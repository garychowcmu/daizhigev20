嘉兴大藏经　朝宗禅师语录


　　重刻朝宗禅师语录缘起

　　松陵有汪仲廉者别号三眼居士笃信向上宗乘遍见知识始参报恩玉林禅师忽遇诺诺从江右来持宝华朝宗禅师录一册见之水乳相投有问道书宝华亦随有答及赐法名行敕皆从诺公锡镮往复惜未获觌面提持士因誓作祖师门下客终身不娶不治生产清净斋戒茆茨翛然一似深山枯衲性至孝奉母左右不离俟终老始入山岁戊子冬十月宝华顺世士不得亲炙为恨时诺公复持全录付汪如饥逢王膳矢志欲梓行南国吾邑有叶庆绳先生者于明季按东粤礼曹溪知信宗门后在白下遇师遂北面事之乞名行承字妙高居士汪得相与谋刻是录敛金未就己亥秋惜乎仲廉赍志长往庆绳相继不禄有遗镪属同志张行晔叶韩奕韩即庆绳之族也未几韩奕亦下世包仲将偕诸善友持录乞大觉老人删定因循岁月凡几前己未春迂过武林戴岵瞻先生斋头谭及宝华岵云我于大觉老人处得假一编在出示之犹是汪居士三十年前案头故物也迂时走晤诸友举往事如梦得醒亦随告韩奕嗣君名苏皋者忻然出汪遗镪付诸同事若行晔一乘辈邀迂介绍叩岵翁主裁删刻已颔之不意今辛酉春仲岵翁忽捐馆寻入夏过仁长园亭留宿力促迂摄任其事迂合爪云敬从是役仁长岵翁之长君也与叶苏皋皆肯继述先人之事两君亦个中人也五月望携锡过戴氏斋居校定此录付梓取诺诺所编而约之有客云闻汪居士必梓完录以行今以诺编而复约之何也迂云非故约之也特限于资斧耳庸讵知甘露一指苏遍尘痾师子乳一滴并散驴乳十斛脱使朝和尚昔年面目未现时此录全无一画脱或此老舌腕犹存师音在响又谁竟其首尾偏圆何多寡之足论哉客复云此翁有榷论玄要别集恐不应逸迂云玄要自玄要透向上关者人自领会古云文殊不知普贤昔杨子云草太玄时皆不好独桓谭以为绝伦叹曰后世有杨子云必好之也岂非抱独知之契以俟后世云尔又唐韩昌黎文公没而其集湮敝无有识者二百年而始遇异代知己欧阳修颇好之每对人必曰当读韩子书三十年而后学者争趋韩由是称大家必推韩始而推韩自欧阳子始呜呼道固有行于远而止于近有忽于今而贵于后者今宝华拈提玄要之别集将谓是欤非唯世间好恶之使然亦俟时而后出我何敢逸之岂不闻三世诸佛宣说一大藏经教是覆瓿纸耶历代祖师判断千七百则烂葛藤公案是闲家具耶客曰止止以予己意而去取恐有不合迂笑曰某本不会佛法的人是胡可妄臆去取乎举一喻以明之昔白傅每创一稿对家媪吟咏之媪竖点头始入集横点头姑置之夫白公之才情冠古今何以所著诗文不质之于当代名公钜卿顾独点头去取听之目不识丁之灶下媪耶真堪绝倒人世噫吾人一种真性灵往往贯金石格无情而况有知有觉之媪乎故向他耳门吟咏一过去取定之矣岂非以真合真如镜照镜迂今不独作宝华家里嫫姥且为三眼居士了三十年未了之公案孰曰无补客唯唯而退试看过去诸公于寂定中咸踊跃称庆迂子炷香顶祝愿诸公乘般若正因再来法苑金汤俾捐赀助刻者暨现在留心同事摄者福龄咸厚共证菩提。

　　时
皇清康熙二十年龙集辛酉畅月日松陵迂公寤庄识于钱塘戴氏娑罗园中

　　重刻朝宗禅师语录目次一卷缘起上堂二卷上堂三卷上堂四卷小参五卷小参晚参升座六卷普说七卷机缘八卷请益九卷法语颂古杂偈佛事十卷书问塔铭

　　朝宗禅师语录卷第一

　　侍者　行导　编

　　住金陵祇陀林

　　崇祯六年十一月初三日缁素众等请开堂至法座前以拄杖指云建法幢立宗旨须是宝华王座始得若有路可上更高人也行遂升座拈香云此一瓣香上祝皇帝圣寿万年伏愿明逾日月德配乾坤次拈香云此一瓣香奉为满朝文武阖国官僚现前护法宰官本郡缙绅孝廉文学伏愿勋名上达禄位高崇并今辰设斋檀越等共证最上乘各获无生忍次拈香云此一瓣香千生埋没七载辛勤劈头遇着辣钳锤三翻四覆末后重遭恶炉鞴七穴八穿爇向炉中供养现住浙江明州天童堂上密云悟老和尚用酬法乳之恩乃就座参头白椎云法筵龙象众当观第一义师云若论第一义谛现前僧俗围绕人物交罗早已一时显露了也金不博金水不洗水且作么生观众中有善观者出众相见僧问和尚开堂有何祥瑞师云光天化日进云还有向上事也无师云僧俗交参僧拟议师便喝问四面逼来向甚么处去师云者里去进云毕竟向甚么处去师云者里是甚么所在僧礼拜师云却被四面逼杀问雪风凛凛慧日洋洋大开炉鞴陶铸圣凡不假煆炼一句作么生道师云死虾蟆进云古人不下禅床接人三门外接人未审和尚作么生接人师云总不接者死汉进云恁么则临济宗旨灯灯续焰也师打一棒云灯灯续焰事如何僧礼拜师便喝乃云一见便见直下绝狐疑一得永得当阳生赫昱同明同暗瓦砾增光同死同生虚凝绝谓直得大悲千手眼提掇不起鉴照难施从无一法与人何用棒头取证纵有千钧力量也难喝下承当还会么若向者里会得犹是从上旧规祇陀今日开堂且道斩新条令一句作么生道拈拄杖云开口便见胆开门便见山肚里忒儱侗棒下太颟顸撞着生铁汉打破鬼门关卓一下遂举今日护法东郊毕银台赠偈云尽日无声诵法华转迷迷转白牛车曹溪一滴无文字火宅原来是故家吾为说法者下一转语师云山僧亦转一语以酬之一棒当头转法华何须更要演三车从来不饮曹溪水到处溪山是我家居士又偈云五千四百无文字端坐阇黎却转全藏主教他从外觅鞠躬叉手竟茫然吾为听法者指一密因师云山僧亦指一密因以和之头头法法无文字情与无情体用全珍重座前听法者谁人到此不安然大众护法如是偈山僧如是和且道护法底是山僧底是还委悉么卓拄杖云城市山林皆得意庙堂草莽尽王臣下座。

　　冬至上堂云欲识佛性义当观时节因缘时节既至还有识佛性义者么出来对众证据僧问最上一着如何道师打云枯树重荣进云打碎银山铁壁师云你向何处安身僧礼拜师又打问如何是冬至境师云腊梅今日放进云如何是境中人师云洒洒落落进云如何是人中意师云痴痴憨憨居士问如何是向上一着师云顶门突出金刚眼士礼拜师云大地山河一印中乃云群阴剥尽断送衲子命根一阳复来显发当人机要坐断两头滴水滴冻千圣齐立下风略通一线融雪融霜万象咸提向上正当恁么时物外安身一句作么生道良久云岁寒然后知松柏之后凋下座。

　　上堂云见色非干色闻声不是声衲僧门下事犹在半途程还有不涉程途者么僧问第一句荐得堪与佛祖为师如何是第一句师云未问已前荐取进云第二句荐得堪与人天为师如何是第二句师云适来道过了也进云恁么则梵语唐言从他辨别师云犹涉廉纤在进云第三句荐得声未绝师打云我者里用者句不着进云恁么则斩断葛藤窠平息野狐疑去也师云不闻狮子吼惟听野干鸣僧便喝师云果然僧喝两喝便出去问如何是鬼神不测师云多多益善问如何是西来第一义师云落二落三进云为甚么落二落三师云落七落八进云多了些师打云我若不打你连我也是瞎汉乃云见彻非眼眼见则瞎闻洞非耳耳闻则聋瞎却眼聋却耳南泉刀下斩猫儿赵老庭前生柏子端的得一回汗出胸襟流出还与岩头岂学玄沙封张白纸繁兴大用觌体全真千圣共传无底钵镇州萝卜重三斤东舍织机底连宵不歇西邻种菜底整日不停天上云行似白驹过隙树头风过如乌鸦噪庭历历根尘脱落堂堂闻见分明只是诸人到者里十个有五双换却耳朵眼睛因甚如此只为头头忒现成蓦拈拄杖卓一下云还知落处么复卓一下便下座。

　　腊八上堂云从门入者不是家珍从缘得者永无退失释迦老子睹明星悟道且道是从门入邪是从缘得邪明眼者试出来断看有僧出礼拜师竖起拂子云者个与明星相去多少僧拟议师便喝僧又伫思师打云原来伎俩只如此问不是从门入不是从缘得师拈棒打云速道速道进云从者里入师云前言何在僧无语师又打问无形无相觅不着时如何师打云却打得着乃云今朝正是腊月八释迦老子眼睛瞎白日青天被鬼迷夜对明星将眼刮自家盲昧已堪怜引得群盲泥土撒一年一度闹哄哄尽未来际难合煞祇为当年遗祸根后来漆桶枝边揠山僧忍俊不自禁谨对人天大众前以拂子掷下云今为汝等连根拔且道拔断后有何消息合掌云我不敢轻于汝等汝等皆当作佛喝一喝卓拄杖下座。

　　元旦上堂云去年何处去今年何处来来去两重关当阳一击开还有共相证明者么试道看问答不录乃云去年实不去今年实不来年年各自年其间绝往回所以道是法住法位世间相常住竖起拂子云者个是世间相放下云唤甚么作常住法复竖起云者个是常住法放下云唤甚么作世间相若也会去日日是好日年年是好年其或未然良久云大年初一絮絮叨叨不如举则旧公案却还扯得个平交遂举僧问镜清新年头还有佛法也无清云有僧云如何是新年头佛法清云元正启祚万物咸新僧云谢师答话清云镜清今日失利又举僧问明教新年头还有佛法也无教云无僧云日日是好日年年是好年因甚却无教云张公吃酒李公醉僧云老老大大龙头蛇尾教云明教今日失利师云二大老为一方化主新年新岁被两个担板汉捏定死蛇头彼此俱失利可谓玷辱门风祇陀则不然忽有问如何是新年头佛法亦不与他说有说无便与劈脊三十不惟扶竖门风亦为古人出气虽然忽有个汉出来道和尚棒教谁吃亦向他道祇陀今日失利且道与古二老还有优劣也无若道无优劣又道为古人出气若道有优劣今古皆失利优劣在甚么处便下座。

　　元宵上堂居士问十四日已去十六日未来正当十五日乞师举唱师云亏你者一问进云此犹未是学人问处师云错过了也士便喝师便打乃云上元正月半那事如何判家家户户灯个个人人玩觌体弗乖违何须重打算若打算眼睛乌豆换不打算喝一喝云当阳着眼看且道看个甚么四五百条花柳巷二三千处管弦楼有居士出众礼拜师打云到者里一棒少你不得下座。

　　师诞日解制上堂僧问古人道麻绳下水一步紧一步和尚如何解制师云因甚刺脑入胶盆进云解制后如何煆炼衲子师云一任东去西去僧礼拜师乃云牢笼不住底直须透出牢笼包裹不得底始解打开包裹今辰祇陀解制之日即山僧母难之辰诸人若知祇陀今日解制底消息便会得山僧三十一年前出母胎底消息若会得山僧三十一年前出母胎底消息便会得祇陀今日解制底消息自他不隔前后不移同事同时同得同证头头无碍独蹈大方无绊无羁自繇自在岂不是出阴界底汉超方外底人虽然若到诸方不得错举还知么丈夫自有冲天志岂向他人行处行下座。

　　大悲诞日余夫人请师入济生庵上堂至法座前以拄杖指云维摩室内三万二千济生堂前不消一个卓拄杖云竿木随身逢场作戏遂升座拈香毕就座上首白椎竟师云昔日博山亲到此乌龙潭上浪滔天今日祇陀恁么来杨柳枝头飞掣电以何为验举拂子云前后一齐收还有互相展演者么僧问如何是观音寿诞处师竖起拂子云若将耳听应难会进云如何不是寿诞处师放下拂子进云如何是观音藏身不藏身处师打云截断两头僧举坐具云者个与大悲千手眼是同是别师又打云更要讨添那问如何是观音未生时底面目师云杨柳枝头看问如何是一念不生师云退后去问有落常见无落断见和尚如何开示师云风不来树不动进云遇着银山铁壁如何向前师便打拟竞出师云住住今辰盖为正得余道人因集生余居士以王事受难客冬入祇陀林许愿祈保居士无恙今因远戍正得不忘前愿特请山僧入其本庵升于此座举扬般若以报皇恩佛恩若论者个恩德正得未兴此念以前一时报足了也何用山僧升座鼓舌摇唇然后为报哉钟不打不鸣鼓不打不响生米煮成熟饭不可便恁么休去乃竖起拂子云观世音菩萨降生也在山僧拂子头上现种种身说种种法以至十四无畏四不思议悉皆具足诸人还见么还闻么有眼皆见有耳皆闻所以道家家观世音其或未然击拂子云观音妙智力能救世间苦遂举昔有金陵俞道婆市油糍为业往参琅邪举无位真人话示之一日闻丐者唱莲花落云不因柳毅传书信何缘得到洞庭湖忽大悟以糍盘投地夫云你颠邪婆掌云非你境界师云昔日金陵俞道婆有如是作略今日金陵余正得岂肯让伊惜渠夫作颠会今闻集生余居士在囹圄之中犹然大作佛事与诸同志拈提公案酬唱古今似胜伊万倍虽然放过则不可集生居士回来也好与一掌岂不是夫唱妇随千古盛事仔细简点将来山僧不合教坏人家男女亦合吃一掌还有下得手者么良久云如无山僧自作自受去也喝一喝卓拄杖下座。

　　师过舒城闻涛庵请升座拈香毕就座云佛佛授手祖祖传心此外更无一物就中也没半星争奈一队噇酒糟汉空拳指上生实解承虚接响到而今诸大德欲得为古人出气须索当阳挥宝剑管教大地作黄金还有恁么人么出众相见有僧出拜起便归众师云早已多事了也僧云不必重加楔师云一钓便上乃云法本无法求法者乖无法亦无说法者谬法既不有亦不无又非说法非无说即今山僧升座作么生良久云便恁么去犹隔一重若更踌蹰何啻千里还委悉么若委悉得日日日东出如未委悉日日日西没只如东出西没还有优劣也无卓拄杖云达磨不坐少林慧可何曾断臂人人鼻直眉横讨甚西来祖意喝一喝下座。

　　住新安石耳山语录

　　师于崇祯乙亥冬受吴大心居士请上堂师拈香祝圣罢就座上首白椎竟师云义则不无何止第一乃至第二第三第七第八无量法门百千妙义竖拂子云尽从者里起放下云莫作如是观还有善观者么如无山僧自道去也乃云禅非意想道绝功勋棒喝机锋全提正令切莫见存人我毁谤法门切莫情堕断常乖违法体去去实不去黄山万叠峰峦秀来来实不来石耳千重山岳朝且开天辟地建立法幢报国祐民举扬宗旨一句作么生道大家齐出手复建最初功卓拄杖下座。

　　佛诞日上堂师云释迦老子有甚么奇特顾视大众云诸人有甚么不奇特何不便恁么承当若也承当得去释迦不出世达磨不西来佛法遍天下谈玄口不开举上座不妨道得着实其或未然且向第二门头于无言处演言无法处说法无指示处现指示无受生处示受生直得九龙吐香水分手指天地道个天上天下唯我独尊分明八字打开当阳揭示诸人还觉顶门重么苟尔顶门知重便见恩大难酬一年一度生一年一度浴大地含灵共一盆金莲个个捧双足虽然此犹是出世边事建化门头须知云门大师道我当时若见一棒打杀与狗子吃贵图天下太平方知未离兜率已降王宫未出母胎度人已毕所谓狮子咬人不随药忌方可与释迦老子把手共行方始称得独尊之旨且道云门大师为甚便要一棒打杀还知落处么那个男儿不丈夫小孩儿伎俩只如此下座。

　　上堂僧问当轩正坐迥绝遮拦如何是夺人不夺境师云四方八面进云如何夺境不夺人师云抽钉拔楔进云如何人境两俱夺师良久云会么进云如何人境俱不夺师云为你道了也进云料简已蒙师指示向上宗乘事若何师云至理一言僧旋身归众云通身无影像去也师云任从天下乐欣欣我独不肯居士问迥然独露事如何师云脑后着眼进云蒙师言下连根拔始贵男儿达本宗师云未是安身处在遂举傅大士偈云有物先天地师云只如天地又是个甚么有甚么先后无形本寂寥师云满眼满耳骑声盖色能为万象主师云唤甚么作万象不逐四时凋师云寒但言寒热但言热傅大士打作两橛剥也剥不开山僧纽作一团抟也抟不拢且道傅大士底是山僧底是若道傅大士底是许你会得一半若道山僧底是也许你会得一半若道总是也许你会得一半若道总不是也许你会得一半为甚祇得一半弹指一下云者一半须是彻证彻悟始得苟得证悟便知本来慧命亘古亘今脱体圆成无穷无尽若是分剂所悟终有限量今因檀越诞辰请山僧说法须知山僧曾不说一字所说无尽诸人曾不听一字所听无尽如是则慧命无尽寿命无尽且正当恁么时如何是无尽底句卓拄杖云弥勒真弥勒分身千百亿时时示时人时人自不识下座。

　　师回毗陵省母寓龙兴禅院上堂一十四年飞杖锡百千万劫返家乡堪叹人生如昨梦独存吾道镇恒常大众还见恒常之道么即是现前诸公脚跟下有一段辉腾今古迥绝见知脱体虚凝圆融无际盖覆一切四大五蕴明暗色空而不为一切之所覆盖者是祇贵有力量汉子不受法缚不求法脱直下向针劄不入处觌体承当亦无承当之迹然后千圣罗笼不住万灵景仰无门向上全提别通一路方堪荷负正宗续佛慧命断不向澄澄湛湛昭昭灵灵底窠窟里作活计辜负千圣埋没己灵虽然若是脚踏实地底只者澄澄湛湛昭昭灵灵亦不虚弃且道着落在甚么处竖拂子云千峰势到岳边止万派声归海上消复云山僧便是本乡本土底人今因母老归省被指薪上人索唱个还乡曲山僧自忖既无过人之旨亦无出格之调纵使唱得也只是杜田话何堪仰辱大方乃云追忆当年离故乡天无遮盖地难藏而今欲识朝宗面依旧毗陵陈四郎下座。

　　住海盐灵祐禅寺语录

　　崇祯戊寅秋师于毗陵龙兴禅院受请九月廿三日进院至。

　　三门云解脱门八字打开菩提路一条蓦直到者里因甚把手拽不入只为全身在里许至。

　　佛殿云因我得礼你因你得礼我端的要分明我却不礼你入。

　　方丈云不卧维摩床不掩释迦室死尽学者偷心只贵钳锤妙密卓拄杖一下。

　　当日众请上堂拈香祝圣罢就座上首白椎竟师云说机说用意下丹青行棒行喝眼中金屑直得圣凡情尽法法无差若到灵祐门下正是客作贱人大丈夫汉承当个事须是出群气概狮子咬人不随药忌操纵自繇卷舒无碍得到恁么地我道此人犹未有师在何故聻良久云赏罚分明遂举沩山灵祐禅师。

　　上堂云老僧百年后向山下作一头水牯牛左胁下书五字曰沩山僧某甲当恁么时唤作沩山僧又是水牯牛唤作水牯牛又是沩山僧毕竟唤作甚么即得师云水牯牛则且止只如昔日沩山今日灵祐且道是一是二若道是一争奈不唤作沩山若道是二争奈已唤作灵祐还知昔日沩山么过去心不可得还知今日灵祐么现在心不可得还知百年后么未来心不可得三心既不可得毕竟合作么生敲拂子云击碎蟠桃核方见旧时仁下座。

　　上堂今朝十月初一田家刈获将毕衲僧己事如何灵祐初住荒村破院普请大家竭力挥拂子下座。

　　十一月朔日结制上堂僧问如何是开炉一句师云冻杀阇黎进云恁么则豁开顶门眼师云如何是顶门眼僧礼拜师打云擉瞎了也问大开炉鞴点铁成金如何是圣凡同聚师云大家在者里进云恁么则彻骨彻髓去也师云末后一句如何进云天明依旧日头红师便打问请和尚除却棒喝别通祖意师举棒云你道者个是甚么僧便喝师云又道除却棒喝僧又喝师云三喝四喝后如何僧礼拜又喝师云者漆桶乃云十月十五结冬乃是诸方旧例灵祐直到今朝要且更无别意只有个恰好处不免为诸人道破不见道行船须是把梢人还委悉么便下座。

　　上堂僧问古刹重开人天际会学人上来请师一接师云日轮正当午进云恁么则函盖乾坤掀翻大地去也师云犹涉功勋在问岁计将终野老讴歌如何是同乡曲调师云舍哺鼓腹进云户户尽沾化日人人共祝尧天师云何有于汝哉问古人天神送供不足为喜今日檀那设斋有何福生师云切莫贪嘴进云米不沾唇师云抽肠拔肺乃云清寥寥白滴滴鬼家活计露堂堂净裸裸鹘臭布衫衲僧家行履处天地不能知鬼神不能测等闲拨着露出一机一境一言一句杀活双行照用齐遣自然盖天盖地坐断天下人舌头只许老胡知不许老胡会终不以实法系缀人守个不名不物无是无非头头法法尽是自己底见解坐在恶水坑里自赚赚人须是从前悟处确师承真煆尽凡情圣解透过末后牢关方知古人道开口不在舌头上黄檗打临济兴化打克宾盖为当家种草自知饮气吞声一朝忽尔眼开便见为人彻困显大机发大用觌面提持活拈活弄建立纲宗辨魔简异直下如当门按剑相似无你近傍处无你拟议处自非彻法源底深入阃奥者莫能冀其万一断不将古人言句逐旋抟量逐旋注解大大小小曲曲折折口耳相传造无间业即今莫有彻法源底者么喝一喝云我行荒草里汝又入深村遂举昔有僧持钵至长者家被狗咬者指袈裟云龙披一缕金翅不吞大师全披法服为甚却被狗咬僧无语师云者僧无语其声若雷争奈知音者少若是灵祐则不然但向他道未看山头土先观屋下郎不惟图自出身要且塞断人口虽然而今不用持钵去谁家恶狗上门来蓦召大众云照顾袈裟着下座。

　　腊八日沙弥祝发上堂居士问今辰腊月八诸方闹浩浩谩言说戒付衣单求向上一着师打云直截根源进云恁么则抽钉拔楔去也师又打云灸疮疤上重着艾乃云出家乃大丈夫事非将相之所能为见佛性者名大丈夫方名出家今日诸沙弥于昔日世尊见性成道日出家且道还当得大丈夫事也无卓拄杖云古今生佛一刀断外道天魔丧胆魂下座。

　　元旦上堂僧问旧亦不去新亦不来正当恁么时水牯牛一句作么生道师喝云拖犁披杷去进云薄云遮杲日和风扑面来师云未识水牯牛在僧便喝进云落在甚么处僧顿足师云须知更在青山外打饭僧问如何是露地白牛师云今年还是你打饭进云请和尚别通消息师云你不肯更换别人问和尚钳锤恶辣学人进退无门即今四众同时乞垂方便师云立地就死僧便喝师云活得来时如何僧礼拜云者个是死是活师便打问如何是祝赞一句师云皇帝万岁进云四海皆王化野老尽讴歌师云无你赞叹分进云个个独尊去也师云你因甚却在山僧脚底僧无语师云学语之流师乃云年年有个新年其来旧矣今日只如昨日宛尔不同所以道始觉合本温故知新虽然只如古人云可以为师矣又云不道无禅只是无师为复是云月是同为复是溪山各异卓拄杖云意气不从天地得英雄岂藉四时推下座。

　　上堂僧问威音王已前弥勒佛已后意旨如何师云问取瞎汉进云既是即心即佛云何又非心非佛师云任你两头走进云不是心不是佛不是物是个甚么师云转见不堪进云心佛教义总是假名释迦老子开两片皮作甚么师云好个消息进云百日期中若有所得雪上加霜若无所得辜负施主之恩毕竟如何师云脱壳乌龟飞上天乃云即心即佛雪上加霜非心非佛辜负檀德所以道心不是佛智不是道剑去久矣尔乃刻舟蓦竖拂子云且道是心邪佛邪智邪道邪不是心邪不是佛邪不是智邪不是道邪掷拂云一把柳丝收不得和烟搭在玉栏干下座。

　　解制上堂僧问九旬结紧绳头今朝放开一线如何是放开一线师云气急作么问不打楼头鼓不撞景阳钟普门大士还用耳根闻么师云不闻进云为甚么不闻师云你话头也忘却进云恁么则人人鼻孔撩天去也师云好人不肯做定要屎里卧问尽大地是个解脱门未审和尚解个甚么师云好个消息进云受恩深处便为家师云切忌错承当乃云结则普天匝地一时结你即是我我即是你处各各不相及解则普天匝地一时解你只是你我只是我处各各不相离直饶两头坐断中道不安无解无结无去无来眼见如盲口说如哑也只提得一半在若是向上全提则尽大地一草一木若圣若凡乃佛乃祖尽向灵祐乞命始得到者里放行也在我把住也在我我为法王于法自在非是强为乃当人分上各各具足底事诸人若也提得或解或结或去或住无可不可其或未然东去西去时前途忽有人问汝切莫道我从灵祐解制来下座。

　　师入闽到黄檗山隐元禅师请上堂师云断际出身处黄檗古道场谁云来作客到处是家乡山僧以昔日同参之谊来访黄檗法侄承遣僧百里远迎兼领众敦请说法虽是一片好心未免彼此钝置何故聻作家相见嘴卢都何事今朝者也乎大抵欲谈辞已丧高升法座共欢呼辞既已丧又欢呼个甚么良久云相逢自有知音知何必清风动天地下座。

　　师初自黄檗入山众请升座师云灵石千年古道场从来个事罕宣扬今朝破夏来升座时节因缘未可量白日炎炎夹背汗流无避处熏风　　通身庆快实难藏会则途中受用不会则世谛流布且逢场作戏一句作么生道曾为浪子偏怜客触处咸须自主张卓拄杖下座。

　　上堂僧问未出母胎时如何师云两眼对两眼进云出胎后如何师云转没交涉进云此身不向今生度更向何生度此身师云伸脚在缩脚里进云从上祖师传语传与何人师云决不传与汝进云学人要知末后命求和尚指示师展两手僧拟议师便打问踏断云山界限不立师擉退云好个消息僧归位师云亲遭点额回僧便喝师云抛钩钓鲲鲸钓得个虾蟆进云切莫压良为贱师云果然果然问未出母胎度人已毕请和尚道一句师打云我若向你道即辜负你也乃云世出世间惟此一事须是全身担荷方得自繇若不担荷便涉思惟一涉思惟尽是死门俱非活路还知此事非思量分别之所能解么不思量时一一天真一一明妙正是当人本命元辰觌体无违底时节只不得守住动成窠臼要须截断众流冲开巨浪透顶透底纵夺自繇便见古人道商量极处见题目途路穷边入试场拈起毫端风雨快者回不作探花郎既不作探花郎作个甚么向者里彻去选佛选官一时完备有么有么今因漳州心空曾居士应试省城入山修供借黄檗座请山僧举扬般若以结众缘所以扯葛藤至此扯到临末梢头商量已极途路已穷题目已见试场已入且道是选官邪选佛邪一时完备邪良久云时炎久立伏惟珍重下座。

　　住福州灵石禅院语录

　　崇祯己卯秋师寓福建福州府福清县黄檗山受请八月廿二日入寺上堂拈香祝圣罢师竖拂云还会么若也会得名为正观其或未然有疑请决僧问灵石家风新气象天童法道又重兴吾师今日唱他曲的的报恩作么生师拈拄杖云不藉他人力进云恁么则皇恩佛恩一齐酬毕师云不劳赞叹僧便喝师便打进云一机迥出千峰外万派朝宗见太平师云汩杀阇黎问昔日曹山则不问今朝灵石事如何师云古之今之进云恁么则一番提起一番新也师云你自己脚跟下道一句看僧拂坐具归众师云也当不得乃云情穷理尽棒喝交驰石火电光言思莫及直下休去已涉程途强作主宰非吾种草所以通方上士深辨来风杀活纵擒主宾互换事理兼备转变临时且今山僧入院之初应时及节一句作么生道卓拄杖云斩新条令亲提起谁敢当风弄爪牙下座。

　　黄檗隐元禅师入山请上堂僧问宾主相见合谈何事师云你妆聋我作哑进云恁么则家里人说家里话也师便打遂举黄檗运禅师一日捧钵向南泉位上坐泉入堂见乃问长老甚年行道檗云威音王已前泉云犹是王老师儿孙下去檗便过第二位坐泉休去师云有放有收互换宾主黄檗固是作家不但骑虎头亦解收虎尾南泉更为好手沩山谓仰山云黄檗大似欺敌者亡也是火上浇油仰山云不然须知黄檗有陷虎之机大似冷处着把火四大老分疆裂土各自称尊全提则俱全提败阙则俱败阙千古之下不免遭人简点今因黄檗法侄入山请为众说法灵石将沩仰父子南泉叔侄缚作一团抛向诸人面前了也还有为四大老出气者么如无更听一偈入山请法涉离微今古尝施陷虎机胡饼呷来无汁出依旧行从鸟道归下座。

　　重阳上堂僧问盲聋喑哑底人和尚如何接师云尽大明国人觅者样一个不可得进云他不会佛法觅个甚么师云汝太杀伶俐僧一喝师便打问从上来源且道分付阿谁师云与你没分僧竖拳云恁么则超群越格去也师云西天斩头截臂者里自领出去进云浑身拶出全担荷那许旁人着眼窥师云放下着乃云曹溪一脉临济正宗代代相传各有悟繇师师相授若合符节显大机发大用贵担荷于未动之先入门棒入门喝验出身于机境之下须是上无攀揽下绝己躬于顺逆场中把得定作得主动弦别调叶落知秋所以源远流长传至灵石单提一条白棒只要打个独脱底人方堪入大炉鞴锻炼将来续佛慧命今因白山布公同碧云全公忘齿为法不远二千里来叩问本宗来源若论宗源别无奇特蓦拈拄杖卓一下云棒喝交加知出脱脚跟点地解翻腾一句明明该万象重阳九月菊花新下座。

　　忏悔请上堂云罪本无性忏亦何从直下便了如月处空贪痴淫怒大解脱天堂地狱绝行踪喝一喝遂举调达谤佛生身入地狱佛令阿难问你在地狱中安否曰我虽在地狱如三禅天乐佛又令阿难问你还求出否曰我待世尊来便出阿难曰佛是三界导师岂有入地狱分调达曰佛既无入地狱分我岂有由地狱分湛堂和尚颂云好笑提婆达多入捺洛十小劫波虽然得三禅妙乐吹布毛须还鸟窠师云世尊钩头有饵惯钓金鳞调达把定封疆全身卖俏堪笑阿难不唧溜烦他二大老主宾互换觌面提持竟成无济当时若有衲僧气概待他道我岂有出地狱分但向他道将谓你谤世尊调达纵有通天伎俩直令瓦解水消可惜放过一任高挥大抹旁若无人致令后代路见不平傍人铲削所以湛堂和尚裁长补短舍重从轻抑下调达扶起世尊道个虽然得三禅妙乐吹布毛须还鸟窠固是一片婆心争奈阿难已死去二千余年救得活来有甚么用处灵石者里要且不然蓦竖拄杖云大众还会么若也会得个个是鸟窠侍者若也不会个个是提婆达多既会与不会总不虚弃因甚却道虽然得三禅妙乐吹布毛须还鸟窠掷下拄杖云动容扬古路不堕悄然机下座。

　　住莆田曹山上生禅寺语录

　　崇祯己卯冬师于福清灵石寺受请十一月二十四日入寺至方丈云此是从上老古锥断送衲子命根底所在山僧今日到此直教一个个如龙得水去仔细简点将来犹是和泥合水曲为中下忽遇一棒打不回头底汉来又作么生好与拦腮掴出自然赏罚分明升座拈香祝圣罢就座维那白椎竟师喝云还会么会与不会拈向一边试道看僧问郁郁万松古道场曹山发迹韵犹长当年设立君臣位今请吾师为举扬如何是君位师云曹山进云如何是臣位师云不是曹山进云如何是君视臣师云曹山不是曹山进云如何是臣向君师云不是曹山是曹山进云如何是君臣道合师便喝进云恁么则礼谢去也师云更须出一头地始得乃云直踏毗卢顶上坐断报化舌头更无被盖囊藏一一当阳显露诸人何不脱体承当免见思惟卜度若也未得如是不免道法身塞太虚无去无来色身一浮沤有生有死堕在断尝坑里即或会得物我一如色心不二亦不免儱儱侗侗颟颟顸顸被人拶着擎拳竖指拂袖下喝只承当个动转底人尽是九十六种之数殊不知身心一如身外无余法身长一丈色身长一丈法身阔一尺色身阔一尺法身塞太虚色身塞太虚犹是建化门庭若是向上宗乘那边更那边在向上且止只如法身塞太虚教有明文人亦易信色身塞太虚不惟言无出典抑且质碍难融且道节角淆讹在甚么处良久云不起纤毫修学心无相光中尝自在下座。

　　上堂师竖拂子云还见么百年三万六千朝反覆原来是者汉击拂云还闻么若将耳听应难会眼处闻声方始知所以黄山谷闻木樨花香即知无隐张无垢聆斩画像语便明物格山河大地不碍眼光万象森罗形端影直然虽如是若向者里坐住谓之见地不脱十二时中未免如灯影里行相似如欠人债负相似那得自繇须知觌体现前时不得顾采廓忘知见处直须现前所以高峰枕子落地悟得无梦无想主人公竹密不妨流水过洞山过水睹影会得云岩良久只者是山高岂碍白云飞黄山谷因死心死学士死烧作两堆灰向那里相见处后知死心不肯是真相为张无垢因举人境两俱夺云打破蔡州城杀却吴元济方得千门万户一踏而关岂云悟有亲疏只贵头正尾正信知古人有如是奇特有如是殊胜末后一句始到牢关断不负却一知半解误赚平生仔细简点将来犹是作死马医尽成实法若要显大机发大用提持向上巴鼻阐扬佛祖宗猷更须曹山门下吃棒始得还委悉么朝打三千暮八百临机只要个独脱明头合了暗头合他年定做白拈贼下座。

　　元宵上堂师举拂一拂云天上月正圆也不离者个消息又拂一拂云人间道月半也不离者个消息又拂一拂云月圆月半则且置向上宗乘事若何也不离者个消息又拂一拂云三段不同收归上科也不离者个消息若也透得出息不涉众缘入息不居阴界了无生死去来半满偏圆之隔若也不透只得别开一路瞒汝诸人去也乃竖拂云还见么见山不是山见水不是水虽然透得一切法空未免头上安头法身死水放下云见山依旧是山见水依旧是水虽然透过法身未免堕在无事甲里所以道凡有所重即成窠臼直得两头坐断中间撒开拈头作尾拈尾作头纵夺临时着著有出身之路犹是者边事且道如何是那边事喝一喝云幸是无疮勿伤之也下座。

　　上堂僧问繇来佛法无多子只贵当阳一句亲为甚不落因果堕野狐师云左眼半斤进云男儿自有冲天志不向他人行处行为甚不昧因果脱野狐师云右眼八两进云落昧且置堕脱野狐相去多少师打云尽在里许进云黄檗道转转不错请和尚代一转语师云三段不同收归上科进云沩山撼门扇三下意旨如何师云大冶红炉烹佛烹祖进云恁么则千峰势到岳边止万派声归海上消师打云天上天下唯我独尊僧礼拜云大众证明某甲礼拜师又打云末后之机少你不得遂举百丈每上堂有一老人随众听法一日众退惟老人不去丈问汝是何人老人曰某非人也于过去迦叶佛时曾住此山因学人问大修行人还落因果也无某对云不落因果遂五百生堕野狐身今请和尚代一转语贵脱野狐身丈曰汝问老人曰大修行人还落因果也无丈曰不昧因果老人于言下大悟作礼曰某已脱野狐身住在山后敢乞依亡僧津送丈令维那白椎告众食后送亡僧食后丈领众至山后岩下以杖挑出一死野狐乃依法火葬丈至晚上堂举前因缘黄檗便问古人错只对一转语堕五百生野狐身转转不错合作个甚么丈曰近前来向汝道檗近前打丈一掌丈笑曰将谓胡须赤更有赤须胡时沩山在会下作典座司马头陀举野狐话问典座作么生座撼门扇三下司马曰太粗生座曰佛法不是者个道理师乃云大凡演唱宗乘一句语须具三玄门若不具三玄门何止五百生野狐精百丈寻尝道初善中善后善若只说一句令众生入地狱若三句一时说渠自入地狱不干教主事还知只说一句者么前百丈是还知三句一时说者么后百丈是所谓在人不在法若以法论之不昧因果岂不是说如今鉴觉是自己佛是初善不落因果岂不是不守住如今鉴觉是中善初善也只是一句中善也只是一句不落因果堕野狐不昧因果亦合堕野狐因甚不昧因果便脱野狐须知只说一句执药成病三句一时说即病是药百丈深辨来机遂令积劫沉迷一言超脱瘥病不假驴驼药凡语不滞凡情即堕圣见先圣哀之为施方便如楔出楔岂可拨去不落守个不昧无绳自缚不见黄檗于不落不昧之后问个转转不错打丈一掌深契百丈之意岂不以明不昧因果正三句一时说之旨么既不昧因果因甚却唤作三句一时说明州有憨布袋者将石头土块等收作一袋遇人则随拈一物示之无不是法王大宝如未入袋时只石头土块耳所以大慧杲颂云不落不昧石头土块陌路相逢银山粉碎拍手呵呵笑一场明州有个憨布袋还知明州憨布袋底道理么即沩山撼门扇三下是所以真如哲颂云大冶洪炉烹佛烹祖规模镕尽识者罔措且唤甚么作佛不昧因果是唤甚么作祖不落因果是只如佛之与祖是一是二若道是一为甚又道不昧是佛不落是祖若道是二大冶红炉瓶盘钗钏镕作一金佛之与祖向甚么处辨还知大冶红炉么喝一喝云若向黄檗掌下悟去堪与祖佛为师若向不落因果下悟去堪与人天为师若向不昧因果下悟去自救不了只如沩山撼门扇三下又作么生又喝一喝云你者一队野狐精觅甚么碗以拄杖一时打散归方丈。

　　上堂问如何是夺人不夺境师云双髻山进云如何是夺境不夺人师云你但恁么会进云如何是人境两俱夺师云吞尽十方进云如何是人境俱不夺师云一时显露遂举守廓到鹿门一日见楚阇黎与僧道话次鹿门下来问楚阇黎你终日披披搭搭作甚么楚云和尚见某甲披披搭搭那门便喝楚亦喝两家总休去廓云诸上座你看者两个瞎汉随后便喝门归方丈却令侍者请廓上来云老僧适来与楚阇黎宾主相见甚么处败缺廓云转见病深门云老僧自见兴化来便会也廓云和尚到兴化时某甲为侍者记得与么时语门云请举看廓遂举兴化问和尚甚处来和尚云五台来化云还见文殊么和尚便喝化云我问你还见文殊么又恶发作么和尚又喝化不语和尚作礼化至明日教某甲唤和尚和尚早去也化上堂云你看者个僧担条断贯索向南方去也已后也道见兴化来廓云今日公案恰似与么时底门云兴化当时为甚无语廓云见和尚不会宾主句所以不语及欲唤和尚持论和尚已去也鹿门明日特为煎茶晚参告众云夫参学龙象直须仔细入室决择不得容易逴得个语便以为极则道我灵利只如山僧当初见兴化时认得个动转底见人道一喝两喝便休以为佛法也今日被明眼人觑破却成一场笑具图个甚么只为我慢无明不能回转亲近上流赖得明眼道人不惜身命对众证据此恩难报何故兴化云饶你喝得兴化老人上三十三天却扑下来一点气也无款款地苏息起来向你道未在何故如此兴化未曾向紫罗帐里撒真珠与你在胡喝乱喝作么真谓药石之言道流难信如今直须明辨取岂不庆快平生参学事毕复举兴化在三圣会里为首座尝云我在南方行脚一遭拄杖头不曾拨着一个会佛法底人三圣闻得问云你具个甚么眼便恁么道化便喝圣云须是你始得后大觉闻举遂云作么生得风吹到大觉门里来化后到大觉为院主一日觉唤院主我闻你道向南方行脚一遭拄杖头不曾拨着一个会佛法底你凭个甚么道理与么道化便喝觉便打化又喝觉又打化来日从法堂过觉召院主我直下疑你昨日者两喝化又喝觉又打化再喝觉亦打化云某甲于三圣师兄处学得个宾主句总被师兄折倒了也愿与某甲个安乐法门觉云者瞎汉来者里纳败缺脱下衲衣痛打一顿化于言下荐得临济先师于黄檗处吃棒底道理化后开堂日拈香云此一炷香本为三圣师兄三圣于我太孤本为大觉师兄大觉于我太赊不如供养临济先师乃云鹿门不会宾主句点破于守廓喝中兴化会得宾主句折倒于大觉棒下紫罗帐里撒真珠一喝不作一喝用孤赊两路齐拈出三玄三要一时全山僧痛念生当末劫大法难明苦心殚力一十五年点额曝腮百千万遍幸得当阳披露争敢被盖囊藏今朝对众举扬他年切莫辜负喝一喝云一句了然超百亿是则名为报佛恩下座。

　　上堂僧问云山清净绝无尘瑞蔼祥光遍地春五位君臣今再振三玄三要又重新玄要且置如何是正位师云珠纲交罗进云如何是偏位师云光光相照进云如何是正中偏师云坐断威音前进云如何是偏中正师云今时尝不露进云如何是偏正浑融师云堕进云五位已蒙师指示超佛越祖一句作么生师云截断阇黎舌根进云有意气时添意气不风流处也风流师云未在问刘铁磨见沩山山云老牸牛汝来也是何意旨师云靴里动指进云铁磨道明日台山大会齐和尚还去么又作么生师云知音须向知音举进云沩山放身倒卧是赏他是罚他师云不是知音举向谁进云只如铁磨便出去是肯他是不肯他师便打进云恁么则觌面提持无隐讳摇头摆尾出前程也便行师不理问权借一问以为影草时如何师云去僧便喝师便打乃云本山乃曹山本寂禅师底祖基以其荡除圣凡之情自比六祖无愧后住抚州曹山以曹溪得名今本山亦以抚州曹山得名曹山得法洞山观其父子相投建立宗旨发透千圣心髓简尽末法干慧所以洞山云若要辨验真伪有三种渗漏一曰见渗漏机不离位堕在毒海二曰情渗漏智尝向背见处偏枯三曰语渗漏体妙失宗机昧终始曹山深得其旨乃云夫取正命食者须具三种堕披毛带角是类堕不断声色是随堕不受食是尊贵堕洞山以药为病藏尽楚天月曹山以病为药惟存汉地星若非透脱纲宗不免自投罗网还知见渗漏么便是今时有一等亲见本来面目守住不放不识方便凡机缘颂语必要露出个鼻孔眼睛眉毛耳朵谓之本分觌体句又谓之独露堂堂句实法系人只认个描也描不成画也画不就以为极则虽与曹山类堕相似争奈机不离位堕在毒海遍身渗漏古人深知此病所以道莫认自己清净法身又有一等识得此病便将从前见处一时放下净裸裸赤洒洒引古人放之自然体无去住及出得一身白汗广展下载清风为证遂乃喜怒哀乐随情纵意一切现成只一个干干净净底见解尽生平伎俩只认个树倒藤枯以为极则虽与曹山随堕相似争奈智尝向背见处偏枯通身渗漏古人谓之透过法身之病又有一等识得此病便道不得者里住着遂解转身通气迸得一句子出软嫩嫩地见花说花见柳说柳也不谙学家问头也不谙自己宗旨但有问着泥牛木马石女木人一齐搬出自谓有语中无语无语中有语将五祖演相随来也一句则作个活句会了他亦自谓透尽功勋亦与曹山尊贵堕相似争奈落在始终所谓体妙失宗机昧终始通身渗漏所以古人道大法不明决定为人不得若据以上三种皆有实证实悟而无师杜撰之病将来一齐镕尽把得便用一切临时不妨亲见曹山无奈末劫干慧将佛祖之道瓜分瓦裂玷辱先宗今朝不惜眉毛为诸人点破他时后日换手捶胸去在何故聻愁人莫向愁人说说向愁人愁杀人下座。

　　朝宗禅师语录卷第一
嘉兴大藏经　朝宗禅师语录


　　朝宗禅师语录卷第二

　　侍者　行导　编

　　上堂

　　大悲诞日解制章弢方居士为祝严寿请上堂云百日禅期圆满日大悲示现受生时就中一着无穷量用祝檀那寿算齐诸大德莫迟疑二月山禽处处啼圆通门大启何事隔云泥腰包顶笠出门去争如撒手便归期阿呵呵也大奇自繇自在无绊无羁四恩总报三有齐资分明佛法无多子不是饱参人不知下座。

　　上堂僧问西河火里坐即不问东山水上行意旨如何师云烈焰堆中月尝照进云熏风自南来殿阁生微凉又作么生师云脚跟下七花八裂进云有句无句如藤倚树时如何师竖拂云也只到得者里进云树倒藤枯句归何处师放下拂子僧云一状领过师云只如沩山呵呵大笑意旨如何僧无语师云自从发焰寒炉后信手拈来尾作头问如何是心识不到处师云逼塞虚空进云转机不圆时如何师云横抽宝剑进云一口气不来时如何师便打问急浪滩头如何得过师云一直便走进云高峰顶上如何转身师云切莫住脚进云百尺竿头如何进步师云速退速退进云恁么则撒手悬崖去也师打云全副交足问千圣难明不了因代代相传古到今如何是不了因师云相传底事作么生进云不知传个甚么进云者便是不了因进云今日曹山重举似铁树花开别是春如何是铁树花开师云壶中日月长遂举世尊因文殊起法见佛见被世尊威神摄向二铁围山白云端和尚云大众世尊当时无大人相如今有向承天者里起法见佛见承天终不敢动着他何谓如此但得雪消去自然春到来五祖演和尚云白云则具大慈悲遂拍手云曼殊室利普贤大士不审今后更敢也无自云一度被蛇伤怕见断井索师云世尊白云五祖三大老将谓扶竖纲宗要且未透末后句在曹山则不然忽有向者里起法见佛见每人分半院与他何谓如此一掌不独拍两掌鸣掴掴同死亦同生还如虎戴角卓拄杖下座。

　　上堂僧问苦海无舟如何得度师云不用回头转脑问如天普盖尝见日月光辉似地普擎万古山河永固正当恁么时承谁恩力师云目前无一法当处亦无人进云宗乘一唱三藏绝诠祖令当行十方坐断报恩一句作么生道师云一口吞尽进云临济三玄验作家如何是体中玄师云万象森罗宇宙宽进云如何是句中玄师云云阵辉辉急如电进云如何是玄中玄师云佛祖髑髅一串穿乃云千差合辙万派归源抹却三玄门瞎却正法眼一一从胸襟流出自然七纵八横东涌西没南涌北没则且置绝承当一句作么生春风春雨急春鸟鸣相催下座。

　　檀越请上堂云一者祈福二者荐亡一椎两当举世无双既两当因甚却无双下不厌地狱上不欣天堂当阳突出露堂堂鹧鸪啼处百花香喝一喝遂举金刚经云若见诸相非相即见如来师云大小世尊抱桥柱洗澡曹山则不然若见诸相非相即见诸相须知要见如来则易要见诸相则难若人道得不难不易句一生参学事毕卓拄杖下座。

　　开藏经上堂捧起经云始自鹿野苑终至跋提河其间大小顿渐半满偏圆尽在者一毫头上所以道摩尼珠人不识如来藏里亲收得遂打开云我今对众打开时一会灵山难辨别休辨别一切数句非数句与吾灵觉何交涉直须言外度迷情破尘出经能事毕其或未然一任长期短期寻行数墨寻到临末梢头依旧一卷是一卷一帙是一帙何故聻五千余卷非文字四十九年未曾说下座。

　　曹山开堂回灵石尼僧请上堂云分佛分祖破二作三合水合泥兼两成一如将蜜枣子换汝苦葫芦淘汰诸人业根待汝桶底子脱岂谓实有此事所以南泉道黄梅五百僧俱是会佛法底惟有卢行者一人不会佛法只会道且道佛法与道是同是别若道是别为甚临济道真佛无形真法无相真道无体三法浑融和合一处若道是同为甚南泉道卢行者不会佛法只会道且淆讹在甚么处良久云师姑原是女人做下座。

　　浴佛日海口弥陀寺升座问答不录师云弥陀寺里释迦诞生僧俗坚请法座高升诸佛菩萨一齐稽首秽邦净土一道均平所以周行七步而四顾指天指地以称尊如来出世不为别事虚空大地更无别人大众识取钩头意莫认定盘星自古真金不博金那堪屈己以从人即今便好猛提取莫待须臾水泼身下座。

　　灵祐请师回退灵石复过福州南禅寺主僧请升座师云此地去年离此日今年此地此时来此时此地曾无异何物其中得往回所以肇法师道生死交谢寒暑迭迁有物流转人之尝情余则谓之不然何故聻松直棘曲鹄白鸟玄四月黄梅雨满田叵耐时人浑不荐举心动念隔天渊蓦拈拄杖云隔天渊拄杖都来一串穿吴地闽山千里远不移一步已周旋且转身一句又作么生待天色晴溪水退时向诸人道破卓拄杖下座。

　　师过建宁府百痴元庵主领众请至莲峰升座遂举应庵禅师住蒋山时大慧禅师至庵上堂举佛眼初作无为军化主因道中着撷有个省处归举似五祖演演令充知客因夜坐拨火忽然猛省虽然如是每至入室未能深入阃奥从容请益五祖祖云我为你说个喻子正如一人牵一头牛从窗棂中过头角四蹄都过了只有尾巴过不得庵云者个说话多年在肚皮里信知在今天下无人理会得所以密之三寸苟非法叔老师到来小侄此生无因拈出敢问诸人既是大底过了如何尾巴却过不得且道淆讹在甚么处师云灵祐当年发悟之后亦患此病穷究有年方能彻法源底今日若非元公法侄坚请亦未敢轻举似人盖为者个说话邪解者多不堪共语今日略举数种为诸人点破有一种道既是大底过了岂有小底过不得者不过是红绵索子套人法儿我今也不管是头也不管是尾只是千问千打万问万打只管打将去自然过得似则也似是则未是何故聻只恁么强作主宰一味打去难定真伪莫教开着口动着笔便露出马脚来秪为尾巴不曾过得未免古今公案有义路可以咬嚼者只一个本来人穿去便了莫无义路如银山铁壁者便吞吐不下只是再不敢提起即或强为注解亦未免七零八碎取笑识者又有一种道头角四蹄都过了只是自相不忘家珍难舍但从前宝惜一时放下自然净裸裸赤洒洒便是尾巴过处又有一种道头角四蹄都过了此是单明本分事灵云见桃花德山低头归方丈亦是此意未有为人之句所以玄沙道未彻岩头道未会末后句但识得尾巴过不得便是为人时把住放行底本据端的父传子子传孙只恁么实法传将去玷辱先宗又有一种道者个说话与高峰大彻底人本脱生死因甚命根不断话不同高峰话是体上事命根是要断底者个尾巴是不要过底谓之尾大铁棂坚以古人末后一句始到牢关把断要津不通凡圣为证谓之大法中末后句如斯等解称郑称杨岂不钝置杀人胡不思大慧应庵出世时诸方说法者如麻似粟岂可全无见解因甚应庵道在今天下无人理会得须知不是者个道理然虽如是既是大底过了因甚尾巴过不得便下座。

　　至宝光寺请升座乃云地水火风是金刚正体生老病死乃大解脱门所以诸佛众生同有一病诸佛不病为伊惺惺众生若病即非众生今日陈居士为祖母谢氏有病请灵祐举扬般若祈保身心清净永脱病根诸人须知要脱病根直须病此一病若也病得则直下无有第二人不起第二念身病心病立地冰消生死涅槃俱为梦幻便好山间林下长养圣胎随缘消旧业任运过时光虽然自了即得若要踞宝华王座阐扬佛祖向上宗猷更须到灵祐炉鞴中煆过方堪保任全提还知么全提一句绝思惟合不成团开不离独许眼亲手辨者电光影里不停机下座。

　　到地藏院请升座师云凡情圣见是生死路圣凡情尽是出生死路如楔出楔药病相治或时以病为药或时以药为病虽是济世良方未离对待所以一大岁教是弄猢狲圈子五家宗旨是祭鬼神茶饭且独脱一句作么生卓拄杖云不依倚一物显示本来人下座。

　　住韶州曹溪南华禅寺语录

　　崇祯辛巳年师在金陵天隆寺受南都护法集生余中丞庆绳叶廷尉二无张勋卿本省南韶苍云魏佥宪本府至鹄许司李并本山耆旧智融监院弘识等请于七月初二日入寺到曹溪门万派源流从此出万派朝宗从此入还有从不出入者么良久云不得错下注脚便入。

　　佛殿拈香云有佛然后有祖金襕未付以前若不是者汉争得西天东土四七二三传到者里遂拜。

　　六祖殿拈香云有祖然后有佛衣钵东来之后若不是者汉争得二枝五叶道满天下报佛深恩遂拜。

　　方丈不肖见处与佛祖不别所以一入门来逢佛礼佛逢祖礼祖然犹是向下提持儿孙边事即今据此室行此令且道如何是向上提持祖佛为师一句卓拄杖云只凭者个没意智煆尽下中上上人当日大众请上堂拈香祝圣罢又拈香云此一瓣香供养本山堂上。

　　六祖大师并直下三十四世孙现住天童堂上密云和尚以酬法乳之恩就座维那白椎竟师云第一义谛时时现前蓦然磕着不隔毫端还有共相证据者么僧问曹溪西水似西天冲破云霄海岳穿今日天隆来普润几人能踏上头关师云个个成佛作祖进云恁么则人人脚跟点地去也师云不得抄袭山僧话进云谢师答话师云何得又谤山僧乃云诸佛诸祖唯以一大事因缘故出现于世据实论此一大事因缘不用开口不用动念直下一一天真一一明妙只贵直截契证超越死生不离见闻缘超然登佛地所以世尊于明星只得一睹六祖于金刚经直用一闻诸公若也得恁么一回去便堪传佛心印方为佛祖嫡骨儿孙所以灵山会上世尊拈花迦叶微笑便乃亲传世尊之印谓之正法眼藏西天四七东土二三传至第三十三世本山六祖大师谓之吾有一物后得南岳让禅师道个唤作一物即不中便乃亲传六祖之印自让为始直下传至三十五世不肖孙通忍于天童和尚自肉食不尽言下打破漆桶亲蒙印授潜心操履有年方乃深契佛祖之道方不愧为六祖嫡孙所以本山乃六祖说法之地今日承南都诸护法会合本省现任诸护法命本山耆旧不远三千余里迎不肖归祖师之旧室登祖师之旧堂升祖师之旧座举扬祖师底现成旧公案直令千年旧事顿现目前曹溪一会俨然未散试问诸人既是现成旧公案又用举作甚么回机同本得一举一回新复举六祖传衣钵之后隐于四会猎中十五年一日忽念说法时至遂至广州法性寺暮夜风飏刹幡闻二僧对论一曰幡动一曰风动往复不已祖曰不是风动不是幡动仁者心动一众竦然师云二僧平地起干戈一得一失六祖按牛头吃草双放双收简点将来总欠一着在竖拂子召大众云还见么只者本来真面目风幡心动绝安排维那白椎云谛观法王法法王法如是下座。

　　六祖涅槃日上堂僧问法雷已震选佛场开不昧宗乘请师直指师云试道看僧一喝师云曲了也进云不是倩来底师云话头也不识僧提起坐具云摩竭提国亲行此令去也师云且缓缓问人人道六祖八月初三日涅槃某甲道八月初三日住世请和尚道一句师云离却两头进云中间作么生师打云是阿谁问灵山亲嘱老头陀续焰联芳也不多四七二三传到此五家一脉意如何师云只在者里进云恁么则撑天拄地无人识逼塞虚空古至今师云着急作么僧作咳嗽声师云情知你弄精魂僧拂坐具归众问身前身后即不问当下一句事如何师云一刀两段进云如何是转身一路师云切莫乱走问卢祖涅槃日吾师升座时水云千匝绕渴仰一言施师云水云千匝绕进云一句亲拈出阿谁不沾恩师云试道看僧便喝师便打进云棒喝交驰即不无端的一句请师道师又打云难道不端的进云恁么则礼拜和尚去也师云切莫承虚接响僧一喝归众师乃云三更传法来衣钵留时已破三更涅槃去全身散处还留破无所破片片露祖师面孔留无所留年年逢入灭时辰大众且道祖师还曾入灭也无若道入灭因甚千人万人来朝拜个甚么若道不入灭因甚个个都道是祖师底忌日本无出没本来身超生脱死凭斯旨虽然示现有去来究竟何曾离者里大众莫是象山鼻下钵孟峰前是者里么者是一块顽土有甚么交涉莫是全身布漆锦绣庄严是者里么者是个臭皮囊有甚么交涉既俱不是且作么生是不曾离底意良久云梧桐叶落子方老丹桂香飘蕊正鲜卓拄杖下座。

　　曾行腕等语上堂僧问不问有无良久然道正下知归今日和尚说法还有知恩者无师云汝未知归在进云只如何难道此人见何道理便踊跃而去意作么生师云虾跳不出斗进云世尊道如世良马见鞭影而行还是直指语是因病语师云也是压良为贱僧举坐具云还出得者个么师云试断看僧一喝师云同坑无异土乃云魔佛之分毫忽间反邪归正有何难刹那灭却阿鼻业不动纤尘透祖关今日盖为曾行胜等各为生死事大发心修行未闻正法误受邪师指授妄说未来祸福师资相传谓之末后一着心中疑信相半特入曹溪请质山僧向渠道此是惑人之术不可听信直饶真具五通总非修行正路须知古人道自从踏着曹溪路了知生死不相干还知曹溪路么便是达磨西来直指人心见性成佛底一着子秪为人人生死事大世人只知呱地一声时谓之生不知未生前底面目便是生大只知一口气不来谓之死不知死后底安身立命处便是死大须直下见明自性即造无生无死之域盖为自性本无生死只此便谓之末后一着若舍此别有尽是魔说行胜等闻之悲喜交集踊跃忏悔至心皈依特请山僧开示成佛作祖之正路证明反邪归正之原因大众汝当至心忏悔达罪性空罪性既空自性三宝一时发现我今为汝等开示自性三皈法门令汝直下便了词繁不录复如式授三自皈法下座。

　　开炉结制上堂僧问选佛场开大众云集朕兆未分前还许学人下笔也无师云许僧进语师云鹞子过新罗问祖道重开则不问正法眼藏请师示现师云眉毛下进云恁么则灵山一会今日俨然师云何必灵山僧拟议师便喝乃云把住绳头结百千万亿为一纲大开炉鞴镕瓶盘钗钏为一金密密绵绵古往今来无可拟堂堂赫赫上天下地莫能俦直得千圣跻攀无路万灵景仰无门魔外潜踪狐狼绝迹且道具甚么神通得恁么自在衲被蒙头万事休此时山僧都不会下座。

　　上堂僧问西水堂前拈祖令曹溪佛法再来新如何是曹溪佛法师云东廊也吃者口水西廊也吃者口水进云恁么则尝然如是也师云那里得者消息来进云从净意中得来师笑云露出马脚问圣凡同聚大智炉开如何是祖师心印师拈起拄杖进云恁么则坐断千差去也师云如何是坐断千差底意进云一句了然超百亿师便打乃云以有下劣宝几珍御以有惊异狸奴白牯佛祖出世从无一法与人只教人除去从前恶知恶见便是洒洒落落底汉所以经中道二十年来尝令除诸法戏论之粪还知粪么便自不能直下自信生下劣见生生掘个凡夫坑一坐坐住便视佛祖之道如登天之难此乃下劣之粪又有卤莽担当探头太过生惊异之见十二时中不得平帖觅佛觅祖觅禅觅道觅机锋转语坐在所知境界此乃惊异之粪从上先圣见下劣者现宝几珍御使你自知尊贵亦非实法见惊异者现狸奴白牯使你太平无事亦非实法若透得个无实法则驰求之心自歇戏论之粪亦除更有甚么事遂举六祖在黄梅时五祖将传衣钵令众作偈神秀书偈于壁六祖云未见本性在亦倩人书偈一众无不惊怪五祖见之恐人损害遂以鞋擦偈云亦未见性在师云六祖虽则据令而行大似法身理障幸得五祖一擦镕尽规模果见后代儿孙光明烜赫今日不免更为从头注破免见淆讹还知六祖么因见神秀有下劣之偈乃云未见本性在便偈述宝几珍御之尊贵其实于六祖分上没交涉还知五祖么因见众人有惊怪之心乃云亦未见性在便擦出狸奴白牯之痴憨其实于六祖分上亦没交涉然只如六祖道五祖恐人损害遂以鞋擦偈往往相传以来只作五祖瞒众人会若恁么只成世谛不见五祖用处还知端的么全提正令处随类现身时既全提正令随类现身便道五祖瞒众人有甚么不是处下座。

　　上堂僧问四大不分万象主色迁寒暑有凋零如何是不避寒暑底意师云树蛮不落叶进云今日是冬至师云若作冬至会入地狱如箭射进云和尚又作么生师云天蛮不下雪进云恁么则寒时寒杀阇黎热时热杀阇黎师云未是脚跟下事在进云和尚又生头角师乃笑问大开红炉烹佛烹祖建立法幢摧邪显正炉鞴法幢则不问如何是邪是正师展两手进云坐断邪正去在师云见甚么道理便恁么道僧便喝师便打问寒来暑往即不问如何是今日秋收冬藏底意师云一九二九相唤不出手进云身非我有为甚么认著者里藏身师打云谁教你者里藏身进云如来法眼通天彻地为甚么者里不藏身师又打云谁教你者里不藏身进云人人与佛齐肩和尚今日上堂有何法说师又打云且道是藏身是不藏身问身前身后变驴变马则不问未开口时请和尚道一句师云问者畜生作么进云风吹不响铃儿草雨打无声鼓子花师云那里得者消息来僧一喝师云你试道看僧拟开口师擉退乃云藏身处没踪迹风吹不响铃儿草没踪迹处莫藏身雨打无声鼓子花若向者里会得朕兆未分早已全彰文彩全彰文彩依然朕兆未分所以枯干重荣未是衲僧境界冰河发焰灼然历祖家风一等是个时节为甚有得有不得雪粉易分光灿灿墨煤难辨黑漫漫下座。

　　腊八上堂僧问欲求无上菩提当受三皈大戒无上菩提则不问如何是三皈大戒师竖拄杖云唤作拄杖则触不唤作拄杖则背进云即此一举是戒体邪是戒相邪师便打僧礼拜师云众生受佛戒即入诸佛位位同大觉已真是诸佛子进云谢师指示师云三十年后不得道辜负阇黎问父母非我亲谁是最亲者师云谁是最亲者进云诸佛非我道谁是最道者师云尽情道了也进云恁么则灯灯续焰祖祖相传去师云仗不得别人问曹溪意旨甚么人得师云就是你得进云和尚还有么师打云原谅你承当不得问如何是宝林门外客师云从来不出门进云如何是宝林门内人师云且向外边走进云如何夺人不夺境师云拄杖子进云如何夺境不夺人师云阇黎荐取进云如何人境两俱夺师便打进云如何是人境俱不夺师卓拄杖云会么问七处征心八还辨见如何就见师云直饶就见也落第二进云如何要见师打云就见尚不堪何况要见问临济宗旨则不问曹洞五位事如何师云他家自有儿孙在僧举五位逐一问毕师俱不答僧礼拜云谢师答话师云不是不答恐辜负自己乃云始觉合本头上安头一念回机落七落八雪山六载无计可施夜半睹星将错就错纵使道一切众生皆证圆觉未免犹有生佛之名何况更云奇哉众生具有如来智慧德相皆因妄想执着而不证得岂不无事生事诬陷平人曹溪当时若见他恁么道但以手掩面劈开云猫管教者老子夹背汗流惭惶无地争奈罕遇其人直得祖祢不了殃及儿孙去也蓦拈拄杖云还见明星么错错下座。

　　元旦上堂僧问明教新年头有佛法镜清新年头无佛法和尚今日如何师竖拂子云两个汉一时缚在者里了也进云某甲不然师放下拂子云总换山僧机不得进云三个无孔铁锤师云忽有人问你新年头佛法你作么生僧竖拳便行师云情知你只得者些伎俩师云从过去看今日增却一岁从未来看今日减却一岁若道增也增到尽未来际亦增无了日若论减也减到尽未来际亦减无了日正当今日今时前不属过去作么生增后不属未来作么生减无减无增前后际断则当人全体现前廓周沙界触处无间举目了然博带峨冠主宾拜贺村歌社舞杯酒欢呼尽是自家境界到者里还有转身处么当阳证取如如佛始信今年胜旧年下座。

　　解制上堂僧问有佛处不得住无佛处急走过去住请师道一句师展两手进云住则全体独露去也法令当行师云中间突出真难辨进云恁么则去住依然师云末后一句如何进云不向师道师云乱道乃云未有长行而不住结制安禅无处所未有长住而不行芒鞋拄杖没途程便恁么去见山不是山见水不是水有佛处不得住不恁么去见山依旧是山见水依旧是水无佛处急走过直饶两头不着中间撒开独步独行洒洒落落也未是衲僧行脚事在且如何是行脚事脚跟下好与三十棒下座。

　　上堂云棒头取证认影迷头喝下转身偷光凿壁直得豁开户牖大坐当轩遍界绝毫厘通身无影像洒洒落落独步独行犹是百尺竿头底事未免坐杀阇黎纵饶更进一步横按莫邪斩断一切不立窠臼杀活临时若不知有向上事亦未免走杀阇黎所以古人道昨夜雨滂烹打倒葡萄棚知事普请行者人力拄底拄撑底撑撑撑拄拄到天明依旧可怜生若向者里透得方知打倒撑起俱为梦事虽然若一向作梦事会犹未免堕在平尝只得太平无事之见争透得向上人行履处还有透得者么三边一箭收功后四海何愁不太平遂举乾峰上堂云举一不得举二放过一着落在第二云门出众云昨日有人从天台来却往径山去峰云典座来日不得普请便下座师云大小乾峰龙头蛇尾若真个不放过何处有云门也然虽如是只如乾峰道典座来日不得普请且道是放过是不放过但看两个惺惺处觌面还他懵懂时下座。

　　浴佛日上堂举径山大慧禅师上堂云毗蓝园里不曾生双林树下何曾灭不生不灭见瞿昙眼中又是重添屑师云径山老人虽然把断要津大似只见锥头利曹溪则不然毗蓝园里不生生双林树下不灭灭生生灭灭见瞿昙分明恶水当头泼眼既无屑又用水泼作么若是接物利生打头也少者一杓不得乃顾左右喝一喝云你诸人因甚一个个水漉漉地下座。

　　六祖涅槃曾上堂师云本来清净湛若虚空情与无情不一不异大悲愿力方便利机机感而生示现有余机缘既尽示现无余不过应物假名出处异号所以六祖大师化缘事毕不住生死全身现在不住涅槃且安身立命一句作么生道良久云独露堂堂绝有无自利利他何穷极下座。

　　正涅槃日上堂师举六祖将入灭众问云师从此去早晚可回祖云叶落归根来时无口后法云秀禅师云非但来时无口去时亦无鼻孔师云不是无口只是不来不是无鼻只是不去试看入灭底祖师现前底大众各各有口有鼻有甚么去来在那里诸人要参涅槃堂里禅直得恁么始得下座。

　　开炉上堂僧问此是选佛场当轩开炉鞴点铁成金一句请师举扬师云直下荐取进云还有不受功勋造化者么师云你犹未荐在进云学人自肯去也师云迷头认影乃云尽大地是个火炉面门无位真人是一团火焰一切根身器界去来生死圣凡名号佛祖魔外撄之无不燎尽惟此一着灵然独透触处圆成扣着便应亦无应迹拨着便转亦无转处所以道火焰为三世诸佛说法三世诸佛立地听汝等诸人立地许久且道还闻火焰说法也无良久云切忌烧着眉毛下座。

　　天童老和尚诞日闻讣音举哀上堂僧问建法幢立宗旨为祖佛师海内无二只如天童老人末后一段是有是无师云却得阇黎共证明进云正法眼藏未审甚么人得师云山僧不得进云为甚么不得师云设得向甚么处着进云争奈千峰势到岳边止万派声归海上消师云你又作么生僧一喝师便打问天童和尚迁化未审向甚么处去师云做驴做马去进云甚么人境界师云切忌道着问世尊雪山睹星悟道悟个甚么师云待涅槃时向你道进云悟后还有用心处也无师云袈裟付与迦叶尊者了也乃云无常生死法与我不相干若能如是见不用哭苍天哭既不可得若笑也徒然要知哭笑意普请到真前下座至真前指云今日适值诞辰作斋即为祭奠乃哀哀大哭云且道哭个甚么哭者老和尚前日不死却死复呵呵大笑云且道笑个甚么笑者老和尚今日不生却生死不死生不生个中消息许谁▆唯有曹溪忤逆子惯向毒蛇头上行乃复指真云先师一生壁立千仞不带纤毫处处截断众流提持本分每每断章取义换人眼睛所谓面门鼻孔耳朵眼睛脚跟头脑若口若手若身若人已于七月初七日一时扫踪绝迹收归大寂灭海自受用去也唯有一味打到底底一条白棒却落在不肖徒手里而今不免信手拈来向起死回生顺逆齐举处更为忤逆一上插香云伏望老和尚于常寂光中慈悲摄受复举哀。

　　上堂师云参禅学道图出生死要出生死须知生死之因毗舍浮佛云假借四大以为身心本无生因境有清净谓之佛境浊闹谓之魔境二境现前则生死心起要得出离须是二境一齐入得无有分毫羁绊始得若入得清净入不得浊闹入得浊闹入不得清净行解未圆总为缠扰殊不知境缘无好丑好丑起于心魔佛二境不自外来皆自心分别而有但透得金刚眼睛自然魔佛俱尽方知古人道函盖乾坤句截断众流句随波逐浪句一句具三句甚是奇特遂举僧问云门如何是透法身句门云北斗里藏身玉涧林禅师颂云北斗藏身为举扬法身从此露堂堂云门赚杀他家子直至如今漫度量五祖戒禅师见之问林作偈之意林举目视之戒云若果如是云门不值一钱公亦当失两目果如其谶五祖戒自颂云云门透法身划断释迦音文殊休惆怅普贤漫沉吟而戒暮年亦失一目且道只此二颂甚么处是林公失两目处甚么处是戒公失一日处若简点得明白灼然两个人只得一只眼惟五祖演禅师颂云何事文星与酒星一时分付与先生高吟大醉三千首留与人间伴月明真可谓双眼圆明得大自在曹溪亦有一颂截断众流魔作佛随波逐浪佛成魔当阳有准超魔佛不动纤毫奏凯歌卓拄杖下座。

　　上堂僧问正中来无中有路出尘埃出尘埃即不问如何是断舌才师云我与洞山有甚么仇问如何是泥牛露出黄金角师竖起拂子进云如何是木马抛开白玉蹄师便打进云为甚么截断众途无住处师直视云会么进云便恁么摇头摆尾去也师云犹欠三十棒乃云正中无路死水难藏觌面当机贵须出脱所以适来山僧向渠道我与洞山有甚么仇正所谓出语直教烧不着三圣道逢人则不出出则便为人兴化道逢人则出出则不为人各各俱有不犯忌讳底出身路自非卸却项下枷锁底人焉知有恁么事遂举径山大慧禅师法语云上士闻道如印印空中士闻道如印印水下士闻道如印印泥此印与空水泥无差别因上中下之士故有差别耳如今欲径入此道和印子击碎然后来与妙喜相见师云曹溪则不然第一句荐得如印印空第二句荐得如印印水第三句荐得如印印泥此荐得底人无差别因空水泥之句故有差别耳如今欲径入此道和荐得底人扫踪绝迹然后来与曹溪相见径山恁么曹溪不恁么径山不恁么曹溪却恁么且道是成褫邪是不成褫邪若道成褫争奈君向潇湘我向秦若道不成褫争奈秋水共长天一色还知落处么卓拄杖云选佛若无如是眼儿孙遍地亦徒然下座。

　　沈制台请上堂拈香祝圣罢就座白椎竟问答毕师云假借四大为身个中毕竟无我但能一念解脱管教法法全彰万物皆备三界独尊剑树刀山化为乌有幢幡宝盖起自何来所以道我若上刀山刀山自摧折我若下火汤火汤自消灭坐断罪福路头自然直下超越今日盖谓沈大司马奏凯之际忽兴同体之悲差官赍赀入山礼忏设斋命山僧升座说无生法以荐阵亡将士某某等众须知法雨一施直达幽冥法音一闻即超极乐奋剿寇雄心披忍辱铠而魔军顿破转封侯妄念操智慧刀而佛道立成然虽如是犹是大司马下悯群情底意且上祝皇恩一句又作么生八方沾霂无为化四海谣歌贺太平下座。

　　师过南雄莲社庵恒明院主同众居士请升座问答毕师乃云觌体绝思量玄机独透当阳离问答至理洞明所以六祖道不思善不思恶正与么时那个是你本来面目又道与汝说者即非密也汝若返照密在汝边诸人若能直下返照则语言道断心行处灭不越步而廓周沙界不动念而遍满十虚所以道处处真处处真尘尘尽是本来人但有言说都无实义所以道真实说时声不现凡所有相皆是虚妄所以道正体堂堂没却身恁么透得便是超生脱死见性成佛底时节纵使未透亦须绝却思善思恶底心塞却问难问易底口便恁么行去自然一笑知归若一涉思惟一问途路便无难生难错过多矣譬如度大庾岭者要度便行不可问人南北两京谁不惊夸险峻闻之令人却步试问诸人到岭者还险峻也无山僧更有一偈复为诸人道破庾岭闻之南北惊不思善恶最峥嵘我来到此忽然笑海内如何享大名下座。

　　上堂僧问如何是诸佛出身处师竖拂云还见么进云只如云门道东山水上行意旨如何师打云当面底不会管他云门作么居士问昔日临济有三句如何是第一句师云照用齐行进云如何是第二句师便喝进云如何是第三句师云但恁么荐取乃云打着南边动北边本无二致东边日出西边雨机发千端千端处只一点以为根无二处散万殊而不尽怀州牛吃禾益州马腹胀天下觅医人灸猪左膊上若是悬崖撒手底人到者里如穿衣吃饭举手动足相似无不是当人实受用之地其或情生智隔想变体殊根本差讹枝叶谬乱焉有如是圆成如是通贯只须一念不生前后际断自然彻底分明七穿八穴虽然若是祖师门下别传心印一着须更别参始得挥拂子下座。

　　上堂问如何是体中玄师云弄假成真进云如何是句中玄师云斩钉截铁进云如何是玄中玄师云独据千峰上全威百草头进云如何是末后一着师拂一拂进云如何是大神咒师云今日上堂如何是大明咒师云瞒你一点不得如何是无上咒师云平田浅草如何是无等等咒师云落阶级了也进云揭谛揭谛波罗揭谛意旨如何师云穿衣吃饭屙屎撒尿问三脚驴子弄蹄行意旨如何师云杨岐犹在僧拟进语师云若然则过去久矣乃云形山缠缚隐秘法身慧剑挥开全机透脱隐秘者如猿在槛透脱者如病得汗既得汗已毛孔无不清凉血脉无不通贯如是则内根外尘一切四大五蕴森罗万象向为盖覆之物今为独露之场庆快平生参学事毕顾左右云是甚么下座。

　　住虔州龚公山宝华禅寺语录

　　崇祯癸未年师到虔州希有林中丞捐俸为地主请师开堂三月初四日入寺至。

　　三门明明有个门因甚却道无门为法门只因恰恰入日轮正当午便入(是日雨霁)。

　　佛殿拈香云能礼与所礼都来是自己礼得自己时觌面难思议遂拜。

　　方丈云八十四人善知识当年多向者里出马师煆炼没途程今日依然赤骨律五湖四海任奔趋当头按定无他术卓拄杖云此众无枝叶唯有诸真实。

　　当日中丞差官设斋请上堂师于手中接疏云发扬古刹家风言言见谛决断现前公案句句朝宗事在当机直须宣白维那宣疏毕师指法座云诸法空为座何从借得来只须直踏上步步是莲台升座拈香祝圣罢次拈香云此一瓣香源溯曹溪师师嫡授灯分南岳子子亲承嗅着曾经毛孔豁开触之更饶汗流遍地爇向炉中供养旧住天童禅寺传曹溪正脉三十四世密云先师大和尚用酬法乳之恩就座维那白椎竟师云开选佛场显第一义只贵英俊道流单刀直入方报不报之恩以助无为之化其或未然有疑便请决问为臣尽忠子尽孝达本穷末了中道只此名为真实说皇恩佛恩一齐报师云更报亲恩僧礼拜师云全凭补衮调羹手拨转如来正法轮问未住宝华时如何师云在赣州进云既住宝华时如何师云也不离赣州进云如何是宝华底人师便打乃云臣奉于君至真离向背子顺于母大道绝中边承当则天上人间拟议则拖泥带水现宰官身说法现比丘身说法金刚正眼了无儒释之分向上宗乘迥绝世间之异当此祖寥寥落国事多艰事同一辙理切共扶今日林大檀越以忠孝之心行金汤之事既捐赀为地主命说法以开迷一心辅正落魔胆于无依万里溯源知嫡孙之有在所冀国运法运以俱回亲命慧命而皆永岂非过量人发过量智方能切谙机宜熟识时务行此世出世间至奉至顺底事且道奉顺一句作么生良久云将此深心奉尘刹是则名为报佛恩下座。

　　佛诞日上堂师云年年四月八生日处处丛林将水泼宝华举措异诸方通身不见些儿湿为甚如此三十年后免见道宝华水漉漉地下座。

　　挂钟板立两序上堂师云马祖丛林十方聚会百丈钟板一旦重新父子既尔同途古今自然合辙人天供养表言外之明宗左右赞襄显当堂之有主门庭建立略见一斑向上提持更须出脱良久云内外安然无一事不风流处也风流卓拄杖下座。

　　开炉结制上堂宝剑频磨了无朕迹真金百炼愈见光辉若是皮下有血底向未举以前一提提得果得净然无事依旧天是天地是地山是山水是水灼然大死底人境界然后结紧绳头向炉锤之下煆尽差别疑情透过语言岐路方是当家种草始堪荷负吾宗若只向干萝卜头上认得个干干净净不假煆炼无解无结底见解自谓满足只好诸方领拂子去始得若是宝华门下未有插足分在不是门庭多峭峻狮林那见野狐踪下座。

　　腊月朔上堂问答毕师举当山第一代马祖道一禅师僧问和尚为甚么说即心即佛祖云为止小儿啼僧云啼止时如何祖云非心非佛僧云除此二种人来如何指示祖云向伊道不是物僧云忽遇其中人来时如何祖云且教伊体会大道师云者僧善施挨拶马祖曲尽机宜即非心佛已见郎当不物体道犹亏简点若据今日宝华见处人外无道道外无人既是其中人全体即是大道更体会个甚么虽然若遇其中人来时正好劈脊便棒且道是赏伊罚伊具眼者辨取下座。

　　腊八上堂师云据前后际断之时节举目处十方普净达始觉合本之因缘一念中三世了知知己知彼众生皆具如来暴富欺贫妄执不能证得乃顾视左右云我此现前一众各各脚跟下放光动地顶门上括古该今无不圆成无不具足且道还假明星悟也无良久云不向如来行处觅始知恩大实难酬下座。

　　林中丞请上堂师云堂上萱亲生此身须知顶门本母德尤亲大众还见从前底本母么若也当阳见得方知大地含灵咸蒙养育四大性自复如子得其母永证金刚无量寿六根昼夜放光明如是则不但报一生之母历劫尽报不但报母一人之恩君父佛祖之恩尽报奇哉大哉林大檀越今日为太夫人寿诞命山僧说法报恩遂插香云既代檀那九如祝更用山僧一瓣香复召大众云急着眼觑下座。

　　圣节上堂师云要识本来尊贵处一回瞻礼一回亲几多负义忘恩者咫尺之间反隔津召大众普请同到佛殿拈香用祝圣寿。

　　元旦上堂召大众云面门无位真人又添一岁了也你们今日忙忙彼此拜年还曾与者汉拜也未宝华即今为诸人先施榜样起揖云恭喜便下座复有僧问正当揖时无位真人在甚么处师云不见道儿孙得力室内不知。

　　上堂举庞居士问马祖不与万法为侣者是甚么人祖云待你一口吸尽西江水即向你道师云万法不侣早已带水拖泥吸尽西江毕竟不沾涓滴庞居士一向担板点肋点胸马大师格外施机全纵全夺须知直饶吸尽西江亦未堪驻足岂可守个万法不侣坐在百尺竿头虽然只如吸尽西江底人与万法不侣底人且道是同是别良久云全身脱尽无依倚只为分明得反迟下座。

　　光孝寺请升座僧问水出高源时如何师云涓涓不断流进云恁么则廉泉去也师云脚跟下更须截断始得遂举廉泉昙秀禅师僧问如何是学人转身处秀云扫地浇花僧云如何是学人亲切处师云高枕枕头僧云总不恁么时如何秀云莺啼柳上花发岩前师云来机善赴廉泉一等垂慈据令直捉宝华岂随时尚设有问如何是转身处但向他道乱动作么如何是亲切处但向他道第一不得道在者里总不恁么时如何但向他道也是自生取舍且道与廉泉还有优劣也无挥拂子云鸳鸯绣出从君看不把金针度与人下座(光孝寺又名出水寺又名廉泉寺)。

　　上堂僧问清净行者不入涅槃破戒比丘不堕地狱是甚么人境界师云千圣不能传进云秦地不收汉不管师云箭锋相拄乃云昔日归宗僧大悟师姑原是女人做今日宝华悟却无个个男儿是丈夫悟与不悟既如此何须者也更之乎便好当阳急着眼莫教停待自涂糊下座。

　　上堂僧问不求佛法不重己灵时如何师云者样死汉有甚么用处进云恁么则佛种从缘起师云两重公案进云垂丝千尺意在深潭离钩三寸请和尚亲切道一句师连打云速道速道僧无语师云依旧在洪波乃云鹧鸪叫黄鹂鸣春光昨夜已圆成梅子黄李子赤枝头露出南离色送往迎来事若何　　薰风凉入骨衲僧家更奇特青绢扇子手恒持个里了无寒暑迹透得者闻之毛孔豁开未透者请向者里直下便入遂举本山第二代西堂智藏禅师僧问有问有答宾主历然无问无答时如何堂云怕烂却那后僧又问长庆庆云相逢尽道休官好林下何曾见一人师云二老虽具顶门正眼要且只有杀人刀未有活人剑宝华今日若有僧作是问但向他道莫谓山僧曾答你好下座。

　　聚圣谢居士请上堂师云堂堂独露主人公越死超生三界中为荐亡灵升座举不消一点绝牢笼且道作么生点良久云切忌当面讳却遂举云岩禅师不安道吾问云离此壳漏子向甚么处相见岩云不生不灭处相见吾云何不道非不生不灭处亦不求相见后道林圆悟禅师拈云或有问道林离此壳漏子向甚么处相见只对他道何处不逢渠师云不滞一隅机轮互换二老贵绝功勋单提向上截断淆讹道林更为直捷虽然宗师家亦无定格只贵当机各有出身之路今日或有问宝华离此壳漏子向甚么处相见但对他道正抓着山僧痒处居士出问先兄去世七七已周未审向何处安身立命师作哀势云苍天苍天下座。

　　上堂师云思惟卜度生死根株觌露现成佛祖秘要丹砂九转点铁成金眨上眉毛错过了也直饶离却见闻绝却现行不移跬步全身在里许犹是医死马见解何况认个一切平常唤作家传宗旨如今事不获已宝华更将医死马底法为诸人更开一路要得自见自肯须是千方百计将意根下酸酸涩涩底病抖擞得干干净净无一点气息蓦地苏醒回来　依旧依旧只如果到者里合作么生咄咄咄弄潮须是丈夫儿不打篱边死雀子下座。

　　开炉结制上堂师云大冶洪炉烹佛烹祖规模镕尽识者罔措汝等诸人各各头顶天脚踏地行便行坐便坐遇茶吃茶遇饭吃饭一一天真一一明妙诸天捧花无路外道潜觑无门灼然好个红炉宝华今日不假钳锤不施柴炭已为诸人煆尽圣凡烹尽佛祖了也有甚规模在那里乃左右顾视云直须脱体承当去免见耳为下劣人下座。

　　上堂师云当阳独露主人公世界身心彻底通万象头边浑是我我无纤影落胸中橙黄橘绿三冬意日淡风清二气功触处现成忘计较毗卢顶上古家风下座。

　　旋元禅人请上堂举楞严经道昏扰扰相以为心性一迷为心决定惑为色身之内不知色身外洎山河虚空大地咸是妙明真心中物师云你诸人莫见与么道便离却色身别求妙明真心须知无为真佛实在我身身心一如身外无余既无内外之迹亦无迷悟之殊乃竖拂子召大众云看看者便是诸人随处发现底时节若也直下归根得旨则根根尘尘了无踪迹可觅自然觌体现前且不离当处一句作么生道东岭云生西岭白前山花发后山红下座。

　　朝宗禅师语录卷第二
嘉兴大藏经　朝宗禅师语录


　　朝宗禅师语录卷第三

　　侍者　行导　编

　　上堂

　　檀越五旬兼祈嗣请上堂僧问有男不婚有女不嫁大家团圞头共说无生话如何是无生话师云一切平常进云恁么则今古一揆也师云何须重注问世尊道我从贤圣法来未曾杀生为甚生下儿子师云千江有水千江月进云湛堂道我从贤圣法来未曾杀生持此语未到他家已生下儿子时如何意作么生师云万里无云万里天进云野老不知尧舜力冬冬打鼓祭江神师云未是你底境界在问如何是大丈夫事师云巍巍堂堂进云末后如何师云洒洒落落僧拟议师打云又问甚么大丈夫末后句问人人本具个个圆成今日请师升座更要增个甚么师云全凭他力进云如何是不生生底句师竖起拄杖进云如何是生不生底句师横按杖云恁么会进云千龄不足喻其永万寿安可齐其年圆满一句作么生道师云不涉春秋进云一句迥超无量寿今朝海屋又添筹师云尽未来际数不尽问马祖正令特地重兴马祖正令则不问且道重兴一句如何举扬师云一朝天子一朝臣进云一句亲拈出阿谁不沾恩师竖拄杖云会么僧无语而退师云大似穷子遇长者乃云谁论四十九年非百劫都卢在此时蓦地回机无量寿儿孙脚下好传持且道传持个甚么一则惧兮一则喜绵绵相续起家门遂举殃崛摩罗因持钵至一长者门其家妇人正值产难长者曰瞿昙弟子汝为至圣当有何法能免产难殃崛语长者曰我乍入道未知此法待我回问世尊却来相报及返具事白佛佛告殃崛汝速去报言我从贤圣法来未曾杀生殃崛奉佛语疾往告之其妇得闻当时分娩径山杲禅师游方时以此因缘请益湛堂准禅师堂曰正爬着我痒处者话是金屎法不会如金会得如屎山曰岂无方便堂曰我有个方便只是你铲地不会山曰望和尚慈悲堂曰殃崛云我乍入道未知此法待问世尊未到佛座下他家生下儿子时如何佛言我从贤圣法来未曾杀生殃崛持此语未到他家已生下儿子时如何师云一音演说随类现身若向世尊言下悟去不妨哆哆和和但未免落在建化门头脱离情解直截根源若向湛堂言下悟去真个洒洒落落但未免坐在洁白地上须知我从贤圣法来未曾杀生其妇承世尊一言之力闻之即得分娩乃是当年实事因甚湛堂道持此语未到他家生下儿子时如何良久云落花有意随流水流水无情恋落花下座。

　　逢源禅人为母八旬请上堂师云威音那畔者个贼八十年来藉渠力但能奉事不相违世出世间真报德寿山高耸不可量孝道深长胡有极俗僧母子尽逢源庆赞如斯千古式下座。

　　尼省宗施帽请上堂尼问古佛升座梵刹重兴某甲为众结般若缘师云大众尽知进云普门示现时如何师打云现比丘尼身说法进云生死不明乞师开示师云会么尼无语师云比丘尼定是师姑遂举尼无著妙总禅师在径山入室山问古人不出方丈为甚么却去庄上吃油糍进云和尚放妙总过方敢通个消息山云我放你过你试道看总云妙总亦放和尚过山云争奈油糍何总一喝而出师云同生同死双放双收则不无二老仔细简点将来吃油糍话总未在乃竖拂子云大众还见油糍么掷下云三十年后不得道宝华教坏人家男女下座。

　　上堂师云知幻即离不作方便离幻即觉亦无渐次且唤甚么作幻四大五蕴明暗色空善念恶念顺境逆境以至真如佛性菩提涅槃凡世出世间一切诸法皆是自心中所现底影像无有实体既无实体岂可向者里生心动念较计筹量说是说非自缠自缚所以识心达本底人尽大地是个解脱门蓦竖拂子云既是解脱因甚唤者个作拂子掷下云若不蓝田射石虎几乎误杀李将军下座。

　　行自祝发请上堂举径山国一钦禅师因崔赵公问弟子出得家否钦云出家乃大丈夫事非将相之所能为后遵最李附马问谷隐聪禅师出家事聪以前语告之马于言下大悟作偈曰学道须是铁汉着手心头便判直趋无上菩提一切是非莫管师云径山一弩直破重围驸马一腾便登千仞成佛作祖须还他纯钢铸就底汉始得宝华今日虽是不敢妄生节目要且各尽所长男婚女嫁灼有来繇削发披缁更为超脱在家出家则且置如何是大丈夫事直下不教毫发剩优钵罗华火里开下座。

　　上堂僧凡问师皆不答众问毕师云饶你百千万亿人兴百千万亿问宝华只是一个不答话汝等伎俩一时尽情折倒了也为甚如此不但世间粗重五欲只如佛法便是生死大兆诸人闻恁么道且道合作么生行履良久云剑去久矣尔乃刻舟复云诸人不能直下便透都缘不遇作家打头做工夫处先错了也宝华偶成一偈举似大众以作警策乃云嗟今学道人道念何浅小虽然参话头不沉便是掉尘境乱纷纷胸怀昏扰扰醉象没深泥生死何年了有志丈夫儿不须打之绕提起金刚王直下便分晓坐断千仞岩翻身百尺秒度脱尽未来愿力还嫌少下座。

　　惺中禅人五旬母难日请上堂师云百岁光阴半已过假饶百岁便如何顶门未具摩醯眼至竟难逃生死魔且生死魔作么生逃常将知命年时时自着急参个死话头歇心如系絷歇到歇亦无连话亦不立是名离念时全身俱证入且道入后又作么生良久云说食从来不饱人但得本兮莫愁末下座。

　　结冬日上堂云衲子丛丛来结冬为图禅榜挂心空宝华普赐出身第免见徒劳别用功以拂子左右点云个个心安似海人人机活如龙下座。

　　上堂僧问如何是转功就位师云你道甚么进云如何是转位就功师云山僧尽情与你说破进云如何是功位齐彰师竖拄杖云会么进云如何是功位齐隐师横杖案上敛手而坐进云功位已蒙师指示第一义谛意云何师云衲被蒙头万事休此时山僧都不会进云者莫是自受用处么师云错下注脚僧拟议师便打乃云净裸裸坐断千差赤洒洒全身独露上是天下是地左是禅堂右是方丈前面是佛殿者里是法堂真个是无所住大解脱底境界既然如是为甚唤作竹篦则触不唤作竹篦则背不见道莫动着动着打折你腰下座。

　　上堂刷印僧问即心即佛则不问非心非佛是如何师云非你境界进云为甚又道不是心不是佛不是物师云三重四重去也进云只如三点如流水曲似刈禾镰又作么生师云犹是名言进云毕竟如何师云装书去进云恁么则表里混融去也师云装完了书与你说遂举黄龙慧南禅师一日州府委请黄檗长老龙垂语云钟楼上念赞床脚下种菜师云百匝千重有人下得语契便往住持胜首座云猛虎当路坐师云一口吞尽龙遂令住黄檗有洞山真净禅师参香城顺和尚顺问甚处来净云黄龙来顺云黄龙近日有何言句净遂举前话师云逐块韩卢顺不觉云胜首座只下得一转语便得黄檗住佛法未梦见在师云咬人师子净于言下大悟方知黄龙用处师云金屑虽贵落眼成翳乃颂云不是床兮不是钟当阳独据展家风香城老子重挥剑四海从兹信息通下座。

　　元旦上堂师云新年头佛法有大悲臂上添手新年头佛法无师姑颔下割胡宝华别有通霄路两行对立嘴卢都只如应时纳祐一句又作么生斗柄回春处风光夺目时下座。

　　上堂师举大颠摈首座云扣齿三下镕百八于洪炉摈出首座拔韩公之见刺头尾相称杀活齐施真乃上古风规今时枢要大众要续慧命于无穷须具透关眼始得乃挥拂云且道昔日大颠摈首座与今日宝华挥拂子是同是别八字眉毛眼上横下座。

　　开炉结制上堂云冬天开炉夏结制自古丛林以为例宝华不逐古人行每每结开同一际然虽如是法当末劫时值乱离依旧三食粥饭两度普请平平稳稳过了一冬有个末后句待春风解冻时不妨举似众兄弟良久云咄且莫较古论今思前算后各归衣钵下板响赴斋堂下座。

　　上堂云穷玄体妙生死根株说悟论迷葛藤窠曰伶俐汉一刀截断千眼顿开含裹十虚浑融三际头头得活处处无根拈一茎草作丈六金身用将丈六金身作一茎草用不为分外然直饶与么地更须尖头屋下折脚铛边烧榾柮柴吃璎珞粥大忘人世寂灭身心卸却千匝万重伸出三头六臂方有语话分若旋蒸热卖底浅丈夫到者里正所谓金刚圈栗棘蓬吞不得跳不得也即今莫有吞跳得者么良久云仲冬严寒各宜保护下座。

　　冬至日上堂僧问刹那便到华山时如何师云脚跟下不曾动一步进云青天白日师云瞎进云潘阆倒骑驴又作么生师云切忌回头顾脑进云把住时乾坤失色放行时瓦砾生光师云从来不做者春梦僧一喝师云果然未醒在乃云冬至一阳生万法从兹起试问起何来浩瀚无穷底若一举便知者直下穿通若三搭不回者徒劳比拟喝一喝遂举僧问赵州万法归一一归何处州云我在青州做领布衫重七斤又举高峰道设有人问万法归一一归何处但向他道狗舐热油铛师云二大老一人向高高山顶立一人向深深海底行虽然有放有收有杀有活未免分疆立界情见未忘宝华今日设有人问万法归一一归何处直向无阴阳地上平实铺舒不动纤毫令他与佛祖为师去也乃云天外寒风虽凛冽山中和气自氤氲下座。

　　中军行仁王居士请上堂举云居佛印元禅师因西塞帅王公韶自以杀业重祈为澡雪请说法上蓝印炷香云此香为杀人不眨眼上将军立地成佛大居士众称善韶亦悠然意消师云杀人不眨眼报障未消立地便成佛罪福如幻此常情之论也因甚云居却把杀人不眨眼底上将军便做立地成佛底大居士么点石化为金玉易劝人除却是非难下座。

　　上堂云心外无法我闲则万象俱闲法外无心我闹则万象俱闹所以从上古人于千差万别之中拽转绳头消归自己十二时中无丝毫空缺之地不见世尊因长者家有产难却云我从贤圣法来未尝杀生马祖因百丈道野鸭飞去却扭丈鼻云又道飞过去了也玄沙因天龙见虎却云是汝赵州因院主鸦见飞去却代云为某有杀心在此岂不是不为物转能转一切底样子若非性地明白操履精纯焉能如是盖天盖地亘古亘今然虽如是也是无事生事下座。

　　元旦上堂举高峰示众百年难遇岁朝春师云只是现今更无时节姹女梳妆越样新师云好酒不须悬望子醋酸何必挂葫芦惟有东村王大姐师云也未有丈夫气在依前满面是埃尘师云早已效颦了也高峰老祖扬抑当时发明向上宗眼美则美矣善则未善何故聻不合分旧分新分好分丑不肖忍俊不禁亦和一偈即今便是岁朝春遍界欣欣觉一新谁识都卢皆旧物何须特地起情尘忽有个衲僧出来道和尚恁么道亦未离新旧在但向他道山僧不离新旧惯使得新旧阇黎若不离时定被新旧使杀也下座。

　　大悲诞辰上堂师云菩萨受生为何事为度众生出生死生死结解惟六根一返六解生死止不自观音自返闻根尘脱落性为尊圆通证得三真实拔苦兴慈应普门既然如是观音大士降生也且道即今在甚么处拍香案一下召大众云还闻么频呼小玉元无事只要檀郎认得声下座。

　　上堂僧问五戒不持人天路绝即今便有五戒不持底请师一接师云我也不爱上天堂进云黄金自有黄金价终不和沙卖与人师云非汝境界进云只如五戒坚持人天路绝又作么生师云正好消息进云淫房酒肆无非清净道场此犹是生死岸头事作么生是向上一着师云切莫乱道乃云圆凝湛寂处杀活纵横杀活纵横时圆凝湛寂既非二揆且不一致拈一句千句百句光辉示一机千机百机历落一一全身独露明明百匝千重事事无碍则且置独脱一句作么生良久云饥来吃饭困来眠下座。

　　上堂僧问日中浩浩作得主夜间梦寐作得主无梦无想主人公请师指示师云待你日中梦中作得主时即向汝道进云或有或无将何把定师打云主也不识说甚么有无僧礼拜师云你道适才者一棒是打在有处打在无处进云不会师云纯觉遗身斯为第一乃云透过三空方获无生法忍直施三顿管教活脱无依楞严经道此根初解先得人空一拳拳倒黄鹤楼空性圆明成法解脱一脚趯翻鹦鹉洲法解脱已俱空不生有意气时添意气不风流处也风流三空遣过三顿显真宝华今日将有次第底三空合无次第底三顿经即是棒棒即是经互相涉入掇在诸人面前要诸人跳释迦老子底金刚圈吞黄檗大师底栗棘蓬果然吞得跳得经依旧是经棒依旧是棒经还释迦老子棒还黄檗大师于诸人分上总浅交涉然虽如是只如兴化于大觉脱下衲衣痛与一顿言下悟得临济先师在黄檗处吃棒底道理又作么生妙触宣明佛子住遗身纯觉拂蒿枝下座。

　　上堂师举诸佛出身处话云东山行水上云门坐断千差薰风自南来佛果寻常一味高峰道二老虽具顶门正眼悫其本源天地悬隔虽然高峰也是填墨顺朱未解证龟成鳖须知壁立万仞处净裸裸平田浅草里峭危危十字街头相逢却在千峰顶上握手千峰顶上相逢却在十字街头握手便见二老主宾互换着着出身之机既然如是只如永明寿禅师道石牛生象子木女孕婴儿诸佛从中出最初成道时意作么生不许夜行投明须到复举僧礼拜天童密云和尚次童云拜作甚么僧云求授记作佛童云直饶作得也是分外师云先师虽是一期剿绝未免语上偏枯令者僧至今坐在万仞峰头转身不得今日宝华有求授记作佛者但向他道释迦已过去弥勒犹未来管教他如龙得水似虎靠山下座。

　　四月八日檀越供法衣请上堂师云佛佛授手咸此法衣弥勒千丈之躯披来不短释迦丈六之身搭来不长今日披在宝华身上耀古腾今光明赫奕正偏咸称左右逢源入净入秽现土现身利物应机辨魔简异临济道我共你入净妙国土中着清净衣说法身佛入无差别国土中着无差别衣说报身佛入解脱国土中着光明衣说化身佛三种国土皆是依变诸人当知一切佛法教则顿渐偏圆宗则三玄五位皆是衣不得在衣上认青认黄认赤认白须认着衣底人方有入作分彩云影里仙人现手把红罗扇遮面急须着眼看仙人莫看仙人手中扇宝华今日将佛衣法衣一时脱却应时即事为诸人露个消息去也良久云　　熏风来入奏赤条条地我为尊下座。

　　慧云禅人请上堂师云大事未明如丧考妣无明贪爱本无依废寝忘食成分外大事已明如丧考妣智度方便闲家具泥牛入海杳无踪今日慧云上座请宝华升座说法以荐考妣且道所荐底考妣是无明贪爱邪智度方便邪良久云当阳荐取自家底下载清风付与谁下座。

　　上堂云若论此事忒煞现成佛祖未出世以前也恁么佛祖既出世以后也恁么即今以至尽未来际也恁么亘古亘今骑声盖色释迦不出世达磨不西来佛法遍天下谈玄口不开何故聻本觉始觉菩提涅槃棒喝机锋三玄五位尽是佛祖出世后与人应病底药非佛法也须知器界则风动云起夜暗昼明根身则饥食渴饮闲坐困眠一一现成头头独脱曾无间于已出未出何待佛祖出世方为佛法只因日用不知向外驰求不能回机合本劳他佛祖出世为汝点破为汝证明也昔有学人参一老宿每入室请益未及开口宿便摇手云未在未在且去屡屡如是一晚学人于中夜蓦然省得欢喜无量次早入方丈宿见便点首云是也是也诸人试看还知未在只是与他点破是也只是与他证明中夜猛省只是当人一念回机便同本得也几曾有一法授受来诸人果要脱死超生但向未开口前回机猛省一回自然庆快无量古人云若要脱生死须透祖师关正是者个时节如何是关即当人本无生死底是既是本无生死用透作么若不透即有也既然如是且作么生是本无生死底良久云炎炎六月火生冰夜半日轮当午照下座。

　　理道人等请上堂师举师子端禅师有尼僧参端云待来日五更来见至侵晨端红粉搽面而坐尼入见惊而悟师云端师子非女而现女身巧为接引尼僧虽现女身而非女悟彻根源所以舍利弗问天女言汝何不转女身女言我从十二年来求女人相了不可得当何所转俊哉此女宛有丈夫之作既求女人相了不可得则求男人相亦了不可得既男女相了不可得则五阴六入十二处十八界俱了不可得既阴入界处了不可得则山河大地明暗色空俱了不可得身心一如身外无余不是拨有归无当知本来如是但看端师子非女而现女身便见诸法从本来常自寂灭相也山僧昔年曾颂云僧中女子满面惭惶女中丈夫一笑承当从今丑态当回护不必胭脂花粉妆大众作么生是难回护底丑态不见道非男非女下座。

　　上堂举法海禅师参六祖问曰即心即佛愿垂指谕祖曰前念不生即心后念不灭即佛成一切相即心离一切相即佛吾若具说穷劫不尽听吾偈曰即心名慧即佛乃定定慧等持意中清净悟此法门繇汝习性用本无生双修是正法海言下大悟以偈赞曰即心元是佛不悟而自屈我知定慧因双修离诸物师云前念不生则全体寂灭后念不灭则了了常知成一切相则法法全该离一切相则一法不立须知全体寂灭时恰恰了了常知了了常知时恰恰全体寂灭成一切相底正是一法不立离一切相底正是法法全该即心名慧便非妄觉之慧即佛乃定便非滞寂之定故为定慧等持达磨西来直指人心即心即佛之旨无过此矣宝华亦有一偈虽无另出手眼不妨重为申明乃云心是本来心佛乃当下即一句该古今双修离空色寂寂既非沉惺惺亦非忆脱体而现前身心黑如墨下座。

　　结制上堂乃云九旬禁足处挣眉努目分明枉受劬劳三请升堂时鼓舌摇唇总是递相钝置宝华今日曲顺人情既升此座不避讥嫌只得将诸佛说不到底法诸祖提不起底机向上关末后句一时举向诸人令教一个个不费纤毫向长连床上伸脚打眠自繇自在去也诸人急须着眼乃顾视大众以手指云奇哉奇哉一个个底鼻孔大头都向下众拟议师云晴干须急走莫待雨淋头便下座。

　　李门刘氏请上堂举释迦佛时城东有一老母与佛同生不欲见佛每见佛来即便迴避虽然如是回顾东西总皆是佛遂以手掩面乃至十指掌中总皆是佛师云还知与佛同生不欲见佛底意么渠今正是我我今不是渠还知不欲见佛东西皆佛乃至十指掌皆佛底意么我今独自往处处得逢渠虽然只如佛乃三界大师四生慈父者老婆因甚却不愿见至此既不愿见佛又偏偏出现毕竟是个甚么意且现前诸人朝参暮请万苦千辛打七打三不过求见佛却又不得一见毕竟过在于何良久云罔象到时光灿烂离娄行处浪滔天下座。

　　上堂举云居舜禅师在洞山会下作化主一日如武昌行乞首谒刘居士士曰老汉有一问若相契即请开疏若不相契即请还山遂问古镜未磨时如何舜曰黑漆漆地磨后如何舜曰照天照地士长揖曰且请上人还山舜懡　而归洞山问其故舜述前语山曰汝问我舜理前问山曰此去汉阳不远师云点即不到舜进后语山曰黄鹤楼前鹦鹉洲师云到即不点乃云体中全具当头一拶最风流用上旁通略露目前成钝置须知古人收中有放放中有收可贵可贱同死同生决不是定相法门常流见解未磨已磨则且置只如洞山即今在甚么处一道清虚亘古今八角磨盘空里走下座。

　　静鉴禅人荐楚林禅德请上堂云昔不往今不来白云流水空悠哉触处明明无间隔只要当人正眼开乃竖起拂子云者便是楚禅德诸人还见么今既不来见个甚么还不见么昔既不往又作么生不见若道见正眼未开在若道不见正眼未开在识取钩头意莫认定盘星掷下拂子云大众喝一喝遂举昔有七贤女游尸陀林一女指尸曰尸在者里人在甚处去一女曰作么作么诸姊谛观各各契证感帝释散花曰惟愿圣姊有何所须我当终身供给女曰我家四事七珍悉具足惟要三般物一要无根树子一株二要无阴阳地一片三要叫不响山谷一所帝释曰一切所须我悉有之若三般物我实无有女曰汝若无此争解济人帝释罔措师云灼然无此三物争解济人苦哉帝释被者女钝置一上若是山僧但拈起一株花召圣姊云且道者是甚么地管教圣姊顿脱所见别立生涯下座。

　　上堂举丹霞然禅师因过一院值凝寒遂于殿中见木佛乃取烧火向院主偶见诃责曰何得烧佛霞以杖拨云吾烧取舍利主云木佛何有舍利霞云既无舍利更请烧之院主自此眉须堕落应庵华禅师云诸方商量道院主忽后疑心而致斯祸又云院主天寒不与丹霞火向致令烧却木佛遂乃眉须堕落殊不知院主买铁得金一场富贵高峰妙禅师云丹霞烧木佛为寒所逼岂有他哉院主眉须堕落偶尔成文何足疑矣若作佛法商量管取入地狱如箭师云应庵转祸为福直显唯心高峰见怪不怪只图无事敲枷打锁二翁灼有来繇要契眉须堕落底意直是未在乃举拂云者便是院主堕下底眉须诸人还见应高二祖在拂子头上主宾互换各自称尊不能相下独有丹霞老人旁观袖手冷笑不言么且道笑个甚么挥拂云一家有事百家忙下座。

　　上堂云盘山道向上一路千圣不传慈明道向上一路千圣不然杨岐道口上着既是口上着因甚却不传不然秪为分明极下座。

　　元旦上堂举香严闲禅师云去年贫未是贫今年贫始是贫去年贫犹有卓锥之地今年贫锥也无洞山文禅师云去年富未是富今年富始是富去年富唯有一领黑黪布褊衫今年富添得一条百衲山水袈裟岁朝抖擞呈禅众实谓风流出当家师云香严贫中卖富洞山富里显贫虽然一对无孔铁锤只是不耐寒暑论富论贫殊欠大人气度宝华则不然乃起身抖擞云去年也只是者个不曾见甚么贫又抖擞云今年也只是者个不曾见甚么富去岁今年事不差着衣吃饭是生涯那来贫富能增减特地翻成眼里华下座。

　　密运禅人荐师净虚请上堂云此心本净若虚空生死难将着此中达得根身原属借方知溃散不成终常光自古炽然现法眼从兹应念融触处全身无障碍棒头喝下显家风蓦拈拄杖左右点云净虚来也急着眼喝一喝下座。

　　体伦郭居士荐考妣请上堂举百丈怀海禅师一日因一女子哭上法堂丈云作甚么女云父母俱丧请师选日丈云明日来一时埋却师云女子全身甲胄直透重围百丈坐筹帏幄决胜千里要得家邦平帖须是二老始得汾阳昭和尚颂云百丈山头坐不遥女子山下哭嗥啕一时埋向清凉地至孝方能今古超当知人人分上有片清凉地超今越古盖色骑声但向父母俱丧一时埋却处透得自然独露无私去也且如何是清凉地问取斋主孝子郭居士下座。

　　佛诞日养自郭居士荐亲请上堂举僧问天童密云和尚大事已明为甚么如丧考妣童云唯我独尊师云欲识佛性义当观时节因缘诸人若会得如丧考妣底意居士为你证明若会得唯我独尊底意世尊为你证明若一总俱会天童和尚和你证明若一总俱不会山僧为你证明为甚如此个个顶天立地人人鼻直眉横下座。

　　上堂举第一代宝寿禅师问第二代宝寿云父母未生已前那个是你本来面目二代宝寿罔措一日在市见二人相争有一人相劝云你得恁么无面目寿遂大悟佛果禅师拈云筑着磕着当头彰本地风光应色应声直下无私毫逗漏还会他道得恁么无面目么龙袖拂开全体现师云宝寿与么会佛果与么拈总来祇得一橛在若要传持正法眼藏直须洪炉煆过始得具眼者试辨看下座。

　　峙东郭居士三旬请上堂云孔子当年寿七旬却从三十立其身而今居士年三十未审如何达性真还知立身达性底意么起身以手上下指云鸢飞戾天鱼跃于渊我之上下察也下座。

　　上堂举道吾禅师一日往檀越家吊慰渐源侍者拊棺云生邪死邪吾云生也不道死也不道源云为甚么不道吾云不道不道归至途中源拦住云和尚今日须与某甲道若不道打和尚去在吾云打即任打道即不道源便打吾归院云汝宜离此恐知事得知不便源乃礼辞隐于村院一日闻诵观音经应以比丘身得度者即现比丘身乃大悟师云道吾垂丝下饵意在深潭渐源破浪离钩身腾碧汉高高山顶立深深海底行要明恁么事须是恁般人敢问大众既是生死不道因甚又却现身行到水穷处坐看云起时下座。

　　朝宗禅师语录卷第三
嘉兴大藏经　朝宗禅师语录


　　朝宗禅师语录卷第四

　　侍者　行导　编

　　小参

　　住祇陀林为五峰学和尚起灵小参云龙换骨蛇蜕皮名为外道此阴灭彼阴生见堕尝情直饶不生不灭无去无来也未是衲僧立地处在所以五峰和尚末后一着显露真风掣风掣颠恶骂热喝西瓜抛出撩天索价孰能酬拄杖挥开遍地吹毛谁敢近虽然事不孤起祸不单行法兄学老既然不吝慈悲劣弟忍公难免播扬家丑今日正当七尽起灵之辰只得把伊鼻孔扭捏一上大众还见么以手举灵位云不在西兮不在东只在当人掌握中举起大家齐着眼遂烧云火光三昧遍虚空喝一喝。

　　小参云若论此事犹如世间六十花甲子相似参而不杂混而不一没限量绝行踪从今日以溯至过去不可说不可说无量劫觅其孰为甲子始不能得其端倪从今日以推至尽未来际不可说不可说无量劫觅其孰为甲子终不能得其边际正当甲子时觅其孰为甲孰为子不能得其指拟而于中支干交互宾主迭陈井然不乱浑然无涯即始即终即终即始迥然出于前后两端始终对待之法所以儒书亦不言始终而言终始故知甲子一周位位终始时时终始刻刻终始息息终始非断非续非促非延智不可知识不可识以此说法名为不说说以此闻法名为不闻闻以此祝寿名为无量寿今日盖为江北章道友六旬寿诞渡江而来设斋供众仍乞山僧开示不觉搅动识海遂说道理打葛藤如此正眼观之岂非一场笑具虽然蓦拈拄杖云赖有者一着犹未动着一丝毫在还委悉么不是心不是佛不是物六十甲子数不出一条活路透青霄诸人休向棒头觅只如不向棒头觅时如何呈拄杖云密移一步看飞龙原来只是者个贼卓一下。

　　小参云天长地久岁改月迁人生不久巨浪一波幻质难留空花半瓣休贪目前快乐如厕中虫不知粪臭莫恃人我贡高似井底蛙那识天宽必须实参实悟身上着衣方免寒若徒弄舌弄唇口里说食终不饱虽然忽有个出来道我本不寒着甚么衣我本不饥说甚么食时又作么生喝一喝云假鸡声韵难瞒我未肯馍糊放过关。

　　紫回段居士荐亡室请对灵小参云在生而生在死而死把断要津生也不道死也不道现成活计江上芙蓉寂寞显发真机庭前丹桂芬芳全彰妙体父母未生时也恁么入胎处世时也恁么四大分散时也恁么本非男女之身亦非生灭之相只因一念之迷妄生情见妄受女身夫妻子母恩爱牵缠横死夭亡伤心惨目此亦约迷之说据实而论亦非别法汝今但乘般若力截断爱欲流彻证金刚正体那来生死迁移正当恁么时安身立命一句作么生道挥拂子云头头皆极乐在在是西方下座。

　　住灵祐寺冬夜小参僧问工夫不得成片求和尚指示师指云东边是厨房西边是方丈僧拟议师云又要打作两片那进云望和尚再通个消息师打云恁么七通八达又要通个甚么乃云冬至月头卖被买牛冬至月尾卖牛买被今日冬至既不是月头也无被卖买甚么牛又不是月尾也无牛卖买甚么被只有一条拄杖子要卖一卖买一件物事诸人若有一任将来两手交易不用买卖不见道鸡儿换盐两不见钱还有么一僧吹灭烛便行一僧云阿谁欠少一僧竖起拳一僧云还我拄杖来师云一总不然一物不成两物现在便归方丈。

　　小参僧问如何是父母未生前师便打僧拟议师云你作父母未生前会么僧礼拜师打云错过也不知遂举僧问云门如何是诸佛出身处门云东山水上行师云向者里荐得堪与人天为师佛果道天宁则不然设有问如何是诸佛出身处但向他道熏风自南来殿阁生微凉师云向者里荐得自救不了天童老人道老僧则不然设有问如何是诸佛出身处劈脊便棒师云向者里荐得堪与祖佛为师若是灵祐则又不然设有问如何是诸佛出身处但向他道一串穿却且道与三大老是同是别若有简点得出者来方丈通个消息。

　　除夜小参举北禅贤禅师小参云年穷岁尽无可与诸人分岁老僧烹一头露地白牛炊黍米饭煮野菜羹烧榾柮火大家吃了唱村田乐何故免见倚他门户傍他墙刚被时人唤作郎便下座归方丈至夜深维那入方丈问讯云县里有公人到勾和尚禅云作甚么那云道和尚宰牛不纳皮角禅遂将下头帽掷在地下那便拾去禅跳下禅床拦胸擒住叫云贼贼那将帽子覆禅顶云天寒且还和尚禅呵呵大笑那便山去时法昌为侍者禅顾昌云者公案作么生昌云潭州纸贵一状领过又举雪岩钦禅师拈云活剥耕牛北禅是则好手其奈墙堑不牢被个贩私盐汉子和赃捉败雪岩则不然今夜无可管顾诸人不免烹个独角泥牛炊无米饭唱无声曲与诸人分岁忽有个汉出来道有公人索和尚皮角便与和声一棒何故有功者赏师云烹露地白牛分岁将官路当人情虚妆体面烹独角泥牛分岁贴别人不发积连你一齐穷灵祐则不然也不烹露地白牛免得天寒地冻将帽露顶也不烹独角泥牛免得年穷岁尽动棒劳神既然如是且道如何是分岁一句诸人分上各有一头水牯牛须索自宰自烹自吃灵祐并不敢动着一丝毫只有一事忽若有人来索纳皮角且作么生酬他若也酬得真个是免见倚他门户傍他墙刚被时人唤作郎其或未然有食自噇有苦自当灵祐且先自纳去也拽拄杖归方丈。

　　小参僧问天得一以清地得一以宁君王得一以治天下且道衲僧得一时如何师云扶过断桥水伴归明月村进云将谓和尚忘却师云你试道看僧一喝师便打乃云佛法无多子只要信得及若也信得搅长河为酥酪变大地作黄金若也不信黄金酥酪翻成大地长河且道有何方便得直下信去卓拄杖云一超直入如来地水土金酥共一真下座。

　　嘉兴府西渡庵小参云若论此事须向干萝卜头上信得及把得住直下豁然洒落透脱无意路知解便见众生诸佛不隔丝毫情与无情焕然等现所谓一念回机便同本得正好目朝云汉任运过时虽然如是未可为人若要为人须是遇人始得所以古人道悟了若不遇人十个有五双杜撰不惟瞎学者眼兼自己动便伤锋犯手古人谓之自了汉又谓之自救不了又谓之救不得底须遇大手眼宗匠煆过方能将本得底事打得开收得拢着著有出身之路始得全提山僧今举几个古人样子作证一任诸人简取遂举洛浦元安禅师在临济为侍者济尝称之曰此临济门下一只箭谁敢当锋诸人还知一只箭底意么便是到洒落透脱无意路知解底田地所以一味迅捷截断天下人底舌头浦一日辞临济济云甚么处去浦云南方去济以拄杖画一画云过得者个便去浦便喝济便打浦作礼而去济明日升座曰临济门下有个赤梢鲤鱼摇头摆尾向南方去不知向谁家齑瓮里淹杀摇头摆尾赤梢鳞岂不洒落透脱若是今时杜撰长老便好印证了传他拂子教他学做颂古学做小参作出世张本因甚临济道不知向谁家齑瓮里淹杀浦游遍诸方直往夹山卓庵经年不访夹山山乃修书令僧驰往浦接得便坐却再展手索僧无语浦便打曰归去举似和尚岂不是洒落透脱无意路知解底僧回举似山曰者僧若开书三日内必来若不开书斯人救不得也诸人试看洛浦到者田地夹山尚云若不开书斯人救不得者岂谓洛浦全无见处山僧因判大慧闻熏风南来话忽得前后际断处为自救不了今时杜撰长老谓熏风南来此则话为天下丛林所共知闻为洒落透脱无意路知解谓山僧判谓在师家用处三句一时说今就大慧悟处合法断之即所谓自救不了语为穿凿为套头岂古人答此话时作意谓我此答话已具三句亦令人自救不了谓如此批判宁不瞎将来眼为千百世法门之罪人云云可谓不智之极胡不思从上古今批判公案者甚多乃旁人判之之辞岂谓答话时作意云我此答话已具三句亦令人自救不了若如此诬陷山僧则从上古今批判公案者何不尽用此话辟他乃山僧批判底便扭捏道答话时作此意来虽然便道古人答话先作此意亦不妨有据何故聻佛果举东山水上行话令大慧参凡四十二日凡下四十九语佛果皆不肯乃自上堂特特举熏风自南来话别之果见大慧前后际断死了不活岂不似答话时作意谓我此答话已具三句亦令大慧自救不了者却似拏得定底一般岂似汝杜撰盲瞎以竖拳为体一喝为用转一个身谓之脱体无依谓之向上事鼻孔大头垂谓之本分句等实法系人断佛慧命须知到洒落透脱无意路知解底田地正要师承若不遇人正夹山所谓救不得也夹山却令人伺洛浦出庵便与烧却越三日浦果出庵来人报曰庵中火起浦亦不顾岂不是洒落透脱无意路知解底直到夹山不礼拜乃当面叉手而立山曰鸡栖凤巢非其同类出去浦曰自远趋风请师一接山曰目前无阇黎此间无老僧浦便喝岂不是洒落透脱无意路知解底山曰住住且莫草草匆匆云月是同溪山各异截断天下人舌头则不无阇黎争教无舌人解语浦伫思山便打浦因兹服膺诸人试看洛浦解截断天下人舌头岂不正是坐在洒落透脱无意路知解处所以凡人问着亦解转身当阳一喝饶你千转万转千喝万喝只是者个意思今时自号为正传者不过如此所以夹山明眼能向咽喉上捏住洛浦更有天童宏智禅师洞彻今古为伊颂出云摇头摆尾赤梢鳞脱体无依解转身此岂不是今时人底见处截断舌头饶有术拽回鼻孔妙通神他又作么生会夜明帘外兮风月如昼枯木岩前兮花卉常春无舌人无舌人正令全提一句新独步寰中明了了任从天下乐欣欣教他更参三生六十劫亦未梦见在诸人当知摇头摆尾赤梢鳞脱体无依解转身不是无有悟处只因纲宗未透所以谓之救不得底亦谓之自救不了亦谓之自了汉者便是一个样子又佛果跋示大慧法语后云杲首座昔游丛林遍见大有道之士轩昂腾踏不可羁縻宣和中余被旨领天宁渠即先一日入堂已而造室中发语果异常升座举诸佛出身处熏风自南来即大瞥然诸人试看既大瞥然岂谓其非洒落透脱无意路知解也为甚不印证付拂子乃又云自尔命于方丈侧寅夕与之煆炼以白云老师昔所示有句无句话渠尽伎俩百种开展悉列下诸人试看大慧参禅二十年今又悟矣到者里岂不会竖拳会喝会转身邪佛果毫不肯他毕竟是甚么意思又云几乎以为心幸移换初无实地此正山僧举唱纲宗今时以山僧为未有的见者一般地步又云因志诚语之昔佛鉴与余正兴是谤使更绝意探赜当不较多师乃长叹云佛果佛鉴大慧是何等人品五祖佛果是何等师承尚云昔佛鉴与余正兴是谤何况当今之世山僧举此末后大事大似一孤弱之木撑大厦于倾颓之际焉得不遭其毁辟又云后来蓦然猛省尽脱去机筹知见玄妙因为渠云正好参禅也诸人试看至此方尽脱去机筹知见玄妙则前面悟处岂不是自救不了又云即踊跃向前从头一一加针锥始浩然大彻余不喜得人但喜此正法眼藏有觑得透底可以起临济正宗诸人试看至此方云觑透正法眼藏则前面悟处未透可知岂不是自救不了者又是一个样子山僧以一十五年苦心一朝觑透不敢自秘誓死弘扬尽力发挥公天下于末法之际今自闽回将他往觅一茆地山主徐氏父子乞举扬大法山僧因风吹火不觉举及此久立众慈伏惟珍重。

　　南华寺小参师云日轮正当午虚空绝点埃若道更无别个早添一点了也所以认个明历历露堂堂犹是鬼窟里底活计到者里须有个透脱处方得光明灿烂灿烂光明情与无情一时成佛真金土块煆与未煆向甚么处分若也未透须是全身放下不教一物存留自然一踏到底倘不放下未免迷头认影若已透得亦不可放过倘一放过暂时不在如同死人直得如大死却活一般无一点气息无一毫渗漏二六时中似水合水似空合空方有少许相应分曹溪今日说平实禅汝等诸人还委悉么庵内不知庵外事归家稳坐绝商量。

　　升座小参师云法是体佛是用佛是体法是用未悟以前先法后佛众生度尽恒沙佛既悟以后先佛后法诸佛何曾度一人所以经云诸佛无所师惟师寂灭法还知寂灭法么便是一切众生之实体诸佛既以此为知岂不是众生度尽恒沙佛又云无法可说是名说法还知无法可说么秪为一切众生本体即佛非可说亦不用说故既无法可说则亦无生可度岂不是诸佛何曾度一人到者里或佛或法或先或后尽是虚名俱无实义但透得个无实义自然心智路绝凡圣俱离唤作无住本亦唤作金刚智虽无一切圣凡佛法名字能与一切圣凡佛法安名立字虽建立一切圣凡佛法其实不是凡不是圣亦不是佛不是法所以云非离真而立处立处即真又云一切诸佛及诸佛阿耨多罗三藐三菩提法皆从此经出如今尽道金刚经乃释迦成佛之后般若会上方说此经因甚经中却道佛法尽从此出既佛法尽从此出则威音王以后先佛宣扬后佛相续即得若威音王以前最初一人成佛时此经是何人宣演且将甚么为此经若恁么疑着只认个报化佛边黄卷赤轴心思言议底为此经未梦见此经在不见古人道悟则不无争奈落在第二头何佛乃觉悟之意悟既落第二岂不是未有佛法先有第一底此经且如何是第一底此经良久云待汝诸人悟时与汝说破下座。

　　小参僧问如何是黑月以前事师云无人识得渠进云如何是白月没后事师云无人接得渠进云黑白既分前后际断且道者一着落在甚么处师云分身两处看不动一丝毫僧拟进语师卓拄杖云洞山犹在问和尚说法荐亡僧未审亡僧还知也未师云你还见么僧拟议师打云好与一齐烧去僧便喝师云贼过后兴兵问观一尘遍法界之内观法界于一尘之中是甚么人分上事师云无面目人分上事进云为甚么踏在脚下师云非你境界僧礼拜起云便恁么去时如何师云失却了也问会则途中受用不会则世谛流布金刚圈作么生跳栗棘蓬作么生吞师云唤甚么作世谛僧拟议师喝云果然吞跳不得遂举兜率悦禅师三问云拨草瞻风只图见性即今上人性在甚么处师一喝又云识得自性方脱生死眼光落地时作么生脱师又喝又云脱得生死便知去处四大分离向甚么处去师又喝良久复喝一喝云恁么当阳直透名为向上全提彻见自性透脱生死知得去处以至百千法门无量妙义无不在者一毫头上透顶透底所谓一句通千句百句一时通一机透千机百机一时透堪与祖佛为师诸人还委悉么若未委悉不免放开一线剖露分明乃云拨草瞻风只图见性即今上人性在甚么处六根收不得三句岂能该识得自性方脱生死眼光落地时作么生脱洪波浩渺浪滔天拈得鼻孔失却口脱得生死便知去处四大分离向甚么处去应以比丘身说法者即现比丘身而为说法若向者里透得去二六时中如龙得水似虎靠山大用现前不存轨则处处截断众流时时壁立千仞堪与人天为师诸人还委悉么若未委悉不免更为落草注解去也今日盖为大痴不意二亡僧估唱衣单设斋供众因大痴为众持钵江右冒疾身亡临命终时觉得生死未稳托同行者转乞山僧举扬般若以资冥力山僧今升曲录床对众叨呾使存亡普利现前大众各各腰包顶笠涉水登山到曹溪朝参暮叩无非为图超脱生死明心见性且道性作么生见者个如眼不自见刀不自割水不自洗从来性不见性者你但直下恁么了得名为见性不待临命终时眼光落地方脱生死即今早已眼光落地脱生死了也一根既返源六根成解脱今既透脱四大分离时自然知得去处试问诸人且道还有去处也无若有去处未为透脱若无去处亦非透脱山僧适才道应以比丘身说法者即现比丘身而为说法若向者里见得方知古人道不变易处去去亦不变易昔日佛果禅师会下有道祖首座一日为众入室座忽问云生死到来如何回避众无对座掷下拂子奄然而逝众皆眙愕佛果闻之至召云祖首座座张目视之果云抖擞精神透关去请看祖首座于生死门头恁么直捷佛果尚嘱他抖擞精神不过恐其有异缘耳诸人当知不必待四大分离时方抖擞精神透关即今二六时中直须心心不触物念念无处所方有少许相应分不见古人云日夜精勤恐缘差故今时诸方说法不是滞在无得失处便是滞在有得失处曹溪则不然有得失无得失总无有剩得底法适来者些说话明破不堪落草死语正所谓自救不了者然若也直恁透得说甚第一第二佛祖人天早已一时转向脚跟下踏倒了也还委悉么如未委悉有寒暑兮促君寿有鬼神兮妒君福复召大众云久立珍重下座。

　　宝华寺小参僧问巍巍堂堂当下不能承当未审过在甚么处师云只为多了者些闲家具进云简点将来也不多师打云为甚么不承当僧无语师乃云若论此事须似云开日出方得无分别智现前从无分别中终日分别正分别此无分别底谓之无舌人语以无分别中能生种种分别谓之根本智从无分别智后得有分别所以有分别智谓之后得恁么也不得不恁么也不得恁么不恁么总不得者里何处着得思惟分别来若也透得岂不是无分别智恁么也不得不恁么也不得恁么不恁么总不得只者岂不是分别然正分别此无分别底所以云善能分别诸法相于第一义而不动唤作竹篦则触不唤作竹篦则背不得有语不得无语不得向意根下卜度不得飏在无事甲里不得向举起处承当一切总不得速道速道才开口便打出者里又何处着得思惟分别来若也透得岂不是无分别智唤作竹篦则触不唤作竹篦则背不得有语不得无语不得向意根下卜度不得飏在无事甲里不得向举起处承当才开口便打出只者岂不是分别者无分别底所以从上古人亦有领略其旨未能得到无分别田地命根不断活了不死不得受用所以道如人斫树须根上一刀则命根方断又有得到无分别境界一坐坐住快活自在更不理会虽或解截断天下人舌头不解无舌人语总皆死了不活所以云悬崖撒手自肯承当绝后再苏欺君不得到者里截断天下人舌头正是无舌人语无舌人语正截断天下人舌头若非死尽偷心　地一下透脱净尽安得有此真实受用从上为人方便已尽情向诸人倾倒了也只是者一下子无人替汝着力珍重。

　　小参举僧问兴化四方八面来时如何化云打中间底僧作礼化云我昨日赴个村斋中途遇一阵卒风暴雨却向古庙里躲得过师颂云中间打处了门头古庙还须躲过休觌面不教踪迹现要玄的旨为君酬复举五祖演谒圆照本禅师古今因缘会尽惟不会此话请益本本云此是临济下因缘须是问他家儿孙始得师颂云他缘须问他家得圆照口门何太窄躲雨生涯放处收令人千古追完壁又举五祖演谒浮山远禅师请益前话远云我有个譬喻说似你你一似三家村里卖柴汉子把个匾担向十字街头立地问人中书堂今日商量甚么事师颂云中书堂里商量事十字街头莫问人直下便知回避处卒风暴雨不沾身复云诸人还知四面八方来时兴化打中间底意么龙袖拂开全体现还知途遇卒风暴雨向古庙里躲得过底意么象王行处绝狐踪还知圆照道临济下因缘须问他家儿孙底意么外甥终是不肖还知浮山道三家村里人向十字街头问中书堂里事底意么从来不许妄通诸人若会得圆照底意便会得浮山底意会得圆照浮山底意便会得兴化底意各有通天大路了无毫发差殊近时有因圆照此是济下因缘之语一味逐块将谓实有个口耳传授之法判为诸家不相沿袭而亦不相附会何不思圆照以云门儿孙既以济下因缘为辞不相沿袭附会不与他说则浮山乃临济儿孙因甚以中书堂事为辞更不与他说难道也是不相沿袭附会么殊不知躲雨消息父子不传圆焰浮山恁么地早已漏泄了也只为五祖力不能胜所以当面错过山僧今日不妨更举从上数则机缘为证方知过去未来现在佛佛道同人人得个解脱路不见僧问马祖离四句绝百非请师直指西来意祖云我今日劳倦不能为汝说问取智藏去僧问西堂藏藏云何不问和尚僧云和尚教来问藏云我今日头痛不能为汝说问取海兄去僧问百丈海海云我到者里却不会僧回举似马祖祖云藏头白海头黑又僧问雪峰临济四喝意旨如何峰云我初发足往河北不意中途大师化去不及见之他家宗旨我所未知汝寻他儿孙问之僧以问南院述雪峰常遣之之意南院望雪峰再拜云和尚真善知识诸人还知南院道和尚真善知识底语么便是马祖道藏头白海头黑底一般试看僧问离四句绝百非请师直指西来意马祖因甚道个今日劳倦不与他说至问西堂百丈因甚也不说一个道头痛一个道不会及回举似马祖又不见与他说离四句绝百非底西来意何如但就西堂百丈两人底话作个断辞道藏头白海头黑又看僧问临济四喝雪峰因甚道大师迁化不及见不与他说及问南院又不见与他说四喝如何只就雪峰底话作个赞词道和尚真善知识只者些子便是金刚圈栗棘蓬你若吞得跳得临济三玄三要曹洞五位君臣沩仰圆相法眼六相义云门三句一句不用沿袭附会自然如水乳合无不透尽所谓悟则事同一家不悟则万别千差也若以雪峰不说为诸宗不相沿袭附会南院乃临济儿孙因甚也不与他说法印不从人处得白拈手段许谁知。

　　小参举雪峰在德山作饭头一日饭迟德山擎钵下法堂峰晒饭巾次见德山乃云钟未鸣鼓未响托钵向甚么处去德山便归方丈峰举似岩头头曰大小德山未会末后句在山闻令侍者唤头去问你不肯老僧那头密启其意山乃休明日升堂果与寻常不同头至僧堂前拊掌大笑曰且喜堂头老汉会末后句他后天下人不奈伊何虽然也只得三年活山果三年后示寂师云大众还知德山低头归方丈并岩头密启底意么无言时觌露机锋如同电拂岂不是默时便是说还知岩头道大小德山未会末后句又云且喜老汉会得末后句以后天下人不奈伊何并德山云你不肯老僧那与明日升座果与寻常不同底意么有言时踞虎头收虎尾岂不是说时便是默所以雪窦道末后句为君说明暗双双底时节却物为上逐物为下你默我说你说我默他人住处我不住他人行处我不行我与雪峰同条生不与雪峰同条死便是者个意说是诳默是谤语默向上有事在所以五祖演道描也描不成画也画不就近日博山拈云密启底意作么道电舌雷声宣扬不及说个电舌雷声岂不是描也画也既电舌雷声宣扬不及岂不是描也描不成画也画不就底今有人生平只认着个描也描不成画也画不就底主人公为事及乎他见博山道电舌雷声宣扬不及呵其不审公案语脉以快速说道理误赚人难道描也描不成画也画不就也是快速底道理么乃自逞解讥呵人且复自颂云低头归室坐孤幽岩老要渠作济舟密启意兮将直剖明朝说法便如流据此则低头归室真个是德山不会尚不是说法济舟岩头密启是有个要德山说法利人底话密向德山说了所以明日升座便会得接人言句谓之果与寻常不同他底杜撰如此焉得不以他人为谬殊不知德山低头归方丈吹毛匣里冷光生外道天魔皆斩首雪峰着了暗箭犹不自知举向岩头岩头恐他向死水里坐杀乃与当阳提起云大小德山未会末后句在正古人所谓泛铁船底意杀活同时双明双暗只是孤危峭峻难以明破抟量惟有同得同证者点着便知落处所以天童宏智禅师颂云末后句会也无德山父子太含糊座中亦有江南客莫向樽前唱鹧鸪近日又闻呵责宏智道德山父子何曾含糊是你含糊乃升座举此公案从头着语种种邪解复有一颂云去来托钵自全身未审如何接得人隐显两番岩老语明朝再见句分明他以句分明三字拟破宏智太含糊他此一颂并所著语一味逐块全是死句语中无语名为活句宏智太含糊即婆婆和和有句无句明暗双双底意所以洛浦云末后一句始到牢关锁断要津不通凡圣洞山云如世婴儿五相完具不去不来不起不住婆婆和和有句无句终不得物语未正故沩山云有句无句如滕倚树将知演说诸法实无所说有所说是野干鸣无所说是狮子吼宏智太含糊岂不是狮子吼他反欲以句分明底野干鸣破之多见莫不知量也正是野干逐法王百年妖怪虚开口诸人还知杜撰底病痛处么便是不曾透得末后句所以命根不断随语生解见岩头道大小德山未会末后句在他将谓实有说法接人之句便着语云要验转身句殊不知只者大小德山未会末后句在便是岩头底转身句也便是岩头底把断要津不通凡圣句也便是岩头底天下人不奈伊何句也所以道却物为上逐物为下不见当年兜率悦问张无尽道只如岩头言末后句是有邪无邪张云有悦大笑今云要验转身句又云明朝再见句分明好与无尽一坑埋却无尽因兜率一笑一夜睡不稳至五更下床触翻溺器乃大彻猛省前话有颂云鼓寂钟沉托钵回岩头一拶语如雷既道语如雷曾向你说个甚么来岂不是婆婆和和有句无句而太含糊底又恐你不会语如雷底意乃随语生解将谓被岩头一拶明朝德山实有说法之句他便捏住咽喉向命根下一刀云果然只得三年活莫是遭他授记来他既悟了出语自有为人底方便活人底眼目下个果然莫是四字正是挑出你那随语生解底翳为你一时刮去了也如是则果与寻常不同莫是真有个末后句曾受岩头密启来么你莫开眼做梦好山僧己巳冬曾以此颂请益先师先师云你道他下个果然莫是四字是甚么意山僧即时便领会得乃作颂呈云托回休去已全彰活得三年雪上霜直令后代守株客踢翻溺器沸如汤先师正之时山僧虽未实证意解所到颂亦颇似既末后句是雪上霜岂可道德山低头归方丈未是接人么既是沸如汤岂容得你杜撰差排逐节生解么山僧今复别其说为伊刮目乃云去来托钵自全身步步全提善诱人明日升堂不同处舌头无骨峭嶙峋下座。

　　小参云今日盖为荐亡说法与诸人据实商量者件生死大事还知生死皆汝自身变现而有非汝四大五蕴而有生死么何故聻四大本空五蕴非有因汝不明本空非有昧却本来面目于自身中忽现四大五蕴之相凡夫认为实有二乘破有归空尽属断常二见便见生死轮回如云无常时抛却壳漏子一边着灵台智性迥然而去此是离却四大五蕴别有犹为二乘外道之量须知既是本空非有又用离作甚么愚人除境不除心智者忘心不除境但自忘心同于法界所以古人云父母所生口终不为子说又云与汝说者即非密也言说心相总从变现而起诸人但将变现底根一刀截断则二六时中离言说相离名字相离心缘相便见本来面目灼然与法界无有一异之可得便是超生脱死底时节僧问赵州如何是祖师西来意州云庭前柏树子者岂不是忘心同法界底者岂不是父母所生口终不为子说底何不恁么直下构去将从前所学明昧两岐底言句实法一时吐却去诸人还知此事不用言句么但知作佛愁甚么众生下座。

　　平侯邓居士请小参僧问如何是意到句不到师云我不曾向你说甚么进云如何是句到意不到师云你作么生会进云如何是意句俱到师打云一棒打杀乃云明明向你道尚是不会何况盖覆将来你诸人向甚处摸索不见临济云你等诸人赤肉团上有一无位真人常在面门山入未证据者看看岂不是明明向道底石霜在方丈内坐僧在窗外问云咫尺之间为甚不睹师颜霜云遍界不曾藏僧问雪峰遍界不曾藏意旨如何峰云甚么处不是石霜岂不是明明向道底黄山谷参晦堂堂云只如仲尼道二三子以我为隐乎吾无隐乎尔居士如何会谷拟对堂云不是不是谷迷闷不已一日侍堂山行次时岩桂盛开堂云闻木稚花香么谷云闻堂云吾无隐乎尔谷有省者岂不是明明向道底韩文公参大颠问和尚春秋多少颠提起数珠云会么公云不会颠云昼夜一百八公不晓遂回次日再来至门首见首座举前话问意旨如何座扣齿三下复见颠理前问颠亦扣齿三下者岂不是明明向道底所以临济云沿流不止问如何真照无边说似他又不见僧问临济如何是无位真人济下绳床扭住云速道速道僧拟议济托开云无位真人是甚么干屎橛便归方丈者岂不是盖覆将来底石霜闻雪峰之语乃云者老汉着甚死急峰闻乃云老僧罪过者岂不是盖覆将来底黄山谷后参死心心问云死心死学士死烧作两堆灰向甚么处相见谷无语心约出云晦堂处参得底使未着在者岂不是盖覆将来底韩文公见颠扣齿乃云元来佛法无两般颠云是何道理公云适来首座亦如是颠乃召首座问是汝如此对否座云是颠乃打趁出院者岂不是盖覆将来底所以临济道离相离名人不禀吹毛用了急须磨从上古人个个头正尾正都透到者里若不到者里虽或得个入处祇是平常性相谓之明前不明后试看僧问石霜咫尺之间为甚不睹师颜岂不是孔子道二三子以我为隐乎底意石霜道遍界不曾藏岂不是孔子道吾无隐乎尔底意雪峰道甚么处不是石霜岂不是孔子道吾无行而不与二三子者是丘也底意若只恁么何有吾宗须知古人末后全提如石霜云者老汉着甚死急雪峰云老僧罪过等无论诸子百家未闻其说即一大藏教中亦所罕有诸老若非有此一着何以承当从上教外别传底事且别传底意作么生良久云路远夜长休把火大家吹灭暗中行下座。

　　除夜小参僧问大解脱底人还随迁变也无师云随进云既是大解脱底人为甚么随迁变师云为汝妄想进云不将爆竹催残腊且听新调律吕家师云果然妄想问年穷岁尽则不问推门落臼事如何师云东家着焰炉西家放爆竹进云爆竹后如何师云相随来也乃云岁尽年穷诸事已毕既无官钱私债逼迫乱心又无歌舞伎乐欢娱纵意数茎齑菜几盏粗茶与大众分岁此我林下人办住世间事办到腊月三十日底受用处一旦无常众缘净尽无生死可怖无涅槃可趋阎罗王引身自退天鼓乐无处来迎自在自繇全体独脱此我林下人办出世间事办到临命终时底受用处所以古人以临命终时一着喻之腊月三十日然既作个譬喻未免世间受用与出世间受用打作两橛且如何是世出世间受用卓拄杖云来年更有新条在恼乱春风卒未休。

　　朝宗禅师语录卷第四
嘉兴大藏经　朝宗禅师语录


　　朝宗禅师语录卷第五

　　侍者　行导　编

　　小参

　　结夏小参云妙高顶上从来不许商量第二峰头诸祖略容话会妙高顶者不落言议不涉思惟当阳一提直下便了所以寻常上堂乃提纲撮要便白椎云法筵龙象众当观第一义以第一义即妙高顶故今日小参不用此语以小参即第二峰头于无言处演言无事处演事乃落草之谈故落草之谈正谈此妙高顶上之事何为事当人各各自己脚跟下有一段赤条条地不挂寸丝内不属见闻觉知外不属色香味触父母未生时不曾带一物来四大分散后亦不带一物去都卢只是本地风光本来面目如今要得明取但将此身细细体究我今现在血肉之身是有是无与我本来面目是一是二若道是有未生已前并不曾将得来如何说得有若道是无如今历历现在如何说得无若道是一四大散坏时岂可本来面目亦随之断灭既不断灭如何说得一若道是二现今动转施为喜笑怒骂一步也少他不得如何说得二且既有二相则四大迁坏本性不坏遂成心外之法毕竟作么生在生死法中得明无生无死之法去只恁么参取不可离却世法别参佛法要知一切事究竟坚固行时只参行底坐时只参坐底喜时即参喜底怒时即参怒底一切时即参一切时底但将有无一二底路头翻来覆去覆去翻来忽然遇着个无面目汉向你道你作有无一二会那自然脚跟下七通八达下座。

　　小参举本仁禅师上堂云老僧寻常不欲向声前句后鼓弄人家男女何故且声不是声色不是色僧问如何是声不是声仁曰唤作色得么曰如何是色不是色仁曰唤作声得么僧作礼仁曰且道为汝说答汝话若向者里会得有个入处师云机轮转处作者犹迷铸印销印不隔一瞬只如者僧问声不是声本仁因甚却道唤作色得么太平本是将军致不许将军见太平。

　　解夏密运禅人为荐亡徒重渊举请小参云若论此事须是穷则变变则通通则形神俱化性相一如如重渊困龙一举而登九霄之上不惟他人不知其所以然即龙亦不自知其何以然也到者里天堂地狱俱为游戏之场佛国魔宫不见毫厘之隔岂不庆快平生参学事毕者便是今日为荐重渊举禅人报缘已尽撒手自在底意又是现前大众九旬禁足安居今朝解制自恣底意诸人当知果得恁么说甚超生脱死结制解制幸自无疮勿伤之也若也未得直须距定脚跟朝参暮请不论年月短长制期解结坐断凡圣路头远离心识窠窟参到瓜熟蒂落　地一声时节方得去住自繇若是弄业识团将古今公案依依稀稀彷仿佛彿配合在断常坑里点胸自肯道他是个有见地底殊不知饶你见解过于佛祖说得盛水不漏只是见识非见地也说食不能饱人如何敌得生死莫道生死便是一场热病手脚忙乱有辱法门取笑识者矣然未至于死好为人师犹自遮掩至眼光落地时如落汤螃蟹相似不是怨参禅无用便是悔自己不曾做得死工夫以致今日者往往皆然噬脐何及宝华恁么告报诸人因地若真自然彻底信得及若信不及诸方大有不正因底魔种子向村市里阛阓中开个饭铺聚却五七百个瞎禅和付他三五十个瞎徒弟满街满村尽是拂子父父子子兄兄弟弟聚在一处争名争利甚至争院子争法子大似粪中虫真个臭不可闻恶不可见犹不自知丑觉得门庭热闹还自夸道行于世乃禅贩之徒汝不妨趁此东去西去径往那里去何以故不见道方以类聚下座。

　　小参云今日盖为李智茂荐亡父净超请山僧说法山僧无法可说只将净超立地处为诸人点破而已乃竖拂云诸人还见净超么破十方之格千里即在目前磨三世之棱过去即为现在一处见得则处处见得一人见得则人人见得既无世界之隔越那有生死之迁移不待山僧开口不待诸人动念上至十方诸佛下至六道四生一一面目圆成一一根源透露方知今日一会存亡获益僧俗沾恩功德莫此为大其或未然但请诸人各各回光自照良久云顶门具有本来父一念净证一切超下座。

　　行秉王氏荐亡请小参举西天九祖伏驮密多问八祖佛陀难提云父母非我亲谁是最亲者诸佛非我道谁是最道者八祖答云汝言与心亲父母非可比汝行与道合诸佛心即是外求有相佛与汝不相似欲识汝本心非合亦非离师云函盖相应箭锋相拄则不无二祖若是上报重恩下拔苦趣更须知有觌面提持最亲最道底在还有道得谛当者么与你一分斋下座。

　　住金陵祇陀林晚参举无著文喜禅师游五台机缘至吃茶次老人举起玻璃盏云南方还有者个么着云无老人云寻常将甚么吃茶着无语师云祇陀当时若是无著便与倒身三拜云多谢老人文喜今日实为罕遇从来道明枪易躲暗箭难防直把者老人活埋在二铁围下永无出头分敢问大众既然如此拜谢如此赞叹可谓啐啄同时主宾道合因甚却道把者老人活埋铁围无出头分还知落处么临机各各全意气大丈夫见岂自乖。

　　晚参举赵州吃茶话毕乃云未到吃茶曾到茶赵州院主要分拏不消一盏淡黄水普润咽喉不湿牙大众既是普润咽喉因甚又不湿牙良久云青毡原是吾家物提起令人翻见疏。

　　晚参居士问如何是出生死底路径师云看脚下士云此犹未是出生死底路径师云是你错认作路径士又问毕竟如何是出生死底路径师云退后三步士进前三步师云你既来问我又不肯依我如何出得生死士便喝师便打乃云参禅做工夫未得个倒断处须得个倒断处既得个倒断处须得个出身处徒知出身而不得倒断贪观天上月失却手中桡徒知倒断而不得出身不入惊人浪难寻得意鱼其未倒断也纵使机锋迅捷如击石火似闪电光争奈自疑不了徒为戏论其未出身也直饶坐断十方开口便棒入门便喝争奈伤锋犯手无自繇分直须一一透过倒断处即是出身处出身处即是倒断处若在衲僧门下犹属建化门庭更须拈向一边直提向上且不涉化门一句作么生道卓拄杖云欲识一贯两个五百。

　　晚参云见到用不到只为没有师承此人有眼无手用到见不到只为工夫不到此人有手无眼忽然见到用到时如何如无手人行拳如无眼人看戏虽然祇陀恁么道也是拗曲作直阿谁无手行甚么拳阿谁无眼看甚么戏监院问阿谁是甚么师云不唤作监院院云争奈已唤作监院何师打云更问甚么阿谁。

　　指薪禅人为先祖周年忏悔请晚参薪问请和尚与先师祖相见师云忏悔久矣进云何不答话师云你患哑薪礼拜师云不惟患哑又且患聋乃云生从何来露柱笑哈哈死从何去生铁被虫蛀会得也无福不增若不会无罪不灭今因指薪禅人为先祖去世一周乞山僧说法忏悔超荐且道意作么生莫是生死一如罪福无间么若恁么正好朝打三千暮打八百何故聻将此深心奉尘刹是则名为报祖恩。

　　晚参举古德吃油糍话云不出方丈门便得油糍吃若非庄主来谁为你证实作拈油糍势云吾今为汝保任此事终不虚也诸人各自饱欣欣何必南奔又北奔。

　　晚参举赵州斗劣不斗胜话云文远胜里输明输暗胜赵州输里胜明胜暗输才胜即输输即胜算来果子都无分而今拈出大家看动着些儿成话柄咄谁话柄阿谁无分。

　　上生寺晚参今夜元宵节家家尽点灯曹山油烛少普请放光明仔细看来大似因贫致富枉尺直寻何故聻不见道不明自发则诸暗相永不能昏过舒城闻涛庵晚参云若是宗师须以本分事为人德山入门便棒如天普盖临济入门便喝似地普擎终不落二落三误赚人家男女若是随机引导自有三乘十二分教世尊一大藏无不备摄德山担疏钞出蜀临济熟游讲肆岂是不识随机一味颟顸棒喝都缘各各证到本分田地所以发此机要今人自无实悟妄立功勋妄分利钝乃云久参者施之棒喝初学者不宜贤智者施之棒喝愚不肖者不得殊不知本分为人如天降雨不以江海之能容而多不以高陆之不容而少纵使高陆必溢亦沾其润岂可以高陆之必溢咎天雨之不宜宗师家眼光烁破四天下非不知久参上士一点便知中下之流如聋若哑乃不分利钝开口便棒入门便喝虽不能直下领荷般若种子早已深入骨髓所谓狮子捉兔亦全其力捉象亦全其力前有俗士等屡屡以概施棒喝为口舌山僧固未尝概施棒喝亦未尝不概施棒喝二六时中一动一静一语一默一笑一嗔何处不是棒喝亦何处谓之棒喝若以棒喝为棒喝以动静语默笑嗔为动静语默笑嗔者皆未知棒喝下落如知棒喝下落则尽大地人若僧若俗若男若女何者不合吃棒即今晚世俊徐居士为追荐先考乞山僧晚参开示速令超脱山僧别无开示要得超脱亦与汝先君一棒敢问汝先君去世已有年且将甚么来吃棒卓拄杖云生也如是死也如是。

　　宝华寺晚参举药山参马祖问云三乘十二分教某甲粗知尝闻南方直指人心见性成佛实未明了伏望和尚慈悲指示祖云我有时教伊扬眉瞬目有时不教伊扬眉瞬目有时扬眉瞬目者是有时扬眉瞬目者不是子作么生药山言下契悟师云是与不是且止乃竖起拄杖召大众云还见马祖么众拟下语师掷下云过去久矣便归方丈。

　　晚参师举鼓山圭禅师参佛眼职堂司一日问眼云绝对待时如何眼云如汝僧堂中白椎相似山罔措眼晚至堂司山理前话眼云闲言语山遂大悟师云作么生是佛眼用处作么生是鼓山悟处令众下语不契师代前语云铸印还销印机前正眼明代后语云从今后不被天下老和尚舌头瞒也。

　　晚参众立久之师忽云正当恁么时还有知得落处者么众下语不契师云内心不取证外境自安闲。

　　大众晚参毕师云天寒各请归堂维那拜辞云求之不得次日又参毕师又云云那又拜辞云大似随人转师云求之不得世谛尝情大似随人转强作主宰俱已堕坑落堑了也作么生下得一语救取维那众下语不契师代云卖俏作么。

　　晚参举有一老僧命二徒肩舆而行中途有人问云既是和尚为甚么抬和尚僧皆无语师令众代语一僧云手下无人身不贵一僧云因我得抬他一僧云天共白云晓师皆不诺乃代云不可抬别人去也复颂云本来同体如天普莫不尊亲故配天岂可反教抬别去两肩四足尽茫然。

　　晚参举玄沙与天龙上山次见一虎天龙云和尚虎玄沙云是汝虎话又举雪窦云要与人天为师面前端的是虎话令众下语一僧问适如和尚见虎时如何师云我从来不见者恶物僧云恁么则怕他也师云见尚不见怕个甚么乃云玄沙见虎道是汝触事知归雪窦见虎只是虎头头得活且如宝华见虎底意作么生从来不见者恶物惟许太平人共知。

　　晚参举有官人入镇州天王院睹神像因问院主云此是何功德主云护国天王人云只护此国遍护余国主云在秦为秦在楚为楚人云前日打破镇州城天王向甚处去也主无对师代指天王云何得当面讳却。

　　晚参举有僧持钵到长者家偶为犬伤长者指袈裟曰龙披一缕金翅不吞大师全披法服为甚却被狗咬令众下语一僧云太尊贵生一僧云太褴褛生师云太尊贵生广额屠儿成佛太褴褛生二祖大师还债分疆裂土则不无二僧要且未解坐断天下人舌头在若是宝华但与拈起袈裟角云可贵可贱复颂云拜相白衣人易见簪缨落魄许谁知不须特地夸珍御狗咬全同敝垢时。

　　晚参举佛果佛鉴佛眼一晚侍五祖演于亭上语话及归室灯已灭演于暗中云各各下一转语佛鉴云彩凤舞丹霄佛眼云铁蛇横古路佛果云看脚下演云灭吾宗者克勤耳(克勤乃佛果讳也)师云三人下语各各俱有出身之路虽无得失却有亲疏所以五祖演独美佛果虽然如是一镞破三关诸人但透得佛果底则鉴眼二语自明且如正当灯灭室暗时佛果道看脚下意作么生众下语不契师云些些才透露天地尽光辉。

　　晚参举鼓山圭禅师在佛眼会下作维那一日侍眼次问云绝对待时如何眼云如汝僧堂中白椎相似圭罔措眼晚落堂圭理前话眼云闲言语圭遂大悟师云作么生是鼓山圭底悟处众下语不契师云白椎依旧是维那。

　　晚参举佛果在五祖演会下作侍者偶出外会郎使者解印还蜀诣祖问道祖曰提刑少年曾读小艳诗否有两句颇相近频呼小玉元无事只要檀郎认得声提刑应诺诺祖曰且仔细果适归侍立次问曰闻和尚举小艳诗提刑会否祖曰他只认得声果曰只要檀郎认得声他既认得声为甚么却不是祖曰如何是祖师西来意庭前柏树子聻果忽有省遽出见鸡飞鼓翼而鸣复自谓曰此岂不是声师云且道提刑只认得声与佛果此岂不是声淆讹在甚么处乃云千闻不如一见复颂云鸡飞鼓翼鸣侧耳成大错觌面证来亲脚跟空索索。

　　一晚大众参礼毕立次师云你们八字摆开立在者里却像我欠你底债相似不知我没有甚么酬还得你们久之众不去师云你们立在者里也好不见道欠债尝见面有僧出问如何是堂奥中事师云我被你一逼直要上钓又僧问言发非声色前不物意旨如何师云胡饼里讨甚么汁众僧问答久之多散去惟二十余众耐久不去师顾云你者些人倒是会讨债底我如今也没奈你何一齐还了你们去罢乃起身抖擞便归卧室。

　　一晚普茶次举云门示众云闻声悟道见色明心遂举手云观世音菩萨将钱买胡饼放下手云元来只是馒头师云云门慈悲深厚令人展转难明宝华浅露些儿直与诸人注破乃举起茶钟召大众云还见么掷下云不是茶钟便了说甚么果楪便归方丈。

　　晚参举湛堂一日于妆十王处问大慧云此官人姓甚么慧云姓梁(梁乃湛堂姓也)湛堂以手自摩头云争奈姓梁底少个幞头大慧下语不契师代指十王云只如此官人也多了几根须发复颂云擒则俱擒纵则俱纵互换依然还不共闪电光中辨得亲如山如岳无棱缝。

　　僧入室师问薰风自南来不得作平常会东山水上行不得作奇特会离此二途你试道看僧云头顶天脚踏地师打两棒云一棒打你头顶天一棒打你脚踏地次日晚参次僧问昨日某甲恁么答蒙和尚赐棒不知过在甚么处师云你作过会那入地狱如箭射乃举临济在黄檗处吃六十痛棒如蒿枝拂话问大众云如何是蒿枝拂底意一僧云亲切处不向和尚道师云为甚么不道众答不契师代云和尚疑时退院别参去。

　　黄屋众居士请开示升座云生死海中念佛第一人天路上作福为先人天作福乃有漏之因且置之不论还知生死海中别无他故须知当人一念未生以前各各具有本来面目与佛祖同体同用皎皎然如古镜之光明无染无污昭昭然如止水之澄湛不动不摇只因无始以来一念不觉背此本体变心为境境复生心转背转深以致世世生生轮回不绝如今要得出离但就最初一念不觉处一翻翻转猛然觉悟还我未生之本体便谓之佛佛者觉也既觉之后恐旧习难以卒除仍须念念觉悟永不迷背即谓之念佛所以念佛为生死海中之第一着也今日现前诸公当此乱离之际顿发胜心特延山僧到此开示说法须知要求出世之法先将世间法一一觑破无一可爱恋者然后发菩提心则见闻为种八难超十地之阶行菩萨道则行解在躬一生圆旷劫之果则尽此生从初发心直成佛果方不上负佛祖下负己灵所以古人云努力今生须了却莫教累劫受余殃又云此生不向今生度更向何生度此身真乃药石之言切须听取下座。

　　根澄容川为荐三白上人请升座僧问古人闻歌郎云红轮毕定沉西去未审魂灵往那方孝子哭云哀哀便悟去旦道悟个甚么师云放光动地进云即今三白上座迁化向甚么处去也师云脚跟下犹欠一棒进云恁么则水流原在海月落不离天师云说道理则不无未梦见三白在问夺境夺人则不问云何灭却瞎驴边师便打进云一棒临头事若何师云顶门开正眼进云还有脚跟下在么师云你又乱说那乃云身口意清净名为佛出世谓之三白身口意不净名为佛灭度谓之三黑三黑者智眼昏迷虽生犹死三白者虚明朗照虽死犹生当知死生非死生三业之白不白乃为死生虽然有黑有白有死有生犹为对待未出尝情经中道无眼耳鼻舌身意以何为三本来无有色相以何为白既非三又非白即今荐拔一句作么生道良久云直透威音空劫外死生黑白不相干下座。

　　朝宗禅师语录卷第五
嘉兴大藏经　朝宗禅师语录


　　朝宗禅师语录卷第六

　　侍者　行导　编

　　普说

　　吴江盛泽镇僧俗众等请至法轮庵升座普说师云达磨西来教外别传不立文字直指人心见性成佛只者些子别无奇特后人鼓粥饭气谓之末后一句又谓之最初一句以至临济三玄曹洞五位沩仰圆相法眼六相义云门一镞破三关无非尽是注脚所以只者些子无机不被无法不周绝覆绝藏盖天盖地只因人不自省便乃随境漂流十二时中念念驰求头头羁绊如灯焰焰似水涓涓妄受轮回妄沉生死大众如今要得了决参须实参悟须实悟但向未举以前直下一刀两段截断生死根株掀翻心识窠臼便见全体现成只现前四大血肉之身便是清净法身便是圆满报身便是千百亿化身岂不见经中道如来藏中觅其生死去来了不可得么但能如是彻证则内不见有见闻觉知外不见有色空明暗则尽大地都是当人真实之体犹须亲近明眼宗师千锤百炼透过末后一句虽然忽有个道既是全体彻证因甚更要透过末后一句岂可别有邪山僧但向伊道善哉善哉亲言出亲口乃复顾众云会么如或未会时节若至其理自彰久立珍重。

　　上生寺普说乃竖拂子云会么诸人向者里直下池狐疑便见本来面目然后一时放下才恁么便不▆么便见转辘辘地方是本来面目只者方是亦无著处自然得心自在得法自在有时在法不在有人时在人不在法一一透彻宾主历然弦筈相衔珠纲相对发百中而箭箭不虚摄众景而光光无碍方堪建法幢立宗旨接引后昆续佛慧命还知么若据大法纲宗饶你千人万人神通伎俩倒用横拈总消归于一法所谓在法不在人若论提持纲要饶他千法万法全提半提总消归于一人所谓在人不在法若能如是透得在法不在人便是在人不在法在人不在法便是在法不在人若也未透未免古今公案随语生解杜撰解注错下名言瞎将来眼在今天下去圣时遥一知半见不道全无透脱纲宗实为希有只如昔日世尊因文殊至诸佛集处值诸佛各还本处惟有一女人近于佛座而入三昧文殊乃白佛云何此女得近佛而我不得佛告文殊汝但觉此女令从三昧起汝自问之文殊绕女人三匝鸣指一下乃托至梵天尽其神力而不能出世尊曰假使百千文殊亦出此女定不得下方过四十二恒河沙国土有罔明菩萨能出此女定须臾罔明大士从地涌出作礼世尊世尊敕罔明出罔明却至女子前鸣指一下女子从定而出宋时有大慧禅师云文殊是七佛之师为甚出女子定不得罔明是下方菩萨为甚出得女子定众中商量道杓柄在女子手里且喜没交涉山僧当年在众中时亦作把住放行全在女子之见因阅至此方觉知羞然后细究古人之旨谁知今时出世者往往皆作此见可发一笑山僧今日为汝诸人发泄一下也要诸方简点诸人但将四个人底做处合作一句看一句便是定定便是瞿昙瞿昙便是女子女子便是罔明罔明便是文殊然后知瞿昙亦不是佛女子亦不是众生文殊亦不是七佛之师罔明亦不是下方菩萨然后知文殊尚出此定不得更有何人山得此定罔明便出得此定更有何人出不得此定文殊出定不得是文殊分上事罔明出得定是罔明分上事文殊出不得便是罔明出得罔明出得便是文殊出不得且唤甚么作定又唤那个作出得出不得者不消弹指一下者四个汉底伎俩一时败露了也所以佛果云马驹踏杀天下人临济未是白拈贼佛照云一亩之地三蛇九鼠仔细看来是何面嘴大慧云出得出不得是定非正定文殊与罔明丧却穷性命是知从上古大老无不是一鼻孔出气岂可杜撰支离瞎将来眼今时有判大慧为旁出谁知旁出所判为禅病底乃尽生平伎俩不能出其范围么山僧所以尝自揣之今生便做得恁般底旁出亦不枉出世一番又忆数年前举赵州到一庵主处问有么有么主竖起拳头州云水浅不是泊船处便行又到一庵主处问有么有么主亦竖拳头州云能纵能夺能杀能活便作礼话问一同参云你作么生会参云把柄在赵州手里今日思之总与女子出定底同一笑具何故似则也似是则未是还知么只是一个拳头因甚前面道水浅不是泊船处后面道能纵能夺能杀能活你若纲宗未透往往只作赵州有出身处会有甚么交涉又如莲华峰祥庵主拈拄杖示众云古人到者里为甚么不肯住众无语自代云为他途路不得力复云毕竟如何又自代云楖栗横担不顾人直入千峰万峰去还知么只是一条拄杖为甚前面道为他途路不得力后面道楖栗横担不顾人直入千峰万峰去又如五祖演举赵州柏树子话云如何是祖师西来意庭前柏树子恁么会便不是了也如何是祖师西来意庭前柏树子恁么会方始得只是一个柏树子因甚前面道恁么会便不是了也后面道恁么会方始得此在法不在人者一等是个时节因甚有得有不得又如六祖初闻应无所住而生其心即便开悟作偈云菩提本无树明镜亦非台本来无一物何处惹尘埃后至五祖室中复征至应无所住而生其心言下大彻乃云一切万法不离自性何期自性本自清净何期自性本不生灭何期自性本自具足何期自性本无动摇何期自性能生万法此在人不在法者试问诸人只是一个应无所住而生其心因甚前面也从此悟后面也从此悟前面悟时便恁么道后面悟时又不恁么道又如庞公问石头不与万法为侣者是甚么人石头以手掩其口即开悟又问马祖不与万法为侣者是甚么人祖云待汝一口吸尽西江水即向你道言下大彻也是如此诸人当知纲宗一透所谓一句通千句百句一时通一机透千机百机一时透你若会得赵州道水浅不是泊船处底消息便会得祥庵主道为他途路不得力底消息便会得五祖演道恁么会便不是了也底消息便会得六祖初开应无所住而生其心便得开悟及庞公见石头掩口而悟底消息若会得赵州道能纵能夺能杀能活底消息便会得祥庵主道楖栗横担不顾人直入千峰万峰去底消息便会得五祖演道恁么会方始得底消息及六祖后闻应无所住而生其心即大彻与庞公后闻一口吸尽西江水而大彻底消息以至德山低头归方丈岩头道大小德山未会末后句在南泉斩猫儿赵州戴草鞋而出及灵云见桃花悟道玄沙道谛当甚谛当敢保老兄未彻在此皆各各全提各行一路而共明此法在法不在人者所以若会得水浅不是泊船处消息便会得德山低头归方丈及南泉斩猫灵云见桃花悟道底消息若会得能纵能夺能杀能活底消息便会得岩头道大小德山未会末后句在及赵州戴草鞋而出玄沙道谛当甚谛当敢保老兄未彻在底消息打鼓弄琵琶相逢一会家还知么一言同悟岂可有浅有深浅深在人不在法作家酬唱岂可有胜有负胜负在法不在人还知水浅不是泊船处么只者一句也有权也有实也有照也有用后面道能纵能夺能杀能活便是水浅不是泊船处注脚若会得能纵能夺能杀能活便会得水浅不是泊船处还知德山低头归方丈么只者也有权也有实也有照也有用岩头道大小德山未会末后句在便是低头归方丈底注脚若会得大小德山未会末后句在便会得德山低头归方丈处然虽如是有浅有深有胜有负且作么生是浅作么生是深作么生是胜作么生是负但得纲宗一透无不了然无奈今时大法久湮致令杜撰长老如麻似粟如马祖在一庵坐禅南岳知是法器往问云大德坐禅图甚么祖云图作佛岳乃取一砖于彼庵前石上磨祖云磨作甚么岳云磨作镜祖云磨砖岂得成镜岳云磨砖既不成镜坐禅岂得成佛祖云如何即是岳云如牛驾车车若不行打车即是打牛即是祖无对岳云汝学坐禅为学坐佛若学坐禅禅非坐卧若学坐佛佛非定相于无住法不应取舍汝若坐佛即是杀佛若执坐相非达其理祖于言下大悟从上尊宿皆截去坐禅坐佛之语只颂打车打牛以坐禅坐佛之语只解注得个打车打牛也今时有判者云此荡执破疑之说须知南岳征意重在车不行还打车即是打牛即是以开导之岂可不审其语句之来历而概作觌面全提邪若是觌面全提者必须马祖问云还是打车还是打牛岳云打车即是打牛即是若如此方可谓之全提语耳山僧见之不觉忍笑不已必如是问而后全提吾知其于全提之旨毫未知在全提且置然试问之还是打车还是打牛之问因甚便合全提如何即是之问因甚便不合全提此尤可笑其意亦重在打牛而含于言表者又有一种直以打牛为是此皆世谛凡见及法身理障之未消耳凡见者意言车不行必须打牛理障者坐在佛眼所云法身二病之第二种病骑牛觅牛是一种识得牛了佛眼又云既识得牛骑了不肯下此一病最难医山僧向你道不要骑你便是牛尽大地是个牛你作么生骑你若骑管取病不去若不骑十方世界廓落地据云门到此犹有透过法身之病且不必论他见有牛可打岂不是管取病不去底且与南岳之旨大相睽违山僧不避口业亦为汝等说破一任简点南岳何尝教你打牛明明下句道汝等坐禅为学坐佛坐禅非打车乎坐佛非打牛乎又云若学坐禅禅非坐卧若学坐佛佛非定相于无住法不应取舍不打车而打牛非取舍乎又云若学坐佛即是杀佛牛可打邪若执坐相非达其理车可打邪须知岳云如牛驾车车若不行打车即是打牛即是者一句全提如大火聚即所谓第一机接人者只因马祖凡情圣见犹有未尽不能直下承当所以略开一路又为点破即所谓第二机接人也山僧恁么注解所谓第三机也且第二机第三机非全提之外别有若别有又何以为全提只因明破全提之旨所以谓之第二第三耳乃如斯错解且言大慧普说中判此公案有错谬纵口之失大慧或错矣联珠颂古中共有九大老颂个个皆与大慧一鼻孔出气者何不想我见若是则古十大老皆不是矣乃心粗胆大乱说乱判然亦怪他不得大慧云悟了若不遇人十个有五双杜撰决定为人不得又书问中有云者几句儿言语诸方多少说法如雷如电如云如雨底理会不得错下名言随语生解呜呼当时尚若此而今复何咎虽然山僧不但愿做大慧底旁出今且愿做大慧错谬纵口之失不见大慧举至马祖云自从胡乱后三十年不曾少盐酱乃召大众云祖师门下穿人鼻孔底尽从者一句子来你道者一句子从甚么处来从打车打牛处来山僧今日更为添些错失你道打车打牛又从甚么处来从唤作一物即不中来唤作▆一物即不中从甚么处来从应无所住而生其心来还知么后来震威一喝三日耳聋百丈黄檗大机大用临济三顿棒以至三玄三要又从甚么处来从打车打牛处来所谓一句通千句百句一时通一机透千机百机一时透自是他纲宗不透以致杜撰如此然据打牛之见犹有根本今时又有等毫无本领底他道须向父母未生前会取若待　地一声头顶天脚踏地鼻直眼横七花八裂难为收摄了譬如破瓶岂作瓶事又道当时世尊知有今日特现个无惭愧相才出胎来手指天地周行七步目顾四方道天上天下唯我独尊近日不知以为极则竖我幔幢牢笼一切争强争胜以为能事既是极则黄面老子何须更待六载雪山睹星才悟且道他悟个甚么也只悟得到者知惭愧底田地举至此师乃呵呵大笑云你看者般底见解也道是善知识便是极不济底初学人敢保不作此见他也不想世尊无量劫来为度生出世才下地便手忙脚乱为一切人一时指出因甚却指出个不极则底来且后来睹星而悟又云奇哉众生具有如来智慧德相皆因妄想执着而不证得又何曾离却天上天下唯我独尊别有个如来智慧德相来有迷有悟敲门瓦子建化门庭要表始觉合本之意天上天下唯我独尊所谓本觉睹星而悟所谓始觉正悟此天上天下唯我独尊者为如来智慧德相所以道悟了同未悟若以唯我独尊为特现个无惭愧相是权设矣又以睹星为知惭愧便是到知惭愧处方见得唯我独尊既拨去了唯我独尊又知个甚么惭愧乃是落空亡下劣底外道即大慧所谓往往邪师辈以无言默然为始觉以威音王那畔为本觉他所以教人将父母未生前看看耳殊不知父母未生前是指踪之极则正要明个本来面目本来面目既现则父母未生前底影子消亡矣还知父母未生时消息便是天上天下唯我独尊所以云不居空劫天上天下唯我独尊便是父母未生时消息所以云那住今时么他恁么见解也敢道是曹洞岂不惭愧杀人总以去圣时遥纲宗不明故有此病乃竖拂云大众还见么若道得心自在已被拂子穿却鼻孔若道得法自在也被拂子穿却鼻孔若道在法不在人也被拂子穿却鼻孔若道在人不在法也被拂子穿却鼻孔若道一总恁么也被拂子穿却鼻孔若道一总不恁么也被拂子穿却鼻孔毕竟如何放下拂子连喝两喝下座。

　　南华寺普说僧问破尘出经时如何师云万里一条铁进云恁么则站杀了也师云非汝境界进云竹密不妨流水过山高岂碍白云飞师云更出一头地始得问如何是宾中主师云打破目前进云如何是主中主师云突出脑后进云如何是主中宾师云向你道甚么进云如何是宾中宾师云我者里没有者样人进云宾主已蒙师指示向后还有事也无师打云你试道看僧一喝师云贼过后张弓问羚羊挂角时如何师云你那里得者个消息来僧礼拜师便打进云被和尚看破师云何曾羚羊挂角乃云向上全提衲僧巴鼻如羚羊挂角相似你从何处觅踪迹来直饶向击石火闪电光中瞥地去已是千里万里何况打破目前突出脑后凝然万里一条铁作死马医底见解那堪扶竖宗风虽然能有几人只得按下云头向无实法中说些实法泥里洗土块去也乃举拂云会么者里会得一句通千句万句一时通一机透千机万机一时透一句中具三玄一玄中具三要谓之旋陀罗尼三昧所以临济道无依道人是诸佛之母你还识依么便是诸人二六时中不是外依凡圣便是内依根本古人见病下药向你道外不依凡圣亦即山僧所谓他受用三昧谓之宾中主内不住根本亦即山僧所谓自受用三昧谓之主中主不见大慧举竹篦云唤作竹篦则触不唤作竹篦则背你向者里何处依凡圣来又云不得有语不得无语不得向意根下卜度不得飏在无事甲里不得向举起处承当一切总不得速道速道你向者里何处依根本来又见你才开口便劈脊打出若向者里一提提得说甚么一句中具三玄一玄中具三要便道无依道人是诸佛之母亦须斩为三段何故聻道个无依早已依了也若果与么正好向无依处建立一切法扫荡一切法玄要主宾正偏照用时时如隐显于左右相似我亦无顾采之意辨魔简异任我指挥我却不受其指挥者所以临济道我共你入净妙国中着清净衣说法身佛又入无差别国中着无差别衣说报身佛又入解脱国中着光明衣说化身佛皆是依变却是境须见乘境底人是诸佛之玄旨佛境不能自称我是佛境还是无依道人乘境出来境即万般差别人即不别然诸人须知透得一切玄要主宾底境界过方得无依若单认个无依底人及乎一切玄要宾主又吞吐不下未曾用玄要主宾之药药尽玄要主宾之病者纵使一朝顿悟如雪岩地陷相似悟得个森罗万象眼见耳闻向来所厌所弃之物与无明烦恼昏沉散乱元来尽是妙明真性中流出时如高峰睹赞悟得个虚空粉碎大地平沉物我俱忘如镜照镜时如大慧于熏风自南来殿阁生微凉言下悟得如狗舐热油铛时如山僧当年于自肉食不尽言下悟得个脚踏实地从此不为一切差别所移自然转得一切差别归自己时相似盖因工夫逼拶到一念不生前后际断处忽然触着便亲见法身无依之体当时亦自谓透脱之极只消理会差别公案而已凡一切公案只是一个消归自己也有消得去底也有消不去底殊不知者个悟处作业法我未忘入不得差别公案透不得向上钳锤者所以雪岩道每举主人公便可以打个　跳莫教举着衲僧巴鼻佛祖爪牙便无下口处高峰到者里雪岩便问云日中浩浩时作得主么峰云作得主岩云夜间梦寐时作得主么峰云作得主岩云正睡着时无梦无想无见无闻主在甚么处高峰便透不得也如今既做高峰底儿孙也须看高峰底步履不见他上堂法语前半述自悟门后半教人依他如此用工依样画猫儿去画来画去画到结角罗纹处心识路绝处人法俱忘处笔端下蓦然突出个活猫儿来　元来尽大地是个选佛场尽大地是个自己到者里说甚庞居士直饶三乘十地胆丧魂惊碧眼黄头容身无地者岂不是他睹赞而悟时所谓虚空粉碎大地平沉物我俱忘如镜照镜底地步岂不是今时所谓堂堂独露本来身觌面谁论到不到底地步然何不看高峰道然虽如是若要开凿人天眼目发扬佛祖宗猷更将自己与选佛场镕作一团飏在百千万亿世界之外转身移步向威音那边更那边打一遭却来吃西峰痛棒你道高峰者一道真言毕竟意在何处岂非源既尔而流亦然发明雪岩无梦无想主人公底意今时所谓堂堂独露本来身觌面谁论到不到者何曾嗅着汗臭气在若道高峰因睹真赞云百年三万六千朝返覆元来是者汉打破拖死尸底句子是认识神只如高峰适来开示人道到心识路绝人法俱忘忽然突出个活猫儿来　元来尽大地是个自己尽大地是个选佛场岂不是堂堂独露者他又只教人参万法归一一归何处又不曾教人参拖死尸句尽大地是个自己尽大地是个选佛场如此悟门又无返覆二字以为认识神之据难道也还容得你说未悟主人公么既不如是只如又道将自己与选佛场镕作一团飏在百千万亿世界之外转身移步向威音那边更那边打一遭却来西峰吃痛棒毕竟意作么生透出毗卢顶　行却来化佛舌头坐如今妄以高峰前面为认识神总未谙古人血脉在不见昔日洞山问僧名甚么曰某甲山曰阿那个是阇黎主人公僧曰见祇对次山曰苦哉苦哉今时人例皆如此只认得驴前马后底将谓自己佛法平沉此之是也宾中主尚未分如何辨得主中主以此观之洞山教人分得宾中主便非驴前马后底可知以此观之直饶分得宾中主犹有主中主在可知还知宾中主么即高峰睹赞悟得个虚空粉碎大地平沉物我俱忘如镜照镜底是还知主中主么即高峰参无梦无想主人公枕子落地如在网罗中跳出底是今人只因不识宾中主主中主底落处不惟屈辱高峰悟门抑且屈辱雪岩师承洞山见僧认识神立时为他点破高峰睹赞于辛酉年春是秋即诣南明呈见地如果认识神雪岩即合为他扫却如何却不扫至乙丑年反问他日中浩浩时作得主夜间梦寐时作得主话不惟高峰之错抑且雪岩之错矣己眼不明诬谤先圣诚可痛惜诸人当知此事须是你二六时中参到绝渗漏处自然知恩有地方见古人云主中主盖有深意直饶你悟到堂堂独露本来身觌面谁论到不到犹是太平寰寓底痴顽在所以道横按莫邪全正令太平寰寓斩痴顽又道把定乾坤大作主不容拟议斩全身方得名为主中主又有道门里出身易身里出门难者是身里出门一步是最难者何故聻悟底人所谓如忘忽忆既忆矣此后若复终日忆之却于无依之地反成依矣若不忆而忘之则所谓暂时不在如同死人矣忆又不得忘又不得此是玄关金锁之难五家宗旨之立皆令人透过此关之诀若透过此关无论拈花别传方明此事五家宗旨事同一家即千经万论之中诸子百家之说都有者个消息但罕遇其人师承不妙以致长夜耳如牛过铁窗棂头角四蹄都过了只有尾巴过不得亦是此旨所以应庵谓在今天下无人理会得也你若不曾过得又如玄沙云喻如一片田地四至界分结契卖与诸人了也只有中心树子犹属老僧在你道如今四至界分都买了一个中心树子犹属别人岂不是个大病正要你透脱最后全提方能入佛入魔得大自在所以溯庵演云连枝连叶和根拔要见儿孙意气豪又鼓山圭云万事繇王老师树子未属你在广额屠儿成佛二祖大师偿债正此意也又姜山爱云玄沙曾指上头关四海禅流觉未闲为甚么未闲盖为你到个堂堂独露底田地一坐坐住便向者里施机发用不能抛却悟门向威音那畔转个身来直建太平之业大似汉高祖打破彭城收其货宝美人自生满足日置酒高会不意项王自将精兵三万大破汉兵围汉高三匝几致不免幸会大风从西北起拔木发屋扬沙走石窈冥画晦楚兵大乱坏散汉高祖乃得数十骑遁去所以姜山又云惟有汉朝天子贵彭城垓上信旌还但愿今时有会大风西北起之日方知山僧真实相为片片血心只如佛果录中示虎丘隆祖法语今时极为崇重何不看渠云把个没滋味铁馂馅劈头拈似学者令咬嚼须待渠桶底子脱丧却如许恶知恶见胸次不挂丝毫透得净尽始可下手煆炼方禁得拳踢诸人试看桶底子脱底人丧却如许恶知恶见胸次不挂丝毫透得净尽岂不是虚空粉碎大地平沉堂堂独露本来身者因甚佛果道始可下手煆炼方禁得拳踢又云然后示以金刚王宝剑度其果能践履负荷净然无一事山是山水是水如此看来则凡到虚空粉碎大地平沉堂堂独露者犹有事在直须卸却方得山是山水是水耳今时出世者也有几个到此田地底亦不失为正知见第以向上眼觑之此是涅槃堂里禅自救即得未可为人若是透脱从上大手眼须知佛果云更应转向那边千圣罗笼不住处便契乃祖已来所证传持正法眼藏高峰再参正是为此末后一句始到牢关不是教你向痴髑髅上认着全体主人公把得定作得主不被人惑便为牢关也切莫谤古人好有▆▆▆▆▆天姿颇高只因受著者般毒气为▆▆作碑记中有云余子纷纷一唾不值非其种草徒劳入室披师子皮喷野狐沫其说是暗讥▆▆直是可作山僧真赞何故聻如山僧只解披师子皮不解喷野狐沫则便如古人云公之所见但能入佛不能入魔矣不见古有居士葛剡志参不是心不是佛不是物话豁然有省说偈云非心非佛亦非物五凤楼前山突兀艳阳影里倒翻身野狐跳入金毛窟谒瞎堂远禅师求证远曰居士见处只可入佛未可入魔在葛礼拜远曰云何不道金毛跳入野狐窟葛乃顿领诸人还知金毛窟么便是守住个堂堂独露主人公是还知野狐窟么便是三玄三要四料拣四宾主五位君臣等是你若入得野狐窟喷得野狐沫方见真师子儿若入不得喷不得则空披师子皮假师子耳又云遍▆三法以为成式魔魅后昆赃诬先哲此语乃指▆▆殊不知三法乃从上古人用处焉得谓之赃诬但当辨其三法之邪正若徒贬三法岂为公评又云又或于中妄矜差别玄要自他分疆钉橛韶阳三句支离配合世智辨聪名运粪入正抓着山僧痒处向他道玄要自他则不无分疆钉橛则未在山僧道一句中具三玄三要凡一动一静一语一默无不具足者向何处分疆钉橛来我正破此辈分自为疆钉自为橛者耳若道韶阳三句支离配合山僧既不是他何不指出临济三句是何意韶阳三句是何意乃徒作一篇浮词以欺世盗名么又云每叹古人门庭建立铸印销印毋固毋必山僧道毋固毋必四字且不与他注破只据他所谓毋固毋必之意正未梦见铸印销印在不见古人云铸印销印全提正令要识纲宗不隔一瞬但向不隔一瞬处透得铸印销印之旨方才死尽偷心方见古人门庭建立大有老婆心切处古又有云带砺山河画土疆此铸印也汉高殿下有张良此销印也千言万语无人会又逐流莺过短墙此即他不向铸印销印处透脱纲宗妄谓毋固毋必错过古人也山僧不吝老婆心即汉高铸印销印底事为诸人点破古来春秋之后七国纷争秦始皇独力并吞六国天下一统者便如高峰睹赞劈头磕着直得虚空粉碎大地平沉证得尽大地是个自己及百丈扭鼻次日卷席所谓龙袖拂开全体现底意秦始皇虽吞六国之土地未尽六国之根株自后陈涉起难以复六国为名天下于是大乱者便如根本虽明差别未尽高峰于雪岩室中累蒙煆炼明得公案亦不受人瞒及乎开口心下又觉得浑了及百丈有未尽之疑方有再参公案底意汉高祖起沛入关拟建太平一统之业奈楚霸王力强谋挠其权思立六国之后铸印将分六国有带砺山河画土疆之事者便如雪岩要发末后全提见高峰力不能胜乃就窠打劫问云日中浩浩时作得主么峰云作得主岩云夜间梦寐时作得主么峰云作得主及马祖要显末后威光先引出百丈从前所悟底法执现前乃目视绳床角拂子百丈云即此用离此用马祖云汝已后开两片皮将何为人丈取拂子竖起马祖云即此用离此用丈挂拂子于旧处未免依旧守着根本所以真净云有大威光不能现汾阳云举放却归本位立也汉高祖因张良细述铸印分疆之利害汉高祖吐哺怒骂即刻销之者便如马祖震威一喝百丈三日耳聋及雪岩问高峰云正睡着时无梦无想无见无闻主人公在甚么处高峰枕子落地大彻底意诸人还知汉高祖一铸一销是何关节盖秦始皇虽吞六国之土地未绝六国之人心陈涉高祖等起兵亦皆以六国为名者高祖至此时天下局面已定其半六国人心正在或分疆或一统之间于是先一铸印勾起六国希望之心直下一销永绝望矣正如悟得根本者于一切法上差别之心量未尽明眼宗师与他立出玄要自他之法勾其差别之心量现前直下一销便偷心死尽偷心既尽则种种玄要自他皆我无差别大解脱底境界何曾分疆钉橛正如汉高祖一铸一销则凡六国之土地六国之人士皆绝异心而归汉矣至今一统之乐咸赖汉高之功诸人当知若不铸印何以悉分疆之利害若不销印何以享一统之太平是汉高销印即为大用铸而后销即为大机也今时师承失据不识铸印销印大机大用之旨不是死守根本便是破碎三玄徒知销而不知铸终为立亡之国徒知铸而不知销难免疆界之争山僧辛未春于先师自肉食不尽言下打破漆桶蒙先师印可癸酉冬出世金陵甲戌夏承先师付拂便入江北深山住静前来因悟处现前且图出世时时操履自己病痛亦不觉至山中住静未免放开放下来时诸病俱发及再看古人语录透不过者极多计无所出只得参个大彻底人本脱生死因甚命根不断至丁丑春于新安石耳山中一日忽忆夹山别船子时频频回顾船子乃竖桡云将谓别有那覆舟而逝方得平帖二六时中自己分上不疑矣但于从上宗旨犹有若明若昧之间己卯秋住灵石因举不落不昧话至沩山三撼门扇处觉得不稳只得返覆穷究将及一月偶见真如哲颂云大冶洪炉烹佛烹祖规模镕尽识者罔措忽然死尽偷心顿见古人铸印销印不隔一瞬之意然后再揭古大老语录细细订之一一七穿八穴诸人还知山僧自肉食不尽底悟处么便如秦始皇并天六国之意理须顿悟乘悟并销者还知大冶洪炉烹佛烹祖底悟处么便如汉高祖铸印销印底意事非顿除因次第尽者然此事不是定有顿渐如此须知古人一踏到底者极多大慧审知其故举个竹篦公案一时将千差万别底岐路举向目前与你一截截住正要一透俱透自是山僧未有人点破吃尽辛苦所以痛念法门之弊提出古人一句中具三玄三要贵明铸印销印不隔一瞬意居士乃谓铸印销印毋固毋必谩将闲学解埋没祖师心又云临济自言三句即一皆是空名而无有实六十乌藤如蒿枝拂匪从檗来岂大愚力丈自耳聋檗自吐舌肯累马师以喝为喝此一段话不过以各各自证为喝不作喝用之旨且无论未达古人之意即如所谓自耳聋自吐舌总出不得山僧所谓自受用三昧因甚又道玄要自他分疆钉橛况他下几个自是以见各不交涉明明分自疆钉自橛则此自乃孤独之自而非本末贯通之自矣殆不知玄要自他乃人人分上随量具足者还知庞居士问石头不与万法为侣者是甚么人么即临济所谓无依道人也石头以手掩其口居士有省正省得个虚空粉碎大地平沉无依道人堂堂独露者二六时中惟守住无依境界所以道日用事无别惟吾自偶谐殊不知守住无依正是两个吾自偶谐己见不忘法执犹存也及见马祖又问不与万法为侣者是甚么人马祖知他已到者个田地与他回转身来道待你一口吸尽西江水即向你道者便是玄要自他一时俱现内不住根本外不住凡圣底意庞居士言下大悟作偈云十方同聚会个个学无为此是选佛场心空及第归此岂不是玄要自他一时俱现者何至此方言心空以前面守住心空正未空耳还知心空及第时么百丈耳聋黄檗吐舌是到此方是真正独脱之地非触着从上末后钳锤者不能到不见庞居士又作偈云有男不婚有女不嫁大家团圞头共说无生话又岂不是玄要自他一时俱现独脱无依发明马祖一口吸尽西江水意者山僧所举底无不发尽古人秘要你若便恁么会了岂不也是实法其毒更深三生六十劫亦取不出在既取不出如何得大安乐大稳当去蓦竖拂子云唤作拂子则触不唤作拂子则背不得有语不得无语不得向意根下卜度不得飏在无事甲里不得向举起处承当一切总不得速道速道乃放下云莫是者个道理么有甚么交涉毕竟如何良久云白云尽处是青山行人更在青山外下座。

　　宝华寺升座普说僧问如何是金刚王宝剑师云斩断一切进云如何是踞地狮子师云摇扤不动进云如何是探竿影草师云识你来处了也进云如何是一喝不作一喝用师打云只者是进云有意气时添意气不风流处也风流师云且去别时来问世尊四十九年不曾说着一字和尚今日升座说个甚么师云正是不说底僧礼拜师云伶俐衲僧一拨便转僧拜起云如何是向上一句师云恁么则痴钝了也进云如何是末后一句师云转见不堪乃云此事周遍十方不落见闻声色古人道大家相聚吃茎齑若唤作一茎齑入地狱如箭射须知唤作一茎齑早已落声色也还知不落见闻声色么竖起拂子复击一下云只者是所以道大家相聚吃茎齑又道闻声见色不思议若不知有此事则当见闻时定是随声逐色及乎说个不落见闻定是闭眉合眼避色逃声向鬼窟里作活计去也须是居见闻之境而见闻不到居思议之地而思议不及方知周遍十方不落声色只者见色闻声处便是不见不闻若道见之时吾自有不见者在闻之时吾自有不闻者在则见与不见闻与不闻已成两个安能觌体承当丝毫不隔古人云昭昭于心目之间而相不可睹熀熀于色尘之内而体不可分盖谓至隐至微正在莫见莫显处所以儒书道莫见乎隐莫显乎微又道视之而不见莫见莫不闻体物而不可遗既是体物不遗岂不是莫见莫显而周遍十方底意既是视之不见听之不闻岂不是至隐至微而不落声色底意六祖云不离见闻缘超然登佛地若离却见闻而别求何异斩头求活乃举起拂子召大众云者岂不是二千年前世尊拈华底意所谓觌面提持一见便了稍涉思惟错过已久如今有一种认识神底每每认个拈起华底以为本命元辰以在手执捉为证又有回避识神之说以通身三百六十骨节八万四千毛窍一齐拈起谓之不落意根以为全体大用更是邪解殊不知古人道尽大地是个自己因甚剩却华只认个拈底你莫见山僧恁么说便疑道既是华是自己则我者个拈华底向何处着落须知不是教你认华为自己而剩却拈底只要你向未举以前直下透得不见有华与自己之间隔则一华拈起缁素了然周遍十方不落声色非心思言议之可到者才有是非纷然失心认华认拈二俱是错古人云望州亭与汝相见了也乌石岭与汝相见了也僧堂前与汝相见了也诸人试看古人端居丈室则望州亭乌石岭僧堂前时尚未见面因甚相逢不见面却道已相见了也及至相见时古人又道目前无阇黎此间无老僧明明两眼对两眼因甚见面不相逢却道无阇黎无老僧者些子透得便透得山僧今日普说底意若据普则不涉眼耳鼻舌身意作么生说若据说则已落语言文字作么生普须知普而说则山僧未升座时早已尘说刹说众生说三世一切说所谓不说而说方知世尊拈华不堕悄然之意说而普则不落舌根味尘终日开口不曾说着一字所谓说而不说方知迦叶微笑别行一路之意不说而说说而不说是以谓之普说复举乾峰示众云举一不得举二放过一着落在第二云门出众云昨日有人从天台来却往径山去乾峰云来日不得普请便下座师云云门向未举以前驱雷掣电乾峰向既举以后把断要津虽然啐啄同时拳踢相应仔细简点将来俱已落二了也诸人若向即今道取一句管教坐断二老舌头其或未然归堂吃茶去下座。

　　朝宗禅师语录卷第六
嘉兴大藏经　朝宗禅师语录


　　朝宗禅师语录卷第七

　　侍者　行导　编

　　机缘

　　举拄杖问一僧我唤作拄杖你唤作甚么僧云拄杖师云落在山僧圈缋里僧又云拄杖师云未有自繇分在僧又云拄杖师云僵遭瘟又问一僧我今不唤作拄杖你唤作甚么僧云请和尚道师云我已道不唤作拄杖了也乃打云留一棒与你道僧无语又问一宜兴僧唤作拄杖与不唤作拄杖都道过了你今唤作甚么僧拟议师擉退云长耳朵(乃宜兴口号)。

　　碧云进师举僧问古颿未挂时如何岩头云后园驴吃草佛果云庭前柏树子汝作么生会云便喝师云者一喝落在甚么处云又喝师云料掉没交涉云又喝师打云犹作主在云无语。

　　僧进展两手拈香复展两手进前复展两手作礼师打三棒趁出。

　　问僧不是心不是佛不是物是个甚么僧云尽在里许师云那里得者消息来僧拜云谢和尚慈悲师打云汝要向我头上行么僧无语师又打。

　　问僧如牛驾车车若不行打车即是打牛即是僧云总不是师云且立一边着僧捶胸一下便行师云乱统禅和。

　　问僧回光返照时如何僧拂坐具一下师云只如怀州牛吃禾益州马腹胀天下觅医人灸猪左膊上又作么生僧云描也描不成画也画不就师云未在更道看僧又拂坐具师云弄精魂。

　　问僧怀州牛吃禾益州马腹胀天下觅医人灸猪左膊上意旨如何僧云万里江山一点墨师云那里是一点处僧云和尚莫眼花师视僧云万里江山一点墨适才是你说底么僧云是师云又道我眼花僧无语师唤一僧名旁有僧出云和尚道甚么师云我不曾唤你那僧无语师打云承虚接响汉。

　　茶头进师云锅里水滚你还知么头云时时勇猛师打出刷印僧进师云装底书就是你还知么僧云一味平尝师又打出又僧进师云适才勇猛会底也打出平尝会底也打出你作么生会僧云俱师云劄僧无语师又打出又一僧进师云适才勇猛会底也打出平尝会底也打出俱会底也打出你作么会僧云离却勇猛平尝与俱问将来师打云三段不同收归土科乃示以喝云一味平尝真勇猛时时勇猛也平尝俱离两路难分解一棒收时棒棒彰。

　　水头进师问匾担折水桶脱落时如何僧无语师代云恩大难酬。

　　师问居士向那里留心士云没有甚么留心师云难得你到者田地士拟进语师震威一喝云又道没有留心士礼拜。

　　远庵吴居士到方丈吃茶次师问顺行逆行天莫测意旨如何士云要茶吃便吃要打翻便打翻也怪我不得师云许你做个知解宗徒士云一些知解也没有师云只者岂不是知解。

　　集生余中丞园中夜坐次余叙参博山于法堂中抬头睹对联至密移一步话有省师征诘至二鼓将就寝行至窗外余唤童子取灯童正熟睡师以扇敲门三下童子忽举头师云者岂不是密移一步趋就寝室次日余礼谢且云昨蒙指示师云如今又不然余不顾数日后偶叙及余又致谢师云佛法不是者个道理余云且是者等师云真药现前又不识了也。

　　师举山中猛虎以肉为命何故不食其子话一僧云夜深天寒请和尚归方丈师云你乱统那僧云和尚只是不肯学人师云争怪得山僧又一僧云好男不吃分家饭师云你又作么生僧无语师云也是兔子渡河。

　　师同一僧侍天童叙话次僧云朝宗我数年不服他底遂起身拜云据今日却做得个弟兄师同拜起把住云正当与么时那个是兄那个是弟僧无语师掌云未好做弟兄在僧云如何就粗懆起来师拓开云转见不堪。

　　师举王侍郎见云栖乃云夜来老鼠唧唧说尽一部华严经栖问云猫儿突出时如何王无语令众下语不契一僧请师代师云护身符子亲拈出天下横行我独尊僧进云忽然一口吞却又作么生师云气息莫教才嗅着抽肠拔肺苦难禁进云恁么则你东我西去也师云当头一口难回避稍涉迟回已丧身。

　　又举猫儿突出话师代王云老老大大向语脉里转又代栖云老僧今日小出大遇又代王云切莫诈明头。

　　师寓福州南禅院主出外归师问今日那里去来主云土木匠欠工钱街上去寻些来师云你有无价底宝何不拏出来用主云用不得师云为甚么用不得主云他信不及师云却是你信不及。

　　师举佛果悟繇及百丈扭鼻话问三印云五祖演道提刑只认得声既认得声为甚又不是丈云鼻头今日又不痛了也祖云子深明昨日事你作么生会印云虾跳不出斗师云只如五祖道只认得声佛果见鸡飞鼓翼而鸣乃云此岂不是声又作么生印云孤灯难比太阳辉师云如何是孤灯印拟对师蓦指云此岂不是声印作礼。

　　师问僧那里来僧云南岳来师云来作甚么僧云特来亲近和尚师云流俗阿师僧便喝师笑云恰值拄杖不在待茶次师云几时离南岳僧云九月师云再喝一喝看僧云某且吃茶师云流俗阿师僧无语。

　　师垂语云叮咛损君德无言真有功那里是无言底功众下语不契师代问讯云不劳叮咛。

　　师垂语云天气与么冷还有冷过于此者么众下语不契师代云不被和尚热瞒。

　　僧参次师云是甚么僧云不堪举似和尚便出去师问旁僧云你道者僧会了恁么道不会恁么道僧云特来举似和尚师云一得一失僧云那个得那个失师云明日来向你道僧礼拜云即今请道师云是你失僧云莫都推在学人身上师呵呵大笑。

　　师闲行次指三门边泥问侍者云是甚么者云泥师便打回复至泥边者云平地骨堆无风起浪师云那里是无风起浪者云转见不堪归方丈师复问云你适才道转见不堪还是我不堪还是你不堪者礼拜云和尚既不承当某甲合当拜谢师别云和尚得恁么廉纤。

　　师垂语云既是住在曹溪为甚不识曹溪路众下语不契自代云长年不出户。

　　师一晚唤侍者随步月者云家常月看作甚么师云直须看看家常月免得他年被眼瞒。

　　师问僧你今日鼻孔为甚么无了半边僧下语不契师代云和尚得恁么眼孔窄。

　　师垂语云文殊七佛之师总出女子定不得作么生是女子底定一僧出作女人拜师蓦头棒云文殊来也。

　　师入堂抽签有僧号不易师问如何是不变易底意僧答不契师代云要行便行要坐便坐。

　　师问水头古德云担泉带月归泉在者里月在甚么处头无语师代云多少人向泉里捞摸去也。

　　因瞽者不见师问既是光明照十方为甚么面前不见僧无语师代云不痴不聋做不得大家公。

　　浴头请浴次师云我本无垢洗个甚么头无语众皆下语不契师代云便请洗者一垢颂云才然拈出已成垢便请洗时劳碌人明日浴头如更请未来侍者早关门。

　　又一日浴头请次师云我今日有垢却不洗头又无语师垂问云既是有垢为甚却不洗众下语不契师代云好个灰头土面汉颂云我今有垢却不洗好个灰头土面人觌体已无藏覆处莫于垢洗强疏亲又代云太尊贵生颂云我今有垢却不洗尊贵从来不自欺声色堆头常坐卧落花流水共谁知。

　　师垂问云如何是脚踏实地有僧云罗笼不肯住呼唤不回头师云我则不然僧云师意如何师云平平稳稳妥妥贴贴。

　　师患齿痛乃垂示云山僧妄谈般若招报了也身上寒威威齿间痛阵阵诸人作么生众下语不契师代云和尚大似同病相怜又云躬行君子则吾未之有得复颂云同病相怜和者多躬行未得岂巴歌横担楖栗万峰去尽美其如担版何。

　　师偶冒寒卧次库头问和尚做底新酱好么师云将头不猛带累三军头无语而退侍者请代语师云不消道个和尚病发也管教山僧出身白汗广展下载清风。

　　菜头问和尚教弟子切菜菜又老刀又钝时如何师云家无滞货不富进云恁么则菜根香也师打云还我刀来。

　　僧问如何是孤峰绝顶师云当头坐断进云向上还有事也无师云脑后难瞒僧礼拜师便打。

　　僧问二铁围山某甲打破便是出头处也无师云道一句看僧云昨日天晴今日天雨师云未是出头处在僧便问请师道一句师以手搔头云发长虽省帽风屑痒难熬。

　　僧问如何是法身师云项下底如何是法身边事师云寒灰发焰如何是透法身句师云拍拍是令如何是法身向上事师云金刚宝剑截铁如泥。

　　僧问灵光独露不隐不昧一着工夫怎么做师良久云会么僧云是师云是则我瞒你不是则你瞒我。

　　居士问昔翠岩禅师有僧来参值岩不在遂看主事事云要见和尚么僧云是事指狗云上人要见和尚但礼拜者狗子当时拜即是不拜即是师云其僧当时作么生士云也不见拜也不见不拜师云却是你说得是士沉吟良久便礼拜师云我却不是狗子。

　　僧问请和尚示摄心之法师云静坐一炉香僧礼拜师云好个话头只是不得错会僧乞偈师书云如何摄心法静坐一炉香若能不错会片片为敷扬。

　　僧问正睡着时此心在内在外师打呼一声僧无语师云且道在内在外僧云更乞一转语师云一转已多何况更乞一转僧乞偈师书云正睡着时心在何处打呼一声内外何与一转两转太茫茫二月梅花如破絮。

　　师退祇陀林集生余中丞留济生庵暂住有俗士夜求同榻请益至四鼓师睡半憨士忽问云日用事如何师云我倦正要睡士云者是夜间事日间事如何师云明日天早与你说至天明士问云昨夜许今早为我说如今请说师云夜来床荐暖一觉到天明。

　　僧问透纲金鳞因甚犹还滞水师云是他家常茶饭僧云取饱便是师云争奈没头浸却何。

　　僧问一念不生万境俱灭时如何更进一步师劈两掌云谁恁么道进云意旨如何师云触处逢渠。

　　僧问如何是寂然不动师云七纵八横进云如何是感而遂通师云推门落臼。

　　僧问云门饼赵州茶是同是别师云塞断咽喉进云吞却时如何师云教你撒不出僧便喝师云且喜撒得出僧礼拜云大众证明师云撒屎见解。

　　僧问香烟缭绕灯烛交加还是自境界是他境界师云出马一条枪僧礼拜师云不知死活汉。

　　僧问如何是向上玄关师云头顶上进云把住是放行是师云把住也不是放行也不是僧绕一匝云恁么则纵横去也师云且缓缓。

　　答僧十七问

　　问四大本空五阴非有担柴运水是何人。

　　答咄云话作两橛。

　　问饥来吃饭倦来打眠是宾邪是主邪。

　　答云好个同参。

　　问本来无形无相黄花翠竹何处得来。

　　答云汝会也。

　　问日中性热月中性寒是何意旨。

　　答云露。

　　问者个贪嗔痴那个戒定慧其中意旨如何。

　　答云甜瓜彻蒂甜苦瓜连根苦。

　　问猫鼠相犯是何因地。

　　答云家家户户保安宁。

　　问月中攀桂左手邪右手邪。

　　答云不资余力。

　　问今日事作么生。

　　答云堂中新到二上座。

　　问一切人不悟如何用心得悟去。

　　师云憺雪填井又云谁是一切人。

　　问悟后如何保任。

　　答云水合水空合空。

　　问法身即不问如何是法身向上事。

　　答云布搭帽。

　　问此事从何处据款毕竟从何处结案。

　　答云上座者一问入地狱如箭射。

　　问大庾岭头提不起为甚么者等有力。

　　答云曾自度来。

　　问疏山塔即不问将一钱与匠人将两钱与匠人将三钱与匠人为甚么不等。

　　答云龟毛绳子一串穿。

　　问如何是神鼎屋。

　　答云不许外人窥。

　　问如何是神鼎屋倒也。

　　答云父家且不绍叔业岂堪承。

　　问如何是石头祖师路。

　　答云踏着硬紏紏。

　　僧问如何是诸佛出身处答云者畜生。

　　僧问如何是按牛头吃草师叱云者畜生僧礼拜师云承当任汝承当只恐错会不少僧转身且行且语云耕田去次日僧又作礼次师云你莫是耕田底么僧云是师拓开云去去果然错会不少。

　　僧问如何是同生师云大家在者里进云如何是同死师云君向潇湘我向秦进云未在更道师云不是知音者徒劳话岁寒。

　　俗士问老师大号师竖拂子云会么士云不会师摇拂子云叫做朝宗。

　　居士问如何是自度师云不向人讨进云如何是智师云脑后看取进云如何是祖师师云头顶天进云如何是道师云脚踏地。

　　居士问弟子生死不明师云是谁之过进云请师指示师云两重公案。

　　居士问月缺一条还补得么师云补得进云将甚么补师云但将缺底补。

　　僧问博山和尚教人参话头和尚教人做甚么工夫师云恰值山僧患病僧云病中有何工夫师云我亦不知僧云还有不知者么师云有僧云如何是不知者师云通身是病。

　　僧问狗子佛性赵州因甚道无师云一字入公门九牛拔不出。

　　居士阅语录至敛手哭云苍天处乃笑问云他当时为甚么哭师云你今为甚么笑士云弟子解他者一哭不得师云你今还解得你者一笑么士云我笑他者一哭师云他正哭你者一笑。

　　居士问如何是百姓日用而不知师云上大人丘乙己士不觉失笑师大笑云原来是你家尝茶饭士无语。

　　金正希居士问拜佛是求他么师云不从他得何求之有士云是谢他么师云无所与我何谢之有士云既非求又非谢拜他作甚么师云亦非求亦非谢常如是拜士云宗门句句消归自己我数年前烂熟底师云今日又问作甚么士云只为者些都不是师云是不是且止如何是你自己士云灵明不昧能知能行者是师云果然不是怪居士不得。

　　僧问世尊拈花即不问迦叶微笑事如何师竖拳进云恁么则弄巧成拙去也师云山僧今日失利次日僧礼拜云学人会得和尚昨日末后句特来拜谢师云要参三十年。

　　僧问如何是锦上添花师打云加你一棒僧便喝师又打云落在甚么处僧接拄杖师按住云你又作么生僧无语师便掌进云如何是雪里送炭师打云也与你一棒进云棒头有眼师连打云灼然灼然僧礼拜师又打云更与你找足。

　　僧问倩女离魂阿那个是真底师便打僧无语师云会么僧拟议师又打云切忌私奔。

　　师同明侍者入堂次者问未出方丈时还有佛法也无师云无进云为甚却无师云若有为甚侍者来堂中问话进云某甲不与么道何不道合取狗口师云自首免罪。

　　僧问如何是银山铁壁师打云你也好一座。

　　僧问德山入门便棒临济入门便喝且道过在甚么处师打云杜撰禅和进云和尚也须三十棒师又打云放过则不可。

　　僧问如何是不疑之地师抛下拄杖僧礼拜师取起杖云还要我自取进云太多生师打云又道不疑之地僧无语。

　　僧问破驴脊上足苍蝇意旨如何师云切莫贪嘴。

　　僧问坐断十方犹点额密移一步看飞龙如何是密移一步师云动容扬古路不堕悄然机僧拜起师问云会么僧云不会师云者岂不是坐断十方师又问云会么僧云不会师云者岂不是密移一步。

　　僧问临济在黄檗处六十痛棒如蒿枝拂意旨如何师云彼丈夫兮我丈夫僧礼拜云谢师指示师云辜负我也进云既是彼丈夫兮我丈夫辜负个甚么师云彼丈夫兮我丈夫指示个甚么。

　　答高峰大师六问

　　问大彻底人本脱生死因甚命根不断。

　　答举杖云将谓别有那。

　　问佛祖公案只是一个道理因甚有明与不明。

　　答云当初只道茅长短烧了原来地不平。

　　问大修行人当遵佛行因甚不守毗尼。

　　答云恐成染污。

　　问杲日当空无所不照因甚被片云遮却。

　　答云一声轰霹雳遍界黑漫漫。

　　问人人有个影子寸步不离因甚踏不着。

　　答云迷头作么。

　　问尽大地是个火坑得何三昧不被烧却。

　　答竖拳云直教大地都烧尽。

　　代西禅答僧十七问

　　问文殊出女子定不得且置敢问罔明外还有人出得么。

　　答云学者不唧溜汉作么。

　　问既是怡山因甚有难色。

　　答云换却多少人眼睛。

　　问万象之中独露身未审灯笼与露柱是独露身不是独露身。

　　答云苍天苍天。

　　问长庆七破蒲团卷帘大悟且道悟个甚么。

　　答云难掩者场羞。

　　问一人孤峰顶上安禅一人十字街头打睡阿那个堪与佛祖为师。

　　答云唤来与山僧洗脚。

　　问赵州到南方向火炉边拾得个无宾主话从来无人举着未审和尚还举得么。

　　答云阇黎不得错举。

　　问咫尺之间因甚不睹师颜。

　　答云山僧罪过。

　　问拄杖子吞却山河大地一切有情向甚么处乞命。

　　答云败将不斩。

　　问正令全行佛祖乞命故开一线狐兔威狞毕竟如何施设。

　　答云千钧之弩不为鼷鼠而发机。

　　问古人道不许夜行投明须到只如到后又作么生。

　　答云待汝到即向汝道。

　　问古人云一句中具三玄且道门前火把子具几玄。

　　答云月出三更。

　　问一玄中具三要只如地上水碙砂是第几要。

　　答云和泥合水。

　　问宝镜云重离六爻偏正回互爻未动时向甚么处回互。

　　答云八八六十四。

　　问狗子无佛性且置土木瓦石还有佛性也无若道有也是赵州儿孙若道无也是赵州儿孙毕竟作么生即得。

　　答云土木瓦石。

　　问央崛乞食产妇临盆吾佛垂慈即得分娩倘不分娩又作么生。

　　答云流水急如驶落花空自停。

　　问今日嗔明日喜且道是佛法是世法。

　　答云车不横推理无曲断。

　　问西禅寺里更有一事相借问得么。

　　答云丧身失命。

　　僧问但愿空诸所有慎勿实诸所无如何是实诸所无师云所供是实进云如何是空诸所有师云所供是实进云有无俱离空实俱非意旨如何师云所供是实僧礼拜师打云添个注脚。

　　僧问如何玉殿琼楼却被一茎草盖师云瞒我不得进云如何一茎草便现琼楼玉殿师云瞒你不得。

　　庆绳叶廷尉问古人道发起勇猛克日便悟去是否师云此犹是对钝汉说底话士不觉失声云令人无可推诿师云居士得恁么伶俐士久之云古人见僧便拦胸把住意旨如何师云不见道令人无可▆▆士乃服膺。

　　鱼山熊给谏二瞻赵玺卿叙三玄三要话趋问悟得三玄三要便怎么样聻师云只得个赵二瞻士云不悟三玄三要又怎么样聻师云也只得个赵二瞻士云恁么则悟也得不悟也得师云切忌两头走。

　　居士问秋月明似镜即不问请▆和尚蟾光何处现师云待月落潭空时向汝道士礼拜云向道已蒙师指示向上宗乘事若何师便打。

　　僧问明知生是不生之理为甚被生死之所流转师云花瓶香筋进云恁么则尽大地都是佛法也师云那里得者消息来进云请和尚开示师云既尽大地都是佛法又要开示个甚么僧罔措。

　　僧问赵州逢人便道吃茶去未审和尚教人吃个甚么师云不教你吃茶僧礼拜师云只如吃茶与不吃茶是同是别僧无语师令众下语不契自代云口是两片皮。

　　僧问万象之中独露身是拨万象不拨万象师云唤甚么作身僧拟议师云盖覆了也。

　　僧问如驴觑井时如何师云目前略露些些子遍界从教千百身进云如井觑驴时如何师云光▆▆▆唯自得六门何处觅行踪进云觑与不觑时如何师云识得驴便了管他觑不觑作甚么。

　　僧问如何是宝华佛法师云不是挑砖便是撒土进云向上还可商量也无师云若有尽汝商量。

　　僧问香林因问如何是衲衣下事答云腊月火烧山意旨如何师云春来地长草复说偈云腊月火烧山春来地长草直下会便会切莫自起倒。

　　僧问一切总不得请师速道师连棒打云你要全夺我便全与。

　　僧求开示师展两手云会么僧云不会师云莫嫌家里全无物须信壶中别有天。

　　四着语

　　大慧问佛照唤作竹篦则触不唤作竹篦则背意旨如何着云虽着锁枷同饮醉出身有路验当机佛照云杜撰长老如麻似粟意旨如何着云便把自枷枷狱子更换行缠出大门慧云你是第几个又作么生着云卖俏放憨重下水不知有己只拖人照云今日捉败者老贼又作么生着云饶君更有遮天纲透得牢关奈我何。

　　又大慧问着云贼过后张弓佛照答着云倒转枪头蓦面刺慧又问着云老老大大随人脚跟转照又答慧云不但骑虎头更善收虎尾。

　　又大慧问着云没尽家财更索需佛照答着云遭劫多番变作贼慧又问着云自缚去拏人照又答着云骑贼马趁贼。

　　又大慧问着云垂丝定有无佛照答着云离钓解返掷慧又问着云不入虎穴争得虎子照又答着云果见食牛之气。

　　移改维那四着语(前三移后一改)

　　大慧问抛砖抛瓦佛照答狮子咬人慧又问开门捉贼照又答出得门来倒锁门。

　　因倒米房僧问米房既倒大众吃个甚么师与一拳云莫嫌粗糙。

　　僧贯初问不识玄旨徒劳念静如何是玄旨师高声唤云贯初初礼拜师云伶俐衲僧一拨便转初拜起伫立久之师云你又念静那便归卧室。

　　僧问狂心顿歇时如何师云庆快平生进云歇后如何师打云未歇在进云正恁么时如何是学人转身吐气处师擉云速退速退。

　　僧问如何是不属生灭底心师云你吃饭来多少时也僧伫思师云但有如何若何早属生灭了也。

　　僧问初祖有折芦渡江之妙用和尚作么生师云单单只得一条拄杖子进云除却拄杖时如何师云设除却置在甚么处进云此犹是者边事那边事作么生师举杖云欲识一贯两个五百。

　　峻卿郭孝廉设斋次谢居士问如何是终身底事师云只得者个孝廉问云如何是者个师云动着即错廉云如何是动师云不离静处久之师问云如何是静廉云妄念不生师云我则不然廉云请和尚道师云不离动处。

　　答三眼汪居士六问(法名行敕)

　　问认得自己头上安头不识自己斩头觅活威音王已前一句毕竟作么生道。

　　答云春日晴黄鹂鸣。

　　问迷中有悟悟复还迷迷悟两忘底人又如何相见。

　　答竖拳云是迷是悟。

　　问三玄三要宾主功勋如何得一句道尽。

　　答云瞎。

　　问滴水千山浪云乘万斛舟还许学人受用也无。

　　答云好事不如无。

　　问赵州问二庵主有么有么庵主俱竖拳答只如赵州问和尚和尚又如何答。

　　答拦胸一拳云若作浅深纵夺会入地狱如箭射。

　　问德山云今夜不答话问话者三十棒或有人掀倒禅床推翻下座以后德山作么生为人。

　　答但云似则也似是则未是。

　　朝宗禅师语录卷第七
嘉兴大藏经　朝宗禅师语录


　　朝宗禅师语录卷第八

　　侍者　行导　编

　　请益

　　僧进方丈问云和尚普说中以百丈扭鼻与高峰睹赞齐举不能无疑请决之师云疑个甚么僧云百丈因扭鼻得省马祖次日升座丈出卷却席祖便下座。

　　问曰我适来未曾说话汝为甚么卷却席丈曰昨日被和尚扭得鼻头痛祖曰汝昨日向甚么处留心丈曰鼻头今日又不痛了也祖曰汝深明昨日事如此机用恐高峰睹赞底省处未能到此师云高峰解夏诣南明雪岩一见便问阿谁与你拖个死尸到者里峰便喝岩拈棒峰把住曰今日打某甲不得岩曰为甚打不得峰拂袖便出你道与百丈卷席优劣何如又翌日岩问万法归一一归何处峰曰狗舐热油铛岩曰那里学者虚头来峰曰正要和尚疑着岩休去你道与百丈卷席马祖下座优劣何如僧云若然则马祖震威一喝百丈便大悟雪岩问高峰无梦无想主人公便无言可对越五载至枕子堕地方彻岂无优劣师云你道马祖震威一喝百丈三日耳聋雪岩问高峰无梦无想主人公高峰无言可对还有优劣否僧云若然则高峰枕子堕地方彻岂是虚话师云不然百丈天资敏利到此便得彻头高峰天资迟钝到此虽已破家荡产但力不能胜直待枕子堕地方彻正彻此无言可对处第未悟则坐在无言却被无言转了也一悟便转得此无言矣迟悟速悟天资优劣非关悟门所以云或生而知之或学而知之或困而知之及其知之一也如高峰从前用工处较百丈原更是吃苦大悟之后说法机用较百丈亦更觉简穷悟彻是同作用不同者天资耳然天资亦无一定只如马祖震威一喝时倘百丈未即悟后来偶有所触而悟你又如何倘雪岩问高峰睡中主时高峰言下便悟你又如何岂可以此定其优劣么僧乃礼谢师云如今我又不恁么说了马祖震威一喝百丈决定大悟雪岩无梦无想一问高峰决定再参何故聻据百丈鼻头今日又不痛了也一语百丈大有生机已知悟门不可守所以马祖有深明昨日事之印再参时竖拂挂拂已有卷舒操纵于其间从前乖执处轻马祖钳锤又辣焉得不彻据高峰悟处虽实抱守太坚机用亦死雪岩室中煆炼何常不施向上钳锤奈高峰依旧只恁么会去了没奈他何所以就其亲到处与他印住乃问曰日中浩浩时作得主么峰曰作得主岩曰夜间梦寐时作得主么峰曰作得主此风穴所谓去即印住若不印住岂可令他走作雪岩又就其乖执处用个白拈手段与他印破曰正睡着时无梦无想无见无闻主在甚么处此风穴所谓住即印破若不印破岂可令他执守高峰从前执守太重焉得不用再参此百丈高峰无同异中底同异处僧云高峰睹赞悟处既悟主人公因甚问着无梦无想之主便不知下落师云只因悟得主人公所以问着无梦无想之主便成隔碍无梦▆▆主人公不涉迷悟底然日中浩浩作得主夜间梦寐作得主非有实悟门实操履者不能到只是功勋未尽落在观照般若里无梦无想无见无闻时乃实相法门观照履践是甚么闲家具被雪岩一问便失其所守无言可对无理可伸正是放身命处直须透过此关却来今世门头随处作主方与此事有相应分今人但知有悟底事不知有不悟底事妄以堂堂独露来颂无梦无想主人公岂不是今世门头底事直饶道处处黑暗早已露踪迹矣何况堂堂独露来都来总是闲知解那得清风下载时僧云古人有大手眼正知见及见地不脱之说请示其详师云此实难辨无怪今人吞吐不下若得大手眼者须将从上有规矩底禅步步历过然后向大炉鞴中镕尽圭角灼见千圣不传之秘为人之际不守途辙应变无方却能转向千圣罗笼不住处指示人不瞎人眼若只具正知见者其从前所参所证底圭角犹在为人之际便有个落地处指示人因未入大炉鞴中烹炼过则总是者个正知见便各有所重互相矛盾到此种数极多即如今有会得平常心是道者一味守着华严境界无转变相惟恐堕坑落堑更不移动一步如生盲人靠着拄杖相似吃饭便说吃饭吃茶便说吃茶问铜锅便答铜锅问花柳便答花柳问大事未明便答大事未明问大事已明便答大事已明凡偈颂法语处处都用者个无转变相底见解自谓确有根本若据山僧看来正是贴肉汗衫直须脱却又如僧繇画底龙犹欠点眼若一点眼则破壁飞腾而去若不点依旧只是壁间物当时黄龙南会下有个东林总亦是如此他还不肯晦堂真净同门诸老道只参得先师禅不得先师道他见晦堂真净临机勘辨如珠走盘不留剩迹不传把者个无转变相底平常心指示人也将谓别人还未悟独有他到此地步乃是文殊普贤大人境界所以点胸点肋如此大都不能提脱此一步到大用现前之地总不能无病所以云门说有透过法身之病透过法身岂不是正知见见地正知见总皆法身坐在法身边便谓见地不脱透过法身便谓正知见正知见即见地透过法身也是法身坐在法身边也是法身但人有脱与不脱之异法身何异僧云若然则百丈再参时已透法身具正知见未得大手眼所以震威一喝有大机大用之说么师云然僧曰高峰问睡中主时坐在法身边见地不脱后来堕枕而悟但有如在纲罗中跳出之说还未具大机用么师云是何言与高峰被雪岩一问直得无言可对正好透过法身而力不胜直待网罗跳出则大用现前不止出得见地不脱之病亦出透过法身之病岂比今时单得涅槃堂里禅底反令正知见为瞎人眼目之具当年有个恕中禅师跋高峰上雪岩书中亦似以为未发机用曰雪岩因事到杭令人往天目招高峰相见高峰不出雪岩遂有担板汉之语设使高峰闻命翻然出山相见必有三日耳聋之祸此恕中之意岂不以高峰为未得大机大用殊不知雪岩师承高妙从初一见方问讯便打出后问拖死尸句声未绝又打出等及此无梦无想一问皆向上钳锤高峰承受已多枕子落地执处一消一透俱透恕中三日耳聋之说但就其透睡中主处据款结案为虚空安柄非是实法即末后担板汉之语雪岩用处到底纯一真乃从上师承且大机大用所谓驱耕夫之牛夺饥人之食百丈挂拂旧处岂不是百丈底耕牛饥食高峰日中梦寐作主岂不是高峰底耕牛饥食学人执处既同马祖一喝雪岩一问驱之夺之师家用处又同岂可分其优劣僧云若据高峰未悟雪岩便施向上钳锤则向上钳锤亦不待透过法身底人方用么师云师子捉象亦全其力捉兔亦全其力透与不透乃学人分上事师家岂有定法你将谓马祖震威一喝方是大机大用么殊不知拈糊饼是甚么岂不是大机大用扭百丈鼻岂不是大机大用次日升座下座岂不是大机大用目视绳床角拂子岂不是大机大用问百丈云汝已后开两片皮将何为人岂不是大机大用僧云既都是大机大用和尚寻常有言大慧薰风百丈扭鼻自救不了又作么生师云痴人前不得说梦我明明道在师家用处二句一时说今就学人悟处合法断之即所谓自救不了你恁么犹学今时杜撰在乃举杖趁出。

　　僧请益古塔主空劫自己今时自己及体中玄句中玄玄中玄之说师云古公说法渗漏实多如总颂三玄别列三玄原是未曾清楚即何等公案是体中玄何等公案是句中玄何等公案是玄中玄徒然分得粉碎而未能收摄岂临济一句具该之意此其大段错矣然但就其所谓空劫自己今时自己体中玄句中玄玄中玄者原无不合临济之意临济云第一句荐得与祖佛为师岂非玄中玄乎第二句荐得与人天为师岂非句中玄乎第三句荐得自救不了岂非体中玄乎临济云但看棚头弄傀儡抽牵全赖里头人岂非今时自己乎三要印开朱点窄未容拟议主宾分岂非空劫自己乎临济既可以分第一第二第三何古塔主便不可分玄中句中体中空劫今时乎古曰盖缘三世诸佛所有言句教法出自体中玄三世祖师所有言句教法出自句中玄十方三世佛之与祖所有心法出自玄中玄夫玄中玄既佛祖心法之所自出岂非祖佛为师之空劫自己乎汾阳云第一玄法界广无边森罗及万象总在镜中玄唐明云我有真如性如同幕里隐打破六门关显出毗卢印此二颂岂非体中玄乎汾阳云第二玄释尊问阿难多闻随事答随器量方圆唐明云要用直须用心意莫定动三岁师子吼十方没狐种此二颂岂非句中玄乎汾阳云第三玄直出古皇前四句百非外阊氏问丰干唐明云真骨金刚体可夸六尘一拂永无遮廓落世界空为体体上无为真到家此二颂岂非玄中玄乎古公亦有见于此方立如上名目第临济之意别列之中即有总摄总摄之内三法了然惜乎古公徒知别列不知总摄致令觉范前以逐块称为明眼后成儱侗毁为谤法今人徒知觉范前逐古公之谬不知后毁古公之亦谬也不见临济立第三句之后乃云大凡演唱宗乘一句中须具三玄门一玄中须具三要有权有实有照有用手汾阳云三玄三要事难分得意忘言道易亲觉范因见汾阳道三玄三要事难分便只作个儱侗涂毒鼓会了便休不知得意忘言道易亲于难分之中已密点三法于其间矣。

　　僧问临济如何是西来意济云若有意自救不了汾阳今云得意岂非自救不了之体中玄乎镜清云一句截流万机寝削临济云妙解岂容无著问沤和争负截流机汾阳今云得意忘言岂非人天为师之句中玄乎临济云无依道人是诸佛之母又云道者处处无碍净光是汾阳今云得意忘言道易亲岂非佛祖为师之玄中玄乎得意忘言道易亲三玄一句全该如何分得即此三玄之旨于自利便为三要印于利人便为三玄门所以谓三玄三要事难分也即以自利处利人三玄即是三要所以古人只举三玄者多耳须知临济立言之意以众生根性不等则悟有浅深师家用处随机则法有权实若非第一第二第三之分何以收尽学人之差别若非一句全具何以直明向上之宗猷自己原无两种利机妙在善分功动未尽便落今时及尽今时便为空劫所以鼓山圭云句中难透是三玄一句该通空劫前临济命根元不断一条红线手中牵又汾阳举风穴云若立一尘家国兴盛野老颦蹙不立一尘家国丧亡野老安帖于此明去阇黎无分全是老僧于此不明老僧即是阇黎试看说个阇黎又说个老僧且道是甚么意又云阇黎与老僧亦能悟却天下人亦能瞎却天下人要知老僧与阇黎么拍其膝曰者里是阇黎者里是老僧试看既拊其膝曰者里且作么生辨得阇黎老僧山僧索性注破明得今时自己谓之阇黎也出不得者里明得空劫自己谓之老僧也出不得者里但向者里辨得阇黎老僧清楚方知一句具三玄果从上的的相承之旨汾阳又云且问诸上座老僧与阇黎是同是别若道是同去上座自上座老僧自老僧若道别去又道老僧即是阇黎若能于此明得去一句中有三玄三要宾主历然平生事办参寻事毕到者里试问还是分开好儱侗好待汝打破漆桶来与汝道僧礼谢。

　　师又云该备浅深似有阶级一句收摄棱缝俱消空劫今时乃应病与药耳若道实有此事正好取舍未忘在古人云诸优戏场中一贵复一贱心知本自同所以无欣厌学者不达此贱今时而贵空劫执药成病矣但透得一句具三玄自然药病俱忘所谓真师子儿吼哮一声壁立千仞去也。

　　师又云山僧未历讲筵即教典亦欠涉历一日因见临济分立三句之后总收云大凡举唱宗乘一句中须具三玄云云顿透空劫今时不离当念便明天台智者读法华经至是真精进是名真法供养如来处乃见释迦老子在灵山一会俨然未散谓之旋陀罗尼三昧后来立空假中三观该摄一切法并华严立四法界该摄一切法之旨到者里说不得那个是宗那个是教信乎三玄三要之不可不明也三玄三要正是旋陀罗尼三昧若透得一句全具则举第一句时便是第二句第三句举第二句时便是第三句第一句举第三句时便是第一句第二句既不碍其总收又不坏其别列自此山僧说法凡总收处自然有别列面目凡别列处自然有总收面目如珠走盘山僧到者里自己也寻个头脑不见他人又如何寻得山僧底头脑着自非同得同证者难以言喻所以判大慧薰风南来话云在师家用处三句一时说今就大慧悟处合法断之即所谓自救不了者正所谓善说法要了无剩义杜撰者见之却来支离强诤天台三观言空者无假无中无不空言假者无空无中无不假言中者无空无假无不中是也华严四法界者理法界事法界理事无碍法界事事无碍法界你看他立到理事无碍已为现量极则因甚又立个事事无碍法界亦即旋陀罗尼三昧也事事无碍者一事遍入一切事一切事遍摄一切事你若透得便知理法界即事法界理事无碍法界已完具而无少无剩矣事法界即理法界理事无碍法界已完具而无少无剩矣理事无碍法界即理法界事法界已完具而无少无剩矣或因时利机随拈一界诸界皆具诸界虽具仍只一界大似环之无端又似紫罗帐里撒真珠向何处着眼今人只为宗旨不明教理亦何曾嗅着不知在那个座主奴口角边拾得几句死语便道他曾听教来将谓教理不过如是动辄便道此是座主家说道理为事我者个放行把住全在手里底见识是出道理格外之关捩眼目也不知面皮厚多少。

　　僧问古塔主分析三玄洪觉范斥之和尚今复用古公之说而亦斥其非觉范斥古公之非和尚亦斥之而复斥觉范之非学人不能无疑请明示之师云三玄者即第一句第二句第三句也其说起于临济临济如杜撰当时诸方即共非之矣一言出口无敢或疵者不过以其冥合佛祖心印也果合佛祖心印则临济以前未有第一句第二句第三句之说临济立之为无过则古公以前未有体中句中玄中之说而古公立之岂遂为过邪但当问其说果合心印否耳此山僧所以用古公分析之名目也盖此名目非古公独创风穴首山神鼎等答语汾阳慈明唐明等颂实有此意山僧用其名目使从上心印稍露规绳以救今时乱统之弊今人只因不谙三句之旨交无体中句中玄中等名但见临济道一句中具三玄一玄中具三要囫囵吞囫囵吐奈何不下只得乱统耳此山僧因时救病之苦心也至古公实为道眼不明如判僧问赵州如何是学人自己州云山河大地谓之合头语直明体中玄似则也似恁么死煞则不明一句三句之旨矣岂可山河大地句中便无句中玄玄中玄邪殊不知善赴来机原无轻触所以山僧道在师家用处三句一时说今就学人悟处合法断之即所谓自救不了者直似八面锋铓无人下手处杜撰长老拟来批驳自投罗网丧身失命而不自知耳此古公之举体中玄而不明体中玄者一也又判庐陵米价镇州萝卜云门糊饼洞山麻三斤等为句中玄谓之透脱谓之不答话似则也似岂可恁么答便无体中玄玄中玄邪恁么谓之不答话岂可山河大地句中便有答话分邪此古公举句中玄而不明句中玄者二也又判世尊良久马祖无心情智藏头痛百丈到者里却不会及临济三顿棒等为玄中玄且道世尊良久百丈不会智藏头痛马祖无心情临济三顿棒与青原庐陵米价云门糊饼赵州山河大地等有何差别殊不知只者亦具句中玄体中玄者何得分疆立界如此此其举玄中玄而不明玄中玄者三也举一即三言三即一互为主伴行布圆融岂可偏枯自成窒碍若山僧昨日所云百丈扭鼻只得体中玄鼻头今日不痛亦只句中玄者就学人分证时断其悟处非谓马祖扭百丈鼻便只得一玄也此处不可不知不知则与古公何异古公又判云门会下诸老只悟得言教未悟道见性举巴陵三转语为证昔日僧问巴陵如何是道陵云明眼人落井如何是吹毛剑陵云珊瑚枝枝撑着月如何是提婆宗陵云银碗里盛雪云门见云他后老僧忌日只消举此三转语足以报恩此云门巴陵师资之事也古公道云门言此事若在言句上一大藏教岂无言句岂可以三转语便报师恩以为巴陵未悟之证若据云门既云此事不在言句上又自云只举三转语足报恩则云门自相违矣云门如不自违足见巴陵转语足报恩者正与云门不在言句之旨相合古公与云门相去甚远无师资之谊乃承虚接响遥嗣之正服膺之极及乎云门亲印之语亦不从亲印之人亦毁斥即不服云门矣又遥嗣之何哉殊不知云门以此三转语足报恩者盖以其深得一句具三句之旨也巴陵三转语转转皆具古公所谓玄中玄句中玄体中玄者古公不识宗旨辨验巴陵言句不出耳道本无言因言显道验人端的正在下口处所以南岳闻马祖自从胡乱后三十年不少盐酱语乃深肯米胡闻仰山悟则不无争奈落在第二头语亦深肯之祥庵主云门儿孙犹在之拜五祖演灭吾宗者克勤之称佛果东山法道未寂寥之赞皆一意也古公无师杜撰谤法谤人山僧所以斥其非也觉范始则一味遵古公体中句中玄中之语处处破得七零八碎全无收拾已不堪矣及晚年来因僧问两堂首座同喝语时忽向主伴重重无著意处得个休歇乃云顿见三玄三要之旨遂颂云细看即是陷虎机忽轰一声涂毒鼓偷心死尽眼麻迷石女梦中毛卓竖据此颂不无有个了手处然乃尽毁体中句中玄中之说大似一人患疾者初服庸医药久而不愈一日因服明医药乃愈之其人遂驱逐庸医尽将庸医药料俱付灰烬灭大可笑疾之不愈庸医之过非药料之过也▆庸医足矣焚药料胡为将谓明医所用有别药邪不知总是庸医药料但用之不善而疾不愈耳先以自不具眼误信庸医一愚也后以恶医而焚药料二愚也觉范具有之山僧亦斥之者盖以今之杜撰长老惟学觉范焚药料手段而疾不愈故也亦山僧救世之苦心也。

　　僧请益见过于师之说师云此语出自百丈示众曰佛法不是小事老僧昔被马大师一喝直得三日耳聋黄檗闻举不觉吐舌丈曰子已后莫承嗣马祖去么檗曰不然今日因和尚举得见马祖大机之用然且不识马祖若嗣马祖已后丧我儿孙丈曰如是如是见与师齐减师半德见过于师方堪传授子甚有超师之见檗便礼拜夫超师之见者盖因百丈只举扬他被马祖一喝证得耳聋要诸人都到他底田地不意黄檗闻举不觉吐舌乃曰今日因和尚举得见马祖大机之用不惟已透百丈悟门兼识马祖机用大似移花兼蝶至买石得云饶者所以赞为见过于师若云黄檗吐舌不在百丈耳聋处百丈耳聋不在马祖喝处始可谓见过于师此不过各各独脱之见所以学语之流便道丈自耳聋檗自吐舌正所谓见与师齐灭师半德后代儿孙只成得个相似学解而已忆得己巳冬山僧因先师屡问薰风南来话一日有个会处呈偈云翰林学士浑身湿兵部尚书彻骨寒晤对不须频叫屈一人有庆万民安先师正之翌日向山僧道我今日也有一颂在此颂曰薰风自南来殿阁生微凉寒毛才卓竖脱体露堂堂山僧阅久之向先师道似欠蕴藉先师不答后亦不见刻出今有效颦者曰薰风自南来殿角生微凉毛孔呈呈露全身脱体彰正是印版上打来模子中脱▆自后只恁么传将去且无望其见过于师求个见与师齐者亦不可得矣僧云然则大机之用毕竟如何师呵呵大笑云我也与你印版模子去。

　　僧问和尚以三要为自受用三昧以三玄为他受用三昧每单举三玄则二种三昧如何下落师云三玄之中即有二种三昧体中玄者他受用三昧玄中玄者自受用三昧总之外不住凡圣则二六时中遇境逢缘转归自己谓之儿孙得力莫对曾参问曾哲从来孝子讳爷名内不住根本则二六时中潜行密用若愚若鲁谓之室内不知惟得此二种三昧无论临济曹洞一一用在转处所谓他人住处我不住他人行处我不行不是与人难共住大都缁素要分明也单举三玄者不论为人不为人也以三玄为他受用以三要为自受用者盖指为人之时也论为人则三玄总为他受用矣黄檗于临济　地三下之后有虽然如是子已吃吾三十棒之点汾阳问卷席话后有师意如何之问临济命洛浦问德山话云待伊打汝接住送一送看他作么生等皆所以探其自受用处也临济又　三下嘘一嘘黄檗有吾宗到汝大兴于世之印首山答个象王行处绝狐踪汾阳始到放身命处德山便归方丈临济有我从来疑著者汉之点到者里不但山僧注解不出只恐德山临济黄檗首山汾阳诸老犹当更参在夜深烦汝久立珍重。

　　僧问薰风自南来殿阁生微凉昔日和尚以大慧悟处断为自救不了以师家用处断为三句一时说今此刻中复只就此语断为三玄收不得四句岂能该前后大相矛盾学人不能无疑请决之师云如摩尼珠映于五色摩尼珠不可谓之五色所以道三玄收不得五色全体是摩尼随一色而即具全珠所以道三句一时说见一色之珠光未见珠光之全映所以道自救不了汝道矛盾邪非矛盾邪僧乃杜口。

　　朝宗禅师语录卷第八
嘉兴大藏经　朝宗禅师语录


　　朝宗禅师语录卷第九

　　侍者　行导　编

　　法语

　　示旸谷禅人

　　断生死底利刃开祖关底钥匙直下全体全用彻始彻终以至接物利生神通游戏无不繇当人一个紧切而已所以道参禅无秘诀只要生死切旸谷上人志慕斯道屡求指示个紧切话头余云紧切处便是话头上人似未领解复求法语余不得已只得落二落三重重注解向虚空里钉橛去也须知紧切话头便是当人父母未生时本来面目更无别法若离自己面目别有紧切处即为邪法矣如今只为灵根未熟担荷不下但向二六时中紧切处更加紧切日久月深自然推门落臼方知未求指示已前两手分付了也虽然直饶到者田地更有事在须买草鞋行脚遍历诸方忽遇大手眼宗匠为汝拈却炙脂帽子脱却鹘臭布衫才为了手至嘱。

　　示子介项居士

　　见一切法不见自己便是生死惟见自己不见一切法便是涅槃生死涅槃一齐坐断则头头法法初不隐藏转步移身古今不昧便是世出世间大丈夫汉也何如。

　　示泐庵陈居士(讳登明)

　　如何是祖师西来意庭前柏树子未举此话时不用存一毫佛法见正举此话时不用存一毫凑泊心举此话毕不用落一毫注脚直下光前绝后只将此话举来举去疑来疑去心识尽计较忘蓦然打失　早知灯是火饭熟几多时正好吃山僧三十棒在何以故我王库内无如是刀。

　　从上来一言一句如击石火似闪电光无你近傍处虽然若作击石火闪电光会则业识茫茫千里万里须是脚踏实地目视云霄狮子咬人不随药忌则脚跟下事用之则为爪牙剑刃上事体之即为本分然后将本分爪牙一齐倾在大洋海底方知嫌佛不作嫌法不求非大我慢乃理合如然。

　　示无际禅人

　　根身器界之畔岸谓之际根不住根身不住身器不住器界不住界乌有畔岸之可得哉如是则觌体全真圆融无际如大火聚触着便烧如走盘珠不拨自转岂非打开宝藏运出家珍邪咄是甚么干屎橛。

　　示恒洁禅人

　　若论此事须是生铁铸就底汉嫌佛不作嫌法不求方有少分气息你才拟心错过了也何况思惟卜度分别解注大小偏圆三玄五位机境照用权实理事入海算沙所能几及哉与么参学所谓怖头狂走除非夙有灵骨退步知非歇却驰求心打翻玄妙窟于千圣挨劄不入处别通一路方好灵祐门下来吃棒不然非吾种草敢问既得别通一路更要吃棒作么棒头有眼明如日要识真金火里看。

　　示潜子龚居士

　　究竟个事须将从前所知所见底所学所会底尽情做个檀波罗蜜便觉胸次中空劳劳地虚豁豁地十二时中不与一物作对方少有趋向分僧问云门如何是佛门云干屎橛蓦然向言下绝却心性光影全身担荷于毫芒未动之先岂复罗笼可住呼唤可回者邪。

　　示而嘉李居士

　　古云作善则善现作恶则恶现真心则隐没居士云二六时中举心动念不敢妄为此亦人天福报然总不出善恶两途隐没真心多矣须知自心不属善不属恶不属名言无可指拟但向未举心动念时猛下一刀截断善恶两途跳出无明窠窟便是见性成佛底时节。

　　示亘慧禅人

　　五宗门庭更无别事只是发明当人本地风光耳苟发明矣不待融会一一自知下落处也不是一个儱侗和同底道理便当得者佛说一切法为除一切心我无一切心焉用一切法五宗门庭差别正除人差别心者如差别心量未尽岂可便云焉用正好于差别中参到无差别底田地便是本地风光现前底时节。

　　示忘证丁居士

　　若欲超生脱死须向无生死地上着力得个证悟始得既悟矣则生死之心既破无生死之地亦空能证之人既泯所证之理亦忘则在生而生在死而死总是自家屋里事兹因忘证道人乞法语故书此以示且如何是忘证底事撞着道伴交肩过一生参学事毕。

　　示妙高居士(即叶廷尉讳绍顺)

　　此事人人本具个个圆成悟与不悟了无差别未得入处时一个个顶天立地既得入处时一人人鼻直眉横所以悟时正悟此不待悟底而无悟迹之可寻香岩云一击忘所知仰山云悟则不无争奈落在第二头何天皇云但尽凡情别无圣解正全提无剩之旨妙高居士既有入处悟迹难除二六时中要求个不间断未免反成间断须知间断与不间断皆力量未充自生障碍如今要得透顶透底但撒开两手放教活卓卓地不使有不间断之相现前自然不见有间断之相便是临别嘱付。

　　示无上禅人

　　当阳一着万法具该本始齐彰古今不昧类之世间世间无能类者类之出世间出世间亦无能类者所以为无上最尊之道人人本有个个不无诸佛出世出为此耳祖师西来来为此耳教外别传不立文字觌面提持当头点破只贵撒开两手不着纤毫领个现成受用谓之直指人心见性成佛奈何众生夙习深重背觉合尘明明祖父田园弃长他家荒草不能脱体担当偏要东兜西搭先圣垂慈不得已拈个塞断咽喉底铁馂馅令学者咬嚼咬来咬去嚼来嚼去忽向咬嚼不及处卸却从前业识透过从上关捩此亦直指中之方便方便中之直指也无上禅人来参山僧每每向上直接禅人不能领荷乃复乞开示参个话头山僧随顺颠倒举个竹篦子话唤作竹篦则触不唤作竹篦则背毕竟唤作甚么汝但向者里直下截断去直下休歇去直下死尽偷心去直下壁立千仞去直下口挂东壁去直下转身吐气去直下透脱无依去直下向威音王那边更那边拨开向上一窍去直下向顺逆场中验得无丝毫渗漏去直饶与么去犹未是汝住脚处在欲知无上最尊道楖栗横担入乱峰咄。

　　示龙珠寺纯一禅人

　　本地风光至纯至一历劫迷背以至今日若不立志加工忘食废寝暮叩朝参则无始尘根夹杂浓厚欲求其不为妄想积习之所夺也难矣如今须立纯一之志所谓久久不退是也加纯一之工所谓不起第二念是也还须参个纯一话头所谓唤作竹篦则触不唤作竹篦则背是也唤与不唤皆是夹杂路头直下坐断不起第二念以至久久不退则目前静悄悄地胸次空豁豁地于事无心于心无事要觅个纯一亦不可得何况不纯一之夹杂者哉果能信得及参得透亲到与么地速速来见宝华当为点破不然枯木岩前错路多关系非小至嘱至嘱。

　　示阳和钟居士

　　生死人人共有超生脱死亦人人共有只因不悟所以流浪只因不迷所以超脱其实超脱底人即是流浪底人迷悟互相反覆而当人曾未移易一丝毫也今居士病体沉重怖畏生死来乞做工夫彻头处若据贫道别无工夫可做只是信得者怖畏生死底心便是当人本体便是本命元辰不属父母所生身合而有不属父母所生身散而无湛寂虚凝迥然独露一切善恶境像妄现切莫随之自然不怖不畏而去住自在矣第一须知信得自己过便是彻头处若舍此而别生异念别求工夫便为善恶所牵引也至嘱至嘱。

　　示纯我邓居士

　　世尊云天上天下惟我独尊肇公云至人空洞无象而万物无非我造孟氏云万物皆备于我矣我者何即当人父母未生时本来面目也楞严经中谓之妙明真心所以云汝身汝心外洎山河虚空大地咸是妙明真心中所现物如是则即今四大之身五蕴之心并虚空大地如镜中之像虽现而非实像非实函现像之镜实物非实而现物之心实所以法华经云唯此一事实世人不知妙明真心本来无物现而非有乃认物为己将幻心幻身认为我体以致轮回如认镜中之像为镜安得不为之迷故佛祖圣贤悯而出世遂与直下唤醒直下指破者此也庞居士云日用事无别唯吾自偶谐头头非取舍处处勿张乖朱紫谁为号丘山绝点埃神通并妙用运水及搬柴真个是纯我法门居士果欲超脱生死凌跨贤圣请向者里直下自透。

　　示环水刘居士

　　此事如杲日丽天无丝毫遮障一念未举以前早已遍照无余也才拟参禅大似片云生于太虚况更求法语向山僧笔端下讨落处岂非遍空尽界皆黑云所覆邪直须一阵狂风吹向不知何处去了欲觅觅不来欲起起不得全体显露把住要津自然罗笼不肯住呼唤不回头岂不为大丈夫事哉。

　　示智传道人

　　参禅学道只要明得己躬下事既不明不得不疑千疑万疑只此一疑十二时中应酬世事诵经礼佛总不相碍即不应酬不礼诵亦不碍随人自便不必于此生疑也只要话头疑情无有间断若话头上疑情一破则应酬世事诵经礼佛无不是现前三昧矣一念未生前如何是你自己参。

　　颂古

　　洞山悟道机缘。

　　无情说法本无言眼处闻之便了然蓦地眼光还谢处我渠回互始通玄。

　　百丈再参。

　　收来放去铁团圞宗旨分明为尔传末后一椎俱丧尽顶门依旧黑漫漫。

　　德山托钵。

　　托回休去已全彰活得三年雪上霜直令后代守株客踢翻尿器沸如汤。

　　紫湖捉贼。

　　多年做尽贼生涯今日须寻个当家谁料贼儿不善贼空教老贼自投衙。

　　石巩捉空。

　　不知巴鼻徒自撮空直得虚空叫屈方知转入此中咦谁人解向声前荐倒张石巩一张弓。

　　青州布衫。

　　青州布衫重七斤提出当阳不用称拟向定盘星上看眼里无筋一世贫。

　　玄沙三种病人。

　　患盲患哑患聋个个洒洒落落若道接物利生大似无绳自缚。

　　藏身处没踪迹没踪迹处莫藏身。

　　三十夜里月亮堂堂我去看稻贼来偷秧跳板头上翻身夹头毛一把揪来▆端端是个和尚。

　　端狮子女妆示尼尼有省。

　　僧中女子满面惭惶女中丈夫一笑承当从今丑态难回护不必胭脂花粉妆。

　　法眼指帘。

　　一得复一失九九八十一明眼衲僧家当机须委悉不委悉扁担折兮两头脱若委悉指上波涛千古泼咄。

　　南院啐啄同时话。

　　啐啄同时失句下分疏堕明白者僧妄自强惺惺不知身入苍龙窟令行者彻骨彻髓旁敲者如楔出楔当时灯影里行今日青天白日咄汝会也早埋没更参三生六十劫。

　　百丈野狐。

　　不落反成落不昧却不落落昧一时休转转俱不错。

　　三界唯心万法唯识。

　　塘口滨里沉秀才头上顶个木棺材手里捻片车扉版眼白洋洋叫死来。

　　物不迁。

　　忆昔西施窈窕容至今千载不相逢谁人识得西施面话到西施意便浓。

　　天龙一指。

　　忽然奋起丈夫志一指头禅破祖关近取诸身用不尽何须东海与南山。

　　乾矢橛。

　　当阳一着盖天地觌面提来付与君不用寻渠舌头路得欣欣处且欣欣。

　　高峰睡中主(二首)。

　　虽然只是旧时人睹赞收回反隔津今日幸还无隔底尘尘刹刹尽家珍。

　　月落霜天夜正寒锦鳞透网泼天澜枕头落地何曾悟返觉从前被悟瞒。

　　香严独脚。

　　以一重兮破一重平田浅草易相通忽然突出千峰顶土旷人稀绝所逢惟有玄沙知此意患盲患哑又兼聋。

　　临济蒿枝拂。

　　不避丧身云为法乌藤痛处痒难禁当堂拈出扬家丑只要诸人善保任。

　　芭蕉拄杖子(二首)。

　　以人治人少减多增劈头撞着活计现成。

　　与即与你有夺即夺你无铜头铁额汉岂肯受涂糊唵悉唎悉唎苏嚧苏嚧。

　　赵州密密意。

　　犹有你有大家出手得人一猪还人一狗不是顶门正眼开争免随他言路走。

　　大随覆龟。

　　皮裹骨骨裹皮当机拶着莫迟迟草鞋覆却成何用大海难教宿死尸。

　　泗州大圣扬州出现。

　　无刹不现身扬州何以报君子虽爱财取之却有道毗卢自古现毫端岂是空言无实造。

　　佛果禅师悟道因缘。

　　岂是提刑只认声勤翁触着快非轻圆通眼耳离依遍始信鸡鸣觌面呈。

　　百丈禅师锄地闻鼓声因缘(二首)。

　　鼓声闻得笑而归一饱从来忘百饥尽道者僧三寸密谁知事的理尤微。

　　不是肚饥闻鼓响那得呵呵举钁归百丈老人爬着痒有情难诉笑微微。

　　宝峰惟照禅师二朝士门古人临终去住自在何道致之峰云老僧将来自缢死去临终众僧求峰遗训峰作恶语数句而终。

　　夺食驱耕从古有临行尤羡宝峰叟一吼今人希冀消菩萨心兮夜又口。

　　香炉颂。

　　有耳不闻有足不行光明夺目气概腾云穿人鼻孔燎人面门蓦然拈出一些子冷灰爆处便翻身。

　　偶阅鲁论夫子之文章一节因颂之。

　　默默可闻言不得圣容一见已全陈及乎说处终无说大抵还他未听人。

　　杂偈

　　答东郊毕银台(腊八日见访赠偈附来偈讳懋康)

　　寒宵天欲雪四望冻云同黍谷阳和转梅花已暗通(其一)忽忽岁云暮钟声隔院闻因思向上事脱屣欲从君(其二)。

奇哉此何日今古道皆同当午明星现银台光已通向上并无事头头绝见闻那来心外法拈出尽从君

　　示语可禅人归蜀(二首)

禅和大事未曾彻奔南走北几时休不如今日回西蜀故人故里莫他求

头头法法用全该杀活临机绝所陪肯将实法相传授辜负当年臭落腮

　　示听教者

自家两眼明如日凿壁偷光纸上询蓦地返观何太近大千经卷一微尘

　　示智定行者

出家志愿要争先莫待明年与后年旷劫尘根一刀断一毛一发利人天

　　示寅初刘居士(讳旦)

寅初来问做工夫只者工夫会也无若更迟疑遍参去诸方禅道满山湖

　　示善超禅人

三贤十圣未明宗直指繇来那涉功　地一声善超入时清何处不从容

　　法朗禅人乞摄心偈

万法朗然何思何虑拟欲摄心无本可据我今为汝书此言只此便是摄心处

　　示心恒王居士(二首)

昔年曾骂君三日今日重逢劈脊椎佛法那来恁么糙从兹切莫更相随

四大本空五阴非有赤心片片为君剖纵使倾湫倒岳来也知虾跳不出斗咦猴愁搂搜头狗走抖擞口

　　示傅居士参竹篦子

触背俱非分明直指间不容发拟思即死转身吐气更郎当佛法何曾是如此毕竟如何问取傅居士

　　示养吾章居士(二首)

参禅切莫住途程二六时中蓦直行一日脚跟亲点地原来步步契无生

触背俱非直举扬拈来毫不费商量机前有路如山岳突出千峰孰敢当

　　示小心吴居士号(法名行弘大心季弟大心名行毅)

兄毅弟弘兄大弟小宾主历然无余无少灼然平等法门莫逐世间顺倒

　　山居(三首)

一把锄头一把镰山中活计弗须添岂言报答深恩处定在人间椎拂拈

诸衲休将澹泊嫌山中柴米有锄镰最堪遍地蕨根老水碓春来好换盐

夜来一觉到天光爬起身来日已横薄薄两餐璎珞粥闭门正好上眠床

　　登新安黄山文殊院

文殊座踞玉屏峰俯视诸山天际穷长啸一声遐迩震那知身只在山中

　　黄山炼丹台观铺海

白浪堆中零碎洲半疑海岛半山丘一回伫望云端下笑杀当年药汞流

　　示亦幻关主

掉臂过关去全身把要关如何是关鼻直眉弯只如恁么道是过关是把关简点得清楚非干石耳山

　　傅荫乞偈自化月米

溥荫化米供溥荫一身一口自相称特来要我做檀那四句伽陀无少剩

　　天台通玄寺化纳国税

寺田难免朝廷课僧役多应檀越当莫得又教收割后出山持疏化斋粮

　　示憨憨陈居士

东抛西掷谁为指南百不可取一无所堪饥餐渴饮终日憨憨等闲拨着无多子前三三与后三三

　　示咄咄王居士

咄咄古今天地是何物双眼圆明烁太虚一切圣贤如电拂咄咄一大藏教注不及释迦弥勒是他奴触不得兮背不得咄咄截断上流莫轻忽直须参透咄咄禅不枉号之曰咄咄

　　示贸布者

见闻觉知只可一度觌面全提当阳无路咄三斤麻一疋布

　　示贞甫姜居士

相逢铁面痛加锥余亦勿悭两道眉一点迟疑千万里君当自荐更凭谁

　　示仲曜别居士

本无一着原无别调杲日当空处处晃曜拶着当头便一锥只为与通向上窍若个狮儿肯后随倒翻筋斗风前掉

　　示山中门头

两扇柴扉竟日关白云深处锁连环版声三下通消息宾主门开见笑颜

　　示吴居士四书颂(二首)

卷未手执一部已旋字未目睹万言已诠参乎一唯有甚相传堪笑曾公蛇画足错教后代口流涎

自反而缩君子慎独两端竭处是何面目仰钻　万好参求勿用揠苗仁在熟充实光辉化入神天地　兮万物育

　　师示一僧参话头有僧朗白曾参天童者闻之谓师云天童乃棒喝门庭何得教人参话头师大笑白茫然师乃赠以偈云

参禅为生死非是要奇特君乃大丈夫勿须学轨则果然到家人千圣浑莫测有时截上流银山与铁壁有时放一线舌尖血滴滴转变在临机岂云有格式执见未消融脚跟浮逼逼将谓门庭是棒喝只恐驴年犹未彻我尔同门个弟兄不辞截舌向君说

　　示公路黄孝廉

参禅只要解心绝解心绝时生死彻圣凡梦醒悉蠲除独步大方无轨辙

　　示大心吴居士

参禅参透本来人莫向身中认识神一念不生三际断一毛端现法王身

　　偶咏(三首)

不慕王侯不学仙一瓢一衲度余年世间多少茫茫者道我曾参佛祖禅

全机独露谁能领一著相应唯自知坐断碧峰千万叠从教白醭嘴边泥

禅机狮踞地文势鹤盘空愧我两无涉横身俯仰中

　　题锡山邹孝廉离烟集(二首有引讳兑金)

　　子介邹居士自两天目来道经新安邂逅相遇即欲邀余同游黄海余不能从居士乃出离烟集索偈为引屡辞不得勉说偈云(黄海即黄山也)。

踏尽中峰上妙峰断崖有路足难通莫言三祖多奇特归语知音黄海东

不从天目看将来那得奇峦别眼开果到轩辕亲历他数千年事不须猜

　　因僧问话劈面掌之偶成四偈

劈面一掌提正令按剑当轩谁敢近独许诸根颖脱人豁开顶眼无余分

劈面一掌提正令钵盂不用重安柄巍巍坐断主人翁生佛古今齐听命

劈面一掌令全提两脚双双入污泥假饶更有通天路丹凤何堪夸锦鸡

劈面一掌令全提白浪滔天佛祖迷撩起便行犹钝置阿谁能布断崖梯

　　示于蕃张居士

能见能闻认贼为子不见不闻全身堕死只如戒脊乎其所不睹恐惧乎其所不闻意作么生咄吾无隐乎尔

　　示三玄禅人

描也描不成画也画不就彻底掀翻已成逗漏那堪数量号三玄大似恶言当面咒七百余年传至今等闲拈出谁能构除是吾家出格儿人天祖佛无窠臼吾今书此意无他名实称时须自透

　　示诺诺导侍者卖瓢杖

今年贫胜去年贫瓢杖如何不去身但得无钱能买者不消分付属他人

　　琉球国蔡坚大夫参索布袋南泉赵州像师手指上下大夫不领书偈二首以示

布袋南泉与赵州指天指地为君酬分明三祖一时现何用茫茫更别求

觌体示君君不烛犹觅丹青描数轴纵然描得十分成错过自家真面目

　　为琉球中山王(二首蔡大夫请)

人王尊与法王尊在在何曾昧己真昔日赵州年老迈尽将家计一时陈

从来个事无差别贵贱咸须据本因珍重琉球贤国主莫忘自利利诸人

　　为琉球金武王子

生在王家天然尊贵玉叶金枝文经武纬巍巍堂堂了无忌讳面目本如请勿自昧

　　示琉球蔡大夫法名行圆(号即中)

圆觉自性空假即中如珠在盘八面玲珑千差万别一脉灵通勿从他觅尽在尔躬

　　示琉球毛大夫法名行觉(号本得)

自觉觉他别无奇特一念回光便同本得公其觉之直下勿惑本自不迷得亦无得

　　示琉球阮大夫法名行香(号普薰)

尽大地人同一鼻根行香一片法界普薰谁言证得圆通门直下毫无气息存

　　游石竺山主僧求开示师便打复求偈师示云

问道须知学道因棒头点处绝疏亲顶门一日如开眼大地繇来没两人

　　示甫宇洪居士

独立无依法界身东西南北自来宾无端瞥起成双橛辜负毗耶多口人

　　示尔奋黄居士

一段天真透顶门绝凡绝圣独为尊尘尘刹刹皆宣演触目须知道已存

　　示中立禅人

即心即佛雪上霜非佛非心负檀德分付春风仔细吹柳丝荡漾如机织

　　众禅者以人人有座空王殿偈呈次韵

人人有座空王殿四面无门我独居出入不教踪迹现那知潘阆倒骑驴

　　师赴曹溪请松陵安期周居士赠偈次韵和之(讳永年附来偈)

　　曹溪一滴是禅源祖位千年只独尊南岳青原分派去信衣磨衲至今存锡飞庚岭孤云耸颿挂彭湖快马奔未识百川归海意西江口水待谁吞。

　　坛经已绝获麟编谁续春秋作大全亲到一番今日事五家宗派未分前。

　　印老风幡事最先庄渠碎钵亦吴贤人看师作头陀样尚早南能剃发年(时师年三十八)。

漫道曹溪便是源朝宗乃见地为尊大千本自毫端出万派今归一滴存法席喜逢龙象集钝机惊见电雷奔千年祖室惟重整一任狐涎吐又吞

此道何须圯上编诸方自背有偏全山僧惟据本来令卢祖陈孙孰后前

袈裟一展立基先谁不于今仰昔贤须信俨然犹一会不消更问是何年

　　偶阅张子韶颂无隐话云日月光明满六虚奈缘蒙瞽以为无试教借问傍人看可是吾曾隐尔乎乃置卷云若恁么则纵然会得无隐依旧日月是日月看者是看者法喻不齐打作两橛未许闻晦堂木樨香在乃正之云一段光明满六虚奈缘自蔽以为无请君直下双眸豁可是吾曾隐尔乎复述两偈

无隐浑如帝网珠光光相摄照无殊吾行与子是丘也子行与丘是子欤

人人觌体现前事尔亦何能隐尔乎不见当年黄鲁直木樨香处便相符

　　示实功郑居士(曾割肝救母)

割肝救母未称孝忤逆闻雷方报恩世出世间奇特事当阳一句独为尊

　　示葆光居士

本来无处所拟住即成尘直下玄关透头头露本真

　　示一生禅人

不着纤毫了无破绽直下承当一生事办

　　示太虚禅人

个事绝伦拟廓然等太虚全身离触背日用自如如

　　示梵愚禅人

唐之智梵之愚那个男儿不丈夫忆昔罔明曾出定至今天下乱涂糊

　　示苏门黄孝廉选佛号(讳继登法名悟第)

选官登第出身处选佛繇来悟亦然触背两关亲透得人间天上独为先

　　复秋涛陈宗伯韵(讳子壮师至五羊寓诃林禅堂)

暂到诃林椽下居随宜说法尽成虚当阳一着凭谁举为报檀那我自如

　　示秀寰章居士

如入宝山空手回家家门前火把子直下不教毫发存当阳独露西来旨

　　一僧屡求法语师书云

没有甚么法与你教我如何写得来无奈常常来逼勒便将此意为君开

　　改众禅侣踏碓偈示渔甫刘居士

碓嘴花开不待春一回踏处一回新曾闻米熟筛犹欠几个掀翻窠臼人

　　示完一上人

完得一万事毕上下四维无等匹三乘五性个中藏尽是虚名惟此实毕竟如何腊月初九日

　　示愚生禅人

生死场中站立脚是圣是凡俱不着一任横挥与竖挥莫教蛙步曾移却

　　示云石禅人

顶门有眼照天地脚下无尘绝古今一念未生前荐得佛魔何处更追寻

　　示惺闻耆旧

一声触着便惺惺个里谁知有渭泾闻寂声消开只眼却于闻处现仪刑

　　别俯无耆旧

世间事事有大体几见如公得善裁孤掌难鸣年杖国三千里外负吾来

　　退曹溪却百房留

未解脊梁刚过铁那堪筋骨软如泥从来去住如弦直魔力虽强徒自迷

　　示信我王居士病中忏悔

病从业生业从心生心原无心业从何起业既无起病从何来如斯会得忏法已穷通身庆快只你本容

　　有居士参拜次师合掌偶相又士问了此老僧云昨拜和尚两手相又是何意此云乃观门也立成禅人云乃无心耳说甚么观门成举似师乃示二偈

了此老僧称作观立成禅侣号无心而今十指重又起独破两重荆棘林

须信无心真观门何缘彼此苦争论试看两手交又处开阖何曾有半痕

　　示憨拙禅人归韶阳

为僧心了总输僧今古高流履若冰珍重此行须猛觉莫教失念负南能

　　玉石塔(二首塔中供丙堂智藏禅师真身)

浮图曾费昆冈石辉映双江岂等闲八百年来无一缝层层露出白头颜

层层回回白团团藏祖全身彻骨寒坐断十方无取舍谁分玉石强名安

　　白莲池

香山垢眼见琼英社结东林万亿程惟有宝华无染污瑶池捧出月三更

　　赞

　　世尊出山相(小心居士请)

不起于座现诸威仪降尊就卑奔奔驰驰咦莫道众生曾度得算来空累脚跟皮

　　初祖达磨

闻昔九年坐今朝胡亦然只因无起相千古错流传

　　达磨折芦渡江

觌面不识何须面壁梁庭少室不住两头万浪千波那堪中立他年只履西归独有江上一枝十分春色何故聻原是震旦国里物

　　布袋和尚(已下七赞琉球国蔡大夫请)

杖头挂木屐草鞋平地立袋口撮不开遇物便求乞满脸笑相迎行藏无定迹知你是凡是圣是魔是佛十字街头(等个)人自己不知先着贼

　　南泉祖师斩猫像(二首)

正令全提杀活在手一刀两断阿谁知有人人都道未举以前斩却以后不知当面成过咎太平时节莫颟顸一一面南看北斗

威仪不缺戒律不持手执利刃身搭伽黎是粗是细有眼皆知闻说刚刀不斩无罪何须卖弄死猫头儿

　　赵州祖师

危坐竟日禅道不谈将谓出人头地谁知老迈不堪若不是手里有些把柄如何掩得者满面羞惭借问庭前柏树子何似前三与后三

　　临济祖师(适有访不晤)

三年不鸣一鸣惊人自遭三顿毒到处害丛林黄河水自源头浊惹得后代儿孙如狮子游行直入狐狼野干之窟不动声色而已大惊小怪藏窜无门咦夫是之谓道出常情

　　天童老和尚

桐棺山顶曾开眼太白峰前瞎了休最有一般奇特处从来棒棒打人头

　　　　　　又(以默禅人请)

七十七年住世二十六载开堂到底只是一棒惟教直下承当道德高追往古儿孙多遍诸方是处被人图画通身好丑难藏不肖今为题赞从来证父攘羊

　　自赞诺诺导侍者请

者汉出头太早惹得许多烦恼惯要呵骂诸方惯要东寻西讨问禅禅既不知问道又无可道更要未举以前一味胡挥乱造恁般性急为人如何活得到老

　　　　　　又(琉球国蔡大夫请归国供养)

行棒不动手说法不开口谩云临济孙岂落瞿昙后未移蛙步入闽山不起于座藏北斗问渠端的是何人报道琉球国里有

　　　　　　又(旋闻禅人请)

吾不自毁岂可自赞无赞无毁是名真赞

　　佛事

　　祗陀林挂钟版缁流号令人天眼目历历分明骑声盖色所以道寻常不欲向声前色后鼓弄人家男女举起版云唤作色得么击版一下复击钟云唤作声得么既然声色非声色悬起堂中作轨则十二时中信奉行触不得兮背不得遂挂。

　　福唐弥陀寺讽华严经挂钟版圆顿教舍那身眼闻耳见太分明一十六函齐演出敲钟无响版无声既无声演出底事作么生高高悬起无藏覆觌面提来用得亲。

　　上六祖真身供

　　叶落归根来时无口即今叶已落也根已归也来已来也直须觌面证明岂敢囊藏被盖遂献供云是名精进是名真法供养祖师。

　　扫憨山大师塔(齿发塔也身在五乳时有僧假称老宿付法又有僧假师号先至)

　　才波阔大愿力弘深阐教义而诲人不倦浚曹源而拌命担承果得海内缁流说禅浩浩更见济宗一派遍地纷纷虽然有正有邪有真有伪毕竟邪不胜正伪不掩真今朝孙复于祖所谓有志竟成吾宗久塞师愿乃兴全身虽去齿发犹存一炷心香茶一盏愿与大师生生世世不惜身命共振祖庭。

　　上天童老和尚恩供

　　拈香云若道受者老和尚恩于不肖亦不增若道受者老和尚屈于不肖亦不减既不成恩又不成屈且道设斋图个甚么玄要为羹宾主饭山田家圃堪充办今朝忌日满盘陈一点孝心无破绽。

　　朝宗禅师语录卷第九
嘉兴大藏经　朝宗禅师语录


　　朝宗禅师语录卷第十

　　侍者　行导　编

　　书问

　　与公路黄孝廉(讳一铎)

　　有身则苦生生老病死乃人人所同有者人命无常促於呼吸百年亦易竟也况刹那刹那念念生灭无刻不处生死中而不自猛省盖为无明所覆世缘所羁耳故虽有夙根欲不从缘而顿自回光者鲜矣佛云病乃众生之良药贫道半生多为病苦屡自发心正合此意然病苦尚有重轻轻则可以强自主宰重虽至于昏昧不觉而识神犹有所栖惟当死生之际非病苦之可比已得彻悟者不必论否则心识已昏四大将散凭何保得不入驴胎马腹乎古人云此身不向今生度更向何生度此身斯言亦恳切矣贫道每见居士慧门有余悟门未启只可以之经世未可以之出世更兼知解太过难以实参不意前日因赐顾冒寒疾苦似甚便觉从前未做得实工夫因之痛念生死善哉此居士之幸也贵恙目下闻已就愈但既深尝病味一番则知四大非可常恃之物正当趁此时务使根源脱落不枉出世一遭亦不必别求禅道但就目下熟尝之味细细咀嚼此病即四大邪四大尚空病从何寄此病非四大邪热时四大热凉时四大凉离此即四大非四大之外毕竟病源在何处须将从前知见罄囊弃去枯澹穷参一朝踏着本地风光则身病心病俱销生死涅槃如梦矣第一不得将经教道理注释凑合如一凑合则依前心识中旧生涯耳如何敌得生死良药苦口惟居士善尝之。

　　通法嗣上天童密云悟老和尚(有回书付拂一柄)

　　去秋入留都住祗陀林仲冬结制开法已于人天众前拈一炷香少伸供养矣然未敢即通法嗣者一以初住事繁二以古人有领众数载法道大行而后通者思效颦故也春仲值集生余居士回京一见便有曹溪之约初未敢许盖以和尚年尊岭南地远某既未通法嗣恐后为承虚接响者所仿效耳后居士邀入济生庵暂住适江北有一山可居遂弃祇陀将盘桓数日入山而居士坚留坚订只得从实供上惟和尚慈悲愿赐详览某二十二岁出家冬十一月参师于金粟师问那里人云常州人师云是我乡里也曾带得乡里物事来么时不能答亦若隐隐有会只是微笑师亦笑而已次日入方丈拜问云弟子要了生死特来请问不但无处下口且无处着想师云无处着想便是好消息某云莫便是么师拈棒连打云未是在某礼拜而出胸中迷闷每日入室不下四五次常至普茶时乱问乱说哄堂大笑毫无惭色师亦笑云你却有得说说得好道理只如大慧杲参诸佛出身处话后闻薰风自南来殿阁生微凉方得瞥地你作么生会某茫然参有月余已离金粟在龙尾山度岁忽有会处述偈云二十余年染世尘于今家业一朝倾双拳握着非他物两眼睁开没半人言路穷时无可说义途绝处句难成从此十年埋影后如云如两遍乾坤兼写书一封寄入金粟中有大慧参禅二十年聪明见解机锋转语步步向前只是不知退步失却当前所以一闻熏风南来话便尔自肯等语师见之曾于室中对众称赏次日自入金粟师亦面以法器期许奈偶尔夙根发露电影一过久之便信不及兼往道场山参湛然和尚听经又为道理所牵值期场五日而散复回金粟朝夕咨决仍无义路可通知非舍却抵死力参经两月余一晚普茶次出拜将问师便打某便喝师又打某又喝师又拟打某忽有得拂袖出堂自此目前露裸裸地纯清绝点昼无所思夜无所梦者四十余日自谓得大自在▆大口说大话更不参请唯终日竭力作务一日忽患热病至第三日从前光景都打失了痛苦不堪目前昏暗心识纷飞杳无著落遂默默祷告观世音菩萨愿求加被此回倘得再生一定参到四棱蹋地处并不敢造次也十日后方得稍愈惭愧之极不敢告人养病半年犹未全妥忽汉首座弟子自姑苏北禅持座语录来金粟某阅之甚喜其徒且云我师太学问广大五家宗旨都通且肯开示话头做工夫不似老和尚一棒某且信且疑遂往参叩值座晚参垂示云尽大地都卢是个火坑汝等诸人作么生转身吐气某出众云某不知身心世界为何物座云者是落空亡外道烧杀了也须要转身一句某云用转作么拂袖而去座大怒呵为恶少连日诟骂不已某思本为五家宗旨而来不曾参问得不可便恁么去只得小心哀告权且容身然后得以时常探问座见请问之诚遂将五家门庭广为铺设且嘱云你但随了我不参也少不得会不要学者老和尚一橛头禅粗恶浅小某且笑且应情知者话罗笼我但想古人为法忘躯他若五家宗旨果然不谬理当承嗣于是往来金粟玄墓者三年不啻三登投子九上洞山也中间参请甚多不能尽述一日汉首座往安隐结夏某随入期座问熏风南来话以所得告之座不许且曰此随波逐浪句也要得句中意旨始得一晚蒙锥劄半晌某云拈起无根树击开渠面门座颔之自此朝夕不离者三月将渠所撰宗旨十得七八而回观自己分中依然不稳遂思弃之将参博山而座坚留难脱遂终日游戏撒泼乱规矩搅丛林座知此意方得任某离去往博山至常山而博山已下留都即回浙入留都济生庵参请者半月日夕随侍毫无所得兼此老下刃不紧发药不中某病思无所归复还金粟奈汉公中毒已深总以和尚禅为大谬者虽在金粟而心尝藐视也然胸中疑碍未除无可与语只得依旧常常入室屡蒙煆炼难以卒除一日师问熏风南来话下语不契遂入堂立打七限发猛力参至第三日忽得入处遂入方丈下语云通身庆快彻骨清凉师微点首某云汉首座当时误我他以云门一句中具三句宗旨为急我故不得痛快耳师云也不要管他是不是只是自己无疑便了某呈偈云翰林学士浑身湿兵部尚书彻骨寒晤对不须频叫屈一人有庆万民安师政之一日入方丈论得意忘言话师问如何是得意忘言某云只许佳人独自知师云如何是自知处某云愁人莫向愁人说说与愁人愁杀人师呵云古人当机贵有出身处你者等见解负堕也不知某闻之又如脱去一层相似于腊八日乞师改名通忍一日师上堂某出问云离却向上机请师直指休歇处师便打某云此犹是向上机如何是休歇处师又拟打某便礼拜起云万古碧潭空界月再三捞捷始应知师云如何是应知底事某便喝师云未知在某拂坐具一下便行虽然如是又被者个见处一碍碍住每举至古人节角淆讹处不是强生穿凿定是儱侗推开依旧透不得因师有住山之训离金粟过塘栖被卓肖生居士留住受供九月寓大善寺禅堂楼上每夜常点火达旦至中夜无可奈何时微微放声而哭盖以举起淆讹处便有汉首座所示之知见在总参不得又信不过遂尔痛恨之极值和尚自阃回退金粟寓姑苏北禅遂弃塘栖往侍焉辛未春随赴明州育王请育王寺碑有刻大千禅师三问某逐一下语呈师师云后两答语我也不管只是第一问你犹未达其旨其第一问云山中猛虎以肉为命何故不食其子某被一拶通身汗下针着痛处坐卧不安经两日偶从外进寮推入寮门蓦然除去碍膺之物遂入方丈通所得且举前问下语云惟人自肯乃方亲师云与么下语亦未在某笑云和尚只做得大千儿孙便出复呈偈云虎不食其子怜儿莫过此蓦地自点头偷心当下死堪怜七载枉驰求食人涕唾当宗旨又云不将一法与诸人正是婆心海样深曾忆香严击竹后焚香遥礼谢师恩师阅竟指偈云人深恩恐不是同韵某云和尚莫被者几个字换却眼睛师乃微笑某礼拜而出三日后闻师自答云自肉食不尽方猛省得下语亦未之旨自此脚踏实地遇缘即宗不为古今差别所移自然转得一切差别归自己矣翌日师上堂某出问云直下知归即不问如何是大用现前一句师拟拈棒某指云者老汉使俩不忘一钓便上拂袖而出师说法竟索师录前语师停笔视某云你适才道我被你钓上不知你见我上堂便来呈伎俩却是你被我钓上某云贼过后张弓师笑而录之嗣后以天童殿事奔走东瓯新安者两年虽亦略为举扬终以殿事夹杂非某素志去岁孟夏回天童已持东瓯新安二录呈削政复接謦欬三日虽无所加而更觉游刃有余地以故去冬结制语录未蒙见削而即刻者盖自知道路各别养家一般也今遣某禅人等持香信斋资祇陀语录并此法嗣书驰上纳一场败缺如此。

　　与吹万禅师

　　法门寥落已为声色货利之徒销铄尽矣前日一望道容知非流俗可比更兼气寓如王定是法门柱石惜乎未曾吃得天童门下三顿棒耳美玉不经良匠琢不佞安得不痛心哉今日迳回蜀中是自弃也望兄誓弘祖道克绍宗风藏经之事付之执事人带侍者一二直造天童才跨门时劈头一棒直得血流满地方知不敢相欺然后去住自繇龙吟雾起虎啸风生法门幸甚。

　　复用晦路居士(讳遵明送点心并茶至书中有点佛心泉生心等语)

　　云门饼赵州茶一任居士冒名学语贫道没甚闲家具酬价得至云垂机接引勿悭棒喝贫道直是从无此事何也生佛有无齐坐断端然点出本来心。

　　复慕庵方司李

　　黄山诸峰殆非人间世也以殊胜地阐最上乘则佛法以名山而兴名山以佛法而重诚亦千古盛事第普门师丛林虽成礼法未备不但无抱道衲子且罕有志学人纵居士愿力弘深贫道实难驻足今以不畏上人之道念暂憩别峰庵特此通覆惟居士裁之。

　　　　　　又

　　赵悦道云默坐公堂虚隐几心源不动湛如水一声霹雳顶门开唤起从前自家底以此观之公堂前亦有佛法冯济川云公事之余喜坐禅少曾将胁到床眠虽然现出宰官相长老之名四海传以此观之公堂后亦有佛法既公堂前后皆佛法何必深山穷谷始好参禅无事间居方堪学道居士莅任福州正其时也山僧书此作贺非将佛法做人情要使人情皆佛法耳公堂前底还之赵公公堂后底还之冯老只如正坐公堂时廓如明镜当堂照不动形声应万缘者是甚么人行履处忽然觑透不但世法佛法一念圆明而赵老冯公亦一时收下何也彼既丈夫君亦尔岂肯让伊以独贤。

　　复憨憨陈居士(讳倩)

　　学道本为断疑非为起疑也来论苦海迷津堪怜去路回头转眼当在今时及尘根未断情识尚撄等语种种疑情已如自推一座须弥山在面前障却去路矣岂又有不能顿起疑情之云哉古人云学道须是铁汉着手心头便判直取无上菩提一切是非莫管但能如是则所谓一疑破千疑万疑一时破也夫复何云。

　　复大心吴居士

　　学道人驰求不息未可与言道也一朝忽尔顿息亦未可便以为道也枯木岩前错路多此之谓也适见再述举纲因缘谓从前驰求奇特之心与现在要参要悟之心忽尔顿息者正谓居士助喜若果恁么始好参禅也若驰求不息纵参而悟亦狂解耳古人云悬崖撒手自肯承当绝后再苏欺君不得倘非绝后再苏直饶偷心死尽到佛心菩萨心菩提心涅槃心尚不现起况复起于世间之心底地位犹坐在蹬蹬碣碣之乡全是法身理障正所谓不疑言句是为大病你有拄杖子我与你拄杖子你无拄杖子我夺御你拄杖子不妨时时无间念念不忘向驰求顿息处息之又息以至死尽偷心自然觑透古人方便处也所以从今后不被天下老和尚舌头瞒也曾经大海休夸水除了须弥不是山其斯之谓欤若陪客事忙不暇争多少语似是而非且请收着。

　　代老和尚复余居士

　　接来谕猛有省发如出汤镬迄今清凉者贫道则不然出汤镬而清凉以居士有别法故也若果清凉则不作汤镬见矣所以古德问僧恁么热向甚么处回避僧云镬汤炉炭里回避德云镬汤炉炭里如何回避僧云众苦不能到夫众苦不能到岂非清凉乎镬汤炉炭里回避岂非镬汤里清凉乎如是则何有世缘未了宿业沉深者哉既云迄今清凉又云世缘未了宿业沉深者尤别法也总未得清凉故耳果欲得之但向汤镬中猛省一回则不着问人而自知矣。

　　与　轹严居士(法名大参)

　　临济道出常情非井蛙醯鸡所能窥测前岁偶阅天童录见居士洪发二偈并天童复偈而居士未有进言心亦疑着所以前次舟中屡为居士点之而未解也及阅所惠　轹钻七刻中有传闻之讹一辩更觉忍笑不已药汞银禅龙头蛇尾皆从前得处卤莽而师家印处颟顸耳所以再见时生擒活捉彻底掀翻大有所期乃望崖而退仍似洪发公案不嫌自己麻绳短只怨他家井底深不知被天下老和尚舌头瞒却多少贫道当年亦深患此病者曾为浪子偏怜客故不忍不明为指破也何如。

　　复尔升罗居士(讳逢日)

　　来谕因阅临济三顿棒话会得全体大用原来具足因有颂云黄檗惯施三顿打多少人从棒下看临济小儿知在我大愚胁下便粗拳者大似只认一己为我而我与棒依然两个何以为全体大用邪若据全体大用则棒也我喝也我麻三斤也我柏树子也我一机一境一事一物世出世间无非全体大用不必消天地万物归于我亦不必即天地万物以为我又不待合天地万物然后为全体之我而一事一物无非天地万物全备之我也所以教中云无边刹境自他不隔于毫端又云于一毫端现宝王刹即祖师家亦云明明百草头明明祖师意岂非会万物以成己者以圣人无己靡所不己哉然此犹极则之理说食不能饱人须知祖师门下一机一境一棒一喝直下断人命根一闻便悟已涉程途伫思停机丧身失命古人喻如击石火闪电光又喻如金刚王宝剑者总非心思言议之可及故耳但请塞却意根绝却言路全身俯仰于天地间自然筑着磕着也虽然只如临济道石火莫及电光罔通且道临济即今在甚么处咄。

　　复伯贞潘居士(讳亮干)

　　来问居一切时不起妄念四句前人已言病处而医病之方终未示人前四句是对境工夫至住妄想境不加了知四句个中光景是何面目者非也此八句偈病则总病药则总药而医病之方是何面目尽在其中了无剩义岂不见大慧颂云荷叶团团团似镜菱角尖尖尖似锥风吹柳絮毛毬走雨打梨花蛱蝶飞但恁么看不必问是病非病是药非药及医病之方是何面目等稍着一毫意解于其间则觌体相违了也一朝打破漆桶踏着秤锤硬如铁。

　　复朋玉林居士

　　来教谓但肯省力绝无费力全身放下不扰尘劳者只者便是方便法也若舍此更需方便则省力放下等又是何等法然方便法不可久恋畜久亦成禅病须舍方便而独脱所谓渡河虽用筏到岸不须舟也棒喝不棒喝参话不参话及无事流俗等见不辨而自明矣且道如何是独脱底人参。

　　复朱居士(讳盖)

　　达磨面壁九年正全提此事以待知音者耳来书已悟未悟之问皆赘语也且置贫道至莆日上堂云法身塞太虚则色身塞太虚语此惟许情忘见谢者共相证据便知一人塞太虚人人塞太虚各不相碍各不相混而来书云登堂竖拂之人果是色身乎法身乎若是法身则无相无貌无声音应不会登堂竖拂且哓哓说玄谛者试问居士离色身外以何为法身乎离法身外以何为色身乎古云幻化空身即法身法身塞太虚则色身塞太虚方知无相无貌无声音不会登堂竖拂说玄谛者即此登堂竖拂之人也但居士作登堂竖拂会所以错过法身耳又云若是色身则太虚何不塞满尚留许多地为众人听法之所者试问居士甚么处不塞满甚么处是闲地请指出看若指不出莫道色身不塞太虚好若指得出正贫道所谓质碍难融之见也离却指出指不出别有生机一路方于曹山门下有吃棒分咄。

　　复心空曾居士(讳绍烟)

　　来教说道理颇相似但途路之乐耳若要脱生死须透祖师关古人入门便棒入门便喝如疾焰过风奔流度刃岂容心思言议作个平尝心道之见而已哉须是猛着精彩向者一毫头上挨透通天大路方知怀州牛吃禾益州马腹胀天下觅医人炙猪左膊上咄正好三十拄杖然虽如是也是无风起浪且置。

　　复如纬张居士

　　来教所谈乃学人之通病居士既知之当直向自己脚跟下研穷不移蛙步而登绝顶也贫道更有个方便如何是祖师西来意答云庭前柏树子若也透得如来禅祖师禅一状领过参。

　　复净珞陈居士

　　来谕打破生死关头荐取现前消息又云惟于世缘未了中刻刻猛省者早已打作两橛便是生死关头也若据现前消息不外世缘若也荐得十二时中行住坐卧语言动静折旋俯仰迎宾待客无不是大解脱大安乐之地何尝有丝毫间隔者哉只缘不荐错认世缘以致未了耳其实世缘本无差别而未了则为世缘荐取则为现前消息也如荐取现前消息岂复有世缘未了者邪到者里须是悬崖撒手一回生死关头真破方不堕此。

　　复无诤彭光禄

　　接来翰读之不觉快然信知般若灵验三日不见而已霄壤也第归宗敲鼎一则话当更别参彼闻我不闻彼不闻我闻此从上佛祖向上关捩子为人解粘去缚觌面提持当阳披露者但并作一句参即所谓但愿空诸所有慎勿实诸所无也直下便透一切风声雨声鸟声树声尽是观音入理之门。

　　与芝岳何相国(讳如宠)

　　若论此事不从人得不在遇人不遇人但明得不从人得之正眼则遇亦得不遇亦得不然古人云汝眼本正因师故邪遇之不得其人正为学道之大障贫道忍曾受此害所谓病多谙药性者故不惜身命誓挽时风凡有遇着竭力匡救自非没量大人一拨便转每认醍醐为毒药遇而不遇者多矣择法眼正反己功深舍大护法其谁与归前承光顾山壁增辉饱领绪余生平希遘所谓万事俱备只欠东风不假一法脱体承当依然只是旧时人只改旧时行履处耳别后十余日矣不知何以教贫道耳。

　　与妙高居士

　　松陵韶阳三千里外绝淆讹也居士果时时觌面否邪若有纤障未尽不可轻易放过须是田地洁净日用稳密方于生死岸头得力古人差别言句乃治人心差别之病但自尽差别心自然一切透脱不可着意穿凿酿成实法为病更深又所嘱也曹溪山水果见全美既为发心初地当图究竟中兴亲来之约幸谢世缘不惮跋涉可耳。

　　复颖生李孝廉(讳当泰)

　　庞公云但愿空诸所有慎勿实诸所无破相了空实诸所无之见也往往学道人不遇明眼多堕于此来教既已知为宿障贫道亦复何云然更须脱体承当方得圣凡情尽但愿空诸所有则不堕凡慎勿实诸所无则不堕圣果向者里透脱则亲见庞公于千百载之上亦何悬隔贫道于千百里之间哉承又云不吝一偈即草复偈云空诸有与实诸无两处忘情一念孤选佛场中亲及第男婚女嫁有工夫。

　　与集生余中丞(讳大成)

　　仲夏临别草草持论洞山五位未曾大畅殊为快然盖近代以来因觉范恃才率意改洞山兼中至为偏中至与曹山所论臣位题面相似易于晓了多便从之而不究洞山所立兼中至与曹山臣位各有旨趣两刃交锋色界形像等语为证不可擅改曹山所论从本体上说起君位臣位臣向君君视臣一顺排下洞山从作用为人上说起正中偏偏中正因不敢触犯本体乃无中唱出以回互之即所谓兼中至也所回互者即兼中到也正中偏偏中正便是两刃交锋如鸟两翼互展方得全身并举所以曹洞机缘纯是正中说偏偏中说正而兼到之全身不犯正中来兼中至不似曹山君臣分开说乃是正中偏偏中正底总注正中来者盖言正中偏偏中正俱从正位中来也兼中至者盖言正中偏偏中正不容单用须兼而至也大慧云何谓至如人归家未到而至别业乃在途为人边事即贫道所谓一句中之他受用三昧也临济之一句中具三玄门也兼中到者即贫道一句中之自受用三昧也临济之一玄中具三要也正偏有无名为两刃如依觉范偏中至则一刃矣说甚交锋邪有无单用不能回互即落有无不名两刃交锋正中偏偏中正有无交互即不落有无矣一句中具三玄三要一位才彰五位分何其不谋而合若此哉写至此忽觉忍笑不已宗门中事不容拟议立出言句已为知解况言句下又添注脚岂非知解中更知解乎然古人之不涉言句者亦以其了了不必更言句也今时杜撰者不惟不到不容拟议之地即古人言句明明向道茫然未知巨复与之谆谆注解犹未了了面专借不容拟议不涉言句之说以自便更觉可笑剑为不平离宝匣药因救病出金瓶亦不得已而然邪惟居士高明且亲受博山五位之印者贫道担水河头卖谅亦博居士一笑也。

　　与云升沈司马(讳犹龙)

　　世出世间唯此一事儒教佛教原无二心只贵直下自信则日用头头成现本来处处无乖不离宰官身而现佛身不坏世间相而谈实相岂但佛祖之道不碍做官乃惟知佛祖之道方好做官也古不云乎吾学佛然后知儒然知与不知犹属对待语儒佛之道知者不增不知亦不减惟其知者不增所以圣人有所不知惟其不知亦不减所以愚不肖可以与知惟其愚不肖可以与知圣人有所不知乃见此道之不属知不属不知也既不属知何处有佛祖既不属不知何处有众生佛与众生皆是强名廓然平等充塞两间满眼满耳彼我无间十二时中觅个出世处不可得何况世间乎夏初领教尚有世间法之疑曾日月几何而广益堂中再聆高论大非前比矣但要真个世出世间打成一片只须撒手亲证一回方得喜笑怒骂无不是神通妙用也既承外护复领布金方外之交片言相报以大护法天资高敏固不让裴公之独贤第山野僧道德轻微实自比运师之有愧耳。

　　　　　　又

　　承论佛法磕着撞着无处非是只输未曾得手不为家珍者足见深信此道方于日用中自验觉有未得手之病而云然也若据佛法磕着撞着无处非是则无有得手未得手之分岐纵饶有个得手便有非是处矣况云未得手邪既无处非是则无处非家珍只缘要个得手故为未得手所碍如今但将得手未得手之疑直下坐断正好于日用应酬中脱然担荷方知真个磕着撞着无处非是不但今日无处非是从旷大劫来原无处非是自不猛省反生非是之见故谓之迷非是之见一除即谓之悟悟只悟其迷迷只迷其悟而当人脚跟下一段盖天盖地无处非是之佛法未常一毫增损于其间也此正从上诸佛诸祖之所护念处贫道受尽辛苦磨尽差别临末梢头到自证自肯处依旧亦只如是故不惜拖泥带水直剖以似古人云即今休去便休去若觅了时无了时而居士又何待哉。

　　复王中丞

　　承谕诸有道入山惟恐不深大护法欲深反浅者愚谓深者不必深浅者原非浅何也见道则忘山不亦见道则忘朝市乎昔者孙比部因杨岐禅师过访值视断次部云某为王事所牵何繇免离岐指云委悉得么部云望师点破岐云此是比部弘愿深广利济群生部云未审如何岐示以偈云应现宰官身广弘悲愿深为人重指处棒下血淋淋部于言下悟入据比部初意谓王事所牵何繇免离岂非即大护法所谓俗冗纠缠欲深反浅之意而杨岐即视断之事以指示之比部得悟则大护法又何必于浅外求深俗冗外求佛法哉抚民劋猺一一据款结案无非为人重指处矣重指者何民合抚而抚之所谓应以菩萨身说法者即现菩萨身而为说法也猺合劋而劋之所谓应以罗刹身说法者即现罗刹身而为说法也日用应酬各赴其感堂堂万民之上巍巍四省之中万机顿赴而不挠其神千难殊对而不干其虑就宰官之位明宰官之身此即杨岐所以指比部者方外之交古今同道无不彻底相为但肯如是承当又何逊于比部哉。

　　与报恩玉林和尚

　　不肖生不逢时遭法门变局已不利于俗眼矣生平德薄习气偏多又不足以浩归天下衲子自揣无补法门而当此祖道凋零魔风炽盛之日非得一间出名宿何以回狂澜于既倒所以日夜焦思引领而望者此也壬午冬初忽见佳刻诸种合掌欣叹喜而不寐盖以当世有人祖道不复终晦矣是冬即有普说请益二录正以千里同风不谋而合令魔辈知而魄丧耳满拟三周扫塔定▆面谈途路难行今已遣僧代祭矣当兹乱世晤会难期略述数行少伸同志又以传灯录自元至今未续近来凡遇士大夫无不谆谆道及今复笔告当道诸公乞题一疏则诸方语录自易集矣此乃法门大故幸不吝笔舌共为鼓舞或有为法而兴起者未可知也临楮不尽欲言伏惟慈谅不一。

　　复希有林中丞

　　尘劳之俦为如来种承谕尘坌中翻筋斗便是现宰官身说法处第自信即为现身不信即为尘累耳一时未得超然无碍者以向来自信处尚疏也至云合下承当何处可着知解及轮刀上阵亦得见之正乃知行合一果能如是更何悟与未悟之足云又▆但恐未悟谓悟以自信转入无明障者此便不肯自信而过虑矣自信即谓之悟即破无明障之利刃若未悟谓悟则自欺非自信矣虽信有遥信证信之分然证信必繇遥信但请直下信去久久自然证悟耳。

　　复沈司马

　　军旅中有佛法不可更说佛法也军旅便是佛法不可更说有佛法也横按莫邪扫除孛彗静以应动动而能静者自然直破巢穴坐致太平矣莫邪者当人之智慧力用也孛彗者根尘中之影响也巢穴者起心动念之根株也太平者本来之现成活计也静以应动者二六时中直据本分以作用也动而能静者千应万变而不昧乎本命元辰也虽然依旧只是军旅中佛法若夫军旅便是佛法贫道不敢搀行夺市待护法扫荡猺氛时面领▆教也。

　　复晋卿刘殿元(讳同卉)

　　宗门向上事自古名公巨卿多透脱者虽其天性之高明亦以师承之妙密也选官顶甲居士已夺高标选佛状元毕竟难辞钝榜时节若至其理自彰但得时时留念自然一举全收谨复。

　　寄诺诺导侍者

　　似地擎山不知山之孤峻如石含玉不知玉之无瑕此虽法尔如然亦在当人密用自古师胜资强流长源远者莫不饱参厚养果熟香飘岂旋蒸热卖薄识浅解所可几及汝素负古当知众中操履师友之益倍多若不割尽速成自便之习何以为英措而异常流哉。

　　　　　　又

　　去冬十二月离曹溪今正月二十即到赣州也林公一见如故捐俸买得龚公山宝华寺已入院矣曾有数字入闽招汝恐汝未肯埋头闽地今因遣石鉴祭奠先师之便附此再招山中甚为得所宜作速来母濡滞也。

　　复沈司马

　　南华俗僧夹杂行道难以纯一六祖慈恩有促行之兆护法鼎力有过奖之推今住宝华甚为得地远来近悦颇胜南华机缘大似非偶且希老事事调停山中件件妥当破椽敝壁之下惟日与诸衲举扬此事即所以报二护法矣华翰忽至泉石增光厚施下颁佛僧共益承谕南华退不肖事深见力为祖庭纯惟谢谢不一。

　　复林中丞

　　严壑深居人间事绝不闻矣衲子颇集檀信亦增行道之缘似为得地诲人不倦素所自盟第出世十年未获一嗣抑根器之未熟邪抑选择之过刻邪贫道亦不能自解也初一至初八说三坛戒兼受请上堂拙语谨附承施即于佛诞日清晨设斋也此复。

　　　　　　又

　　时当减劫非属一人之业惟达业性空者素位而行所谓了即业障本来空也来论戎事倥偬寝食俱废百病丛集此忧国忧民者之所必致第欲脱然无累先须了达根源根源既达福业两空息息圆明无能侵扰然后以无欣厌心维持世运降伏镜里魔军成就梦中佛事是为直下明心之证耳不然纵使功高伊吕绩配皋夔正是水月摇光空花乱目于世出世事难免微风匝匝之波但请豁开慧眼脱体担当自然十二时中自繇自在去也承问以何业临难等事不揣鄙騃少伸管见如此。

　　复二濂曾谏给(讳应遴)

　　接来翰云习气深重此尽人通有之病也而士大夫尤深忆二十年前先师嘱贫道云修行之道无他变化气质而已矣真可谓对症之药顶门之针至今佩服欲寡未能居士天性敏捷见道如反掌耳第习气乃多生带来必假渐除方尽今但兼究兼除自然瓜熟蒂落一朝定慧圆明不特为法门一时之标榜且为吾道百世之典型岂不诚大丈夫事哉。

　　　　　　又

　　此事本来现成无人不得然说个得字早已头上安头只贵揩磨夙习习尽本自露矣所以沩山云学道人但约莫众苦尽即是佛心将知从上古人不于本得之外别有一法与人也左右天资绝世俊采过人不患领略之难通惟患下手之不力贫道私以为虑今承来论毅然以不敢歇手自任夫复何云但用工须索日有见效何为见效不过夙习淡道念浓耳果得与么自然欲歇而不可得竹篦子话时时顿在面前但与此话相违处即自觉察便是用工又不必于此话外另觅一法以当工夫也至嘱至嘱。

　　复季公萧居士(讳士珂)

　　别后闻居士世念日疏时以起信楞严为信根之助此最善矣第超脱生死须是一念不生前后际断方得受用惟参话头为第一方便来谕谓茫无著力之处者正不参话头之过也虽然此犹拗直作曲之说若据本提持则不如是唤作竹篦则触不唤作竹篦则背觌面为君亲剖露何须着力强安排。

　　复古月普庵主

　　衲僧家住山住静为办己躬世缘盛衰禅徒多寡皆余事耳妙严虽半村半郭之地既有萧氏乔梓之贤谅不以世故相责在汝分上正好借此一茅地休歇身心彻头彻尾参到大透脱大安乐之地方知山僧一向谆谆提策者实无欺也古人拈提大纲汝非不知其概第命根未断俱成法障不能脱体现前每为顺逆境缘所夺若不将前来理事两岐底病痛一时坐断向千圣提掇不到处拨转乾坤斩新日月何有吾宗从上事哉。

　　甲申春与诺诺导侍者

　　四方扰扰赖佛祖之灵山中犹获晏然本合亲到天童扫塔途路难行故遣介石普演代之耳传灯录自元至今未续非奉　旨无能编集汝当为法门计进京与诸护法共相维持但得题请后则诸方自各集而献也成与不成虽有大数然望汝竟成之是所愿也至嘱至嘱。

　　复定方龙居士

　　来教心切渴慕莫繇从入如穷子失父茕茕无依并冀慈悲开迷云指歇处者不知只此穷子失父茕茕无依乃真歇处乃真入处不必别求开指而渴慕也古人云大事未明如丧考妣大事已明如丧考妣岂非茕茕无依正出息不涉众缘入息不居阴界曾无间于未明已明而惟此一事实乎一念回机便同本得人人无得处原来一无所依因不回机自信反慕禅道佛法已为依凭故愈求愈远耳如今二六时中但于世出世间一切法上直下如斩钉截铁来无所粘去无踪迹唯自己一片灵明自繇自在不必问其歇与不歇入与不入自然瓜熟蒂落喷地一发去也但得此心尝不昧从教沧海变桑田居士其力行之。

　　复大也史监军(讳嘉俊)

　　来翰云每至参不透处几以为大道玄远不可企及者贫道谓即此参不透处便是当人实地处但一回机当下即是尚嗤太近而何玄远不及之足畏哉此所谓道不远人也若舍此参不透处而别求企及则希冀之心不息所谓人之为道而远人矣且问如何是参不透处试道看又论幸即自知振拔而以汾阳三十年方才成就之说为服膺此长痼之药而非对症之药汾阳之说为自恃天真知及而仁不能守者作顶门针也若居士果知振拔但当念古人云我立地待你构去又云眨上眉毛错过了也又云现成公案未入门来早已三十棒了也恁么见得岂不以人治人直下现成方知从前见解正是舍近图远从前参求正是怖头狂走果能与么地正好来高峰吃棒未审居士耳否(时师避兵永新高峰)。

　　复三眼汪居士

　　接来翰并诸问深见慕道之切但办肯心必有瓜熟蒂落之日切勿贪一知半见为今时杜撰邪禅所误是所嘱也余不多及。

　　朝宗禅师语录卷第十(终)

　　行状

　　师讳通忍号朝宗毗陵陈氏子生于明万历三十二年甲辰正月二十二日时二十二岁乙丑秋投本郡靖江县长生庵受业于独知禅师芠染才一月往参金粟密云和尚力究七载辛未春侍密云赴阿育王请于自肉食不尽语下发明己事后于船子竖桡云将谓别有那方得平帖又见真如哲大冶红炉颂彻法源底透得从上临济纲宗凡九坐道场誓不肯轻授一人年四十有五腊二十三出世一十六载语录若干卷梓行大清戊子十月八日师示寂庆云山建塔于虔州龚公山西堂藏师昭穴辛卯春诺公持状乞铭曰。

　六龙之郡　　笃生斯人　　醴泉无脉　　芝草无根
　三登九上　　不厌其勤　　千门一踏　　绝悟证痕
　发挥玄要　　魔外飞魂　　料简今古　　佛祖称臣
　不立一法　　孝友克敦　　不通一线　　慈仁孰亲
　踏杀小马　　选佛场新　　扶起老藏　　玉石塔邻
　谁家标格　　白拈绝伦　　倏焉示寂　　二曜停轮
　镂透须弥　　曷供师身　　蘸干香海　　曷写师真
　纪无为绩　　翠竹筠筠　　咏无言铭　　幽鸟呻呻

　　松陵弟子行承叶绍颙和南谨撰

　　松陵迂公寤庄重编定

　　钱塘仁长戴居士校阅

　　同邑同人陈居士对录
