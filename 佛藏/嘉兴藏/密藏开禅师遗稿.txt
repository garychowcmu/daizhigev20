嘉兴大藏经　密藏开禅师遗稿


　　密藏开禅师遗编序

　　法界乃法界人自心共成之法界原不限人于圣凡同异人不以法界为心不以法界为事则彼人自异于法界非法界拒彼人也人能以法界为心能成法界之事则法界是此人自能为主亦非此人别主心外之法界也予初读普贤行愿品于诸供养中以法供养为最乃至常随佛学毗卢遮那如来从初发心精进不退以不可说身命而为布施剥皮为纸析骨为笔刺血为墨书写经典积如须弥为重法故以至与十方法界同证菩提犹念念不舍予乃大惊曰此正以法界为身以法慧为命而为十方法界之主中主者也因发愿作植圣草中有刻经著述章皆以法为续佛慧命后读径山刻方册藏缘起诸公极称达观大师与密藏开公能创发此大事且引昔有老尼以刻藏之缘自断其臂誓开此板至没身未完其徒小尼善继师志亦断臂而终其事予又讶曰此二尼岂海藏龙女能转身为大丈夫而成无垢界正觉乃今复有达密二师资而乘遮那如来夙愿成此法藏之始终果海者乎此予所谓有能以法界为心法界为事者又谁于心外能同异之哉更有最异而可疑者密公既从达师创刻藏因缘于五台又议迁此板于双径楞严事将成而隐去郤不能如彼尼子以终其前志而更遗忧于其师者何哉盖天下美事造物不与人全密公知此举将成不若让功与同门者并力为之使此板有终又或藉此自退以几谏达大师处亢于无悔此非泰伯与夷齐以忠孝为仁让者何能若是乎今秋予倚杖皋亭门人枢子游双径值王祉叔居士谈及往事因嘱按指上人持其先祖密大师亲书发愿刻藏文卷及其遗编属予为叙及读之乃知密公真不出予意之所逆也愿文中以万历壬午于绍兴见古寺残碑载胜国时会稽郡大藏板凡七副因感泣刻板之在一郡者且尔其流通天下者当何如哉况我明仅南北两板法道陵夷莫此为甚遂愿毕此生身命募刻方册板广作流通寻入槜李得觐达观老师兼晤冯开之诸公业已先发是愿即共订盟从事予于此乃见二师真夙愿再来不谋而合也至阅遗编虽是为刻藏因缘与妙峰憨山诸大尊宿及陆五台冯开之诸大老书劄其中多自叙参学及就事随机激扬启发非忠君爱国之微即本分生死之事或拈提向上机关或指点今时利害刀刀见血杀活有神谁谓此公非了手人非登坛士其语非说法拈颂为不可视如今时杂出之语录乎因果不昧乃今六十年后有脚下儿孙如按指者搜出此卷编能使我辈赞成以公后世不独大藏因缘愈见达大师能不惜身命为法界主盟及诸名公之愿力有光而此如来藏性种子更当熏发此五分法身也予方在长干命门人松影麟子与诸护法共修大藏梵册板又得此证盟今日之愿与有法界为心者益不设自懈而成此主中主之大事云。

　　戊戌秋日浪杖人道盛题于崇光之双桂阁

　　密藏禅师遗稿序

　　密藏开禅师遗稿法孙按指上人所收辑也藏师英伟雄骏千仞璧立为紫柏尊者上首法筵海众所至云涌定中知本师将有王难刺血上书一夕隐去师资閟现群龙无首诸天鬼神犹不能测知而况于凡心凡眼乎遗稿多所与群公书问諈诿劝勉以扶正法刻大藏为责任其为人仕者教忠显者教退亢者教隐竞者教恬根器濡弱者醒之以月爱情尘软暖者触之以冷云笔舌聪明自负宗眼者必剿其扳援搜其负堕俾命根刳断而后已智眼分明慈心谆复热血痛泪至今凌出于纸墨之上以方袍世外之人省边略忧国计当贡场款塞之日抱靖康左衽之虞人谓其杈衣远遁盖已悬镜今日非偶然也国朝自楚石泐潭已后师弦绝响崛起为紫柏海印二大师而藏师为紫柏之嫡子龙树言那伽或言龙或言象水行中龙力大陆行中象力大此三人者岂非龙象乎难陀跋陀二龙王护持正法修罗将战二龙王身绕须弥山动云布以尾打水大海浪冠须弥忉利天始知修罗欲战而严攻伐古来尊宿大师现身出世蹴踏天下自然有如此气象其不然者则螣蛇尔蜥蜴尔种性既劣威神无几顾亦欲嘘云歙雾激海水而冠须弥焉可诬哉藏师此文皆丛残不经意之作方诸二老如流星之奔彴芒焰骤作有声曳其后而殷殷于天汉之间其它皆蚌珠爝火流照咫尺谁得而并之二百年来豪杰间作法运通塞文不在兹或者犹欲以余分闰位窃窃然议其统系佛言譬如穷人妄号帝王自取诛灭孔子曰小人不知天命而不畏也可不惧哉往在武林与天界觉浪和尚明灯夜谈相对叹息其为藏师稿序亦出少分而浪老又顺世去矣抚卷摩娑泫然流涕者久之。

　　上章困敦之岁辜月长至后二日海印弟子虞山钱谦益谨叙

　　密藏禅师遗稿序

　　众生证佛原以光明若度世非真则无生亦妄佛于历劫后种种世界之事无所不知而善知识于数千里外数十年后之事未有能一语中之者虽终日谈空说妙求豪杰不退菩提心不可得也予生平未尝究心内典而先君游于紫柏尊者之门以密藏禅师为畏友每言尊者门墙高峻而师颖悟绝人于书无所不读先得长生久视之道自谓当世莫之与京初见尊者对坐引古今论性命尊者不答至三昼夜尊者知其机锋已尽始语之曰吾以汝为奇男子乃含沸矢喷人耶师大惊悟伏地叩头流汗透体从此追随杖履几二十年师立志刻书板大藏流传于世而尊者与冯太史辈已有同心万历丙戌师弟同入京师▆慈圣皇太后知有刻藏之举欲发帑金命刻尊者谓宜令率土沾恩师愿以一身任事遂撰文广募随立规条始于五台之清凉后移于双径之寂照师多方拮据亲自较仇一时遗书诸名公大率为此尊者再入京师将了圆中自在之偈师知必及于祸遂刺血上书遁去尊者览书堕泪曰吾尚有一副钳锤斯人去无所用之矣师不欲以文章自见故多散失且无刻本今师之五世法孙按指上人欲竟师刻藏之志携师遗稿来自径山索序言于予将付之梓予捧诵之不觉掩卷叹曰嗟乎以命世之才逃入禅林无怪乎世事之莫办也予不知佛法不敢强作禅语但能言吾所明不言吾所疑吾所明者未必是佛菩萨吾所疑者的是地狱饿鬼畜生则有一语普告缁素藏师当日谈世事痛哭流涕如老成忧国每及陆沈愚者以为狂言即智者亦以为过虑至今其言已孚于卜筮谈佛法亦痛哭流涕如佛祖慈悲莲生舌上不特大众欢喜赞叹得未曾有即紫柏尊者尚视之若摩尼珠若狮子吼岂其了生死反不能如灯取影耶。

　　金坛后学于元凯题于云林之墨光亭

　　密藏禅师遗稿序

　　丈室之内床书连屋桐荫拂阶予顾乐之欣与影谋于时秋也幽烟冥缅空林绵蒙素月照闲庭芙蓉映衰柳为诵秋水伊人之句童子舁篱菊数本置几案间因烧烛看壁间影窗影静影傲影竹月遥答影类禅机明妙浑脱浏漓致足悟也夫俗世常恋予素勿欢顾独耽本业偃息万卷中比又涉禅钻义义格舍义义牵铁牛背虱苦无入处乃心独好之谓有情水泮空境秋澄众生总是佛身大地罔非净土也夫古德舒拳贵空能所真如弘觉务活慧根是以青莲喻法重开劫外之花宝月丽空一洗区中之雾使道体浅薄徒堕声闻牙沈口腥陈因相续庭桧何香西来何意此灯不传久矣至若德契胜兰声追安远探鹫峰之秘旨袭龙树之芳猷意珠其性月同明戒香与觉花齐馥固已机锋如箭抑且义学如渊则予于密藏禅师有深慕焉乃时迁世远法语沉湮厥五世孙按指颖公欲绍刻藏之愿搜构遗编竟得于耆旧之手而手泽笺疏复出之荒院之间虽禅师之慧觉长存乎亦颖公之善述也予友丹山吴山人为颖公倡以寿之梓索弁于予予读之见其或矢愿于度生或锐志于弘法或踵会元而直入或精彼岸而诞登或慷慨于家国天下之间或预识夫成败兴亡之际其克肩鸿钜露之于重刻方册大藏及兴复楞严禅寺乃终萧然绝尘蝉蜕世羁之外何也要知海水非音斗蛇非字池草奚关诗句江峰宁涉禅心然解者得之则陋彼槿荣珍斯天性故祖家欲烧故纸文家欲空万卷轸虽殊道则一也所以凉云杳壑津寄惟深琅函宝叠总成活句读是编抑深予秋水伊人之思矣霜气肃林月光透纸予将参密师于萧疏菊影间密师其许我否。

　　戊戌季秋止庵居士王祺题于溪上之松浮舫

　　刻大藏愿文

　　手卷存之径山另录此筴留
吴江周季华居士处俟藏事告成附刻藏缘起后愿力深广定有继起肩荷者无虑其不克终也道开谨书为左券
本师和尚同
开之　仲淳两居士证明

　　(密祖愿文刻于戊戌冬　诸大士愿文并券语辛丑五月寿光法姓从　吴自周安石居上处得来亦时节因缘珠还合浦之意因全刻于▆时辛丑重九契颖▆述▆)

　　凡世间创一物建一事垂一语立一言必精诚兼到故垂久而不没即没之而后有以慕思精感者必获焉按指公幼为沙弥时忽得密藏大师墨迹刻藏愿文如亲授受而悲喜珍重后二十年又得同时诸明公同日发愿文今知密大师以书帙龙藏流通天下后世虽功不与焉而不知彼时垂一语一言皆精诚般若之流出今五世孙按公又得辑而梓之衍得而观之能无慨系数语以志缘偶云尔。

　　镜花头陀中衍谨书于古梅兰若

　　刻大藏愿文

　　道开既剃染即知作佛子当报佛恩蚤夜矢心顾不知报佛恩事当何出万历壬午从补怛天台诣武林于绍兴道中忽见古寺残碑载胜国时会稽郡大藏板凡七副因感泣思惟板刻之在一郡者且尔其卷轴流通在天下者当何如哉乃我　明仅南北两板法道陵夷莫此为甚遂愿毕此生身命募刻方册板广作流通寻入槜李得侍　达观老师兼晤冯开之居士辈则老师暨诸居士业已先发是愿即共订盟从事遑遑三载莫得其绪丙戌春走长安筹之傅金沙居士辈反覆思究审知善建事者必先植本本植则枝干卉叶自然丛成乃定以善信十人岁各捐赀为唱缘又一人则各劝三人为助缘盖分之既易为施易为劝而合之则其赀甚裕又其功为有继至于捐助之广劝发之多不可思议格量固自有　诸佛威光临之诸善信愿力持之照创事之初则不得不以是为定则也居士等因一一发心且各疏其愿盟之　诸佛并归道开以为他日经成之券道开藉十大士深心弘愿得毕竟是事以报佛恩即碎头目髓脑作栴檀香充遍法界以供十大士犹为未尽愿与十大士共证之。

　　万历丁亥春正月望比丘道开焚香谨书

　　刻大藏愿文

　　密藏大师唱化国中刻全藏以广流通此东土一大因缘也青原人曾乾亨一闻发欢喜心深惟下劣自闻佛乘以来日用四威仪中恍然别是一世界每诵内典一句一偈便觉灵根滋长矧此全藏如大云雨克遍大地丛林卉木靡不沾润欲报
佛恩舍此流通奚先哉乃矢心自服官以至归山俸赀随分捐助转相化导效此涓埃无始以来漏业消殒速彻无生及四恩三有微尘众生同此愿力同灭罪垢同悟菩提饮一滴慧水即泛妙庄严海出万劫沉轮立证毗卢法身十方虚空尚有量我此宏誓永无边。

　　弟子曾乾亨百拜谨书

　　刻大藏愿文

　　宅自小年每每众声宣扬
佛号则悲泪不能自止后读　大阿弥陀经于吴县斋中方及半而痛哭流涕襟袖沾湿亦自信夙缘非偶　佛恩难报但未知所以报耳及读楞严有云将此深心奉尘刹是则名为报佛恩乃知欲大报　佛恩莫若广扬　佛教即自今生今世以至万劫千生虚空有尽我报无穷是以闻密藏上人流通大藏之议而欣然乐为谋始且约诸名德共为助缘在官则有俸可捐去官亦随力为施更复转相劝化资益无方惟愿　诸佛菩萨共作证盟旗场起处工用咸来法鼓鸣时众声宁寂放大光明于无量世界布大利益于无量众生人身有生老病死善念常存世界有成住坏空正法恒在宅愿将头目髓脑发肤爪齿一一碎为微尘随风飘扬分向各各世界各各众生前赞此功德便使此一一微尘身代一切微尘地狱诸苦有大欢喜矣宅有儿尔庚甫八岁似有种性者甚惟达观老师及藏兄所怜今以身师事　达观老师而以儿事藏兄助缘随化父子共之云。

　　弟子傅光宅薰沐和南谨书

　　刻大藏愿文

　　我
佛菩萨视众生沉没苦流不啻身受其苦欲拯之觉岸乃竭其慈力因病授药巧譬曲喻殷勤反覆诱掖众生故有是一大藏稷自髫岁则喜读其言今年已四十顾根器凡狭菩提涅槃尚在遥远然历诸患苦患苦恬谧历诸险阻险阻坦夷仰荷
慈力深远难量旋视九界众生其患苦险阻如稷者过于稷者殆不可胜计念是而不赞　佛弘化则真断　佛种性之忍人慈值密藏师兄欲梓方册全藏以广流通欣然契心遂尾诸净侣长跽
佛前而说誓曰　愿毕我形寿力荷此法藏苟可效我力靡所不自竭念昔　佛菩萨以此法藏故剥皮以为纸析骨以为笔书写此经卷积如须弥山今此真丹国陟厘莹于玉无事以我皮充此法藏用使我皮可用剥所不敢辞域有蒙氏笔无事析我骨使我骨可用析所不敢辞我今虽食贫檀赀当勉具历仕及归农随缘力为办不直此一生愿尽未来际常以此法藏普度诸众生。

　　那罗延窟学人瞿汝稷盥沐槃谈书

　　刻大藏愿文

　　文献溷风尘久且根器钝劣无能窥大道顷岁从
达观大师
密藏禅师稍闻绪论始知
佛恩最大欲报无繇中夜思之可胜惭赧会
藏师兄倡刻全藏
诸同志捐赀助之间以语文献文献窃惟古之开士或以半偈舍身只语析骨文献悲夫哉乃敢逊于前茅而令大教流通法霖普被所以上报四恩下谶种种罪业孰逾于此遂欣然愿豫斯盟籍斯愿力或得早证菩提不致沉沦永劫云尔。

　　丁亥春正月榖旦学人唐文献

　　刻大藏愿文

　　往在吴中闻
达观密藏两大师欲刊大藏因缘私窃喜之恨不旦夕就不自意复从傅金沙诸君子毕是愿也岁丁亥上元　密藏师约赴龙华道场各发愿言成就是事凤仪稽首向
佛而说愿言曰。

　　山河大地本清净云何世尊出世间四十九年所说法胡为在在咸钦仰良由众生夙业重非此莫能成解脱试观末世诸苦楚何者不由贪嗔痴使得一闻半句偈岂不回心证所有奈何经义久寂寥纵能持诵不自解傥使大藏遍
十方十方应有发心者开今既已作是念我等宁无赞叹心愿输生平俸所得积日累年证斯果更为广约诸同好随所布施报
佛恩唯愿诸神咸拥护务俾佛法广流传凡我同盟诸君子生生世世为眷属
三世诸佛作证盟当知所愿必成就。

　　南岳居士曾凤仪薰沐拜手书

　　刻大藏愿文

　　佛弟子琰少事血气去书学剑适志[丰/(衣-〦+一)]马凡所为泥犁种子事心快称胜自与友人缪仲淳氏周叔宗氏游委曲导引痛恨前非及壬午籍仲淳侍
达观老师得为
佛弟子乃翻然一洗旧习始知千生罪业半偈能销生死大事弹指可毕自非
诸佛众生苦恼无有了期因知
佛恩当报顾思报
佛深恩莫若阐扬
佛化广利群生衔之已久未会其缘比以世泽来自都门滥窃冠裳虚糜廪禄
国恩日重惭愧日深适吾　法兄密藏募刻大藏为书册扬法利生莫过于此遂发愿捐岁俸唱斯胜缘此经成日愿尽大地众生见者闻者一言半句触着磕着顿彻圆明直取无上菩提惟此功德琰籍之报　佛恩报　国恩销罪业又或朝市不久留当如岁俸与大藏终始愿王不动
诸佛证盟。

　　万历丁亥正月望日佛弟子徐琰和南谨书

　　刻大藏愿文

　　玉立始生征母氏梦知先世从僧伽来既壮获承事
达观老师称弟子始归成法道十方三世佛事愿一肩荷之摩顶至踵致之
法王凡有一涓滴一毛发可以报
佛恩奉扬　师训者即蹈镬汤炉炭令此身碎为微尘立欢喜奋决盖虚空可陨此愿不可移也万历癸未缘父母少所训习诗书滥厕科名承乏郎署服官以来虚糜廪禄无有尺树寸效仰酬
国恩早夜惭惧会吾　法兄密藏募刻大藏遂发愿捐每岁俸赀为唱缘即去官亦捐资如俸以终始其事谛知建不世之勋庸不如为
国家广一滴菩提水且立既暂作王臣便当作王臣中佛事此功德愿我
圣明发菩提心大扬慈化停毒苍生又愿此经刻成尽大地有情见者闻者豁开智眼永息苦轮彻证无生等跻觉位又愿此经于佛法灭后放大光明照耀一切愿王不动
诸佛证盟。

　　万历丁亥正月望日佛弟子于玉立和南谨书

　　刻大藏愿文

　　惟明世染坚凝智种凉薄向惟有志翰墨及壮尚不晓身心性命为何物释典为何书万历甲申夏友人缪仲淳氏自真州招余过义兴之善卷得侍
达观师称弟子始知窥向然终以障蔽深重每展卷即昏沉瞌睡先是明将发义兴梦入大伽蓝见铸巨钟火光蔽天日以语师师谓此法音吼击法炬光明之兆今诸名卿开士欲别梓藏典广流通尔其或有缘于此藏中弘明集实文字般若前茅宜先就梓启世聋瞆尔亦可籍是荡涤情染发荣慧种明遂从事如师命丙戌冬刻就绪以他务入燕都会藏兄盟诸大士唱举斯事明遂愿与盟或自力或籍他力愿岁捐百金与斯举相终始傥赖
诸佛菩萨冥加得溢于盟要之外尤至愿也惟此愿王遍入尘刹即劫穷一切法藏殒灭尽而我辈此刻如金刚牟尼不毁不变于一切有情摧诸邪见照诸昏暗满足诸伶俜困苦直至
弥勒下生递续不乏惟
三世佛陀证知我愿。

　　万历丁亥四月六日弟子吴惟明稽首和南

　　刻藏发愿文(袁了凡居士亲书手卷真迹现存古梅庵比丘契颖摹梓)

　　我闻如是释迦牟尼佛从周昭王甲寅年四月初八白降生至周定王癸酉年二月十五日入涅槃正法住世五百年始于周定王甲戌年终于周贞定王癸巳年像法住世一千年始贞定王甲午年终梁元帝癸酉末法住世一万年始于甲戌至大明嘉靖癸巳历九百七十年弟子袁黄于腊月十一日建生后去九千三十年癸丑满一万年月光菩萨出此方说法度众生满五十二年入涅槃首楞严经般舟三昧经先灭不现余经次第灭无量寿经后百年灭至大恶世南岳思大禅师发愿誓求神丹大药得长寿五通修习禅定次求六神通具足一切法门成无上道度诸众生持令经教永永不灭修习苦行具足佛道功德面见弥勒佛我今亦发愿先求神丹大药誓造全部藏经书板普遍流通永世不灭
稽首归命十方诸佛
稽首归命十二部经
稽首归命诸大菩萨四十二地诸贤圣僧
稽首归命一切缘觉声闻学无学众又复
稽首释梵四王天龙八部冥空善神护法大将袁黄自惟无始以来迷失真性福缘浅薄上不得值释迦出世下不得蒙正法像法诸祖师提撕了性用是沉沦六道枉受轮回今幸生末法人道中诚心忏悔破戒障道重罪勤修种种善道睹诸众生现溺苦海不愿生天独受乐趣睹诸众生昏迷颠倒不愿声闻缘觉自超三界睹诸众生未成佛不愿先取泥洹但愿诸佛怜我贤圣助我即赐神丹或逢仙草证五通仙果住五浊恶世救度众生将此深心永奉尘刹面见月光菩萨助扬圣教复同南岳思大禅师齐见弥勒亲蒙授记所刻藏经时将废坏即出修补力持大法永不息灭又愿得六神通智慧顿开辩才无量一切法门靡不精达世间众艺高擅古今使外道阐提垂首折伏又愿禄位偕崇才德并茂凡所施为皆有实际播种希稷河渠效禹敷教同契制作侔姬旦删述齐孔丘种种勋烈万世永赖冯籍宠灵护持正法禁塞邪途阐明正教使朝廷设科取士皆由释典众生从髫年受学即闻佛诲所刻藏经人人乐检世世勤持法布无穷不可思议非贪年寿非慕名闻非耽富贵利达为护法故不辞尘世特假勋名作如来之金汤护正法于无尽恳求满愿日诵
佛母准提咒惟愿准提菩萨摩诃萨慈悲摄授自于万历癸酉余偕幻余禅师习静于武塘塔院时髦胜友昕夕扣门注往束缚于世儒之说频兴疑难予谓众言淆乱折诸圣佛教入中国时尧舜周孔已没圣人不作孰与折衷傅奕韩愈之徒挟其胜心骋其浅见而妄訾之宋儒遂祖之而布之训诂令后世学者为童蒙时辄已入其说而蔽其正见未尝测其广大之境即已疑其虚无未尝窥其坚固之门即已疑其寂灭间有一二豪杰能卓然自信者则皆诵其书而知其言者也因与幻余私议谓释迦虽往法藏犹存特以梵筴重大流传未广诚得易以书板梓而行之使处处流通人人诵习孰邪孰正人自能辩之而正法将大振矣逾十年癸未达观大师寄迹于汾湖之敝庐余复与商确谓利益甚大又明年甲申遇密藏师兄于嘉禾之楞岩相与筹画颇有次第即命余草募缘父而请益于吾师五台先生厥后具区洞观健参宇泰诸兄弟相竭力谋之事遂大集余则株守渠阳不得与奔走己丑秋幻余挟卷至官舍索余愿父书于首此事倘谐此愿不虚发矣。

　　弟子袁黄百拜谨书

　　幻余大师发愿文

　　古梅庵法孙契颖▆手摹梓

　　法本自惟根器下劣识习昏柔幸赖宿缘得为佛子更蒙
达观和尚奖掖再奋泥途始知有三藐菩提所当修证万历癸酉自金陵参
云谷和尚归锡武塘遂构禅室于本所受业兰若中朝夕禅诵时项东源袁了凡两居士日过我为法喜游不以庸谫多诸启迪智慈方便再世净名虽象服攸殊金兰雅契一日了凡居士与本矢言欲将梵典翻为方册俾家传人诵拔邪见稠林归萨婆若海柰何弘愿虽发而实行不加法本竟滞寂山林居士亦羁迷世纲光阴驹迈良可惜哉岁丙戌豫章密藏开兄乃持是愿乞檀燕都盖念未来众生沉没苦海预布津梁其志若愿视法本倍增宏远允哉月光思大之用心乎一见语及心光照合时
达观和尚挂锡燕都遂嘱同事以谢初心法本衔命归清凉开兄寓燕都盟诸居士各发愿以襄盛举继幸卜吉清凉而无边老宿且舍庵建期筮事矣顾游行海必假愿王为之前驱而法本从事于兹已二年所乃未尝倾诚
三宝以吐寸衷今盥手焚香一心五体投地皈命
尽虚空遍法界十方三世佛陀耶达摩耶僧伽耶
千华台上百宝光中本师释迦牟尼佛
大智文殊师利菩萨
大行普贤菩萨
十方三世一切权实护法诸菩萨而说偈言。

　　粤稽微妙典触处恒炽然本非十二部及言语文字由有不觉者觉者出现世乘慈智悲愿转一切法轮令诸有情者开示与悟入念兹劫末时法海渐以涸法本不自揣愿扬其波澜于未来世中润一切枯稿螳螂竭股力以拒辙康庄自身及与命咸所不顾惜假使务日繁胜入刀枪林我以法藏故似饮甘露味假使魔为贼由兹加害我我以法藏故终不生退心假有别三昧疾得证菩提我以法藏故宁沉滞尘劫假生乐寂心而欣处独静即严焦芽戒奉此以周旋假我形寿短此生不了办再出为男子当毕竟是事愿以流通力洞解三乘法在处为开演觉悟诸含识愿以此因缘现世作医王病者闻见我顿令苦消灭愿无尽众生悉蒙我化导无一不成佛我方证菩提惟此大愿王念念不舍离记忆及受持尽诸未来际。

　　万历己丑冬十月二十四日比丘法本稽首书

　　念云勤上人接管寂照刻场缘起实纪

　　刻藏大缘实始于　藏公禀　本师之旨以续　佛祖慧命者也不图藏公匿迹远引　幻予师代总其事无何亦复迁化后之权兹役者相继迭迁轨则不一虽云因果无差终于事功有误　本师念藏公与幻予师勤劳在昔而其法嗣　勤上人夙禀忠实志存法门特作偈表信付嘱南来专理刻场诸务上人不远数百里访予金沙就予商确规绳予以此缘经始之日窃尝与闻迨迁南之举予复有言赞成谊不敢默乃偕上人暨诸法侣定约允刻场向来檀施资财自万历二十八年已前事经数载人历存亡交单固存势难清理乃今定于二十九年勤上人接管为始每岁四方檀信一应所施刻场钱粮施主随施多寡一一手登此卷刻完之日计共施赀若干兹已刻字若干报命施主年终累算查销岁以为常设有臾代便立交单并支销细数一一交明庶事体画一收放清楚人心服而远近向风矣未必非丛林之一助也卷名实纪者盖取真实不虚果因不昧之义云。

　　万历辛丑二月朔觉休居士缪希雍手题

　　刻大藏愿文

　　财法二施俱圆为檀度第一无如刻藏世世信心者于有为功德亦能捐施而独于此惜锱铢如爱头目何哉业重故缘薄也始　藏公与余言宰官与缘者四十人人百金以为主而其它辅之不十年可完余亦踊跃翘企无何四十人者渐与时迕存歾半而登　朝食禄者无一焉独吾金坛两缘不绝如线自戊子迄今十三年矣而于全藏不能以半则岂独业重缘薄造物者亦若靳之默丈夫要自辟宇宙何可为造物所囿为业缘所缚宜各发勇猛心舍悭贪心种莫大之因为龙华前茅不然浩浩长劫有法时无几何时是出苦日耶念及于此骨竦毛竖不孝虽贪愿岁捐十金至藏完而止衣食可缺此不可缺当更始之时感仲淳之言走笔志之因以勖同志者同日。

　　念西居士王肯堂书

　　己亥菊秋新安世德后裔孙万里录刻

　　密藏禅师定制校讹书法

　　北南旧三藏校对之时一章一句一字一画及提头行款但有差殊无论彼此是非一概标出北藏之上并注草本。

　　北藏是南旧非则舍南旧而从北。

　　假如般若波罗蜜多心经波北作波南作坡或旧作没但从波而已卷末校讹款下则不必书。

　　南旧藏是北藏非则从南旧改正。

　　假如观自在菩萨自南旧俱作自北作目竟改从自卷末校讹款下宜书(几叶几行)自(误作目从南改正)。

　　三藏文虽同而义俱错则出己意于校讹款下。

　　假如行深般若波罗蜜多时深三藏俱作探据文通义当作深则卷末校讹款下宜书(几叶几行)探(当作深)有少疑未决则书(几叶几行)探(疑当作深)其文义竟莫可晓则书(几叶几行)探(疑有误)。

　　三藏文异而义俱错则互存而更出己意于校讹款下。

　　假如照见五蕴皆空五北作互南作王或旧作丑据文通义当作五则卷末校讹款下宜书(几叶几行)互(南作王旧作丑疑当作五)或文义莫可参拟则书(几叶几行)互(南作王旧作丑疑有误)。

　　三藏文虽异而义俱通则互存之。

　　假如度一切苦厄一切北作一切南旧作无量文义俱通则卷末校讹款下宜书(几叶几行)一切(南旧作无量)或南作无量旧作诸则书(几叶几行)一切(南作无量旧作诸)。

　　此字送去　周季华居士但凡送经与人校义即宜依此誊一幅与之更须与讲说明白若止对字止须以检经会约与之一本不必与此　乐子晋居士誓愿与贫纳清校经藏凡有经欲校义付刻可共商之。

　　丙戌二月初五日藏笔

　　密藏开禅师遗稿卷上

　　苕上后学弟子王祺校阅

　　紫柏第六世孙契颖寿梓

　　上慈圣皇太后

　　恭惟圣母老娘娘夙培福种久植慧因今现摩耶之身权作人天之眼倾心三宝悯念群生建塔造寺施藏斋僧凡有功勋靡不毕备山僧兀坐寒岩获沾慈惠不胜赞颂岂尽酬扬兹以山林所藏观音大士一轴乃鄣郡丁云鹏所画古今绝笔丹青上乘诚希有之珍也又罗汉膏一瓶乃方山所出唐李长者造华严合论于此山二虎引路天女侍瓶今其山所有香草煎膏服之甚有灵应此乃旧年所蓄尤可贵也又新刻藏经起信论疏一部一册笔削记一部五册续原教论一部一册谨进上慈览傥有一言半偈开般若之门植菩提之种则不惟山僧藉以报三宝之恩而刻经檀信亦功不唐捐矣谨奏以闻。

　　募刻大藏文

　　众生非佛法则冥迷长夜流浪三涂而佛法非流通则玄言靡宣妙义将隐故众生非佛法不能自度佛法非众生不能自弘凡为佛之弟子必切度生既有愿于度生必事弘法法之所被见者闻者皆植般若之缘触者撄者尽对菩提之果如来正遍知由荷法而成恶道那落迦由远法而入苦流无涘非法不济觉苑无阶非法不臻世出世之福以法而成就为无为之业以法而解脱人有弘焉者如羲和御日四海必被其光明娑竭为霖诸方悉承其润泽所以胪傅句语能空琰魔之狱蚁邑灌沥爰升提婆之宫况复琅函罗七千之富宝叠具三藏之文哉镕冶三贤埏埴十圣拯溺三界导迷九类莫不由兹矣是以群圣幽赞列代咸推属我熙朝尤尊胜典太祖高皇帝既刻全藏于金陵太宗文皇帝复镂善梓于北平盖圣人弘法之愿惟期于普故大藏行世之刻不厌于再也后浙之武林仰承德风更造方册历岁既久其刻遂湮今宇内所行惟南北两藏北藏既在法宫请施非易南藏虽行诸郡印造犹艰僻壤幽岩何以取办苾刍蒲塞每自兴嗟开等滥被田衣稍窥海墨尝以宋刻校兹二藏鲁鱼之讹互有潦鹤之舛递彰因思法云以遍覆为功宝筏以毕渡为德教有多门道惟一致时虽异代圣无两心观文皇再刻大藏之心即如来悉度众生之愿也今我圣天子凡大藏未收疏论皆收梓于藏中印施于海内岂不欲家握摩尼之珠人入栴檀之林群生归善四海蒙休哉顾武林之刻既以久而毁则更梓之谋逮于今为急请以三藏并校参之英贤正其讹谬仍易梵帙以从方册所费既约其行必普是体紫宸之仁心而续如来之慧命也昔之人有以半偈而舍身有以四句而析骨遐讨于几万里之外不辞流沙热风冥搜于数十年之遥无惮狻猊虎豹诚不忍永劫之沉昏故宁劳于一世深愍诸有之交丧故甘瘁其四体耳今唱化虽勤无流沙热风之扰刚强难化非虎豹狻猊之伦捐橐易于舍身而所得不止于半偈锓梓殊于析骨而所传有逾于四句集彼众檀成兹全藏俾日城广烛雷音远流不亦善欤一时居士若大司空五台陆公光祖少司寇雨亭陈公瓒太史具区冯公梦祯等皆闻而悦之力赞开等负笈九州乞金七众辟无上之因田布希有之圣种云。

　　刻大藏愿文(亲书手卷径山古梅庵珍藏)

　　道开既剃染即知作佛子当报佛恩蚤夜矢心顾不知报佛恩事当何出万历壬午从补怛天台诣武林于绍兴道中忽见古寺残碑载胜国时会稽郡大藏板凡七副因感泣思惟板刻之在一郡者且尔其卷轴流通在天下者当何如哉乃我明仅南北两板法道陵夷莫此为甚遂愿毕此生身命募刻方册板广作流通寻入槜李得侍达观老师兼晤冯开之居士辈则老师暨诸居士业已先发是愿即共订盟从事遑遑三载莫得其绪丙戌春走长安筹之傅金沙居士辈反覆思究审知善建事者必先植本本植则枝干卉叶自然丛成乃定以善信十人岁各捐赀为唱缘又一人则各劝三人为助缘盖分之既易为施易为劝而合之则其资甚裕又其功为有继至于捐助之广劝发之多不可思议格量固自有诸佛威光临之诸善信愿力持之照创事之初则不得不以是为定则也居士等因一一发心且各疏其愿盟之诸佛并归道开以为他日经成之券道开藉十大士深心弘愿得毕竟是事以报佛恩即碎头目髓脑作栴檀香充遍法界以供十大士犹为未尽愿与十大士共证之。

　　刺血书经愿文(亲笔血书现存径山古某庵冯祭酒梦祯血书一通文同)

　　真实愿王佛比丘弟子道开谨沥血投诚于　十方常住三宝　本师释迦　护法韦驮天龙等众及　楞严寺护伽蓝神道开为求无上菩提同居士冯梦祯发心倡因刺血书写　大藏圣教梦祯书大小乘经律论各一卷道开书唐译华严经一部普愿见者闻者各各如是发心书写一卷多卷一部多部乃至一字一句满足　大藏永充供养不许出山仗此真实愿力　韦驮尊天护持神力自今日至弥勒下生一函一卷一句一字不令散失中间若有起心盗窃及作障恼者　韦驮尊天现大威力碎其脑为微尘一切国王一切宰官一切大力鬼神下至四生六道一切含血众生触我愿风无不踊跃欢喜同心护持如自眼目如自心髓若遇　佛法有难国土众生有难我此　宝藏即时放光现瑞转祸为祥一切众生睹此希奇转转赞叹传布十方俱发阿耨多罗三藐三菩提心如我愿不真始勤终怠退失一切众生善根亦愿　诸佛诸天降罪于我生遭恶疾死堕泥犁以为欺诳　三宝之戒。

　　明万历乙酉元日比丘弟子道开谨疏

　　和尚真可证盟

　　与憨山老师

　　开至不肖根最下劣习最浓重而拘缚方隘之疾尤在膏肓本师居恒虑开终非道器每加锥劄呵斥而开亦良自痛苦且奈之何昨与老师遇数日间见师于诸事法一一挥霍自在而又委悉精明真有百花丛里过一叶不沾裳气象令人私心归仰反覆思惟是果从何处得来沿途奋激观念忽尔神染习移一切缘务亦稍觉宽松活泼始知此事不从外来向来只因有我以有我故自将一段门面遮蔽在前不得自在如靠墙壁翻筋斗相似前后隔阂今赖身光照烁破我幽暗如暖气花开春风冻解信知不借功勋又不在蒲团纸墨上讨寻而在自心一转移顷也向疑善财于诸善知识一参见之际不越刹那即证入无量三昧无数解脱门何其神速若此今固知其犹镜中现像空中答响耳迩来本师谓开有少分如师气度且嘱无忘师恩德若恩若怨狗马不昧即无此嘱能忘之乎开自今以往傥有寸进愿将此深心奉尘刹以报老师也八月初十日离即墨十五日宿济南真空师处二十二日至都城本师居西关地藏数日即避纷潭柘不肖寓龙华勾当求文事业龙华老师处业已如所付嘱密启其意彼且转致末那公柰此公疾未痊可尚未得白之阿赖耶第幸末那公肯留意少分其可其否一得阿赖耶真实口风当再报师无尽灯意佛像至城即图写款式尺寸备语龙华老师谓不尔则胜事无成不肖谓此事尚可舒徐数月无草急以伤大体也龙华老师后亦深以为然此必得师命乃可举行有便乞示下检经会约并校草格板新求文字俱俟十月初颛人问候附去自然师大林师大义师暨堂内外诸耆宿乞叱名致声巨严师居杂华庵否张君辅业举已属言于比部令诲之比部亦承荷得今冬至长安斯妙耳天节师一见觉其人诚笃有志其向德风久矣近且有阅藏之念故奔海上师其纳之那罗延窟修完否费资几何乞询以示余统此再布不悉九月十八日。

　　与妙峰老师

　　春间一得接足瞻颜遂蒙老师不弃末学直吐肝胆不隔丝毫信法道有缘而不肖开虽粉骨未足酬老师恩德万一矣盖事之成否固未可必而老师深心弘愿荷担如来则已于一参礼之顷彻见底源不肖开每对诸佛菩萨像前及诸法侣无论缁素未尝不赞扬称颂而诸法侣亦多望风颙颙思欲得一承指诲也老师归山想共孤云幽石野草岩花谭笑无生与山相忘宁计人间世有朝夕想念如子忆母者耶不肖开四月一日至都城五月廿一日旋南发诣彭城复东登牢山与憨老师晤言旬日八月廿一归长安挂搭龙华荷龙华老师甚相知爱第刻经之事尚无毫发头绪不知此段机缘毕竟何如耳蚤夜营怀痛肝裂胆愿老师于所相知前垂一语策发之是望本师寓潭柘时念老师冬尽春初或得西游再承言音笑貌于茂林丰草间也不尽种种欲言。

　　与陆五台少宰

　　别门下忽焉五月世间情念固知不作然现宰官身行菩萨道斯则贫衲所引领而深有望于门下者盖门下平日处心积虑未尝不欲荷担斯道润泽众生信知门下在朝廷一日则朝廷一日之福在天下一日则天下一日之倚其于处已率物之际当无容贫衲致喙矣乃近得邸报屡见台省铨曹交相排论虽台臣数攻张氏并其党与欲无嚼类有类于击死蟒者所为至欲比之赵文华等穷凶极恶奸邪之人似亦为过人言啧啧殆有厥由兼闻北来传言谓此疏草笔自门下相距千里未识果否门下意岂不以江陵之恶其罚已极治之不休仁者不忍又岂不以言事者多少年不经事之人徒哓哓以伤国家终始大臣之义此门下所以愤激而不平也贫衲窃有说焉夫三代以还极治之朝未尝不由言路通达谏官得职乱亡之朝未尝不由言路壅塞谏官失职今纵其人未必皆贤其言未必皆当亦当优容嘉纳以作其久屈之气此诚以天下为重张氏为轻宁恤其他况其言类多抗实恐千载而下必有公道在且休休有容乃居尊之体谦卑自牧虚怀平气以率庶僚大臣以之不宜有所偏僻于其间激成乖隔以损平明之化矧一涉意气虽正亦过此心之灵物我同体我感既已不中彼应自然不和且平矣是又可独咎言事者之失耶宰执九卿与谏官各树其党互相抵牾尤二百年来所未有事闻之甚可惊愕此隙一开祸宁有极为今日计急宜委曲调停大臣则少引咎归己而谏官之外补者当召则召还之事犹可及止不然则将贻后忧做成老来败阙遗下百世话杷矣以分言之顾山林人岂宜妄及庙堂之事然不外世法而成觉道对宰官机说宰官法且恃知爱又有不得不千里露肝肠者惟当局者详察之。

　　上本师和尚

　　八月朔自金山北渡九月中旬至山幻予兄以买秋事追之燕都已越两月矣丛林事宜年来悉从宽惠人情玩弛近者稍加约束人情即难之大都久弊不可顿除信然也幻予兄谒宝坻今回山得少物即用为买秋之费矣宝坻亦既发愿岁施一分南来禅众慧空兄已入寂场开至真定闻其讣深为伤痛校藏堂中正伊人是赖而天固夺之信人力无如天何而老师之言有以也海音以下八人今俱在堂校对华严合论写刻者相继从事饮食衣服俱亦安适然人情不难于暂难于久未知毕竟何状丛林规法自不能人人悦之况创始之初得失自是常事惟先其大纲俟久而自定耳老师在南开实念念悬系不安盖俗舍不比祗桓而侍从之众又鲜深心正见诚恐老师少有动念即于众生福田不无亏损即老师圆智深慈自多方便而开实于此不能忘念耳今冬幻予兄已往真保诸处觅求梨板来春始得归山开于来春拟入都城一吊龙华老方丈并一晤诸居士以广刻经缘事傅居士竟相左于济宁道中凡百俱未及与语渠侄云传有江南之后想必得参见老师矣冯开之雅有入山兴但伯俊先期而北恐开之兴不能孤起惟老师锡音北振时不吝一投手令得附骥千里可也昙生甚倾心妙德其才略亦足以有为诚维妙德之桢干幻予兄迩以谗感稍疑贰之即开之言亦不信谓开有偏比于昙生也此诚幻予兄之不聪致过而昙生于此亦不无少动其念来见老师幸有以慰示之昙生病在量不足成功欲速而遇事太察善走者必蹄啮此亦难以求全矧渠能谛信老师或终当有进益之地耳大行一到山便归平阳起文尚未及山芦芽至人送藏鸡足九月二十三日自慈寿长发矣台山诸丛林无异宿昔惟旧路岭檀那殷胜师子窝雪峰能乞缘燕宗明年安一百二十单修习大都近世俗接待门头所为空印上座业既相安从事无复他议矣法门垂秋高明者希觏柰何柰何开辈识习昏庸若非日就提警亦易于流浪惟老师俯念蚤贲林泉与曼殊大士交光摄受则岂惟开之幸。

　　复陆五台大司空

　　数日坐病蒲褥多诸梦想深自悲切生死未了忽接来教欲闭关百日誓将累劫无明一交打彻令人无任惊悚合掌赞叹方今聪明缁素号称参学类将生灭心向佛祖机缘言境中会得些意思又或静坐默参反观自照得少光景便谓入头便自神僵鬼怪邪气触人便口中活辘辘地某经旨长某经旨短某因缘是某因缘非某祖师彻某祖师未彻又或缄口培灌意图老成受用不知此辈如魑幻附身自迷正倒又如数他宝自无半钱分又如偷饭鬼终不得饱忽然猛虎踞项飞剑临头或藕丝爱牵鼎沸热恼及与一切梦寐境界竟成两橛觉得来时翻成三个如是即一期生死未知下落况千生万劫大事因缘谚云种麻端的不生禾经云金既出矿不复重矿未有生灭心及反观默照会得的佛法而可以了生死证真常未有佛法既有入头悟而复出头迷者不观香严击竹灵云见桃夹山之于船子临济之于大愚皆金出矿种禾得禾样子也又今参学功夫大都谓持某则因缘恁么参恁么起疑如此说来正如按牛头吃水又如无愁强哭是又不得种禾法则终不得禾今有人于此云我念佛念某佛我看经看某经我修观法修某观法都无不可第云我欲参禅参何禅好禅作么生参作么生起疑告之者曰参某因缘好恁么参恁么起疑不得向意根卜度不得向举处承当不得放无事甲里是大可笑盖孝子之于亲也一闻其命终浑身是躄踊浑身是哭泣岂复问人如何躄踊如何哭泣是好渴牛之于水也一望而奔岂复左右顾盻生死未明人浑身是参疑触处皆话头岂复问人参何因缘如何参如何疑是好岂复有卜度承当种种等过患可防看来只是生死心不切世相情重逢人问着不了决处便将聪明知解盖去不知痛痒不自面热耳聋亦无恶辣师资馍糊度日若肯办一个真实要了生死心日夜痛苦决定一见古人一言半句不了决处或被人轻轻敲着便向意根图摸或信口信手乱统不合古人符辙自然知愧自然浑身不放如服一丸毒药入肚昏闷之极亦不自知是毒非毒不死不已此与临济三年不解一问佛法才开口便含一肚毒气死向大愚何异哉贫衲深思近来参学牛毛了悟兔角其过在此兹荷慈召相与百日如古人爆地粉碎一场实深怀至愿奈禁足有期不敢出格取诳诸佛菩萨及现在大众谨布区区愿一扫世缘将要了生死心无刹那间断蚤暮悲哀自然举得高跌得碎百日定不空负也贫衲昏迷全资指烛是望是望。

　　与龙泉两堂上中下座诸师

　　昔沩仰父子有南山刈茅之语而天童颂之曰是须记取南山语镂骨铭肌共报恩恭泰听圭峰演华严疏钞断臂以酬法乳今诸师于龙泉法席三载而皇皇焉以仰答为心诚所谓知恩图报者矣虽寂子泰公复作岂多让耶矧兹末劫重生轻法沿习成风而诸师乃能尔尔是又贫世之宝后夜之灯也殊愧岩阿长物野朴疏陋无能为诸师表暴万一聊呵冻捉笔以塞诸师之命嘉平月十二日漏下且二鼓门外雪深数尺矣。

　　复空印法师

　　诗曰率土之滨莫非王臣而或者固执谓舜为天子瞽瞍亦北面而朝之释之者曰周余黎民靡有孑遗是诚周民靡有孑遗乎哉善说诗者不以文害辞不以辞害意可也肇师物不迁论以愚意观之大都直以法法不相到法法住本位为宗其引般若等经论及昔有今无不灭不来之说广借曲譬盖不出此窃观吾师所驳固以昔有今无为断常迁灭之见是则是矣恐亦未免瞽瞍北面而朝周民无孑遗之过也故曰人之所谓去我则言其住人之所谓住我则言其去又曰正言似反谁当信者良亦自苦矣且如来说法亦有偏圆大小之殊故鹿苑(鸡园)演唱局迹因缘般若敷陈荡除有执因病发药初无定方岂得逐言逐句而尽以华严法华圆顿之旨绳之驳中常住不迁二义一性空二真实愚谓肇师不迁正属真实义即其引用性空等文为证似皆借意非其本宗若不尔者则肇师何人而顾反背支离一至此耶不肖素于教乘未尝深究比来忙冗即驳草亦未暇细寻容再搜研以请印法正心论序简略草率诚无当乎作者当为归赵俟其来山再作商理因明判宗破相及以中道实相释正理殊为谬局诚有如师所云第菩萨智证之言似无大过唯泥执则成过耳何也苟非真现真比何能真立真破以开示诸有问者圭峰谓达磨禅为六度之一诚未梦见达磨面孔在来教云云雅惬鄙意天台判华严别圆先哲业已论之兹复奚赘若夫初住入圣增无明为四十二分法身品数亦如之又以四十二字配四十二位等乃至谓染恶即是缘了二因为众生本有等诚不知其有何的据无容强辨第性恶之说窃谓不然盖性不可言善不可言恶不可言无善无恶不可言亦善亦恶若言善恶则诸佛众生皆有自性当无庸修证矣若言无善无恶则十界染净从何处来谓从缘起必真如随缘故不尔则心外有法矣是故性善性恶性善恶混性无善无不善皆见网中语非我师大沙门说也永嘉集解容校订枣柏论竟细读一过然后请教昏扰中草复不尽欲言。

　　与沈恒川居士

　　夫一念不觉永劫沉沦于永劫中万死千生得生人道如滚芥投针盲龟值木不已难乎得生人道矣而又聪明饶裕为尤难得聪明饶裕矣而又知近事三宝尤难之难者也居士辈具此三难善根非浅然自今以往所贵善自保护务敛华归实去巧反拙实实发心实实放下谛观三界其犹火宅万有无异空华胡为乎于火宅空华中竞安竞荣依稀岁月鬓已二毛及今不图后将何恃脱报缘谢去求此身即不可得况聪明饶裕又况闻三宝名而近事之乎一报五千劫出头寔难勉力撑持惟在今日居士辈其勉之刻藏缘事初未尝有望于嘉兴乃梅村居士并居士辈竭力唱和幸亦就绪然支那众生以财为命欲其修习檀度最为逆情即已定未定之缘亦当方便随顺无以此法苦剉人情傥因此而退失善根增长谤詈则尤所得小所失大过将谁诿也惟居士辈善为调燮不尔则无上胜缘翻成法道荆棘岂区区举事之心乎王佛子南回无以为讯聊草八行直心道场逆耳奚恤东源先生今岁于二令郎习业想能终始其事计此时尚在同居故不别启乞为致声二令郎亦须责其习尚敦朴以介福寿彼功名则身外物也得失何有于我哉。

　　与王宇泰董玄宰两居士

　　经云发心毕竟二不别惟是二心先心难此不惟出世法为然即世法亦尔故志学而后从心知止而后得止是因心果觉毫不僭差未有表影曲直相为乖角者合而言之亦未有世道少或背驰而于出世法门名为得入者两居士厚赖三尊冥力及以诸缘所资致身清要则果终远大似有可期然因地发心实在今日乃有三事为两居士言之一无徼惠于人即人有以惠徼我者吾宁冰檗自持无或轻徇一介取与惟道义是从不然则他日未有不随缘欺假以君国殉人偿所得者苟或缘不我假心不欲欺则他生他劫当必改头换面以身偿之矣何也有其投之靡不责报刚欲难乎两全我物展哉一丧谚云贪他一粒米失却半年粮可不惧夫二一切饮食服乘子女仆从乃至器用田宅色色仍旧无学流俗辄自张皇即恶食缊袍恬以自处盖国典养廉惟此时为甚菲舍此即上下交际乃至赋役供输有辜科赎皆有典则存焉毫非我有脱为越取皆属盗因不肖恒谓当今之世有志德业者非三十年不改穷措家风不可矧澹泊廉静足养身心亦志道者所不去也三一切宠辱得丧毁誉是非乃至名位利禄诸有种子由今以迄归老绝无粘带一粒半粒投之八识田中令其发荣条达丧我嘉苗盖吾本有灵种净妙虚明了无一物良由一念瞥起遂致转现相因六用交错如蜗牛两角蜀路千岐令诸有情奔逐无归伶俜孤露可哀之甚夫千生亿劫幸得此人身而又聪慧超伦与闻阿耨多罗三藐三菩提名教诚所谓盲龟值木滚芥投针安可一旦失其所有事永嘉云心与空相应则赞讥毁誉何忧何喜身与空相应则刀割香涂何苦何乐依报与空相应则施与劫夺何得何失心与空不空相应则爱见都忘慈悲普救身与空不空相应则内同枯木外现威仪依报与空不空相应则永绝贪求赀财给济心与空不空非空非不空相应则实相初明开佛知见身与空不空非空非不空相应则一尘入正受诸尘三昧起依报与空不空非空非不空相应则香台宝阁严土化生如是法门幸两居士于车尘马迹中常令现前无或间断傥得一念相应即千古吻合虽身处长安吾国晏然景星庆云行布虚空令人可仰而不可即又如淤滓中牟尼宝珠光明独耀又如火中莲华色愈妍丽如是真不愧亲见作家绍隆真种禀受如来家业也既尔即从事世间功业亦何异瓮外运瓮幻人出幻无烦力作勤劳如其不然吾知未免身入瓮中且为幻转矣之三者信皆两居士素所明了第恐当局之迷故为喋喋又且千里长途托始跬步苟发轫讹谬驷马莫追矧败辕佚驾于前途者历历有之故又不设自外知己而靳此因心中一言也两居士其勉之。

　　与都门檀越

　　嘉兴楞严寺宋长水璇法师疏楞严经处也师疏经时天雨花庆云合事闻于朝赐额楞严寺入我明为三吴名刹嘉靖间佛殿灾遂为豪右力侵其基而别业之易兰若为燕乐之场化禅诵为歌舞之地有识者慨焉已而按院王公下议巡道转行府县归复之一时人心称快今圣母慈圣皇太后遣近臣御马监太监陈公赍送藏典诣彼兼经营殿宇有事焚修为今上及皇长孙祈福寿诚一时胜举也抚按守巡及郡邑长不可不借重其尊衔立石而天津至浒墅河道关津诸使君不可不疏其阻滞藉其卫护且五台新刻经板皆在临清登舟而临清钞关尤不可不通白之也傥于其中有可下一转语作佛事者幸随缘成就之无吝焉念六日早发不及面别谨俟徽音。

　　　　　　又

　　贫道窃谓五台为畿辅右臂所恃以林木为藩屏其中多设名蓝大刹是又以三宝为城堑不独称胜境也无柰久为奸商大猾擅为利薮每每赤手砍伐图获钜万之利而寺院尽为牛圈僧徒皆为奴隶且各处流民潜住在山以砍树为生计以开垦为窠巢木假抽印为重地藉纳粮为名斧斤行于前一火纵于后往往利归民家祸贻僧寺边防由是而坏僧寺由是而废此从来之害所不能解者万历六年间曾经胡雁平揭帖高抚台题请为边防重计设禁甚严山林渐茂未几又以垦荒之例开此衅端其害入骨万历十七年本山都纲司具申按院蒙批道转行府县查勘已经回申本道未蒙转详昨因陆太宰游山适吕抚台亲历其地目视其事遂毅然为边防长计作名山护法此盖文殊有灵所以冥资大权发如是心耳极为庆幸愚谓台山复兴藩屏复固在此一举但行繁峙县查议只缘据目前将本山师子窝凤林寺等处二三山僧坐砍伐开垦拟遣招详特蒙宽其既往概行释放兼给告示禁约亦云念事非一朝罪非一人以前罪端姑免究治此深见抚台护法至意既而该县重前申究诚未洞察奸商巨蛊政欲借此为口实因而(乘风)夤缘驾祸于僧以此为影身草耳愚谓若必罪其山僧而实中其奸计今后即有禁治而又罪归于僧利归于民此则愈禁而愈不能禁矣盖僧人修造百不过一而商民伐木卖板(开垦十居八九今独禁僧而置商民于度外诚所谓放饭流歠而问无齿决也其害在彼不在此为今之锁锁不)能尽述但乞查万历六年前院题请事例九年免粮案卷及十七年都纲司申文则洞见毫微然须姑免山僧之罪严禁附近奸商之家不许砍伐断夤缘之路收开垦之令免征粮之役严令有司防范僧徒守护此后一木不许出山尺地不许开垦此则一断永断边防不待整而自固僧寺不待保而自安此所谓灸膏肓之病而正得其窾窍耳但此情不能上达诚恐有负吕抚台此番盛心愿借重鼎言一转致之惟此不独为名山功德而实为国家长城万世之利也伏惟慈鉴幸甚。

　　与桂峰师

　　震旦佛法独痿癖于齐鲁间赖老师深慈久念潜回而默起之而[(((雪-雨)/月)殳)/心]老师忽复赞助神功大完元气信又可支百年喘息矣此非乘大愿轮秉大慧炬受灵山记莂而来者安能有此不肖开生也不辰何幸有东海之游又何幸而亲炙[(((雪-雨)/月)殳)/心]师光明之盛若此也固自庆更为齐鲁含识庆且也躬承老师种种摄受种种言音种种笑貌令人别来旬月常恍惚在光仪左右虽梦寐有然古人道灵山一会俨然未散信夫校藏之期[(((雪-雨)/月)殳)/心]师之意全赖老师主张此实报佛恩德第一公干也愿留神万分余俟十月颛人问候再布不悉。

　　与稚庵师

　　牢山之游厚赖贤师徒殷勤款接更藉杖履追陪以故尽诸幽胜靡不赏识信乎五百商众得登宝所实化城导师之功不可诬也关王庙为牢山化城贤师徒为游牢山者导师其功德利益甚非眇小惟深大愿坚勇不退或权或实或低或昂互相鼓激务俾震旦有情尽睹海印光明不独为区区齐鲁作大津梁斯完吾愿耳于贤师徒有厚望焉余不悉。

　　与东禅月亭老师

　　开二月去槜李时老师杖履在天台未得一瞻礼称辞为歉开入都城佛事人情颇皆顺适第为时不久但可植因未委结果当在何日尔老师今在东禅四大调和少病少恼一切境缘随顺否老师年未及六旬而形容憔悴似过之此皆佛法上留神苦多更日过虑田园衣食之资无人料理致令老师独疲于精力也不肖开愿老师自今以往凡期席可却者渐却之凡田园琐琐缘务可休息者渐休息之俾法幢多树于世一日则众生多受一日之赐且老师数十年以法乳餔养末学而末学中竟无一二蚤晚侍奉巾瓶并仰体耕锄之虑其过安在盖由老师平日即锱铢勺合之微不能信托于人故耳然以此之故人多疑谤人多怨望人多窃掠我知老师临命终时未及眼光落地以前且无尘渧为老师所有诗曰殷鉴不远在夏后之世老师其法舟月溪二老是鉴乎言及于此泪沥肝肠不肖开情知老师左右无以此言进诚以江南数十年法道全赖老师力挽回澜宁忍复以此声施身后此不肖开区区狗马之念所以欲隐忍而不能也苟此念毫有未真或他有所嘱及属轻狂好事甘堕拔舌泥犁诸佛菩萨且为我证知矣老师其谓我何哉楞严时风波愿老师时垂照烛梅村居士实老师贴体金汤愿开心相与终受其益更愿于一切法大都圆活一分免他日挂衣之累也人行促草草统惟慈亮十月二十日。

　　与平廓师

　　春尽入都城会我本师至自牛山而妙峰老师且未去芦芽并在京诸耆宿咸得欢晤一时贤士大夫尤颙颙向风本师刻经因缘虽未见华苞果实而般若种子则已广布缁素八识田中矣无何而缪仲淳忽有母氏之变时未出都门已哀殒几尽不忍其哭死道傍因以法药扶之至彭城始别去旋自彭城取道莒父即墨东游牢盛访[(((雪-雨)/月)殳)/心]山老师牢盛故为释氏道场载华严疏钞元丘长春力废之其山水妙绝寰宇而[(((雪-雨)/月)殳)/心]老师尤越量大人因相与冯陵岛屿抚掬沧溟恣质已疑商评法道瞬息之间竟移旬月而亦不自知山水病狂复沉湎之久也八月尽归锡燕都今冬或无他往来春复有清凉芦芽秦晋之游大都以刻藏复楞严二事因缘出现于世第不知毕竟有几利根获蒙授记耳老师锡今何在四大调和及少病恼否奉讯虽疏而此身此心常恍惚在光仪左右想老师亦必时鉴区区狗马之念于杖麈间也千里虽遥此心不隔不肖固自谅且谅老师楞严时有外障愿老师不吝慈光恒垂照烛不肖知此道场终不落落山中经阁想已落成见如居士近来何状盖今人要了生死须是大破常格要了生死人相处须是大破世间门面常情苟以情顺情如玉磨玉交相掩护担阁前程他劫他生筑头磕脑未免愧心愧色也老师以为何如心弦居士途中一偶因追逐风尘彼此忙促未及少致温款至今为歉幸老师为我叱意人行促草草不尽欲言。

　　与幻居师

　　别来道业何似居山中既无俗染营心又有松风竹月助行则他日相晤当必有大可刮目者在也不委山中向来四事之供仲淳亦颇用心否傥有阙乏须遣人告之盖彼俗事为繁或不无忘念耳本师冬在妙德几百日日惟一食食且糠饼小米粥而精力犹王神意甚适信至人日用直下便是不间丝毫有非情粘识滞者所可思议也不尽。

　　与仰崖座主

　　菩提达磨以鹫岭一花东来震旦六传而为曹溪曹溪嫡嗣则有南岳让青原思青原再传则石头迁也让迁二祖皆出世衡之南岳今五宗子孙皆其所出子孙遍天下而委祖宗之地于寂寥草莽漠然若罔闻者其忘本之罪当何如哉以故老师特绘二祖道影将送归福严石头以示天下知祖宗所在其用心亦良苦矣窃念今上圣母年来所造金襕僧伽黎以供十方师僧不下千百孰若发心严造二袭随二祖道影永克供养即以此为皇孙祈福寿其所得不既多乎二祖像今幻余师请去京都写传并裱轴吾师当诣茶庵一瞻礼之或即请进内庭一瞻礼以启发其信心亦可也师不远有南岳之行此衣此像即钦命座下赍送亦可又闻南岳已有大藏或即随藏赍送亦可但行时必得不肖一经理之斯尽善耳此举实报佛祖深恩惟座下留心无忽造衣当不比寻常须得龙锦作无上庄严可也大藏必须藏之方广寺此事向与妙峰师言之矣今未卜何如座下并须着意此时都城莫非为一己一寺图者独座下实心实行尚可与言故不惜琐琐惟为法是嘱。

　　与汪伯玉居士

　　窃惟居士栖神法道声振一世贫衲未剃染时已知黄山白岳下有现居士身作师子吼者矣第恨东西路岐无缘觌面眷怀有道惟迟后期迩者贫衲业有微志欲翻刻大藏广为流通因缘会合时节似偶然赞襄缘起端属名贤念居士为当代宰官耆宿可无片言叙述以系此方之望耶弇山老人与居士以道业文章相许可为世宗匠今弇山属意兹举独有深心合集居士便成双璧居士乘宿愿轮挺生明盛于佛事门不舍一法矧事可报佛恩续慧命意者居士当更不惜苦心也世外人惟一诚相向不敢作寻常虚语以渎尊听统祈慈原幸甚。

　　与汪仲淹居士

　　楞严目击雅识道存违离已来时复驰注顷以刻经因缘自五台反三吴始知居士抱病经年益增怀念不知居士于病苦中能以正智照了不为所转否古德云太末虫处处能泊不能泊于火焰之上当知一切病染何异太末虫而正智则犹夫火焰居士闻熏力久般若缘深当必默然丈室无容致喙然重以叔宗行又无能终默勒布区区亦不自揣量者也惟格外亮之。

　　与王弇州居士

　　侧闻居士栖心玄远冥与道会贫道虽山林野人亦知倾注比因缘会合得奉周旋和风庆云俨然仁者自非宿植德本何以有此愿益熏修作护吾宗开发同事令出情之法颓而复振兹非居士最胜因地欤外承居士许撰刻藏缘起顾念居士久向此宗博通教旨又胜论雄文匠心独妙方今海内学士大夫以文章名世而复留神法道者惟居士与新都汪公为赤帜耳今居士已自慨然独不得司马公片言为此举前旄尚属阙典贫道不久还清凉且不欲以山野干王公惟居士念之岁序已更愿道念与日俱新勿使毗耶独擅往迹是所望于居士也不宣。

　　与周鸣宇居士

　　左右襟期旷远神明朗然虽日垂绅朝堂时复潜思物表故于割绝尘氛之人亦自雅有冥契迨宪节东建贫衲正兀坐龙华无由以法水润属车之尘辱致拳拳徒怀高操贫衲比欲再刻大藏播之震旦为缘既普沾润亦周当代名公咸有叙述岂以门下辞吐珠玉照耀一世顾独无赞叹之语耶以故愿托雄文舒光四表俾般若以之流通慧业由是成就其于利泽不亦伟哉愿门下深心图之国学弟子吴惟明与贫道为法喜游其人上士大雅之赤帜吾宗之白眉闻其将过淮东敬属致一辞以通精诚惟门下晋而与之当见芝兰之在侧也奉去刻藏缘起一册。

　　与冯开之居士

　　别来两易寒暑信光阴易度人命无常不委足下迩者作何面目夫三界种子不越瞋爱二芽然荆棘法身戕灭慧命则爱缠视瞋毒其功能轻重大小又不啻百倍故古德于爱见有以脑后箭喻之者盖觌面者易见脑后者难知易见者可回难知者必犯也青山白云足发幽想声色货利多滋俗情不佞谓居士于城市山林当分时而处若也沉湎市井久却林泉无乃不可乎幻居兄飞锡南还意在双径双径去武林密迩足下傥能以肩舆时相过从则松风竹月之下罏香碗茗之间可以涤烦襟而袪俗虑澄性宇而湛心田也矧楞严纂注方待参评惟足下图之刻经期场南北终始业已言之仲淳双径之图似不可缓足下与仲淳其密留意焉务使彼辈欢欣乐成事乃可久且于化风无损也不尽。

　　与松谷老师

　　久违良导益涉狂途深嗟岁月之飘流无奈菩提之遥远是诚有孤如来之遗训知识之指南也匪独佛怜良亦自苦近闻老师法席森严学流整束此不惟模范端则器易以成实抑风气靡而时不可徇非老师之仰承先觉俯念后来宝铎坚鸣金鎞曲施霈霜露于阳和之后使万宝告成投参苓于姜桂之余俾四病皆起何以有此哉开也执侍末由翘勤有素偶因风便聊附讯言俟入都门载参杖麈以承謦欬兼吐私怀宝舫及空古渊三子者心地平夷志行醇笃今夏在山对仇大藏亦颇用心兹诣都城期探讲肆傥其可教惟进而与之亦见慈悲拯拔之念也不悉。

　　复曾舜征居士

　　来谕谓梦者梦知梦者未始梦此未免将梦者与知梦者判为两个过在心外有法法外有心又云当其梦时孰为不梦者此未免将梦与不梦分为两橛过在拨冰觅水舍器求金离此二途脱将梦者与知梦者梦者与不梦者融通互摄非一非二有如永嘉所谓实性即佛性空身即法身亦未免认贼为子唤奴作郎审既尔毕竟作么生话会居士若向这里不眨眼伫思定夺得出如在大火聚中将夯得一茎眉毛来则暂许居士作个同参虽然如此亦只是教乘极则禅门下若向上事未梦见在盖能同条生不能同条死也其或未然切须猛着精彩极力觑破要知此事不比寻常非是笔舌聪明境界须是一番寒彻一番觌面始得居士其自勘之。

　　与于中甫居士

　　本师居北园机缘非偶此实众生福田损益攸关不肖系念于此未尝少辍所贵足下时在左右无令疏失斯为得耳不肖以九月上旬至山丛林规范渐就调停南来之众皆已入堂校对华严合论写刻者亦相继从事矣合论讹舛颇多即南方新刻八卷其校订出冯先生乐子晋手然亦弗就妥今山中写刻俱善有非南方诸刻所可及若全藏得如是终始诚至愿也宇泰及足下两缘皆当刻意完全与昙生来贺氏缘事只须足下作字并不肖书封去取来就金坛发付可也如必欲昙生亲往亦无不可但昙生亲往须仲淳与俱乃善惟足下与仲淳计之仲淳精神疲顿已极阳地阴地皆当随缘即使得地而不有其躯亦世出世两失之矣仲淳内子止可移就认卿同住若买妾则可依介伯更须一相知亲属同之可也介伯心直而粗恐亦不能照灼奸佞须仲淳与足下▆补其不足更得润甫留心为当荆南产业在贤昆▆图之尽无不可若仲淳则不可多营田宅以孱弱微躯形影相吊朝莫不保但得子息以谢先人便当作长林丰草间物宁复鼠窃狗偷以营营世网乎以有限精神奔驰非分事业诚非计之得也若果雄习未尽则宇内不争之功若名若利不少岂区区事此此不肖所以踽踽凉凉惟正是守即为法门事亦不敢他有所图以自杂耳来谕东土之事意者即仲淳所言常熟边海耕种商贾之业乎若尔决不可为盖诸君皆非终于世路而文卿亦不足以主张此事舍文卿则更无人矣已之已之今而后一切世事但在收敛无为开阔况仲淳尤不宜涉此也祝祝文卿止是少有苟安气象亦无苛责之过翻成有损无益此文卿亦不自知足下以为何如刘户部吴尚卿俱明春入京图晤文卿信当以太仆告归亦俟来春与之语本师在关中上下饮食须是调适厨灶必在内乃能妥本师出开后方可作贵溪之行事有大小慎无倒置陆台老闻有志求见本师不肖谓尚非时节因缘此须仲淳及足下维持之但使其系念不忘可耳列祖画像随缘多寡无强人以不堪善卷祖堂之举亦宜从容季伦明年必得与足下同朝夕乃可足下须出情量以成就之傅居士南行必参见老师冯先生颇有意清凉第傅居士先期北返恐缘不能孤起仲淳须方便成就之不肖同众由清源步行入山精神俱强王至今无病患幸无念仲冬十三日释某和南中甫足下仲淳润甫均此不另启天池期场东禅义仓仲淳俱当留念护持之。

　　与缪仲淳居士

　　昙生归山得手书已备悉南中事体然要之一切境缘本无好丑亦无违顺良由吾人不能照烛徒以情识承当故触处坎坷随缘荆棘爱媒怨贼劫戮家珍此诚学人所当蚤夜痛心以自克责消殒而况敢复于坎坷荆棘之上因成待续增培灌溉以赍法身慧命耶且足下生平染习感激独多苟非善自和平则来报岂辞瞋类幻人梦事阳焰空华智者于斯讵生实解即世故萦萦交情扰扰但得亲赍就土孺东已吊孰若暂作清凉游以远尘樊况青山白云足生幽想高人逸士可涤烦襟傥遂斯行诚计之得又且清凉一游窃恐足下终未可免时节因缘亦在今日过此似难举策矣惟足下图之刻经期场南北终始业已独为足下言之双径之图于今似未可缓兹幻居兄南还当送其挂锡彼所潜为启发然后足下与开之先生因之往反以便宜取事俾彼辈无所猜忌倾心乐成斯为得也惟足下与开之先生密留意焉。

　　与太原王龙池居士

　　兰轩居士辈凌冰雪履巉岩以诣妙德而神气状貌乃冲容可掬是固曼室慈光有其摄之而居士襟宇飘廓盖亦可见第其顶门一眼彻底瞢然愧自力不强金鎞莫展经云应以宰官身得度者现宰官身而为说法是所愿望于龙池老人也老人其念之刻藏赀戊子年所寄惟东白止付一两余皆符合此必东白一时空乏贷用不以相告耳惟居士稽核之盖出世因果锱铢尘渧未容混淆故也。

　　与傅伯俊侍御

　　自入山来冰雪万丛高贤四座相与趺坐普光明殿共方山长者入无相无愿三昧深谭四无碍法界法门乃不觉一念瞥起转现相依梦与居士联舟夜泊其地俨震泽之胥口忽有匈者三人诣居士强有所需居士叱之遂虏居士及内君似子载而去盖绿林豪客现匈者身也不佞闻惊推蓬居士得脱贼匍匐水涯不佞援之登舟蓬跣袒裸殊恶状然神气则冲然粹然不变也因相与慰言把手远瞩风涛灏渺不瞬睫间而贼艇已相距十里而遥殆不可追矣觉而胸中若有所触者久之乃自念此何祥哉动我心王若此次日果有僧来自四明为报维摩卧疾于毗耶诚为机感之相通有如符合者谂诸左右既不堪诣彼问讯复何吝妙德一言居士志山水怀名胜亦既有年一旦俶装前途即遭困折不审于此何以为情夫心境二边不过得失逆顺两种得之得孰与失之得之为至顺之顺孰与逆之顺之为大故曰贫贱豪戚庸玉汝于成信矣夫失且逆所以造吾至得将吾大顺也然此犹在人天路上行履得失逆顺圈圚里蹲坐苟出此圈圚超此路径又奚至大之足言况也猎者不避虎兕渔者不择波涛清修之士不厌烟霞泉石癖在势利者不耻寒酸局蹐婢膝奴颜壮士不辞马革裹尸贞女不让朱颜瘗土岂怀道德者而顾以境缘夷险二其心哉吾知居士久已掉臂此关然法侣妄情不能自遣故复作此剩语居士其照之本师挂锡金沙想得参侍开之仲淳中甫叔宗诸居士必获周旋凡所接纳及所游履所得益当无吝一一示我以慰远怀华严合论校刻颇精卷尾显名意旨不委于尊堂内君嗣子及先亡有欲及之者并乞示下以便后刻北上当在何时清凉之游得果所欲否曾与开之辈有所期约否令似当严督其课业无或惰之斫大木调良骥非姑恤俗情所能尔也居士其念之。

　　又与冯开之居士

　　苕溪别袂返楞严未几即诣金沙躬侍本师旬月始北发九月至山山中事宜粗为条析南来之众俱入堂校对华严合论写刻颇精不亚弘明诸书大藏终始尽得如斯诚所愿也合论即吴江新刻八卷亦甚潦草讹落至若去经存论亦有未妥盖志宁合论时已失长者故物而慧研删厘合论则又失之以故子晋笔削大都于长者血脉无从联续而志宁慧研私增科判亦未敢轻削是不惟无补长者反增重其迷误不若存旧犹间有得失可指议也本师寓金沙久之居士曾往参谒否夫末法众生易于懈退非善知识无由策进学人知见易于淆讹非善知识无由拣辩故曰水中乳惟鹅王能择之又曰大唐国不是无弟子只是无师有师矣而又慢于请决则报缘一谢束手长往业海茫茫出头无期伊谁之过也身世匪坚光阴迅疾惟居士勉力自强古人三日刮目吾辈三年之别各犹故吾则襁褓中儿不可久违慈母信矣傅伯俊久迟居士同了清凉之愿昨过聊城闻已南游此时想曲尽江南诸胜兼得本师为之指南所谓捷足者先之伯俊之谓矣仲淳精神疲极良可哀悯傥其亲已葬孺东已吊居士当携之同入清凉少事将息可也。

　　与松江康孟修居士

　　蚤秋去吴门诣金沙侍本师旬月始北发九月至山山中事宜一一条析南来之众俱已入堂校对华严合论写刻者亦相继从事写刻颇精不下弘明诸刻大藏终始尽得如斯斯惬鄙愿耳茸城檀赀想已合集乞付沈认卿氏转发来山山中自后遣力蚤暮盖无定期江南缘事则惟各所主盟者不违时失候收付认卿氏已耳施者姓名除银封内填注须更以别纸开揭缄附可也身世匪坚光阴迅疾愿诸居士各努力焉参须实参悟须实悟无为光景门头担阁自己唤甚么作光景古德云若人识得心大地无寸土果识得心则大地无寸土其或未然则不惟世间种种得失荣辱爱憎取舍名为光景即寂静山林逍遥物外乃至菩提涅槃及有法过于菩提涅槃皆光景也虽然水中乳惟鹅王择之光景中心惟善知识辨之诸居士既游身于功名声色之外岂一无所以图决择可也此启孟儒仲醇孟修中复四居士足下他相识均此致意。

　　与吴江周仲大沈及庵吴孚泉三居士

　　江城言别随诣金坛侍本师旬月始北发九月至山丛林事宜一一条析南来之众皆已入堂校对华严合论写刻者亦相继从事矣江城所刻八卷近入校对其讹舛视东禅本尤甚山中新刻幸得多本校雠过或差少然校书如扫叶自古难之第写刻颇工致不下弘明诸书大藏终始果得如斯诚至愿也江城檀赀想已云集乞付认卿季华检发来山自后每岁所供惟在三大士不违时失候收付认卿季华两居士以候山中人迟蚤诣彼索之山中遣役或迟或蚤盖无定期也汪仲淹寄我佛像手掐俱在叔宗处乞并发讱卿付来小白毫笔随缘惠我二三十枝。

　　与吴康虞居士

　　计不才去金沙不久足下辈且相继至恨未能少迟一话别并悉种种为怏刻工始末叔宗处寄言何鱼鸿杳然也迩接手札已备悉其事徽人勤俭雅称山居信有如足下所云舍徽人则江西福建亦庶几其近之吴人信未可独任第此时写刻所尚皆弘明集家法非吴人则虽各有所长而独短于此矧拳刀笔法尤于板字不宜近有歙工吴应芝者来山以言乎帖意软字无或居其右独此则视众工瞠乎其后远途跋涉进退为难良自苦矣黄守言者其手笔绝伦固于墨谱见之第恐其于板字亦非素习山间此时选择颇精不亚弘明少有差池难乎情庇此事未可遥度惟足下以实告之令其自作行止傥支给路费令之入山即莫可进退非策也北方定价字每百工食银四分彼辈诚能改拳刀刻板字固所愿耳南羽所绘经首佛像须觅此人镂刻乃善刻已可寄楞严属首座忠庵师寻便转致归山卜居义兴颇有法侣相亲近世出世法俱便宜宜从之足下以孱弱之躯道业世业两无头绪南羽亦流浪无归智者观之深为二居士怜恤人生朝露住世几何即于幻梦中造幻梦亦当随分随缘时防时检不可刹那无出身路在也。

　　与瞿元立居士

　　慧空师于校对场中方藉其为众表率而天固夺之不才至宁晋闻其讣深致感伤盖悲人命之无常而悼丛林之失赖也山中道场颇阒静南来之众业已结期校对华严合论写刻者亦相继从事写刻颇精美大藏终始尽得如斯斯所愿耳别来面目何似果仍旧时抑新有所改换日用毕竟作何消遣不才每念足下精神疲劣色命尪羸而复驱驰世路傥大事未明遂致淹没以负生平良亦可哀此足下亦曾自念及之否且足下习气虽似孤冷其实多情兼之胜解纷纭本光粘滞古人所谓事障易遣理障难除其足下之谓夫不才年来南北奔驰事椿碌碌虽于己分上志有所用然念多作辍犹然故吾言及于兹不觉汗颡呵冻不尽欲言。

　　与贺知机伯仲

　　古德云太末虫处处能泊不能泊于火焰之上众生心处处能缘不能缘于般若之上何也般若如大火聚有其缘之则能令本光孤灿习漏陨亡器宇含宏襟怀高卓恢谐万有甄毓群灵江汉秋阳不足为喻故曰天上天下惟吾独尊般若有如是功能信非夙植德本缘之岂易易乎哉惟居士伯仲芝兰孕秀金玉含章萃美一堂于世谛亦烨乎可观矣乃知三界火宅万汇空华能于此留神而求出离不佞耳闻且久目击已存谓居士伯仲不于一佛二佛三四五佛而种善根不可也第此之一事不难于发心而难于究竟不难于一时而难于永劫不难于安常处顺而难于造次颠沛诚欲易此三难必也晨夕起居之际左右屏几之间不舍般若言诠半部使其机感合熏优游自得有得即请印决于大知识门墙拣其真伪如是即古德所谓不能缘者我能之矣矧于三难乎何有惟居士伯仲勉之刻经赀费乞即集之中甫转发无羁去后昙生师以武胄出家心真行实亦发心相与从事刻藏因缘者也南方缘事悉以属之居士伯仲所施或竟付渠亦可其施者姓名须一一揭示。

　　与徐孺东尚宝

　　燕山别面忽焉三易寒暑虽形声邈绝乃心神向往矧闻性天顺适台履安和兼之卧稳东山心勤净域实为庆慰无量焉夫圣贤豪杰之生斯世也不偶其出处亦不偶生也以时其出处亦以时故历山莘野之耕富春渭水之钓槛车之囚首阳之饿皆不能为时能不失时已耳其既也讼狱归阿衡任飞熊载伏龙出乃至一匡底绩者有之终身羊裘饿死者有之皆不能为时能不失时已耳斯时也矰缴上机网罟下张即飞千仞走丛薄惧犹不免况两绊其足而求致千里哉昔人有言静漠恬淡所以养性和愉虚无所以养德外不滑内则性得其宜性不动和则德安其位养生以经世抱德以终年惟先生以之乃若出世第一义谛尤自有时节因缘贫道谛观先生其于佛法时节似宜更迟之岁载为先生今日计但当以数息静虑法门澄敛昏掉念头以楞严圆觉两经熏灌般若种子久之动止昏明灵根渐茂则于千生亿劫久睽头面当必有正眼觑破时节在耳此又出世豪雄实贫道所深有望于先生者也临江卢晋明居士名大壮为李见罗先生上足性宇开朗心地莹洁兼之声律身度真后学楷模闻幼令郎年可入小学就外傅当得此君为之依归第其家贫而孝恐不能舍亲作远游先生力能移其家致之左右则岂惟令郎蒙养攸赖即先生他日林泉燕寂亦法侣得人矣先生其图之刻藏道场业已卜吉五台山檀越亦既舍内而就外缘约四十分期订十年今盟集亦庶几十有五六第念世运乖和三灾兆祥不知终作何状此虽系之众生福业轻重然今日宰官居士曾面承灵山付嘱而出现者宁能忘情于此乎哉于先生是望于先生是望。

　　与顾襟宇少参

　　明公以粹美之资布宽恤之政使境内之事百废聿修时贫衲正挂锡福城所幸机气冥召遂令千载名蓝坠而复举向非明公愿轮有在何以得此嗣后贫衲曳杖北游谓当与明公会于长安至则宪节已诣江州矣徒有怅惘日惟与瞿元立曾于健于中甫三居士为法喜游宴寂之暇时复同元立辈商确刻藏缘事始定长缘四十分分岁百金自一人以至多人惟信心坚久者许与之近过江南因游贵邑贵邑檀信不请而集辄举二分余乃知向传常熟多善人信不虚矣荣转东还必遇无辱想无辱亦必能道其详寺僧念明公为功德主乞贫衲一言迎于道左时方炎热愿明公以法水洒润意地令常得清凉为法道光此野人之祝也惟明公少留意焉。

　　复王元美居士

　　是月十九日拜领刻大藏叙捧诵之余铿然金玉非夙具深心其何以有此且寄汪司马公翰札不独丐其以颖光三昧作大佛事而兼属以檀波罗蜜为助缘又非具大悲心者何以有此耶贫道每自惭德▆微鲜愿力绵脆顾欲负九鼎图适千里诚莫知所终乃今幸赖诸明公光严照策或可恃不至颠蹶而▆宝所也方远归清凉无暇作新都行舆议周叔宗代往叔宗与贫道独形骸异耳兼藉宠灵意者司马公当亦无吝乎此也。

　　楞严问答机缘

　　师在楞严问康居士黧奴白牯是恁么受用居士曰但一味平怀不管他黧奴白牯师云恁么则居士当憎爱关头作么生平怀居士无语师云丈夫家出言吐气须有来由无自欺诳须有针线且莫作绣鸳鸯会去也。

　　与王龙池方伯(已下四编己亥年酉月望从忍可师伯处得来)

　　德音睽绝奄忽两载心光相烛犹夫一日地藏这块石在心内心外话未委此时得其安放否惟此一实余二非真古德云参须实参悟须实悟才落思惟便成剩法每念话言之难再益伤岁月之云迁千知百解尽属偷心锯穷木断斯为了义愿居士图之刻藏因缘岁集檀越四十分分百金期十年终事江南善信颇发肯心而北地则罕有应之者以故缘尚阙如楞严圆觉维摩经各一部僧宝传一部缘起一册附充法供盖众生以法为命法缘凉薄慧命希微世流日深觉途愈远苟非顿了宁舍薰渐此又知解之门固知居士未甘点首然破裘百衲足备严冬要亦未容轻掷也何如何如。

　　与徐文卿居士

　　大疏严挺可畏而▆旨意云云国是可知使贾生在今日当不止痛哭流涕已也足下此去差所决当称疾得请便以此官坚卧东山无复走迹长安斯为胜策成就世俗之功名荫资且有定局上縻国恩下损家业疲精力以浪光阴岂丈夫所为况自己千生万劫头面了无下落尤当切骨痛心亲依师友蚤莫提撕以求迸彻宁复有此闲长工夫共马蹄逐逐浮沉尘浪中耶倘以不肖之言为然则就差即迁转内不过府部属官外不过郡州正佐皆未若今职闲散无诸统属如未肯心则归江南以区区此意决之仲淳中甫然后具请亦可也吾知两居士当必为我点首刻经因缘大都北方缘差胜期场十有八九定在北方拟刻成则移就南方以流通之计得四十人为缘首每人岁助百金与刻工相终始燕赵齐鲁大约有二十人江南如金坛之于丹阳之贺吴江松江诸处拟求十人外十人则求之徽州蒲州二处夏间必走江南订集因缘秋冬归北以起期场光阴迅疾敢复怠缓松江必以足下与康孟修为缘首聚赀即自今年始足下此去其图之唐元征当在松江列中渠每年量力或十金二十金足下行时亦当与订定令其岁有额助以入龙华而松江会中亦岁为其登数吴江必以周仲大为缘首而沈及庵顾元玉周季华则左右之足下过江城亦当预为白意赵居士凡百辄通内甚损光明诸公举动决当谨慎刻藏因缘未必就赖渠力足下亦不必过为委曲此意亟宜致之曾司马恐僧辈无远见谋近利不知护惜伤其体面昨闻有佛像等物遗诸公此甚不雅而一如师竟不为制止何也可恨可恨大都诸公于此辈非有不肖在为之持衡方便绝不应往来交际弘明集南方每部价银八钱北方加三二钱此康虞书至云云盖此书价至一两不可复上矣孝甫既不肯发足下竟为带银托康虞印之每部亦只可定价一两印则必须全部初议七本头以当时刻未完工故也三千部之命今不必拘泥若孝甫允从一两一部尽其所有为成之余银带付康虞印补可也袁微之请藏事必经不肖手乃可都城光棍非足下所能料治慎无为左右人所中昔冯开之所请既有有司为之督促而开之于此且甚谙炼然其中包藏重沓破烂不可胜数昨年不肖才为补完今足下若为举事必不完美令我受托不终况余银皆不肖用费无复存之龙华者此事必不肖至京乃能勾当足下当己之借用银竟送付龙华可也潘匠所制铁钵甚佳足下当谋之孟修再为不肖制一件大小样式悉得如本师者斯善矣内君近来无病否保郎何状冻笔不及余。

　　与傅侍御

　　别至清凉于其最幽深处丈室杜口谢缘即妙峰憨山二师旧栖隐地雪覆千嶂人迹绝至出户便穴冰雪为窦仅一山童充巾瓶侍者甚古拙不解他事日相与煨榾柮煮燕麦以款饥寒此外则烧柏子跏趺静虑时证入空无相无愿三昧遗身心忘旦暮足快生平兼之发长寸许貌枯羸若病状独精神则清王可掬想雪山老比丘当年光景殆亦不过如是间从三昧起念诸法侣马蹄逐逐风尘欲刹那际入此三昧一相觌面受用少分岂可骤得惟门下其庶几身虽入廛而心恒过我不离当处遍踏峰峦此又不动一念远相鉴知足下为我点首否五台因缘向云云甚草率不足据昨归山备采之深幸本山都纲司额有申文抚按司道事例省平地起风波动世惊疑又幸抚按司道即批申告示皆超情破格尤便踵行因择其切要四事私为属草先请命继且出以示该司令其具申傥其如所云云批发则千载名山之幸岂惟现前圣凡大众万口颂恩即曼殊老师亦当于金色界中合掌加额题请云云非时世不敢望第借以速有司奉行耳立碑最为切要即题请亦一时故事立碑则千年标帜也其戒淫一节初意欲重惩二三以警什伯已复念之晴空霹雳则其人必推原所自今僧司既申劾有司而批词末复末复则彼此当有鹬蚌相持之势此时乘而利之乘此以清外障乘彼以荡内魔两无姑惜两有显对各心死无憾此又在渔人运用之妙耳雁门兵臬大有吏才垦荒蓄赈皆其政也幸善导之令作名山护五台令亦笃实忠谨幸提奖之其游山一节业既有批申之举则未可如向所云云恣其游览以坏世相兼重烦有司而致其猜疑但登游五顶及菩萨顶显通圆照塔院三五大伽蓝斯已若高僧则概不可请谒因缘皆有日在也闻慈寿主人为塔院住持有所请求慈寿非高明塔院最愚俗或未免以一己之私累足下之公当察之无轻听妙峰老师居芦芽当得善巧放一光以照临之近奉　敕赐大藏有敕谕及御制序相府赞文因此为其立石可乎或更别有方便在也芦芽为边山亦不可过情犯世忌来物议刻经期场向已十八九决策灵岩昨归清凉有僧告以此地信名胜第与黄巢故址比邻其遗风流俗犹有存者迄今四山多豪客窃发业于卤劫不以为怪虽有司莫可奈何不独四山即灵岩秃民大多其种族谓此山凡行人欲入泥水试坚利化骁顽则可藉欲举缘事集檀越则不可此僧曾居彼三年且老成练达其言有足信者因作思惟此期场非眇小所有一切因缘大小美恶始终彼此惟诸佛如来悉知悉见终非隔碍凡愚所能测识趋避至元旦遂以清凉双径牢盛灵岩四名山求阄于释迦如来文殊遍吉两大士及诸护法善神以决狐疑乃三举三得清凉今则有不得不遵如来敕命矣清凉山水浑厚盘旋足下一入游观当亦肯心自许此去聊城道仅倍灵岩亦不甚远法门最近肉骨亦惟足下足下当不以东西而异视之显通寺为清凉首唱其风水亦甲诸刹唐观国师造华严疏钞即其地其规模犹唐之旧欲举事当就此但礼闻来学不闻往教此时山门甚凋谢得门下垂一语嘱都纲住持云此山门恁么陵替何不请高僧为兴隆之间或又问达观老师父密藏师曾到此否则此辈当自有来学之心矣不着色相无尽藏妙用不属颖君不肖二月尽出足过芦芽一访妙师复由燕都牢盛走江南唱诸法侣结集因缘期秋冬归山流光几何敢复念缓计此时门下科场事毕或复命或请告当亦聚首闻太原有王龙泉方伯蒲州有山阴宗藩皆久驰法道刻经因缘门下能为先通否晋中善信有可以宰官身得度者并乞留念。

　　与某

　　往客隆兴辱不鄙日三四过谒皇皇道途其不知者以为奔走直指艳豪贵其知者以为伟哉陈生乃迫迫一鄙贱衲僧尔尔时鄙人窃觇足下不倦劳不武俗不羞众议而中外恬然遂为勒之心印至今尚文彩熠熠炫露也昔魏公子无忌执辔侯生侯生益骄公子益下观望益众公子益恭谨称訾者沓临而侯生公子益相安不为意以故公子卒赖侯生窃符椎晋鄙以解围邯郸而声震诸侯称雄四君而鄙人于四君亦窃独豪美公子鄙人非夷门侯生而能为足下方外侯生不独鄙人天下之为侯生者不少也愿足下于此一段气分极力扩充扩充之尽又且日以信陵因缘默自薰发久之必能掀翻大事彻悟无生与净名庞蕴把臂菩提解脱场作豪雄丈夫即于世法为上为下亦自刚毅轩烈有须眉气象彼晋唐风流宋儒理学皆区区臭腐非所望于足下向示今秋欲肄业燕都北城龙华寺方丈有月清上人雅能敬慕贤人君子必能为足下得善所慎无借居内宦庄园一与此辈从事即无能进修己业矣祝祝月清乃祖瑞庵老师为都城缁林中孤松老柏足下当礼重之余不悉(卷终)。

　　与真实居士(已下七编辛丑年正月虞山钱牧翁发来刻入)

　　世路崎岖人情冷暖自古记之而今日之长安尤非昔比奚忍见闻足下宦情轻重厚薄已不待今日印知纵鸟投鱼乐应无极第法道秋凉非有力莫能匡护此又为佛子者不能不为足下动心世道危险憸宵得以倾戕善类此又豪侠知己不能不为足下含声愤恨愤恨也大事未明臭汗未出古尊宿机缘语句纤毫未透诚今日所当急切用心不尔则足下之可怜又不在一生之得失短长而在千生万劫之沉沦苦楚即具一知半解一场热病尽付徒然竟何实义来谕谓病在杂用心此标也非本也本在生死心不切耳生死心若切纵驱之杂用其孰能之师友远离互失鞭策彼此病同念同但以法门种种无能粉骨析骸博一定夺云分萍散无时是已奈何奈何老师每屈指法门根器并长松明月之下念及江南法侣独注情足下居多即近日世谛因缘亦有足下千生万劫不能酬其德念者苟非真实奋猛各自努力相负实多老师二月间往清凉夏毕之峨嵋不肖不远亦且往清凉俟老师行时或随其杖锡西游秦晋乃返或竟归燕都或密走江南江北定刻经场所此皆至清凉始决之刻经因缘肯苟就无劳旦夕即大举就不难第不肖意不欲居北又兼此时缘有所当讳避者即失一时之近利存法门之大体吾宁也此其大概亦既与仲淳筹之且详傅金沙居士大有信心深念春间集诸法侣矢志捐俸为唱缘此因甚正不肖近计欲法此求四十人每人或自力或藉他力岁出百金每岁可得四千金不十年足竟是事而三吴及燕晋齐鲁亦可觅四十人岁有退失即岁觅增补之常令不减此数此计行而应避之缘及僧家分募之缘可竟谢之而法门终无他虑矣此意足下与仲淳熟计之以为何如仲淳实我辈生死肉骨其居忧也哀伤决重惟足下时亲密之宽慰之务全其必死之生数千里外悬悬寸赤他无所属矣庐山彻空老师为江南大善知识其徒心悟者不远万里奔逐为求塔铭老师谓此段光明必从足下笔端流出始能照耀匡庐永久健斋居士与不肖等佥以为然遂令悟上人往返牢盛求行实南往健斋居士业已通其恳恳不肖所徼惠足下者有速成而已盖黄龙潭近有慈圣皇太后新颁大藏且至悟上人急欲得此文先往更理治接藏事宜耳足下蚤就草一日则不肖多受惠一分祝祝悟上人为健斋居士旧交其候足下于武林幸一安其包笠天台万年寺亦有赐藏乃龙华明因二主人赍往二师实都城名德敢希宠一顾礼之并命一便庇其关渡之扰补藏附往属归之楞严矣止欠一函并阙卷继图之金山楞严赖力护感荷可胜言缘起绪言各一册诸公愿文誊录者一纸附去绪言得翻刻江南为妙乐子晋近状何如二令郎善训诲之。

　　　　　　又

　　数日太劳身体恐欲作疾奈何二上人其力亦颇能立塔此段因缘决当今日了之不尔傥足下他日有正冗或遗亡则咎将谁归此贫衲终不忍默默于足下者闻足下事繁即生厌恼此甚不可何也一厌恼即自苦身心从上参学人不能于事外得心从上修行人不能于事外证果古德有言但于事上通无事见色闻声不用聋又云日用事无别唯吾自偶谐临事傥自己正分光明不到或瞥起处不能随处冰消雪涣即当以此颂言转念少助自己苟于事为关头不得自在恐自今日穷未来际无有无事时处承教不忍贫衲为求见足下者作传置迩来果琐琐足下诚自惭愧第来者尚不止此所报者知系足下必不可已事要之实贫衲受累视足下增倍耳愿足下耐烦将佛门事与俗家事等视之即无难也非贫衲非足下不进此言愿足下听之凤老回书决当作过此老极尚清虚懒于人事足下简末之言无异以水灌水且启其慢僧之失非天子不能赏罚人非智眼太清不能拣辨僧行得失今足下以此言简凤老得无与之而不得其人则僭耶从此贫衲决当体谅足下繁剧足下亦当谅贫衲不得已而非有他肠也有暇过坐半日何如。

　　　　　　又

　　本师度夏滁阳因梦中见贫衲病状使慈航回视有书致门下附上备讯其接纳诸公曲折若汤海若邹南皋丁勺源皆信向老师之极南皋至滁阳尚追趋之焦从吾亦信之笃独勺源根钝且世间情重虽信爱不能趣入雅自恨之深耳南皋前与门下书闻其笔底甚多雌黄岂豪杰丈夫而有背面耶其书愿即检来一看旋送上兵谏之诤南皋亦甚护持楞严近来搬运石料日日震喊兵尊处似不可缓其通苟事败救之晚矣早晚尚期入城委悉滁阳事体因上人去平湖傥转槜李贫衲当款理之第缘事无善策以应王老先之念奈何奈何此贫衲与足下所共苦者古尊宿语录开卷不觉神情奋武莫自禁跃如态状真奇货也留此校对完方可送去。

　　　　　　又

　　仲淳携足下手书至展读不觉哽结末世有情大多诳曲成习求真心直心自急急人者绝少足下赤心片片甚足烁我中怀故为动念贫衲此行盖为事有不可思虑所测识者且光阴箭疾恐到老犹然话杷无实究竟不得不急大都事在南方斯为定议第足下亦当早晚切切心愿共期成办地事乌陵万万无议赤山太阴星但无甚萦结之土地却真正开穴若得淡白之土上少有沙穴中亦无即可厝耳无太为荣辱所惑空延岁月至祝至祝闻子晋病楚贫衲寒竦毛骨幸足下善调护之盖贫衲法门一左臂也。

　　　　　　又

　　彭城别去仲淳旋奉老师东走牢山谒憨山师共计法门大事驱涉道途旬月乃至而憨山师先期入都城令人怅恨幸我辈愿力颇坚真恰于出山之日而彼杖锡至矣相见不移顷尽倾肝胆此师气宇轩豪心地光朗且具正知正见而热肚肠又蒸蒸可掬真世间奇男子出世壮丈夫足下昔日举扬实未尽之校藏之事已订计牢山近有钦赐北藏南藏未有兹就印造凡装潢买纸俱愿足下维持之纸张得如善卷斯美或得了虚师指麾一二尤美足下其图之新刻经书憨师一一愿见并留意牢山山水称绝震旦不可不与仲淳图共登赏此山故为佛氏道场元丘长春刻意毁之今铜铁佛罗汉像首堆之岩畔殊可寒念傥此山复兴则齐鲁众生寥寥数百不耳佛名者尽入大光明中矣何幸如之。

　　　　　　又

　　居士为儿女婚嫁所迫仲淳居士恒切切念之但道人行事一切处只得随家丰俭不独婚嫁夫人谅吾与否亦自听之不尔则我本有灵光未免受其蔽塞瓶宝法主化去意者又贫衲梦中五齿之一乎人命无常良可惊惕建塔天台居士主张诚是塔铭须就实而作毋徇人情季居士中军非谓居士有意祸之第恐不知误为人所中故蚤达之耳老师解夏或有双径天目之游居士当扫缘以追随杖锡老师如大海水我辈多近一日多受一日之润惟居士念之。

　　　　　　又

　　刻藏因缘科臣有言幸宗伯题覆无恙此以世眼观之似属魔娆以道眼观之实所以增法海之润助天鼓之音也今且闻者益众而受浸润者益广矣矧未事之先已逆睹有此兹何尤焉足下之补实出舆情而台翁特从中从臾之其未来节次业已有成议或不至久稽外职惟(足下)无守旧见濡滞林泉丈夫出处当自有时节因缘不以人情暌合世境依违而作进退足下今日固当出之时此实世外人以便眼从中谛察即足下亦弗自知若徒以见私揣量于人情世境上决择依违非道人之护念也昔古德有为知己举住持弗应后自往索之知己诘其终始所以异曰偶欲之耳此真孤光独露照世法幢所谓师子无伴大象不拘者也惟足下以之台老护法心真切其知足下尤非群情所可及当更无以一时人情而作亲疏想祝祝知己之言肝膈寸寸幸直下当之。

　　(终)
嘉兴大藏经　密藏开禅师遗稿


　　密藏开禅师遗稿卷下

　　苕上后学弟子王祺校阅

　　紫柏第六世孙契颖寿梓

　　上本师和尚

　　夏秋以来法音灵响杳尔无闻兀坐寒岩时切县注兴勤归山备悉起居兼知应供金坛且于十月望筮期书经良用为慰盖时当末季按剑者多夜光难授玻璃器鲜师乳艰投矧左右之间内外侍护两无其人即老师智应无方自能群机圆摄而开也一念管窥之见于此终不能旦莫释去耳即如开守空林所与不过缁流衲辈若但恁么去则鲜不欢欣踊跃而来若不恁么去则未有不攒眉蹙頞而往佛少魔多子希贼众智遗识合比比皆然每念及兹涕泪中陨虽己之贡高我慢褊急庸常种种染习浓厚不能真心雅量以纳四来诚当自忏自损若欲婆情妇态尽悦众心自揣非菩提萨埵有不能也至于刻藏公案亦但鞠躬尽瘁死而后已成败利钝悉付因缘岂能逆睹苟当缓急危难之际每想及老师潭柘塔院法门为重刻经次之刻经但随缘法门不可坏之语良足以为轨持矣台山铁铺村已改作新民店盖有司欲自庇因而庇及僧民此固曼殊大士慈力冥加或未可知第其中究竟终有不可必者在也向欲诣都城一则以铁铺未宁一则以刻工未调故尔迟迟此去腊底或可行耳即今▆寇洮州住劄两月余掳掠日甚钦差大臣袖手求和而不可得及上疏则又自以为石画奇谋有非李郭韩范诸名公所可及也者朝廷弱甚则曰威严▆情骄甚则曰依附上下欺蔽其何所底极乎近且辽蓟松蟠又报警矣国家事势日削日孤而内外臣工交相颂美一有针砭辄生忌讳恐不酿成靖康之祸不已也以此观之凡我释子大都宜休隐林泉炉香碗水冥为祝厘国士筵中岂其所宜是故虽入都门亦或未容久留矣山中期场终始未卜何状每当朔望称礼曼殊祈祷老师杖履来山作我眼目然终未有以摇动老师心王此岂非开之念力有未真耶良自痛恨良自痛恨昙生师行颛此问讯若开也诚驽骀负重图适千里　蹶诚多惟老师时放慈光哀怜照策之握笔悲泪不尽欲言。

　　与徐海观居士

　　大师前以四大推身为问与圆觉四大分离今者妄身当在何处是同是别又以四蕴推心为问与达磨将心来与汝安是同是别海观直截会得到不别而同必须尽情吐却抖擞精神另道一句来看更冰水之喻与两个三个之说于智识上极要体贴亲切莹彻毋作戏辞泛论不然则纤毫翳滞便为见处乖离便为生死窠窟古云毫厘有差天地悬隔迩来士大夫政为聪明所累或于耳目根头少有入处便自执认将去便自安稳将去甚非生死分中真实究竟者况像末魔眷尤隆有云我今四大身中能见能闻者即我自性四大有坏自性不坏不知此政四蕴之心认贼为子有云空此四大并此见闻现今寂然不动者即我自性不知此政根本无明唤奴作郎目不自见月不自照云翳黯然徒劳向空中揣摩身中指举若云翳既除眼自见眼月自照月无有是处何以故绝尽凡情别无圣解若作圣解即受群邪如此毕竟唤甚么作自性海观试自道看海观念生死事大便请今日黜其纷飞浮习办我真实肯心向挥毫染翰时与他日为上为下时崖柴将去如针磁相翕不暂放舍讨取个清白下落斯不枉大丈夫出世一番如欲先了世缘然后向生死上究竟亦希存此为他时轸药之一助海观于佛祖言句上研味既久而贫衲以婆心太切撮拾余涎剩唾赘叠如斯亦何异陈藜羹于珍羞之侧献野褐于文绣之前也笑笑。

　　与曹林师兄

　　昔黄龙南公住归宗时以寺灾逮狱见讯狱者必尽得其情而后已情弗尽弗已也情逾多则刑逾倍之矣不独此即黄檗之于临济睦州之于云门船子之于夹山汾阳之于石霜亦率多尔尔盖弗尔其何以斩截情关煆炼凡圣乎开不肖每于老和尚钳锤之下辄欲尽情放下觌体承当如临济从大愚归黄檗相似俾老和尚无处下手足报其恩柰何习气浓厚偷情滋多正眨眼定动遂已违时失候甘受沉埋辜负恩德由是因循待续愈出愈奇致令法令日繁情弊日生违背既久则反恩为怨者有之狐疑鬼猜者有之欲进欲退者有之开不肖正当恁么时则庶几能猛急掀翻自怨自艾知恩感泣此念虽如一发千钧则他日终赖以报恩有在也昨于贺氏舟中别师兄睹其言辞志概大都退屈居多不委师兄平素哓哓豪气千丈今何为若此果以了大事更别有法门在耶抑甘心以此未了因缘自累尘劫耶抑谓药汞银未堪真火欲自飞去也善知识家风从来变幻靡测所贵学人无以情识当之以情识当之则何异却步求前愈行愈背即弟居妙德可谓深心极力调持然上下百余人求其能以心相照者鲜矣况善知识作略岂愚昧情执所能龟灼哉愿吾兄于百尺竿头正是放身舍命时节无向此寸尺肉团上刹那光景中妄自卜度甘沈永劫也祝祝性晓既从兄剃落亦非小缘弟每念其识虑既非高朗修习又无把捉或不无情顺智逆顺进逆退之病惟吾兄亦当以此纸示之令其时庸佩服脱当进退两难之际则自有出身之路也闲情种种尽属枝末不悉。

　　与曙天师弟

　　大都修行不得力只为不识心古德云若人识得心大地无寸土近来相见吾弟似觉烦恼转多习气不减烦恼即心所烦恼即境境不自境因心故境心不自心因境故心心境相因各无自性智者了达犹若交芦谓烦恼及烦恼境为实有而被其所转者众生之见也烦恼及境俱非实有则尽十方三世更有何法足当吾情故曰大地无寸土夫尽大地皆土而曰无寸土何也若尽大地有寸土则心外便有烦恼可得又圆觉经云随顺觉性吾弟今后触境逢缘少有纤毫憎爱情生即当以此四字口念心想入其三昧入已即随顺觉性便不随顺爱憎无明矣何以故全体觉性更觅爱憎无明了不可得故觉性如虚空了无隔碍有诸隔碍诸境自碍虚空无隔碍故觉性如牟尼宝珠清净莹彻了无色相有诸青黄境自影现摩尼非青黄故此又古人所谓以诸譬喻而能悟入者也吾弟其勉之。

　　与李次公居士

　　善知识难事盖其变幻若雷龙鬼神不可测其瞋喜其蕴藉若须弥娑竭不可测其高深其拄杖拂子若虚空摩尼不可测其方圆横直苟英才利器不须弹指謦欬便夺其符命掉臂入关直捣其阃奥承其家业综衡而受用之其或未然使非朝熏夕陶月渐岁染恶能管窥其万一而不以驴鞍桥认作阿爷下颔也故庞公之于石头马祖苏长公之于参寥张无垢之于妙喜皆尽命禀决没世咨参岂漫然哉且也世谛父子必以滴血入骨取验矧欲作法王子祈绍佛种而可冒滥依稀得之今次公之于本师朝亲暮携十寒一暴又安怪夫理不透彻事不相应也惟次公自审之昙生师行速灯下草草以复不尽欲言。

　　又与曙天师弟

　　华严经跋时在心曲无奈丛林上下皆欲调持刻经修营皆自总理乃无暇刻一及于此即有少间又或经行林壑兀坐蒲团以恣昏散以故厚负吾弟之恳良自愧焉计此去都城途中甚为闲适当为吾弟勾当之即觅便寄之而南傥大经业就装潢但于第八十卷尾多存白笺数纸可也楞严闻颇安适甚用为慰忠庵师老成果决凡百议论规诲吾弟与法空须禀从之无相人我以取物议兴照来寺须与之言金坛檀施若已取足惟除南京支付外其余悉付昙生师买办货物来山兴照只取留五两买办粮食安置其母外取二两作盘费来山或领朱仰峰工作来山亦可金坛若未支取完足其余听昙生取之可也别面如昨律候载迁一失此身便属来世升沉未卜苦乐无期六时之中须知自办若一切缘事无甚攀揽贪他一粒米失却半年粮况汝元非涉缘之人猛省猛省。

　　与忠庵师

　　闻楞严丛林近颇安适二时盐酱亦自不少此盖吾师真心实行所感良用为慰不肖居山丛林上下百责萃身自朝至暮略无暇刻兼之经典款则一一经心工匠胡乱一一调制所幸得于万火丛中煆炼身心所有无量劫来自由自在自高自慢自局自狭种种恶习因之消去万一耳古德云金由火炼心由境炼信矣夫幻庵贲庵二兄既寓嘉兴或至楞严至则但当挂搭堂中以十方客礼待之当时有事楞严曾于老和尚前盟言胸中初无一指甲土昨塔先师灵骨于楞严虽属权宜而老师尚谴责不贷况吾同师兄弟身有寸土其能免于诸佛如来诸大知识之罚乎惟师怜念于我不以情识假借执实行之楞严百事惟此为重谅二兄亦有以照亮我也梅村居士老成练达凡百事请过商确云滨明卿翌文季玉诸居士俱不及一一致书均乞道意东园先生子山长者傥至楞严并乞致声堂内外诸师无遑一一称名问讯统惟吾师普及一言余琐琐不悉。

　　与沈及庵吴孚泉周仲大周季华四居士

　　兴勤归山常熟庚寅二缘松江己丑一缘丹阳庚寅一缘俱已如各细单检到第讱卿补偿松江缘内一封三十两成色甚为低下此则讱卿家人之过也江南诸缘讱卿既已来北想诸居士中无有能随方总理之者若待送至反成担阁姑令俱付昙生师亲收业且属昙生师一一身往理会之矣傥其中有不能速集者则属之送季华处俟陆续令人取之昙生师归山时季华须索其欠单以便作书不时令人督促江城庚寅年分赀想已合集幸开细数付昙生师己丑年檀越姓氏已刻完者俱印刷以往其未完者不过数卷继此完报盖始事之初刻工来迟兼之昙生师以脚力之便又发之太速故不能尽如所愿耳徐文卿庚寅年分傥讱卿已有区分则季华当于金泽索付昙生师如讱卿未有所祝即俟不才取之都城已耳许水利王房仲二缘原在十数之外傥其无自肯心不必强之以难盖佛事门中凡有所建立一惟时节因缘时节因缘若及则能令人增长菩提心时节因缘未及则能令人退失菩提心令人退失菩提心伊谁之咎矧江南岁计仍凶而欲令诸长者居士修举檀度诚为大难安忍强之乎九莲居士寄我观音像谨拜受幸为我谢之康孟修索书盂兰盆经亦呵冻塞责江城诸长者居士不能一一致书惟此一音普申问讯新刻楚石诸典各以一部归之江城作法供养惟照纳之。

　　与朱济川乐子晋二居士

　　妙德在清凉最幽深处清凉为震旦大菩提场刻藏因缘卜吉于兹信非人力南北云集僧伽百余或团圞坐冰雪堆中安般希微兀若枯木或勇健向昏散场内身心踊跃气夺三军或架榾柮烧品字则本光盎然或持签轴剔蠹鱼则义天廓尔兼之二三知己东语西话提唱无生琼树琪葩万壑千林宣扬玄妙斯时若更得子晋把笔题诗济川敲冰煮茗信当今绝胜人世希逢由是却观长安车尘马迹中人腰背寒酸眉眼高下伛偻踧踖孤露伶俜即欲闻斯胜事不啻盲龟值木滚芥投针何况得见且身亲证入耶两居士幻寓燕都甚非有坚固利名为之辔靮发心特易到岸非遥讵终能恝然于此而无意也。

　　复董玄宰太史镜喻辨

　　明镜当台胡来胡现汉来汉现佛来佛现祖来祖现天人修罗及以鬼畜随所来现无毫发爽明镜初未尝自云我是镜我将明照物物像何状亦未尝自云我不知我是镜不知我是明照物非明照物亦不知物像何状即傍观者曰此镜此镜之明此明中之像何状此镜外之物何状亦是剩语盖人能着语媸妍过去久矣贫衲谓非镜明将安寄非明镜安能当台照物又谓镜能照物物能照镜若物不能照镜则镜亦不能照物又谓镜不能照物物不能照镜若镜能照物谓铜能照耶明能照耶谓铜能照则一切铜器何不照物谓明能照此明为生于铜为生磨琢为从外来谓生于铜一切铜器何不生明为生磨琢磨琢木石何不生明为从外来来从何所镜之坏也明复何去若物能照镜则尽大地皆物则皆照皆照则皆应名镜安得物物异名又物物皆照则诸世界岂成安立古人有问两镜相对时如何云打破镜来与汝相见请玄宰不眨眼伫思信口答话吻合古人符契然后可论镜喻之说若刹那拟议话会再急性三十年参去尚不得一半那讨闲工夫论长论短争是争非虽然自法自犯络索一上来教谓镜犹性也镜中之像即缘虑也镜外之物即六尘也诸佛犹如空镜凡夫犹如对像之镜或曰岂圣人心不能应物如镜必不照物乎玄宰又谓镜虽不照物自具能照之用若照一物即有所不照但空镜则无所不照或曰物在镜外而镜不照是圣人拒物而不应乎玄宰又谓圣人之镜决非照物凡夫之镜除却色像即是明镜或曰像由外物岂留镜中镜不受尘何妨照物玄宰又谓圣人有世流布想而无著想如一空镜秪照于空世流布想者照空也着想者照尘也贫衲看两家问答如三家村小儿戏陈安望其轮刀见血大决雌雄又如乡丞亭长之听狱也安望其鞠尽偷心据案结款而民服无辞耶盖诸佛之镜大圆明净者也声闻乃至菩萨之镜自昏以至明自小以近大者也凡夫之镜昏而小者也尽十方三世犹一幅画诸佛之镜量与齐等普展则普现分展则分现青黄红紫种种形像毫无所遗第对镜众生不能眼同佛镜次第看去就自眼量谓佛镜照一物即有不照耳方画之展色像之现也镜之明犹故也及画之收色像之亡也镜之明犹故也声闻乃至菩萨则有照有不照即照不无昏明大小之不齐然其既复之明则亦不因照与不照而有加损也凡夫则自隘其量尘翳其明于诸色像颠倒媸妍照青为黄照红为紫随其所现妄生分别是知大圆明镜性也镜大圆明照一切物现一切像而无所留碍无所动摇无所增损性之用也诸佛乃至一切众生皆证圆觉者此也翳镜之尘缘虑也镜外之物五阴六入乃至四谛十二因缘等也镜中之像在诸佛菩萨则色色形形庄严妙境在凡夫则昏迷妄执画彩三途故欲镜之明不必与外物作仇仇去翳尘而已欲众生之佛不必与外境作仇仇去缘虑而已故曰绝尽凡情别无圣解玄宰以镜喻性则可谓像即缘虑则不可谓佛镜具能照之用则可谓秪具能照之用决不照物则不可谓大圆镜智照无所照则可谓照一物即有所不照则不可谓逐物逐照非佛镜则可谓空镜照空为佛镜则不可谓除却缘心即是真心则可谓除却色像即是明镜则不可盖惟其照物故名明镜自觉觉他故名为佛非照物镜将安用非照众生佛何得名故经曰照五蕴空又曰照十八界十二因缘四谛等空故曰照空非秪照空故曰照空又谓世流布想者照空也着想者照尘也尤为背戾盖世流布想者照一切物也无著想者不留碍也又谓梦中事可令觉者应乎岂不以圣人之镜决不照众生在迷之物不知有等幻术以药铸镜能照诸镜不照之相如照幽鬼及人腑脏及隔壁隔宿之事又如罗汉飞空透碍乃至十八神变非隔碍凡夫所识觉人能见彼睡人梦中种种物相则又如来如幻药镜无碍神通非诸常镜常人可比拟思议其万一也故曰惟佛与佛乃能究尽当无以未至之见不齐之喻苦为法障若必用觉梦喻当就一人分上以觉喻佛梦喻众生岂有既觉人而不了梦中事若不了梦犹在梦中决非觉者玄宰比来论议得无于缘起无生及背触俱非话头中契领有未的当耶或契领时不无预先将生灭心眼眨眨地拟向承当故所契仍落鬼家窠窟耶玄宰又谓于古尊宿种种言句确然无疑恐所举中妙明体尽知伤触句决然未晓一句未晓多句即晓恐亦未真现世士林中切切以己事留心者不少然贫衲所往来惟玄宰为鸾凤愿于此七八分所在再加急鞭快橹一上不到古人田地不休是望是望贱体已平复深劳远念并谢。

　　与孙仲来王宇靖于中甫三居士

　　善知识难事佛法难闻始吾于斯语也视若寻常俗谚弗以为然逮观我释迦如来乍离兜率始降王宫目顾四方周行七步遂曰天上天下惟吾独尊当是时也赏音者谁逮及云门犹然谤詈载睹明星自称悟道双垂两象演唱杂华诸大声闻尽皆聋哑下此而临济之于黄檗犹以打行慈明之于汾阳且作骂会则信夫难事难闻之语不我欺哉近知本师应供金坛书写经典此诚难事难闻之秋惟诸居士各各努力前驱以图报恩弗尔则未有不聋哑未有不谤詈未有不作打骂会耳虽然要且梦见云门临济慈明鼻孔向上么勉之勉之刻经檀赀己丑年分俱已检到第以刻工来迟未尽登木兹以已完者先驰往其未完者陆续完报盖创始之初事难卒备而昙生师南发又未可迟迟故尔继此以往或可岁清一岁不至如是堆塌耳庚寅年分昨已遣王道至金坛想已支应傥有未全其余即付昙生师亦可但金陵众工之物须一一付足王道以勾当其事檀越姓氏亦须一一明白揭示诸檀越不及一一具讯惟此一音普作供养惟三大士转致之。

　　与徐孟孺康孟修陆中复三居士

　　佛事门中大都有所建立一惟时节因缘不可违失江南岁计仍凶而欲长者居士于其中修举檀度不已难乎所贵二三居士深心调摄俾各愿王无或动摇斯为至行盖吾人于无量劫来发一念菩提心是何异优钵罗华一现苟为急之而使其暴损缓之而使其退堕皆非善为调摄善观时节因缘者也惟二三居士厚留意焉己丑年分一十二人所施俱已如数检到其有定缘未付者幸更集之并庚寅绕缘俱发昙生师归山傥未能旦暮速就且令他往约其再至领发又不尔则孟修居士亲为送至周季华可也己丑檀越姓氏以赀施入山未旬日尽未登木楚石语录宝训水忏因明论禅门口诀诸新刻虽非云间檀施亦各以一部奉之随喜作法供养令普生法喜惟照收之顾仲修居士欲独刻一部既属最初发心自不得不从之矣孟修属书盂兰盆经呵冻染卷殊为草率且山林人于书法原不通晓第取其未动笔以前一点为老堂作冥资福利已耳诸檀越不能一一致书惟此一音普申问讯。

　　与公锡居士

　　别归清凉至阜平闻本师和尚飞锡彭城将西去芦芽遂迎之清凉今尚挂锡清凉不远随侍和尚杖锡结夏清凉矣刻经因缘部劄实为根本于大宗伯果得所请否此事不委此时可一言之李宗伯老师以成此胜缘否时节因缘或不可失况祠部文劄俱已现成李老师肯一言以及祠部或无难事惟足下共文卿居士图之李老师并祠部或更得文卿求台翁劝发之亦可也张公事体究竟何状幸一一示之。

　　与幻居师兄

　　师兄别去长途安否此时挂锡何所向所云云须秘密和缓无强人以不欲盖我法中凡有所建立当观时节因缘时节因缘及尽则诸佛菩萨自然哀怜天龙善神自然呵护弗尔即医得眼前疮未免剜却心头肉矣以此较彼得失奚啻径庭哉统惟师兄善自调策时光迅速人命无常法道荒凉愿共勉力。

　　与傅伯俊居士

　　人生梦幻百年瞬息进退行藏可无定谟不肖虽处岩穴中每从定起未尝不于庙堂诸相知一照烛也大都缙绅人既与闻出世法在五十以前则当鞠躬尽瘁以报君上以展生平以了世缘在五十以后则当解组林泉以顺性真以求出世此则所当截然判断无复优游虚度当进则务适偷安当退则畔援欣羡事与年违两无成立非丈夫也周诗有言殷鉴不远在夏后之世以今观于立朝诸老白首庞眉足趑趄而口嗫嚅尚复羁縻不舍此岂非在昔偷安务适者哉不佞谓足下今日正匪躬报主时也何得以闲情野性久旷忠贞惟足下图之。

　　与汪仲淹居士

　　月五日得接长公所撰刻大藏序手捧诵之铿然金玉真可谓匠心独妙舌相广长者矣念贫衲以末法穷儿妄意荷担长者家业诚何异负九鼎图适千里识者鲜不难之然肯心自许莫之或禁今厚赖诸贤豪长者光严照策傥不至败辕佚驾以终厥事则他日顶爇栴檀用答檀护恩宁过分哉惟诸仁者更属意焉不日发清凉卒且未能诣丈室问疾可否夫疾不从四大生以地水火风各无我故亦不从四蕴生以受想行识亦各无我故四大无我四蕴无我肤之不存毛将安寄信斯疾也来无所从去无所至则谓居士实有如是病者眚目空花也愿居士于十二时中入此三昧以自受用宋绣佛像并紫檀手掐俟叔宗将至当为居士瞻礼持念不忘。

　　与曾舜征居士

　　经云发心毕竟二不别惟是二心初心难盖因地不真果招迂曲因心靡获果觉无阶即有事修持尽名痴行故曰但贵子眼正不贵子践履又云门大师云光不透脱有两般病一切处不明面前有物是一透得一切法空隐隐地似有个物相似亦是光不透脱又法身亦有两般病得到法身为法执不忘己见犹存堕在法身边是一直饶透得放过即不可子细点检将来有甚么气息亦是病向观居士见处大都在云门四种病中蹲坐出入别来面目不委复作何状为复仍旧为有新得幸将此语自诊自候务在眼得其正斯向一切处行履自无堕坑落堑之患矣信庵老师得参谒于吴门云不久将入燕都家老师由峨眉反南岳挂锡未久即发金陵其留心南岳甚惓切且有结庵之愿也尊翁老先生及晋明居士皆未及面盖以老师行速故耳呵冻不尽。

　　与冯开之居士

　　别来如昨律候载迁信人命无常浮生能几吾辈于法门中自称雄杰而复优游退堕无异寻常虚浪沉埋甘为涂炭生无所建立死无所指归诚何以仰追先哲取信后昆而免哓哓拔舌之苦乎且众生从无量劫来能一念发菩提心奚啻优钵罗华一现此而损失后得何期炉炭镬汤蛆虫蚊蠓刹那万状宁复终穷言及于兹涕泪中陨愿共居士勉之刻藏因缘虽已就绪然期场南北未卜终始此方撰述校雠端属名贤幸无忘念新刻楚石语录诸典各一部远充法供幻居兄挂锡径山否护持之责舍足下其谁并乞留意。

　　与贺知机伯仲

　　先觉有言一句染神咸资彼岸彼岸到梵语波罗密释之者曰涅槃果觉也夫吾人自春徂秋从幼至壮所闻所见乃至所撄且触者奚啻一句而犹然此岸何耶则未有以染神故也盖众生自一念悖觉以来色心诸法皆以八识三分为其根种因缘故根境相偶善恶诸缘必假前五招来六识分别末那传送以持种于含藏之中使非含藏持种则今日云为明日且遗忘之尽矣矧老壮而犹记忆童稚之事耶故吾人于含藏识中顾所以染种何如耳染之以五常五戒则具足人相染之以十善禅定则生天染之以好胜猜忌则居修罗染之以四谛法则成声闻染之以十二因缘则证缘觉染之以四誓六度则修菩萨行染之以一乘寂灭三德圆明之道则取涅槃乃若染之以杀贪淫则报畜生染之以悭偷狭劣则堕饿鬼染之以五逆十恶则投地狱是所染殊涂而升沈异辙染之义亦大矣可不惧夫学人诚能于日用之间与嘉言令训晨夕相对仁师贤友晨夕相亲则一言半指自足以动我心王心王既动则含藏识中染种自摧染种既摧净种自茂净种既茂则凡菩提缘感一有染触则自能萌檗发荣枝干条达华果圆成而于涅槃果觉也何有反是则未有不净种摧灭秽种滋强外缘所熏惟强自合如是而欲免夫三涂六道之果也得乎贤伯仲既于身心性命中少知回头转脑幸于善恶熏染之机贵知所以决择去取可也人生转烛世相空华一失此身便属后有惟贤伯仲勉之庚寅年分刻经檀赀已一一检到行且旦莫登木矣第己丑年分赀物虽至而无细单不知孰为多少檀越姓氏未便入梓有便幸详示之。

　　与大司空陆五台

　　门下四大调和不想诸天龙当为护法者护无庸鄙念第生死事早莫难期门下于世间法亦庶几矣愿速作归计共青山白云参究一会免得临命终时手忙脚乱此实丈夫家千生万劫未了一最大因缘莫只拟议卜度过了平生古人有言若非彻证即解会入微但可闹热眼前一场魔病及一段憎爱境缘现前便尔忘却省得起来受伤多矣况生死关如急水滩头才眨眼伫思便丧身失命何以故拟议解会属生灭心故生灭因岂能证不生灭果门下素冯陵法道中贫衲亦哓哓坐此愿同门下大死一番不然恐累法门不浅贫衲前岁唯恐门下不出非他为众生故今唯恐门下不归非他为门下故为门下亦所以为众生门下以为何如。

　　与张梅村居士

　　别来曾不一瞬时序忽已迭更人生几何光阴迅疾想居士信根深厚慧焰高朗晨夕之间端能以出世为怀固无事山僧之喋喋也己丑年刻经檀施俱已检到第以刻工来迟未尽登木兹将刻过姓名先呈览阅其未完者陆续完报盖筮创之初事难卒备而昙生师南发又未可迟迟故有是事继此以往自当岁完一岁或可不至如是堆塌耳庚寅年分未审集否如其已集乞即检付昙生师仍须一一揭示姓名以便入梓明卿居士暨诸檀越俱不能一一具讯统惟致声楚石语录皆嘉兴之刻水忏宝训诸典虽非嘉兴所刻并以奉览助法喜也传诸檀越一过目已即存之楞严可乎楞严近作何状惟时过护持之了空师居山颇顺适无庸尊念。

　　与陆五台大司寇

　　前所云云昨闻滇南警报且踵至此意者造物为不辜之人导之生路乎夫缅人今日所以图报孟养者不过欲雪杀大朗长逐散夺之耻然孟养昔日听蛮莫之说明同蛮莫却缅以归款　天朝者谁则尸之观缅人今日之报仇则边臣昔日之奏功可知观孟养今日之丧地则边臣昔日之拓地可知且蛮莫迤西归缅已久而款贡则自丙戌丁亥始此果谁之力也其功奇其祸亦奇其忠大其罪亦大实李兵宪之谓矣是虽信而见疑忠而受戮自古有之即兵宪亦或能以此自安第缅人仇视蛮莫迤西自丙戌至今亦既数载而今日始为兴兵掠地谋者岂不以昔日抚联蛮莫迤西而讨我者李兵宪乎今且系之狱中矣宁复有应援蛮莫迤西而为兵宪之续者耶即有之抑岂能尽如兵宪之奇谋石画耶缅人素奸颖诡察计必出此此一举也信不惟唇亡迤西而蛮莫诸司且齿寒矣审既尔则国家边疆之患又岂独北　而缅蛮之咆哮猖突又岂出　　下哉识者谓为国家今日西南之计信莫如仍以李兵宪带罪立功则其轻车熟路展布无难且也使过尤君人之盛德而所以上培圣德下拯沉怨其时节因缘惟在今日舍此则无复可图矣然此非大司马真心实力以主持于其中而宰执九工为之上下左右极力方便以赞成之不可也惟门下以无缘之慈施不报之恩深心成就则不独军国解西南之急而山林野人亦藉以酬水土之恩矣幸留意焉幸留意焉。

　　答岳石帆居士时石帆以时事上疏候旨长安门以八行报不佞有云偶逐有为元非住相业且将臭皮囊俟廷杖云云

　　法无有为无为亦无有相无相但众生不了目前见法遂有如是等药病之言脱能脱体玲珑眼光烁破四天下则大火聚中可能将夯得一茎眉毛出么如是即大用繁兴了无一物刀山剑树坦尔平夷故清素谓兜率悦公子但堪入佛不堪入魔今入魔时节因缘也愿足下努力因明解叙离六根空五蕴亦良由足下此时第一观门须时时觌面。

　　与黄贞父居士

　　别后未审令师因缘竟作何归结此中县切可言司寇公既转铨曹其于恤审事已得究竟不于此则公案果终始实心相的当否彭生冤缠抑亦果遂解脱否幸一一裁示令师为一代人豪而罹此咎此岂善恶因果所宜有哉然先德有言欲知先世因今生受者是欲知后世果今生作者是世固有善人君子而获困穷顽夫憸人而享利达而遂谓善恶爽报因果非实而不知通之以三世之说则因果截然无毫发爽而趋善避恶当益自力肯以现世之困穷利达之爽厥报也而动念哉虽君子修身固非求报菩萨利世初非有为然标影曲直亦自不泯通乎此然后君子之历困穷利达也始能无入不得随寓皆安太虚浮云空无朕迹不然宁免碍膺之物哉令师高明信此为剩语然败鼓之皮良医不让故及之。

　　与文卿居士

　　向归清凉至王快接老师法旨知其北来遂逆至清源乃老师杖锡尚在彭城复至彭城不谓老师又南去淮扬矣不肖恐山中有故踪迹太辽绝无能援应遂却归清源弥陀寺候之计旬日当必随奉老师入山度夏或赍送老师所书法华楞严西去芦芽未可知也老师书经之愿盖三十年矣曾于武塘瓶山关室中一语及不肖今老师得完所愿且作圆满道场江南僧俗皆得幸沾法润独不肖未得效涓滴与法缘诚自恨夙业障重根茎薄劣耳慈航师兄为老师所遣不知其入都城所营何事闻其挂锡顺城门外千佛庵中足下当请至衙斋斋之并讯其事傥彼业已完所事上山须留之候得种种回书并向所托足下事体及今书中所事一一附报不肖向礼部复疏不委都察院曾行五城并在抚按否傥五城有告示乞抄以寄我再刻经劄付此时或可举行当请王公锡商之或求台老一言以致宗伯祠部或但公锡恳之李棠轩宗伯时节因缘不可失况文劄祠部俱已现成而祠部令兄且转铨属则台老一言及之易易耳足下其图之此为一则切要公案无忽无忽张梅村居士老成练达向同台老商议请来长安且将为五台之游也今台老转铨部则此约孤矣梅村公想寓台老衙中足下须请过斋中一叙更须时时往反以请教义仓之事此公即东禅义仓主人也龙华慈寿碧云诸名蓝大刹须更得足下陪之一游礼可乎乐子晋南行否诸记文皆就草否净因龙泉二记曾达之台老否如其忙冗姑且迟迟台老于恤审之事已究竟否李见罗公毕竟得与蒙钦恤否诸百幸一一裁寄慈航兄以报我劄付事上官若举行亦须令人请钱先生一面令其见祠祭司僧道科写劄须要全云申文及后要云右劄付妙德庵某人准此无劄付都纲司此得钱先生图之足矣。

　　与卢晋明居士

　　形声暌绝忽焉三载心光昭缉犹夫一日居士学术有源坐忘无怠想于道也其庶几乎不委何时得觌面恣陈共质水乳徐孺东先生为吾都贤豪长者有幼郎年可出就外傅苦无可为之因亲贫道重以法道知己敢为告之居士孺东先生之于郎君盖不独以两联四比望其势耀家声已耳居士不轻幼学慨然就之行且为孔释两门植一嘉种是未可知矧孺东先生人品学术亦吾辈所当同心断金以白首者也惟居士念之傥远游未便即挈家以赴尤孺东先生至愿也。

　　与琅玡空不空居士

　　贫衲暂寓槜李楞严偶松陵方幼舆自五茸康孟修家过我携居士所批史纂左编及拈颂佛祖偈语在箧因发视之不谓斯世既无释迦马祖而有净名庞蕴者出是真所谓豪杰之士无文王犹兴也羡羡第云欲刻此流布窃为居士不可盖居士才吞一口毒气入肚手舞足蹈命尚未尽安可即纂墓志碑铭又如世婴孩语尚未正安得记之左史古人道潜行密用如愚若鲁又云相续也大难今居士虽具此见解尚不无可商略处在又且二六时中果能相续否于尘境中果无异醒时受用否忽然猛虎踞顶飞剑临头果不眨眼定动否即能如是去佛尚遥其或未然且自保任古人有言参学不可不急性出世不可不持重大都先德出处必不违时节因缘有以哉大师临别示偈附上愿过一目潜行密用道阶梯才露聪明早自欺醒处未能违现行梦中安得不昏迷。

　　与吴康虞居士

　　海内仍凶而台山数年独兆丰庆始创道场良为一助且厚赖文殊菩萨慈光照摄丛林海众亦颇安居未审居士年来踪迹何在治生产业何如己躬下事少分亲切否人身难得中国难生善知识难事事善知识苟非驱情刳识未有不作打骂会者惟脱体当前赤心片片则自足以担荷承受谛观足下似以夙因信根少具而又聪颖优闲第于野朴真醇则独居其劣惟足下损其所重益其所轻熟其所无生其所有则于事善知识何有岂曰事之云乎行且与之同一鼻孔出气同一眼睛观色同一舌根谈论非分外也而况复于种种赞叹怒骂广作分别而问有过无过耶惟居士勉之。

　　与威县尹默斋居士

　　水月交光针石相引机感以之此不惟世间万有即欲成就阿耨多罗三藐三菩提法亦未有不由机感资熏而然者近以陈明府旧识策杖贵邑因不欲以纳缕奔谒荐绅长者类世之要求者所为且累明府以故亲禀灵山付属为法金汤如居士者概亦未得觌面一倾雅抱此诚机感之未通者也乃鸣川上人入山报言居士业已于刻藏因缘雅有深心是又格外相荐有不履机感蹊径在者古人倾盖击目千载之下艳口不穷今迹未接而神已交所谓叔世古道良一见之居士乎尘途汩扰火宅弥漫青山白云足生幽想不委居士亦曾策念杖履烟霞共幽人逸士汲泉煮茗坐石谈玄以畅生平否也泥涂逸翮火宅芙蕖此又贫道所深有愿望于居士唯居士念之楞严圆觉维摩三法宝附供清玩。

　　与曲阳鲍明府

　　惟门下妙禀休明缤纕兰芷负豪杰之才莅紏纷之会平明之颂业已于道路口碑载之而不佞开猥以刻藏之举投锡岩阿升沈异辙竟末由一挹荆州丰采然春风施畅德润宣流即幽壑枯残亦蒙沾拂且知向荣生色矣古德谓本光昭缉固不在形声暌即间而倾盖击目犹为滞碍有旨哉其言之乎乃先得此心之同然者也康虞尺一乃春间走力江南时附至者沉滞鱼鸿不无罪戾第以山林廊庙卒无便邮而康虞寄言不佞亦且有无妨蚤莫投之之语也谨驰上兼勒此以请疏慢之失。

　　与包澹然居士

　　别来如昨时序忽已逾周信世相空华人生能几想门下信根深厚慧力坚强晨夕之间端能以出世为怀固非世梦尘樊所能昏系者也刻藏之举建期五台幸赖诸佛菩萨慈光照摄及诸长者居士愿力护持虽海内仍凶而五台左右迭见丰稔第恐贫衲福德绵微行业轻鲜不足以戴斯恩眷耳此贫衲蚤莫是惧门下有福人肯时垂一念以策及林泉否乎刻工数十辈日事锓梓嘉兴己丑檀赀其登木者十八九业已刷样赍送览矣楞严道场近作何状盖必轩节常临则诸天魔自无其便以故灵山付嘱厥有攸存惟门下念之昙生师行附此并候起居不悉琐琐。

　　与卢思斋总戎

　　贫衲方外人当无情见然每忆念门下握手别时凄然颜色至今尚不忘肉骨爱我门下文武丈夫今古豪杰而当路中竟无知己者海滨数载寥寥可裂肝胆贫衲于缙绅先生相知者虽尝啧啧口吻举扬门下操履及所以真慈爱物亦竟无有以报我者世道若此不重可太息耶虽然位高者身危外重者内轻贫衲又为门下有庆幸者在也古德有言既做世间第一等人又当做出世间第一等人门下起布衣爵位若是声誉若是子女玉帛若是盖所愿亦足矣而生死事正当究念不然恐他日不能挟爵位声誉子女玉帛敌无常业也门下高识素念及此敢吐心胆傥能于急流中勇退又岂不杰然出世大丈夫哉是望。

　　与包瑞溪学宪

　　连日冗迫无暇一走领教诲闻门下近日受侮群小乃固欲与之校白贫衲窃谓大都事不惟其迹惟其心不求在人求在我使在我者果昭然无愧此中则彼之来也浮云太虚而我之受也太虚浮云太虚安与浮云质显晦哉使在我者果有所委曲于其间则以方便心行方便事而是侮也固我所甘心焉者夫复何校一校则成吾过矣且堪忍界内末法世中正少陵长贱挟贵弱制强时也苟非愿力大士入类随流几何不行荆棘而坐针毡谛审思惟但当勇雄奋迅捩转鼻孔早急回头脱此热恼趣彼清凉又安可与此琐琐辈校是非论长短而造业中业也门下年登半百世味甜苦亦既备尝啐地掀翻惟在今日门下多交游恐未有以此逆情语告者贫衲托爱谅口欲含而复吐惟重负门下爱谅是惧傥出格垂采则不负之功实门下之赐矣。

　　觐西如师索书六不斋自责语叙

　　不佞以刻藏因缘幻寓五台之妙德庵己丑春觐西如师至自武林幻予本兄留之度夏师以故习善岐黄术既挂搭遂以药王之心运普贤之行尊卑一视疏戚等观于诸疾病亲为调煮见呻吟楚痛者恨不以身识代受即寒暑蚤莫急遽频繁无倦色无惰情盖诚意在药先慈流物表以故有不投投之必应而沉痾者且十起八九故虽工商佣赁辈少有违和亦靡不引领而呼瞻颜而泣虽孩提父母大旱云霓未足为喻也庚寅秋将飞锡南还乃索六不斋自责语为别不佞因谓之曰药不必参苓芪术适病者良此不佞荣卫俱虚膏肓积痼法身潦倒慧命希微故尔金石寒温甘辛燥湿合剂而用意者其未必有当乎吾师且也吾师妙禀休明元辰独王大强精进实腹虚心或亦无事乎此也虽然五大封区四蕴宅处忽焉念起六道颠迷瞥尔情生万劫瞑眩违时失候夫孰无之今以不佞诊视吾师大都识虑殷勤意言周悉随方触处悦可人情所谓一乡皆好之者非耶吾惧夫外密者中离人全者天丧辟之表实里必虚肉肥脉必病也吾师其知所以自药乎哉师曰闻命矣非仁者其孰能药我至此此诚所谓急治其标敢复讳忌第恐标差而根本随之则六不斋所以代为众生发药者尤未可缓也幸仁者无厚吝焉不佞无复辞遂走笔如左。

　　与陈代州居士

　　本山都纲历任未久其为人亦颇廉谨近闻有讼之开府者业已批发该县诚所谓雀无角而穿屋鼠无牙而穿墉不委门下肯过听不佞垂一语以救援之否诸君子素能出长技以倾危上之人脱当事者不察堕其术中则此咥噬之凶将不止于都纲一人已耳惟门下念之察之。

　　复稽将军

　　伏惟门下自专阃以来贫道以株坐寒岩蠹剔龙藏以故未得诣辕门而请益望轩节以论心歉也何如眷言孔棘向投木李聊献野私反辱嘉蔬靡殊天味展也钵罗之实允焉香积之需谨用登嘉未敢称谢普济桥碑记义弗可辞容禅悦之暇捉笔以塞尊命不既。

　　复罕峰道者贻苹果

　　此果惟长安豪贵家有之龙门去妙德更在山之深处何从得此物来正所谓仁义尽从贫处断世情偏向有钱家彻空师十九日归故庐吾师当一至以送其行亦佛事人情两宜曲尽幸无以跋涉为劳。

　　与冯把总

　　惟门下文武天畀忠勇性成乃天王圣明特为推毂俾门下得以专制一方摅筹九鄙且也方今▆骑冯陵于西壤山鬼跳梁于岩阿吾知门下斯行是不惟大展生平长驱直捣使▆▆寒心群小褫魄上国安堵中原无恙足以仰答分阃之恩而佛菩萨千百年▆胜道场亦且赖之若泰山磐石而开也厚受海内诸荐绅长者之托株守寒岩校镌龙藏尤藉以躬逢节钺之盛亲炙山斗之光矣何幸如之不日飞锡燕山取道龙泉端拟拜瞻颜范面请教益不尽欲言。

　　与于中甫润甫伯仲

　　善知识难遇亦难承事故曰遇善知识如盲龟值木滚芥投针事善知识则凡百剉千磨益精益利或呵或骂即以全身担荷犹恐力有不及况生心分别耶苟但将吾美匡吾恶润吾情习非善知识也不肖每于老师热呵痛棒之际类皆当面错过及后思量徒增愧汗古德云出家乃大丈夫事非将相所能为岂欺我哉山间写刻人几(五十)辈岁得二千金支费檀力未充诚为促迫即欲删去以当所入然筮事之初闻风而至且皆不远数千里褁粮跋涉不得不优容嘉纳以招徕之也足下出处此去作何状近来边鄙颇多事大都马市之开病逮膏肓即岐黄复起久必难疗盖元精既竭无复可支此有识者不待今日而龟卜之矣仲淳亲丧既入土孺东既吊大当休息一番世缘子似皆有宿因非可强勉所贵男子丈夫正宜于此看得破无量劫来一段光明初无得失冤亲照天耀地法尔炽然无因一粒米损却半年粮也近得渠寄札观之大都襟怀恶恼法友眷属宜相援拯无坐视之润甫比来道念何如时艺亦多精进否丈夫家于世出世法中安身立命皆当图其远者大者须是劲挺孤露令人可仰而不可亲始得彼庸庸步屈无足蹈袭耳丛林百务劳身积几经书困志正当昏扰而兴照告行草草不知所云。

　　与嘉禾诸文学

　　僧道开白衲暗劣望越北辕苦为诸大方所羁碌碌兹土者越岁崖岸辽绝不得奉诸先生教迩闻诸先生以本寺池塘有阂贵学及县治连名数十位具揭在县夫池开自嘉靖辛酉壬戌间于寺无与万历七年崔太尊断案可稽贵郡老少贵贱一一可指示衲一手不能掩其耳目也自壬戌甲子以来邑大夫乔迁者相望诸贤掇巍科取上第者相望视昔盖较隆焉谓隆于昔而独损于今必不然矣说者谓此池系贵学乾方过脉既尔则此池之东从骆家桥稍西而北凿断数十丈于学尤近比本寺池塘又甚舍其近且甚者而察察于方丈之陂塘是贵教所谓放饭流歠而问无齿决也衲虽鄙而本师设教且专利济何敢背祖教以毒诸先生诸先生纵大壑当必为吾法护有如佛所付嘱而先有碍诸先生是自碍也嗟嗟衲土偶人也雨则归之土耳诸先生俱良玉抱不世才值此清霁时且将涵养幽潜完满福德图不世业而顾肯造此臃肿事耶衲亦窃谅非诸先生意而为媒孽者所中也谨此献白惟煌照是幸。

　　与冯开之居士(已下一十八编己亥年酉月望从忍可师伯处得来)

　　大乘止观序海瀛居士想属笔矣足下入苕当领之付梓人氏脱有万一未妥更当共讨论之务使海瀛居士笔头上光明足以熏照未来将必有一人两人焉于此光明中发大信心入此止观门然后斯文为不徒作不尔则徒文非我教所贵矣成唯识论三月间可完刻亦不可无序昨文卿中甫寄贫衲尺一甚言武林虞德园居士欲与贫衲一见不知贫衲与居士从旷劫来初无间隔亦无背面可得乃今欲面者形骸耳既是法脉中人必有觌面时节敢乞足下代为合掌求其先撰论序以作后日相见香仪闻居士刻意西方此亦堪作往生助行居士文名遍寰宇况法门著作谅其不怠张星岳居士颇有助缘刻经意足下当乘其热念如包瑞老故事为定夺之逐年捐赀既不苦而积以十年则功勋且多矣舟次草草余图便再悉。

　　与项东源居士

　　常忆贫衲与先生始晤时以至今日俨一梦顷是光阴迅疾电火奚喻由今日以至此生命终乃至穷劫穷劫尽未来际大约尔尔贫衲固为习使随顺无明忙忙虚度应无出息不知先生于此光阴如何过去若生平未曾有个入头有些下落于目前眨眼顷刹那际不动丝毫曾无蹉过即诸佛诸祖五千卷七百则皆是剩语何有贫衲喋喋若目前是非憎爱纷然炽然乃至静闹闲忙非昏即掉子果无明相续生灭曾无间断则临命终时决难解脱今生不了来生又不知是横是竖一堕即千劫万劫能不自伤贫衲肆笔至此不觉悲哽信知此事终难自期还须自勘先生年几半百而一切穷通得丧想看破已久独己分上脱无下落则他生后劫未免如蝇沾唾依旧汩没向此窠窟里有在惟先生自勉向自松城返棹取道平湖故未得晤言令郎昨于周氏园中一面观其气质学问大都退堕多矣奈何贫衲此行于檀越概不敢奉别亦不敢告期故于先生亦恝然矣惟亮之。

　　与张大心居士

　　世有释迦马祖即有维摩庞蕴者出今震旦道脉独痿癖于齐鲁间而桂师憨师起而振之居士乃不惜头目髓脑深心肯愿为之佐理此岂于一佛二佛三四五佛而种善根者耶愿居士厚自奉重无自负也那罗延窟想已修完赀费几许当以示我令郎业举事已属言于比部令诲之渠已荷诺但贫衲行止靡定而令郎得早至长安受贫衲觌面安置为尤妥耳巨岩师居杂华庵否栖禅窟团瓢幸留意余继此图布不悉。

　　与王龙池方伯

　　顷者两居士两比丘良夜幽谈真浊世奇事迄今想像犹清光泠然洗人心目也古德有言灵山一会俨然未散信矣此非山僧之耽恋光景盖欲一翻提起一翻新令话头不忘耳不日飞锡临安拟投骸双径天目间江河渺邈会晤何期社稷老成惟为国珍重食时五观附上。

　　　　　　又

　　忆昔白下清夜促膝长谈私谓毗耶不二以来固不多见岂非夙缘所追耶别后以投迹清凉音问寥阔今春辱使者之命远至寒山且承毳衣之惠是时贫道以刻经因缘牵游人间竟虚法爱之深既而闻之令人惭愧无已贫道自念山林朽物何敢荷长者之勤如此感谢无量兹新刻经成者数种谨各具一部计若于册奉尘慧目愿机务之余试一披览倘或有当于心可以藉慈云而大施甘泽庶几徼惠苍生非小也来都门已旬月未敢以山野溷高明兹当飞锡草率无状惟以道鉴谅幸甚。

　　与传伯俊居士

　　都城大寺房号之供凡得有力檀越略为嘘拂概获蠲除龙华有房号三间敢乞作一转语于北城直指使者以无缘之慈施不费之惠则视布金买树其功德更十倍矣直指曾游赏龙华有其言之想亦欢喜无吝足下即因缘不熟难乎亲授其记当不惜三转法轮可也。

　　与徐太仆

　　近致书山中知门下铨衡明允人情向服斯不独门下之幸实法道之幸也山林人良用为慰矣王方老之起非有为国之忠见贤之明超常之识者不能也乃闻其有引年之疏家老师深为筹之使其此一出也老成见用君国利赖即法门亦有补焉则出之可也如其但当以高节危行风励末世则不出亦可也持两可而犹豫久之遂焚香祷于文殊大士前决其可否乃阄得出字如是则菩萨智光洞烛于将来者信非常情所可测识而家老师举之门下门下举之朝廷亦必有不可思议者在也惟门下不吝八行速其早出斯无负于今日且其精力强王不减少壮者时节因缘有不可失幸留神焉雁平道知门下已属意矣卜人之事家老师以大方便转为摄化之方一乡之人群然归向即有司薄示惩警亦心服焉政所谓先以定动后以智拔者也愿为道珍重相晤在即不尽所怀。

　　与王龙池方伯

　　陆太宰仓卒登山时山僧亦从涿鹿石经山追至是以未得走一介为报既与太宰议遣力请会于山中太宰复以老病不任寒不能久淹终止读来谕怅然自失此作异世缘之语直令人毛骨凛然盖光阴轮疾身世靡常缘合缘离固皆幻梦苟非阴宇廓彻常光现前遂于此幻梦漫不为之惊心岂有佛性者哉太宰去山亦怅怅谓过此会晤何期三复久焉不能自释也刻经期以北地缘簿而费倍迁归于南山僧自陪太宰出山留京师累月今且奉经板南下亦竟不及振锡晋阳为曹溪一宿之缘其为念当何如耶四方骚动天步多艰秦晋燕赵尤为近辅门下谓此际欲削发入山付理乱于不闻免如釜鱼幕燕岂可得也其有见之言哉江南信多佳山水而两浙尤甚门下肯以扁舟自渡北略震泽东观补陀南望天台雁宕西极双径天目访严陵之旧胜探寒拾之幽奇则视与绳今日清凉之得也岂不十倍哉门下少与绳陆太宰十余岁或不难于此吾知江南缁素忻然为门下扫石烹云者又非清凉地主可同年语也门下其信之否嗣君宰房山上方石经皆莅其治内而受其金汤之赐京师诸荐绅长者亦多以此贤嗣君然贤之者未必皆枢要不知亦可藉此为嗣君之地乎否也传曰德不望报公不徼私嗣君亦务其德职其公而已何有于此然山僧于门下有道义私雅故及之经板业已刻十之二皆未得就装潢呈览以山中得纸之难故也此去江南则茧楮所自出当为门下图之清凉近多魔障幸门下不忘付嘱善自护持他无所属望矣。

　　与曾舜征居士

　　山西吕抚台于初夏巡阅五台山见林木砍伐之甚赫然斯怒下令繁峙县查将师子窝凤林寺等处拟遣师子窝坐砍伐营造凤林寺等处坐砍伐开垦招详蒙批概行免释盖谓已往姑不究也兼给告示禁约中亦云念事非一朝罪非一人以前罪端姑免究治是此老禁令虽严而存心则恕奈何迩者繁峙复为左右近习所中申请重究而抚台复批雁平道何　再虚心研审招解行东路管粮通判白　转行繁峙县遂仍前拟招申通府通府拟抄招呈道矣夫五台砍伐之禁实不肖素心然抚台业已赦除既往而群狡独欲藉此以倾陷师子凤林二三名蓝是小人道长君子道消法门兴废实此关焉惟门下向抚台或雁平道作一转语以斡旋之仍原既往但禁将来斯不堕小人计纲中矣倘于二公素非识荆即求之他相知可也妙德与师子凤林唇齿丛林故不得不汲汲且五台砍伐之害在各寺修造有限而商民贩卖板木无穷今独禁僧而置商民于度外诚所谓放饭流歠而问无齿决也此又群狡神通广大情蔽深扃而院之所未察者也傥属笔当更以此为首辞事在然眉幸即留念。

　　与王宇泰居士

　　本师书经之愿盖三十年矣昔掩关武塘之瓶山曾一语及意他日从事不肖当左右匡弼以承厥志不谓昨冬于贵邑于氏园亭毕是愿而江南缁素咸得周旋奔走以奉胜缘独不肖羁縻北方未得将滴水点墨之命则宿业深重现行乖违所致也其有负本师不既多乎经既成特命果清师兄赍送芦芽藏之铁塔中今诣都城铸造铜函足下当速往平贼门外茶庵中瞻礼之相知者或拉之同往以广其孝思以拓本师锡类之愿可也本师已飞锡镇州不日欲登觉山继此或可入清凉矣足下与中甫迷绳为蛇依他遍计一念瞥起万念纷纭遂于一光中互相背触如眼妒眼如指疾指是岂惟出世法中无如是事即世法中一非贤人君子之用心矧两足下同师而有是行径直欲使尽大地人谤佛法无灵验谤僧无家法如是谤三宝之罪诚恐两足下且为大地人受之则岂独两足下互相蛇蝎已哉昨在龙华业已洞悉足下之情似少见及乎此而顾有念释之中甫此诚无间镬汤中一滴清凉盖诚能动物先人格言一念真精六种震动吾知中甫当必悟绳非蛇了依他遍计而圆成固有但在足下贵精诚以待倘其才有一念回光便须迎机一接令不至更相离合斯得之矣惟足下勉之长安风景易以溺人身世匪坚一灵扃闭使非此生少有回头转脑处则冥迷长夜驰逐三途宁有既耶草草不尽琐琐。

　　跋某卷

　　死生患难于人亦大矣不知觉范得何三昧而能于鞭笞束缚中饮食谈笑纵横自在又不知强仲得何三昧而能于众情唾闻讳见之时独茧足三千里而毫无避忌授持此卷者当自得之若向本序中摸索尽是指踪画饼。

　　与传侍御

　　贵治小西天有石经山乃北齐慧思尊者及隋静琬尊者刻经于石藏之此山山因以名焉山之东西峪各有寺寺皆名云居故有东西云居之称史乘载之详矣迩来僧无正见魔有巧图东云居乃改名观音西云居乃改名天宝顷登此山询得斯事良为错愕岂有千余年所寺额一无所禀承而辄擅改之乎然姑念改之人既徂化而继之者又愚昧无知事难究而情可原特为改书仍旧额敢徼宠门下并藉尊衔同为立石既征且尊则斯善也殆信从之者众矣两寺更祈各给告示一纸以饬僧行以禁邪教庶魔佛分而邪正辨斯不独金汤佛道实阴翊王化之一机也惟门下念之。

　　与房山王明府

　　惟门下妙禀休明缤纕兰芷惠风披渥▆人意消野人虽未识荆然幸于尊公拓方外之雅数载论心意言攸惬故于门下心光昭缉识地趣承亦且数载信矣夫道合神交千载符契固不在形迹疏比间也野人枯坐五台久逃尘俗迩者偶同二三荐绅中贵奉本师达观尊者来探小西天上方诸胜睹小西天石经山雷音洞地面残缺因布金令住持修补之忽于地中得石函函面有大隋大业年间字刻中藏佛舍利三粒灵骨附焉中贵归奏▆慈圣皇太后旋遣中使迎入供养本师谓此舍利乃名山奇瑞也特命不佞偕往密为完壁计兹同使臣过贵治敢勒八行报左右傥不以世俗为障一至瞻礼他日报之尊公亦足以见不佞以法供养之念矣且我佛于金河顾命大般涅槃火浴得舍利八万有奇其流传震旦者十有九粒此其三也自隋迄今千有余岁而灵光特耀岂非门下仁心善政和风甘雨有以感之耶不尔非百川澄湛月不现也矧石经山为国家大福地北齐慧思尊者刻藏于石以寿佛慧命隋静琬继之至元慧月终焉历岁久如初未尝莅兵燹之厄此固神物呵卫而要之宰是邦者亦多受灵山付嘱而来其檀护之功不可诬也然则今日为名山作金汤为国家祈福泽宁不于门下有厚望哉草率具陈不尽欲吐。

　　与某

　　足下豪爽挥斤于渚诗酒文章风流富贵一切世味亦既备尝即萧韩石范尽是镜象空花海沤阳焰瞬息不存徒增结业人间乐促地狱苦长愿足下图之此亦信知鼓瑟齐门然终不敢舍瑟而从人所好也至若恶业有十而口居其四足下大都犯之继此犹当重戒傅大士何时西去去后有音耗相闻否足下业已移家至聊城否晤言有期呵冻不既所欲。

　　与传侍御

　　正月十五日附书于中甫致门下廿一日接中甫八行云十一日已出都门凡不肖与门下往来音问皆属曾司马为之转移书至都城想曾司马当为致之矣中甫使至兼以门下两尺牍见示始知门下疏已及都门甚为欢喜大丈夫既不能展其所学为斯世斯民免饥溺出水火则笑谈山水挥斤烟霞以遂其高亦人生乐事况垂老之亲所当奉欢菽水穷劫之我所当究竟头面而可不于此时决去就乎第闻竟告休致则恐又拂人情而来物议此何时也功名富贵不啻若蛾灯蚕茧宁丧其躯无宁舍离安有御史而告休致者小年不及大年亦无怪其然疏草及▆旨意皆未得入目不委云何但据不肖妄意揣度此时举动大都非陈情则称疾斯合世调之二者而称疾为尤顺也门下其裁之五台因缘他尽可缓独申文一节必得批行立石斯为至要全美即门下归速不及立石而有按院批申立案该道府州县亦足以为后日张本也近者告开垦升粮者纷纷为害甚切肌骨过此则蔓难图矣张兵臬甚仁慈敏慧第其有屯荒蓄赈之令而下官多奉行太过亦难可辨察苟有以通其情及示以禁山不可概开僧地既有额免不应为豪民所中而辄升其粮则此公必豁然大悟而名山受福多矣傥有司有所紏劾于僧或贪或淫有实迹可据者亦应尽法不必姑惜治吏胥商民以护名山治秽恶僧人以服有司斯法公情允人无得而议矣华严合论之刻门下既有归志宜暂停止吴甘二老皆非归信法门一时人情强勉终非美事我教以自发肯心为殊胜善缘无强况门下今日行事尤宜慎约世态云雨自古然矣万一二老有心念及则当报以此书刻于五台聚赀于曾司马而贮之龙华盖不肖此去住迹京都时少事非可委之他人故未可刻之都城至云委之地方官则尤万无是理二老若不念及只合舍此而图大事盖此缘当日独为二老唱故也闻憨师有书致门下料必及五台芦芽师去山已久恐有所筹虑或未必时宜凡百当以不肖所云为准彼不足冯也况妙憨二师皆注念塔院寺而不知此时塔院大非昔比护之恐反损光明耳近知老师过冬芦芽或不无所嘱累亦当观其时节因缘以为行止盖老师佛祖肚肠而众生巧于投抵且左右无明眼护惜凡百在门下主张必期世出世法两无伤损若亏其一必丧其两一时之情不必尽徇我辈于老师处当大家爱护纵一时少有违拂而要之到结角处终自光明透露矣不肖二月尽出足三月犹往来五台芦芽两山间尚可踪迹门下傥以此时东归当于便地相期一晤过此则不肖由燕都牢盛复过东昌一叙乃去江南亦可也又不然则自江南归锡五台取道东昌一晤亦可也大都门下行期必于何时以不肖愚虑似惟早一日为得矣闻官舍无内典谨以圆觉经起信论永嘉集宗门武库成道记各一册附往幸于宗门武库永嘉集二书更宜多着精彩古人有一生坐卧经藉边未尝得一字一义受用偶因谪窜海岛于破寺蓊齑堆头拾得半部楞严遂得大受用证入首楞严三昧因著论辟之富家儿终日靠米囤而不得餐享米味何以故饱杂味故穷汉得升合便事炊煮恣情享纳饱齁齁地去也门下此时正穷乏饥饿中米至须趁时恣意一饱望望。

　　　　　　又

　　即日曾司马使者报言不肖正月十五日寄门下书业已托甘直指转上不肖甚危之此书得从承差人附往即无虑傥官封发铺而门下又不投文此必类收宪司且将投之新院矣书中所云五台因缘甚络索兼有申草在内脱投之新院奈何不肖已趣使都城讯其事图止之复颛人白之门下乞留意查之凡甘关院公文至得尽收拆乃可不然则狼藉不少矣大都中甫出都门便有如许淆讹也五台事节正月廿四日寄书虽复云及即不详矣正月十五日书并重录申草呈上幸委悉之他余皆在缓急间独申文一节僧司业已候之门墙万一可行乞批发以了彼我一番心愿而名山有幸万万不可幸垂一语微示去役令其归山去役依不肖最久颇伶俐能领会也从甘使者寄书傥已达彼岸幸慰我报音。

　　代张中贵作戒文

　　弟子张进自思根器下劣习染卑庸虽得人身而宫闱是近虽生中国而佛法缘疏是以境日侵而染逾深性日迷而情益炽骄奢纵恣弱懦愚痴不知苦之将长自谓乐之无极万历丁亥春幸得瞻礼达观尊者于明因寺片言开示即戒荤酒甫及三年一朝破毁业重障深魔强正弱今幸尊者飞锡潭柘山重复警策惶愧无地痛泪悲泣因自思惟五戒不持人天路绝纵不能全受敢不分持是以发心重戒酒肉誓尽今生决无毁犯又思杀生乃饮酒食肉根本本之不除枝叶宁瘁是以发心戒杀生灵誓尽今生永无故犯惟此二戒实蒙尊者哀怜提拔实亦自发肯心命根可断此戒不毁惟愿释迦如来观世音菩萨并韦驮天将护戒善神潭柘山一切护法灵聪加被于我护念于我使我戒力如须弥山王永无摇动弟子张进不胜哀恳惟愿证盟。

　　重修稽古寺记

　　完邑西北去治二十里而遥为陈候村村有寺建自唐开元间始名寄骨迄我明景泰中檀越靳君马君再三举废坠易名稽古而世俗则亦有仍村名而以陈候呼者然义各有攸据碑幢旧志载之详矣寺近复颓蠹兰宇僧伽一时为之消索而中岩居师受业其地乃矢力事修葺天王伽蓝祖师三殿业告成功已复集缁素檀物诣京师印造大藏六百七十八函事闻▆圣天子特赐敕护持之兹且从事佛殿兼创阁以庇法藏会余由燕山入清凉取道谒师师因属一言徼惠檀越余曰檀之义大矣哉杂华经载初地菩萨修檀度证入二地其曰菩萨以种种所有乃至头目髓脑国城眷属不见有施者受者及所施物是名三轮空寂名修檀波罗密由是观之则金刚经所称七宝满三千大千世界持用布施不如受持金刚经四句偈等所得福德多殆与此意互相发明何也必能受持金刚经四句偈等而后谓之三轮空必能修三轮空檀而后谓之善受持金刚经四句偈等盖金刚经非拣布施拣住相布施也住相布施即七宝满三千大千世界非杂华轮空檀其得福之寡也固宜不住相布施即布施非布施是名布施斯杂华义也此一举也吾知吾师行将导完之善信由斯檀度了知一切行度乃至尽十方三世万有诸法悉皆令入萨婆若海而大庄严之岂独为一区区稽古云乎哉完之善信固自各各具有如来智慧福相者又奚俟夫余言。

　　与真实居士(已下八编辛丑年正月虞山钱牧翁发来刻入)

　　金山道场向非静圆师几复草莽矣磨涅始见坚白霜雪始信松筠足下当更护持之显亲邻巨室必得柔和戒德者居之此地始为三宝有不然以苕人之刁强强孰胜之以苕人之吹求疵孰掩之不惟失其道场辱及僧类即足下护法之名亦从此扫地矣大都作事宜公不得私所好江南之广岂遽无僧愿足下语之静师期无相负。

　　　　　　又

　　光阴转眼己分上事可有多少下落否日用可觉日有光明否学途中日有进益无谓未得一跌粉碎遂甘心醉梦过了现前光阴也仲淳可得共朝夕否世出世法幸相与有成子晋病恙何如便当报我静圆师在金山有无缓急乞留念。

　　　　　　又

　　润州鹤林寺为玄素禅师道场有莲池竹院皆为人所侵陆太宰力复之有田亦为千兵人家所有前丹徒令马君断归寺近千兵假以军卫具告屯院批高二府反断与侵者而僧亦复具告江院批张明府冬底不肖在当湖乞太宰书与张明府明府业已领略不谓张君近复有更调消息漫不视事敢乞足下一言以促之使其完结此事新令为汶上人或未必有益于僧即难为通情耳高二府傥素相识并乞一言以弁其偏执之情如不相知乞发数字恳工部崔君一书乃妙崔君与高至亲故也太宰前与张书中亦云同足下作鹤林檀越其中委悉须细讯之鹤林寺僧有得之矣。

　　与某

　　汪陈两居士每以舌相抵牾然舌心使也余甚不乐两居士有此鄙人两以善言私相摄规又以恶口警折之然终不能革其流习亦曾示之傅直指直指为两君掩恶直指既宦游此一段因缘足下当默致调燮必使和美适人口颊乃可此但与足下道也览既属之火光三昧。

　　与某

　　别至清凉于最幽深处禁足禁语冰雪封埋人鸟绝迹移步即当穴冰雪为窦日煨榾柮煮燕麦或焚柏子瞑目跏趺时忽身世都遗证入三昧甚之忘失旦莫者十恒八九间遥念诸君子轮蹄逐逐风尘虽欲于此三昧中受用刹那光景辄不易得矣。

　　与陆太宰

　　切惟名山藏幽合抱争秀高士嘉遁寒穴流和迩来五峰竞秃万木空闻释子逋逃征粮荒瘠于是辄申虮虱之痛剖狗马之情敢乞曲赐弘慈委成众妙片言之下转冻为春枯杌重荣亡僧知返俾又金地庶使文殊不乏灵花之圃均提仍备慧水之俦云外来宾林间得主张相国振颓风于赵宋陆太宰启法运于明朝一举玄谟千秋芳响此而不计余则奚图且地邻紫塞　　跳梁林木峥嵘风鸣叶吼　贼以为兵仗岩薮干舞枝摇讶认戈矛既进施退是以苻坚败绩草木皆为晋兵岂八公之神巧惊勍敌哉实乃茂林助险绝壑资危故也山野本方外之曹与世澹然无接尚虑及此况明公原国家宰辅先朝老成此而弗忧信非丹悃山野不揣暗短无状献言伏惟赦其狂狷悯其为法俯察微诚不胜感激之至。

　　跋持准提陀罗尼福用解

　　客有疑持准提陀罗尼福聚神用无征者瞿元立氏乃为之解盖有法尔报合之辨以夫人昧法尔则滞福用而狂求昧报合则拨福用而妄作而不知自佛以至众生自佛界以至众生界孰非此陀罗尼为之总持又孰非此陀罗尼为之出生故受持者知法尔则心佛众生三无差别而謦欬弹指风动水流皆已具足福用孰谓其无征知报合则心佛众生森然万状而报之胜劣实持之纯驳为之殆无毫爽孰谓其无征知法尔报合则不移跬步遍历道场知报合法尔则万德炳岩了无一法又孰谓其无征也嗟乎是解出则凡欲由一切陀罗尼门趣无上等觉者信犹执指南适殊方而无泣岐不独一准提陀罗尼尔已万历丙戌春余杖锡至燕都元立氏持是解质余余读之跃然肯首明年秋元立氏捐俸梓成佛心要集于龙华方丈戊子春告成工会余复至自清凉遂从臾之附刻以嘉惠末学诚有因是解而信受此陀罗尼直截相应了无疑碍则岂惟元立氏所解殿公所集即释迦所说乃至一切若显若密皆长语矣五台山古师子窝释道开跋。

　　明优婆夷薛氏塔铭

　　此优婆夷薛氏塔也是塔之建亦既平地起骨堆而余复铭之又何异钵盂安柄虽然无奈呼马呼牛未免将错就错铭曰。

天目之山有灵物焉东奔入海波涌云骈苕霅两军善能柔敌直截刚强颓然兀立耸若围城人因以名有庵清凉储释之英有女丈夫跏趺示寂遗命五子龛之禅室镬汤甘露火宅青莲香风周匝熏拂人天吴山师子千年绝响此日其谁颦呻相望寒潭空影幽谷希声斯塔斯庵其永勿崩

　　示寂先师楞严寺住持了然和尚行状

　　先师法讳能弘字了然一字休休嘉兴县王店镇欣氏子父某母某氏以嘉靖癸卯十月十日举先师年十三四即不乐处俗里有庵为杭州灵隐寺下院有僧居之先师见辄喜数往焉寻乞身父母诣庵披剃二十人讲席习经论以资弗逮人殚心竭思功视人恒有倍由是讲业日精学辈就质疑义者日益众先师亦诲人彻旦夕无倦隆庆辛未夏月溪座主赴金陵天界寺讲期先师为副讲值岁凶饘粥不能继乃倡众日乞食都城夜则寻讨经义天暑弱躯遂困惫成疾忽自叹曰文字语言终非了义因谒栖霞云谷和尚参赵州无字话间有所发明辄疑不自肯然教乘则日益精彻每至丛林提一经一论为四众开演直截明快有非寻常讲者所能及云谷和尚晚年归锡武塘大云寺先师居首座寮身心劳悴病益进由是始决策终老泉石间矣万历戊寅掩关武林高亭山壬午移关于嘉兴之东塔癸未不肖以达观老师命有事楞严亦驻锡东塔一日达观老师至茶话及德山托钵因缘先师未畅达观老师以偈进之曰托钵因缘不甚难耳边密启即幽关先师疑益甚乙酉楞严复郡邑大夫议檄先师住持请于按院范公兵道曹公咸报可先师强起应命居无何复掩关东静室丙戌春不肖游燕京明年冬登台山禁足龙翻石期百日甫越月一夕梦落五齿吐掌上血迹宛然越日先师书至谆谆诲言无以己见为通方尘劳为妙用且自通其所得于托钵因缘者并致书达观老师请印决时达观老师飞锡芦芽芦芽距五台五百里卒无便邮可寄不肖仰据先师所见遂先报书盖当仁不敢让也又明年八月不肖自五台南来至聊城见吴康虞居士寄曹林师兄尺一附言楞严了然关主已于四月二十一日化去呜呼痛哉先师倾心教海而不受其沉溺乃于大事因缘方期此生取办奈何天遽夺之使其抱志以没呜呼痛哉先是万历辛巳秋不肖自高亭披剃已从先师结冬大雪偶达观老师过大云才一瞻礼而不肖平生恶知见悉于其眉睫间消铄殆尽自是不肖日亲禀达观老师而先师辄私喜谓不肖曰达观师真善知识若得亲事之诚幸矣奈何我以疾病暂阻咨参然不肖每自达观老师所来必备讯所闻而后已是先师于达观老师迹虽友而心实师之故临终呼达观师其垂光摄受我乎如是者三四时达观老师结夏灵岩一夕梦二幢离崩一倒于南一倒于北次日不肖遂以五台山无边老师并先师讣告盖无边于是年闰六月化时亦以不获尽曲折于达观老师为怀噫诸老宿一念感通千里靡间真有如水月相为映射者独恨不肖于先师既缺巾瓶侍奉于平时而临没又不及请一言为终身佩披剃之恩其何为报今同法兄仁庆等谨奉灵骨塔于楞严方丈后因摭其生平大略具状仁者乞垂一语勒之贞石为末世丛林光幸无恪焉不肖不胜哀恳之至。

　　(终)

　　密藏禅师遗稿后跋

　　我　紫柏尊者有徒七人焉一密藏祖二幻予祖三寒灰祖四幻居祖五澹居祖六洞闻祖七慈音祖其担荷翻刻大藏经者惟密祖与幻予祖也恢复化城中兴刻藏者乃澹祖也幻居寒灰二祖者赞襄刻藏者也洞祖不预焉慈祖无闻也密祖有徒焉乃念云翁也念翁缵祖父之志续刻未刻之经司掌经坊吴江开建禅林接待往来云水二时茶饭精严天下禅流称颂此真诚实行菩萨人也念翁有徒焉今我香庵叔也香叔生平无喜怒色无世情态具慈忍心体佛祖意持莲华经数千余部寒暑不歇老病坚持此是灵山会中曾受佛记弟子者也香叔有徒焉乃明一兄也明兄蚤厌世途长卧而逝明兄有徒焉今吾按指颖侄是也维其杰出缁伦注心道法慨祖宗之公案未完收辑密祖遗言广布担愿了完全藏不谓第六世而有斯人愿来绳绳而无尽我本樵采之人愧无文字可赠但直叙其枝分源派而已以示将来法属咸知刻藏相承之脉若一微尘内流出大千经卷半满科中现起无位真人则在读是书者当机领略云尔。

　　顺治己亥季春望日紫柏五世法嗣解印敬述

　　遗稿始末略言

　　契颖尝读古传记授受中间未有冥通如
密祖之与颖之缘奇也颖年十六幸嗣祖派知祖矢刻书册藏板流通而功未竣飘然往矣惜其遗稿诸篇湮没无传心甚悲之丁丑岁杪谒巾石师座侧见祖亲书誓刻大藏愿文一手卷固请至再乃得归焉然亦仅得其一闻遗稿向为介生翁秘笥中后介翁卓锡凌霄岁戊寅往谒之叩示跪读具见吾祖之矢愿宏深裨益大法岂细也哉颖因固请珍秘不与许颖祝发后力能胜此斯不虚所授求之不获郁郁而归庚辛两岁荐饥介翁拽筇去矣后闻奄谢吴门故物散佚耿怀弥切壬辰冬走虞山与澄如法兄促膝论心情甚欢洽语及遗稿不复再睹为怅澄曰无忧介尝授我今以授尔可乎颖之惊喜出自意外拜受而归噫是非祖愿神护何以隐而复现俾颖既得其一复得其一也又得牙篆一方乃祖讳章也亦名手所镌捧持秘重时癸巳中秋日也若楞严寺规约并禅堂规制俱出祖心裁制复从彻微老宿处得之斯真祖灵有属大愿欲成故种种法言萃于一时每于无意中作有意之合于难得间启必得之缘不知造物与之欤抑精诚合之欤固不惮炎霜将所得文言敬寿诸梓以广其传惟
诸高贤览是刻者知颖之志愿之诚特符祖意之神护不没也。

　　时
顺治戊戌菊月望日五世孙契颖谨识

　　楞严寺规制叙

　　密藏大师鸿飞冥冥已七十夏星白矣法门有想望其风采者不知无位真人出没于何刹海忽今秋径山琏珠庵五世孙按指颖上人于故老处得其祖之法门遗编复于老僧处得其祖之楞严规制因丹山居士属余一言以刻行之先既序其遗编兹应序其规制庶使此希世神奇以成拱壁天下后世共得亲见大师生面敦教育于春风化日中凛键锤于迅雷激电下法乳之施不广远乎或曰此规但于楞严尚未可尽行而何足以曲尽诸方之丛社乎余笑曰此一曲之见也此规又何必楞严之能行不能行推此大法为公之关捩子于种种堂规凡例即参于百丈清规与尊正规鉴中又何加损之有哉凡有丛林无丛林但是单丁住山旷荡行脚有此一册随身自律便足以律众于人天也此岂法门之小补哉乃为之序云。

　　戊戌季秋望日臬亭浪杖人道盛题

　　密藏禅师定制楞严寺规约

　　五世孙契颖较梓

　　楞严寺建自宋嘉祐间为浙西名刹禅讲高流多驻锡焉入
国朝尤与精严诸名蓝比肩称盛迄嘉靖辛酉废为巨室别业万历己卯
郡守金溪黄公以寺居郡治之干邑治之艮寺废则干艮颓陷乃力请于
按院淄川王公
兵道无锡张公议复之越四载癸未复有规取其地者
郡守龚公
嘉兴顾侯
秀水陈侯坚持不可遂复上之
按院范公
兵道曹公而乡达
大司空五台陆公
学宪瑞溪包公
乡进士袁公坤仪
太史冯公开之相与捐赀协力始得尽归故地此岂非伽蓝神之默护而一时宰官居士乘运挺生共兴佛事哉大司空以殿宇工繁未易卒举因买施厅堂房屋六十余间先造方丈禅堂属道开督理工役道开不自揣勉承诸公之命始事于甲申秋七月迄今年春二月禅堂斋厨等室告成方且有事方丈太史谓禅堂既创粗可安僧宜缓方丈而急佛殿夏四月遂命僧乞施郡中甫三月隐隐有响应之机矣会秀水陈侯不禄乃不逞辈藉以兴谗中止工役此寔道开德腊浅薄愿力轻微所致不然何能举二十余年之废堕而遂成功于一旦也道开罪戾诚无以自解敬谢檀越乞食他方殿宇大功俟诸来哲然丛林新设庶事草创非有成规曷能垂远今定立寺规十条录成一样十四本方丈禅堂并十二庵各付一本后之居斯地者愿共遵守无作虚文。

　　分授基地

　　古藂林百千万指群居共学法固不得自私粒米滴水况有分居析爨如俗谛者哉慨自世降风微法衰道蠹有不居伽蓝而恣惰神祠鬼墓旗布星罗以蚕食檀信者矣有虽居伽蓝而割井离烟孳畜烹宰有甚于俗民者矣有虽居禅室而务多藏厚积畜子养孙无异于酒肉僧者矣嗟乎狂澜倒海撮土其何以回之碎胆裂肝强顺流习今将本寺基地公私分作一十五分正对城隍庙一分作佛殿天王殿三门雨花阁及东西两廊基共阔一十六丈深三十四丈殿正东而北一分作方丈及金汤别室般若堂基般若堂藏郡守龚公所书金刚经石刻及各经板共阔十四丈深二十五丈殿正西而北一分作禅堂休夏堂及库司厨司斋堂旦过堂基共阔十四丈深二十五丈已上皆公所也殿东南方丈前一分作一庵基名妙觉殿西南禅堂前一分作一庵基名等觉各阔十四丈深九丈禅堂西为街街西共地九亩零南界寺墙西北俱至城脚街均分作四庵自东而西第一名法云庵第二名善慧庵南北各阔十二弓第三名不动庵南北阔二十二弓第四名远行庵南北阔二十四弓有奇佛殿禅堂后滨北共地十三亩东北俱界寺墙西至城脚街均分作六庵自东而西第一名现前庵第二名难胜庵第三名焰慧庵第四名发光庵南俱阔十一弓三尺北十一弓一尺五寸第五名离垢庵南阔十一弓四尺北十一弓二尺第六名欢喜庵南十二弓北十一弓三尺而池西岸地一带属之已上皆私室也其法云善慧庵后池南弦上地一带及禅堂后焰慧发光庵前地一带俱属禅堂作菜园亦公所也查方丈禅堂及十二庵亡僧俱无葵骨地合将现前或难胜庵基动支禅堂钱粮照丛林旧规造普同塔一座塔院三间听禅堂拨僧守之其内隙地悉禅堂种菜办粮各庵不得规取寸尺首僧杂役亦应除免不得攀累此虽私亦公也再照十二庵基内有未造者禅堂暂管办粮俟有戒德高流会议与之慎毋徇私比之匪人尤不得借与俗谛中人竖一椽一瓦以启他衅违此言者永劫沉堕。

　　均派粮差

　　观夫南北丛林中方丈禅堂必有德者居之未有纳粮当差者今本寺佛殿方丈禅堂及十二庵共基地四十一亩一分五厘四毫议除方丈禅堂外止应十二庵照依精严故事无论本庵地之多寡均派粮差每庵三亩四分五厘各自办纳但永不得分户及将地亩割寄俗户以贻后患违者众当协力救正甚则告官惩处不得隐忍其遇造册及粮里帮贴使用亦十二庵均派傥有
大德地主矜怜曲护得蠲免佛殿方丈禅堂公占如他名刹尤幸事也余日望之。

　　朔望祝延

　　我释子不耕而食不织而衣粒米寸丝恩有所自苟非大事究竟如之何其坐受之故祝延一事实报恩重务也每月朔望应照各大刹上殿称祝方丈禅堂僧毕集十二庵各以首僧一人至违者罚香十束油十斤供佛二次罚银一两作修造之费二次则会众摈出其庵另请僧居之所有祝延香烛并众僧清茶一杯十二庵逐月轮供今佛殿未造暂在禅堂祈祝各庵免至。

　　官府支应

　　昔法道盛时龙象杰出王臣每敬礼之恐后今也粮差正供外追呼征索下同胥吏此岂尽王臣之过哉实我辈不修梵行自入卑贱致之也凡迎接祈祷一应杂役本寺谅亦不免除塔院系禅堂管理办粮杂役应免外议十一庵轮年或轮月充首僧支理今庵居未经造完已造者先尽轮充永不得干涉方丈禅堂。

　　方丈住持

　　奥稽我释迦如来之住持五印土也四十九年三百余会邈乎不可尚己嗣是达磨东来住持震旦九年熊耳五叶芬芳智者之天台观师之清凉继嗣亦各有人庶几皆无忝住持之义于是丛林之兴在禅曰方丈在讲曰法堂住持者在禅曰堂头在讲曰座主曰上堂曰升座此又禅讲说法之所由分也考之六朝唐宋盛时逮我
太祖
成祖以至弘正间凡住持者皆有司致敬敦请相与表里匡扶化道嘉隆以来各寺类以本山酒肉僧轮充住持且指实行禅者本色道人及诸方参游衲子为野和尚嗟乎为佛子者宁甘心若所为家和尚哉昔也敦请而至今则牒劄而驱昔也捧喝上堂今则杯酒入院昔也利生升座今则自利赴期又何怪乎有司之驱使而奴隶之也本寺方丈之摄虽不能回波溯流上法古昔亦当少匡时獘冀振玄风凡请住持必咨访他山名德瓢笠高流或能以正知正见开悟一切或能精持静念镇摄一切或能坚持净戒风砺一切无论齿腊高下皆议请之访议既定禅堂首座维那并本堂主僧(即监寺)各庵首僧随力办具香信兼求金汤书刺择日请迎至日禅堂设斋礼送入院如地远者止令禅堂主僧当年首僧赍具众僧名柬及金汤书刺往迎不得赴官给帖不得设斋庆贺住持亦不得设斋款众如无名德堪以应请不妨阙席慎无以师子虫鱼贯轮充自食身肉入院之后每月朔望先晚禅堂设茶千栴檀林首座监寺等执香诣方丈恭请茶话茶毕或随意举唱或参决心疑或咨请经旨或商略常住事务各庵首僧必至其余有志参请者听住持如欲退院禅堂上中下座及本堂主僧各庵首僧再四恳留不可然后于禅堂备斋礼送出院首座有为众所推仰及前院举代亦堪补席盖古有其事也方丈立住持题名碑一座使后之人得指而贤否之此昭劝戒其住持阙席方丈堂舍听禅堂拨僧守之不许各庵令僧安居以致侵没常住。

　　茶参坐次

　　自昔禅林参堂入室惟立受而已初无坐礼况敢与主法者抗使道法不尊今设茶坐次惟住持一人正坐于上余皆列坐两旁自北而南先本堂上中下座次各庵首僧本堂监寺知宾化主又次各庵散众及本堂典座等一切行人即本堂四首座有耆宿与住持年相若道相似或曾同参共学于此亦当折节赞扬故一佛出世十方诸佛同集道场先辈祖师亦类多隐显上下互相鼓激无他念也其或未至无学地位更当虚心参学毋自慢高傥缺住持则第一座举扬参请坐次则堂中四首座上位各庵首僧本堂监寺知宾下位余尽两旁序坐。

　　丛林赏罚

　　佛律视刑书其详密不啻万倍故俗谛中人干冒国宪无或深怪如僧行少亏即不逾时遍人口耳是僧家犯佛律为王章所不科议者最多故持佛律以整肃僧辈实住持之职也本寺凡各庵有事当白当年首僧转白禅堂首座赴住持听理如禅堂有事则首座知会首僧赴住持听理住持缺则首座代理首座并缺则当年首僧鸣板集禅堂监寺等及各庵首僧共赴方丈议处若事情重大即住持首座不缺亦当集众共议方丈设立二簿注记合寺僧功过有不服公议者连名具呈僧纲司转闻
官府惩治。

　　禅堂规则

　　古丛林有明眼者主其席又有第一座赞其化由是诸方参学龙象云奔雾涌相聚一堂拼命钳锤不至发明己事不已充其心即死于冻饿吾宁焉何法道衰而丛林敝祖意微而僧行亏主法者惟利养是图而号称粥饭主者亦往往据禅堂为垄断借长连曲录木床为利媒依期论价贾集庸材以为奇货而铸鬻之期毕则竞少争多作散场公案呜呼此可为痛哭流涕长太息者也舍是则能持福缘供接往来者为大善知识矣初不知丛林之设为何事又或一瓢一衲万水千山与先圣贤遗迹作仇仇偿路债者为参方之士矣初不知古人三到九上与八十犹行脚者为何事又或有因营修寺院建立讲经讽经坐禅念佛期场自谓得方便募化之道殊不知解说为阐明法要读诵为借熏钝根参禅为究明心地念佛为求生净土若营修则自有本分善缘顾可因琐琐有为功德而倒行逆施若此也今本寺禅堂永宜痛戒前非务在延请正知正见戒德精严者为第一座实心实行勤劳为众者为主僧每年立二长期四月初一日结夏至八月终解期十月初一日结冬至明年二月终解期盖古惟坐夏今兼结冬者以近来丛林习便故也旧规上期不过百二十日今百五十日者以近来真参实学每苦根钝期速功废半途故也岁阙三月九月者以其时便宜浣葺冬夏衣服故也堂中当遵古法立床历簿一扇每三月初一日九月初一日出付书记无论他方此界但能真实甘淡泊为生死者即与登簿进堂期内除疾病外决不许起单及告假暂出其修持之法或参禅或念佛或持经咒或习教观各从其便惟四时止静二时课佛或课经则众共之苟有不谋道而谋食不务实而务名冒进此堂即宜摈出即堂内草深一丈应无所徇其禁戒言笑戏争等项听第一座随期立规便宜赏罚堂中饮食惟随库司丰俭而致隆杀不应为利养故谄曲求施
门库司蓄有冬夏衣布于立夏前三日合堂内外均给散之禅堂一应银钱米贮库司主僧惟董理提调不得擅自私蓄凡主僧不守禅规或徇私谋为及容留不肖僧众许众白第一座以理劝戒不改则知会首僧共白方丈更宜摈出不得互相姑息致坠丛林。

　　各庵规则

　　僧俗之分不徒以其迹盖有实存焉乃今住寺分房岂独尽亡其实抑且并去其迹所存惟剃染而已本寺分居十二所不曰房而曰庵宜取名十地二觉者属望之意实深且重所愿各庵悉照禅堂规约精进修持冀挽颓习不尔亦当无亏戒律无毁规仪不缺二时课程自办一生事业庶无忝居名蓝为佛子至若栽葱种韭蚕桑孳畜尤本寺昔日倾废之因切宜重戒。

　　常住修造

　　修寺建塔世畴不以有为功德称之然亦顾主修者何如人耳若为自求人天福报称之曰有为固宜苟念一切众生悭贪执重藉此而销亡其执习又念一切众生处大火宅中热恼无告藉此令得寄滴水于佛海作他劫清凉之源又念时当末季像教渐微藉此而扶十二于千百令未来诸众生见一刹闻一刹入一塔庙一瞻礼一指顾一低头皆成佛道如是而可谓之有为乎哉故在凡夫则终日静坐徒增我习在菩萨则一止一作无非妙用奈何今之修造者不惟鲜普贤愿行而求报人天者且寡矣故佛亭旗鼓歌舞街衢者有之广求书刺遍叩豪门者有之入一郡邑至一聚落多方探访专求善施者有之舍是则或建讲经坐禅之期或开念佛诵经之会千奇万怪簧鼓檀那倒行逆施毁佛规式要之尽非修造本分行门也今本寺置立缘簿四副每副四册自一分至九分为一册自一钱至九钱为一册自一两至九两为一册自十两以上为一册内将一副存本寺收支柜上立二柜主掌之有来寺随喜者随缘乞施将三副择请真实戒行僧分布城邑随缘乞施无贫富无贵贱无多寡必施而后已有悭结者当为三恳化之无倦即农樵负贩发心喜舍少至一钱一缕一粒亦当生恭敬尊重心以受之盖贫人一钱与百千万贯等也如是募缘其得虽寡而缘则溥其时虽久而功则坚所收之银惟贮柜中不得入方丈禅堂及各庵柜上别立收支二簿凡收支银两柜主会同禅堂监寺及管工僧三面眼同称兑登注明白除木石砖瓦灰钉工匠外分毫不得他费亦不得彼此支借以昧因果自沉苦趣其殿宇式样基址界分俱有定规无擅更易方丈禅堂并各庵不得私自取用寸木片瓦及私役匠作做造家火如有此等管工僧白众罚银一两公用仍罚赔所费工料叮宁告戒之后有故犯者伽蓝神其殛之。

　　皇明万历乙酉冬十一月望日沙门道开识

　　　(本寺
　　钦蒙
　慈圣宣文明肃皇太后
　赐画像观音大士一轴紫衣一袭每年十一月十九
　　日恭遇
　皇太后圣节及
　今上圣节冬节年节住持当遵奉
　　南京礼部劄付及
　　本府帖文内事理陈像披衣祝
　贺寻常务要珍藏保护不许披展玩亵如住持阙则
　　禅堂首座代披行礼首座并缺则监寺代披行礼
　　凡住持首座监寺重换须交收明白至嘱
　　时
　皇明万历己丑五月朔旦道开续笔)

　　密藏禅师楞严寺禅堂规约

　　径山五世孙契颖较梓

　　昔如来应世作大医王救疗众生良非一味故四十九年惓惓善诱而防非止恶律部独详焉迨夫世降风微僧行谫劣由是百丈大师大不获已曲施俯徇建立清规此又贯高田光之用心也然其周折进退经曲威仪犹有足观宋程伯子有言三代礼乐在是矣何今也日趋日下愈流愈远比丘家率以诗文字画炉香杯茗相高习成逸豫燕安背驰本教而世之所以贵方外交者亦惟此辈而已如是而欲其持佛律奉祖规为七众瞻依得乎兴言及此诚可痛悲略示堂规幸相持守。近世修行类曰参禅念佛然参禅念佛非有定时定处一日之间自子至亥皆参禅念佛时也静闹闲忙皆参禅念佛处也故沩山典座雪峰饭头黄梅腰石力春白云身亲磨职皆莫不洞彻心宗作后模范凡我同居起居食息俯仰周旋慎毋虚度光阴各顾本参本念先德云一息不在如同死人勉哉。二时功课乃丛林旧规一闻报钟内外尽合随堂礼诵违者罚跪香一炷惟厨库各留看守一人及茶头应免有疾及有公务者亦免。丛林饭食粒米滴水义重同餐除打板过堂外有私自饮食及私与者各罚跪香一炷惟客至并有常住公事先出后归及戒过午食者病者不论。酒戒律中甚严凡号称比丘佛子若饮酒者跪香一炷再犯摈出有病服药及工雇人不论。丛林之建为众参学之地非曰美观亦非戏谑闹哄场也凡有间谈杂论者跪香一炷嬉笑及攀肩搭背损失威仪者跪香二炷再犯罚油一斤三犯摈出其骂詈诤斗者无论是非各跪香二炷罚油一斤再犯摈出。戒赴请念经夫佛说一切法本欲众生闻而思思而修修而证若读若诵亦不过使劣根人出口入耳文熟义解乃今藉以博身口受用甚至杜撰偈赞歌舞悦人且用角技矜能恬不为耻岂不大悖佛祖意哉即如瑜伽一教彼固自有仪轨真言初未尝令人念何经亦未尝令禅者为之古有拨僧应供斋毕转经亦不过因斋转经非因经贾利也弊至于今诚可痛悯凡居此堂者决不许赴俗诵经以图利养违者罚油十斤。戒接待女众夫妇女入寺礼佛固其善心然民风不古谤讟易兴而我教往往受斯玷累不可不戒今纵不能严拒其来亦当渐为杜绝之计凡我同居不许以一茶一饭款延妇女及接言谈违者即时摈出。禅堂内外各不许私收徒弟及披剃违者师徒俱摈倘有在家善人及在寺行人欲请法名者监寺为白首座命之。禅堂内外非为常住公务不许私出违者每一宿罚跪香一炷五日以上者摈其有公务及省师省亲讯友者须白首座允可立限水牌方出违限者每一日罚跪香一炷十日以上者摈。近时海内丛林衰落大都皆以住持不得其人而禅堂内外又宾主太相悬绝在堂内者意不过曰藉衣食以资熏修己耳丛林得失漠不介怀故一饮一食百谢千酬宛然恩出主僧受之分外在堂外者则赖此以便私图声价既售利养既归鲜不畜子养孙亲疏尔我其究也不至尽逐高贤不已情深业重伽蓝神且厌薄之而丛林之废可日待不知檀那滴水惨剧洋铜而丛林内外实关一体譬之一夫身心不可岐而二焉者也且今所称主僧及俗呼当家盖古监寺职耳首座监寺相与表里冀赞住持以弘化道分自有差讵容倒置本寺倘缺住持则堂内外事无大小必监寺白首座裁之庶几其犹心臂指之相使而得免夫内轻外重借公营私之弊乎。禅堂立床历执事二簿凡欲入堂及领执事者必白首座讯其名号乡族及无忤逆逃叛缘事在官等由然后录草簿登水牌令之安单就职阅旬月察其人果心无外慕与众和同然后入堂者登床历簿领执事者登执事簿有不白首座徇私擅留者罚跪香一炷所留人摈去其由堂外执事入堂及堂内出就外职者不必登草簿水牌。禅堂立记过簿一扇凡僧行有过每日晚课毕堂内听维那纠举堂外听监寺纠举俱首座酌量轻重论罚罚毕登注记过簿临罚抗辩不服者加罚香一炷再不服者摈。堂外执事除犯清规立摈外凡无过欲起单者须半月前预白请人替职如满半月即无人交替听从起单。禅堂立交割题名簿一扇佛像经书器物簿二扇凡交割家务须旧管者或点茶或备斋请住持及堂内外各庵首僧切近檀越眼同将常住佛像经书器物照簿逐一查点交收明白然后题交者收者名于交割簿方丈以下皆书名花押证盟如有缺少须责赔偿盖常住物宁有增无宁有损也倘下手无正职收领听住持或首座命僧署管署管人亦须题名交割簿常住物不可令一日失守其佛像经书器物簿二扇一存钦赐匣内以立根本一存首座寮以时稽查如有檀越增施佛像经书及贤能主僧新置器物即须添记二簿以听交割。禅堂立经书器物暂时出入簿一扇凡有公事取本堂常住物出外应用及借他寺院物来堂应用即旦夕亦宜登簿以便日逐查销盖人命无常呼吸代谢前后失告罪业谁归其钦赐匣内物尤必首座面众亲手检查出入不许他人私自启闭匣上锁匙须收库司至祝至祝。禅堂立亡僧抄劄簿一扇凡堂内外有僧亡化首座即时集众抄劄登簿所有衣钵除量与看病行人外尽须估唱为买棺木及点茶或备斋请众诵经称佛津送茶毗以资冥荐如无衣钵者须常住量力津送亦须记其名号乡族及化时年月日时此丛林重规不可忽也。禅堂虽戒应付诵经倘有檀越就诣本堂礼诵则无可辞之理堂内合轮次拨僧以应如所应拨之僧于檀越所欲诵之经稍不闲熟听首座另拨即抵下次应拨之数也又或檀越意有专指则亦委曲从之其经资无论多寡悉照常规合堂内外三等均分不得私收入己违者罚油五斤。禅堂钱粮虽贮库司而收支簿则堂内书记掌之凡檀那粒米寸丝必入堂白众登记库司日逐支用银钱须录水牌每日晚课毕送书记誊入簿内半月算结一通即暂时赊借亦须白堂登赊借收支簿以便查销。

　　皇明万历己丑仲夏朔道开谨白

　　明吴江接待寺监寺前径山寂照庵司藏念云勤公塔铭(并序)

　　维我达观大师遗谶有怪来双径为双树贝叶如云日自屯之句故阇维而建窣堵波则归骨于鹏抟峰方册以行修多罗则贮板于寂照庵盖一遵先训云而大师生缘实在吴江吴江之接待寺尤其所常驻锡地念云勤公于大师为法孙于双径经房吴江接众皆尝为主者葬处在径山黄沙滩左余于两处皆忝称外护不能无片言以志其方坟乃序而铭之公讳兴勤念云者其字也俗姓张氏河南之禹州人少失怙恃十六即入清凉山勤行苦行幻余本公见而器之曲为成就既一再往还京师得事密藏开师命今名为弟子然犹未为剃染开师乃大师之得法上首诸法门弘护事皆亲承付嘱一力担荷大师欲易梵筴为方筴以流通大藏开本二公实为领袖时方设刻场于五台取施赀于吴越金钱出纳之在南方者余友周季华氏司之而赍持道路者惟公一人盖为开师所托重如此又以其间随大师遍谒诸大名山公充前驱先至后息汲泉扫室以息大师之道从其劳瘁亦倍于他人开师隐遁公于大师前落　礼别寻师绳桥鸟道无险不经终南峨嵋匡庐衡岳无幽不历迄不得师消息盖行逾万里期越三年而始返就大师于潭柘俾充都管裨益为多公长身伟貌热肠直口事所当言即大师室中众皆屏息者亦陈白无所畏让既以北地苦寒迁五台经板于双径立为定法山之寂照主收藏禾之楞严主流行推公领其事余友周子介氏与共为经纪事事咸理吾邑接待寺地处南北之冲云水来游肩摩踵接无边海公主此禅院愿王深广道行高严十方粥饭主人称为第一万历庚戌海公迁化难乎其继邑诸檀越我沈周两氏为之倡余家佥宪宪副两兄辈特礼致公以据其席公钵无异饭箧无余衲一心为众千指禀仰丛林之盛视昔有加邑诸宰官若前赵中丞周冏卿及今吕李两司马孙方伯始吴侍御沈仪部辈无不终信向之檀施所积凡置常稔田三顷计每日可以一亩之余粒供众岁所求者惟果蔬薪炭杂需公亦时或以施资假贷于往来善信取息佐其缺乏或以好利讽之公毅然曰吾不尔者斋厨诸费何来固知公不避殖货之嫌者正其饭僧深切处也又增置养老堂以居退休则与其法友念光通公协力成之公往执侍大师左右尝令熟读永嘉集等未来接待时曾当寒热交作中梦作诸经颂其颂法华一首云悟佛三乘坐信车利生道行辨龙蛇如獐独跳蕉芽种莲叶波心不染沙醒以告人闻者异之及领堂事寒宵暑夜课诵必以身先迄老不怠有关常住细务毕亲夙有威望见者自皆畏而服之暮年屡病屡起终不肯以衰惫自佚崇祯戊辰十月二日遂尔长逝世寿七十有一法腊三十有五公素不畜徒晚见一僧朴诚他日可奉香火为命名隆径而字以香庵立为己嗣黄沙滩有山四十亩售自天然房者俾作塔院恒产今来乞铭者即隆径是也公殁既从茶毗庚午归葬山中而碑碣尚虚余从子君善常寄迹禅寮稔公行履为详余得撮其梗概作为铭诗铭曰。

紫柏垂芳奕叶有光勤公挺出厥貌堂堂心奉尘刹气作金汤饭出香厨经藏宝坊渊神笃护殁而不忘孙枝祖荫趾顶相望敢告山灵环护是乡弥天法雨永作津梁

　　皇明崇祯六年岁次癸酉中秋之吉　　　　弟子隆径立石

　　赐进士第通奉大夫巡抚山东提督军务兼理河道营田都察院右副都御史前山东等处承宣布政司左布政加正二品服俸　　　　沈　珣撰

　　赐进士出身文林郎四川道监察御史钦差提督省直援辽饷务前奉
命巡按陕西兼摄三镇地方　　　　吴　焕书丹

　　赐进士第中奉大夫浙江等处承宣布政使司右布政使　　　　孙枝芳篆额

　　附刻径山请书

　　径山兴圣寺天下选佛场始而
国一钦把牛鼻绳逮于
佛日杲作师子吼信为麟凤飞游之苑允矣龙象蹴踏之区既去圣远而邪法兴遂当人藏而正宗坠岂期法堂前草深一丈安得宝座上舌覆大千(昭)等幸忝僧伦深惭胜刹思以身而徇道特为法而求人然重提
佛祖已坠之纲宜得慧行绝伦之士顾日月照临而眚盲莫睹雷霆震烈而聋聩无闻爰自辛卯之岁二月望日本寺方举千人佛会毕举洪钟有
师自方外趋来登堂礼佛略徘徊乎
祖塔遂振锡而遄征(昭)等目珠光而自失瞻宝月而踟躇念一去之何追憺中心以忽若乃告　幻居界师师惊曰此
尊者也日之云暮相与追于双溪执炬以行剥啄穷于列户天与之逢果得其处时且丙夜境方在瞑梦绿袍之拜跪觉缁衣以皈依
尊者问先古之遗踪索志书之全帙星言夙驾扳仰无由明发告辞犬马中结忽念本山伽蓝衣绿者众乃惊神灵为法拥卫有归搜彼志书用将以献
尊者辱赐径山之歌重浚放生之沼增我山之光鉴启列祖之绪端(昭)等非人知恩知德当今之世舍此其谁八十人中载来果是幻居界师晓谕(昭)曰
尊者道在天下迹遍四方道合则千里命驾义乖而一饭拂衣迅雷不测其机用神龙难窥其跃潜或有衔仰终年不获半面盖是门风之峻绝非存情者之可疏亲耳吾为子计
尊者上足二人幻予本禅师　密藏开禅师并亲承棒喝久侍巾瓶
尊者法道庶几在兹一则春风和气大众瞻依一则枯雪严霜魔眷销伏真如左右手不分兄弟身既而见之大江以南士大夫之好法者咸举芳名净比丘之饱参者尽扬道誉于是　界师为绍诸名公劝言(昭)等躬即五台山妙德庵稽首
二师座下将以不腆用致我词恭惟
幻余本禅师
密藏开禅师悟有生鸩毒乘出世舟航号称饱参寔宗门之爪牙卓有实行盖法窟之头角平生刻苦于道诸方咸服其诚誓将把手牵一切人同入涅槃场岂得掉臂向五台山独居清凉地秋月行空非厌污而匿照春雷震物将随地而发声况三千楼阁虽墟而十万松杉未老山花野草微风动摇犹堪永日暮鼓晨钟清规隐映未错用心谓于棒头喝下可见彼八十一人勿言寺老僧残曾安我千百七众绀目金容期重临于鸟道慈云法雨且忽涌于龙宫斯虽诸祖庄严此山之宿愿待人而行实
尊者赐歌浚沼之公案得
师以了感因缘之殊胜知诸佛之冥加爰遍盟于诸檀特专祈于
法座蝼蚁微诚冀慈严之易动岩龛久寂睹佛日之重辉幸赐哀怜均垂允诺谨疏。

　　万历壬辰正月元日

　　　　径山兴圣寺弟子圆昭　圆辉
　　　　　　　　　　海舟　古昙
　　　　　　　　　　性正　如升
　　　　　　　　　　如昪　如旻
　　　　　　　　　　净霖　真月
　　　　　　　　　　圆晓　圆奎等同稽首顶礼

　　尊者与藏大师书

　　大都法化之柄所以抑扬圣凡之椎轮也苟非见地高古脱略窠臼不动思惟神情开朗者谁敢妄袭之哉迩来庸鄙设与言此未有不缩首骇而唾舌者也苟不立志则臭虫勿若矣予又何言哉径山诸僧远来不易须委曲成就凡一应事体当与幻予幻居议之可通者但凭汝决之无烦老汉介意至嘱开郎目之。
