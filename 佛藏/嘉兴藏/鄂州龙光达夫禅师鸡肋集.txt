嘉兴大藏经　鄂州龙光达夫禅师鸡肋集


　　鄂州龙光达夫禅师鸡肋集

　　侍者道氾道冲等录

　　据室妙喜室中竹篦已落窠臼道吾堂前水剑早涉涂程直饶坐断千差不通凡圣也未免是击鼓宣令龙光者里要且不然饭罢浓煎茶吃了池边坐石数游鱼。

　　小参说心说性涂垩虚空举古举今葛藤满地云门椎杀世尊华亭覆却舟子自陷陷人雪峰辊出绣毬明州放下布袋赚人人赚接来抛却和声便打相习成风竖拂敲椎扬眉瞚目时流公干大众毕竟如何始能相应良久云多言数穷不如守中。

　　值雪小参琼铺宇宙玉砌乾坤处处呈普贤境界头头露舍那全身情与无情一寒彻骨他方此界水冻冰生正恁么时千山鸟飞绝万径人踪灭孤舟蓑笠翁独钓寒江雪遂以杖作垂钓势云众中莫有不顾危亡底么众无对乃云过也过也便下座。

　　小参有句无句葛藤蔓延始作俑者其无后乎如藤倚树扶篱靠壁有甚了期争柰亭亭玉立者少树倒藤枯一去不再来千古空相忆美则美矣要且不是女放身命处句归何处筠袁虔吉头上插笔四千里卖布单犹是小且若非独眼龙望空启告沩山笑口至今犹合不得还知龙光落处么左右顾视云到即不点。

　　小参时人谓我忒　鬖我笑时人不自惭举足趑趄言嗫嚅争似佯狂一味憨长老自益州发足欲致海岳于杖底不期一阵黑风吹入爱网因思古人法幢随处建立是以卓杖于父母之国柰何邪见之流妄生议论纵有佛祖陈规亦莫足凭所谓匹夫不可夺志也于今更相迥别风冒葛衣将佛法世法拈放一边与两友三朋寻芳拈韵头出头没于十字街头绝迹绝踪于千峰顶上恁么行径且道还有祖师意也无凝眸顾众云中人未分于存亡下士抚掌而弗顾扶先大人朱文贞先生柩归祖茔堂祭毕乃云四十四年言不及遗留今日待儿孙涂中受用如何委旌旐摇摇舞石门蓦指柩云此是黄面老人椁示双趺底消息今日先大人为女诸人指出了也还领略得么遂扶柩上道。

　　小参松直棘曲鹤白乌玄道是指物传心何异认贼为子弗谓指物传心未免弃明投暗直饶不涉二涂总是滞壳迷封更拟色见声求转见落七落八且道如何即得山蝉带响穿疏户野蔓连青入破窗。

　　羯磨举楞严经云若有一人发真归元十方虚空悉皆消陨今日诸大德兴大乘心来者保社涤琉璃瓶盛师子乳可谓发真归元矣祇如十方虚空作么生消陨众无对乃云碎也碎也复云唤甚么作虚空。

　　教杖举稠禅师云本自不求名掩耳偷铃望空启告下载清风付与谁刚被名求我驴事未了马事又来何时剿绝早落时人第二机岩前解二虎吽曾向几人言草里汉还要棒吃么障却第三果不打自招露尾藏头何似生虽是震灵丸握女掌中争奈涂毒鼓置女顶上设有个不顾危亡底向稠禅师顶上一击稠禅师与诸仁者不必言龙光长老聻乃振锡一下云苏噜苏噜。

　　小参至道无难惟嫌柬择但莫憎爱洞然明白古人恁么正所谓镕盆瓶钗钏为一金搅醍醐酥酪成一味倾向南阎浮洲狸奴白羖吃得饱齁齁地不管东南西北长连床上放憨大睡不为分外且问你还觉寒毛卓竖么。

　　小参毗卢阁上乌鹊演不二之门昆海波中凫　唱一乘之旨动也涛掀浪涌静也万汇阒然一一直指真常各各心空及第故我见前众友六时动止中规行脚高流晨夕参辞有度岂容攃沙土以眯目坌尘埃而污体者哉争柰先圣有则公案欲共商量是以不避诃斥特相借问蓦顾左右云当断不断反招其乱即且止风穴便下座意作么生遂展两手云嗄。

　　小参庭前柏子觌体全彰壁上真仪分明呈似乃至林间松韵涧底鱼行间云来去好鸟和鸣一一为诸人发明向上因甚不肯直下相承还会么有时自发钟磬响落日更见渔樵人。

　　小参举丹霞烧木佛竟乃云丹霞和尚向热焰中头出头没不负天然之号争柰院主皮下无血若是龙光门下待渠云吾烧取舍利便推渠入火中庶几救他木佛免致累及须眉且道丹霞还甘么。

　　小参佛道玄邈贵在研穷倘有盗西池果之能不必买钻核之李有阅市肆书之慧不必投束修之羊苟或未能且从四海觅知己谩视天涯若比邻。

　　小参举雪峰在德山作饭头一日饭迟山擎钵下法堂峰晒饭巾次见山乃云钟未鸣鼓未响托钵那里去着问教他口哑去堂奥中虎豹山便归方丈赤眼撞着火柴头一场懡　峰举似岩头刺脑入胶盆头日大小德山未会末后句在矢上加铁情知你▆▆此机山闻令侍者唤头去问女不肯老僧那句贼▆家头密启其意赤土画簸箕山乃休又恁么去也随邪逐恶有甚么限明日升堂果与寻常不同着贼了也赚杀一船人头至僧堂前拊掌大笑曰且喜山头老汉会末后句了满口含霜他后天下人不柰伊何是甚么心行虽然也只得三年活日凿一窍七日而浑沌死复拈云德山拈一条棒断衲子命根雪峰鼓两片皮为一时宗匠不期被奯公一桡打入水中至今出头不得遂召大众云莫有救得二老者么僧拟对师云非公境界曳拄杖便起。

　　佛诞小参未离兜率已降皇宫未出母胎度人已竟那堪指天指地七步周行天王捧足子夜逾城雪山麻麦刺眼明星谈空谈有说性说心拈花露旨衣钵绳绳总是龟毛栽眼里平地掘深坑。

　　小参举僧问智门莲华未出水时如何门云莲华出水后如何门云荷叶者老汉自携瓶去酤村酒却着衫来作主人就路归家还他智门老子若是出格超群未在设有问龙光莲华未出水时如何向道依稀越国出水后如何向道仿佛扬州且道还有优劣也无良久云幽州犹自可最苦是江南。

　　过大凹哨甘露庵主僧默契请小参佛法在世间不离世间觉若离世间觉龟毛求兔肉所以犀牛滩畔雪映川霞关索岭前层峦耸翠尽是为诸人发上上机演第一义因甚漆桶不快却来者里觜角边觅长老欲待不言孤女诸人来意待言时毕竟言个甚么古人云重言不当吃遂高声云佛法在世间不离世间觉若离世间觉龟毛求兔角还会么花间闻鸟语隔水听樵歌。

　　小参有句无句穿却鼻孔如藤倚树换却眼睛树倒藤枯截却女舌句归何处哑却女口恁么也是困鱼止沥顿鸟栖芦。

　　过云岩寺小参云岩古寺白云封异草灵花环几重试看山门骑佛殿百千释梵尽相从。

　　小参举盘山和尚云云乃云普化老子不用绘彩将盘山邈得毫厘不差若是今时未免澹庄浓抹致令眉目乖违要见普化邈底真么以杖画一画云南山粲白石烂中有鲤鱼长尺半。

　　住夹山兴龙禅院。

　　三门从上诸圣莫不由此而入见前缁素亦莫不由此而入争奈同涂各辙新长老到此不妨为众竭力以杖画一画云切忌蹋着。

　　佛殿东山水上行西河火里坐麻三斤殿里底各自称尊贵图天下太平一并抹却只须烧香一炷大展三礼也免得诸方检责。

　　据室入如来室坐无畏床全提正令杀活齐彰波旬遁迹祖道重光内外一致百氏同堂吾不知谁之子过头拄杖倚桄榔神光璀璨舞袖郎当闲余惟隐几适意步长廊者事且置只如高揖释迦不拜弥勒底到来又且如何管待蓦竖拄杖云白棒连腮劈脊搂顿教能所两俱忘。

　　结灶小参上一下二中三后四砖瓦泥土丰饶匠作诸人次第也不管你甲不开仓子不问卜自然底法喜禅悦具足百味文殊来寒山拾得齐来且抵候着诸横去焦头烂额随去何敢违背金牛饭桶雪峰盆看来是甚闲家具。

　　小参问如何是夹山境师云晓日岚烟光映室苍松乌柏影摇窗如何是境中人师云芒鞋蹋绽灵泉路破衲披残梁子风乃云芒鞋蹋绽灵泉路破衲披残梁子风此境此时谁道得好将消息报兴龙。

　　茶话赵州一味失钱招罪卢同七碗徐六担版者里迥然不同客来便与擎钟切忌打翻茶铫落得一场大笑虽然是你还见捧垆神么喝一喝云莫眼花。

　　佛成道日小参朔风凓冽审水冱凝杲日当空霜融冻解于斯荐得许你亲见释迦老人脱或未然切莫虚度有限日子。

　　小参今朝腊月念四尽力不能一字推出秦镜当轩千圣了无措置无措置合如是放开一线聊与通气大众且莫问破沙盆正法眼柏树子西来意普请一念回光却妄除纷泯智各于自己面门识取真人无位蓦竖拄杖云还识无位真人么抛下拄杖云直下来也。

　　小参举赵州一日与文远侍者论义斗劣不关胜胜者输胡饼远云请和尚立义州云我是一头驴远云某是驴胃州云我是驴粪远云我是粪中虫州云女在彼中作甚么远云某在彼中过夏州云把将胡饼来师云文远只因彼中过夏以致落节今时若是兴龙长老侍渠云女在彼中作甚么便云某甲合得胡饼也只教者老汉目瞪口呿。

　　普请摘茶梆声剥剥罢朝参槲笠竹篮累女担放去收来须努力莫教错过五十三。

　　小参卓杖一下云大众于此见得透彻便知三世诸佛说法如响一切有为悉皆如幻其或未然省得一时贪瞋减却无限热恼习得一回止观则得如许清凉莫只取快过日阎罗大王不似山僧珍重。

　　佛诞日小参兴龙庵里不似诸方持将一勺恶水蓦头浇灌只是寻常居止早晨起来洗了面着了衣大展坐具拜了三拜不惟压倒诸方即校之老云门犹加恶辣且道利害在甚么处具眼衲僧试检点看。

　　普请横肩竹担紧峭草鞋各个努力向前切忌中涂退蹜如斯行去敢保直截到家放下通身庆快若只挨前拶后左右顾瞻日暮涂穷百千狼狈长老一期方便指出利害两端诸人直下承当勿致临时疑悔虽然负去担来毕竟承谁恩力良久众无对师曳拄杖便行。

　　除夕小参爆竹响东皋家家人语豪衲僧欣有赖煮茗乐唐尧露地不须宰夜钱奚用烧何为分岁也以手斫额云描者事且置只如年尽月尽日尽时尽山僧伎俩尽未审诸人业识还尽么忽有个灵利汉子走出众来道和尚某甲者里不慕诸圣不重己灵终岁嗒焉更唤甚么作业识山僧缓缓向道恁么那许你吃得兴龙痛棒。

　　山门落成小参斩新门径烜赫家风其启也百亿须弥卢香水海大地众生推入里许绰绰有余其闭也阿僧祇诸佛菩萨神通罗汉默过一边茫茫无措灯笼佛殿目瞪口呿道吾赵州吞声削迹不启不闭一庭蔼如佛日重光万象怡然祖风浩荡主山前案山后赖遇其人横成岭侧成峰一任施设从教英才入彀麟凤来仪只须当头一拶断却命根终不和水合泥钵盂安柄虽然如是还曾望见兴龙门限么若也望见正好痛与三十若也不见亦好痛与三十莫道分明为赏罚要假儿孙脚下行。

　　小参举雪窦上堂云语渐也返常合道且任诸人点头论顿也不留朕迹衲僧又奚为启口以拄杖画一画云上无冲天之计下无入地之谋蔡州千个万个打破只在须臾乃云大小雪窦肉有千斤智无铢两正眼看来也是泥里洗土块。

　　元旦小参昨宵守岁未眠神思稍倦时来人事暂暇隐几而卧梦与诸人出方恰才跨出三门只见吉神罗列博带峨冠各持如意诸珍香花服食抛向女等随意取足复作软语云住山不易我等朝夕相随诸有所需吾当供给不令乏少诸人闻已心欢志满自谓感应道交山僧祇若不闻俄而诸方恶曜云集而至蓝面赤须兵执不一怒目睁睛厉声唾骂女等虚消信食久切我心况复终日是非平生人我贪微利不顾深坑动瞋心无分尊贵忽彼忽此说福说祥若非受嘱灵山决不轻轻放过速为悛革犹许解释倘仍胶固乌容禳祷诸人闻已肉舞神飞首摇心悸山僧亦若不闻蓦值恶曜队中走出一人挺身向余曰长老胡若不闻乎山僧笑而谓曰嘻非女能测也请略言之吾学金仙之徒不从事于务不就利不违害不喜求不缘道虽受形骸于寖假不以好恶伤其心即佛祖未敢移易纤毫岂若辈所能煽惑哉众神满面惭惶默然隐去山僧所见是实是女诸人还曾观听么良久众无对师云痴人前不合说梦。

　　立春小参开岁已五日今始贺新春新旧有同异何以契吾真请君着意判勿为时序沦若言离新旧其如春事臻若言即新旧残冬业已竣去此二涂外敢保未出尘道得十分称也被老胡瞋若还默不语有孤今日因禅客闻斯举眼　舌头伸平昔学得底今朝胶口唇如斯拙技俩安能与道亲各各自散去莫与我为伦野干只合东西跳何如师子解颦呻。

　　辞院荆棘丛林荆棘围绕山僧措足犹难何以救其颠倒世尊七能三不能法华云离痴眷属某何如人而能直行翦讨不若策杖而行何处更有烦恼无烦恼日杲杲虎头带角出荒草咄。

　　姑苏省三际老人归小参解却草鞋自有祖师洗脚高挥麈尾从教千圣扬眉直如大地春风绝胜长空杲日一庭和霭四众咸安不必者也之乎自然剿除凡圣且道因甚么有恁般丰采自从舞得三台后拍拍如今总是歌。

　　小参举僧问法华弥壑和尚云旧岁昨宵尽新岁今日来如何是新岁一句师云龟毛栽眼里华云相逢频拜揖师云撞断眉毛进云新旧相交时如何师云笑中打个筋斗华云大家在者里师云口含霜气交噎僧以手打圆相云祇如者个还涉新旧也无师云画蛇添足华云掷向一边师云今日不着便僧拟议师云弄泥团汉华便打师云也是劳而无功蓦召大众云还知龙光为人处么众无语师云也是劳而无功便下座。

　　参同和尚命园中小参乃云参同和尚得种花三昧故于无阴阳地上播植诸种以金罂盛甘露而洒之握临济锄以栽之遂至攒簇烂熳罗列如云牡丹花下卧猫儿普请急须着眼时人见此一株花如梦相似南泉眼底无筋成就一切智法门证至一切处回向善财略较些子山桃开放灵云失去眼睛岩桂香生鲁直穿却鼻孔佛手能擎空界木笔解判虚空柏树子华药阑再起东院云门雨击竹风辊毬抹过香严雪老金凤开敷五色冬青寒暑一如海棠有多种之名而西府尤佳芙蓉有诸般之号独九品为最决明除恼萱草忘忧梧叶落已知秋蓂荚生而识朔石榴如大火聚触着则燎却面门荷叶似古镜县睹之则照出肝胆缤纷座上不须天帝持来堆叠阶前亦任百鸟衔去大夫松丈人石千重百匝菩萨面夜叉头七纵八横幽兰岩瑞露全机篱菊寒梅彰杀活千红万紫接应不遗日往月来受用不尽若非参同和尚妙用无穷谁能开种种方便门而导利哉还会么若也会得一把柳丝收不住和烟搭在玉阑干其或未然明年更有新条在恼乱春风卒未休。

　　九日小参举陈参政去非问大沩智禅师云寂然不动时如何智曰千圣不能觅其踪又问感而遂通又作么生智曰万化不能覆其体公欣然以谓闻所未闻作小诗呈智以见意云自得安心法悠然不赋诗忽逢重九日无柰菊花枝你看者俗汉向大沩一言之下便解翻身作活可谓杰出一时争柰能所未忘情存取舍龙光不敏亦有四句空空何所得适意辄吟诗好日不相负黄华插一枝大众且道还服得参政公口么。

　　小参举船子云千尺丝纶直下垂一波才动万波随夜静水寒鱼不食满船空载月明归雪窦云者汉劳而无功忽若云门道一句合头语万劫系驴橛又作么生免此过良久云莫谓水寒鱼不食如今钓得满船归古南云钓得底也是困鳞雪窦情存取舍要见船子大远在遂云千尺丝纶直下垂老婆心切一波才动万波随总在者里夜静水寒鱼不食离钩三寸满船空载月明归少卖弄师云雪窦空口夸张古南赤拳斗富俱未作家乃云千尺丝纶直下垂着甚死急一波才动万波随亦任亦任夜静水寒鱼不食尊贵生满船空载月明归脱体风流龙光恁么道且意在于何良久云白云黄鹤两悠悠。

　　机缘

　　围炉次士问如何是西来大意师拈起火炭云祇者个家家灶里少不得。

　　问大千沙界海中沤一切众生如电拂意旨如何师云分明记取。

　　问山河及大地一法之所印印即不问如何是一法师云弹指堪悲舜若多。

　　问如何是西来意师云晨夕看山川事事悉如昔。

　　问如何是宾中宾师云阇黎暂到如何是宾中主师云且与典茶如何是主中宾师云一任高鉴如何是主中主师云礼拜了退。

　　问如何是紫金境师云沙湖水漾琉璃色崇善风传菡萏香如何是境中人师云脱冒露顶屠苏里吟风啸月碧岩前进云设遇客来如何管待师云旋煮清泉岩桂下相和半偈老松边。

　　问如何是佛身无为不堕诸数师云万物归焉而不为主。

　　问如何是宾中宾师云三千里外遇知音如何是宾中主师云拔剑南窗时起舞如何是主中宾师云冠山晓色玉嶙峋如何是主中主师云闲看儿童弄花鼓。

　　问如何是第一玄师云明破即不堪如何是第二玄师云棒后更罚钱如何是第三玄师云阇黎甘不甘如何是第一要师云云破月来清光普照如何是第二要师云马骤车驰长安大道如何是第三要师云换手椎胸望空启告僧云三玄三要蒙师指向上宗乘事若何师云换却女头转却女脑。

　　参同园中垂问

　　一华一佛国一叶一释迦即今众卉开敷且道谁为大觉。

　　芍药花开菩萨面棕榈叶散夜叉头不烦大众罗汉松修何功德乃获如斯受记。

　　开遍红梅又碧桃赖渠信脚阳春老少年当肃杀之秋愈加艳丽毕竟承谁恩力。

　　凡树先花后实庭前无花果因甚不花而实。

　　古云一夜雨滂澎打倒葡萄棚乃至依旧可怜生参同一夏以来几遭狂骤而葡萄棚安泰如常且道凭个甚么。

　　拘罗石榴以国名素毬木笔以形似小桃红因甚花开五色。

　　懒狗冢产牡丹雊鹆舌生菡萏因果中虽推极则衲僧分上合作么生。

　　石榴如大火聚触着则燎却面门荷叶似古镜县睹者则照出肝胆灵利衲僧如何迴避。

　　大夫松丈人石头头露布佛手柑罗汉竹处处指南只如归根得旨一句作么生道。

　　垂问一切众生俱有如来智慧德相因甚鸟飞空里不知空是家乡鱼游水中不识水为性命众下语不契代云众生颠倒迷己逐物。

　　颂古

　　世尊初生。

　　手足未举犹较些子及乎开口白云万里引得跛脚阿师将谓推倒扶起从斯惑乱大地人白日青天眼见鬼。

　　白象御神诸天卫拥光射十虚波旬惴恐指天指地非同儿戏权实双彰理事一致。

　　拈花微笑。

　　无言不仇无德不报一往观来大虫纸冒百万人天眼答痴无风匝匝波千道。

　　四十九年金刚铸就及至将来一场漏逗胡为破颜祸出私门祖祢不了殃及儿孙。

　　产难因缘。

　　信脚阳春积雪自泮不料今时据款结案。

　　女子出定。

　　噫者女娘不着快井中汲水河边卖大雄老子何叨叨七佛祖师成带芥累彼罔明来下方弹指廉纤似掜怪休掜怪齐捉败和尘飏下大洋东一任风吹与日晒。

　　教中道未离兜率已降皇宫(云云)。

　　雨余芳草香风起游丝动幽禽四五声说破春眠梦。

　　武帝问达磨如何是圣谛第一义(云云)。

　　廓然一语虚空逼塞不识分明锋铓迥特帝耳亏聪老师去国徒劳伫思较失论得下载清风付与谁端然三拜而即。

　　世尊不说说。

　　世尊不说说迦叶不闻闻夜来何处火烧出古人坟。

　　四宾主。

　　宾中宾肝胆向谁倾四海无知己落得一身轻。

　　宾中主临江桌双橹行行急度来迟迟定风雨。

　　主中宾策杖过东邻街头新竖子目瞋亡国人。

　　主中主示机倩鹦鹉白眼看木人良哉超亘古。

　　即心即佛非心非佛不是心不是佛不是物。

　　即心即佛殿里底镇州莱菔庐陵米吃粥了也洗钵盂尔小生兮可知礼。

　　非心非佛齐飏下帝释庭前放诏赦金羁宝马珊瑚鞭海神知贵不知价。

　　不是心佛不是物南泉口里舌无骨论黄数黑诳众生毒似幽州短尾蝎。

　　僧问道吾如何是深深处吾下禅床作女人拜云谢子远来无可祇待。

　　有美人兮筑室东方一见倾盖兮罄我衷肠食我以食兮饮我以觞赠我以剑兮遗我锦囊富贵兮归故乡恩德兮莫可忘。

　　四威仪。

　　行两袖舞轻尘潇洒甚应是葛天民。

　　住不假王臣护尊贵生消受无穷趣。

　　坐鼓吹杂清课妙圆通是甚闲罗娑。

　　卧缯縠叠床座宝篆消月上重暝破。

　　盘山云吾百年后还有人貌得吾真不(云云)。

　　家声赫奕弥枢要箕裘之子能克肖灵山一会俨犹存世尊拈华迦叶笑。

　　插锹井。

　　平地戈矛当场法战鬼没神出天旋地转偃旗息戈功归玄竟玄竟不纳以名斯井。

　　普明禅师牧牛图颂和韵。

　　普明老子默时哮逐臭寻声事转遥尽国土人争摹拟搬他渣滓污心苗　未牧。

　　渠无鼻孔如何穿师象同游不假鞭满地落红为蹄衬彩云若盖引风牵　初调。

　　从不颠狂趁路驰朝云夜月每相随咬人师子何神武逐块韩卢徒自疲　受制。

　　超轶池阳那一头骨愈刚健体愈柔优游圆觉伽蓝里去住从来无滞留　回首。

　　不在梅边即柳边从容体度自天然取之左右俱神用赤手恒将万象牵　驯伏。

　　从他烦恼与真如我自闲闲孰可拘佛界魔宫花劈了空县明月照无余　无碍。

　　啸傲尧封禹甸中春回上国草茸茸大圆镜里频垂手探尽妍媸与澹浓　任运。

　　总在光天佛日中智愚贤不肖攸同夜来一枕藤萝月照彻关山东复东　相忘。

　　白云争似道人间道人高卧白云间朝来云去作霖雨雨歇空山云掩关　独照。

　　佛魔斩尽不留踪掷向虚空空界空空外优昙香馥郁须弥南畔影丛丛　双泯。

　　十智同真。

　　妙协兼带绝敢讹好事其如汾老何面目分明重注脚婴儿求食教哆啝。

　　代语

　　古南牧云和尚常问僧诸行无常色身还有不坏者么真如绝相法身还有老少也无。

　　代云诸行无常真如绝相。

　　又因解夏问僧寒往则暑来暑往则寒来不迁法在甚么处。

　　代云几被者老汉顿置。

　　又问衲僧家者边经冬那边过夏到处行脚如何是行脚眼。

　　代云随行蹋断流水声。

　　又云古人道释迦弥勒犹是他奴他是阿谁不用别作伎俩道一句来。

　　代云作么作么。

　　又问律中以手指比丘犯波逸提当时流支三藏打落达磨大师当门齿该获何罪。

　　代云和尚大似忤逆闻雷。

　　又云论中大圆镜智性清净即今山河大地在镜内在镜外。

　　代云普。

　　又云一人发真归元十方虚空悉皆消陨此间是禅庭古今悟道莫计因甚太白峰巍然犹在。

　　代云不得攃土眯人眼。

　　又云泉眼不通被沙碍西涧沙石上下堆塞因甚清关桥水昼夜常流。

　　代云者老汉犹未瞥地。

　　又云水滴虽微渐盈大器许多时两水万工池为甚不满。

　　代云其如他不涉盈虚。

　　开圣老人一夜召海云云来我有个话头分付云近前圣云三门因甚与佛殿相对云无语。

　　代云将谓将谓元来元来。

　　费隐客和尚常问僧云水既无筋因甚长流不断。

　　代云老和尚不失为曹溪一脉又云　。

　　又问佛祖公案犹空中纸鹞向何处收取线索。

　　代云枢机在手任抽牵又云劄。

　　又云鹏抟峰与晏坐峰相交且道说个甚么。

　　代云知音不用频频举又云露。

　　又云风扇大野毕竟作何形色。

　　代云而独不见调调之刁刁乎又云嘘。

　　又云望江亭上垂机谁是知音。

　　代云虚空笑点头又云嗄。

　　卧龙拙和尚问僧女住甚处僧云白云寺龙云白云也有事僧无对。

　　代云愿为霖雨济苍生。

　　又问僧山河及大地全露法王身随以手指地云者是甚么僧无对。

　　代云今日亲见和尚。

　　又过乌鸦山问主僧山名甚么僧云乌鸦龙云为甚不飞去僧无对。

　　代云若飞去则无今日也。

　　太傅煎茶代茶炉下是甚么云咄莫眼花代既是捧炉神为甚么翻却茶铫云也要大家知委代拂袖便去云犹自强作主张代江外打野榸云相唾饶你泼水代非人得其便云自来不作野狐见解。

　　盐官洪衍和尚住东林常问僧云从门入者不是家珍既到东林如何免得扣他门户。

　　代云也要看过。

　　又云盐官犀牛扇子纵使逼拶将来因甚头角不全。

　　代云因人而示。

　　又云是法平等无有高下祇如占鳌塔耸蟹峰山低如何道得平等去。

　　代云从来不眼花。

　　又云祖师道本来无一物因甚临济有三玄戈甲曹洞有五位君臣。

　　代云剑为不平离宝匣药因救病出金瓶。

　　又云日日是好日因甚么昨日晴今日雨。

　　代云更嫌何处不风流。

　　又云凌空宝戟遍地刀枪行脚高流向甚么处迴避。

　　代喝一喝云华劈了也。

　　杂偈

　　丁未礼虎丘隆祖塔有感

余生浇漓世慨念唐宋年官家契奥旨朝野奉金仙虎丘王支那四海走英贤何如今日里春草自芊芊

　　送御木还蜀

相依甘苦十余年笠杖而今返蜀川春晓峨嵋啼佛见七衣珍重礼金仙

　　梵僧乞缘引

迦毗罗僧师十号南阎有路身亲到名山胜概放足行而今又蹋三吴道梵语唐言了不同匈余几字与之通袈裟年久皆零落囊囊彼来成罄空金钱刀布随施与福德智慧由斯举与者受者自知恩野老何能措一言

　　示众

祗解栽松种竹管他学佛参禅临济当年铁柄如今却在手边

草阁蒲团舒足糯羹白粥充肠此是龙光活计从他宇宙沧桑

竹槛松楹石室道人此际何为汲水烹茶随分万有了不能羁

不解谈空说有终朝惟卧高丘任是三贤十圣到头输我一筹

长安昨日人来话及米贱盐贵问我两堂云水蹋著称锤也未

睍睆流莺百啭莲池漏寂筹稀清磬一声出定纶竿持向鹄矶

　　示圣聪

至理不涉言诠拟落唇吻便错是故可师三礼超彼一时义学

　　示圣泰

净秽本乎方寸何须著相驰求若也不明至道徒劳历劫熏修

　　示圣章

过去数声好鸟飞来一片行云祇宜逍遥逆旅不烦更讨竺坟

　　示圣模

劈箭桥头送客松阴微露残霞重询虎溪旧话无端惊起栖鸦

　　示圣言

切忌钉椿摇橹须如月映千江直得一尘不受随处可建法幢

　　示圣力

锦绣陆沈衰草玉箫声断啼乌睹此兴亡消息何事不学浮图

　　示圣声

枝上鸣莺语燕涧边红蓼白苹觌面相呈个事何劳四海参询

　　示圣慈

女年八岁脱白一时呼女善财好向声前言下识取自性如来

　　示子践

审子根器端庄嘉令审子性情纯和雅净互当猛勇扣最上禅千般海宝如意为先既得其本深蓄厚养探尽玄微慧灯自朗破幽暗室光济老门朝夕徯女善践吾言

　　示绍镫

维子绍镫天资敏捷犹善思惟善不善业善不善业二者冰消伟哉丈夫与与逍遥与与逍遥谁能缚系应物随宜女性本慧女性本慧女志颇弘薪尽遗光维子绍镫

　　示务本

道在己躬欲求则远不即不离故日务本临济料拣以楔出楔坐断十方超贤轶哲知安则荣知足则富随分栖息如云在岫特书一言与子为寿拟女彻头作师子吼

　　吊智修尼

枫花明灭远山村水净长空月一痕报女潜心安养客好乘清兴到家园

　　示江佛道

问我入道之理谓言妨非止恶晨昏莫教放逸久尔自然道合

　　示龚安然

昨朝雪霰弥漫今日晴空皎洁此中妙理能诠入圣超凡要诀

　　慧日居士

灵山一别到而今地老天荒鱼雁沈倾盖相谈续旧约优昙拈出报知心

　　次韵祝参同和尚四十

芭蕉植槛下雨过每谈禅露湛三庚次菊开九日先照心拂古卷负命钓深渊佛旨年来唱法言遍大千松风吹夜月万象解逃禅辞竭三贤奥机融十圣先两回上岳顶一吸罄曹渊大用不存轨室筹何计千三大阿僧祇研穷五味禅利生悲作首摄众信为先机用峰峦峻法谈河海渊不须鸽振羽寿量等千千

　　藻鉴池(观音山八景)

源从阿耨达池来莹彻清凉绝点埃流出川原资渴乏能令饮者百情灰

　　龙鼻泉

点滴能教万虑除悠然清韵自如如漫言鼻底无多子苏尔焦枯应有余

　　虎伏岩

凛凛英风八表传一声长啸震山川年来敛迹空岩下亦任沧桑几变迁

　　将军石

曾经百战下重城敌国闻风心胆惊不屑凌烟题妙字相依云水话三生

　　众香园

灵异芬芳承露繁澹红浅绿列屏垣絪缊阵阵随风去逢蝶如云过远村

　　烟雨台

层台清况类蓬壶剩水残山入画图薄暮登临望远海空蒙无际玉蟾孤

　　翡翠溪

溪流环绕薜萝村新涨一湾碧玉温老妪浣纱砧杵急双双惊起宿花魂

　　回峰塔

浮屠岳立势凌霄玉灿金辉众色饶隐隐清光含日月群峰回首五云飘

　　巉岩隐豹(真峰八景)

雾锁云封古翠岩陶陶高卧傍松杉锦文已变犹深隐浪笑奔趋跛足毚

　　三叠龙湫

潺湲流出最高岑万顷雪涛聒耳鸣晓夜奔湍无少倦遐荒千载响斯名

　　橹唱云阿

苍苍云树锁层峦泉石香生桂影寒樵担时聆横谷口咿唔韵出许多般

　　山禽啼晓

山寺清幽道者居晨钟夕梵自威仪莲池漏尽窗微白众鸟嘤嘤啼向斯

　　古柏参天

本植形名未兆前气凌霄汉味森然庸愚匠石应难顾赢得材名浑两全

　　紫云敛瑞

洞门阴霭景清幽绕砌轻红艳欲流如盖紫云恒覆护青猿玄鹤每邀游

　　钵盂慧水

玄鉴当年辟此山神龙潜伏此山间而今飞锡知何处应量遗泉慧蠢顽

　　净土梵音

弥陀原不在西方此是如来古道场禽语水声杂万籁协和清梵韵悠扬

　　示黄季拙居士

征衫拂尽洛阳尘每对花前倒一尊细听百虫翕广乐纤纤新月挂萝门

　　戊午蒲月设茶具于道旁偶答客问以简周子寿诸公

祝融司令猛如虎在道行人怯步武口渴心焦汗若雨吾徒不忍视其苦何能开此方便户庶使趋走获安堵有大檀那来净宇一闻斯举生敬怃顷将茶具设云坞炎蒸悉化无烦土过客解颜罢噢咻顿觉清凉生肺腑口作歌兮手起舞声声祝颂惠风普人天福利莫能愈而其一切众生母否则何以悦人溥咄哉丈夫休莽卤恶之与好缘自主吾亦于女何能抚女但情忘人与甫无司耳目司天府倘佯任运绝去取个中了了非佛祖心月孤圆照亘古我愿如斯而其努

　　书刘大全居士卷后

至道冲渊恍焉惚焉近傍者谁刘子大全自少及长由壮至老不二其心尊崇三宝拈慈作威锄强卫善祇树功臣人天垣堑我作偈言非誉非毁劄之唼之虚空出髓

　　吊吴昆璧

村村古木叫寒鸦绿绮声消散晚霞珍重县岩攃手句成仙成佛总空花

　　妙峰庵示刘德章

妙峰特立水之湄童子南询此最宜若问德云端的旨一湾清泚漾漪漪

　　子云以赋得重阳九日菊花开见示即韵别之

年来饭罢喜高眠眼底从教时序迁临济汾阳无立地谁将丹雘涂虚玄

　　书昙花西公六相义颂后

三年闭户游华藏半步何曾动脚跟尽底倾来六相义等闲一读断人魂

　　次蹋莎行韵示念生

金仙弘誓九莲随意公据分明一纸不劳读诵贝叶经祇一句弥陀到底随茶随饭随言随语终不令人憔悴只待果熟散天香三圣持金台接你

　　示生生

诸佛法门不立知见缘众生性曰顿曰渐如谷传音似月映水能达斯旨是名佛子

　　示卫生学琴

给侍之余学鼓琴美乾闼婆是前身山河大地声偕翕金色头陀舞袖新

　　示悯生

趋向佛门已有年脚跟下事未翛然山僧一个安闲法待女歇时为女宣

　　示济生

庭前古柏傲严霜叶亸葳蕤色转苍学道肝肠同此操犹嫌何处不灵光

　　示晓生

业识茫茫不自觉贪瞋痴爱苦缠缚一朝捩转鼻头绳绝妄除纷泯恶作

　　示被生

厌俗出尘信有缘千磨百折志愈坚于今已得从初念慎勿消闲放纸鸢

　　锄月取字

门前一片旧田园雾锁云封荒草没而今矢志欲掀翻也应锄落中宵月

　　题扇头画

此善吉树荫覆天下此解空老光吞雨社即俗即真儒也道也亦任诸人钻龟打瓦

　　挽双柏主人

葵榴交艳乳莺啼袅袅轻烟破篆畦伏几乍惊凶信至顿令心体痛如卦

一灵真性归何处佛祖天魔亦罔知坐断十方没缝罅来时无口去无眉

　　答子云宗人雪中见示

何事今冬不雨雪偶而一见忽而绝寒梅冷地笑盈腮天晓依然双眼白

正宜红炉片雪管他五叶一花纵是普贤妙境何如黑豆未芽

　　答万两苍求菩萨相

欲求希有相须向静中寻一念不生处自然观世音

　　宿龙池示僧

尘缘顿尽此居山心与白云共逸间问我西来无别指门前溪水正潺湲

我来恰值三日雨雨后看山苍翠浑晚霁月明山水静露香云几坐松根

　　童子求偈

龙池池畔万松龛童子躬身讯指南蹋得故乡田地稳何须向外五十三

　　示虚白

彿发染衣学佛理寂然审察自通明更须凡圣无依止触处惟看虚白生

　　春日示众

花前乍见春酒送街头又闻箫鼓哄世人刻意爱喧阗独许老僧互拈弄有时闹浩却无声万汇凝然天地清有时寂默具震吼海涌波翻山岳倾试问诸人晓未晓天王宴乐苏伦恼举头鹞子过新罗你若不知莫草草

　　续古

春色恼人眠不得溪山一夜闻啼鳺月没咸池意转殷声声叫道君当彻何事男儿不彻头山悠悠更水悠悠郊原赏玩犹未已又曳红裙上小楼半启朱唇歌白纻笑狎吴人作吴语仙仙舞罢拂新庄兕觥满掬葡萄醑浑忘幻质匪真常百岁依稀天晓霜秦皇汉武英雄甚长夜凄凄卧北邙故我皇皇未敢息晓夜精诚叩十力群机显见被众生普令趋向无生国夫岂为春色恼人眠不得

　　惜别篇留赠雪目开士

负金之色苍苍潇湘之势茫茫知己之欲分袂兮此心怏怏忆昔与君之识面也泮宫旧址再执手而谈心兮樵隐山房朝游林麓莫话云堂奇文共赏胜友相将轻泰山如一羽视权贵若秋旸且寓情于云山烟水任漂泊乎鬼国天方牙犀叠架图书盈席命苍头汲飞岩之瀑布携稚子采断壑之奇石须臾移小座于南轩之下酌春茗于柴窑之白盘堆异品炉爇龙液既饫醇美更展名册因神游兮太古乃心契兮玄赜狂呼搦管挥洒悦怿亦任涂鸦之满纸从渠傍视者哑喀掷笔就坐高歌自娱蹉跎起舞俯首嗟吁叹交情之轻薄慨世道之崎岖翻云覆雨兮岁寒知松柏之后凋暮楚朝秦兮贵贱见友道之良膜今余东归三楚公滞一隅西风别墅衰柳长涂云山缥缈悲南北愁向春风听鹧鸪

　　频伽临

有鸟有鸟曰频伽栖真安养绝纷哗形如两童双臂又不生胎卵生蕅花举身清净玉无瑕漆瞳朱唇驳翠砂羽毛鲜洁傲云霞井冠沓蘖尾髭髿行止端详影不斜口中恒演妙莲华闻者咸种菩提芽偶来荆楚憩城阇都人一见口呀呀手有网罟不敢拏且复拳拳诚敬加或云载以七香车或欲覆以云锦纱我闻斯语生吁嗟尔辈胡为相诞夸此鸟历劫恒河沙金仙示迹化倒里如世青莲时见邪谁能下笔走龙蛇雅思珠玉记其嘉千秋万岁传无涯

　　赞

　　明仁孝皇后梦感佛说第一希有大功德经

善哉大士度众生等于诸佛慈悲力种种善巧方便门佛刹微尘莫可喻我以少分功德云如月千江之普见众生若能俱信力皆令得入最上乘故我圣后誓弘深历劫熏习无上道感彼大士为摄受梦中示见诸庄严宝池阑楯及行树种种众宝之所成园林花果众鸟等一一悉演妙法音池上复有妙宝坊无量珍宝而间饰过此坊已涉虹桥天缯幡盖为前导诸天采女奏天乐音出微妙难思议佛子于此心清净得入普闻诸三昧更复精进趋前道升陟宫殿楼阁中合掌胡跪大士前头面接足恭敬礼尔时大士眉间光普照无边诸世界无边世界诸菩萨悉舒金手摩其顶佛子既得摩顶已心安如海无所畏菩萨复告佛子言此是如来说法处经恒河沙俱胝劫众生无有能到者惟契诸佛微妙旨乃得登此菩提场后妃德禀至善因当来应获亲授记为伊临难而接引出示希有功德经六年持诵无阙遗消弭众灾成佛道末世众生鲜福德历劫不闻是经名佛子将为天下母觉性圆明当付授随以甘露灌其顶令其身心得清凉须臾命诵功德经三复了然心开解忽尔空中发霹雳圣后乃从梦中还身心惊叹未曾有焚香敬礼无上尊忆持梦中所授经信手书之无遗漏于是屏绝诸嗜欲专心持诵不废忘此后祸难及福位一一皆如前所说因知佛力不思议宁敢自秘障众生愿同志者趋菩提直取泥洹如弹指我以夙生微愿力亦获睹此胜因缘以蟭螟舌赞太空不忖愚劣舒诚敬愿我得入如来藏愿获无碍大辨才稽首再拜光世音及我大明仁孝后持此广大甘露门为拔众生出五浊

　　育王寺礼释迦文佛设利

稽首释尊宝严设利光射十虚色融万类维相非一根器随之青黄赩绀佛魔祖狮我以片言普申回向恒沙如来无边华藏众生颠倒觌面相违汩没死生何时云归

　　文殊菩萨出山像

毗邪城里叨怛客浪迹天南与天北为导众生来火宅随宽窄枢机绵密人难测空界天魔罢戈革乌藤手内轻扶策座下师儿双眼白无标格个中消息几人得

　　观音大士(介山娄居士请)

楞严会上选圆通第一安养世界次补处为先特来支那游戏乘悲愿之筏船介山居士顶戴不失其去就是之谓火宅莲二时礼诵不辍是之谓闹中禅但夙夜匪懈其合道也自然要知心佛众生三无差别又乌论经世忘世与夫出世之孰妙而孰玄者焉

　　四尊者

手内何持维应量器龙兮归来华藏游戏山君纯矣奚用杖为掷之虚空赤手提撕智剑高挥佛魔齐埽净尽无余宴然永保师儿在掌牙叉潜焉有时哮吼声震三千

　　泛海观音

云鬟双亸即俗真染净不生披白帢苦海滔滔浪拍天端然御此青莲叶

　　十八应真大士(并序)

　　乙丑春王月山人徐琮者以龙尾小研磨程君房法墨凝神逸想运手于心作十八尊者于宣城连绵上风度凝远神观靖深纤细工巧不可言状余瞻视移时而冲莫岑寂超然物外与偕游乎古初矣几欲申笔供养而为赞辞不果日月逡巡三易寒暑今辰值观音大士诞严设庆筵已而假寐北窗见诸尊者坐立俨然其憨腮皤腹者谓余曰向许为赞而忘邪余作圆相呈之即抛却者曰也不得一句言讫余便喝既寤发笥展相拜手稽首援笔而成之虽识陋语鄙不足以尽乎千万分功德之一第抒其诚敬耳冀诸尊者慈闵而不叱焉时戊辰岁之二月十九日也赞曰。

庞眉荷蒲怡然前驱力士肩囊步武踟蹰天王辅翼轩渠迈往长啸峰头虚空答响

法无定容若惺而寂塔有全身何所不适咄哉两童是谁教尔与夺同时吹赢掩耳

襟带飘扬光影清绝如云之间如日之晰俯视蛮奴弄此猊兽雪峰仰山无出其右

一大藏教者里出入躬自荷担卓尔而立波斯夸富尊者离欲龙兮归来无肆尔毒

爱此纤月扶筇耽玩两间一如衣珠交灿千山莹然万缘寂尔何以能之我心若水

於菟为御鬼伯驰从五道虽殊一能致用师心冲容湛如古井玩好盈筐矧同泡影

犀轴如许童子负之自持其一将以遗谁稚蛮道傍匍匐悲仰师何迟迟弄云石上

月下宝书定中空相日光明幢日如来藏山童捧炉大地震动熏陆不然照顾鼻孔

顶相旋赢如龙出蛰系以明珠覆以槲笠凤目修髯秀眉椹口转大法轮跋枳在手

万象环绕虚空为盖舌覆大千演说无阂一乘之道别传之旨拟向即乖不烦重举

梵帙默展电走雷奔犀颅锐指丰体师蹲山魈诚恳小师宣示一念不生即离苦趣

华茵席地行云止谷引指标空飞光烜目主伴俱三即一而二两鬼僵立天王侧侍

　　天童开山义兴禅师

有晋永康哲人降诞犀颅虎眸神光璀璨诛茅东谷天童给薪嘉名肇立亘古惟真厥后英灵相继而起丕振宗猷克家之子千三百载众生是依我拜稽首空影摇辉

　　应庵华祖塔

何人神巧建此浮图天人礼敬龙鬼钦孚我趋天童得叨瞻礼以愿为舌躬虔咨启西南丛席惟魔与鹠鹠属魔子尤为可羞冀师降神群氛一埽复我古风徽猷永保

　　密庵杰祖

骤尔更名亲宣十号乞儿席袋风疾雨暴抽机颖脱佛祖吞声天王屡敕用觉斯氓道振寰区三升大刹麈尾棒头全彰生杀始而鸟巨终焉天童了无涓滴万古雄风

　　密云悟祖塔

森森云树活活流泉浮图中涌祖师在焉一室粲然光同千日济北高风惟师是匹僧龙禅髓出自其门湖海英彦电走雷奔吾生也晚未亲教敕忽尔见前三拜而即

　　报恩浮老和尚

法幢特建至化宣敷太白峰鼓千寻之寒浪▆湖村示五色之神珠走云水于寰中沛然莫之能御也归龙象于语下猗与其惟至诚乎故乃道行天下名重三吴金声玉振雪老冰枯蕴上也多生何幸得班乎涌泉老人之下而礼此凤目犀普之妙范玄模哉

　　涌泉老人

十载黔南诃佛骂祖半生▆▆打两敲风挺宝峰之骨而丰东山之肉县昭觉之口而秀卧龙之瞳慈颜蔼蔼声光熊熊绝圣弃智泯慧黜聪那更左搓电光为弦反张螮蝀为弓而弋此丹霄之威凤与夫空外之冥鸿也邪

　　参同宽夫和尚受生

受生鄂州剃染金齿浪沧江递剥家私毗卢室消镕至理拓出古菱花于当轩横抽太阿锋于就里乃佛乃祖蓦过一边若圣若凡伏尸万里破魔军众底先锋传正法眼底宗子更莫问如之若何即此是宽和尚生平之行履也

惯看白鸥浴水不按牛头吃草身奉天竺先生形类寒山古老嘻笑怒骂尽是祖意西来锄灌栽植无非别传之道三同居博得世外清名一平生多是为人烦恼冰雪肝肠渊冲怀抱足可并中天白月之皓皓

　　兜率不磷坚禅师

据临济室拈德山棒演理有多途涉事无一向智邪愚邪使其当下知归佛兮魔兮令不旋踵而丧相嵩山则名播古梁州觐长松而声驰荆楚上烂草荐答如何是佛三千年老胡绝望腹笥便便已承大父之褒金刚道种不失五福之量故余欲赞叹而且弗能谁敢兴一言以为讪谤谛当谛当气宇巍然象季模遐荒浩浩摹斯状

　　贺卿云三教合轴

浪笑双林大士黄冠朱履袈裟鄂渚卿云道者无端添足画蛇

　　蕅湾张长人居士(士嗣云外和尚)

气若霜棱眼如湫碧凡圣齐驱纤尘不立漱石枕流聊焉自适咦是其仲尼之徒而瞿昙之裔也与知之者以为灭临济之宗不知者以为入神鼎之室

　　智弘大德

臞而清浑而贞下笔亦可成诗绝不挂骚人之名操纵可为标帜而不袭夸毗裨贩之行更可喜末后略无沾滞岂同夫今时之拍盲且有子若孙足能克绍则公之死也犹生噫直须展向云堂深处使后之剃染者为鉴而为衡矣夫

　　羡云居士

髿髿短▆拂星霜藜杖闲扶适莽苍到处溪山堪着眼哑然一笑和天光

　　澹石上人

断瞋妄情割愚痴爱和气可以致祥趋进何如恬退石公持此不废忘便获行深观自在观自在是之谓无碍大悲心陀罗尼底真三昧

　　朗融上人

眉间宝剑脑后神珠抹却诸方东瓜印子扑碎自己安柄钵盂胸怀脱略而终日兀兀若愚处干戈扰攘而奉师养志生死不渝燕山古梵摹紫涂朱虽步履夫阛阓矧与世各辙而同涂临行句震寰区翛然长往诚可为后学规模儿孙济济凤雏龙驹皆能继起正觉家声者也公其放心于寂光定里面三圣于西土莲邦矣乎

　　自赞

不着伽黎而加冠巾俯视踞地之师子而诱以颦呻魔外摧伏也太阿如雪妍媸绝影也宝镜无尘心空若中天之月气和如浩荡之春焦桐声里演无生之曲髯　座后明即俗而真宝书不展示以解空文字怡然晏坐见乎卓荦风神七十叶瞿昙远裔三百祀世主亲臣是之谓龙光道者而中和老人也欤

十画九不肖袖却僧繇手只此较些些笑破虚空口不须高展在云堂恐引禅流竞头走竞头走休回首看取座下师儿吼

者汉三度滇南四番吴越涂路驰驱不以为劳一坐鄂州二十余载足不逾阃不以为逸处人天广众中不惮烦于陋巷独居时不厌寂少时从事笔墨老来爱弄弦索五六童子饮啜笑言二三老叟泳游追逐有时遗兴坐花间膝上横琴歌一曲

长年逸老闲房坐花醉月乐陶陶地受用者烟云泉石一段真风莺燕松篁两部鼓吹消去了世上浮名却也是生平快事北窗高卧起独抱焦桐花下长吟时饱饫空翠一任他禅客狐疑诸方猜忌蓦劄相逢知是谁蕰上其名也达夫其字

　　杂着(志　记　传论　行状　书　▆　说　词)

　　参同居志

　　参同居者乃禅师宽翁和光同尘之所居也师名蕰宏字宽夫明太祖九世孙以国难偕余外出直抵行在虽仰荷宸眷而志慕出尘欲资西圣之道以报君亲遂祝发于金华山寺礼野竹慧禅师为师参侍五年及尽玄要众所推服以先大人文贞先生八尺来封辞归故里其第宅田园悉为人有而稍不顾问惟以归葬灵骨求铭请传搜刻遗编为事事竣营葺园舍而休老焉先是其地仅荒阶数武萑苇两荣自师挂席不几年则奂然蔼然为省中净居特秀矣其居自忠孝门入转面北行过云止再过华光越十数步即其居也三门向东雉堞平横焉入门西行苍翠夹道竹与梧也极西有巨槐耸焉由槐阴而北过鉴衢绕砌山樊清芬可掬复东行梅花一带古奥横斜枝虬香蔼宛如姑苏之邓尉然梅下有井曰云幢每隆冬酷寒时云气上蒸若幢故也沿井而北东西两行琪树参立中道夷坦道之东曰赤松日剡溪红桂日冬青曰榹桃曰朱柑曰香橼曰鹤林杜鹃曰翠柏道之西曰辛夷曰紫荆曰橙红曰玉兰曰素毬曰石榴曰垂丝海棠曰七宝山茶去山茶一隙则编竹为篱覆以迎春翠干千条黄花繁衍游人到此则襟带皆金色矣横趋数武至桂香殿基陛广袤耸汉连云碧瓦朱薨光吞日月中设七曲文昌像威严赫奕为学儒者景仰且示其迹异而道同也侧转而入为韦将军祠左右两檐皆秋海棠茎高数尺叶大如扇表翠里红百千其状无一同者花自大暑后盛开参差的皪莹如玛瑙时发幽香动人逸思越丹墀陟崇阶则毗卢殿矣其殿涂金饰玉青琐绿疏宝带垂虹风瓯叫月中奉遮那如来以文殊普贤佐之前奉西方三圣缘末流不谙大道不信自心乃示以直截普令念佛生乐邦故也其寮舍精严明窗净儿门徒学侣禅诵之余则染翰吟哦弹琴读史甚至耽习工技亦不之禁盖示其治生产业皆与实相不相违背也殿之西瓮门以外则香积厨法喜禅悦具足百味沩山雪老恍若在焉厨以北则槽厂执事跻蹡俾蹋其碓者践六祖芳规转其磨者识演师家法抑亦参同汲引之方便也厨以南曰葡萄棚纵横丈余延青躲翠筛月梳风其种有二皆西凉人所供一色紫若琼玉然一色白如水晶状藟藟垂垂交光相映棚西者曰文杏曰环桃桃之北曰青华枣各十余株四月采杏五月收桃八月剥枣可荐斋钵枣之前即短垣垣以外即方塘凫鹥鸂鷘游泳于此葡萄后有小桥曰西度前亦有桥曰绳武过绳武桥南横列黄梅六七皆磬口蜡丸璀璨豁目黄梅之南曰来禽又南曰棕栏又南曰木瓜又南曰冰桃是桃七月始熟其文如冰裂其脆如缥叶梨其香如频婆果其味如石蜜诚为嘉果中之尤者桃之东曰舜华并舜华而丛立者曰天竺天竺之东曰金枝李又东曰枇杷又东曰频婆果又东曰芳梨南向于频果芳梨之两间者曰翠屏翠屏之前磊石为台上置浅盆晶莹如玉中植金雀数十高一二寸其槎丫苍古各抱参天摩云架壑凌岩之势拟之王摩诘辋川之漆园称媲美焉台西之地及树隙之间矮墙之下间以杂花而秉质赋性各不相类有枝干绵长而倚附者曰木香曰黄粉团曰十姊妹曰银红月季曰宝相曰茶靡蔓生而牵沿者曰紫藤曰锦带曰素馨曰蘡薁曰忍冬曰牵牛曰铁线莲曰金丝荷续根而生者曰山丹曰百合曰石竹曰剪秋罗曰庆佛兰曰翠云曰鸳鸯菊曰长春曰蜀葵曰地涌金莲曰芭蕉曰芙蓉曰宜男曰金镫曰旋复子种而生者曰罂栗曰凤仙曰汉宫秋曰鸡冠曰秋葵曰夜落金钱曰苏蓼曰决明曰天仙子他如雪兰紫蕙吐秀抽英月桂瑞香摇芬曳馥则超轶杂花之上矣桂香殿之南曰牡丹亭曰芍药阑牡丹则有莲香白舞青猊玉楼春芍药则有金带围御衣黄宝庄成晓天霞菩萨面春夏之交烂熳若云鲜洁若玉诚花中之富贵者也兼以罗汉松拱把而上缨络柏垂荫而下如龙凤之飞翔缯縠之笼罩众卉敷荣四时烟蔼芳淑雅播洞开心目明教大师云游人醉不去幽鸟语无时殆为此中写照▆且也冠山为案汝水为帷招黄鹤望白云又焉往而不自得邪鉴衢以南极目相望悉为蔬畦药圃亦植卉水其间若菊若莲若樱桃若椒若拘那若金丝桃若薝卜若茉莉分俦而列于怪石之前琅玕之外碧沼之中使吸风饮露沐雨宿云各得其宜古云养花如养贤不其然乎师年近七十犹躬为翦锄灌溉无倦凡有咨请则应以全机或撼树或举锄或筑地或抛瓦砾或放下桔槔或掀翻灌器稍有迟疑即震声喝出总之大用见前不存轨则岂裨贩者流而能窥其门限哉居之北邻曰寿莲又北曰定慧又北曰昙华自云止抵昙华未逾百步而精舍有六较石门之一牛鸣地两禅林不亦倍增其胜与。

　　潭州准提庵故大师昱公行业记

　　己巳之二月一日迪功郎七玉杨公以鹤矶大师行实属余为记余初固辞既而思之昔余之先子文贞先生及先妣周安人入楚会通志赖杨公赞勷之力也欲图一言相报而未能今既以胜事见托则何可辞乎且大师与余友善余又深知其操履是亦不可辞也谨按其行实而论次之大师讳德昱字季灵号曰鹤矶楚江夏之民籍姓杨氏家世业儒生之夕其母氏梦神人掷宝笈于怀既寤大师生矣儿时不好玩弄而寡言笑人多异之七岁就外传天资敏妙诵过即解尝应童子试未进乃叹曰虚名何益乎身心遂不复治举子业每探讨圣贤典籍深契古人以亲老弟幼教读里中图薄俸以养一日偶过山庵闻诵心经起疑每课余即静坐观心虽客至喧呼而寂若不闻久之乃大叫曰者回识得女也人皆莫测父病大师日侍汤药且跪白其父曰认定本来面目其疾自可遗矣及父终饮食不进者数日号哭之声震动闾里及葬庐守三年恒持诵心经为资冥福岁戊子值按指和尚住夹山之兴龙大师往参焉一见服膺即求剃落指命请于其母母然之遂祝发是年纳戒复去庵一舍筑其室以奉母大师既蒙指和尚开发则昼夜精勤稍有相应一日殿上经行忽触香炉有省急往白指指曰毕竟作么生大师曰香炉是铜铸底指曰放女三十棒大师闻已则从前碍膺豁然冰释于是抽机迅捷一众咸服(其机缘备载指和尚录中)然大师赋性闲旷不事夤缘语多规人人皆敬畏能属文下笔千言格力优赡尤精于诗善草书法一时尊宿大儒咸奇之争与之游其往来赠答登临寄托辑而成帙及母丧哀恸逾于前尝语人曰生我者母也成我者母也今失所天矣不复睹矣免丧之日决意远引尽将吴水越山精蓝名刹收置足底矣既而倦游仍返江夏缁素旧识共相称庆得未曾有大师亦乐聚湖山品题今古每有议论则是是非非合乎先圣之法较今之以人为取舍者诚霄壤矣壬戌秋忽动衡湘岳麓之念众坚留不可遂浩然往焉至潭州会其同学之弟曰弘一者延寓准提庵归之者如市大师以真实为人不引枝蔓而获其益者良多矣癸亥之元日乃谓弘一曰诸佛为一大事故出见于世其来也必有因其去也必有缘吾亦然耳遂以五月之壬子期焉众不喻旨弘一切记之由是愈加策励不倦言辞至五月之九日谓其弘一日余初以衡湘岳麓之山水奇秀冀一游耳及至此则淹留未果女可买舟尽其游览时弘一以壬子之期至率众力止之遂寝其行明日以缊袍纸被及书籍笔墨诸物悉散大众又明日晨起盥漱毕升座告众曰吾其行矣众请留偈大师勉之曰勿事虚声幸为实践言已即坐终远近风闻观者如堵留三日其形貌完洁如昔归塔之日送者不可数计大师生明天启之丙寅年闰六月十五日子时终于康熙癸亥年五月十一日辰时世寿五十八僧腊三十六塔于潭州黄道门外亦弘一之营为也弘一卓识明智能守其先范者也呜呼世所谓经大传远者孝与善耳若大师之奉亲可谓纯孝也大师之临众可谓诚善也卒可传矣况又预定其期于半载之前是于吾大圣人之道明且至矣虽古高名僧未过也惜乎不死江夏而死潭州岂潭州之人信感如是邪抑亦江夏之风不若彼地之淳也邪余固疑之并记之。

　　开圣老人传论

　　盖闻益州乃七佛之区峨嵋实普贤化境释尊苦行证道雪山迦叶传衣入定鸡足是知因地育人缘人彰地僧龙义虎恒产其间达士高流每生于是传正法眼藏者始而宝峰五祖继而昭觉卧龙五宗之哲胤挺生三学之沙门杰出以其地淳俗朴务实忘名故我涌泉老人亦示见受生于兹国也老人讳完壁字砖镜号曰山晖夔州新宁人本姓侯母徐氏生有异兆十月即不食乳一日随父游嵩呼伽蓝便怀出尘之志后因寇陷其城无藉者诬父从寇有司系父于狱老人鬻身而赎之及还金归里即求出家礼石蒲大士为师是日钟鼓自鸣人争称奇先有胡宪卿者梦赵大州躬谒指月次往探之乃老人脱白于此尔卿以其事白月月私拟为符瑞命充行者因于张没量语下知归复于请益时火炉头了彻后因南泉公案复起疑情顿忘寝食立誓取悟策励朝夕忽于拙和尚因雪上堂语中涣然冰泮由是机辨纵横一众虔服是年纳戒职司衣钵至阅法华则获三昧中王论圆通则入楞严大定及悟一切事究竟坚固之旨故缁素称为天纵之才万峰赠以砖镜之字寇围广福孑尔奉师民免涂毒寇能反正佛法大阐兵众知皈虽拙和尚德化之功实老人辅赞之力及拙终金城茕然尽事藏灵榇于胡氏精蓝奉齿骨而朝夕敬礼编录法言(哀集拙和尚语曰栖灵录始刻圣恩再翻报本今附藏流通矣)勤行道业既脱营绊往觐万峰留信衣而无难肝肠似雪冒白刃而不渝气宇如王笑抑渠魁改颜加敬复羁五载方脱凶残跋涉间关直抵平越绅士向慕道风敦请开法而同门嫉之谓信衣失据遂走万峰请衣释疑岂峰一时偏惑以致怫然东下始谒弘觉再造古南值报恩贤老人平素知名一见契合命掌记室尝令秉拂高贤宿德难诘纷纭老人入室操戈从容就对大洽人心高县祖印时杨总戎涂大参等迎归　峨大展炉锤护国万寿之慈风智愚同扇圣恩长松之化雨慧蠢均沾豺狐声消师音独响王公大人企慕玄德皆躬临参礼倾珍供养黔南殊俗之地顷遭会集天人大开选佛之场广敷师子之座华鲸时吼画鼍疾轰幡盖翔空香云蔽日禅流济济而咨请法演一乘国士源源而问酬理融三教诚达磨之来嵩少大鉴之于曹溪自建置以来未有如今日之休美也越数年西蜀道平心怀父老爰俶装涉险再上夔州寂无人烟空增悲戚泣之以血记之以诗怅返长松复游吴越所经之地辄请开炉所过之坊咸留宣化始而双塔终而涌泉九坐名蓝念年倡道儒林莫不叹服缁侣恒被宏慈乡人野老咏仁泽于无穷灶妇贩夫歌惠风于不朽若非轻生重道强识洽闻操比松筠志凌金石则曷能臻此哉且示疾之日进止如常归真之时言笑自若龛留寝室每觉异香远近人言非敢夸诞昔生公说法顽石点头四祖还山井泉涌沸在泉石之无识尚能显阐真如况蕰上亲侍多年耳提面命宁缄默无言而取讥泉石也邪是以不揣庸劣辄申斯传以备采拾庶知西圣之道代不乏人而人天宝炬常垂光于后世者矣赞曰。

　　大哉益州降灵之区地淳人朴水锦山嵞始生马祖虎视龙趋蹋杀天下谶应言符维我老人亦生是域纯孝宏慈博闻洽识法社规模丛林埏埴学富五乘功侔十力时值国难寇贼蜂起独奉其师身冒弓矢百折不渝颠危频履德化渠魁咸聆諈委儒林先达恒生敬畏椹服黄冠窘词詟气道出平常禅祛五味玄辨清机波腾海沸报龄既尽归真西极日月失光山川掩色上虽愚庸宁甘缄默愿拟刹尘亲承教敕。

　　古雍观音山大慈禅院故和尚本源明公行状

　　师讳照明字本源西蜀忠州王氏子母夫人黄生而颖异不类常童幼习治世圣人之书粗明其理每以中庸持身不乐仕进年二十七念身世无常疾如电影因绝去茹荤乞受归戒至三十九披剃于本州之栖霞寺勤策道业日有定课尤顶礼观音圣号值蜀乱游黔南湄瓮之间虽流离四方行业犹不少辍岁辛卯愚公老人道王一时居平越之龙门遂往参焉得具足戒精览梵网诸部已越彼时众矣阅五年尝教诫于黄瓮诸刹兼进教外玄宗之理去而谒黔蜀宗匠及尽奥旨而禅律两源深入无际暨仍归长松见愚老人老人知其所造因付偈曰高蓝山阁夜郎村云水时来扣石门接得道人真律虎此宗惟许汝重言遂辞还湄水晦迹韬光独居行道尝有赞赞愚老人曰稽首吾师满月身相内天外人衷和表畅手中龟毛椅边藜杖天魔魂消佛祖胆丧众生快睹大光明藏和尚既得真智故出言类皆如此既而古雍道俗慕尚道风坚请出世树长松宗旨尚欣然出主观音山大慈梵刹于是法会盛集愿学律者过半矣今秋示微恙集众说偈曰四大本不生四大本不死如如自金刚万劫无终始堂堂大路头去来如弹指化缘既已尽纵横自在是偈毕端坐而逝时癸卯年之九月初十日也会其监院解公以余深知和尚出处托余为状余思时当象季而裨贩之徒众矣如尚之行道勤恳操守清约虽悟拈华之旨而终以毗尼诲人则可谓深达佛祖救弊之权变矣其状余何敢辞因述其始末以俟诸修僧史者之捃拾也谨状。

　　先大人文贞先生行状

　　大人讳华圉字仲叔号淮仙明楚昭王七世孙王父辅国中尉讳英照王母淑人周氏生三子三女长华霾次即大人次华　女长适谢次适刘次适许皆楚著姓王母初娠大人时多异兆及生相度不凡王父以为光大吾门微是其谁与六岁就外傅大人即以大学二字问师此何等学也师固疑之十四岁四书六籍颇通晓百氏之学亦间常取览以故人以为有淮南之风王父命试大人从容对曰夫试者取仕之涂也闻古之取仕以行其道今之取仕以利其身若夫弃道取利非大学之本我将取道以慰大人试则我不乐为也况天潢一派何藉是以荣身显亲哉王父加叹不已二十岁始留心新建之学故常取其书读之及见周程之集朱陆之书三月不释手一日对友人小酌曰我初不知新建从何入手今日方知渠从宋儒格则中来因是溯源而上自荀孟至周孔又觉从洞庭放舟溟渤矣故大人立身涉世孝友恭诚无不仿诸贤所为且性嗜诗书子史及佛老二氏未三十岁三教之学澈见渊源犹恨尚混糟粕不能得精醇也维时四方名人墨士莫不聿来具集如竟陵两先生公安三先生并仕于楚土者皆交于大人大人又闻长姑夫谢又玄先生言禅理可副吾儒遂又交于禅宗诸师如问石字水天如诸禅师皆以莫逆称间或论道渊微无不言简理精即诸师亦图常抚案称快矣大人尤喜著述如当日传者曰汇书曰祖纪曰宋元诗选曰自嬉集曰达心斋草曰秉简斋草曰梅湖集曰桃溪集惜其版毁贼火世不多见而有识者莫不痛焉大人平生所学末后着为一书曰圣学宝鉴盖自先王经籍以来至于昭代其间或论圣贤或发扬忠奸凡五十万言书成以示贺对扬先生先生叹曰可与卓吾子藏书相表里奈何天不永其传亦随赤火荡尽使小子空得其名不得习读于苫庐中也大人娶周安人即外祖周方霖先生长女德性幽闲治家有道奉姑临下以贤孝称生六子三女今所存者鋐钍及九妹而已余皆不寿初先妣以早年所生不存屡劝大人取妾大人喻之曰汝非无出是我福薄不能载也儿女迟早信乎天定乌用妾为实大人清净无欲之学备见于此矣至丁卯果生鋐庚午生骐不寿壬申生正内许字贺对扬先生胥刘志公长子甲戌生钍丙子生騕不寿己卯生里今字汉阳诸生汪绍远远字石筠亦吾门宅相也大人有仆名祚以嫁女去荆州乞假一月大人曰汝年老无子其所恃者女耳既远字别土则汝失望矣当全汝天伦此后不须服役于吾也因出原契付之祚叩谢悲泣恋恋数日始去此又大人遇下之德他人或所不逮与一夜童仆于后园获一人正喧闹不已大人起而视之童仆以为贼大人佯曰是人中酒误入园中何须怪也复慰其人曰汝勿惧吾当全汝因命置闲房次早赠以钱物使之去大人无圣学之功能如是邪癸未三月偶梦游异迹见石壁遗韵云飞泉如白鹤隐见度平林暗壁流花瓣渔郎何处寻随告亲友曰时危矣去之可也亲友疑信相半大人仰天叹曰迷人如此矣即携老仆数人匿桃溪置田亩而学耕侣渔樵而占韵逍遥自若动静罔规未两月城为献贼所陷黑白被戮殆不可言状先妣偕媳及许字刘氏之女一时死难此鋐钍终天莫雪之恨也惟大人有先知之明安然履吉于是易名陶范公字蠡仲别号五湖长人莫之测大人岂不能尽室而行邪盖国家近三百年太平之象乌知有异常一变先妣不行是先妣之见不及大人远矣鋐钍赖祖宗之灵大人之德幸免而得生还见大人于桃溪之上诚邀天之庇也大人悲喜之容几见于颜面呜呼实终古未有之祸也越二年李逆溃兵肆掠原野震惊大人整容显鋐钍而嘱曰今日之事不可轻忽吾儿慎诸倘能矢志精修方名报吾恩德继禋祀者汝妹也记之言毕长啸而逝大人生于壬寅四月五日申时卒于乙酉闰六月三日卯时享年四十有四谥文贞先生柩停桃溪八斗山二十二年今乃于丙午十二月望日扶柩归葬于长乐村灵▆祖茔之侧呜呼鋐钍不幸生遭季世流离兵戈虽▆衣冠于滇土然未能少展忱痛总之间关修阻且▆故也大人前有遗命不敢相违因祝发永昌郡之山寺惟恨不能曲尽先佛之道有负大人多矣幸不随狗马填沟壑中二十余年又得东归故国扶柩祔于祖茔则泣血之怨或可少抽于万一也但鋐钍连年奔走笔墨未闲敢以蟭螟之舌而赞太空使先大人不朽邪不过聊述其见闻者以俟诸大君子手笔表而出之以慰贞魂庶不负先大人苦志圣学则感佩亦非止鋐钍终身矣先大人宁不瞑目哉不孝出家男蕰上泣血稽颡谨状。

　　书不闻道人卷首

　　吾友闻公蜀国英才金川世裔垂发时与吾为莫逆交潜心坟典苦志空宗祖道禅源深有所契每劝余究二楞奥旨余以事冗故不果志后因风尘不偶公从军缅甸余留永昌此己亥事也于是四年中外隔越鱼鸿绝往自期会无由矣壬寅夏余自迤西来会城公亦随师旋中土邂逅慈云公具僧相矣悲欣交并感再世之奇逢促膝谈心述历年之涉猎亦世之希有事也既而公任嵩山监院接纳四来辅弼丛林不忝杨岐余因封先大人柩东归故国自此又数年惟有临风对月徒兴故人之思耳不意公之为人直戆不事谄谀以致愠于群小遂一杖东行时弘觉主人慕其才品专人往聘再辞不能因充第一座而又多方赞护真不啻妙喜之于湛堂余既以福海老人命奉列祖真仪来滇始知公为人妒屡欲与雪之公拒辞曰天地间人事物理固难齐也方今君子道消小人道长若与之物议是自丧其德故余尝有诗赠之其略曰甘苦一朝丛席下死生百折炉锤边其概见矣今年春公主弘觉席闻余东归乃作诗送余曰君言归去我生愁恨不相将朝夕游云云又足见眷恋之真挚也余来曲靖会故人坚留休夏未几公又飘然卸弘觉而来相与屏绝一切惟作游戏三昧或歌咏自若或言笑无忌或酣卧街头观市廛纷扰若此真时流之所难测然非于佛魔场取舍两忘而孰能及此哉试观公之根器公之肺肝公之行履俱超然物表迥脱尘埃龙光可谓善知人者也然公又岂假余言而彰之邪盖序其二十年交游之深情与夫众耳目之所共见闻者耳至于蹈佛祖之阃域行罗睺之密行尽人物之性情又非笔墨所能罄书矣。

　　书明教和尚仁孝章语示哲禅

　　秋霖初霁晏坐鹑斋砌蛩啾唧无休篱菊凄然有慨缓急捣西邻之砧韵断续来远岫之白云当此宁无风木余恨之悲乎于是披衣曳履散步空庭拟将此语问天祇徒增人喟叹凭阑惆怅俯首深思孰能一言为我慰哉既而复从几案寄意管城录先德之名言申胸中之鄙积示我禅人尔其勉者呜呼吾之字不足道也先德之名言鲜可得而闻也。

　　书刘千里居士入道因缘后

　　炉鞴精工天资禀异故针芥相投水乳相合至于发大机显大用诚末世之光明幢也岂独刮目于平阳大雄哉。

　　书徐侣苍册首

　　徐侣苍蕲之著姓者受业于吾友舒子小康渐鸿两君端人之徒也冲龄明敏性孝弟能持中不苟就取深究老氏之道尤娴孙子黄石之学盖计然子房流亚与今日能善其身他日则兼善天下矣若中锋铁笔金石奂采墨沈烟云绡縠储秀是借以养亲资身者耳岂侣苍之学之志哉故直书之以告夫诸同好者。

　　尊者赞跋

　　余既赞尊者像已欲匈善书者书之思未竟而愚如杨居士至余默讶曰岂事之济与乃出赞质之士读已欣为握管而烟流云邑光怪陆离其古奥者如钟鼎奇峭者如冈峦圆转若明珠走盘新艳似芙蓉出水飘扬绰约宛若仙子凌虚庄重端严直如宝王说法甚矣哉较之黄慎轩蒋美若当并驾焉若董玄宰固宜逊之耳何则董柔媚而偏锋也呜呼善人非亲而善人同之余欲举其胜事而杨子克成之盖其俯自相应也敬愿鬼神呵护使是册常历人间以至慈氏下生则龙华之胜缘又自今日始矣故跋之以为后日验。

　　寿说示嵩山副寺

　　世之称寿惟鹤算龟龄长生不老而已然长生不老与夫鹤算龟龄犹是有尽之寿惟是忠孝诚信言为百世师行为天下法则千秋万世名垂不朽始可谓之寿矣然则何能与之相应邪有家国者自有成规姑置勿论至若出家者首则弘道次则辅弼又次则悲愍一切三者如鼎之足缺一不可然亦不离乎忠孝诚信也盖弘道者必也精研奥典深究离微然后出世为人广佛法化内外以致接纳无虚辨贤愚明赏罚临众妙密不倦言辞求衲子于老参之中置不肖于三千里外门庭昌大丛林远久得不称为寿与辅弼者师资道合则尽其心力事上也忠诚顺敬不事阿谀荐贤去佞不避斧铖倘一言之匿爱与一事之偏执则委曲挽回庶无缺限使下也宽容和悦声色不持劝赏黜陟怨亲不择行之不轨言之不当则再三慰谕使感而服之众心悦豫名播诸方后世则之得不称为寿与悲愍一切者敬老怜幼矜孤恤寡乃至一切血气之属凡有楚痛当展转救护令脱苦难力行之外更劝人行久之则慈风永扇三有沾濡得不称为寿与禅人住此有年矣始奉药石继充衣钵今为嵩山副寺凡所动止不失其仪疏通上下井井有条若之名似可附辅弼之侧矣兹因初度故书此与之但如前所说若亦有可行者有不可行者有能为者有不能为者不能为者当竭力为之不能行者当努力行之诚千古不磨之寿也岂世之谓鹤算龟龄与夫长生不老而可比伦哉若其勉诸。

　　字说

　　摄者总持也节者符信也又摄者兼也佐也节者操也制也大凡学者能操制自能总持能兼佐自能与诸贤圣而合符信也而乃今知之乎吾期汝总持诸佛妙门毗赞法化清操伟制以待时节因缘建法幢而导利众生而其勉之可也圣节当字摄生。

　　志量汪洋曰度两相扶合而不差曰符度者法也则也符者辅信也验证也若欲与诸圣合而不差必具汪洋志量而以辅信为本倘到不疑之地吾为汝验之证之或可为后昆法则矣圣符宜字度生。

　　汝名寂念念不必寂克之摄之无不中则所谓不怕念起惟恐觉迟欲得念念中则莫若慎之于未萌苟能慎之于未萌则二六时中自然清净自无杂念纷扰矣老子云治之于未乱而当力行之。

　　遁乃退己让人隐名避世雪乃纯一不染能净纷秽大凡能退让则性纯谨能隐避则纷秽净此老氏之不争吾佛之慈忍也梅禅问字于余因以遁雪字之取其慈让纯净而返闻妙香于自性之义耳禅人勉乎哉。

　　涌泉老人哀词(并序)

　　戊辰四月之丁巳日维素禅人自姑苏持涌泉老人讣至读已举身投地迷闷半晌欲哭则近乎俗态欲不哭忍见其法海舟沉人天眼灭宁无哀戚乎爰设供挂真作词而哀之词曰。

　　慧日沈兮法流竭佛火光寒兮人天震詟金容掩彩兮趋入泥洹浸假不仁兮夺我宝筏忆昔初觐长松兮得侍巾瓶再省寿宁福海兮解衣磅礴睹其至化无方兮如春在花神机莫测兮若汤沃雪复三际之精蓝兮魔怨摧颓分天童之法座兮佛祖敬悦授七百年之神器兮起欲坠之纲宗唱十三会之法言兮树中兴之丰碣呜呼十六载兮鱼雁稀三千里兮音容隔一朝讣至兮哭不成声寸心如焚兮泪眼流血鬼神无知兮歼我哲人七众失依兮五内崩裂谨炷香于炉兮冀老人其来再拜瞻法真兮惟敬躅芳则佛事。

　　体性张公下火温良俭让孝友恭诚敦厚道于朱紫丛中抱纯朴于金玉队里立身以德教子多方此公之修身齐家诚可谓千古法则也矣一朝卸世少长皆伤斯时香薪堆积如何助他火光三昧掷下火苣云烈焰光中趋步入永证金刚不坏身。

　　为碧水老僧封龛生本不生灭亦非灭幻尽觉圆火风消歇离相离名维恍维惚叶落归根济己舍筏佛性业缘镜花水月咨尔亡僧永保勿忽。

　　起龛碧水老僧樊氏子出家本为超生死八十八载掉头过依旧不离生死里虽然有个不涉生死的碧水汝等诸人还知么若也不知且请大众着力。

　　下火识得去从何处便知来向那方翛然来去无系一朵白莲火中。

　　为按指和尚起骨大树云摧哲人云亡此道寥寥胡为不伤者位尊师自降生成道以至接物利生最初末后令望清徽兹不具述即今灵骨归山如何是转身一句遂以杖招云归去来归去来南山当面势崔嵬赢得四时风景别清风满袖月盈怀。

　　入塔支撑法社赖高贤岂料高贤倏弃捐幸有一夔能缵绪揭开千日照中天恭惟按翁和尚诞生西楚托质星沙髫龀时敬礼浮屠及成童乐闻至理事母以孝称矢心不婚宦破家散产于有明崇祯之年蹴象蹋师于西峰师吼之室净桶边解衣时明洞山过水逢渠孤崖处一机下契高峰旧时行履前后际断能所顿忘三居精舍佛祖吞声一旦丘林烟霞乐志此按和尚生平之行略也报缘既尽攃手归真故我鹤矶大士于阇维后集三会法语剞劂流通诚千古恒明之慧灯也继而泛湖湘蹑霜露告诸檀那又得越尘弘一赞勷其事解生孙公子英陈公及诸护法施财施地建此方坟抑又百世不磨之光明幢也庶按和尚端居此地坐断十方天人敬仰即不无且如何是佛祖标帜一句蓦指塔云会么层落落影团团千古万古与人看。

　　为朱汝南居士起棺霜▆摵摵向林枫摇落枝头万点红此境分明亲荐得不劳弹指碎虚空汝南居士生居帝胄潜心道德之乡长历兵戈立身忠孝之域家国破亡之后遁迹湖山得失抛却以来惟道自乐年来学富身贫廛居大隐虽疾病相侵呻吟伏枕总归定业了不关怀及启手足之时绝无沾滞翛然长往此三十余年学禅访道之效验也如今幡盖排空亲朋载道毕竟如何是受用一句良久云蹋得故乡田地稳头头物物露全机。

　　龙光禅师鸡肋集终　　(板存嘉兴府楞严寺经房)
