嘉兴大藏经　笑堂和尚语录


　　笑堂和尚语录序

　　天童诸法席函盖乾坤纵横中外矣有如弘觉木老和尚蒙我
世祖章皇帝之　召对也奚翅彩凤祥麟仪廷光国屈指同门共拂如林野老人实比肩伯仲惜蚤以只履还西未遑隆礼爰悉林老所付嘱计五十人旃林自罕杂卉师窟宁产凡儿然求其韫玉韬锋单拈最上孤光绝响丕绍渊源接祖祢裕弓冶推正系者非笑堂师其畴与归师为名家子具夙慧根向父母未生前先形兆异既果猛脱爱河死灰参契解粘释缚铮铮烈丈夫五浊讵可多得随侍老人多阅年所疑关畏垒夹辅交攻巾瓶罔怠以故钳锤独辣于师手眼每过于众试绎老人寄赠秋怀一章则知其印可最先而年年针线都作嫁衣伐鼓铿金揶揄顿解正如贞士潜修匪汲汲于功名富贵然瓜熟渠成不堪埋没擎拳竖指证明推出广化门庭一鸣再鼓抑何雄也嗣是应杯渡应三聚复隆广化全机大用蹈古高风寓内向慕不下景星乡云予里居迩金粟亲觐不遥过包山静室喜接霞起晙公蒸云隐雾擿钓探珠觌面全彰度越侪等及观其所劂卧龙一脔实为笑堂贤法嗣夫笑老现据广化岂今者固无法可说乃以十载前向上接人之草料令子代为拈出寿梓流通亦可谓不愧家风克宣世媺至于刊华就实以简驭繁达祖单传不存知解滹沱棒喝尽斩葛藤纵云一物全无业已和盘托出千寻高嶂至岳而止万泒洪涛迄海而消具眼者共见予又何言哉因善霞公述为序。

　　时
康熙乙巳壮月谷旦督理湖广粮储布政使司右参政前刑部广西清吏司郎中恤刑山东辽镇等处地方陈之伸顿首拜撰

　　叙

　　粤自拈华微笑后老胡特地西来派衍临济宗风独推天童盛化灯联不坠金器博传夺食驱耕星飞电卷或啸傲林泉纵横宇宙群狸魔干能不潜形灭迹也兹惟
笑堂和尚乃通圆奇之真子天童悟之嫡孙不禁被盖囊藏遽尔龙天推出应杯渡三聚露爪张牙施为逆顺主禹航广化拏云攫雾隐显随时登曲录木于开口处屏却唇吻随波逐浪突出祖师巴鼻踞方丈室向文字中不立文字截断众流豁开末学胸襟言言见谛点点归源岂比尖新妙句绘水镂空辈同日而语邪其高足霞起大师隐静包山禅室锄云喝石不欲露布旃林狮窟固无异物亦呵佛詈祖之种草也递闻
弘觉老人每加叹赏予适外氏董晤凌生万宗两内兄得睹霞师所缮刻有陈大参叙之详矣予愧呫哔家风未译西来祖意且向毫端上流出一道语言三昧抛秽佛头大似罪过倘遇知音拍掌予将掷笔起云霞公觅序已竟。

　　时
康熙乙巳桂秋古盐官曹林韵沐手拜题

　　笑堂和尚语录

　　侍者(超源慧复)记录

　　盐官包山灵泉庵嗣法门人超晙等编

　　住浙江余杭卧龙山广化禅寺语录

　　师于丙申冬就本寺受请开堂升座云数里松云霭山梅带雪开明月不须招清风常自来饥时食饱时欢曲肱而枕乐考槃猥蒙本邑诸檀护等拈出二千年前一段耀古腾今底奇特事来至本山直得寒岩炫色古殿重光且道与山家吃璎珞粥底是同是别若向者里委得孤峰顶上未常屈辱宗风闹市丛中无非显扬般若蓦拈疏云大众秪如者些威光阿谁欠少又奚待山野飏尘簸土露布囊藏虽然只得卖扬家丑去也顾视左右云妙舞应知夸遍拍三台须是大家推。

　　山门云八字打开撞着弥勒从什处来你者个贼遂震威一喝。

　　韦驮云辅弼丛林应无间歇逐恶驱邪斩钉截铁。

　　伽蓝云尔非尔我非我大家出只手撑起破落户。

　　祖师云者边底眼高嘴阔那边底脑后见腮以杖连卓云山僧一齐穿却免得后人钻龟打瓦。

　　佛殿插香云始从鹿野苑终至跋提河用尽自己心笑破他人口且道谁是解笑者遂大展三拜。

　　至法座拈疏云一段真风东君漏泄既是文彩已彰不妨重烦饶舌维那宣毕师指座云祖印高提寰中独据堂堂坐断毗卢顶干圣总教立下风遂升。

　　拈香云此一瓣香逼塞虚空包含宇宙爇向炉中端为祝延
今上皇帝圣寿万岁伏愿尧仁广被齐日月之恒舜德弥新并乾坤而固此一瓣香森罗万有莹彻十虚爇向炉中奉为满朝文武合国采僚伏愿勋名上达禄位崇阶此一瓣香共赞皇猷同襄祖道爇向炉中奉为本邑护法远近檀那诸山耆宿本寺缁流伏愿顿明般若正因圆证金刚种智此一瓣香针劄不入锯解不开十载辛勤末后向通玄峰顶一锤粉碎直得氤氲遍界弥覆大千今日对众拈出爇向炉中专伸供养天童堂上传临济正宗第三十一世林野先和尚用酬法乳之恩敛衣就坐嵩原和尚白椎云法筵龙象众当观第一义师云若是第一义被我嵩原和尚向九仙山顶早已道过了也更何必者也周由若是过量汉不妨出来证据璨维那问宝座高升即不问宗乘向上事如何师云一轮杲日丽中天那顾左右云一喝顿开三要印烁迦罗眼透金尘师云点进云恁么则慈云叆叇覆青山独露当轩明了义师挥拂云向者里亲切道看进云拂开大地绝遮拦极目光明吞宇宙师云添得一重光彩进云有意气时增意气不风流处转风流师云南山突兀碧玲珑那便礼退师云知恩即得霞首座问古寺颓垣曲迳松涛翻瑞色高山流水兴云法鼓振玄音向上一机请师拈出师云清风生八极进云与么则家家梅岭香风动在在时逢庆一人师云谁不恁么道进云济宗千古耀广化万年新师云无边春色一时通进云大众已知师妙舞调音合拍为谁宣师云知音善举扬进云秪如世尊灵山会上拈华百万人天罔措惟饮光尊者谙个什么便乃解颐师云大家在者里进云世尊道我有实相无相涅槃妙心当时付与迦叶了也为什又向多子塔前金襕围绕别传个什么来师云宁可截舌不犯国讳座飏下袈裟角云恁么则卧龙吼破苕溪月无尾螺吞御道云师云闲言语座震威一喝师云好作家座掩耳归众问归元无二路方便有多门方便多门即不问如何是归元一路师云炉烟袅袅透青霄进云恁么则直踏上头关去也师云脚跟下好与三十棒乃云鼻孔撩天高据法王宝座眉毫匝地揭开临济家风奋师子威野干闻之脑裂行摩竭令佛祖窥探无门惊群句须向惊群队里拈出奇特事必在奇特人前举扬拈华微笑老臊胡冷坐九年灭却瞎驴先师翁热行一棒三玄三要是什碗脱丘四喝四宾果乃闲家具良久云虽然山僧德凉行薄学浅才疏况又多痾自甘放旷山林嘲风啸月而已不期狭路相逢似难回避到者里云山溪水拈放一边折脚铛儿相扶出手举起先圣家风恢张祖翁面目杀人刀活人剑赤心片片踞虎头收虎尾始终不移把住则孤峰坐断无人识放行则亘古风光照大千且道把住为人是放行为人是以拄杖卓一卓云横案莫邪全正令太平寰宇斩痴顽复举昔日三圣开堂云我逢人则出出则不为人兴化又道我逢人则不出出则便为人师云一人点即不到一人到即不点要做临济烜赫儿孙更须吃广化手中痛棒始得何故本来一种平常事疑杀人间几丈夫嵩原和尚结椎云谛观法王法法王法如是师便下座。

　　举首座上堂卧龙峰顶虎啸风生广化堂前龙吟雾起拈拄杖画一画云三世诸佛到来入作无门历代祖师直下退身有分天下老和尚亡锋结舌现前大众虽见山僧鼓两片皮要且不知落处在还有傍不甘底么一僧才出师云住住昨夜鼠咬焦尾大虫趁至三十三天　破帝释鼻孔惊得大地山河一齐舞动阇黎还知么僧拟议师直打出复云全机展演杀活自由觌面提持纵横无碍任他带角擎头拄杖子未肯放过在且道利害在什么处复卓拄杖云诸仁要入此宗试问霞起首座。

　　结制上堂古人学道为人为己今人学道为名为利无真心操履向口吻边册子上觅得一言半句便为学道造泥犁苦如此虫豸不可枚举诸仁者若要担荷个事直须向极冷澹平常处着些精力蓦地觑破父母未生前一段光彩然后不妨与三世诸佛历代祖师天下老和尚同行同坐同证同修纵步毗卢佛顶逍遥自在觉场且道那里是诸人娘未生时底光彩遂顾左右云满堂云水客尽是十方僧。

　　天童先老人忌日上堂举拄杖云看看老和尚来也汝等见么复卓一卓云生平一条拄杖惊天动地逆顺施为应用无碍又卓一下云者里不增些子乃靠拄杖云者里不减些子来也月临青嶂万溪春去也云散碧岩千仞翠且如血脉不断一句又作么生道梅檀叶叶古风清吹落人间香馥郁。

　　元旦上堂祝　圣毕云祥云拥座浑泄天机旭日当阳咸明般若转大地山河为自己寂寥非内转自己为山河大地宽廓非外遂举拂子云大众见么乃放下云山僧又不唤作拂子也汝诸仁作么生道若向者里彻去便知心外无法法外无心觌体全彰主宾互用年年是好日时时是好年苟不如是秪知事逐眼前过不觉老从头上来。

　　解制上堂问天下丛林多解制广化今朝事若何师云去住任纵横进云踢翻沧海兴云雾倒卓须弥许阿谁师云未善施为僧一喝师打云逢人不得错举问楖栗横肩挑日月草鞋背着意如何师云罕遇其人进云携琴四海寻知己负笈千山访一人师云出群须是英灵汉敌胜还他师子儿进云某甲礼拜去也师云也要老僧肯放行乃云傲雪梅花清更洁馥郁芬芳香不彻三三两两白兼红一一从头俱漏泄更说什么金吾不禁社舞村歌在市闹市居谷响谷匝地金声普天雪曲便恁么去时四五百条花柳巷二三千处管弦楼一任逢场作戏老僧不是闲饶舌贵要诸仁直下休。

　　上堂鲁祖面壁乾坤逼塞秘魔擎乂已落二三南山鳖鼻毒气伤人大隋覆龟一场特地大众者一队古锥虽然各露家风要且不经检点秪如广化又且如何拽拄杖一时打散。

　　僧为武塘钱居士请上堂问寿岳弥隆即不问玉燕投怀事若何师云一泒苕溪水滔滔不尽流进云意气原从人得欢娱岂不天来师云武塘俊杰羡禹航进云不得帆樯势争到葛洪家师云礼拜了退乃云冉冉岭上云飞来为我贫相见原无语不来还忆君虽然居士不来老僧受供养已所谓善必先知必得其福必得其禄必得其寿必得其子挥拂子云不逢作者不开拳一遇知音便[中-口+○][十-〡+○]下座。

　　山邻请上堂松林几度秋声牛背一腔横笛天然大士圆通怎奈诸仁不识还会么普门大士在诸人眼睫上转大法轮作不思议功德了也如或未然二六时中切须讨个端的遂震威一喝云佛殿里烧香斋堂中展钵。

　　檀越张九嶷暨心月禅德监院等请住当湖杯渡庵升座拈拄杖云见么尔等寻常见拄杖便唤作拄杖见拂子便唤作拂子要行便行要坐便坐何等直截畅快及乎问汝便被拄杖塞却拂子碍却木偶相似且道过在于何遂连卓云速道速道良久云山僧今日得利且喜拄杖子会得也便作舞下座。

　　九嶷居士孺人诞日请升座今辰乃檀越夫人初度捐施营馐请山僧举扬般若惟祈福臻寿益悟无生忍以拂子击香几云还见彩云绕阁瑞气盈门烛灿优昙香熏兜陆么如是不妨花铺锦上水涨船高海屋添筹培增遐算复以拂作○擎势云千年桃实今朝献一带松云是寿山。

　　张有则王士我二居士请升座问一路来钟鸣鼓响到者里钟鼓二音向什么处去师打云向者里会取士便拜师云须知落处始得乃举金牛和尚每自做饭供养大众至斋时舁饭桶到僧堂前作舞曰菩萨子吃饭来遂抚掌大笑后来长庆道大似因斋庆赞雪窦又道金牛不是好心师云今日杯渡要问现前大众因斋庆赞即且置那里是金牛不好心处若检点得出日日馒头朝朝做饭时消万两黄金达者岂为分外不然吃水也须▆噎良久云既尔一众吝辞山僧秪得自道去也遂合掌云端坐受供养施主长安乐下座。

　　庄良才率众请升座今朝正值元宵节社舞村歌月皎洁诸人个里获圆通鼻孔依然元不别别不别则且止如何是圆通处良久云者里转得身吐得气夺彩超群悬灯傍午金吾不禁阔步大方奚用起三打七刻期取证已为全机脱落大地光生诸仁者固获大地光生则各各脚跟不妨潇洒曳拄杖便归方丈师五旬初度霞首座至山预祝请升座霞起长老知得山僧鼻孔短长眉毛横竖聚得阿堵来营成禅悦供黑白甚分明诸仁随意用龟毛拂兔角杖一时施妙用惊起南山鳖鼻蛇声声叫道住住待我拈一颂一天瑞气绕龙丘四野欢声笑不休主伴重重齐畅适真机全在芥针投二千年外无生曲此际拈来大地收蓦地一场闲快活更于何处祝添筹山门前金刚一时忍俊不禁和身便倒直得诸仁眼里鼻里耳里腹里各各圆满了也蓦拈拄杖云有意气时添意气花铺锦上更风流。

　　檀越马其旋昆仲暨众护法居士等请住当湖三聚庵升座祥云生八极瑞气动三千犹喜篱边菊三玄旨复宣挥拂云还有同声相应者么问向上宗乘即不问临济家风事若何师云一声涂毒逼人寒进云恁么则四众沾恩去也师云知恩一句如何道僧便喝师云未信你在僧拜云苍天苍天师云也是布袋里老鸦振白居士问今朝和尚到来水月堂中又添一重光彩水月家风即不问即今升座又如何师云一堂风冷澹千古意分明进云月临千涧水风扫一天云师云闲言及剩语缄口最为高士礼退师云太伶俐生乃云今日盖因现前众居士虔请山僧主持院事举扬佛法迫不得已秪且借水溉花堇酬来意若论佛法未出方丈早已说过了也及乎升座雍雍肃肃彼此分明那堪土上加泥便恁么会去未免平地吃交设或更要者也之乎转见败阙遂拈拂召大众云我不敢轻于汝等汝等皆当作佛。

　　佛诞日说戒其旋居士暨诸同社护法请升座问如何是学人本分事师云整衣护钵进云向上还有事也无师云有进云如何是向上事师云直下荐取僧礼退师云驴年未梦见在黄在郊问和尚今日升座为什袈裟返搭师云切莫眼花进云一点也瞒和尚不得师云再犯不容进云且▆救得一半师云全自领去士便出师云果然可怜秦伯潜问夫子云天命之谓性如何是天命底性师云切莫话作两橛进云道也者不可须臾离也声未绝师云除却之乎者也道看潜便喝师云喝后聻士拟议师笑云礼拜了退士便礼师云伶俐居士师竖拂子云看看且道是佛法耶世法耶直下荐得烟云鱼鸟悉是真如家业田园无非般若所以迦文降诞指天指地未常离却者个威光至于睹星悟道亦不离者个威光末后跋提河示灭亦不离者个威光现前居士也不离者个威光进戒大德翘勤顶礼参禅上士趺坐经行各各亦不离者个威光苟或舍此而别求犹若却池泉而担明月去者有此理乎不见道一切众生皆具如来智慧德相但以妄想执着而不能证得以拂子击香几云妄想除也复击一下云执着去也且作么生证去置拂云扑落非他物纵横不是尘下座。

　　出山回小参要知此事不属言宣岂烦耳听须向无意味中挨拶一上忽然拶到计穷力竭处　原来饭是米做若乃终日寻枝引蔓簇锦攒花秪成文字依通实非到家消息且家又如何到卓拄杖云千峰势到岳边止万泒声归海上消。

　　剃度师讳日小参锦江碧浪澄澄生涯活鱍天目白云冉冉公案现成末后向杯渡庵中孤光迥迥道骨棱棱蜕然坐去举拂子云且道个是阿谁不是潼川九龙山下黑麻张四伯定是天目东山佛阁遍知老住持所以明上座难忘驱乌铲草训诲之恩敬拈瓣香重熏鼻孔何故不因渔父引怎得见波涛。

　　张有则荐室请小参拈拂子云有苦有乐无喜无忧大似花开花卸恰如沤灭沤生只因当人未破识情便有多般悲喜若证得真常之理忻厌自然不生所以道随流认得性无喜亦无忧挥拂子云若向者里会得上无天堂可羡下无地狱可怖逆顺纵横逍遥自在虽然即今荐悼又且如何掷拂子云都卢一片黄金界秽土莲邦任汝游。

　　太卿郭居士请小参今朝打七经三日那事何曾有端的直须踏破上头关任运纵横无拘束三条椽下七尺单前呆呆坐着画地为牢更向口吻边讨什么碗山僧据实告之贵要诸仁直下承当同一眼见同一耳闻遂举拂子云还见么复击一下云还闻么若是同见同闻因什诸仁不知落处若是不同见闻汝等眼耳毕竟与山僧有异复打圆相云等闲识得东风而万紫千红总是春。

　　储与宾荐亡女请小参灵源湛寂本自天然大道冲虚体无去住悲忻烦恼悉是菩提火宅莲宫俱为解脱举拂子云若向者里荐得方知十六年前未常生十六年后未常死本体如如灵光不昧脱或未然山僧重为指示以拄杖画一画云会取无生无不生何妨在在现全身下座。

　　金尔兼荐室储氏请小参腊尽年穷飞白雪鸳鸯枕畔俄惊折日面佛兮月面佛且道是同还是别谁死复谁生都来没交涉直下便承当灵光常皎洁更若问如何青莲火里结以拄杖卓一卓云彻不彻多漏泄刹刹无非妙色身尘尘尽是莲华国。

　　孝子荐继父储与宾请小参以拂子击香几云生也不道死也不道入海扬帆别波举棹去路堂堂是汝妙道其存也无生无悟其殁也无死无迷净裸裸纵横无碍赤洒洒逆顺自由不起寂灭而现诸威仪不舍凡夫以阶诸圣众然虽如是即今荐拔一句又且如何弹指顿开华藏界刹那便入涅槃城。

　　张体元子法来清三居士请小参尘尘刹刹普现威权物物头头全彰妙用饭来开口水来洗手个里太煞现成觌面本无回互为什诸仁不领荷道不远人人自远道山僧与么告报自合吃棒有分何故玉本无瑕雕文丧德曳拄杖下座。

　　居士沈洪音等荐先考硕臣府君请小参堪叹浮生也棼纭事似麻直饶天上福恰是镜中华所以云诸行无常是生灭法生灭灭已寂灭为乐硕翁居士委得者个便乃踢翻业海指破情关结莲社于三聚堂中转法华于化成院里而今撒手长行了无滞碍竖拂子云汝等还见在山僧拂子头上现宰官身唱无生曲么若恁么见得烟消雾卷悉是真如鱼跃鸢飞咸归妙义其或未然更听一颂弃却乌纱入讲堂枝牵蔓引历多方脚跟羁绊今朝断一任逍遥极乐邦以拄杖三卓下座。

　　孝子超觉荐考怀初蒋公请小参灵光未兆匝地普天一念才生铺花锦上须知人人分上本有一段风光凝然湛寂隐显随缘毫无变易所谓一切法不生一切法不灭若能如是解诸佛常现前既尔不生又复不灭则知过去未来一一天真一一明妙秪在一毫头上现宝王刹坐微尘里转大法轮且如怀初居士又在什么处安身立命聻以拂子击香几云迅步便阶诸圣位全身不隔古弥陀。

　　孝子赤甫念斯二居士荐先考均涤赵公请小参孝子问如何是荐亡一句师云灯烛辉煌进云还许忏悔也无师云忏悔已竟子礼拜师竖拂云惟均翁老居士常寂光中自能了了又何必山僧更饶舌耶然事不获已聊慰孝诚记得昔日先师与老居士抵掌论心孜孜为道数年已来似乎有得杜门息影屏绝诸缘儒释道流贯通一致或依经析义或守默穷玄忽莫春之初仙游化去在均翁分上知有者不涉三途于世谛中不无怀念特请山僧指归末路挥拂子云且喜南廓清风东湖明月为居士证明了也所以迦文有言若以色见我以音声求我是人行邪道不能见如来先师又道若不以色见亦不以声求其人亦行邪道不见如来诸仁者即今钟鼓梵呗岂不是声香花蔬果岂不是色若谓世尊道底是则孤负先师抑且虚设佛事若谓先师道底是又孤负世尊毕竟如何折合向者里定当得均翁与先师历祖世尊同登解脱场共游华藏境如或不然山僧重为注脚良久云荷叶团团团似镜菱角尖尖尖似锥下座。

　　浪山兜率禅院悟修法侄为本师素和尚起龛请小参恭惟素彻法兄天童嫡孙龙池真子肘后有符顶门具眼不向闹市堆头贵买贱卖却来浪峰顶上为雨为霖一得锦鳞迅步回头正尾正灭却瞎驴撒手去以空合空然虽如是卓拄杖云到者里说什九年面壁三载依龛且坐断孤峰又如何化导遂倒拖拄杖云他家自有通霄路。

　　居士沉子文子冶为荐考妣请小参举拂云者个便是太翁太夫人存日用不尽底好题目诸仁还见么迦文指天指地也是者个题目达摩直指人心也是者个题目宣尼疏水忘忧颜子簟瓢不改也是者个题目天下老和尚出世提持弘扬祖道也是者个题目即如尊灵在日一生行仁好善拥护法门诗书礼乐教子训孙末后收因结果入大觉场总是者个题目只如寂然不动者个题目向什么处去也复以拂子击香几云还知落处么者个题目人人本具在在圆成求官得官求福得福求寿得寿求男得男随愿所求无不遂意即今文冶二居士孝思诚敬信有此事特请山僧举扬般若专为二亲同资莲界举步上生以此发菩提心建一乘法且道二灵向什么位中发挥此题目受不思议大功德事耶复竖拂云一尘一宝树一叶一如来下座。

　　朱昱生火章二居士荐严请小参今日乃五先老檀翁终七之期延请诸山禅德作大佛事更请山僧阐一乘法然老居士在佛光中自能潇洒奚待山野露布以慰孝思不知无生即是有生若知有生便是无生盖无生即有生由缘聚而生真如之性实未常生也有生即无生由缘散而灭真如之性亦未常灭也尽十方为极乐国土遍大地是清泰故乡坐断两头横超三界正眼观来觅生死相了不可得弥陀满耳若弦歌音脱或未然更听末后一句卓拄杖云黑漆没弦琴声韵甚分明伯牙不敢碎留此悟无生下座。

　　罗汉院豁浪法侄掩龛众请小参以拄杖击香几云生也不道死也不道要行便行要住便住纵横无碍逆顺无拘山寂寂水幽幽明历历绝同俦云归千嶂静月落一天秋即今一句如何道视左右云收。

　　涌莲庵翠峰禅师掩龛孝徒明智明宗二禅人请小参靠拄杖云翠峰老禅师德布锦江道行苕水梵刹圆成戒珠莹净四众靡不尊崇十方悉为景仰岂期世缘已毕撒手西归末后风光普天匝地以杖指龛云者是幻身法性在什么处复卓一卓云者是法性幻身在什么处良久云藏身处没踪迹白云翠竹原非色没踪迹处莫藏身绿水青松不二音遂作掩龛势云函盖乾坤句分明为指陈。

　　法华社善信请示众释迦文佛为一大事因缘出现于世只要众生个个得此法华三昧所以初成正觉睹星大悟便云奇哉一切众生具有如来智慧德性但以妄想执着不能证得乃至信解行证开示悟入信受此经大非小耳颇奈山僧无禅可说无教可论亦无一法与人惟贵各各自悟本性直下承当便是成佛了也其如世尊为实施权开三显一秪因不信自心是佛故乃曲垂方便说顿说渐说偏说圆无非标月示人止啼黄叶而已乃举扇云秪要一切众生向者里保任得去可谓惟此一事实余二则非真千经万论一时明看教参禅无不了常转如是经百千万忆卷转三毒为三聚戒翻六识为六神通烦恼即菩提无明即佛性干屎橛麻三斤青州布衫庭前柏树一切话头分明一点也瞒你不得才是绝学无为闲道人也复挥扇一下便起鉴石杨居士问如何是门内门外师唤居士士应诺师云是内是外士微笑点首师云好处说不出口君召居士问善财参德云比丘绕妙峰七日因什不见师云非但七日恒沙劫亦不能见曰为什别峰得见师云山僧向第二头答汝了也士便足恭师云倒也相似师复云此事非但今人信不及即孔老诸贤亦难凑泊诸仁固信得及便恁么去净土秽土拈放一边凡心佛心原非二致到与么时努力向前竿头进步如哑子得梦心中了了无可启口处正好拈来便用岂不快乎顾左右云山僧说也说了诸仁听也听了只如山僧不说诸仁不闻正恁么时又作么生遂震威一喝云分明记取下座。

　　大士院恒修禅德暨诸善信于自恣日请示众举心尽属轮回业动念无非生死缘去却多生旧习气何须觅佛更求仙昔日调达在地狱中世尊令阿难问曰汝在狱中可忍受否答云我虽在狱如三禅天乐世尊又令阿难问汝还求出否云待世尊入狱我乃便出曰世尊是三界大师岂有入地狱分云世尊既无入地狱分我岂有出地狱分师云世尊恁么问调达恁么答且道还有利害处么以杖卓一卓云天堂地狱碎为微尘撒向娑婆界外变作宝华璎珞上妙法味奉供十方诸佛历代祖师天下老和尚以至情与无情均沾利益复擎拄杖云璎珞上味供养已毕诸仁还见么良久云若也一总不见都成梦幻佛与众生天堂地狱万象森罗善恶等事了知如梦如幻大众既多是幻毕竟何为真底还会么不然山僧为汝等露真实相去也竖拂子云看看一切诸佛菩萨在拂子头上同声赞道善哉善哉汝等恒持此经当请广化老和尚举扬个事示佛知见入佛知见悟佛知见永断忧悲苦恼速成阿耨菩提我今为汝保任终不虚也虽然山僧有奇特一事要与诸仁道破适才十字街头石敢当涌身起舞作礼道弘扬佛法普利群机欢喜无尽试问诸仁石敢当因什如此乃呵呵大笑云不见道一家行好事引得百家忙下座。

　　机缘

　　问如何是佛师云巍巍堂堂如何是法师云海口难宣如何是僧师云鼻孔撩天进云三宝蒙师指出格一句又作么生师便打僧云如是则学人会得也师云切莫诈明头。

　　问今日忽有个冲浪金鳞来和尚又作么生师云漫天网子不饶伊僧云怎奈自有通霄路师云尽力跳不出僧便喝师云撮大地如粟粒抛向汝面前掴须弥　跳上三十三天你又作么生道僧无语师云好个金鳞又被网倒了也。

　　问冤家撞着对头人时如何师云一棒打杀。

　　师偶拔草适戒标检米师问是同是别僧云夏热冬寒师云意旨如何进云请和尚拔草师云老僧拔草干汝什事进云苍天苍天师云且信你一半。

　　马静玄问弟子参禅已久不得个入处求和尚一接师便掌士茫然师云汝再多言山僧痛棒打出。

　　王大话问弟子吃三十年长斋皈依者甚众秪是不知棒喝旨趣师云居士吃素未为奇特你寻常事作么生士云弟子无为教师云既是无为因什有教进云因一切众生生死不明声未绝师擒住云你自己生死作么生明速道速道士拟议师便打士又无语师一喝士云待弟子礼谢师云道得许你拜士俯首师云我倒尽底与汝道了罢直推出门外。

　　问僧船来陆来僧云船来师云摇船底是阿谁进云是心师云心作么生摇僧便作摇势师云泊在门外师下堂举世尊拈华意旨如何一僧竖指师云依样画葫芦那一僧便喝师云未会在居士出众亦喝师云汝见什么道理便喝士无语师便打云者弄虚头汉古先礼拜起云明哲答和尚话了师云向那里答我话僧云适才礼拜过了师云似则似也是学来底僧拍禅床一下师云固是学来底进云苍天苍天师复打云且道者一棒是赏是罚进云礼谢和尚去也师云且喜学得一半。

　　问既是禅师为什么佛来不着师云我为法王于法自在。

　　一僧出云某甲问话了也师云礼拜着僧便拜师云老僧今日失利。

　　先和尚忌日僧问僧堂前相见了为什又要挂真师云一番提起一番亲历劫难忘十载恩更欲棒头何处吃惟将柏子满炉焚僧云恁么则重展旧家风也师云且礼拜着。

　　问如何是道师云一条大路踏不着如何是般若体师云针劄不入如何是般若用师云拄杖活如龙。

　　怀敬入方丈云当机时为什秪管压捺某甲师云瞎汉须知有转身一路方可人前酬唱僧惭惶而退。

　　问除却棒喝请师指示师便打僧礼拜师云知些痛痒始得僧无语师又打。

　　祖庚师弟问主宾相见一句作么生道师云墙外梅花喷鼻香进云意旨如何师云且坐吃茶。

　　师于武原笠庵天空老师处憩适瞿目吼岩二僧来参问师翁昔日旧家风广化山头无异同旧日家风即不问蓦然相见又如何师云上座吃山僧手中棒进云与么则棒头几处血痕多点着疮瘢恨转深师云还曾知恩也未进云今日印符亲在手不风流处转风流师云切莫草草僧便喝师云着甚死急进云苍天苍天师云将谓将谓。

　　吼岩问马大师道自从胡乱后三十年不曾少盐酱意作么生师云即今也不少进云恁么则个个沾恩去也师云独尔不知僧便喝师云喝则且止为什金刚与土地揩背进云今日亲见和尚师云此间无老僧你又向什处见僧又喝师劈面一掌云也不得放过进云终不敢孤负和尚便礼退。

　　霞起呈颂师阅毕以指点云一切不必只消这个起云若论这个直须烧却师作丢势僧拂袖便出。

　　师过响山霞起问既是响山到来为什么寂静师云今日赖遇知音僧便吐舌师云大好响山。

　　众参次一僧出便喝师云阶前绿阴竹下清风三十棒未有人吃任进云苍天苍天师云原来有人吃了进云珍重我师无底钵掀翻祖佛破沙盆师云上座即得进云大众一齐普礼。

　　大众芟草回师云适才草中一大虫汝等诸人还见么古先便作虎声师云者畜生未有尾巴在僧便喝师云生则生已未解咬人僧礼拜。

　　师持六通数珠问僧者是六通如何是那一通进云那一通在和尚处师云不问汝那一通进云觌面相呈师云作家禅客。

　　师问既是师子儿为什向青草湾头住僧便喝师云不是者个道理进云猛虎深藏浅草窠师云也只好一半僧罔措师云一半也未许在。

　　师同首座看壁间法语次师云大凡一切语言须是宾主互换不犯当头座云临济儿孙即不然师云是则也是似即未似座云棒下无生忍临机不见师师云好与三十棒座云者老汉自领一顿始得师云此间无老僧打在什么处座云正好吃棒师云全自领去座云苍天苍天师云老僧罪过座便礼拜。

　　一僧要求智慧师云智慧作么生求进云和尚也不知师云老僧知底你不知你知底老僧却知进云瞒和尚一点不得师云知即得。

　　师在室中举问霞起云春眠不觉晓处处闻啼鸟夜来风雨声花落知多少内有一句全宾全主照用分明杀活自在若能会得祖佛同行且问上座是那一句僧震威一喝师云宾耶主耶照用耶杀活耶进云总被和尚道去师云错认定盘星进云和尚不得压良为贱师劈脊便棒云放过不可僧云也不孤负。

　　问如何是广化境师云处处山花红似锦如何是境中人师云悠悠牧笛过前村进云人与境是何意旨师云化工胜却耶溪女绣遍青山不犯针僧一喝师便打。

　　懒云参师问鸳湖胜境与广化是同是别僧一喝师云者一喝落在什么处进云和尚恁么见解那师云老僧恁么见解汝又作么生僧拂袖便出师云领取三十棒僧复礼云起动和尚师云会得也未。

　　问如何是西来祖意师云指东话西作么僧无语师便打。

　　雪帆参毕云一见灯笼便知广化师云虽见灯笼实未到广化在进云若不到广化焉知有灯笼师云还见老僧么僧便喝师云秪如人人有个生缘上座生缘在什么处进云昨日从山中来师云来即且止即今事作么生进云某甲礼拜了也师笑云许子亲到广化。

　　僧参问昔日师翁拄杖打尽天下人声未绝师便打云说什昔日今时僧懡　而退。

　　瞿目吼岩二上座抵楚临行索书云闽之与楚兮山山咸啸傲两口一舌兮异音而同调除佛祖翳扫圣凡障机似走盘珠快鹰逢俊鹞扶宗全在英灵子大法纵横赖尔恢此去泼天弘我道总教随处作风雷瞿吼同礼辞谢众师目送。

　　赞偈

　　接引佛(闻肃　禅人请)

露双趺出只手五色莲花随处有慈悲普愿度众生舒光万丈扬家丑者些奇特阿谁无何须引伴金阶走昼夜分明起倒随拈香拨火还同叟

　　达摩像

西来没量汉梁土复何钦相识云不识安心不得心少林丑已播只履计犹深眉目分明在折芦何处寻

　　天童悟祖

天童和尚沧海之量六坐道场一条拄杖咦打尽威凤祥麟千古从教榜样

　　天童奇和尚

咄者个川藞苴力量秪如此四坐曲录床终而还复始半百强瞎驴个个愿承褫不肖亲遭带累来棒头深处恨如死

　　三昧和尚

珍重木叉人天模范光严住持不离如幻数珠百八常携手扬尽尸罗启后昆

　　自题(霞首座请)

这汉眼大眉粗一生无用佛法不近人情世法一味儱侗瞎驴队里逞奇卧龙山中打哄咄惟有霞起首座识得老僧鼻孔

　　与闽雪吼公

立雪安心志已刚黄梅夜半露锋芒传来临济蒿枝拂付与闽公盖万方

　　与毒山杰公

太白山头一段雄相传广化振宗风而今分付成家子打凤从教复打龙

　　与瞿目顶公

三足瞎驴眼似斗走入金毛呈家丑此时赢得好风光倒翻觔斗人前吼

　　与吼岩狮公

一条鳖鼻吼岩前蓦地遭他广化拳霹雳一声头角变风雷际会在乾天

　　与霞起晙公

正法眼兮孰敢窥等闲拈出普天辉而今付与霞起子到处逢人劈面挥

　　与懒云学公

潜窟金猊似懒云卧龙一脉洞于昏龟毛一柄来传汝时集缘成便出群

　　与古月桢公

丛林出入几多年虎穴魔宫已坦然从此迅雷风烈后一轮古月照人间

　　赠我钟沈居士

虽不出俗道行无亏百事无知见义必为若问向上一着脑后更与一锤咄见什么道理方能如是秤锤捏出汁虚空敲出髓

　　赠秦伯潜居士

直下承当也大奇丈夫如是古来希有无佛处不得住切莫临风便倒旗

　　赠雪峨陆居士

是痴耶是颠耶嚼尽虚空无剩口或吟邪或咏邪时人尽道师子吼自云击碎珊瑚枝岩畔雪梅香喷久

　　赠瑞彰蒋居士

一门能学道岂逊庞蕴老昔日衣中珠拈出都云好且喜了一事便可一切了事理要圆融直须明皎皎坚守者着子如获大珍宝

　　赠上由姚居士

一轮皎月恒如昼照破松云千万层灭却吾家正法眼与君白棒任轩腾

　　示宿灵侍者看经

遍界清音不覆藏念来字字响琅琅檐前滴沥分明极何必殷勤数墨行

　　示守真玄徒

念头才起涉千差直下分明意不赊但愿汝心常似此定然春至自开花

　　示王居士入山

佛祖因缘荷一肩知君有志出人前从今撇却三车火举步鹏程万里天

　　赠来清张居士

入山果擒一只虎放出诸人命难躲欲得竿头进步时赵州无字云门普

　　赠增之蔡居士

禹航蔡增之信心似甘贽生理且平平每事成终始云水往来不较多现成供养常如此

　　拈古

　　临济更思一顿。

　　广化当时若见恁么道便掀倒禅床直饶临济棒如雨点喝似雷轰也无下口处。

　　僧问乾峰十方薄伽梵一路涅槃门未审路头向什么处入。

　　乾峰秪有杀人刀且无活人剑云门虽有活人剑且无杀人刀若有人问山僧路头向什么处入劈脊便棒且道是杀是活。

　　德山今夜不答话。

　　德山气宇如王争奈令行不到底山僧当时见伊道话也未问为什么打某甲便连棒打出不惟头正尾正亦免后人检点。

　　郑十三娘参沩山。

　　者婆子不守闺门到处出乖露丑沩山秪解顺水行舟不解逆风把舵广化当时见伊放身时但曰俗气也未除伊若眼目定动便呵呵大笑不惟截断婆子去就亦且疑杀天下禅和。

　　世尊敕天王追。

　　三界诸神拥护正法虽是草偃风行检点将来也是按牛头吃草惟有魔王却较些子且道正法又如何拥护良久云兵随印转将逐符行。

　　沩山水牯牛。

　　沩山老汉虽解带角披毛向异类中行却被仰山一拜前不至村后不迭店直至而今无安身之处且道淆讹在什么处具眼者辨看。

　　雪峰两度打僧。

　　雪老两度赐棒可谓恩大难酬惜乎者僧来去十年不知棒头落处及后同行点破若不蓝田射石虎几乎误杀李将军。

　　古德油糍。

　　古德庄主检点将来好与三十拄杖何故不合惑乱人心。

　　文殊白椎世尊下座。

　　文殊见机而作世尊将错就错虽然唱拍相随未免傍观者哂。

　　洗钵盂。

　　赵州恁么接待可谓十分省要者僧一闻悟去未免平地吃交何故不见道千年桃李核元是旧时仁。

　　兴化打维那。

　　兴化恁么提持可谓见兔放鹰惜乎未遇作者广化即不然待伊打时轻轻一送管教者汉瓦解冰消。

　　三唤侍者。

　　国师三唤事非偶然侍者三应理合如是且道负我负汝又作么生事从叮嘱起转转见淆讹。

　　南泉昨夜三更文殊普贤各与三十拄杖。

　　南泉相席打令赵州看孔着楔虽则二俱敏手难免平地风波何故道泰只因天子令时宁咸唱太平歌。

　　夹山境会。

　　法眼道我二十年只作境话会既不作境话会毕竟作什么会拈拄杖云一把柳丝收不得和烟搭上玉栏干。

　　南泉参国师。

　　二大老虽则各有生涯未免随人起倒若据山僧见处三人未出门早已错了也要知何处台无月谁家树不春。

　　秀才会二十四家书。

　　睦州一点古篆难摹秀才不会怪伊不得更道永字八法疑杀天下人不少。

　　丹霞打趁侍者。

　　丹霞称赏箭落双雕国师闻得令不单行且道侍者分上又作么生良久云微雨洒花千点泪淡烟笼竹一堆愁。

　　供奉注思益经。

　　供奉注经妄生节目国师佛意矢上加尖更有言句便推倒禅床非惟捉败者汉且自有出身之路虽然莫将闲学解埋没祖师心。

　　大觉付箭。

　　大觉付箭也是无端者僧便喝一场奇特及乎大觉末后一靠不知落处何故鹤有九皋难翥翼马无千里慢追风。

　　深明二上座金鳞透网。

　　深上座恁么答话可谓俊哉虽云不入网中却被明上座蓦下一钩钓住半边鼻孔行三十里才得脱去。

　　大颠摈首座。

　　者汉不解作客劳烦主人大颠只许州官放火不许平民点灯虽然也是滴泪斩丁公。

　　龙牙引颈。

　　龙牙只解瞻前不解顾后广化不然当时见伊引颈时便云我识得你也再若拟议劈脊便棒云者死汉。

　　佛事

　　为莲辉老师起龛吾师生平真实严净毗尼专持妙典穷诸玄奥念念精诚心心无间以拂子作此[○@(○/(○○))]云若知者个消息便能去住自由动静无碍离生死海入如来藏且如何是如来藏指龛云起。

　　秉火云适才恁么举扬还会也未设或情滞拟议明上座即得出手相助撺火炬云碧琉璃内红莲绽辉遍三千及大千。

　　兜率院悟修法侄请为本师素和尚举火拈火炬云光明皎如月谁谓有生灭其来也日丽中天其去也风清大野复作○相云达摩不识六祖不会娑婆不住兜率不居毕竟作么生撺火炬云烈焰亘天无背向腾腾照出珊瑚枝。

　　入塔捧起骨云巍巍堂堂不与千圣同途辉辉煌煌岂肯万法为侣通身无影像遍界固难藏尽大地是金刚体无缝塔且道者个向何处安着遂送入云既为法王于法自在。

　　涌莲庵明智等请为本师灵骨入塔师指骨云诸仁者看看这便是翠老师一生用不尽底闲家具昔从峨眉来今向天台去历尽冰霜寒焰便从红炉跳出直得孤迥迥全身显现峭巍巍了无挂碍山僧恁么指陈诸仁彻也不彻若不彻更听一偈疏祖昔年无缝塔重经好手巧安排于今请入逍遥卧从此云封永不开。

　　为剃度元徒守真火拈炬云守真守真或喜或嗔作务作行每事劳勤忽然他去一病染身复来卧龙言亲意亲而今撇却闲家具好向红炉焰上升掷火炬云何处不称尊。

　　行实

　　丁酉春平湖华甫云溪二居士到山普茶次监院等请师说行由遂拊掌大笑云若问老僧颠末总属一笑而已何故臭名满播奚待重翻仅识片言以慰众意余乃武塘居氏仲子也母尝谓吾妊时梦一白衣女叮咛云腹中是汝延寿之儿不可雷同相视至有后悔母觉而告父知为大士现身云未几分娩鞠育孔艰寄于当湖张门为子故人遂谓当湖人焉娶生一子甫龀岁因伊母亡亦度为僧字古先时盖丙戍之春予素性好交谭道继父月楂公往任四川未回主家立业碌碌数载一日梦游天台异境徘徊不已醒后思之确甚欲梦再游拊几假寐委实如前游罢回至中途遇一红面将军持刀怒目呵我为僧便惊觉汗流如雨时二十七岁矣遂有出尘之念乃茹素先礼莲辉为师至三十一岁尘牢顿破秉志弃家直往天目东山恳投西蜀遍知师剃度令参父母未生前话时刻参究自觉工夫有进日间也作得主梦中也作得主忽一夜梦大日轮初出觉来较忖睡时见底与醒时见底无二作么为睡又如何为醒正追究问忽邻单起身惊觉已知寤寐总是这个主人公也又一年昧和尚云间超果开戒即诣圆具回经当湖旋游海南普陀往参天童密师翁礼毕拟问翁曰我无者闲工夫在便进内方丈予至西堂寮礼觐先师叙话间喜之不胜从此晨参夕叩诲无倦色后入行堂寮执事居无何因宁波徐护法及余杭众檀信公请先师住卧龙山广化寺即同出山抵卧龙先师后住通玄令自闲兄来招便同往觐又入侍寮一日破颜兄问悦可兄你倒是个无事道人予云有什不自在处曰我也不兴你打机锋扯葛藤且把从前所得底说看予将天目山所得见处一一举了曰秪如高峰道正睡着时无梦无想无见无闻你主人公在什么处时面赤不能答又曰自有和尚在遂到方丈礼问先师曰你即今主人公在什么处予便拜师蓦头一踏曰者死汉予暗度者一踏分明指我主人公为什不会又问破兄他抽身便起予愈加疑虑时二隐兄住静莲峰自兄他出常住内外事悉为料理觉工夫不得成片屡问先师一味痛棒问博融兄举未已便大笑曰人人到此会不得益转烦闷旧日见解奋劈不开一日先师与诸兄围炉次予从外来先师问你在那里来予云常在者里曰适才外来又道在者里予无语便出偶阅园悟录先师见便掩却曰无梦无想主人公在什么处时亦不能答先师痛骂曰己事未明食他古人唾沫作么予便礼谢自想己分大事何累师友如是提撕今若不悟果牛马不如也以此晨昏不辨寝食俱忘执壶取茶便去舀粥先师见予如此参究更加痛叱偶在法堂经行二隐兄问老和尚说兄扭鼻子甚急鼻子现在脸上不知向何处扭予亦不顾一晚在大殿经行开静后博融兄把住曰速道速道予无答博兄一推曰木头木头予更猛力参究忽闻报钟响疑情顿破便会得高峰枕子公案通身畅快遂成一偈云钟鸣打破死生途无尽冤家总是他觌面不知何样子任渠作佛任渠魔专待天明呈上先师阅毕收起曰还有呈上老僧看予信口云托钵持瓶面目全趋承左右已多年我师更问端的事只在殷勤三拜间先师曰拜后又作么生予云行者取茶与和尚吃便出先师首肯时甲申仲春也适过博兄寮中博竖拳云速道速道予云见怪不怪其怪自败曰你那里得者消息来予便掌曰且喜会得也予云是何言欤一日先师问天龙竖指意旨何如予亦竖一指曰山僧又不然云请和尚道看师复竖一指云恁么则龙得水时添意气虎逢山势长威狞也曰你又向什处见得予又竖一指先师休去先师诞日上堂僧问无位真人年多少曰七七八八回方丈征问七七八八作么生予云亘古亘今曰意旨如何云大众今日与和尚祝寿日祝寿且止即今事作么生云请和尚尊重某甲礼拜又一日师擎拳曰我今日拳头痛云今日不着便曰拳头也不识云果然不识曰者漆桶予便喝曰乱喝云苍天苍天后以事出山抵三聚超老师处休夏先师屡有书招彼时入山心甚切奈兵阻不能遽往后有秋怀一首寄赠云几回倚杖立东山四面凉飔扑老颜遥望暮云天外绽旋闻秋鸟树头闲新书掩卷幽窗静旧榻燃灯深夜寒几睡晓来呼不应恰怜我子纵疲顽未几先师应福城东塔特来礼觐先师一见喜甚复令入侍寮不违左右直至栖真寺寒暑往来十有余年于己丑仲春三日命两序到方丈付授嘱住广化寺先师自选日期即令前去主持管摄庚寅年予应平湖杯渡请兼之三聚庵时广化交于虎山吼公主持云子古先披剃有年出言稍有灵气改名明哲令其圆具并诀出家本分至乙未初夏付嘱霞起晙公退辞三聚复归广化时值年旱众不多集于丙申九秋四日适予五旬初度蒙众护法居士各山耆宿请于佛成道日就本寺上堂为了先师公案亦为后昆指陈兹遇新春居士远来大众忻慰乞老僧揭露家丑不觉始末全彰正当恁么时不涉阴阳化育一句作么生道乃举茶杯云更阑人静后几个是知音寒暑易迁各宜珍重众礼退。
