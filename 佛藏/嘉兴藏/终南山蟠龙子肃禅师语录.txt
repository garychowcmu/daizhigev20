嘉兴大藏经　终南山蟠龙子肃禅师语录


　　子肃禅师语录序

　　深阅超方之作一团祖佛真风历尽百若千辛志秉掀天揭地扫除知解山精木魅魂亡洞澈古今铁额铜头胆丧夺却浮山拄杖顿超从上纲宗展开尊宿钵盂纳尽天涯风月随宜丛化到处利生若非乘愿而来怎到恁么田地如斯全机露布教人焉忌舌头聊书数语跋之难尽泼天之意虽然也不得错过。

　　天台鋷云行者行铎述

　　终南蟠龙子肃禅师语录(全)

　　法弟性明编　侍者海阔等录

　　上堂

　　康熙戊午冬众请开堂师拈疏云看看有眼者见有耳者闻既见既闻且道是个什么若向者里荐得不用如何若何其或未然却请维那宣过宣毕师指法座云者个宝华王座三世诸佛于此转大法轮六代祖师于此提持正眼山僧今日又作么生喝一喝云戴角披毛牵犁拽耙遂升座拈香云此一瓣香如天普盖如地普载爇向炉中端为祝延今上
皇帝圣躬万岁万万岁惟愿皇图巩固帝道遐昌佛日增辉法轮常转此一瓣香如日照昼如月照夜奉为满朝文武诸大勋贵惟愿生生为朝廷柱石世世作宗门外护此一瓣香昔年海内受尽风霜参见数员尊宿几回死里逃生皮穿骨露犹未剿绝后到浮山撞着个铁面无私的老汉被他一锤粉碎直得八面玲珑如今拈起也天旋地转放下也草偃风行且道不拈不放又作么生良久云天涯有水皆含月大地无花不带春爇向炉中供养前住浮山华严堂上传临济正宗三十二世文老和尚用酬法乳之恩敛衣就座白椎毕师云一锤打就一火铸成果是其人出来相见僧问一锤打就一火铸成未审是个什么师云新出红炉金弹子簉破阇黎铁面门进云即今在甚么处师云焦头烂额也不知问如何是蟠龙境师云草径云生千尺石柴门雨洒万年松进云如何是境中人师云满头白发髼松聚一顶袈裟撩乱披进云只如人境双亡一句作么生道师云礼拜了退问圆通不开生药铺单单只卖死猫头未审蟠龙卖个什么师便打进云恁么则不值半文钱师云痛痒也不识乃云金钟才扣佛祖魂惊毒鼓一挝天魔胆丧伶俐衲僧才闻举着如龙得水似虎靠山便能一为无量无量为一小中现大大中现小坐微尘里转大法轮于一毫端现宝王刹其或未然与诸人打个葛藤去也遂举法灯和尚云山僧本欲深栖岩谷隐遁过时无柰清凉老人有个未了的公案今日出来为他了却山僧亦欲如此只为浮山老人有个现成的公案今日出来特为举扬大众且作么生是现成的公案以拄杖抛向座前云打鼓普请看结椎下座。

　　上堂僧问夜半正明天晓不露是个什么消息师云北斗面南看进云既是北斗为甚面南看师云疑杀天下人进云疑则且止今日升堂有何祥瑞师云龙吟雾起虎啸风生乃云龙吟雾起虎啸风生天晓不露夜半正明且道是个什么消息卓拄杖一下云北斗面南看日午打三更。

　　腊八上堂僧问世尊睹明星悟道未审悟个什么师云悟个明星进云即今杲日当空还有明星也无师云有进云在甚么处师便打进云恁么则七纵八横也师云却被阇黎道着乃竖拄杖云看看释迦世尊在山僧拄杖头上说道一切众生俱有如来智慧德相但以妄想执着不能证得山僧忍俊不禁喝一喝云住住直饶世尊未到雪山脚跟下好与三十痛棒世尊见恁么道只得满面惭惶懡　而去大众且道向甚么处去也卓拄杖云晓日烁开岩畔雪朔风吹绽腊梅花。

　　上堂僧问文殊是七佛之师因甚出女子定不得师云劄进云罔明是初地菩萨为什么出得师云露进云只如未升座前请师道一句子师云老僧口门窄进云恁么则风平浪静云归去月照寒江一色秋师云莫眼花乃云当机不昧千眼顿开知鉴洞明十方普应说甚文殊罔明女子入定直饶瞿昙老汉也须丧身失命且道利害在甚么处卓拄杖云吽。

　　上堂僧问如何是第一句师云无影峰头铁龙戏进云如何是第二句师云石火光中着眼觑进云如何是第三句师云会得也是鬼家计进云三句外还有句也无师云有进云是什么句师便打乃云法不孤起仗境方生拈拄杖云者是山僧拄杖法在甚么处卓一下云三汲浪高鱼化龙痴人又戽夜塘水。

　　上堂僧问向上一路千圣不传和尚还传么师云传进云千圣不传和尚为什么却传师云我不是千圣乃云有时把断要津三世诸佛口挂壁上放开一线狸奴白牯任意纵横不把不放一句子尽大地人摸　不着蟠龙不惜眉毛与诸人通个消息喝一喝下座。

　　解制上堂僧问十五日已前即不问正当十五日时如何师云瑞雪满空坠银花遍地生进云雪消后时又作么生师云看脚下乃云千灯万灯从一灯起千法万法从一法生识得一灯灯灯相照识得一法法法圆融大众且作么生是一法击拂子云八角磨盘空里走三脚驴子弄蹄行。

　　忏期上堂僧问如何是如来禅师云幡竿头指天进云如何是祖师意师云金刚脚踏地进云学人更有一问师云三十棒自领出去问终日礼千佛未审千佛在甚么处师云香烟堆里露金容进云学人为甚么不见师云穿过你鼻孔乃云佛真法身犹若虚空应物现形如水中月竖拂子云看看过去诸佛现在诸佛未来诸佛尽在山僧拂子头上放大宝光普照三千大千世界于诸世界中吹大法螺击大法鼓震大法雷演大法义直得情于无情遇斯光者悉皆证得无上菩提大众三世诸佛作此事已还摄宝光走入山僧拂子里去也汝等诸人作么生会若道是拂子又是三世诸佛若道是三世诸佛又是拂子且道是个什么喝一喝云且忌打瓦钻龟。

　　上堂僧问如何是宾中宾师云满面是埃尘进云如何是宾中主师云开眼无处睹进云如何是主中宾师云青山覆白云进云如何是主中主师云大用没佛祖进云不立宾主一句作么生道师云普问如何是学人本分事师云早不本分也进云那里是不本分处师云转见不堪乃云正令全提十方坐断拟议思量白云片片虽然本分家风看来特杀冷淡若要宾主和融更须放开一线大众且作么生是一线击拂子云断。

　　上堂僧问世尊升座拈花示众和尚升座示个什么师云有条攀条无条攀例进云和尚试攀看师便打进云恁么则蟠龙峰顶祥云起万里终南瑞气生师云好事不如无问如何是佛师云烂麻索进云如何是祖师云破草鞋进云佛祖向上还有事也无师云有进云是什么事师便打进云者犹是佛祖边事如何是佛祖向上事师又打僧拟议师连棒打退乃竖拄杖云看看尽不可说不可说微尘诸佛总变作山僧拄杖子向四天下走了一遭汝等诸人还梦见么咄三生六十劫掷拄杖下座。

　　结制上堂僧问新开炉韝作家钳锤佛祖到来如何锻炼师云一锤粉碎进云过在甚么处师云在犯不容问一言截断千圣消声如何是一言师云错过了进云一剑当头横尸万野如何是一剑师云者没头汉进云恁么则拟议不得也师云自知较一半乃云结却布袋头大地一时收急得老沩山放出水牯牛蓦地吼一声咄吓杀灵山会上一个老比丘忽有个衲僧出来道蟠龙今日结制说话全无来由且道作么生与他秪对掷拂子云休。

　　上堂僧问古涧寒泉时如何师云冷进云饮者如何师云噎杀阇黎问如何是金刚宝剑师云杀人见血进云如何是踞地狮子师云野犴潜踪进云如何是探竿影草师云验出你骨髓进云如何是一喝不作一喝用师便喝进云落在甚么处师便打乃云不是目前法亦非心外机直下绝箩笼当阳无向背蓦举拄杖云还见么卓一下云还闻么咄若将眼听终难会耳处闻声方始知。

　　上堂僧问师唱谁家曲宗风嗣阿谁师云倒吸龙池水横吞浮山云进云如何是浮山云师云过进云如何是龙池水师云流进云未审流向甚么处去师便打乃云倒吸龙池水横吞浮山云流向甚处去卓拄杖云一棒一条痕。

　　经期上堂僧问如何是十方同聚会师云大家在者里进云如何是个个学无为师云头顶天脚踏地进云如何是选佛场师云觌面露堂堂进云如何是心空及第归师云花须连夜发莫待晓风吹乃云毗卢藏中一微尘里有大经卷量等三千大千世界书写三千大千世界中事悉尽无余大众且道此大经卷即今在甚么处莫是在毗卢藏中一微尘里么且莫错会好莫是在大匮小匮黄卷赤轴里么且么错会好到者里还有知落处者么喝一喝云填沟塞壑无人会雨过夜塘秋水深。

　　祈雨上堂僧问久旱逢甘雨他乡遇故人即今久多时雨在甚么处师云打湿鼻孔僧礼拜师云通身泥水乃拈拄杖云看看拄杖子飞入大海磕着娑竭龙王心地万里青天三十棒甘雨淋淋大地山河沾恩有分百谷苗稼增长如云大众且道拄杖子有什么长处卓一下云好雨好雨。

　　上堂僧问毛吞巨海芥纳须弥为是神通妙用法尔▆然师云也不是神通妙用也不是法尔如然进云毕竟承谁恩力师便打问如何是金刚不坏身师云倒也倒也进云既是金刚不坏身为什么却倒也师云你不妨伶俐乃云尽微尘世界是个金刚正体净裸裸绝承当赤洒洒无空阙如天地盖载如日月照临无一处不遍无一处不周尘尘刹刹八面玲珑物物头头十方通畅拈一茎草作丈六金身将丈六金身作一茎草腹中现百亿阎浮提室内涌三千狮子座七纵八横无可不可虽然如是检点将来犹是无风匝匝之波只如万机休罢一句无私作么生道掷拂子云千峰势到岳边心万派声归海上消。

　　解制上堂僧问解开布袋头放出水牯牛如何是水牯牛师云蹄角未峥嵘莫向外边走进云未审如何看守师云饥时吃草渴时饮水僧礼拜师云切忌犯人苗稼问德山托钵下法堂意旨如何师云祸事祸事进云低头归方丈又作么生师云烂泥里有刺进云虽然如是只得三年活果三年而没还端谛也无师云真语者实语者进云为甚么如此灵验师云舌头有骨乃云十月十五日结拈棒打落天边月正月十五日解翻身踏破香水海一任你东行西行贱卖贵买蟠龙只管坐看华州清风下载何故聻击拂子云得能莫教忘知过必须改。

　　小参

　　师诞日谢众小参僧问世尊降生九龙吐水和尚千秋有何祥瑞师云天际峰头白浪涌移山潭底火星飞进云恁么则红炉爆出金弹子大家齐贺万年新师云作么生是万年新僧拟议师云早是旧的也乃云今日有劳大众思量无可酬报聊借云门饼赵州茶与诸人疗饥心渴去也以拄杖右边卓一下云者是云门饼左边卓一下云者是赵州茶中间卓一下云者个是什么掷拄杖云莫怪山僧悭吝。

　　小参僧问粉骨碎身未足酬一句了然超百亿如何是一句师云大方广佛华严经进云不是师云华严海会佛菩萨僧拟议师便打乃云一处明去千处万处处处光辉一句透脱千句万句句句贯通众中还有透脱者么喝一喝云不是龙门客从劳遭点额。

　　冬至小参当阳直截不立阶级觌面一着人人具足所以道衲僧家顶额上日日一阳来复脚跟下时时万汇发生南头买贵北头卖贱无非本地风光东家晏坐西家嘶闹总是毗卢心印虽然如是三家村里说老婆禅即不无若是衲僧汗臭气未敢相许在大众且作么生是衲僧的汗臭气击拂子云等闲拨转关捩子从教枯木百花生。

　　小参僧问黄金为世界白银为壁落是什么人境界师云东村寥胡子进云更有一人居何国土师云三门前佛殿后乃云三门前佛殿后触着壒着无人构蓦地相逢寥胡子合掌当脑持神咒大众且道是什么神咒击拂子云咄。

　　小参僧问如何是祖师西来意师云荐取荐取进云毕竟在甚么处师便打进云恁么则棒头有眼明如日要识真金火里看师云真金在甚么处僧便喝师云白铜假银说什么真金乃云此之一法在天同天在地同地在僧同僧在俗同俗且道在拂子头上又作么生击禅床云无限野云风卷尽一轮佛日挂中天。

　　小参僧问如何是第一玄师云虚空驾铁舡进云如何是第二玄师云火里种白莲进云如何是第三玄师云长伸两脚眠进云如何是第一要师云露柱呵呵笑进云如何是第二要师云句句拈来妙进云如何是第三要师云千差都一照进云三玄三要承师指觌面一机请师道师便打乃云我本无心有所希求今此宝藏自然而至大众左是厨库右是僧堂前是山门后是佛殿且道宝藏在什么处喝一喝云身在海中休觅水日行山岭莫寻山。

　　春日小参僧问新春一至百草皆生如何是如如不动的消息师云动也动也进云既是如如为什么却动也师云唤作如如早是动也问如何是无相法身师云礼拜了向你道僧礼拜师云狮子咬人韩卢逐块乃云古人道旧腊昨朝送新春今日迎九天腾瑞气万国霭欢声蟠龙又且不然旧腊阿谁送新春那个迎山僧拄杖子无旧亦无新且道与古人是同是别击拂子云等闲识得东风面万紫千红总是春。

　　小参僧问如何是学人亲切一句师云直下荐取进云恁么则家家门首长安道处处窟中狮子儿师云那个是你狮子儿僧喝师云虾蟆叫乃云扑落非他物纵横不是尘山河及大地全露法王身蓦拈拄杖卓一下云者是山僧拄杖子那个是法王身喝一喝云剑去久矣从劳刻舟。

　　解制小参师云今朝正月十五衲子心雄似虎芒鞋足下生风拄杖手中作舞直饶参遍诸方也要恶心呕吐不如当下知非免得途中辛苦山僧静坐蟠龙不用敲钟擂鼓千峰岂碍云游一任交参佛祖从来惯性天生不会东裁西补直将皓月临空印破三千国土惟有末后一句山僧久病力微不惟舌头太短一且齿不关风不能道得幸有拄杖子在未免差他出来与你诸兄通个消息切忌当面错过遂拈拄杖云会么喝一喝云智子方知灯是火痴儿犹向外边求。

　　七月十五为诸佛菩萨开光小参师拈拄杖云主宾相聚义无穷铁壁银山一线通何处是渠真面目秋风昨夜到梧桐恁么恁么文殊出现不恁么不恁么普贤光临师子子须师子吼象王王是象王行正恁么时直得法宝归如意禅朋到善财净裸裸赤洒洒无一尘不归华藏无一物不转法轮且道毗卢世尊位居何所遂卓杖云但愿诸公开正眼人人都在佛光中。

　　修造圆成开光小参师竖拂子云看看大众会么只遮一法山僧始自一十八岁痛念生死参寻知识为法忘躯数十年间皮穿骨露由是雪里生烟冷灰豆爆未免惊天动地鬼哭神号如今恁么也得不恁么也得恁么不恁么总得有时拈一茎草作丈六金身有时将丈六金身作一茎草小中现大大中现小坐微尘里转大法轮于一毛头现宝王刹无可无不可虽然恁么蒙诸檀越供给护持所以山中事事圆成般般如意山僧无可报得命诸衲子挝涂毒鼓扣紫金钟升曲录木床发挥本地风光但拈一瓣古柏根香供养十方常住三宝惟愿善信檀越与我山僧世世生生同游华藏共造慈航且遂心庆赞一句作么生道处处总成华藏界门门都是善财家更有一偈举似大众扫洒蟠龙事已周一盂高挂万云头檀那自有无边福果满功成得便休拽杖下座。

　　元旦新年佛法事如常钟鼓交参见法王至祝金轮呈瑞相虔诚奉献一炉香。

　　元霄上元佳节月轮光印破虚空到法堂瞬目大千遮不住千灯续焰一炉香。

　　祈雨小参师云东西南北水茫茫无角铁牛入海藏千手大悲寻不见盖天盖地洒琼浆记得古人道扇子　跳上三十三天触着帝释鼻孔东海鲤鱼打一棒雨似盆倾山僧又且不然蓦拈拄杖云拄杖子作略如龙通身庆快变化无穷飞入四海蓦地乾坤失色即然宇宙魂惊震地洪波浩渺威雄白浪滔天直得华严会上诸大龙王雨汗通身归投正觉率诸眷属发菩提心万里青天三十棒雸雨淋淋大众且道与古人相去多少以拄杖卓一下云惟凭此滴曹溪水普润乾坤报佛恩。

　　祈雪小参新年头行新令衲子们着眼听震法雷鸣法鼓布慈云洒甘露且道明甚么边事遂挥拂子云恁么恁么春有百花秋有月不恁么不恁么夏有凉风冬有雪恁么也得山僧百事不千怀惟忆平铺三尺雪恁么不恁么总得山川大地王乾坤万亿国中增瑞色人间天上和风喜月刹刹尘尘皇王厚德五湖四海流通正脉愿速垂慈雸霖普泽且道庆快一句作么生道喝一喝云龙得水时添意气虎逢山势长威狞。

　　早参

　　早参僧问不用棒喝交参请师道一句看师云高声问将来僧又问师云虚生浪死汉乃云蟠龙一句子开口早不便更拟问如何虚生浪死汉。

　　早参僧问有物先天地无形本寂寥能为万象主不逐四时凋未审是什么物师云千年无影树今时莫底靴进云向上还有事也无师云有进云如何是向上事师云留口吃饭好乃竖拄杖云若唤作拄杖又道不逐四时凋若不唤作拄杖又道能为万象主且道毕竟唤作什么若向者里会得蟠龙两手分付其或未然卓拄杖云有时拈在孤峰顶划断天云不放高打五早参僧问承师有言蟠龙一句子开口早不便只如不开口时又如何师云切忌坐在无事甲里进云过在甚么处师云死水不藏龙进云如何是活水龙师便打云皈依佛法僧乃云蟠龙今朝打五衲子如龙如虎人人眼盖乾坤个个口吞佛祖三千里外知音万仞峰头毒鼓直到恁么田地看来犹是莽卤且出格一句作么生道咄绝后再苏无一法临机不用千钧弩。

　　冬至早参丈室逍然四壁空单丁独处镇千峰宴坐崖亭无一事那分春夏与秋冬。

　　元旦早参师拈拄杖云今朝元旦辰拄杖不容情杀活凭谁力敲开铁石心主宾无二见瑞雪白如银更觉西来意一棒一条痕喝一喝云山中佛法常如旧云外逢人尽谒新。

　　解制早参师拈拂子云今朝正月半灯月冲霄汉祥光烁太虚云雾都消散深山空谷中击目生涯淡破衲道人家苦菜黄齑饭吃则从君吃不吃不相赚佛法西来意松枯石头烂解制一句作么生道乃挥拂子云露柱灯笼潇洒去孤鸿野鹤跨云来。

　　结夏早参师拈拄杖云只遮一法无冬无夏无睈无凡天地以之运转万物以之发生山僧以之统众衲子以之奋志果是其人发挥本有身心安居平等实际结夏一句作么生道遂卓杖云运水搬柴无一事头头总是旧家山。

　　解夏早参师云今日山中解夏衲子逍然造化芒鞋竹杖随身各有师王独跨直饶参遍诸方未免返成话杷争如彻底掀翻庆快通身放下终南古柏常青霜雪都来不怕从教地老天荒滞货辽天索价蓦拈拄杖云大众会么只遮一法世尊不说说迦叶不闻闻打开关捩子亲见本来人拈拄杖喝一喝云谁知桂毂千年魄妙作空轮一点秋布袋头开无内外从教去住自优游更有一偈举似大众自是蟠龙一夏周那知叶落更惊秋何如宴坐磐陀石免得区区向外求。

　　晚参

　　解五晚参僧问取不得舍不得不可得中只么得未审得个什么师云拄杖子进云拄杖子在甚么处师便喝僧亦喝师云你一喝我一喝落在甚么处僧云老老大大落处也不识师云老僧住持事繁乃云今夜蟠龙打五终一堂铁汉振纲宗拈起衲僧拄杖子人间天上血通红且作么生是衲僧拄杖子卓一下云劈开华岳连天秀放出黄河澈底清。

　　晚参僧问开口道着举步踏着学人为什么不会师云怪得阿谁进云和尚岂无方便师云有进云是什么方便师便打进云请和尚道师云却是你道得好僧礼拜师云会么进云不会师云会取不会的乃云动则当处生苗不动则埋身千丈直饶坐断两头顶门犹欠一棒到者里还有知蟠龙为人处么以拄杖旋风打散归方丈。

　　晚参僧问不厌生死不乐涅槃是什么人境界师云钓鱼船上谢三郎进云未审他有什么长处师云任从苍海变终不与君通进云低声着师云老僧向你道什么僧拟议师便打云未梦见在乃云诸佛不出世人人鼻孔辽天祖师不西来个个脚跟点地生死涅槃真如佛性麻三斤干屎橛甚么得来若向者里着得一只眼尽乾坤大地一时瓦解冰消其或未然今夜放开一线贵图大家知有喝一喝云诸佛出世也又喝一喝云祖师西来也又喝一喝云麻三斤干屎橛一时向者里荐取。

　　起七晚参师云普天普地起霜风惟此蟠龙万树松即日开炉烹佛祖从教铁汉也心空喝一喝云各请归堂去竭力振纲宗。

　　除夕晚参蟠龙除夕异诸方冷淡家风蓦面霜更有一般真受用满堂清众一炉香。

　　示众

　　示众古人道一喝分宾主照用一时行会得个中意日午打三更大众既是日午为什么却打三更若向者里会得三世诸佛于中成道历代祖师于中利生神通变化于中流出大地山河于中发现其或未然按下云头高挂钵囊三条椽下七尺单前一念相应十方坐断众中莫有恁么衲僧么卓拄杖云敌胜还他狮子儿出群须是英灵汉。

　　示众剃发着袈裟宜应行圣道自余间杂事俱为生死因大众念佛持咒是闲杂事礼拜焚香是闲杂事着衣持钵是闲杂事升堂说法是闲杂事且作么生是圣道聻良久云临岩看浒眼特地一场愁。

　　示众奉黄檗和尚云预前若不打澈腊月三十日到来管取你热乱万般事须是闲时办下忙时得用多少省力莫待临渴掘井如落汤螃蟹一般未免手忙脚乱去也师云古人者般说话可为婆心至切为子情深汝等诸人皮下还有血么喝一喝云平生肝胆向人吐相识犹如不相识。

　　打七示众入山不畏虎兕者樵子之勇也下海不避蛟龙者渔夫之勇也临敌视死如生者将军之勇也作么生是衲僧的勇处喝一喝云迅雷轰宇宙石火迸青天。

　　除夕示众举北禅和尚云今朝年穷岁尽无可与诸人分岁但烹一头露地白牛炊黍米饭煮野菜根大家吃了唱村田乐免得倚他门户傍他墙致使时人唤作郎蟠龙今夜又且不然若烹露地白牛炊黍米饭煮野菜根只恐味长知者少唱村田乐犹怕音高和者稀且道毕竟以何物分岁聻竖拂子云山僧拂子头边意取之无尽用无穷。

　　师诞日示众今年五十六光阴如箭速人前百不会退守三问屋半偈犹未周全身成病骨逐日卧禅床长年不礼佛有时呵呵笑看来却成哭大众既是呵呵笑为什么却成哭击拂子云只者些儿淆讹处山僧千足与万足。

　　戒期示众喝一喝云戒也定也慧也还有人荐得么若向者里荐得三千威仪八万细行以至无量无边三昧只在一毛头上若荐不得且向衣钵里荐取好众建丈室请师师就座示众昔年虎穴今日龙宫慈云普覆法雨均蒙雷鸣宇宙电掣西东正恁么时直得三世诸佛赞叹历代祖师证明大众且道证明个什么卓拄杖云多谢诸公齐着力祖庭光彩一时兴打三示众若要漆桶彻急着眼睛看如煮木札羹如炊铁钉饭但办个肯心毕竟不相赚且道以何为验竖拂子云千古意分明一堂风冷淡。

　　解三示众适间黄檗老人拖泥带水牵犁拽耙向净瓶里出来高声说偈云尘劳迥脱事非常紧把绳头做一场不是一番寒澈骨争得梅花扑鼻香被山僧蓦面一唾走入诸人鼻孔里去也还有人信得及么良久云早知鬼便是人做夜半三更也好行喝一喝云照顾鼻孔。

　　二月十九示众师竖拂子云今朝二月十九衲子携瓶折柳禅河波浪翻腾法海潮音震吼声闻三界人天万亿国中稽首从教云水滔滔一任鸟飞兔走善财无处参寻龙女南看北斗蟠龙宴坐观音正令全提在手且应机接物一句作么生聻乃挥拂子云翠柳拂开金世界青山涌出璧楼台。

　　四月八日示众师云大众会么今日是我释迦世尊降诞良辰所以拈柏子香然松明炬诵萨怛多运无作力不为报德酬恩聊表寸心而已大众还知世尊安身立命处么遂举拂子云大众看看悉达太子在山僧拂子头上降生一手指天一手指地云天上天下惟吾独尊被山僧顶门一棒走入微尘里去也众中还有破尘见佛者么喝一喝云无限野云风卷尽一轮佛日挂中天。

　　解夏示众师拈拄杖云结夏也是遮个解夏也是遮个不解不结是个甚么顾视左右云一动一静一语一默无非本地风光真实受用色色总现成不信且行脚待你行到路途穷云水空布衫穿草鞋薄那时蓦鼻拽回头始信从前自耽阁休耽阁须直索信手拈来玲珑活泼妙用神机全身作略阿呵呵还会么秋风昨夜到柴门万里青山黄叶落惟有山僧拄杖子长年靠在禅床角纤毫触着血通红惯性天生非造作更有一偈举似大众暑往寒来春复秋急须按下万云头今朝不了何时了此日不休何日休诸兄本有冲天志何故骑牛又觅牛。

　　示众柱杖无情似铁牛毫端触着不轻酬忽雷蓦震乾坤动直得通身血迸流。

　　诞日示众山僧五十七通身浑是疾无法报檀那一个波罗密。

　　示众师云山僧自到秦川二十余年有个相知且道是谁聻乃竖拂子云千圣尚然无觅处造次凡流岂可知。

　　解七示众师竖拂子云今日蟠龙打七终一团佳气喜重重果是吾门真衲子必当竭力振纲宗此事且止末后一句作么生道(咄)但得禹王些子力万水千山一贯通。

　　示僧二十师云二十年前谁是汝倏忽今朝到廿旬颜貌不同初十岁切须忧道莫忧贫。

　　示念佛师云念佛休疑是阿谁美人斜插一枝梅分明道破无人会急得泥牛吼似雷。

　　诞日示众师云山僧五十八光景虚抛撒逐日枕云眠空空无一法散步若行云跏趺如石塔客问西来意惟训山路滑有时赤足行有时着布袜有时肚量宽有时胸臆狭有时似慈悲有时怪恶辣疾病有千般触着一时发阿呵呵百尺冷门庭铸面王菩萨。

　　冬至示众师云一九一阳生古语到如今面南看北斗日午打三更阴向鼻中没阳从眼里生会得个中意金身草一茎。

　　除夕示众师拈如意击禅床云今朝年月尽诸兄着眼听光景疾如风死生谁敢定明日又新正宜当自发奋既作出家儿那分利与钝抖擞旧精神提起降魔刃佛祖出头来也要他乞命天上与人间何妨行正令复击一下云且待明晨恭惟祝圣。

　　示戒月知藏师云休去歇去换骨洗肠去整旧如新去一坐万年去古庙里香炉去冷冰冰的去枯木寒灰去千了百当去月映楼台去夜静钟声去不见古人道牵牛向溪东边牧未免犯他官家水草牵牛向溪西边牧亦未免犯他官家水草不如随分纳些些有何不可且道如何是随分纳些些的道理聻遂拈如意云两头都坐断凡圣一齐休依依如有主法法自优游还委悉么更有无私句牢看水牯牛。

　　诞日示众山僧五十九道行全无有一味恶缠。

　　锤烹佛祖毒气满乾坤闻风颠倒走眼底不容情雄心壮如斗(咦)冷坐终南山吹毛恒在手。

　　入室

　　解夏入室师拈拄杖云一二三四五秋风雄似虎五四三二一光阴如箭疾蓦拈拄杖云识得遮些儿万事从教毕诸禅德毕不毕且听蟠龙老云山吹铁笛喝一喝云切忌当面错过。

　　结冬入室参禅须是铁汉着手心头便判直取无上菩提一切是非莫管且道赵州柏树子云门干屎橛洞山麻三斤南泉三不是各人本分事毕竟是何消息以如意击禅床云一火铸成金弹子团圞都不费钳锤。

　　起五入室师举拂子云若论此事在眼能见在耳能闻在口能说在足能行人人本具个个圆成伶俐衲僧才闻举着如龙得水似虎靠山各展威雄虽然恁么古人有云不是一番寒彻骨争得梅花扑鼻香经云譬如有人渴乏须水于彼高原穿凿求之犹见干土知水必远施功不已转见湿土遂渐至泥众中还有得水者么乃挥拂子云须知此滴师王乳盖天盖地洒醍醐。

　　解五入室今日蟠龙打五终一条血棒照天红露柱子通身庆快灯笼儿蓦地心空果是吾当家种草自然的谨始诚终且道的当一句作么生道喝一喝云雪后始知松柏操事难方见丈夫心。

　　勘验

　　僧参师问甚处来僧云南京来师云南京在甚么处僧云和尚岂可不知师云也须问过僧礼拜师云吃茶去。

　　僧参师问甚处来僧云河南风穴来师云还见昭祖么僧云不曾见师云汝不从风穴来。

　　僧参师问甚么来僧云五台来师云还见文殊么僧云见师云有见见无见见僧拟议师便打云脱空谩语汉。

　　僧参师问甚处来僧云兴善来师云和尚有何言句僧便喝师云者一喝是你的是和尚的僧云岂有两个师云早是三个了僧云过在甚么处师便打云你且吃棒我要话行。

　　僧参师问甚处来僧云灵感来师竖如意云灵感还有者个么僧云无师云和尚将何示人僧云拄杖师云柱杖与如意是同是别僧拟议师云灵感和尚被汝钝置杀也。

　　僧参师问甚处来僧云荐福来师云和尚有何言句僧云莫谤和尚好师云你为什么谤他僧云那里是学人谤处师便打云快求忏悔僧礼拜师云雪上加霜。

　　师落堂僧问如何是我本来面目师便掌云会么僧云不曾师云痛痒也不识。

　　僧问万法归一一归何处师云万法归一一归何处僧礼拜师云还我话头来僧拟议师便掌。

　　僧问如何是祖师西来意师云香板长三尺僧云会也师云作么生会僧云香板长三尺师笑云向你道长一丈你又作么生会僧无语师便打云驴年梦见在。

　　僧问如何是我无位真人师云错过了僧云意旨如何师云红炉焰上雪花飞。

　　僧问如何是学人自己师云骑牛觅牛僧云恁么则常在者里师云在甚么处僧拟议师云走却了也。

　　僧问如何是清净法身师云干屎橛僧云既是清净法身为什么却成干屎橛师云你不妨疑着。

　　僧问死了烧了主人公在甚么处师便打僧云死了烧了打个什么师又打僧有省师云还我主人公来僧云犹嫌少在师云今日打着半个。

　　师在七堂考工问僧不与万法为侣者是什么人僧云明日向和尚道师便打云是赏是罚僧云赏罚分明师云那里学得来僧云不劳和尚证明师又打云还得一半饭钱。

　　问僧万法归一一归何处僧喝师云除者一喝又作么生僧又喝师打云担板汉。

　　问僧那个是你本来面目僧喝师云者一喝落在甚么处僧云低声着师便打。

　　问僧不是心不是佛不是物是个什么僧云更是个什么师云不是者个道理僧云毕竟是个什么师便打云一钓便上。

　　问僧万法归一一归何处僧云今日三十明日初一师云我道今日初一明日三十僧云一任和尚自在师便打。

　　问僧那个是你本分事僧云早晨吃白粥至晚又觉饥师云吃粥即不无你本分事未梦见在。

　　师行路次见僧抽解便问既是清净法身为甚么撒屎撒尿僧云通身手眼师云死了烧了眼在甚么处僧云瞎师云瞎僧云瞎瞎师便打一掌云者个师僧却也有些臭气。

　　师因头痛问侍者云老僧头痛不彻还有人替得么者云某甲替得师云你作么生替者以手抱头云痛杀也师云也只替得一半者云那一半须是和尚自受始得师云为什么替那一半不得者云和尚病人膏肓教某甲如何替得师便笑云恁么则老僧头不痛也。

　　拈古

　　世尊初生下一手指天一手指地周行七步目顾四方云天上天下惟吾独尊后云门云我当时若见一棒打杀与狗子吃贵图天下太平。

　　世尊大似井底虾蟆　跳不出云门固是好手也是贼过后张弓当时蟠龙若在但问他未出母胎一句子速道速道任他口似血盆管取瓦解冰消。

　　世尊于正觉山前腊月八日睹明星忽然大悟乃云奇哉奇哉一切众生具有如来智慧德相但以妄想执着不能证得。

　　尽谓世尊睹明星悟道殊不知被明星换却眼睛不少蟠龙恁么道还有不甘的么出来与世尊作主。

　　世尊在灵山会上拈花示众时百万人天悉皆默然惟迦叶尊者破颜微笑世尊云吾有正法眼藏涅槃妙心实相无相微妙法门不立文字教外别传付嘱摩诃迦叶。

　　世尊拈花老不歇心迦叶微笑口是祸门仔细检点将来每人三十乌藤何故聻免得殃及儿孙。

　　世尊因自恣日文殊三处过夏迦叶欲白椎摈出才拈椎乃见百千万亿文殊迦叶尽其神力椎不能举世尊云汝拟摈那个文殊迦叶无对。

　　我若作迦叶待世尊道汝拟摈那个文殊正好利声一椎不惟百千万亿文殊无容身之处且免千古之下遭人捡点。

　　文殊师利一日令善财采药云是药者采将来善财遍睹大地无不是药却来白云无不是者殊云是药者采将来善财遂于地上拈一茎草度与殊殊接得示众云此药能杀人亦能活人。

　　大小文殊瞒善财即得若是蟠龙待道能杀人亦能活人但云面皮厚多少看他作何去就。

　　僧问赵州万法归一一归何处州云我在青州做领布衫重七斤。

　　赵州老汉被者僧一问直得上天无路入地无门若不是青州布衫未免一场懡　。

　　僧问赵州狗子还有佛性也无州云无又一僧问狗子还有佛性也无州云有。

　　说有说无总须吃棒有分。

　　僧问夹山如何是夹山境山云猿抱子归青嶂里鸟衔花落碧岩前后法眼云老僧二十年只作境话会。

　　直饶不作境话会也未敢相许在。

　　僧问马祖如何是佛祖云即心是佛。

　　大小马祖好与三十痛棒何故不可认奴作娘。

　　陆亘大夫问南泉弟子家中有一片石也曾坐也曾卧如今欲镌作佛得么泉云得得亘云莫不得么泉云不得不得。

　　南泉老汉随人起倒若问蟠龙但云得不得即且心你唤什么作佛他若拟议劈面一掌免向得与不得处卜度。

　　雪窦示众云客从远方来遗我径寸璧中有四个字字字无人识佛鉴云客从远方来遗我径寸璧中有四个字不必重拈出高峰云客从远方来遗我径寸璧中有四个字字字无平仄。

　　拈却四个字又作么生虽然且放过一着蟠龙今日也要与三大老相见客从远方来遗我径寸璧中有四个字且莫作字会既不作字会又作甚么会咄。

　　颂古

　　世尊初生。

　　胞胎才出便称尊指天指地弄精魂不得云门行正令至今千古累儿孙。

　　世尊睹明星悟道。

　　六年苦行皎如冰正觉山前失眼睛一切众生原是佛何须夜半睹明星。

　　世尊在忉利天为母说法优填王思佛命匠雕栴檀像及至世尊下来像亦出迎。

　　天上人间事若何几回明月照婆娑栴檀宝像亲临步咄且道其中别有么。

　　世尊三嗔三应乃云无为真佛实在我身大沩智云世尊为谁家分上事乃喝一喝云汝等切忌认着昭昭灵灵。

　　真佛无为在我身莫将黄叶当成金如今四海茫茫者未免从他认识神。

　　世尊因耆婆善别音响至冢间见五髑髅乃敲一问耆婆云生何道曰人道又敲一云生何道曰天道又敲一云生何道耆罔知生处。

　　瞿昙一击普应知甘露门开法味施惟有耆婆无耳窍髑髅穿过也如痴。

　　世尊因广额屠儿日杀千羊一日至世尊前飏下屠刀云我是千佛一数世尊云如是如是。

　　昔日屠儿今日佛佛与屠儿似何物咄饥时吃饭因时眠六六原来三十六。

　　世尊临入涅槃文殊请佛再转法轮世尊云咄吾四十九年未曾说一字汝请再转法轮是吾曾转法轮耶。

　　四十九年无一字葛藤如许成何事是吾曾转法轮也分付禅流休造次。

　　文殊师利在灵山会上诸佛集处见一女子近佛坐入于三昧文殊白佛云何此女得近佛坐佛告文殊汝但觉此女令从三昧起汝自问之文殊绕女子三匝鸣指一下乃托上梵天尽其神力而不能出世尊云假使百千文殊亦出此女子定不得下方过四十二恒河沙国土有罔明菩萨能出此女子定须臾罔明从地涌出作礼世尊敕罔明出此女定罔明至女子前鸣指一下女子于是从定而出。

　　出得出不得权柄在阿谁会施黑豆法便解白拈贼。

　　殃崛摩罗尊者因持钵入城至一长者家值其妇产难子母未分长者云瞿昙弟子汝为至圣当有何法能免产难殃崛曰我乍入道未知此法当去问佛却来相报遽返白佛具陈上事佛告曰汝速去报言我自从贤圣法来未曾杀生殃崛往告其妇人闻之当时分娩。

　　妇闻当时娩产难暗把金针穿玉线可怜无限杜禅和往往随人脚跟转。

　　南泉因东西两堂各争猫儿泉遇之白众曰道得即救取猫儿道不得即斩却也众无对泉便斩之赵州自外归泉举前语示之州乃脱草履安头上而出泉日汝适来若在即救得猫儿也。

　　当日斩猫意最亲几多瞎汉不知音直饶赵州顶鞋去犹负南泉一片心。

　　南泉示众云三世诸佛不知有狸奴白牯却知有。

　　狸奴白牯却知有戴角披毛随类走蓦然撞着老瞿昙看来却是子胡狗。

　　僧请益无梦无想主人公师遂颂出。

　　无梦无想主人公捏碎虚空掌握中若问其中端的意三更杲日一轮红。

　　赞

　　佛赞

栴檀瑞像岂寻常鼻孔深藏师子王今日亲临弥勒阁无边刹土一毫光

　　观音赞

绀目慈容婆心普照悲愿弘深千形异类导引苍生成斯曲调上大人休卖俏手里金鳞通身跳▆(咦)龙女儿方行善财子来到

　　达磨赞

遮个胡僧两眼睁睁九年面壁赚杀儿孙(咄)神光断臂安心后直至如今续祖灯

　　浮山本师和尚真赞

遮老和尚倒拈拄杖呵风棒雨佛祖胆丧(咦)未展开时如荐得万里青天三十棒

　　自赞

遮个恶秃天生悻物衲子之冤口甜心毒败坏宗乘伤人眼目活啖乾坤生吞祖佛个是阿谁山南子肃遮汉之真通身是假坐断终南如聋如哑手里乌藤魔佛俱打得人一牛还人一马莫谓无人相逢者寡(咦)正令全提可知礼也

谓是蟠龙本无此相谓非蟠龙即有此相(咄)莫把是非来辩我生涯只在千峰上

　　戒月知藏请赞

咄哉悻贼偷心莫测手里乌藤触他不得棒雨呵风乾坤失色正令全提澄澄寂默(咦)洗清天地一林霜印破虚空千丈月

　　成拙侍者请赞

缚肚非干篾明心不用灯蟠龙无别法一棒一条痕(咦)痛处翻身如荐得信手拈来总是春

　　华州西关众居士请赞

潼关之西终南之北少华之间通身漏泄暑退凉初碧流秋月遮汉荒疏天生愚拙诸善友听予说不是心不是佛肚里空空虚无一物一条官路直如弦更问如何遭一掴(咦)沉沉冷坐镇千峰七尺乌藤掌握中魔佛到来成两段虚空粉碎血通红

咄哉俗汉阿谁喜见稚子描来神头鬼面秉佛祖机握吹毛剑心直如弦性急如箭(咦)触着便发雷轰掣电

者个村僧不近人情耳无两窍眼露双睛毁犯清泉净戒吹灭浮山祖灯团圞衲子兮口甜如蜜蒸烹佛祖兮心毒如砒个是渠侬真面目一任人呼是马驴

　　佛事

　　为慧云禅人入塔

　　师拈如意云大众会么往日慧云临此际今朝遗骨白如霜拈来直入华严藏宝塔时闻戒定香顾视左右云大众还知慧云安身立命处么喝一喝云雪覆千山银世界冰生大地玉乾坤。

　　为电目禅人举火

　　师拈火炬云往日明干今朝电目品品华开心心即佛以火炬打○云(咄)烈焰光中正堪沐浴。

　　为智溥禅人举火

　　师拈火炬云遮个禅人生平自在一心念佛了无挂碍末后安详去得畅快掷火炬喝一喝云烈焰光中开正眼逍然跳出威音外。

　　入塔

　　师竖拂子云智溥禅人八十三涅槃生死不相干今朝蓦入那伽定窣堵安身且放参以骨入塔云终南幽隐处一塔镇千峰。

　　为见空禅人入塔

　　师举骨入塔云大众会么衲子见空四相无踪惟此白骨入向塔中末后句镇千峰遂卓杖云从斯踏着曹溪路涅槃生死总圆通。

　　为还闻禅人入塔

　　师云遮个禅人貌古神清了生脱死撩起便行遗斯白骨如玉如珍遂举骨云还见么(咄)龙戏千江水虎啸万山风。

　　为慧灯监院设供

　　师云诸行无常是生灭法生灭灭已寂灭为乐大众还有省觉者么良久云花须连夜发莫待晓风吹。

　　为万明首座印宗书记对灵

　　师竖拂子云大众看看万兄首座印公书记二位禅师在我山僧拂子头上面目俨然精神跳跃(咦)昔年承道爱今日岂能忘无柰花缘别立所以天各一方那知闹里抽身蓦地成斯曲调蟠龙无可供养惟拈古柏根香恭惟二位道兄常寂光中烈破面门同一受用大众还知二公受用处么遂拈香云唵苏噜苏噜　唎　唎吽吽癹吒娑诃。

　　为种居士对灵

　　师挥拂子云种公种公两袖清风人间天上幻相皆空西方世界九品莲中逍然自在受用无穷水流风动音乐重重楼台殿阁窗牖玲珑弥陀海众在处相逢满菩提愿佛种绍隆且当下一句作么生聻喝一喝云居士飘然归净土家邦千载继纲宗。

　　杂着

　　归山歌

归山好归山好识得归山休待老山风清山月皎山僧犹爱山中鸟语喃喃真个巧声声啼出家中宝仔细听非草草郑州梨胜青州枣茅庵大乾坤小握里红轮明杲杲瞌睡来和衣倒衲被蒙头直到晓山头老山头老柱杖通身露牙爪有时恶有时好有时凡圣俱齐剿有时悦有时恼有时垢骂黄头老三世如来干屎橛六代祖师一茎草呵风棒雨异寻常煮石蒸云逐日饱有时迟有时早有时魔佛连尘扫斯言都是山家事瞬目人间知道少更有一般奇特处山湾路胜蓬莱岛

　　归山偈

忻然携杖涉婆娑直截参寻一步多弥勒阁中留不住归来独唱太平歌

　　山居

山居情境异诸方苦菜连根义味长雨过池清荷叶秀风生地洁藕花香

山居潇洒乐闲僧法法头头总现成溪声惯说西来意翠竹风摇古佛心

山居无事可干怀携杖频登古石台寂寞之中谁伴我清风常送白云来

万境空闲一个僧推窗对月了残经寒来破衲重加线暑到临溪傍柳阴

冷淡清虚孰与交孤云片月挂松稍山泉悻石凭谁煮竹叶松枝任我烧寻溪不觉裙无褊采药浑忘裤无　闲把青荷缝破衲便将黄叶作丝绦

我爱山中贫鞋破赤足行踏翻千尺雪触碎万年冰

我爱山中富衲子归无数清淡载千车白云堆满库

我爱山中静跏趺频入定石烂与松枯本自从天命

我爱山中好云深多水草松柏色常青逐日闻啼鸟

我爱山中妙独唱无生调千峰点额听料尔不知道

我爱山中乐平步松巅阁推窗仔细看万里飞千鹤

　　山中四威仪

山中行芒鞋似虎狞携篮去石上采岩藤

山中住石室玲珑处更幽奇竹径芭蕉树

山中坐麋鹿庵前过绕涧回示似泥牛大

山中卧衲被蒙头过听晓钟好梦都惊破

　　怀得戒元老和尚

三坛净戒依师授德重恩深岂易酬每于终南怀法乳香焚云散万峰头

　　怀得法本师文老和尚

几蒙瞎棒堕驴腰毒气于今恨未消法乳恩深无可报聊拈柏子向炉烧

　　述怀

久病山僧气力微客来只得强相陪言谈疏野浑无味法语颠狂拙似雷万里雄峰犹侧耳千川野鹤若云飞如今收卷成何事一室翛然满案灰

疾病长年老弱僧门庭关大冷如冰从教野鹤随时集一任狞龙逐日增万事总由天注就风云雷电掌中生炉锤祖佛凭谁力七尺乌藤棒一根

逍然惯爱独焚香宝剑深藏岁月长客问西来何祖意酬言不觉露锋铓

一盏明灯一个僧何缘疾病苦缠身翛然容纳安闲处乐道清平可口增

无禅双膝硬懒诵舌头强随缘消岁月勤加戒定香

　　锡杖峰

携来一锡镇千峰插向南山铁壁中日出明珠悬顶上月来光烁太虚空

　　文殊石

非道非儒莫是僧须长发白手持经苍苔石上频频坐此土西天孰不尊

　　毗卢顶

竖穷三际横多方足下无非大法王万古毗卢今漏泄孤峰顶上雨花香

　　古莲池

今古分明在目前山头瑞现满池莲舒光为悯婆娑若引导苍生不记年

　　舍利塔

千峰环绕穴中王宝塔巍巍舍利藏自是终南千古秀祥光烁烁异寻常

　　阖棋颂

黑白分明不错伊有眼方为最上机盘胜负看临时几度拈来还自放一轮秋月过山溪

　　云峰阻雨

携筇冒雨过云峰山色烟霞迥不同无底钵盂收拾去拖泥带水看飞龙

　　林间偶成

山中潇洒兮携杖过林西溪声常说法鸟语露玄机

　　礼祖塔

远公与我是同参几度盘桓落二三瞎却当年正法眼逢人谩说会浮山

　　出浮山

雪笠芒鞋别此山宗风聊着杖头担从斯直上千岩顶活煮乾坤任意餐

　　采药

带雨携锄去和云采药回狞龙归去钵毒虎伏苍苔

　　数珠

百八乌珠贯通一线人天师子掌中出现

　　心铭赋

生平寡欲兮任运随时身多疾患兮策进玄机由是孤峰独立故于穷谷深居韬光遁迹兮定动无为藏牙覆爪兮如拙如愚不耕而食不蚕而衣仙佛位中留不住白云堆里放闲躯胸襟无我兮从教伊唤马呼驴乌藤活卓兮又何妨带水拖泥兴来时悻石悬岩坐他一会倦来时衲被蒙头睡他一睡大梅老曾有句松食荷衣乐有余风流处且歌诗饮水须知可度时报同心休造次莫教轻易作人师

　　十二时歌

夜半子百亿须弥俱出此大千沙界掌中观本自无生何有死

鸡鸣丑遮段风光谁不有一轮明月体中圆莫学痴狂外边走

平旦寅丈六金身草一茎分明道破谁能会千圣从来一路行

日出卯不二红轮明杲杲山僧拄杖头边事料得时人知道少

食时辰看来谁是我般人击碎虚空无别物天生拄杖万年藤

禺中已向上机关无一字若能直下肯承当本地风光非别事

日南午龟毛惯击虚空鼓分付东风着眼听遮般消息无今古

日映未搬柴运水真三昧零落袈裟没半边山僧不与人同类

晡时申八字眉毛眼上生慈心铁面谁能敌击碎虚空棒一根

日落酉生平不喜扬家丑若问西来何祖意磨盘八角空中走

黄昏戌毒若砒霜甜若蜜遮般异味几人知舌上青天挥霹雳

人定亥三千世界凭吾卖恒沙诸佛出毛端一毫收摄三千界

　　竹篦颂

直指人心惟此一法佛祖到来一齐打杀

　　三不是颂

佛不是兮物不是心与非心都不是禅客相逢聊弹指个中消息许谁知

　　斩猫颂

当日斩猫意最亲几多瞎汉可怜生直饶赵老顶鞋去犹负南泉一片心

　　琢如意颂

万仞悬崖古柏根樵人采得献山僧磋磨日久成如意留与儿童继祖灯

　　对联

海藏经文出广长舌横说竖说尘说刹说粗说妙
说一句一偈巍巍乎总是个中消息
闻一定一动荡荡乎无非本地风光
龙蟠古寺纳息安详正闻顺闻思闻修闻澄闻净

倒搭一顶粗布伽黎盘陀石上跏趺而坐通身庆快
横握一条乌藤拄杖香云径上独步时游脱体风光

一掌一握血劈破面门真机漏泄　行藏如野鹤
一棒一条痕天魔胆丧祖佛魂惊
　聚散若孤云

世尊拈花露出个中消息子　一水苍如绣
迦叶微笑单提教外别传机
　千峰翠若屏

或慈或威视众生犹如赤子　门列千峰秀
若定若动观诸佛亦是冤家
　心融万境闲

四句离历历明明皆祖意　担泉携日月
百非绝尘尘刹刹即吾心
　拨火弄云烟

孤峰顶上一任呵风骂雨　深山藏拙衲
百尺岩前不妨煮石蒸云
　古寺聚狞龙

普济门前一任东来西往　宝地平如掌
真如境内不妨北斗南观
　乔松翠若云

胸襟无我一任呼牛唤马　野鸟山猿谈妙法
杖笠随缘何妨带水拖泥
　灯笼露柱弄玄机

遮条穷性命不妨立地撑天　仙山惯集蓬莱客
百尺冷门庭一任寒来暑往
　古洞常迎世外宾

　　行实

　　师讳超远字子肃无为州人俗姓赵母沙氏梦僧乘牛车投宿而孕崇祯辛未十月十八辰时生才离襁褓喜趺坐六岁出家于四面山水洁泉禅师座前后住六安山摩云庵十八岁闻采茶歌云一寸光阴一寸金寸金难买寸光阴之句忽觉生死事大虚度光阴直得泪堕如雨乃发四弘誓愿十方诸佛若不满我此愿我即与他一刀两段从此痛念生死不敢放逸常礼观世音持大悲咒百八卷为定课日不少怠柰师身多疾患志尚清平任运随缘了无畜积常忆古云进道严身三常不足予何人哉二十二岁参会山元老尊宿受具足戒次参华山见月和尚学律复参广教天章和尚蒙示三不是少有趋向三十四岁参浮山文弱盈和尚命为悦众冬期众求打七师即严整七堂起七老人落堂师即出问不是心不是佛不是物毕竟是个甚么老人便与劈头痛棒师自此疑情顿发虽在众中如无一人相似至第四日闻含璞师云空手把锄头步行骑水牛人从桥上过桥流水不流忽然打破疑团如放下千斤担子一般又如罗网中跳出来一般又如穷子归家见亲生父母一般世间最乐之乐无过于此始信古人道但办肯心必不相赚今果然也又忆古人云若要脱生死须透祖师关如何是祖师关唤作竹篦则触不唤作竹篦则背毕竟唤作个甚么一举了然又将干屎橛柏树子麻三斤蜜举验之无不了了天浪师问不是心不是佛不是物是个甚么师便喝浪云乱喝师又喝浪云除此一喝道看师云即此一喝用之不尽更要道个甚么含璞师问经行的是谁师云瞒我不得璞云后边立的是谁师云莫眼花璞云死了烧了聻师云何处不称尊璞云似则似是则未是师一喝便行老人问南泉道不是心不是佛不是物浮山道即是心即是佛即是物你道南泉是浮山是师即捉取老人须云和尚胡须遮样长老人云我的胡须与你不相干师便作掌势老人云不是遮个道理师云也少他遮一掌不得师即便礼退随后入室从头吐露一番老人即便落堂才据坐师即出众夺取拄杖抛向人前老人云遮孟八郎汉犹来拔我虎须师即呵呵大笑到此方知有意气时添意气不风流处自风流浮山老人过舒州骑龙庵师即至彼省觐老人一见便问三日不相见莫作等闲看师云上是天下是地老人云恁么则等间也师云低声低声老人即付偈云无位真人干屎橛谛当未彻与君说紫罗帐里撒珍珠信手拈来休甄别末后句已饶舌天上人间无二月又云汝当传临济正宗三十三代龙池万老和尚法孙浮山文老僧之嫡嗣也汝名超远善自护持师自此忆入终南潜形山谷而已三十七岁过秦川康熙十一年壬子秋八月十九日住华州终南山蟠龙古寺正直殿颓堂朽山荒路塞禅朋罕到猛虎时游师以栽松种竹为事安贫乐道为心所以不惧危亡宴然而居四顾无人孤峰绝侣至十七年戊午冬不期诸寺道兄恭请就本山开堂师亦固辞不已久而应命三年结制法席方成四众交游山林如市师即示众云古人有言时当减劫高岸深崖迁变不常惟此深山穷谷只宜冷淡清虚而已从此更不升堂入室直以持戒念佛礼诵华严以酬十方信施师有偈云梧桐叶落一天秋山翁收摄钓鱼舟袖手松巅无一物白云流水自悠悠。

　　塔铭

　华岳孤峰　　塔雄山对　　少林面壁　　祖传无诲
　无之一字　　乳恩沆瀣　　甘露醍醐　　神明灌溉
　五叶一花　　茂隆地载　　临济宗风　　三十三代
　戒律森严　　辛勤万倍　　塔似雪山　　千秋遗爱
　名义无为　　顾思自在　　理证无生　　虚空謦欬
　山峻蟠龙　　辉煌大块　　掌果之观　　道合内外

　　临入涅槃示众法语

　　诞日示众师云山僧六十岁藏在深山内惯爱独焚香喜与千峰对闲游百鸟歌趺坐巅峦翠手握万年藤山中第一位疾病有千般受用真三昧报我山中侣尔还会不会心心仔细听惺惺休瞌睡出头天外看我与人同类复举颂云岩亭病骨寂寥寥世念全然没一毫虽着衣裳吃粥饭恰如死了未曾烧。

　　师将示寂违别大众诸寺道兄诸大檀越并诸四众而说偈云。

　一见浑如旧　　频蒙道义深
　人生多聚散　　离别勿惊心

　　师将示寂侍者问安师云身形四大有来有去有何不安侍者又问没后茶毗事当如何师说偈云。

　生平拙讷个村僧　　手携七尺铁乌藤
　烈焰光中才入定　　尘尘刹刹现童真

　　侍者又问入塔佛事当何所作复说偈云。

　往日子肃　　今朝白骨
　入在塔中　　生平事足

　　师于清时己巳年十一月初四日寅时命侍者声钟集众师敷座众至焚香拜讫师挥拂说偈云。

　事毕威潜麈尾收　　松门权系钓鱼舟
　幸有一轮天上月　　光明寂照万林秋

　　偈讫掷拂微笑而逝。

　　　　　　　嗣法弟子明慧　　明喜

　　　　　　　　　　　明玺　　明友
　　　　　　　　　　明源　　明澄
　　　　　　　　　　明信　　明朗
　　　　　　　　　　明接　　明莹
　　　　　　　　　　明阔　　明祯
　同阖山执事十方缁素人等盥沐焚香稽首敬梓

　　终南蟠龙子肃禅师语录(终)

　　康熙癸未岁次孟夏佛诞日板存嘉兴入藏
