嘉兴大藏经　紫竹林颛愚衡和尚语录


　　颛愚禅师语录序

　　余自甲申避难而南闻禅宗之盛争相传嘱比肩接衽莫可殚述心窃异之彼天竺文佛勤苦化导四十余年时最上根行供养无量诸佛者不知其几而直指正法眼藏独许摩诃迦叶则又何也既而闻憨山老人智慧闻识为黑白之所推仰乃于承先属后之际若不胜其难且慎者问其法嗣阿谁则止称曾于柳巷亲见笑岩和尚其后花发异时之句亦必往复再四而乃付之颛大师何其峻也当是时憨老人已不可得见颛大师亦各胜刹迎主不一俯仰江干徒增朝饥耳自时厥后奔仆风尘二十余年而颛大师之嗣法玺公吾蜀人也从同安来　都开堂清化且请叙大师语录将授之梓余惟神熹以还南宗大振人人自以为探穴吸髓风驰涛涌不可暂抑而颛大师独始终信向一来处分明之憨老人夫就燥者易为热因向者易为声若颛大师者不亦难乎而顶骨莲花之谶乾岗踏月之机卒能使声光赫奕智炬长红又安在特立之不可以震服人天乎总之佛性圆明人人具足要于本分实相见地明了则虽寡犹众也虽隐犹显也迄今颛大师已邈试问等虚空界安在非其慈云法雨所沾荫也哉而况其因缘开导提唱亲切若经天之日月行地之江河有确乎不可掩者乎余昔闻其语录甚多今法玺公颇为删定得若干卷夫佛法不离文字不落文字正法眼藏当在阿堵能以若干卷与拈花无语作一例勘庶不负颛大师笔舌乐趣与法玺公删定刻布苦心也。

　　康熙十有二年菊月
赐进士及第内阁学士兼礼部侍郎遂宁李仙根拜书

　　叙

　　盖闻世尊说法四十九年最后以正法眼藏教外别传嘱付摩诃迦叶此我佛以慈悲之过不免话作两橛然阿难身任结集修多罗而即为第二世祖正以宗教之传虽曰如车两轮总为一大事回缘也万历间憨山老人幻参我里法舟禅师之嗣云谷大师后至都中柳巷再参笑岩和尚机缘相契一时缁素咸仰憨大师为古佛重来真达摩所谓行解相应名之曰祖此其人已老人生平虽盘桓教乘而咳唾掉臂尽是宗门牙爪其入理深谈实与临济云门当日拈提若合符节因思释迦老子既睹明星无处开口复三七思维始依先佛仪则说三藏十二分教迨曹溪而下诸老说法离奇光怪尤不可思议有时恁么恁么有时不恁么不恁么盖时节若至其理自彰初非欲语句尖新图超出诸方道如是故也宜其晚得颛愚和尚问答数言如函合盖其示众法语博敬焚香展诵圆融透快如珠走盘一言之下便可断人命根其钳锤妙密高出棒喝之上良因见处深广行履精严故其言中有响轰涂毒鼓闻者无不丧身失命也岂与夫豁达之流见古人有只贵眼明不贵掺履之语便作实法会提经律二字便摇首抵足者等哉须知这事千虚不博一实真正过量人作用自是不同颛愚和尚师资正与龙池天童共出只手中兴济上一脉也兹有嗣法弟子法玺大师从同安至禾删定和尚语录重新锓成二十卷入于大藏流通博虽门外汉不辞芜陋特弁数言深愧无当万一第愿尽大地众生见闻随喜知憨老人为柳巷真子莫被它瞒过。

　　康熙丙辰孟秋约庵道人施博拜叙

　　紫竹林颛愚衡和尚语录目录卷第一序示众晚参卷第二法语卷第三法语卷第四法语卷第五书问卷第六书问卷第七经序卷第八书序卷第九书序赠序卷第十募疏卷第十一佛祖真赞自赞卷第十二真铭佛事传铭卷第十三歌卷第十四经解卷第十五中庸说白卷第十六杂着卷第十七颂偈卷第十八诗卷第十九诗卷第二十雪狮子诗卷附行状塔铭后叙后跋

　　目录(终)

　　紫竹林颛愚衡和尚语录卷第一

　　住南康府同安寺嗣法门人正印重编

　　示众

　　云居示众向上一事至广至大极遍极圆无圣无凡非迷非悟仰之莫能觑俯之莫能窥不可以言语形容不可以意思测度虽然如是要知道不远人人之为道而自远故我世尊于皇宫初降之时便能一手指天一手指地周行七步目顾四方作大狮子吼云天上天下唯我独尊可谓世尊婆心太切欲令人人知有奈何一切众生自无始以来染心浓厚习气渊深只知逐妄飘流不解回光返照以致坠堕三涂从劫至劫无有出期世尊于此不得不为曲垂方便向荆棘丛中转身吐气太阿锋上纵步横行顿舍皇宫遥登雪岭六载苦行夜睹明星乃得成道叹曰奇哉一切众生具有如来智慧德相皆因妄想执着不能证得只此者一段因缘可与诸人作个入道的样子然虽如是二乘声闻未免难明此事所以更向人天会上放光现瑞屈尊就卑于一毫端现宝王刹坐微尘里转大法轮随其众生根器洞彻渊源解粘除缚依时取证是以末后于灵鹫拈花遂以正法眼藏付嘱摩诃迦叶传至达磨初祖航海而来以教外别传不立文字亟令人人见性成佛之旨始授之于二祖乃至六祖大师之后故有南岳青原石头马祖顿起五宗唯我临济一宗遍满天下大播寰区其中便喝便棒竖拂拈槌举指抛毬张弓架箭如是作用莫不有主有宾有照有用有纵有夺有杀有活互换之机如雷若电今日病僧者里总无者些伎俩只要诸人各自直下承当随方接引不负来机者便是病僧一片真实心肠百千万劫摇掇不动汝等诸人切忌依言生解惑影迷途堕坑落堑去也还会么设若不会行去诸方不得错举。

　　示众学道人须是骑龙跨虎之势移山追日之能止知拼命前行断不回头转脑又如疋马单枪百万军中擒猛将只许进前不容退后稍有丝毫恐怖之心早已丧身失命了也或有一等参禅者不能苦志劳形真参实悟徒学几句口头三昧逢人便说机锋开口便言悟道若遇明眼知识问到三回五回依旧手忙脚乱因此怕见高人甘自随波逐浪此其参禅之弊也或有一等学讲者一出讲堂便怀我慢其实自己毫勿未知偏说他人长短浮情涉猎冒谓亲传章句未分强争教理倘得三五成群便欲开敷床座妄谈般若邪解真诠如是宣扬自他何益此其学讲之弊也或有一等学戒者才得登坛受具便云我是比丘诳取尊崇妄邀供养粗心浮气我慢贡高毗尼不知威仪不晓问及佛法知见便自缄口无言此其学律之弊也若夫者等学道不唯人天会上无有出头之分诚恐将来地狱三途亦无有出脱之期得不孤父母生育之恩并自披剃之志耶况此禅讲律者乃戒定慧之本也汝等诸人既得出家为僧必当藉此超越务宜各人勇猛精进极力推求进步干头游心界外将自己无始以来根尘种子习气无明懒惰懈怠业识牵缠从空放下尽净无余以此禅讲律三字蕴结胸中废寝忘餐朝参暮究潜心玩索扣顶穷源不唯续佛慧命绍祖家风利己利人千秋埋没不得到恁么地一任毗卢顶上撒手横行浊恶世中等心济物无不随缘自在逐类逍遥方称学道之事备矣不然饶汝谒尽天下丛林访遍名山知识也是徒费草鞋钱到头止做得个负笠担囊观山玩水底汉究竟于佛法禅道生死分中了无交涉可不悲夫古人立雪断臂为法忘躯非恳求之不切也三登投子九上洞山非请益之不专也胁不至席味不知甘非用心之不勤也古来实学真参如绳若井尽其舌根不能枚举诸人各各企想前人翘勤佛法体惜光阴痛哀生死免得三十日到来阎罗老子与汝算饭钱抵当不得那时却也怪不得病僧不为诸人说破。

　　结制示众红炉积雪海底生烟寒热两无春秋不涉向者里承当得下大地山河尽皆清净法身明暗色空总是遮那妙体白云流水始称自在庄严碧汉晴空正合圆通境界涅槃生死体出一原烦恼菩提本无二致四处十六会徒劳施设三乘十二分枉自闲谈相好光明眼中着屑语音文句耳里埃尘智慧神通了无交涉及至三玄三要四主四宾五位君臣十种真智一字关六义相萨婆诃顾鉴咦种种权衡总用他不着到与么地方许顶门具眼脑后悬符出罗笼脱窠臼知生死识去来设若未然也须紧把绳头扭着鼻孔看观音大士即今在什么处只此一句话头提起直与铁壁银山相似进不得退不得左不得右不得山水不是山水人物不是人物到者个时节自然撞着磕着得大受用庆快平生此时一任诸人横来竖去说性谈心左之右之随缘得妙众中有随缘得妙者么出来道看众下语不契师云你诸人终日下语终日酬机究竟于本分事未得相应一切处不能透脱皆因堕在语言文字中义路规绳上自缠自缚区分好恶诸人既来云居病僧亦忍俊不禁只得将古人葛藤为诸人举似一上昔日华藏座主初参圆悟老人展转酬机展转不恰一日自以己见白悟曰寻常拈锤竖拂岂不是经中道一切世界诸所有相皆即菩提妙明真心悟笑云你元来在者里作活计主又曰下喝敲床时又岂不是返闻闻自性性成无上道悟曰你岂不见经中道妙性圆明离诸名相主于言下有省师云以楔出楔乌鸡立雪移方就圆达本穷源虽然如是也要是华藏座主得之方可脱卸罗笼设若他人得之未免肩枷带锁何以故恁么会即是恁么会即不是了也所以我来荒草里汝又入深村金屑虽贵落眼成尘汝等诸人会得圆悟老人能以经中一句出脱人情始不辜病僧平日与诸人商量的佛法商量且置只如出离窠臼一句作么生道良久顾众云兰卉丛中生桂子蜘蛛尾上吐蚕丝。

　　五台庵示众古人云我要一向举扬宗乘法堂前草深一丈如今要求个法堂前草深一丈的善知识了不可得大都皆好温暖皆好人承事无非将高就低随波逐浪大家混入野狐精队里去也咸谓播扬大教不知实为伤风败教之徒良可太息近来学者辈不论有识无识有学无学有年无年有患无患但识得三五个字就视礼诵为庸鄙之事以闲旷为高品之行每见学者临课诵时如懒驴上磨巴不得就早完或得躲过更为便宜呜呼不知佛法凭谁住持祖灯凭何相续所以病僧开法以来自知根性下劣不敢妄拟诸方棒喝不敢妄拟门墙高峻但每日十二时惟取二时每一时念佛三百声以为摄持身心以为决定胜行以为胜精进力以为佛法住持以为成佛根本以为万行总归以为不堕断灭之大导师以为法界庄严之如意宝离此一句阿弥陀佛则参禅看教究竟何为搬砖运瓦劳苦何益穿衣吃饭所为何事此是病僧行径汝等诸人亦当如此行去自然有个不辜负处仍于十二时中将五个时去打瞌睡养精神将五个时去明禅道学佛法若无此二时礼诵恐工夫净沉死水而血脉不能周流久而成疾况此二时礼诵又为破昏沉起净寂之大智炬也或谓三百声虽不可增减至于寒热闲忙时增减些何害曰古人云人生在世如一场疟子病相似寒了又热热了又寒寒热得几番了却一生如此若随寒热转移者则无念佛之时若随闲忙转移者则无决定之志唯有不被寒热闲忙转移者始可与他商量此事各宜珍重。

　　紫竹林示众贯之毕居士请念佛二字乃十方三世诸佛一切教藏之总相法门也诸佛诸有法数皆念佛差别之相耳盖诸佛出世说法唯此成佛一事成佛无别作用唯只念佛而已是则念佛成佛四字极尽十方三世诸佛出世说法之本致大经云奇哉众生身中具有如来智慧德相由妄想故而不证得此是诸佛兴悲出世之本证于此智慧德相者诸佛众生不二体相之智德也众生与佛同体不同用者为妄想故异耳妄想者念也诸佛念念唯念自己本体唯念自己德相故光明相好慈悲喜舍等遍法界因该果海果彻因源相续不断究竟常住亦名回光返照亦名背尘合觉亦名返本还源总是念佛成佛一义而已众生念念唯念幻妄身心唯念幻妄名利故憎爱取舍生住异灭触处颠倒心逐境行境随心转生灭不停轮回无已亦名丧本受沦亦名认物为己亦是念众生为众生是佛与众生唯一念之分耳此一念诚诸佛众生之要关诸佛出世说法底意只为念佛成佛别无片事可得外此四字余有半字可说即成戏论诸佛教人布施持戒忍辱精进禅定智慧愿方便力智种种万行皆念佛之因相也又示人光明相好慈悲喜舍解脱神通乐自在吉祥种种三昧皆念佛之果相也因果皆属德相乃至末后拈花摩诘掩室教人念自己本体即念佛清净法身也是则诸佛法藏诸祖门庭不出念佛二字尽矣然佛意祖意皆以念佛为宗本为总相审矣能念之念不离六根在眼念佛光明在耳念佛音声在鼻念佛法香在舌念佛法味在身念佛威德在意念佛智慧又念以明记不忘为义在口不忘尝持佛名号在身不忘尝礼佛相好在意不忘尝观佛德容所念之佛不出六尘眼中所念皆属色尘耳中所念皆属声尘鼻中所念皆属香尘舌中所念皆属味尘身中所念皆属触尘意中所念皆属法尘又则六根门头以无分别心念佛能念即不动智所念之佛六尘皆佛清净法身即自己本来面目若以有分别心念佛能念即后得智妙观察智所念之佛皆六尘境耳乃至念极菩提涅槃真如佛性庵末罗识空如来藏大圆镜智亦是法尘边事总之能念所念无二无二分无别无断故方入不思议大解脱念佛境界又能念之机通乎九界所念之佛周乎十方今则见人唯念西方极乐世界阿弥陀佛者是我娑婆世界都为阿弥陀佛愿海所摄故九界众生皆只念阿弥陀佛即我支那国不过一片土耳上至天子下至庶民士农工商飞空走陆若老若少若善若不善乃至婴儿处子偶遇善不善境不觉失声皆念阿弥陀佛又则此一片土上无论名邑大邦偏陬僻域城隍聚落幽谷长汀若苦若乐若华若非华乃至淫房酒肆忽着顺不顺境亦不觉失声念阿弥陀佛试看有意无意皆知念阿弥陀佛而不见念药师佛弥勒佛者诚为弥陀愿海所摄无疑矣又念佛之方便有择处者有不择处者有好结会者有好闭户者有好记数者有密念不记数者方便好乐不同念佛是一耳记数者有以定香记者有以刻漏记者有以贯珠记者有以豆粒记者有以指记者有以步记者能记方便不同所记佛亦无二也有贯之毕老居士幼年禀道骨好书好山水唯佛是期于如来差别法相一一透过归心于念佛法门如是诸佛诸祖之心宗出生死证菩提归无所得无逾于此得此微妙受用不忍自私特请病僧举扬此事普劝高贤名士善男信女同入弥陀愿海之中从一人如是念劝至百人如是念如是展转乃至劝百千万亿人如是念乃至劝不可说不可说数人如是念从一家如是念劝至百家如是念如是展转乃至劝至百千万亿家如是念乃至劝不可说不可说数家如是念若乡若城若邑若郡若邦若国若一部洲若四天下若一小千若一中千若一大千若一佛界百佛界乃至百千万亿佛界如是乃至不可说不可说数佛界如是乃至等遍法界尽未来际唯此一念是则前念后念唯佛一贯左念右念皆佛出现如是念佛是究竟念是法界一相念是三世平等念是自性清净念即不思议大解脱念也发如是广大心行如是广大行其人之根器广大可知矣伞居道人观衡合爪说。

　　晚参

　　晚参问答毕师云病僧者里佛法禅道实与诸方不同不许胡统乱统胡喝乱喝饶你一问百答百问千答也是染心习气不除病僧亦未敢轻信所以兴化道东廊下也喝西廊下也喝直饶你把老僧一喝喝上三十三天一扑扑下地扑得一点气也没有待我苏醒转来轻轻向你道未在病僧今日为诸人拈出古人的葛藤你诸人也须向者里看破始得便归方丈。

　　晚参至道无难惟嫌拣择但莫憎爱洞然明白你诸人终日在云居寺里与病僧砌罗汉垣石头大的大小的小绳墨高的高低的低大则大用小则小用搬来拽去无不随宜无不妥当且道其中还有拣择憎爱也无有则相违至道无则不合砌墙你诸人试定当看众无语师示偈曰信手拈来具大方其中只恐不承当果然洞彻无余碍至道何妨一堵墙。

　　晚参众作礼侍立次一僧出问楞严咒心还是五会通是还是唵字后数句是师云字字是进云有谓末后是师云前面是什么进云是鬼王名师云后面是什么进云是咒心师云鬼王与咒心是一是二僧无语师云若是一儱侗不少若道是二又成两橛诸上座毕竟作么生有僧云就请和尚道看师遂弹指云任从沧海变终不为君通。

　　晚参有一物天不盖地不载极偏极圆无损无坏投之于火火不能烧掷之于水水不能溺亘古亘今巍然独立且道什么物便有恁么奇特莫是无为真佛么莫是生死根本么莫是日用主人公么若唤作人地狱如箭射若不唤作入地狱如箭射你诸人毕竟作么生聻若向者里缁素得出便与诸佛诸祖同一鼻孔同一受用其或未然普请诸人归堂吃茶去。

　　紫竹林颛愚衡和尚语录卷第一

　　　(盛京锦州府锦县信女王门夫人李氏发心
　　喜刻
　颛愚和尚语录第一卷序字五千二百七十个
　　该银三两乙钱六分意荐
　中宪大夫嘉兴府知府先夫王章号遵度仗斯
　　般若之因早证菩提之果者
　　康熙十三年十二月　日楞严藏经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第二

　　住南康府同安寺嗣法门人正印重编

　　法语

　　示桂轮洪禅人

　　夫出家者乃超尘离俗解脱法门也近代以来多见出家儿不舍乡土结庵营产而桩橛之虽闻名山及善知识如风过树设有作意又不能解离桩橛或有能移一二步地依旧被他牵系回来如是出家者不知与俗何异惜哉又有一等出家不求明师指示朋于愚党南游普陀北走清凉徒悦耳目苟趁衣食比前桩橛者尤可厌也大抵出家一事甚是难言非徒离俗室削俗发为出家要知五蕴四大是家放下五蕴四大是真出家乃至六根六尘十二处十八界百八烦恼六十二见是家超此方名出家又复四谛十二缘六度万行菩提涅槃总之世出世法有一纤毫许放之于心即名染污即名系缚即是居家若世出世法一切净尽不即不离方是究竟出家是大解脱人果能如是虽不离俗土周遍十方而在家即出家也或不解此任从走遍天下名山见过天下善知识徒费草鞋钱乃至有神通妙用一念能游四天下若有一法当情即名家系而出家行脚之士可不慎哉桂轮洪禅人本衡阳人出家于潭州茶陵云谷庵戊午春偕一二侣谒予邵陵五台庵中执勤三载颇知急缓有才有量可为丛林干蛊但于向上事不曾见一言请益予多疾亦不能钩饵一日辞予朝礼名山予谓山不在高有贤则名水不在深有龙则灵子今朝山必须务求山中主人决择大事不然空视顽石虚灵谷响思之何益然名山必有所以名而名也子莫效寻常流辈徒趋衣食虽走遍名山而不得名山之受用不知名山孤负游者不知游者孤负名山良可慨也子今一去登山思高涉水思明见贤思齐此虽非向上行脚较之饭袋子犹稍可也昔洞山解夏云秋初夏末水冷草枯弟兄向甚么处去直须向万里无寸草处去始得后有僧举似石霜霜云出门便是草漫漫地又云直道不出门亦是草漫漫地于此透过方是真行脚人荆棘林中便能放身稳卧月明帘外撒手便行观音文殊只在眉睫眼上普陀清凉不离拄杖头边可谓真到名山真见山中主人则不负病夫所嘱也思之思之。

　　示修悟禅人

　　古人每每有禅律性相相忌者岂古人见谛不明有人我是非哉但为激励初心耳如佛说法赞法华则忘楞严赞楞严则忘法华岂佛一口之谈而有彼此今诸方不达古人之意实作是非分别曾不思禅律性相皆佛一语身一法身也禅若无律必落狂见律若无禅必堕执着蔓延至于天魔外道终不能觉者有之性是相之根本相是性之枝叶非根本无以生枝叶非枝叶何以见根本是则禅乃律之禅相乃性之相性相融通名之曰佛如身心和合名之曰人离身则心为幽识离心则身成死尸身心各离既不名人而性相不融又岂名佛哉首楞严经云理则顿悟乘悟屏消事非顿除因次第尽此禅律性相修悟不可偏废佛语为明证也又先悟后修其修为真修先修后悟其悟为证悟而禅律相因益明矣禅人既受此称当实践之。

　　示惟心禅人

　　唯心慧禅人楚云阳刘氏子襁褓时相师占曰此儿出家则可在家难养父母惊怜至六岁送本郡栖云庵水天运和尚为童行沙弥万历壬子秋病僧为湛公接至云阳结冬彼时禅人方十一岁亦从其席为堂中行者因识之见其眼光口利尝私语湛公曰此子他日欲成大器至甲寅春病僧为旧识接过邵陵结茆双清矶后以调理病躯为事不觉卧疾澬江一十五年每闻禅人肯修学禁足持诵精进不群常怀之崇祯改元戊辰秋禅人至一见观其音声相貌语默动静较之昔时俨若未识私喜曰书云后生可畏圣言有证矣于向上一事犹疑之亦不忍置之由是病僧念其才器可尚因留之禅人固辞之曰父母有病师长有命不能久侍和尚巾瓶余虽不喜违我之意极喜禅人侍父母师长之诚在流辈中亦甚希有真孝行之僧观禅人此一孝念大似金刚床子八风不能摇动是以佛成道日集众为证盟与授具足戒事讫将归复谓禅人曰子孝行心切持戒心切曰孝行持戒俱切曰何为二心俱切曰父母必要孝戒行必要持病僧曰子将孝与戒为两橛耶岂不闻梵网经云孝名为戒是则孝外无戒戒外无孝诸佛诸祖古今圣贤皆不外此孝道一事但有染净深浅理事差别耳所以一切律师持此一事一切法师讲此一事一切禅师发扬此一事从古至今天下老和尚雄机大辩棒喝交驰呵佛骂祖扬眉竖目种种变通唯此一事别无奇特子脱信不及但看宝镜三昧云臣奉于君子顺于父不顺非孝不奉非辅此是曹洞宗之密印病僧虽不是曹洞儿孙因此语有义理可入为子言之若是吾临济本色宗师见子者般举止正好与一顿痛棒打出去始得此一孝道达于古今通乎上下充满法界使见者闻者稍有些血性不无小益子持此一念不移去因缘时节到来决然了当便能撒手悬岩纵横自在到者时节父母恩师长恩诸佛诸祖恩大地众生恩一时报足亦不孤病僧今日饶舌一二惜予老病切身子之发用时想不能见可勉可勉。

　　示音迪剃发弟子

　　音迪字无觉永阳文氏子幼礼大海禅师受优婆塞戒同心持袁公结上莲社专心净业于壬戌春持袁公书来乞病僧剃发是年四月八日大众羯磨与其披剃于向上事不能领荷礼诵颇精勤病僧为风疾所挠一十四载时常要人按摩一日迪为病僧撮背曰音迪事和尚三年矣只是者等个嘴脸无一些进益欲行脚去不知可否病僧但曰行脚是最妙事但莫昧此嘴脸则不孤负病僧一日回乡省亲拈香请益病僧曰子先日言事病僧三年只是者个嘴脸子还识此嘴脸么子若识此嘴脸则知病僧不孤子侍立三年若不识此嘴脸则子孤病僧多矣子欲去诸方想别求一嘴脸耶若不别求在病僧左右定不孤负子之殷勤子去诸方若保得此嘴脸他日见病僧有分若换个神头鬼脸那时再见病僧难矣岂不见有僧问曹山诸佛未出世时如何曹山曰曹山不如僧又问出世后如何曹山曰不如曹山子会曹山此二转语则知病僧之言不汝欺也病僧虽无诸方善知识钳锤亦不解魔昧人家男女不能与人减一毫不能与人增一毫但随分具足子初来时人谓子是俗相病僧不知子何处是俗相今子归人谓子是僧相病僧亦不识子何处是僧相子信得及来去果无二相识此无二相便是子自己本来嘴脸者个嘴脸三世诸佛不能为汝增减病僧岂能为子增减无怪子言在此三年无一些进益亦无怪病僧不能与子进益子若不昧此嘴脸随子换出神头鬼脸菩萨嘴脸如来嘴脸及人王宰官白衣居士有形无形有想无想于一尘中现无量身于一一身现无量头无量手眼于者个嘴脸一毫不能动便能竿木随身逢场作戏可谓百尺竿头重进步十方世界现全身则知山河大地草木丛林十方如来一切有情只是者个嘴脸子去诸方万里之外者个嘴脸不曾离病僧左右子日日在病僧座侧者个嘴脸亦不曾违背诸方知识子果能如是会得则不负父母生汝身袁公指汝出家病僧与汝祝发十方诸佛恩师长父母恩国王檀越一切有情之恩一时报足子知报恩处么左右只是者个音迪信之信之。

　　示慧心照禅人

　　慧心禅人乃湖北沔阳张氏子幼多疾父母送于荆之监利因果寺出家依师住十六年辞师行脚初至南岳遍参隐者寻过邵陵五台庵归堂读诵楞严期三年辞去至庐陵大觉庵从丽中法师习听法华楞严诸品教法后至匡山从接愚法师习净三载于向上一事犹未了然甲子冬复造邵陵求病僧印证探其胸中所见皆寻常知见之习全不曾在自己脚跟下照管病僧策之曰佛法固是要学若不会用则与不学等也教中学般若宗门中用般若所以能照世出世间一切凡圣境界当体全空一法不立故能左右逢源纵横自在不被生死涅槃之所惑动便能拈弄佛祖不被佛祖之所拈弄古人如是解脱自在总只是学而会用子今徒记取玄言妙语说得顽石点头于自己分上全没交涉如是知见如纸糊灯笼不敢触着无一些力量岂能冲风抵浪呵佛骂祖哉子若肯究竟此事不难如草必有根见草寻根何难之有人为万物最灵岂无根本将自己身心排放面前看他在甚么处安立身从何来终归何所心从何有终成何物看来看去忽然看破方知此事不从人得那时不但无身心可得尽虚空界无芥子许佛法知见而与子作障碍尽十方界是自己个面孔随自己开也好合也好将三十二相作干屎橛也好将干屎橛作三十二相也好岂不畅快平生而知见又奚能作障碍者哉子果能到此田地方信自己可名性照真是慧心原如来藏中有遍照法界义有大智慧光明义此是自性具足不属修证如是智照子纵不照管他他亦不失但不得受用子能决志检点身心是甚么物瓮里必不能走了鳖勉之。

　　示兴化乘子

　　乘子号兴化古潭州攸邑杨氏子生而颖异相师占之此儿清拔不凡恐不宜居俗室父母疑之年六岁送之本邑高桥山黄龙庵礼妙玄通和尚为受业师其师先十年前有方外一病头陀投师养病其师殷勤给事汤药期三年病乃愈其病头陀感师三年之中温凉调养随唤随应随欲随与无少倦色乃向其师曰蒙师再造之慈无一可报舍此身后愿与师作一弟子是我本意也其师曰汝疾幸瘳何言及此病头陀曰此意决然但俟再来耳其病头陀礼辞师去走南海天台仅一载有余复来见师泪下如雨曰此身几不能见师此一来特了前愿身微微有恙未几告其师曰吾身欲舍去再来事师师曰以何为证曰向后师得弟子七岁能书法华经即我再来言讫寂如蝉蜕其师与之剃削澡浴茶毗后将骨石埋于本山中其杨氏送儿礼师之时师问此儿生庚有几父母如实报之其师私谓此儿生日正当前病头陀之去日疑是前之病头陀此儿爱乐笔墨七岁时模书法华经一部益信实前病头陀有证矣从此合庵清众皆新目保重其师延有名德先生教之其饮食衣服诸有所需皆师自造自与不假他人此儿年十岁自知好学能书能诗内外典籍过目能诵至十五岁其师率之同谒三昧大师受沙弥戒未三载其师得疾甚笃嘱此子曰吾疾不能瘳矣吾去后当前进寻明眼知识究竟大事甚勿滞此复嘱一弟子名法弘曰汝当终身随事师兄即承事我也弘唯唯应诺其师言此即化去此子悲恸师之恩顾闷绝几不返幸再苏而周师之后事事竣厌庵皆俗务乃忆师之遗嘱束装行李丁卯春造邵阳谒予五台庵中时弘与之影响也病僧见此子形仪端肃语音清亮识为法门良器不与众视之一日此子向病僧具陈出家始末极念受业恩深难报病僧曰既知师恩难报子作么生报此子曰乘参学发明大事愿效阿难尊者发愿将此深心奉尘刹是则名为报佛恩将报佛恩心奉报师恩可否病僧曰出家儿发言吐语要自有筋力始得岂可拾他人涕唾当自己心髓耶此子曰依和尚明教如何得报本师恩去病僧曰但要子真实见到行到不可徒以语言为事子今不必效他人开如是口且就本师自己分上作一报恩事更见亲切此子曰乘不知求和尚指示病僧曰汝师身后茶毗耶棺椁耶曰茶毗病僧曰圹耶塔耶曰圹曰何不与师造一无缝塔令师受用不尽乃见子之真孝也此。

　　子曰不知此塔作么生造病僧曰子但十二时中追寻本师即今在甚么处安身立命若寻着汝师安身立命处子自知造无缝塔则不劳病僧饶舌此子唯唯辞退三日后自诣病僧榻前曰前承和尚指示无缝塔今已造成呈似和尚不知可合和尚样否若依某甲见处此塔不用造作但将身心世界若佛若魔迷悟去来染净生死一切名相观之如幻如化本无所有毕竟空寂其无缝塔自然现前孤迥迥圆陀陀究竟坚固不可破坏堪与本师受用不尽病僧曰此与尔师有何交涉曰从此不生不死去病僧曰未也曰无彼无此去病僧曰未也曰见一切人即见本师病僧曰子但看一念孝心在甚么处可以不昧师恩此子曰乘从此以去与本师永无远离分病僧曰是则是子前来说若论此塔不用造作今已造作三日只造作得不远离三字只当的个塔基尚欠工夫在此子曰不远离三字早是缝罅再要施工即七花八裂去也病僧曰任尔七花八裂总动他不着此子休去日夜提撕语默无废是秋子归高桥明春复来登坛受具圆菩萨大戒一日请益病僧曰子先日为师造无缝塔至今不闻消息何如此子曰若可通消息即缝罅也病僧曰不然子岂不闻无手人能行拳无舌人能语无缝处正好通消息岂可作无用如如耶若论此事就到无缝罅处还是依通犹是外服更有贴体汗衫直须脱却若去此贴体汗衫方见本来面目此犹是百尺竿头事须知百尺竿头还要进步始得不然命根终是未断所以古人云撒手悬崖处分身万象中方有少分相应总之此事万一不得坐住愈进愈远愈剥愈光剥得无可剥处皮毛骨髓净尽无余方是脱体无依便能将十方世界大地众生诸佛诸祖捏聚成团放开万别吞吐自由纵横无碍纵到恁么田地还要在病僧手里验过始得珍重珍重。

　　示真觉受禅人

　　从上诸佛诸祖皆言出家儿但提向上一事但不知向上何事也若以出生死为向上此属修证边事何以言向上若以本无生死为向上此事不关迷悟真俗有情无情咸皆具足出家又何为哉此事若不分晓碌碌衣食思之何益此事又且置即今出家儿每每言为求出生死又不知将何物出生死若以身出生死从古至今一切圣凡谁能色身常住若以心出生死此能知能觉之心是生死本元无自性何能出生死若谓有常住真心本无生死既本无生死何假修为设虽本无生死非修证莫能显现既本无生死显现何得不显现何失既无得失又求显现何为此事不明出家何益虽是语默动静人事往来即如无主孤魂相似自己本命元辰不知杳杳冥冥逐物流转业尽报终命光迁谢那时还是出生死耶不是出生死耶此又且置即今日用间今日早起如是穿衣吃饭放屎屙尿迎宾待客礼几拜佛诵几行经困来打几个瞌睡明日早起来还是者些衣食茹退还是者些宾客礼诵有何新鲜有何增益试将礼诵为出生死耶待宾客为出生死耶以穿衣吃饭为出生死耶以放屎屙尿为出生死耶谛审日用此数事外毕竟以何行出生死若此数事外别无一行可举者每日人前言向上言出生死即是无惭人不唯欺人实自欺了也若谓别有念佛参话头工夫以为超越者究竟到头与未念佛未参话头者有何差别试参看病笔略语此。

　　示罕鸣雷座主

　　古德云大音希声大器晚成盖朝夕乱鸣旦暮可成皆小音小器也漂海之舶必假千工方成一成皆任重致远雷霆之声未见常鸣一鸣能惊人悚物然海舶乃无常之物必久成而后有大用雷音亦生灭之法音罕鸣而后则遍闻其萤火之光秋虫之响岂足以较哉试看三千大千世界器之大者也成住坏空皆经二十小劫又观无上正等正觉名之大者也从因至果皆满三无数劫是则速成决非大器大音亦不轻鸣实矣世之九流小技以成名者尚非一时一日之功而况出世大道无上真乘岂能造次而成耶自古禅律讲诸大宗师有得之难者有得之易者难乃易之因易乃难之果未有难而不至于易未有易而不从难来古人一时难易虽殊其见真行重均也近代出家儿不务古人实德实见徒贩虚名从禅者眉毛眼睫上都是禅唯恐人不知是禅师从讲者眉目眼睫上都是讲唯恐人不知是讲师从律者眉毛眼睫上都是律唯恐人不知是律师求其实禅实讲实律如古人者未识其有几非谓全无但希见希闻也罕鸣上座金台李氏子十一岁从本京观音庵和尚剃落二十岁从慈慧玉庵大法师听习经论复参证于蕴璞座主后从少林心月和尚入室主讲四五座从席者若干得法者亦众崇祯元年杖履南询明年春从南岳过邵陵讯病僧五台庵中盘桓久之语默举止曾无一些渗漏喜其为祗桓大树与天下人歇的阴凉因勘问向上事似曾未踏着病僧曰公讲尽一代藏教帝释雨华此事未明皆梦语耳公肯于此事上用心亦不甚难如拔草木之根惟恐其不用力用力必得如今参禅人不向自己脚跟下追寻根蒂返向册子上他人口角边觅话头此等作用未免向外驰求之失肯将参话头工夫着力在自己身心上寻觅更见着力更见切实大抵此事若明不是新得未明亦非久失但在人极力承当便能顿超佛地到此田地看他人参话头起疑情不若弄影忘形耳上座于此事透过可谓是真法师雷音一震大地惊闻狮吼一音百兽脑裂不即文字不离文字弘无碍之辩才不立一法不舍一法施无边之妙用如是广大自在甚深三昧本来具足但能放下一切圆备所以古人云撒手悬岩处分身万象中上座可不勉欤。

　　示自如定门人

　　子讳寂定寂者理也定者行也证入寂常之理安住不移故曰寂定寂之一字子知之乎试检点看内之根身外之器界若善若恶若染若净若圣若凡若空若有何者是寂即一切法既不是寂离一切法是寂耶若将一切法认以为寂此是心对之境非本然自性之寂也楞严会上如来与阿难指示寂常妙性从浅至深从微至妙初借境显见性寂曰手有开合见无舒卷圣凡净秽依报皆境也次借根显见性寂曰头有动摇见无所动圣凡染净正报皆根也是一切圣凡依正客尘边事惟见性寂然此虽示寂常尚有根境对待非寂也又会五阴六入十二处十八界皆如来藏妙真如性以显事事法法皆一寂常妙性此犹未也方即水即波即动即寂未得愈动愈寂愈寂愈动一寂一切寂一动一切动又一动一切寂一寂一切动全寂而动全动而寂必至后圆会七大清净本然周遍法界离一切法即一切相离即离非是即非即方是究竟坚固大寂灭定此是诸佛究竟受用处究竟指示处子造寂至此即与诸佛同一法身即与诸佛同一鼻孔诸佛即子入大涅槃子即诸佛转大法轮无二无二分无别无断故一切世间天魔外道凡夫小乘以所知心莫能测度用世语言皆不能入子到此田地岂不是一没量大人哉可以代佛大狮子吼也病僧如是说寂皆是依通境界未出意识分齐总是者边事与本来面目自性寂常犹未相应在如何得与本自寂常相应去咦鸟道玄关恁么去那边原不许人行珍重。

　　示德山住持灵宗禅人

　　向上一事为世出世间之大根本也违此根本为凡夫沉迷生死枉受轮回顺此根本为圣人超然解脱得大自在顺此根本如来有十种波罗密第一为檀波罗密乃至第十为智波罗密每一种有三相唯施金银等外财但曰施度若施身命等内财曰亲近施度若内外俱施亦不住施相曰真实施度如金刚般若经云应不住色布施应不住声香味触法布施应无所住行于布施其功德犹如虚空不可思议又云不应住色生心不应住声香味触法生心应无所住而生其心又云离一切相即名诸佛此皆真实檀波罗蜜明证也原夫吾人本有圣性不立一尘众生不觉妄见有山河大地妄见有自他身心有生有死有净有秽有圣有凡种种取舍重重障碍曾未觉知性净妙常本无所有如今欲复本无所有先将山河大地宫室财物一切俱舍复将身心性命一切俱舍生死烦恼俱舍菩提涅槃俱舍一切有为舍尽一切无为亦舍有亦舍空亦舍舍之又舍之一味舍去舍到无可舍处脱体无依灵光独耀那是本来面目更有何法而为障碍哉灵宗禅人南京宁国人年二十岁时来武陵进德山礼祖塔慨圣道场地殿宇荒凉香火寥寥遂下住脚向僧寮中借一小室栖身凡有行脚僧至即控衣钵之资恳留供养此即外财施得檀波罗蜜特持疏檀门募化修造毗卢殿大雄宝殿山门廊庑采木拽石搬砖递瓦不惜身命几经危亡此即内财施得亲近波罗蜜殿宇山门鼎然一新荣国主及士大夫推为本山住持禅人俨然一无事头陀不居功不矜长即不住相施得真实波罗蜜是如来甚深檀波罗蜜在灵宗禅人得之矣。

　　示无味参子

　　音参来吾语汝汝亦在病僧法中多年立名音参汝自参究音之一字是汝本来面目不是汝本来面目是假名不是假名向者里参得明白则不孤病僧与汝安名亦不孤父母生成汝身上不孤佛化下不孤己灵是谓有惭愧人是谓有大自在受用的人若向者里参究不出无有分晓一切俱失大可怜愍子汝试参看一切音声不出地狱声饿鬼声畜生声修罗声人声天声声闻声缘觉声菩萨声佛声此圣凡种种音声咸名因执受大种声风声雨声树木声山石声泉眼声岩窦声溪涧声江河声海潮声猛火声此一切无情音声俱名因不执受大种声钟声鼓声箜篌声琵琶声琴瑟声箫笛声铙钹声打扑声弓矢声此一切差别音声俱名因俱执受大种声如是三种差别音声摄尽世出世间一切音响汝谛观察微细究竟此等音声来自何方未声之前藏于何地去向何所声消之时归于何处若参寻此声来去之处不得则知此声来实无来去实不去当体寂然循业发现是知一切差别音声本一音耳但循染净之缘则有圣凡音声循有情之缘则有有情音声循无情之缘则有无情音声循象马牛羊之形则有象马牛羊之声循鸡犬昆虫之形则有鸡犬昆虫之声击金石则有金石之声击草木则有草木之声是则声相虽有种种差别声性本无二致十方法界唯一圆满常住寂灭之音循缘发现根根尘尘事事法法而音之自性清净本然周遍法界未有去来彼此之相是谓蜜音圆音清净音也子参音至此参亦多矣不惟参字多矣即音之一字亦不可立离音之外更加揩磨看是何等面目此中还有音参无音参有圣凡无圣凡岂不成一圆妙无碍大解脱人哉到此十方法界唤作色相亦得唤作声相亦得一即一切一切即一尽未来际受用不尽子可不勉诸可不勉诸。

　　示觉岸航子

　　呼觉岸禅人曰汝名海航汝自知之乎汝自指点现前身心世界何处是海何名为航现前行住坐卧善不善事动不动行种种取舍名为业海又汝心中善恶无记种种妄想名烦恼海不了现前幻化迷闷自心名无明海此四种海俱不与本有圣性相应俱名幻海苦海又此四事虽种种苦恼不同而无涯无尽均也故俱名为海此四海漂没一切众生从无始以来生而复死死而复生头出头没无有了期其中苦恼就是如来广长舌相难以尽宣欲超诸苦海惟智能度以般若智慧照此身心当体全空而生死烦恼业与无明了不可得身心世界同一大寂灭海大寂灭海者即诸佛众生身心世界同一不生不灭究竟坚固不动之体无二无二分无别无断故无有涯际不可测量故云大寂灭海是则迷之见有身心即寂灭海成生死海悟之即生死海是寂灭海迷悟迥别身心曾无移异汝欲知生死海么即汝现前身心是汝欲知寂灭海么亦汝现前身心是欲从生死海入寂灭海须驾智航生死烦恼业与无明一切苦海超然直渡既归大寂灭海有无量无边无穷无尽称性不可思议功德妙宝采取满航从寂灭海逆流而出入生死海中普施一切引导有情同归大寂灭海名倒驾慈航是则从生死入寂灭海名智航从寂灭入生死海名慈航慈智异名总一全体大用终日生死终日涅槃终日涅槃终日生死生死涅槃往还无碍岂不是大解脱大自在耶子到此真实受用田地则不负汝之名须知别有不假梯航一句作么生道咦鸢飞戾天鱼跃于渊珍重。

　　示本一颐子

　　子名颐汝知之耶颐者口旁也口门上下二关之中因颐中虚能吐纳活泼所以能养其生也观颐慎言语则吐得其善老氏曰善言无瑕适又云美言可以市有云一言兴邦一言丧邦是知颐之所吐关于身命家国安危所系可不慎欤又观颐节饮食则纳得其善老氏曰五味令人口爽首楞严经云食甘则生食毒则死有云饮食过度便成疾疹是知颐之所纳关于身命存亡身命存亡亦关于家国兴败而颐之所纳亦不可不慎是颐之所吐能护生颐之所纳能养生是颐乃有生之大本也。盖出家儿遵佛戒清净活命远离四口食名正命。食此食总是段食以形色为颐能纳形段之食。有触食。以阴隐之气触物气而生此形。气之颐皆属于色也。有思食识食颐在于心。此四种食。虽优劣不同。能食所食。俱属有漏。诸佛菩萨以智为颐。所食皆智。能养法身慧命。此颐外食。有情无情佛魔境界。皆化为智慧光明。首楞严经云常光现前。根尘识心应念化成无上智觉是也。又此颐内食清净法性。以法界广大无边而智颐亦广大无边。心地观经云。譬如飞鸟至金山。能使鸟身同彼色。首楞严经云。尽真如际名远行地。此皆内食法界以养慧命。此颐能吞吐佛魔一切境界。圆觉经云有大陀罗尼门名曰圆觉。流出一切清净真如菩提涅槃及波罗蜜教授菩萨。既能流出出世间法。亦能流出世间诸法。此皆吐一切法也。又云法界海慧。照了诸相犹如虚空。此皆吞一切法也。子具此颐。随吞随吐随吐随吞。纵横自在。虽佛魔无奈子何也。此所吞吐俱属无漏。须知更有一颐。不涉名相。昔庞公问马大师曰。如何是佛法大意。马大师曰待汝一口吸尽西江水即向汝道。又宝志公有书与思大禅师曰。可入廛垂手。上助佛化下利有情。终日兀坐寒岩目视云霄。有何利益。思大师曰十方诸佛一切众生。被我一口吞尽。有何佛道可成众生可度耶。子观古人开如是大口。安顿在甚么处。又看此口是子本来面目不是子本来面目。子知此口在处么。蚊子嘴尖跳蚤嘴乌。

　　示万白颢子

　　音颢。粤西全州蒋氏子。幼辞父母。之道州投师披剃。以灾畬为生计。偶自叹曰日日惟身口是劳。与俗何异。何不从瓢衲更快活耶。同事喜其言。约同行脚。一日辞师。师不拒。遂束腰包杖笠。一行五七人。初至南岳遍参隐者。湘西诸道场地一一历过后。至邵阳谒病僧。见其老成。安于厨房作碗头事。大众食后自方食。庵中成规凡各寮执事都在饭堂受食。病僧每饭罢经行时。见子事众毕方就饭堂。自己一人跏趺端坐。诵供养咒出生然后方食。病僧私自叹曰。此人貌虽不扬。颇有信心。此时是众食后。乃懈缓时。又事众后乃劳倦时。而敬谨不失。此亦可取。期年终始一如。乃命归堂。昼夜礼诵不懈。骨力渐变。音声宏大。身短骨粗。背厚胸宽。枕骨似活珠火焰两翅。可为奇相也。病僧每私为子喜。在堂中未二载。首楞严经能背诵。安为副悦众堂中领众礼诵规矩。及库中钱粮出入数目皆子一人任之。如是经十六七年。曾无异言。无一难色。凡新到归堂和合如水乳。去者亦无留恋。俨然一木偶人耳。凡有错误规矩处。顶石跪香。重责重罚。经过多次亦未见一辩言作一苦色。病僧居邵陵二十年来。如子之死心。如子之久远。指不能再屈也。但与之语论。蠢蠢然无一知见。每被呵责。亦欢喜领受。一日谓子曰。汝如是蠢自无厌乎。子曰智慧孰不爱耶。根器已定自不奈何。病僧亦呵之曰如是则众生根器只作众生耶。久之又安慰曰。子之蠢与子有大饶益。子知之乎。曰不知。病僧曰子依病夫住二十年。曾不妄想诸方参善知识去。随喜名山道场去。亦不妄想习听经论去。为人师范去。亦不妄想住岩穴提吊罐安隐去。闹市中大路傍结人缘去。如是种种妄想被子一条蠢铁杠子当门拦住。一些动不得。始得心地泰然。二十年来礼诵精勤任劳常住。种种成就皆蠢之力。此蠢铁杠子拦住一切妄想。久久凝定化为智慧光明。照天照地。得无师智自然智无碍智。那时方知此蠢是子助道因缘。是子大善知识。将此智慧并前蠢铁杠子再加精进。融入萨般若海。直至此蠢本来面目。天不盖地不载。火不能烧水不能浸。不知有佛不知有祖。不知生死不知涅槃。蠢至于此更有何蠢而过于此蠢者哉。世语有云。聪明是大作用。痴聋是大受用。世之痴聋尚有受用。而蠢至于此其受用又何如哉。有云青山白云父。白云青山儿。白云终日依青山。总不知此蠢之明证也。子勉之。

　　示归宗源戒子

　　归宗新戒讳照源。念病僧衰老。难于应酬。同觉岸上座卜地隆回结庵。为予休老之计。甲戌后八月。予之武陵礼鉴大师塔。源公闻之。追至德山。欲迎归隆回。病僧欲至澧荆。谒诸胜迹。未果。公将辞归欲求一语为法中证信。拈香三请。病僧见其殷殷一念可喜。乃呼其名曰。源子谛听。今为汝说。汝但依自己名而究其实。即本参语句。便是出生死的径路。不须别觅玄妙话头。汝将照源二字时刻提撕。何者是照何者是源。如日月灯水镜珠之光。俱有照用。此皆色光非真照也。源者水之根本如江河溪涧之流。皆有本源之处。水得其源。千流万派悉皆得矣。水既有源。山林草木人畜万物凡圣诸法莫不皆有根源。如得凡圣根源。而天地万物无非己有。梵网经云此戒即是诸佛之本源。亦是一切众生之本源。首楞严经云凡圣同源缚脱无二。此源即天地万物诸佛众生之大源头也。子今用自己心光返照自己身心之本源在于何处。汝照自身源于父母。父母源于祖父母。祖之又祖源之又源。源至劫初。祖于一人。则得一国一洲有情之本源。初一人之身。或别界传来。或当处地水火风和合化生。是身之源亦本于四大。内之根身本于四大。外之器界亦本于四大。是四大为根身器界之本源。四大本于空。空本于无明。无明有二分。一分无知觉。为虚空地水火风五大。一分有知觉。为识见二大是。无明为七大之本源。如是观照则得十方无情有情一切世界之本源。此但照得有漏之源。无明无性转出无漏净智。出生一切诸佛菩萨圣贤因。果是净智。因无明转成。若无无明亦无净智。是无明又为迷悟智识之源。如是照去。则得圣凡有漏无漏之源也。此源依无明建立。无明无性全是真心。是真心又为无明之源。凡圣之源也。此源依真空建立。首楞严经云性真常中求于去来迷悟生死了不可得。穷源至于圣凡迷悟不立之处。方是究竟源头。得此源头便能出没圣凡。逆顺自若。竖去横来。更有何法与子为障碍耶。岂不快哉。此得有为无为之源也。病僧如是说话大似泥里倒。泥里起。须知别有干净一句。纵得干净去。未免知见边事。如何得不落知见去。咦。石底冷音响不尽。猿鸟从来不解寻。子应慎之。

　　紫竹林颛愚衡和尚语录卷第二

　　　(盛京锦州府锦县　　王门夫人李氏发心
　　喜刻
　颛愚和尚语录第二卷计字壹万零六伯四十
　　该银陆两参钱肆分意荐
　中宪大夫嘉兴府知府先夫王公号遵度仗
　　斯般若之因早证菩提之果者
　　康熙十四年正月　　日楞严藏经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第三

　　住南康府同安寺嗣法门人正印重编

　　法语

　　示宽居用禅人

　　禅人讳用字宽居。乃滇南黄氏子。少从父宦游寄于建业。见诸缁素高人聚会。间莫不以尘外事为舌之先锋。禅人父子兄弟从是深知有此事。恨其所闻不早也。次复游于集生余公之门。禅人益坚其信力。每自叹曰诸佛清净法身乃人人本有自性天真佛也。如何不如佛广大受用。枉自曲曲甘为生死烦恼所欺诳耶。决志出家。知父母不从。私于阿兰若处自断其发。易从僧服。父母闻之。知其志不可回。探其心之所向。禅人曰子久慕匡山憨山大师之名。自己从憨先师法派立名广用。一心入匡山。事先师塔以尽法属之心也。父与弟从其志。同送至匡山法云寺。设斋礼先师塔于五乳峰前增一智慧幢也。父与弟别去。禅人礼诵精勤。入众作息了无俗习。公子富贵之态即久。从善知识炉韝中锻炼出来亦少有如是之纯素也。真为可尚广先师末后光明。知禅人有望。病僧为先师扫塔因缘。休夏山中至四月八日。禅人同众入坛已圆菩萨大戒。一日禅人作礼曰。请和尚垂示一语以为大事证明。病僧曰若论此事只贵直下承当。便能顿超佛祖之外。即今诸人日用六根门头历历孤明本无覆藏。那有遮盖。只因不肯承当。故为物所转。即迷己为物之过也。当时释迦拈花何等直捷。迦叶微笑何等快便。后达磨至震旦。遇神光问曰请师安心。磨云将心来与汝安。岂不涉于语言。光云觅心了不可得。未免落于知解。较之释迦拈花迦叶微笑。岂不千里万里去也。后至五宗各为奇举。其中有出格大人举扬此事。间有超过释迦老子者不少。但为一种钝根阿师不奈何。教参话头什伯。或可望其一二。如何近来诸方善知识不体取我觉皇教外别传之旨。学人初入门来不以本分事相待。就问做何等工夫。便教参话头起疑情。个个都入鬼窟洞里东钻西钻胡撞乱撞。迫得神识恶发。或现一虚廓境天地俱空。或现一寂灭境身心不有或现一智慧境能说偈颂或现一神通境有种种妙用。便以为悟道。便以为参学事毕。岂知内有魔所摄受耶。岂知为阴境所迷乱耶。其实参话头乃古人一期方便。不可以为常习。常习则近俗。近俗则成执。成执则生迷。生迷则致倒。而魔王外道或伺其便。参学人不可不慎之。不可不慎之。禅人决不可为禅病时气所侵。当体取佛意。但放下身心便无片事可得。岂不是大解脱大自在。其广大妙用非思议可及也。禅人应勉之。

　　示天衣昙子

　　音昙行者乃湖南永阳王氏子。自天启丙寅秋至邵阳谒病僧五台庵中。至丁卯四月八日剃发随众服役。往来精力向前。不生一毫倦色。一日辞病僧欲往诸方行脚。立意十步一拜至南海。愿亲见观音大士。病僧老病残躯。虽无人给事饮食汤药亦不忍屈其高尚之心。但嘱之曰。子此一行似与病僧再见难期矣。如亲见观音大士。承菩萨手摩子顶。菩萨分青莲华座与子坐。得无量神通无量三昧。须知菩萨更有深密处在。如亲到菩萨深密处。方知五台庵中大士阁前错过多时了也。

　　示石印常上座

　　戒之一字亦是引导众生之名。但简点内之身心外之世界。圣凡因果皆是梦幻不实。戒之一字何处安立。若将世出世间种种名相不实之法一眼看破。便见自己本来面目。若真见得自家本来面目。就是戒之本体。就是诸佛诸祖大地众生之本体。此是自性清净戒本无名相。戒体二字亦是强名。公于此荐得则知戒体备在己。不假外求。未受之先不曾少一毫既受之后又岂能增一毫。是则尽十方世界无始无终。浑然是一轮金刚戒体。无有缝罅有何得失有何持犯。此之戒体能主宰十方诸佛诸大菩萨世出世法。而诸佛菩萨虽是终日依倚必竟不得其边际。亦不能得其终始。做尽伎俩奈不他何。无可奈何只得向第二门头横说竖说。末后拈花皆是门外打之绕。总是屈气不能伸耳。公直向本有中行去。岂不是大解脱大自在。岂不是顿超佛祖之外。诸佛菩萨又奈得公何。诸人不肯向自己一念未生前放舍身命。所以被诸佛诸祖盖覆。不能超越诸佛诸祖之外。此是自己纡屈。非佛祖之咎也。异日公拈香请益曰道常年七十有六。乞和尚有捷径工夫指示一二。病僧曰求捷径要见弥陀佛去。要往天堂去。要往地狱去。要了生脱死去。公忽然如梦觉曰可惭可愧。病僧曰公欲求捷径因甚么又道可惭可愧。公不语。病僧曰何不道一句看。公曰不唯道常道不得。就是诸佛诸祖何曾道得着。病僧曰若诸佛诸祖道不着。公又看诸佛诸祖道得是何物。公曰和尚惑乱人作么。病僧喜曰只此道不着三字便是公放舍身命处。善自保重。勉之勉之。

　　示西意法子(即音源)

　　西意法子讳法诵。楚云阳人。初至邵陵谒病僧于五台庵中。知为法门良器。相与抵对。深有契入。复归故里。唯道是事。乙亥秋。病僧为礼青原祖塔。经云阳。子闻之相迎至玉莲庵。住旬日。俶装行李随至青原礼祖塔。后以山中秋深渐凉出山。在西峰寺挂搭。子拈香请益曰法诵自五台亲近和尚以来。至今有六七载。幸又得侍和尚左右。不可不谓之因缘也。愿垂一语以作证明。病僧喜曰子近来。吾语汝。子名法诵。汝自究竟法诵二字何在。先法后诵法自何显。先诵后法诵依何生。又法不过教法理法因法果法。又世间法出世间法。总不出六尘边际。诵属音声语句。究之咽喉唇齿心舌都属于根。究竟法诵二处皆根尘识心边事。根尘无性同于交芦。识性虚妄同于空华。根尘识三既无。法诵从何而有。子着力究看。法诵二事还是实有实无。若无世出世法皆成断灭。若实有又无可觅处。毕竟要实实指点出来。法是何物。诵自何生。要见法诵真实面目。则不负其美称也。子即今以唇舌音声日诵楞严法华。乃至诵尽我释迦老子一代藏教亦是虚妄。如汝一舌能诵十方三世诸佛法藏。亦未是法诵本来面目。又如汝一人舌根动十方三世诸佛诸大菩萨声闻缘觉同汝一舌尽未来际常如是诵。亦是虚妄边事。又甚至尽法界中微尘国土诸佛菩萨一切圣贤及诸天人修罗地狱饿鬼畜生同为一舌常如是诵。亦未见法诵本体。又乃至十方世界山河大地草木丛林一切圣凡情与无情各具无量舌根同如是诵。尽未来际无有间断。亦未是自己真实面目。昔东印土国王请第二十七祖般若多罗尊者斋。众僧皆诵经。唯尊者不诵。王问尊者何不诵经。尊者曰出息不涉众缘。入息不居阴界。常转如是经。百千万亿卷何止三卷五卷耶。其实般若多罗尊者如是转经亦只者边转。与那边犹未相应。在昔有婆子具白金千两遣使请赵州转藏经。赵州下禅床绕一匝。向使者云回去报婆知。老僧转藏经已竟。使者回举似婆。婆云我请和尚为我转全藏。只转得半藏。据婆子如是说话。超越东印土国王多矣。是法是诵是真是妄。是全藏是半藏。赵州颟他不过。昔六祖大鉴禅师云。心迷法华转。心悟转法华。六祖此语亦是一时应病与药。若论真实法轮。岂有迷悟能转所转耶。子看三尊古佛如是转经如是诵法。是常住法是败坏法。子若究取真实。即今行住坐卧色香味触都是法轮常转。若未到真实田地。任尔一口吞尽十方世界不露一尘不露一字。又能吐出十方世界有为无为一切法相。亦是者边事。子应勉之勉之。

　　示云谷上座

　　丙子休夏。吉之万安苏溪郭子桂柏园中有云谷开士乃博山室中上首。往来其间。盘桓久之。一日出此卷首题乃焦弱侯真迹法海津梁四字是人以供博山云谷公辞博山之仰山欲为洒扫祖地。博山和尚即将此卷授公以为付法。复为发之有四十二句不落义解分别。但随语到成句真一字一点都是一个铁囫囵。无丝毫缝罅。任之诸佛诸祖也无有下口处。真作家妙手格外津梁也。公欲病僧一语以为相遇信具。私谓博山既言之于前。超越远矣。自亦不好随之于后。只得入草藏身别行一路。盖法海者。法是通称。有世间法出世间法。世间法有无量无边。名为无明海。藏识海。烦恼海。业海。生死海。世界海。众生海。人我海。幻海。苦海。此世间法海也。出世间有无穷无尽法门。名寂灭海。性海。心海。觉海。智海。涅槃海。功德海。庄严海。解脱海。愿海。此出世间法海也。津梁者亦有世间津梁出世间津梁。众生乘世间津梁。背寂灭海入生死海。诸佛乘出世间津梁。出生死海入寂灭海。此是世出世间法海津梁也。更有超越世出世间法海大津梁。亦要透过方有自在分。方能将一茎草作丈六金身用。将丈六金身作一茎草用。能拈弄得诸佛诸祖。不为诸佛诸祖之所拈弄。方是大解脱。不然只在世出世法混来混去。终不脱法缚。都是法海中没死汉。如何是能超越世出世间大津梁。如有外道问佛不问有言不问无言。世尊默然良久。外道礼谢曰世尊大慈大悲。开我迷云。令我得入。此便是超越有无迷悟圣凡世出世间大津梁也。如有僧问马大师离四句绝百非请师直指某甲西来意。马大师曰我今日头痛不能为汝说。问取智藏去。此亦是直超世出世间佛祖知见大津梁也。又如有僧问睦州祖意教意是同是别。州拍露柱云。青山自青山。白云自白云。又有僧问沩山。闻师有言有句无句如藤倚树。忽然树倒藤枯句归何处。沩山呵呵大笑。又如赵州有云有佛处不可住无佛处急走过。又如船子和尚有云藏身处没踪迹。没踪迹处莫藏身。此皆是不涉有无直超世出世间大津梁也。且如现前不落佛祖行径。直超世出世间大津梁一句作么生道。咦。洛阳桥上花如锦。今古行人几遇春。

　　示石莲际法子

　　云阳栖云山六通庵石莲际禅人。庄重闲雅超然不群。缁素之所推尚。壬申冬造邵陵谒病僧。咨决心疑。曰禅讲律同别之旨可得闻乎。病僧曰禅人讳甚么。曰法际。曰号甚么。曰石莲。曰是同是别。禅人默领其旨。随喜病僧说戒作法生希有想。念欲受戒。为衣钵未备。寻辞病僧而归。乙亥夏初。病僧为访旧识住锡攸之雨花庵中。禅人闻之。持衣钵而至。同众僧登坛次第受三堂净戒已完。将告归。病僧曰禅人求受戒今戒何所在。曰法际从今已去再违背和尚不得。病僧曰要真实道来。曰和尚当珍重恐有识者笑之。病僧曰何不平实商量。禅人曰若戒体有所在即有所不在。戒若可指即属染污。若不可指即属断灭。从古至今遍于法界唯此一事明明白白。现前受用无穷无尽。何用言语反为障蔽。病僧曰语言又是甚么。禅人曰法际颇知好恶。病僧曰善自护持。

　　示诩楷尘禅人朝南海并参诸方

　　昔马祖大师遣一禅人之南岳讯石头迁大师。禅人见石头礼毕侍立次。石头问曰大德何来。禅人曰从江西马大师处来。石头指一根木曰马师何似此一根木。禅人无语。回见马祖。祖见来便问可见石头否。禅人曰见。祖曰石头有何言句。禅人曰某甲侍立次。石头指一根木问曰马师何似此一根木。某甲不会。祖曰其木有几许大。禅人以手比之有几许长。有几许粗。祖曰尔与么有力。禅人曰和尚如何见得某甲有力。祖曰尔从南岳赍者一条大木来。岂不有力。禅人愧去。不知诸方将马师此语作么生商量。还是赏伊还是罚伊。若是赏伊。自心能持受十方三世一切色。心持一木有何奇特。是不足赏也。若是罚伊。心包法界岂一根木不许容之。是不足罚也。细玩马祖此语大似讥诮禅人将一根木置在心中不能超越自在。岂非迷己为物。为物所转。故发此语。是则马祖为人亦多从铲削一边去。若是有骨力的学人。自有转变处。未必一一皆依傍他人辙迹。病僧为人多从饶益边一味增长去尘。禅人发意礼普陀诸圣道场。并参知识。请病僧一语以为途中证具。病僧特示之曰禅人切不可希求妙悟。不可妄效诸方摇唇鼓舌横棒横喝。以为传持祖道。此是没量大人格外作用非辙迹可学也。禅人此去所经山水所见人物。勿论城隍聚落花木丛林勿分染净媸妍贤愚善恶。一一分明收入光明藏中。如到南海。南海之境著然心中。如到五台。五台之境俨然心里。如游遍中华国里。天下名山一切胜地及诸物类。禅人之心量岂不包裹中华一国耶。如游遍南洲所有国土及国土中所有人物历历分明朗然心中。禅人之心量岂不包裹一洲耶。如游遍二洲三洲乃至游遍一四天下或游遍一小千世界一中千世界乃至一大千世界。则禅人之心量周遍一佛刹也。乃至游遍一世界种诸世界种一世界海诸世界海乃至游遍十方世界三世劫海。尽虚空遍法界无一世界不游无一劫海不遍。无一佛不礼敬。无一众生不摄受。尘尘刹刹圆融互入。则禅人之心量与虚空等与法界等其广大圆融岂可思议哉。心等法界法界即心。法界心中何处得有世界国土山水道场。何处得有诸佛诸祖一切众生。何处得有愚痴智慧妙悟神通。何处得有生死涅槃佛法知见。此法界量中既一无所有。岂不超越十方世界三世劫海。岂不超越诸佛诸祖玄妙知见。从毕竟无中能毕竟有。从毕竟有中能毕竟无。者边那边无障无碍。十方世界总是一尘。一微尘中周遍十方世界。如是广大解脱圆融自在。不用求妙求悟不在多知多解。只从脚跟下步步行将去。行一处到一处。到一处遍一处。行遍法界。自然周遍法界。所知所见所言所行一一与法界等。不玄而自玄。不妙而自妙。是病僧教禅人只是步步增长将去。增长到与法界等。便是大超越大自在。禅人应谛信之。

　　示天随宜子

　　音宜字天随。江西螺川萧氏子。早年失父。有兄代馆成其学。自髫年喜近三宝不乐尘俗。虽有妻子俨如旅亭偶聚。了无爱结陈习。初依本郡青原山本寂和尚受优婆塞戒。独居净室供佛延僧。日夜香灯长明。朝夕礼诵不懈。虽是居家。全然出家标致。一日离别旧处。由楚地到邵阳谒病僧于五台庵中。投病僧披剃后。之吴下游历诸方有十余载。于崇祯甲戌夏月归来。自知悔过。病僧见其语默大越于前。乃授监院事。病僧卧疾邵阳二十余载。不胜其倦。行脚之心时时摇动。见一时院事得人。内外可托。私众一笠从舟下武陵。礼德山鉴大师塔嗣。过吉州礼青原思大师塔。乞食诸邑以增人信心为念。丁丑春入匡山为憨山先师扫塔。秋初因水陆多寇乱。不便游行。觅归楚道。经海昏登云居山。乐观祖庭胜概。为旧住持味白和尚与大檀越青屿熊公坚留。为洒扫计。病僧见祖庭荒残十分狼籍。不胜太息。乃暂与其欲。是年十一月十三日受事。明年八月中此子以院事付托于人。与二三同戒。讯病僧于云居丈室。病僧念其院事疲劳路途困苦。种种慰之欢喜。知五台院事非子不能支持。因促之速归。子将行袒右肩胡跪合掌白曰。弟子音宜初蒙和尚一子之慈。允为披剃。不觉宿障何深。违背和尚十余年。伶俜诸方全失法乳。及知归省侍立和尚。和尚又为云水相从。此是音宜自障。非和尚有意弃音宜也。音宜此来顶礼和尚是为和尚寿贺。甲子重新。望和尚指示一语。则不虚和尚容音宜在法中受生一回。音宜亦不敢不承和尚之法脉也。病僧良久乃曰子孤我处多矣。无一时无一事不是病僧指示处。岂有间乎。子既不能荐取。病僧亦不惜眉毛再为支离二三去。子名音宜既受其名须践其实。不践其实徒美其名。有何益乎。世出世间大圣大贤。出现世间种种示教。不过曲顺时宜。究竟至于向上一事。是知宜之一字该尽。世出世间圣贤妙道。子今但依此一字用作通身手眼。便是无碍神通究竟解脱也。宜者宜于理。宜于事宜于处。宜于时宜于佛祖不能到处。宜至于此。始有自在相应分。诸佛诸祖都是宜于一无所得。是宜之大安乐大解脱大坚固大受用处也。事宜者宜于可行。宜于可止。是行止尽善不失其宜也。理宜者宜于见性。宜于空相。是性相俱融不失其宜也。又处事宜于达理见性。宜于应事宜事即理。宜理即事。性相融通事理无碍。是事理双遮双照之宜也。处宜者或宜于僻或宜于市或宜于山或宜于水或宜于宽或宜于狭。是阛阓山林得善不失其宜也。时宜者或宜于先或宜于后或宜于延或宜于促或宜于急或宜于缓是前际后际及时不失其宜也。又卜处宜于知时作时宜于量处。乖处则时不兴。乖时则处不发。方世互生时处不二。是时处同致之宜也。又宜于时究竟至于三世平等本然一际也。宜于处究竟至于十方圆明法界无量也。宜于事究竟至于超佛越祖大机大用也。宜于理究竟至于离名离相无得无说也。宜到究竟田地。何事何理何时何处。到此田地。宜之一字亦是强名。无名无宜迥超法界。塞却诸佛鼻孔。杜绝诸祖口门。有何身心。有何善恶。有何苦乐。有何生死。有何涅槃。有何菩提。有何烦恼。是则生亦宜。死亦宜。在天堂亦宜。在地狱亦宜。在诸佛位中在众生界里亦宜。在戒定慧学在贪嗔痴聚亦宜。大亦宜小亦宜。贵亦宜贱亦宜。魔王亦宜外道亦宜。山亦宜水亦宜。风亦宜火亦宜。荆棘林中亦宜。明月帘外亦宜。歌舞丛中亦宜。粪厕坑里亦宜。得也宜失也宜。取也宜舍也宜。纵也宜横也宜。上也宜下也宜。无往而不自得。无所而不得宜。岂不是顿超佛地乎。岂不是究竟坚固乎。出家儿宜乎任么去。宜乎极尽去。宜乎不受染污。宜乎不受囊藏。子宜勉之。子宜勉之。

　　示阕止遂禅人

　　禅人生自瀛洲静海。赵氏子。髫年礼五台山龙泉寺本权耆宿。求披剃命名通明。即本权和尚之法孙也。久依觉悟法师习听经论。受法乳之恩深。欲终身依止更名全遂禅人。多技能。世智通利。于本分事未及究竟。发意行脚朝礼天下名山。便道海昏谒病僧于云居丈室。病僧喜其北人欲留伴老烟霞。寻命掌记室将半载。一日辞病僧之峨嵋以完朝山本愿。病僧深惭虚劳禅人。相伴多时。曾无一语有益参学。事不能强留之。将行欲请一语以为相遇证明。病僧嘱之曰。行脚一事乃出家人本分事。其得力处多种不同。有于各处名山得见真善知识。发明大事者。有藉山水之广大。开阔心地者。有即山水人物识取本来面目者。有见山水之灵能会取自心变化之妙能圆融无碍不堕枯寂者。悟入虽有多种不同。而所入本无异致。禅人此去到峨嵋。识得峨嵋真面目。方识得云居插禾茎茎皆是普贤妙色之身。茎茎皆是峨嵋大光明聚。若于此一茎了得。尽法界佛刹所有诸佛菩萨一切众生。世出世间染净诸法。师长父母诸有冤亲一齐见得。非远非近无坏无杂。若于此一茎不了。不惟一步一拜到峨嵋峰顶。纵到四大名山走遍四天下。乃至遍历尘刹历事诸佛蒙诸佛摩顶授记。恐于本分事犹未相应。在禅人此去须亲见峨嵋真面目。方信病僧不虚语。勉之勉之。

　　示超宗翼子

　　世出世间有无罪福。诸佛众生圣凡诸法俱不能到。故称之曰向上以显。世出世间圣凡诸法皆生灭门中事也。古人传佛心宗。不言心。不言性。而称向上者。恐人逐于名言堕于识见。故称之曰向上。曰本分事。欲人顿超身心世界。圣凡名相之外。直际本来面目而已。昔达磨大师为此一事。自西域远至震旦入嵩山石室中。面壁九年方得神光大师授受明白。是知此事难传非器故耳。神光大师复传僧灿大师。灿传信。信传忍。忍传六祖鉴大师。鉴传分两派。一南岳一青原。二派复演为五宗。五家虽是分门立号。开合不同。总不乖神光大师觅心了不可得之旨。再原之乃释迦老子末后拈花直示。不假言说。不落分别知解是也。五宗不依契经指示。而别号三玄五位君臣父子。曰向上。曰末后。用心何其密哉。奈何近代学人。不达古人用心。逐其方便。实其三玄。实其五位。各护门墙。互诤优劣。岂非将古人远离名言知见之用心。返成名言知见之境耶。试观觅心了不可得。如来末后拈花还容得许多分别否。学人不可不审此。超宗法子名音翼。在邵阳本地出家。年常入五台庵亲近病僧。从受戒礼诵行持。事事不逾病僧规矩。缁辈中受戒者胜多信心。如翼比似。指不能再屈也。自甲戌秋行乞诸方。翼曾步迹觅我于茶陵之东山。一晤即归。己卯冬复远来讯我于云居明月堂中。与上宇吕居士同侪居士先归。翼同坚冰雪之心。深结风寒之骨。明年将归。请益一语为后日证明。病僧喜曰子欲真实出死生。不在玄妙知见。不在善巧语言。但只放下身心本无片事可得。菩提涅槃乃无处安立。将何为生死耶。放下身心佛祖尚无处安立。又将何为众生耶。如是放下去。不用思惟不用解悟。不用劳筋苦骨修习。不用施工加行修证。本来圆成曾无欠缺。一向为身心蒙蔽不得受用。一旦放下身心本来面目。当处现前。何等广大。何等清净何等光明。何等自在。尽十方世界。是自己一个大解脱门。尽十方世界是自己一个大寂灭海。尽十方世界是自己一个大无尽藏。如是广大境界。惟自信耳。切不可向教演宗乘名相中走作。始可谓之超宗真语实语。

　　示元白可阇黎

　　可子原楚南都梁邓氏子。幼年同父笃志学佛。有禅人号觉树者。为五台庵作佛缘事。至武攸与子因缘相契。策引同父入五台庵。乞病僧披剃。病僧喜其来志真实。集众证明。同父一时剃落。寻与着佛袈裟顿入法流。未久。子与父私出院。去至益阳。父偶举旧疾化去。子周父大事复归五台庵。在病僧榻前侍立。期年复命归堂。同众修圆通忏。诵楞严经。乃堂中逐年定课。越明年冬结制修忏。得真实学人十五位。子居第二座。每参请次。知子有大树之望。病僧平常无作家钳锤。子与同志亦遁去。历庐山遍参隐者。嗣历博山三峰金粟诸大法眼。咸别目视之。依止密云和尚有年。复参雪峤罄山诸大知识。后深入天童堂奥。子离五台庵十余年。杳无消息。非子有忘旧时途次因缘。实病僧无教子之心也。甲戌秋。病僧之武陵礼德山塔次。之青原复入匡山。为憨老人扫塔。复礼云居祖庭。为当事坚留。同作洒扫因缘。子闻之觅我于明月湖上。一见头颅方正。大非昔人也。知诸方善知识。非徒以超佛越祖空谈为向上。实有转凡骨成圣胎手段。病僧有愧诸方远矣。子为天童同门兄弟邀去。住宝峰马大师道场。间上云居求一语为将来证明。病僧曰子浑身骨肉已属诸方善知识摄受。所有知见皆从善知识棒头口角发起。天童室中视子为己有。病僧岂肯妄加染污。每请每辞。子为天童入塔重事先出山归途访旧知止于江上。病僧为逸老之计访船。子旧迹泊舟于云间。子得音抱目疾而来相见。于苇蓬之下将归。复拈香请曰。音可不才。未久侍和尚。罪固深矣。曾闻世书有言。才不才皆子也。和尚何独弃音可于门外耶。病僧念子目病。乃谓之曰子历诸方。佛法知见已逼塞虚空矣。病僧举笔无处加点。只得将错就错。为子之绕一上。古人有云金屑虽贵落眼成尘。此语三岁孩童都说得会得。若实其行。病僧实不能也。所以不敢在人前开大口说大话者此也。诸方善知识上堂能呵佛骂祖以眼中不见有佛祖也。佛祖尚不在眼。南岳青原又岂在眼耶。此二大老尚不在眼。石头马祖又岂在眼耶。临济曹洞云门法眼沩山又岂在眼耶。若尔诸佛诸祖尽不在眼。而拈花面壁扬眉竖目棒喝机用玄要宾主君臣父子又岂在眼耶。佛法知见都不在眼。而山河大地道场法具衣钵眷属付嘱法嗣又岂在眼耶。则知诸方善知识眼光照破大千法界。尽十方法界光明独耀。乃能开大口说大话。所以称善知识。子但如诸方善知识立在佛祖头上安命。空劫已前眼自光明广大。以法界眼照空世出世法。更有何法而作知见障碍哉。岂不是大光明藏。岂不是大清净眼。岂不是大解脱门。如是名字亦无所有。唯自受用。到此子与诸方善知识同一眼光圆照无二。子自珍重。病僧未免为剩语。

　　示无尽学禅人

　　禅人讳真学号无尽。北平人。因土性赋性二俱。质直无变无易。率常如此。禅人过南方随喜诸名山诸祖庭。参礼诸善知识。不曾染一些佛法知见。只是一直。末后登云居山。同病僧插田割禾修园种蔬。事事不在人后。因修罗汉垣安。禅人为西堂取石拽石抬石砌石。禅人独能首众。三五人不能举之石。一人能举之。风里雨里泥里雪里。禅人未少难色。一十八人未满三年几。经去。就独禅人与三五同志力如金刚。八风不能摇也。间或问禅人曰。正砌墙举石身劳力倦时还知有本分事么。禅人曰不知。曰砌墙就是本分事如何不知。禅人曰只知砌墙要坚固不知何为本分事。曰是会了不知。是不会不知。禅人曰会也不知。不会也不知。病僧笑曰只此不知二字不唯阎罗老子不奈尔何。释迦老子亦不奈尔何。所以古人道打破大唐国求个不会佛法的了不可得。勿论世出世法成圣成贤超佛越祖。尽十方三世一切佛法知见一味不知到底去。便是禅人大超越处。诸佛诸祖皆在下风。何以故。不见道成佛成祖皆第二门头事也。然则禅人还有同不知的道友也无。禅人曰无。曰尔砌墙的石头大则大不知。小则小不知。岂不是尔同条生同条死。不知的道友耶。禅人亦曰不知。曰石头即尔之不知。尔即石头之温饱。尔今离山三千里外。石头随尔来也未。禅人曰不知。病僧笑曰若知却不是石头了。是则是。向后逢人莫错举好。珍重。

　　示晦之明侍者

　　出家一事乃大丈夫行径。非将相之所能为。有能远离父母妻子亲友深恩大义。剃除须发乐于轻清而为出家。此名字出家非真出家也。此但远离父母妻子亲友所居宅舍。名为出家。剃除须发相出家也。若真实出家。要除身心我法二执。次除佛法有无知见。十方世界世出世间染净诸法。种种玄妙。种种名相。扫除空空净净。一无所有。于无所有亦无所有。方是真出家。到此田地则不被生死涅槃之所留碍。于无生死中示现生死。于无涅槃示现涅槃。所以生死涅槃往还无碍。菩提烦恼变现无方。小大融通延促自在。所以乃大丈夫事非将相之所能为。晦之侍者关中人。幼年为兵马离乱波流至江南。遇大将台宋老居士。识为奇器。携之行营坐帐有年矣。宋老居士多生从金刚种子中来。随所住处爱随喜诸祖道场。参谒诸方知识。出镇东粤。礼六祖大鉴大师塔。出入多在曹溪游观。遇憨山先师寿龛。自匡山返岭表归入曹溪塔中。有好事者开龛一目。先师全身俨然如生。爪发俱长。宋将台亲目其事。喜为唱导。将先师肉身以漆漆之。奉供塔殿之上。与六祖大师相比安置此。先师没世二十余年。重复出现于世。放此末后一段大光明。照耀千古。此亦奇特因缘也。晦侍者因昔随宋大将台出入曹溪。亦亲见亲闻憨先师始末因缘。触发多生般若种子。极欲出家。恨发不自落。屡辞宋公入云栖披剃。亦喜其云栖名刹也。归道经白门。是时病僧卜净后城紫竹林。禅人来参。病僧问云禅人从那里来。云云栖。病僧云云栖是净土法门。为甚么到者里。云特来亲近和尚。病僧云侍寮少人当随列去。嗣后遇戒期。禅人同众受三坛大戒。起名音明字晦之。戒期完。仍归侍寮。一日同病僧种紫竹。病僧拈一枝示云且喜禅人同种紫竹。还同般若种子得么。禅人云和尚得某甲亦得。病僧便放下云禅人又作么生。禅人作礼。病僧便休去。禅人至晚进方丈。复作礼呈偈云般若种子志同师。今日犹成忤逆儿。固我惭颜无著处。俾名何幸到山池。病僧征之云作么生是忤逆儿边事。禅人进前一喝便行。病僧亦休去。过旬日禅人拈香求法语以证明末后大事。病僧见禅人骨气超群。当家种草是以禅人出家始终因缘书之于卷。病僧晚年得此有力之子。可为终老之依托。因再嘱之云祖佛慧命子当继之。切莫辜负出家一段大事因缘。珍重。

　　紫竹林颛愚衡和尚语录卷第三

　　　(盛京锦州府锦县信官王世礽仰承
　中宪大夫嘉兴府知府先考王公号遵度遗愿
　　喜刻
　颛愚和尚语录第参卷计字玖千六百十六个
　　该银伍两柒钱柒分仗斯般若之因早证菩
　　提之果者
　　康熙十四年二月　　日楞严藏经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第四

　　住南康府同安寺嗣法门人正印重编

　　法语

　　示道生夏居士

　　净戒弟子夏音本新安人。客于湖南邵陵有年矣。其志好书好静。在同道中谦柔闲缓端肃澹如。为人所重。予自五台散席孤露江南二十余载。多居云雾之巅。因积异疾于甲寅春诣邵陵就医。赖众檀越结庵于双清矶。后为调息病躯之计。戊午春居士偕一二侣造予寝室。一见如故。稍谈愈契。别去孟夏居士以书通意。乞诸佛净戒予谓居士般若根深。乃能触发如是之速。遂许可。至后四月八日来庵营斋集众。于十方三宝座前自言归依佛法僧宝。受持五戒。如是三说。病僧为证明。从此相见益勤。相谈益深。语益忘而理益明矣。病僧自撰礼观音文。以授居士。居士依法薰修。虽在稠人众会中一无懈废。予谓居士曰若肯出家当大弘宗教。承病僧愿也。居士曰弟子有老父老母在。若终父母之事决从师矣。庚申居士接家音。父病笃。二子因痘俱病。目居士虽有归事之行。其心澹泊如常礼诵不辍。诸人所难。予叹服。居士胜我远矣。此等定力不是一生一劫而来。乃能坚固若此。居士将行。拈香请益曰。弟子此一回老父病愈。事养期年方来。若父见弃。有意庐墓三载。大师可许否。病僧摩顶谓曰居士真吾弟子。所言皆予未遂心愿。居士行之。即病僧行也。乃为发宣此行。若论佛祖无别奇特。即此一孝心便是。但扩而充之。深而远之。即与诸佛诸祖把手共行。经云释迦牟尼佛成无上觉。初结菩萨波罗提木乂。孝顺父母师僧三宝。孝顺至道之法。孝名为戒。亦名制止。是知诸佛无量法门。不出一戒藏。一切戒法。不出一孝行而已。是知菩萨万行。以孝为本。即释迦老子说法四十九年。不过发挥此孝差别之相。乃至末后拈花亦此一事。西天东土禅讲诸师雄谈阔论。拈椎竖拂皆此一事。总之世出世间。圣贤妙行世谛语言尽虚空界。无芥子许非孝道也。孝顺也。顺根本而行故。称为孝。世人以父母为根本。是以顺父母者曰孝。世人只见父母是根本。不知天地是大根本。是大父母。如水中鱼。小鱼只认大鱼。是父母不知水是大父母。设无水。大鱼小鱼俱无建立。是知水是鱼之大父母。天地为万物之大父母。世间圣贤悟此。乃体天地之心。仁覆一切。乃至鳞甲羽毛蜎飞蠕动草木之属。不妄毁伤。咸生爱护。此孝望凡常可为大矣。犹未也。天地是生生之机。生生以无生为本。是以界外圣贤修空趣寂以顺无生。此孝较前似深一步。犹未也。趣无生尚有背向。犹有住相。不知无生。以无住为根本。是以诸佛菩萨随顺无住妙心。终日生死。终日涅槃。终日涅槃。终日生死。者边那边无障无碍。方名究竟觉。究竟觉即孝之究竟处。是名大孝。广大孝。最大孝。无上孝。无住孝。无余孝。圆觉经云有无俱遣是则名为净觉随顺。即随顺净觉。随顺即孝顺也。是知成佛。但满其孝心。岂别有奇特玄妙哉。居士此一行一步要踏着此一孝字。亦要步步莫踏着此一孝字。若踏着时行也为斯。住也为斯。坐也为斯。卧也为斯。视听言动莫不为斯。如是行去。咳唾掉臂皆无违也。此事孝也。若不踏着时。行也无为。住也无为。坐也无为。卧也无为。视听言动俱合无为。如是行去。繁兴鼓跃皆无为也。此理孝也。古人云终日穿衣不曾挂着一丝缕。终日吃饭不曾啮着一粒米。终日行不曾踏着国王地。终日动不曾触着太虚空是也。若理事兼行可谓孝之极圆。居士如是行去虽与病僧遥隔千里。常在目前。居士作礼喜曰今日在大师前方知一字法门。书海墨而不尽。今日自信可称音本真是道生。病僧曰善自护持。

　　示都护稚隆李公

　　都护李稚隆公湖之蕲阳世家。父兄伯叔皆冠盖文武森然名族也。公初为中丞府参军。次推都护备兵都梁。都梁鸡肋之地。不足以当长才。每寄兴于诗酒之间。因有都梁游草而司院及诸当道无不改观推重。公间。礼司院。道经邵阳会予五台庵中谈次。偶曰余贪痴犹可。唯嗔疾难遣。每为忿怒所苦。禅师何以指示。病僧曰果无贪痴。嗔从何生。公默契其旨。复为演之。曰心无善恶。善恶从缘耳。法无善恶。善恶从心耳。如贪嗔痴本不善法。圣贤以无我心用之则成功德林。戒定慧本善法。凡夫以有我心用之。则成烦恼薮。是则诸法无性。缘会而生。识得缘生无性。则知诸法本空。诸法既空而贪嗔痴何由生耶。原其贪嗔痴皆一我爱也。因不明诸法无性无我。妄认为实。故生我爱。因爱我故而生贪着。因贪着故或有人损我欺我则生嗔恨。是则嗔恨由贪着我故。岂有不贪着而有嗔耶。是嗔从贪生实矣。贪从我生亦实矣。而我因不如实知诸法无性故耳。书曰毋意毋必毋固毋我。总一我字。有体圣言以功力降伏我心。若不如实知无我处。我根终是难拔。是故世之学舌尖笔尖。每言毋固毋我。及触事当情。我心炽然犹在。是不如实知无我之过也。抑人与物不出身心两法。身有形碍。可观食息取舍。有实作用。如何得扑灭而谓无我耶。心有知觉。可验视听言思。有实受用。如何得寂绝而谓无我耶。试为密照观察即如实知也。且人身虽有形碍。可观食息取舍。总不出坚湿暖动四相。发毛爪齿皮肉筋骨髓脑垢色是坚相。属地大。唾涕脓血津液涎沫痰泪精气大小便利是湿相。属水大。暖触之相属火大。动转之相属风大。人之一身检点将来不过此四种物。将地大为我耶。水大为我耶。若地大是我。岂有智人认着发毛爪齿等物为我耶。若发毛爪齿等物非我。随人欺凌也好。委曲也好。诟骂也好。苦触也好。何必贪爱而生嗔耶。若水大是我。岂有智人认着唾涕脓血等物为我耶。如唾涕脓血等物非我。亦可随人欺凌亦得。委曲亦得。诟骂亦得。苦触亦得。亦何须贪爱而生嗔耶。火大风大亦如是观。而四大非我实矣。人所欺凌委曲。乃欺凌委曲四大。非欺凌委曲我也。然四大非我易明。而人多有计心为我。最是难破。以能视听言思。能生死往来有实主宰故。此亦不如实知心亦无自性。试为研之。此心因四大和合妄成六根。六根四大中外合和妄有缘气于中积聚。思量计度假名为心。若离四大六根此心毕竟无体。将何为我耶。又则此心有四数曰受想行识。欲将孰为我耶。若都是我则成四。我岂有一身而有四我。若此四心非我。随人欺凌亦好。委曲亦好。诟骂亦好。苦触亦好。亦何须贪着而生嗔恼耶。设有欺凌委曲乃欺凌委曲受想行识。非欺凌委曲我也。如斯捡点。若身若心俱非是我。不应身心外别有一物私为我也。是则身心非我实矣。圣言毋固毋我亦是率性之言。人肯率性而行。则贪嗔痴皆成功德聚。又则此身四大合和曰生。四大散离曰灭。生则先从风生。灭则亦从风灭。此身先因父母欲念欲行而有。首楞严经云观身动止。观心动念。皆是妄缘风力所转。是则父母最初欲念。及淫躬摩荡皆属风大。摩荡既久淫躬发暖属火大。是因风大相摩而生火大。淫躬既暖相蒸而生津液。属水大。是因火蒸而生水也。津液既交结以成胎。属地大。是因水火结成土也。是知此身生起先因心动有风。因风有火。因火有水。因水火相结有地大。又灭则亦先从风灭。如人能视听言思食息往来。皆风力所转。奄忽气绝神逝。不能视听往来。是风大息矣。初殒之人。虽无风力动转。身犹暖。火大尚在。殒久之身冰冷。火大亦息。如瓶中贮火。开口透气。火竟不息。覆口无风。火即随灭。是则身之风大既息。火亦随息。所以久殒之人。身无暖气。风火相持相蒸。能生津液。风火既息。津血不生。故殒久之躯化为脓汁干枯唯白骨在。此时水大亦息。白骨属地大。白骨久之又久化为灰尘。散尽归于虚空。到此时打破虚空寻前所爱之身毕竟不可得。而此身生从风生。灭从风灭。是此四大幻生幻灭详矣。如何于此腥臭四大之上妄生我爱。起贪嗔痴而自缠缚。又则此心原是六尘缘影。色来分别色。声来分别声。如镜现相。青来现青。黄来现黄。若离六尘。则此分别心毕竟无有。如何将此分别生灭去来之心妄执为我。起贪嗔痴而自迷颠。若人时时检点身心。密照观察。明知无我。则贪嗔痴不待功力降伏除遣而自不生。或曰若身心毕竟无我。则业报轮转圣贤修证皆成乌有。谓圣贤修证业报轮转则不无。皆无性无我故也。若有性有我。凡则决定凡。圣则决定圣。又岂容修证哉。又若有性有我。此则决定此彼则决定彼。又岂容轮转哉。因斯无性无我。故有业报轮转圣贤修证。是则世出世法皆是因缘合和幻有。更有真我一着唯人自悟始得。无容言矣。

　　示五峰梁居士

　　湖南武攸紫阳五峰梁老居士。忽悟生缘有尽。欲作来福。入五台饭僧。从予受优婆塞戒。法名音范。受戒讫。一日白予曰。老朽七旬。明知念佛成佛。但妄想不能遣。被他扰乱。不奈其何。求师指示。予曰居士年已七旬。还有好衣服不曾穿着么。曰弟子七十年来本地粗布衣服已穿足了。予曰居士还想好丝绵绢帛穿么。曰弟子田舍人家。岂妄想于此。予曰居士还有好饮食不曾尝着么。曰若论本地粗茶澹饭。七十年来皆已吃足。不过只是者个滋味。若贵人之食。天人之供。非弟子所望。予曰居士还想买田地起房屋么。曰弟子田地可以供朝夕。房室可以蔽风雨。纵无田地房屋。七十岁人亦不复作意于此。予曰居士还有恩不曾报么。还有冤不曾报么。曰弟子曾未有冤。纵有今为佛弟子。只有解又岂肯结耶。世间小恩颇酬一二。佛祖父母大恩。非一生一世可能酬尽。随分做去。亦不敢强作。予曰居士还有子孙之念未尽么。曰今幸有二子数孙侍前。颇知承顺。不可谓之无子孙。若是子孙后事。随他各人自己带来自己受用。天地鬼神尚不能与夺。弟子又岂能与之耶。子孙后事亦不敢妄虑。予曰老居士还有长寿之想么。曰福寿亦是前缘。非一时妄想可致。若一时可想得。诸人皆可想得。古今皆有不老不死的人。从古至今有几人常住。若论仙寿夭寿。亦非一时可想得。弟子今则年迫七十。往前纵多活几日。只有老景衰景苦景。决无三十二十岁强壮之乐境。又寿固当爱。能作为有益事能修行能报恩可矣。而今颓龄之人。只是吃饭穿衣而已。今日如是衣如是饭如是大小便利如是男女奉事。明日亦不过如是衣如是饭如是大小便利如是男女奉事。有何新鲜有何增益。依弟子拙见。人至七十岁寿可知足。往前再有不得不受。若无亦不敢妄求。予曰居士七十年来衣也穿足饭也吃足。子孙足。童仆足。田地足房屋足福足寿足。礼忏诵经冤亲平等。事事都足。谓妄想不能遣。还妄想个甚么。曰不知不觉便乱想去也。予曰此是无计散乱。非善恶妄想。吾今与汝指示一大妄想。则一切妄想都远走高飞去。若论居士事事都足。只是一件妄想不曾足。只不曾见阿弥陀佛。如今只是要见阿弥陀佛。茶里饭里只想见阿弥陀佛。行住坐卧念念相续只是者一个妄想。如铁囫囵相似。无斯须缝罅。一切妄想如何得入。若一切妄想不能扰乱。当下便是解脱身。后决定往生安养。面见弥陀。悟明心地。既悟明心地。百千三昧无量法门了然当下。岂非顿登佛地。居士唯唯领旨。昼夜只是一句阿弥陀佛无有间断。与二子朝夕课诵无少懈废。二子善能承事。孝敬如手足之应心。和合无碍。可谓难其父难其子。诚德星聚于一门。金刚种子自一会而来。不然何父子上下同志同心同见同行。若此在昔维摩诘庞公蕴。虽示居尘劳而超然劫外。彼出正法象法时不足为难。若居士父子出于今时末法之末运魔强法弱。而能全家和合。游心世外。实为甚难希有。若在名邑大邦。佛法兴扬之地亦不足为难。出此偏方僻地。曾不知三宝为何物之处。而能挺然独立。谛信无疑。不为患难逆境之所移异。更为甚难希有。此非一佛二佛三四五佛而种善根。曾于无量百千佛所种诸善根。乃有今日之信根信力。如居士生平善行笔不能尽。描将来所作亦不能先述。但粗计目前一二以鸣其后云耳。

　　示若讷舒公工夫切要

　　向上一事本无迷悟。岂容修证。既不容修证。何处得工夫来。凡说工夫都是第二门头事。虽是第二门头事。免不得做一番始得。做到那工夫不到处。知见不行处。方见得本无迷悟修证。而不碍修证工夫。其修证工夫总为消磨无始以来妄想习气。又妄想习气虽多总不出我爱为根。若大丈夫将无量无边妄想习气揉成一个我爱。以金刚王剑一挥直断。是谓顿登佛地。古人谓撒手悬岩处。分身万象中是也。倘未能顿断。便渐渐消除如是爱根。深隐微细。潜伏藏识。游戏诸根无少间断。若不谛审谛观细微觉照。一坐之间被他牵的天堂地狱走几旋。复犹不觉知可不慎哉。如斯我爱虽是游戏。诸根最切要处有三身语意是也。如是三处我爱出入最多。向此三处把定不要他行。或伏或断诸根自然清净。首楞严经云一根既返源。六根成解脱。一根归源六根尚尔解脱。此以三处伏断诸根岂不清净。肯向此三处做手脚是为切要。凡身妙行。行止安详。先人后己。勿矜倨。勿掉举。凡语妙行言辞柔软。悦可众心不违诤。不讥谤。凡意妙行举心动念平等一照。弗憎爱。弗彼此。若于此三处堤防。使我爱不行。而修身齐家。治国平天下。事事圆备。超凡入圣。亦不越此是谓出世大功德。出世大名称。世之功名谁与语焉。离此别求功名别求工夫别求玄妙别求解脱予不知也。若于我爱不除。纵得玄妙工夫。深禅大定。智慧神通。皆为魔业。若于我爱不除。人前不须说道理。说道理何为。人前亦不须谈佛。谈佛何为。不唯不须谈。亦不必信佛敬佛。既不从佛所行。信敬何为。此是老实说话。肯虚心一照。未始不无小益。若依此做工夫。又不必待林下时即。从今日始即从今日立地成佛。若待林下时才做工夫。即属休憩枯槁之行。若是向上人行。履决然不待。人都为一待字。担阁了一生。去也信之信之。

　　示屏伯王公

　　若论此事。不拣在家出家。贵在极力承当。便能立地成佛。屏伯王公年二十一岁。颖悟不群。内外博涉。蔬食已久。身心益壮。是知从清净慧根中来。胜性乃尔精纯若此。崇祯元年二月十九日。公造本庵。受佛净戒。病僧为证明。特曰戒之本体。未受之前不曾失一毫。既受之后未尝得一毫。其授受得失之迹皆随妄想分别耳。公之根性猛利。当究戒之本体。然本体既明。行迹无往而不随顺矣。行迹者。迷悟染净圣凡因果。得失去来是非憎爱是也。本体者。本无明昧清浊善恶业报。持犯取舍有无起灭是也。若不识戒之本。体纵使戒行十成清净。坐宝莲华游十方界。成等正觉转大法轮。皆生灭门中事。肯能顿超生灭。但看生从何来。灭向何去。看得生无来处。即生本无生。看得灭无去处。即灭本无灭。生灭既空。何处得有贤愚贵贱。长短高下。差别等相。若于此处放舍身命。是谓顿超生死。是顿登佛地。是随顺觉性。是谓金刚戒体。而苦乐荣枯毁誉起止。又岂能间夺哉。若然者便能出没自在。逆顺逢源。触处无碍。方是持戒到家。真实受用。大解脱田地。爰公之尊大人。六来长者与病僧有方外之好。凡书问往来唯以此事提撕。见谛高明。机辨精锐。六来长者曾受教于塘南王公。塘南王公与五台陆公密契斯道。皆法门正眼。陆公深入达观大师之室。则知公今日信佛冥心向上。实道脉有宗。可谓源远而流长也。

　　示菩萨戒弟子公茂谢居士

　　楚南古潭湘中。昔时佛法兴扬之地。南承衡岳。东接道吾石霜。西连大沩芙蓉雪峰龙牙。北近德山龙潭药山夹岭。观当时诸大老。往来上下湘地。乃咽喉之所。其兴扬光景不言可神会矣。病僧甲戌秋循方乞食。谒诸祖道场。过湘中度岁。于李公园中。率同志者六人乞佛净戒。病僧为证明。公茂谢居士更有超然处。是知湘中之地。佛法灵气尚在。公一日请益曰。诸佛向上一事可得闻乎。病僧曰若论向上一事诸佛诸祖亦无可奈何。因无可奈何。所以诸佛诸祖退身一步。向第二门头拈花竖拳。言向上言本来面目。皆无可奈何之举。总与那边不相应也。圆觉经云应当远离一切幻化虚妄境界。由坚执持远离心故。心如幻者。亦复远离。离远离幻。亦复远离。得无所离。即除诸幻。首楞严经云菩提心生。生灭心灭。此但生灭。灭生俱尽。无功用道。若有自然如是。则名自然心生。生灭心灭。此亦生灭。又云本然非然。和合非合。合然俱离。离合俱非。此句方名。无戏论法。祖师云与么也不得。不与么也不得。与么不与么亦不得。大抵诸佛诸祖只是一味铲削去。令人妄想灭尽。而本有自现。病僧不然。只教人增妄想。妄想增到极圆。亦与本体不相违背。居士可信否。公曰请和尚指示。病僧曰居士即今在甚么处。公曰不知。曰触公头觉痛么。公曰觉。曰触公足及左手右手觉痛么。曰觉。曰正觉痛时还护惜否。公曰护惜。曰离身一寸还觉痛么护惜么。公曰尚不觉痛护惜甚么。曰则知公妄想只遍一身只护惜一身而已。公欲顿超佛地无别奇特。只将一身妄想充而广之。广之又广至于周遍法界。则与诸佛同体平等。初将自身妄想。护惜自身之念。护惜父母妻子。与护惜自身同。又护惜奴仆象马牛羊鸡犬猫豕。乃至室中蛇蝎蚰蜒蚊蚋蚤虱蝼蚁等物。一一护惜。又护惜宫室饮食衣服。书剑等物。是一身之妄想。能周遍一家是为一家之长也。又将此妄想护惜邻友亲眷。周于一方一境乃至四乡。此妄想周遍一邑即为一邑之长也。又复周于一郡一邦一国即一郡一邦一国之长也。又复周于邻国诸国一小洲诸小洲乃至周于一南赡部洲即一洲之长。乃铁轮王也。又复周二部洲三部洲四部洲此妄想既周一四天下即金轮王。为四天下之长也。乃至周邻四天下或十或百或千或万乃至周遍百亿四天下。上至非非想处。下至阿鼻大地狱。若此三千大千世界同一个妄想。苦乐均等即三千大千世界之长。乃一世界之佛也。若周相邻三千大千世界。或十世界。百世界。千世界。万世界。乃至恒河沙数世界。乃至周遍一世界幢。或十世界幢。百世界幢。乃至不可说世界幢。是则尽一世界海同是一个妄想。此一世界海中所有世界。所有诸佛。所有众生。一一庄严一一供养一一度脱。是一身之妄想广之至于一世界海也。又将此周遍一世界海之妄想周于邻世界海或十或百或千或万至于恒河沙数世界海。或百千万亿恒河沙数世界海。至于一佛刹微尘数世界海。乃至百千万亿佛刹微尘数世界海。广之至于尽虚空遍法界一切世界海。同一妄想周遍护念。如护惜现前一身等无有异。是将一身妄想等遍法界其广大何如哉。若果以一身妄想广至法界。返观现前一身若有若无何生何灭何彼何此何苦何乐何染何净何圣何凡。即一日万生万死又何为虑哉。岂不是大解脱大自在。岂不是顿登佛地亦能超佛越祖去也。或曰纵使一身妄想等遍法界。或可顿同诸佛。何能超佛越祖。曰此妄想既等遍法界。此一真法界中岂有佛祖名位耶。是顿能超佛越祖非虚语也。又则诸佛诸祖一味铲削去。病僧一味增长去。即将妄想作等法界智如捏土成金。取水是酪。手段迥与诸佛诸祖不同。此亦有超佛越祖标格。居士应谛信之力行之可也。

　　示净戒弟子觉华林公

　　若论此事无别奇特。只是放下身心便能顿超佛地。今时学道种种取舍。要求妙悟要求辨才要求出生死要求大自在。乃至要求超佛越祖皆是取舍之心。我见未忘也。若无我见则种种驰求当下停寝。岂不是大解脱人哉。古云苟无烦恼等病。法身当处现前。是为明证。是则种种取舍烦恼起于我见。我见本于身心。故身心放下。万事毕矣。若放身心不下。当行时看是何物。行坐时看是何物。坐住时看是何物。住卧时看是何物。卧行住坐卧莫放丝毫缝罅。时时照管自有看破时节。到那看破时。诸佛将光明相好之身。广大智慧之心放在面前。亦无爱乐。何以故。从门外入者不是家珍。自能于无身中现种种身。于无心中现种种智。尽未来际变现无穷。从此诸佛诸祖尚不能瞒顸。而世间诸法又岂能障碍哉。岂不是顿超佛地是妙法门。宜尽心焉。

　　示熙明周居士

　　邵陵周子号熙明。宿植德本。具大根器。幼年性多自嗜。闻人说佛不言信。不言不信。但默之而已。病僧居邵陵十余年。未曾一识公面。一日同若讷公至庵聚首深谈。而信心愈坚。供养日密。相见日新。是知佛性转变在因缘时节。非人力所能强也。宅内修香水楼。上供阿弥陀佛庄严佛像。务肖佛是求公。一日来庵中痛为发之曰。闻公造佛欲求满月像无异于佛是否。曰是。但匠人不如意无如之何。病僧曰佛化身有三十二相八十种好。他受用身有佛刹微尘数光明相好。佛自受用身光明相好等遍法界。唯佛与佛乃能知之。纵地上菩萨不能知其少分。况地前菩萨乃至缘觉声闻人天智慧可能知之耶。上至菩萨下至声闻缘觉人天所有智慧。尽未来际求佛受用身光明相好不能知其少分。况自受用身可得知之耶。是以菩萨乃至三乘人天智慧欲以色相肖佛皆未能得。况世间一凡品之匠何能以色相而肖佛耶。故欲色相肖佛不如求心肖佛为得矣。心肖佛者先观佛无无明。自应莫生烦恼。观佛无嗔恨自应常生慈悲心。本是佛体而又同佛慈悲喜舍之用。体用肖佛非佛而何疑哉。岂不是顿登佛地。岂不是成佛妙门耶。公肯其说。复为探之曰。公今所造佛是心佛不是心佛。公曰造虽因心但色是外相岂可认作真佛。曰如何是真佛。曰心是真佛。曰何者是心。曰慈悲喜舍岂不是心。曰心则是心未必就是真佛。若论如来遍法界智慧色相皆属外相。皆心之用。非心之体。若得自心本体即是如来清净法身。何内何外何真何假。何心何色之分别耶。古人云识得心。大地无寸土。拈来一草一叶一尘一缕皆具如来全体。岂可于差别一相一好中求佛肖耶。又谓曰公欲成佛否。公曰不欲成佛修行何为。曰公已成大佛一尊何欲再成。公不语。曰公视现前土木金石纸素白　是自心否。公亦不语。曰公必欲肉身知心成佛。方是自己成佛耶。公猛省曰某从今已去广造金佛银佛泥佛木佛纸佛绢佛。即是自己分身无量。即是常住法身。再不分别谁真谁假谁内谁外。病僧曰岂非儱侗如如耶。公曰和尚再惑乱某甲不得。曰公已到稳当田地。善自护持。

　　示念心袁居士净土语

　　诸佛与众生共一法性。同是觉知无二无别。众生即佛佛即众生。平等故也。第众生之觉。觉知有身心有生死。有人我有憎爱。而生种种恼乱。业报生死苦恼无有穷尽。故名众生。诸佛同此觉知。能觉身心如幻如梦。本无所有非生非灭。无我无人。远离憎爱。无有烦恼。故名为佛。是佛与众生觉性本同。但有烦恼名众生。无烦恼名佛。故异耳。诸佛因觉身心本空澄湛寂净。而生种种光明相好。智慧神通。依报正报称满法界受用无尽。众生因觉身心实有。念生死念衣食念名利念欲色念睡眠。被此诸念染污自心。犹沙土浊于清水。汩昏未能澄湛映物。扰乱自心犹隙中尘。飞扬不定失空澄寂。覆蔽自心犹镜上痕。障蔽光明不得显现。故狭劣愚昧。沉溺苦海无有出期。是以诸佛愍念众生。虽有自性广大。法财不会受用。因所念狭劣。故能念之心不能超越。故示之以诸念佛净土法门。使所念殊胜。则能念之心自然清净光明超越世出世间去也。或教念佛名号。或教念佛光明相好。或教念佛智慧慈悲。是藉诸佛慧力光明。洗涤自己浮想杂念。诸念既尽。自己常光自然现前。与佛净乐无二。又念佛光明相好。将自念入佛光明相好之中。藉佛胜妙印我诸念。亦成光明相好。与佛无异。依报正报一切平等。究竟常住此二念佛实成佛妙诀也。或教念佛清净法身。即是自己本性。观自性真空非生非灭。不染不净不增不减。寂照含融周遍法界。此中寂而常照。名法性身。照而常寂。名法性土。身土一如。湛然常住。此亦念佛成佛。出生死最上一路。此诸念佛妙行。唯持佛名号一行。最简最要。一句阿弥陀佛。时时念去不著有不着空。自然圆妙。又仗弥陀愿力摄持自心。念佛为因。弥陀愿力为缘。决定往生极乐面见弥陀。此实念佛成佛无上妙圆法行。居士应勉之应勉之。

　　示止甫蔡居士净土语

　　盖净土者乃所依之境。清净能生人智慧光明。超出轮回生死究竟常乐故也。一切众生一念未生。者段光明清净本然周遍法界。是寂光真净土纵现出山河大地人畜鸟兽未尝不清净。众生不了六尘境界本自心光。妄生分别憎爱取舍。于轮回中自取生灭。故名秽土。是净秽之名。但因众生之念有分别无分别耳。众生妄起分别。即净土名秽土。众生一念不生前后际断。即秽土名净土。是净秽但转其名而性无移异也。若是大丈夫汉。一眼看破圣凡境界。当体全空。尽十方界是一寂光真境。其乐又何如哉。其或未能。但念阿弥陀佛净诸杂念。诸念若净。往生极乐花开见佛。自然发明无生法忍。此二净土皆出生死之要门。居士应信之。

　　示真复谭居士法名音瀚

　　古潭州南云乃江右与楚中两地咽喉之处。唐宋佛法胜时。南岳青原两宗衲子往来。必经此处。知当时不论缁素信此道者必半丛于市。自宋末至明初以来。法道渐微。南云之地亦随之阒寂。虽有古道场地。亦皆湮没无闻。自世宗年间法运复起。至于神宗时。又大兴禅讲律。皆得其人。长者宰官互相酬唱。一时内外诸大老光弥海宇。至于长汀幽谷处子小儿。皆知有佛法。此道不可不谓之复兴也。南云乃有真复谭居士诸上善人。常聚一处唯佛是从。故攸城环绕梵宇盛多。僧行安和。皆诸上善人道力之所持也。真复居士初访病僧。于五台庵中十余年来。书问不绝。知居士坚持准提咒大有定力。寒暑憎爱之境不能间入。在世谛中有如是自在。实为希有。病僧楞严经解稿成书。托居士成刻。居士欢喜应诺。期年梓讫。亦一广大发施。病僧甲戌秋访诸圣迹。初之德山龙牙诸处。欲问路青原。先访居士于古攸休夏。雨花庵中地僻园深。松长竹密。鸟语花香。流风疏月。与居士晓夜对坐心迹顿超。曾未有佛法世法差互之见。如是三月有余。俨若须臾。临别方言欲得一语。为一夏相对信具。行时笔砚收什。但应诺而已。病僧别后先至青原礼祖塔。次之西峰禅寺歇息。偶检居士来书云。唯殚精尽神于密也。一切人一切物皆一切己正密中广大实用。只此一二语则知居士已向百尺竿头进步。已向悬崖撒手。古人云悬崖才撒手。万象自分身。又云百尺竿头重进步。十方世界现全身。须是命根断时方见得一切人一切物。皆是自己。病僧喜为发之曰。若论密之一字亦是强名。本无言说。本无名字本无心识。故强名曰密。今从方便言说。略为显发。有密语。即诸佛总持咒语。及诸祖机语。在妙悟于意外不可思议分解故。也有密意即诸佛诸祖神机妙用。或语或默而归趋难解故也。不唯向上一事在于密传。即世间法非密不成。故曰天机不密四时何行。地机不密万物何生。人机不密万事何成。书云使由之不使知之。此世间成圣成贤之密意也。有密因亦名正因佛性此众生诸佛共有大根本。佛外无众生众生外无诸佛。心佛众生三无差别。故曰密因亦名密印。诸佛唯以密因印一切众生本来是佛。无二无二分无别无断故。故称密印。亦名密藏。即三如来藏。微妙圆融不可思议。故称密藏。亦名密身。华严经云唯一坚密身。一切尘中现。无名亦无相。普现于诸国。更有多名不复备举。总之密语密意皆本此秘密妙因。实相妙法也。使无此向上密事而密语密意皆虚作矣。居士今日透得诸佛密意语。默动静无非密处。一切诸佛乃自己已成之佛。欢喜礼敬供养不必更要作佛。一切地狱等苦乃是自己断不尽底妄想。急要救拔不可坐视沉溺。乃至现前蚊蚋蚤虱蝼蚁等物皆是自身疮癣疥癞。必要医得全体轻清方是大安隐。大自在大解脱。如有一物不自在。即自身血气不和。地藏菩萨云众生度尽方证菩提。地狱未空誓不成佛。此亦密证一心无余之实验。居士从今已去只以一密字广作佛事。受用不尽。如是密意岂有是非憎爱间之耶。岂有物我彼此隔之耶。岂不圆妙岂不广大。岂不解脱岂不殊胜。岂非顿登佛地岂非顿超佛祖之外。居士直恁么去。不唯天魔外道不能扰。即诸佛诸祖不奈尔何。善自护持善自护持。

　　示内白陈居士法名音潽

　　若论此事不在多知多能。只要直下承当。如何承当承当我心即是诸佛。果体诸佛既以密证我心而为果体。我心即是菩提涅槃也。既是我心即菩提涅槃。岂非我心即佛耶。心既是佛心。身从心转。身亦佛身也。身心皆佛。非佛而何。居士如是承当身心全然是佛。岂非顿登佛地哉。古人云不改旧时人。只改旧时行履处。居士既知身心全然是佛。只为一向错行了路头。走向众生队里名为众生。如今仍旧是此身心。只转回来向诸佛队里行去。岂可复名众生哉。现前眼即佛眼。常观佛相好光明。观一切大乘经典谛观三界有是无常是苦是空是无我种种不净无可爱乐。现前耳是佛耳。尝闻佛法音声。远离淫乱人我斗诤是非之声。鼻是佛鼻。尝闻出世清净功德妙香。远离世间男女身分欲爱之香。舌是佛舌。赞叹三宝发扬人善。远离两舌恶口妄言绮语无益之谈。身是佛身。常亲近礼敬供养三宝孝养父母。覆护一切远离诸天诸仙邪魔外道异类鬼神杀盗邪淫种种恶行。意是佛意。常念佛慈悲喜舍智慧光明。远离贪嗔嫉忿疑惑恶见种种妄想。现前眼耳鼻舌身意既远离众生旧习。则永脱生死轮回之苦。而众生类不能收也。眼常观佛。耳常闻佛。鼻常嗅佛。舌常赞佛。身常礼佛。意常念佛。是身心与佛常相聚会。行住坐卧须臾不相远离。实顿入佛类。若身若心无丝毫许为众生处。内之六根全然是佛。外之六尘亦全是佛。是则根境一如。彼此一致。日用周旋。事事法法广及十方。遍满法界。唯一佛体施诸佛用。别无片事可得。岂非广大解脱者哉。更有超佛越祖向上一事。应当荐取。古人云男儿自有冲天志。不向如来行处行。居士可不勉诸可不勉诸。

　　示闻孺尹居士

　　若论本分一事。只贵直下承当。不在工夫妙悟。纵使悟得十成。行得十成。证得十成。到头只成得个应化佛耳。于本分事全没交涉。如今诸方善知识。教学人参话头求妙悟。总为人信不及。承当不下。不奈何。生出许多计较。要人参要人悟。如有信得及承当去。用参何为用悟何为。楞严经云性真常中。求于去来迷悟生死了不可得。于今学人多分为一悟字埋没一生。全无出头日子。纵悟到佛祖头上。若不吐却终为智障。既有悟必有所悟理。是为理障。所以云门大师云。法身有两种病。般若亦有两种病。此病多因一悟字为咎。居士直下承当。自心即是诸佛果体。诸佛诸祖既以我心为极果。是诸佛诸祖皆吾心之影响耳。十方国土三世劫海情与无情亦吾心之影响耳。影无实体响无实性。岂不诸佛诸祖十方国土三世劫海情与无情都卢是自己妙心。是自己光明。是本来面目。更有何法覆盖不明。而别求开示求参悟耶。知此唤自己面目为佛为祖为世界为众生亦得。唤佛祖依正世界众生为自己本来面目亦得。所以道心佛及众生是三无差别。放舍身命便无片事可得。将手自摸自头是佛头。足是佛足。手是佛手。身是佛身。眼耳口鼻浑身上下无非佛也。外之山河大地情与无情亦无非佛也。古人云。若人欲识真空理。心内真如还遍外。情与无情共一体。处处全同真法界。居士知此岂不身心世界全是一个面目。现佛也好。现众生也好。现天堂也好。现地狱也好。现罗刹也好。现菩萨也好总是者个面目。分开也是自己。不分开也是自己。岂不是大解脱岂不是大自在。岂不是顿超佛祖之外。何处得有佛法知见。玄妙窠窟而为障碍哉。

　　示上宇吕居士法名音习

　　上宇吕居士邵阳东乡巨族。父子勤俭兴家。惟知有身家为上。余则视为闲事耳。病僧甲寅春入邵阳。丙辰年结庵于双清矶后。以调理残[口舛]为计。合郡士夫贤善以五台庵新成。规矩颇严肃。居士夫妇入庵同受五戒。同起法名。居士名音习。道伴名音翕。父亦领五戒法。名音璇。予卧疾澬江二十载。居士常年惟礼佛持经。随喜功德。访问师友为事。爱乐佛法。楞严经十卷能背持。此居士之精进可知矣。甲戌予持钵诸方。恨不能随其行。每欲寻迹就我一晤。为母老不敢私行为难耳。予丁丑冬谬膺云居洒扫之役。己卯冬居士安慰母怀。远问云居。一见道容大非昔日可比。知其胸中深有契入。在山同众饮食。同众作息。同众入坛受菩萨戒。恐母在家垂念。再三告归。将行拈香请益。病僧曰。我在邵阳。居士往来庵中。已盘桓十余载。今又觅我于二千里外。见病僧有何长处而能忘远近疲劳。为我殷勤一至于此。居士曰大师深处弟子何能知之。但见大师浅处与寻常僧俗迥然不同。故愿常亲近。不喜远离。曰居士见病僧浅处。可现前指出为汝证明。曰每见大师身不私安。有所作为。人皆乐从。语不私发。有所言说人皆乐闻。意不私欲。有所思念人皆乐合。每见大师三处清净与人不同。故生爱乐常欲亲近。曰居士爱乐亲近可欲学病僧乎。曰不欲学亲近何益。曰病僧身口意学佛之身口意。居士欲学病僧即学佛也。若学佛即佛岂容他说乎。如世百工学砖师即砖师。学木师即木师。学医即医。学巫即巫。学贤即贤。学圣即圣。学佛即佛。岂可名他乎。盖人一念未生前者段光明佛与众生无二无别。此是人人本来面目。亦名自性天真佛。是则人人本来是佛。但以所行所言所念与众生同故。名众生。若所行所言所念不与众生同。岂可复名众生乎。但身学佛身口学佛口意学佛意。身口意全然是佛。眉眼耳鼻发毛爪指皮肉筋骨浑身内外无针锋许不是佛。无针锋许不是大光明藏。无针锋许不是自己本来面目。但能学佛一切具足何须更待指示。居士即今还愿作佛耶。愿作众生耶。曰蒙大师如是指示。佛不愿为。岂为众生耶。曰何因不愿为佛。曰若见有佛可为与众生知见何别。曰不为佛不为众生毕竟为个甚么。曰弟子到此稍知好恶。曰如何是知好恶底事。曰从今已去遇佛即佛。遇众生即众生。但不生拣择耳。曰即此不拣择便是。居士决定信处应善护念。

　　示伯贤王居士法名音蓉

　　诸佛诸祖种种言教机用总是念佛一事。但有理事顿渐不同。究竟只是念佛成佛至矣。又则佛本是一。唯念有差别。因念有理事顿渐不同。致所见佛有法身报身化身不一。是佛无差别。差别在念耳。此念大开二种。一理念即念佛法身。亦有二种。一离名字念。但念一念未生。本无生佛之名。亦无罪福之相。但有佛见法见即属染污。失于正念。所以当时释迦拈花迦叶微笑不立言说。恐落名相。诸祖相传唯此一清净正念。所以祖师门下凡见人起心动念非棒即喝。如不棒喝即向异类中行去。总是善护念清净自性天真佛也。亦善护念一切众生。使其一念不生。即如如佛。是古人棒喝机用乃念佛之妙行。非别有奇特。此是离名字念。二亦念佛法身。亦不以佛念不以法念。不以有念不以无念。此与前念似同。此但见有法身可念。前念法身亦不立。更有超越此二种。俱为理念念佛清净法身也。二事念。其要有三。一口念。常持佛名号赞佛功德。二身念常顶礼恭敬供养亲近。三意念。有二。一念佛福究竟报身有无量无边相好光明。二念佛慧究竟智身有无量无边慈悲喜舍解脱神通。此三念五行。皆事念念佛报化二身福慧二严。是则佛祖言教。种种不同。总不出此念佛二字尽矣。又事念中五行唯持名一行最简最要。不用观性观相不用求解求悟。但持名号将无量劫来妄想习气都化为智慧光明。持此佛名时念念是法身现前。念念是光明相好。念念是慈悲解脱。岂不是三身圆现五眼圆明。唯此南无阿弥陀佛六字尽矣。何用别求玄妙。反为知见之累耶。居士宜勉之。

　　紫竹林颛愚衡和尚语录卷第四

　　　(盛京锦州府锦县信官王世礽仰承
　中宪大夫嘉兴府知府先考王公号遵度遗愿
　　喜刻
　颛愚和尚语录第四卷计字壹万贰千三百四
　　十七个该银柒两四钱一分仗斯般若之因
　　早证菩提之果者
　　康熙十三年十二月　日楞严藏经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第五

　　住南康府同安寺嗣法门人正印重编

　　书问

　　答思履王公

　　承佳命书法语。谨按禅关策进录二条不知可否。来书云病在道理话头作解。于生死分中全不相干。此真法语。是今古参禅人通病。非病过人不能知此。非到家人不能言此病。僧每谓此事不难古今人。难者只是我心不死耳。我心若死有何难易。有何取舍。有何憎爱。有何迷悟。一切人都是说得行不得。若说得到行得到。佛祖即我。我即佛祖。何须别求妙悟玄理。何必言难了又难。如今人举目观日月与古人一般见。此见岂非释迦当时睹明星之见。孔子当时观川之见耶。今人静耳闻钟鼓与古人一般听。此闻岂非释迦当时闻梵音之闻。孔子当时闻齐韶之闻耶。今人举手持捉与古人一般用。此手岂非释迦当时拈花之手。孔子当时援琴之手耶。今人运足行道与古人一般行。此足岂非释迦当时升天宫之足。孔子当时登泰山之足耶。若说今人视听言动不是古人视听言动。何故释迦也在此太虚空中。孔子也在此太虚空中。诸人皆在此太虚空中。共一太虚。如何今人不是古人。虚空尚不可二。真性岂可二耶。所以说诸人不是释迦孔子则不得也。若说是又不肯承当。设有狂夫自言。我是释迦我是孔子。及乎到是非憎爱关头不唯过不得一毫舍不得一毫放不下。是知此道人人具足。个个现成。只要肯行肯承当肯放得下。便无他矣。是知执事言道理为病是知言也。聊复来意。

　　　　　　又

　　来谕为浮名所误等语。知执事为未明此事者发之。病僧亦就未明者试言之。盖经世出世法通属名字。然名不误人。人自误其名耳。使世无君臣父子夫妇朋友之名。则伦理仁义之道废。而天地日月亦无由知。名于世岂可须臾离哉。出世法曰真如曰佛性。亦假其名。劝诱人心。使人依名寻义。以尽心焉。设无名字。则世出世法俱无建立。若到名不立处。实超越世出世间为圣凡不二之地。此地虽尊贵无名。亦由名而入。亦不外其名。别有一地为无名。即名就是无名。虽是无名。不妨千名万名。此方是大人境界。无碍行径。又如周孔黄老千古已上人也。至今垂名不朽。是先世圣贤以名导后世作圣贤。为正世之性情。又如威音智胜尘劫已前佛也。至今名称普闻。亦是过去诸佛以名接人作佛。为出世之津梁也。是知先圣先觉非名无以垂化。后圣后觉非名何以导心。此名能成立世出世法。能轨人成圣成贤。是名不误人也。人错乱其名。坏世出世法。致于地狱三途者。是人误其名也。今人多分以名为误者。总是好名之心不真。装点造作。用心支持。唯恐失之。见得为累为苦。别自偷安放闲为洒为乐。此是俗名俗利。甚至有不足言者也。果真好其名。依名践实。禀明于心。得失不能劫其怀。死生无以二其念。好名至此。即是圣贤。又何疑哉。其实名利即圣贤事业。但人不知小大。故为误。世间名利谁过于尧舜禹汤周孔黄老。名溢六合利被四夷。此诸圣贤还是名利误耶。还是不贪名利耶。谛观此诸圣贤是真践名者也。又出世间名利无过于佛。名周法界利满性海。尽未来际受用不尽。天上天下世出世间。再无有超过佛之名利。最广最大最久最远。此亦是真践名实处也。人多分图小名利。不知图大名利小名利者。名利一身一国一乡一家。大名利者名利被于天下。成天下人之名。成天下人之利。以天下之名利即一己之名利何其大耶。使尽法界驰一名尽法界成一利。而言思所不能及。又何其广大耶。只因爱小失大。私于一身。则有彼此斗诤贪求苦恼。是人自误。何况误中更有误耶。若图大名利。则与圣与贤若佛若祖同其途辙共其受用。如此真名真利岂可以伪名伪利雷同一并弃耶。此等真名真利实弃不得。愈弃愈光。愈弃愈大。至于祖师门下万里无片云。青天也吃棒。更见广大殊胜。如是名利可不尽心焉。因来谕为导诸人假言浮名之苦。意在要人知此真名真利一着。在病僧代执事发之。不知可执事意否。如不可。幸掷水火中。傥有一二可者。愿奉法供养。

　　答孝则车公

　　道理流行显晦有时。山水与人物发动有时。人之精神著于诗文出没亦有时也。曾读谭子诗归序云。素所得名之诗。或有不能例次者。亦必其人之精神至今日而当止。间有收无名之篇。若今日始新出于纸。亦必古人之精神至今日而当一出。此非人之精神著于诗文而隐显有时耶。建于功业者亦然。吾考梵网经上卷。从古来经历多少智人。未有得其句者。今有伞山从而释之。新安黄山从古来未开。今有普门头陀开之。文章山水千古之下。以待其人。岂非文章山水之精灵得无因人所显耶。洪觉范禅师所著僧宝智证等传。及石门文字禅诸书。至我朝世宗年间埋没。多不闻其名者。达观禅师一出策杖寰海遍搜寻之。一一皆得。随得随梓。海内遍传。若今日始出入谓达观大师乃觉范后身重来翻腾故书。观其所行若实然。今足下曾梦为傅大士后身。今又为船子偈释。使非傅大士后身决是船子后身重来。翻腾自己千百年无人所知之公案。非彼即此。信无疑矣。船子当时赤穷担板一生乐于山水。末后只得夹山一人。其精神亦埋没多载。而今方露。是人之气运与精神相等也。船子四偈古来无人发挥者。因船子印夹山云。钓尽烟波金鳞始遇之句阁误了。只说船子意在求人。所以不曾在宗旨上照管。今睹足下之释。始犹为疑。偶忆船子有歌云。有一鱼兮伟莫裁。混虚包纳甚奇哉。能变化吐风雷。下线何曾钓得来。正合夜静水寒鱼不饵之句。恍然开悟。合爪赞叹希有。千载奇遇也。衡素未精文字于佳稿。未免有隔碍。观前二释最精肯无容拟议。后二释尚未悟释中幽旨。据鄙见本是钓鱼船上客。偶除须发着袈裟。正是藏身处没踪迹。佛祖位中留不住。夜深依旧宿芦花。正是没踪迹处莫藏身。此是船子纲宗。又本是钓鱼船上客是三十年前山是山水是水。偶除须发着袈裟是三十年中山不是山水不是水。佛祖位中留不住夜深依旧宿芦花是三十年后山依旧是山水依旧是水。足下大悟彻后四字见得极的当。又一波才动万波随之句。总收上来藏身处没踪迹没踪迹处莫藏身。一动一切动。一有一切有。一空一切空。空有融通事理无碍。通属者边事。总不与那边相干。所以云夜静水寒鱼不饵。满船空载月明归。有僧问一禅师是非不到处还有句也无。师云一片白云不露丑。天童拈云尽力推爷向里头。亦同此旨。不知高明可其说否。原稿璧上。希照入。

　　答吾镜居士

　　读来谕。取舍未忘爱憎犹存。不能当处解脱。又云日坐扰中。高明可自检点。扰是何物。人若不扰。岂不成无用如如耶。若不能解脱又看是谁缠缚。又谛审所爱是何物。所憎是何物。古云扑落非他物。纵横不是尘。山河及大地。全露法王身。是则所爱无别物。所憎无别物。何必于憎爱中妄有忧虑。再推研能取是谁。能舍是谁。古云妄想从来本自真。除时更起一重尘。言思动静凭渠力。仔细看来无别人。是则取也是本来舍也是本来。又何于取舍间妄自懊悔。古云任从一夜风吹去。只在芦花浅水边。又六祖大师云。惠能无伎俩。不断百思想。对境心数起。菩提作么长。老居士依六祖大师如是会去。岂不当下解脱。有何取舍净秽为疑碍耶。今人言不能解脱。只是成佛之心不歇。求神通妙用心不歇。求寂静心不歇。所以云不能解脱。此是自己追求自己缠缚。若无成佛妄想神通寂静妄想。何处不解脱何处不自在。又云不能味无味之味。更恨齿牙不利。不能大张口而全吞之。老居士大似全身香气又道不曾偷香。有僧问曹山清锐孤贫乞师拯济。曹山曰锐阇黎近前来。锐近前。曹山曰泉州白家三盏酒。吃了犹道未沾唇。老居士吃了莲蒂全身莲花香。又道不曾全吞。如是说话想恐病僧索莲蒂之价。病僧不索莲蒂之价。老居士亦不必作瞒心语耳。

　　答六长刘公

　　睹来言夙习根深。心花隐隐。想是假设通书之常套。不然何作是说。若说心花隐隐。衡不知其所隐。不知天覆着地埋着。若天地不能盖覆。万物又岂能遮藏天地。万物既不能掩蔽。又何为隐耶。岂不知仲尼有言。二三子以予为隐乎。吾无隐乎尔。病僧曾有诗曰。明明大觉心。土木与瓦石。若尔明暗色空飞空走陆言思动静一切妄想。又非大觉心耶。既尔尽法界囫囵是个大觉心。不知隐向何处。又不知为何物所隐。若谓不隐于处不为物隐。目为隐隐既尔而山河大地明暗色空又是何物耶。是知足下言心花隐隐实为套语。今人处处不能了然者。总是不肯安心。种种驰求。或求禅定或求妙悟。或求解脱或求超佛越祖。由此驰求心不歇。致令心不安。不得现量受用自心境界。妄见彼此。故有谓难得悟难得解脱。由此转生疑难。徒自迷闷。若是心地一安。便是大解脱门。无处不自在。有何迷悟有何缚解有何隐显。是知言此皆心不自安。知足下已跻超然。此言特为探竿耳。衡不揣迷昧直言。一为谨复。

　　与飞孺王公

　　五台聚首数次。语默中偈句中。知足下般若根深。向上一事信得真切。八风不能移也。大抵此事不是厌闹求静舍忙偷闲。要在闹静忙闲中讨个主宰。于此窥得主宰。便是自性天真佛。即是大解脱。于闹静忙闲中如游园观出入自在。随苦随乐。皆是自分中受用。岂容取舍哉。此时足下同令叔莅任。正是自验自力自信自得时节。平日所见所言要在此时见主宰见力量。只在闲时静时才做工夫。总然做得。亦无用处。所见所言亦无用处。道果无用耶。道果无用。学道何为。道果有用。不在此时用更待何时用耶。所以病僧言此时足下正好着力。令叔言将乐多古道场田连阡陌。被前当事者充作饷费。此时此事最多闻之不胜太息。倘可为者。足下同令叔商议如能复作僧田。则见护法之力。此时边事甚急。饷为重务。万一不便姑从后可也。谨复。

　　答贞复谭公

　　读手书知足下绳一胜行。坚持咒心此最妙一行。大抵显教虽云生慧。慧明而定自成。如定不成即属狂慧。密教虽云生定。定成而慧自发。此持佛心印非凡外小乘之痴定也。狂慧不定或有。而持咒之定未有不发慧者。是知修行还重持诵为上。纵有掉举昏沉。不必除遣。当观掉举昏沉是何物。自何来。都是自己光明觉体。只是一心持咒。咒力极成如是掉举昏沉应念化成无上知觉。到此方的信无明妄想都不是别人。震旦人多重显教。不免有沉溺知见之误。西域人多重密教。而身心解脱坚固者胜多。是知密不兼显定成而慧自发。显不兼密而能破障得定者鲜矣。首楞严经云汝等有学。未尽轮回。发心至诚取阿罗汉。不持此咒而坐道场。令其身心远诸魔事无有是处。此佛语可为证明。足下坚此一心。持诵不辍。若身若心。刺成一究竟坚固妙定。真穷惑尽离障解脱自利利人。从始及终一切佛事究竟无余。不知足下可允其说否。法音回专此问候。并复来意。余法音能口悉不备。

　　答白蛟刘居士

　　向上一事。元不属文字不属无文字。离文字不离文字。皆因分别生起。尽属法尘边事。与本分事俱无交涉。试着量目前所见。将何法为文字。既无文字又依何法说个离文字道理。岂非离与不离皆门外之绕。究竟诸佛诸祖无有一定之法。如人不达语言三昧。如来以文字导之。说出一大藏教。非如来必定教人从文字入。乃为不知文字者一期方便耳。如人泥于文字见解。如来以离文字导之。故有拈花等事。非如来必定要人离文字悟入。乃为泥文字者一期方便耳。是则离与不离皆一期方便。岂有实法耶。又则足下所见所到。已是百尺竿头。虽是极则处。尚有极则事在。终是命根未断。须是竿头再进一步。始是四棱蹋地。那时随宜施设说离文字说不离文字。无可不可。方知今日之所说尚欠自在。又且此方教体在于音闻。不论离文字不离文字之旨。皆藉音声发明。亦有不假音闻者。乃异方便耳。又经云多闻生实智。是闻慧乃入道之要径。般若经云若谓如来有所说法即为谤佛。是则佛说法四十九年曾无一字示人。知此则向上一事岂可执定一见而得乎。又云方病魔来时便拼一死无惧怕心无系恋心。此便是足下得力处。真实受用处。若无此等力量。此等受用。则平日所言所解。所行所到皆无用之戏具耳。幸有此点真实处可以接引后昆。老病逼人精神微弱聊复来意。

　　答紫萝刘居士

　　别后三接慈旨。知足下道义弥深。诲我更密。自惭草野疏慵废疾自弃。何当慈注。若此前者书至知室中归途之物尽属偷儿所有。正古人所谓到来家当尽。免作室中愚。此正足下大有所得处。石莲公至复承手教问答等语。益见偷儿等事为足下大得处不虚。最喜混吃粥饭一番有甚所得。此二语真超迈古今。扫尽佛祖知见。此真足下自受用境界。衡望涯莫及。此一混字在诸人分上为病。在足下分上返为妙剂。佛祖知见如汤消冰。了无痕迹。此二语可以风闻诸方。以消佛祖痴狂等病。但似多下了一番注脚。在足下再多说千语万语亦不妨。恐他人依语生解去。则孤前二语之妙处。拟足下所言一段光景。大似杲禅师谓有时将丈六金身作一茎草用。有时将一茎草作丈六金身用。盖草与金身本间而作金身草用乃杲禅师自己神通妙用。在草与金身本无移异。今足下于无病处说病。于无药处说药。亦足下自己如幻三昧。在病僧亦无所有。何物为药耶。何物为笼耶。今足下自有药应病除。受用衡不谓虚。但是足下自见自得非病僧所与也。昔文殊问疾于毗耶。维摩云善来仁者不来相而来不见相而见。今足下就病僧晤对一番。不知足下之梦。梦之邵陵。不知病僧之梦。梦接足下。病僧此语亦是梦中说梦。不免为不梦者一笑。楞严一注亦是病僧不揣固陋妄作。今稿稍成已蒙贞复谭公许刻。但所许尚未及成。攸邑相近云阳后果成事。足下亦易知之石莲公归肃此复候。

　　答宝庆熊太守

　　衡乃寒岩枯木。何因得叨大檀越春光远摄膏雨遥滋。虽枯槁难胜春力。而枝条未免重荣。此大檀越造化无私。德泽普洽。虽一残病之躯。亦不忍弃于至化之外。前嘉召两下。慈注万全。敢不匍匐归趋。无奈腐草残躯又被船水风寒所苦。旧疾复举。大难转移万冀大慈宽宥。稍稍痊愈即努力速归。知大檀越以六合为身心。五台一片地信不视为他物。惟启大檀越作一究竟坚固护持。以为一方植福之地。此庵香火常在。即大檀越光明永远无尽。光明圆照无尽。即大檀越法身常住无尽。法身普遍无尽。在病僧自信非虚语。不知大檀越以为何如。肃此复谢。

　　答湘潭生因李公

　　衡素为拙守。实法门腐物。不足言也。乞食湘中得慈光护念。与诸上善人聚会一处。同种佛缘。皆足下与令婿唱导助化之力。衡实为木偶人耳。何其有也。奉手教多日。因老朽多病及事冗杂。故未及修答。迟缓之罪实不能免。别时闻贵园中建祈嗣法筵。不知此时可有先兆否。衡所过之地遇诸檀越言及求子一事。有速得者。非圣性不灵乃求心缓急感报之迟早故耳。想足下以胤嗣为大事。病僧特为举之以安足下恳祷之心也。湘中佛法全在足下主持。幸勿以倦。间之读足下新刻观音像戒杀文合掌赞叹。真大慈悲真善说法。从来说法要知时要投机。如不应时投机皆成戏论。此时刀兵之时。谕以刀兵起于杀心此应时之语也。此刀兵时人皆怖死。喻以戒杀即免刀兵之难。此投机之言也。此真普门应身说法。以无畏力福被众生。非普门示现即普门嘱付而来。不然何能于此苦恼之际能大施。顿令众生离怖畏苦恼得安乐解脱。若此之妙耶。此一言能转杀心成慈心。息干戈成太平。盛世点铁神丹破敌先锋。不足为喻。真可以传诸方行后世。为慈心三昧。一种大光明幢也。钦服钦服。肃此奉候不宣。

　　答公茂谢公

　　观衡每惭根器不猛。空在法门四十余年。一无所得。只成得一残病之僧。何因乞食湘中得遇足下。慈心护念种种成就。密晤神契诚非笔舌可述。别后每忆佛祖宗教大法。要大根器人方能担荷。衡所经过诸郡能放下身心承当此事如足下者未及再见也。于末世中能如是行履。超越名迹非大雄大力大忍大勇何能臻此。是知足下非从一佛二佛三四五佛而种善根。必从多劫多生多佛法中深种般若善根。乃有如是金刚骨力。其根器广大可知也。末世佛法重任全赖足下荷担。此事非细。须勇猛中更加勇猛可也。如有一念懈倦之心。法门失望。祝祝尊大人抵家父子相聚。此人间第一乐事。就是第一义谛。就是无上大涅槃。不可外此父子别觅佛法。亦不可因父子乐境昧却此事。世人不得佛法受用者。不过为欢戚憎爱走作故耳。如此两关若作得主。即憎爱欢戚就是诸佛受用。而诸佛解脱不离君臣父子夫妇之间。可谓世法佛法原是一片。若父子欢喜中无佛法则佛法即有彼此分段。佛法若有彼此分段。不得周遍常住。佛法既不周遍常住。真如妙性涅槃皆属断灭。真如妙性若有断灭。则生机万化皆有歇时。理可成乎。如观生理无有歇时。则知有不生不灭者存焉。如知有不生不灭者存。则知诸佛法身诸佛受用。无处不遍无时不存。而欢戚憎爱岂非诸佛大解脱处乎。病僧言此望足下日对尊颜即是三十二相八十种好。父子相对即是法王法臣。相视不可随寻常父子之态。徒有尽孝之名而无尽孝之实。岂不有孤父子之遇自性之灵乎。足下为众生当从父子间透露此事。是为根本法轮。又尊大人未及面识。不敢通名奉候。傥便时幸致之又读石翁手札则知此老深从般若种子中来。乃有如是高见。乃有如是真心。若能成就人善行。赞叹人善行。言念人善行。言即佛口。念即佛心。非佛而何。是知石翁即缙绅中古佛也。可钦可慕。恨在湘中时未得一晤为歉。暂此复候余俟再宣。

　　答觉华林公

　　湘中一聚亦多生奇缘也。衡此一循乞诸方知己如足下者指不多屈。每想公园中朝夕对坐语默无间。此段光景明明现前无丝毫障隔。知足下自得受用处诸人不能夺。而世间父子君臣之乐想无逾于此。及见足下为周姓者作报恩疏。言言透理句句宗心。文法清畅。语辞无碍。足下有超世之才大为法门依止。此深心所望。后真复公回接手教谬承过誉。自觉惭愧殊甚。细玩心经注。辞简义丰旨精理极。无可指其非者。但辞似文字之气未净。义似诸家之所共知。欠有如他方异宝。偶然一见。其新得之喜。自然令人举身受益。心绎口诵传闻无尽者。著述至此则不虚用一番精神。病僧凡有一言半句虽以人鄙不能警觉于人。但自信有古今人所未发处。乃敢启笔非徒变毛易色以炫人也。所以承命为作首序此时未敢即草。恐有碍大事。足下将此等见解都掷之一边。单单究竟自己本来面目。栖心教海。不可逐时弊狂禅以口头语作向上事。慎之慎之。衡自至攸种种皆逆缘。此时动转为难。唯贞复公时与密对。稍慰痴怀。别无可解也。行时上下未定。荆州礼佛之念未了。不知因缘如何。如此念得遂。必因星沙往来与足下面晤有期肃此复候。余不多及。

　　答我尚王居士法名音凌

　　来云愿现宰官身以安社稷护持三宝。此亦病僧切心所仰望者。足下识取自心无不是自己。能舍己以安社稷。舍己以新民。舍己以护三宝。而天地万物世出世法无不是自己。其广大受用又何如哉。如能即宰官身作此广大佛事。不唯病僧欢喜。即十方诸佛无不欢喜。诸佛菩萨一切善神无不加被密佑。所愿自然从心也。祝祝。

　　答吉卿王居士法名音彻

　　病僧曾与足下说过从今已去只是一句弥陀佛。日夜常转便是出生死径路。不必东问西问左疑右疑。如所问常住真心本来面目真我分别得是一又如何。分别得不是一又如何。任汝分别得十分明白。总是生灭知见。不出妄想习气。又云要我打破疑团。何不收取去不应打破。若不要疑团即应丢在洋沟里。用打破作么。又云望我开示心印咒力。既知唤作心印咒力。即是不思议法门解说不得。若可解说开示。亦是生灭知见。又何能破得心习。妙在不可解说。死人偷心使知见不生。自然转得颠倒习气。浑成光明智体。岂容解说而作知见耶。是则足下所问皆不切当。不如一切皆付之。不知更妙只是一句阿弥陀佛。日夜转去自有通天彻地时节。到那时节方是真知见真智慧。如今所问所见皆不济事。祝祝。

　　答安城叔监邹孝廉

　　衡实法门庸鄙。不知何因得承足下护念。初意计西峰或可住旬日以了未了之缘。不委至府旧疾复举。日举日深。自觉残废之躯只宜远掷深山穷谷之中。岂有妄膺众中瞻仰。暂买一舟随流上下以便没踪迹处好藏身耳。石者公道念过于精勤。恐富贵之身一时难于苦行。望足下着意为解之。既信心本是佛世出世法无非佛事。但将一孝字便是成佛妙行。便是成佛究竟法门。不可向外别求玄妙。诸佛无量光明相好无量解脱神通。都从孝道中来。外孝道而别求修行所作皆为魔业。劝石者公形迹朝夕不可离父母。心念须臾不可离父母。朝夕顶礼出入如命日日要知父母着何等衣。用何等食。会何等人。行何等事。若一日一事不知父母起止即心与父母有间也。若时时事事心与父母无间。不谓之孝道不谓之修行不谓之佛事不谓之佛心。病僧自招妄语罪过。要如是绵密。此一孝字方知念佛方知往生方知圆通法门方知放生微旨。不然皆为妄作也。望足下依此语自利利人。决不虚赚。细玩扇头大作知将来大为圆通之主。为明哲之正法眼也。幸致意诸公。各人安心自摄。以现前父子为至乐。以佛法为究竟归宿之所。不必以病僧别有奇特。祝祝。

　　与绿萝刘公

　　前枉足下迎暑冒炎觅我于柏桂之间。对坐语默超然形表。此非多劫有缘何能良聚。又且足下一室父子兄弟同为圆通法属。此种胜因信不轻易。拟私乘一叶至贵方期与足下密谈数日。深为究竟此事。亦不虚今生得此嘉会。不意中途又为羁留未果。至今此念熠熠未息。每忆足下高明闲旷端慎自洁。真为载道之资。应保持覆护。莫为世欲间杂。如其纯洁精真。自能发生清净妙慧。超越世出世间圆明无碍。乃与向上一事方有相应。到此田地方信一草一叶皆是自己珍乡。一动一静无非真常快乐。自信十方佛祖大地众生与我同一鼻孔出气了无丝毫隔碍。方知天地同根万物一体非虚语也。足下究心于此则不虚同为圆通眷属也。

　　与仲初刘公

　　前奉手谕以披阅拙刻为避夏三昧。知足下精心此道必大有深入处。近日信佛者多。而得佛受用者实少。多分为驰骋知见增长我爱。愈学愈背。愈行愈远。所以现前不能如佛受用也。知足下识见超拔。骨力坚强。决不效寻常口头禅。道定要亲见诸佛诸祖本来面目。即是自己本来面目须是自信得及。自见得明。亲得受用。亲觉自心现量圣趣始解稳坐。不唯魔王外道不能惑乱。甚至诸佛诸祖亦不能摇动。方有自在分。放开也从我。把住也从我。天堂也是我。地狱也是我。世出世间无片事间杂其中。岂非无障碍一大解脱人哉。到恁么地无一物不是自己光明。无一处不是自己本源心地。其纵横变化广大受用岂不超越。是以足下必从毗卢顶　上行去。病僧妄为饶舌以为知己一证耳。经云自未得度先度人者菩萨发心。自觉己圆能觉他者如来应世。足下若为勇猛丈夫不从父母行径行去。只是放下身心莫虑自己明与不明。悟与不悟。只是一味兴扬三宝。接引后昆。不论冤亲都劝入法门。同归观音大士传持佛祖慧命。相续不断。尽于未来无穷无尽。此即是顿超顿证。圆妙法门。足下有心此道。应把手共行也。此祝。

　　答浩若周公

　　捧读慈谕云时时怖畏。时时警策。如入镬汤不远三步。便有些子受用。只此数语便是足下大得力处。大痛劄处。大精进处。大发悟处。大安隐处。大饶益处。何用别求玄妙胜义。何用别求道理入处。何用别求嘉话露布。病僧每见士大夫于世路中彷仿佛彿穿凿古人几句无滋味语转语别语以为悟道因缘。其实不知返为障道因缘深矣。何如足下所云时时怖畏时时警策乃实落受用也。又云欲病僧下一转语传示同人。足下用意甚美。但莫在此时似再与足下晤对时心光发露同是家里人说家里话。自然有风味。不欲传而传闻自远。此时说来恐无利益。唯足下自意亮之。病僧九月间作痢甚苦。精神衰弱至今尚未复元。见笔砚如生冤家。不敢近之。叔监石者诸公皆不能修书奉候。如会时幸为我一一致之不尽。谨复。

　　答石者朱公

　　自容大德来奉手教所示。浮沤泡影之想固未易也。只此二语便是妙谛深入。何待参究。信是堂奥中转身决不落门外蹊径。又云见解从兹起。而种种烦恼亦从斯集。试自检点烦恼住在何地。见解又住在何地。如觅烦恼见解之处不得。则知二处既无住处。烦恼亦可唤作见解。见解亦可唤作烦恼。烦恼唤作见解无烦恼可得。见解唤作烦恼无见解可得。二处既了不可得。有何见解可欣。有何烦恼可厌。终日烦恼终日菩提。终日菩提终日烦恼。岂不是圆通自在。岂不是无碍大解脱哉。何有见解烦恼二虑乎。又云领不住相之旨。似觉净土亦为色相声音之求。六祖所云西方人念佛更求何土。此等佛祖名言皆与第一义谛不相违背。金刚经云不住色布施不住声香味触法布施。虽不住相亦要修习布施持戒种种善法。非独沦于空也。如知不废修诸净法。即知有佛可念有净土可修也。岂别音声色相之外为不住相耶。言不住相者。达音声色相当体全空。既达声色体空。则见声色实相。既了声色实相。而能声能色。声色本无二致。金刚经云如来于法不说断灭相。可知矣。经中意谓不可以音声色相求者。为破住相之执耳。祖佛言教都不可作实法会。六祖云西方人念佛更求何国。非无净土可生。但要人先发明本有真净土。为相土之本源。如达真净土。十方法界为我一心。而东西南北有何碍乎。是则六祖之言正欲人了净土唯心。正欲人知净土可求。正是指示人知西方之根本。非断绝人生净土也。六祖又云性在身心存。性去身心坏。性既有去必有方所。既有方所可去而净土不去▆所去耶。设谓所去不择净秽。秽既不择而又偏择净土不生耶。是知六祖传佛心印。为人天正眼决不堕断灭见。知此方信如来所言空者即是日用穿衣吃饭及与君臣父子也。如来所言有者即是梦幻泡影本体寂然也。虽是本无一法而君是君臣是臣父是父子是子。不可差互。虽是君君臣臣父父子子。而全是第一义谛。是真圆通是真无碍。方见如来圆满总持广大法门也。来谕欲集普门各经类成一汇。欲病僧先为序。序则病僧决不辞。此举是病僧二十年前未了公案。今足下成之。即遂病僧之愿。得有藏经之处。病僧与足下同为商订。更遂鄙私。成日作序未为晚也。不知足下意地。何如舟中摇荡。未能罄吐痴怀。暂复。来意余容再布不一。

　　紫竹林颛愚衡和尚语录卷第五

　　　(盛京锦州府锦县信士王世祐王世▆
　　信女如善仰承
　中宪大夫嘉兴府知府王章号遵度遗愿喜刻
　颛愚和尚语录第五卷计字玖千三百三十个
　　该银伍两陆钱仗斯般若之因早证菩提之
　　果者
　　康熙十四年二月　　日楞严藏经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第六

　　住南康府同安寺嗣法门人正印重编

　　书问

　　答建业旻昭陈公

　　恭惟足下迹示尘寰。心超法界。受灵山之付嘱。为末世之梯航。护法忘形。唯佛是命。接引有方。普摄久参初学。自在无畏。善伏外道诸魔。不唯白下之大光明幢。实乃诸方之真正法眼。钦服钦服。德音久慕。闻名已益生前。书贶遥颁感惠实出意外。殊愧人不称物。深知教不择愚。敢不拜登。何能鸣谢。既又提诲京都法道因缘。易就自知鄙陋。师门作料全无。宁敢取辱大方。误伤明鉴。但愿见光仪一念妄为痴想多时不识此生可遂此志否。今为憨先师扫塔因缘。复入匡庐休夏制止。先师圆寂十有余年。法属供奉亦如生日。惟是山林深僻车马难通。知识无闻护法者少。即本山松篁每被樵牧所损。维扬田土忽为棍徒强侵。善世法门畏干公署一事如不能保。百物俱可为忧。敢乞足下广护法心。垂大悲手。千里飞光匡山与冶城非远。一体同观已临与未到不殊谅足下不倦大慈力。为密护。不唯周全此日。诚赖坚固常年若高邮庄租恒如即五乳香火绵远。设五乳香火绵远。即足下光明常住是。五乳一片地即足下性分法身也。肃此谨启。

　　答侍御旋观王公

　　来谕谓阅台宗又为单参话头人下一顶针。此顶门一针实台宗之骨髓也。台宗实顶门一针之经络也。精台宗而护痛顶门一针。则经络不活。必成狼籍之物。唯重顶门一针而不精台宗教旨。则骨髓干枯亦为灰壤之变。必须顶门一针以通诸经。亦要清理诸经以宗顶门一针。骨肉俱活方为有用大人。亦非台宗外别有顶门一针。亦非顶门外别有台宗。如透得台宗自有顶门一针。如透得顶门一针。经络自然开通。不可作两事疑难。如永嘉大师唯精台宗后见六祖大师。振锡一下卓然而立。祖曰大德自何方而来。生大我慢。师曰生死事大无常迅速。祖曰何不体取无生了无速乎。师曰体即无生了本无速。祖曰如是如是。于时大众无不愕然。师方具威仪参礼。须臾告辞。祖曰返太速乎。师曰本自非动。岂有速耶。祖曰谁知非动。师曰仁者自生分别。祖曰汝甚得无生之意。师曰无生岂有意耶。祖曰无意谁当分别。师曰分别亦非意。祖叹曰善哉善哉。少留一宿。此永嘉大师是精台宗而能透露台宗。与六祖相见活泼若此。如二大师相见语句。是台宗耶。顶门一针耶。知此则顶门针乃台宗之顶门针也。若台宗不下顶门一针。皆成戏论之法。又离顶门一针不唯台宗。一切教相俱无建立。执事欲究台宗须以顶门一针为之先锋可也。鄙见若此。不知高明以为何如。衡为云居祖庭洒扫素未涉因缘所事艰难。得执事慈念助一帚之力感激无量。肃此谨复。

　　复梦觉洪居士

　　病僧初出邵阳客武陵时。曾枉手札密念嗣后萍梗无定。音问杳隔。竟不闻芳躅所止何胜深察反省皆自违耳。残废之躯已付流水。虽谬膺云居洒扫之役。不过了其余念而已。黄山幽僻之嘱知慈念之切。乃有殷殷之喻若此岂不感荷来谕皈心始末注意楞严详而且备。大抵菩提妙慧借境方生。无论色香味触皆通本有。都是入道之门。岂唯观教一事而已。总之在人肯起疑肯体究。无不是入道因缘。若不起疑不体究。只是寻行数墨。不唯今生不得透露。尽未来际恐亦不能超越。今足下剖柝诸疑正是足下着力处。自有转身亲切时节。是学道人极妙好消息。此时不必速求决破。若此时决破。只成得些知见学问。返塞却悟门。足下如今分根分尘分性分相分动分静。总之未证闻性圆明。如亲证闻性圆明则无如是隔碍。古人云识得心大地无寸土。岂有闻性意识差别分扰哉。足下莫放舍时时体究。要到瓦解冰消群疑顿尽。那时方信病僧之言不诳也。余不赘。

　　答舒茂才

　　病僧持钵螺川。挂锡西峰寺。每坐长松之下。辱孝则刘公见访语次。间刘公曰做工夫切要可得闻乎。病僧直曰真实做工夫无别奇特。只一舍字便能超佛越祖。一切究竟。刘公栗然曰承教将此身变一个猪与人吃了。亦是好事。病僧私叹此公颖悟超迈。若此嗣后安福诸公偶聚于西峰。刘公亦在座。侧有贺孝廉与刘公诘论性理。刘公曰我与你如是辩论总是舍不得。若如老师所教一切舍去。则无许多诤论。贺公默然。即此则知刘公深服病僧此一舍字。旧日与足下树底竹间榻前窗下清夜白昼高谈细语。未尝不以此字拈掇。足下何不从善。犹存种种知见耶。超格之士道德仁义尚不能束缚。岂可以贫贱富贵得失忧乐而自缠绕耶。据来谕忧乐两种交战而业系为祟数语。乃古孤臣义士之怀。非有道之怀也。总之未能尽力一舍若能尽力一舍。则诸佛尚不奈尔何。况世间忧喜苦乐逆顺冤亲而可夺哉。又则舍乐不得为忧所侵。舍超越不得为沉溺所苦。舍快意不得为冤气所屈。舍吉祥不得为诸祟所欺。此理势之必然。足下高明岂不晓此。又来意是套语。非足下以待病僧也。若实然亦非足下相知于病僧也。请高明自为分处。明月湖边碧溪桥上。聚笑有日暂不多及。

　　答孝则刘殿元

　　衡八月廿二日放舟至建昌。为风阻。九月初二日方进山。自出青原至云居。延迟四十余日。一路清平。皆执事护念之力。法门固是执事身心。青原更为执事切意。比来不知其中安顿有人否。如不得人。观衡之过。似不能免执事傲暑至省城者。急于亲事也。而能神闲于方外。往复江干累次。不觉其倦。此诸人之难能也。钦慕何极。李匡翁久响高风。未及面识。执事如有所见。幸勿吝衡。当来相侍左右。俟归府而后还山。恐为执事累。故不敢作此举。衡一到山中。真空山也。海昏上下。年止半熟。荒歉之音。实不忍闻。不知明春是何光景。知执事是有生之依怙。当何以策耶。衡既在至化之内。瞻望殊深。肃候不一。

　　与郭首龙居士

　　旧冬曙宗公至山。闻足下尚在调息。衡深虑之。知有青原大功在。龙天必为加被。是可恃也。今闻道体大安。精神倍常。青原诸功一时顿起。是则龙天不负足下而足下亦不负龙天。此一大事因缘实千载一时。一时千载。可钦可慕。昔有梵志为活一女子命。自毁淫戒。反增数十劫净行。今足下为青原胜事。纵伤戒德。亦可仗也。青原之责。使衡通身是口不能为言。唯听数说而已。衡未入青原光景。衡已入青原光景。较之得失。谅足下尽知尽见。衡既入青原。较青原未入时。其什物已失其半。使衡再入青原而青原岂不唯一空地耶。衡与青原之地有缘无缘可知矣。即此当以衡为青原拒而反为青原招。不知足下以何见而然也。读手谕。情尽理至。令人可钦可仰。亦可怜恻。但衡非其人。亦无如之何也。聊复不尽。

　　答安于刘公

　　闻足下已获麟郎。不胜之喜。良可嘉贺。青原祖庭乃贵郡中雄镇。住持非细事务。在得人而后可。衡前为谒尊大人。被贤父子错扯入青原。住仅半载。青原什物二分已去其一。此过将谁归欤。至今负愧不已。足下宁不眼见耳闻乎。如衡再入青原。青原岂不成一空地耶。足下欲衡入青原。实欲青原损。不欲青原益也。古人量才补职。良有实据。足下高明。岂待衡多语。亦非衡有意不为青原益。实人与地不相称使然耳。

　　与元公黄居士

　　响慕道风。获益深矣。吾祖师门下久阙明眼护持。幸有执事与集生余公同心此道。复为今日大法旗鼓。是知此时宗风声宣宇宙。皆执事与余翁之力也。衡自惭钝根。不能为人天眼目。滥厕宗庭。聊全祖父之志。实为高明所耻也。幸藉云居祖席之灵。得瞻光霁。可谓不致当面错过。幸甚。幸甚。别时承面许云居休夏。今岁将更矣。不闻消息何如。特专小师走候。不知大彻悟人还有妄语否。幸的然示之。感激不浅。

　　答介子黄居士

　　复辱慈函。深荷法旨。扇头俚语。借周金刚乃敢尘渎慧目。纸上图书。因刘孝则胡为冒献宝几。田歌真田夫之口嘴。何堪声并大作家。山茗止山人之蒿汤。岂扬味同古人案。谬承誉意。实增汗颜。衡久堕青狮窟里。失乳小儿。妄称紫竹林中。末愿痴子。一无所取。百不堪为。既蒙玉指飞光。摄受欣然。归趋嫌迟。重烦金心。布符招提。恨矣亲炙不早。但获请益诸唯主盟。舟居适意。未敢效船子之求入水。宿私安聊。复访中峰之避世。清仪未接。鄙陋先陈。江上清风普被。破我积生沉寂梦。欢喜何如。天边明月无私。任他诸方棒喝机。赞叹而已。谨复。

　　答伊少刘居士

　　融公来奉手教。语意超然。全无世谛知解。向上一事。大有透露消息。真青年中白眉也。非从般若光中再来。鲜能臻此。钦服。衡在法门四十余年。深山旷野。幽壑孤峰。历尽辛勤。至今老病交逼。尚在焦残无用之地。曷如足下一入门来。如逢旧有。语言行事。超越世间。了无丝毫凝滞。实有愧于足下多矣。忆昔同舟出苏溪。夜话津津。知足下不以病僧见弃。曾面订投老之盟。又知足下覆庇病僧。用意深矣。病僧缘薄。不能日近日密。实自欠耳。去春抵匡山五乳。了憨山先师扫塔一案。秋入云居。又为洒扫之忙。不知何期再得良晤。畅我鄙私。是为底念。

　　与安于刘公

　　两奉手教。读之如登妙高峰。层层高上。步步转妙。其光景倍胜。令人欢喜畅悦。不觉自忘。是知足下用心绵密猛力。若直恁么行去。诸佛诸祖极口称赞不及。况龙天神鬼。博地凡夫。可得而思议哉。来谕谓初诵殊惊河汉。久久思惟。方知人人具有此妙用。非独菩萨为然。乃至知井可饮。不求水于江河。知灯可炊。不觅火于邻户数语。大知是足下自信自觉境界。不是从册子口角边学来言语。若是学来。不得亲切若此。是知足下真有如是见。乃有如是言。能有如是言。必有如是行。此即是足下大进益。大受用。大自在处也。金刚经云。若有人闻说是法。不惊不怖不畏。当知是人甚为希有。足下从惊疑到于不惊疑田地。是为自肯。此事要自肯方亲。是佛先为足下印证也。大抵此事不是实有个心定与不定。当审此分扰分静。分羁分解。分障碍。分自在之心果是何物。是有是无。又审此纷扰寂静果是何物。是有是无。向者里看得明明白白。身心尚不可得。将何物避纷趋静。自在不可得。将何物为障碍。到此心境一如。分别自息耳。古云一心不生。万法无咎。是为明证。近日学道人多尚虚玄。不肯在日用中操履。是为大病。足下既知此事。必力行此事。力行此事就在日用中。左右逢源。不违本有。唯一孝字尽矣。保此一孝。行可以承顺父母。超越身心。贯古今。通天地。达物我。定圣凡。总不外此一事。至于超佛越祖。棒喝交驰。不过此事而已。岂别有奇特玄妙者哉。山空境寂。雪冷风寒。乃僧辈家常过活。亦承念及。感荷不宣。

　　答季纳熊公

　　来谕身虽居家。心常依恋山中。此正是足下大解脱处。亦可谓居尘不染于尘。其实圣贤游于世间。饮食衣服。视听行止。不异于人。但心中圆照一点。不与人同。一切圣贤超越自在。解脱受用。全在心光独露。不在形迹耳。足下既在丛丛纷扰中而心游于深山物表。非超越自在而何如。果诚然。病僧后尘望之不及远矣。旧火主事即足下超越自在之事。护法着力之处。必要善周密。令彼获大安乐。乃见足下同体之慈。如以同体观之。非他人之事。乃自己之事。不须待彼言。不须待彼求。足下闻之。即勇于前。善为调理安息。令彼不知不觉而受其泽。岂不见足下之大善巧耶。祝祝。病僧在山。承贤父子慈光密照足矣。实出意外之庆幸。虽贵邑人鲜有入山门者。乃病僧素常偏浅之过。非贵邑人不乐善也。堂中东单已成。颇不俗。大众安稳其上。皆足下殊胜庄严。自性佛事。西单月内可就。此时得足下至山。事事更美。如有事羁。不妨迟迟。但可行即行。是望。

　　答熊青屿给谏

　　捧读来谕。理事双彰。语义俱密。欲晓衡不宜此一妄动。在衡何当。执事殷殷一念至此。无乃为云居祖庭久虚其席。欲衡洒扫。以待来哲。又似求朱不得。暂借赤土。以应其事。此执事为云居求人切实若此。为国为家为身无以二之。钦服。钦服。衡虽沉冥。岂不感悟。所示圆通妙旨。圣智境界。古人所谓十世古今。始终不离于当念。十方刹海。自他不隔于毫端。非证此不能说此。是知执事深入此种三昧。乃能说行俱到。真缙绅中古佛也。第圆融不碍行布。行布不碍圆融。理事融通。性相不二。方能超越世出世间思议之表。所以云。众生有诚。靡不周而恒处此菩提座。昔释迦如来在母腹中转大法轮。微尘数众围绕。既出胎成道之后。复还本国。为父舁棺。又升天宫为母说法。有时鹿苑。有时鹫峰。有时善法堂。有时光明殿。未曾废往来彼此之迹。其开合世界为一界。乃诸佛之本事。遍入尘刹而无碍。亦诸佛之神通。本无二致。但行布相法中有是有非。有当行不当行。有当止不当止。执事责衡不善行止。不唯衡额手谢过。即诸方闻之亦合爪称赞。是执事语行饶益于人多矣。衡此一行实为大错。但错于先。只得将错就错。错此一遭。后来言行自知改辙。伏乞执事布施欢喜可也。又示荐先一事。乃衡生平本事。住邵阳二十年。唯以此事上弘佛化。下导有情。犹望执事广此一行。以为云居护法。甚善甚美。此谢。

　　答宝庆诸大檀越

　　观衡庸鄙草芥。尚不能喻其微。何应诸大长者垂光远摄。惶悚无地。邵阳乃衡之恩地。轻背恩地实一罪也。屡承诸大长者慈召。未即归赴。今又蒙诸大长者同伸玉指。飞光接引。益增其罪。是诸大长者之慈念日隆。观衡之罪愆日坠。良可怜愍。大抵漂流之子。非不思返。倚门之父。非不望归。但落魄之业力未尽。无可奈何。观衡之归念日驰而归缘多障。自亦不知其然也。去春入匡山。了憨先师扫塔因缘。秋出五乳。决意归楚。又为陇州刘门伯仲相迎之缘。蹭蹬至云居。又为熊青翁父子错为举扬。为云居洒扫祖庭。熊翁父子初心此道。不得不委曲随顺。因此有负刘门伯仲之诺。罪不容言。又暂不及赴诸大长者之命。愆何能忏。进退循还。微密觉照。邵阳乃再造之域。知诸大长者乃父母之慈。决不我弃。云居洒扫事竣即归来面领呵责。决不敢辞。惟鉴不宣。

　　答德安郑茂才

　　佛诞饭僧一事。良时良会。最胜福田。不唯亲饱法供。即见闻随喜。皆下菩提种子。自有开花结果之时。此一大事因缘皆从足下发起。是足下为诸有缘之大导师也。大光明幢也。虽饭僧一事行即成佛之正因。此因此果。非世智辩聪思议可及。足下高明。自成深信。凡俗人以百千万亿七宝布施。不及有智人施一粒米之功德。是则物无大小。大小从心耳。金刚般若经云。若三千大千世界中。所有诸须弥山王。如是等七宝聚。有人持用布施。若人以此般若波罗蜜经乃至四句偈等。受持读诵。为他人说。如前功德。百分不及一百千万亿分。乃至算数譬喻所不能及。昔释迦如来因中以五茎莲花供然灯佛。即蒙授菩提记。是为明证。足下如肯信见闻随喜果报不可思议。亦应信自家福德寿命不可思议。亦应信自家法身慧命究竟坚固不可思议也。衡所见如此。钦仰如此。不知高明以为何如。

　　与金岂凡观察

　　南浦之遇奇遇也。知执事必不虚我。此遇是遇。非无待也。本分一事。执事已喜作用。衡未能窥其少分。唯翘首称赞而已。云居祖庭执事决不视为分外事。第不识护念妙用作何显。现引领望之。佳稿珍玩数四未能深入。依衡廉纤之见。凑成剩语。自愧瓦砾。何当以玷珠林。恐违大命。呈上冀批削。弗用可也。

　　上五乳本师憨老人书

　　去冬今春曾附问。不知达否。文林来。承老人广长舌音。远覆身心。庆慰无量。得知老人安心五乳。地幽人胜。续焰腾辉。至于透网金鳞。近来又不知几许矣。衡自知今生法缘浅薄。病障缠身。不能与祖父增光。弘扬大法。愿行不齐。羞惭无地。又不能效古人三登投子。九上洞山。常赴老人之傍。领取大机大用。有负法恩多矣。每念至此。自觉惶惶。退步有分。又闻空印大师示寂。衡之胸背如刺如灰。恨病体不能亲手扶龛。返成不孝。特于六月中做一报恩道场。聊遮世人眼目。于本怀中实不能酬其一点。谨字奉闻。伏惟加庇可耳。小庵工将一半。自料力不能支。偏方路僻。智者罕至。恐法道壅滞难通。倘得老人新成法宝一开导之。则小庵光明永远。曲乡异域无不兴崇。想老人法爱甚深。必垂于此。夏居士乃新安人。稍有信具。但衡在病晦中不能启发开悟。今遣来谒老人。万惟慈悲接引。使彼于佛法海中愈得信心坚固。便此顶附问候。惟冀慈照不宣。

　　　　　　又

　　己未秋。夏居士至。蒙老人开示法语手卷一通。衡顶礼开读。于甚深观门更加一信。益夏居士决志莲品。永不退转。此诚老人一手捏人成佛去也。衡承老人惠以法华。楞严。肇论三解。因病心虚弱。未得精研。略读一遍。私意古来注解都是从毛至皮。从肉至骨。老人所注直向骨髓中会通。迥与诸家别一手眼。而血脉深极。非浅识者所测。再拟觉范大师所注引证会合老人所注骨脉会通。虽则二老玄旨不同。其深远难到均也。望老人慈悲加庇。令衡血气充实。精神猛健。于老人甚深三昧中得一毛端许相应。更见般若上亦有大机大用。会合宗乘。绝无丝毫痕迹可间矣。又荷老人曹溪往来之嘱。此极妙最善一行。但衡非昔可比。孤身动转为难。又时节似不能勉行。此虽老人错爱过奖。衡亦直心担任。然而今生不能。即来世亦不敢负老人所嘱。有新安陈居士号东华者。夫妇长斋。与夏居士相友。同发信心。参谒老人。乞老人方便提接。最后开示。于般若田中增一慧种。知老人必不舍此利乐有情之念。湛公居南岳。修复天台。因缘胜好。法道将行。此真老人分炬宝照也。老人有此公。诚青原之有石头。南岳之有马祖。衡每为老人喜之。所恨不能趋侍以罄道怀也。有拙刻仪式二种呈上老人许可。鱼雁行忙。灯下草草。伏惟慈宥。

　　答澄芳大师

　　衡昔于狮子窟中。常闻兄之名德十分高厚。往来窟中。语论超群。衡虽当时侍聆其侧。尚在愚昧之间。未得深领微妙。后随空印大师入京。过游上刹。承兄周旋管待。衡亦随众饮食。未敢接谈。想兄未及识衡。其实兄之光仪在衡之心目间悬已久矣。及吾兄法道大畅南北。声驰轰轰在耳。每遥空观想。合掌赞叹。第不得一面相倾为恨耳。去岁托坦然持香礼塔。又未通名问讯反。承指光远照。及惠帽袜。感愧何极。憨老人前岁冬返岭南。去岁冬月已入寂于曹溪矣。前辈诸大老寥落已尽。法门空寂无依。想兄亦有痛惜之怀。特附片言奉报。又思支那律教自宣师之后似乏其人。今幸吾兄主之。是知佛法久远住持。自今日再逢运也。未来有情得正发心。获清净眼。顿证金刚戒体。皆吾兄开化之力。非文殊应身。慈氏再来。岂能荷此大任乎。钦服。钦服。衡卧疾十三载。今尚未起北地之行。想今生不能举矣。偶因从闻上座北归。谨此通名奉候。余不赘言。

　　答见玄大师

　　衡昔在山。以自处凡夫地。日与圣贤交参而不识圣贤也。及被业风所鼓。飘泊江海将三十年。回思五台。不啻天渊之隔。忆昔山中岩居穴处。草衣木食。现宝王刹。据狮子座。营役往来。皆文殊十万之俦。衡愧无缘再遘。怅何如也。今观吾兄久处清凉。名闻远播。衡徒倚偏方。望空怀想而已。昔承印大师慈爱。遣月舟远来相接。彼时病重。未及同归。自月舟回后。山中音问杳绝。竟不知山中诸大师某某在山。亦不知栖贤社中主人某某。去岁托坦然持香供塔。未敢通名奉候。极承吾兄雅爱。周旋其事。又承瑶华远布。病室生光。感激难喻。因从闻上座北归。附此问候。

　　答云居味白叟

　　云居始末。座下肝膈。衡已尽知。但衡乃残病之躯。以闲放为乐。本无住意。昨登上刹。因见座下为祖庭一片真心。谓大众少于精进。自己年迈。难于支持。承面诲衡。以委其事。衡亦为祖庭恐致寥寥。谓座下与合山大众肯欢喜各归退居。衡舍了几支病骨。先为打扫。以待大手眼知识。方堪任其事。量自力实不能也。如合山大众有一人不愿归退居。不乐从其事。衡决不敢轻诺此事。全在座下与令高足善为调停可也。古人云。欢喜名为道场。我辈为佛弟子。举止岂可令人生恼耶。昨会熊青翁云。待他再到山中料理看如何。座下调理之方却同青翁商议。衡唯听青翁担当。衡又别为请教。可借两三间房以结冬为事。亦可总在座下高明裁度。是复。

　　答乐愚和尚

　　前接手教。宗门证量并余新刻。又蒙以喜偈为衡狗齿满甲之诵。种种皆是奇珍胜举。知兄为我诲我深且至矣。又知吾兄应世之寿已登七十三矣。较之台山大师又逾二载。将来福寿不可称量。是知吾兄独深禅源。不为浮波幻影之所移异。故得如是金刚正受。究竟坚固不动耳。衡之鄙劣鲜福。兄尽知之。偶被诸人所惑。妄膺云居洒扫之役。实不自量耳。如何得吾兄慈愍。一至明月湖边。碧溪桥上。优游对坐。为我舒其怀。展其促。不惟衡受其益。即吾兄亦不无其乐也。衡虽不足为吾兄所怜。岂不念祖庭之重乎。今特遣人奉接。惟望拨冗光临。暂此肃复。

　　与云居明月堂法玺印西堂

　　两接手书。知子笃信此事。真载道之良器。向上宗乘。惟子是赖。常住事方。公既已承当。大众有依。祖庭有主。一大庆快事。子亦当为我大发欢喜也。即今上下寇乱甚急。士民惶惶。有身无处。可安当此时。惟深山中破衲蒙头。庶无虑耳。子万一不可下山。日夜以从上诸祖公案为依止。须臾不可离也。或出或入。总一楞严大定。尽法界了无纤毫隔碍。唯一圆通。自在三昧。是子与诸祖眉毛厮结之处也。此时病僧尚居舟中。俟楚道一通。即过湖南。以了旧日因缘。而后浪迹可以自适也。云居一念。在于梦想。未少间耳。不知将来因缘何如。此时未敢期也。惟祖庭是重。子当珍摄。谨嘱。

　　　　　　又

　　闻子于水边林下保养圣胎。亦自有住山新得之妙。虽人间天上胜妙供养。无如法乐为上。子不可不自知其超越也。亦不可不知明月堂因缘为子有也。亦不可不护惜也。子当究竟坚固此山。甚勿被境风摇动。病僧残废之躯。遇此大难之时。孤踪无可为寄。几不欲留。俟业尽乃尔。曹溪憨山先师一脉至我后而未得其人。子既担荷此事。当自努力向前。病僧当来亦为子担荷其后。此病僧之底意也尔。晦公隐慈等归山。幸同方公清照。或常住。或明月堂。随彼所欲而安置之。可为山中伴侣也。祝祝。

　　紫竹林颛愚衡和尚语录卷第六

　　　(辽东锦州松山所见任
　　浙江湖州府总巡厅信官余三瀛发心捐赀
　　喜刻
　颛愚和尚语录第六卷计字七千六百二十三
　　该银四两五钱七分五厘敬为
　慈母张氏夫人名下性天朗耀慧炬圆明仗
　　般若而悟证真乘赖菩提而安宁老推谨意
　　康熙十四年十月　日楞严寺藏经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第七

　　住南康府同安寺嗣法门人正印重编

　　经序

　　刻千佛名经序

　　世界以音声为体。道德以名言为用。而纲常伦理非名言无以立矣。名言于世大矣哉。是以古圣先贤垂名万世千载之下。俗流常品仰名寻德。以革凡习。则知圣贤非名无以垂化。凡愚非名无以导心。而成圣成贤不可不知名言为重矣。乃至出世妙法。诸佛菩萨亦以名言为常住。法身名字不朽即广长舌常转法轮也。原其三劫三千佛。因闻五十三佛名而发菩提心。俱成正觉。而三千诸佛亦以洪名展转。开悟众生。佛佛道同名。于世亦一也。有罪障之辈。经微尘劫。不闻佛名字而菩提种子何由生焉。悲夫。我辈何幸。得遇释迦法中。感我觉皇。宣说诸佛名字。凡一历耳根。永为道种。况复称扬赞叹。唱和礼拜。各自净信。成佛无疑矣。病僧自建五台以来。每率清众日课千佛名经。兼修诸品忏法。有俞居士宿植德本。感悟佛恩。刻千佛名经。一报佛恩。一化群品。一自为佛种。此居士刻经之本意。予因言此。使傍观出家儿日日翘勤五体。和声礼拜。知非虚劳也。

　　心经标言序

　　如来称曰空王。法门称曰空门。是则万德慈尊。以空为体。一切教法。以空为宗。所以五时设化。般若居中。破前显后。照有涤空。莫不由斯力耳。然则般若为诸部之枢机。是经乃般若之领。要悟斯经者不过数十言。微尘刹海。无量法门。全体窥矣。如其用力征而克功远。惟般若波罗蜜多心经欤。绝学居士自言一生在般若心经得力。及见心经标言。分经析义。如检自家屋里珍奇。纤无疑滞。其辞匹镜花水月。其义夺杲日晴空。性相全彰。宗教圆备。岂非剖一微尘见大千经卷者哉。惜未见其人。但从其子颇闻居士一二进止。其子凝之。颖悟超拔。可克父业。庚申秋驰书及圹记标言。求予一言。乃就梓。兹见居士脱体受用。全在般若光中。焚香合爪赞叹。真世谛中法眼再来人也。是为序。

　　金刚般若经四依解序

　　原夫如来为一大事因缘出现于世。开示悟入佛之知见。故佛知见者即阿耨多罗三藐三菩提是也。如来一代藏教。唯此一事。但随众生心量所见不同。故有五时设化之别。初演太华严。正示菩提自相。主伴融通。依正无碍。一即一切。一切即一。总之是无上菩提。不思议境相也。当时二乘人在会如聋若哑。其凡夫可知。如来不得已。将此不思议菩提分示少许。以就下劣根器三乘人。同见丈六金身。说阿含等教。二乘人始得信入。依之出分。断生死。证有余。涅槃名人空般若。是少分菩提。即自觉也。以二乘根器狭劣。得少为足。自任是二乘耽涅槃。怖生死。不能进修无上菩提。故如来说方等大乘等教。弹偏斥小。赞大褒圆。激励二乘。发大乘之心。此示半分菩提。亦能自他俱觉也。二乘凡夫见佛弹斥。乃愧小忻大。厌偏慕圆。虽欲发大乘心。而执实有大乘小乘法相。不能发清净菩提心。故佛复说般若空教。破前大小乘法相之执。令离相发最上乘清净菩提心。此示满分菩提。空有俱空。即究竟觉也。既发菩提心。当发菩提果。故佛说法华等教。与之授记作佛。吐佛四十九年冤气。方露本怀。但教化菩萨诸有所作常为一事。又云。若有闻法者。无一不成佛。可谓倾心吐露。然众生既发菩提心。佛与授菩提记。如来出世能事毕矣。故继之以涅槃。是知如来出世五时。设化原始。要终总一阿耨多罗三藐三菩提之大事也。般若当第四时。如来谈般若有四处十六会。此金刚般若于四处在第二处。于十六会当第九会。此经传至震旦。凡经六译。今本即什师弘始四年长安草堂寺译者。此经自古迄今。论疏不下千有余家。西域古今不知有几。所见有四人。支那疏记虽多。止见三人。今有曹溪决疑。蕴璞筏喻。海内并誉。参于古人亦互有所长也。古今疏记多以二论为主。据二论于经文多难销会。若十八住为的天亲。不宜分二十七疑。二十七疑如准无著。何判为一十八住。二大士既难为准余者。可知是则但随各人所见。成就各人一段金刚智。皆与实相不相违背。如世间文字愈做愈奇。愈出愈有。非以一美能绝其后。亦非一得尽废其前。以理无尽。智亦无尽也。观衡于古人论疏多未晓然。无碍智不及古人。故也因注心本文。一日阅宝集经云。菩提者。无色无相。不可言说。心亦无色无相。不可显示。众生亦尔。又云。菩提者。非过去未来现在心。及众生亦非过去未来现在。豁然知此经文虽重沓。不出心佛众生。此三法无差别。是名菩提心也。经中又云。若有诸众生善根广大。超诸众生。如须弥山王出过一切。是初发心。施波罗蜜。因又知此经重重言内外财施及法施。是菩提心初相也。又阅心地观经。有十种波罗蜜。每一种有三相。如布施外财。但名施波罗蜜。布施身命内财。名亲近波罗蜜。为求法者说四句偈。一无所得名真实波罗蜜。则知此经重重以内外财施较量。说经功德是以二种波罗蜜较显真实波罗蜜。是知菩提以无所得为自相也。知此端倪。观此经文字条然次序。略为科释。复参证诸家论疏。有符节相合者亦取焉。前后疏通。伦次分明。如一气之谈。辄敢命笔分注经文之下。名曰四依解未全依古人。故也其解始终唯发明阿耨多罗三藐三菩提心一义而已。观衡识见不如古人。实霄壤悬隔。经如日光。古人如明目人见日光全分。衡眚人不能如古人所见。但随自见所见得日光少分。尽自己见量而已。非不欲见古人见处。但眚自障耳。即所见自相分境界托日光生起。不从他人见分生起。今之科分唯依经文生起。得与不得。过归于己。不敢污古人也。若论佛知见。唯佛与佛乃能究尽。经中有摸象喻。凡以有思惟心入佛知见。如瞢人摸象。古今疏论既如摸象。衡以眚自任。亦不愧也。傥不以眚为耻。同观佛日。虽未见全分。已胜不观者也。若高明如古人者。亦不敢强焉。四依者一依法不依人。未全依古人节判故。二依义不依语。唯探经义。不工文字故。三依智不依识。唯依菩提心。不驰骋知见故。四依了义。不依不了义。唯依清净实相不分别。有无枝叶故。斯解见虽微昧。志在弘通。纵未符佛意法意。计过不甚多焉。

　　首楞严经四依解序

　　夫首楞严者。乃人人日用。能见能闻。能觉能知之自性也。盖此性即是常住真心。一真法界。圣凡不二。物我同源。如是广大圆明妙性。而众生用之能见能闻。能觉能知而不识知广大圆明。实自狭自小。自私自昧。可谓日用而不知也。圆觉序云。终日圆觉而未尝圆觉者凡夫也。斯之谓欤。原此见闻知觉常住真心。照而常寂。名为奢摩他。而世出世间一切诸法皆非即空如来藏。又此常住真心寂而常照。名为三摩提。而世出世间一切诸法皆即即不空如来藏。又此常住真心寂照不二。名为禅那。而世出世间一切诸法离即离非。是即非即。即空不空如来藏。是则三藏本乎一心。三观原无二体。究竟常住。无坏无杂。故名首楞严。苟能于此见闻觉知。荐得常住真心。性净明体。而首楞严大定备在我而不在于经也若然者心外无法法外无心举心则念念真诠观经则字字本性岂容心法能所对待之分哉孰能达此又不唯一经之文义不属于他盛矣尽眼之所见耳之所闻鼻之所嗅舌之所尝身之所觉意之所知尽于虚空遍于法界尘尘刹刹事事法法亦不出此见闻觉知六湛圆明之外是则十方世界乃吾见闻觉知之性量十方诸佛乃吾见闻觉知之心光诸佛于众生心中转大法轮众生于诸佛光中闻第一义斯则一为无量无量为一小中现大大中现小不动道场遍十方界身含十方无尽虚空于一毛端现宝王刹坐微尘里转大法轮如是妙用众生日用个个圆成岂唯诸佛独能哉若尔广大性量广大真用即此日用见闻觉知而不知不觉不能广大真实受用孰之过欤经云汝复欲知无始无明使汝轮转生死结根唯汝六根更非他物汝复欲知无上菩提令汝速证安乐解脱寂净妙常亦汝六根更非他物知此离吾见闻觉知别无片事可得岂非十方世界囫囫囵囵是一轮见闻觉知妙真如性耶第众生日用不知劳我觉皇出现于世将错就错从迷指迷将此见闻觉知分作五时名教总欲生住异灭复归一性圆常因当机有浅深故乘时有先后至于斯经也开三乘之区宇统五教之宏纲权实并融性相俱彻初标常住真心分别为二种根本后明二决定义究竟归常住真心其究妄也即处即体以推心心本非心若同若别以分见见亦非见其究真也无内无外以示圆圆自何圆不动不变以显常常如所常或举拳或垂手满盘托放阿难目前或交光或灌顶亲手拨在大众口里或剖剥于物象或直指于见精非因缘非自然非和合非不和合扫除戏论而妄想自空曰清净曰本然曰周遍曰不动摇但不分别而实相全露发挥三种藏性细释深妙疑惑以应妙奢摩他之请详明二决定义继选耳根圆通以满最初方便之酬复示坛仪法行以为末世摄心重宣秘密伽陀以作当来护念见闻之真宅既悟庄严之妙门已知借路还家由因达果立三渐次灭二倒因番十二类生日用不知之沉习成十二圣位称性圆明之妙觉当机举果求因问答事讫世尊依因示果修证义周随请真诠之名便示了义之目阿难末问七趋情想之升降如来自说五阴迷悟之浅深总是日用不知未全道力是知一经所示所说大意不出当机所恨所请二关精研所恨未全道力之致使尽日用不知之愚发明所请得成菩提之因便克自性圆明之妙全经之旨旨尽于斯要其如来种种方便费尽多少婆心不过指示人人日用见闻觉知就是如来成佛真体如能极尽担当不唯当下与诸佛把手共行便能高跳毗卢顶　上去也可不快哉可不快哉是经自唐译已还千有余载传疏相继二十余家犁文搜义曲尽幽微究妄研真了无滞碍大观诸疏似乎白日之下弗藉剔灯细阅本经实矣太虚之中不劳施点何乃自见未圆不能如龙游空超超于文义之外钝根不猛偏好犹虫注水曲曲于字句之中兹不揣沉冥妄作分释自知不免聚笑于大方之口且图取快于偏陋之心知我罪我我心一如是我非我各有高见衡不敢强知焉开章分门不越古式节文发义唯依本经故以四依名之。

　　刻圆通忏序

　　十方法界世出世间根尘染净一切诸法皆是本有光明妙相别无一法间杂其中所以事事法法皆可以透露向上一事都可以为教体但随差别因缘不无优劣迟速于根尘中推之胜妙莫过于音声圆通无过于闻性是知耳根一门不独我娑婆世界为上即十方世界亦称第一也盖我娑婆世界释迦文佛以音声为教体观音大士以闻根为方便正合此方之教堪导此方之机是知诸经教中皆称赞观音大士善得圆通法门西天东土树教弘宗一切圣贤莫不宗此一门莫不宗于观音大士衡根性下劣不能超越自在因归依观音大士崇此一门撰集礼观音仪一卷劝缁白同入闻薰闻修金刚三昧楚南诸郡从化者胜乙亥秋礼青原祖庭过螺川挂锡西峰兰若有任之郭居士宿慧深契一见此卷如逢家宝欢喜踊跃即欲梓行遍布谨洁身心自己书写更为条理次第每一愿后绘其行像以便作观梓成属余序感居士之诚慧行雅合又喜同为圆通法侣因拈笔祝曰愿修此忏者各人莫孤自己本有圣性莫孤观音大士圆通无碍之慈悲莫孤各人师长父母生育提携莫孤檀越流通护法之深恩必期亲见观音大士本来面目深入真实圆通乃尔。

　　刺血书华严经跋

　　吉州庐陵尔念彭居士法名音潡老实明白志学信佛居贫不厌礼诵精勤又善楷书淡食刺血书华严大经及法华金刚诸大乘经典书成庄严精致送诸兰若供养此一妙行在出家辈行之似不甚难不难而难之不知出家所事何事在居士处俗谛中不以家室为累身心唯佛是事行此难行法施是比之深山苦行头陀无愧岂泛常尘品所能为哉此一行在出家辈行之实希有况在俗谛中行之更为希有又在末季俗谛中行之是更甚为希有也法华经云若有闻法者无一不成佛如是大乘圆妙法门一字入耳一句染神皆为菩提种子决定成佛况能目观口诵手捧心持刺血书写岂不成佛耶又观此一行是佛事耶非佛事耶若是佛事本是佛心心事皆佛体用一致非佛而何疑哉有谓书经用紫粉青墨岂不清净何用血书血是腥物一点染人衣服尚生厌恶何以书出世清净佛法耶曰此一胜行出载圣经是佛明言是菩萨妙行华严行愿品云剥皮为纸析骨为笔刺血为墨书写经卷积如须弥充满法界此为证量也又此胜行乃菩萨称法性所作不思义妙行非有身心有我见者所能为也又以皮骨血汁书经者非以皮骨血汁为美乃美佛法为重而身可轻也纸帛金墨为外财皮肉骨血为内财舍外财易舍内财难若不为此难舍能舍何以见忘身为法耶若以法性观之有情无情有漏无漏圣凡平等谁染谁净谁增谁减谁生谁灭是生灭染净增减皆属妄想计度若谓血点于衣生恶心而墨汁点于白衣又岂不恶耶审此恶心既同则血墨之染净亦均岂可谓墨净而血染哉又试看血入墨汁则不见染墨入血中则见染是又血净而墨染矣又金汁果净入眼不应生障血汁果染入目不应生光是又血净而金垢矣然金墨血汁岂实有染净哉是染净皆人自心分别耳若无分别法法皆如谁非佛体谁非自性若纸素若白　若桦皮若贝叶若毫笔若指爪若草木若金石若皮骨若血肉上至诸天日月下及山河大地中之人物万事同一清净法身共一光明宝藏从古至今观阅不尽讲演不尽思解不尽书写不尽是真经卷是真文字是真法门是真秘藏书经至此笔笔是般若生光点点是如来示迹纵横自在无非佛事是谓真佛也复为之赞赞曰佛子安住俗谛中能为头陀希有事刺血书写诸法宝身心举止皆佛事末世能为此深心一切佛恩皆报足知恩报恩得佛心心既如佛即佛子佛子即为佛摄受现前当来必成佛我今稽首极称赞功德甚深不思议字字不错亦不乱点点无名亦无相。

　　血墨合书妙法莲华经跋

　　丁丑春余自吉州复匡山进法云寺为憨先师扫塔即休夏山中适四月八日本山清众同乞毗尼有库主静修公亦从其次修公素性质直朴厚精勤在五乳主库有年始终不二盆器米面盐醋之属出纳有量毫未轻忽即本职之余见有当为而未为之事无不勇猛于前未有避忌彼此之私自领戒之后倍加胜行刺血合墨书法华等经细窥公之操履于十二时中无顷刻之暇不生倦色非多生定愿大力所持何能臻此病僧是秋辞先师塔登云居为洒扫祖庭因缘所留至岁暮公持所书法华经至欧峰顶上请病僧一语证明于后病僧乃谓之曰即本经有六种法师书写是其一也又六种中求自他俱利而书写一行独为其最以有卷轴文字之相能令受持读诵解说供养诸行之所发起故也抑所书经卷流传世间即大地清净眼目即将来大光明幢即诸佛法身常住即慧命相续不断实则超越诸行远矣至于刺血为墨剥皮为纸析骨为笔书写经卷积如须弥盈满法界此又称如来藏不思议妙行是超越中之大超越远之更远之矣公于不思议微妙法行已示少分此亦随世所知之心量耳或谓书经用香墨岂不清嘉何以血汁为重耶曰如世古今有割股救亲亲病即愈股岂投症之药耶股是悦亲之味耶无乃重亲轻身故耳因舍身报亲所以能动天地感鬼神起亲痾劝诸人古今称为至孝岂可以诸味之美诸药之灵而较优劣哉此刺血书经一行出诸圣典乃不思议大人境界非以血光为美特为重法忘躯唯法无余以究竟清净法身圆满一真法界岂可以血墨染净难易世谛之见而为分别哉唯称赞尊重不及是为知识复以偈赞之偈曰佛子实住真实地所行无事不真实有身无身不分别难行能行不思议是血是墨书此经一点一画全体示尘尘刹刹一毫端劫劫生生唯本际诸佛法身离彼此常住世间作饶益佛子能行诸佛行真实是佛何疑惑。

　　礼板的达像跋

　　天竺国梵仪大僧入诸夏肇自迦叶摩腾竺法兰二师始至洛阳正汉明帝永平间嗣有昙柯迦罗之于魏佛驮跋陀罗之于晋等比不可枚举自汉至明初梵仪大僧往往至震旦者皆众中尊僧宝之龙象也历朝圣主咸以师礼接之其来总为一佛法大事第各有宗尚因各有所宗亦各有授受名分名分既彰互有旗鼓互有隆替总之佛法一脉绵绵不绝而梵师至此各付所得付得其传或返本国或示寂此土其所传之人多是此土唯元世祖供尾麻剌室利梵仪相继七世俨七佛继化六世皆天竺人第七世是震旦人所习皆天竺仪范名曰疑牙纳啰释弥此云智光此人彼名以表七世皆密宗也第六世名板的达萨词拶室利即今南都西天寺北京真觉寺五台山圆照寺舍利塔是也此板的达大师为两朝人主所尊重初为元顺帝遣官迎至京都安于西山法云寺即今真觉寺顺帝亲从受戒礼接甚隆大师不负初志辞归五台山住善法寺即今圆照寺也大师日夜惟文殊是其密证国朝初太祖高皇帝诏授善世禅师赐银章开戒度生利益深广倍于前五世多矣至于七世智光大国师名称夷夏德被天人其光明饶益又超于前六代远矣是则有天下梵师相继与国终始则元世诸君皆贤王焉知非诸大国师阴有所资助妙有所修致耶至于国朝礼仪乐品优于前代胜多亦我太祖高皇帝兴隆三宝睿算密等不可思议之弘庇是历朝崇奉三宝义意深矣衡初出家依五台圆照寺惠仁和尚剃落礼塔长辈告曰此是板的达善世禅师之塔共有三处南都北京及此是也甲申衡舟泊白门城下有禅客自西天寺来者言寺有板的达舍利塔衡跃然而喜知是法派鼻祖也秋日策杖叩于塔前见塔砖颓落无力一洒扫惟有太息而已询知有佛牙得瞻礼又询知有手卷拟是名公手迹主者持至则故纸数张即印字前后失次不成读因嘱幼仁张公订明次序庄严成卷以永鉴来哲知历朝崇三宝之隆密化辅政之益不虚云尔。

　　华严经纲要序

　　华严大经者乃毗卢遮那佛称法界量显现自性因果本妙庄严究竟圆顿总持法门也文丰义富事渺宗玄要而收之不出四法界而已盖四法界者一理法界此界也以真性法中本无生佛名言岂有自他影像世出世法染净因缘当体全空究竟清净不可思议是谓理法界也二事法界斯界也即理法界至虚而灵净极而妙不动本然循业发现顿变相见二分幻开迷悟两途情与非情圣凡依正炽然同异究竟所有不可思议是谓事法界也三理事无碍法界是界也即理外无事事外无理理不拒事缚脱历然事不拒理生灭寂尔波涛万殊而全彰水体水性一味而遍示波澜空有并施性相不二不可思议是谓理事无碍法界也四事事无碍法界兹界也合上三界圆入一真理事既不相违彼此自是无碍以事入理理无尽而事事无尽以理收事理无殊而事事无殊举一念而三世圆明吹一毛而十方炳现正中有依一毛孔中有无量无边世界依中有正一微尘里有无穷无尽如来一多互融延促自在不可思议是谓事事无碍法界也是则世出世间色心诸法不出此四种法界又此四界唯是一心离心之外无法可言此心亦是强名不可言议不可思议即一真大法界也如来证此法界性示此法界相广此法界量放此法界光摄此法界机彰此法界会尽此法界理演此法界经是经一名而有三部品偈既广卷数胜多人间难于秘藏龙宫久为密护像法住世龙树大师博尽世间琅　因搜海中宝藏逢斯妙典无上真乘慨大法不闻何以见自心现量圆宗未会岂能开法性光明注神渊记得下部之始终竭力宣扬广上根之知见初流布于于阗次传演于支那自经出兴无论余国但此方禅教师将缁素明贤发无碍辨才得无师智慧雄机大用竖论横谈生死涅槃自在无畏立在毗卢顶上超于威音劫前从古至今算数莫计岂非皆从此经法化而出耶或在诸余经典及师友因缘一念相应得见自性亦须从此经印证方能弘自性圆通所以古人云无不出乎此法界无不还归此法界斯之谓欤今古从此经得大受用得大自在不可不知此经之所出耶不可不知龙树大师之所与也是经疏论代有当家唯清凉大师独超越诸作体法界观开合此经实文殊之应身乃毗卢之遍照以六相十玄发其幽旨以五周四分收其全文分章剔义若朗月之照晴空逐句揭宗犹海印之现乾象义无不备事无不周是疏钞与经可谓君臣道合也疏钞一出自唐至明代不虚讲至于我朝神宗年次亦讲未歇时奈何二十年来不闻有处论及疏义究此玄宗人与物俱为减消身与心并之虚弱事推容易道惧艰难无论黑白皆为时气所夺也即僧辈中为座主者或经或论多不肯深求或句或文唯从轻快以为简易以为分明反以古人疏论为迂谈率以时尚口语为切妙是以比来法席皆贵指点本文讲解渐于虚浮疏钞将同湮没使如来一字法门书海墨而不尽破尘经卷包法界以无余全若无闻况复得意法运至此良可惜哉盖古人疏论皆依智宣流或总大意条陈或从细文曲别或正释或旁通或合明或助显或指证或悬分圆转入微开合不一嗟乎今之学者多识心浅近因视古之疏论谓智境支离又则此时狭劣慢习日滋日深轻浅狂见时染时厚即于本经多望涯而返岂独古疏厌繁不寻复有弄机缘作究竟宗乘鄙藏教为糟粕文字每掉头弗顾掩耳不闻何乃逐末忘本认派迷源颠倒至斯何因启悟邪风狂扇一期难回我憨山先师乘法界大愿示生此际痛惜时蔽注意大经游心古疏提纲挈要断义分文不三年而全经大旨首尾昭然即一座而疏有未发复为补出收群诠于指掌窥法界于毫端一性圆明百无覆盖俾学者或因纲要以博疏钞又因疏以入经因经以见性使狭劣之习渐近而渐远广大之境愈入而愈深此纲要之所以而作也是清凉大师为本经之勋臣我憨山先师又为疏钞之导师也正提挈阁笔之日适曹溪坚请之时义不能辞行为彼应因此经疏源流未叙纲要起止无题不时先师示寂曹溪此种公案遂成缺典幸得益公法属竭力募刻新安剞劂氏梓工方完惜益公又卒劳累斯亦未及请序大方丁丑春衡为先师扫塔因缘特之匡山法云兰若得此新刻如获旧藏法法现前受用不尽由是罄此微言用以鸣后云尔。

　　刻方册藏经目录序

　　吾本源自性广大圆满湛然常住究竟无尽而发现一切诸佛菩萨缘觉声闻人天诸有世出世法亦无有尽所以诸佛菩萨有说不尽的法轮度不尽的众生严不尽的佛土盖吾自性无尽故诸发用亦无有尽且比观过去庄严劫千佛有说不尽的法门度不尽的众生有贤劫千佛继之贤劫千佛有说不尽的法藏度不尽的众生有星宿劫千佛继之如我释迦文佛有说不尽的法轮作不尽的佛事有迦叶继之以别传阿难继之以结集诸菩萨继之以论疏又阿难尊者有传不尽之法藏作不尽之佛事继之地涌之众流通于天上人间诸洲诸国总一正法眼藏涅槃妙心有得之而为显有得之而为密有得之而为性有得之而为相有得之而为禅有得之而为律于吾正法眼藏涅槃妙心一无所有其流通之普亦无遐迩前后之次我支那国自汉明帝遣蔡愔等迎摩腾竺法兰二梵师持佛经像而至此土始见三宝之相普闻三宝之名嗣之法显诸师嗣之玄奘诸师皆此土高贤之天竺求教者有梵师自西域持梵筴入支那者或一人持一经一律一论而至者或一人持多经多律多论而至者或多人持一经一律一论而至者或多人持多经多律多论而至者所至之时不等所持之法不一至于达磨不持一字而至然前后诸师持来法藏虽广略大小显密性相有文字无文字种种不同而于本有一事无增无减无欠无余囫囵一大光明藏自汉至唐所来法藏较之天竺未来者百千万亿分中我支那国中未及一分耳抑支那弘法诸师于经律论显密性相等教各有所宗亦各有师资授受代不乏人又此土一代藏教名目部类卷帙分剂有序历来诸师编次目录各有所见有取来时朝代先后为次有取广略大小部类为次有取经律论疏为次有取说时先后为次　神庙初年有紫柏老人见南北二藏板印造艰难远方更难于持行流布立意转梵荚为方册印造流布二俱轻便与二三子确议无疑劝诸大心檀越捐身命之财镌坚固之板初发手于五台山妙德庵已刻就数百卷顾冰雪积岁恐侵及板移于杭之径山山在江南极于温暖山不为峻易于上下剞劂供给事事得便乃紫柏老人一大快事此一大事始兴于　神庙八九年间至三十一年紫柏老人为弘法历难卒于燕都门下诸大弟子扶龛南还塔于径山与大慧老人塔相与呼应意在此老生死以方册藏板为身心自紫柏老人去后四方刻资归聚亦微因就施者之方任力刻之于是四方有道力者随讨未刻名目同式就梓自癸卯岁至壬午岁将四十年梓未虚日其事犹未竟已刻者不及归山未刻者懈不速完突有利根上座乃贵竹赤水人也颖悟卓然妙有大人标致慨紫柏老人未尽因缘为佛祖慧命所系不觉泣泪流涕矫首叹曰大丈夫出世一番不作大丈夫事则不如鱼鸟矣况可名人乎天地万物毛羽草木皆吾通身骨肉岂属他乎哉过去乃吾之过去未来乃吾之未来现在乃吾之现在紫柏老人未尽之愿乃吾未尽之愿自己未尽之事自不勇猛于前又谁待焉奋力精进坚誓曰此身不竟此事愿此身碎为微尘耳立此坚誓已策杖遍讨径山嘉兴吴江金坛诸处已刻成者某某经律论某某传疏记录名目卷帙板数一一查明未刻者亦如是查清名目板数多少记于指掌心目之间先之云间商之徐李黄诸大檀越欣然就事已刻者十之八九未刻者十之一二耳不期半载可完利上座欣闻　新主登元大兴善事上疏请旨催四方已刻之板同归径山复请御制序以光方册藏经之首此实修延　国祚密助王化一首善也嗟哉紫柏老人为此一事海内奔驰三十载未目竟其事将非因缘时节有待今日耶老人未尽之事有八四方之板未归径山一也板未完未制方册藏首序二也贮板之方构造未广三也因板未完板头钱未总则定数四也板头钱预修贮板之室未得良策多有昌用五也目录依五时之次其正译重译华梵传述未尽其详六也搜括古今名集遗漏未全七也因板未完劝者施者鸠工者未勒名于石以昭千古八也是紫柏老人所有当尽未尽之谋而利上座一一能尽之是紫柏老人与利上座可谓首尾一贯也首尾之体本一首尾之用不二说利上座是紫柏老人再来可也说与紫柏老人同是地涌之俦来尽佛法未尽因缘亦可也此段因缘决非偶尔紫柏老人诸有未尽而尽于利上座矣利上座将来垂后亦有未尽因缘信来哲亦能为利上座一一尽之矣尽之又尽之未尽复未尽尽未来际此段光明无有穷尽是则亘古亘今彻天彻地惟此一无尽大事因缘也。

　　紫竹林颛愚衡和尚语录卷第七

　　　(辽东锦州松山所见任
　　浙江湖州府总巡厅信官余三瀛发心捐赀
　　喜刻
　颛愚和尚语录第七卷计字九千五百三十三
　　该银五两七钱一分九厘敬为
　慈母张氏夫人名下性天朗耀慧炬圆明仗
　般若而悟证真乘赖菩提而安宁老稚谨意
　　康熙十四年十月　　日楞严寺经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第八

　　住南康府同安寺嗣法门人正印重编

　　书序

　　同闻思修发菩提心录序

　　原夫一心变而为万法万法无性全是一心即万法而会一心其唯首楞严经欤初心必假于方便方便虽多易成为要而圆通易悟初心其唯耳根一门欤盖圣性圆该法界法界咸一圣性是则根根尘尘事事法法无非入性之方便但众生从无始来薰染种性不无利钝差别致令所依方便亦有亲疏难易亲于性而不疏易于入而不难故特耳根一门为最胜方便然耳门之胜者因圆与性亲因通与性亲因常与性亲因与性亲故易悟而易入况此方教体在音与闻舍闻无音舍音无教是则合音闻而为教体即音闻而归圣性随此方教体之设故经云此方真教体清净在音闻欲取三摩地实以闻中入是也历观西天东土大圣大贤若显若密无不从此一门而出藏有修证仪文最多足为明鉴慨其法久自疲用而不觉人日诵观音经日称观音名日被观音福祐而不知所归因不知所归故日诵日忘时进时退而懈慢不能精进以克其功此非佛法不验人自惰耳书云人能弘道道不能弘人大抵圣贤弘道在善诱于人凡世法出世法久自成疲善新者能起之诗云周虽旧邦其命惟新此新难言也乃新其旧有非别创为新也如禅疲以律新之律乃旧有之律如律疲以禅新之禅非始有之禅譬夫盐梅乃旧有之味在善调者加减互换以悦人之口而爱尝肯饱也而禅讲律原是一法亦在善诱者随宜互换以新人之心使其锐志而克功观音一门自明教大慧知礼之后疲之久矣若亡也就其所亡而起之岂非新欤所以新之一字难言也净土一门幸云栖大师起之观音一门为此方切体之教何未见人拈掇耶衡根器下劣众中糠秕但髫年嬉戏爱供养观世音菩萨十二岁持斋后凡遇恐惧事不觉不知念观世音菩萨彼时不知其然后日追思不从人教而自能者诚宿缘所使既有宿缘而又下劣者信是多生罪业感集此生乃尔十四岁出家十九岁上五台山依师子窟空印大师习听经论二十二过南方初住天台但读楞严经从前未经大师决择所有疑碍都在此经中破之又详此经胜妙重在耳门圆通从闻思修入三摩地矧今末世识心精巧好于义路此经从精研究竟而入于坚固正合此时之机也况且人身从开辟以来传至今日欲气淫习深之愈深厚之愈厚而生死中唯此一根难拔此经以淫习轻重而辨升沉虽诸业并遣其要在破淫习亦正对此时之弊也又且从古至今名言习气积蓄深重多尚斗诤驰骋狂见此经以返闻闻自性为要行亦正破此时之谬也又则医方万品对症为良海宝千般如意为胜生于此方出于此时舍是经而求正知见舍是门而求易悟入衡不知其所从也虽诸方教体不同根根尘尘各作方便亦让耳门为胜经云由我观听圆明故观音名遍十方界是也衡因卧疾邵陵五台庵中自述礼观音仪一卷率众薰修冬夏二期得真实行者十五人同依观世音菩萨发菩提心从今已去尽未来际弘传此经称扬此门同列菩提心录陆续有同发此心者同登此录并集经论诸家修证仪轨类成一家教义以各宗各志庶几日益日新克功克果普愿法界有情同入如幻闻薰闻修金刚三昧云耳。

　　生生篇序

　　肇法师有言天地同根万物一体又云会万物而为自己者其唯圣人乎盖圣人无他唯知己而已矣人之杀生害命尔死我活起惑造业生死茫茫皆不知己之过也若夫视一切生命皆吾支体岂甘自食乎观一切草木咸我毛发岂忍轻伤乎所以古圣先贤谨钓弋改纲祝共饥渴同忧乐用之以时节之以礼皆达物唯己之旨但曲顺时宜未能极尽如云舍身喂虎割肉啖鹰方是彻底为人穷满心量耳书云一日克己复礼天下归仁斯之谓与或曰既然万物唯己若杀若食皆干自己而吃他还他负命偿命因果报应何其谬耶曰若达物唯己痛痒关心岂肆诛啖哉第迷己为物为物所转故有相杀相食酬偿报应等事此乃以迷积迷因妄习妄故耳良可悲夫果视物为己杀活自善逆顺皆仁深可思之思履王公神资颖悟处世超然曾见公成佛铭曰证本源慈登成佛地知公于此事有透脱处今读生生篇亦喜吾知不谬矣命予一言列篇首虽自知不文亦难违高意乃据实见说此。

　　翼医通考补序

　　原夫造物者生生之主也医乃生生之辅也而医得非造物之神用乎盖医与造物体用相并医之道岂可轻易言哉试观医脉祖于神农轩辕此圣皇也老。

　　子曰道大天大地大王亦大而王称天地之大者辅天地之生气故也昔神黄二圣分五谷尝药草是知所辅无他唯调护养育其生离斯何为大焉故主民者称曰粟王谦曰不谷者此也范文正公有言不为良相当为良医此言以位不及相而为医非智不及相而为医何也相名位也非时不臻医道途也无往不可是知医与相未敢易拟然世间之道以生理为先所以书云先修其身次齐其家后治其国使身不宁何以论家国中外古今事乎是以有国有家者不可不谨身？谨身之要，内修心行，外修药石。矧其伤生者多以心不正，陷身于死地，或王法刀兵、风火水难，或虎狼毒药、恶疾恶疠，此心之招也，药石无以疗矣。圣门纲常伦理，乃医心之良方，安生之大本，造物之神用，密化之深机。而学究之流哓哓仁义，而不知所以为仁义者，可为识者？慨也推其致病者，多以药食不调而殒其命。五谷性平，可以常食滋荣，卫疗饥虚，亦不可过食，过则致疾。蔬果之类其性有寒有热，有风有滞，不可常食，食则先量其体宜不宜耳。其身之生也，本于阴阳五行，五行均则安，不均则疾，疾发而五谷不能调者，必求明医授以方药。药者，约也。以少物而有多力，如一星之火能烧万顷之荒，一粒之丹能变大地之土是也。药虽多品，亦不出五行。其身五行，有增有损，其药五行，有补有泄，使其五行均而百骸调，身宁智出，而后可以论家国圣贤事业。所以至道以修身为张本，古人有云：“医与儒一事。”而谬为两途者，此也。又则万物有生必有灭，常理也。是以古圣先贤皆同乌有。但有生者，不可弃此诿于时，而不殷殷于生物。而医者施仁、施智、施药、施方，不缘病者贤愚、贵贱，但以广生生一念为主。而病者慎疾、慎养、慎医、慎敬，不择医之新旧、尊卑，但以良明是从。而医者，良病者，慎间有未愈者是为定业，非医病之咎。而人子受身于父母，覆庇于天地，而天地父母爱其生，而未欲其死，若自不善调摄，不从医药，轻身于黄壤之中，是有悖天地父母之心，孝慈何在？生理何在？是知病不从良医，医不施良心，俱为造物之贼也。图南喻先生祖迪豫章医馆，楚之邵陵，当道缙绅、士民、城野请无暇日，其诊脉与药，安危言于先活人之命，祛疾之悻不可胜举。好博古书，精考医源，集翼医通考备，收古今儒医名。公叙论启，引其核究脉理药性，医旨病穴，曲折细致，详且尽矣。治无不备，弊无不遣，间有隐而未发者，公出而补之，名曰：“翼医通考”，补览此书者，明者进，庸者惧，贫者济，富者慎，同归一生域。此集诸论，咸曰：“医在心术。”有曰：“医在妙悟。”此心乃仁慈也，此悟乃明智也，皆造物之用，而未及体。若以体言之，则天地万物同一心体，彼病我之病，彼医我之医，岂有彼我胜负、急缓之见哉？如人一身头足尊卑，虽殊痛痒，必均于摩触一体故也，岂有疗头而不疗足哉？其耳目口鼻、肝肠皮骨皆然。其耳目口鼻有盲聋呙斜，不能医者，亦以温清调护，未有截而弃之何也。好与不好皆体也，今之医者视贵贱皆我头足，药无不仁，瞩贤愚皆我皮骨。医无不普，纵有庸医，皆自耳目不明，可从容诲之，傥不受诲，亦方便与之，未使其绝生计也。或有病者愚吝，亦自皮骨不和，亦等医之，未肯坐视其危亡也。若夫广其仁，周其药，安乎命，分全乎造物，使天地万物浑一生理，可与太上同游矣。而医岂可不明心者哉？余居南岳吃乌药中毒，而气血殆尽，因诣邵陵就医，见喻公得疗。三年之中稍有感冒微恙，受公之药，楮笔未能尽划，公之仁与我多矣。公一日持此集以诲余，俟禅坐之暇，读未三复，乃见公肝胆包乎。太虚一段生气，洋洋溢溢渺无涯际，是知用心在岐伯上求可也，医与造物并求可也，是为剩语。

　　中庸说白序

　　是书乃孔氏心法。此心也先天地而无始，后天地而无终，若斯岂有古今隆替哉？其隆替之端在乎人耳。羲皇之上无有文字，虽不见授受之迹，而心传密会，信必有之。自尧舜乃有典型，其传受之语明着其中，有见而知之者，有闻而知之者。传至周孔，其道大行。然道与世事有盛必衰，孔孟而后其道几丧，秦汉以降六艺并行，人莫识其本末。于中虽代有其人，不免为余气所杂，仅微微一丝潜注而未绝，似乎亡矣。至于大宋程朱诸夫子正脉复起，程朱之起者乃因佛法之胜，激励其心也。程朱排佛，可是知佛恩乎？有僧问赵州：“云何是道州云‘平常心是道’？”似合此书之旨。且何处是平常心？即夫妇之心平常心也，兄弟之心平常心也，父子之心平常心也，朋友之心平常心也，君臣之心平常心也。至于天覆地载，暑往寒来，皆平常心也。虽然如是，要在即今夫妇君臣间指点出平常心来，又却难矣。欲知平常心，到不如黧驽白牯却有些子。如此说话，但识赵州字，未知赵州义。欲得赵州义，自知不止欠三十年饭未吃在，是谓说白。

　　律仪常轨序

　　书云：“操之则存，舍之则亡。”律仪常轨者，乃寻常日用操持行法，使不致于亡失也。祖师门下宾主问答，意在时时提撕，使不昧却。一机不来，即同死人。如来教人行住坐卧，取舍视听之间，持诵偈咒亦在时时。有人在行者如法，从旦竟夜次第行去，管教水牯牛欲犯他家苗稼，无斯须空罅，无记散乱不待驱而自远，定慧圆明，无少间亡，菩提由是期焉。

　　拟古长诗述志序

　　衡出自贫里，少读书，及为僧，又懒学，空在法门三十多载，一无所得。自南来，亦二十余年，多在深山孤顶，以掩其拙。庚戌登祝融，藏迹于石廪峰下，以终残[口舛]为计。不意根器鄙陋，山灵为妒，顿遭异　，不啻百死一生，仅游游一丝未尽耳。山中艰于医药，幸为旧知己接至云阳调理，以业未尽，其疾痊而复返，但言多受风，四肢如泥，因此禁言。甲寅春又为驻鹤坊主人接来，邵陵有仁人君子，以孤病僧为愍，频来顾盼。有问不能言，辄以笔代舌，人皆谓余能书。因神弱不及多言，凡答止以四句停笔，人皆谓余能诗。余实不知诗书，而诗书之名乃人误唱耳。从是有索书幅者，有索书扇者，自以孤病无倚，不得已而应之，只是不免识者笑也。顷孝则车公以诗归遗余，凡瞌睡之余，借一寄目，其中幽旨未知，且不求知。但见长诗一首有三百五十多句，不觉惊讶，不知诗可以能长耶？以一向未见诗故耳。诗归掀完，其诗有二句、三句、四句、五句、六句、七句、八句乃至有三五十句，甚至有二三百句者虽古律有分，而诗名均也。是知诗文得到妙处，俱无短长矣。尝闻论诗者以谈道理为偈，不谈道理为诗，所以选诗者多不选僧诗，以偏道理故也。余虽不知诗，闻此说，恐非达者之论，且诗偈之分不知出何人之言。偈句也诗，离句何以言之？是则诗偈无别，但道理别耳。又道理乃性情之所游也，诗果拒道理，而性情何由出耶？是知诗偈不以道理为别，以辞之风雅为别耳。诗若徒以清淡藻雅为重，而为诗者何益哉？仲尼云：“春秋作诗，道衰矣。”又何言欤？书云：“见山思高，见水思明。”此诗之正训也。知此诗不在词藻，而在志审矣。若论志佛可无志耶，而世出世间有超过佛志者耶，又似离佛语都不足言诗也。佛经诸有颂句都不论，只华严净行一品，凡所见闻，皆诵四句，此真诗之奥府、正见闻、正性情、正动止，莫尚于斯矣。但译人未拣工拙，世之学者尚于词藻，致使佛甚深诗道置而不诵，不惟不诵，而反呕耳。斯言有异于众，乃是不知之言，谅众不我罪。又诗不清，则不贵，古今禅讲诗集盛多，如寒山子，不可备举，纵词未精细，而意岂不清耶？而选诗者多不上选，岂选者不知性情耶？大都僧诗乃僧之性情，世之学者乃世之性情，僧之性情与世之性情差别远矣。且浅说如寒山诗中，诙谐好杀生者，而世之学者几能戒荤茹耶。於戏无怪乎僧之不中选，不中吟咏，有以哉。僧诗亦有一二入选者，乃僧诗中屈节就世语耳。余病思无以遣，拟古长诗以述志，或谓余言过长于古，过俗于古，大浅轻，大陋鄙，是断语，是偈句，余总承受。但余不在词，而在志耳。

　　贝叶记序

　　佛法遍世法中，世法不别佛法。外佛法迷，纷然世法识世法，浑然佛法是佛法，世法无角二地，由其一照耳。又佛法作世法，将世法作佛法，适莫皆从，此亦在其善用耳。大慧杲禅师云：“老僧有时将丈六金身作一茎草用，有时将一茎草作丈六金身用。”斯乃善用者也。使非颠倒豪杰得大自在，胡能臻此？然法不二立，人岂二耶？僧何其僧？俗何其俗？形迹虽殊，中未尝离。僧不达本，有僧何以僧？俗如明本，无俗何以俗？是僧俗不关迹，在本之明味耳。又僧藉俗称俗，依僧呼无可不可，此亦在放心于形表者也。邵陵孝则车公年未立，而才名四驰，性嗜奇，奇书、奇诗、奇文、奇义，咸出人耳目，言思不及之地。有时僧称，有时俗称，有时居士，有时尊者，此诚就里廓然，乃尔变现，无朕若此。于子史士事之暇间，披佛典一目，如逢故物，心入口出，竟与古宿斗雄。兹有心经颂船子偈，注天主教，辩八识颂，释并诸神，辩辞精理，诣秀洁绝伦。今人耳目一新，隔碍豁通，大似此一知见在，古该有在，今不可阙也。合为一帙目，曰：“贝叶纪递”。余一览，若睹异域殊珍，得所未有，愈玩愈奇，手眼忘倦，叹曰：“此非佛法世法捏成一片，何游戏其中？幻出幻入，纵横自在，神解若此。”是知佛智慧无地不在。若尔居士何以名公？俗僧何以名公？则公可以名居士，可以名俗僧也。领益幽旨，无因作酬，拟凑拙言，欲向珠林标一瓦砾。知珠林非瓦砾能秽，冀瓦砾藉珠林光生耳。释观衡和南谨识。

　　礼佛发愿仪序

　　作佛作祖，礼为初门。成圣成贤，礼实要径。是则礼乃世间法之枢机，出世法之根本也。盖礼者，下也。下己身心，礼敬一切也。爰诸有情不解物我一如，妄执彼此，自恃自高，自尊自大，轻忽圣贤，疏慢长上，凌傲一切。积习不觉滋贪嗔痴，结不善业，长沦恶趋，苦受难论，皆自恃自高，自尊自大，慢习之所招也。诸佛菩萨愍此迷妄，或示为世间圣人，或现为出世，大觉或教之，以名分常道，别于尊卑，不越伦次，而礼而敬，自有节也。或觉之以佛性，真源泯于圣凡，不拣形迹，而礼而敬，自无碍也。要之下己敬人，敬人敬己。礼有差别，敬心一也。至于合和不二之心，亲近原一之性，优游于华严世界，安住于寂灭道场。回观自恃自高，自尊自大，岂不枉自区区耶？又观祛恃祛高祛尊祛大，岂非礼自谦谦耶？则知人欲横流，非礼法不能断绝。我慢凌高，非礼敬胡能折伏？是则礼实摧慢幢之利斧，杜欲流之坚堤也。而世出世法，舍此何以建立哉？大鉴禅师云：“礼本折慢幢。”头案不至地，有我罪即生，忘功福无比。此礼关于圣凡，翻掌覆掌之速若此。抑且世间学问必明于先达，不礼何以问明？书云：“敏而好学，不耻下问。”下礼也。世外真宗须请益于智者，非礼何以请益？经云：“常请法师三时说法。”日日三时礼拜，不生嗔心，患恼之心，为法灭身，请法不懈，灭身不懈，礼也。心地观经，四种修学门，亲近知识为第一。普贤菩萨十种行愿，礼敬诸佛为标首，将非三千威仪，八万细行。礼实要之百千三昧，无量法门，礼诚初也。又且末世众生业习深厚，魔境粗强，若不亲近知识，礼敬诸佛，哀求加被，自能出生死，证菩提者鲜矣。若尔末世修学欲求诸圣摄持，应尝精心锐志，奋力肯切，至诚顶礼，而后信有所感。诸佛菩萨非欲苦众生以礼敬，但要众生礼敬，至而慢习不生。慢习不生，则彼我情忘。彼我情忘，则万物一体。万物一体，即如如佛也。肇公云：“会万物而为己者，其唯圣人乎？”是则诸佛菩萨教诸有情礼敬者，意以礼敬正众生心，成佛也。若然者但内除慢习，则己何暇礼敬外求耶？曰：“第一义中岂有内外耶？”在迷妄中积劫慢习，所结恶业能作障碍，必假圣力冥资方能除灭旧习。不作现习，方不生耳。又礼敬是慢习，对症之药不礼即慢。如除慢习，须礼敬一切也。老氏曰：“礼者，忠信之薄而乱之首。”斯言特为虚谄者置之，究礼之源不至于浮流。孔子曰：“一日克己复礼，天下归仁。”斯礼岂为忠信之薄而乱之首耶？昔黄檗禅师礼佛童光，帝问曰：“不作佛求不作法求，不作僧求，礼拜甚么？”黄檗曰：“虽不作佛求，不作法求，不作僧求，常作如是礼。”又有僧礼一老宿，老宿曰：“莫礼老朽。”僧曰：“礼非老朽。”老宿曰：“他不受礼。”僧曰：“他亦不曾礼。”若人具此识见，终日礼而终日未礼，终日未礼而终日礼，举手低头孰非不动智光？投地伏躯无非圆明妙性。尘尘作礼，刹刹寂然，时时寂然，处处融会，自他不二，能所历然，法性无尽，而礼敬无尽。礼敬无尽，而智慧光明一切无尽，实为究竟真常，不思议解脱法门也。有心于道，舍此吾不知所从焉。因将礼佛入观，发愿轨则章分于后，以俟同志，兹语此。

　　王介公闭户吟序

　　王介公之吴越未几年，余得诗二百多篇，其两地嘉山水奇观妙响，收拾殆尽，携来归菉园中，园与主相逢仍旧，而人与境别有一新，何也？介公未出门时，图书古史罗列，盈轩天下，古今绝境胜概，虽集聚目前，其中受用不过比量而已。今则以一诗府贮来，吴越江楚，云涛月峤，张布园中，时与相对。然菉园非展小而为大，吴越未缩大而为小，妙入融会受用境界，大似现量亲得也。余是以拟介公耳之所接，目之所到，鼻之所纳，舌之所吐，身之转侧，意之取与。虽有园内，而闲旷悬邈回薄，超越菉园之外远矣，非笔舌能示。是故园主仍旧，而人境别有一新可知也。兹乃介公自住自受用处，共之者鲜矣。犹恐俗事间之，因斯闭户以书经，藉经以净心，心净境现，境寂心融，意在密护自得之妙，此介公闭户之底旨也。继鸣之于诗，曰“闭户吟”，属余序，余久阁笔砚，但就户内芳迹括之一二，以复之然。公之诗文深致，及户外远举，余又何能知焉？是为拟语。

　　法喜志序

　　是册拣历朝名位贤哲，饱于法味者织之成帙，为来期之明证也。盖佛法自汉始达震旦，使震旦无载道之器，何以流通至今日乎？其识道之器有在家，出家。而出家且置，即在家名哲才士有一不嗜于此，何以见巨海一滴，味具百川者哉？有云：“狮子乳唯玻璃盏能贮，余物贮之即碎。”然载道实难其人。昔法华会上，地中涌出六万恒河沙数菩萨，同如来前，自誓于佛灭后，恒在此界流布大法。自佛法入此，此中缁素高流荷担大法者，不其人乎又孰能哉？抑且佛末后，以法藏付嘱国王大臣，将非后世异见稠密，借斯名势方能破之耶。是则通诸家之异执，断末世之沉惑，此帙又是一大利器也。今之才士有未见佛书者，视之为异物，非前哲开导起信，无由是知此帙为来哲之明证实矣。盖自汉晋至于宋元，耽此法味者甚众，今但拣光明胜大，昭千古耳目者列之，咸法喜所资死而不亡者，寿也。教中有法喜禅悦二食，食之能养法身，资慧命，究竟无尽，是诸明哲已饱法喜者也。今同载此名身不朽，知慧命亦无尽，此帙即法喜也。能持过去慧命，能资现在慧命，能生未来慧命，真法喜欤，真法喜欤。

　　题秽迹金刚像卷序

　　如来垂教，有显有密。密者密其所显，显者显其所密。名虽差别，理实一致，故曰：“显密圆通”。所以为显密者，特随众生心应所知量故耳。若诸有情好多闻性，即示之以显教，使其因文寻义，缘义达理，即理见性，即性发明，照空诸有，得大寂净。即此便是因显以致密，即先慧而后定也。如有众生好为持诵，即示之以密教，令其一字而含多义，得大总持，转散心入定位，定光发明，照了诸相，犹如虚空，世出世法，了然无碍。此即因密致显，亦即先定而后慧也。盖密教中秽迹金刚神咒持者，易获感应，有持三日即见金刚神像者，有持一七而见瑞相者，有持三七而获益者，乃至持七七者，至于持百日，或一年，或三年，或三五十年而获感应者。其咒是一，而感应有迟速不同者，此亦缘众生宿习有浅深，现心有勤怠，故有迟速不同耳。又持咒要发明自心，心若开明，诸佛众生，山河国土，有情无情，大小诸相，天堂地狱，善恶诸缘，皆吾心之影像，全无实体，毕竟空寂。古人云：“识得心大，地无寸土。”是也。如此了明自心，一切善恶境界皆不能动，以能达物唯心，唯心无物故耳。岂有自己又憎爱惊恐自己耶？若未明自心，起希求心持咒，或见佛菩萨种种善相则欢喜，或见金刚鬼神种种恶相则惊恐，因此二心，或颠迷其神，或惑乱其见，或致身以病，或因病以致死，此何以故？以未能达境唯心。见境从外来，有彼此能所之相，故有种种挂碍恐怖颠倒，以致断佛慧命，永失道种。是持咒求福而返遭此大损者，未先明自心故也。是以凡持咒者必先寻明师，发悟自心，一切所作皆是寂常妙性本有，神通岂持咒影像，而又视之为他物哉？以心持咒，咒即是心以咒印，心心即是咒，心咒异名，本无二体。如是持咒方能自利利人，尽未来际受用不尽。慢亭刘居士秽迹金刚所使流通诸佛秘密妙心，不然何以持咒方三日，感秽迹金刚梦中授与此像，觉而描于纸上，与梦所见冥契无二？非先得佛心持咒根深，何以致此？因书此，以闻有志于密教者，先要发明诸佛妙心为上。

　　莲社箴规序

　　念佛法门统摄十方，三世一切诸佛出世说法究竟极旨也。古云：“诸佛出兴，唯为一事，千经所演，无有余乘。”无余乘者，唯一佛乘，一佛乘者，教人念佛成佛。故也唯一事者，即一大事，一大事者，即念佛成佛一大事也。是则诸佛诸祖虽有种种因缘譬喻言辞，方便演说诸法，究竟惟此念佛成佛一事而已。盖众生本有佛性，即诸佛果体，以诸佛果体，照一切众生，人人本来是佛，不假修证。菩提烦恼同一清净，此自性天真佛也。以众生自性照一切诸佛，佛佛与众生同体，无二无别，天堂地狱同一法界，此本然法性土也。又则寂而常照生，佛历然照而常寂生，佛齐　此无念之念，是名正念。此念实相，法身佛也。次则想相念佛，或念佛福相，或念佛智相，俱为净念。如念佛福相，或念一光，或念种种光，或念无量光；或念一相，或念种种相，或念无量相；或念一好，或念种种好，或念无量好；或念佛种种香云，种种衣云，种种盖云，种种幔云，种种幢云，种种座云，种种音乐云，种种花云，种种灯云，种种宝云；或念佛身寿，或念佛眷属，或念佛国界宽广，或念佛楼阁庄严，此皆念佛福相也。若念佛智相，或念佛四无量心，或念佛四无碍智，或念佛五眼，或念佛六通，乃至或念佛种种三昧，种种解脱，种种智慧，种种善巧，种种无畏，种种摄持，种种大愿，种种清净，种种护念，种种道力，或念佛根本智，或念佛后得智，此皆念佛智相也。如上念佛福智二相，皆念佛果相，既念佛果相，如是庄严，定有妙因。如依果寻因，念佛因相，或念佛施行，或念佛戒行，乃至或念佛忍行、进行、定行、慧行、方便行、愿行、力行、智行，又或念佛因中礼敬、称赞、供养、忏悔、随喜、请佛住世，请转法轮，随学恒顺回向，此皆念佛因相也。如上念佛，或念因相，或念果相，或念依相，或念正相，或念福相，或念智相，皆是想相念佛。如心想佛光明相好，全身毛孔皆佛，光明相好。如心想佛智慧神通，全身毛孔皆佛，智慧神通，如是一想一念，念念靡间，尽于未来，无变无异，即顿登佛地，究竟解脱，此如来转凡成圣最妙方便也。次则观相念佛，或不能想念佛广大福智，但观一相，或以纸素白　绘一佛相，或以旃檀宝石雕一佛相，或以金银铜锡铸一佛相，设于香案，时时瞻礼，趺坐注观，观久成习，行住坐卧，习气不散，佛相宛然，杂想不起，佛念相继，念念既不背于佛体，事事又岂违于佛用？念唯佛念，事唯佛事，岂不身心全然一佛耶？现前身心既全是佛身，后身心又岂转为别物哉？是观相念佛，能见佛成佛，此亦决然之理，净土妙因也。如上三种念佛，观相是念佛住持之相，想相是念佛别报之相，实相是念佛法身之相，此三种念佛虽则有相无相不同，通属于相。次则持名念佛，即念佛名号上三相总归于一名，一名具彰，三相之妙，是持名一行，乃如来方便中最胜方便，要行中极妙要行。是则十方诸佛，百千方便，无量法门，唯此一行更为超越。又上来四种念佛，虽是有相无相不同，总不出名相之境，更有向上一着，方是究竟一念，直念未生前不立名言，岂有念相？是则我释迦如来末后拈花，诸祖相承，亦唯此一事，此是离念之念，即究竟念佛。此中虽不立名相，佛亦强名为正法眼藏，涅槃妙心。既可强名法眼妙心，亦可强名念佛成佛。达磨初来，唤作直指人心，见性成佛是也。此无名之名，名之至矣。是则诸佛诸祖，藏教所诠，教外别传，总不出此。念佛成佛四字，尽矣至矣，无容拟议矣。匡山黄崖寺梅公讲主深穷教海，直达心源，摄无量三昧，唯念佛一门超念佛胜行，于持名一行念佛，佛现自利利人，广释迦之化门，入弥陀之愿海。远绍东林莲漏，近踵云栖芳猷，本末祖源不昧，复建社于匡庐祖山。古今深浅非同，故择幽于黄崖深处，若缁若素，共结不退净侣。若远若近，同臻极乐珍乡。十方法界尽入斯门，三世劫海唯此一念。无生而生，生超上品。不去而去，去若刹那。分身尘刹，历事诸佛，饶益有情，愿穷劫海，常转法轮，庄严净土，此梅公建社之本怀，诚诸佛说法之宗趣。乃述莲社箴规，列为十则，曲尽净因，深详妙果，性相俱备，理事全彰，真千古之龟鉴属。予一言以为莲品之证，衡自知不文，但聊为称赞功德，其往生玄旨净土，幽微自有高明发之。

　　伞居闭门语自序

　　向上一事，不外宗通说通，亦不涉宗通说通，而宗说般般皆光影门头事。通者，达也。借此宗说，达彼向上一事而已。经云：“诸有所作，常为一事。”斯则佛祖言教机缘，总为助发通，达此事之具耳。即此事中欲求宗通说通，了不可得，岂容作实法会耶？抑且教有教之正宗，宗有宗之嫡脉，若是宗教嫡子亲孙说行俱到，逆顺逢源，而骨脉自清，灵苗迥别，如其是依草附木，野鬼闲神，何怕其装点十成？终非圣种，而明眼人前难逃秦鉴，盖教之微细，未易具述宗之源流，略为举示。印土祖于迦叶，震旦尊于达磨，六传而下，两岐发脉，五派分门。虽祖姓是同，未免门户各异，果乃源流不杂，盛至千门万户，而祖骨犹存。自古宗匠皆有上堂入室，普说小参，种种机用，派演虽殊，禘祭有常，究竟不外此一大事因缘也。然作家宗师权柄在手，抑扬自在，而初机晚学智识未圆，见善知识扫文字、遣言说，便作实法会去。见实有文字可遣，实有禅道可参，视藏教为生冤家，拈机缘作本分事，遇人点破则已，若直恁么去，天魔外道或伺其便，深为知法者惧，衡沉没澬江，将二十载唯病。为事衲子肯相依倚者，但教读诵《首楞严经》，顶礼观音圣号，冀发耳根圆通，究竟金刚三昧现前，纵未能发悟，亦作将来远因，即经以明宗，不离经而求妙，唯恐混杂异种，迷失正宗，故密护若此，如其圣胎成就，骨气坚强，自能行于非道，通达佛道，又岂容宗说之分哉？衲子有礼诵不发悟者，或教揣摩经旨，或教参究菩萨，或接之以问答，或示之以偈句，不过一期接引，使生通达之机也。有从事者集之盈帙，无非病榻衰喘之声，岂敢滥同诸方上堂普说门庭施设之举，因以闭门语名之。

　　题汉末时侯留犊图卷序

　　官一字难言，有外似染而中若遗者，有外似洁而中实执者。此非脑后玄睛，孰能洞其幽秘观？汉末时侯留犊卷隐然，恻怆不忍。何为全一己之清名，析他人之母子仁乎？不仁乎？时侯当时何不弃车赎犊，全彼母子之情？悠悠穆穆，同乐归途，万物安于同胞天地，合乎一体，较其一己之清又何如哉？衡管见如此，不知时侯当时所见何如，衡率言如此？不知古今商议何如？然则此一行在于世间，似亦不可少，不然何以警多染之俗行耶？时侯借留犊之净行，发今古之染心，此亦圣贤善教之深心也。此一故事旨在有我无我之间，不在留犊不留犊耳，观此卷者知之。

　　　　　　又

　　官一字难言，有爵禄之官，有功能之官，有礼法之官，有仁义之官，有道德之官。爵禄、功能、礼法、名利之官也，仁义、道德、性理之官也。有名利、性理所不能至者无任之官也，嗟乎今之居官，名利多有，未即真至，而况性理之于无任乎？何也？今之求名利者，私于一身，因私一身，求之不得，多涉奇险，纵得利多，未正。纵得名多，未真。世之名利不可厌，唯可厌者，不真至也。若果能真至，名利乃本有之胜用，岂容厌乎？若视一身与众身均一幻相等观，众身与一身同一空性，若尔，则一身之名利，乃众身之名利，众身之名利乃，一身之名利。至此，则心地廓然，奇险自平。不干利，利盈六合，不干名，名传终古。终古之名，遍六合之大名，六合之利，穷终古之大利。此之名利，较前私一身之名利，谁大谁小？谁远谁近？人多为小名小利而失大名大利，是为有智人乎？无智人乎？所以谓官于名利多有未真至也。世人谓官多好名利，道人谓官多不肯真好名利。名利既鲜有真至性理，无任尚在遥远，岂易言哉？阅徐公时侯留犊卷，因言此侯高明识时侯何为官，亦识徐公何为官也。

　　黄庭内景玉经序

　　仙经岐派甚众，斯内经是其正传统之，无外乎存想固形，欲延长生耳。而世之习仙者亦甚众，延寿至千岁万岁，乃至形神俱超者，未见一二。何也？盖其寿至千岁万岁，定非俗品，况其形神俱超乎？既非俗品，而俗人耳目又岂能接乎？是知寿至千万岁者，自能远迈深山海岛之间，无怪乎罕见。设有形神俱超者，自能幻幻诸状。时在耳边眼角，亦难其识。又则长寿之基本于人德，仙经特助缘耳，若内无长生久视之德，徒务方术。欲延其龄，不啻刻人粪为栴檀形，欲求香气，无有是处。如世之小艺，同门者三五人，有乘艺而荣身者，有恃艺而亡家者。其艺是一得失，关人之宿因，知此有习仙而不得者。当病人德不具，勿病仙术之不妙。如竺坟中云：“若不断杀盗淫，妄修禅定者，纵得神通诸三摩地，皆落魔道。”亦可为证。蠢寰陈居士丰姿雅静，澹泊无欲，不家室，不骨董，飘然一身，游寄诸名公书馆中，俨然一仙品。即不假仙术，必阶仙级。居士于世艺一无所好，但随人之所好而好之，即老氏曰：“圣人无常心，以百姓心为心。”实之。又选内经诸般秘说，集成帙，意余序。然仙术实非余所尚，但尚居士乃仙中真品，故拙言于首。

　　授戒科仪序

　　震旦律学自澄照大师后，似乏其人，虽历有授受之迹，而无授受之实，致使如来自性清净心地法门如弊垢衣，无人肯着，或别目禅道，以为向上岂知。如来末后拈花，本示莲花台藏世界，卢舍那佛所传金刚光明宝戒，外此岂别有向上耶？而义学之流多不达此，执名取相妄，为禅律之分，互相抑扬，不知如来诸有所作皆为一事。若见禅律而二之，是未知禅律者也。岂不大辜佛化耶？抑且近代衣钵阿师将如来授戒作法传为流俗。应教科仪。不免为识者掩口而笑。从是智者益疏，顽者益陋，佛法住持妙道将若亡也。衡自知根器下劣不能主持此道，亦不忍坐视狼籍，乃遍讨瓦官高座嘉猷，细阅经律，诸教垂范参合对证。然语句作法前后差别，互有详略，其归敬忏悔发愿之意无不大同，因不揣沉冥，别为编次，依正就详，删繁补阙，遂成三堂授受法式，使后学临坛自见浅深之序，受持各别小大之行。盖授受分明而威仪具足，即威仪以正行，行正以诚心，心诚而道眼明，道眼明而实相露，实相既露，尽十方界是一轮金刚宝戒。是则经行坐卧全法身之妙体钵盂锡杖标本有之常光师资之道既真主宾相见有礼古今了然当下自他未隔毫端岂非即秽土成净土即凡躯入圣躯者哉三堂法式之编旨本于此是编成于戊午年间屡欲刊行未就甲戌秋衡循方乞食至湘中遇李谢诸君子宿慧深远一见有契请病僧为菩萨戒证明盘桓久之语及授戒作法因出此本示之诸君子一目欢喜就梓复命一语以信诸后云云。

　　紫竹林颛愚衡和尚语录卷第八

　　　(辽东锦州松山所见任
　　浙江湖州府总巡厅信官余三瀛发心损赀
　　喜刻
　颛愚和尚语录第八卷共计字一万九百廿九
　　苡银六两五钱五分五厘敬为
　慈母张氏夫人名下性天朗耀慧炬圆明仗
　般若而悟证真乘赖菩提而安宁老稚谨意
　　康熙十四年十月　　日楞严寺经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第九

　　住南康府同安寺嗣法门人正印重编

　　书序

　　自知录序

　　是书源流始于功过格增减相续易成此集盖功过格与白豆黑豆之验衡闻之旧矣大要是去恶就善革凡入圣微密妙行之公据也每欲效之惟身心粗犷有间致使染净交杂不能纯净无漏深愧相去古人远矣且功过格者有欲检束身心顿臻妙净先置一空书格于案头每时每日每月每年凡举一善念行一善事随以笔记之动一恶念作一恶行亦随以笔记之竟夜达旦从朝至暮自阅一日十二时中多少善多少恶如善多恶少则喜若善少恶多则悔假若纯恶无善自知是凡夫是恶人是沉沦是愚痴乃至是畜生是饿鬼是地狱不应与善人贤人一切大人同坐同行同饮食同衣服况敢开大口说大话而无忌惮耶如此纯善无恶自信是圣流是善人是超越是智慧乃至是罗汉是菩萨是真佛恒应于恶人愚人一切含识能劝能导能摄受能安隐自能入非道达佛道而无违碍也然则人性物性天性佛性唯一性也弟因念欲形气有精粗善恶不一致有圣凡优劣不等试观善人恶人均一性也而损益自别智人愚人均一性也而明昧各异天堂与地狱均一性也而苦乐悬殊诸佛与众生均一性也而觉迷迥隔谛思圣凡性既一也何不为圣为贤为善为智为天堂为罗汉为菩萨为佛为解脱为自在为超越而甘自为凡为俗为恶为痴为地狱为饿鬼为畜生为缠缚为障碍为堕落枉自屈屈孰之过欤自弃耶人弃耶天弃耶地弃耶觉察至此不思希圣希贤而仍从愚从恶未之有也古人立功过格乃圣贤行径非真实做功夫莫能识之不惟不识反笑为卑劣事耳黑豆白豆之验亦同其揆云栖大师悦此格增补易名自知录谓人孰不欲为圣贤惟不自知不自觉故荏苒成俗乃至流入恶薮皆无知之过也如能自考身心择精取妙纯白无杂岂非是有知良知能知正知者耶此在自信自得方能亲切因以自知名之吉之陇州安于刘公伯仲乘般若慧根兆形此际身心举止视听言思纯善无伪慎独无间见义勇为全无身世之虑为人为己不见彼此之迹而贤善可为至矣复梓此格仍依云栖大师之名衡三过目不能释手见此刻即见安于公之身心也亦见一切有生之性命也是安于公之身心无二无二分无别无断故十方法界同一真净世出世间共一圆通究竟真常广大无碍岂可视为事行行行小行者哉外此别觅玄妙雄谈阔论大悟大彻大机大用以为超格者诸方别有善知识为之发扬非衡所知也是真实语。

　　闲闲庵集序

　　近来新发禅书遍满区宇无乃仿佛前人相似之举语意未出古宿窠臼即拈古颂古转语代语之名惟智者能超之实难其言也读岂凡居士闲闲庵集大有超格手眼远诸沾滞言言独露本真字字不堕世数非大有超迈古今实到之妙何能有此岂寻常宗教学步阿师可同日而语耶此中题咏疏记诸作皆自住三昧幽微深密纵其雷霆未能破之究竟坚固独见于此昔尝晤居士畏之非大人再来何奇貌若此是时居士任长沙副宪别后闻出巡南云茶陵等处与诸戎长斗射无有先其左者遇虎射虎遇寇射寇百发百中如瓮中捉兔全不费些毫计力因此三湘清泰数载有生者咸被其力衡出荆楚浪迹江右期八九载传闻居士出处多端有云官高何位有云出家何山有云掩关修禅有云探奇山水闻之不一信亦未决每怀之而不释兹为云居洒扫因缘未就持钵吉州道经章门与旧识叹时世不宁延及海昏上下多寇扰赖有金宪台捉获巨盗多少名乃惊探之莫是昔年据长沙之金居士耶旧识遽曰就是此老衡喜不自禁敢通名求晤一见目光射人无畏自在大不与昔日同观其举止妙用神出鬼没天眼龙睛求其踪迹了不可得今时缁素学人欲知观音大士八万四千首眼与臂欲知竿头进步欲知威音那畔曰全体大用曰本无所有曰禅曰教曰向上曰生前直向居士箭头上着眼可也如不能向箭头上着眼可向居士箭谱中游目此间闲庵集即居士箭谱也若看破箭谱即见得居士箭锋若见得箭锋庶识得居士全体大用中一少分耳舟中将别居士惠此集意索一语为证衡凭己之所见所知录此若居士透露佛祖之外智识不到之地犹俟超方大知识能发之。

　　匡山莲华峰志略序

　　本来大体寂照不二发为相用亦变相见二分相分属寂即染净差别种种依报见分属照即圣凡差别种种正报是则依正之分虽圣凡优劣精粗灵昧小大之不同总不出有情无情之境量原其寂照不二之大体故也从来有云地灵人杰人杰地灵亦本此义匡山纪事云匡山奇秀甲于天下莲峰奇秀甲于匡庐此语可谓匡山知己别为莲峰之知己是则莲峰乃匡山诸峰中第一峰不惟本质独秀而名称普闻超越诸峰远矣所以超越诸峰者因本质灵而出人杰因人名圣而地名尊此天下古今不二之常道也此峰宋有祥庵主卓锡斯处是此峰之知己濂溪周公与祥庵主密于此事互相酬唱是周公又为祥公知己人与人互为知己山与人亦互为知己是山与人宾与主互俱难得也而莲峰之面目独耀于天下者此也祥公之识见非浅学可测因两句语识洞山聪公为云门儿孙展具遥礼只此一事则知祥公独拔诸方本莲峰独秀诸峰也我明　世宗年间有大安禅师久依中南古岩尊宿古岩化后负灵骨遍历诸方末上莲华峰顶喜其高远幽旷遂下住脚先建古岩尊宿塔缚茆于傍三年后方事苫屋佛殿禅堂厨库诸寮山门廊庑新壮一时四方学人归趣如云来往问道檀越有汪南溟万浅源诸公荷担大事有荆国樊山王为伽蓝主者彼时兴扬佛法大振真风莲峰亦可谓西江第一席也　思宗年来有融公舍座主远继二大师芳猷座主先从五乳憨山先师披剃亦尝参黄檗念禅师为憨先师室中密契与贯之毕居士诸上善人结石门社深究禅源慕祥庵主之遗风独登莲峰直造幽境追古比今大生隐意乃于二大师入定处结庐独处自谓活埋旧识闻之苦为劝喻下山再为商略不迟公坚志不移三经寒暑实乃死而复生枯而再荣诸方闻者见者无不获益有学人慕其风欲同饮啜苦难栖泊不得已稍从结构从是有忍先忏主秋雨净舟二座主相访因订向上盟建大悲坛修大悲忏莲峰法道复为一新忏法饶益甚广融公著有莲峰记振古社序一庵法传二隐者传峰上诸作甚多少存稿为他事因缘偶飞锡建业说法金陵寺法范清古莲峰因年荒兵火之乱人多四散渐见荒凉古江州万工部遇庵公有先茔在莲峰之下因扫茔仰濂溪周先生高风寻幽探古高望莲峰恨不得一蹴而至扪萝攀条蹑霞爬磴直上莲峰极顶伸腰张目长江大流乾坤开辟山河大地恍与身心无二不觉轻快自亡也叹曰夫子昔日登东山小鲁登泰山小天下吾今日亲见吾夫子面目合而为一从此再不疑谁为佛谁为孔也莲峰圣地益人如是之速庆快不已遍探此峰之奇绝遍讨此山之文墨集之盈帙目为莲峰志略附高僧传愿文与融公诸作合刻为一舟下留都亲迎融公归峰上别为庄严重新佛法是万公又为融公知己如大安之有樊山祥公之有濂溪有主必有宾有人必有境而人境宾主互相待而互相与其因缘时节妙有不可思议之凑合非心力可及也余读此集则知山与人宾与主今与古彼与此惟知己而已矣亦惟一己而已矣赘语。

　　三堂传戒仪序

　　原夫律宗乃诸佛出世说法究竟一真总持心地法门也初卢舍那佛于莲华台藏世界座上以此心地法门告千华上佛千华上佛转告千百亿释迦千百亿释迦持此心地法门各归南阎浮提菩提树下示成正觉始初说法终至涅槃诸有所作不出莲华台藏世界卢舍那佛所告心地法门品中一毛头许耳乃至释迦老子末后拈花全体揭示亦不出心地法门一毛头许耳千百亿释迦各各如是是则过去现在未来诸佛出世说法无别法可说唯此心地法门而已过去未来现在一切菩萨修学亦无别法可修可学亦唯修此心地法门而已是则律宗实诸佛门法藏之总相审矣至于如来因事制律有大乘小乘在家出家开遮不同抑有安居结界羯磨布萨结罪出过及传戒仪范衣钵名相种种差别皆律宗住持法相也修律未善其宗者惟知事相作为而不知所以事相作为者是执事而迷本也谁之过欤震旦戒宗本于高座瓦官相传至大唐澄照大师可谓律学之大成也其传戒科仪或增或减展转不一法久自弊传至宋元及我　明初有南北戒坛其科范虽渐次俗而纲领犹正南坛寝息久矣北坛　世宗年间尚大开法施末年为当事奏之亦禁矣从此诸方或三人五人十人百人聚为一众开坛传戒善则善矣多有未见戒之全法未免有增减之讹甚至三堂交互不清识者无不哂之观衡不忖下劣缘于竹林大师教衣钵作法其本自北戒坛传来更参于诸方科式如清浊水贮于净器俟水清去泥依清水分立三坛作法其中有通有别通则通于启请归依忏悔发愿等式虽小异皆大同也别则别其沙弥比丘菩萨发心行相开遮精粗差别不等也繁者删之少者补之删者删于过俗补者补于佛语未敢以己见妄点其中唯拈香缘启等语出鄙意此属外科无害正旨也三堂仪则订成复白十方诸佛拈阄印可乃敢就梓初梓于中湘次刻于邵阳因时势壅塞白门吴越多未见尔晦上座众中知识捐衣钵之资再刻于留都栖贤庵以便传戒省于临时去取之劳此缉多就时稍繁来哲如欲再订只宜减不宜繁恐违佛制缘举刻之诚综其大端冠诸首用知此刻所自来云尔。

　　永嘉禅师证道歌注颂重刊序

　　有云诸佛出兴唯为一事此一事者乃一念未生前无迷无悟无修无证无有身心世界亦无诸佛众生究竟本无所有向上一事也是则黄面老子示寂人世始之处胎降生终之示疾入灭其中种种动止放光入定降伏魔外应供人天一说多说尘说刹说乃至举拳垂手掩室拈花总此一事盖此方教体在音与闻如以音声语言宣示此事为正传如言说之外别以放光动地举拳垂手掩室拈花或密语或良久发明此事为别传正别之传不同所传之事一耳所以阿难尊者问迦叶尊者世尊金襕外别传所传何事迦叶尊者呼阿难阿难应诺迦叶尊者曰倒却门前刹干着阿难尊者有省观二尊者问答而别传之旨可知试观诸经论何处不先标本有又观诸祖相传何人不终藉言说而初学座主黄口禅流妄以宗说分优劣者徒增戏论之失又则正中有别别中有正如是妙密在于主持佛法者观机逗教善于发用耳爰真觉大师初习台宗教观深入法界游戏性海如狮子王纵横无畏末上曹溪见六祖大师唯印可而已非别有指示此是教中没量大人知此则知教之所以教也真觉大师歌咏此事以发悟后学名证道歌古今称为甚深法施绝妙声句所以从古至今偏方僻域咸珍诵于口角元至元年间有法慧宏德禅师从而着语注述复为之颂精肯晓了义路本位圆明无碍上智下愚各从其游猎是此一拈弄实为初学大开一方便门从元至元至于今日三百余年此作全不闻于世偶愚谷姚居士得之于书斋阅而喜之如获至宝欲梓行以广于世属余序余展玩三次亦喜透露几微平实稳当观姚居士丰姿飘扬器度闲淡庄重和雅与此注作气味相合拟法慧禅师乃愚谷公之前身今特来翻誊自己旧时公案不然何此书已沉没三百余年不曾遇着一个知己何因何缘独今日撞着姚居士如涉大川拾得一如意宝岂不奇哉岂不是宿因所使昔紫柏老人海内周旋三十余年拶寻洪觉范禅师文集尽觉范大师所有诸作紫柏老人尽得而梓之一一能新人耳目紫柏老人未梓之前世已绝闻若亡矣人谓紫柏老人是觉范大师后身今来拶寻自己遗书此语可证此书堙没多年今日重复炳耀亦是此书之精神当于此时发现一切因缘时节各有待焉骈语。

　　诸祖道影跋

　　真源绝朕藉心色以达其宗智境无依因真空而显其相又则心非境不生境非心不有圣凡心境染净因果皆真空之影像也复有将纸墨图写圣贤之形山水之形万物之形乃至图写地狱饿鬼等形此乃影上而复影也影而复影影影无穷影影无穷彰吾真源之妙用是则藉影以观形即相以见性形影非离性相不二其中幻化微妙岂可得而思议者哉世之传写圣贤之形者以启人希慕之心传写山水万物之形者以见变化之妙乃至传写地狱饿鬼等形者以生人怖畏之想怖苦以畏恶希圣而慕善要之修身正心革凡入圣莫不从斯影像以达真源及至真源回观圣凡境界一无所有是则顿超佛祖之外亦从影像之妙而发起也此卷绘诸善知识道影即自心之光明应善保之。

　　燕贻孙居士书华严经跋

　　甲申春从舟访船子性空道场住云间月余有老僧云住贝多庵持华严经首尾二卷云是西番国王跪书此经八十一卷进贡宋天子愿十方国土通为一家此番王书经之底意也董玄宰陈眉公李姓者咸有跋老僧欲衡赘一语细观前三公辞义书法曲尽幽致可谓三杰矣再言不过肤余耳是观书者之精神坚密故所书之经坚固常住若此此经自宋时入我国历年久远经过几番世界之变而能独存若纸若墨若手笔新成此非精神感通龙神呵护何以有此此真世间瑞品又宋朝有五显书七斗书金粟等书藏经约六七藏今未闻有一全者独全此经者其呵护岂不别有奇因缘耶是年休夏留都清凉寺自恣后有孙居士托僧持华严经首尾二卷云是居士先大人燕贻先生手书此经八十一卷卷卷皆有人跋唯余第二十一卷未跋欲衡填之想诸卷之跋已尽跋之深妙特祝之此经字字光明字字坚固与虚空等与法界饶益未来无穷无尽较之番王之愿十方国土通为一家共超越广大悠远霄壤未足况其高下是祝。

　　赠序

　　赠若讷舒公序

　　天地之气以阴阳会合交互错纵有消长屈伸不一故所生万物有贫富贵贱不同也人之习气以根境对待因依薰染有忻厌去取无停故所结种性有染净善恶之无尽也天地无私降修短之区修短之由在人善恶之习所招乘善习遇长遇伸所产故尊大乘恶习遇消遇屈所产故微贱亦有善习遇屈屈亦成伸恶习遇伸伸亦成屈是则天地之气从人业习所转人多外推天地之气内忘所结之习故以死生富贵诿于天命不知天命由于自造然天地之气与人之习均吾心之妄动也首楞严经云观界安立观世动时观身动止观心动念皆是妄缘风力所转又云觉明空昧相待成摇故有风轮执持世界是知由吾心一念不觉晦昧为空虚极而摇故成风大老氏原此空为虚无推此风为元气故曰虚无大道生元气元气生两仪两仪生万物是也孟子称曰浩然之气均一风力然风气运动之性有动必有静因动静故成阴阳阴阳错纵会成万物是知天地万物浑一浩然之气但人自形自拘自私自卑溺心于声色货利之源故不能超天地阴阳之外为天地阴阳使不能使天地阴阳也唯至人达境从心唯心无境故能变化阴阳范围天地左右逢源逆顺自若而天地阴阳岂能拘拘耶古今有负才能有负忠烈有负利达有负清尚有负雄辩有负静默皆所秉之气正犹在知出知藏蓄之养之所培之根深所发之干大故能成名成家全浩然归大道乃至有超于无上正觉者也爰所秉之气从于心发还从心养乃能变化无穷成其大用又所秉所负气也知出知藏志也气使然则凡智使然则圣故君子必养志化气必不率气夺志不二舒居士年十七岁负英才持悬辩视千古如掌中谈诸方如目下胸襟浩然意气超拔核人之过不计人之恶受人之驳不昧人之善可谓口有阳秋之鉴心无是非之迹此一段气即庄孟之所发也李太白苏长公之所遇也想居士识见超然而出藏蓄养必不在诸贤哲之下余有超天地之志而无包天地之气因见居士秉此大气可钦可慕可敬可爱而居士亦敬我爱我重我信我而不知所以敬我信我也一日居士向余取字余谓居士尊讳曰心忠大抵忠直多致辩老氏曰大辩若讷可字若讷居士亦喜其所字然若讷似讷而非讷圣贤用心多是内明外暗所以老氏曰人皆察察我独昏昏人皆昭昭我独闷闷又云多言数穷不如守中又则言偏义圆一涉语言不无渗漏憨先师有云纵使雄谈何如杜口昔维摩丈室三十二大菩萨谈不二法门唯文殊以言遣言得入甚深不二法门至于维摩以无言遣言始是末后一句把住牢关又且多言失照于人此虽辩而失其辩减言能持照于己此虽不辩而得其辩又经云但有言说都无实义试看所谈之人尽是阳焰空花所论之事诚为龟毛兔角将何为是非得失哉是故古人齐物我忘是非者此也亦不可坐此无言为妙但可言而言可默而默乃能圆转活泼不滞偏枯居士同念来李公之武攸会诸上善人有所感发归来自言从今奉佛净戒决志不退因曰居士是大根器当持大戒菩萨有护自心戒有护他心戒护自心戒者常防自心离诸过失护他心者凡语言行事不令他人生恼失念既持菩萨戒即入菩萨位古德云善言无瑕谪善行无辙迹是也若乃至于无碍辩才超方手眼横说竖说一说多说廓然自在一言为天下法一行为万世师则上所言皆剩语耳。

　　赠本来谭居士序

　　本来居士原荆南人客于永阳多年举家奉佛专心净业居士虽处家而圆转细致慈覆一切乃至鸡犬视以同仁卓卓然有出家之标致邵郡车季公禅喜居士年二十三岁秉金刚丰骨庚申秋杪游岳博山水物色诸方文苑豪杰缁门英俊因过永阳为郡伯林公所重一时声震永阳而幽人才士推排竞访禅喜居士不先言不诤论但于人所谈论吃紧处轻轻一语使人毛骨洒然倾心叹服咸额手而谢吐舌而归本来居士闻风趣访听其音声观其相貌虽出水莲花走盘珠玑未得况其超逸私意吾女斋素清修不愿与尘俗偶此郎不事何为事也归之内言举家忻悦乃倩亲友说之禅喜居士闻此女信佛以慈心就之即开筵集客以成女志禅喜居士探奇事讫偕女旋家女之聪性慈柔令长幼内外无不矢心敬顺此真一段奇因缘本来因送女至邵陵访予五台兰若询之曾礼宝月头陀门下起法名兴善不饰服不甘味语默动止可钦可仰因书数语以结净缘谓曰天地有根万物有本而人人自有一段光明为诸缘封锁不得显现受用随风逐浪漂流生死可谓演若迷头诚自狂妄居士法号本来试捡现前那个是自己本来面目内之眼耳鼻舌肢体发肤外之天地日月山河国土非本来也审之言思动静迷悟取舍推之鹊噪鸦鸣风摇尘起非本来也乃至禅定解脱神通妙用无碍辩才大自在力秘密境界亦是有为边事任是菩提涅槃真如佛性无垢净识大圆镜智空如来藏亦是名相边事至此佛也不可得法也不可得心也不可得空也不可得以何为本来面目耶即此不可得便是水穷山尽处脱体无依处虽然于本来面目犹隔一重所以古人云莫道无心云是道无心犹隔一重关昔洞山有僧问师常教人行鸟道未审如何行鸟道师曰不逢一人曰如何行师曰直须足下无私去曰如行鸟道莫便是本来面目否师曰阇黎因甚颠倒曰甚处是学人颠倒师曰若不颠倒因甚么却认奴作郎曰如何是本来面目师曰不行鸟道试看古人下语宛转回互不触尊颜学道至此只得回转面目摸索自己鼻孔方知原来不是别人即现前虚空大地草芥人畜染净因缘聚散起止一尘一缕亦不是别人所以古人云虚空及大地全露法王身始是到家受用时节若谓诸方念佛因缘如何即此行去是真念佛是第一义谛念佛是不思议念佛于无净土处示现净土于无往来中示现往来于无佛处念佛佛是本来之佛于无念中起念念是本来之念以本来之念念本来之佛如水投水似空合空弥陀是自己自己是弥陀尘尘净土念念弥陀十方法界打成一片便能于一毛端现宝王刹坐微尘里转大法轮念佛至此乃不昧本来面目是究竟田地所以古人云行住坐卧之中一句弥陀莫断须信因深果深直教不念自念若能念念不空管取念成一片当念认得念人弥陀与我同现今日念佛须是认得念人方可语本来一事居士可肯之则不枉水月相逢心源一会也。

　　酬海藏上师舍利序

　　海藏上师于阗国人也因　圣天子差人之于阗国请候法王作大道场上师随法王过我震旦国十余年矣我国所有名山圣道场地丰邑大邦一一游到天启元年残腊同娑南上师之粤东道经邵州会予五台庵中一见如旧契屈留度岁每夜谈之次多论西国风土及沙门行业因论于阗国持咒精行蔓延至舍利子上师曰人一生口吧吧持咒未见其修行只待身后一把火有舍利无舍利方见其修行何如耳是知西域修行多重持诵复以舍利为修行之实验每见梵师多重假钵啰碗及舍利者为重修行故也我国人多以狂见自高不以舍利为重所以持咒之行不精持诵既不精而修行亦以懈废是以修行有让于西国多矣上师惠予一舍利子如粟米颗大带赤色因问予曾见永明寿禅师舍利亦如粟米颗大纯白色上师曰赤是坚固白是舍利亦有师云佛为舍利高僧为坚固又教中云梵语舍利华言坚固详此则知以华梵之音别圣凡赤白之优劣而圣凡优劣虽不同其骨分均也其舍利优劣不同亦见圣凡修行有等佛之舍利优于光明变化能往来者以佛之色身全体金刚佛在世时浑身毛孔皆能放光天上人间倏往倏来小中现大大中现小不动道场涉入世间不坏世界能遍十方故遗身舍利亦能放光现瑞飞行自在变化无方舍利即佛之分身而能灵通者理固然也菩萨之舍利想次佛之舍利罗汉之舍利又次菩萨之舍利后之高僧舍利又次罗汉之舍利高僧中有解脱者有禅定者有持诵者其舍利亦多种不同是知修行有浅深而色身亦有精粗因色身有精粗而遗身舍利有优劣不等亦理固然也是则舍利为修行之验者理亦昭然昔南泉遣僧送布裤与一庵主庵主曰自有娘生裤不受僧回举似南泉泉曰再去问他娘未生时穿个甚么僧如命复至庵主问娘未生时穿个甚么庵主无语僧回举似南泉泉曰死如如也他日庵主归西烧三斗三升舍利有人举似南泉泉曰任他烧八斛四斗不如当时答得老僧一转语看他古人何等见处八斛四斗舍利不如一转语为妙夫南泉非不重舍利自有一颗真舍利在恐人昧却故此挑剔耳然此舍利无古无今非内非外生天生地能圣能凡其色也非青黄赤白可拟其妙也非见闻觉知可识三世诸佛不知其源底大悲千手难摩其边际烁迦罗眼窥觑不得多口阿师咀嚼不得犹如金刚床子推不向前拽不向后是真金刚是真坚固是真舍利南泉有此舍利故开如是大口此颗舍利自南泉拈弄出来相传到今落在病僧手内蒙上师惠我舍利无可为答将此颗舍利呈似上师带去西国有时拈弄出来使知大唐国中仁义不少也。

　　赠孝则车公序

　　原夫天地古今奇人奇物及诸奇事皆吾本性不思议之妙用也由性妙故所发所变一切诸法无论巨细知顽无一物不通于神用无一事不具于灵妙但人心粗浮未能觉察故日用而不知然天地日月古今圣贤具大体大用者且勿论试观蚁之为物至微者也行不见其迹语不闻其声而能远征不迷其途号令能统其众知晴知雨知出知藏作事有始终行径知退让其细致有人所不及之处其所作事不若人之大者以蚁之身分微故不能大作非智识之不足又如蜂之为物亦细品采百花而为蜜不损花之色香空行无标迹往来亦不错落此亦人未能之此二物物之最细微者所作所事有智识未能及者非妙而何至于无情之物如草木金石之类最顽者也各具性用有甘有毒能杀能活至有能通于精灵者人之智识亦有所不能至处此亦非妙而何大概有情之圣凡大小虽殊眼等六根一也无情之染净巨细虽别色等六尘一也根之妙用人或易见如变幻等色变调等声变作等香变异等味变化等触变通等法皆有心力不能致之其理致妙处又何如哉是则根尘等法一一天真一一灵妙妙到极处曰甚妙妙之更妙曰玄妙妙之非常曰奇妙妙之不可及曰深妙妙之无上曰最妙如是妙处难于言显唯至人以神会可也古今奇才奇事何能备举多知事奇才奇而不知所以奇有即事奇才奇而会吾之本性奇者非至人而何经云圣性无不通顺逆皆方便斯之谓欤又即性妙而妙至天地万物身界一如古今一致又非至圣而何有云十世古今始终不离于当念十方刹海自他不隔于毫端斯之谓欤孝则车公古今奇才也识见超拔文法高奇奇书奇诗无往而不超伦入妙而能达乎妙之本源又能广诸众妙公年三十有二十年前见船子和尚偈如睹旧物义意开朗本有自现因有船子偈解续有心经赞八识略注凡诸有笔墨间未尝不以向上一事为宗本如公可谓即奇以见性即性以致奇病僧与公相与二十年未敢识公为何人也曾闻公有梦兆为傅大士后身益增其疑公虽自具奇品曾不以奇凌人亦不以奇傲物理不自见事不自是功不自伐能不自矜处众平与僧密乐人之长不形人之短又善诱人之短就己之长不截人之长同己之短此性分之本然非作意也有才无行者能友其才不友其行有行无才者能友其行不友其才是则不失其友亦不误其友是则虽与海内诸名公友而自有才行之取友中有不友处不友中有友处自有超拔之妙迥不与世之声利者同辙也公尝过友人书斋阅病僧所书卷彼卷皆病僧应机之语诚不足当高明赏鉴公虽高名博达而又不以拙鄙弹弃犹赞之又欲之即此拟公不欲病僧之才识而怜病僧之朴蠢欲一二字伴于案头以见病僧朴蠢之真病僧亦不敢以朴蠢自鄙即将朴蠢献于高明冀高明鉴方外之实处以见二十年之相与唯此不二之蠢念若夫公高奇深妙处自有大方明眼宗师为公发扬之予何能言之予何能言之。

　　赠幼潜王公序

　　原夫大块形于万物竟古而不坠者善藏故也古德云有物先天地无形本寂寥能为万物主不逐四时凋无形本寂寥即善藏也由善藏故能主能不息耳诗云上天之载无声无臭此亦藏义书云至诚如神此明由藏而后有大用是则克明德于天下者皆从止善安定中来大抵世出世法不论知顽小大未有不由静而动隐而现老氏云重为轻根静为躁君是也又云俗人昭昭我独昏昏俗人察察我独闷闷此圣人体大块之藏用善守其诚可谓率性之道也又则龙德由潜故能神变莫测潜之道甚深秘密心识岂可及哉试看世间无情草木之属潜根深者发干大潜根浅者发干小又则树虫入茧而后蛾草虫见人寂然而后生此昆虫草木微纤之物尚能先根本而后枝干知隐藏而后生活况出世之至德妙道也哉古之圣贤有藏迹者处于深山幽谷远避人世有藏心者灰心泯智如愚若卤有藏视听者收视返听隔绝见闻有藏言动者若讷若拙兀然杜口如是藏者虽有深有浅有权有实至于成德于身流光于世者均也虽然总不若藏德至矣如普门自在三昧现种种身隐显莫测或示为人王宰官长者居士或现为童男童女淫女寡妇奸偷屠贩与人同事称赞真乘令诸有情同归第一义谛而后已若然者去住无碍逆顺自如无私欲于人而善利于人能顺大块之无私天地万物皆备于己可与圣性同体并用究竟而无息矣幼潜王公讳干字幼潜以干之九六高而危九一潜而全因字之幼潜此以字善而善其行止也如以字潜潜其行止亦能潜其视听视听潜则潜其身心既身心潜亦能潜其道德既潜道德则潜妙性妙性无潜无所不潜无所不潜则无所不备无所不备则无所不发现也是则出世大雄广大神通无量三昧皆从一潜字流出又则性觉妙明由潜而照本觉明妙照而常潜潜之道岂可轻易得哉潜之义深远一期不能尽言略语此。

　　紫竹林颛愚衡和尚语录卷第九

　　　(辽东锦州松山所见任
　　浙江湖州府总巡厅信官余三瀛发心捐赀
　　喜刻
　颛愚和尚语录第九卷计字九千九百五十二
　　该银伍两玖钱柒分敬为
　慈母张氏夫人名下性天朗耀慧炬圆明仗
　般若而悟证真乘赖菩提而安宁老稚谨意
　　康熙十四年十一月　　日楞严寺经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第十

　　住南康府同安寺嗣法门人正印重编

　　募疏

　　募造檀香佛疏

　　娑南上师原西域天竺国人过我支那国有年矣在京师光日庵住闲游五台山多在罗　寺度夏罗　寺亦梵僧寺也娑南上师三奉钦差送藏经之于阗国往来备历艰险善全其事又通诸国乡语精于梵书可谓有能之士因南询访余五台庵中病僧离五台二十余年罕见梵相一见如旧契喜留度岁夜谈之次娑南上师曰某意之粤东造檀香佛乞师一疏何如病僧曰上师之国金像银像最多今在京师五台栴檀像亦不少何复造像上师曰某非因无像而造像亦非待像而归依既为佛子当报佛恩岂可虚受人天供养徒为山水之行必随方应化令人发心续佛慧命方为佛子然世人非相不能摄心非劝难以发意今之造像者乃借像以劝发心因发心而成佛种某化人造佛意在化人成佛也法华经云若人为佛故建立诸形像刻雕成众相皆已成佛道乃至童子戏若草木及笔或以指爪甲而画作佛像渐渐积功德皆已成佛道是可为证病僧合爪赞曰是真菩萨是真阿罗汉是真报佛恩盖诸佛法身充遍一切虚空大地土木金石无非佛身华严经云唯一坚密身一切尘中现无名亦无相普现于诸国是也若夫造金像即金身佛若造银像即银身佛若造栴檀像即栴檀身佛若塑泥像即泥身佛即此金银土木与肉身佛智身佛等无差别若舍此金银土木别求能动止能说法为真佛者是以音声色相求佛不免落于邪道但不以色相见佛无相不是佛相但不以音声求佛无声不是佛声斯乃真见如来会此造佛即此金银土木是真法身是真佛当可以真心礼敬尊重赞叹供养即此真心便是佛心既是佛心非佛而何疑哉是以劝者造者皆佛也。

　　募化藏经疏

　　释迦如来从三阿僧祇劫修集阿耨多罗三藐三菩提法无量无边自受莲花台藏世界千华上佛所嘱下阎浮提示成正觉以广长舌普告人天经四十九年所说法藏未几一毛头许耳然如来说法一即一切一切即一虽一毛头许法门义备无量无边皆不出此也四十九年所说法藏备在西域龙宫天上而我支那国中所来法藏止有五千四十八卷千万亿恒沙分中未及一分是亦毛头许中之一毛头许耳佛法初入我支那国始兴于秦晋渐于蜀楚弘于吴越然后遍流天下从古至今隆替多端久不可考至我明时佛法甚衰而偏方僻域不知三宝为何物者有之　世宗皇帝御世以来法运略起高僧间出禅有达观大师憨山先师教有雪浪大师空印大师律有莲池大师无尽大师自此数大老力弘宣畅之后而禅讲律法席遍于诸方可谓佛日重辉大地唯楚南与黔粤犹寥寥焉近十年以来地脉稍转人才踵出科名胜前高僧亦随至有讲师融公乃雪浪大师嫡脉游讲席二十余年后受具于古心和尚因三昧和尚开律堂于东林远公道场有年矣法运南行龙天所使三昧和尚忽有归隐南岳之志遂同之衡山而讲师融公因访守明上座及敬中净虚二新戒而来邵郡四众见其律仪清尚识见超然议请主其讲席虽处宝华王座至于汤果不给蔬饭粗粝而恬然自在纵有内外乖违亦欢喜调顺此非具大忍力大精进力不能有此摩诃迦叶所问经云比丘入城邑聚落不为名闻利养但为教化众生赞扬佛法观讲师融公甘此澹薄始终法席可谓亲承佛嘱是真法师也法席将罢深慨听众虽有其得旨者少皆佛法薰习之缘浅耳因留心此地作一佛法因缘念诸方都有藏经独此地未有乃从未有者建立劝受法弟子三十人同心普化请大藏经供养此地为光明幢使见者闻者随喜赞叹者搜阅受持者渐薰渐习渐染渐深同下菩提种子同抽菩提芽长菩提苗成菩提树开菩提花结菩提果也此非乘宿愿而来何能有此胜举因求病僧为疏某自知不文见其利生愿重弘法心切聊书此语以通高贤更希嘉题同成胜事云尔。

　　募斋僧疏

　　修幻上座乃病僧旧识也今欲之滇南为斋僧佛事余曰赵州有言至道无难惟嫌拣择经云饭一千须陀洹不如饭一斯陀含乃至饭十方诸佛不如饭一无心道人此还是拣择不拣择若辨得出许上座斋僧有分即可于无阴阳地上无影树下支无底锅炊无米饭煮无齑羹接纳十方一任千足万足个个皆是三头六臂巨口刚牙吞吐佛魔纵横自在若于此辨不出须臾接人一粒米令他施主升都史陀天受百千万亿劫如意快乐然后仗此因缘成等正觉只怕犹有算帐者在上座微笑而已矣过三日遗此卷不辞而往余寻书此语追赠之。

　　募茶疏

　　卢同七碗千载共仰嘉名赵老一杯万古常沾法味入口者双睛电掣濡唇者两腋风生昏沉魔闻风落胆谁敢交锋疲倦鬼望影失魂岂能共战凤髓初生滋润高山云雾鹊舌才吐宜藏深谷阴林天生瑞草清香不让幽兰地长灵根奇味休言甘露消食如妙剂醒酒似神丹如斯珍品堪以供佛供法供僧若此清奇可以修福修慧修寿化无所化功行周乎法界舍无所舍福德遍乎虚空拈来一叶生前觉树抽条饮到三杯劫外昙花现瑞木侍者殷勤催化石童子仔细烹煎施受勿分缁白莫论万般皆光明心地一等是清净道场。

　　古攸报恩寺募藏经疏

　　南云之地青原南岳往来之咽喉自古佛法流通之处拟当时云堂巨刹必星布乡城代异人非湮没失考兹报恩寺亦古寺也荒废多年有皮公乃笃厚之士从病僧受优婆塞戒发心修复此寺约同去六兴化二公建造观音大士阁请大藏经同食息其间顶礼圆通大士博览大藏灵文共发耳根圆通同游菩提智海请病僧一语为募疏乃为嘱曰三公之举乃菩提妙行先坚固其心自利利人一切具足盖佛性人人本有缘所习所染下劣故名众生众生假名佛性真也如其日对观音妙像所习所染胜妙广大何如日游法藏智海所薰所入光明智慧何如又一切佛相菩提之光也一切法藏菩提之智也能助能施之福菩提之行也能修能悟之心菩提之性也是则三公此举无论募者施者修者悟者见者闻者同一菩提心同一菩提愿同一菩提智同一菩提行同成菩提道见闻随喜宜各欢喜踊跃圆成此菩提妙道自性庄严也如肯信性分之所当为者应争前不可后之。

　　匡山五乳寺募米疏

　　诸佛出世本为一大事因缘善知识传持亦唯佛心印而已盖佛性人人本有非善知识无因发明若不遇真善知识为天魔外道所惑虽本有佛性即转成种种异类谁之过欤是师友不可不慎也而三界中不可不知归向三宝于三宝中不可不知亲近真善知识是为出世正因缘也憨山先师密乘佛嘱示生末法真人天正眼真大善知识大扶宗教于　神宗年间中兴曹溪疏通诸祖道脉不十年内而诸方上堂说法者行脚山居真实参悟者不可数计谁知憨山先师之力耶曹溪未整顿之前此道绝闻若亡也而曹溪法源一开诸祖道场法脉贯通禅道乃有今日之复兴天下不论缁素深得此道受用者谁之与耶是则真善知识住世或出或处语默动静皆非己有总为一切有情受用但受用者知之鲜矣匡山五乳寺乃憨先师衣钵塔之处其法属奉塔精修多不下山少涉外缘其常住未免淡薄大众亦多甘苦有先师五世法孙慈彦虑常住空虚恐大众清苦难堪自忘身心之劳为众募缘以为善知识护塔供奉胜行普叩十方缁素高贤有见过者有闻名者或未见未闻从今日始知者同发向上心念善知识饶益世间心于自己受用中分减一升一斛于善知识功德海中广积无量无边同结菩提之因共证菩提之果行无虚设语不妄传请高明谛信争先施之。

　　募米疏

　　如来住世曾持钵于天上人间诸祖开山亦投疏于高人达士一麦一麻共下菩提种子一粥一饭咸资般若真光法轮未转食轮先转食轮即是法轮未修佛道先修人道佛道不离人道菩萨子吃饭来个个那非者个阿阇黎洗钵去头头总是一头举匙处粒粒入口先知簸米时颗颗着眼莫错舟运肩挑大开无穷宝藏车装背负同归常住珍乡斫松吹火饭熟香遍十方敷坐同堂味足饱餐一切人人获真实功德事事具满足神通法身周遍无坏无杂慧命圆成同修同证欲佛乘早就宜法号先登。

　　德山乾明寺募藏经疏

　　德山旧称枉山为崇善卷之隐德而名善德山人从略但呼德山自无相律师开为兰若次郡主雪公请见性鉴大师补其居大弘禅道有雪峰岩头诸大老从其门雪峰后出云门法眼二宗而慧灯已争明矣此德山之名遍闻宇宙德山源于龙潭龙潭祖于天皇天皇宗于石头头始青原原发于曹溪可谓源远而流长也兹山自无相律师经始至无闻聪禅师相传百代皆以自性而为庄严是秽土中一净土也此山虽已经百代住持今称德山皆知惟鉴大师之名又百代之后凡住持者非大解脱即闻见高远非闻见高远即行德精严决无常品亦见山之灵无犹存近闻有性天和尚久住此山金饰佛像而灵宗开士接踵而至开士南京宁国府人年二十岁入此山今六十有二重修大雄宝殿创造毗卢精舍补砌垣墙山门整顿僧行规矩钟鼓梵呗清闻远近俨然德山主人常住于世开士有功于此山较之百代之间虚其左亦不多数盖天下祖席甚多如此山绵远者亦未多见是知开士非鉴大师化现而来即鉴大师所使护持此山以为人天出世眼目不然何能住此山中四十余年只知有圣地可严不知有身心之累耶第山中所应作者咸已作成昔宋米颠题宝藏二字虚其名未见藏之所在昔我憨山先师同副宪冯公游此见米迹可珍慨祖地而缺法藏欲补所有而未有乃建宝藏阁于法堂之上嗣图藏经未果二哲人已为先觉开士惜二大老之愿未成宝藏阁又为虚设抑寻米迹之所留藏阁之所废难得其始末但耳传藏经为蠹食狼籍前人收入佛脏中矣藏阁旧基竟失所考开士欲克其成以填二大老之愿并壮祖骨之灵又恐年老力微难以成就蕴之久矣甲戌冬观衡特来礼鉴大师塔居开士右丈室每夜谈次唯以藏经一事为语中骨脉但以老为虑因而劝之曰身有老少性无童耄汝我为佛弟子但以性为主岂可以幻身为虑耶大抵放下身心便能顿超佛地有何生死有何老少岂不是大解脱岂不是大变化而生死老少岂不是自性神通妙用耶开士闻其说欢喜踊跃曰某甲方见真性方悟大道再不与老少去来作障碍从今已去以庄严佛土为本分受用先以藏经一事竟成愿以尽法界为无尽佛事衡喜其垂老而明自心境界自愧拙守残病不能为开士一助其成拣钵笼中只得旧衲一件以助其端普告檀门有久信佛法者知祖地非自心外不待劝而应前有未入佛法者见善亦应随喜各捐一滴世财共成大海法藏有益事无益事高见自明有漏因无漏因达人自鉴衡不敢多语聊就浮浅踪迹说此其余山水源流禅教同别幽旨又候高明发挥。

　　山西大同府白衣庵募造佛疏

　　世出世间惟佛乃究竟大事也夫造佛作佛学佛成佛礼佛敬佛赞佛念佛总一佛心也金佛银佛铜佛铁佛土佛木佛应佛报佛总一佛身也身似有相实无所相心似有知实无所知无知即真知无相即真相盖真相不异真知真知不异真相能所一如身心皆等也禅人性宝原山西大同府人依本地白衣庵披剃幼从师之南海遍参诸方知识回锡中途为旧识相议晋地多铜像泥像佛而檀香像不多见既然行脚一番游历大方岂可空手而归应造几尊香像佛迎归本地供养一不虚行脚一番草鞋钱二令本地诸上善人得瞻仰希有相好岂不是自利利人无上妙行耶禅人之师踊跃身心募檀香一伯觔收于旧识檀越愿造西方三圣护法二尊将欲开木其师偶为风寒不调而逝禅人追慕师恩无可为报又念师志未遂其成因遍叩檀门同兴佛事助银助米不论多少佛因佛果速期圆成禅人成师志以报师恩檀越发佛心而成佛果劝者施者等一佛道心也相也无二菩提如欲速圆佛果愿请早注佛名真语实语。

　　长干大报恩寺三藏殿募田疏

　　田之为物乃有生之大本诸有形神生命无不赖之盖世出世法依报正报互相安立依报为正报依托正报乃依报主持是正非依则不能生育依非正则不能显扬又则依正亲疏之色为所缘之相分依正摄持之识为能缘之见分若于所缘色香味触不起分别不生憎爱其所缘境即一真法界妙真如性即三谛一如乃大寂灭田也其能缘识名正遍知即烦恼成菩提即三观一智实大般若命也若于所缘色香味触分别取舍耽着留碍其所缘境即差别分相浮尘幻化即生死海也其能缘识名颠倒想即清净智化为烦恼贼也然色香味触之境本寂是一而正倒在人分别不分别故有圣凡迷悟之殊耳如遇倒想时不病人而病于境是所病亦不真也诸方丛林之有田有因田能广作佛事接引众生护持道场究竟常住因此发明自性成就慧身登无上觉者不可以数知也此田之利益又何如哉有因田以生贪着取舍不公至于恶骂捶打干犯王法致有破和合众坏灭招提往往有之此田之害亦又何如哉盖田亦一也成坏在人而不在田如不病人而病田之有无此亦所见未至也佛初制比丘日中一食树下一宿凡夫比丘多不能活佛随开二食于辰午二时是佛自制佛仍自开无乃随顺众生保持身命能增长菩提非独贪生为事亦见法无定法明矣佛在世时尚不可定至于末法又岂以定法为常法耶震旦诸道场开山置田未必不是释迦化身未必不是坚固之护念第法久自弊弊在人而不在法也金陵诸大刹皆有供给庄田独三藏殿向以藏经板头钱资其众需比末世道俭薄此一方便尚不足供日月况期年乎主人皆符亦少年中白眉也举念募田摄持大众以护装大师之塔良哉斯举因发扬其意以广其知识成就如愿当名慧命田可也。

　　北京栴檀庵募造栴檀像佛疏

　　栴檀像佛者乃释迦佛像用栴檀造成故称栴檀像佛非异释迦别佛之号也盖因如来升忉利天为母说法数月未还时人间久不获瞻仰优填王阔思亦切召三十二匠用栴檀香修佛之像以慰悬慕匠用精工多次不成目犍连尊者以神力摄三十二匠升忉利天谛观佛光相往返三次像乃始就观之仰之俨然释迦佛在目如来住世灭后所造金银珍宝等像甚多惟此居首此像亦可谓佛之分身亦可谓佛之长子也及佛还复人间时合国王大臣长者居士等遥空迎佛此像先往空中迎佛佛为摩顶记曰吾灭后汝当代吾行化诸国佛灭后此像始自西域行化渐至龟兹东至凉州次至长安次至江左次至淮南次至江南北至汴京至宋高宗绍兴元年辛亥金国太宗迎至燕京建水陆道场安奉悯忠寺次迎奉积庆阁中次迎还燕宫内殿大元丁丑岁三月会内殿火尚书石抹公迎于圣安寺至我朝嘉靖十七年因寺回禄表闻于内奉迎于鹫峰寺至今一百六年自优填王造像始成之岁至今二千六百余载得瞻仰礼敬发菩提心登无上觉者恒河沙之恒河沙未足较其数之多少佛最后色身住世不过七十余年其像垂化以来二千六百余载将来行化未知底止如来说法四十余年其年有限所说三藏十二部其言诠亦有尽此像法身不说之说其义无量不论根之大小观之仰之仁者见之谓之仁智者见之谓之智其饶益普被恒遍亦不可以思议得也有云报化非真佛亦非说法者此像乃佛自性法身也如能观察如来法身报化二身亦不外此如见一佛法身即见诸佛法身有云十方三世佛同证一法身可证既能礼敬诸佛法身诸佛报身化身亦得矣此像既是诸佛法身亦是一切众生法身是瞻仰礼敬此像即礼敬瞻仰人人自性法身也若视此像为目前之境心外之相不惟昧却自性法身亦昧却诸佛法身亦不见十方世界面目亦不见三世劫海面目是则瞻仰此像者幸勿当面错过则不孤此栴檀像佛行化之深慈也有禅人虑此像能从西域行化至我国亦或从我国转化余国设有此岂不我国顿失瞻仰欲请欲迎恐不及再至故预依此像别造一像务求二像无二像少栴檀像对佛之像不二于佛再像对此像之像不二于此像是再像亦像佛之像也庶当来见闻随喜瞻仰礼敬即亲见释迦老子真面目其功德饶益不敢预为宣明如有心作佛成佛者不可不勇于前而速其成也再像一成即自性法身光明遍满亦可谓海印发光若谓此像是假相是外相又不知何为真也身是真耶心是真耶菩提涅槃是真耶如身心菩提涅槃不可言真则一切处俱非真也若一切处无真可指则无不真也若然者像耶形耶假耶真耶总不可名言岂容以真假内外分别戏论哉又则所造之佛无拣金石土木皆自性之法身能造之人乃金石土木之手眼妙慧又则造佛成佛礼佛敬佛实则佛造佛成佛敬佛礼也有外此像佛别修别证以为自佛真佛者佛则佛矣恐未极全佛也若不以心境自他二其佛即为十方诸佛欢喜赞叹。

　　募三衣疏

　　居尘幻质全凭四事资生出世威仪须藉三衣具足佛佛授受祖祖传持以有相之衣表无相之法以离俗之众远居俗之身形迹既不混同心光自然超越此如来制出世法服之本致也此衣持之者高出人天服之者迥别魔外龙众一缕尊崇能免金翅鸟王之难猎人片时假藉不为金毛狮子之伤黄梅密付付无所付就中未有纤毫曹溪中止止无所止即今何曾欠缺七斤方成十虚顿没一丝不挂万象齐彰性相融通自它俱利出家者云鹤自适超方者衣食随缘一丝一缕须植福于檀那一线一针不求安于私己欲受诸佛净戒先乞三品法衣大发普遍慈悲称为踊跃喜舍转有生之宝藏广无上之福田施者受者功德无殊劝之造之解脱不二总之清净本然相续诸佛慧命大概周遍法界圆成本有法身。

　　宝集林募拣骨普度引

　　有云菩提所缘缘苦众生若无众生则无菩提可得是菩萨以众生为性命审矣然众生之苦通乎三界四禅以上唯行苦三禅以下至六欲天通坏苦人道坏苦苦苦兼之三途中多苦苦地狱中为苦苦之极处非非想天为行苦之最清处又则行苦通乎三界坏苦通下二界苦苦通人道并四恶趣总之三界有情皆苦众生也缘此苦众生兴起大悲悲智圆明登无上觉是则诸佛菩萨以众生为最胜福田能生诸佛菩萨慧命也盖人道受生本是苦苦众生痴迷认苦为乐一期所求称意顿忘有身之累及刀兵疾疫饥馑到来方知为苦此亦苦苦中之坏苦也连年以来刀兵疾疫饥馑聚于一时众生十分已去其半髑髅与瓦砾交杂枯骨并草苴狼籍貂锦之身腐为蚁壤金玉之躯戏于犬口行客难于措足达人何忍舒观如斯惨境最动悲伤缘此苦因大兴愍念大观尽是自家本体密照那非多劫亲缘此则正是菩萨性命中之性命最胜痛惜兹有禅人幻愚乘菩萨愿广菩提心观此不忍观之苦境悲此不胜悲之业因普告十方诸大檀越欣增长菩提心者同垂接引共运慈航虽未普遍诸方暂及耳目所到上至安庆下至镇江沿江两岸阔之里许不分新旧胔骼髑髅均拾细拣运归一处以火茶毗使本骨神识无执爱之迷他物幽灵绝依附之想所依既失自觅生方共为启建水陆普济大道场四十九昼夜一切白骨皆化为大寂灭场诸有幽魂同登入普光明殿又则活骨易于通达死骨难于开发此一方便乃拔苦之末后方便此一妙行实度生之最胜妙行活骨佛视死骨佛为自己性命死骨佛恃活骨佛实自己神通死骨活骨共一法身有漏无漏同登正觉四通八达还归清净故乡南往北来仍蹈风光旧路度生至此十二类生无有遗余是谓究竟无上菩提是谓清净法界是谓庄严净土自他无碍大解脱语不虚驰信当踊跃。

　　机缘

　　僧问久闻和尚常教人读楞严经是否师云是进云如何是大佛顶师即低头示之进云与么则圣凡平等因果一如去也师云汝未知大佛顶在进云师意如何师云无汝见处进云既无见处低头何为师云若有见处低头何为。

　　僧问如何是大佛顶师即举一足示之进云和尚莫欺学人好师云岂敢欺汝僧复理前问师又以足示之进云不会师云向后逢人切忌错举。

　　僧问和尚一生教人究首楞严如何是首楞严师云杀人见血斩草除根进云与么则一切究竟去也师云切忌随语生解复以偈示曰大道元无相言说本是空。为君颠倒想。聊作耳边风。

　　僧问。如何是楞严意旨。师云。天不盖。地不载。进云。便是究竟坚固否。师云。汝力大过天地。僧拟进语。师云。盖覆了也。

　　僧问。何为佛子住持。师云。近山莫费柴。近河莫费水。

　　僧问。如何是佛子住持。师云。邻舍高打墙。亲戚远来香。进云。只如向上还有事也无。师云。多栽松柏少栽花。半种青篁半种茶。进云。请师别道。师云。博求不如约守。

　　僧问。何为常住真心。师云。鼠粪尖。羊粪圆。进云。何为妄想。师云。桃花红。李花白。

　　僧问。甚么人能用常住真心。师云。黧驽白牯。进云。甚么人能用妄想。师云。诸佛菩萨。进云。为甚么诸佛菩萨却不如黧驽白牯。师云。争怪得他。

　　僧问。如何是七处征心的旨。师云。鞭牛归栏。进云。归后如何。师云。行步平正。其疾如风。进云。既然如此。用归作么。师云。汝与么好撞墙头。进云。如何见得。师云。不唯墙头。一画也过不得。进云。恁么则某甲无问。和尚无答也。师云。又是一头。

　　僧问。如何是返闻闻自性。师云。用返作么。进云。毕竟如何是返闻闻自性。师击桌云。闻么。进云。闻。师云。是返是顺。僧茫然。师云。病僧罪过。

　　僧问。如何是返闻闻自性。师云。手执金刚杵。击碎珊瑚枝。进云。意旨如何。师云。谁将秦时镜。照破野狐精。

　　僧问。返闻闻自性。意旨如何。师云。螳螂推粪。蝼蚁寻腥。进云。不会。师云。说个不会的道理来。僧拟答。师摇手。僧有省。

　　僧问。楞严经中五种阴魔。如想阴魔云。男女二根即是菩提涅槃真处。如是秽言。因什么也有人信受。师云。地秽多生草。水清返无鱼。僧无语。师把住云。汝作么生。速道。速道。僧云。和尚真善知识。能于非道通达佛道。师拓开云。子般若根深。乃能悟入。善自护持。

　　僧问。如何是清净法身。师云。赤肉团。如何是圆满报身。师云。六根具足。如何是千百亿化身。师云。四仪无碍。进云。究竟如何。师云。衣食具足。逆顺随缘。进云。恁么则佛法即在目前。师云。汝试指点着。进云。不会。师云。莫妄语好。

　　郡伯六来王公一日坐间言及吉州道学。诸公一座有谓天性无乎不在。有谓既天性无乎不在。如人生背痈。溃烂不堪。此时天性又在甚么处。一座无语。众问师。师云。背疮还觉痛么。王公云。自然觉痛。师云。天性何在。公默肯。少选王公又问。不觉痛时如何。师云。是谁不觉痛。诸公大悦。

　　玄印上座自金粟来。阅师语录。坐间云。观和尚长篇短篇。只具活人剑。无有杀人刀。师微笑而已。又问。和尚引圆觉经云。是则名为净觉随顺。何不引唯除顿觉人。并法不随顺。师亦微笑而已。一日舒运使同上座茶话。诘论不已。上座向师云。我二人相打。和尚何不一解围。师亦微笑而已。过后侍者问云。每见玄印上座问和尚。因甚么只是笑而不答。师云。子曾读过世书么。者云。也曾读过。师云。中庸曰。不怒而民威于铁钺子。作么生会。者云。和尚元来杀人不用刀。师笑云。低声。

　　僧问。诸方善知识棒喝交驰。和尚为什么不用。师云。我不是善知识。进云。和尚又作么生。师展两手。僧拟议。师云。糠里无油。棒之何益。

　　僧问。请师直指某甲西来意。师云。曾问几人来。进云。即今问和尚。师云。我实不知。唯病为事。僧罔措。

　　僧问。金粟惯用棒。博山非之。都是善知识。为什么举措不一。师云。汝莫谤他好。进云。岂敢谤。师云。金粟博山聻。僧无语。

　　给谏空空张居士访师坐次。问云。如何是应无所住而生其心。师指香炉云。此是福窑里的。

　　僧问。如何是毗卢师。师云。毗卢不如。进云。何以不如。师云。若如怎敢为师。进云。究竟如何。师云。汝试亲近看。

　　僧问。观音菩萨即今在什么处。师云。佯咳嗽作么。进云。不会。师云。有麝自然香。何必当风立。

　　僧问。观音大士即今在什么处。师云。汝名什么。进云。道足。师唤云。道足。僧应诺。师云。在什么处。僧有省。

　　僧问。观音菩萨即今在什么处。师云。菩萨且置。上座即今在什么处。进云。现今亲觐和尚。师云。病僧不受亲觐。进云。某甲何曾亲觐。师云。你那里学得者虚头来。进云。和尚入海也洗不清。师云。为甚如此。进云。好事不出门。恶事传千里。师云。到也有些气息。

　　僧问。观音大士即今在什么处。师云。你瞒我不得。进云。和尚还见某甲否。师曰。你瞒我不得。进云。某甲却不会和尚意。师云。我瞒你不得。进云。积年老贼。师云。我瞒你不得。

　　僧问。久闻和尚常教入参观音大士即今在什么处。是否。师云。上座从那边来。进云。金粟。师云。金粟和尚万福。进云。仗庇。师云。病僧无缘。未尝一面。进云。和尚为什么不答某甲话。师云。上座适来问甚么。进云。大士在什么处。师云。强将帐下岂有弱兵。

　　僧问。和尚是谁家儿孙。师云。临济。进云。临济儿孙多是棒喝交驰。速如雷电。硬似刚铁。和尚为什么绵软如泥。师云。好儿不住爷屋。

　　僧问。摩尼珠。人不识。如来藏里亲收得。如何是藏。师云。子亲到五台。进云。到后如何。师云。取之无穷。用之不竭。进云。如何是珠。师云。子亲见颛愚。进云。见后如何。师云。供养也好。毁骂也好。进云。谢和尚慈悲。从后再不敢向人前讨衣食。师云。你得何境界。进云。清风明月。万古常闲。师云。也须亲证始得。僧便作礼。师云。露也。

　　侍郎朱玉居士来参。问云。闻说西方黄金为地。若然。此间土到西方。必贵过于金。师云。长者曾到西方否。进云。不曾到。师云。也要到过一番。方好说贵贱。居士默然。移时又问。闻师劝人念佛。何不劝人寻真我。师云。佛非真我耶。进云。既是真我。无处不是。何必专往西方。师云。既然无处不是。何不一往西方。进云。不是不往。在此亦是。师云。在彼又非耶。进云。虽彼此俱是。我只愿在此。师云。好个真我。久坐成劳。

　　僧问。如何是宗。师云。摩腾初来。进云。如何是教。师云。达磨后去。进云。来去意旨如何。师云。病僧今日失利。进云。和尚为什么自作退屈。师云。对驴弹琴。

　　浮沤上座一日辞师云。音镐事和尚三年。有旧行脚赐一件。以为后日信具。师云。病僧只有一顶破桦皮帽子。不嫌收取去。镐云。就请桦皮帽看。师即举一足示之。镐便礼谢。师复印以偈曰。禅人觅我旧行脚。只有一顶桦皮帽。举足众前亲付汝。若阴若雨莫忘却。

　　僧问。求净土与修圆通是同是别。师指香炉云。是圆通。是净土。进云。和尚也会作野狐精伎俩。师云。明眼衲子。进云。和尚莫活埋人好。师云。伶俐不可使尽。进云。和尚也要自重始得。师云。病僧罪过。

　　僧来参。作礼拜势。师将回礼。僧便高声一喝。师即就位而坐。僧又喝。师掩耳视之。僧拂袖而去。师向侍者云。几乎吓倒病僧。

　　法玺禅人来参。才作礼。师便问。病僧曾在洪都为汝开关事。即今还记得么。进云。怎敢忘却。师云。汝试举看。进云。西山红雨静。南浦白云多。师云。犹有窠臼在。进云。昨离修水。今到云居。师云。还见个什么。进云。亲见和尚。师云。要见病僧真面目始得。玺便震声一喝。师笑云。又是诸方虾蟆气息。

　　僧问。婆子烧庵。且道具甚么手段。师云。诸供养中法供养为最。进云。未审庵主过在什么处。师云。明枪易躲。暗箭难防。

　　僧问。赵州自谓勘破婆子。未审什么处是他勘破的意。师云。也是老不知羞。进云。请和尚为某甲说破。师云。恐你到骂病僧。

　　僧问云。生时不知来处犹可。死不知去处大好愁人。师云。上座即今在什么处。进云。某甲即今在和尚面前。师云。病僧又在什么处。进云。和尚即今在某甲面前。师云。是一处。是两处。僧有省。

　　僧问。一口气不来。未审向什么处去。师云。镜面明。镜背暗。进云。某甲不会。师云。潮水还归海。僧拟议。师云。参去。

　　僧问。一口气不来。不知向什么处去。师云。春到百花香。黄莺啼柳上。僧有省。

　　僧问。今请和尚的确示某甲安身立命处。师起座笑云。生一床。死一筐。进云。究竟如何。师云。草自青。土自黄。进云。与么则山河大地全露法王身去也。师云。迷在作么。

　　僧问。和尚百年后向什么处去。师云。凭上座送我到什么处去。进云。某甲岂能送得和尚。师云。汝既送不得我。我岂指示得汝。进云。某甲送得和尚。师云。你还送到什么处去。进云。不是天堂。便是地狱。师云。劳子太杀殷勤。

　　方融监院呈偈入方丈。有瓮里不走鳖之句。师阅过。征云。汝唤什么作瓮里鳖。融咄。师云。此莫是住山得的么。融云。从来不欠少。师云。观音大士即今在什么处。融云。家家门前雪满堆。师云。雪消后如何。融云。水到渠成。师云。也不辜汝吃清粥澹饭。

　　法玺禅人一日入方丈。作礼云。谢师究竟。师云。得何消息便与么道。玺云。从今不受和尚欺瞒。师云。一切淆讹且置。你道观音大士即今在什么处。玺便直前打师一掌。师即把住云。不要手忙脚乱。清楚道将一句来。玺云。者老汉犹嫌少在。师云。者是古人用过的。更须别道。玺便托开云。不与老汉说梦。师大悦。

　　云谷座主一日同师在苏溪柏桂园中伞下坐次。主云。和尚号伞居。伞杷却在某甲手里。师笑云。拿得好。次日同坐。又问云。和尚爱伞居。因什么伞杷又在某甲手里。师云。公却过于殷勤。

　　　(辽东锦州松山所见任
　　浙江湖州府总巡厅信官余三瀛发心捐赀
　　喜刻
　颛愚和尚语录第十卷计字一万一百九十七
　　该银六两一钱八分敬为
　慈母张氏夫人名下性天朗耀慧炬圆明仗
　　般若而悟证真乘赖菩提而安宁老稚谨意
　　康熙十四年十一月　日楞严寺藏经坊附板)

　　紫竹林颛愚衡和尚语录卷第十
嘉兴大藏经　紫竹林颛愚衡和尚语录


　　紫竹林颛愚衡和尚语录卷第十一

　　住南康府同安寺嗣法门人正印重编

　　佛祖真赞

　　释迦老子雪山像(二首)

者老汉着甚来由。把形骸枯桎。如缚如网。视富贵如弃唾。处饥寒若安享。人只见的枯寂中枯寂。谁知道

有妄想外妄想。者般做处。难于心识。岂可言象。

　　　　　　又

古木寒崖。怪石异草。住此何为。密意难晓。直待天雨四花来。广长舌相方明了。方明了。满目溪山谁知宝。

　　释迦拈花像

本师牟尼尊。能为希有事。五浊恶世中。说诸难信法。普令诸众生。同入第一义。称赞与诽谤。等授菩提记。是知无上觉。等遍不思议。无限曲肠吐不尽。末后拈花全体示。

　　栴檀像

稽首释迦文。本师大和尚。悲心何无穷。遗此栴檀像。经劫不泥洹。常住光明藏。天上与人间。游行无遮障。世间众生无尽时。我佛身寿数无量。法门应说已尽说。于今闭口有真况。大地有情何沉冥。活佛住此不归向。若见若闻早来参。恐去别方空思想。我今睹见不思议。世世生生常供养。

　　阿弥陀佛像

堂堂金色身。特为众生有。众生无尽时。此相亦不朽。不舍慈悲心。常垂接引手。就卑自降尊。怜儿不觉丑。谩谓西方九品莲。却输南岳一张口。

　　吴中石像

维卫迦叶佛二尊。愿力法身常住世。法身非色亦非心。能色能心圆无滞。二佛之身依法性。情与无情不思议。谓是金石水不沉。谓是色相火不祟。谓是心想无计度。谓是枯槁知所至。知此佛身不可名。是假是真合不昧。若谓此佛不说法。默中之说声遍地。若谓此佛无见闻。五眼圆明等遍视。若谓此佛无呼吸。寒来暑往息同鼻。若谓此佛不周旋。浮波泛海神无比。能识此佛即生佛。识者与佛原不二。佛心即是我之心。我事即是佛之事。我外求佛佛不真。佛外求我我未是。我身佛身无差别。能礼所礼何同异。二佛住此不计年。多少见闻登佛位。

　　新昌大佛像

巍巍苍岩石。堂堂金色相。即像石不有。即石像何况。石与像不二。无遮亦无障。孰于一尘中。大开光明藏。法界本无际。虚空岂有量。一尘一切尘。一相一切相。能造与所造。莫分真与妄。一尘既如此。尘尘亦复然。唯一坚密身。处处任因缘。现大不可外。现小不可钻。自性功德聚。本有妙庄严。我今亲瞻礼。岂非作者前。凿石合非合。古今迁不迁。见者与闻者。谁圣复谁凡。愿同今古人。常作如是观。

　　三教老人图

佛之一字。吾不喜闻。更骈二指。何啻腥荤。试看名相未生前。三人面目自何分。欲识三人真面目。谁家无有好儿孙。

　　观音大士像(二十四首)

石笋孤高。净瓶光洁。云轻如绵。衣白如雪。中立不倚。正视无说。一言不说。万事能诀。一默万全。万无一折。能柔能慈。能刚能烈。密意深远。智趣玄绝。取之不尽。用之不竭。欲识普门真三昧。珠轮常转不劳舌。

临济一条白棒。佛祖打之不错。想是观音大士。一棒不曾躲过。若躲过。圆通却成两破。

　　送子观音大士

真实圆通。随处出现。法界众生。如一子看。有求之者。无不如愿。是故十方尘刹中。称名供养无数算。

紫石如云。绿竹若柳。大士安之。了无所有。尘尘出现。时时无间。总为众生。大施方便。手中婴儿将与谁。求者圆映不可算。

世间生死。缠缚恩爱。送子与人。慈悲何在。现前为满众生愿。到底还他末后债。

　　观音大士一首三目像

自证圆通常真实。随缘所现皆无碍。能现无量首眼臂。八万四千犹大慨。或慈或威难思议。或一或多无杂坏。真俗融通称普门。法界同一观自在。一首不异百万首。三目究竟只一目。谁知三一性元空。示现特为众生故。众生有感无即有。众生若迷有还无。有无本于众生心。菩萨面目无差殊。能于无相现众相。为令众生心向上。何为现首不现身。留与众生作奇想。

　　　　　　又

劫海度生。水底捞月。刹尘现身。红炉点雪。千条方便。画蛇添足。无量神通。破空出血。用尽多少慈悲。到头只落得个秤锤原是块铁。原是块铁。不是斯人难以说。

子胡狗子最恶。佛祖到来一口。大士如何躲过。圆通本无所有。无所有。狮子虎狼。同垂一只大悲手。

眼底霹雳。耳边闪电。大士圆通。一切齐现。清净寂然。事事周遍。痴为众生。用尽方便。究竟到头何所有。诸佛众生总一片。

真观清净观。驴头不安马头安。悲观及慈观。水面不看火面看。智慧还同烦恼聚。广大未若微尘宽。此是圆通真三昧。分之不破聚不团。

寒实焰发。热乃冰冻。眼中谷响。岸头腰痛。积雪黑如墨。虚空如影动。识得普门真自在。丈六金身作草弄。

　　　　　　又

龟毛拖地三千丈。兔角撑天九万高。南天摘北斗。劫火弄波涛。借问圆通何处是。珊瑚寸寸是蓬蒿。

狼胎未出。虎腹先胀。打破虚空。泼撒盐酱。马尾却在牛头安。牛角峥嵘马头上。真实圆通。慈悲奴相。

耳里青红。眼中铃铎。北俱卢洲打睡。南赡部洲持钵。毛端法界无边际。十方不满一掌撮。

东寺撞钟。西寺鼓响。王婆搔头。赵婆背痒。相逢借问家乡路。泥鳅尾在苍龙背上。

昨日田中扯草。今朝案上书字。识得大悲千手眼。只是颛愚一指是。

一二三四五。金木水火土。幻海茫茫无尽时。菩萨寻声常救苦。常救苦。张公骑驴。李公过渡。

菩萨之身。众生为命。若无众生。菩萨无性。刹尘无尽身无尽。痴心特为众生病。

现首未现身。无心却有口。尘说刹说说不尽。心空境空。法何所有。百千方便为众生。万亿形藏不觉丑。眉间一目空劫前。顶上神光吞宇宙。

风前吹箫。月下垂钩。自是象游狮舞。不同鼠窃狗偷。不舍事事法法。遍现物物头头。忙到街前刺脑。闲杀云外打齁。饭饱弄箸。醉后狂讴。从来妙德难思议。张家月照李家楼。

水灵不在深。山名不在高。圆通自在力。杀人不用刀。铜钟出自大冶。瓦鼎妙有神陶。农氏粳稷。黄帝巾袍。都是家常茶饭。勿谓门外糠糟。闻藏具足无尽。取用妙在吾曹。

向上原无把鼻。个中不容订商。我师忒煞慈悲。与人独露真常。信手拈来是药。随身到处皆香。有出有没。无数无央。出入本无门户。往来不隔垣墙。如有心识。当自审详。早见紫竹林中主。半夜不疑出太阳。

　　黄介子画三十二应总像(二首)

三十二应善于龟毛头尖现妙相。三十二赞巧于虚空面上点浮沤。狭路相逢难回互。不是冤家不聚头。大士介公手。介公大士口。现身与说法。一身分两肘。大士胡为痴。颠倒无妍丑。浑身骨与肉。都为众生有。咂之食之。东走西走。唤之不顾。心膈欲呕。瞻此知此。急为回首。莫负吾师。俞任袁柳。

刀山剑树。短戟长戈。尽是圆通妙境。无非慈悲本科。圆融处处随顺。分别物物淆讹。有感速应。无畏堪托。偶尔皓首翁翁。忽然白发婆婆。千般手眼。万种抚摩。只愿众生得自在。就中难语和非和。

　　准提大士像(二首)

一身能现种种身。数臂原来只一臂。就里本未有形相。示现特为众生类。众生所求愿不一。大士手臂不可计。岂止十六与十四。

无形而形。形无定形。无相而相。相无定相。大士许多手臂。与我本来一样。如识自家面目。何止千名万状。终日礼敬皈依。不可分别真妄。

　　地藏大士像

以法界为家。以众生为命。立愿先地狱解脱。坚誓以涅槃究竟。此是我师。妙觉明性。

　　出海罗汉像

　　　　。古古怪怪。胫似枯枝。头如土块。顶笠腰包。钵盂锡杖。打伙成群。随流逐浪。左右相顾。前后相袭。如云而飞。似鹤而立。所骑何物。鼠睛猪嘴。龙不像龙。鲤不像鲤。既会说法。无有神通。返劳澥鬼。送出龙宫。者般魔党。自了之汉。若遇黄檗。一棒赶散。

　　李龙眠居士白描五百罗汉像

奇哉斯卷。实为罕稀。纸墨变幻。妙入幽微。云水互躔。松石杂依。五百闲汉。善超是非。浮波凌空。步云倚树。岩窦花间。大似儿聚。漂海逐群。各乘其物。千古百怪。显示神足。片云不大。众聚不小。起落如翼。都为自了。绕堂念佛。音声浩浩。耳听寂然。眼开方晓。钵中涌光。光中化佛。顶门塔尖。多佛一佛。盆口鼓腹。笑眼如醉。老老大大。为儿所戏。听讲坐禅。书经阅卷。得意忘疲。不知日晚。讨布下裁。吹火烧斗。啮线穿针。添新补旧。捧水浇头。荡刀削发。三日一剃。是真快活。狮子何多。骑大弄小。虽是神通。威仪欠少。骑龙跨虎。羊鹿相参。象驾牛车。谁是指南。倒卧横眠。搔背爬痒。只好山中。随尔偃仰。蟒口安然。指出水火。做尽伎俩。难以瞒我。精鬼何痴。徒劳费力。扬锡不起。着甚死急。小大含融。一多无碍。剖开一尘。圆周法界。毫端现刹。须弥纳芥。帝网玲珑。出没自在。观此三昧。不可思议。放之万全。卷之一密。

　　渡海罗汉像

诸君似相识。一时想不来。不是在南岳。便是在天台。而今何所往。到此又一遇。虽不是同流。因缘喜相聚。既是有神通。履水应如地。何更假他物。弄巧成儿戏。相狎海中鸥。接翼云中鹤。往返几回旋。何处是归托。奉劝参学人。莫逐羊鹿队。稳驾白牛车。游行无所畏。烦恼与菩提。无处分疆界。生死即涅槃。是名真自在。

　　过海罗汉像

者般闲汉。来自何处。此岸既舍。彼岸何住。渡其中流。威仪不具。露胫袒腹。儿童相聚。依律摈之。各鞭牛去。

　　宝掌和尚像(三首)

身小如鸟。遍游诸国。眼光如电。触事无惑。破太虚而不宽。入微尘而不逼。难以测量其迹。岂可思议其德。体本无位用。不能职刹尘。无处不安居。漫言皮履来西域。

其状如孤鹤。生来爱行脚。身心都泼撒。有无齐抛却。冷眼看世间。无绳枉自缚。善恶总不思量。动止有何束约。问答不用机关。立敌本无韬略。百事平常。一味自若。但能用处。有为拈来。病亦是药。踪迹到处任纵横。千古清标光烁烁。

水底顽石。林里屈荆。不为人爱。到处无情。不为世用。到处安生。寿为千岁。非自固形。形而不有。大造同庚。千岁百岁。梦语空声。我师分上。何坏何成。本来面目无逢处。水自焦然火自冰。有生无生不须争。

　　达磨初祖像(三首)

真源不动。谁自西来。空界无法。何为直指。梁王殿上。假云不识。熊耳山前。徉装大死。自从神光丧命后。殃及儿孙毒未已。毒未已。棒喝纵横。痴狂成市。

自来还自去。往返为何故。直指涅槃心。此心孰不具。诸佛与众生。何曾分两处。本来无得失。岂可语迷悟。谩将皮髓诳儿孙。自有傍人举公据。

太虚露骨。平空迸血。眼似流星。面如生铁。东走西走。狂心未歇。得髓得皮。惑人是孽。藏头露尾。败坏难说。面壁生尘。弄巧还拙。飞天自是神龙。转身依然跛鳖。上下原无增减。长短何劳续截。回首看来无所有。不如闭口深藏舌。

　　宝志公大师像

无生示生。生缘自异。无用而用。用亦非常。度蟒而瞋心顿化。啖鸽而生命无伤。修习空花。佛事庄严。水月道场。集忏语。传慧灯。即文字。为津梁。

　　曹溪六祖像

菩提非树。明镜非台。黄梅夜半。亲付衣来。须发混俗。猎队活埋。风幡忽动宝林地。吹作优昙花五开。自是众中舂米熟。方知不负担头柴。

　　碧峰经大师像

本是山中苦行头陀。何为却作将军行状。原乘圆通愿力而来。乃尔威慈自在无障。掌肃杀之权。白气冲霄。全生活之机。红光如缝。任尔发鬣累垂。输我本来模样。

　　紫柏大师像

其貌神威。其胸空净。中立不倚。异行能正。本无佛祖踪迹。那有人天性命。处生死如游戏。临杖刃若禅定。雷轰宇宙。风涛观听。真大雄氏之刚骨。启宗门之正令。

　　云栖大师像

大刚能柔。大辩若谦。曲顺时宜。密化深潜。发东林未发之当发。净土大成。立百丈未立之应立。规范精严。天魔外道。坏法无因。雄机大用。靡敢指拈。稽首我师。真弥陀之应世。人天之仰瞻。佛法住持。久远可占。

　　本师憨山国师像

憨山和尚。大煞无状。惯抛金刚圈。单打生铁棒。初在东海鼓风作浪。后在岭南吞烟吐瘴。剜人眼睛。食人五脏。但遭其手。浑身俱丧。多少痴人。被你惑诳。我今识破你了。是者等不作法的阿师。到处逢人举一上。

　　　　　　又

面圆如月。心毒似蝎。目青似莲。骨硬如铁。青州渴饮沧溟。紫府饱餐冰雪。轰耳雷霆。浑身障热。眼前无物。肘后有诀。曾经九死一生。已过七穿八裂。捏人至髓。杀人见血。涉危而安。随流能截。验尽龙蛇。证明龟鳖。自是慈悲惹怨。那知弄巧成拙。本非忉忉。却作屑屑。五花再敷。一脉永彻。大鹏翅羽摩空。师子悬岩返跚。松下蒲团亦寻常。个中消息难分说。

　　空印大师像

闲开人天眼。不鼓是非唇。法界一毫端。知师无二身。我今万里外。邈写大师真。纸即金刚骨。墨是血肉津。形影既不离。远近亦当神。纵尔不相似。料想非别人。

　　天童密云和尚像(二首)

头平若掌。发上如吹。例观诸祖。道影靡敢。彼此高低。异人果有异相。大德必有大奇。道德识见。予何能知。但见形仪。色相倾心。服之真人。天之大师。

久向天童名。今睹天童面。晴空轰霹雳。白日掣闪电。捉住毗卢敲髓出。吓得须弥浑身战。一条铁棒太无情。佛祖爷娘不许见。不许见。马角牛须。无处不现。

　　三昧和尚像

久向嘉名。今幸得遇。果是人天轨范。大好法身常住。

　　自赞(八十二首)

　　河南福府李舍人请

清凉庐阜。南岳天台。敲冰煮雪。面垢头灰。百骸泼散。一味痴呆。几向巉岩失足。奈何死后苏回。多载人间不剃削。疏慵犹似出山来。

　　齐安林伯滋音夔请

我是尔形。尔是吾相。纸肉虽殊。性无两样。我今衰老。难以远行。尔可代我。传佛向上。不用摇唇鼓舌。不用竖拂举棒。不用合掌低头。不用机关伎俩。无心之外更无心。一切人天合供养。

　　中湘谢孺玉孝廉音萱请

三十年前有心作佛。三十年后无心合道。再三十年后。却将破油靴。当作毗卢帽。

　　谢惟高音兰请

今遇颛愚和尚。不知如何相向。口虽不言。心自明亮。不好成佛作祖。只是随缘放旷。极不欢喜的是那临济小厮儿。把我扭捏作三玄三要。四喝八棒。分的我零零碎碎。飘飘荡荡。此冤此苦。至今不曾逢着个知音。告诉一上。

　　刘省吾音万请

江风清。山月明。春柳活。秋云轻。即此便是颛愚和尚鼻子耳朵。眉毛眼睛。咦。外面随人胡道乱道。就里一点。笔舌难生。

　　中湘姜思安音萃请

一见我师。无限欢喜。问不答言。拜不回礼。瞻仰久之。元来是一张故纸。正好包裹十方世界。三世诸佛。历代祖师。尽在于此。者个便是颛愚和尚全体。

　　李成甫音艾请

今日见你也是者个模样。明日见你也是者个模样。外面一味痴憨。内里十分倔强。我今把千百斤担子放在你肩上。好去传持诸佛正法眼藏。

　　武攸梁五峰音范请

朝不礼佛。暮不诵经。禅理未透。律行未精。何以消人信施。驴胎马腹横生。

　　朱凤起音荟请

稽首颛愚病阿师。佛子云何是住持。也要担浆灌紫芋。也要掘土种白芝。有时携篮摘豆蔬。有时荷杈夹竹篱。即此便是常寂光。清净法轮更莫疑。

　　程干初音荔请

者个阿师。不会书又要书。不会诗又要诗。不知是自不知丑。不知是人强而为之。咦。我虽不知书。点点触破太虚。我虽不知诗。字字不落悟迷。

　　中湘林本初音藿请

未形先赞。言成虚诳。先赞未形。质本全妄。言象互泯。了无遮障。直须与么皈依。方见颛愚和尚。

　　吉水娄豹玄音浚请

诸方不让佛祖。尔何独怕狐兔。把你个没用的阿师。只好与人家调羹补裤。咦。若是悬羊头。卖狗肉。我实不如诸方。若论假小心。真大胆。无如颛愚故步。

　　安城邹叔监孝廉音澯请

头发髼松。眉须交结。满面灰尘。浑身冰雪。若有视听。全无气血。一味平常。百无言说。忽然出向画堂前。太古淳风。昆仑皎月。

　　音弼请

千寻冰雪冻不碎的枯骨。万丈悬崖堕不烂的死尸。得何幻术。犹能视听觉知。漫将知见当神通。看取虚空夜生儿。

　　音颐请

本是山中锄头汉。假饶笔砚不相宜。想向紫竹林中过。带来鹦鹉绕松枝。

　　王伯贤音蓉请

今日也画一像。明日也画一像。不知那个象颛愚和尚。欲要真象颛愚和尚。直教世界不能容。虚空无遮障。

　　古攸谭真复音瀚请

吾为尔依。尔乃吾借。我有动静。尔无取舍。真则俱真。假则俱假。谁之本来面目。就是之乎者也。

　　　　　　又

青峰孤顶。缥缈白云。百鸟不来迷路。是非到此无门。

　　　　　　又

须发连环。伽黎　毵。山里好煨牛粪火。人前不得作痴憨。

　　　　　　又

千里清风。万里闲云。毛端吞于巨海。须弥入于微尘。漫向纸上窥一斑。大千世界是全身。

　　　　　　又

颛愚和尚。我向汝告诉一上。如今诸方善知识。棒喝交驰。五位齐唱。一人诱众人。相传无遮障。只恐有风吹到你面前。也要你抵当。若被他拆挫下去。大不好看相。咦。我只一味不采。胜他千伎万俩。

　　　　　　又

疥狗泥猪。通身都是光明聚。纸画木雕。无不是佛知见地。谁知三世诸佛。天下衲僧。尽在者里。个个长嘘短气。

　　　　　　又

眉重眼痴。须浓额小。只好在岩阿里藏身。却来市尘中潦倒。漫潦倒。通身泥水如何扫。

　　　　　　又

不知是谁。偶尔相遘。大似颛愚病阿师。从来不解为生受。两眼虚开无所见。鼻孔双垂无所嗅。蚤语虱语。声贯山河。驴粪马粪。光通宇宙。一味平常。曾无休咎。任人卷去舒来。自己胸中。一无所有。

　　　　　　又

婆子已烧庵。尔还坐不起。好汉打落牙。只可咽在腹里。我今把你者个无肚肠阿师。孰不知道你。

　　　　　　又

山河大地。日月星辰。人畜鸟兽。佛魔鬼神。通是颛愚一顶旧袈裟。从古至今敝复新。有时卷。有时伸。不用袖。不用衿。着来可体不沾尘。是谁手段妙裁缀。其中线路难追寻。咦。鸳鸯绣出凭君看。不把金针度与人。

　　　　　　又

外面如绵。其中若铁。外面装点假慈悲。就里恶毒如蛇蝎。如蛇蝎。不敢沾着。沾着即性命绝。

　　　　　　又

者个阿师。所事无一可贤。不律而律。律于无生之先。不教而教。教于空劫已前。不禅而禅。禅于威音那边。似尔这个不合时的阿师。只好打杀喂了狗子。那堪名貌与人传。

　　　　　　又

者个也说描得像。那个也说描得像。任你描得颛愚十分像。也只描得颛愚之皮肤。终不能描得颛愚之心肝五脏。

　　　　　　又

面貌如慈。心行实恶。服人不假声色。杀人不动干戈。相逢直使命根绝。不问如何与若何。

　　　　　　又

生不知来。死不知去。满口谭禅。曾无惭惧。阎罗老子。铁面无情。任你铁嘴。难于分诉。难分诉。竖死横生。与人同聚。

　　半身像赞

者丹青。真个巧。描得颛愚何太老。半隐半露知回互。不现脚跟只现脑。纵示全身亦者边。那边从来没处讨。没可讨处绝踪迹。佛祖相传知所宝。今赞你相超方去。莫要行玄莫落草。任他展去与收来。口挂壁上一切扫。

　　行像赞

草鞋倒系。楖栗横担。穿云刺雾。渡水登山。古人途路不肯住。谁信到家也是闲。

　　　　　　又

处处与尔相逢。明明本无彼此。请师常住世间。令人头面顶礼。直将本色眉毛。遍布菩提种子。

　　　　　　又

者阿师。何所尚。一见令人无我相。不解夸会夸能。不知分真分妄。任从喜怒交加。只是虚闲谦让。谁信颛愚真个愚。魔王都作佛供养。

　　　　　　又

须鬓已皓。眉目已老。不解偷安求静。每自锄畬刈草。劳劳筋骨为谁忙。就里风光知者少。

　　　　　　又

语柔骨刚。志大胆小。外面似痴痴憨憨。内里实明明了了。行不择迹。居不择陋。至理不用机关。大道本无情窦。欲问宗风嗣阿谁。颛愚不堕威音后。

　　　　　　又

少小未敬师长。老大乏人侍立。到处一个蒲团。见人嘴嚧都地。莫论当来受用。且观现前踪迹。欲问就中事若何。从来不许通消息。

　　　　　　又

众生日用忙不彻。佛祖分中更觉忙。颛愚觅得无忙处。火烧眉毛丈二长。欲问无忙端的意。寒来暑往。秋收冬藏。

　　　　　　又

懒残对客不挥涕。佛印为人自烧猪。未识颛愚何伎俩。东西南北总无居。闲来兀坐。兴到喜书。乍看与人相似。就里与世全殊。

　　　　　　又

水底顽石。山上孤松。千崖积雪。万壑疏钟。清韵从来知者少。羚羊无处觅孤踪。

　　　　　　又

顶露须浓。眉粗眼小。一味痴憨。万般不晓。本来无可安排。去处随缘潦倒。何以不招无间业。佛法不言便是宝。

　　　　　　又

静中有动。质处成文。拭身凝雪。应世行云。内实了了。外若昏昏。此是我师安闲法。明月清风不与论。

　　九嶷戒子请

我住邵陵二十载。时时观慕九嶷山。今遣尔像先至彼。直入深处隔人间。待我杖钵随后至。与尔结茆共尔闲。

　　李爱轩银师请

炉锤在手。火候在心。佛魔无二。罪福同临。谁知个中消息。偷心一点难侵。莫分是铜是铁。拈来入火皆金。

　　五台庵典座请

沩仰临济。雪峰石霜。都从灶火边识取。尽向锅头上发扬。欲知诸老今何在。五台庵是选佛场。

　　古攸刘朴先请

者胡子。何太痴。不在岩穴里深卧。却来纸壁上支持。不问礼。不吟诗。客来相对两茎眉。就里一点最为妙。热闹也如斯。冷淡也如斯。

　　古攸诸戒子请

胡须环面。我师之道相。上观下衡。我师之名字。行年今方五十七。披剃原于一十四。生原霸州赵氏子。出家五台圆照寺。沙弥知师。先此五事。

　　古攸陈斗衡居士请

者阿师。拙到老。不唯世事不通。就是佛法未晓。何以消人信施。先须自守家宝。家宝不用外寻。六根门头了了。咦。休把是非来辨我。佛祖知见一切扫。

　　古攸刘汉水音潢请

我师说法。无有覆藏。山河大地。同一寂常。本无言说。何有文章。看破世间闲学解。着衣吃饭自堂堂。

　　　　　　又

者老子。大无端。不居城市不居山。扁舟善入龙鱼国。白鹭青鸥共往还。碧浪拍天自坦坦。黑风翻海自闲闲。从来不解安身处。那分天上与人间。

　　　　　　又

颛愚舌头长。江海日月光。颛愚舌头广。鳞甲羽毛语不诳。车有车策。船有船长。渔有渔仙。樵有樵党。士农各有师。工商多奇想。尘说刹说无间说。我师兀坐非绝响。

　　　　　　又

月上孤峰。风来朗水。欲识颛愚和尚。只是者个脸嘴。

　　　　　　又

赵州八十岁被人贬斥。住处也不知。颛愚五十岁自好疏慵。有住也懒住。今昔名貌不同。彼此穷骨一具。遇舟居舟。遇树栖树。不爱与佛祖同俦。只好与鱼鸟同聚。

　　　　　　又

一相一赞。晴空闪电。一赞一相。焰炉腾浪。赞赞不已。空华能结子。相相无穷。夜半太阳红。此是颛愚真面目。相看本来无遮护。眉毛鼻孔常如故。

　　　　　　又

眉重眼小。甘州枸杞红如枣。灰头土面。镇州萝卜大如斗。口不言。黄檗如蜜甜。鼻似笑。露柱作虎叫。相逢莫问此阿谁。观音文殊一孔窍。

　　　　　　又

鬓已白。痴骨犹不肯活埋。面已老。狂心念念犹未了。自己茫茫无所归。与人叨叨说三宝。说得天花乱坠。也是梦想颠倒。咦。白云深处是非无。一任雷轰与电扫。

镜像水月。空华阳焰。此是颛愚和尚本来之面。只可瞻依。不可思算。南北东西。随处出现。

　　　　　　又

佛顶云。苏溪月。轻轻万古常闲。明明一片光洁。此是颛愚无住身。只可瞻仰。难以交结。

　　　　　　又

一像传众像。相传无数量。传至十方遍刹尘。面目看来都一样。此个阿师自何来。云是五台庵里颛愚老和尚。

　　兵宪金岂凡居士请

有个头陀。须发婆娑。衲破不补。浑身灰土。是病非病。戒慧而定。欺诳百端。一味瞒官。闲去闲来。嶂叠波洄。不棒不喝。狠过蛇蝎。者是阿谁。颛愚和尚。像也不像。半觔八两。

者老和尚。大没酌量。不论是凡是圣。不管是老是壮。狭路相逢。都要扭作鼻孔向上。鼻孔向上。呼吸如雷。群魔胆丧。

　　　　　　又

者老子。没气息。不好为佛为祖。不好能知能识。万事随缘。一味从直。欲问西来大意。水在长江。月在天际。

　　素而郭居士请

者阿师。无背向。内外本自一如。贵贱曾未两样。只好守株待兔。不会掘坑捕象。一向痴痴憨憨。未及喝喝棒棒。欲问佛法大意。枣子从来不用盐酱。

　　苏门郭茂才请

者老子。没彼此。问柴炭。酬盐米。不知如何作此举止。咦。惯将北斗面南看。日午三更睡未起。

　　　　　　又

蒲团一个。曲松一株。十分幽僻。万境皆虚。道人住此一尘中。圆明无欠亦无余。者个即是真正颛愚。

　　　　　　又

不解空手行拳。却执拂子以为庄严。其实狼籍返堕。不解闹处刺头。却来寒崖。自喜禅坐。无乃枯寂太过。本来面目。不受囊藏。向上把鼻。岂容差错。试看水月圆复缺。方识长空成亦破。

　　法玺印西堂请

者拙汉。无思算。失便宜。惹人怨。不教人参禅悟道。但教人种田博饭。浑身热病不知休。逢人犹说事未办。似者等不知生死的老骨头。只可远离不可伴。你莫错认了者个老骨头。就里也有些不好判断。若判断。却许印西堂。正眼窥一半。

阳焰空花。镜像水月。无因可取。有口难说。我今赞之。太虚钉橛。眉目可观。顶门迸血。

　　季纳熊公请

俗不冠巾。僧不剃削。禅未通透。教未剔挑。本无所得。虚逞孤标。现前不踏真实处。当来岐路还自招。咦。颛愚面目无向背。不受描摸。不受刻雕。

此老是谁。大似颛愚和尚。一向不好庄严。如何却着赤缝。少时多不努力。老大反学强壮。不知是首尾颠倒。不知是住持榜样。似柔不柔。似强不强。百事未能。一无可像。却有些无处安排。不如且挂在石灰壁上。

　　直心李公请

者阿师。无表里。衣钵到处人皆喜。不解管待不解礼。只是心中无彼此。贵贱一目同尊卑。有情无情亲骨肉。信之近之如父子。

　　　　　　又

颛愚本无像。是相像颛愚。颛愚一切相。法法悉皆如。

　　　　　　又

色相本空。相复何相。依假不依真。全真却成妄。火里栽青莲。空中著白棒。那吒忽从天上来。撞着个没面孔的阿师。疑是颛愚和尚。颛愚和尚。任尔描摸。一点未曾增上。

者老子。甚痴憨。世事全迷。佛法未参。见人不分宾主。开口不落二三。不知有何所恃。不肯与人争谈。不争谈。是指南。

喜鹊鸣高枝。溪声响涧底。崖花向日开。山色青无比。欲识颛愚真面目。不在彼兮不在此。无彼此。只可相看。不可比拟。

　　别驾青阳李公请

慈能勇。柔能刚。我师得之。为世津梁。虚己应物。不择炎凉。为人如己。甘苦同尝。三根普摄。一道平常。行住坐卧。有色有光。视听觉知。无覆无藏。如是赞仰。未免迷狂。知师不受知见力。那分天性与文章。

　　弟子性愿请

者老担板。全无照管。少年住深山。徒卖虚名。老来住城隍。不胜疏懒。欲问佛法密意。睡欲蚤眠起欲晚。

　　音溥马居士请

我师密意。诸法不二。好礼与之并礼。作事与之并事。眉目同张。耳鼻同致。犹有一点。从来祖佛难觅。但有言说。都无实义。

　　南京王奉吾居士请

者老模糊。人前只是嘴卢都。疾人亦有疾福。扶人自有人扶。侍者何处跺懒。居士常应吸呼。欲问居士姓名。此是南京城里王奉吾。

　　舟泊白门鬼脸城众居士请

此个胡子是谁。云是颛愚老倔强。少年多在深山里守株待兔。老来却到城市中依盲摸象。如斯颠倒。无可为。况不能于有佛时称尊。而于无僧处显出。王和尚。好不自知惭愧。还敢受人供养。鬼脸城畔暂泊舟。幸借鬼脸为君障。咦。任尔七穿八凿。颛愚只是者个模样。过日犹嫌。岂可度量。

　　让宇刘公问道图请

胡子一对。僧俗两样。一是让宇先生。一是颛愚和尚。无问而问。平地起堆。不答而答。无风起浪。本来面目自平常。大道不著于言象。但不分别。仁义礼智。何处不是毗卢华藏。彼此相看。孰非向上。

　　题明翁蔡居士六帙初度行乐图

古木枯兀。英石瑞草。独坐其中。超然物表。琴鹤不随。猿鸟不到。境寂心闲。幽微自照。欲问个中消息。从来知者实少。佛祖尚不奈何。况其人天权小。本无覆盖。不假寻讨。如斯受用是阿谁。白门居士蔡明老。

　　题集生余老居士像

久响余翁名。未识余翁像。闻名是居士。睹像是和尚。僧俗本一人。个中无二况。深入博山室。聊访天童棒。归卧光明台。一切都扫荡。如何怜儿不觉丑。遗此图画反遮障。咦。只要眼底无金屑。空华元是光明藏。

　　题云池马老居士像

马郎兄弟七人。俱是出尘伴侣。归心威音那畔。与世和合水乳。大喜阿翁何幸。生此超越儿女。不让庞老遗风。更有出格妙趣。直下要识此翁。千载常依觉树。

　　真铭

　　　　　礼观音大士铭(四首)

一室清灯。半窗明月。境寂心如。了然超越。静极光生。明极相显。于一尘中。法轮常转。尘尘佛土。佛佛道同。因缘方便。各有其宗。此方教体。在音与闻。菩提速证。惟妙耳门。我今归依。观音大士。愿从闻修。入三摩地。大士慈悲。法界一子。我今哀求。岂不愍此。愿我身心。与性合同。如水投水。似空合空。大士即我。我即大士。自在神通。不可思议。一即一切。一切即一。礼一名号。诸佛同诣。我一尘中。作此胜行。十方微尘。一一相映。我一念中。修妙方便。三世劫海。无异无变。如是作礼。帝网玲珑。法界有情。共一圆通。

空性无边。微尘无尽。一尘一空。蚁窠相印。我一尘中。而坐道场。寂照含融。虚彻十方。水月身心。镜华相好。谁信虚空。能起能倒。净几炉香。疏窗小榻。独自跏趺。不胜其雅。钟鸣鼓响。杵震砧声。但不分别。了然不生。悦意笙簧。惊人霹雳。耳根发劳。无可指的。外境寂寂。内心如如。一法不有。圆同太虚。十方洞照。一切唯心。真闻妙响。是观世音。

我闻菩萨。获妙耳门。圆通殊胜。诸圣同尊。是故十方。微尘刹海。观音之名。无时不在。名与行周。身因土遍。微尘刹海。无处不现。有形无形。有想无想。凡圣齐临。本无遮障。或顺或逆。能慈能威。个中主人。不知是谁。我今顶礼。惟垂加被。愿如菩萨。入不思议。能礼所礼。水月空华。天堂地狱。原是一家。出没自由。大施方便。鼓跃繁兴。不离当念。一念不生。万法不有。法界如如。是名真受。

我今皈依。圆通大士。愿从闻根。入不思议。我与菩萨。同一法性。一圣一凡。大士实病。菩萨与我。法体同然。一迷一悟。我实为惭。我今勇猛。直超劫外。圣义不为。凡从何界。声不至耳。耳不循声。根境不立。万法齐平。耳门既净。六户俱寂。无处可觅。佛魔踪迹。从毕竟无。示毕竟有。法镜圆明。影像不朽。阎浮清泰。地狱天堂。一性融通。谁分短长。往来起灭。朱紫玄黄。纵横取舍。唯心之光。妙慧清净。无生度生。法界无量。观听圆明。尘刹劫海。出没无碍。是知我师。真观自在。

　　紫竹林颛愚衡和尚语录卷第十一

　　　(辽东锦州松山所见任
　　浙江湖州府总巡厅信官余三瀛发心捐赀
　　喜刻
　颛愚和尚语录第十一卷计字九千八百五十九
　　该银五两九钱二分五厘敬为
　慈母张氏夫人名下性天朗耀慧炬圆明仗
　　般若而悟证真乘赖菩提而安宁老稚谨意
　　康熙十四年十一月　日楞严寺藏经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第十二

　　住南康府同安寺嗣法门人正印重编

　　佛事

　　曹溪憨山老人讣音至。悬真烧香。

　　师至像前。久视云。人天师表。气宇轩昂。脱珍御服。着弊垢衣。坐微尘里。转大法轮。观三界若浮沤。视一身如赘物。踏翻教海窠臼。打破诸祖罗笼。不顺时流。惟凭自得。受　天子之赤绛。大振牢山。复曹溪之道场。中兴祖席。始得源头疏通。家风拨转。岂期霜花布地。木叶飘空。一天星斗。云弥大地。山河隳裂。幸有法恩广大。慈泽渊深。致令狐狼野干。水鹜泥　。一齐皆得离生死。证涅槃去也。既然如是。且道还有不落生死涅槃的么。遂插香。顾众云。自古长安无异路。炉烟端的透曹溪。展具大拜。

　　五台山空印大师讣音至。设奠为文哭之。

　　文曰。释迦掩室。达磨面壁。其声若雷。谁云文字五家。法将二说。宗师各有针线绵密。可知禅源似绝。教海如竭。三百年来法门凋折。性不识性。相不知相。野干狐鸣。称为绝唱。人天有因。法运复转。是生吾师。照千古眼。迥脱廉纤。孤光独耀。屈为时宜。分别曲调。慧宗大鉴。辩伏贤首。决择性相。妙不犯手。马鸣龙树。无著天亲。各善宗途。互不相邻。总会吾师。如海纳川。浑然无隙。百味俱全。惜我罪根。不为法器。才见慈严。返成狂痴。业风一鼓。万里飘流。二十余年。向外驰求。忽闻悲嚆。如触风刀。何能随从。瞻仰眉毫。卧疾毗耶。游神华藏。谁死谁生。何真何妄。形迹虽隔。心光不昧。色相空虚。昭然尝会。

　　为月舟和尚起龛

　　南山北山。一口两肩。东走西走。两肩一口。恭惟新圆寂月舟和尚。骨硬金刚。心坚蒺藜。一身赤历历。经过多少风霜。两眼光烁烁。看破若干世事。挂缨络。饮醍醐。视之如空华水月。破砂锅。烂瓦罐。聚之若闺阁珍奇。外面一味邋遢。里面十分干净。帽破不补。衣破翻穿。自知以为最伶最俐。傍人以为大痴大颠。住世七十余年。坐腊五十余夏。世缘既尽。幻质将抛。示老病于一朝。登莲台于九品。大众。欲知月舟和尚安身立命处么。良久云。春末夏初万境幽。子规血泪满山流。莲胞上品花开后。还驾阎浮明月舟。

　　为无方和尚起龛

　　二十年前海上游。不风流处自风流。于今两脚稍停去。不作驴兮便作牛。恭惟新圆寂无方和尚。示生东鲁。入寂湖南。一生脱洒。万不相干。肩头上药葫芦。哄吃了千家茶饭。掌握中藤拄杖。穿破了万里山河。婆婆娑娑。如三家村里老虔婆。哆哆和和。若一尺车中赤婴子。肚饱便足。囊空不愁。去住随缘。死生无虑。谈笑忽尔脱然。容貌久如瞌睡。大众。还见无方和尚真面目么。良久云。云散水流尽。寂然天地空。春来秋复去。万紫与千红。

　　传

　　　　　曹溪中兴憨山先师传

　　师讳德清。字澄印别。号憨山。建业全椒蔡氏子。父讳彦高。母洪氏。师诞于嘉靖丙午十月十二日。母解怀。白衣重包而出。去衣洗濯。汤水异香。丱角时隔溪从师习鲁诰。心恋母。时渡溪趋母。母严。捉师总角掷于溪曰。小子不读书。不淹死何为。幸叔伯急为救之。师从此恋母之心澹。如冷如居。恒不乐俗。父母每为推卜。咸曰。此子非尘中物。留于俗室多不吉。父母曰。养子不吉。何不送之出家。年十二岁。送长干大报恩寺。从西林和尚为沙弥。时无极大师主席三藏殿。及门弟子雪浪师长师一岁。师间过三藏殿。与雪浪师身年资性颇类。二师密契深至。心迹靡间。俨如一人。无极大师亦等视之。师年十九礼栖霞云谷大师。咨决心要。是年冬。本寺请无极大师讲华严玄谈。师即从受具戒。一日在舍利塔前叩一梵师。梵师曰。此小师后日大转法轮。口如仰月。即佛口也。一日又在本院廊下遇一异人。谓师曰。公可惜许。公可惜许。师曰。何谓。客曰。公若在吾儒。能大扶树名教。尧眉八彩。公眉五彩。有三教之任。吾海内求人三十余年。今日独见公一人。已为僧。无如之何。吾从此不复与人见也。别后师着意寻访。竟不知何往。嗣又遇一山人。深爱师清致可尚。请师讳。刻一图章曰。清郎。印送师曰。存之。可为后日证。师喜。佩与身俱。云谷大师凡应请。师常侍侧。虽与雪浪师友密。别有超异。心期同志。行脚住山。无极大师主天界寺法席。师与雪浪师亦预焉。师每登厕。见厕地光洁如镜。入夜灯明如昼。知有智人司之。用意伺盻。竟未识其人。一日大众晚课。师私窥之。见一黄肿头陀执火入厕。揩灯盏添油。师前拉住曰。师真妙人也。我数伺师。一见不得。今始遂意。询号曰妙峰。字曰福登。为山阴王南海进香。北人初到南方。受湿生疮。因讨此行单为调息计。何似师大智慧。能听经。后日代佛扬化。我辈是笨工人。行得是笨工事。何辱用意若此。师笑曰。愿师慈悲勿弃。订为生死友。同住山。同行脚。妙师曰。师有此志。行脚我荷草鞋。住山愿拾薪汲水给事焉。寻妙师疮愈。辞师北归。师送于江干。再四嘱住山行脚事。挥手而别。师竣天界讲期。一切捐弃。唯弊衲一肩。辞西林。无极。云谷三大师。三大师知其志不可留。咸欢喜赞叹好去。云谷大师复曰。佛法重担在尔肩头上。甚勿忽之。师唯礼谢而已。师渡江。经全椒别母。母亦欢喜。谓子北行。何不早也。师年二十有七。师北入燕都。意访妙师。间游诸讲肆以俟之时学人辈知师是南方学者博于外学咸请讲老庄诸子等书师亦随请随应之未几妙师奉山阴王命入京请大藏经亦注意觅师一日妙师闻某处到一南方学者人品秀拔神悟孤朗与诸学人论内外典籍问辩无碍宿学后进无不推重之妙师跃然信决是师直趋所指之处一入门师遥见此岂非昔年与友之黄肿头陀耶向前扯住相视笑曰还认得么妙师曰不认得不至此师曰我到京特为访师妙师曰我福登来京亦无别第一为寻师第二为山阴王请藏经候经成同师至蒲州安置即同上五台山住静兼述山阴王企慕之诚师以藏经事大候之时有大居士南溟汪先生在朝闻师名请一会师至汪公喜不自禁如见天上人也谓师曰五宗衰弱狮脉垂绝非师莫能起之师当痛念佛祖慧命众生本有极尽担荷去诸佛诸祖智慧德相自然萃于师身师曰不知如何担荷去公曰莫作此语此时不要师用心用力支持只要师放舍身命住山去冰雪堆里深埋去大死一番去死后发活然后出头管取包天裹地耀古辉今那时自信没量大人不让佛祖师曰住山是为僧本事初在南方与一真实衲子号妙峰结友同去住山此师即今为山阴王造藏俟毕同去住山究竟本事公大喜请妙师相会亦以此事叮嘱公于藏经密用力欲速起时邀师私馆对坐竟夕盘桓此事久之藏经未起师即别汪公妙师参遍融大师师礼拜乞和尚指示遍唯直视之而已随过西城柳巷参笑岩宝祖祖一见便问曰禅人从那里来师曰南方来祖曰还记得来时路么师曰一过便休祖曰子甚来处清楚宜当珍重师作礼祖遂以记莂之语嘱付居山以待龙天推出师即唯唯辞退遂游五台一载未获安逸之所复返京都之盘山师登山顶时见石岩内一隐者灰头土面师作礼绝不照应问亦不语师知非常人亦同默坐少顷隐者烧茶唯取一瓯自饮师亦取一瓯自酌自饮茶完隐者还茶具旧处端坐如故师亦如之又少选隐者炊饭饭熟移在面前唯取一碗一箸自食师亦取一碗一箸同食饭罢亦端坐如故师亦如之夜中隐者出岩外经行师亦随之第东西各步明日师知茶时烹茶饭时煮饭隐者同师饮啜入夜经行亦尔如是一七隐者方问曰仁者何来师曰南方来隐者曰来此何为师曰特访隐者隐者曰隐者面目如此别无奇特师曰进门早已看破了也隐者笑曰我住此岩三十余年今日始遇一个同风留师同住师亦忘返师一夜经行忽然顶门响一声轰如乍雷山河大地身心世界豁然顿空其空境非寻常目前空可喻如是空定有五寸香许渐觉有身心渐觉脚下踏实开眼渐见山河大地一切境相还复如故身心轻快受用亦无可喻举足如风轻归岩中隐者问曰今夜经行何其久耶师具告所得境相隐者曰此色阴境耳非是本有我住此岩三十余载除阴雨风雪夜夜经行此境但不着则不被他昧却本有师深肯其说即礼谢而同住月余妙师藏经起已上船向汪公询师汪公即遣使登盘山觅师问至岩中见师述主人妙师相候之意师闻之拜辞隐者回京妙师汪公迎师笑曰回何迟耶师具陈山上因缘公曰如是则吾师住山已竟师曰犹是途路边境界耳公与妙师相视大笑公饯送二师登舟曰佛法大事全在二师担荷去师曰老居士也不得推他扬帆风疾从河南转进山西至蒲州山阴王闻藏经将至率诸宗侯幡盖音乐香花迎经进府妙师告王曰向所说澄印师今亦来矣王闻大喜先请相见后方安置藏经延师府内住时刻坐对究探楞严宗旨王托妙师请师讲楞严经师雨泪苦辞曰我为住山来不为讲经来即欲遁去王知志不可夺下拜坚留三两月即着妙师伴师住山师诺之时伏牛山法光和尚亦在蒲城间入府师一见知是宗门作家请益光和尚示以离心意识参绝凡圣路学师深领其旨每叹曰光师谈论如天鼓音光和尚一日搜师诗读之笑曰何自得此佳句复笑曰佳则佳矣那一窍欠通在师问和尚通否光曰三十年拿龙捉虎今日草里走出兔子来也下一跳师曰和尚不是拿龙捉虎手光拈拄杖作打势师把住以手捋其须曰说是兔子恰是蛤蟆光大笑休去师将别时光送以诗曰云中狮子骑来看洞里潜龙放去休及至五台山先投大塔院寺主人大方遇之甚优卜居北台峰下之龙门开基五尺下得铜佛高尺许众奇之师自请在溪边揩洗佛背下有字曰清郎造师跃然高呼妙师曰此地我曾住过妙师曰何证师曰此佛是我造的妙师曰又有何证师曰佛背下有我名字妙师请佛看字曰师名德清此名清郎何认作汝造耶师曰不信么即取出报恩寺山人所赠图章与看曰清郎印妙师无语此佛应山人所嘱存之为后日证有验也未几妙师别结庐于木瓦梁师静室构成单丁独处不数日匡山黄龙潭彻空师至师喜留同住二师轮日值铛边事住将半载长干雪浪师与同参三五人结伴游台访师于龙门灯夜茶话及山中耆宿可参见者有几师曰闻凤林寺二虎老师位居德云人称山中活文殊也我尚未一见雪师曰何不同往师喜诺明日同入凤林二虎和尚见诸师大喜席地而坐独于师绸缪有加笑语无间唯乡音重师但作听势竟不知所言何事夜复同卧笑谈竟夜明晨饭罢诸师别去知客进方丈叩曰某人等侍和尚有三五十年者有一二年者未曾见和尚欢喜若此此诸师有何因缘能启和尚尊意二虎和尚曰老人不说汝等后生不知我扯那一位是澄印么知客曰是曰他是当时毛赖债当时他扫地我关门我两个同生西方今日同来此土我还记得他不记得了我认得他他不认得我了知客曰印师即今在龙翻石住静应有几年二虎和尚曰此地他曾住过此番住只得八年住过二字又证佛是师造审矣时山中有奸商作难诸山知师与代州雁平道胡公有旧识求师解之师应诺寻出山至代州自作书自投顺庵胡公识师即请进署中台山难事即时瓦解师辞归山胡公坚留署中商略向上事日夜对坐但有言说随笔记之积月余所记字纸盈箧胡公命人录之成帙即授梓请师命名曰绪言此书乃师首出也公一日公务远行留师署中命三五干仆供役师闭门一七不敢重敲茶饭俱不得进胡公回询师起居使者具实陈之公茫然急自掇门见师端然而坐公令取击子于师耳边击三下师闻声从空落忽觉开眼见胡公笑曰归何速耶公曰师定何久耶师曰转身才坐未久公曰已过一七矣又盘桓数日师坚辞归山公遣人送之师至山诸山迎接拜谢为解大难此是山中千载大吉祥也师每坐溪桥水声宛然久之动念即闻不动念即不闻一日忽然忘身音声俱寂自此众响阒然不复为扰矣时过大塔院寺见一梵僧伟然可惧手拉师近前向师曰师是大人再来满头发皆绀色后必大作佛事师唯礼谢而已是时师头陀也一夕梦入金刚窟石门榜大般若寺见清凉大师倚卧床上妙师左侍师趋入礼拜右立大师开示初入法界圆融观境谓佛刹互入主伴交参往来不动之相才说其境其境即现自知身心交参涉入妙师问曰此何境界师笑曰此无境界境界师又梦履空上升入广大楼阁瞻礼弥勒闻其说曰分别是识无分别是智依识染依智净染有生死净无诸佛自此智识之分了然于中适大雪经旬各台顶雪俱吹聚龙门将师静室覆掩深几十丈师觉寒甚促彻师拨火彻推帘不开以手探之知为雪拥师曰吹火有则有命无则无命吹之火发师曰性命可保矣二师融雪作茶饭毕无可为计兀坐而已北台白马寺中台三处见雪埋龙门会议急鸠集二三百人执锄钁筐帚探竿下台顶觅龙门路依路扢洞用竿前探随探随扢师闻隐隐有人声曰此是台顶上人为我们开雪少选声寂师曰此或夜矣盖雪中不辨昼夜闻声知为昼分不闻声知为夜分矣如是三五次音声渐朗渐近一日探竿擢着静室众人欢呼勇猛向前抵门掀帘而进众人见师哭曰师是南方人到山经此大难幸而有火此佛天默佑也师曰也要经过始得此又证汪公所嘱冰雪堆里深埋去实矣师与彻师称谢仍撮雪煮茶大众欢饮别去明日诸山闻二师无恙咸来相望携米面果点至者几无容足处未几　神宗皇帝遣官祈　皇嗣于武当　皇太后亦遣中官于五台山就大塔院寺建无遮大道场为圣躬　皇储祷也请师与妙师主盟其会师经布法坛轨则种种供具大众四事四十日不交睫会竣师以台山虚声难久居遂蹈东海之上易号憨山寻清凉疏所谓那罗延窟者即东海牢山也计师初进五台至出五台仅八年此又证二虎和尚云此番只得八年乃有宿慧之语　皇太后以五台祈嗣之劳访求三师大方妙峰俱至命龙华寺住持复至海上喻师寻建寺西山期以必往即发三千金为师建精舍师俱辞唯深隐是计其三千金付有司赈济孤贫囚系时　慈圣敕颁十五藏经散施天下名山以一藏送东海牢山无处供奉　慈圣命合宫布金修寺　赐额曰海印禅寺是冬禅室成静坐夜起经行忽见海与天圆明一际身心世界廓然无碍上下虚明如大圆镜相似入室取楞严经证之开卷见汝身汝心外及山河虚空大地咸是妙明真心中物全经观境了然心目述楞严悬镜一卷丁亥开堂说戒四方衲子风趋云骤师复为众说小品随笔录之曰心经直说以悬镜文简学者不易入复创意述楞严通议己丑为报恩寺请藏赍送至龙江便道省亲且欲重修本寺以报出家地恩乞　慈圣日减膳馐百两积之三年可举　慈圣谕之此牢山不知何年湮没为黄冠所有诸无赖黄冠见师兴创多妒之称引宋七真故宇以为讼端为难不已师唯一体同观而已甲午入贺　圣节命说戒于慈寿寺期完归山以陶铸法器为事适　上数恶内使以佛事请用太繁偶以他故触　上怒会有忌送经使者因之发难遂假方士流言僧占道山闻于　上敕逮师及送经使者下镇抚司狱又　敕问官将向所出诸名山施资十数万计严讯之师曰愧为僧无以报　国恩今安惜一死以伤　皇上之大孝乎即曲意妄承非臣子所以爱君之心也有死而已止供前施七百余金而前所辞建寺之金已遍散孤贫狱囚所司有印籍在复请核内支籍代赈之外无他　上意释时相国洪阳张公暨诸当事营救甚力得出狱杖八十神色不异忽有异人至前曰老师无虞后日有数百万生灵待老师救之师私忖生灵至数百万多是蝼蚁螺蛳之类因起放生意后每至处多劝人放生时洪阳张公语人曰人知憨公为大善知识不知有社稷阴功也众闻之悚然　旨戍雷阳侍御樊公继谪问师雷阳风景如何师方注楞伽经拈卷示之曰此雷阳风景也戴督府请住曹溪祖庭开堂先是达观大师先到匡庐候送师嘱曰近来祖道陵夷狮弦绝响多是源头壅塞道脉不通也师度岭表留意曹溪力为疏决之师此念时时在中一闻戴公之命极喜不负紫柏老人所嘱师进曹溪叹曰无怪祖道寥寞源头既化为俗境诸祖道场又岂有升耶第一山门内外为俗市酒肆肉案各色铺店有三百余家启戴公着落韶州司李亲自催赶即时不留一人一店三日后砖瓦之迹亦无第二一百房头有一百鱼塘而韶司李亦一一亲自填平其鱼放之溪流及长江师与合寺僧授戒断荤酒寺僧咸曰灵通侍者酒祀为常此不能断师作文一篇为侍者断酒在后如有以酒供者送之官如自饮坐罪从此寺僧皆变为清净法侣重修祖殿禅堂廊庑山门厨库诸寮鼎然一新四方学人闻风远趋自曹溪路迳开辟廊庑廓达而诸祖道场渐有人洒扫开堂始有无明和尚渐有云门博山天童再有雪峤三峰弁山诸善知识即今遍大地是禅师不知自何而来如能续佛慧命同佛受用几能知恩报德于师者又几能知师一指之力能拨转尽大地广大法轮耶粤东徭獞不守禁制屡征不息戴督府请师议之师会通六道分布诸将先察经过地方良民之处安官把守树旗标号兵过不许侵犯不得误杀良民师自出师从船而进徭獞有预知兵利势强有先为逃窜者大兵一至深入巢穴尽种族招安百姓新立官署改然宁静矣师回戴公同诸道设斋称贺拜谢戴公极欲上疏鸣师之功师力辞之师念兵之往还经过多地秋毫无犯保活性命不知几百万因忆京都相师言有数百万生灵待救之实见于此洪阳张公言师有社稷阴功实大有社稷之显绩也师因出所著有奇门指掌一书传世师归曹溪着曹溪通志法华品节击节通议圆觉起信直解等作为冯昌历诸弟子谈中庸大学有决疑着春秋左氏心法老庄影响论老子道德经解庄子内篇如是诸作亦证长干异人言师眉有三教之任不虚矣衡戊申冬进曹溪礼祖谒师适师去端州采木明年四月同湛公至端州见师师便问曰禅人为什么不舍者件破衲通身作汗臭气衡曰正要薰破和尚鼻孔师曰是则是也须易过始得遂脱葛衣与衡衡即着之拂袖而出师笑曰者汉三十年来目中所罕见者自此机缘酬唱不一是年六月归曹溪衡侍师左右月余值戴制台差官请师下会城衡别师之南岳卜静栖是年七月日也先是曹溪门口拆去店铺牌坊内路西进百步立一关圣祠坐西面东即祠前北进五十步立一禅堂一为祠奉祀香火一为接待往来禅客路东进如西远立一祠坐东面西与关圣相对相配祠前北进如西禅堂立一公馆以应接过道官府第祠中不知立何香火请问师师曰陈亚仙是曹溪地主此中未有他像当立陈公像借重为山门伽蓝亦表地主之意又请曰不知陈公之像如何适师冠东坡巾礼佛毕师曰如我之像而像之众喜即如师立相因修大殿魔僧作祟挠之公家妄说师修祖殿过用常住二百金众僧未决胜负请神神降曰汝众僧不自知过住陈亚仙地不作好事他来向汝讨地租汝还告他憨师即陈亚仙也言讫神去众僧惶然自失后师将修祖殿出入数簿呈于公府算明过用师已分三百余金追还于师众僧返坐证神童讨地租之语亦奇矣言师是陈亚仙亦证师言如我相而相之深有以也时　贞皇毓于青宫　诏戍士之老疾诖误者陈情而宥师有二焉首尾核奏凡六年乃听自恣师乘　恩赦癸丑至衡阳游南岳止于灵湖礼八十八祖道影衡先为病魔所挠之邵阳就医调治未能迎师丙辰春拽病躯至灵湖礼师足同住半月日师亲书手卷一通后以偈曰法意檐前草拈来覆大千付君须自重花发利人天俄顷复曰老僧有双径之行此座非子不能担荷衡以病体自怯作礼坚辞候师登舟即归邵阳嗣后虽有音问往来未得躬亲师侧惜此一别终天别也是年师避暑金竹坪注肇论等书因卜五乳峰下为投老地复为达大师末后因缘之双径为众说小参经游吴越吊云栖作塔铭说法净慈之宗镜堂日绕数千指归五乳闭关谢众效远公六时刻香代漏专心净业着华严纲要方阁笔粤方伯生白吴公暨诸弟子缘修大殿始末坚请复至曹溪者三壬戌冬师携二三侍者至为诸弟子说法期毕诫诸弟子曰老人再过岭来出乎思议之外老人老矣所有言说甚勿忽略教理须要精研本有务要透彻就老人在此好与汝等证明众人闻之惕然自进癸亥冬玄圃萧公进山同师谈笑四五日师同登山一眺为师卜一塔地行至天峙岗萧公四顾曰塔地在此指点穴所师曰天峙岗地相公点穴非法王不能居二人相视而笑师送萧公后觉有微恙韶州太守闻之挟医进山候师师不就医未三五日告众曰吾将行矣汝等莫孤负自己众忙然请偈师喝之寂然而逝知事急报萧公公已度岭矣闻叹曰因缘如此奈何势不能转作书托韶守张公用意料理后事张公亲进山为师开穴造塔殿周围筑墙廊庑门径焕然一兰若看师入龛入塔无一事不经心目张公用心亦何殷殷若此耳讣至匡山知微公奔至师龛已入葬矣知公拜请合寺耆宿长幼欲启龛归五乳合寺大众不诺即合省檀越当道亦不允知公无如之何暂归匡山百计求书投张制台差官下南韶道道仰府韶州太守提南华寺当事者躬自启龛合寺大众祭送诟骂知公不孝知公扶龛归五乳葬于东山之下供养一如鉴大师肉身等也但以砖封龛于内嗣南康钱司李登山谓大师塔坐地偏向后龙群峰之中别卜一地虽称极美但未得穴共费七百余金皆钱公自任未半载别有堪舆相曰此下有蚁开示之果然仍启归旧处如前供之有湖广萧公在粤作道公子方四五岁日向父母哭泣要往曹溪父母竟不知曹溪何在访之在韶州曲江地方公子随故托梦于父母要往曹溪萧公差人送柩于曹溪言之寺之当事者咸曰此是憨大师转一身来镇曹溪耳遂葬于大师塔傍辛巳秋知微公垂老而去诸眷属辈偷安者多致师塔香火冷落有广州及门弟子刘公讳起相者任瑞州刑馆每过五乳礼塔见香火难于接续复启龛过曹溪将入塔有宋大将台号昭明者进山伴一僧号远苍与宋公欲开龛一视众止之远苍私凿一小孔视之师之法容俨然如生请众视之皆大喜同心开龛全身坚固癸亥至癸未已二十一年内外衣服鲜明如新手足全身皆黄白色光润如生发爪俱长见者闻者生大欢喜尽发难遭之想宋公觅善手奉全身金漆漆之如能大师一般能大师有灵通侍者师塔之左有萧公子俨然一侍者又似侍者先在塔侧候师法身进山也此亦一奇因缘非心识可及衡在曹溪同师夜谈次师向衡曰我后日无肉身衡曰何以知之师曰昔达大师命我摸他全身上下筋肉骨血长成一块捏他手臂如铁棍相似则知他身坚固不坏我身皮肉虚浮一捏空去则知不坚达师多劫咒力薰习乃尔也衡闻师说信之时达大师已入灭七年传闻全身不坏塔于径山先师在灵湖托刘居士买一寿木随身向衡曰我老人一生好睡身后与我做一长棺伸脚睡去自在师亲向衡言达师肉身坚固不坏师又为达师阇维其身不与之留自言无肉身而肉身坚固如生不知二老肴讹在甚么处於戏真文殊普贤大人境界非凡小可测师之游戏世间超出世间示有诸作了然无作纵横自得之妙佛祖无容摩挲而天眼龙睛又岂能窥觑者哉师世秋七十有八僧夏六十有六衡十五岁闻师名至四十五岁师示寂衡与师若闻若见盘桓仅三十载师身后至今二十一年声名海内溢溢若生无论缁素坐间靡不以师为齿舌先锋是衡与师生死际会有五十余年衡虽生如死师之将来光明广大悠远终古不可期之大喜来哲受用不尽复为赞曰。

　　师之容颜德相入或得而拟议师之无得自到之妙人焉得而度量狮之震怒兮白日雷霆无畏象王回旋兮晴空电扫若忘於戏真明教嵩永明寿中峰本之文章海阔江远若大慧杲洪觉范之铁脊百炼而愈刚灭而不灭几犹往返梅关阁道藏而弗藏依然示现金色身光如是去就在师何有惟将来之眼目大法可扬。

　　铭

　　南京栖贤庵乐愚和尚塔铭

　　乐愚和尚讳性洁字润庵别号乐愚北直隶保定府博野县人失其姓氏童年依本邑城西寺瑜伽上师剃落习读经论年二十同香客朝五台山见狮子窟法席之胜欲栖止焉辞诸同伴众香客强拽力劝欲其同归以见同行之意师决不肯转遂挥手而别师进谒方丈求依止时空印和尚喜其年幼气劲命归堂三年之中华严大钞与诸经论习听已周究竟佛法大旨不在文字知见将从前所蕴学问知见一齐抛却弊衲一肩孤身万里大壮善财南询不同赤尾比辱南中诸祖道场禅讲尊宿不消一缕破衲拂之无余矣即出山弊衲复归五台入狮子窟见空印大师大师扬目视之曰性洁与么命僻南方行脚一遭一领破衲也不能换却师曰和尚不与性洁换谁人敢换大师微笑而已是时衡事大师方三五月见师举止自畏之问傍人知是大师先参室中之子也后与盘桓甚密　神宗庚子秋同事大师进京明因寺主楞严法席衡先京南来习静天台华顶峰师次年亦南行止静双径凌霄峰下衡出天台直造径山访师师见大喜喜其必同住也是时茶熟与师同摘茶次衡曰住山人贪心亦不除栽许多茶作么师曰你也得吃衡曰我只好吃现成的师震声一呵衡曰幸汝不是我般人一日上山取柴催师你先行我后来少顷衡私杖笠而行师在山上遥见是衡作出山步履手指高声大骂衡竟不顾惜此一别乃终身别也衡居湖广邵阳闻师结社匡山栖贤寺未几复持钵白门缚茆于谢公墩右虽在城市单丁独处瓦罐茶铛更清于岩穴深处真火宅中一团冰雪有为烦热所逼一见师顿入清凉从此高人名士多就师消其世焰即城市乐山林即今时坐太古不舍人间而超越世外多矣如大司马李公殿元刘公诸君子密契甚多而深入心源者如宗伯凌公侍御陈公可谓形影相应因更茆栖作梁栋焕然一功德林因自栖贤寺至此亦依栖贤标名是知师住谢公墩栖贤庵二十余载烟霞城市变幻无时心目间惟匡山栖贤寺是其所观谚语云斑鸠树上鸣意在麻地里此师住谢公墩栖贤庵二十年之心也衡居邵阳嗣之云居屡遣人迎师同榻过老师不诺益见师栖贤寺一片心如金刚幢坚固不动於戏师之世缘有尽而栖贤寺之心未尽于崇祯十五年九月二十九日自知衰老不能勉告大众而逝栖贤未了因缘似待师再来也是时侍御陈公北上宗伯凌公独任末后一段大事入龛茶毗无一事不经心目卜塔地于牛首山中几经去就不得可意寻之山左路傍一地颇取有山之耆宿号慧明者先卜之因开圹二函同葬供作一塔亦如多宝释迦分坐一塔以示十世古今始终不离于当念十方刹海自他不隔于毫端之正受也今慧明乐愚二尊宿虽两地示寂前后共丧亦无二无二分无别无断故二尊宿面目相向如水投水似空合空亦可谓无缝塔此一奇缘皆凌公放之则弥六合卷之则藏于密之妙手也衡自决老死丘壑久无城市之想癸未冬偶为意外之风漂堕都城之下访师所居师早去一年惜乎人生聚散有时散日多聚日少而一聚因缘实不可轻忽使师迟一年示化或衡早一年而至与师末后一段风光又何如哉又知因缘时节神力莫能强之衡无那具一瓣香叩于遗像之前无语之语语不堪闻无思之思思不可会惟我与师知之密矣衡入牛首山供诸祖道影又得瞻拜师之塔前此皆不思议因缘所致耳适宗伯凌公亦至语间偶曰乐和尚在日言与师同参之好不浅其塔铭微师无可施手衡再三以不文为辞凌公曰知师不事文字吾辈宁以文字为请唯求师之真意耳衡不能再语惟据平昔与师一二实证聊为之铭铭曰。

　佛祖密意　　相续无间　　代不乏人　　如珠一贯
　劫外灵根　　有出有藏　　数有消长　　性无炎凉
　宋末元初　　渐杂伎俩　　三百年来　　斯道若丧
　我明突起　　云谷月心　　紫柏霞衣　　雪调同音
　击大法鼓　　树大法幢　　开盲破聩　　月照秋江
　乐愚大师　　生遭毒手　　一见霞衣　　百念不有
　冷面无门　　通身是口　　破衲藤条　　大狮子吼
　走尽云山　　未移下步　　坐老城隍　　全无回互
　冰霜独烈　　烟雨独栖　　傲骨刚肠　　倾倒如泥
　应度已度　　堪归而归　　奄然而逝　　晓日夕晖
　赖有哲人　　卜地作塔　　万亩云霞　　千秋风雅
　衡与大师　　同参小弟　　谁死谁生　　法轮无替
　山光还旧　　月色如昔　　大师面目　　八九十七

　　樵长章先生墓志铭

　　古今墓之有铭者志本氏源流永于后世之明鉴也此道多兴于巨族尊姓名家丰室大德大位可以征前启后此铭者名之尝道也盖铭之幽旨本于孝子贤孙事先人为尽生死之道故耳抑时以一昼一夜为一日人以一生一死为一世人之生也有生数人之死也有死数有生富而死贫者有生贫而死富者有生长而死短者有生短而死长者原人之业有精粗故受数有参差不一耳人之生数尽而入死数死数尽方尽人一世之数仁子知先人生道已尽不可挽顾其死道以长其数慎终追远诚孝之深致古人痛先亲之遗蜕藏于家恐有狼籍之患无如之何墓于土高为坟用标先人之迹犹存于世亦使后裔不迷其本于心有所归焉如先人之墓存千万年则先人之死数亦千万年不尽犹世上人也恐坟平而墓无考而铭以志之为终古久视之道此实为先人长世之想又坟平铭腐骨为黄尘人之死数乃尽合生数为一世之数始尽斯人方不为世有也是铭之作本期先人世数恒在昭于日月无惑矣此心能达古今通天地贯人神等贵贱孝道幽微实极于此是则仁子视先人之墓如本体诸人视前人之墓如己身培植护惜不可轻犯乃见天地同胞万物一体之大孝也所以有德于南面者精严律法有轻犯古墓者律以重刑为欺死之心毒于欺生也恐断古人世数没世不存故以偿命律之耳生数死数乃大造生生不尽之意墓乎铭乎亦圣贤生生垂远之迹墓之铭铭在斯矣溧水金之章公才名冠众深嗜禅理久为圆通浪禅师室中密契衡传戒白门清凉寺金之章公时过其处慎重闲雅知为有道之姿扣其所蕴不露一字更见深密益增钦仰予卜静于紫竹林中居士一日持令先人樵长先生行实略属予作铭于墓予不觉惊愕公才人也奚不知人若此耶墓铭乃久远之谟非假文人之手不可予再三为辞居士再三殷请不得已忘其固陋聊酬肯意樵长章先生源祖于闽之浦城仔钓章公之后裔浦之章氏名族也樵长公居溧水亦世家也才德肩立才能启世德能扶强真贤哲也夫人李氏亦称其贤所生三子名某字某诸孙名某某字某某其智其行互为增上亦可谓难兄难弟贤子贤孙麟趾兆于一门华德钟于一室无乃仔钓公与练氏夫人生生之德昭著古今故光明远大盈盈至此嗟嗟人德之至即天德之真天德之真即性德之妙是则古今人物出藏事业皆吾人至性至德之光明达此即顿超圣贤名分之外何假格物而后致知参究而后妙悟哉予读樵长先生所著之书及金之公所作行略数闻先生之友贯之毕先生之美诵深慕先生之高尚无可仰攀略为之铭以见其怀铭之曰。

　　古人至道妙于无生无生无灭故能长生圣贤体此生生是命天地万物同正一性君臣父子礼乐伦次密于护生形于名字生有生方死有死地生死一周是为一世仁子芳心奉亲长保生死有数死同生存墓以藏形坟以标号铭以志之久视斯道樵长之贤贤于性德性德物齐生生不忒金之伯仲血脉一贯惟此是学亲亲可劝父垂于子子奉于父此道存存死生如故父欲潜辉子固相续志于九泉光明常住天地盖载日月辉煌幽人同致宗嗣永昌。

　　紫竹林颛愚衡和尚语录卷第十二

　　　(辽东锦州松山所见任
　　浙江湖州府总巡厅信官余三瀛发心捐赀
　　喜刻
　颛愚和尚语录第十二卷计字一万一千一百
　　四十该银六两六钱八分四厘敬为
　慈母张氏夫人名下性天朗耀慧炬圆明仗
　般若而悟证真乘赖菩提而安宁老稚谨意
　　康熙十四年十月　　日楞严寺藏经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第十三

　　住南康府同安寺嗣法门人正印编次

　　歌

　　云居插田歌

君不见世出世间达道人不言妄想不言真但知有生无生意平常日用无疏亲无生安生生无生本无圣解与凡情着衣吃饭生活计拈来无事不圆成能衣能食生之本春耕秋获快如滚一饱高眠佛不为于中受用难思忖难思忖离言说根本法轮无间歇日出月没恒自转寒来暑往何时辍诸佛子听我说佛与波旬俱妖孽绝圣弃智民自安古人不是无根舌诸佛子同我住莫将文字求归趣闭目瞑心寂灭魔谈玄说妙闲家具正法轮田一片诸佛众生同一贯百千三昧此中生性德恒沙不可算诸佛子同我去深泥田里好相聚拽耙鞭牛真快活拖泥带水浑无顾畦畔分明水路通泥水平如掌面同拈起一茎次第插宽狭横竖须合中田角斜禾路直横竖成行若丝织畦似如来福田衣禾象梵王网孔密诸佛子同我来及时应节莫挨排插得一茎一佛现千茎万茎皆如来放去拈来无别物能拈能放又为谁超然顿入不思议那嫌日晒与风吹释迦师曾示此末后拈花露全体儿孙只向花头戏拈起禾苗迷宗旨沩山老有生涯父慈子孝甚堪夸南山大有人插禾荷锹能有几作家洞山聪公妙处多趁闲盖屋晴割禾纳输王税无余事水边林下任高歌识得心无寸土古人早向诸君吐烂泥田里岂无刺分付阇黎莫莽卤日出作日入息野老升平忘帝力纵使文章冲北斗还须男耕女仍织此一茎正法眼法界照来全不见不但魔外绝踪迹佛祖光明俱不显此一茎涅槃心山川海岳尽黄金雷震长空浪泊天无起无灭无浮沉此一茎菩提树根盘无始叶繁聚开花结果劫前香起死回生超静虑此一茎寂灭海万象森森俱不阂若有若无无出没无彼无此无杂坏此一茎如意珠百宝圆明光自殊随求随应应无息无欠无余同太虚此一茎清净戒酒肆出来欠肉债脚尖踢倒毗卢师拳头打破华藏界此一茎无尽藏生生不已无遮障取之不尽用不竭小大得之随心量此一茎大导师生死涅槃路不迷资粮具足随所往风光到处有高低此一茎大医王佛魔都来买药尝沾着通身冷汗出不复尔短我犹长此一茎慈氏阁善财登之大开豁无量无边三昧门门门得入大解脱此一茎空王殿坐断十方光始现无壁无门任往来庄严无量香云遍此一茎大梵刹梵王曾将供释迦百草头边安乐国大地无处不金沙此一茎光明幢摧邪显正标无双崔嵬高起金刚焰八面玲珑若虚窗此一茎太阿锋挥空寒焰若飞龙是佛是魔未敢触吹毛利处没行踪此一茎涂毒鼓耳其声者全身腐死后再苏方始知个里原不容伫顾此一茎楖栗棒黄蘖拈起大愚唱打得临济颠倒颠殃及儿孙没了当此一茎无缝塔南阳国师是先达对御曾将此样呈潭北湘南漏七八此一茎玻璃盏文殊举示识者罕能温能凉妙有余日用不知空自赚此一茎干屎橛临济将来作禅悦从古至今啮未碎其中滋味自然别此一茎狮子吼百兽闻之皆远走余音落处韵犹长知者还他出者口此一茎太白伞一切盖覆能遍满法界合来一柄收本来清净无杂染此一茎大方广花雨松风发幽赏就里本无元字脚非纵非横绝比况此一茎大圆镜法界圆明性清净情与无情影现中重重无尽无偏正此一茎大法螺声震十方演摩诃四句俱离百非遣不存一字义犹多此一茎优钵花奇香瑞色有灵芽三千年到时一现春种秋收果未差此一茎本来面一年一度为谁现春时青色秋时黄莫把灵光逐境变此一茎如来藏一物不有含万象非即非离非离即语言知见成冤谤此一茎无垢识吞吐十方绝消息识神佛性两难分唯佛与佛知端的此一茎金翅鸟横身宇宙出头少身坏双睛坚不坏龙王得之无价宝此一茎瓶内鹅陆亘将来布网罗入时容易出时难南泉妙有冲霄鹤此一茎水牯牛溪东溪西任优游水足草足真法乐不犯他家苗稼休此一茎野鸭子马师扭得鼻头紫当时飞去未飞去今日同参此田里此一茎狮子王睁睛奋爪势难当千里往还须臾间悬崖返踯力独强此一茎鳖鼻蛇毒气薰人性命绝儿时做出老知羞老来更见皮无血此一茎鸩毒鸟遗退落处不生草沾着一尘全体溃那觅菩提与烦恼此一茎出谷莺高迁乔木发新声燕雀宁堪追芳躅狐兔望影不复生此一茎娑羯龙万子千孙绕几重凡圣隐显不可测海门深处水云封此一茎白面虎峭壁啸风长威武獐鹿惊逃没踪迹利爪张牙靡敢触此一茎冲天鹘面前飞过见也不捉鸠捕雀甚疾溜来去难窥多恍惚此一茎大力鬼忽现头时忽现腿去住出没无处觅移山驱岳抒海水此一茎野狐精为妖为孽动人情本源佛性何曾二邪正从缘莫强诤此一茎西施女天然美貌花能语云外姮娥谁欲效影落波心取弗举此一茎共命鸟两首一身同饥饱法界圆明无隔碍不见大兮徒争小此一茎两头蛇见者必死行路嗟舌尖休挂两面刀从来果报毫无差此一茎千头鱼头头口目能吸觑大士八万四千臂业报圆通殊不殊此一茎大头鼋偷生水底几千年细身片片能舒缩一性圆明无变迁无变迁任成坏万波千浪光自在无聚无散无去来何生何灭何惊怪此一茎三脚蟾吞霞吐瑞有奇瞻能变化广包涵从来无处下钩探此一茎九耳獒天生灵物出神胞能捕猎善哮唬伟然不与犬同毛此一茎无足蚓土里化生土里寝截身两段俱能行佛性那头应可审此一茎百足虫行时俱动动还同自性神通真三昧超然无处不圆通此一茎独角麟紫焰红霞光满身大似优昙时一现现时必有大缘因此一茎六牙象凡圣参差不可量帝释窟前璎珞身普贤游行法界藏法界藏语意绝充满刹尘水底月一尘遍入一切尘尘尘玉象无差别此一茎一马驹踏杀天下人也无初得金鸡一粒粟大作盐醋盛丰余此一茎独眼龙作家手段自从容头正尾正轻轻点顿见沩山笑里锋此一茎岑大虫兔子翻身虎势雄大用现前无轨彻令人千古仰真风此一茎者瞎驴主宾名位无实虚漫将语意求端的济上宗风韵自殊此一茎赤稍鲤禹门未过浪不起摇头摆尾直南去必落他人齑瓮里此一茎端狮子颠狂老大学儿戏直饶弄到未生前不免傍观笑落齿此一茎政黄牛孤横不与世同游自来自去谁相识桥上清风水上鸥此一茎活跳蚤筋斗连翻徒卖巧纵使一翻遍尘刹裈中世界无多少此一茎金狮子身高丈二威无比牙爪刚强无所畏啸天伏地能调子此一茎银狮子霜满其身雪满趾智勇能为百兽王震怒一声闻千里此一茎玉狮子飞行独步绝依倚一吼能令千里闻野干狐狼都吓死此一茎铜狮子张口伸腰威欲起遗粪能令百物畏孤踪行处绝虎兕此一茎铁狮子咬人先咬咽喉始猛烈能令行路绝醉象恶龙靡敢抵此一茎石狮子抱子能藏石窟里有时卧有时起千里寻食如咫尺此一茎雪狮子寒光凛凛难近视睁睛奋爪势威狞瑞物从来多奇技此一茎木狮子十字街头能舞戏能　跳善进止恶发无物堪相似此一茎泥狮子食人不厌肉没齿入海饮水鱼龙惊一吸能令干到底此一茎磁狮子爪牙未露恶未已辊毬大似花猫儿狂性一发震天地此一茎石秀才一笔千行不剪裁满腹文章冲北斗英豪独步广寒来此一茎石和尚晓夜寻经知向上能戒能定能神通自有人天送供养此一茎石将军封疆展土立功勋长戈短戟威千里能镇中华绝寇群此一茎石宰相日月为心海为量能彰礼乐文华国调鼎雄才居众上此一茎石夫人云髻霞裳冰雪身能向寒崖独自立花朝月夕不知春此一茎石童子拾薪汲水能随使更有一能人不及学书日写千张纸此一茎石女儿月下弹琴调新奇纤指弄花香满袖妆楼高望采莲池此一茎石渔翁垂丝千尺意何穷披星月历霜风能将钩饵博鲜烹此一茎石樵夫担柴换米供饘厨山下能知山上路几回亲到葛洪居此一茎石仙人双髻鹑衣云外身呼风雨驱鬼神能将黄土点金银此一茎枯海潮头起如山几万遥大造枢机神在此生生无间长还消此一茎枯江涛巨浪无风三尺高百谷到头终入海万流下落总归漕此一茎枯湖浪船到中心随风荡夜来明月正当天一波一月无遮障此一茎枯川滩瀑花如雪声如喧人多易推顺流舵舟子难牵上水船此一茎枯潭漩千洄万澓如螺转深难测底未见船到中间看方便此一茎枯溪瀑长湍如带曲如抱石上腾石下绕流远应知源处浩此一茎枯池流奔波泛涨不藏舟弥野涝漫渠沟渔人无处下针钩此一茎枯涧泡大似玻璃光可好时生时灭本无根内里虚空人难到此一茎枯井波万叠千层泊天河蛟为隐龙为窝出没纵横有若多此一茎枯泉涌石罅迸出清且冷一点沾人毛骨苏脱凡入圣为灌顶此一茎劫火光中一株草根不烧叶不燎春生未萌秋先老此一茎劫火光中一片雪鹅毛轻银花洁红焰之中寒逾冽此一茎劫火光中一茎毛重鼠须轻兔毫舞空上下不能焦此一茎劫火光中一滴露任烧然无遮护悬空经劫湿如故此一茎劫火光中一浮沤当处起随处流烈焰狂风未即收此一茎劫火光中一跳蚤亦能跃亦能　踪迹疾溜无处讨此一茎劫火光中一火萤身带炬飞若星飘风骤雨更光明此一茎劫火光中一草蚊行作乐飞成群如锣如鼓闹黄昏此一茎劫火光中一细蠓何处生空里哄性惯蜎飞与蠕动此一茎劫火光中一微虮识犹昧形尚菲不辨头兮不辨尾此一茎晴空电红焰金光千里现雷火同烧神鬼惊来时恍惚去不见此一茎炎日霜六月当阳结白光寒最冽冷非常行人不必问清凉此一茎暗室影左回右转时无定相婆娑性清净个中不许分偏正此一茎地中天张罗万象自森然高无上广无边几人踏破劫空前此一茎中夜日升天朗曜群昏失照无私行无迹光明星月无伦匹此一茎冰河焰烧空猛烈速如念大千毁烬没纤尘法界圆明不涉渐此一茎空花果累累落落葡萄朵味极甘鲜不堕莫昧生前者一个此一茎露柱卵夜半初生光明粲外面圆内面软中有玄黄自冲满此一茎碌轴儿初生便有大殊奇语有齿步能移霜为眉鬓雪为髭此一茎木鸡鸣在壳即能报五更啼子午呼重轻声声相续劫前声诸佛子信也未何事一茎贱复贵世出世间一物无千差万别何曾二诸佛子信也不莫谓一茎有出没过去未来本一际拈来放去勿轻忽诸佛子信也么勿怪一茎名许多物本非名名非物将谁分自与分他诸佛子信也无漫拟一茎有万殊识破万殊名字相吴牛元是跛黔驴诸佛子信也非好将一茎达所归透过者些真自在横来竖去不相违诸佛子信也欤谛审此茎果是渠识得渠侬无彼此藤条举起是飞鱼诸佛子信也难实有一茎隔万山是有是无俱不住优游无处不通关诸佛子信也疑若执一茎事事迷百草明明祖师意金身丈六古人题诸佛子信也谤岂在一茎生伎俩是色是空清净身一华一草如来藏诸佛子信也漫识此一茎唯一贯提得定盘星子稳何愁千转与万转诸佛子莫恍惚信则须教信入骨离此别求玄与妙玄妙应知尽鬼窟诸佛子勿犹豫颛愚言说无虚句此茎不了从何了纵了还从者里去诸佛子休懊恼乐处何如苦处好向此安闲真快活天堂地狱和身倒诸佛子少惊怪刀山剑树莲花界佛祖都同如是说放身向此脱皮袋诸佛子谩去来拈起一茎眼豁开看去看来无盖覆通天通地信奇哉诸佛子离知见知见不生全体现此茎非教亦非宗憎爱两头俱坐断诸佛子无疑猜佛祖都从精进来伸手屈腰全己力别无圣解与凡才诸佛子去恐怖生死苦乐何依附无修无证无染污何用将心求妙悟诸佛子除颠倒花自花兮草自草云在青天水在瓶赵老屋中无王老诸佛子断分别分别不生信口说此茎说到未来际大海波中点片雪话到此应瞥地再要依稀没巴鼻大丈夫汉休自弃莫教孤负出家志出家一事非细事睁目看来难举似直超一念未生前就里那容佛祖计佛祖计绝事如何从来佛法无许多明明了了甚明了一念才生万顷波病僧不是强饶舌句句倾心肝胆裂只恐诸君信不真叨叨不觉口出血口出血为君说直下承当犹蹈辙提起一茎凡圣尽布毛吹处狂心绝今是古古是今今古何曾有浅深古能如是今如是岂肯让古而屈今古是今今是古古人何强今何腐人人脚底透长安漫诿今人难比古华居不惜两茎眉再为诸人重卖痴彼此同安清净界不须更觅毗卢师毗卢师光明满猪是猪兮犬是犬大洋海底火烧天劫火光中洗木碗放心栽莫顾虑为君再举末后句饭到大家同放参泥深各自高揭裤信得及同我住碧溪桥畔双杏树若有疑惑莫虚劳且向诸方托钵去

　　皮囊歌

吾有大患惟吾有身及吾无身与佛同真身是何物四大微尘集聚成块妄分我人将吾圆明不动之本智隔越为视听觉知之六根又将吾圆常不二之自性分别为色香味触之六尘不悟六尘原我妙性是非取舍恣纵贪嗔又不悟六根原我真性生灭知见执认识神根尘自起自灭生死自屈自伸如是颠倒烦恼难以具陈如是虚妄过患惟吾有身及吾无身罪福何臻及吾无身生死绝因岂不是无碍解脱岂不见本命元辰学道人先学贫造业多因聚金银富贵几能长保守利己从来皆不仁学道人当自新精进不必避苦辛大道本于智慧出邪僻懈怠长顽嚚欲知无身之妙诀还寻古人之要津无明识性即佛性幻化空身即法身若了法身无片事任从天下乐欣欣

　　　　　　又

吾性本圆身何隔碍吾性本常身何败坏身是何物集聚四大四大假合多诸患害累吾本真不得自在无寒暑忘寒暑寒暑逼恼无处处无内外虚内外内外不净无可爱寐为梦寤为想功德法财被汝戕饥欲食寒欲盖清净家风为汝败我痴爱汝如金玉汝终负我成泥块我欲坐汝偏卧不觉随汝生罪过我欲勤汝好懈不觉随汝成堕怠争名争利结冤家相杀相吞偿业债轮回生死为汝招颠倒烦恼恣汝快奉劝诸方达道人修学先要空皮袋吾今识破者肉团终不为汝生狂态愿为牛愿为马怕甚奴仆与使者打何辱骂何害一任枷锁与杻械现为脓血屎尿窟何嫌痈疽并疥癞利刀山密剑树铁蛇铁狗梦相聚沸镬汤焰罏鞴火车火槛何惊怪但能放下此皮囊无处不是莲花界一性常灵亘古今佛魔圈缋一时解任我南北与东西十字街头好买卖

　　　　　　又

者皮囊最虚妄历劫被汝常欺诳百千解脱不自由无量光明都遮障诸佛与我性无别由汝分出凡圣相我欲诸佛行可齐为汝梏桎难向上无生灭妄生灭生灭去来何休歇无背向分背向背向取舍没了当食欲精服欲美逾养逾憍全无义位欲高名欲畅势力败时何所仗少年谩夸好颜色无常到来无强壮体不洁相不净脓血积聚多疾病龙麝薰香水荡腥臊到底成灰壤从来多少丈夫汉被汝迷狂如醉象弥天恶业因汝造终劫轮回累我闯吾今识破者冤尤终不随汝生伎俩尔自生尔自死苦乐与我无关系尔自誉尔自谤荣辱与我无近傍无始沉迷一旦觉自在优游坦荡荡者段风光说向谁天上人间无比况

　　　　　　又

此肉团费周折障碍多端不可说求生不生枉苦辛求死不死成妖孽要放下放不下百计安排反欺诈愿休歇不得歇千般伎俩徒烦热明明知是空中华隐隐难出眼里屑谛思量细分别今古谁能拔此橛多富多荣无久驻受贫受苦何欢悦念至此心欲死不觉不知被身使看实彻意欲瞥若昏若迷堕鬼穴空劳知见超过龙无那形骸累作鳖几发狠狠不起懊恼自责汗如洗强勇猛猛不烈悲伤自忿泪盈血出笼大喜鸟同飞脱壳还愁龟命绝知道了自下劣者回毕竟硬如铁若不弃命做一番真语返成虚饶舌随他地狱并天堂好看红炉点片雪诸佛众生任去来碧潭深处捞明月

　　孝思车公劬园歌

天地劳劳长生万物劳劳自灵父母劳劳鞠育我形我亦劳劳以尽亲情千秋大业未有不劳劳而成万德真乘未有不劳劳而明生前生后唯一劳之亭劳劳之外别无以名君造此园惟永其庚君乐此园惟远其声劬园劬园微识其精

　　紫竹林颛愚衡和尚语录卷第十三

　　　(辽东锦州松山所见任
　　浙江湖州府总巡厅信官余三瀛发心捐赀
　　喜刻
　颛愚和尚语录第十三卷计字五千七百八十
　　该银三两四钱六分八厘敬为
　慈母张氏夫人名下性天朗耀慧炬圆明仗
　般若而悟证真乘赖菩提而安宁老稚谨意
　　康熙十四年十月　　日楞严寺经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第十四

　　住南康府同安寺嗣法门人正印重编

　　经解

　　心经小谈

　　摩诃般若波罗蜜多心经此十字乃一经之题目摩诃是梵语唐言大般若是梵语唐言智慧波罗蜜多是梵语唐言彼岸到即到彼岸言众生无智慧迷沦生死苦海诸佛菩萨有大智慧照破无明能超生死苦海到涅槃彼岸故云摩诃般若波罗蜜多心之一字念在上即般若心若念在下即此本经为六百卷之心也经者梵语修多罗此云契经契理合机之教也此方从略故但云经故云摩诃般若波罗蜜多心经(此经多不读摩诃据文中云深般若题中亦应云大般若)。

　　观自在菩萨即能行般若之人举是人以显般若之法观自在三字是此菩萨别名菩萨二字是通号何名观自在言此菩萨行深般若波罗蜜多时照见五蕴皆空度一切苦厄故名观自在照见五蕴皆空即观度一切苦厄即自在也上略破三字大意下讲明其义舍利子是尊者名此尊者智慧第一故呼其名而授之谓上言照见五蕴皆空如何照见如何得空舍利子当如是观照色不异空空不异色色即是空空即是色如是观照即空也此四句上二句先照色空体一下二句方照见色性本空言不异要成下一即字总之在色即是空一句为正余助成耳色一法如是观照受想行识亦如是观照故云亦复如是上讲明五蕴皆空一句下讲度一切苦厄谓五蕴诸法若有即有生相有灭相有垢相有净相有增相有减相皆苦相也若诸法空相既是空相有何生有何灭有何垢有何净有何增有何减既无生灭垢净等即涅槃真乐也故复告舍利子是诸法空相不生不灭不垢不净不增不减此一节讲明上度一切苦厄一句也上既讲明照见五蕴皆空度一切苦厄之义下广为开演是故空中一句承上诸法空相之中言此空中不唯五蕴皆空十二处亦空十八界亦空无眼耳鼻舌身意无色声香味触法此空十二处也无眼界乃至无意识界此空十八界也此空世间法下空出世间法无无明乃至无无明尽无老死乃至无老死尽此空缘觉法也无苦集灭道无智亦无得此空声闻法也言此空中世间出世间皆空也此开演上照见五蕴皆空一句即一观字也以无所得故一句承上起下之辞也言世间法出世间法都无所得以无所得故诸佛菩萨依之断烦恼证菩提出生死证涅槃故云菩提萨埵依般若波罗蜜多故心无挂碍无挂碍故无有恐怖远离颠倒梦想究竟涅槃此言菩萨依般若离苦得乐也三世诸佛依般若波罗蜜多故得阿耨多罗三藐三菩提此言诸佛依般若离苦得乐也自以无所得至阿耨菩提此一节开演引证上度一切苦厄一句即自在二字也上既破解讲明开演引证明知照见五蕴皆空度一切苦厄实处故下结成有二初结显般若之功故云故知般若波罗蜜多是大神咒(转凡成圣神妙难测)是大明咒(慧日当空破无明暗)是无上咒(无过之前无加之上)是无等等咒(不唯无上亦无齐等)上结显般若神功二结成破题因上破云照见五蕴皆空度一切苦厄如何见得既讲明开演引证了然明白故此结云能除一切苦真实不虚此即自在也总之一经只观自在三字尽矣上显说下密说故说般若波罗蜜多咒即说咒曰。

　　揭谛揭谛　　波罗揭谛
波罗僧揭谛　菩提娑诃

　　上显说令人依义生慧密说令人持诵生定定慧均等修行备矣。

　　首楞严经悬谈

　　大佛顶如来密因修证了义诸菩萨万行首楞严经大佛顶三字是以处名法显法尊极无上之称也言大佛顶者即如来三十二相中最极尊上无见肉髻相也盖如来全体超出世出世间即足轮相亦超越世出世间故九界圣凡咸顶礼佛足是佛足已极尊上可知如来三十二相足轮在最下肉髻在最上是此顶相乃佛全体无上躯中无上之相试观三界内外情与无情圣凡微妙境界何处更有尊过此处妙过此处不唯无尊过妙过者圣凡微妙色相之中决无一法可与此处相等岂非此相是无上之无上处耶如来于此处放光说咒证法是以无上之处显无上之法实矣初如来自标名曰有三摩提名大佛顶首楞严王具足万行十方如来一门超出妙庄严路此十方如来一门超出妙庄严路三句因阿难启请十方如来得成菩提妙奢摩他三摩禅那最初方便故如来即以十方如来一门超出妙庄严路应其所请之意此如来以大佛顶名显说无上也八卷末安名又曰是经名大佛顶　　哆[口般]　啰无上宝印此如来以大佛顶名密说无上也是知此经显密俱称大佛顶最初如来在王宫应请知阿难为淫术所加斋毕旋归于时如来顶放百宝无畏光明光中出生千叶宝莲有佛化身结跏趺坐宣说神咒敕文殊师利将咒往护此如来最初于此无上处说无上咒七卷中因阿难请重为宣说尔时世尊从肉髻中涌百宝光光中涌出千叶宝莲有化如来坐宝华中顶放十道百宝光明一一光明皆遍示现十恒河沙金刚密迹擎山持杵遍虚空界大众仰观畏爱兼抱求佛哀佑一心听佛无见顶相放光如来宣说神咒此如来第二番在无上处放光说无上咒此密说名大佛顶因此二番在此无见顶相放光说咒是名之实据也五卷中云即时十方普佛世界六种震动微尘如来住世界者各有宝光从其顶出其光同时于彼世界来祗陀林灌如来顶此如来同十方诸佛初番从无上处放光相灌证此无上首楞严法六卷中云尔时世尊于狮子座从其五体同放宝光远灌十方微尘如来及法王子诸菩萨顶彼诸如来亦于五体同放宝光从微尘方来灌佛顶并灌会中诸大菩萨及阿罗汉此如来同十方佛第二番从无上处交光相灌显此无上首楞严法此显说名大佛顶因此二番交光灌顶是名有实证也又顶光说咒为密亦兼显交光灌顶为显亦兼密互为融摄亦名佛顶光聚亦名如来顶此四番立名四番放光是则大佛顶三字是以处彰名以名显法妙极无上之称明矣。

　　如来密因者是以人显法如来是果人望此首楞严法为密因亦是举无上之人显无上之法此法微妙无上故称密如来乘之得果故称因故曰密因如来乃诸佛十号中之一号如依理名来依智称智与理合寂照不二故名如来众生虽具如如本觉之理而无归来始觉之智将如如不动之本体妄见为五蕴生灭之妄相故名众生如来依如如空寂之理生起广大遍照之智照破世出世法当体全空了无一法隔碍故智与理合体用一如故受此称又如字众生与佛共之名正因如来依之证果名密因是如来密因无别所因即自如如之体经云若于因地以生灭心为本修因而求佛乘不生不灭无有是处又云汝令欲令见闻觉知远契如来常乐我净应当先择死生根本依不生灭圆湛性成以湛旋其虚妄灭生复还元觉得元明觉不生灭性为本修因然后圆成果地修证是则如来依如为因是谓密因依如为果是为妙果是因果皆一如如本体即因果一如也来字照如体本空名如理智照如体即有即如事智照如体非空非有即空即有名一切种智是智从理生理因智显如外无智智外无如是理智一如也此因果理智依人说密因即所因之法具三谛三观依真谛生空观空观照真谛依俗谛生假观假观照俗谛依中道谛生中道观中观照中谛三谛即如如不动之理三观即上来字遍照之智在能修能证为人在所修所证为法如字从三谛所显来字从三观而名是如来以三观三谛为密因三观总成一来字三谛总显一如字来不外如此又人法一如也是人法因果理智皆一如来藏妙真如性明矣。

　　修证了义者正明因果人法一如无余也依如而修为了义之修别无所修依如而证为了义之证别无所证故曰修证了义此修证二字通乎人法理智因果在能修能证为人为智在所修所证为法为理修为因证为果是人法理智因果皆一如明矣。

　　诸菩萨万行者菩萨指能修行人言万行指所修行法言上如来是果地觉即果明因显此首楞严如如不动之体为密因菩萨是因地心即因推行显此首楞严如如不动之体具足万行万行与密因总一如体总名密因分名万行非有别体别义也。

　　首楞严者即三观密因菩萨万行之总名梵语首楞严此云究竟坚固盖佛与众生同一如如不动坚固之体本无圣凡迷悟生死去来差别名相众生不觉妄见有圣有凡有迷有悟有去有来有生有死有内有外有小有大有是有非种种差别之相是将不动坚固之体见为生死去来败坏之相因此颠倒谬执自生苦恼愈沉愈沦愈迷愈深独奈何哉如来愍此示之以无上妙法使究竟推穷诸法何生何灭何去何来究竟到不见一法有生不见一法有灭不见有法实往不见有法实来即见诸法本来面目即复自家不动坚固之本体故曰究竟坚固此经一题唯此坚固二字尽矣此坚固即如如不动之体即常住真心此坚固心照而常寂曰理曰法寂而常照曰智曰人依此寂照而修曰了义修契此寂照而证曰了义证总曰密因分曰万行是则人法理智因果修证世出世间情与无情总一坚固妙心也即坚固以求万法万法何有即万法以究坚固坚固显然岂非究竟坚固大解脱哉又此经如来自立五种名结经者撮五名之要贯此一题第一名大佛顶　　哆[口般]　啰无上宝印十方如来清净海眼此中　　哆至无上宝印十字诠密不该显故不取十方如来等八字诠显不该密故亦不取大佛顶三字显密俱诠故取焉后顶光说咒此诠密义交光灌顶此诠显义第二名救护亲因度脱阿难及摩登伽得菩提心入遍知海此中救护亲因至摩登伽诠能启教人不该所启之教得菩提心等八字但诠果法不遍因法故不取第三名大方广妙莲华王十方佛母陀罗尼咒此中大方广等七字该显不诠密又大方广重大佛顶之大字故不取十方佛母等八字诠密不该显又十方佛母重大佛顶之佛字故亦不取第四名如来密因修证了义此八字显密俱该故全取焉最初如来首标有大佛顶首楞严王具足万行十方如来一门超出妙庄严路此显为如来密因七卷后云十方如来因此咒心得成无上正遍知觉此密为如来密因经云是种种地皆以金刚观察十种深喻奢摩他中用诸如来毗婆舍那清净修证渐次能入此显具修证了义经云纵其自身不作福业十方如来所有功德悉与此人由是得于恒河沙阿僧祗不可说不可说劫常与诸佛同生一处无量功德如恶叉聚同处薰修永无分散此密具修了义又云如是积业犹汤消雪不久皆得悟无生忍又云是善男子于此父母所生之身不得心通十方如来便为妄语此密具证了义又前十方如来因此咒心至传此咒心是证了义从阿难若诸世界随所国土所有众生随国所生桦皮贝叶等至十方如来便为妄语止通属修了义是密具修证了义之实据是修证了义并诠显密二义明矣第五名灌顶章句诸菩萨万行首楞严此灌顶章句多属密部设兼显又重大佛顶之顶字故不取如此经中三种渐次并观音大士圆通章获二殊胜四不思议即显说菩萨万行七卷后云是故能令破戒之人戒根清净未得戒者令其得戒未精进者令得精进无智慧者令得智慧不清净者速得清净不持斋戒自成斋戒等是密具菩萨万行是诸菩萨万行显密兼诠也首楞严即显密大定之总名故并取焉是则此题分取第一第二全取第四成此一题经之一字即能诠之教梵语修多罗此云契经谓契理契机之言略契字故但曰经即十卷之文句上十九字乃十卷文中所诠之义文义合名故曰大佛顶如来密因修证了义诸菩萨万行首楞严经。

　　此首楞严经十卷文义不出阿难所请九句之义阿难恨自己修小乘道力未全不能折伏娑毗罗咒欲请十方如来大全道力无上菩提之妙因冀佛发明菩提之因依之修证成菩提妙果既全佛之道力即得大自在阿难之请意意在于此。

　　如来将与发明菩提妙因先候阿难受病之浅深然后按病为发妙剂药症相投真妄并遣即复本来面目成就慧身即与佛同大道力也世尊候得阿难病在最初发心颠倒见佛相好是妄尘能见之见是妄根能爱之心是妄识根尘识三皆妄故迷佛知见不能通达清净实相如来以一首楞严大定具三妙观细为究竟一一破除直达清净实相坚固不动之体而后已初破能爱之妄心此妄心属遍计性如来先用奢摩他究竟遍计性无体以显空如来藏坚固本体初卷自尔时世尊在大众中舒金色臂摩阿难顶告示阿难及诸大众有三摩提名大佛顶首楞严王起至二卷中四义成就汝后应知见见之时见非是见见犹离见见不能及云何复说因缘自然及和合相汝等声闻狭劣无识不能通达清净实相吾今诲汝当善思惟无得疲怠妙菩提路止通是破遍计性显空如来藏发明奢摩他义即空观也其中初破遍计自性即从七处征心起至二卷中责阿难汝等即是迷中倍人如我垂手等无差别如来说为可怜愍者止是也次破遍计所执从阿难承佛悲救深诲垂泣乂手而白佛言我虽承佛如是妙音悟妙明心元所圆满常住心地起至后无得疲怠妙菩提路是也从二卷中阿难白佛言世尊如佛世尊为我等辈宣说因缘及与自然诸和合相与不和合心犹未开而今更闻见见非见重增迷闷伏愿弘慈施大慧目开示我等觉心明净作是语已悲泪顶礼承受圣旨尔时世尊怜愍阿难及诸大众将欲敷演大陀罗尼诸三摩提妙修行路起至三卷中是故当知意法为缘生意识界三处都无则意与法及意界三本非因缘非自然性止通是破因缘性显不空如来藏发明三摩提义即假观也其中初明二种妄见以示因缘本正破阿难见佛之见是妄见次会四科入实正破因缘性乃破阿难见佛相好亦妄相所以总破云汝犹未明一切浮尘诸幻化相当处出生随处灭尽幻妄称相其性真为妙觉明体如是乃至五阴六入从十二处至十八界因缘和合虚妄有生因缘别离虚妄名灭殊不能知生灭去来本如来藏常住妙明不动周圆妙真如性性真常中求于去来迷悟生死了无所得是知佛之相好菩提亦不出五阴等四科所摄但有漏无漏与众生差别耳从三卷中阿难白佛言世尊如来常说和合因缘一切世间种种变化皆因四大和合发明云何如来因缘自然二俱排摈我今不知斯义所属惟垂哀愍开示众生中道了义无戏论法起至后汝元不知如来藏中性识明知觉明真识妙觉湛然遍周法界含吐十虚宁有方所循业发现世间无知惑为因缘及自然性皆是识心分别计度但有言说都无实义止是示圆成性显空不空如来藏发明禅那义即中道观也其中清净本然即空相循业发现即假相空不碍假循业发现假不碍空清净本然即中道第一义谛亦名中道了义阿难领三观行相悟明圆满常住真心故说偈赞佛发愿利生以报佛恩前发明三观体相但开示奢摩他三摩禅那七字明白未明三观圆妙元是一心从四卷初尔时富楼那弥多罗尼子在大众中即从座起褊袒右肩右膝着地合掌恭敬而白佛言大威德世尊善为众生敷演如来第一义谛起至四卷中或得出缠或蒙授记如何自欺尚留观听止是释三观之疑显三观之妙发明妙奢摩他之妙字其中初释三观之疑显三观自相之妙次圆会一心显三观圆融圆悟圆修之妙总是发明妙奢摩他之妙字上开示妙奢摩他三摩禅那八字明白此八字只密因二字妙即密也奢摩他等即因也从四卷中阿难及诸大众闻佛示诲疑惑消除心悟实相身意轻安得未曾有起至七卷中世尊如是恶魔若魔眷属欲来侵扰是善人者我以宝杵殒碎其首犹如微尘恒令此人所作如愿止发明最初方便四字其中初明二决定义起至六卷中于是阿难及诸大众身心了然得大开示观佛菩提及大涅槃犹如有人因事远游未得归还明了其家所归道路乃至无量众生皆发无等等阿耨多罗三藐三菩提心止是明入观方便次从阿难整衣服于大众中合掌顶礼心迹圆明悲欣交集欲益未来诸众生故请问安立道场远诸魔事起至后恒令此人所作如愿止是明摄心方便此二方便通属初心修习行法故曰最初方便上与阿难发明妙奢摩他三摩禅那最初方便十二字已明从七卷中阿难即从座起顶礼佛足而白佛言我辈愚钝好为多闻于诸漏心未求出离蒙佛慈诲得正薰修身心泰然获大饶益世尊如是修证佛三摩提未到涅槃云何名为干慧之地四十四心起至八卷中作是观者名为正观若他观者名为邪观止是发明十方如来得成菩提八字其中大意迷真成妄名十二类生灭妄名真成十二圣位初明三渐次示能成行法次明五十五位是所成圣位后结云如是重重单复十二方尽妙觉成无上道此成即得成之成无上道即菩提也恐非如来所成菩提故又结云是种种地皆以金刚观察如幻十种深喻奢摩他中用诸如来毗婆舍那清净修证此照应阿难请辞十方如来四字上发明十方如来得成菩提妙奢摩他三摩禅那最初方便二十字之义已完阿难所请之义已周阿难之沉惑已尽如来之觉体已圆正修行路无余疑矣故文殊随请此经之名如来即立五种了义之目上已往开示皆阿难所请得全道力之真乘未明阿难所恨未全道力之妄想从八卷中说是语已即时阿难及诸大众得蒙如来开示密印般怛罗义兼闻此经了义名目顿悟禅那修进圣位增上妙理起至十卷末汝应将此妄想根元心得开通传示将来末法之中诸修行者令识虚妄深厌自生知有涅槃不恋三界正是发明阿难恨无始来一向多闻未全道力三句之义初明七趣情想是迷中未全道力后明五阴邪魔是悟中未全道力是则迷悟两途未明自心皆是道力未全经云性真常中求于去来迷悟生死了不可得于此了然可见矣是知此一部经十卷文义不出阿难所请九句三十六字尽矣后流通分乃付嘱赞叹之语学者看经能将三十六字照破全经之旨则根尘识性应念化成无上知觉岂不顿超迷悟之外岂不顿明佛知见岂不顿证清净实相看经至此则心境顿融能所俱泯身心世界全一大佛顶首楞严王也岂不具大慈大悲大雄大力大解脱哉同志者宜尽心焉。

　　金刚般若经略谈

　　金刚般若波罗蜜经此八字乃一经之总题金刚是喻即金刚宝最坚万物不能坏最利能坏一切物般若是法梵语般若此云智慧此慧之体本寂即实相般若此慧之用圆明即观照般若实相之体生死等法不能到故喻之金刚最坚一切物不能坏观照之用能空生死等法故喻之金刚最利能坏一切物此金刚般若在大部中名能断分则知今喻金刚唯重能利能空一切法也此经从须菩提启请已去至后不取于相如如不动通是用观照般若之法不取心佛众生之相又照心佛众生无性又照心佛众生本寂成一清净菩提心然现前心佛众生有实体用如何得知无性本寂而不取耶后以金刚观察深喻喻之心佛众生皆是有为如梦幻泡影则心佛众生诸法不待排遣而自空矣既是本空本寂欲何所取是知行般若时只是一味不取则世出世法一无所有也又诸法不是因不取而后无唯其本无因妄取成有但不取自还本来面目是则金刚之名即梦幻等喻以梦幻等喻喻空一切法故称金刚喻经中先法后喻题中先喻后法首楞严经云金刚王宝觉如幻三摩提如幻即金刚也三摩提宝觉即般若也波罗蜜此云彼岸到即到彼岸以梵语多倒故盖般若乃诸佛众生共有之佛性众生不善用用之见色为色粘用之闻声为声转不能超声色之外逐境流转名为此岸诸佛善用此佛性用之照色色空用之照声声寂能超声色之外达境唯心名为彼岸是此岸彼岸非有两地同是一境但超与不超名为此岸彼岸是转名不转体也般若妄见亦只一佛性因觉不觉故别其名亦无实性也经之一字即文句之假名以贯摄为义是能诠言教即文字般若也依相言则有喻有法有体有用差别名义合之故曰金刚般若波罗蜜经依性言唯一如如不动清净菩提心了无能所法喻体用之分也。

　　此金刚般若经一卷虽文义重沓总不出须菩提所赞所请之义所赞如来善护念诸菩萨善付嘱诸菩萨所请善男子善女人发阿耨多罗三藐三菩提心云何应住云何降伏其心是也如来所答先总答菩提心以酬所请之意然后展转发明使其信受清净即见所赞不虚也先总答菩提心从佛告须菩提诸菩萨摩诃萨应如是降伏其心起至须菩提菩萨但应如所教住止是也其中初答降伏其心即发起大悲能降伏我心以大悲能度一切众生若无智运之即堕生死故以智运之虽是灭度无量无数众生实无众生得灭度者何以故下征明其义若菩萨有我相人相众生相寿者相即非菩萨是悲不离智也次答云何应住即发起大智于一切法应无所住以无所住能远离一切相若无悲运之即堕涅槃故以悲运之虽是不住于相而行布施饶益众生下征明其义谓何故既行布施又不住于相盖菩萨不住相布施其福德方是无漏犹如虚空广大不可思量故也后结答须菩提问意谓汝问发菩提心云何应住菩萨发菩提心但应如我所教而住是真实菩萨是真实阿耨多罗三藐三菩提心是知菩提心无别自体唯悲智和合故名菩提心又大悲降伏我心即不取心相大智不住一切法即不取众生佛之相既不取心佛众生三相是三相无有差别同一清净菩提心也上既总答菩提心行相如此下为发明以见如来护念付嘱菩萨之善巧因总标菩萨于法应无所住行于布施所谓不住色布施不住声香味触法布施虽分示六尘之法未指陈六尘之法所在何处故下为指明六尘在处即佛与众生也既六尘通该佛与众生不住六尘即不住佛相众生相不住即不取也不取佛相即不取乐相不取出世间法相不取众生相即不取苦相不取世间法相从须菩提于意云何可以身相见如来不起至后须菩提当知是经义不可思议果报亦不可思议止是也其中先不住佛相佛有福慧二相从须菩提于意云何可以身相见如来不起至如来常说汝等比丘知我说法如筏喻者法尚应舍何况非法止是不住佛福相即不取福果也从须菩提于意云何如来得阿耨多罗三藐三菩提耶如来有所说法耶起至须菩提一切诸佛及诸佛阿耨多罗三藐三菩提法皆从此经出须菩提所谓佛法者即非佛法是名佛法止是不住佛慧相即不取智果也上护念菩萨不取如来福慧二果恐疑谓发菩提心为求菩提道今于佛福慧二相都不取即菩提道亦无何用发菩提心耶故下引四果及佛菩萨皆以不取而后证果因不取福慧二相其福慧乃能广大无漏若取相即属有漏非菩提心也初引声闻不取四果次引如来不取菩提后引菩萨不取庄严然后结成以一切圣贤都是不取而后证果是故菩萨发菩提心亦应如是生清净心不应住色生心不应住声香味触法生心即不应住如来福慧二相生心应无所住而生其心是真清净心也文从须菩提于意云何须陀洹能作是念我得须陀洹果不起至佛说非身是名大身止是也上开示结成以不取为菩提心既明矣即付嘱信受使传持佛慧命相续不断文从须菩提如恒河中所有沙数如是沙等恒河于意云何是诸恒河沙宁为多不起至若是经典所在之处即为有佛若尊重弟子止是也此经是顿教不历修证渐次随分一字一句义皆圆满故即请经名文从尔时须菩提白佛言世尊当何名此经起至若复有人于此经中乃至受持四句偈等为他人说其福甚多止是也上发明证成付嘱此菩提心了然明白当机领解陈自所解如来复为印证又从尔时须菩提闻说是经深解义趣涕泪悲泣起至如来说第一波罗蜜即非第一波罗蜜是名第一波罗蜜止是也已上护念付嘱总是护念菩提心不住如来福慧二相下护念菩提心不住众生相从须菩提忍辱波罗蜜如来说非忍辱波罗蜜是名忍辱波罗蜜起至如人有目日光明照见种种色止是护念不住众生相又从须菩提当来之世若有善男子善女人能于此经受持读诵即为如来以佛智慧悉知是人悉见是人皆得成就无量无边功德起至当知是经义不可思议果报亦不可思议是付嘱此不住众生相清净菩提心使传佛慧命也上发明菩提心不取佛不取众生清净行相意义已周恐疑谓菩提心要上求佛果下利众生乃成菩提心何故教佛与众生皆不可取若不取佛与众生则菩提心云何而生耶是教离相发菩提心则无菩提心可发矣故须菩提重复请问善男子善女人发阿耨多罗三藐三菩提心云何应住云何降伏其心前问云何应住云何降伏其心意谓发菩提心降伏何等心故曰云何降伏其心住于何法故曰云何应住如来答意谓发菩提心应降伏我心应住于无相是清净菩提心今问云何应住谓菩提心要借外缘而生云何应于无相而住又菩提心要借内因而生云何降伏我心若无内因外缘则菩提心无因而生矣是前后问辞似同问意迥别下如来所答亦是辞同意别经云佛告须菩提善男子善女人发阿耨多罗三藐三菩提心当生如是心此句是总答谓发菩提心当要生如是清净心内降伏我心外不住生佛名相此重一当字谓当要生如是清净心方名菩提心也故云我应灭度一切众生已而无有一众生实灭度者又释明其义经云所以者何实无有法发阿耨多罗三藐三菩提心者以实无有法一句释明当如是生清净心谓若实有法如来何故强要汝等不取以实无有法众生妄见内取心相外取生佛之相故成迷倒汝若不取即正知见故名菩提心是以实无有法为正理以不取内心内因正不取生佛之相外缘正因缘既正能生正智故名菩提心是则一有所取即背正理所生皆颠倒见非菩提心故发菩提心者应如是住如是降伏其心上答明其意下引证从须菩提于意云何如来于燃灯佛所有法得阿耨多罗三藐三菩提不起至须菩提若菩萨通达无我法者如来说名真是菩萨止是以如来实无有法得成菩提菩萨实无有法庄严佛土证成菩萨应如是不住于相应如是降伏我心是名真发菩提心也上以实无有法一句总答明菩提心应住降伏之义未详明实无有法是实无何等法故下广明实无有法之法字从须菩提于意云何如来有肉眼不起至须菩提菩萨所作福德不应贪着是故说不受福德止通是广明实无有法之义以心佛众生诸法既都实无所有则了无一法可取即达清净实相以显如来护念之善也其中初明心无我文从须菩提于意云何如来有肉眼不起至须菩提过去心不可得现在心不可得未来心不可得止是也又从须菩提于意云何若有人满三千大千世界七宝以用布施起至后若有人以此般若波罗蜜经乃至四句偈等受持读诵为他人说于前福德百分不及一百千万亿分乃至算数譬喻所不能及止是明佛无我也其中初从须菩提于意云何若人满三千大千世界七宝以用布施起至得福德多是明佛福因性无我又从须菩提于意云何佛可以具足色身见不起至是名诸相具足止是明佛福果性无我总此二章通是明佛福性无我又从须菩提汝勿作是念我当有所说法起至如来说非众生是名众生止是明佛智所说法无我又从须菩提白佛言世尊佛得阿耨多罗三藐三菩提为无所得耶起至如来说善法即非善法是名善法止是明佛智所证法无我通此二章是明佛智性无我并前福性无我是护念菩提心实无有佛可取也既护念不取佛福慧二严其心清净后付嘱生信受持故云须菩提若三千大千世界中所有诸须弥山王等又从须菩提于意云何汝等勿谓如来作是念我当度众生起至凡夫者如来说即非凡夫是名凡夫止是明众生无我上历明心佛众生三法皆实无有是正明实无有法护念菩提心不应取法不应取非法故得清净但未知有法发心有何过若有法发心无过即依有法发心亦可何故必竟要依实无有法发心耶故下以有相见佛为非反成上实无有法发心为决定义经从须菩提于意云何可以三十二相观如来不起至是人行邪道不能见如来止是也上来证明反成总明心佛众生三法实无所有以破执实有我法之常见又恐执实无有法不作福德成断灭见故下又破拨无因果之断见并上破常见通是于心佛众生三法上远离断常二见成就无上正等正觉之心此破断见之文从须菩提汝若作是念如来不以具足相故得阿耨多罗三藐三菩提若作是念起至是故说不受福德止是也前从须菩提于意云何可以身相见如来不起至是经义不可思议果报亦不可思议通是破遍计性遣人法二执以不取心佛众生等法护念菩提心清净离相从须菩提重请善男子善女人发阿耨多罗三藐三菩提心云何应住云何降伏其心起至是故说不受福德通是破因缘性明人法无我以明心佛众生三法无性是菩提理趣以理趣本无一法成上菩提心行相应不住不取也既实无心佛众生了无一法可得即真清净事事法法同一如如不动故示圆成性以明人法一如从须菩提若有人言如来若来若去若坐若卧是人解我所说义不起至但凡夫之人贪着其事止是显圆成性如如之理其中初以如来若来若去明法性身如次以世界微尘无成坏相明法性土如身土一如即如如体从须菩提若人言佛说我见人见众生见寿者见起至一切有为法如梦幻泡影如露亦如电应作如是观止是明圆成性正智之照其中初明现量智从须菩提若人言佛说我见人见起至于一切法应如是知如是见如是信解不生法相止是也如是知如是见如是信解即如来现量正知正见是究竟菩提心次明比量智从须菩提若有人以满无量阿僧祇世界起至后应作如是观止此用金刚观察十种深喻比心佛众生有为诸法如梦幻泡影了无实性以喻比观故名比量观察入理故名正观以正观之比智合上正智之现智通是如如全体大用是前破遍计性远离人法二执成就正智之大用又破因缘性通达人法无我显说如如之本体是合如如正智为圆成性分圆成性为实相观照二种般若是圆成性远离遍计成就正智远离因缘成就如如即如如正智合为一阿耨多罗三藐三菩提心也此经大旨尽于此矣是知此经始终只是一阿耨多罗三藐三菩提心如来善护念善付嘱只是成就得一发字已发者护念发起清净心未发者付嘱发起信受此就多分言已发方堪付嘱未发更要护念总之要成就一发字是佛善巧也。

　　紫竹林颛愚衡和尚语录卷第十四

　　　(辽东锦州松山所见任
　　浙江湖州府总巡厅信官余三瀛发心捐赀
　　喜刻
　颛愚和尚语录第十四卷计字一万七百八十
　　该银六两四钱六分八厘敬为
　慈母张氏夫人名下性天朗耀慧炬圆明仗
　般若而悟证真乘赖菩提而安宁老稚谨意
　　康熙十四年十一月　日楞严寺经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第十五

　　住南康府同安寺嗣法门人正印重编

　　中庸说白

　　子程子曰不偏之谓中不易之谓庸中者天下之正道庸者天下之定理此篇乃孔门传授心法子思恐其久而差也故笔之于书以授孟子其书始言一理中散为万事末复合为一理放之则弥六合卷之则退藏于密其味无穷皆实学也善读者玩索而有得焉则终身用之有不能尽者矣。

　　天命之谓性率性之谓道修道之谓教。

　　此三句一书之大纲也命令也生也天之生物成物乃本然之性故曰天命之谓性即天下之大本也率尊也循也圣人循性尽性乃公然之道故曰率性之谓道即天下之达道也修造也行也圣人之行道弘道乃常然之教故曰修道之谓教即天下之大经也又性在妙悟可默而识之也道在勤习可学而不厌也教在弘传可诲而不倦也。

　　道也者不可须臾离也可离非道也是故君子戒慎乎其所不睹恐惧乎其所不闻莫见乎隐莫显乎微故君子慎其独也喜怒哀乐之未发谓之中发而皆中节谓之和中也者天下之大本也和也者天下之达道也致中和天地位焉万物育焉。

　　此一节略发纲中大旨也道也者一句牒上率性之道下明修道之工须是绵密无丝毫渗漏方谓之修故云不可须臾离也下句是返成此句之义故云可离非道也因可离非道故君子不可离道而安人之偷安放逸多在人所不见不闻处而自恣也所以此处必要戒慎恐惧工夫方得绵密不致须臾违于道也下二句释成此义何故不睹不闻处又要戒慎恐惧谓隐处最见微处最显故耳是故君子慎其独一句结成也慎即戒慎恐惧也独即不睹不闻也此与大学并看探玄恐违其旨喜怒下明修契之功验谓道有何益而慎修若此绵密耶故此启之有二节初明道大次明功大喜怒哀乐之未发天命之性也发而中节率性之道也此出道之体用下正显其大故云中也者天下之大本也此出体大和也者天下之达道也此出用大而道如是大修致之功亦大故云致中和天地位焉万物育焉致即修也天地位万物育正显功大因致中故天地并位也因致和故万物并育也其大何如有如是之功故劝其修致不可须臾离也此略通大旨下广开其义。

　　仲尼曰君子中庸小人反中庸君子之中庸也君子而时中小人之中庸也小人而无忌惮也。

　　此章引圣言以证道不可须臾离也初二句轻言君子能中庸小人不能中庸下出能不能所以君子能者时中故也时即须臾不离也小人不能者无忌惮故也即无戒慎恐惧也此借小人之肆欲显君子之慎独因慎独而成君子以明道不可须臾离也。

　　子曰中庸其至矣乎民鲜能久矣。

　　此章总叹道之全体至大而世罕能知行也至矣道大民鲜能机小也。

　　子曰道之不行也我知之矣知者过之愚者不及也道之不明也我知之矣贤者过之不肖者不及也人莫不饮食也鲜能知味也。

　　此章引圣言释上鲜能之意鲜能之咎圣人知之道在诚而明明而诚苟偏其一则失中故不能也知者过于明其过不在明在轻其行所以道不行也贤者过于行其过不在行在轻其知所以其道不明也不明贤亦失中不行知亦失中愚不肖可知矣下叹道在日用中而民不觉不知故云人莫不饮食鲜能知味也。

　　子曰道其不行矣夫。

　　此章乃前结句耳此引圣言结叹道之不行过在斯耳此道其不行与上道之不行首尾照应不必离为章分其旨转折要成一中字也。

　　子曰舜其大知也与舜好问而好察迩言隐恶而扬善执其两端用其中于民其斯以为舜乎。

　　此引圣言以大圣证能中之道也由上叹中庸至德民鲜能中者过在知行不均其孰能知行均等故引大圣证之舜虽大知不轻其行所以能中也舜好问至中于民皆行也好问好察知也隐恶而扬善执其两端以中于民行也由斯知行均等中于民所以为舜也此就上章言之若细说知行皆有中道此章本借圣人明中道末又以中道结显圣人此重在一中字由知能中也。

　　子曰人皆曰予知驱而纳之罟获陷阱之中而莫之知辟也人皆曰予知择乎中庸而不能期月守也。

　　此引圣言反显时中也由前大舜一章重一中字后颜子一章重一时字此章在中间照应前后以不能中不能守反显能中能时中乃大圣大贤能之耳。

　　子曰回之为人也择乎中庸得一善则拳拳服膺而弗失之矣。

　　此引圣人言颜子为能时中之道也虽云择乎中庸其重在弗失之即一时字此由仁能恒守也。

　　子曰天下国家可均也爵禄可辞也白刃可蹈也中庸不可能也。

　　此章以可勇之事显中庸难勇也可均可辞勇于义也可蹈勇于强也此勇皆可能惟中庸至德勇之者鲜矣益见首章民鲜能之句确实也。

　　子路问强子曰南方之强与北方之强与抑而强与宽柔以教不报无道南方之强也君子居之衽金革死而不厌北方之强也而强者居之故君子和而不流强哉矫中立而不倚强哉矫国有道不变塞焉强哉矫国无道至死不变强哉矫。

　　此章引圣人答子路问强以证至德之勇也由前云天下最难之事犹可能之惟中庸不可能其能之者决是大雄大勇也故出此章自子路问强至抑而强与是夫子以三强倒征子路之强何如也自宽柔以教至而强者居之是引风土之强未是强也故君子下方出至德之强是真强也四强哉矫上二强于能中也下二强于能时中也此章以强能成立上不可能一句确实也此与前章明由勇能中能时中也。

　　子曰索隐行怪后世有述焉吾弗为之矣君子遵道而行半涂而废吾弗能已矣君子依乎中庸遁世不见知而不悔唯圣者能之。

　　此章总结前八章之义也由前君子中庸而时中小人反中庸而无忌惮以反显正中间展转发明总在时中以成道不可须臾离一句之义素隐行怪不能中也故圣人不为则圣人能中也半涂而废不能时中也在圣人不肯已则圣人能时中也君子下总结能之唯圣人依乎中庸知也下二句诚也由知能择乎中也由诚能须臾不离也此章重在唯圣者能之以成上民鲜能中庸不可能及舜与颜子能之义也上释修致绵密工夫不可须臾离已竟下明修致始终功验。

　　君子之道费而隐夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉天地之大也人犹有所憾故君子语大天下莫能载焉语小天下莫能破焉诗云鸢飞戾天鱼跃于渊言其上下察也君子之道造端乎夫妇及其至也察乎天地。

　　此章启道之作用始终充满无乎不在也言君子之道费而隐者以费通乎君子小人惟以隐而成君子故曰君子之道费而隐重在隐也费用也隐诚也即素其位不愿乎外故名隐也中庸一书要在诚此隐字乃一书之骨髓此费隐二字是启端倪向下所说皆发挥此二字义初略明费之始起及终致谓上已知道不可离但不知向何处行向何处用故此言道不在远处就在夫妇日用中也然夫妇虽至愚犹有夫妇之知若无夫妇之知夫妇不和也夫妇虽不肖犹有夫妇之行若无夫妇之行夫妇相判矣夫妇孝和乃有夫妇之知行即此夫妇之知行及于父子兄弟朋友君臣周于万物充乎天地所有之知皆此一知也所有之行皆此一行也是知大道起于夫妇故云可以与知焉可以能行焉终极天地之外故云虽圣人有所未至也天地之大也人犹有所憾言天地虽大尚有未尽之道圣人之未尽可知矣因天地之大人尚有憾故君子欲尽其道凡知行必须充满入微圆转无滞可也故云语大莫能载焉语小莫能破焉下引诗以成此义言上下察即圆转无滞也君子下结成道之始终如上充满无乎不在也。

　　子曰道不远人人之为道而远人不可以为道诗云伐柯伐柯其则不远执柯以伐柯睨而视之犹以为远故君子以人治人改而止忠恕违道不远施诸己而不愿亦勿施于人君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也庸德之行庸言之谨有所不足不敢不勉有余不敢尽言顾行行顾言君子胡不慥慥尔。

　　此章引圣言一明道在人伦中以申明上章造端夫妇之义也道不远人言道本诸身不假外求也人有尚虚玄超迈远于人而求道是不知圣贤之道就在自身五伦之中外身而求道是不可以为道也下引诗证明不远之义睨视犹远者以柯伐柯其则虽近犹有彼此之别远也▆▆▆自治其身初无二体有何远哉故云君子以人治人改而止改治也止忠恕也人仁也人自以人心正其人体止矣外此无别加矣故下云忠恕违道不远人果以人自成亦能成物成自仁也成物知也仁知道之全体也又何外求哉施诸己而不愿亦勿施于人此指示忠恕之妙诀也上节悬说道不远人以彰其义下方指出道在人伦中实在之处故曰君子之道四丘未能一焉由上明道造端乎夫妇终极乎天地而超略父子兄弟君臣朋友故此出之也言行即五伦中知行若充之即天地间知行也有所不足不敢不勉无不及之过也有余不敢尽无过之过也言顾行行顾言形容上不敢不勉不敢尽从容中道也言行相顾全在诚也故结云君子胡不慥慥尔上略明费字下略明隐字。

　　君子素其位而行不愿乎其外素富贵行乎富贵素贫贱行乎贫贱素夷狄行乎夷狄素患难行乎患难君子无入而不自得焉在上位不陵下在下位不援上正己而不求于人则无怨上不怨天下不尤人故君子居易以俟命小人行险以徼幸子曰射有似乎君子失诸正鹄反求诸其身。

　　此章从前君子之道费而隐而来也此二本同言之故分明前已明费之相因接明隐之相也初二句标章素富贵行乎富贵至无入而不自得焉形容素其位而行也在上位不陵下至不怨天不尤人形容不愿乎其外也故君子下结明易平素也俟命不愿外也行险徼幸借小人对显君子守诚自如若此也子曰下引圣言以射况君子不外于也。

　　君子之道辟如行远必自迩辟如登高必自卑诗曰妻子好合如鼓瑟琴兄弟既翕和乐且耽宜尔室家乐尔妻孥子曰父母其顺矣乎。

　　此章牒成前章君子之道造端乎夫妇之义也前虽言造端夫妇未发其义故此以辟明之圣贤之道虽是充满天地其基本在夫妇间如行远登高必自迩卑起始也下引诗证之诗意亦有次序妻子既合兄弟亦合兄弟既合家室咸宜是知齐家以修身为本修身即在夫妇间正起也下引夫子赞诗之语明本既立而道自生也父母其顺由妻子好合也父母既顺兄弟岂不顺兄弟既顺朋友君臣天地岂不顺而夫妇为道张本益明矣。

　　子曰鬼神之为德其盛矣乎视之而弗见听之而弗闻体物而不可遗使天下之人齐明盛服以承祭祀洋洋乎如在其上如在其左右诗曰神之格思不可度思矧可射思夫微之显诚之不可掩如此夫。

　　此章牒成前章君子之道素其位不愿乎外之诚也鬼神之德其盛在隐而见也视之弗见听之弗闻隐也体物而不可遗最显著也便人承祭如在心自诚明也人之一诚无物不照后文云至诚如神是也下引诗言神之隐显不可不思夫微下结示鬼神微之能显隐之能见而人之诚不可掩亦如此耳上略明费隐大意竟下广明费隐发用极致也。

　　子曰舜其大孝也与德为圣人尊为天子富有四海之内宗庙飨之子孙保之故大德必得其位必得其禄必得其名必得其寿故天之生物必因其材而笃焉故栽者培之倾者覆之诗曰嘉乐君子宪宪令德宜民宜人受禄于天保佑命之自天申之故大德者必受命。

　　此章并后二章皆发扬费之极致也此皆以孝德发端诚隐也其意在费言大孝者非私孝一身而已乃协天之德故曰大德孝天之孝故曰大孝因孝天故称天子因德格天故并天位此章始终言舜德与天并即成前天地位焉一句既与天地位万物育可知矣后二章多发挥万物育焉前后互言耳其大孝也与一句是标立圣人天子飨之保之是指实此以名位显孝德也故大德下又以孝德成名位转成上圣人天子飨之保之见孝德之实也故天之生物下明名位非天之私与乃人自德所致也诗曰下引诗证因其材而笃焉一句故大德者下结明又因受禄于天三句而结也。

　　子曰无忧者其惟文王乎以王季为父以武王为子父作之子述之武王缵大王王季文王之绪壹戎衣而有天下身不失天下之显名尊为天子富有四海之内宗庙飨之子孙保之武王末受命周公成文武之德追王大王王季上祀先公以天子之礼斯礼也达乎诸侯大夫及士庶人父为大夫子为士葬以大夫祭以士父为士子为大夫葬以士祭以大夫期之丧达乎大夫三年之丧达乎天子父母之丧无贵贱一也。

　　此章以武王周公显文王之德也文王深于性与天命其德难言也特以武公事迹而言之其显德益深矣无忧乃文王之至德也父作之子述之是释无忧之义然犹未尽无忧之旨武王缵太王至子孙保之述其名位也武王末受命至无贵贱一也述其礼乐也皆至德之实武公二节形容子述之三句。

　　子曰武王周公其达孝矣乎夫孝者善继人之志善述人之事者也春秋修其祖庙陈其宗器设其裳衣荐其时食宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也践其位行其礼奏其乐敬其所尊爱其所亲事死如事生事亡如事存孝之至也郊社之礼所以事上帝也宗庙之礼所以祀乎其先也明乎郊社之礼禘尝之义治国其如示诸掌乎。

　　此章以武王周公之制以明费之极致也达孝与大孝稍有别焉大者以德格天而言达者以善继述而言前达于祖父后达于子孙上达于天子下达于庶人以孝道之理通乎古今上下故曰达孝也善继善述释达孝之义春秋以下详示善继善述之事春秋祭之时也祖庙祭之处也宗器裳衣时物祭之物也宗庙之礼至所以序齿也祭之礼也践其位至孝之至也以位礼乐祭结其达孝之事于此至矣郊社之礼至示诸掌乎又以祭之礼为治国之本结之大舜以大德必得位禄此以善礼而能治国大孝达孝又详矣此三章详示天地位焉万物育焉之义此上明费之极致已竟下明隐之极致。

　　哀公问政子曰文武之政布在方策其人存则其政举其人亡则其政息人道敏政地道敏树夫政也者蒲芦也。

　　(蒲水蜡烛草也芦苇草也此二皆丛生之物未见易生也蒲芦在内典是虫名彼蜾裸之咒螟蛉取其易变易生也若咒土块即难能也若以人道敏政看则蒲芦是虫义犹顺地道敏树是借地道以成人道之义以人为三才是灵故为政在人离人无政也下为政在人拣非木石之无知也取人以身拣非羽毛之异类也裴公美云地狱沉忧愁之苦鸟兽含狨獝之悲可以整心虑证菩提唯人道为能耳正合斯旨恐为杜撰从古亦正)。

　　故为政在人取人以身修身以道修道以仁仁者人也亲亲为大义者宜也尊贤为大亲亲之杀尊贤之等礼所生也在下位不获乎上民不可得而治矣故君子不可以不修身思修身不可以不事亲思事亲不可以不知人思知人不可以不知天天下之达道五所以行之者三曰君臣也父子也夫妇也昆弟也朋友之交也五者天下之达道也知仁勇三者天下之达德也所以行之者一也或生而知之或学而知之或困而知之及其知之一也或安而行之或利而行之或勉强而行之及其成功一也子曰好学近乎知力行近乎仁知耻近乎勇知斯三者则知所以修身知所以修身则知所以治人知所以治人则知所以治天下国家矣凡为天下国家有九经曰修身也尊贤也亲亲也敬大臣也体群臣也子庶民也来百工也柔远人也怀诸侯也修身则道立尊贤则不惑亲亲则诸父昆弟不怨敬大臣则不眩体群臣则士之报礼重子庶民则百姓劝来百工则财用足柔远人则四方归之怀诸侯则天下畏之齐明盛服非礼不动所以修身也去谗远色贱货而贵德所以劝贤也尊其位重其禄同其好恶所以劝亲亲也官盛任使所以劝大臣也忠信重禄所以劝士也时使薄敛所以劝百姓也日省月试既禀称事所以劝百工也送往迎来嘉善而矜不能所以柔远人也继绝世举废国治乱持危朝聘以时厚往而薄来所以怀诸侯也凡为天下国家有九经所以行之者一也凡事豫则立不豫则废言前定则不跲事前定则不困行前定则不疚道前定则不穷在下位不获乎上民不可得而治矣获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反诸身不诚不顺乎亲矣诚身有道不明乎善不诚乎身矣诚者天之道也诚之者人之道也诚者不勉而中不思而得从容中道圣人也诚之者择善而固执之者也博学之审问之慎思之明辨之笃行之有弗学学之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也人一能之己百之人十能之己千之果能此道矣虽愚必明虽柔必强。

　　此章引孔子答政以曲尽隐之极致也前君子素其位而行及鬼神之为德已明隐之大略今借天下国家五伦九经曲尽隐之极妙无乎不在无处不周有一处一时非诚则隐之体有欠缺不极圆也隐诚之异名也诚道之本体也故曰修道以仁中曰知仁勇后曰必明必强皆诚也人存人亡以贤不肖言之也人道敏政以地道敏树对言者以人为三才最灵故能敏政非草木羽毛而能也下云为政在人是也家语在得人恐各有义意也蒲芦比况也故为政在人至礼之所生略目政以仁义为主仁义诚也故君子不可以不修身至不可以不知天劝修也既是政在人身修身在仁义是故君子不可以不修身不知天也天下之达道五至所以行之者三指引修身之所及修身之能也君臣等列五伦之名也五者下结五伦之德也言修身在此五伦中修有一处不达则诚之之用不满也知仁勇则能行之道所以行之者一也诚而已矣三行不备则诚之体有缺矣或生而知之至及其知之一也言知之始起差别终致一也或安而行之至及其成功一也言仁勇发用不同克功一也子曰下指示三者之由可以修得也知斯三者下正结三者之能也知所以修身至知所以治天下国家五伦在其中矣初明修身以仁义次劝修又示修身之处五伦也再示修身之行三行也又辨三行循序修省之别又示三行之由其义详且尽矣故结此三行以涉五伦覆成上修身以仁义为主之义也天下国家下以九经推扩其诚修身等列九经之名也修身则道立等列九经之益也齐明盛服等示修九经之行也凡为天下国家下结九经一诚为骨也凡事豫下又以言行事理辨诚不可离也在下位不获乎上等重以五伦九经转折详明诚之体用充实遍满无斯须缝罅极尽诚之妙圆也上来曰仁义三行未明白说诚至此方说出曰诚身明善也诚者乃天道本然之诚故曰诚者诚之者乃圣贤以诚率天之诚故曰诚之者此天道人道而言也又诚者不勉而中圣人也诚之者择善而固执之者贤人也此就人道圣贤优劣而言也因上历五伦九经明以诚为主诚何其大哉故此说明诚者天道圣人之道也而五伦九经岂外于是哉博学之下续明择善固执功行也博学至笃行之教修学也有弗学至行之弗笃弗措也教加行也人一能之至己千之教增进也果能下总结知行一诚必能也自君子之道费而隐至此历明费隐之义已竟总显修道之功验并上修道之绵密皆修道之谓教一句也。

　　自诚明谓之性自明诚谓之教诚则明矣明则诚矣。

　　此章明道之本体也上自君子中庸以来皆发露诚作用之德此方发露诚本体之德也诚明者乃本然之诚自然之明然诚体之上自有明照之用此是天然之诚得天之道故谓之性明诚者乃以明择乎善而合诚之体以有作为修饰故谓之教总之一诚上可率性尽天道也下可垂教尽人道也天地古今一诚尽矣诚则明明则诚言有体必有用有用必有体名异而体一也上标大意下释之。

　　唯天下至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育可以赞天地之化育则可以与天地参矣。

　　此章释自诚明之谓性也性本自诚故天下圣人唯以至诚能尽其性果能尽其性天地万物同一性也既同一性人欲之私何由生焉既无人欲之私同一生理则德同天地故赞天地之化育德既同位亦同所以与天地参也前费极致三章以诚之发用明天地位万物育此以诚之本体率天之性故与天地并位赞天地化育也。

　　其次致曲曲能有诚诚则形形则著着则明明则动动则变变则化唯天下至诚为能化。

　　此章释自明诚之谓教也性体之诚明无为之德非学可能也修致之诚明是有作为所以能化能为教也能变能化所以可教也此校前则次之故曰其次云云致曲恒守恒一之谓也由守一则心不散不散则无妄故诚因之由心诚则身正故形因之由形端则行可观故着因之由行着则德明故明因之由德明能动物故物因之由动物则物从其变故变因之由物从变则成其化故化因之此化与赞天地之化育同前云生知学知困知及其知一也明矣。

　　至诚之道可以前知国家将兴必有祯祥国家将亡必有妖孽见乎蓍龟动乎四体祸福将至善必先知之不善必先知之故至诚如神。

　　此章释诚则明明则诚也前知先知如神皆明也不诚则已一诚必明是知诚明一体也此并前二章总明诚本体之德明上率性之谓道一句也。

　　诚者自成也而道自道也诚者物之终始不诚无物是故君子诚之为贵诚者非自成己而已也所以成物也成己仁也成物知也性之德也合内外之道也故时措之宜也。

　　此章以天道人道合其诚也自成者体自完固不假外物而成也此成与成性存存之成是同所以言道自道也此成自性也物之终始不诚无物此诚物也自本性自诚无妄无息故能为物根本所以言物之终始不诚无物也是故下人道也由天道自成成物是故君子循天之诚亦自成成物所以言诚之为贵也是故二字是法天德起圣贤之德仁也知也是收圣贤之德归天德内仁也外知也仁与知而时中之故云时措也宜也。

　　故至诚无息不息则久久则征征则悠远悠远则博厚博厚则高明博厚所以载物也高明所以覆物也悠久所以成物也博厚配地高明配天悠久无疆如此者不见而章不动而变无为而成天地之道可一言而尽也其为物不贰则其生物不测天地之道博也厚也高也明也悠也久也今夫天斯昭昭之多及其无穷也日月星辰系焉万物覆焉今夫地一撮土之多及其广厚载华岳而不重振河海而不泄万物载焉今夫山一拳石之多及其广大草木生之禽兽居之宝藏兴焉今夫水一勺之多及其不测鼋鼍蛟龙鱼鳖生焉货财殖焉诗云维天之命於穆不已盖曰天之所以为天也於乎不显文王之德之纯盖曰文王之所以为文也纯亦不已。

　　此章释成上一成字也或谓诚何能成己成物耶故此释云至诚不变不息久征悠远博厚高明故能成己成物也所以云载物覆物成物也不息等显诚之德载物等正指能成也博厚配地等此以无象之诚配有象之天地以明其博厚高明悠远其象如此也如此下结博厚高明等乃诚本然性德不属造作故云不见不动无为而成也天地之道可一言而尽者诚而已矣不贰一诚也生物成物也天地之道博也等推明上为物不贰一诚也今夫天斯昭昭等推明上生物不测能成也下引诗证成天性诚而不息之义维天之命於穆不已诗辞也盖曰下释诗之义文王下以圣人之德合天之德亦云不已亦能成物也此章与诚者自成共是一旨虽人道天道对言其旨在天道明上天命之谓性一句也。

　　大哉圣人之道洋洋乎发育万物峻极于天优优大哉礼仪三百威仪三千待其人而后行故曰苟不至德至道不凝焉故君子尊德性而道问学致广大而尽精微极高明而道中庸温故而知新敦厚以崇礼是故居上不骄为下不倍国有道其言足以兴国无道其默足以容诗曰既明且哲以保其身其此之谓欤。

　　此章承前文王之德纯亦不已发起圣人之道也由前天德不已文德亦不已故云大哉圣人之道峻极于天礼仪威仪明上发育万物之用待其人而后行惟圣人才能行此礼仪威仪也故曰下成上待人而后行之义故君子下又蹑至德至道而言也是故居上不骄等又踵敦厚以尚礼而言也诗曰下引诗证明敦厚尚礼可言可默不倍不骄以保其身可谓明哲矣。

　　子曰愚而好自用贱而好自专生乎今之世反古之道如此者灾及其身者也非天子不议礼不制度不考文今天下车同轨书同文行同伦虽有其位苟无其德不敢作礼乐焉虽有其德苟无其位亦不敢作礼乐焉子曰吾说夏礼杞不足征也吾学殷礼有宋存焉吾学周礼今用之吾从周。

　　此章释前章诗云既明且哲以保其身之义也前云明哲能保其身此以愚贱而灾其身反显明哲之德也非天子下皆明哲之事也。

　　王天下有三重焉其寡过矣乎上焉者虽善无征无征不信不信民弗从下焉者虽善不尊不尊不信不信民弗从故君子之道本诸身征诸庶民考诸三王而不谬建诸天地而不悖质诸鬼神而无疑百世以俟圣人而不惑质诸鬼神而无疑知天也百世以俟圣人而不惑知人也是故君子动而世为天下道行而世为天下法言而世为天下则远之则有望近之则不厌诗曰在彼无恶在此无射庶几夙夜以永终誉君子未有不如此而蚤有誉于天下者也。

　　此章因前章一征字发起推明前章之义也三重者即议礼制度考文三事乃天下公行之事万古通行之道不可轻易妄作故曰重也其寡过矣乎成上一重字重此三事故寡过也上言者等言此三事不可轻易作明重字之义故君子之道本诸身至知人也明寡过之义是故君子下明三重之成德也下引诗结明通章之义惟一征而已矣在彼无恶在此无射即征诸民之义也。

　　仲尼祖述尧舜宪章文武上律天时下袭水土辟如天地之无不持载无不覆帱辟如四时之错行如日月之代明万物并育而不相害道并行而不相悖小德川流大德敦化。此天地之所以为大也。

　　此章释前礼仪三百。威仪三千。待其人而后行。孔子是其人也。所以云。祖述尧舜。宪章文武等此章。天地万物全体是一圣人。圣人全体是天地万物。所以结云。此天地所以为大。即圣人所以为大也。自愚而好自用。至此皆推明大哉。圣人一章中之义。此中庸一书。以天命之谓性。一章为纲目。自君子中庸至君子依乎中庸。遁世不见。知而不悔。唯圣者能之九章。明修致绵密工夫。自君子之道费而隐。至哀公问政一章共九章。明修致终始功验。此二节共十七章。发明修道之谓教一句。自诚明至至诚如神四章。发明率性之谓道一句。自诚者自成至故至诚无息二章。发明天命之谓性一句。上发明三句皆所知所行之道。道即诚也。乃显诚之能德故。自大哉圣人。至此四章是发明能知能行之人即显圣人之能德也。或曰。前舜与颜子二章。及大孝无忧达孝三章。皆称圣人之德。何云彼唯所行之道哉。曰。前舜与颜子是借人明修致工夫。大孝三章是借人明修致工验。虽称人道为显道之发用。故为所知所行也。此大哉圣人。四章是借道显人。其中极尽道之圆备。乃极显圣人之能事。所以此四章为能知能行之人也。上明人与道之义已究竟矣。故下结赞初赞圣人以配天德。末赞至诚以归天性。尽矣。

　　唯天下至圣为能聪明睿知。足以有临也。宽裕温柔。足以有容也。发强刚毅。足以有执也。齐庄中正。足以有敬也。文理密察。足以有别也。溥博渊泉而时出之。溥博如天。渊泉如渊。见而民莫不敬。言而民莫不信。行而民莫不悦。是以声名洋溢乎中国。施及蛮貊。舟车所至。人力所通。天之所覆。地之所载。日月所照。霜露所坠。凡有血气者莫不尊亲。故曰配天。

　　此章结赞圣人之德以配天也聪明等。乃知仁勇质文五者德之实也。溥博渊泉。德之深广也。而时出之。德之发用也。溥博如天。渊泉如渊。形容上溥博渊泉之义。见而民莫不敬三句。形容而时出之之义。是以下明发用极致。周圆充满。范围天地。故曰配天。此结圣人之能也。

　　唯天下至诚为能经纶。天下之大经立天下之大本。知天地之化育。夫焉有所倚。肫肫其仁。渊渊其渊。浩浩其天。苟不固聪明圣知。达天德者。其孰能知之。

　　此章结赞至诚之德归于天性也。经纶等三句乃教乃性乃道三大体也。焉有所倚。明上三大体。乃诚者自成。无假于物。即中也。肫肫其仁。言诚之实也。渊渊浩浩。明诚之广大也。苟不下结。诚之高明深厚。非圣人不能到也。下引诗证成。

　　诗云。衣锦尚絅。恶其文之着也。故君子之道闇然而日章。小人之道的然而日亡。君子之道澹而不厌。简而文。温而理。知远之近。知风之自。知微之显。可与入德矣。诗云。潜虽伏矣。亦孔之昭。故君子内省不疚。无恶于志。君子之所不可及者。其惟人之所不见乎。诗云。相在尔室。尚不愧于屋漏。故君子不动而敬。不言而信。诗曰。奏假无言。时靡有争。是故君子不赏而民劝。不怒而民威于鈇钺。诗曰。不显惟德。百辟其刑之。是故君子笃恭而天下平。诗曰。予怀明德。不大声以色。子曰。声色之于以化民。末也。诗曰。德輶如毛。毛犹有伦。上天之载。无声无臭。至矣。

　　此章广引诗。证诚之能德也。前以隐名诚。于此章见矣。曰恶其文。曰闇然。曰淡。曰简。曰温。曰潜伏。曰人所不见。曰不愧屋漏。曰不动。曰不言。曰无言。曰不赏。曰不怒。曰不显。曰不大声以色。曰无声无臭。皆隐之义也。此书依一诚为万事。复万事于一诚。故此显诚之德至精至细矣。闇然淡简温之诚也。知远知风知微明也至诚如神也。潜虽伏矣至毛犹有伦。皆言隐能见。微能显。乃诚之实德也。其重在隐。故有天性无声无臭结之。至隐也。万事至于无声无臭。尽矣极矣。莫可加矣。故云至矣。此章与前章是一文。不必分也。

　　紫竹林颛愚衡和尚语录卷第十五

　　　(信商▆▆龙同室杨氏
　　信商▆▆▆同室江氏
　　喜刻
　颛愚和尚语录第十五卷计字一万六百三十
　　该银六两三钱▆▆▆厘
　　伏愿仗
　般若而悟证真乘赖▆▆▆安宁老稚谨意
　　康熙十四年十月　　日楞严寺经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第十六

　　住南康府同安寺嗣法门人正印重编

　　杂着

　　天主说辩(并序)

　　天主教乃西域梵自在天外道也。震旦往无其种。自我明万历间。有璃马窦自西洋航海而来至京师。神宗厚遇之。后兹陆续而至者有数十人多。在闽粤浙淮南北两京诸地。所从者皆斯文学者。其类精于天文。能博金银等物。所以能动人心。专排佛。其从化者家有佛像菩萨像。皆令投诸江海中。或蹑佛言为难。如云梵网有言。一切有生皆宿生父母。杀而食之即杀吾父母。如是则人亦不得行婚。是妻妾吾父母云云。士僧无能答。云栖大师尝为折之。其辞藻雅深细。非上智未易晓。衡因广其说。言虽不文。意虽浅识者易解。不为舛说所惑。全生生一念。远离颠倒梦识。证自性之仁慈。续诸佛之慧命。仍以云栖大师说首置。使知兹辩源流深浅。如此而已。

　　古杭云栖大师着

　　又问彼云。梵网言。一切有生皆宿生父母。杀而食之即杀吾父母。如是则人亦不得行婚。是妻妾吾父母也。人亦不得置婢仆。是役使吾父母也。人亦不得乘骡马。是陵跨吾父母也。士人僧人不能答。如之何。予曰。梵网止是深戒杀生。故发此论意。谓恒沙劫来。生生受生生。生必有父母。安知彼非宿世父母乎。盖恐其或己父母。非决其必己父母也。若以辞害意。举一例百。则儒亦有之礼。禁同姓为婚。故买妾不知其姓则卜之。彼将曰卜而非同姓也则婚之。固无害。此亦曰娶妻不知其为父母为非父母则卜之。卜而非己父母也则娶之。亦无害矣。礼云。倍年以长则父事之。今年少居官者何限。其舁轿引车。张盖执戟。必儿童而后可有长者在焉。是以父母为隶卒也。如其通行而不碍。佛言独不可通行乎。夫男女之嫁娶。以至车马童仆。皆人世之常法。非杀生之惨毒比也。故经止云一切有命者不得杀。未尝云一切有命者不得嫁娶。不得使令也。如斯设难。是谓骋小巧之迂谭而倍大道之明训也。胡可得也。复次。彼书杜撰不根之语未易悉举。如谓人死其魂常在。无轮回者。既魂常在。禹汤文武何不一诫训于桀纣幽厉乎。先秦两汉唐宋诸君何不一致罚于斯高莽操李杨秦蔡之流乎。既无轮回。叔子何能说前生为某家子。明道何能忆宿世之藏母钗乎。羊哀化虎。邓艾为牛。如斯之类。班班载于儒书。不一而足。彼皆未知。何怪其言之舛也。

　　天说余

　　予顷为天说矣。有客复从而难曰。卜娶妇而非己父母也既可娶。独不曰卜杀生而非己父母也。亦可杀乎。不娶而生人之类绝。独不曰去杀而祭祀之礼废乎。被难者默然以告予。予曰。古人有言。卜以决疑。不疑何卜。同姓不婚。天下古今之大经大法也。故疑而卜之。杀生。天下古今之大过大恶也。断不可为。何疑而待卜也。不娶而人类绝。理而然矣。不杀生而祀典废。独不闻二簋可用享。杀牛之不如禴祭乎。则祀典固安然不废也。即废焉。是废所当废除肉刑禁徇葬之类也。美政也。嗟乎。卜之云者姑借目前事。以权为比例。盖因明通蔽。云尔子便作实法会。真可谓杯酒助欢笑之迂谭。排场供戏谑之诨语也。然使愚夫愚妇入乎耳而存乎心。害非细也。言不可不慎也。客又难。杀生止断色身。行淫直断慧命。意谓杀生犹轻。不知所杀者彼之色身。而行杀者一念惨毒之心。自己之慧命断矣。可不悲夫。

　　观衡着

　　天主教云。梵网经言。一切有生皆宿生父母。杀而食之即杀吾父母。如是则人亦不得行婚。是妻妾吾父母也。人亦不得置奴仆。是役使吾父母也。人亦不得乘骡马。是陵跨吾父母也。此以妻妾奴仆不得言父母难。所杀生灵亦不得言是父母也。斯言特肉眼不明。不知轻重耳。试为论之。世间者轮回也。轮回者上下返复也。若子孙妻妾。奴仆骡马中无多生父母。则世间不名轮回。既世间有轮回。而子孙妻妾。奴仆骡马中实有多生父母。以肉眼不见。隔生不识。姑不罪之。独杀一事大惨。杀之业大重。故佛特为伸明。使知生灵中或有父母。岂忍杀父母而食之乎。此吾佛至极悲诲。最后明训。愍四生之惨毒。救三涂之业苦。岂将肉眼不明之事以难佛眼真明之理哉。是以蝇火争明。于杲日特不自量也。

　　又。世间颠倒轮回。而妻妾奴仆中或有多生父母眷属而不识者。皆长夜中人梦未醒耳。唯佛洞然。故称觉者。谓觉世间颠倒故也。有云。三界不生。释迦万古。如长夜是也。佛既已觉。又觉诸有情。劝人辞亲割爱。出尘离俗。不杀生。不妻妾。不奴仆。不骡马。远离颠倒梦想。究竟真常而后已。岂妻妾奴仆决然不可废乎。若谓不妻妾。绝生人之大本。不奴仆。绝役使之名分。是不知不妻妾。不奴仆。不骡马。即圣世人皆圣贤。自能化生。何假妻妾。自能所欲随至。何用奴仆。自能乘空往来。何用骡马。岂必定要妻妾而后生。奴仆而后役哉。果是圣贤处世。示有妻妾。示有奴仆。示有骡马。皆变化所出。定无多生父母属眷。相亲相冤而为颠倒也。今以世间经常难出世间之大道。实明暗相背耳。

　　又佛名空王。无有实法可说。特以名字引导众生。归乎自性。至如真理。名曰真心。名曰法身。于真理中岂有身心之名哉。盖众生所重者身心。故就其所重而名之曰幻身。非身更有法身。妄心非心。更有真心。使人信是自己本体。孰肯不尽心焉。是佛以身心之名。引人至于性地。佛愍世之迷倒。杀贪猛炽无可遏禁。以众生所重者父母。故言多生父母有在六道中者。而杀而食。即杀父母。是以父母之名。止人之杀心。救众生之冤苦。佛以假名杜人杀机。导人至于仁慈之地。是佛善巧方便。无上妙诲。岂得以世智辨聪而可议哉。

　　又。以理论之。天地万物同一真性。则万物之身岂非诸佛圣贤法性耶。万物既是诸佛法性。又非父母妻妾奴仆法性耶。法性既一。万物名诸佛亦可也。名父母妻妾奴仆亦可也。杀万物。说杀诸佛亦可也。说杀父母妻妾亦可也。欺陵妻妾奴仆。说欺陵诸佛父母亦可也。而妻妾奴仆骡马独不可敬重乎。或谓妻妾既可名父母。而复妻妾者是丧伦也。岂有人而妻妾尊长者耶。曰妻妾可名圣贤父母。性一也。伦者迹也。现今父母妻妾各有其形。岂得混迹而丧伦耶。以迹观则殊尊卑。以性观则等亲爱。视父母兄弟如路人则不可。视妻妾奴仆骡马如父母。未尝不可也。视万物如父母亦未尝不可也。万物既可视如父母。可忍杀而食之耶。如是难者。是以迹驳性。以事障理。而有限之恩焉能驳无碍之辩耶。又六道中必有父母者。以众生自有识神以来。生死轮转。恒河沙之恒河沙不足较。劫数之多。遍观大地。无芥子许。不是众生舍身受身处。备经六道。生生皆有父母。其劫数恒沙不足为较。曾为父母眷属者恒沙亦不足较也。大地既无芥子许。不是众生受身处。则六道中亦鲜有不是亲缘眷属者。总之亲而复冤。冤而复亲。近而复远。远而复近。上而复下。下而复上。改头换面。从冥入冥。互不相知。悲夫。轮回颠倒甚至于斯。然人之父母妻妾子孙奴仆骡马及所杀众生亦非无因而相遇。必是多劫多生亲缘眷属。或冤或亲。因缘相感。聚于一时也。寒山有言。我笑他家颠倒颠。媳妇骑驴阿翁牵。骑爷马。擂自皮。锅里煮着肥羊肉。羊肉都是沾亲带故人。知此可忍以众生肉举筋下咽耶。

　　又。妻妾奴仆骡马中或有多生亲缘眷属而不为罪者。何耶。曰。非全无罪。但就世间肉眼不明不知而无犯伦之罪。其实是生死重业。故佛教人出生死。一切悉离也。如人有犯上者。或杀或淫。或天加之雷霆。或王加之刑法。必至大辟。人有梦中犯上。亦有淫杀盗妄者。在佛法则不容。在世法则付之不知。无可证明则不加罪。而天地鬼神或知之。以梦事沉迷。亦不见过。梦迷既可减过。而多生亲缘或有在妻妾奴仆中。以隔生不识。过亦可减。但出世圣人厌其颠倒耳。或曰梦迷犯上可减过。隔生不识有长上。误为妻妾奴仆者。亦可减过。独不曰隔生不识。误杀亲缘。亦可减过耶。曰。此言迷谬。不足论也。妻妾奴仆是摄受因。杀生是惨毒因。以惨毒加蚤虱尚有罪。况加之鸡犬。加之牛羊。加之骡马。加之多生父母而可无罪耶。佛言六道中有父母者。意在生人亲爱。救众生之惨毒。非以隔生论伦理也。

　　为安城石者朱太史结放生社文

　　古杭云栖大师乘愿力来。为净土法门中兴教主。广远法师之弘范。绍寿禅师之芳猷。诚弥陀示现。慈氏分身也。著述甚多。盛行于世。有戒杀放生等文。而慈覆万灵。得全生活。往生安养者非算数可知。有七事不宜杀生之戒最为明训。能启千古不觉之习弊。有智识读之无不涕泪太息也。吉州安城石者朱居士慧性猛利。信从多劫多佛深种善根而来。闻道即有深契。从病僧受诸佛净戒。遵云栖戒杀放生之仪。合普门慈悲护念之旨。举家持年三长斋。严于戒杀。于云栖七事中抽生日一事。自本家不论尊卑长幼生诞之日。不许杀生。将平素诞日杀生宴会之费买各般生命放之。再来庵放生。所随彼天年长短。自去自来。以免汤火刀砧之苦。资之食寝法力之乐。即合家护念清净。可谓变火宅为莲花净域。转眷属为菩萨伴侣。欲同之亲里。结放生社。广此一行以及诸方。周于天下皆知天地同胞。万物一体。以跻天下同仁也。然石者公此一念。虽不敢妄拟是佛。是菩萨。是圣贤。但世间凡俗之念不能收之。石者公恐此一行不能恒普。欲病僧一言以鉴于后。盖放生戒杀一事乃圣贤之本心。从古至今。碑铭传记甚广。岂容再说。但条理放生所得宜。不至虚名废坏为善。可为远大之念也。要择一宽广地。建庵作放生社。后靠山。要高远。围筑为放生所。前离庵百步外开一大放生池。高筑垣墙。近池建接引佛殿三间。安僧十二众。修净业。昼夜六时以佛声熏悟所放生物。凡放生主人随家丰俭。素常生日所费广者不可苟减。素常生日所费少者不可强增。但依常随宜为善。凡所放生物大至牛羊猪犬。小至鹅鸭鱼鳖。田鸡鸟鹊等物。陆生安之以陆。水生安之以水。以各生其生。各乐其乐。野生放山林。家畜养之以栏栈。亦须严防密护。勿使盗贼狐狸侵犯。若放之而不守护。亦徒有放生之名。而无放生之实。每凡作会之日。请僧六众。礼忏一日。以资所放生物神识。消彼往业。此日多买生命。依云栖放生仪作法放之。其能放之人个个是圣贤。用心所放之命物物具圣贤妙性。形相虽。殊同一生活。念虑各别。共一真源。人为万物名相标扬。万物为人耳目玩悦。有人无物。人则顽然。有物无人。物则寂尔。人物对待。文彩昭然。是则人物互相发用。彼此互宜安生。互相供乐。互相明心。岂不是庄严净土。岂不是圣贤同临。岂不是天地同胞。万物一体。岂不是天下同仁耶。聊计此。

　　放生社文

　　丙子夏月。避暄苏溪桂柏园中。有诸上善人结放生社。持此册求一语。以为盟证。病僧喜曰。诸善男子放生之道大道也。古今圣贤。世出世法。唯一生字而已。离生之外。无道可言。盖天地万物同一生理。凡血气之属莫不有知。但有知者均谓之佛性。所以谓上至诸佛。下至蝼蚁。佛性皆然是也。一切山川林薮之属。皆无智识。均谓之法性。佛性法性。有情无情。差别不一。同一生理。所以古圣先贤观得生理既同则护惜万物。与护惜己身等无有异。书云。非时杀一兽非孝也。非时断一木非孝也。非孝。不顺生理故也。原其草木禽兽与人相与为用。互为资生。同为保爱。岂可妄为伤杀乎。是大违生理。大非孝道。明矣。又则人非万物则智不生。谓智非境不生也。万物非人则名相不显。谓境非智不了也。是人与物相生。境与智相待。乃能发智慧。立名言。乃出生诸佛菩提也。若杀一有情身即灭菩提因。以身能运载菩提故。若坏一无识物即损菩提缘。以法能轨生物解故。是则若人妄杀有情之身。妄坏有生之物。即杀佛慧命。断灭佛种。岂不是大恶大罪耶。但世沉迷。习以为常。不觉其为大恶大罪。随流忘返。轮回不绝。如能觉其非。此觉即是佛心。既得佛心。即入佛数矣。今诸上善人同为放生。不唯得世间圣贤之心。即诸佛之心也。盖世间圣贤以生生为主。虽是护惜万物。必有能护之生。所护之命。世外诸佛菩萨先安于无生。无有我人等相。而护生之念乃能普能常。世之圣贤以生理既同。各使其安生养生。有陷不生之地。则救之解之释之。故有救生放生之名。佛菩萨以同体大悲。无缘大慈。不唯救众生世间苦难。而能与一切众生出世间之大乐。故有利生度生之愿。若但救之安之。世间寿数能有几何。故佛利益度脱。使其超越世间之外。究竟常住。始是大全生理。大安性命。永不生不灭。是谓真长生。真寿命也。诸善男子既得世出世间圣贤之心。非圣贤何疑哉。须要保持覆护此心此行常远不退。即从今已去。为诸佛菩萨摄授。欲此心此行常住。先择空闲地建立三宝形像为大伽蓝。每结会期。都要入伽蓝内。使心有归向。伽蓝前大开放生池。凡水生者放之于水。伽蓝之后或左右围放生所。凡陆生者放之于陆。使各安其生。各乐其命。再加之佛法咒力薰习。自然各得超生。其在会诸上善人姓名同勒石于伽蓝内。教其各人子子孙孙相承入会。如子子孙孙继此放生一会。永世不断。即众善人法身常住。众善人光明常照。亦可谓清白传家。亦可谓贤善继世。岂不转凡品成圣品。转尘土成乐土哉。有识宜勉之。

　　莲社成规

　　圭峰禅师云。今知心是佛心。定当作佛。诸上善人。今既知人人具有佛性。个个本是弥陀。从今已去。再不可作众生颠倒之事。口常念佛。身常礼佛。心常想佛。想佛者想佛清净法身即是我之本性。无生无灭。不堕诸数常要。超越圣凡名相。想佛智身无障无碍。慈悲喜舍。常行慈悲方便。与佛无二。想佛色身相好光明。解脱自在。常要厌离五欲。莫生贪着。心既是佛。又行佛事。不名为佛。又名何等。岂非顿登佛地。此即是成佛要门也。如是行去。不待往生而佛身具足。再入莲质。更见增修。直至圆满菩提。永无退屈。如无决定信心。别求玄妙知见。向上机缘。恐不免误入枝岐。应慎之慎之。如决定信心念佛。行住坐卧之中不可间断。此是各人自己密绵工夫。亦要兴扬三宝。开导万方。相邀同志。或十人。或三五十人。择幽僻伽蓝之地。结会定期。同声念佛。使若见若闻同登莲品。在僧在俗共跻佛乘。此自利利他。成佛之妙行也。今将念佛规范条分于后。

　　一。凡至会期当次。会首先期入庵营备○。一。凡会次有不到者。罚油一斤。如有不得已事。先入庵白过。或请人代说不论○。一。凡会次。念佛三次。早晨诵弥陀经一卷。往生咒三遍。绕堂念佛三百声。足小净土文。回向完。念三皈依。三拜。日中诵弥陀经一卷。往生咒三遍。拜四十八愿。念古净土文。回向完。念三皈依。三拜毕。午后诵弥陀经一卷。往生咒三遍。念八十八佛忏悔。绕堂念佛三百声。足念云栖大师净土文。回向完。称南无西方极乐世界毫如五须弥之赞。三称三拜毕○。一。凡会次。有赴斋僧至。请上座。以表恭敬三宝故○。一。凡会次。随分放生。不论大小多少。以表救护一切故○。一。凡供佛香烛果品。要殊胜精洁○。一。凡念佛毕。各人静坐默念。不可杂谈戏论。妄说他家是非长短○。一。凡自有过者。当对众发露改悔。或自己闻他人有过。亦劝对众发露。或彼此究竟。务要莫违佛心。如不彼此究竟。不名同会。不名同志。不名同是佛心○。一。三会念佛毕。将供佛果品均之。清茶一坐。以表受佛所赐。深结佛缘。真为佛子○。以上条成。一一不可移易。如有违者。罚油一斤。入庵供佛。

　　圆通会成规

　　首楞严经云。此方真教体。清净在音闻。欲取三摩地。实以闻中入。历观竺天震旦。依观音一门修证者最多。古之明教嵩大慧杲等都从此门而入。皆有礼观音仪文。即今诸方缁素拜观音洪名者甚多。每见即获聪明智慧。福寿崇高。乃至悟入圆通圣性者不能备举。观衡既生此方。复值此时。舍此妙妙闻心一门。别求易悟易入者无有是处。是以自出家以来。常礼拜观音大士洪名。因受持首楞严经。更见观音大士名体俱遍十方。超越一切。不唯此方独上也。是以发心生生世世传持楞严大教。世世生生常随观音菩萨修学。从因至果。历事诸佛。教化众生。乃至入胎出胎。出家苦行。成道说法。入大涅槃。不出此一闻薰闻。修金刚三昧。因撰礼观音仪文一卷。以成自利利他妙行。普劝一切同修此行。今诸上善人宿乘般若根。因此良聚。不以病僧见弃。相从受戒起名。此名宗派依圆通法门建立。摄受一切。同为观音菩萨眷属。从今已去。直至成佛。亦不出此圆照三昧。如一人顶礼菩萨。或持念菩萨圣号。于行住坐卧。亦无有间。欲显扬大教。普劝诸方。应于清净伽蓝。同众修礼。使见闻随喜。共入圆常。今将结会礼忏规成条。列于后。

　　一。凡临会次。当事会首。先期入庵。宿歇营备○。一。凡会次。在会列名者俱要到。如散漫不赴者任罚○。一。供佛香烛果品。要殊胜精洁○。一。凡有不得已事不得入会。先期入庵白过。或请人代说。如先不白。不赴听罚○。一。凡会期。早饭后礼忏二次。中饭后礼忏二次。完○。一。凡礼忏。必请清净大德。二众掌磬及木鱼○。一。称名要清远。起拜要齐。不可前后参差○。一。伏地必要观想忏有观门明言○。一。行道要五步远一位。安详徐步。不可过缓过急○。一。跪拜各人拜席一条。不可厚铺被褥○。一。跪诵忏文须合掌。不可手靠忏桌。离桌三寸○。一。伏地须两手伸过头前。如佛项光相似○。一。礼忏毕。各就本位坐。默念菩萨。不可杂谈戏论○。一。众中有违菩萨心者。当善为劝谕○。一。凡见赴斋僧至。当如菩萨。以表恭敬心故○。一。凡会次须放生。不论大小多少。以表慈悲心故○。一。凡食时。每人和菜一盘。不可广设珍味。恐妄费折福故○。一。凡会毕。将供果均之。清茶一坐。以见受佛所赐。真为佛菩萨眷属。承佛加被故○。以上条成。一一如法。不可妄自移易。违者依法任罚。

　　为父母礼忏疏

　　伏以十方刹海。未隔自他之殊。一土区隅。那分南北之异。事有远近。理无参差。土木金石之顽品尚能感通。骨肉血脉之至亲岂不冥应。阴宅阳居。情与无情。祸福关于累代。天堂地狱。善及不善。业报转于寸心。父母身即我之身。我之念即父母念。恳祷归依。期父母身心俱净。求哀忏悔。愿椿萱生死顿超。大开报本道场。广作荐亲佛事。弟子观衡是日净手拈香。刳心泣血。一心归命十方三宝。一切圣贤。南无本师释迦牟尼佛。南无本师观世音菩萨。愿放慈光。俯垂洞鉴。伏为修荐先考某。先妣某。观衡切念生来福薄。累父母财散家贫。幼小灾多。苦父母形劳念瘁。乳哺万般。未报劬劳。一点无酬。方知问字。早计伦安。十四岁出家。恼父母犁肝之痛。发父母断肠之悲。不唯养育成虚。返增爱别离苦。二十岁行脚。数千里踪迹遥隔。二十年音问无闻。倚门之望。徒伤泣血之悲。更惨生子如斯。要子何益。养子似此。求子何为。衡自惭背至亲之深恩。得弥天之大罪。每有回养之心。业不由计。今闻风水之叹。罪不容诛。懊悔空怀。迷闷无策。由是自控衣钵之净资。营办香花之妙供。就于本堂。仗请清众。启建修礼慈悲忏法荐亡报本大道场。观衡有识以来。过去所作善业恶业。若远若近。若多若少。恶业自己承当。善业回向父母。今生所作善业恶业。若忆若忘。若散若定。恶业自己承受。善业回向椿萱。我以今世宿生贤善回向父母。倘力不能强。复以现前当来身心代替父母。决愿其得度。又惭自无天眼宿命。不能见父母今居何道。倘父母罪报难超。愿现前身。愿当来身。入大地狱。受无量苦。经无量劫。不生退屈。又恨自乏道力神通。不能令父母顿证佛乘。如父母积业未净。愿入我心愿。入我识沈大业海。经无量劫。受无量苦。不生厌离。我今如是恳到投诚。发愿回向。十方常住三宝。一切圣贤。同运慈悲。放大光明。摄受先考某。先妣某。业缘顿断。罪性皆空。正念圆明。佛心显现。长别轮回之趣。竟生安养之乡。莲开上品之花。果授一乘之记。八解六通。随心自在。三身四智。应念圆成。不违安养导师。遍事尘刹大觉。广修慈悲喜舍。圆满定慧光明。传无尽之神灯。作有情之慧帜。虚空有尽。行愿无穷。

　　宗侯为母生日礼忏疏

　　伏以贵处宫壸。生生之本与民不二。尊居宗室。亲亲之念与世皆同。理合天地。同根孝通。人神一致。缘苦发心。黎庶尚乃希登乐地。知荣悟本。王侯岂不顿超禅天。奉亲求忏。愿亲寿高增百龄。为母植因。祈母福安。享千足顶礼。圆通圣号。薰修自在法门。二殊胜力应念备于身心。四不思议唯心遍于世界。切念慈母某虽处花宫。恒存莲域。知身心。如水月。悟世界是空华。每求解脱之门。未达菩提之路。六十春光已是因循虚度。百年晚景自当精进修持。若不努力向前。犹恐怠心退后。是以弟子某遥闻五台梵刹。投诚三宝座前。代母归依。求佛摄受。禀受解脱净戒。乞命圆通法名。誓作观音大士眷属。愿为自在法门伴侣。兹者某月某日乃慈母某天地赐生之日。灵岳初降之辰。是以云云。伏愿寿岳巍巍松柏相参。南极福源浩浩江河共注。东溟闻根清净。有妙音。有梵音。有海潮音有观世音。永不闻于世间之音。十方圆明。无我相。无人相。无众生相。无寿者相。常能现于自在之相。世世生生修习闻薰三昧在在处处兴扬圆通法门愿与菩萨同一法身愿与普门共一名号直至成佛不遭枝岐再祈礼忏报恩弟子金篱修密玉树郁蓊天潢滚滚常流圣派源源不尽彩凤祥麟交集金龙朱鹤齐臻上下安和内外承顺诸有所作一切如愿。

　　晓幽冥榜

　　伏以坚湿暖动虚妄合聚曰生地水火风虚妄离散曰死生而形曰人曰物死而隐曰鬼曰神四大偶聚不知将何为人四大既散又不知将何为鬼精心研究着力参寻幻化无可指陈梦事奚能分剖人自不知其非人妄生颠倒鬼亦不知其非鬼枉自沉沦生必有死现前活骨都是转眼幽灵死必有生暗地孤魂无非接脚人物又则人生以来不知经几世人几世鬼鬼死以去亦不知经几劫降几劫升是则人鬼虽异皆是轮回升沉虽殊同一我爱汝等游魂落魄野鬼闲神莫恋冥途当寻觉路即六根离六根何者是我即四大离四大何者是身若知芭蕉非坚何劳入水洗坏如识秤锤是铁休更执灯觅火莫教打失鼻孔须是立定脚跟一回磕着虚空瓦解冰消一步才移露柱乌飞兔走漫自因循鸥鹭大能变化鶤鹏倒驾慈航逆流智海着弊垢衣拖泥带水说无味法接物利生坐微尘里庄严水月道场遍法界中兴扬空华佛事一念万年劫火光中驰木马万年一念大洋海底吼泥牛镂骨铭肌共报佛恩大愿弘慈齐成正觉。

　　　　　　又

　　伏以真源湛寂本无迷悟之殊业识纷纭遂有幽显之异若显若幽总为轮转若情若想通是昏迷由是轮回相倾烦恼相习漂泊六趣长劫沉沦汝等饿鬼闲神游魂散魄或有依怙或无亲缘或依草附木以为生或住骨守尸而作活处幽暗如花林园观食秽污若甘露醍醐颠倒如斯迷惑不觉良可怜愍当自猛省莫负己灵谛观今日之苦果皆由前世之业因更寻无尽之罪根全是妄执之我见只因坚执物我横生爱憎于生死上不解出离于尘劳中自取轮转欲出生死永脱尘劳惟知我见本空当下罪根自净念念是光明般若尘尘是清净法身所以古人云苟无烦恼等病法身当处现前又云有我罪即生无我功德比是知迷悟二途只在有我无我之间升沉一念俨如翻掌覆掌之速若能顿悟不历僧祗便成正觉矣兹者自恣嘉会广集高流为汝等顶礼诸佛洪名薰修慈悲忏法开大寂灭门人人自悟唯心净土建大光明幢个个自知本性弥陀一悟不复更迷一超不复再退坐宝莲华游十方国乘大慈航度一切生此乃出世之良津成佛之要诀宜速荐取莫待迟疑。

　　戒坛榜示(青原)

　　青原祖庭肇自唐代思禅师为鼻祖有肉身塔现存手植荆犹生此地之灵可知矣自唐至今千有余载至　国朝神庙初年狼籍殆尽适有本郡缙绅诸大檀越乘宿愿而来力为兴复时大魁刘翁密为袖筹之首也二十年来佛堂僧舍壮丽可观亦赖本寂禅师善于布置之力诸大檀越念道场已复旧时面目而祖灯续焰传辉少见其人欲请诸方大善知识主盟此事虽萌此念而未遂其事寂禅师早示寂矣一时难得其人乃刘孝翁同大檀越召病僧说戒羯磨以为将来得人之张本用意其善也欤盖戒之一字统尽十方三世诸佛法藏即我　释迦如来说法四十九年谈经三百余会末后拈花原始要终唯一金刚光明宝戒而已经云唯此一事实余二则非真是也此戒精持佛见法见尚不可立况有生死去来迷悟之妄想耶但生一念求玄求妙求悟求超越即属染污即名破戒但穿衣吃饭日用平常不触不背即如如佛也南泉云王老师有一头水牯牛拟向溪东不免犯他官家苗稼拟向溪西不免犯他官家苗稼不如随分纳些些赵州云有佛处急走过无佛处不可住此二老是善持戒者可为师之兹者本月八日乃我　释迦本师示生之日诸方衲子受戒之期承诸大檀越开此清净戒坛成就自他本有大事有欲入坛受戒者各发向上心先礼辞父母告白师长入坛之后师长父母王官大命俱不得出保持此戒不惜身命一禀戒体顿登佛地一日无犯即一日佛受用一年不犯即一年佛住世如尽未来际不犯即究竟无上正觉也所有条成开后。谛信自心与佛一体体既是佛用永不作众生事。不得妄求玄妙知见古人云但知心是佛莫愁佛不解语。但读诵大乘经典不得习小乘外籍世间技艺。不得妄拈古德机缘效颦棒喝等事。昼夜诵经不得杂谈戏论睡眠恶见恶作。修忏礼佛跪不厚荐拜须叩地合掌不得靠桌行道须五步远一位。举佛声要悠长高远。入坛要更新净衣及履。登厕更履便后洗净。忏毕各人就忏位跏趺入观不得接语乱心。

　　戒坛榜示

　　病僧某残废之躯乞食方外唯了余生为计持钵至此近于我大觉世尊成道之日闻诸大德有欲从病僧求戒者虽是不堪此举又不敢私身而辜佛化但欢喜从顺又在诸大德各自酌量预先告知既发如此向上心莫作寻常故套各人先要白过师长父母屏息诸缘清净身心一入戒坛不得出界往返有辜自己空有受戒之名而无受戒之实孰之过欤原夫人人本来是佛因习染世间众生事业故名众生今禀佛戒如佛而行岂不名佛又名何等禀戒之后精心护持一日不犯是一日清净一月不犯是一月佛受用一年不犯是一年真自在从今以去尽未来际一无所犯究竟清净岂不是常住法身岂不是顿登佛地岂不是无碍大解脱哉幸各自勉之坛中成规列于后。实信为本谛实信取自性本来是佛。既入戒坛三七日内不得假师长父母之命犯众往来出界。过三七后随各人归事师长参谒知识保持戒体勿染俗缘。半月半月凡同戒者和合一处诵戒布萨。凡入众中知上中下座不得如无智人不别尊卑。

　　紫竹林颛愚衡和尚语录卷第十六

　　　(信弟子程佛先佛素
　　信弟子程卫航卫雄
　　喜刻
　颛愚和尚语录第十六卷计字八千一百
　　该银四两八钱六分敬为
　　伏愿仗
　般若而悟证真乘赖菩提而安宁老稚谨意
　　康熙十四年十月　　日楞严寺经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第十七

　　住南康府同安寺嗣法门人正印重编

　　颂

　　　　　圆通颂(百首)

　　观音大士即今在甚么处。

欲寻大士安身处历尽溪山烟水深偶向竹林间结足一声幽鸟送清音

欲问圆通何处是行同举步住同居穿衣吃饭凭谁力休更骑驴又觅驴

圆通大士今何在万紫千红净妙身拟作声前色后句依然花鸟乱啼春

欲知自在真消息镬汤炉炭乐有余纵复拖犁与拽耙神通无尽总如如

山前修竹清风好山后长松明月巢识得圆通随处是得逍遥处且逍遥

普陀大士居何土水乳从来不易分珊瑚枕上两行泪半是思君半恨君

为寻紫竹林中主误入圆通不等闲几片白云临绿水一轮红日吐青山

开眼见明合眼暗观音大士是何面谁能识得紫金容脑后神光千里电

江上清风清彻骨山间明月明如心道人自具超方手瓦砾拈来都是金

普门住处原非远未到千难与万难是水那非香海水无山不是洛伽山

茅檐村店绕梅花石径回溪古木斜借问白华山上路青童笑指树头鸦

紫竹林深何处觅出门便是草漫漫几多未出门前去亦在闲花野草边

漫去千峰与万峰重重无尽又重重何如高卧家山里前有幽篁后有松

迎风嫩柳黄金缕破雪寒梅白玉条游子飘飘何不返故园春色为谁饶

空外求空未是空心空无处不圆通一帘花影休疑月满院松声莫认风

须弥顶上水漫地大洋海底火烧天圆通自是无遮碍谁信文殊是普贤

小院回廊空寂寂疏窗残卷日迟迟那堪识此间消息坐卧经行更不疑

翁一声兮婆一声相呼相应甚分明家家自有观音在门外寻来返不成

雨里榴花新浴出云中鸟语带潮来独怜妙境无人识几度披蓑移竹裁

普门住处何幽深打破虚空无处寻昨夜檐前雨滴响恍然闻入海潮音

举手自知八万臂低头未昧百千容多般神用无时歇刺雨登山学种松

雨中花药将迎笑云里楼台几欲飞但使春光长自在何愁游子不知归

大士何为闲不住小艇独宿白沙洲夜深霜冷不收钓无限金鳞几上钩

春莺啼遍柳烟密秋雁鸣时芦白深百鸟百声听不尽何须更问海潮音

手触手时各有知个中消息莫狐疑大悲八万四千臂试看何人少一支

风鼓杨花上下飞如蛾如雪乱残辉故园春色看将尽游子不知何日归

崖前瑞草苍愈古涧底长松叶不凋一片白云横谷口几多归鸟尽迷巢

昨夜观音海上来自言今往五台去台山婆子眼睛明莫使傍人成笑具

圆通大士不知丑昨夜三更变作狗不会守家但会猎能驱猛虎遍山吼

何处去寻观自在风光无尽不须愁百花丛里应当醉莫把杭州作汴州

青山常在水常流识取圆通境自幽四五百条花柳巷二三千座管弦楼

郊外哭声断客魂白头婆子拜新坟谁知大士剜心语句句伤情不忍闻

欲知大士居何土斗室还同天地宽向外驰求终不悄咸阳殿里觅长安

半夜贼来将破家儿郎有力即擒拿呼童执火来相照谁信阿翁把面搽

眼底笙簧听不尽耳边朱紫任参差飞刀雨矢盈空下正是圆通自在时

临济喝时天地裂德山棒下佛魔绝大机大用凭谁力只可心知不可说

镇江白酒甚为佳天下传闻说不差曾到酒家沽一醉元来就是虎丘茶

舍得一文万历钱市中出买熟猪足只夸滋味十分美何事不知阿爷肉

厕里蛆虫极乐国花间蝴蝶涅槃城看来处处皆春色出入无时不奉迎

牛出矮栏四体粪猪来污水一身泥花冠缨络难将比自在从来不易知

谁家公子惯风流浅履轻衫锦市游为醉春台迷出处不知身在岳阳楼

解牛门户腥膻重屠狗人家荤浊多可喜苍蝇灵性在飞来飞去不空过

山重重处水重重深入烟云密有松细径苔封行迹少忽闻钟磬隔层峰

百花争艳喜春光晴日优游兴转长欲问普门何处是一番风过一番香

六月日头炎似火松阴水际好乘凉不知何处无寒暑桃李花红满目光

芦苇冥冥秋水阴行人无伴转萧森试看念念惊怀处便是寻声观世音

背上痈花堪拟钵面前目疖可如桃但思就里谁知痛莫问圆通白玉毫

虎啸风生万壑摇龙吟云起一天潮千般手眼千般用老鼠生成能避猫

沩山父子真慈孝曹洞儿孙委宛多不犯阿翁护痛处浑身上下任摩挲

十八佳人学画眉浓装淡抹弄娇姿都将脂粉夸精俏昧却娘生真面皮

蝎子稍头钩甚利蚖蛇口内齿犹毒观音瓶泻清甘露沾着教人痛入骨

死死生生生复死来来去去去还来普门队里无来去生死丛中见善财

大士安身不可说赤身历历明如月随人一棒一条痕难避一拳一握血

无相之身有相衣衣新衣旧体无违欲知大士通身骨扯破虚空见瘦肥

一道神光亘古明为空为有若阴晴佛魔伎俩不容入方识观音是假名

生为大士黄金骨死是圆通自在身生死死生无尽意分明无间等微尘

一堂都是痴禅和日日要寻观自在空费三飧味不知请君细看锄头菜

古木无根当大路撑天拄地未曾栽大材可惜无人识一遇樵人折作柴

半肩破衲若鹑毛叠叠层层涌海潮万象森罗都覆却披来寒暑一齐消

枝头羽族结台殿地里毛群作洞房莫谓幽居有上下长天虚谷一秋光

浮空锦翮多空趋跃水金鳞任水狂不是痴心随境转只因无地不家乡

朝朝稀粥雪花菜澹薄家风真可爱真觉齿间滋味长饱飧不用还他债

滴滴露珠滴滴月露珠无尽月无别谩将知见觅圆通底意从来绝笔舌

明眼道人切莫错天花朵朵随风过好花入眼便成尘闹里偷闲有几个

欲寻大士安身处大士安身不可寻画虎画皮难画骨知人知面不知心

蚁穴玲珑若鬼工层层叠叠塞相通微尘身入微尘土识取光明藏一同

刺人自己不知痛打己他人亦不知借问圆通何以故多因知见强支离

自食他人不知饱他饥我亦不相知唯有圆通憨肚脏从来无饱亦无饥

形容万别无他容住处千殊惟一处畏死贪生未免痴天宫地狱常相聚

刺猬针锥能覆体蜒蚰宫殿自随身青阶白壁皆安乐花雨香风都是春

蚯蚓缺睛蛇缺足虾蟆无尾蟹无头千奇万怪为谁现何事悲心日不休

萤火腹间灯烛火飞蚊翼上管弦长随身乐事堪行乐不必逢人问故乡

四蹄踏地何其妙两角撑天亦洒然出没自由无挂碍倒骑驴子上云巅

试摸自家双鼻孔百千诸佛共呼吸者回识取娘生面马面牛头共出入

跏趺独坐一炉香忽在南方又北方谁信刹尘诸佛土不离紫竹一匡床

展脚长眠白月下光明不让水晶宫睡浓莫做圆通梦佛祖都为过耳风

历尽千山与万山不知身在白云端试询南北东西客谁跨青牛度玉关

夜深独立孤峰顶头上虚空脚下地一步不移遍刹尘普门出入无开闭

举足踏翻华藏界伸拳触断毗卢眉何事阇黎不细行只因无处可分离

可当屙处自当屙清净法身不奈何试看所屙无别物不须回互自圆陀

欲寻大士安身处大士安身不可寻几尽远山山更远复穷深水水弥深

每问普门无可入忽逢驴子饮江水分明岸上蹄蹋蹄又喜水中嘴对嘴

大士何为贫彻骨通身上下无遮护自将自肉自为食无愧无惭无恐怖

普门大士富如何金缕衣衫着许多从古至今剥不尽赤身无处可摩挲

欲入普门深复深九重深处更沉沉玉阶青锁行人断寂寂帘垂鸟不音

欲识普门自在宕是男是女无遮障那分妙用与神通信是天然一合相

哑子舌头全在手普门大士通身口尘尘刹刹说无问刹刹尘尘师子吼

大士何为无定处不分善恶一齐去铜枷铁锁上天堂缨络花冠入地狱

重门金锁密难通宝殿琉璃映日红遥隔珠帘闻玉振不知眉目与谁同

若说观音即是我他人面目又为谁人人都是一观音相骂相挠正好捶

一片秋光到处明无分山谷与江城古今莫不同清照醉自醉兮醒自醒

净瓶有水非甘露杨柳青青翳眼睛欲识普门真消息黧驽白牯却惺惺

蚤能避死连连跳虱善逃生只一吊者个贼心莫问谁题名道字招人笑

网罗树上百般鸟钓起江中万尾鱼尽是普门三昧力为腥为血足人厨

黑夜路行撞着贼枪来剑去不相识一回得手生擒住元是东村张扁食

张三李四初为友不友文章但友酒醉后发狂打落鼻百千面目一时丑

雪拥岩扉煨榾　瓦铛烂煮无油菜饱餐自觉无余想何用更寻观自在

法战长戈血性儿如云如雨偏寰区尘烟扫尽乾坤阔未出观音臂一支

死死生生生复死来来去去去还来谁知大士身无尽生死去来几万回

蜂窠密尔状莲房覆隐侧居礼有常来住空行识旧路圆通无处不生光

木凳一条五尺长移来坐卧当绳床一回坐断无差互金狮却为白象王

欲识大士安身处面目须教认得真试看泥猪与疥狗方知野鬼及闲神高山流水千年远明月芦花一色新识取圆通无两畔逢人不必问疏亲

欲知大士安身处不是冤家不聚头自古慈悲多惹怨从来恩爱反成仇张公暗易李公马王母潜偷赵母牛是是非非难去就圆通无尽亦无休

　　偈

　　净土咏(五十首)

遥想西方大导师夜来月吐珊瑚枝玉京吹彻无生曲正是莲开上品时

云有深山鹤有林我唯安养是归心夜来月照长廊下一句弥陀劫外音

翠竹幽兰满院香秋云疏雁引微凉心中遥见莲花界也自蒲团对夕阳

结盟莲社陶元亮归念西方白乐天借看藕花池上客古今名迹已垂篇

万山深处野人家心地常开优钵花流水云光真极乐清疏每自坐烟霞

池边阶道平如掌花上楼台次第开注想空劳清入梦何如弹指得归来

门里亲缘门外客相看不觉鬓毛白弥陀一句青山外方识人间是火宅

七宝池中八德水辉天鉴地湛逾清何时得向其中澡一滴沾身百念轻

积翠庭前柏树子赵州用处偷心死不萌枝上欲何栖百宝莲花遍地起

七斤衫子未为重今古禅流掇不起何用拾人葬垢衣西方璎珞随身体

寂光真净乐何如明月芦花未可图识得弥陀真面目穿衣吃饭莫馍糊

珍禽绕树传幽响水鸟浮流演妙音早向莲花登上品清闻相与日谈心

风动琅玕响玉音空中雁羽振金声遥思净域诸天乐日夜清闻更好听

雨过湘江春水生随风到处一舟轻纵然未比珍乡乐且喜悠悠世外情

桃柳芳村春色赊竹篱高挂酒旗斜行人多少途中醉几悟莲邦是我家

莫谓乐邦西去远刹尘佛国一毫端但知彼此唯心现往返不须弹指间

心念佛时佛念心佛心无二影森森恒沙界外莲花国元是家山旧竹林

百尺竿头须进步尘尘现出古弥陀试看百尺竿头客一个法身不奈何

春山晴日步芳青鸟语流泉处处声闻说莲乡诸净侣花间池上乐经行

秋山无伴独幽寻古木寒岩步步深一句弥陀传远谷空林顽石已知音

寂光未异庄严土向上不为断灭禅细细虫声宣法界佛声岂背未生前

自性弥陀时放光闻声见色岂囊藏同行同住还同卧细语高声是广长

柳密青莺肯自下松高黄鹤喜归来但知乐土唯心现到处莲花上品开

话头卜度为参禅钻得弥陀骨肉穿直待梦回方始觉寂光原是未生前

呼浪呼波都是水分禅分教岂殊途不知佛法无多子空逐名言堕有无

诸佛法身无际畔弥陀何独在西方但知心内无余法满目青山常寂光

莫愁白发三千丈何虑珍乡十万程识取虚空无老少春来秋去总无生

跏趺夜半一声钟敲破西方不见踪方识弥陀原是我开帘月照万层峰

何处疏钟敲夜断梦回无处觅方隅不知谁去莲花国满目青山旧画图

极目松烟十里长经行忽忆藕花香何时得到金台上亲见弥陀顶上光

驴事未休马事来人生能有几徘徊等闲一句弥陀佛四色莲花遍地开

柳绿桃红七宝树莺鸣燕语频伽音若将净秽分优劣昧却弥陀一片心

春林晴日杜鹃啼不奈幽人动远思好识目前皆故国采芳竞入藕花池

大地白莲花一朵无终无始合仍开层层叶叶微尘国叶叶层层任去来

十方诸佛赞西方不是无端出广长只恐痴人耽寂灭错将断见作真常

面前突出须弥山今古群迷几过关谁信唯心真净土十方未隔一毫端

净土唯崇常寂光何分净秽赞西方有来有去菩提智来去何曾违故乡

倩女离魂那个真行人不必强疏亲但于莲土寻归宿鬼面神头清净身

不为圣义绝阶级休认竿头稳坐人九品莲花开次第尘尘无不是全身

秋林日淡喜空清闲步不知心迹轻忽忆莲池行树下几多净侣共经行

等闲无事长松下一句弥陀音最清净土未曾隔此土何须远觅了无生

鱼米肉山三昧力七珍百宝佛神通何为荡子不知返辜负莲胞几度红

有时独上孤峰顶遥望西方是我家数朵白云出远岫几行疏雁过天涯

目送孤鸿过远汀心存莲界晚霞生忽然月上东山顶大地清光一色明

今朝屙了洗头面明日穿衣又吃饭日日年年只此事何如早向莲花办

十万亿多佛刹西弥陀化境最堪栖几回定入莲花国无那山猿斗雪啼

镇州出大萝卜头今古禅流咬不碎好去先归极乐天蔗浆易饱醍醐味

临济一条白棒短赵州三寸舌头长打来骂去人多少断送皆归常寂光

百草头边清净土千华台上紫金容何因不识弥陀面恼杀春风过远松

父慈子孝天然乐夫唱妇随性自欢谁信合家真礼乐便是莲花国土宽

　　曹溪赠禅人

一头高挂旧天涯曾在庐陵学种瓜为访曹溪登庾岭几番明月照袈裟

　　赠若拙师刺血书经

刺血书经痛处亲针头莫昧本来人试看滴滴红光现尽是如如净法身

　　访慕湘车八

别馆晴台燕语春傍城古木绿条新烟浮万状凭谁力此事如何举似人

　　次硕卿刘公韵

示疾毗耶枕石流高人相访在清秋室中八万四千座独让文殊第一筹

　　赠十洲曾公

日对楞严心自空香台灯影漫摇红是云必竟归山去流水潺湲总向东

　　示觉海禅人

向上从来不易传百城烟水总徒然但能着眼脚跟下步步光明遍大千

　　示法玺印禅人行脚

试问宗乘作么举镇州萝卜庐陵米此回别去到诸方莫落他家齑瓮里

　　与元白可法子

博山走过到金粟又别天童觅旧知相见云居春日好百花百草正芳时

　　　　　　又

不是禅兮不是教几疑几信几能到此回亲过赵州关方识云居都不好

　　与超宗翼法子

澬江相视道心深又为云居远处寻今日眉毛同旧日劫前一点独知音

　　与法玺印西堂住云居明月堂

老人托钵出云居山自高兮水自低明月祖庭凡所有一齐分付玺公持

　　示安止黄居士

不效诸方超佛祖但能荷锄学农圃有人向我问工夫举起锄头无寸土

　　舟次云间赠可参座主

可公深入楞严定无畏光中出广长遍覆三千宣密义人天座上雨花香

　　　　　　又

万里虚舟任往还春江新水到云间虽然不用钩头饵也有金鳞过禹关

　　云间西林寺赠道闲座主讲法华经

诸法本来寂灭相花飞春老鱼吹浪寻幽喜见演斯经却信眉还在眼上

　　赠道开座主讲涅槃经

乘时深入云间寺烟雨逢迎方外心几载空山耽寂寞今朝重听海潮音

　　赠玉田知客

历尽诸方五味禅波斯鼻孔当牛穿而今稳坐故园地饥好加餐困好眠

　　舟次青浦别宗元陆公

人有新声鸟有音春花春草正森森渊源无尽清江水何似元公送我心

　　云居同众插禾(四首)

真正法轮恒转处春来秋去去还来入田那怕泥浸胫刈草谁愁日爆腮足食足衣足受用任风任雨任安排青光满目及时荐劫外生涯着意裁

　　　　　　其二

昔日开田人不见今朝僧众又何来但能自己全生意莫管傍人笑满腮泥水通身俱是乐禾苗放手不须排灵根未犯春工力处处生涯处处栽

　　　　　　其三

几片山田越今古几人耕去几耕来农家落日锄随手野老多愁涕满腮本分生涯全具足任缘活计漫安排试看无地不春色刺雾披云到处栽

　　　　　　其四

一茎微露劫前事好信春光遍地来日暖农夫忙下手南泉锅破笑盈腮散秧乱掷同儿聚齐植成行如雁排拈起那堪知落处不应拟议只应栽

　　和一衲遮身韵

一衲遮身百事新闲花野草紫金身披毛戴角空还乐啸月吟风喜亦嗔空里点花休翳眼水中捉月漫劳神试看满目青山上万紫千红色色真

　　　　　　其二

一衲遮身百事间心安无处不祗桓青山自古能藏拙白社从缘漫掩关棒喝交驰空计较诗文独步枉争端何如无事盟鸥客明月芦花任往还

　　　　　　其三

一衲遮身百事浮逍遥意外罕相投几多客醉乡中梦无限人迷镜里头存想神丹颜未驻藏舟夜壑世谁留从今识此间消息地老天荒总不愁

　　　　　　其四

一衲遮身百事休水边林下乐优游眼前活计随缘尽世上功名不足谋万事交加从梦觉一身不有更谁愁等闲误入桃花坞白碛溪边学饮牛

　　　　　　其五

一衲遮身百事无乾坤老我一庸夫渔樵踪迹宜堪混佛祖门庭断不图无识阿师唇掉举有惭禅士嘴都卢劫前风韵难相续云在长空水在湖

　　　　　　其六

一衲遮身百事飘得逍遥处且逍遥踏翻碧海千寻阔睡起红轮三丈高随我采薇游鹿豕任他干禄上云霄拈来尽是光明藏何用求金砂里淘

　　　　　　其七

一衲遮身百事勾也无欢喜也无愁竿头独立谁能进赤体横眠人不偷几向渔舟敲石火每从樵径听猿讴但知世界同流水一叶何妨万里浮

　　　　　　其八

一衲遮身百事完优游无计自闲闲色空不必多知见修悟何劳分易难柳巷花街箫鼓闹淫房酒肆舞歌阑一条直道通今古莫问黄河有几湾

　　　　　　其九

一衲遮身百事忘千年暗室一灯光冰河不异汤泉热火宅还同雪屋凉自是大方离轨辙从来此道少奚囊祖翁未蹑门前路不用寻声更觅香

　　　　　　其十

一衲遮身百事荒飘风骤雨有何妨大观遍地皆吾体细看谁家是故乡法界庄严空寂寂竿头枯槁自忙忙道人妙有超方手劫火融成盖雪霜

　　赠约生熊给谏以差竣复命

大道要门唯君与父尽命竭力是为初步须臾不离宛转回互君父即我我即君父没处逢迎岂容瞻顾无可奈何有屈难诉到此方知君父恩从来面目无遮护

　　　　　　又

惟圣是心惟贤是行心行不凡名位即圣善恶从习凡圣无性本体如如廓然清净迥绝言思岂容偏正独露真常众妙圆应大用现前无轨辙不属方便与修正

　　示自洁禅人

禅人远自荆紫来今复还归荆紫去来来去去所为何报云道人本无住无住非是数去来去去来来皆实际实际之中无去来无去无来本无住识此无住是寂常天堂地狱任游戏

　　示可凡禅人

众苦皆因身心有苦数无量名为海明明苦海是身心缠绵贪爱不能舍相逢都愿出苦海迷执身心求安泰不知身心苦海因执苦出苦无是处若将身心都放下一切众苦不能到不唯众苦不能到一切乐事不能动苦乐不动佛也无佛也既无何所有一物不有同太虚岂非无碍大解脱

　　赠首龙郭公六帙

是圣是凡胜功德万般皆从寿建立寿命根本生枝叶花果香色妙庄严世寿有为亦有数性命无始亦无终人间八万四千岁究竟天寿八万劫八万大劫世为长性量之中如石火世间算数一至亿增进不可不可说不可说数犹可数一恒河沙数数难较一河二河千百万乃至增到不可说不可不可说河沙未若一洲微尘众一洲不及四天下一四天下碎为尘一尘一数世难算一四天下尘数多何如小千世界广小千不及于中千中千未及大千界大千世界俱为尘世智聪慧数难晓一佛刹尘数未多百千万亿亦可量刹尘至一世界幢一幢二幢不可说增至一轮世界海一世界海所有幢诸幢中有诸世界一切俱作极微尘一尘一数佛明见一世界海尘纵多何及尽空世界海十方虚空不可量世界海数亦无尽如是无量世界海尘数唯佛能尽知一切世界海微尘虽多未出于数量广增至于遍法界一切数量非数量诸佛众生悉平等言说心数不能到如是寿量真寿量其中受用不思议今知君寿已耳顺方外无可为心举持此大数为君祝六十甲子重更数数来数去终复始愿君住世无穷已刹刹尘尘恒聚会生生劫劫常相续

　　赠香谷居士

诸佛众生同一性真性本来无凡圣诸佛悟此成正觉众生迷之为邪命邪命随流生死中从邪入邪罔归正无始至今不解脱皆因未了性清净众生欲要顿成佛放下身心无一病身心憎爱若全无法界虚明一圆镜圆镜虚明无影像佛与众生全虚妄若识诸佛妄不真是人即超毗卢上毗卢之上任往来生死涅槃无遮障尘刹集聚一毫端毛孔周遍不可量疥狗泥猪净妙身刀山剑树莲花藏此是成佛最妙诀谛信谛信不虚诳

　　示达原觉禅人行脚

佛与众生一法界无彼无此无杂坏诸佛证此自圆通众生迷之妄隔碍有身有心有彼此有逆有顺有憎爱外障乡土难超越内缚身心不自在自屈自小自纡迷本体何曾有覆盖无覆无盖自圆常不得受用妄惊怪圣凡从此迥差别缚脱本来无分派禅人欲要达本源身心境界俱莫待先将内心空诸境后从境上广心大心境互生还互泯互出互入互广大一一尘中一切尘微妙圆融超劫外禅人朝海与朝山看来未出龟毛袋

　　示一乘开士为丹术所误

至人捏土成金凡人见金变土富贵本于施因不在神通丹釜贫穷精怪魍魉皆为金石所苦诸佛福慧究竟身心悉为檀度君子义壮山河道人眼空佛祖眼中佛祖尚空岂被幻术所侮生死涅槃二路不可不知回互

　　寿苏溪郭中书六帙

苏仙曾向龙泉游画舫兰桡溪上流苏溪得此名为繇前来既久后无休蓝色霞光两杂糅溯入深山曲并幽山水环抱灵气收一脉远来结芳洲中产哲人实仙俦闲旷不说有公侯我今到此兴何稠正遇阿翁花甲周贤善老少诵嘉猷如嵩如岱何堪酬万亩千丘谷数优安比昆仑最上头君家阴骘远难求鹤龄莫论几千秋肯信劫外有莲舟花间楼阁日悠悠日悠悠菩萨伴侣共真修

　　紫竹林颛愚衡和尚语录卷第十七

　　　(杨州府华严巷敬佛庵剃度孙比丘尼旋义
　　敬刻
　颛愚先老和尚语录第十七卷计字柒千三百
　　捌拾个该银肆两四钱仰祈
　慈力加庇庶得人人悟般若真空个个证菩提
　　妙果
　康熙十五年四月　　　日楞严藏经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第十八

　　住南康府同安寺嗣法门人正印重编

　　诗

　　四言古

　　述志

大道寥寥孰可继兮我有斯志力不称兮大圣威光来照我兮加我色心越海岳兮超迈有无净水月兮大开炉冶镕六合兮恶用钳锤锻凡圣兮弄丸往复无知识兮

　　思山

南山冬暖北山夏凉白石青萝荆扉昼长冠盖车马孰非黄梁耽之不返实为可伤观彼蜣螂粪辙努步穴丸转蜕高飞饮露绿柳松阴清音可慕纤虫尚尔人何不悟但一其心决然不误

　　怀霞衣大师

回思五峰嵬然天上曾跻危绝坚冰万丈今何失之屯蹇自障吁嗟其怀无由可状雨夜飞灯花拥岸户灵迹弥多神龙密护再欲陟之病不前步踌蹰多端愈加回互念极伤神泣垂瀑布

　　题快哉亭四首

快哉此亭四面风轻大梦谁觉与世同醒快哉此亭花笑盈盈大喜不挠与世同清快哉此亭雪白光凝大乐可作与世同声快哉此亭满月孤明大观无我与世同生

　　　　又

有时间步快哉此亭形神欲飞超越鹏程当中独立快哉此亭不欹不倚正大光明无事跏趺快哉此亭个中消息语意难形一榻翛然快哉此亭红尘不到清梦莲生

　　　　又

金樽玉盏迟日薰风快哉此亭一醉仙翁比兴扪古风雅捉空快哉此亭真正吟翁龙团起雾凤髓生风快哉此亭七碗卢翁海潮舌响水月心空快哉此亭今古谈翁

　　　　又

疏音泉冽古道霜清身心寂尔快哉此亭客来善应敌往不征安无所得快哉此亭笔飞龙虎舌震雷霆变化无碍快哉此亭壁间山水袖里云城掌握六合快哉此亭

　　为陈母周安人作

乾坤定位日月继照百物蕴灵纯德是孝陈母生遘两仪正气柔质刚肠闺中贞志芳龄抚孤拮据胜劳生活有道纺彻昼宵善于严训温以嘉仪闻风受益实女中师子如事父仆若得主内智圆明家声远举形同土苴心烈冰霜洒扫进止诗礼成章人中净品天上净因高超梵侣岂落尘襟名德标世子孙保之光辉今古天地齐眉

　　　　又

大造无朕兮形于众形百物有知兮灵本一灵圣贤超越兮男女无争闺品贞洁兮至道可升陈母降质兮淑气同生芳龄操节兮冰雪合清抚孤甘苦兮纴纺无停女红正命兮今古常经训子有道兮远振家声处众宽柔兮上下安宁垂帘幽密兮兰桂盈庭虚堂深邃兮云霞满楹日月争辉兮千载光明溪山并秀兮万古长凝

　　五言古

　　拟古十九首

大道本诸己求之似转远自迷衣下珠伶俜不复返邈邈道路长落落岁月晚人生胡自弃男儿应自勉彼何为丈夫而我自屯蹇潮水不离海流云还归岫弛求枉苦辛劳劳空去就老氏不新成古德云仍旧

　　　　二

远近望崇阿独独一茆舍珊珊四围竹袅袅烟生白影影见隐者兀兀檐下坐空空无相与寂寂无鸟过欲往寻无路令人空磨磨

　　　　三

层层南山石葱葱石上柏何期栖其中猿鸟相主客野果好充粮野花好供赏猿鸟共徘徊熙怡同所饷石隙有清泚蓝光映俯仰手掬吸一滴毛骨皆精爽柏下足风凉岩阿深且厂寒暑可安悦此外复何想

　　　　四

青山日迥迥白云影依依岩鸟声细细晴色淡微微良辰难再至嘉景莫迟违相将芰荷侣过岭采山薇松花合紫芝满笼携将归呼童快吹火煮薇烹紫芝围坐盘石上共饱乐如痴白云对青山何用口舌为

　　　　五

东溟有九渊骊龙在深处颔下有明珠众珍不可喻其名为如意得之随所欲暗夜生光辉病骨能瘥愈愿得凌霄鹤乘之便飞去翱翔过海左九天可去住入海水自辟坦路行无虑如意真如意踌躇何能取

　　　　六

山中间何为入林寻香草香草芝与兰移来蝶随绕培植在盂盆日日勤灌澡不如在林中清香还更好

　　　　七

青山行不尽烟水更重重区区自往还南北复西东春夏燕北行长杨拂清风秋冬湖南行轻舟到处通日暮先问宿早起候日红花果处处有粥饭家家同鸟鹊巢高枝绸缪累百工

　　　　八

遥遥云外鹤栖息昆仑山伍伴独仙人高远不可攀物尚缘高远人宁耽世间观彼水中鸥飞去复飞还如自信超越当观心所思所思不离世与世决不离于世一无思六合随所之心神已高尚何须问阶梯

　　　　九

水中月婵娟可见不可取再三费捞捷明明不得举鱼龙吞弗入波澜荡弗袪何缘同此物不被世取与

　　　　十

红红石榴果鲜明终必堕艳艳芙蓉花芳妍毕竟落明明不久长往往见执着水覆不再收人老无复少不知心不休只言事不了

　　　　十一

独入万峰里岩阿住蛇虎蛇虎见我来潜迹不复睹击石取火然然松竟朝暮肠空寻藤花衣破木叶补就地枕石眠日出不知午常年不见人自觉形如土

　　　　十二

春风连夜起花木竞芬芳蛱蝶随风舞莺语绕垂杨绿野集樽酒朱楼艳新装箫鼓鸣晴昼弦管发清商欢乐虽云极芙蓉岂耐长燕赵多佳人三五惯成行胭脂划粉面龙麝薰罗裳弹曲多慷慨纤指弄馨香奄忽霜露至一旦成凄凉丰姿在何处黄土变榆桑

　　　　十三

天地何其长日月何其古人生天地间奄忽化为土花木枯还荣人死不复睹伤嗟世上人营营徒自苦天地阴复晴日月出还没人死趋新生岂常耽旧骨天地一造物今古一精神身异性不异今人实古人欲知尧与舜儿女逐时新

　　　　十四

知见争尖新言说空古今天雨花狼籍异香绕玉尘无常忽到来能言不能免语句随风散知见随业转未达安闲地安谈徒自赚

　　　　十五

须眉已皓雪顶露皎如月扶策进不前百步歇十歇为道当及时侵老色力怯光阴不可待黄坟多夭折少壮不努力衰老徒嗟咽

　　　　十六

不住孤峰顶常年烟水路病到独何悲乞食难移步卧地孤独舍厌弃无人顾痛楚觉夜长吁嗟向谁诉肆游千样好病苦实难度愿得同心侣复同济胜具死生有所托厄患相卫护空想发长叹焉能适所慕引领望天晓垢衣多霜露行人未见过寒馁无为厝

　　　　十七

中秋皎月光溪山照微凉疏风流细细星汉灿煌煌月下八九雁联翮横成行遗音空索索客思发幽伤春见雁北往秋见雁南翔往返竟何依徘徊欲断肠茫茫宇宙内何处是故乡

　　　　十八

客从远方来不问亲与故相迎归客寮饘粥共朝暮住时同骨肉去时无恋顾欢爱无绸缪不同鸳与鹭明月对清风何益恒穆穆

　　　　十九

皎皎明月下明明水晶宫人生无百岁此境不多逢此境不多逢徘徊仰虚空故乡隔万里明月当空中亲朋同瞻仰忧喜何不通

　　赠宝檀上人之南海

秋风渐渐凉秋草微微黄芳菊正吐蕊露湿将成霜此去谒名胜随缘礼道场地远境差别天宽路与长饭店有婆子点心周金刚路畔山泽里何处无贤良逢人须下问为道时参详得明真际事不虚涉远方如或有未悟还来到我傍观汝眉与眼为汝细敷扬

　　读痴僧传

昨阅痴僧传痴僧真是痴更有知痴者传言语大奇无痴不见奇非奇谁识痴痴奇相与耳结牖为心知痴亦可为奇奇中亦有痴形名虽有二就里无参差痴奇易可晓奇痴未易知爱与痴人友非痴复何疑我亦慕痴奇求痴不得痴我亦爱奇痴求奇不得奇信是天性然强之何能为

　　阅宋僧书藏经卷

残卷墨犹新纸坚色甚古历年经数代移徒处何所我今既珍重前人递相抚愈传愈见奇流布永不腐欲知不腐因精神如生睹细观行行字点点不越矩墨汁绝重轻首尾全灵府收之笔管直舒之几丈许处处见心力冥与天地伍嗟哉世上人作事多相侮小艺尚不成大事何为聚试看前代人工夫慎斤斧纸墨乃尔强道行知恒溥从来见大造不孤人所苦贤哲宜勉励学道岂莽卤

　　读紫柏老人集

维我大雄氏隔城掷巨象涕唾金轮位寂安雪山上贫彻虚空骨乃尔无遮障魔兵飞雨发顿入光明藏能使六师徒倾心知所向百亿日月光堂堂难比况达磨涉险来孤危少近傍神光未委命触之寻迹丧毒流至漕溪恶发无涯量二宗五派支旗鼓各宣唱马祖霹雳舌临济生铁棒张弓与擎槎或擒复或放机用离言思斯道独神王嗟哉何隆替缁徒皆俗尚绝无狮子行群群野狐样法运赖有灵哲人斯仍降搂空佛魔窟扫尽尔我相教纲理颓纲宗风善始畅千载待一人灵机殊有仗远续劫前灯重昏还大亮铿锵金玉声春花莫与状活杀在掌握出没超伎俩南北之东西血战无生将

　　赓熊翁韵

自古长安道知君已过关朝中大有道方外信无悭圣性犹龙叹仙标携鹤还是书不厌阅剩语亦应删心已栖莲域迹权寄市阛簪缨继远世礼乐正诸寰清白时临水孤高日对山几烦珠玉句破我耽空顽地隔身随远神交兴不阑千般神变化两鬓何愁斑向上有真鉴幽居不独闲自惭猿鸟类无计逐高攀

　　赠六藏禅人

参禅莫执着触处要活泼大道贵平常至理忘穿凿举念都是病放下孰非药将心求妙悟无绳还自缚

　　　　其二

远自博山来今将博山去磨我脚已穿拽尔鼻不住迎面须弥山随身猛火聚不知往来人往来依何处

　　过吉水陇洲怀晋翁刘孝廉北上

两次叩君堂知君好处去公郎喜我来相陪观樟树春日色迟迟春莺啼处处树古根结深干大枝繁聚顶耸参云霞数丈未可目腰粗佩鳞甲六人围不住橹鸟几高迁游人谁独步今古岁月长春秋多霜露此地樟成名大樟亦多数唯有此树神声名超万户木古尚尔然人材应自悟此中有哲人大有尘外意尘外小太虚岂可比庶物我今绕树行谁知绕树趣趣深未易知知者可相续

　　拟古长诗述志

维予穷陬子少小知归心十二学茹素十三期山林十四背父母出外任浮沉路行恐人识潜行窜苇阴惟怕父母逐不畏虎狼临白日走芦苇夜宿傍人音别家有数日树下遇阿师我即接足礼师问何所期我具陈本意师乃纳受之携我过瀛洲憩锡黄洼里恨发不疾落求师不照理私自而剪去师乃许灌洗剃削快如风顿阶苾刍体随师乞食行行到飞沙村村头有神庙同师内居存存居四五载事师知寒温每闻过客言缁子有所尊不是游讲肆便可参悟门荏苒荒村头与俗何所论即今有高人久住清凉山嘉号称空印高行疏往还日登空王座时验祖师关座中万指绕门下多凤斑兹师紫金色伟然不等闲目深秋海碧眉秀双翼翾耳长厚有轮齿密白且坚鼻直双垂瓜血丝圈盈颜平坦无墙堑慎独与人宽一见如父母再见披心肝人称活文殊见者得心安仁者宜早趣错过自颟顸予闻过客语心英若风兰移时告本师师呵面生寒回互不敢语踌躇逮半年欲行不得行师苦固遮拦一夜叩圣前细诉辞家缘本意为性命此地何留连师既不欲我我即窃逃迁但不忘师恩怀师如怀天参学事已遂归来侍膝边圣前祝愿已半夜乃飘然朦胧月色里躟躟独翩翩夜行四十里黎明方息肩兀坐垂杨下思师泪如泉迢迢自兹去茫茫何时旋乞食复前往悠悠望远川离师日渐远途长步渐缓朝行夜投宿倦息饥吃饭冉冉二旬余遥见清凉堰步步向空行进山多梵苑古寺三百余新刹百多院隐居小兰若不可以数挽风猛暑犹淡山深古可征涧藏千载雪石掩万年冰岸峦挂星斗五峰摩天青日月光可掬云雷奔下陉幽壑霞缥缈崇阿岫杳冥异花不可计细草亦难名长松杂万木参差接羽翎离离光艳艳郁郁气馨馨异境与异人变幻多异灵摄身光如镜金灯若飞萤琼楼挂金缕玉殿悬金铃供从天上来人向定中惺微妙数不尽一见轻身形自离乡未久土气多粗疏举目无相识彷徨暗嗟吁如何得接引舍身在灵虚东寺宿一宿西林觑一觑蹭蹬半月日逢叟旧识余叟名名守心瀛洲过我庐指引入禅林胸襟略展舒初进西林谈再进狮子窟一入狮子窟心安如旧居谒礼印大师投诚侍经书闻经多有疑咨疑多破除事师仅三夏慎终笃如初随师入京都我年二十二畴昔善根薄懒厕学者类不白于大师私行无顾计学者闲古董一切尽捐弃复到父母乡见之如天坠咸言韩湘子于今重出示父母逼还俗亲朋佥与譬在家可修行何须欲远驶父母好顾盼亲朋易相贽俗心不易解不语亦不二亲朋接连来父母每挥泪住近三五日一朝作辞意借言省本师还来不远至是夜自得梦梦见一齿坠母亦向我言今夜梦奇异绰约一妇女丰姿世无二上服垂过膝下裙拖覆趾上下纯白绫绫花壮碗式白帕罩云髻玉环为耳坠形色衣未分眉目更殊懿眉湾似初月目湛等秋水丹朱点重唇葱白露纤指璎珞网肩颈天香随身起超超趣中轩盈盈面微喜我见不敢前彼言我辞尔只来此一次再见必难矣言讫出门去不知其所止我见母言梦与我梦可拟胸中自惨然不敢露其齿恩爱今永诀因缘必有以拜别父母已目顾妹与弟忍意出门行离情绝依倚遥遥就正道脉脉循旧履复省剃落师师见大欢喜闻说欲他往师心复不美脱身上好服皆留供本师寻一旧长衫碎布以砌裨行心懒细刺粗针略缀之缕片百千条条条挨次縻一片有四边上縻余下緌縻之次鳞鳞緌之细累累青蓝若鹑毛风吹乱披离着之礼辞师师送长叹欹徘徊古道傍相望各生悲师老缓回步我自随路驰是时十月初清晨有寒霜头上无竹笠身下无绳床手中无杖策腰间无钵囊孤孤叉手行乞食借碗装食罢还人碗随途不厌长初道经齐鲁齐鲁逢年荒乞食人告苦竟日不沾汤两日或一食食不论温凉冢边拾杜梨粪堆拣枣尝口干带舌苦乏食兼乏浆行有一月余乃出饥馑方再道经吴越吴越是丰邦初参雪浪师知名不易扬再谒云栖师末世大慈航飘海礼洛伽慈誓圣中王摄人游水际身心入苍茫粪壤木中虫安能远翱翔灶突鸡肋处宁知海汪汪潮声响暴雷浪起立如墙云接山岳动日映玻璃光瀛渤渺无涯进退妙有常造化二仪髓容冶百宝藏生机活如神消长观阴阳水中标拳石石坚如金刚梵刹倚玄崿净宇生清香水晶映碧殿琉璃悬灯煌岩岩有隐士林林有竹房应身三十二圣凡俱莫详延延将欲返温手复上堂告别大慈师问船望高樯扬桌乘顺风一夜出海洋寻问天台路神往石桥傍路路有接宿处处有贤良初抵凤化县有塔坐高岗拜起观其额布袋和尚葬雨阻二三日天晴行伧伧细径绕高阪穷山历大荒初宿弥陀庵再宿天峰寺将上华顶峰雾厚减人志崖高涧水黑草莽溪径芘到寺冷寥寥寺老失赑屃不知何代修老僧八九位天晚已安宿明晨登绝顶顶上碎石塔寒光孤耿耿仰天在咫尺可以闻咳謦冲虚入冥搜肆眺发深醒茆屋五尺高四檐挂冰冷屋中一老僧畏寒不伸颈向前礼其足垂目亦不睈识僧是道者不敢轻动静将别再作礼赐我一麦饼下顶半中腰有庵稍修整前有洗砚池左有甘泉井额名太白堂居者有谈柄一座稍倾谈相怜经夜永我言欲隐居主人喜相领天光过早饭相将过西岭古洞名王经林石颇幽迥野蔬可充粮老林足有柴傍崖便结构此身宜活埋庐小虽易结钁鼎无安排转身太白堂暂别作计怀去访天柱峰隐者亦相偕盘桓六七日语意无少乖因说居山事隐者喜同谋高明之国清处处喜相陪具备钁与鼎麦麸六七盔刀镰各一握粗碗五七枚隐者同我转亦同到岩　太白主人迎笑言何迟回主人共隐者就日伐山槐平基竹破篾刈茆枝编坏劳劳不数日庐成可安绥隐者众相贺山茗各数杯隐者各自归我自虚徘徊万虑归往古一身若坏坏肚饿方拨火种火深埋灰苦菜烧淡羹麦麸蒸粗　初餐舌尚馋久服体亦膭晴明拣枯樵雨暗坐痴呆破碗代灯盏竹筒作灯台不浴头盈垢无语口生埃苫薄漏成渠壁疏雪拥腮山鸡报晓早孤猿啼夜哀鸡寒傍屋宿猿馁推门来野牛状似虎山羊声若孩形容几如野鸟兽无疑猜灵渊只见湛心华逐渐开一年觉有进二年返成怠静久动横生工极魔为灾欲要求妙悟欲要博高才欲要能诗书欲要广室财九流俱乐会百家俱乐裁冀名覆天下冀身成圣胎纷纷诸念起念念不能隤自慨动魔机工夫略且放倦时打酣睡醒来闲眺望容容三月日异念略隳荡重复整身心一念无背向惺惺复寂寂寂中细揣量万物形虽殊虚空本一样虚空既不二真心岂二相古今是一人乾坤无二状我为太白时逸句称绝唱我为右军时大书无比况我为达磨时东来传向上我为玄奘时西去博经藏寿命曾为仙富贵曾为王百家皆自艺九流皆我创事事已做过古今名已畅不会大受用私心自成障在世多少书佛语盈巨海见成穷未尽何为别主宰往时如有阙补之犹未阂如或见有阙多是博未在不谓古全尽来期还有待不是弄潮手何得妄新改前后皆是我全阙亦唯吾补阙非私名阅全非汉胡遵古美犹妄私新岂可乎诸妄不可图欲图皆已图展转再展转剖刳重剖刳反复几千番诸念一时枯试问身后名身后欲随受不受即不知不知有何有大莫佛名大久莫佛名久界外复界外佛名有未覆劫前又劫前佛名亦不嗅嗅之劫可际不闻无穷究无穷较有际佛名无半昼覆之界可量未覆无疆囿无疆较有量佛名如小宿佛名不周恒世名焉溥旧古今参玄人此心何通透坚身欲常住光明同金玉设使同金玉无知土木属二仪尚销殒金玉何所趣佛身不足贵枯骨何所欲肉身都常住僵骨徒为辱除是利有情一火为高录冥心向上人此念不可续十四而为僧未曾见欲色寻常不见有静中觉未殛立地超圣谛忆此未一值因此一念滞工夫不着力观身对青山长嘘自追恧何为此山中此念犹不息此处若不息当于何处拭此念如不诛披缁有何识披缁又且置何事来山崱细推身与心必竟谁起意心从多劫来恒与色相织心欲经已久何谓不曾遇身假四大合地水火风聚聚散本无知悉能思欲具色真爱其身初死身还住何不抱尸娱而反生恶惧欲果实爱心应与鬼相触不惟不相触斩殃远逐驱身心各自分既不敢依附合和亦身心胡为作美务形色无久常人情易起灭我与彼亦与我绝彼亦绝交情两交爱夫妻生有别世间颠倒见缪作金石结金石亦非坚况是野马掣海岛丹仙子固身不夜泄世上丈夫儿天伦自有节闺中贞女郎夫逝心随竭此虽生死情尚能有刚决如何超方人此事还未瞥思想独伤神奋发脑欲裂惭惶父母恩两目泣倾血孤心挂寒空死志坚如铁欲在此时尽道在此时彻身心应尔空此事方亲切不见有凡情从何求圣哲岂同野狐禅显异作妖孽举止似融通寤寐无殊辙蕨芽春正肥饱食安且悦不那猎人见到处为饶舌人迹渐有来盛来不可辍作意移深居他山卜幽穴中夜离草庵晓蹑石桥雪石桥多隐者分榻愿共歠自问心不住下山如鸟　回望山何妒慨自根下劣径山访同参长干避暑热秋初登九华次问匡山路零零旷野孤迟迟冬已暮鄱阳湖水寒晚照方开渡到岸问归宗入寺探其故开先寻墨池黄崖观瀑布山下游已遍山上渐高步山灵道气深夜行不生怖但见有烟庐必往一瞻顾地幽人亦清二俱可羡慕干罡岭最高矫望云雾护问路于隐者隐者喜偕往樵径细如丝雪冻随迹响上行十里余清逼人气爽行至极顶处举眺绝高厂地名金沙盆其形凹如盎昔人曾结庐人去庐失掌庐矮萝茨深萝与庐结縔拨茨入庐中土坑生青菵打扫一箕踞寂然喜偃仰恋恋不欲回颇奈无其饷还同隐者归留我过岁旦正月下九江持钵早至晏乞米足十斗所须将米换市一小土锅又贸二瓦罐换碗换刀锄米乃去一半剩米四五斗归山如奔电一日竟至山心胜不知倦明晨二月朔晴爽无雪霰挈米带火包归庐如窠燕山高春色迟野菜青未见草里拣枯叶土锅经夜炼经夜煮不烂合粥囫囵咽春深野菜抽夏到所事便门前二石床四平厚三尺横阔一弓余纵括长二戟曝背为卧具客至作几席晒芹补坏衲事事皆不逆石下一小池水足供朝夕耽空空作窒嗜寂寂成癖沉沉可三载不栖亦不怿反疑大圣人何为空役役不觉空为祸安寂恒自适一夜踏空行虚空忽尔释乃见大觉心土木与瓦石有生还有灭有损还有益损益非亏盈生灭无今昔明明大圣心何为堕偏僻不因此夜行几乎成死瘠知见向空抛空寂向有掷逢场任西东岂在竿头噱死睡何虚弃恶梦还可绎恶梦还可绎好梦宜狼籍岩穴深处人梦梦可痛惜即今不努力梏桎还羁缚前圣与后圣互相为良药不尽烟水行我心还执着复下干罡岭诸方历绰绰名山古道场一一不忽略育王礼舍利景星度炎燋雁宕过支提万山直　武夷问仙骨赣州睹瑞经飞雪度梅岭残冬到祖庭礼祖像如生润色光荧荧坠腰石中凹皮履甚美细香火百千秋楼殿壮次第蓝桥一溪萦青山四围闭闱闭如重城层层如埤堄中间有肥田可以千万计僧徒千有余春耕秋有穧灵区造物工斯人有斯地询谒憨大师采木未归轚明春末方归一见即有契适师有他行礼辞归南岳初上祝融顶当空独卓卓遍游七十峰古木抱幽朴独凌石廪巅三湘望可濯缚茆石廪下翛然自汲斫四山雨落花满径无鸟啄万木凋残叶遍地是蝉壳东岭宿回雁西林鸣红鸴极目天水际苍黄谁先觉悬崖偶自崩石落如雷暴毛羽都惊慑巨木辄摧剥自觉山作恶冥心自超擢西岩有隐士草乌为日用自羡味清奇好事与人共侵早持一钵进门两手奉我见喜不禁感激且珍重初食体极轻再食而意纵食罢去采薪不觉为风中夜回洗足时眼角一丝痛独坐交中夜药毒忽恶攻神气向顶飞脏腑结冰冻偶尔不自知苏久知药弄独自不敢动伏伏如在梦四肢汗暴流五内忽空洞天晓无人来汤水无人贡望人无人至隐者送乌来呼我不能应隐者忽惊疾问我知药误失颜悔唉唉与我煎汤粥事我无昼夜送乌还自吃载吃载自骂药自甘心死误人罪难赦事我三月余病深不见瘥汗多血气衰皮骨如枯草大死去七次小死不可考气色虽微微心地犹皓皓山中乏医药病中信难保天假旧知己远来衡山道闻我为病挠忙忙星夜到见我泪如倾山中遭此恼接我至云阳配药自篵捣秋末交冬初调理逐渐好其病方才好论经复太早气减风日增病恙经年抱云阳住二载愁病难除讨甲寅过邵陵初住驻鹤坊主人接我来殷殷供粥汤灯夜伴我坐煎药每自尝病非一日痊城市难久常间过无念阁起坐自安详赖遇诸贤达怜我病何央鸠财给汤药给食给衣裳择地双清后为我结松房本意为调息无心构栋梁日掩摩竭室时据维摩床僵卧已十载渐成一道场此是澬水灵非是我能昌吾今四十五道行一未就四十而不就苗也何其秀马齿日渐缺鹤骨日渐瘦回思南来心神驹千里骤身衰心未衰岂惮面皮皱一旦病轻时楖栗横宇宙

　　紫竹林颛愚衡和尚语录卷第十八

　　　(杨州府华严巷敬佛庵剃度孙比丘尼旋义
　　敬刻
　颛愚先老和尚语录第十八卷计字柒千九百
　　四十该银肆两柒钱陆分四厘仰祈
　慈力加庇庶得人人悟般若真空个个证菩提
　　妙果
　康熙十五年四月　　　　日楞严藏经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第十九

　　住南康府同安寺嗣法门人正印重编

　　诗

　　五言律

　　赠彭工部

青铜彩凤集绿柳娇莺鸣香殿三天上花宫百宝成开渠分月仰凿石动云声自古长安道曾修岩下盟

　　贺五台曾明府六帙

曾作中州牧因为上国游庭椿鹤共立门柳翠同幽花甲重添日风光不老秋圣朝新雨露还有凤池酬

　　寿思履王明府六帙

霞山耸翠色澬水长清流鹿集依山苑莺鸣绕帝州云霄抗旧志花甲度新筹香篆千秋日岗陵上可浮

　　南阳殿下游南岳过五台庵以墨竹菊见赠奉谢并赠行李

棕驾来方外仙标逸不群菊梅生可摘松竹翠堪分有意寻岩壑无心博见闻衡山自兹去回日接风云

　　贺灵山屈居士诞日礼佛饭僧

年老知归佛生辰喜饭僧不祈天上福惟续劫前灯蔬水同兄弟莲花结友朋南山松柏好瑞霭碧层层

　　次善长徐公韵并赠行李

相逢拟结社离别欲销魂去路穿花坞停舟沽酒村风光尽客舍幽兴到家门记取云山约三生石上论

　　赠复公归匡山

香炉峰上寺流水绕平台地接东林胜人承惠远才层云穿树翠细草衬花开留意寻幽壑结茅待我来

　　赠青阳李公北上

阅史洞千古修禅在一心一心超物外千古只如今凉月照秋水寒郊催夜砧明年丹桂发香远送芳音

　　山居

盘曲千峰里危庐倚翠岑泉声乱鸟语枯木间芳林石径穿云细荆扉落叶深几回忘住处山色碧森森

　　　　其二

虚堂雨滴声秋夜虫音响独坐意何为幽哉神益爽无灯若闭目寻物全凭掌八万四千臂今知不用想

　　瞻白孙侯为罗城令赠行李

君有渊明兴我无惠远才升冠思旧履遗草见新裁八桂花盈市三湘月满台云车自兹去雁语几时来

　　桦皮笠

方顶似孤峰周圆如小天雨中能避湿日下可遮暄曾覆千林雪遥沾万里烟飘零三十载唯尔是同年

　　藤杖

出自冰霜地形枯亦有因相将恒不厌到处若为亲海渚刺朝雾天涯探晚津溪山与明月独与去来身

　　放生鹅

鹤鹿本仙致畜鹅亦颇清声高能壮志步缓自无惊茹素离贪浊浮波觉迹轻居庵四五载僧诵解随听

　　蝉

曾推车辙粪转蜕便高飞饮露知清尚栖阴远害机孤吟醒旅舍繁噪乱斜晖疏柳盈青碧幽闲尔独归

　　蚕

蛛网能伤物蚕丝为益人好贤多自损利己必疏亲谏国甘刳腹喂鹰喜割身偷生徒卖履君德独天真

　　蜘蛛

腹大食无厌足长快有余当空能结网白昼善潜居物到即时缚自牵便处诛伤残终有报雄耀又何如

　　萤

萤火一微物何因身有光林间疑虎眼空里乱星芒雨湿犹能亮风吹亦更狂天人光未见推此信应详

　　灯蛾

投明不及暗好事那如闲岂不识灯火偏然爱往还焰烧全体烂油溺举身难虚死既无益劝君安壁间

　　蚁

身微多智勇曲穴极工精胜斗能排阵远征自有程物粗集众举移徒抱儿行巨细形殊别蚁灵见性情

　　雁

南北知时往春秋遗远音群飞成次序独识见萧森食息择幽旷清贞无乱淫雁丘千古月寒色照人心

　　促织

促织健于斗幽音响复清急啼经夜永疏杼刺寒情远客魂无定孤心寐不成秋残能几日切切为谁鸣

　　鹏

鼓风辟巨海舒翼摩高天丘壑难栖迹春秋岂记年抱生在远旷求食入溟渊物贵尚希见易知未必贤

　　演古

吾无隐乎尔遍界不能藏地结山河秀天纬星斗光春深蝶兴醉秋杪雁声长试看月中桂折来寸寸香

　　　　其二

吾无隐乎尔遍界不能藏临水休疑影寻梅莫问香头头无间隙处处岂乖张异草白云外都原是故乡

　　赠龚大理奉　命赏边

钦命出关右赍金济远边不辞沙路险唯计塞城坚古木秦时树清流汉代川归来知有道天下士心全

　　寿本来居士五十

莲花结净侣贝叶自明心学易年方胜磨砖道转深尘中能作主劫外独知音远望南山上相期紫竹林

　　赠冉三尹行李

才良堪国佐仁恕使民思此地方为福高车又远驰鹤琴清自壮花月雅相宜密意从今契逢迎信有时

　　赠若讷舒公

辞柔悦众心行美起人意水月净襟怀风云壮志气濯缨二水清极目四山翠乘兴探幽奇烟霞情可寄

　　赠思履王明府

今闻政有望昔论见无差百姓孰非子万方总是家堂高多得月市净胜栽花自具盐梅手能调众口夸

　　赠魁宇郭都护

备兵出远镇征马去长天一箭双雕落长缨万首连山清没虎迹海静息狼烟直待封侯日归来大纛悬

　　赠武林逸度黄公行李

相逢日尚浅相感意何深独有超方事非同世俗心风轻催去路月冷傍疏林天竺旧游处难期再过寻

　　寿郡伯澹然黄公六帙

召伯清分地从游政自贤江宽鱼得跃日暖草争妍爵禄三千重风光六十年春秋乔史上不必更求仙

　　赠别驾路公

仙标来楚地洒墨散霞光龙虎生风雨松梧滴翠香化机旋指掌浩气养玄黄拟结莲花社盟同西岳长

　　寿郡侯杜公六帙

万亩分春象千花拥寿觞鼎高腾绮篆樽美泻琼浆周甲年方胜增筹禄更长民心恒与乐歌咏祝如岗

　　赠孝则车公行李

河淡云轻度风微秋渐凉四方君也志三益友之良问路谙乡语停舟傍桂香自来诗胆壮名战喜逢场

　　东阿道中

孤杖侵寒露长途无客前明星犹在树曙色半横天去路不知处来时未记年一身何所寄万里自随缘

　　秋夜露地乘凉

秋夜暑犹在独眠露地风星光摇树底萤火乱空中好景随时异长天到处同有生俱作客谁是主人翁

　　炯公何部郎见访

云舄辞丹陛仙乘出紫霄帆迎湘水上路入楚山遥博野秋光净微凉露气饶因从岩下过一见信同条

　　郑太白太史见访

芳音注已久今日喜逢迎气并云霄远心将海月明图书联北斗翰墨重南城遗我扇头句深知道在情

　　谢给谏见访

六月日方炎幽林暑不到全无世上思岂有山居好溪月演真文花禽谈秘奥忽传天使来深入烟霞道

　　谢马明府送衲衣

惠我千针衲宝为百福衣胜叨施力博深愧道心微石耸层云碧松新满月辉披之勤礼诵相与共归依

　　为岂凡金副宪作

宿乘菩萨愿来现宰官身已透生生意全无屑屑尘弓弦清磬响剑气玉毫新大用随时发圆通本一人

　　赠惕若王公从乡试之闽吴

林深思月照鹘俊欲天飞不有金兰契宁期藤树依吴山瞻海曙闽岭入云微禁籍知名日遥迎骏马归

　　郡侯熊翁见赠佳韵赋此以谢

重阳先六日五马出郊来秋蝶犹春舞霜花迎露开寻幽忘鸟道得句见仙才期结东林社莲从石上栽

　　游龙牙寺

昔布金砖地今成腐草田磉礅如旧列石磨尚相连山带攒眉思溪含噎气言空余碑可读兴复在何年

　　游白鹿寺

为访德山寺因从白鹿过残碑苔藓隐屋漏鸟蛇多阶砌沉荒草龛床引薜萝铜钟得出土兴复事如何

　　礼德山鉴禅师塔八首

威名千古重遗迹至今存度火机先荐孤峰记后尊钵持狮子乳棒断野狐魂四海参玄士几多入大门

　　　　其二

点心从饭店归命在龙潭毁烬五千卷巾瓶三十年根深干自大行重德应先愧我瞻依后真灯可许传

　　　　其三

龙牙碑独泣白鹿钟伤神远望德山树遥知梵宇新入门香有气礼佛地无尘老柏与双桂鉴师常住身

　　　　其四

吾师每说法曾未立纤尘何事手中棒反为膝上痕佛魔原未有物我本无因请看猿呼影方知枉费神

　　　　其五

颓砖遍地寂古木荫山寒碑有昔时迹寺无前代宽龙潜知守戒鸟集喜偷安闲杀手中棒应将一举看

　　　　其六

病骨不辞老枯藤如旧狂因来朗水曲独眺孤峰傍柏子流香远松烟极目长吾师常说法青殿倚山光

　　　　其七

儿孙千载下衣钵万年长自是灵山在亦因道祖光猿依枫树古鸟弄柏枝香不见崖头老推师再上堂

　　　　其八

临济三遭棒儿孙次第新未闻善德老曾打是何人虚事传成实流言返作真知师手里棒究竟本无因

　　游武陵溪口

欲卜桃园隐因过帝子家金茎多瑞露玉叶溢红霞淡白孤亭月清香上苑花仙枝真异俗劫外有灵芽

　　赠觉花林茂才

客路同相聚心知自有缘欲期出世外应识未生前物物非他物年年是旧年直须与么会劫火是青莲

　　赠惟高谢茂才

幽质宜偏僻芳姿喜净深清香超俗味淡色远尘心孤洁堪方玉名高不说金灵苗空劫外能得几知音

　　次朴先刘公韵

廿载卧烟市未忘岩穴心伞居思大树竹隐慕祗林瘦骨将垂老痴狂犹未禁逢君如旧识方外独知音

　　赠邑侯

一锡从云水三生访旧缘先闻邑得圣今见地多贤瑞草乘时秀名花到处传仰观松顶月清白可齐天

　　赠真复谭公

定力从心净慧根本性灵思修真自复持诵念逾精种竹为遮俗栽松喜并清我来特远访再结白莲盟

　　赠闲闲陈居士

闲共白龙隐山深别有天避人唯念圣求友自知贤竹影摇空翠松阴结暮烟欲明今日事须信未生前

　　礼青原祖塔(八首)

曹溪承密印来住青原山质直心无巧平常语未艰云深迷鸟道溪远隔人间千载重新日应知不等闲

　　　　其二

达磨单传旨从师两派分初开枝重大垂荫叶纷纭滩激瀑如吼渊深浪不文五位君臣语儿孙爱逐群

　　　　其三

米价家常话传闻遍地新但能了未有所事那非真色色广长舌声声坚密身渠侬生活计全不费精神

　　　　其四

高盘双象岭深入一龙溪自古真山水多为圣住持苍崖还旧色乔木吐新枝好境与人共俗心难并知

　　　　其五

殿耸云生栋池开水绕廊鱼欢吹浪响鸟语带花香梵呗清闻远幽钟觉梦长夜来独眺望无地不名场

　　　　其六

祖塔标云外慧灯照劫前溪山常自在猿鸟几更迁喜得中兴日知为别有天龙神时密护此道大生缘

　　　　其七

崖畔黄荆树传师手自栽枝垂欲凤舞干老作龙腮古字难于读真文不用猜山灵护法在此木有神培

　　　　其八

山深多宿鸟荆老复生儿欲识青原主应知白社师家风全旧业法道自新奇人境性俱寂何曾有悟迷

　　赠旋观王公

十年知有道今日荷清光已跻三贤位恒居四摄堂圣朝真羽翼法苑大金汤因识螺川上从来佛日长

　　赠平田刘明府

寻僧入古寺乘兴过西峰见性能超俗谈心妙合宗疏林通细径晴日影长松密契生前事清闻原上钟

　　为幼潜王公题墨竹枝

倒干苍龙起垂枝紫凤翔从来君子道自是不寻常孤洁知根本清疏见节长因兹雨露胜滴翠日生香

　　谢郡侯李翁赠米面

偶来禅坐处一见谓先识半是乡情重多因圣性直遗粳怜我瘦分面荷君食好共华山上云霄次第陟

　　为云　郡侯熊翁见访

镇日响明德无因接净光偶来深竹里顿集雨花香径仄转幽密林深送晚凉抑扬超楚俗重见赵公堂

　　留别任之郭公

初到螺川上逢君信有缘但知身是幻无别道堪传护念能仁寺安心古佛园此行期未远回日共超然

　　为给谏熊青翁作

多年辞锦阙逸老爱疏林天地庐堪蔽溪山画可珍随缘阔耳目无处不身心时上欧峰顶清闻钟磬音

　　寿旋观王翁六帙

仙翁推己卯花甲喜同周贺客遥知众山芹宁敢修聊缄一二字犹祝百千秋如得逢迎日云霄共上游

　　为给谏约生熊公

春寒积雪重。天谏刺云来。雾密山常隐。林深冻未开。为寻鹿苑迹。因见凤池才。谈到无疑处。方知不用猜。

　　怀郭首龙居士

知君夙慧大。乘愿入今时。处世能超悟。居尘为导迷。饭香发旧廪。荆老布新枝。遥忆螺川上。青原月满池。

　　怀素而郭公

麟龙次序至。门第自高崇。圣性期先觉。佛乘信不空。培兰宜独秀。种桂并成丛。香象归依处。昭然心目中。

　　赠孝先刘二公

三度识君面。此回方会心。放闲惟自省。清尚待知音。不欲酒场胜。欣然茶战深。非因宿有约。宁得契同金。

　　赠石者朱部郎

究取真常乐。休将物我分。身心同聚沫。世界等浮云。应事先输己。同光漫逐群。青山结白社。相与细论文。

　　赠叔监邹孝廉

已具金刚骨。能为智慧身。安心不住相。护念自超尘。报母修真果。延僧问净因。共结竹林友。清闻日益新。

　　再过青原

有意曾参去。无心又到来。山还旧面目。人已半疑猜。知我祖灵在。求贤天眼开。慧灯如续焰。须赖却前才。

　　　　又

七祖栖真地。灵源来处深。有缘我再到。无圣共谁臻。花竹堪供眼。溪山漫语心。春来连夜雨。滴滴海潮音。

　　赠安于刘二公

三年来托钵。大事为君贤。廊庙根基远。祗桓道义全。惟知生可护。无别法堪传。自惭猿鸟队。何以列芳筵。

　　赠安世刘四公

六月炎方烈。喜迎江上风。傍松心自寂。近水影随空。听鸟生机露。观帆客梦同。故乡何必问。无地不圆通。

　　答元公黄居士

未识神先与。观光念独空。大雄能自在。善应本圆通。坐断孤峰顶。踏翻海岸东。令人无觅处。千古仰真风。

　　游金山寺

万顷波如镜。山光影次中。银盘托翠殿。金乌出琼宫。水合云天碧。灯联星斗红。神龙恒出没。大彻忆元公。

　　游焦山寺

水净玻璃界。光清涵翠微。殿深多鸟宿。江远到人稀。古木流霞色。苍崖佩藓衣。胜观酬积慕。不觉践西晖。

　　访朱泾船子道场

久慕浮沉意。来寻古道场。孤舟无处觅。寒像有余刚。寺旧接烟市。僧稀少法堂。瞻依空自惜。无计续清光。

　　　　其二

桡下无生口。死生权在手。不知顾命鱼。正遇垂钩叟。明月照空阶。清风摇断柳。独怜昔日舟。今已为谁有。

　　　　其三

含虚鱼口大。钩饵若何施。斫尽南山竹。空垂东海丝。真心惟自适。明眼许谁知。独有朱泾月。清辉如旧时。

　　　　其四

三纪烟波上。单求一个鳞。却将穷性命。番作覆舟人。漫拟屈原梦。宁同范蠡身。清歌惟自许。千古韵犹新。

　　七言律

　　怀霞衣和尚

昔年亲到金刚窟。此日沉沦失老翁。清拙独难酬法语。薄缘何再列真风。山间烟水千重远。月照晴虚一色同。每绕旃檀心未尽。几回梦入竹林中。

　　和车大参韵

绿柳红桃溢目新。溪声山色更宜春。樽前把臂金兰契。石上论心道德真。绳约结来犹彼此。烟霞醉后何疏亲。道人别有情深处。不是白云自在身。

　　寿太常刘翁七旬

朱颜皓首拟商山。城市韬光疏往还。几向乌台瞻紫极。每游鹿苑扣玄关。年来七十增花甲。寿到八千献彩斑。掌上灵芝今已秀。清心好共白云间。

　　思乡

落魄江南二十载。杖头曾未遇家音。椿萱定已头更雪。邻里谁先骨化金。南北地分人杳隔。关山天远月同临。此生料在千峰老。何竭青乌一片心。

　　怀旋湛师

忆昔曹溪得遇君。相依半载遽为分。自知钝鸟栖岩下。每拟神驹度岭云。冰雪独侵山寂寞。雨花应绕座缤纷。几回对月思交者。情想偏于重处勤。

　　次耽野山人韵

请君入社意何如。陶令曾游惠远庐。檐下疏窗堪对月。门前近水任潜鱼。明心还是单传旨。遮眼须凭几叶书。莫谓世缘难摆脱。秦宫汉阙总成虚。

　　次紫萝居士韵

踪迹留连隔翠微。经年卧疾怨相违。眼前世事随时尽。物外空山何日归。七尺枯藤同我瘦。五峰岩鸟傍谁飞。知君有意寻幽谷。石上松间可共依。

　　次车四公韵

漫随霜叶论浮沉。独向空林幽处寻。柏子树残亲见道。桂花香发已明心。世间名利有清浊。物外烟霞无古今。好展襟怀包万象。云高水瘦示秋深。

　　怀清海吕居士

昔年结夏在沣溪。吾道逢君有护持。别日曾期即复返。穷途不料转支离。流云万里归空谷。冰雪千寻堕净栖。几载远违银雁隔。道心应是胜当时。

　　和太常刘公韵

作家无过马师机。一喝如雷绝百非。照胆当台全体现。吹毛出匣倚空挥。白云峰外须回步。明月岩前漫掩扉。若信超方别有事。莫教虚度薜萝衣。

　　和孝廉王公韵

蝉声昨日始鸣秋。云澹长空水澹流。识破目前俱幻梦。相逢石上即清幽。青山深处徒寻拙。白日随时莫问休。镜里不须惊病老。沧瀛岂逐去来沤。

　　游冶城栖霞寺

深岩峭壁隐金容。紫气红霞绕几重。遍地渠流八德水。参天翠叠万层峰。池分蝉影高低月。谷纳鲸音远近钟。四绝寰中此第一。浮生能得几过从。

　　自述

一自为僧学苦空。溪山行尽意还同。衲衣初染西山雪。孤杖横摇南海风。侵野云霞生面上。寒霄星月落盂中。于今卧疾十三载。向后余生未可通。

　　　　其二

萧然无事可如情。空自高兮云自轻。坐近南山孤袖翠。影临秋水一魂清。疏霞流彩穿斜照。去雁遗音别晚汀。湖海身心何处寄。青鸥白鹭每逢迎。

　　秋日晚望

倦起闲行独畅哉。轻云疏影几徘徊。秋高雁老南中度。江远人寒天上来。野寺空余清梵呗。澄潭水底次楼台。幽人莫使兴愁望。肆眺应教净眼开。

　　鹭鹚

不巢树杪不翔空。飞傍芦花一色同。独立白莲停水上。影沉皓月落波中。兀然聊似守株者。清矣端如直钓翁。自信疏踪超燕鹊。从来不解避霜风。

　　题画

山有亭台水有船。生涯何处不安然。远观远水渺无际。深入深山别有天。昼永樵歌联谷口。夜来渔火出江干。休将春夏秋冬事。换却白云深处禅。

　　次郡侯熊翁韵

插草藏身澬水东。毗耶消息许谁通。鹤踪独立千峰外。车驾何来万树中。有意寻真真否幻。无心对境境耶空。声前一句如应问。夜海烟消杲日红。

　　初游云居作

路入云霄山外山。几人曾过赵州关。碧溪流水隔尘远。明月湖光自古闲。千载树神灵有在。万年香火信无悭。徘徊祖道重辉日。杖钵相期去复还。

　　挽六来王郡伯

双清矶后五台庵。此道思君是指南。松榻有时欣共尘。竹林无间喜深谈。西峰遥下鹅头发。南国频来雁足函。独怅死生情未尽。空教孤月照萝龛。

　　璧黄介公玻璃瓶

介公接得曼殊盏。化作频伽甘露瓶。今日拈来仍旧色。诸方传去有新声。能将狮子乳同净。却并杨枝荫复清。借献文章第一府。相看莫落世中情。

　　谢弅丘沈司马斋

谁信斋筵是法筵。天花烂熳雨阶前。满盘托出皆家具。觌面相呈无别传。饱食非文全正令。加餐重颂是真诠。欲知此句离言说。此句堪酬地主贤。

　　次王介公韵

一别双清渐有年。思君几度月明前。未能立地超形迹。只得随时了世缘。迎翠堪怜新树色。碧溪遥忆旧茶烟。知君昔契竹林密。不惜芳音为我传。

　　答黄介子用来韵

城市山林地有灵。清凉消息几能明。无为那得同仁视。有道谁堪与世惊。虚谷啼莺音自古。高山流水韵还清。落花飞雪时相聚。何用兰舟作远迎。

　　宿祖堂有感

昔年到此求知己。今日重来访旧缘。岩下空空融面目。轴中字字雪言诠。夜清百鸟同林宿。秋老孤猿抱果眠。最喜慈恩遗像法。瞻依深感主人贤。

　　灵谷寺礼宝公塔

遥望松烟五里深。入门夹道影阴森。池清邀月拭新浴。谷净迎钟递远音。殿迥无梁如古洞。塔高摩汉并危岑。从来大圣灵多在。千载令人起道心。

　　游鸡鸣寺

翠积钟山天际寺。鸡鸣得遂上方游。宝公遗像为谁住。融祖真身岂独留。烟树楼台环
　帝阙。江城塔庙壮
　皇州。登临喜见乾坤阔。几忆唐虞百万秋。

　　礼长干塔

长干孤立妙高峰。梵语流光绕几重。宝顶九霄闻贝响。层门八面见玲珑。神工奇出接天巧。佛力犹来镇地封。仰视巍然身欲起。徘徊不尽意何从。

　　次灵谷堂头觉公韵

第一山头月正明。江城无地不光生。声前正令谁先荐。云外孤踪我独轻。灵谷喜升新法座。钟山思结旧时盟。知君不负人天请。万丈门庭一指撑。

　　七言绝句

　　挽憨山本师和尚

曹溪一见许相亲。再叩衡山意更真。五乳峰前谁说法。高山流水万年春。

　　怀霞衣和尚

寥寥方外几经秋。百技都将付水流。独有竹林时入想。年来衣钵是谁收。

　　游白莲池

登天云路半空开。瑶草香花拥石台。池内白莲花正放。不知仙子几时栽。

　　游武夷水帘洞

匡庐瀑布三千丈。雁宕龙湫万仞高。晚兴独归仙子洞。帘垂斜日照波涛。

　　山居

独宿孤峰百念轻。长空寥廓夜霜清。谁知个里闲消息。月照寒岩几处明。

　　　　其二

寒岩松食绿荷衣。坐石谈经任鸟围。一片烟霞横谷口。从来此境到人稀。

　　　　其三

独坐寒岩得意时。雪深百尺未为奇。解空不假离声色。一任孤猿月下啼。

　　题画

断岩疏柳小亭空。青嶂重重影梵宫。石径苔封行迹少。晴阳独见抱琴翁。

　　秋思

秋山红叶自寂寂。晴日白云何鳞鳞。万里长空无住着。一声雁语独惺人。

　　寿车翁自心居士

南山鹤老八千岁。北海鹏抟九万遥。借问人生行乐事。百年七十是仙标。

　　寿香严刘居士

千年松影千年鹤。百岁人逢百岁春。一度花开一度锦。几回月上几回新。

　　送马茂才

天街烟柳细吹人。云路瑶花香异新。又得暖风连夜发。一声莺语万家春。

　　送龚茂才

凌霄云路去天台。郁郁香风拂面来。日照海红龙跃锦。百花应是为春开。

　　送彭茂才

嘤嘤花鸟上春林。金石铿锵紫苑深。晴日玉阶欣共醉。朱缨赢得壮红心。

　　岁旦赠车翁

一年一度长年华。笑看儿童共聚沙。白发暗思残岁月。几多竹马自横斜。

　　贺玉田李公新门

碧山环翠水生霞。金玉门庭出善家。春暖池塘青霭霭。高槐嫩柳错如花。

　　赠市隐居士

秋云城市任相逢。何邈深山几万重。高馆笙歌吹落月。孤村砧杵捣疏钟。

　　赠五台曾公

雨滴岩花火欲然。风吹岸柳娜如绵。云中楼阁和空静。乐意升观第几天。

　　题画

远山野水小桥斜。古木高林栖晚鸦。断石孤亭相对坐。百年无事付残霞。

　　　　又

倚空石笋青如洗。向日岩花红正开。寄语看花人入眼。春光过去不重来。

　　怀守心叟

当年亲近远公师。今日驱驰空自迷。遥想五峰冰雪冷。不知白却几茎眉。

　　岭南送禅客归五台山

百草青青夏日长。归途万里入清凉。今朝相送梅关外。何日重闻飞雪香。

　　赠易门刘公启制

虚谷幽栖春色来。龙门变化起风雷。滔滔无尽双清水。碧映红桃夹岸开。

　　赠明宇归武陵

骏马嘶风去路轻。鸟啼花满武陵城。傥逢旧日秦人处。借问桃花几树生。

　　赠中潜居士归乡

江上官棚板壁黄。优游水国自风光。知君明岁春先到。惠我松萝一小囊。

　　赠应度居士游南岳

祝融峰顶四天空。可望金乌出海红。折得珊瑚盈碧袖。归来遥听马嘶风。

　　赠思履王公北上

天衢莺啭百花新。信手拈来都是春。无限香风吹不尽。采芳还是玉阶人。

　　次孝廉罗青田韵

北山孤鸟自南来。数载回翔忆五台。灯夜喜君谈密意。那知红焰起寒灰。

　　题小画

万叠青山望不极。重重霞色结幽深。乔松几处影茅舍。欲问人家生隐心。

　　赠东川李居士七十九

只少一年是八十。霜盈须发雪盈眉。迢迢大路观如旧。来往行人几故知。

　　题墨画芦雁

远山极目色苍苍。芦雁相参步有行。野燎杳无烟火气。前村应有路还长。

　　怀司空澹然黄翁

长干车马古今丛。台殿峥嵘海气雄。高坐瓦官前代寺。知君乘兴访支公。

　　赠克远曾国学五旬

阶下青兰迎客至。庭前白鹤望仙来。云山水接龙山水。长注曾公五十柸。

　　赠玄印上座

云阳共入楞严定。别后俄经二十年。此日相逢来意外。真情难尽旧因缘。

　　寄怀雪峤和尚(有引)

　　衡昔居静天台华顶峰。有头陀号不空者。常来投斋共宿。行坐喃喃。句多不落古人声调。予时癖净。忽而不察。别已四十余年。不闻下落。数年来徒仰雪峤之名。今乃知峤公即向之不空也。声高海内。深愧昔时当面错过。偶成二绝。书呈法坛并政。

四十余年音未通。诸方共暮雪峤翁。今知名异人无异。雪老原来旧不空。

　　　　又

当年华顶同儿聚。今日犹闻襁褓声。自是异人无轨辙。风来雨去若为情。

　　五言绝句

　　怀古

举头秦日月。极目汉山川。试问长安道。谁为古圣贤。

　　秋夜

月色清铺水。砧声响落秋。萧疏人影净。恍惚泛虚舟。

　　　　其二

萤火去还来。虫音响不绝。谁堪臻此境。能乐不能说。

　　晚望

长空八九雁。秋水两三鸥。往返归何处。茫茫一叶舟。

　　送禅人归云阳

远自云阳来。今辞澬水去。溪山都一般。明月归何处。

　　雨中

微雨空含润。轻风荷欲摇。兀然风雨里。蛙声破寂寥。

　　林间坐

无事林间坐。鸟来傍我立。不唯心已灰。形亦寂如石。

　　山居

早年急学道。到老返无为。溯思童子日。恰似隔云泥。

　　　　又

日暮倦欲息。早起仍复作。不知谁所使。岁月流如梭。

　　　　又

少年多独行。老与众同居。身老心不老。真个是颛愚。

　　　　又

自小未作家。到老多颠倒。不解讨安闲。锄云复锄草。

　　　　又

秋山独自行。忽然遭一跌。至今筋骨疼。羞向人前说。

　　紫竹林颛愚衡和尚语录卷第十九

　　　(扬州府华严巷敬佛庵剃度孙比丘尼旋义
　　敬刻
　颛愚先老和尚语录第十九卷计字八千二百
　　该银肆两七钱四分六厘仰祈
　慈力加庇庶得人人悟般若真空个个证菩提
　　妙果
　　康熙十五年四月　　日楞严藏经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第二十

　　住南康府同安寺嗣法门人正印重编

　　诗

　　　　　云居雪狮子韵(壹百首)

瑞物舒光灵鹫台。天花片片聚成胎。试看表里无余色。应信孤高本自裁。微吼能惊山岳震。独踞那讨豹狼来。寒威体露无遮盖。牙爪分明不用猜。

　　　　　　二

生狞玉质降瑶台。不比寻常尘垢胎。牙爪有威雄自烈。胆毛无畏势难裁。一时震吼音闻远。千里游行瞬息来。相视漫将知见会。本来面目绝疑猜。

　　　　　　三

林木山川白玉台。新年狮子降新胎。地灵自有灵时现。天瑞还从瑞物裁。狐兔闻声皆远去。魍魉见迹绝无来。悬崖返踯称雄力。百兽尊王岂用猜。

　　　　　　四

空中突出妙高台。雪里俄生奋迅胎。满肚冰霜洁自胜。通身珠玉贵难裁。啸天余气冲霄汉。踞地威风肃往来。自性坚强谁比似。浑然劫外那容猜。

　　　　　　五

兽王偶降宿云台。白净光中白净胎。自是威神多未见。故令人欲共相裁。玉关难以防踪迹。金锁宁堪系去来。独步纵横空劫外。世间知见孰能猜。

　　　　　　六

山高雪重结银台。相聚冰花成玉胎。筋骨难将诸兽比。皮毛不拒万人裁。白疑象驾普贤至。威见狮乘妙德来。分付诸君须入眼。此回莫作等闲猜。

　　　　　　七

多年未见清凉台。今日欣看冰雪胎。傲骨当风能独立。孤踪踞地那堪裁。诗人得句生幽兴。游子知归拟再来。中夜月明浑一色。清光独照岂容猜。

　　　　　　八

雪爪冰肌啸玉台。千林万壑一胞胎。回头欲吐生前意。举尾谁堪当下裁。近睇多愁寒且冻。傍观少见去还来。清高劲骨天然贵。白牯黧驽莫浪猜。

　　　　　　九

山上重云云上台。琼蕊梅花聚作胎。劫外风光能独露。世间音韵漫相裁。几回刺雾披云去。每自冠星戴月来。就里未通凡圣窍。休将形迹当真猜。

　　　　　　十

云外高明雪满台。侵人冷焰结清胎。大张口吻吞诸相。矫起眉毛压众裁。独步不随芳草去。闲行未逐落花来。知君到处人难到。用尽枯肠不易猜。

　　　　　　十一

云居峰上雨花台。白色白光结白胎。扬尾扫空威自振。举头啸月韵难裁。遍寻旷野闲居处。不向长街共往来。因此人间多未见。闻风望影乱相猜。

　　　　　　十二

云居祖地说经台。胜雨天花明月胎。爪似刚锥深地刺。牙如霜剑倚天裁。当空未见寒宵伴。中夜谁侵冷色来。左顾右看无缝罅。孤高不与世人猜。

　　　　　　十三

天开灵域出云台。地胜偏宜产胜胎。首尾似将银铸就。爪牙犹似粉装裁。深藏没迹难寻觅。远举超然易往来。乍见寒威雄欲起。令人幽思一齐猜。

　　　　　　十四

白毫光里白银台。瑞气凝成无畏胎。刚骨从来别有种。威狞到处迥无裁。啸天吼地独尊贵。逐日追风自去来。智力难将百物比。相看不用更相猜。

　　　　　　十五

碧溪流水绕平台。云里光生白泽胎。步大游行从大径。力雄发用自雄裁。迎门远召千祥集。镇宅应无百怪来。眉目现前无实性。依稀踪迹任君猜。

　　　　　　十六

云里光生白宝台。碧空寒色现奇胎。双睛掣电生人畏。一吼惊雷无物裁。灵性知藏非去去。芳踪欲出不来来。但知本体离思议。不用将心上下猜。

　　　　　　十七

一片寒光照法台。大雄独出劫前胎。无心自是人难会。有相从缘物可裁。恍惚镜花谁取与。依稀水月自何来。眼前不是眼前物。语意难容到此猜。

　　　　　　十八

寒飞奇瑞聚瑶台。嘉境多灵产异胎。千骥罕追尘后迹。万夫未敢目前裁。孤踪不识从何隐。芳躅无因偶自来。多少海山游猎客。漫将狐兔当熊猜。

　　　　　　十九

高耸崔嵬云外台。白毫光里降灵胎。威风自是无伦匹。杰气何从作拟裁。入眼几多当面错。闻声实少近身来。欲知此物真皮骨。且莫情常毛羽猜。

　　　　　　二十

万峰高处见平台。天雨冰梅聚似胎。本色不容丹紫污。独尊空费有无裁。休将旷野求踪迹。漫向人天觅去来。物外清标真可尚。几劳行客动思猜。

　　　　　　二十一

五龙潭上放光台。灵气将生先兆胎。狮子巧呈白雪相。金毛翻作玉梅裁。寒霄星月同清赏。露地风霜谁共来。天降瑞征多远意。微言莫在眼前猜。

　　　　　　二十二

金毛何事降灵台。万树千峰共一胎。奋迅早能超彼岸。生严不用借神裁。寂然未逐春秋变。应节犹从逆顺来。须信故园这一事。元无面目与君猜。

　　　　　　二十三

湖月同辉明镜台。忽然现出狻猊胎。宝华王座随时供。白泽神图举世裁。喜怒原非关自己。去留本是为人来。试看着脚居何地。方识渠侬不受猜。

　　　　　　二十四

云中独耸清凉台。香雨寒吹见粉胎。牙爪不于深处隐。皮毛却惹世间裁。调儿那怕扬家丑。寻食须知有路来。一堕胞胎难覆盖。宁教人世不疑猜。

　　　　　　二十五

真如寺坐莲花台。此日何因见瑞胎。万壑风涛同震吼。千林雪瀑并威裁。下方能达上方路。彼地同归此地来。识取者般无用物。任他神怪不须猜。

　　　　　　二十六

五老峰前宝月台。常年雪舞一朝胎。千山俱戴何人孝。万木同为故国裁。有意扬威全己力。无端发怒为谁来。朔风切莫将春会。此物从来绝拟猜。

　　　　　　二十七

慧命相传般若台。云中寒积雪凝胎。空清犹带生前意。高旷奚关世上裁。芳草绿杨何处赏。零花白蕊此时来。羚羊挂角无寻处。大道休将小技猜。

　　　　　　二十八

狮子何来啸月台。威狞独跃雪花胎。降魔自在无劳力。调子纵横妙有裁。倒地翻身仍复起。入空没迹又重来。盘旋总是怜儿态。一任傍观作戏猜。

　　　　　　二十九

雪月交辉光满台。忽然突出吉祥胎。通身不染玄黄色。素性何堪花卉裁。威武自强喜亦怒。优游独步去还来。超群灵迹迥殊别。管见休将羊鹿猜。

　　　　　　三十

漫漫雪色照岩台寒结光凝狮子胎大性未尝拘小节雄心自不许轻裁踏翻海岳独无比吼震乾坤谁敢来纵使平常人亦畏凡情无怪不能猜

　　　　　　三十一

云居高耸比天台雪舞杨花大状胎混沌不须为凿窍坚凝何必用修裁空阶独坐若何待长夜高踞有自来一片寒光绝管带此中元不许人猜

　　　　　　三十二

极喜云居诸祖台往来飞絮积如胎稍从方外师僧手不假人间工匠裁天性须知独自许灵踪莫问为何来欲将此物求端的放去胡思与乱猜

　　　　　　三十三

明月湖光明月台雪花狼籍累为胎清标信自天中降生气疑从神力裁日月双睛空里怒乾坤一体劫前来世间多少奇男子错把英雄颠倒猜

　　　　　　三十四

无心杏树绕香台雪放寒光照玉胎极目弥茫同一色惊心胡乱起千裁出门高蹑白云去策杖遥从银汉来欲问乡关何处是东家莫作西家猜

　　　　　　三十五

罗汉塔朝佛印台漫空雪里降神胎溪山尽为冰壶饮楼阁俱将玉屑裁日照通身因汗下霜侵全体长毛来现前好觅来时路莫到空阶枉费猜

　　　　　　三十六

石鼓冬冬震法台天祥地瑞共胞胎奇形不是无因出威状谁堪有意裁举止独从法运转精神原为国征来即今识取太平相莫问君平大衍猜

　　　　　　三十七

膺公去后见空台今日天花降吉胎头上有头人未见肚中无肚那堪裁浑全不许通诸窍纯洁何容与物来独露堂堂压万品皮毛漫作一斑猜

　　　　　　三十八

云表空余说法台多年未见圣人胎此日雨花呈瑞相来朝续焰有灵裁正当霜月堪游戏分付狐狼漫出来往返不由樵子径欲求形迹杳难猜

　　　　　　三十九

彭湖波涌月明台雪覆千林呈素胎妙德光中无可觅威音那畔不须裁应知瑞物因时至还信休征为法来无相何尝违有相名言莫到口边猜

　　　　　　四十

修水纾回古佛台今朝又睹旧时胎乾坤遍布白毫相宇宙遥怜玉瑞裁特缘好事呈先兆不是无为到此来毛骨明明全本色何劳穿凿落疑猜

　　　　　　四十一

洒扫云居旧日台天公雨瑞结冰胎冷光早露故园信寒色不违当地裁大士能将慈力伏小郎宁敢蹑踪来威仪不是寻常见到眼看来莫乱猜

　　　　　　四十二

云中一片袈裟台诸祖威灵降圣胎大体横空绝对待孤标卓地岂雕裁门庭高竣维新制法道重兴如旧来看透现前无别物莫教心思捕风猜

　　　　　　四十三

刺空孤立法幢台寒雪恢成心印胎祖令未知何日举宗风先兆此时裁当阳独示机前意为物姑从阶下来自是家传正法眼不随俗子起狐猜

　　　　　　四十四

云堆祖地旧烟台有道将兴现瑞胎坚密何容毛发入精贞不到剪刀裁端师惯作村前舞大士高乘云外来灵物出时知有应相看不必预先猜

　　　　　　四十五

慧灯继照佛光台狮子来呈法运胎雪爪拿狐血不染霜肌饮雾香难裁飞行惯会凭空下垂迹何曾踏地来明白风光宜荐取思量不免落疑猜

　　　　　　四十六

天花频雨光明台香满山林见宝胎神彩殊奇非世有精莹皎洁自天裁争观围绕前仍后耽视徘徊去又来好镜乘时冥共赏大家欢悦竞幽猜

　　　　　　四十七

重云高捧坐禅台香雪霏霏结胜胎大势俨从神方出精微不借鬼工裁瞻依旋复多忘返闻说推排争欲来车马几能臻此境惟余清旷我闲猜

　　　　　　四十八

赵州关护法王台佛国原无异种胎毛骨余寒唯雪聚爪牙刚利尽霜裁腾空没处追遗影应物乘时似再来当面逢迎须着眼大好休同狐兔猜

　　　　　　四十九

安乐殿前安乐台雨花烂熳降天胎灵机不堕古今数净性宁为起灭裁仰视长空能自视忽来斯地有因来幽人好共同高尚莫把浮躯作实猜

　　　　　　五十

碧溪桥锁白云台天地冥蒙幻若胎冰雪冷肠通底洁风霜刚骨傲天裁雅观闲旷辊毬去极喜舒怀抱子来看取生机无巧拙溪山萝月一般猜

　　　　　　五十一

前后三三塔有台祖灵今日见灵胎势高漫拟从天降体白休疑是雪裁真际不行鸟道去应身犹借鹏程来古今途路为家客关外翻将关内猜

　　　　　　五十二

雪满山林光满台香风吹作玉华胎清姿勿向空中觅生气何关世上裁轻易不闻神物出等闲难遇威乘来今朝兴到逢佳境有意同看尽量猜

　　　　　　五十三

云漫宇宙雪漫台缥缈香生变化胎出没有时人罕见纵横无定世何裁眠云恍惚白龙隐步月萧条玉象来大事晚成闻古训精思不厌漫相猜

　　　　　　五十四

嵬嵬云表旧香台光满长空照雪胎明暗独行爪有眼高低直往意无裁及时乐聚休迟后有兴优观幸早来大道未明明在此闹中何似净中猜

　　　　　　五十五

密雾重云护戒台寒飞春雪孕香胎一尘不立离诸取两眼方开落世裁寂寂寒庭人罕到寥寥空界那能来逢迎欲问祖师意月渚风汀不二猜

　　　　　　五十六

松风萝月护生台春雪飘飖结俊胎英气远超尘界外尊生不到世间裁大力无当能自立威行绝待为何来相看欲识深深意眉目分明莫错猜

　　　　　　五十七

高高山上五云台雪落空阶巧塑胎势若有灵占吉利心同无计杜思裁踏空不许耽空见示相何尝住相来此事明明俱在眼莫随游子乱疑猜

　　　　　　五十八

当年诸祖降魔台今日春寒雪垒胎不昧未生前一步暂随念起后千裁悬铃意在超方去脱索知为解缚来本体如如无挂碍言思不到此中猜

　　　　　　五十九

高出人间心印台遥从天上降巍胎好将笙管称新贺勿误珠玑尽美裁今日共瞻君子兆后期应见大人来齐家打扫莲花座翘听频伽音莫猜

　　　　　　六十

重叠青山高上台香云筛雪化生胎刚强本事真堪恃猛力天然不用裁五指为降狂象现一身曾忍猎人来威慈自在真无畏钻仰何从岂可猜

　　　　　　六十一

昔年膺祖印心台此日天龙喜降胎雪质犹存空性在冰心不落世缘裁清凉会稽曾骑出玄奘灵山多抚来一圣出时有一瑞将来事见信奇猜

　　　　　　六十二

极上凌霄高显台梅花雪叶砌英胎刚肠不为鱼虾染强力宁堪罗网裁时节唯因大业至世间不是等闲来威雄压众真希有妙思何妨语句猜

　　　　　　六十三

幽兰芳草翠岩台粉雨奇花满月胎尊重不同诸品斗刚强自异众毛裁几向孤峰张远眺每从绝壁显威来净观自有无师智莫作沧瀛玩境猜

　　　　　　六十四

接日摩天狮子台霜空月夕降新胎河西曾见垂名句湖北遥闻开国裁大用大机谁与触独尊独贵那同来古今多少参禅客尽把猢狲当宝猜

　　　　　　六十五

琼枝霜月雪中台喜见阶前一出胎仰老曾遭埋虎手圆公却被乞儿裁云中不受珊瑚策月下谁披璎珞来几度欲亲亲未得此回也要效颦猜

　　　　　　六十六

欧山高并昆仑台披雪相看希有胎清净不容佛祖见光明岂借人天裁莫言白趾竟何往勿谓孤踪有所来就里本无间伎俩玄黄朱紫任君猜

　　　　　　六十七

碧水源生迎翠台灵深今见大强胎劫前自在金刚骨眼底纵横水月裁夭矫白龙银海出狰狞素虎玉山来徘徊清致看无尽收入奚囊免教猜

　　　　　　六十八

银色光涵金色台冻云影现大威胎霜毫盖胆雄难触冰骨连筋力莫裁神鬼鲜能窥所至人天无计识从来独怜无限游观客谁是知音不乱猜

　　　　　　六十九

寒光散照水晶台雪累香生精进胎平等未关三世转圆明不拒十虚裁落花飞絮随身下片月残霞送影来谁向此中知独眺冷风割面痛何猜

　　　　　　七十

万峰攒簇藏龙台雪聚嵬然勇猛胎冷焰扬辉空意想寒光流照起幽裁谁知此境无人到我信闲情乏旅来独有冻乌鸣食切飞来飞去不疑猜

　　　　　　七十一

云拥春山雪拥台孤高卓立见芳胎平天意气无他似本地风光只自裁钟寂独余明月冷夜深谁共玉阶来寒空万里同清致得有间情大好猜

　　　　　　七十二

震旦高标最胜台雪飞灵气化珍胎人间天上无栖泊古往今来绝拟裁八面风旋吹不去一轮月照冷偏来此中欲觅真消息虎眼龙睛没处猜

　　　　　　七十三

南浦奇观欧岌台今朝佛日照莲胎本来清净离诸染自分光明越众裁有意那堪个里住无心谁向此中来相从相顾难相识莫使人天落眼猜

　　　　　　七十四

万丈峰头龙藏台新春风雪壮梅胎摩尼乍现惊人相优钵初分启世裁自是净光超众妙非关尘品不同来举头谁是知音者错把家翁作客猜

　　　　　　七十五

石磴霞梯冰玉台净光忽现大雄胎万水千林无畏吼五音六律有新裁等闲未出门前去无事谁从阶下来知此威神离对待佛乘祖位亦难猜

　　　　　　七十六

鹫岭遥飞落此台灵区恒蕴大乘胎明明百草头边意步步孤峰顶上裁乍喜白牛露地起又疑玉象跃空来生成肌骨原如此漫把青猿黄鹤猜

　　　　　　七十七

孤峰皓月步空台雪色霞光映有胎压众巍然唯不动超群远矣妙无裁庭前瑞事无如净门外香声任自来无位真人如在眼漫将屎橛作奇猜

　　　　　　七十八

兜率天分百亩台灵多瑞现大人胎卓然未落尘缘靮清矣非为世欲裁罕有山猱持果至杳无岩鸟献花来道人碧眼同秦鉴寒影孤光不犯猜

　　　　　　七十九

金刚华座碧云台影净光寒立雪胎芳砌才临踪半露瑶空未降影何裁诗狂句得声前意禅眼机迟棒后来打雨敲风闲计较此中一点不容猜

　　　　　　八十

祖骨常灵镇法台雪中忽现金毛胎眼前雄状人仍畏肚里刚肠谁敢裁罗网重重力直往海山叠叠见能来进前退后无狼籍回互休教落意猜

　　　　　　八十一

大雄何事到春台雪里翻身天外胎两眼仰观百不有一心恒寂万无裁云山坐断旧时路玉垒宁期此日来牙爪森然空劫外谁能拚命打头猜

　　　　　　八十二

青山银海玉楼台灼铄光明现大胎不借父娘怀抱出岂容佛祖揣摩裁有缘暂尔一机动无事宁轻六出来者点寒光无意味几人能此向前猜

　　　　　　八十三

迥越人间万丈台山灵祖胤有贤胎自知霜骨高空外孰信冰心出意裁谁似面前法可指不防脑后前从来即今眼底休空过莫待闲情后悔猜

　　　　　　八十四

钟鸣鼓响法音台香雨灵花妙应胎高卧悬空人不到微行未与世同裁寒岩月冷回身急古殿苔深没迹来分付海山行脚客只宜相看不宜猜

　　　　　　八十五

楼阁峥嵘天上台非常处现非常胎龙吟自与蛙吟别狮乳宁同驴乳裁指路须教蓦直去到家已是涉程来独怜不落古今句恼杀阇黎不复猜

　　　　　　八十六

霞影云光祇树台良时将至见良胎水中月白谁能举镜里花红几可裁摆尾摇头呈力戏睁睛奋爪转腰来俊哉好个闲消息不是斯人不易猜

　　　　　　八十七

鼻祖当年竖拂台于今又见大音胎神机不落声前句妙用宁将语后裁临水那堪窥影去凌空谁解捕风来多因雪调难相续却把单于作乐猜

　　　　　　八十八

昔日拈香万指台多年寂寞始逢胎满腔雪调从新吼全体霜威若旧裁曾向悬崖撒手去几经闹市刺头来风光到处多知己莫使闲情对月猜

　　　　　　八十九

庐狱相邻密意台风云抱雪合为胎花阶未似空阶寂闹处何如净处裁寸草不生万里去通霄无碍九重来时艰且喜同寒苦莫听傍人热恼猜

　　　　　　九十

直上云霄万仞台白玻璃界砗磲胎纵横岂受红丝系勇猛难将金锁裁正热闹时寻不见没踪迹处偶然来行人欲要知归路明月芦花任尔猜

　　　　　　九十一

碧溪明月落霞台雪满林丘见素胎遍入刹尘身未动端居毛孔体难裁几番雷雨横空下一任风云扫地来自是生成无畏力神睛鬼眼漫相猜

　　　　　　九十二

鄱阳波映翠微台月皎湖光见妙胎拟似伸头犹畏尾恍如欲吼又无裁千岐尽是家山路万别还同故地来得放下时姑放下何须计较用心猜

　　　　　　九十三

石径盘回上有台密云交雪产孤胎一轮双月寒无伴万顷银河光可裁有道须从这里去无为几向那边来相看未免徘徊意好入龟毛袋里猜

　　　　　　九十四

选佛场开甘露台时清又见法轮胎香云为盖因知重密雾弥封绝意裁不发宏音原有待只留孤影为谁来但知大物无虚出何用芳心向上猜

　　　　　　九十五

卜幽寻古上方台极喜亲迎雪岭胎情与无情同一色是于不是漫多裁青猿忽化素猿啸黄牯俄惊白牯来共睹眉间真实相不须猜处也须猜

　　　　　　九十六

珂雪光弥七宝台银花镜现海珠胎骨迎霜月存坚性目视云霄有远裁瑞草丛时难可住白云深处不宜来谁堪向此发幽兴短语长篇好共猜

　　　　　　九十七

白云影里芙蓉台淅沥鹅毛聚好胎有相不离空处现新声元是旧时裁人天路径随君趣祖父门庭望子来一片寒情无可诉流风疏月几同猜

　　　　　　九十八

千峰中结葵心台阶似琉璃雪长胎透露生前形不拨显扬劫外思难裁投食全无一鸟下冲寒能有几人来莫言此事知音少觌面相呈何用猜

　　　　　　九十九

鹫岭遥分双杏台春寒雪长出群胎堂堂大体人咸重凛凛威风物鲜裁圆性远离修证位常光不涉古今来诸方多少参玄士错把奴郎当父猜

　　　　　　一百

六出缤纷贝叶台云间霞影绕祥胎威光欲视难相识眉目堪观未可裁自重惯于安脚稳谁能敢犯敌头来望风须是先迴避莫待伤身不及猜

　　紫竹林颛愚衡和尚语录卷第二十

　　　(杨州府华严巷敬佛庵剃度孙比丘尼旋义
　　敬刻
　颛愚先老和尚语录第二十卷计字陆千三百
　　拾陆个该银参两柒钱九分二厘仰祈
　慈力加庇庶得人人悟般若真空个个证菩提
　　妙果
　康熙十五年四月　　　日楞严藏经坊附板)

　　紫竹林颛愚衡和尚语录附卷

　　行状

　　住南康府同安寺嗣法门人正印焚香敬述

　　师讳观衡字颛愚别号伞居北直隶顺天府霸州赵氏子生于万历七年己卯八月十八日亥时母梦大士携童入抱觉而有娠诞见白衣重包之异七岁受书乡馆质越群童间同儿戏多以佛事为伍十二岁茹素喜奉观音大士即欲求得出家苦父母不许十四岁即顿离父母私遁乡闾逡巡进退不识所之越三日忽见台山惠仁大师自远而来师即出礼曰吾欲出家乞师披剃惠曰汝谁何便作此语师具陈所以惠见师表异常遂带往瀛州客于黄洼小舍师屡求祝发而惠不之允师特引刀自剪惠不得已而为染剃焉命名取字随住沙村主静三载服劳奉养靡不克尽弟子之心年十八每闻客曰五台山狮子窟有空印大师者乃人天仪范四众规模日陟空王座时验祖师关真疗饥之餐破暗之炬倘得依之足为庆幸师筹之不已卓然曰为僧要门莫过参禅听教我辈非残非腐何以小节自拘即叩伽蓝背师夜走直四十里黎明息肩竟不知身何在也越旬日遥见清凉之堰足若乘云了无跋涉之苦及见大师果蒙英嘉器勖命典侍寮自此穷研经典寝食俱忘数载中楞严法华诸经莫不了然心目间也庚子岁随大师入燕京赴明因寺讲席得圆大戒一日达观大师入寺与空师同坐一榻语话之余呼师摩顶而相曰此子顶盖如莲花但下角欠缺恐不寿倘入山断杂习乃为佛祖骨髓也师礼谢归寮见众侍语笑甚諠师震威喝之达师闻而问曰此何人声也空师曰适小侍颛愚子耳达师曰此子五十时必名振海内是时师因习听既久胸臆澹如遂叹曰出家乃大丈夫事岂区区以文字为哉故尽屏去所习单提一念切究本分大事寻出京都省亲其父母见之色喜遂纵乡邻逼师还俗师知不可乃以省师得脱嗣后顺道南行遍参知识逮过齐鲁时遇岁饥或一日一汤两日一粥饮甘泉拾粪枣所历艰辛不可殚述由是月余方出其界后抵吴越始见丰邦复自庆曰若无此地几倾命矣初参雪浪和尚次谒云栖大师凡属当代宗匠莫不访见咨决心疑既而飘南海礼洛伽由顺风出岛以至天台华顶峰王经洞见其寒威逼迫势欲摩空遂与隐者商而习静焉是年师当二十三辛丑岁初番主静见其山多猕猿野雉虎兕山羊爪趾交错声音迭更一以正大自持视身如枯视心如死身世坐忘不知所有第因工夫太猛诸念杂陈自知魔机既发略歇工夫倦眠醒眺宴度时光虽然犹思古人学道百折千旋成就其志岂因一蹶而卒不前进者乎由此复理身心一日读楞严经有省时当二十五癸卯岁因春芳日暖鸟兽飞腾猎人成群往来不辍师欲别构幽栖卜之不得遂去华顶至双径访乐愚大师而过金陵长干休夏秋游九华冬上匡山历览诸胜遂卜静于乾岗岭金沙盆时因春迟野菜未抽每从枯草中觅取苦荠黄叶和羹烹啜三载中灰头土面不事往来专提本参话头一夕踏月经行忽然大悟偈中有曰一夜踏空行虚空忽尔释乃知大觉心土木与瓦石师年二十八丙午岁去乾岗岭礼育王舍利复渡海至天台休夏随游闽之武夷古帘洞有诗存焉次年入粤游南华胜迹进礼曹溪祖容己酉夏见憨山祖于端州时当溽暑气味蒸人礼毕祖问禅人那里来师曰庐山祖曰为什么不舍者件破布衫通身作汗臭气师曰正要薰破和尚鼻孔祖曰是则是也须易过始得遂脱葛衣与师师着之作舞而出祖曰老僧三十年来目中所罕见者侍月余因戴制台请祖入省师乃别以楚游庚戌春上南岳石廪峰主静师抵峰顶喜其山峦雄峙卉木萧疏无论阴雨晴明之际趺坐巉岩峭壁之间以禅定自试竟日忘归不知身世所有忽一日东首自堕片石其声如雷师出目之只见走兽飞禽毛羽惊慑久之西岩有隐者日以草乌为食自美其味兼馈于师师初服不知保任以致中风闷绝师知药作取笔书案云误中乌药而死隐者午后复送乌药而来见师不语亟归取菉豆捣汁灌之得苏嗣成痼疾九死一生山中乏医苦无调治值壬子岁得紫萝刘居士迎至云阳养疾期年稍愈复得自心车居士延师邵之无念阁数载俱以养病为事时憨祖有云禅门下衰幸得一个半个真实为生死的学人与之周旋稍慰寂寥之怀今斯人有斯病岂龙天厌薄法门乎倘佛祖加被病魔自当遁迹也乙卯春台山空大师遣月舟来迎师辞疾不返丙辰师年三十八邵陵诸护法为师结庵双清矶师颜曰五台庵此名盖不忘清凉五台之本也是年春三月省憨祖于湖东依随半月适祖有双径之行师特焚香请益祖书法语偈曰法意檐前草拈来覆大千付君须自重花发利人天祖初欲以己席留师因宝庆诸弟子迎师甚勤义不可却遂纵师归之师自此归庵大开法席立规条结禅制示众有云古人云我要一向举扬宗乘法堂前草深一丈如今要求个法堂前草深一丈的善知识了不可得大都皆好温暖好人承事无非将高就低随波逐浪大家混入野狐精队里去也咸谓播扬大教不知实为伤风败教之徒良可太息次年静室落成太史郑公题曰颛山兰若时闻空大师顺世为文哭之戊午春集律仪常轨着律学知要自序略云祖师门下问答意在时时提撕使不昧却也一机不▆如同死人如来教人行住坐卧取舍视听之间持诵偈咒亦在时时有人故也师每岁令人捡拾枯骨至中元日建会而火瘗之复立圆通忏一卷冬夏二期令众薰修吴楚江南遍行其法次年五乳憨祖以书招师继主曹溪祖席师以疾辞辛酉岁于阗国海藏上师馈师舍利师示以法语略曰此颗舍利自南泉拈出相传至今落在病僧手里上师带去西国有时拈弄出来也知大唐国中仁义不少癸亥冬闻憨祖示寂曹溪有悬真烧香法语哀痛迫切明年金刚四依解刻成随立同闻思修录请结法社得其登录者五十三人因立圆通法派十六字曰观音旋明闻复清净殊胜妙德真实圆通丁卯夏作礼佛发愿仪自序有人欲横流非礼不能截断我慢凌高非敬不能折伏是知礼敬者乃摧慢幢之利斧杜欲流之坚堤云此时南旸郡王吴镜宗侯附马侯公前后入庵问道真切给谏玉笥张公册封入楚谒师问曰如何是应无所住而生其心师指香炉曰此是福窑里的给谏默领其旨己巳春郡侯杜公郡丞黄公别驾路公一时同谒求师法要是年师因父母前后讣闻未遑追悼至此捐衣钵建荐亲道场疏略有自惭背至亲之深恩得弥天之重罪愿自无始以来所作善业恶业恶业自己承当善业回向父母云师一日经行见僧看经食不知应师叱之曰为僧自有本业何暇于斯僧作礼曰然则经非本欤师将其卷袖之曰还我经来僧拟进语师摇手曰不是不是僧罔措师咄之师之说法不欲和混诸方故弟子以机缘偈颂歌赞等录镌成请名师目之曰闭门语壬申岁楞严四依解着成甲戌夏授天随宜监院事秋去台庵师居台庵一十九载每于结制说法种种间神不知悴体不知劳足不越檀护之门口不谈人世之事每夕课余张大伞趺于露地因有伞居称焉时为暴客欲得饮饯于庵师闻不悦遂私杖笠而出人无知者已而太守熊公并阖郡两书迎师返锡不诺是年八月泛舟武陵礼鉴大师塔于德山因游荆沣诸道场常德荣王迎师梅园说法阖府皈依冬过湘潭孝廉李公迎师说戒于法宝庵乙亥三月过攸县贞复谭居士请师说戒于雨花庵秋游吉州礼青原祖塔十月文水豹玄娄居士迎师柳庄庵说戒十一月郡丞王六来迎师摩诃庵说戒十二月司冠朱玉槎迎师生生庵说戒丙子春平田刘公迎师西峰寺说戒夏入苏溪避暑桂柏园缁素弟子请师结制禅侣骈骈僧问和尚谁家儿孙师曰临济僧曰临济儿孙多是棒喝交驰硬如刚铁和尚为何绵软如泥师曰好儿不住爷屋丁丑春解制去安城泛舟南康二月上匡山为憨祖扫塔五乳诸弟子请师主席不诺乃说戒并序憨祖华严纲要秋八月下匡山上云居到之日喜其山光殊胜地势幽奇谓侍僧曰此南地北山可称第一道场也正趺坐树下会沙弥进报主僧味白曰树下老僧趺坐若佛味曰我向梦树下涌一宝塔应在斯乎后出迎见恍如旧知礼毕询号师曰行脚人何号味曰向闻匡山有活佛号伞居者得非师耶师笑而颔之由是味欲以院事乞为主席师不诺留之以诗次日过云门随喜大慧禅师遗迹因疾作于方家岭甘露庵憩息月余味师复偕给谏青屿熊公同缁白虔请师乃许之是时师当五十九丁丑岁也九月朔入院晚参略云有一物天不盖地不载极遍极圆无损无坏投之于火火不能烧掷之于水水不能溺亘古亘今巍然独立且道是什么物便有恁么奇特莫是无为真佛么莫是生死根本么莫是日用主人公么若唤作入地狱如箭射不唤作入地狱如箭射你诸人毕竟作么生十二月说戒以方融玺为监院事次年春解制应孝则刘殿元开七里松道场之请夏乃归山己卯岁开垦荒田清修古塔塔之由师因见洪觉膺祖之塔为寺中向常疑之意谓膺祖之后洞山聪公尝有东塔主之称此必为湮没失所无知者妄额有之师每每留心不获一日策杖东山之麓闻杖下有空洞声命开视之未远即获断碣有梅花香喷远之句愈足征信俟及其底果为膺祖塔也且内有锁钥众开不得唯师能之给谏熊公赞曰开塔原是坐塔人是年枯荆生枝古杏结实观者以为祖席兴隆应在师矣冬月结制开炉命诸禅人俱参观音大士即今在什么处有圆通颂百首庚辰春解制师问方公观音大士即今在什么处方云家家门前雪满堆师云雪消后如何方曰水到渠成师云也不辜汝吃清粥淡菜是冬明月堂落成兵宪金岂凡题曰无心古佛秋应刘殿元青原祖席之请九月入院安禅结制法席甚隆明年七月得熊给谏书即去青原而入会城矣是时正印在城南黄牛州闭关业已四载久慕师之道风欲图亲炙不获时闻师舟抵城即欲请师开关以便依随左右阒公殷为代请果蒙师至关前说法开示时江省奉上严禁不许粮食过关师因自带米船数只冀回云居供众至此防闲疑无出策会岂凡金兵宪来谒以闲闲庵集见序并写师照求赞公见师赞中有欺诳百端一味瞒官之句遂疑而问曰想师有米在此欲出关耶师笑曰独瞒大护法不过遂与之周旋得出至冬月印来参礼毕师问曰南州为汝开关还记得么印曰怎敢忘却师曰试举看印曰西山红雨静南浦白云多师曰犹有窠臼在印曰昨离修水今到云居师曰来此何为印曰亲近和尚师曰要见老人真面目始得印一喝师笑曰又是诸方虾蟆气息乃列印为羯磨位此后凡遇公案淆讹处莫不为印发明抑扬追究痛何如哉师一日见僧参话头真切抵其前而不之觉师警之曰青光白日吃了檀那饭奈何不为本分事耶僧作礼曰某甲根基浅薄于话头无有入处师指案册云经卷也不识僧误以师指看经后果于四相空处得悟癸未春砌罗汉垣为山门外护建明月堂为主者退居改碧溪水为左旋架安乐桥为右进乃为新增四景命诸子各各咏之旋观王公一日以书问道师裁答毕仍以原书递印曰今日病僧倦剧不及回书劳子一稿代之印领回至无梦无想主人公在什么处沉滞五寸香许忽闻板声遂得句曰鼻息吼如雷天光不觉晓急陈之师阅罢置书问曰除却前语再道看印语未终师摇手曰不是不是印疑之遂闭门七日参究无罅一夜月下经行方释其疑遂入方丈礼谢曰从后不被老汉热瞒师曰汝得何道理便与么话印曰自古盐咸醋酸师曰大士即今在什么处印直前打师一掌师把住曰不许手忙脚乱清切道来印拓开曰者老汉犹嫌少在师大悦复署方兄与印为东西首座异日山灵震动一众皆惊师谓众曰此山当代矣后于八月四日以常住事委无颖副寺以明月堂委印曰此明月堂是病僧逸老之处法玺西堂当守之至深夜呼印入室以大衣如意及藏经　慈旨常住文券书偈付之曰此乃佛祖慧命子当护持病僧出山矣至三更时去云居明日理舟楫赴邵陵因螺川寇阻遂放舟金陵冬月舟次上清河水部浩若周公偕众来谒别后师恐舟居难为应接特命移系石头城下未经一月四众来从比肩接衽求示者不知几许灵谷觉浪和尚闻师至遣书并诗候于舟中师立时裁答无草僧归言之觉为吐舌是冬栖贤庵度岁次年江阴弟子唯心来迎复理舟楫至云间礼中峰法像洙泾访船子遗迹时江上黄介子偕司马沈弅丘诸檀度往返江干请益无暇三月金陵弟子持书于江阴十方庵迎师主清凉法席许之四月进院五月说戒六月建报国道场七月设盂兰会八月师去清凉于西天寺礼板的达禅师影于灵谷寺礼志公和尚塔兼过牛首设斋送空大师像入诸祖位由是缁白弟子请师入祖图师曰病僧薄德无当也众推尊不已师于临济下指曰衡当于此是年师当六十六甲申岁也冬十月值缙绅弟子等迎师入金陵建刹于城北山南师颜曰紫竹林此名者抑亦不忘清凉竹林之本也乙酉春建造禅堂三月工程就绪夏月结制说戒数千指围绕时少司空须弥刘公同大司空大瀛何公大司寇枝楼高公访师林中欢谈竟日金陵豫王亦仰师道范欲得亲瞻命大宗伯入林迎之师辞以疾九月建韦驮殿十一月天界寺德慧熹等迎师说戒依随者不下以数千计明春二月乃归林中是年正印持云居诸书迎师返锡临行之日法堂前古杏无端自折一干见者莫不惊疑及印抵林师已示病不克行矣师年六十八丙戌岁也三月赞蔡司马行乐后不亲笔砚四月朔迁静室作调摄计因有远来求戒者四十余人辞不获去初八日仍归方丈力为说戒二十二日集众曰法玺西堂不远千里到此欲接病僧归老云居但此竹林一席无人承当众中若有承当者出来为汝证据良久指地顾千幅云此福地也子当珍重幅云音乘侍座不久不敢当和尚大恩复顾妙明监院云汝作么生妙出作礼默然就位师笑云参天紫竹许汝亲栽遂命理舟楫辞众而行缁素弟子疑师归云居祖席未敢哀留姑从之次日妙明等至舟候师辄见发回香资二十金命归林中设斋安众乃谓诸弟子曰病僧四十年夙愿欲得不僭檀那地今思水国惟众成之众闻惊愕久之印领诸侍僧长跽曰此意在师不以为然在诸弟子实难以奉命师意拂然自此诸弟子防护甚谨一日师呼印云船上所有衣钵俱属五台扫塔之资分文不属云居子莫妄想印作礼曰和尚恩逾父母碎身莫酬况印尝读死心有云求道者不与才求才者不与道此非师之所以待印也师笑曰子既如是病僧何言五月朔命千幅乘代为台山扫塔因缘会方叔予至师语之曰清凉五台乃病僧受业之地欲得斋费千金惟公是赖叔予曰此弟子力之所及但以三年为期师闻之甚喜初三日师疾笃众护法亲理卧舆强师归林次日师呼天衣昙曰五台庵乃病僧最初法席汝当负吾杖笠至彼建塔以表病僧遗爱昙作礼谢退初六日命设斋请众护法及诸山耆宿入林作别众诣榻前师厉声曰北竹林一席乃诸公心地也幸为爱念众同声曰遵命师曰再之病僧四十年夙愿欲寻水国诸公成就何如旻昭陈护法曰王舍城中无人敢担请师寝此一念师喟然叹曰错也错也遂不复语已刻师命掖起趺坐弟子见其神气稍清有为法身塔请者师摇手不答正印复跪曰和尚不久住世请留一偈以示后人师震声一喝印谢曰师说偈已竟少顷师问午否答曰未也既而复问以致再四答曰午矣师翛然而逝三日颜色不变内外持香顶礼者黑白森然林无隙地见者闻者靡不挥涕而言真肉身佛也初八日以陶器函盖奉于本林方丈师之爪发衣钵建塔于本林之山阳素华法师记之法身灵龛建塔于豫章云居之东静室给谏青屿熊公志之　世祖顺治十八年壬寅元旦塔院回禄塔主自常颢闻于诸门人而元白可超宗翼西意源西生弥妙明愿彻庵清融定安晦之明正印等迁于本山之仰天坪重建塔焉少宰雪堂熊公铭之师之法腊五十四年世寿六十八岁得业于五台空印大师嗣法于曹溪憨山肉祖师之说法也单提向上直指人心问答不落棒喝之机示众不堕断常之见开炉结制格外钳锤拔楔抽钉超庸作略其卓识也惟遵古制不徇时宜尚朴实厌奢华身不衣帛手不握金食不择精粗心不存好恶不动舌尖而称扬佛祖不下禅床而接待宰官凡遇坡务纳屣先行但值经营躬亲畚插师之字铁画银钩笔锋刚劲点画间缺自成一家得之者争相宝重师之相额广脸圆髯修身胖威仪整肃动止端庄见之者互相恭敬观师德化真末世慈航人天龟鉴岂是初机晚进所能企及者哉及其有司缙绅护法楚之有郑之玄熊茂松黄克俭王思履车大任刘紫萝车以逢车以遴谭贞复车以遵刘胤祁刘胤祯王尚贤刘正宝车泌书简文灏谭本来王飞孺陈内白刘白蛟刘孝先车万育江西之有熊德阳刘同升金之俊黄端伯朱世守熊维典刘平田郭如闇田仰郭首龙朱石者王旋观邹叔鉴郭任之袁懋芹蔡兆元金陵之有陈丹衷凌世韶刘士祯何应瑞高倬蔡二白张幼仁等皆师最契者其嗣法受戒弟子元白可天随宜万白灏西意源西生弥方融玺超宗翼声隐颙草堂赞佛语训优昙颐东岩璨若雷默二水玙千幅乘妙明愿佛地在笑峰然无能现等皆师深勖者正印叨为晚子不能悉知此盖于老人耳目声教之外窥见一斑状出以效盲人摹象之得免遗一志之私也倘诸方明眼欲鉴全容请以浮沤深诸浡海。

　　塔铭

　　前进士出身通议大夫吏兵二部左侍郎新建

　　法门弟子熊文举顿首拜撰

　　颛愚和尚以丙戌夏示寂于江南之紫竹林其嗣戒弟子方融玺迎灵龛归云居建塔于东静室至壬寅元旦忽被回禄塔主自常灏急闻于慧山元白可万松超宗翼龙门法玺印南山西意源泰和西生弥竹林妙明愿彻庵清晦之明融定安归云居共议徙塔于常住之东向地名仰天坪之上而观察桐城王公愿五捐俸助费于是迁塔有日矣其嗣法门人法玺印公自双溪龙门来以塔铭见属值文举方
召起佐中枢屏迹蓼居拟疏陈请力辞笔墨之役复念颛愚禅师道德孤高载华振海岂举钝劣之所窥测赞扬再四辞不获命因据龙门法公小状书其涯略以应按状师霸州赵氏子生于万历七年己卯八月十八日亥时母梦大士引童子入门抱之而娠生时有白衣重胞之异壬辰投五台圆照寺惠仁大师剃度法名观衡丙申参空印大师受具其字颛愚庚子随师入燕参达观禅师观以手摩师顶曰子顶骨如莲花至五十当名振海内是年南询礼雪浪云栖二大师遂结茆独处于天台华顶峰读楞严有省癸卯卜静于匡山之乾岗岭踏月经行忽然大悟遂说偈曰一夜踏空行虚空忽尔释始知大觉心土木与瓦石戊申入曹溪参憨山和尚师侍立次山曰子为甚么不舍者一件破衲通身作汗臭气师曰正要薰破和尚鼻孔山曰是则是也须易过始得山遂脱葛衣与师着之师着葛衣拂袖便出山曰老僧三十年目中所罕见者自是师资酬唱机缘甚惬庚戌师辞山入楚登南岳石廪峰误食草乌大病调治于邵陵丙辰建五台庵于双清矶是年复省憨山和尚于衡阳湖东寺山亲书源流当堂付嘱偈曰法意檐前草拈来覆大千付君须自重花发利人天俄顷复曰老僧有双径之行此座非子不能担荷师作礼坚辞归五台开法甲子列观音旋明闻复清净殊胜妙德真实圆通之派冬结制得真实学者一十五人甲戌泛舟武陵礼德山鉴大师塔常德荣王迎于梅园说法乙亥入西江礼青原塔丁丑至匡山五乳扫憨山和尚塔作华严纲要序给谏青屿熊公住持味白请师中兴云居开法结制命诸禅人参观音大士即今在甚么处会元白可自天童归受请宝峰师以二偈赠之戊寅应刘殿元孝则居士开七里松道场庚辰出膺祖塔于云居故址构明月堂砌罗汉垣改碧溪水万松超宗翼辞归邵陵师以法语并书偈嘱之辛巳再应刘殿元请复兴青原祖庭师入院结制说戒法席甚隆甫一年青屿给谏约生给谏二熊公迎返云居舟至章门会相国岂凡金公时方兵备南瑞往参师于龙沙写师像赞之癸未署方融玺法玺印为东西首座复以明月堂曰此乃老僧逸老之处法玺西堂汝当守之至深夜呼入明月堂中以法衣一顶如意一柄及藏经。

　　慈旨文券并书偈付之曰佛祖慧命子当护持遂赴宝庆至螺川寇阻乃东下金陵诸宰官居士书迎主石城清凉法席八月师登牛首供诸祖道影送竹林空印大师入祖位于是众请师入祖图师曰病僧是个担板汉众推尊再三师于临济派下指曰衡当于此乃临济三十世也是年冬诸檀护及缁素弟子迎住石城北山师额之曰紫竹林乙酉。

　　清兵下金陵大将军豫王企请三次以疾辞未赴仲冬诸檀那戒子德慧熹等固请弘戒天界寺师许之丙戌师入院时受戒者环绕万指无不欢喜赞叹得未曾有师之末后声光赫奕如何也四月归林示疾会云居西堂法玺印持书来迎师闻之喜甚即命千辐乘妙明愿理林中事登舟归云居适江土戒严舟不克行金陵众檀那治卧舆迎归竹林五月初六命治斋谢别千辐乘跽请说偈师摇手不答法玺印继请师震声喝之已刻师端身趺坐问曰午否答曰未继而复问曰午否答曰午矣遂翛然而逝倾城士女持香顶礼三昼夜时方溽暑颜色如生初八辰刻用陶器函盖其入塔前后业已叙述不赘也铭曰我闻师拈臣奉于君子顺于父不顺非孝不奉非辅是曹洞宗非临济句正令全提痛棒打出是则纲常煌如钟鼓大哉我师德隆化溥性相兼融宗教并主流水高山牙弦独抚赏音者谁衡阳五乳我仪师慈明月宝璐我闻师言弥天法雨众生皆病义不独愈是担板汉敢辞伛偻威赫香光孰龙孰虎桦皮破帽凭谁收取云居春好百花无数安乐桥边溪声未腐宝庆不归螺江寇阻石城茫茫何殊东度临寂翛然是日正午振威一喝万流截住咸炬虽炎何伤玉宇美哉斯迁金堂琼柱浩劫济风作镇万古。

　　云居颛老和尚语录后叙

　　宗师出世手眼卓绝袖里藏锋则咳吐掉臂直指祖师西来大意第见近时禅学之盛颖悟之秋差珍异宝过眼便识岂其强硬终自落于群邪　先云居颛老和尚再来古佛应化踏翻沧海竖立精幢一字一句又安可与诸方并例信乎架长虹而吞巨浪辄义学而吐玄津今观吾师上溯憨老人柳巷之见笑翁机缘契合所自来矣涂毒鼓声闻者奔溃恨予生晚亲炙座前蒙师开发如登宝阶令我梦者觉忘者忆久久磨炼垢尽翳除瓣香不能酬其万一也兹遇同安法玺和尚荷师大法入草求人买棹秀州深追法乳重辑师紫竹林集若干卷以付剞劂俾久远流通于世禾城士宦仰其风而诵师之录甚为希有一段光明不致使其埋没也。

　　康熙乙卯孟夏四月下浣金明戒弟子真璨拜书

　　后跋

　　删繁取要法典易为流通补旧拾遗禅源不致壅塞盖观理事相宜简备得当之法由来尚矣尝闻我　憨祖寂后有亲笔上堂语录全稿若干卷被侍僧心启者窃市他方卒不得见是知记室无人不能备全师道者往往有之何居吾　颛先老人曾住云居时以示众机缘一册授印习藏嗣及老人出山印亦忘及赍归记室明年竹林弟子为师刻录印犹不预是时老人忘其所以将谓此卷已落无何有矣又岂知是年印归林中特出诸袖耶老人见而怪问曰此吾思之不得者子奚来哉已而印陈其由师意大悦彼时即欲附刻因工竣不可遂命别册镌行焉自是以来印游江楚吴越两京诸地或交接于绅士或探访于同袍每于文房书笈中得见老人亲书墨迹甚多凡属集遗者辄命抄誊成帙名曰竹林遗稿然则老人当时行化侍从居多而记室中尚有缺典者何哉岂谓是篇无味不足记欤是人无识不屑教欤非也要知老人说法笔气汪洋摛文不待至于求赞求偈求诸法语者来则应之书则与之凡此者多以援笔成篇无事落草故记室中不遑登录者不知几许吾故于憨祖窃录之前观乎老人遗稿之后则不能为记室中人辞其责也已矣今既有此遗稿全集两端理合统刻入藏为当也但思刻赀难构阅者易烦敢以两端较参酌为附藏或于宗源有系者即照遗稿补之或于语言太赘者即照全集删之示众若云居等法语若晦之明序若板的达偈若熊给谏是皆遗稿补之之类也法语若玉空序文若衡南书若王思履疏若经忏等是皆全集删之之类也因以成集得二十卷与之大藏并行诸经同转冀得声光大播其前法化永贻诸后云尔。

　　时
康熙十五年丙辰岁四月佛诞日嗣法门人正印谨识

　　紫竹林颛愚衡和尚语录附卷二十后

　　(颛愚和尚语录附卷计字捌千九百五个该银
　　肆两捌钱六分信女周门王氏喜助刻银贰
　　两冀荐
　　夫主周印官早生莲界速证菩提
　　信士王旋证张旋琦信女王氏鲍氏周氏共助
　　钱柒百五十文众信共助银贰两四钱惟愿
　法化兴隆子孙繁衍谨意
　康熙十五年四月　　　日楞严藏经坊附板
　　　　　　　　　　　　　浙禾夏维宁梓)
