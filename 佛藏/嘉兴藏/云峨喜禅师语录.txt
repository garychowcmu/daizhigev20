嘉兴大藏经　云峨喜禅师语录


　　语录题辞

　　云峨喜公蜀人也始从老僧棒头喝下深中此毒自觉与众不群买草鞋行脚至吴越参诸方眼高一世道逗群机毒气一时陡发幸吾弟林野劈头痛与一剂消道解毒汤渴可解毒可散自毒既瘥即能毒人但着毒者直教命根顿断不复更转别症返阴复阳杂毒入心者也老僧因读其语录义不容默乃书片言以冠其首深愧钝根不文直向佛头着粪一任骂我否笑我否更诵一偈。

　　东家中毒西家发岂料西家毒更深自此吞云并吐雾相将卖弄老婆心。

　　时
大清康熙贰年仲冬寓金城醉佛楼嗣临济正宗第三十一代破山明老僧书

　　序

　　原夫五灯并照单传独盛济家一叶分荣正令全提密室欲观撑天拄地之作略须凭超情绝识之体裁慨今鹦舌蛙声尽陈杂调浅知薄解淆乱师承惟有风穴堂上云峨和尚太白擎峰中流砥柱宗坛铁汉风规丕著于诸方汝海狞龙骨格迥超乎群趣扶起当年刹竿直使历代祖师口哑全提斩新条令从教天下衲僧耳聋参叩有神天奔趋多龙象钳锤恶辣不假薪传妙用纵横打开正眼将见儿孙遍大地何尝佛法作人情立谟范于万仞之巅振颓风于千秋之日钟鸣树里疑他清韵出山来鼓响烟横幻似雷音惊梦起十方坐断千里同风说法深藏陷虎机研穷须具金刚眼。

　　时
大清康熙癸卯年季秋七十四岁同宗法弟　轹严大参合十谨题

　　云峨喜禅师语录目次序文卷上住霍丘大别山普济禅寺语录住汝宁光山县普福禅院语录住罗山国祥山龙池禅寺语录住湖广随州落黄法兴寺语录住河南府汝州风穴禅寺语录卷下住陕西长安大兴善寺语录再住风穴禅寺语录问答入室机缘拈古颂古赞偈佛事杂着行实

　　目录终

　　云峨喜禅师语录卷上

　　嗣法门人智恒等编

　　住霍丘大别山普济禅寺语录

　　师在阳山受请于顺治七年庚寅十月八日进院至山门以拄杖指云我此法门广大甚深不入而入水赴云奔且道向上关捩子在甚么处拽拄杖便入。

　　佛殿云三身四智八解六通若唤作佛笑杀渠侬毕竟如何撒开坐具云若向这里亲荐得佛功德海赞无穷大展三拜。

　　方丈据座云释迦掩室于摩竭提国抱薪救焚维摩杜口于毗耶离城吃盐止渴新普济这里平如镜面峻若险崖顾杼停机栏腮劈脊且道为人在甚么处喝一喝卓一卓便起。

　　即日霍丘固始两郡缁素檀那请开堂拈疏云灵山奥旨少室真宗一一显露分明须知尽从这里流出如其会得不消重说偈言脱或未委辄烦表白重为宣读宣毕指。

　　法座云此名宝华王座先圣据之说黄道白指东画西惑乱人未有了日即今变作一块良田喜上座便乃披毛戴角拖犁拽耙于中耕云种月去也还见么便升拈香云此一瓣香端为。

　　支那帝主北阙至尊爇向炉中祝延圣躬万安恭愿心灯了了而常光佛日慧炬煌煌而永烛尧天次拈云此一瓣香奉为满朝文武天下官僚伏愿永作皇家之柱石恒为佛法之金汤并及当山请主护法檀那列刹耆旧现前大众世世不忘般若之真因生生彻证金刚之种智又拈云此一瓣香混融三际含裹十虚二十年拨草瞻风后到天台峰顶礼见个不近人情老尊宿直与一锤击碎因兹痛恨难忘今对人天众前拈出奉为现住浙江宁波府天童堂上传临济正宗第三十一代。

　　本师林野大和尚爇向炉中用酬法乳之恩敛衣就座阳山慧大师白椎云法筵龙象众当观第一义师云单提向上巴鼻凡圣莫测其源而况第一义空向甚么处着眼如有解观者不妨眨上眉毛出来相见问世尊升座文殊白椎世尊下座未审说何法师云普济岩前奔大壑安阳顶上玩长空进云祖师西来当为何事师云只为汝鼻孔不正进云来后如何师打云向这里荐取进云和尚在这里作么生师云当面蹉过问一朝权在手便把令来行如何是普济正令师云放汝三十棒进云恁么四大部洲皆仰望十方围绕法中王师云少汝一个不得僧礼拜师便打前僧复问大海有珠谁人取得师云问了话又问话进云一切诸法本来是有那个是无师竖起拄杖云且道这是有是无僧便喝师便打进云明眼人难瞒师云瞎进云和尚又作么生师云瞎瞎乃云万里晴空一天杲日在处渔樵鼓舞随方物类欣欢正是般若流通之际举扬正法之时就里四句百非当头坐断迥绝淆讹正眼洞明十方寥廓净裸裸脱情尘赤洒洒无向背恁么也得不恁么也得天高群象正恁么不恁么总得海阔百川朝然虽如是且今日人天普集选佛场开真俗和同主宾契合一句又作么生道良久云还委悉么两轮日月光昭远万古乾坤覆载隆(谢词不录)复举宝寿开堂日三圣推出一僧寿便打圣云恁么为人瞎却镇州一城人眼去在寿掷下拄杖归方丈师云这二大老一挨一拶一抑一扬可谓揭示当人正法眼藏发挥从上佛祖家风若或放过则彼此作家简点将来犹欠一着山僧今日开堂或有推出一僧便乃一并打出法堂不惟使他直下知恩贵与人天作个眼目卓拄杖一下白椎云谛观法王法法王法如是下座。

　　当晚小参蓦拈拄杖卓一卓云无孔铁锤觌面抛神惊魔伏鬼哮啕庭前露柱才偷觑万象森罗已痛遭所以道若论此事如击石火似闪电光构得构不得俱未免丧身失命虽然如是且转身吐气一句又作么生道到头霜夜月任运落前溪。

　　开炉小参结却袋口收拾阑残三条椽下七尺单前不容学道岂许参禅饥餐渴饮闲坐困眠风头稍硬炉火御寒随缘自在放旷翛然是即是蓦竖拂子云秪如这个唤作拂子则触不唤作拂子则背不触不背毕竟唤作甚么良久云觌面相呈如不会且从放待冷来看掷拂子下座。

　　开炉上堂寒则普天匝地寒热则普天匝地热虽则寒暑迁流当体本无生灭是以丹霞烧木佛燎却院主须眉移花兼蝶至百丈躬身拨火突出沩山眼睛买石得云饶山僧今将尽十方世界为一火炉以四圣六凡作柴炭遂拈拂子吹一吹云秪凭这星子三昧火猛发烈焰亘天不容进前退后卓立踌躇汝等诸人作么生得个出身之路以左手拍禅床复举赵州示众云我向南方行脚火炉头有个无宾主句直至如今无人举着师乃召大众云还会么若会得赵州老汉无地容身其或未然不免重下注脚我向行脚南方火炉头有个无宾主句也是贫儿思旧债直至如今无人举着切忌扬声止响普济恁么批判还有为赵州作主底么。

　　晚参加工益行枉兴兔角之樊笼绝学无为徒解龟毛之系缚赤身担荷早涉程途脱体承当翻成钝置大别山高芙蓉山低犹落时人窠臼直须放出沩山水牯触杀临济瞎驴方能经天纬地玉转珠回何故无滞自然随水去有声多为不平来。

　　示众举赵州云若从南方来者我这里为伊下载若从北方来者我这里为伊上载师云山僧即不然若从南方来者普济为伊上载若从北方来者普济为伊下载因甚如此不见道多处添些子少处减些子。

　　上堂举忠国师因丹霞来参才展坐具国师云不用不用霞退后三步国师云如是如是霞进前三步国师云不是不是霞绕禅床一匝出去国师云去圣时遥人多懈怠三十年后求个汉也难得师云诸方尽谓此二老有六韬三略之才具武纬文经之作仔细简点将来总没交涉殊不知丹霞被国师舌头谩国师随丹霞脚跟转若到普济这里各与三十拄杖何故蚌鹬相持俱落渔人之手。

　　上堂破粪箕秃苕帚卧月眠云干屎橛死猫头超今越古恁么举唱是汝诸人还简点得出么如简点得出山僧生陷无间地狱脱或未然雪峰辊毬玄沙汝虎复举修山主云是柱不见柱非柱不见柱是非已去了是非里荐取师云钓鱼放生下座。

　　师一日牵一头驴上堂示众云即今有个现成公案拈来问汝诸人若道得一转语与山僧相契拄杖拂子两手分付遂抬脚云我脚何似驴脚复举手云我手何似佛手又云人人有个生缘上座生缘在甚么处众下语皆不契师代我脚何似驴脚处云但礼拜驴代我手何似佛手处但礼拜师代上座生缘在甚么处便骑驴去吃草更与颂出颂云我手何似佛手展缩拈提本有庭前露柱呵呵蟭螟吞却北斗我脚何似驴脚玄沙岭头筑着才方拟议思量鹞子新罗已过人人有个生缘晨昏举止茫然不是将心特地秪因要吃要穿复云错错。

　　冬至小参云日往月来光阴何倏忽炎凉寒暑节令不相饶时逢道启元阳景开南路鲁台书五云之篆汉殿添一线之长石霜揭榜文于堂上爻象分明洞山掇果桌于筵中彖辞难决普济也要应个时节以拂子作圆相复击禅床云将杨岐金刚圈栗棘蓬一并拈出汝诸人还吞跳得么若吞跳得不妨群阴剥尽若吞跳不得依旧一阳复生乃举僧问古德如何是冬来意德云京师出大黄师云古德虽有风驰电卷之威石裂岩崩之作要且不能使这僧点首今夜或有问如何是冬来意山僧只向伊道印破虚空千丈月洗清天地一林霜。

　　晚参僧问普济家风即不问如何是春来景师云沙暖睡鸳鸯进云恁么则日月光天德山河壮帝居去也师云非公境界乃举大慈示众云说得一丈不如行取一尺说得一尺不如行取一寸洞山云说取行不得底行取说不得底云居云行时无说路说时无行路不说不行时合行甚么路洛浦云行说俱到即本分事无行说俱不到即本分事在师拈云这几尊宿虽则各明本地风光共指当人要路若据本分事俱未梦见在普济见处也要诸人共知饥时餐渴时饮闲时坐困时眠且道是何意旨云在岭头闲不彻水流涧底太忙生。

　　佛成道日上堂拈拄杖云释迦世尊睹明星而悟只悟得这个复卓一卓云众生处尘劳而迷只迷得这个拈却迷悟两头坐断凡圣窠臼直得上无攀仰下绝己躬净裸裸赤洒洒无得无失无是无非蓦呈拄杖云且道这个是甚么有时间把出门去扶我归来靠壁东下座。

　　晚参举黄檗禅师一日在盐官佛殿上礼拜次时唐宣宗为沙弥乃问云不着佛求不着法求不着僧求长老礼拜当何所求檗云不着佛求不着法求不着僧求常礼如是事弥云用礼何为檗便掌弥云大粗生檗云这里是甚么所在说粗说细随后复掌沙弥便走师拈云黄檗禅师虽则临机大用现前觌面全提迥绝且不知鼻孔落在大唐天子手里何故聻阵云横海上拔剑搅龙门。

　　示众吾远祖会和尚初住杨岐老屋败椽仅蔽风雨适临冬莫雪霰满床居处不遑衲子投诚愿充修造会祖却之曰我佛有言时当减劫高岸深谷迁变不常安得圆满如意自求称足汝辈出家学道整顿手脚未稳已是四五十岁矣讵有间工夫事丰屋耶竟不从翌日上堂云杨岐乍住屋壁疏满床尽撒雪珍珠缩却项暗嗟吁翻亿古人树下居先德恁么可谓不以饱暖适意切将此道为尊山僧方住普济破院料理未妥夜来遭一阵猛风尽底掀翻亦成一偈拈来普示大众乃云别山方住半余年收拾茅庐尚未安忽被狂风俱卷却禅床欹枕见青天宽着肚谩随缘逆顺安危总一般。

　　上堂举玄沙示众云诸方尽道接物利生忽遇三种病人来且作么生接患盲者拈椎竖拂他又不见患聋者语言三昧他又不闻患哑者教伊说又说不得且作么生接若接不得佛法无灵验当时地藏出云某甲有眼耳和尚作么生接沙云惭愧便归方丈后有僧请益云门门云汝礼拜着僧拜起门以拄杖挃之僧乃退后门云汝不是患盲复唤近前来僧才近前门云汝不是患聋门云还会么僧云不会门云汝不是患哑其僧有省师拈云玄沙夜半泼墨地藏日午挑灯云门好肉上剜疮三人各自担板山僧今日露个消息也要诸人检责遂竖起拂子云若向这里荐得即瞎却你眼复击禅床云若向这里荐得即聋却你耳若道总不恁么即哑却你口到这里也须眼里有筋皮下有血始得还会么莺啭上林花满地客游三月草侵天下座。

　　晚参举座主问白马昙禅师祖意教意是同是别昙云如车二轮如鸟两翼主云将谓禅门有奇特元来不出教乘遂回后闻夹山盛化遣小师驰问前语夹山曰镂冰无琢玉之谈结草乖道人之意小师回举似主主乃赞叹遥礼曰将谓禅门与教意不殊元来有奇特事师召大众云二老恁么答话且道是同是别若同镂冰无琢玉之谈若别结草乖道人之意毕竟如何乃竖拂子云还会么一把柳丝收不得和烟搭在玉栏杆。

　　化城庵见堂怨禅德病请上堂问如何是夺人不夺境师云你似一头驴进云如何是夺境不夺人师云骑佛殿出山门进云如何是人境俱不夺师云薰风自南来殿阁生微凉进云如何是人境两不夺师云片云横谷口归鸟悉迷巢进云有意气时添意气不风流处也风流师云且缓缓着僧便喝师便打僧礼拜师蓦拈拄杖云提起金刚宝剑直下不徇人情遂卓一卓云劈破三玄三要放出无位真人便乃手之舞之足之蹈之欣欣然而说偈曰不思议解脱力妙用恒沙也无极四事供养敢辞劳万两黄金亦消得粉骨碎身未足酬一句了然超百亿遂召大众云且道是那一句还会么庭前之古柏微微湿露岭上之白云澹澹拖风若向这里荐得不妨蹋破化城亲登实所脱或未然当堂无影迹遍界不曾藏以拄杖卓一卓喝一喝复举僧问曹山学人通身是病请师医山云不医僧云为甚么不医山云教汝求生不得求死不得师云这僧正患入髓之沉痾若不遇曹山老汉殆乎危矣何足救哉虽然如是曹山只具诊候之手而无瘥病之方即今忽有问山僧学人通身有病请师医山僧劈脊便棒何谓如此不见道若药不瞑眩厥疾不瘳下座。

　　上元立春解制上堂十五日以前人人头上顶青天十五日以后目前法法皆仍旧正当十五日夜月灯光灿虚碧锣声戛戛鼓喧腾村歌社舞快无极风流公子可怜生玩赏佳人多哑哑张公醉倒在街头元是李公贪酒吃林下道人复若何摩诃般若波罗蜜普济恁么告报鼓动僧堂里憍陈如尊者邀刘郎先生倒骑石虎向四大部洲共赏元宵一匝归来手舞足蹈打个觔斗走入三草二木去也乃召大众云且道他二人有甚么长处得恁么无碍自在还会么蓦竖拂子云殷勤为解丁香结放出枝头自在春。

　　佛诞日上堂性海汪洋众德以兹系广真空窅寞多门由是圆融契凡圣于一源本非得失了死生之莫二何妨去来故我大觉世尊证寂灭体开方便门愍炎宅之既焚伤欲流之永鹜遂尔离诸兜率诞迹迦维运无作之神通度有情之含识正所谓净法界身本无出没大悲愿力示现受生虽然如是且道释迦老子即今在甚么处蓦拈拄杖云来也来也向山僧拄杖头上诞生现瑞是汝诸人还见么复卓一卓云将正法眼藏涅槃妙心实相无相秘密法门直截吐露了也还闻么如其见处分明闻处透脱便能塞乎天地耀古腾今脱或未然乃掷下拄杖云大众普同到佛殿上香念诵。

　　中秋日过霍丘福昌寺众请升座平白地上拈起一丝毫头尽大地人亡锋结舌未审利害在甚么处众中莫有知委者么不妨出来道看僧问日往月来即不问中秋佳节时如何师云当轩月正圆进云恁么则人人且庆中秋节家家齐唱太平歌师云切忌瞻望僧拟议师云这钝汉僧礼拜师乃云秋风清秋月明秋云淡荡秋水澄渟历祖示为向上巴鼻诸佛演作妙净明心山僧直截指似未审诸人惺不惺急荐取莫沉吟庭前秋色数株翠额上眉毛八字横复举僧问云门禅师云树雕叶落时如何门云体露金风师云云门老汉虽则手亲眼辨善赴来机仔细简点将来犹欠一着在山僧今日忽有问树雕叶落时如何只向伊道且随老木同寒瘠将逐春风入烧瘢此语有两负门具眼者试辨看击拂子下座。

　　福昌大众请师开示若论斯事人人具足个个圆明本无遮障之缘岂假开示之说盖为多生以来不觉一念妄动逐于诸尘荡而忘返故有生死苦海轮回不息耳即今也无别等玄妙奇特所示只要汝诸人向二六时中四威仪处回光返照于一念未生已前忽然知归方解念起而无所起眼见而无所见耳闻而无所闻心思而无所思便尔头头不昧刹刹圆融山僧如此告报是汝诸人直下还会么若不会归堂吃茶处荐得方信不吾欺也。

　　晚参举南泉示众云王老师自小养一头水牯牛拟向溪东牧未免犯他国王水草拟向溪西牧亦未免犯他国王水草不如随分纳些些总不见得师云南泉老汉大似掩鼻偷香不顾傍观者哂何故聻夹路桃花风雨后马蹄无处避残红。

　　上堂当头拈出充塞十虚直下知归了无一事即此打破生死牢关随缘得用掀翻识情窠臼彻见根源不唯历历明明更是绵绵密密所以道乾坤廓落无边表杲日当天宇宙明。

　　赴光山请谢别众缁素上堂玄机普应妙密无方充满十虚贯通三际所以道无边刹境自他不隔于毫端十世古今始终不离于当念然则衲僧境界信意安排是处家山而元无彼此随缘自在而何妨去来客秋到此高桂钵囊揭下笠子今朝依旧横担拄杖紧峭草鞋行藏离合既各有时用舍穷通俱皆分定向蒙一方缁素盛德资培今者暂应他缘特为登堂致谢然虽如是且接物利生一句作么生道大别山头云出岫为霖苏亢本无心下座。

　　普济禅寺语录终

　　云峨禅师住河南光山县普福禅院语录

　　师于顺治辛卯中秋二日进院至
山门云谁能出不由户何莫由斯道也但能足下无私便可当阳直入喝一喝。

　　佛殿云三二一一二三文殊淈　普贤颟顸释迦鼻孔皆相似信把檀香一串穿遂上香大展三拜。

　　据室云从上祖师向这里说心说性天下老和尚向这里举古举今新普福又且不然一任佛来祖来凡来圣来各与三十白棒趁出何故斫却月中桂清光应更多。

　　即日陈衡山杜弼直二居士率阖邑檀那请就当山开堂至法座云此座高广严饰不假灯王借来任从上通有顶尽在山僧脚下便升座拈香祝
圣毕又拈云此瓣香前在大别山道破次第二回拈出爇向炉中供养天童堂上本师林野老和尚用酬法乳遂就座维那白椎竟师蓦拈拄杖云一竿一笠一轻舟为觅金鳞四海游今到中州垂一钓有能负命快吞钩以拄杖作钓鱼势云有么有么试出来　跳看僧问选佛场开高贤聚会即不问如何得人人悟毗卢性海师云脚不离地走进云如何得个个入普贤行门师云文殊与吾携水去普贤犹未摘花来进云未涉樵子径已到葛洪家师便打僧礼拜师云香已拈了问答已毕肯向就中省事各宜珍重而归脱或未然不免再打葛藤一上谩汝诸人去也乃云格外绝纤尘正体不昧当机无朕迹法尔如然非心非佛而耀古腾今即色即声而超情离见到这里一任孤峰绝顶啸月吟风闹市红尘和光混俗便乃放行时把住趁起沩山水牯牛把住时放行拽回玄沙个汝虎虽然秪如是非泯尽隐显全该一句作么生道良久云野老不知尧舜力冬冬打鼓祭江神(谢词不录)复举三圣云我逢人即出出则不为人兴化云我逢人即不出出则便为人师云诸仁者还知二老落处么一人手长脚短一人面瘦耳肥若有辨别得出正好吃山僧手中痛棒若辨别不出长连床上有粥有饭白椎云谛观法王法法王法如是下座。

　　檀越建方丈毕请师上堂僧问宝镜当台即不问斩新条令事若何师云天上有星皆拱北人间无水不朝东进云恁么则普福堂前添意气不风光处也风光师云谁人不瞻仰进云大地尽沾恩师云杲日当空照进云谢和尚慈悲便礼拜师便打问昔日长者布金造精蓝于袛园现前施主捐赀创方丈于普福且道古今是同是别师云个个皆登宝所进云恁么则财法二施原非二福慧双修始是修师云三轮空寂进云不言福树花开早更有心空及第归师云你未识山僧话头在乃以拂子划○相云大道本虚玄行藏绝对待[中-口+○]坐断古毗耶纵横得自在[○@∴]若向个里亲荐得分明去犹未是作家行履处更须知有转身一路格外提撕然后可以深居丈室高踞猊床昂藏鼻孔擘开面门放出三头六臂示现无量神通提向上钳锤煆凡炼圣秉金刚王宝剑杀活自由拈头掇尾举一明三恁么恁么流通正眼不恁么不恁么把断要津恁么不恁么暗里抽横骨不恁么却恁么明中坐舌头然虽如是忽遇着个惊天动地作略奇人来又作么生管待蓦竖拂子云驾与青龙骑出洞十方刹海任翻腾进方丈据座示众举慈明禅师寻常方丈内安一盆水上劄剑一口下面着草鞋一緉才有进门者便指拟议便打师云慈明远祖虽则阐扬诸佛正宗力提祖师巴鼻仔细检点将来明眼人前一场笑具山僧亦无如许伎俩惟拈一条黑漆拄杖道得道不得俱与本分草料何谓如此寰中天子敕阃外将军令遂喝一喝。

　　开炉小参问炉鞴弘开学人上来请师相见师云性命也不顾进云争奈脚蹋实地师云於戏尚飨僧便喝师便打问本来一精明如何好底好丑底丑师云庭前翠竹凝霜薄进云一切众生现成是佛因甚入驴胎马腹师云屋外黄花带露寒进云出驴胎马腹又作么生师云待你出来向你道僧拟议师云驴年出乃举雪峰示众云三世诸佛向火焰里转大法轮云门云火焰为三世诸佛说法三世诸佛立地听师云雪峰虽则直截指陈未免画蛇添足云门固尔冰寒于水也是承虚接响普福今日开炉亦不凿穿常住地亦不过费檀越炭秪教冷清清处却要温和寒威威时休嫌寂寞若能如是体贴不惟免致挑灰弄火且无佛见法见可起以拂子划一划下座。

　　开炉结制上堂问寻常拈香择火而头头总现运水搬柴而物物全彰为甚么九旬禁足三月安居师云为你不荐进云毕竟以何方便接待师云脑后与三椎进云设有纯钢打就生铁铸成底到来又作么生师云也要过山僧铁门关进云谢师慈悲遂礼拜师云切忌撞头磕额问千圣不传之旨早向钳锤边漏泄诸祖密印之机已从钟鼓里说破今日和尚重登宝座诸人领略个甚么师云狗走抖擞口猴愁搂搜头进云恁么则随缘消岁月任运着衣裳师云未信你在进云顶门击碎金刚眼簉破诸方铁面门师打云须是山僧打你始得问十方同聚会个个学无为毕竟如何是无为师竖拂子云会么进云恁么纵横无不是师云汝向甚么处见得进云觌面荐取师云莫乱道问佛祖未出世时如何师云漏逗不少进云出世后如何师云把住了也进云只如今时又如何师云适才向汝道答汝话乃云威音王以前有个无宾主句纵饶十方诸佛出世横说竖说极尽神通总道他一字不着历代祖师出来全提半提博施伎俩也动他些子不得山僧寻常据个木上座朝打三千暮打八百亦无奈他何谁知今朝被弼直杜文学不费纤毫力将观世音菩萨放下手来底馒头一并拈来供养普福一会圣众诸人见这等奇特因缘便乃欢喜领受细嚼横吞饱足高眠大众吃既吃了且道还知滋味么若知滋味始信一饱忘百饥苟或未然各归衣钵下火炉边朝三暮四着力回首觑捕看忽尔觑着方信道嗄元来麦里有面下座。

　　小参当阳一路智者犹迷公案现成漆桶不会看个话头取证犹如掘地觅天打屏妄想发明大似弃波求水即真即妄而张网捕风非异非如而掉棒打月直下即是打折驴腰撩起便行必死之疾且道如何得恰好去蓦拈拄杖云知音不在频频举达者应须暗里惊。

　　晚参举法眼禅师一日因僧来参次乃以手指帘寻有二僧齐去卷帘眼云一得一失师云这公案拈提者甚多错判者不少有者道法眼向是非海里接人二僧于得失坑中活葬或曰不然法眼如虫御木二僧偶尔成文恁么见解总未梦见在殊不知法眼舌头无骨二僧眼里有觔既然如此因甚道一得一失仁义尽从贫处断世情偏向有钱家。

　　因雪胡逸吾领众请上堂问过去心不可得现在心不可得未来心不可得那一个心可得师云无孔铁锤当面掷进云心不在内不在外不在中间未审在那里师云且过一边着进云不是心不是佛不是物是个甚么师打云且道是个甚么乃云匝地漫天鼓黑风六花撩乱下长空灯笼露柱冷相觑无位真人笑展容山僧乃问无位真人云你笑个甚么他便稽首于前合掌而白言我见人人本有天真佛性原来无意无必无固无我故二六时中应缘之际逆之则怒顺之则欢爱之则来憎之则往然而喜怒哀乐憎爱取拾变化穷通周而复始动他当人本体一些儿不着所以道无明实性即佛性幻化空身即法身法身觉了无一物本然自性天真佛五蕴浮云空去来三毒水泡虚出没是以哂之道了才礼拜山僧劈脊便棒遂召云大众且道是赏伊罚伊具眼者试辨看复举庞居士一日石头和尚问曰子见老僧以来日用事作么生士云若问日用事则无启口处乃呈偈云日用事无别惟吾自偶偕头头非取舍处处莫张乖朱紫谁为号丘山绝点埃神通并妙用运水及搬柴头然之师云庞公恁么道可谓显诸仁藏诸用鼓万物而不与圣人同忧盛德大业至矣哉拍禅床。

　　冬至小参乾坤有象化育无私晷运推移荣枯自在若能于斯荐得方知个里非动非静不变不迁无去无来有准有的直得风清月皎水冷云寒绝见绝闻不知不觉然虽如是犹有向上事在且道如何是向上事良久云还会么五九尽日又逢春复举云盖问石霜云万户俱闭即不问万户俱开时如何霜云堂中事作么生盖半年方道得云无人接得渠霜云道则太煞道只道得八成盖云和尚作么生霜云无人识得渠盖于言下契悟师云且道接得与识得还有优劣也无若有优劣佛法却成两般若无优劣因甚么云盖悟去若缁素不出更与一颂豁开门户达苍穹接得何如识得中万象森罗无忌讳一天明月照东风喝一喝下座。

　　晚参举良遂初参麻谷谷见来将锄头去锄草遂到锄草处谷殊不顾便归方丈闭却门遂次日复去谷又闭却门遂便敲门谷云阿谁遂云良遂才称名忽尔大悟乃云和尚莫瞒良遂良遂若不来礼拜和尚洎被经论赚过一生遂归讲肆谓众曰诸人知处良遂总知良遂知处诸人不知师云良遂个汉秪知洎被经论赚过一生殊不知却被麻谷赚到驴年具眼者试检点看。

　　佛成道日上堂问未离兜率已降皇宫未出母胎度人已毕又出头来做甚么师云利动君子进云既是天上天下惟吾独尊夜睹明星又悟个甚么师云腰缠十万贯跨鹤上杨州进云几番揭露扬家丑争奈时人认不真师云阇黎还梦见么僧礼拜云这一拜也少他不得师打云放过则不可乃云妙智圆明即纤毫而观性海真机朗现因群象以眺全身若能直下承当一际了无前后所以道昧之则念念轮回遗失真性照之则心心寂灭圆证菩提故吾佛世尊始于正觉山前腊月八日忽睹明星出现乃云奇哉奇哉一切众生俱有如来智慧德相皆因妄想执着而不能证得蓦竖拂子云这个是普福拂子那个是智慧德相复击禅床云这个是智慧德相那个是普福拂子智慧德相与普福拂子且道是一耶二耶一二之义其意云何掷下拂子云匝座霜风轻　　丽天杲日照无寥。

　　除夜小参云一年三百六十日一日十二个时辰七十二候六十甲子从年头一挨挨到今宵年尾蓦拈拄杖云忽与山僧木上座蓦面相逢便乃生擒活捉至普福堂前直得进退无门藏身无计遂召大众云正当恁么时作么生合杀卓一卓云大胆驾头冲突过小胆哀鸣告所由复卓拄杖下座。

　　解制小参拈拄杖敲禅床云打破生死牢关掀翻佛祖窠臼遍界已绝形踪通身了无盖覆背手摸着枕子夜半天光如昼翻身抹过太虚面南好看北斗是大神咒是大明咒是无上咒是无等等咒且道格外一句作么生道乃横按拄杖云生涯只在钓竿上明月扁舟泛五湖。

　　上堂问把拄牢关一任针锋劄不入放开一路纵横遍界岂能藏把拄放行俱不问收因结果事如何师云普天和煦匝地春风进云家家共乐尧天日处处人仰舜日明师云头上漫漫脚下漫漫进云蹋着乾坤无别路一轮明月杖头圆师云恼乱春风卒未休僧喝师便打乃云始自十月十五日若凡若圣若智若愚若老若幼都卢放下腰包眉毛厮结于九旬之内行住坐卧处千思万想时一一如片雪点红炉真金烹大冶正当此时且道功成果满佛事周圆一句又作么生道击拂子云解开布袋乾坤阔放出金毛狮子儿喝一喝下座。

　　云峨禅师住罗山县国祥山龙池禅寺语录

　　顺治九年岁在壬辰春王月罗山阖邑缁素檀那请师就本寺开堂升座拈香祝
圣罢复拈云此一瓣香得来久矣几欲收藏不敢埋没今次第三回拈出奉为
天童堂上本师林野大和尚爇向炉中用酬法乳敛衣就座维那白椎竟师云横按莫邪斩钉截铁全提正令电卷星驰低头瞥尔沉思早是白云万里如有不顾危亡者何妨赤身挨拶僧问千峰叠翠万壑争雄虎啸龙吟即不问象岭横烟意若何师云寒山拾得笑呵呵进云高山流水谈真谛个中音韵许谁闻师云多少知音者问海众钦从慈霖普澍驱雷掣电即不问济物利生时如何师云脚跟下痛与一顿进云恁么则天不能盖地不能载也师云你即今在甚么处僧便喝师便打乃云若据此事妙严浑莫测绵密不通风了无名相之端即色声而显焕迥绝是非之表同美恶以全彰任是通身手眼也则缁素他不出直饶三世诸佛降生广设方便极尽言诠谈说三藏十二部一切修多罗仔细检点将来大似持蠡酌海历代祖师间出皆备肘后灵符揭示向上巴鼻棒喝交驰全提正令纵横施设千七百则公案如将萤火爇须弥天下老和尚或擎杈舞笏搬土辊毬或敲床竖拂举古明今也是隔靴抓痒即今或有个擎头戴角气宇昂藏的汉有转天覆地之能具悬河倒海之辩到这里亦未免敛手目瞪口呿而退既然如是且道今日罗山阖郡缁素请山僧升于此座为众举扬又作么生折合蓦拈拄杖左右顾视云还委悉么人人鼻孔下头大个个眉毛额上横划此相掷拄杖下座。

　　师诞日众檀越请上堂问世尊初生时见个甚么便能指天指地师云皇天无亲惟德是辅进云是法平等无有高下为甚又道天上天下惟吾独尊师云仁者自生分别进云云门一棒打杀过在甚么处师云▆归有地乃云自来鲁钝懒磨砻四十余年顷刻中悔误踏翻沧海月只赢饶得一身穷拈拄杖云然虽如是山僧始从出世以来全凭这个净裸裸赤条条颠拈倒弄拄地撑天随缘立业成家在处匡徒领众列列挈挈当阳显示千差昂昂藏藏直下收归一致拖泥带水而知俭知丰东掷西抛而毋意毋必剿除是非窠臼　碎生死根源挥开佛祖顶　流通正法眼藏遂召大众云且道他利害在甚么处卓拄杖云金鸡唱晓琼楼梦玉树花开浩劫春下座。

　　观音诞辰会首陈国美姜明甫领众请上堂云三春雨过万汇滋荣蝶舞芳藂莺啼柳陌绿水溪边渔人鼓棹白云堆里樵父讴歌花下啕啕玩赏佳人市中队队风流公子正当恁么时普天匝地尽界含生一一显发南海普陀大士三十二应之身谈说十四无畏之法若能于此荐得便见慈风广被而热恼清凉愿海弘深而拔苦与乐尘尘独露刹刹圆通脱或未然国祥更向第二头破二作三去也遂竖拂子召众云还会么妙湛明心即诸缘而见超色像之表真空觉性会群响以听绝声闻之尘动静本乎一源体用元非二致无在不在神机豁尔世出世间智鉴洞然所以云门大师云闻声悟道见色明心观世音菩萨将钱来买胡饼放下手元来却是馒头云门老汉虽则人平不语水平不流仔细检点将来也是平地里大惊小怪且道国祥又作么生乃挥拂子云风力扶帆行不棹笛声唤月下沧洲。

　　天童林野老和尚小祥师拈香指真云只这老尊慈生缘何殚述示现比丘身无意无必固五坐大名蓝于吴东浙西十载据猊床而诃佛骂祖断衲子之命根兮虎骤龙骧起济宗之颓纲兮风飞雷怒不肖当年遭毒手而今合笑宁堪哭何以故冷水浸冬瓜秤锤蘸生醋。

　　浴佛上堂僧问冒雨冲风去披星戴月回佛法在甚么处师云有劳阇黎进云忽遇冰清水冷时如何师云通身骨毛寒进云恁么则百草头边西来意红尘堆里佛家风师云眼睛突出乃云即心即佛牛皮鞔露柱非心非佛铁锤被虫蛀不是心不是佛不是物醋煮须弥山透熟此个话端遗来多少时也自古至今纵具铜头铁额天眼龙睛的并无一人奈何他今被山僧一一分明花判了也汝等诸人还会么若能于此会得始知大道虚玄真机朗映纵横自在隐显优游所以世尊初生下时便乃一手指天一手指地周行七步目顾四方云天上天下唯吾独尊后来云门大师云我当时若在一棒打杀与狗子吃了贵图天下太平世尊大似激浊扬清不觉通身泥水云门虽与指踪讳迹那知满面埃尘且道国祥今日又作么生聻下座烦大众各与当头一杓汤直教光前绝后耀古腾今去也喝一喝下座。

　　结制示众参禅徒妄想打坐屈身劳性海微风作觉浪拍天高止息重增病纵之转飘飖须弥入芥子瓦解与冰消这里荐得且居门外止宿草庵若要入室升堂国祥未敢相许何也灵光不昧万古徽猷入此门来不存知解蓦拈拄杖卓一卓云国祥拄杖子闻之忍俊不禁　跳入诸人八万四千毛孔里去也触着五脏神恶发把毗富那山劈面一掴殃及沩山水牯牛痛彻不已急向新罗国里藏身进退逡巡欲隐弥露当恁么时上天无计入地无门因甚如此鼻头绳索尽在山僧手里复卓一卓下座。

　　结制上堂三春已过九夏方新圣制既尔时临岂可违条越例直得四来禅众于国祥山中龙池寺里腰包丢向一边芒鞋脱掷门外高挂钵囊拗折拄杖将尽十方刹海收入一毛头许只这一毛头许也须及尽了不可得促百千万劫于一念顷只这一念顷本自无生然后据一大圆觉为我伽蓝身心安居平等性智于中行但行坐但坐机来吃饭倦来打眠语默动静折旋俯仰随缘自在任运腾腾直教个个作一员脱洒衲僧岂不畅快生平者哉遂蓦竖拂子云虽然这个唤作拂子则头上安头不唤作拂子即斩头觅活得失是非一齐拈却汝等诸人又作么生会良久云薰风自南来殿阁生微凉击拂子下座。

　　示众真机绝对待盖色骑声大道体周圆随缘隐显利似太阿锋明于秋空月当阳辨的而玉转珠回句外明宗而经天纬地净裸裸绝承当赤洒洒无向背直饶恁么更须坐断毗卢顶　放出衲僧巴鼻卷舒自在杀活纵横电光石火犹为钝滞德山临济倒退三千与么即且置秪如虚空粉碎大地平沉拽取东洋大海与国祥山斗额又作么生道待伊心肯处是我命通时举修山主示众云具足凡夫法凡夫不知具足圣人法圣人不会圣人若会即是凡夫凡夫若知即是圣人此语具一理二义若人辨得不妨于佛法中有个入处若辨不得莫道不疑好师拈云修山主虽善作家大似拔贫作富补短裁长国祥即不然若凡若圣若知不知若会不会蓦拈拄杖划一划云尽向这里百杂碎了也试问诸人还有修山主说话分也无良久云参差杉桧烟凝薄重叠峰峦月映微咄莫动着动着则打折你驴腰。

　　秀水楼真汶和尚至上堂拈拄杖卓一卓喝一喝云一喝分宾主照用一时行击碎蟠桃核得见个中人个中人既已见了更复将何话会昨夜南山虎咬大虫今朝灯笼吞却露柱头头体用全彰处处了无回互脚踏须弥眼观四海手提南北意在东西宾则始终宾主则始终主宾主历然通同合辙弟应兄呼藕穿平地为荷叶瞻前顾后笋过西家作竹林然虽如是且道主宾契合一句作么生道漆桶相楷成底事空噇空即饱膨脝便下座。

　　端午示众天中节届夷风从艾虎而飘香地腊时临叆叇起槐龙而清暑当此之际世上君子切菖蒲以泛酒片片皆金林下道人解黍粽以吃茶颗颗是玉贵乎信手拈来大都受用不尽所以文殊一日令善财采药云是药者采将来善财遍观无不是药却来白文殊云无不是药者殊云是药者采将来善财遂拈一茎草度与文殊殊提起示众云此药亦能杀人亦能活人文殊直截指陈善财当阳抛出可谓收放纵横与夺自在如其会得则千妖百怪不遣自化赤口白舌不除自消倘或未然国祥划一道灵符念一道真言去也遂以拂子划此相云[口菴]　嘛耶悉唎莎诃复卓拄杖云急急如律令敕。

　　因事上堂金乌东上月西沉寒暑迁流四序更个事现成如未瞥可怜虚丧好光阴遂召众云诸禅德秪如没溺生死之巨海平陷是非之窠臼不得出头的过在甚么处奈缘真心忽昧妄见俄兴妙觉因斯而迷沦尘缘由是而日习致使匍匐三界之长途轮回四生之大苦者盖为此耳岂不痛哉岂不究哉故永嘉云嗟末法恶时世众生福薄难调制去圣远兮邪见深魔强法弱多怨害闻说如来顿教门恨不灭除令瓦碎作在心殃在身不须怨欣更尤人欲得不招无间业莫谤如来正法轮且道如何是正法轮蓦竖拂子云还会么若道这个是有则为增谤若道是无则为减谤若道非有非无则为戏论谤若道亦有亦无则成相违谤毕竟如何得恰好去青山只解磨今古流水何曾洗是非。

　　晚参举南泉示众云法身还具四大否有人道得与他一腰裈道吾云性地非空空非性地此是地大三大亦然泉不违前语与裈一腰师云南泉不违前语秪见锥头利道吾赢得一腰裈不见凿头方既然与么且道法身还具四大否乃抚掌呵呵大笑云侍者记取这话三十年后大行。

　　修路小参向上一路千圣不传学者劳形如猿捉影东西南北元来四辟六通曲直低昂竟绝纤尘隔碍不假修证本自圆成其奈祖庭秋晚法社凌夷心径荒唐人天迥阻致使平地孤堆嵯峨万仞从来家业觌面千山因斯各请直下回光何妨亲自出手向无方便中屈施方便没功勋处权立功勋就下平高是处通途合辙摧邪辅正贵乎实地工夫始见大道坦然灵机豁尔不劳动步达本还乡与么与么即心于境头头妙不与么不与么了境唯心法法同与么不与么不与么却与么则且置秪如掀翻四路葛藤直截当阳一句又作么生道蓦拈拄杖划一划云一条界破青山色左右逢原得自由。

　　解制小参至理非理无在不在推倒界墙踢翻牢寨表里一如动止何碍类绝比伦古今超迈且道向上还有事也无乃竖拂子云国祥山下清溪水流入龙池声一泒复喝一喝。

　　解制上堂湛寂虚玄蟭螟眼里横安大千沙界廓尔无迹蚊蠓睫上倒卓百亿须弥一毫穿众穴以无余刹海入微尘而不碍随缘不变刀斧斫不开不变随缘冰生于滴水以此安居结夏露柱灯笼咸成正觉如此禁足护生虾蟆蚯蚓悉证圆通便乃高超十地不历僧袛物我一如身心平等直饶与么若据衲僧分上国祥山未肯点首在何谓不见道寒木在握兮全机可笑秋水横按兮半提可灭使八极顶目者不自争衡见斯人兮驾御昂蘖复说偈云三月护生今已满一群水牯乐真机打开栏圈无拘束四野山田饱复归下座。

　　上元日众请上堂僧问质禀阴阳造化成而今觉得亦非真不知末后何归也请问吾师作么生师云日月光天德山河壮帝都进云恁么则几度白云空聚散依前皓月复重圆师云未是你安身处进云早被学人看破了也师云眼在甚么处僧便喝师便打乃云把住驴腮不敢声恐将佛法作人情谁知日月灯明佛倒腹倾肠说与君遂拈拄杖卓一卓左右顾视云见不见闻不闻一溪流水带天沉抛下拄杖复举世尊一日升座文殊白捶云谛观法王法法王法如是世尊便下座师拈云世尊当道掘井用意不臧文殊临险推人随邪逐恶且道世尊便下座又明甚么边事良久云昨夜东君潜布令黄莺啼出绿杨春喝一喝下座。

　　师诞辰玄章领众请上堂问宝盖天垂笼法座金莲地涌捧狮猊且道是何祥瑞师云须弥顶上击金钟进云红桃鹤顶盘庭柏紫蕊鹿衔绕殿松请问和尚今朝是甚么日期师云海阔百川潮问青松翠竹真如境郁郁黄花古佛心既是古佛心和尚今日说个甚么师云许多人向这里着倒僧便喝师便打敖居士问击鼓上堂未审说何法师云道人元是个俗汉进云只如众禅师又作么生师云僧家本是出头人进云勿谓无心云是道无心犹隔一重关如何是一重关师云待汝出来即向你道士礼拜师乃云春风浩荡化日筛云景物萧然时清道泰燕语莺啼而深谈实相花开柳绽而毕露真机是处文殊普贤浑身卖俏迥绝离微随方释迦弥勒脱体风流踏翻光彩若隐若显非向背盖天盖地绝遮栏但能眼底无私纵横得大自在正所谓一处真处处真尘尘尽是本来人真寔说时声不现正体堂堂没却身若向这里见个落处便见一切众生本命元辰落处见得一切众生本命元辰落处便见历代祖师本命元辰落处见得历代祖师本命元辰落处便见三世诸佛本命元辰落处见得三世诸佛本命元辰落处便见汝诸人个个自己本命元辰落处见得汝诸人自己本命元辰落处便见山僧本命元辰落处见得山僧本命元辰落处方知在圣不增在凡不减非彼非此无灭无生一念平等顿超十地便乃随处作主遇缘即宗亘古亘今若出若没要且动他当人本体一些儿不得然虽如是秪如即境明心一句又作么生道蓦竖拂子云还会么八方宁谧归吾道万古乾坤化育中下座。

　　天童林老和尚大祥上堂多子塔前亲分付罕遇知音麟湖岸上绝承当难瞒明眼欲其正脉流通贵在源头清楚所以巴陵三转语足可报德酬恩兴化一炉香便见披肝沥胆山僧今朝一一对众拈出以作天童先师忌斋也不是将今视古盖为坐断天下人舌头且道以何为证据乃躬身作梵云戒香定香慧香解脱解脱知见香便下座。

　　佛诞日值雨上堂云骤地慈云飞不断泼天风雨甚稀奇普令四海生欣悦正是如来出世时下座。

　　结夏小参真机不动感而遂通至体虚玄缘乎则鉴应时昭然绝待在处了境唯心湛湛如也豁尔圆明由是搬砖弄瓦漏泄本地风光担水和泥显扬衲僧巴鼻正所谓心随万境转转处实能幽随流认得性无喜亦无忧于此荐得无禅可参无道可学无生死可了无涅槃可证脚跟下脱脱洒洒眼界中空空荡荡随缘自在任运腾腾还知落处么蓦拈拄杖划一划云翡翠踏翻荷叶雨鹭鸶翀断竹林烟。

　　晚参珍重诸人听指麾古今一字两头垂山青水绿啼狂鸟拟议不来苦怨谁复举古德云结制得半个月日已水牯牛作么生又道结制得半个月日已本分事作么生师云古德恁么提唱大似此地无金二两国祥则不然结制得半个月日已粥足饭足睡亦足四威仪中绝回互且道明甚么边事蓦竖拂子云露掷下拂子归方丈。

　　小参僧问大通智胜佛十劫坐道场为甚么不得成佛道师云沟壑易填人心难满乃云时当五月中旬昼长夜短殊分屋外鸦鸣鹊噪寥寥山色溪声杏熟桃甜李赤田父耕种薅耘安贫快乐无及输我林下道人若行若坐若卧半睡半醒半昏革蚤通身搜索虱乃暗地瞧人蚊子唼入骨髓臭虫一饱膨朜咄哉国祥瞎秃地狱不知浅深却把现成公案拈来白当人情这等阐提罪业驴年方得超升诸人急作方便救他速出苦轮遂就禅床偃卧云啊　啊　相救相救时斌雅云苍天苍天师云因甚救不得雅呵呵大笑师云把手将他行不得唯人自肯乃方亲。

　　上堂拈拄杖卓一卓云班白宾朋拔命标丁当都的动天韬棒头点破三千界鬼伏神惊彻夜哮山僧即将从上来事八字打开尽情分付了也灵利衲僧聊闻举着逴得便行淈　之流困于颟顸何妨听取注脚遂靠拄杖云切磋琢磨伤今动古元本具足抱石沉渊何况领略于掣电光中徒劳钝置荐取于险崖句下未足稀奇良久云毕竟事作么生以拄杖划一划云上士游山水中人坐竹林。

　　上堂直截单提向上机头头本自绝离微拟将心意求玄旨石火电光罔复追然而把断要津不通水泄放开一线略许商量良久云还会么摄十方法界于一微尘里宽阔非外促百千万劫于一刹那间寂寥非内绝彼绝此表里一如无去无来古今不二常在动静之中要且动静中拘他不得所以道在胎为身处世名人在眼曰见在耳曰闻在鼻香臭在舌谈论在手执捉在足运奔遍现俱该法界收摄在一微尘识者知是佛性不识唤作精魂毕竟如何赵州道底击拂子下座。

　　示众云祖意分明指似渠赵州东壁挂葫芦风吹历落团团转聒嗒叮当会也无。

　　解夏小参拈拄杖云智照双流触事而真原情属物了绝纤尘绵历无间贯古通今若隐若显任运腾腾蓦竖拄杖云过去诸如来斯门已成就卓一卓云现在诸菩萨今各入圆通未来修学人当依如是住复击禅床云信手击开不二门当堂坐对秋空月喝一喝下座。

　　解夏上堂问结制九旬无空缺安详动止绝淆讹明明百草西来意一本无归事若何师云眉毛额上横进云恁么则灵光独耀普照万方去也师云非公境界僧便喝师云这一喝落在甚么处僧拟议师震威一喝问结制已前即不问解制后如何师云拄杖卓频鹤膝短芒鞋踏久虾须长进云堂内堂外悟得多少师云一串穿却进云悟后的人如何受用师云三生六十劫乃云四来禅众云水高流自从四月十五日聚首于国祥山中龙池寺里三月安居而坐消白日九旬休夏以笑傲林泉运水搬柴惯用祖师巴鼻饥餐渴饮惟同古佛家风大千刹海翻腾一念包含沙界抑扬有准圆应无亏所以沩山问仰山云子一夏作得个甚么仰山云锄得一片畬种得一箩粟沩山云子一夏可谓不虚过仰山问沩山云和尚一夏作得个甚么沩山云日食三餐夜间一寝仰山云和尚一夏可谓不虚过看他沩仰家风父慈则子孝子孝父心宽古今之道至矣尽矣龙池则不然或有人问国祥一夏作得个甚么向他道薰风几度凉生腋圣制周隆取自由下座。

　　住龙池禅寺语录终

　　云峨禅师住湖广随州法兴寺语录

　　师在龙池受请于顺治十二年岁次乙未八月二十一日进院至
山门云其第一义门廓通内外道达灵府出入自由脚跟点地贵当人豁尔逢渠宾中主。

　　佛殿云麻三斤干屎橛殿里的别别别杖林山下竹觔鞭龙池到此重漏泄乃上香云聻。

　　据室云全提正令大整颓纲把钓垂纶频抛香饵来龙赴凤则鼓浪翻腾透网离钩者疏而不漏。

　　即日众请开堂至法座毗耶宝座始从灯王借来曲录木床今向∴堂突出若要流通正眼直下坐断淆讹不须道个六五四三管教千圣拱手归降便升拈香云此一瓣香端为祝延今上
皇帝圣躬万安伏愿道超盘古德贯羲轩复拈云此一瓣香不假雨露之栽培向无阴阳地生长昔日南方酬价几番岩穴难藏今朝第四回拈出奉为
天童堂上传临济正宗三十一代林野先师大和尚爇向炉中用酬法乳遂敛衣就座维那白椎毕师云把断要津不遗涓滴放开一线塞壑填沟总不漝么圣凡乞命还有知利害者么试出来道看僧问紧峭草鞋即不问全身放下意如何师云看脚下进云赤心片片无人会种月耕云自哩啰师云孟八郎汉进云早被学人看破了也师云犹隔万重关僧礼拜师便打乃云问答已毕无劳更觅各自归堂好个消息若不知委吾当再举(叙谢竟)复举法灯禅师开堂谓众曰山僧本欲跧栖岩窦隐遁过时奈缘清凉老人有不了底公案今日出来为他分析僧云如何是不了底公案灯便打云祖祢不了殃及儿孙僧云过在甚么处灯云过在我殃及你师拈云法灯老汉虽则大开宗苑流布真风检点将来未免打作两橛山僧始从出世已来或行或住若隐若显俱皆发明天童先师未了底公案何消更为分析即今若有人问如何是天童未了底公案山僧直棒打出不唯免致互相累及亦令直下作个脱洒衲僧还会么千圣不知何处去倚天长剑逼人寒喝一喝维那白捶云谛观法王法法王法如是下座。

　　当晚小参庭柏摇风檐前雨滴长老登堂袈裟打湿这里会得方知眉横鼻直眼色耳声坐卧经行纵横得妙苟或未然山僧将第二杓恶水泼汝诸人去也乃拈拄杖云还会么棒头有眼喝下无私敲唱双行卷舒自在点破生死牢关冥通三际掀翻得失窠臼洞达十虚当阳剿绝淆讹直下顿超诸有拈起也则声和响顺放下也则海晏河清处处为祥为瑞头头体用圆明可以权衡佛祖正宗便乃开凿人天眼目有照有用全主全宾挽回上古之风规光扬今时之法社且道有何凭据便恁么游刃旁礴得大自在烂研巴豆三千颗泻却诸方五味禅。

　　十月十五开炉上堂节届应钟日衡纪望园林露枝春玉溪山晚菊飘香天道无私作阴风而酿寒人间光办走离火以试暖乾坤造化律令无虞法兴今见时节到来亦不违条越例也无禅道佛法与人谈唯只就地开炉烧火向饭饱茶余频添榾柮云来聚首叔世良缘大家幸是了事衲僧论甚么南方无宾主句然虽如是直饶赢得一团和气须防额上两行眉毛若能于烈焰堆里翻身始可向红炉中着脚蓦竖拂子云这个若唤作火则烧杀你若不唤作火则冻杀你毕竟意作么生良久云还委悉么冷灰豆爆知端的兀坐蒲团乐太平下座。

　　示众江月照松风吹永夜清宵何所为诸法从来不相到万古晴空付与谁所以德山入门便棒临济入门便喝临济喝处德山棒头耳聋德山棒处临济喝中眼瞎二先德鼻孔被山僧一串穿却了也汝等诸人还见么蓦拈拄杖卓一卓喝一喝归方丈。

　　晚参禅禅禅午夜晴空霜满天道道道无孔铁锤呈巧妙佛佛佛混俗和光厮淈　法法法明月清风谁定价禅道佛法无多子秪要渠侬偷心死鲸吞海水尽无余露出珊瑚明月枝山僧今将禅道佛法缚作一束拈来撒向诸人面前了也若能于此荐得便见百草头上罢却干戈红尘堆里纵横自在笑他超凡越圣剜肉补疮即妄明真朝三暮四直饶东涧水流西涧水南山云起北山云若到法兴这里更要勘过了打。

　　上堂僧问承师有言禅道佛法无多子秪要渠侬偷心死偷心未死时如何师云水向石边流出冷进云偷心已死时如何师云风从花里过来香进云若不同床睡焉知被底穿师打云切忌诈明头乃云若论此事如将东弗于逮西瞿耶尼南阎浮提北郁单越四至界畔早已尽情揭契分付与诸人了也只是中心树子犹属老僧在何也当头如坐断一剑倚天寒复举疏山问洞山云未有之言请师示诲洞山云不诺无人肯疏山云还可切也无洞山云阇黎即今还切得么疏山云切不得即无讳处洞山深肯之师拈云二老宿与么酬唱可谓正偏回互兼带协通拱密威严谁敢正视然虽如是在洞上家风则可若据法兴这里拄杖子未肯放过在何故无漏国中留不住月花影里见应难。

　　晚参个中谁解共揄扬无位真人不覆藏试把霜钟敲夜月声声清韵落寒光。

　　示众牛头马面虎狼肝月骨风神海量宽倒握龟毛三丈二乃云请续末后句便下座。

　　体监院诞辰请上堂僧问最后牢关即不问主宾互换意如何师云瑞草生嘉运进云恁么则推倒界墙去也师云灵花报早春僧礼拜师便打问有物先天地无形本寂寥能为万象主不逐四时凋如何是万象主师举拄杖云会么僧拟议师便打乃云天根栽下无明种铁树芬芳博晓烟智慧花开香世界菩提果熟劫空前。

　　示众举昔城东有一老姥与佛同生不欲见佛每见佛来即便回避虽然如是回顾东西总皆是佛遂以手掩面于十指掌中亦总是佛师拈云老姥不欲见佛无地藏身世尊随处侦之何曾撞着遂蓦拈拄杖云世尊与城东老姥即今来也在山僧拄杖头上不以佛见不以法见汝等诸人作么生与伊相见如向这里见得不妨逸格超群随方显现脱或未然山僧重为颂出婆婆年老鬓如霜羞见同庚泪两行一念才兴回避处撞头磕额竟难藏。

　　佛成道日吕总戎请上堂僧问释迦老子夜睹明星悟个甚么师云盗贼入空房进云五湖四海王化里更无一物是尘埃师云闲言语乃蓦拈拄杖云道远乎哉触事而真卓一卓圣远乎哉体之即神复靠拄杖云还会么万里云收天宇廓瞿昙午夜睹明星。

　　小参圆成正偏智绝纤尘寂寞幽闲体周法界应如是知如是见如是信解不生法相直饶恁么也秪是个黄连甜甘草苦砒霜凉甘露恶岂不见道莫行心处路不挂本来衣何须正恁么切忌未生时且道法兴为人在甚么处频呼小玉元无事秪要檀郎认得声喝一喝下座。

　　除夕小参金乌东上玉兔西沉寒暑迁流穷通变化始见椒觞饯腊俄然梅信传春爆竹吹烟迎新送旧正当恁么时曾忆北禅老汉烹露地白牛分岁阖院▆肥通玄先师煮透海乌鸡过年齐家省俭然虽二老各善因时致宜仔细检点将来犹未称衲僧本分作略法兴今日腊月三十日到来无可与诸人分岁也不忍害物伤慈宰割生命唯只薄　明月细切清风醋煮森罗姜调万象殷勤作一家宴且不许贪滋嗜味贵图诸人个个一饱忘百饥免得倚他门户傍他墙刚被时人唤作郎山僧如此施设汝等还曾知足也无蓦拈拄杖云一言金石谈来重万事鸿毛脱去轻掷拄杖归方丈。

　　坚白禅德制大法被回上堂东君智巧化母功深把住洪钧密运放开仁育无私不假玉线金针绣出云山叠翠信乎天机梭意织就花雨缤纷气含百亿须弥等现微尘刹海赛过吴绫蜀锦拈来高挂∴堂便见牡丹芍药仗春光而斗彩师子象王承法力以争雄不唯祖室增辉更乃人天交庆何妨空一心而仰望尽五眼之奇观然虽如是且道凭谁恩力遂拈拄杖指法被云还会么卷舒方外乾坤廓叶缀花王宝座新下座。

　　示众昨夜三更走却牛天明起来失却火浑家厮炒理不清我骂你兮你骂我休骂我万法因缘随分可。

　　解制上堂僧问结制之时即不问解制已后是如何师云小慈防大慈进云恁么则打开栏圈无拘束师便喝进云放出金毛狮子儿师复喝乃云横按吹毛绕万旗∴堂山下破重围九旬战罢成何事赢得心空及第归下座。

　　师诞辰众请上堂僧问如何是父母未生前本来面目师便打僧便喝师又打进云离却棒喝又作么生师云不知好恶汉乃云　地一声打破乾坤全体露光通三际劈开混沌永流辉即真即假而性相圆明非异非如而玄机普应卷舒自在动止恒然但了诸见同源便是无生法忍所以道诸法不自生亦不从他生不共不无因是故说无生既不自不他生不共不无因且道如何是无生蓦竖拂子云匝地普天何处觅东风漏泄柳条边下座。

　　住随州法兴禅寺语录终

　　云峨喜禅师住河南汝州风穴禅寺语录

　　师在湖广随州∴堂山法兴寺受请于
大清顺治十三年岁次丙申八月十一日进院至
山门云门墙岸岸高而不危关锁重重深莫可测不须动着关捩早已八字打开信步便行任渠出入。

　　佛殿云琉璃殿上簸土扬尘粪扫堆头紫金光聚且道优劣在甚么处撒开坐具云看看便礼拜。

　　伽蓝堂云神之格思不可度思矧可射思为法金汤多义气渠侬曾不隔毫厘。

　　祖师堂云一花开五叶深密固灵根万古及千秋香飘因果熟如何见得乃上香云一二三四五六。

　　方丈据座云对众拈花掀翻囊橐逢人面壁漏泄天机辊毬舞笏而枉费精神竖指擎拳而徒劳钝置且道新风穴又作么生拈拄杖喝一喝便起。

　　中秋日开堂至法座前以拄杖指云当阳一句坐断毗卢顶　格外三玄放出衲僧巴鼻有利有害全主全宾还见么便升座拈香云此瓣香端为祝延今上皇帝圣躬万安恭愿睿算弥隆等乾坤而巩固龙图凤历同日月以常辉次拈云此瓣香奉为满朝文武天下宰官本郡诸衙勋贵暨及乡绅文学众护法伏愿寿等椿松之老福于沧海之深常为。

　　圣主之股肱永作法门之城堑又拈云此一瓣香大包无外细入无内浑囵无缝罅收放绝形踪昔年栖真第一句下承当今日风穴第五回拈出奉为浙江宁波府天童堂上传临济正宗第三十一世。

　　林野先师大和尚爇向炉中用酬法乳之恩遂敛衣就座维那白槌云法筵龙象众当观第一义师云把住牢关点水滴冻放开一线塞壑填沟拈头掇尾迥绝名模不属见闻还有解观者么良久乃云摩诃衍法透脱凡圣根源般若智光洞明生死幽闇直超物外而不历僧祗迹溷尘中而远离诸着无在不在互摄互融触处现成全机独露诸佛以此度脱众生则无生不度祖师以此提持心印则无法不圆国王以此化育苍生则天长地久贤佐以此保国安民则皋夔稷偰山僧以此拈提向上巴鼻则追回人天宝所重兴风穴道场大阐玄音恢弘祖道然虽如是且主宾契合正令全提一句作么生道蓦竖拂子云月笼丹桂远星拱北辰高(谢辞竟)复举当山远祖沼和尚云若立一尘家国兴盛野老颦蹙不立一尘家国丧亡野老安帖于此明得阇黎与老僧亦能悟却天下人亦能迷却天下人欲识阇黎么右边一拍曰这里是欲识老僧么左边一拍曰这里是师拈云沼祖恁么施设可谓文武兼备将相双全傍敲正打而迥绝离微收放纵横而光扬圣化还知端的处么秋水长天同一色落霞孤鹜与齐飞维那白捶云谛观法王法法王法如是下座。

　　汝州僧和庵同居士田钖九赵天雨徐显吾领众请上堂僧问若立一尘家国兴盛野老因甚颦蹙师云风幡缭绕进云庭前生瑞草好事不如无师云烛影摇红进云不立一尘家国丧亡野老因甚安怗师云赢得自幽闲进云海阔从鱼耀天空任鸟飞师云看脚下进云放出铁牛耕夜月展开木马撞春风师云天高地厚僧喝师便打乃云觉天朗耀智海澄渟了无名相之端顿绝是非之表譬如狮子哮吼而壁立万仞象王回顾而截断群疑大用现前动入无作风穴恁么提唱直与八字打开更不囊藏被盖十分显露自然月白风清头头不昧刹刹圆融世出世间本无二致且道如何是无二之旨以拂子击禅床云但能万法不干怀一超直入如来地下座。

　　结制示众参禅别无奇特秪贵心头休歇稍有纤毫情存敢保驴年未瞥所以道灵光不昧万古徽猷入此门来莫存知解良由不识本源迷其正觉便乃随情附物逐境心生但能一念情忘自然真常体露蓦竖拄杖云这个是风穴拄杖那个是真常体击禅床云这个是真常体那个是风穴拄杖复作钓鱼势云还会么长竿夜静频垂钓晓得金乌带月收。

　　开炉结制河南府郭定宇请上堂僧问龙象交参高贤聚会今日郭居士觌面拈香请师指示师云庭前古柏参天秀溪底清泉入海长进云毕竟如何师云向阳花易发背阴雪难消进云谢师指示师云错问高踞毗卢顶　直透威音那畔犹是圣谛窠臼秪如杖林山下竹筋鞭意作么生师云山头翻白浪海底起红尘进云万树逢春皆翠色百川到海一般声师卓拄杖云这个聻进云松环翠壑云为伍诗泻泉声月共徘师便打乃云今朝孟冬十五祝圣捶钟擂鼓长老拽杖登堂四众云臻若堵诸方说道谈禅风穴一味愚鲁深深掘地开炉秪要烹佛炼祖不容拟议踟蹰直截当阳荐取虚空努目扬眉觑见宾中之主灯笼拍手呵呵庭前露柱作舞门外案山点头老僧未敢相许为甚如此从来重法有先贤此道时人贱若土复举赵州谂禅师因真定王携诸子入院州坐而问曰大王会么王曰不会州曰自小持斋今已老见人无力下禅床王犹加礼重翌日令客将传语州下禅床受之侍者曰和尚见大王来不下禅床今日将军来为甚么却下禅床州曰非汝所知第一等人来禅床上接中等人来下禅床接末等人来三门外接师拈云道尊德备善能诱掖三根纵夺可观到底终归一致在赵州可谓建化之门至矣若据风穴又且不然无论上中末等到来一例看承何也不用抬眸列宾主相逢尽是个中人下座。

　　示众三世诸佛说不着历代祖师提不起天下老和尚袖手傍观风穴不费纤毫力直下信手拈来横拖倒拽任其所为且道利害在甚么处蓦拈拄杖撺下云一马生三寅。

　　小参将心作佛剜肉补疮了妄归真泼油救火机前荷负而平地千差直下承当而白云万里总不恁么入无间狱行但行坐但坐饥来吃饭困来打眠也只赢得一味平常犹未是衲僧向上事何也三面狸奴脚踏月两头白牯手擎烟。

　　郏县徐邑侯入山请上堂师拈香祝
圣罢复拈香云此一瓣香爇向炉中奉为县主徐居士伏愿道心坚固同日月以长明福海渊深并椿松而永久摄衣就座云把住则天寒地冻涓滴无遗放行则耀古腾今淆讹太煞当恁么时不放行不把住试出来道看僧问炉鞴宏开高贤聚会天厨始建土旷人稀即今县主徐公入山设斋请师垂示师云瞻之仰之进云财法二施承普利直截根源意若何师云一把柳丝收不得和烟搭在玉栏杆僧喝师便打问横按莫邪全正令高提祖印丧全机如何是倾湫倒岳的事师云险进云大冶炉中销片雪电光影里走轰雷师云纤毫竟不存进云掀翻狮子窟倒捉玉麒麟师便打僧便喝师复打乃云兀坐虚堂适自饶庭前喜鹊噪声高山童报道无他事幸荷文星慰寂寥当此之际古寺崖房顿觉祥云霭霭僧堂寮舍偶尔瑞气腾腾正恁么时全宾即主盖古通今凛凛孤危澄澄光彩廓示人天眼目鼓扬佛祖家风超出毗卢顶　永证金刚种智始从般若愿力得如是自在威神以此祝
圣则天长地久以此修因则福慧圆明以此治政而教育生民各各安家乐业识法根源俾其凡圣无二无别且全机一句又作么生道只将补衮调羹手拨转如来正法门。

　　冬至上堂僧问一阳来复大地春回为是神通妙用法尔如然师云乌鸡雪上行进云秪如无孔铁锤又作么生师云石笋夜抽条僧掀禅床师便打问语渐也返常合道论顿也不留朕迹秪如世尊拈花迦叶微笑且道是渐耶是顿耶师云两段不同收归上科进云恁么则学人把断要津一任针锋不入去也师云你即今在甚么处僧喝师亦喝进云龙袖拂开全体现象王行处绝狐踪师云看脚下师乃以拂子划云混元虽剖道常存寒暑迁流日月新○偶尔群阴消剥尽⊙岭梅又放一枝春喝一喝下座。

　　上堂僧问深居方丈正令已行既出法堂如何施设师便打进云梅花放出先春信师云节令不相饶进云阵云横海上拔剑搅龙门师云惹得清风动地来进云野老不知王化只解醉舞村歌师云好个消息僧便喝师便打乃云兹因雪兆知客偕登封空寂比丘领彼一乡善士不惮溪山迢递之劳得得来山挥金办斋供养十方龙象仍请山僧升堂举扬个事与大众结般若之良缘以表财法二施等无差别若据个事诸人未动脚跟以前山僧未出方丈之际元来具足大道天然本自现成灵光不昧何须更觅谈玄说妙指东画西恰似与钵盂安柄有何益耶如其向这里荐得各请归堂不妨省力苟或未然山僧向土上加泥去也遂以拂子作圆相召众云还会么智镜光寒一举千差同照烛心渊澄彻圆收万泒尽朝宗动止信其自由行藏了无向背随缘不变任运腾腾正所谓似地擎山不知山之孤峻如石含玉不知玉之无瑕在圣不增在凡不减居僧本净处俗无尘二谛融通了无障碍下座。

　　示众道在寻常休自谩当阳拈出与君看冬风蓦面吹来急无位真人彻骨寒击拂子。

　　均济禅人同若愚领众设斋请上堂师云南无清净法身毗卢遮那佛圆满报身卢舍那佛千百亿化身释迦牟尼佛遂召大众云此三身中且道那一身合受人天供养乃合掌云心灯烈焰传芳远一点无私照古今下座。

　　晚参举赵州示众云金佛不度炉木佛不度火泥佛不度水真佛内里坐师拈云赵州恁么举扬可谓尽情剖露彻底掀翻大千沙界不立纤毫一微尘里全身独露法法不相到念念无所亏且道是何意旨贫无达士将金赠病有间人说药方。

　　示众风生大野雾起长空冰锁寒泉霜凝草木一一正法眼藏明明佛祖家风卷舒本自一如表里元无二际普天匝地彻古通今所以道一切法不生一切法不灭若能如是解诸佛常现前然虽如是有人于此蹲坐风穴打了趁出。

　　佛成道日洛阳同源法师领众请上堂僧问横抽宝剑亚竖青锋如何是万象之中独露身师云丧汝命根进云大鹏直奋摩霄翼谁顾崩腾六合云师云看脚下僧喝师便打乃云击碎虚空一一山河归自己掀翻沙界明明慧日照群生超情越量而物我同源盖色骑声而古今不别该罗万有及尽玄微不离梦宅而远登真觉之场匪隔幻身而直证金刚之体正所谓即含灵颠倒之心见诸佛圆常之性是以释迦如来始于正觉山前腊月八日忽睹明星廓然大悟乃云奇哉奇哉一切众生俱有如来智慧德相盖因妄想执着而不能证得且道离却妄想执着唤甚么作智慧德相下座各具威仪至大殿拈香讽诵。

　　除夕小参白云堆里风穴寺中坐消日月岁尽年穷我此一众四来禅似个个怀勇健之能人人绝情谓之见随缘着衣吃饭坐卧经行自由虽云春夏秋冬不被寒暑迁其本志使得十二时辰不被十二时辰使何故聻今年今月今宵尽明岁明春明日新。

　　解制小参过去诸如来斯门已成就担雪填枯并未来修学人当依如是住滩头鸟作窠现在诸菩萨今各入圆明月巢空鹤梦若能于此廌得便见灵源妙密智体虚闲及尽玄微了无依倚秪如打破生死牢关掀翻圣凡窠臼又作么生道蓦竖拂子云春色满园关不住一枝红杏出墙来。

　　元宵永宁僧云何领众请上堂僧问一堂龙象众同上白牛车秪如车在这里牛在甚么处师叱云快走进云打开栏圈无拘束一任东西自在游师云看取水草僧喝师便打问三藏十二部一切修多罗学人不会一字师云海墨书而不尽乃云十五日以前东西南北位依然十五日以后海潮东注皆仍旧正当十五日天高地厚藏虚寂夜月灯光彻晓寒敲锣擂鼓丝弦吠村歌社舞斗施呈几能于此知端的无位真人笑点头万象森罗皆惺历大众还委悉么乃撺下拄杖云我见灯明佛本光瑞如此。

　　本寺慧庵耆旧领众为师庆诞请上堂云太阳溢目匝地韶光觉海无涯性天寥阔草木含红绽绿渔樵鼓腹讴歌人人喜气盈眸物物舒情畅意不离见闻知觉当体越色超声即此便是华藏庄严毗卢境界尘尘显露刹刹圆明正当恁么时且道无位真人本命元辰落在甚么处翠竹丛中歌款乃碧崖深处卧烟霞下座。

　　慧泉禅人领众请上堂僧问拈起吹毛剑截断葛藤窠请师向上机师便打进云木马冲开狮子窟石虎产下玉麒麟师云那里见得僧便喝师便打乃举黄龙南禅师住归宗日因化主回升座示众云有五种不易一施者不易二化者不易三变生为熟者不易四端坐吃者不易且道第五不易是甚么人良久云聻便下座时翠岩真和尚为首座藏主续问第五不易是谁真云脑后见腮莫与往来楚石琦拈云山僧即不然第五不易是谁莫怪坐来频劝酒自从别后见君稀师拈云风穴又且不然第五不易是谁涧水如蓝花似锦法身何处不相逢。

　　观音会社首王化仁领众请上堂大道恢弘神情莫测其量玄机妙密圣智无以等阶统万法而遇缘即宗会一心而归根得旨明如杲日宽若太虚动若行云止犹谷神以此津济四生梯航九有法随法行法幢随处建立所以道若有国土众生应以佛身得度者即现佛身而为说法应以菩萨身得度者即现菩萨身而为说法应以声闻身得度者即现声闻身而为说法应以国王身得度者即现国王身而为说法应以宰官居士身得度者即现宰官居士身而为说法应以天龙夜叉人非人等身得度者即皆现之而为说法由是悲心普运慈济无方随类现之本无作意然虽如是且道大悲菩萨即今在甚么处以拂子击禅床云万籁有心闻不得孤崖无耳却知音。

　　结制小参万年一念一念万年性空寥廓体最幽玄取不得兮舍不得仰弥高而钻弥坚提起衲僧巴鼻穿透佛祖心肝直指分明如不荐更与重重说偈言还会么须弥捶打虚空鼓取之左右得逢原。

　　结制上堂僧问炉鞴未开烟光寂寂钳锤既动烈焰腾腾假饶不涉肯綮的又作么生煆炼师云收归自己进云与么则天地同春色万物尽含辉师云甚处见得僧喝师便打问水天湛碧夜月涵辉时如何师云恰进云向上还有事否师云眉毛八字横进云与么则一阵缤纷花雨落依俙鸟宿不萌枝师云火官头上风车子问十方世界智体全彰性海流通竟归何处师云速礼三拜乃云朔风凛凛扫林木而叶落归根彤云幂幂作霜寒以时还旧令蠢动含灵闭户森罗万象收声境物萧然乾坤肃寂当此之际五湖衲子四海游人脱下芒鞋抛却拄杖同居风穴山中聚首白云寺里无拘堂内堂外不容学佛学祖但以无功用行于十二时中行住坐卧运水搬柴着衣吃饭随缘自在如龙得水似虎靠山个个显发莫大一段威光然虽如是离四句绝百非上无攀仰下绝己躬蓦竖拂子云且道这一着落在甚么处冷向地炉烧暖火来年春雪日轮销下座。

　　高平直指法师至升座僧问虎生七子为甚第七个无尾巴师云香烟合匝进云自有一双穷相手未曾低揖等闲人师云太尊贵生问钩头有饵句底无私如何是无私句师云一跳出洪波进云孤轮独照江山远长啸一声天地惊师云且喜上钓来问无上法王有大陀罗尼门名为圆觉性海如何是大陀罗尼门师云如是我闻进云三世诸佛皆从此经出是否师云信受奉行乃蓦竖拂子召大众云还会么灵光不昧智体何依触处圆成有谁鉴觉于此荐得竟虚空以为体三乘五教湛心源遍法界以作身顿渐偏圆归性海豁开顶门正眼直下烁破昏衢你若采折将来直教头破脑裂何也一句穷源沉埋祖道万缘寝息独露真常遂举拂子云这个是色那个是真常复击禅床云这个是真常那个是声还委悉么欲得不招无间业莫谤如来正法轮。

　　晚参僧问不得有言不得无言离四句绝百非直捷一句请和尚道师云省却山僧多少力进云秪要和尚恁么道师云你不是知音进云须知云外千峰上别有青松带露寒师云瞎僧喝师云瞎瞎乃举芙蓉问归宗云如何是佛宗云即汝便是进云且道如何保任宗云一翳在眼空花乱坠师拈云傍敲正打豁开向上玄关语的言端拽回衲僧巴鼻归宗可谓好手若是风穴即不然如何是佛岭梅残雪后云鬓未梳时且道如何保任森罗万象不碍眼光。

　　示众举赵州和尚因僧问初生孩儿还具六识也无州云急水滩头打毬子僧复问投子青云急水滩头打毬子意旨如何青云念念不停流师乃召大众云还知二老落处么如其知去念念攀缘心心永寂圆融法界亲证无生脱或未然更与颂出急水滩头解打毬波翻浪涌不停流要知念念圆明处万象森罗一镜收击拂子。

　　焦应斗领众请上堂僧问万法从心生诸缘唯性晓秪如一法不存时心与性在甚么处师云云收天字廓红日照无寥进云掬水月在手弄花香满衣师云好个神通妙用进云不劳赞叹师便打问棒喝交驰衲僧茶饭檀波罗密便请垂慈师云苏噜苏噜进云与么则日月光照远乾坤覆载隆师云　唎　唎僧喝师便打乃云有句无句如藤倚树树倒藤枯南无萨　哆阿羯唎虎　都卢雍恁么恁么腰缠十万贯骑鹤上杨州不恁么不恁么草枯莺眼疾雪霁马蹄轻然后恁么中不恁么不恁么中却恁么颠拈倒用收放纵横隐显随宜得大自在这里见得着衣吃饭绵绵不漏纤毫坐卧经行历历了无回互士农工商各营本业六凡四圣同证无生秪如截断四路葛藤独露当阳一句又作么生道高悬日月乾坤廓大阐洪音唱祖机。

　　上堂僧问人人本有灵光为甚么昼明夜暗背觉合尘师云红霞穿碧落进云觉尘俱绝时聻师云犹在半途进云有水皆含月无山不带云师云且居门外问雪满峰头寒色翠乔松野鹤影团圞且道是明法身边事明色身边事师云江南三月里莺啭百花香进云与么则直入云霄外不宿梧桐枝师云脚下黑漫漫乃云今朝仲冬初一万里晴空杲日峰头极目无涯就中好个消息若问此意如何佛祖都卢不识风穴岂忍囊藏特为登堂指示人人头顶青天个个脚踏实地诸仁亟切承当大事因缘了毕莫怪山僧多口面赤不如语直何谓心同虚空界示等虚空法证得虚空时无是无非法既无是法又无非法且道虚空作么生证万象森罗影现中摩诃般若波罗密河南府宁僧纲同洒辉敦请小参僧问古人小参不答话和尚今晚答话不答话师云靴里动指头进云漏逗了也师云你那里见得进云未向沧溟抛玉饵金鳞早已逐浪飞师云跳出浪头高乃云触着霜风透骨寒发明父母未生前个中如未知端的白棒重拈为指南乃卓拄杖云大众会么第一义门脱体弘开诸三昧海当阳显露更不囊藏被盖何用吐胆倾心在彼在此以随缘若圣若凡而莫测人人常光现前个个壁立万仞到这里须知转身一路别有生涯大用全提放出衲僧巴鼻始得且道如何是衲僧巴鼻掀翻海岳无何有明月清风福一生。

　　冬至小参寒暑迁谢日月循环不动璇玑周而复始兹乃阴阳莫测之神功造化无私之妙理岂非天有显道而厥类惟彰变化穷通应时及节者耶蓦拈拄杖云虽然如是争似山僧拄杖子列列挈挈昂昂藏藏弥纶万有不涉春秋触事无为荣枯自异且道把定乾坤滴水滴冻包含法界亘古亘今又作么生蓦竖拄杖云独有寒梅藏不住陇头花发笑春风。

　　佛成道日示众六载殷勤雪里眠忍饥受冻苦多端掀翻鬼窟无寻处一点明星照胆寒。

　　值雪孟津自奇禅人领众请上堂问掀翻海岳永绝囊藏衲僧分上如何施设师云好手手中呈好手进云顶门亚竖摩醯眼肘后斜悬夺命符师云万古长空一朝风月进云奋迅威狞轻哮吼收来放去任纵横师便打僧便喝师云乱统乃云钟声才动鼓声催步步泥踪上法台四众临筵齐侧耳天花缭乱点莓苔当此之际人人意气峥嵘个个顶天立地直得眉横额上耳挂面傍鼻孔下垂通身布露须知大事因缘备在其中矣更觅谈玄说妙害物伤慈论性讲心欺诬良善恁么会得不辜上来脱或迟疑七七八八。

　　示众黄梅密付雪里埋牛鹫岭明传石中含玉德山棒临济喝伎俩已尽秘魔杈子湖狗笑杀傍观争如风穴一味朴实头饥来吃饭困来打眠热则乘凉寒时向火从来不将佛法二字殃及于人何也盖为头脑相似袈裟同肩恻隐之心其安在哉蓦拈拄杖云山僧拄杖子　跳上三十三天下透一十八重地狱复向诸人六根门头出入还觉顶门重么卓一卓喝一喝下座。

　　除夕示众碧天日月走如梭一岁光阴捻指过爆竹迎春消息别白云堆里笑呵呵。

　　解制小参当头坐断千眼顿开举必全真繁兴大用庭前露柱与古佛交参殿内灯笼共圣僧斗额髑髅常千世界鼻孔摩触家风诸法圆融性相平等且道踢翻牢寨打破漆桶不是心不是佛不是物又作么生击拂子云劈开华岳连天秀放出黄河倒海声。

　　元宵解制上堂十五日以前水湿地坚固十五日以后火热风动摇正当十五日元宵美景赏心乐事处处火树挑灯烈焰光腾三界家家管弦沸月清声响彻四维憨醉佳人东倒西歪风流公子狂歌大笑一一文殊普贤境界头头释迦弥勒家风幽显均瞻都缘有分风穴始自结冬以来幸喜大众安享九十日今之告圆曾不闻有一人半个妄自见神见鬼个个眉毛依旧在眼上然虽如是且古风穴道祖师心印状似铁牛之机去即印住住即印破秪如不去不住印即是不印即是九万里鹏才展翅一千年鹤便翱翔下座。

　　禹州若愚禅人同大心领众为师庆诞请上堂东风御柳撼啼莺春意绸缪花物荣声色堆头亲透脱见闻知觉了无生所以道欲识佛性义当观时节因缘时节若至其理自彰且作么生是佛性义莫是　地一声时唤作佛性义得么莫是不生不灭之理唤作佛性义得么莫是春山郁郁鸟语关关唤作佛性义得么莫是慈云叆叇春雨氛霏唤作佛性义得么莫是缁素云集雍穆无违唤作佛性义得么若恁么会庭前露柱子未肯点首在既然如是且看木上座又作么生举扬蓦拈拄杖卓云还会么挥开正法眼藏洞明十虚切断生死根源冥通三际心外无法法外无心心法双融体用自在可谓理随事变宽阔非外事得理融寂寥非内非内非外坐断淆讹即事即理流通不绝还会么腊雪连宵白春风透户寒。

　　邓州华藏德然领众设斋请上堂僧问毛吞巨海芥纳须弥为是神通妙用法尔如然师云梅肥花影重脚瘦草鞋宽进云恁么则横身当宇宙遍界任纵横师云脚下漫腾腾进云竹密不妨流水过山高岂碍白云飞师云且喜且喜问婆生七子为甚么六个不遇知音师云水急鱼行涩进云遮一个也不消得聻师云风高鸟不栖进云有意气时添意气不风流处也风流师云那里得这消息来僧便喝师便打问学人有一问和尚还答否师云不答进云为甚么不答师云在你脚跟下进云谢和尚答话师云错乃云支那国中有一无位真人燕坐汝海风穴道场十方云集悦豫和雅搬柴运水垦土掘地清净同居尔时善护念诸菩萨虔备珍馐香花幔幢种种供养领诸眷属从彼西南方穰国大城而来恭敬围绕尊重赞叹殷勤礼拜胡跪合掌请求大法普度群生即时无位真人观之忍俊不禁便乃因斋庆赞云善哉善哉善男子若据大法汝等未动脚跟已前老叟未开口之际早已八字打开尽情分付了也只在日用二六时中行住坐卧之际更拟驰求大似与钵盂安柄土上加泥复何益耶恁么会得信受奉行作礼而去苟或未然再打葛藤去也遂拈拄杖云这个木上座有权有实有利有害无作无为乃竖起云如向这里荐得穿却你眼根复卓一卓云如向这里廌得穿却你耳根若或进前退后即穿却你脚跟若拟议思量即穿却你意根若道总不恁么即穿却你舌根且道如何即是毕竟水须朝海去到头云定觅山归抛却拄杖喝一喝下座。

　　开炉知还监寺同慧泉知殿领众请上堂僧问重整炉鞴选佛场开衲子到来如何煆炼师云照顾眉毛进云风穴上堂与灵山说法是同是别师云今之古之问二六时中收来放去出入自由未审作么生证据师云清晨入古寺初日照高林进云正恁么时如何师云分身万象中问释迦说法四十九年又道止止不须说和尚升堂是说不说师云一个鼻头两孔出气乃云才把钳锤轻歇下丛林便觉日荒凉今朝重整旧炉鞴佛祖从教尽放光烈焰堆头煆凡炼圣大火聚里革故鼎新虽然本自圆成要在当人指出全体是佛不遣悟里之迷即妄明真那择金中之矿直须坐断情尘意路乃可脱体亲证无余所谓万法是心光诸缘惟性晓本无迷悟人只要今时了且道如何是了底意旨蓦竖拂子云千山势到岳边止万泒声归海上消。

　　郧阳茶芽南明供法衣并谢针工升座乃举永嘉云江月照松风吹永夜清宵何所为佛性戒珠心地印雾露云霞体上衣师云永嘉大师不合将尽大地人的物以为自己受用虽然且道风穴又作么生江月照松风吹永夜清宵何所为佛性戒珠心地印雾露云霞体上衣为甚如此高山打鹿见者有分。

　　示众碧天明月照芦花雁叫霜寒境界赊多少江湖方外客几人就路得还家逢缘理会即境明心撒手归来了无别事所以道游江海涉山川寻师访道为参禅自从认得曹溪路了知生死不相干曹溪路且置秪如生死作么生了水流元在海月落不离天。

　　菩萨诞期心空禅人领河南府众善信请上堂僧问临济瞎驴沩山水牯与学人是同是别师云看取水草易牵犁拽耙难进云如何是和尚亲切处师便打僧以坐具摵云还有这一句道不破师连打退乃云烁迦罗心灵然不昧摩醯正眼光照无穷承般若力而真机普应奋那吒臂以大用全提有权有实或卷或舒无作无为能杀能活便可与人解黏去缚抽钉拔楔流通正眼迥绝罗笼如狮子王奋迅吒沙踞地返掷正所谓法王法刀超群生常以法财施一切久积正觉称无量导众以寂故咸稽首还会么莫怪从前多意气他家曾踏上头关。

　　郏县应期回众新戒请上堂僧问郏县正堂铺毡结彩请传千佛大戒归来风穴上堂未审二处道场是同是别师云户外风摇竹庭前雪压梅进云看破了也师云未具眼在僧便喝师云瞎乃拈拄杖卓一卓云打开多宝藏拈出无价珍权施方便门呼为戒定慧洞明心体亘古亘今彻法根源如理如事行之在己秉受从师但了情尘圣凡不二所以道众生受佛戒即入诸佛位位同大觉已真是诸佛子虽然如是秪如风穴结制于开化传戒两处道场是同是别流水下山非有意白云归洞本无心下座。

　　解制小参结冬九十日内昼夜二六时中语默动静折旋俯仰吃饭穿衣经行坐卧工夫绵密妄想绸缪仔细究竟将来了无巴鼻行至水穷山尽处做到罗纹结角时蓦地回光当头撞着乃抚禅床云　元来在这里是即是秪如恁么不恁么总不得时如何三边一箭收功后万里歌谣贺太平。

　　解制上堂僧问是法平等无有高下凡圣交参如何辨别师云　子相逢着个中无直人进云佛说一切法为度一切心我无一切心佛法何用师云省力乃云打破情关衲子顶　开正眼放行一路芒鞋脚底动春风两轮日月杖头挑去住纵横沙界阔随缘得妙任运逍遥虽然如是前程忽有个不近人情底汉拦腮把住云咄还我风穴九十日落处来又作么生道众无语师云莫怪白云山势险前途犹有最高峰师诞辰众请上堂僧问如何是诸佛出身处师云春到柳条青进云四路悬岩一林荆棘向甚处措足师云八面玲珑问善财童子五十三参参个甚么师云手执夜明符几个知天晓进云未审音信何如师云就路还家问世尊初生手指天地四顾周行今日和尚诞辰又作么生师云天高有象地厚无垠进云法王座上全身露觌面承当非古今师云切忌道着乃云朕兆未分已前极尽神思难考究混元既剖之后高悬日月转光辉窅然冠古通今卓尔超情越量万法演灵源而不昧一真该法界以无涯绵绵密密尽包容物物头头皆显焕不拘动寂体悟无生正所谓在胎为身处世名人在眼曰见在耳曰闻在手执着在足运奔遍现俱该法界收摄在一微尘识者知是佛性不识唤作精魂乃竖拂子云还识这个么秪知事逐眼前过不觉老从头上来。

　　佛诞日上堂一锤便就未为性燥良工三搭不回顾副英灵作者赤手空拳与八大龙王斗富卖弄家风熊心豹胆饿眼下视于诸方夸张意气雷轰电卷之机出没纵横自适所以释迦老子才生下时便乃手指天地四顾周行曰天上天下唯吾独尊世尊恁么施设可谓即情尘而打归自己托境物以指似于人取舍临时抑扬有准然虽如是且云门道我当时若见一棒打杀与狗子吃了贵图天下太平意又作么生不因紫陌花开早争得黄莺下柳条。

　　中元日佛岩默云和尚至引座金风荡暑玉律鸣秋雁唳长空蝉吟古树屋外园林朝来凝淑气庭前桐叶日午坠秋光田畴黍谷皆登岩桂含香欲吐碧天似水素月如霜一一绝纤尘头头无渗漏当此之际且道唤作心耶境耶唤作时节耶因缘耶到这里风穴亦不敢动着些儿日昨幸承佛岩和尚到来山中个个欢喜无量须知法遇之缘非同小小下座偕两序头首率众同伸拜请惟愿不吝慈悲直截道破。

　　小参当阳拈出智眼犹迷彻底无私有谁赏鉴僧问风穴家风佛来祖来各与三十棒有何长处师云今日不打你进云山光澹荡皓月依稀未审是神通妙用法尔如然师云鹤立孤松雪猿啼涧下风进云千圣唤不回头诸佛迥无巴鼻和尚将甚么号令人天师云玉箸撑虎口问风穴重整炉鞴四众云臻未审如何煆炼师云你是白铁汉乃云蒲团兀坐事事不干怀山寺栖迟心心无著处家风冷澹而煞有生涯云水相从而甘同寂寞青山聚首叔世良缘莫当等闲光阴可惜遂顾左右召大众云秪如头上是天脚下是地耳里闻声鼻孔出气此意人人尽知且道眉毛终日在眼上因甚么不见参。

　　开炉汝州众乡绅入山东渤禅德领大梁观察沈内翰营斋请上堂问高提祖印炉鞴弘开向上一机如何举唱师云烈焰腾空进云十五日以前镜中明洁十五日以后眼里着沙未审淆讹在甚么处师云眉毛八字横乃云豁开正法眼藏洞明十虚透脱向上玄关冥通三际理随事变寒梅漏墙角之小春事得理融汝海涵天边之皓月卷舒自在今古恒然兹当元英启侯孟冬谨时碧瓦凝霜千峰寒色方外游人罢摇金锡林间衲子挂搭开炉着被青州布衫焚烧丹霞木佛说甚南方火炉头无宾主句惟贵一团和气大家共守白云且道不是心不是佛不是物毕竟是个甚么良久云失脚踏翻沧海月大千沙界放光明复举道林禅师至秦望山见一长松盘屈如盖遂栖止其上号鸟窠焉一日白侍郎入山谒师问云和尚住处甚危险窠云居十危险犹甚白云弟子位镇江山何险之有窠云昼夜薪火交煎识性不停得非险乎又问如何是佛法大意窠云诸恶莫作众善奉行白云三岁孩儿也解恁么道窠云三岁孩儿虽道得八十老翁行不得白作礼而退师拈云扬其汤者莫若扑其火止其流者莫若塞其源侍郎拈出耀眼精金鸟窠大展作家炉鞴可谓怀藏宝鉴遇智者以增辉如斯会得便见善恶无根真俗不二苟或未然更与颂出良哉因地有灵根腰佩黄金叩上乘善恶两头俱剔脱孔门日月照乾坤下座。

　　上堂问酬天地之深恩报父母之盛德未审恩德作么生酬报师云无明山上作云雷问青山常举足缘水转无流时如何师云八臂那吒辊绣毬进云意旨如何师云念念不停乃云兹因云台魏居士弟兄得得来山盥沐焚香延请风穴阖堂清众启建七佛道场营办香馐供养十方贤圣乃复殷勤敦请山僧升于此座举扬正法为众结般若之缘专为堂上萱慈植福修因山僧不辞牵枝引蔓向锦上铺花去也良久云还会么大智圆明光通今古灵源妙湛泽及群生坚似金刚而不磨宽若太虚而无尽重重福德门种种寿量海随时应物触处现成动止恒然了无作意不是神通妙用亦非法尔如状乃是当人从无量劫来本自具足一段大受用境界契券分明直饶诸佛出世各各放大宝光也则侵占他一星儿不得唯贵直下一念回光亲证毗卢藏海然虽如是且道承谁恩力便与么郑重但得心空多快乐经行步步踏青莲下座。

　　太湖竺文侍者同紫峰陕西回请上堂问自入长安风味别归来仍住旧家山且道成得甚么边事师云芒鞋脚底活如龙进云恁么则重沐和尚恩光去也师云照天照地进云不得错举师云已遍天下僧喝师便打问眼见耳闻未起分别时如何师云青山常突兀进云了了常知非内外如何进步师云眼见耳闻问绝尘宝镜衲僧临台如何相见师云谢三娘秤金进云若有闻法者无一不成佛师云邓道士磨墨乃云今朝冬月初一林间祝
圣云集长老稽首焚香大众歌扬佛事风清月朗星稀霜寒普天匝地归来宴息方安又见竺禅催逼恳请为众宣扬钟鼓喧腾不息既然策杖升堂肚里全无半字频将麈尾高挥人各眼眼相觑有等不省禅和唤作西来祖意只饶虚空点头山僧向道未是不信诚实之言苦哉自暴自弃拈棒打出山门大事因缘了毕且道是何意旨蓦伸手云还会么大千沙界掌中观摩诃般若波罗密。

　　吴宪副入山示众问正心诚意乃尽性之微言咽气吞精是修身之笨法离此二途请师答话师云薄暮钟初动开帘喜见君进云此犹是落草之谈如何是格外一句师云问答自分明进云某甲即不然师云你道看进云千峰势到岳边止万泒声归海上消师云三十棒待别时来乃云道远乎哉触事而真圣远乎哉体之即神拈拄杖竖起召众云这个是拄杖子还见么因甚么唤作拄杖子卓一卓云还闻么若向这里闻见分明不用之乎者也苟或未然山僧更与下个注脚去也妙净明心了见山河大地离诸名相方知日月星辰莫向外边驰来惟在当人本具但自情消尘尘尽是佛国若以智照念念常见真人盖因迷一心而迹困长途悟万缘而功归大道正所谓万法是心光诸缘唯性晓本无迷悟人只要今时了且道如何是了底道理良久云水归大海波涛静云到苍梧气象闲下座。

　　示众现成公案美玉无瑕拟欲参寻雕文丧德何也闻声悟道道不是声见色明心心不是色打开东南西北一任竖抹横该若遇灵利衲僧自然道头知尾所以昔日沩山问仰山云涅槃经四十卷多少是佛说多少是魔说仰云总是魔说沩云已后说法无人奈子何仰云慧寂即一期之事未密行履在甚么处沩云只贵子眼正不贵子行履看他父子酬唱略露风规可谓狮子哮吼而象王回顾大鹏展翅而丹凤翱翔还会么乃竖起拂子复击禅床云水到滩头连月送凤飞天外带云归。

　　魏夫人设斋偕男信官魏云台请上堂僧问昔日李牧主请沼祖于郢州衙内升座今朝魏夫人领眷属请法于风穴山中且道是同是别师云今之古之进云秪如牧主道佛法与王法一般又作么生师云左之右之进云与么则看破了也师云甚处见得僧礼拜师便打乃云见闻不昧指似觉源根境双融打归性地智鉴圆明而照诸群象真空湛寂而迥绝端倪触处卓尔现前灵机了然独运不是心不是佛不是物脱体虚玄当恁么时如靠一座须弥山巍然不动拄地参天历历无回互明明绝覆藏个是解脱门超诸方便力可以灭罪消愆可以修因植福改禾茎为粟柄易短寿作长年为瑞为祥有规有鉴所以道佛真法身犹若虚空应物现形如水中月且道如何是应底道理豁开妙净圆明眼识取吉祥安乐人。

　　若愚领南乡众施主请上堂师良久云正令已行十方坐断千差合辙一句流通盖天盖地迥绝遮阑亘古亘今了无空缺尘尘摄入刹刹圆明莫向外求当人本具在圣在凡不增不减若僧若俗何净何尘譬如虚空包含万象而不被万象之所隔碍又如莲花从淤泥而生不被淤泥之所染污一段光明体本净洁无门无傍四大皇皇吾不知其名字强名之曰道喝一喝下座。

　　除夕小参前年此日去岁今宵乌兔循环光阴倏忽寻常放过大似忘怀检点将来浑如昨梦由是高提祖师心印去即印住住即印破不去不住正恁么时要知杷柄尽在当人手里心不思量过去事亦不希望未来法不于现在有所住三际平等一心空寂净裸裸绝承当赤条条无向背在彼在此亘古亘今任运翛然随缘得妙所谓无边刹境自他不隔于毫端十世古今始终不离于当念然虽如是且道年穷岁尽时又作么生爆竹一声除旧腊梅花几点笑春风。

　　解制示众全提祖令镇寰区倒跨杨岐三脚驴游遍刹尘三昧海须知元在旧茅庐于此荐得直须向高高山顶立管教鼻孔辽天深深海底行倩取脚跟点地无去无来不动不变非彼非此自在自由所以修山主云二破不成一一法镇长存若作一二会永劫受沉沦修山主虽则遍界分身杳无踪迹正眼观来未免藏头露面风穴又且不然乃举手云舒则为掌五指参差握则成拳全体独露且道不舒不握又作么生动止行藏惟自得纵横收放更由谁。

　　解制上堂僧问大事未明时如何师云百鸟噪春光进云明后如何师云皇风成一片进云现成公案蒙师指德山因甚不会末后句师云阇黎道处自分明乃云汝海风穴寺衲子云来集放下破蒲团结冬九十日不学如来禅那参祖师意坐卧与经行母固亦母必寒烧榾柮火肚饥要饭吃就里问如何最胜无伦匹元宵制克谐心空而及第大众念摩诃般若波罗密下座。

　　泉州召化桋庵和尚至引座萧瑟西风破暑威庭前喜鹊噪清晖狼忙扫榻焚香竟报道同门访翠微当此之际倒屣迎门顾鉴开怀一笑拱升揖坐奇逢酌茗三杯只知吐胆倾心不觉忘前失后非但主宾一致更是水乳相投可谓千载一时欣幸无量所以道我本无心有所希求法王大宝自然而至遂召大众如向这里见得世法佛法一齐周备其或未然知事头首恭诣召化和尚座前殷勤拜请伏惟慈悲开示。
嘉兴大藏经　云峨喜禅师语录


　　云峨喜禅师语录卷下

　　嗣法门人果性等编

　　住长安大兴善寺语录

　　师在汝州风穴受请于顺治十七年庚子九月十五日进院至
山门云跋涉江山万里程杖头挑拨水云深林间识得宾中主把手同归不二门拈拄杖便行。

　　佛殿上香云三觉圆明笑倒云门干屎橛一真绝迹拈起风穴竹筋鞭空王殿上频稽首焦砖打着连底冻遂大展三拜。

　　伽蓝堂云吾今既到长安唯有一事相托烦君一臂之力蓦竖拂子云大家扶这个。

　　祖师堂云东震与西干一伙白拈贼拈香云吾今活捉来当下俱剿绝便烧。

　　方丈据座以拄杖靠禅床云横按吹毛全提正令草偃风行十方镇静纵擒杀活在临时从教圣凡来乞命复卓拄杖喝一喝。

　　明日众请开堂师至法座拈请启云大众会么内严外肃水乳何分个里无私流通正眼如或未委试听宣读宣毕。

　　师指法座云须弥灯王如来早已向人天众前漏逗了也新兴善忍俊不禁为伊盖覆一上去也即升座。

　　拈香云此瓣香根蒂生于三韩枝叶茂乎汉国爇向炉中端为祝延
今上皇帝圣躬万岁万岁万万岁恭愿金轮永固宝祚弥昌四海皆乐文明万邦俱陶至化又拈云此瓣香中散为万事末复合为一理奉为满朝文武阖国公卿本省在任尊官缙绅文学高迁禄位永佐尧天本山请主在筵缁素伏愿直下早悟真空永证当来佛果又拈云此瓣香二十载蜀水吴山一朝相逢两手分付今番第六回拈出奉为浙江宁波府
天童堂上林野先师大和尚爇向炉中用酬法乳之恩维那白椎云法筵龙象众当观第一义师云第一义谛无处回避拟议推寻胡饼里呷汁毕竟如何眉横鼻直还有知落处底么出来道看僧问旧日家风即不问新入长安事如何师云脚跟元不动时经万里程进云恁么则人人尽乐尧天日家家齐唱太平歌去也师云一句道着进云未审向上还有事也无师云琉璃殿上无知识僧喝师便打问长安青门炖煌菩萨曾翻此经未审此经作么生翻译师云喝啰　那进云且道如何受持师便打僧喝师复打问大地众生为甚么与学人鼻孔不同师云切忌以己方人进云如何是楞严大定师云动也师乃云大道虚玄当阳显露真机妙密脱体圆明卷舒应用以无亏出没随缘而自在似水投水如空合空触处现成了无缝罅恁么则一任孤峰顶上啸月吟风十字街头和光混俗动若行云止犹谷神既无心于彼此岂有像于去来到这里始可提妙明之心印廓宗说之通途施格外之权衡会偏圆之一致譬如乐蕴奇音指妙则宫商应节人怀觉性智巧则动用冥真然虽如是秪如一句语中具三玄一玄中具三要有权有实有照有用又作么生道蓦拈拄杖云棒头有眼明如日要识真金火里看。

　　结冬制晚参僧问无眼耳鼻舌身意毕竟是何面目师云庭前寒鹊噪斜阳进云眼光落地时如何师云一亩之地三蛇九鼠问如何是百劫千生一句子师云断跟草鞋尖檐席帽僧礼拜师便打问有苦有乐途中事如何是归家消息师云到头霜夜月任运落前溪僧顿足师云手忙脚乱问二六时中收来放去如何是亲切处师云瞎子有人牵跛子有人扶师乃示众云月纪秦正气象殊光阴可惜竟何如等闲独倚南栖立四顾风寒满太虚堪嗟祖庭秋晚正法凌夷乖违本心人不根道因兹水云义聚互为主宾宜各殷勤必不相赚虽然如是且作么生即得岂不见当年慧可大师问初祖达磨大师云诸佛法印可得闻乎磨云诸佛法印匪从人得可云我心未宁乞师安心磨云将心来与汝安可良久云觅心了不可得磨云与汝安心竟只今现前大众人各有心何必更安但只着衣吃饭坐卧经行取性自由至矣尽矣何也青山绿水仍依旧万古乾坤日月流。

　　结制灿然万居士请上堂僧问第一义谛诚难回避囊藏于佛祖机先漏逗于长安闹市今朝狭路相逢请师重下注脚师云须弥走入邻虚尘进云迎来送往家常事短限长期过在谁师云天高群象正进云谢师答话师云海阔百川潮问钟鼓声声谈妙法风幡缭绕唱圆音未审是甚么意旨师云声色堆头卧见闻进云众中还有不闻者么师云埋没了也师乃云一句全提该罗法界千差坐断永绝端倪佛祖窥觑无门人天仰望不及直得圣凡情尽心境俱忘湛寂凝然泯绝无寄到这里更须知有转身一路独步大方左右逢原纵横变化始得遂蓦竖拂子云还会么万仞岩前轻撒手大千沙界露全身。

　　咸亨禅人领泾阳众檀越请上堂僧问承师有言差排古佛离窠臼离却窠臼又向甚么处去师云大千沙界海中沤一切圣贤如电拂进云莫是他安身立命处么师云三千里外绝淆讹进云谢师答话师云不识好恶汉僧便喝师云再喝喝看问火烧龙王殿王在何处安身师云庭前驴子叫问四大各离法身当在何处师云白云淡淡杲日晖晖僧礼拜云谢师慈悲师云彼此不着便问如何是学人本分事师云秋来一叶落满地月光辉进云那个是亲切处师云寒山逢拾得抚掌笑呵呵进云个中关捩子了然无缝罅如何透得师云退后三步问大国长安即不问泾渭清浊事若何师云灞桥饯别悲喜交并进云还有浊而清者么师云高着眼问生死事大无常迅速如何着落师云深山藏独虎进云毕竟如何师云浅草出群蛇师乃云声前一句截断众流信口道来眼横鼻直入林不动草入水不动波然而美则美矣仔细检点将来犹未尽善直饶掇转驴腮谩道止止不须说掀翻露布休云我法妙难思何故聻瓜田不纳履李下莫整冠低头又蹉过抬眸落二三兴善恁么告报大似紫罗帐里撒珍珠尽情剖露了也遂以拂子作○相云须知就里深深意莫把封皮作信看。

　　晚参师云真空寥廓智体虚玄妙契冥符了无物我所以拈花微笑互相热谩面壁安心计穷力竭德山入门便棒临济入门便喝虽则二俱敏手石火电光徒劳钝置直饶古今诸佛祖天下老和尚任其千般施设万种安排若到兴善这里不消一弹指倾便乃高底普应前后无差且道兴善有甚长处餐餐粟米饭颗颗是黄金。

　　高陵众居士请上堂僧问达磨面壁即不问断臂安心意旨如何师云物见主眼卓朔进云正恁么时痛耶不痛耶师云远亲不如近邻进云将此深心奉尘刹是则名为报佛恩师云休将庭际柏拟比路傍蒿问风穴家风即不问长安风境事若何师云商山四皓其是一人问棒喝交驰且拈却请师直指第一义师云不因柳毅传书信何缘得到洞庭湖问世尊升座即不问见性成佛请师道师云迷的迷醒的醒进云谢师指出当阳事十方刹海现全身师云老僧不曾道着一字进云情知和尚不肯学人师云不识好恶乃云个事分明不覆藏何须特地更揄扬殷勤三请重拈出两耳元来在面傍恁么见得便见坐卧经行人人乐自天常之性超声越色处处辉腾本地风光虽则念念攀缘便乃心心永寂明明不昧了了常知且道知一切法而即心自性又作么生会良久云风吹天际寒云动雪压难摧涧底松。

　　梁冲霄居士请上堂僧问日中有影因甚镜里无痕师云明眼人前三尺暗进云拨草瞻风贵图见性即今学人性在甚么处师云海岛金山笑善财问蚯蚓截为两段未审性在那一段师左右顾视云会么僧拟议师便打问喜怒哀乐寻常事一念未生时又作么生师云山青水绿进云怀珠乞丐觅他宝带露瞻风却是谁师云雪峰道底问一念未生全体现超凡入圣事若何师云上者不高低者不下问心本无心因境有了境唯心事若何师云眼睛似木　进云本来清净因甚又不了师云重添搕　乃云丹心一点动合神猷运化千般冥符至理虽则难思正体非情可拟要知莫测灵明即缘而照若洪钟之在架随扣击以成声大道虚玄故无求而不应正所谓无门无傍四闼皇皇吾不知其名字强名之曰道还会么金蛇入梦情偏喜龙过禹门烧尾新遂喝一喝下座。

　　请斌雅鉴首座立僧天涯禅人领众居士请上堂僧问尽大地是个禅堂未审谁是禅堂里面人师云家住大梁州更觅长安路进云内不放出外不放入且道是甚么意旨师云鼻孔元来搭上唇问朝日忙忙即不问古涧寒泉事若何师云云在岭头闲不彻问心不是根法不是尘正当恁么时如何师云见你纳败阙僧喝师云好不识羞乃云拈起须弥锤子当阳击碎虚空彻底了无巴鼻纵横八面玲珑于此端的始可开凿人天眼目提持格外风规一任换斗移星与人解粘去缚着著有出身之路头头全杀活之机权衡佛祖龟鉴宗乘夺食驱耕本无作意兴善僧堂众虽不多个个病在膏肓宜早晚至首座寮请求发药便可痊安。

　　冬至山林知殿领众居士请上堂僧问大地乾坤即不问狭路相逢事若何师云退身三步进云一年三百六十日返复元来是这汉师云错认定盘星问碧潭一钓蛟龙上请师相见事若何师便喝进云一声喝转现全身师云庭前古柏翠溪底霜雪寒问如何是西来密旨师云昨日有人从东土来进云人人有个影子因甚踏不着师云为你脚跟不稳乃云乾坤有象化育无私四序迁移玄枢不动截群机于未兆剔突团圞戢冥运于即化混融翚豁那边这畔无可不可若隐若显体用全彰更须把住牢关凝然湛寂滴水滴冻佛祖觑捕无门人天难以措足便好放开线道一阳来复匝地普天然虽如是把住则且置放开时又作么生昨夜面南看北斗梅花早报一枝春喝一喝下座。

　　谢监院暨两廊众耆旧上堂叙谢毕师复云两廊义重同监院远请山僧结胜缘佛事人情皆周备风抛瑞雪喜成团下座。

　　解制小参师以拄杖蓦击禅床云拈起千寻兔角杖敲开蓬户万重关莫将心意求玄会月落潭空碧玉寒复举教中道若有一人发真归元十方虚空悉皆消殒五祖演云若有一人发真归元十方虚空筑着磕着师拈云八面玲珑须是释迦老子通身手眼还他五祖禅师虽则同床各梦检点将来大似徐六担板兴善又且不然若有一人发真归元饥嗔饱喜闲坐困眠且道与他先德相去多少试检点看。

　　解制上堂僧问把住牢关即不问放开一路事如何师云草鞋狞似虎拄杖活如龙进云朝来门外千峰雪顷刻阳和当下消师云谁恁么道师乃云十方云集善哉良缘表里雍容当为何事结制共开炉同向无烟火冷灰忽豆爆三千世界簸粤自客岁孟冬暨望以至节届上元曲指从头数来看看九十日毕然而慎初护末原始要终首尾一如全无缝罅不参禅道佛法大家共乐无为当场夺取锦标直下心空及第虽然如是且道不结不解向上还有事也无乃竖拂子云天上有星皆拱北人间无水不朝东。

　　天童林野奇老和尚十周忌辰超凡知事领众设供上堂僧问初祖单传直指人心见性成佛今日兴善上堂摇唇鼓舌作么师云云生岭上月落澄潭进云打鼓弄琵琶相逢两作家秪如不动声色还辩得么师云三千里外少知音进云恁么则秦川八百狮子吼大地龙象尽皈依去也师云　哩嘛哪乃云众微互一性相融通充塞古今隐显不二遂蓦竖拂子云大众还委悉么复作○相云个里若言有生有灭特地乖张或谓无欠无余转见漏逗直饶来不可抑去无所追犹未是向上巴鼻末后牢关何也不起灭尽定而现诸威仪不舍凡夫法而圆诸圣行如向这里荐得便见天童先师苟或未然下座至真前拈香两彩一赛上供竟指真云只这阐提老倒法门至恶遗殃不肖之子更毒极情证父攘羊道大谁当辨的机深不自忖量藉没拈花正脉济宗一泒绵长电卷星驰兮滔天作略金声玉振兮掷地风光十年晏寂天童坞四海雄涛泼太仓今者兴善幸逢作忌谨具苹蘩之仪聊申供养不为酬恩报德贵要整复颓纲遂召众云且道颓纲作么生整香爇一炉瞻九拜明月清风晓夜凉。

　　无际禅人生日请上堂久不升堂显正宗药山之道有遗风淮南禅者勤伸请锦上添花又一重时当季夏末旬之初炎焚烁石燎空蒸郁流金鼎沸处处槐庭脱巾避暑人人启户挥尘寻凉伏火催诗蝉螀聒耳正恁么时薰风自南来掀翻父母未生前面目畏日从东出照彻见闻知觉根源即此会悟无生触境随缘不变所以僧问洞山寒暑到来如何回避山云何不向无寒暑处回避僧云如何是无寒暑处山云寒时寒杀阇黎热时热杀阇黎召大众云如向这里会得触境不昧性相圆融知恩报恩时时奉重苟或未然三冬向暖火九夏取风凉。

　　超凡知事领长安众居士设斋请上堂师云蝉声聒噪秋色离披月皎长空香飘丹桂明明生佛已前了了见闻不昧古人从此打失鼻孔可惜而今寂寥山僧到这里固是分疏不下未识诸人以为何如试检点看击拂子下座。

　　中元日上堂金锤影动宝剑光寒逼塞虚空贯通今古是以究一真而莫测极诸法以无余绝凡圣之名模出语默之径路性相平等神机活然所以昔有老宿一夏已来并不为师僧说话有僧自叹云我只与么空过一夏不敢望和尚说佛法得闻正因二字也得老宿聊闻乃云阇黎莫　速若论正因一字也无与么道了叩齿云适来无端不合与么道邻壁有老宿闻乃云好一釜羹被两颗鼠粪污却可谓本正则无正这二老宿虽则激浊扬清全体大用仔细看来也是泥里洗土块兴善一夏已来四方云集竟不论正因及于有无但只饥来吃饭倦即打眠热则乘凉随缘自在虽然秪如一夏至今九十日圆满明得甚么边事突出虚空搏妙翅踏翻沧海起游龙。

　　长安大兴善寺语录终

　　云峨喜禅师住风穴后录

　　佛成道日上堂离娄有意徒使白浪滔天罔象无心明珠忽然在掌当机觌露本自圆成不落功动岂从外得所以吾佛世尊未离兜率已降皇宫未出母胎度人已毕然虽如是且道正觉山前腊月八夜睹明星豁然大悟又作么生以拂子划圆相云云收万里乾坤净一点无私照古今。

　　师诞日若愚领众请上堂僧问钳锤高举即不问铁树开花事如何师云地肥茄子大进云琼枝绕动天关转绿叶飘时地轴摇师云总不见些儿进云恁么则和盘托出增光彩普利人天镇斯时师云放汝三十棒乃云东风暖逐晚云轻满目晴光春色明嫩柳妍花红斗绿莺啼燕语话无生所以道欲识佛性义当观时节因缘时节若至其理自彰于此会得便见父母未生前面目了知当人本命元辰用处声色纯真举时乾坤独露物物头头显示衲僧巴鼻尘尘刹刹总是佛祖家风是以人天共本凡圣同元物我一如心境不二得非天地与我同根万物与我一体者耶喝一喝卓一卓下座。

　　上元解制小参南寻诸友可惜草鞋绝学高流虚消岁月二途不步平地契交打点将来失却鼻孔且道作么生得恰好去良久云疑团扑破情何及诸见空时理莫穷南岳五台从去住桃红李白笑春风。

　　结制晚参尘劫来事只在如今如今不了更经尘劫乃召众云诸禅德且道作么生了去良久云还会么头顶天脚踏地三千里外绝淆讹眼见色耳闻声二六时中观自在处处壁立万仞头头不着纤埃百匝千重贯通今古这里见得何妨拖泥带水浑俗和光智照圆明全体独露虽然秪如云门大师道观世音菩萨将钱来买胡饼放下手元来却是馒头又作么生会蓦拈拄杖击禅床云当阳荐取来时路策转青藜信步归便下座。

　　上堂师云诸方十月十五结制风穴仲冬初一开炉虽则迟早不等也应柴炭俱储珍重挑灰弄火大家惜取眉须赢得一团和气随缘日用皆如云来同甘寂寞清贫快乐有余坐卧经行自适搬柴运水无拘校之朱门富贵林下道人迥殊遂左右顾众云且道林下道人有甚么长处踏翻关捩生涯别不愧堂堂大丈夫。

　　解制小参过去诸如来驾马休征忘功罢业坐治太平随声便喝现在诸菩萨戈甲随身开天辟地血战沙场便喝未来修学人各负良能皆呈妙手大家依样画葫芦便喝这一队汉若不遇山僧收伏将来几乎分疆裂界独守方隅割截虚空徒以自守然虽如是且道风穴这里四来禅众云水高流三冬告圆一期果满又作么生聻蓦竖拂子云陇头春逼梅抛玉溪上风催柳吐金喝一喝下座。

　　上元解期上堂师乃云一伙白面秃头虫问水寻山访性踪不在他方求住止却来风穴伴残冬豆腐馒头小米饭粗饱安然笑展容富贵满炉烧榾柮大家相向暖烘烘一团和气好消息几个知音就里穷现成公案都不会妄想狐疑瞎用工黑山鬼窟排身入摸着根源两手空回首忽睹灯明佛放光动地泼天红乘时要赏元宵节打开布袋任渠侬遂以拂子敲空又击禅床云珰珰珰冬冬端儿下座。

　　上堂师乃以拂子作○相云若向这里荐得便见父母未生前面目苟或未然牵枝引蔓再打葛藤去也钟鼓喧腾群生耸耳主宾酬唱海众翘勤不落声色见闻突出当人面目了无生住异灭会取本命元辰澄澄绝照法法圆明即此便见人天共本凡圣同源物我一如心境不二然虽如是且道如何是父母未生前一着万里风云寒色重纷纷雨雪战春光击拂子。

　　知还都寺含白书记圆蒲知客德安守贤侍者同向南方请大藏回上堂拈香祝圣罢敷座云开口成双橛无言落二三除却两头不居中道如有作家衲僧试出众道看僧问大藏法宝还有一口气转得也无师云问处甚分明进云佛说三藏法元为一切心若无一切心佛法向甚么处着师云是山皆有寺何处不为家进云大海波心瀑流不息师便打问若论此事眨上眉毛早已错过如何有三藏十二部师蓦竖拄杖云速道进云犹转第二藏也师云你道第一藏看僧便喝师便打乃云原夫先圣于无量劫中勤苦受尽了悟真常所得秘要法门甚为稀有承无漏根力唱道鸡园腾芳鹫岭四十九年三百余会鼓舌摇唇横挥竖抹谈说三藏一切修多罗教谓之建法幢立宗旨东流震旦西绍迦维衣被一切众生洞达群灵心府尽未来际永证菩提然虽如是且道此一段奇特因缘向甚处得来蓦竖拂子云要知尽从这里出何也岂不见道一切诸佛及诸佛法阿耨多罗三藐三菩提皆从此经出左右顾众云且道此经又从甚处出良久云还会么如其会得方知日用二六时中着衣吃饭阿屎放尿折旋俯仰俱是诸佛如来法藏三昧海脱或未然向第二义打之绕互相热瞒去也乃叙事毕复云秪如祖师道三世诸佛是奴婢一大藏教是涕唾又作么生碧天明月流光远大地江河入海长卓拄杖下座。

　　解制上堂师云时逢上元之际恰遇林下解制昨岁孟冬聚首看看九十日毕光阴迅速何凭於戏如驹过隙诸方浩浩谈禅风穴法无滋味搬柴远上高峰归来汗流脊背脱粟饭与馒头一饱噇眠熟睡幸不见神见鬼依旧眉横鼻直满肚妄想纷飞尖斗量之不及大似雪点红炉究取了无巴鼻于此若解承当便是心空及第正漝么时大家念个苏噜苏噜　唎　唎以拂子敲禅床云还委悉么信手击开不二门从君出入无回避。

　　修建水陆会众请上堂师云宏机普应正体湛然大用全提隐显莫测诸佛以此津济四生而慈心广被菩萨以此梯航九有而悲智圆明等闲收放纵横一段真归掌握神功如乾坤之覆载化育若日月之照临光含万象无遗福庇群生有赖由是或现三头六臂摧伏魔军或示万别千差成就正觉难思妙德利物何穷所以道净法界身本无出没大悲愿力示现受生然虽如是且道法会告圆离苦得乐一句又作么生蓦拈拄杖卓云杖头雨雪无层数买得春光不用钱。

　　上堂雨霁春光草木荣山花啼鸟话无生觉天风月成何事千载流芳化育清恁么则物物头头包含法界尘尘刹刹普现全身当机指作司南彻底了无向背正所谓净法界身本无出没大悲愿力示现受生便能巨辟重关单提独弄作人天之▆眼实佛祖之良模照用同时隐显自在然虽如是且不落夤缘一句作么生道心地不栽闲草木满途荆棘绽莲华。

　　风穴后录终

　　问答入室机缘

　　元一问如何是先照后用师云运筹帏幄中决胜千里外进云如何是先用后照师云斫却月中桂清光倍更多进云如何是照用同时师云金翅劈海直取龙吞进云如何是照用不同时师云华山图迹上潘阆倒骑驴。

　　僧问如何是清净法身师云东司筹子念摩诃僧云即是我师云这龌龊鬼。

　　僧问事存函盖合理应箭锋拄为甚么天倾东南地倾西北师云差之毫厘失之千里僧云某甲把断要津去也师云漏逗了也僧礼拜师与当头一蹋。

　　僧问三世诸佛不知有狸奴白牯却知有请问知有个甚么师云吾常于此切僧云某甲为甚么不知师云汝吃粥了也未僧云吃了师云又道不知。

　　晚参师举僧问云门学人不起一念时还有过也无门云须弥山意旨如何超越元险贯一云撼摇不动养心云撑天拄地参退师即一齐榜出法堂前乃鸣锣集众命三僧端容班立上位师便大展坐具将撑礼拜三僧俱惊怖回避师笑云将谓有险峻之机撑天拄地撼摇不动元来只如此便一齐掌退归方丈悟元率中隐微三僧挂搭次谢单师问云汝等是身进堂耶是心进堂耶僧俱无语师励声正色曰你们主人公也不曾带得来如何要到我这里住僧皆悚然班拜一齐胡跪师遂以拂子点云南无佛陀耶南无达摩耶南无僧伽耶复鸣指一下归方丈。

　　凌司李参师云莫便是十如居士么答云是师即栏胸搊住云觌面相逢一句速道速道士茫然师云不是不是士云太卤莽生师云赚我来赚我来良久复问向闻居士留心个中士云元不曾师云幸值不曾若曾三十棒一棒也不饶士云且道棒头有眼无眼师云山僧今日不打你在士云要且无下手处师云不知痛痒汉士无语。

　　问林我知藏依经解义三世佛冤离经一字即同废说且不即不离意旨如何林云特来礼拜和尚师云躲跟禅和林便拜师即打出。

　　晚参师垂问云适才达磨大师从少林来被赵州蓦面一指走入柏树子里去也汝等诸人作么生救取他出来众下语不契师云山僧救他去也便一齐掌退归方丈遂问侍者云大众救不得汝等试救看玄印近前作听势莲萼云苍天苍天慧生云相随来也师哂之。

　　僧求开示师云汝未进山门时头头顶住青天今进山门了步步蹋着实地僧云学人不会师云幸汝不会若会山僧即无藏身处。

　　问彻维那赵州道昨夜三更文殊普贤相打各与三十棒趁出且道是赏他是罚他彻云赏罚分明师云郑州出曹门彻才礼拜师即打出。

　　问福侍者明月在天影涵众水是甚么消息福云照天照地师云换却你眼睛福即抽身出方丈师云可怜生。

　　问玄印如何是一喝不作一喝用印云放和尚三十棒师云山僧过在甚么处印云再犯不容师云如何是一喝不作一喝用聻印拟议师云汝适才道过了也乃直打出。

　　问耕畬举一不得举二放过一着落在第二放过即不问且道一如何举畬无语师打出方丈。

　　问断峰如何是宾中主峰从东过西师云如何是主中宾峰又从西过东师云宾主相逢合谈何事峰便礼拜师便打出。

　　问玄默路逢达道人不将语默对将甚么对玄便喝师云不是达道人玄云那个是道师便喝玄便礼拜师直打出。

　　问真副寺至道无难唯嫌拣择为甚咸底即喜淡底即厌真云少他一点不得师云是甚么人境界进云岳边顿落千山势海上消归万泒声便礼拜师便打师拈拄杖问均济云若唤作色塞却你眼卓云若唤作声塞却你耳不落声色你作么生道济便喝师云落声色了也济便抽身出方丈师随后便打。

　　问慧泉如何是佛殿里的如何是佛麻三斤如何是佛杖林山下竹筋鞭此三转语你道那一语亲慧竖拳云与这个无二无别师云错慧便喝师云纳败阙汉慧云莫谤他好师打云却是你谤我。

　　问烟树声前荐得箭过新罗句后承当刻舟记剑不涉二途你作么生道树便礼拜师云躲跟汉树便喝师即打出。

　　师拈拄杖问僧云闻声悟道见色明心乃竖起云这个是色那个是心僧便拜师卓一卓云这个是声那个是道僧喝师云要知除去声色悟迷始得。

　　问慧生有一人在万丈枯井里不假寸绳作么生出得慧便喝师云恁么在金刚水际埋没了也慧抽身便出师随后便棒。

　　问虎堂二边不着中道不居你向甚么处安身立命堂便礼拜师云无地头汉堂便喝师便打出。

　　僧问如何是夺人不夺境师云临崖看浒眼特地一场愁僧云如何是夺境不夺人师云夜来风雨妒花落有谁知僧云如何是人境俱夺师云天子一怒伏尸万里僧云如何是人境俱不夺师云垂衣皇化野老讴歌。

　　问光明僧如何是你眼光僧指眼师云如何是你耳光僧指耳师云色身败坏时光在甚么处僧便礼拜师打云向这里照天照地去也。

　　问僧近离甚处僧云五台来师云文殊为你说甚么法僧云穿衣吃饭师云四大分散时穿吃个甚么僧喝师云鼓粥饭气僧拟议师云裨贩菩萨者罪不容诛僧云应无所住而生其心未审是那个心师云露也僧云在甚处师云没了也。

　　指极禅人领众同参师问近从那边过来极云杨山来师云杨山几时解制极云正月十五师遂举如意云你从结制以来脚跟下曾蹋着这个么极拟议师便打复问参众适才错打这上座入地狱如箭射汝诸人还救得山僧么众无语师云既无人救得山僧自救去也以拄杖一齐打出。

　　一日僧呈偈师云汝那里讨来底僧云学人自作底师云木人骑马过西天且道那边有甚么事僧云特来请问和尚师以手指云过者边着僧即从西过东师云会么僧云不会师云是汝自作底为甚么不会乱统禅和便打出。

　　僧问灵苗瑞草为甚么野父愁耘师云好事不如无僧云学人一拳打破虚空向甚么处藏身师云费力不少。

　　旵堂问唤作虚空则触不唤作虚空则背不触不背毕竟唤作甚么师云合取两片皮空才拟议师拈棒直打出方丈。

　　净白问大地无寸土学人从甚么处来师云你即今在甚么处白便喝师云胡喝乱喝白无语师便打。

　　萧居士求开示师乃敲禅床云会么士云不会师云若不会山僧更与下个注脚遂绕禅床一匝士云某甲亦随和尚一步步去师云狮子咬人韩卢逐块。

　　师与观察[山惠]嶪张公茶话次公曰若论个中事本自现成到这里吾为甚么不知师曰不知者即良知也盖无知而无所不知耳但能一念回光体会源头明白则道无不在矣故曰一阴一阳之谓道继之者善也成之者性也仁者见之谓之仁智者见之谓之智百姓日用而不知故君子之道鲜矣公曰吾固不知请师指教师曰檀越贵姓公曰贱姓张师曰居士元来却知公乃快然肯首师曰三千里外绝淆讹。

　　师一日因侍御李公偕内翰松谷张公相访坐喜公池李曰学生为此事不明今特参承座下请师不倦垂诲师举起如意曰会么李曰不会师曰觌面相呈为甚么不会李曰然隐微之妙理未足以声色形容也师曰檀越高论略违贵教之本旨李曰何谓耶师曰不见道潜虽伏矣亦孔之昭乎李曰如何即是张曰据吾所见则无处不是师曰是个甚么张乃顾李公相笑师曰眼眼相觑此事竟不致于隐讳矣李曰如何下手师即与二公长揖而别。

　　湛然禅人请益云诸佛智慧甚深无量其智慧门难解难入一切声闻辟支佛所不能知乞和尚方便开示师云诸佛智慧者即当人之自性也何远乎哉此性囫囵无缝罅收放绝行藏正所谓绝是非之端超思议之表得非甚深无量者耶才作与么见解则不能入不能知耳所以道无门即解脱之门无路乃道人之路备矣故日昨与公相见时山僧即问大德向来高隐何处公答曰牛家集吉祥庵山僧曰业何所为公答曰凡有往来者随分结缘山僧曰忽然撞着个铜头铁额汉来汝作么生管待公彼时无对就向这里若透得去可谓功不浪施其或未然更与拈出个事元来无状名岂能诠注论疏亲头头应用无亏缺处处纵横本现成隐显翛然从去住高低豁尔绝危平芥中元纳须弥在莫谓须弥纳芥身。

　　拈古

　　举世尊初生一手指天一手指地周行七步目顾四方云天上天下唯吾独尊后云门云我当时若见一棒打杀与狗子吃贵图天太平。

　　拈云世尊不解覆藏惹得云门眼热。

　　举世尊于灵山会上拈花独迦叶微笑。

　　拈云世尊具拏龙之手迦叶有陷虎之机然虽父为子隐子为父隐要且谩他百万人天一点不得。

　　举世尊临涅槃时以手摩胸告众云汝等善观吾紫磨金色之身瞻仰取足无令后悔时人天百万悉皆领悟。

　　拈云这老倒一生出乖露丑抵死犹自不知羞当时若遇山僧在会便乃和声推倒喝散大众免致累及这一伙堕在声色里直至如今出不得。

　　举世尊因外道手握活雀儿问云为死为活世尊以足跨门限云你道我欲出欲入。

　　拈云世尊被外道一问至今出入不得外道被世尊一擒便乃收放莫由有人救得这两个汉便请下一转语。

　　举殃崛托钵至一长者家其家妇人正值产难子母未分长者云瞿昙弟子汝为至圣当有何法能免产难殃崛语长者云我乍入道未知此法待我回问世尊却来相报及返具事白佛佛告殃崛汝速去报言我自从贤圣法来未曾杀生殃崛奉佛语即往告之其妇得闻即免产难。

　　拈云殃崛回问世尊往来辛苦妇闻当下分娩母子一双且道我自贤圣法来未曾杀生又且如何话会水向石边流出冷风从花里过来香。

　　举文殊三处过夏因缘尊宿云好一捶又却放过甘作小乘。

　　拈云尊宿与么道只见锥头利不见凿头方殊不知不因渔父引争得见波涛。

　　举香严初开法沩山令人送书并拄杖至严接得便哭苍天苍天僧云和尚为甚如此师云秪为春行秋令。

　　拈云沩山送拄杖兵随印转香严接得便哭将逐符行且道春行秋令意旨如何舌头无骨。

　　举法眼示众云这里聚集少时为上座僧堂里这里聚集少时为上座三门头这里聚集少时为上座寮舍里为复说上座过别有道理会下有数尊宿对一人云诸佛出世也有这个方便一人云今日离章义一人云你道他为人在甚么处一人云点灯等上座多时也一人云甚么处聚集来。

　　拈云法眼老汉只顾掩耳偷铃殊不知傍观者哂诸尊宿虽则孟春犹寒仲夏毒热简点将来尽是随搂擞汉且道普济又作么生烟雨盗将山色去溪风送出水声来。

　　举南泉云文殊普贤昨夜三更相打每人与二十棒趁出了也赵州云和尚棒教阿谁吃泉云王老师过在甚么处州乃作礼。

　　拈云南泉问罪依赃赵州据款结案若到风穴门下教他自领出去何故罪不重科。

　　举疏山因院主造塔毕来白山山云汝将多少钱与匠人主云一切在和尚山云为将三文钱与匠人为将两文钱与匠人为将一文钱与匠人若道得与吾亲造塔主无语后举侣大岭岭云还有人道得么主云未有人道得岭云汝回举侣疏山道大岭云若将三文钱与匠人和尚今生决定不得塔若将两文钱与匠人和尚与匠人共垂一只手若将一文钱与匠人累他匠人眉须堕落主回举侣疏山山具威仪望大岭礼拜叹云大岭古佛放光射至此间虽然如是也是腊月莲花大岭后闻此语云我恁么道也是龟毛长数丈。

　　拈云院主虽与造塔劳而无功疏山不解还钱徒为算数当时若是风穴待问汝将多少钱与匠人向他道分文不直不唯绝累大岭不了抑免疏山尸骸遍地然虽如是且腊月莲花龟毛长数丈又作么生蜗牛头角两丫叉。

　　举马祖因僧问离四句绝百非请师直指西来意祖云我今日劳倦不能为汝说问取智藏去公案。

　　拈云诸方尽谓这僧错过马师父子枉费自家草鞋殊不知马师父子鼻孔俱落在这僧手里具眼者试辨看。

　　举赵州因僧问皓月当空时如何州云犹是阶下汉僧云请师接上阶州云月落后相见。

　　拈云透生死关方能高超物表秉杀活剑始可接物利生这僧若不遇赵州一向扶篱摸壁带锁担枷然虽如是且道月落后又作么生相见水归大海波涛净云到苍梧气象闲。

　　举沩山坐次仰山从方丈前过山云若是百丈先师子须吃痛棒始得仰云今日事作么生山云合取两片皮有分仰云此恩难报山云非子不才老僧年迈仰云今日亲见百丈师翁山云向甚么句中见先师仰云不道见只是无别山云始终作家。

　　拈云沩仰父子可谓动弦别曲叶落知秋线去丝来机轮活脱当此之际且作么生是他得见百丈师翁处野色更无山隔断天光直与水相通。

　　举长生问灵云混沌未分时如何灵云露柱怀胎生云分后如何灵云如片云点太清生云未审太清还受点也无灵不对生云恁么则含生不来也灵亦不对生云直得纯清绝点时如何灵曰犹是真常流注生云如何是真常流注灵曰侣镜常明生云未审向上还有事也无灵曰有生云如何是向上事灵曰打破镜来与子相见。

　　拈云长生玄关深锁灵云八字打开直得古今洞明纤尘不隔然虽如此犹未是向上巴鼻在且作么生是向上巴鼻路远夜长休把火大家吹灭暗中行。

　　举南泉示众云法身还具四大不有人道得与他一腰裈道吾云性地非空空非性地此是地大三大亦然泉不违前语与裈一腰。

　　拈云南泉虽则不食前言要且不是好心道吾赢得一腰裈竟不知着贼风穴当时若在但道请和尚归方丈吃茶不唯契他南泉亦免互相钝置。

　　举五祖因僧问一大藏教是个切脚未审切个甚么字祖云钵罗娘。

　　拈云这僧切脚颇真其奈五祖还字未的却把音和之门切作麻韵不定风穴又且不然一大藏教是个切脚未审切个甚么字劈脊便棒何谓如此岂不见道有声韵中直取见形篇内活拏。

　　举国师三唤侍者三应师云将谓吾辜负汝却是汝辜负吾。

　　拈云国师三唤竹影扫阶尘不动侍者三应月穿潭底水无痕且道负汝负吾又作么生啼得血流无用处不如缄口过残春。

　　举天皇因龙潭问某甲自来不蒙指示心要皇云自汝到来未尝不指示汝心要潭云何处指示皇云汝擎茶来吾与汝接汝行食来吾与汝受汝和南时吾便低头何处不指示汝心要潭伫思间皇云直下便见拟思即差潭当下有省复问如何保任皇云任性逍遥随缘自在但尽凡情别无圣解。

　　拈云天皇虽有打破虚空底钳锤且无补缀阴阳底针线只今若问风穴如何保任即唤云阇黎待伊应喏向道归堂吃茶去。

　　举芙蓉楷侍投子游园子度拄杖与楷楷便随行子云理合与么楷云与和尚提鞋挈杖不为分外子云有同行在楷云那一人不受教子休去至晚问楷早来说话未尽在楷云请和尚举子云卯生日戌生月楷即点灯来子云汝上来下去总不徒然楷云在和尚左右理合如此子云奴儿婢子谁家屋里无楷云和尚年尊缺他不可子云得与么殷勤楷云报恩有分。

　　拈云明投暗合玉转珠回宾主和同不无洞达然则曹洞门下足可观光若据临济儿孙粗硬拄杖未肯放过在何也那边不住空王殿争肯耘田向日轮。

　　举神藏示众云知而无知不是无知而说无知南泉云与么依师道始得一半黄檗运云不是南泉驳他要圆前话。

　　拈云泼油救火浑闲事雪上加霜愁杀人。

　　举药山坐次有僧问云兀兀地思量个甚么山云思量个不思量底僧云不思量底如何思量山云非思量。

　　拈云大小药山被这僧拶着直至如今转身不得。

　　举九峰希广禅师首谒云盖智乃问兴化打克宾意旨如何智下禅床展两手吐舌示之希打一坐具智云此是风力所转又问石霜琳琳云你意作么生希又打一坐具琳云好一坐具祗是不知落处又问真净净云你意作么生希又打一坐具净云他打你也打希于言下大悟。

　　拈云九峰虽则三度令行到底不知坐具落处真净道他打你也打正是金鋀莫辨玉石难分且道即今还有辨得出底么若辨得出生陷无间地狱其或未然鹤有九皋难翥翼马无千里谩追风。

　　举西院思明禅师问保寿云蹋破化城来时如何寿云不斩死汉院云斩寿便打院连道十声斩寿连声打十棒趁出复云适来这僧将赤肉抵他干棒有甚么死急次有僧云某甲启和尚问话底僧在大觉处来两人同参在这里见解总与么恐已后委悉和尚法道须是趁出二人若不趁出已后难得人承嗣寿便趁出陈白这僧。

　　拈云西院纵然蹋破化城要且脚跟未得点地保寿虽则不斩死汉早已血溅梵天只如趁出陈白这僧意作么生韬略双全多意气安南塞北一齐收。

　　举翠微无学禅师因龙牙问自到和尚法席每每上堂不蒙一法示诲意在于何微云嫌个甚么牙后又问洞山山云争怪得老僧后又问法眼眼云祖师来也雪窦云两个汉被这僧穿却唯有法眼与他同参。

　　拈云雪窦老汉秪具一只眼只知两个汉被这僧穿却殊不知这僧被法眼穿却。

　　举大慧拈竹篦问僧云唤作竹篦则触不唤作竹篦则背不得有语不得无语速道速道僧云瓮里怕走却鳖那慧下禅床擒住云此是谁语速道僧云实不敢相谩是竹庵和尚教某甲恁么道慧连打数棒云分明举侣诸方。

　　拈云大慧奋狮子之威狞验破群狐肝胆这僧不合传言送语甘代别人吃棒棒虽吃了还知大慧老人为人处也未。

　　举双峰禅师示众云进一步即迷理退一步即失事饶你一向兀然立又同无情时有僧问如何得不同无情峰云动转施为僧云如何得不迷理失事去峰云进一步退一步僧便作礼峰云向来有人与么会老僧不肯伊僧云请师直指峰便打出。

　　拈云双峰与么施设可谓八面玲珑十方自在秪如末后一机还有知他落处底么从前汗马无人识只要重论盖代功。

　　举本仁示众云寻常不欲向声前色后鼓弄人家男女何故且声不是声色不是色时有僧问如何是声不是声仁云唤作色得么僧云如何是色不是色仁云唤作声得么僧作礼仁云且道为汝说答汝话若人辨得有个入处。

　　拈云大小本仁只有湛水之波且无滔天之浪如何是声不是声枯木鸣寒鸟空山啼夜猿如何是色不是色红入桃花嫩青归柳陌新若人向这里辨得与你一緉草鞋。

　　举汾阳无业禅师云若有一丝毫头凡圣情念未尽入驴胎马腹里去白云端云直饶一丝毫头凡圣情念顿尽亦未免入驴胎马腹里去瞎汉但恁么会。

　　拈云识得汾阳坐杀阇黎识得白云走杀阇黎直饶你纵横十字圆转一机总是驴胎马腹里汉毕竟如何间把一枝无孔笛夜深吹过汨罗弯。

　　举风穴沼在郢州衙内升座云祖师心印状似铁牛之机去即印住住即印破只如不去不住印即是不印即是时有卢陂长老出问某甲有铁牛之机请师不搭印穴云惯钓鲸鲵沉巨浸却嗟蛙步　泥沙陂伫恩穴喝云长老何不进语陂拟议穴打一拂子云还记得话头么试举看陂拟开口穴又打一拂子牧主云佛法元来与王法一般穴云太守见个甚么道理牧主云当断不断返招其乱穴便下座。

　　拈云沼祖虽是高提祖印纵夺当机简点将来翻成钝置当时待伊问某甲有铁牛之机请师不搭印便与连棒打出不唯不被牧主看破亦免千古之下遭人简点。

　　举深明二上座一日同行见捕鱼忽一鱼跳出网深云俊哉一似个衲僧相似明云何似当初不入网好深云明兄犹欠悟在明行三十里方省。

　　拈云有般汉商量道这二上座一人附物显理一人色前不物可谓同时应用各得其宜与么见解苦哉苦哉殊不知正似棋逢敌手琴遇知音既然如是因甚三十里后方省还会么依俙似曲才堪听又被风吹别调中。

　　举青原思问六祖当何所务即不落阶级祖云汝曾作甚么来思云圣谛亦不为祖云落何阶级思云圣谛尚不为何阶级之有祖深契之。

　　拈云这二老汉前不构村后不迭店。

　　举夹山参船子子问垂丝千尺意在深潭离钩三寸子何不道山拟开口子便打山落水才出又打云道道山拟开口子又打山豁然大悟乃点头三下子云竿头丝线从君弄不犯清波意自殊山遂进问抛纶掷钓师意如何子云丝悬渌水浮定有无之意速道速道山云语带玄而无路舌头谈而不谈子云钓尽江波金鳞始遇山乃掩耳子云如是如是。

　　拈云劈口一桡全机丧尽点头三下有理难伸还知藏身处没踪迹没踪迹处莫藏身底么乃靠拄杖云月天云度山头影江国风生水面寒。

　　举凌行婆问浮杯尽力道不得底句分付阿谁杯云浮杯无剩语婆云未到浮杯不妨疑着杯云更有长处不妨拈出婆敛手哭云苍天中更添怨苦杯无语婆云语不知偏正理不识倒邪为人则祸生后有僧举似南泉泉云苦哉浮杯被这老婆摧折一上婆闻得笑云王老师犹少机关在时有幽州澄一禅客诣婆乃问南泉为甚少机关婆哭云可悲可痛澄一罔措婆云会么一合掌而立婆云跂死禅和如麻似粟后澄一举似赵州州云我若见这臭老婆问教伊口哑一云未审和尚作么生问伊州便打一云为甚却打某甲州云似这般跂死禅和不打更待何时婆闻却云赵州合吃婆手中棒州闻得笑云可悲可痛婆闻乃叹云赵州眼光烁破四天下州闻得令人去问云如何是赵州眼婆乃竖起拳僧回举似赵州州乃有颂与婆云当机觌面提觌面当机疾报尔凌行婆哭声何得失婆有颂答云哭声师已晓已晓复谁知当时摩竭令几丧目前机。

　　拈云浮杯无语可谓头正尾正凌婆不知天色徒怪风云南泉父子虽则善识机宜正眼看来未出老婆见解风穴或有人问尽力道不得底句分付阿谁对曰待我驴年有个悟处即向你道管取闻者尽皆翘望。

　　举都尉李文和公公主贵降命三大宗师同日升座末后叶县横拄杖就膝上拗作两截便下座尉云作家宗师手段终别县云都尉也不得无过。

　　拈云叶县做处迥别都尉见得分明未审过在甚处若人辨得出罪犯弥天共或未然也不得无过。

　　举雪峰示众云望州亭与汝相见了也乌石岭与汝相见了也僧堂前与汝相见了也保福问鹅湖僧堂前相见且置望州亭乌石岭甚么处相见鹅湖骤步归方丈保福入禅堂。

　　拈云这一伙卖私盐汉有甚凭据。

　　举南院因僧问从上古人见不尽处师还见也无院云握发吐餐人不顾满朝尽道好周公僧向口上打院云道者太煞瞎僧云有恁么瞎老汉恁么道院便打。

　　拈云这僧险似天关南院平如镜面若据从上古人见不尽处二人俱未敢觑着何故聻瞎。

　　举芭蕉示众云你有拄杖子我与你拄杖子你无拄杖子我夺却拄杖子。

　　拈云用尽自己心笑破他人口你有拄杖子我与你拄杖子画蛇添足你无拄杖子我夺却你拄杖子龟背刮毛既然如此且作么生是你拄杖子咄。

　　举云门上堂大众集定是大过患仔细简点众无对门代云不用别人。

　　拈云抱薪救火徒自烧身。

　　举庞居士问马大师不与万法为侣者是甚么人大师云待汝一口吸尽西江水即向汝道。

　　拈云庞公无处合伴马祖觅个还稀直至如今孤凄冷淡风穴则不然不与万法为侣者是甚么人泣露千般草吟风一样松向这里见得便见古人落处脱或不然待汝一口吸尽西江水即向你道。

　　举昔有一僧亲近一老宿甚勤宿每见来即挥手曰未在未在且去如是经久其僧中夜思惟曰并不蒙一言开示秪管道我未在教我怎生奈何思量来思量去忽然省得欢喜无量至明日上去见老宿宿见来便点头曰是也是也。

　　拈云这老宿只有顺水推舟之作且无抽钉拔楔之能我此间若有来者即点头云是也是也待伊忽然省得欢喜时便挥手曰未在未在且道与古人是同是别。

　　举玄沙上堂众集遂将拄杖一时趁下却回向侍者道我今作得一解险入地狱如箭射侍者云喜得和尚再复人身翠岩芝云大小玄沙前不构村后不迭店且作么生道得出身之路。

　　拈云钩在不疑之地。

　　举盘山垂语云若言即心是佛今时未入玄微若言非心非佛亦未是指宗极则。

　　拈云大小盘山只知收拾鼻孔不觉裂破舌头。

　　举云门示众云天地之内宇宙之间中有一宝秪在形山拈灯笼向佛殿里将三门来灯笼上作么生自代云逐物意移。

　　拈云截得他人脚跟失却自己鼻孔。

　　举乾峰示众云举一不得举二放过一着落在第二云门出众曰昨日有人从天台来却往径山去。

　　拈云乾峰头上是天云门脚下是地虽则函盖乾坤各与三十楖栗忽有个傍不甘底出来道和尚恁么盲加瞎棒亦好与三十楖栗知我罪我我何辞焉。

　　举云门一日举有为无三世无为有三世有为是断灭法何处得三世无为有三世不是守寂灭处法。

　　拈云动则埋根千丈不动则当处生苗咄是何言欤。

　　举乾峰因僧问十方薄伽梵一路涅槃门未审路头在甚么处峰以拄杖划一划云在这里僧又问云门门拈起扇子云扇子　跳上三十三天筑着帝释鼻孔东海鲤鱼打一棒雨似盆倾会么。

　　拈云乾峰曲不藏直云门直不藏曲然而曲直不同大都路头不别忽有人问如何是不别底路头但向道漆桶参堂去。

　　举云门一日行次以拄杖打露柱一下云甚么处来自云西天来复云来这里作甚么自云说佛法乃喝云欺我唐土人又以拄杖子打一下便行。

　　拈云笑杀傍观。

　　举太史黄庭坚一日参黄龙心禅师求入道捷径心云秪如仲尼道二三子以我为隐乎吾无隐乎尔太史寻常如何理论史拟对心云不是不是史迷闷不已一日侍心山行桂花盛开心云闻桂花香么史云闻心云吾无隐乎尔史遂有省。

　　拈云黄太史好个娘生鼻孔却被黄龙和尚高高挂在木樨树上直至而今风吹日炙。

　　举法华经云大通智胜佛十劫坐道场佛法不现前不得成佛道。

　　拈云幸自无疮勿伤之也。

　　举南泉玩月次赵州指月云几时得似恁么泉云王老师二十年前曾恁么来州云只今作么生泉便归方丈。

　　拈云昭昭而溢目腾辉何假神通之显现晃晃而无尘不透岂劳妙辨之敷扬玩时既不容取次观光鉴处那许安排着彩且风流公子玩赏佳人到此又作么生着眼弦绝声消人去后高山流水至如今。

　　举三圣然禅师参德山才展坐具山云不用展炊单我这里无残羹馊饭然云赖遇无设有亦无著处山便打然接住推倒向禅床上山大笑然哭苍天出去。

　　拈云苟子之不欲虽赏之不窃。

　　举茱萸因赵州上法堂东觑西觑萸乃问作甚么州云探水萸云我这里一滴也无探个甚么州遂将拄杖靠壁而出。

　　拈云赵州虽解探水要且不识浅深茱萸一滴也无早已没头浸却还知赵州靠拄杖而出么唵　唎苏啰萨诃。

　　举云门示众云你若实未得个入处三世诸佛在你脚跟下一大藏教在你舌头上且向葛藤处会取圆悟云崇宁土上加泥敢道直得沩山水牯触杀东海鲤鱼陕府铁牛吞却嘉州大象。

　　拈云俊哉若非崇宁放出沩山水牯趁起陕府铁牛蹋碎云门葛藤天下衲僧几被系绊到驴年未有自由分。

　　举曹山云莫行心处路不挂本来衣何须正恁么切忌未生时。

　　拈云当门切莫栽荆棘后代儿孙惹着衣。

　　举普化居常入市振铎云明头来明头打暗头来暗头打四方八而来旋风打虚空来连架打一日临济令僧捉住云总不恁么来时如何化托开云来日大悲院里有斋僧回举侣济济云我从来疑着这汉。

　　拈云普化好个无孔铁锤被临济一拶百杂碎是汝诸人还知落处么。

　　举修山主云是柱不见柱非柱不见柱是非已去了是非里荐取。

　　拈云风穴当时若见便呵呵大笑管使修山主羞惭无地。

　　颂古

　　世尊摩胸告众。

　　霜严岁尽冷沉沉万象无声卧冻云总使春光能入目看来何侣旧年春。

　　举云门上堂大众集定是大过患仔细简点众无对自代云不用别人。

　　可怜罪重觅根源眼底生涯望得穿回首夕阳何处是捶胸还自哭苍天。

　　举九峰因僧问十二时中如何合道峰曰无心合道僧曰毕竟如何峰曰土上觅泥由自可波中求水实堪悲。

　　青山如画势参差看到黄昏睡已迟一夜西风吹古木天明满地拾柴枝。

　　举盘山示众三界无法何处求心四大本空佛依何住璇玑不动寂尔无言觌面相呈更无余事珍重。

　　江上渔翁把钓垂生涯随处不须归夜深月下眠清梦风压轻云贴水飞。

　　女子出定。

　　一亘长空雨霁时绿杨深处卧闲狸数声啼鸟惊回梦流水青山信不移。

　　善财采药。

　　信手拈来药味全不同甘草与黄连文殊用处多灵验一剂沾唇百病痊。

　　二祖断臂。

　　好肉无疮莫去剜少林立雪也无端直饶觅得安心法徒使娘生一臂残。

　　临济入门便喝。

　　不打诸方口鼓禅深居丈室有威权相逢拈出吹毛剑几个如今性命全。

　　临济三顿棒。

　　雷轰电掣雨如倾锦鲤连遭点额频跃过禹门三汲浪翻江搅海动乾坤。

　　赵州访二庵主。

　　等闲拽杖过山腰问柳寻花一样娇无限春光俱蹋碎归来始觉自身劳。

　　黄檗因裴相国托佛求安名。

　　不知何姓觅安名蓦地当头唤一声八字打开全体露至今无处可藏身。

　　南泉因陆亘大夫举天地同根话。

　　春到人间草木知桃红柳绿尽同时刘郎一去春归也徒使游蜂恋旧枝。

　　雪峰示众云南山有一条鳖鼻蛇。

　　无端放出赤班蛇头角峥嵘气宇奢独有韶阳弄得活满堂遭害奈何他。

　　南岳让参曹溪。

　　甚么物兮恁么来空到曹溪走一回六载依然呈旧面灯笼露柱笑咍咍。

　　典化打克宾。

　　聚首相逢几度春一朝分袂过西秦临行更赠一杯酒此去从教忆故人。

　　楞严经云若同见者名为见吾吾不见时何不见吾不见之处若见不见自然非彼不见之相若不见吾不见之地自然非物云何非汝。

　　明历历黑漫漫见兮不见两头关须知结角罗纹处莫把封皮作信看。

　　诸可还者自然非汝不汝还者非汝而谁。

　　不汝还兮是甚么桂轮孤朗映山河寒光乍见沉西壁时复东峰挂薜萝。

　　七处微心。

　　微心心不遂七处无巴鼻带累老瞿昙脚跟未点地。

　　八还辨见。

　　老农浪迹江湖外买卖经营竟不赊货利一朝花费了归来仍作旧生涯。

　　经首题癶字。

　　造化虚含天地周春归草木蔚绸缪浓烟澹抹风光美啼鸟一声山更幽。

　　圆觉经一切障碍即究竟觉。

　　丹炉谁识矿中金粪扫堆头色转新巨海翻波波即水应知笑脸是愁人。

　　金刚经应如是住如是降伏其心。

　　等闲无事引壶觞爱学陶公兴趣长自酌自吟还自醉从教披发乐清狂。

　　应无所住而生其心。

　　翠竹苍烟衬钓矶乘闲兀坐浑忘机万里寒光怜月白夜深无睡露侵衣。

　　华严经菩萨以菩提心为家以如理修行为家法。

　　绿杨堪系五湖舟袖拂东风上酒楼试把琴书从性乐相将花下醉时休。

　　赞偈

　　大悲观世音赞

碧玉岩前风月清蒲团谁道等闲身白云淡荡兮或舒或卷瞻仰取足兮离相离名要见圆通真面目五更鸡唱一声声

　　紫竹观音(二首)

怪石孤云紫竹丛笑看鹦鹉下长空善财参遍无寻处莫在渠侬耳窍中

慈悲愿海度生切极尽神通施妙诀随类现形要逗机寻声救苦令欣悦竹间奏籁洞圆闻石上观心悟未彻。莫怪相逢痛下锥。阿谁教你到风穴。

　　过海观音

慈航倒驾一枝莲。浩渺洪波势拍天。听罢潮音谁识我。善财眼底独周圆。

　　达磨

亲对梁王。道个不识。摘芦过江。无处回避。咦。少林面壁绝追攀。杨子江心波浪急。

　　布袋和尚

可怜落魄长汀老。一袋深藏万物稠。摊向街头人不识。依前骨董自家收。

　　幻有老和尚

坐断禹门。丰神浩荡。月皎长空。光吞群象。海印圆明。何物可况。盖古通今。超情越量。咄。你是阿谁。笑指山横一抹烟。鹧鸪啼处林花放。

　　密云老和尚(三首)

龙池嫡子。临济远孙。心粗胆大。凌篾宗乘。披三玄戈甲。具四种主宾。握金刚王宝剑。截断衲子命根。道大德备而杀佛杀祖。义绝情忘而知恩报恩。踢倒百亿须弥。直使纤尘不立。吸尽大千刹海。必也涓滴无存。擉瞎顶门正法眼。只将这个继传灯。

老倒从来用不臧。生涯曾做卖樵郎。铜棺尽把家珍丧。太白光分灯焰长。六处红炉烹佛祖。一条拄杖作津梁。韬光拂袖通玄顶。声价人间万古扬。

咄哉者老贼。造一阐提业。捉败老龙池。截断曹溪脉。高据天童山。走杀阎浮客。无论佛与祖。棒下咸剿绝。只此结冤仇。儿孙恨不彻。恨不彻。万古英风威凛烈。

　　林野老和尚(三首)

天童和尚。气压诸方。横抽宝剑。虎坐堂皇。干戈未动。魔佛自降。等慈广被而当道惯栽。荆棘方便为本而过桥折却桥梁。可怜这般去就。尽是阐提心肠。俺曾错礼三拜。冤深悔恨难忘。而今据款都结案。狮子翻身何处藏。

兔角拄杖。龟毛拂子。杀活全彰。谁合知委。道是本师。和尚驴头。不对马觜。若论此个。元非更乃。弃波求水。当阳坐断。淆讹明月。清风未已。不肖拜手。赞扬句句。骂入骨髓。

严仪自若转威光。瞻者趑趄畏近傍。不在空王闲挂锡。特于末法整隤纲。离微尽向棒头灭。魔佛全归喝下亡。没兴当年遭毒手。至今遗恨沸如汤。

　　送海峰侍者

个中之事了无多。佛祖由来没奈何。四十九年苦饶舌。末后拈花当得么。逢人面壁兮天高地厚。断臂安心兮海阔山遥。曹溪波浪如相侣。及至鸟窠吹布毛。赵州斗劣不斗胜。马祖磨砖要作镜。打车打牛枉徒劳。即心即佛休错认。德山棒如雨点。临济喝侣雷奔。历代敲床竖拂。到底难满穷坑。国师呼唤而趁出。吾不辜汝汝负吾。会得两口无一舌。笑倒东壁挂葫芦。挑囊负钵兮胸中忙侣火。三登九上兮脚板溜如烟。半夜鳌山轻一拶。可怜矢上更加尖。假饶极尽心力。谁能为伊雪屈。啬夫老子愧愚鲁。兀坐虚堂窥今古。柱础禅者来扣关。风穴龙池德云山。巾瓶左右勤朝夕。两眼枯干觑不极。嗔拳热喝是良模。吃着棒头血滴滴。才方蹋步哆哆和和。肚里便见肯肯可可。蝉声砌叶秋水寒。偶来辞我下南参。长歌相送三五丈。短颂赠行七八篇。大千刹海钵盂里。百亿须弥拄杖前。筑破脚指知痛处。归来还我草鞋钱。

　　参禅偈

心源未透被谁谩。历劫徒劳受苦酸。若向外边寻了达。终于个里不相干。万缘放荡宜先觉。一念回光彻底看。拶碎虚空无背面。圆明寂照绝遮阑。

　　华山寺次大州赵内阁壁间韵

碧月光摇觉海中。呈桡舞棹乐渔翁。分身化物头头别。撒手归家处处同。雷语电机驱衲子。月钩云饵钓狞龙。相逢点破个中事。绿水青山几万重。

　　崇祯庚辰春江安次破山老人题蟠龙寺韵

蟠龙镇静澄渊卧。彻底深藏伏爪牙。特地鸣雷迅浪远。翛然掣电吼云赊。为霖苏亢山川秀。骧首珠含宇宙霞。宛转优游随隐显。禹门终不宿桃花。

　　次本师天台山居韵(二首)

云埋绝顶几经霜。懒与时流较短长。秋至但观黄叶落。春来唯觉白花香。罢游猿止洞中卧。争食禽喧岭外狂。独贵山居间我老。从他尘世利名忙。

寄迹玄峰几度霜。清贫寂寞道风长。生涯全在钁头稳。饮啄须凭脱粟香。岭上桃花含雨绽。涧边柳絮趁风狂。痴猿捉月真堪笑。屡见溪西探水忙。

　　正阳题观音阁赠冉次斋

画栋飞檐耸碧空。吞云吐月且玲珑。当年指出凭仙梵。此日拈来贵冉公。清磬落淮澄觉浪。洪钟匝郭启圆通。大悲愿海寻声普。万古嗣源渺莫穷。

　　赠别悦可兄住广化

自来聚首度寒霜。遂把麟湖水共尝。帆饱春风归岸疾。诗成别恨咏愁长。莺声送客欢犹戚。花色迎人笑且香。惟羡武林江畔永。垂纶千尺钓沧浪。

　　春日感怀

寰中造化自天钧。举目遥看景色新。诗兴搜空千种绪。摅怀拨动一腔神。不怜握发遗风寂。惟笑牵车逐队频。翻忆当年曳尾者。濮边赢得个闲身。

　　白兔亭和刘明府韵

觉海舣舟挂古帆。鲸涛捷岸宿芦岩。倦眠枕橹连云卧。渴饮持杯带月馋。日丽雪消山卸甲。霜严冰结水添衫。纵横收放渠侬委。脱略悠悠任圣凡。

　　答用梅郭公游风穴题大悲泉原韵兼呈刺史金翁

断云飞白万山幽。静对方塘涌碧流。夜浸寒光鱼啖月。晓澄旭日雁惊秋。徘徊酌酒歌狂快。览胜抛诗笑语浮。泉到汝南堪洗耳。清声千载振瀛洲。

　　次复伊阳孙邑侯原韵

天公推月照吾庐。笑见文光大丈夫。可谓圣贤存至道。应知鸾凤隐苍梧。丹心此日恢皇化。赤手当年捋虎须。像法干城稽戍作。祖堂深沐鉴冰壶。

　　栖真留别诸兄

一筇廿载为餐风。蹋破忙鞋路已穷。决择水中拈皓月。参寻镜里叩师容。生涯愧莫千人世。佛法惭无到己躬。收拾云归山岳静。从教月映海涛空。

　　宿盛泽圆明寺

梵刹虽将尘俗分。五更鸡唱隔溪闻。庭前水碧湖招月。户外林深树挂云。地接南邦连北郭。桥通西舍与东邻。杖藜暂憩全宾主。玉烛高烧继夕昏。

　　秀水岁暮述怀

法社梅闲意最殷。笑谈犹自喜同群。巴江入梦情难剪。吴岳高怀畅未分。满目风尘随腊尽。半生心绪带松焚。从前底事因除遣。庭际惟留几树云。

　　初春天台送别云将兄

数载逢缘信惬中。偶然相送话东风。梅花带雪初兢。蕊桃萼含春未吐红。愁听松涛鸣不彻。忍看云篆袅无穷。此回分袂江山阔。何日遥天得便鸿。

　　登白枫山观海

玉削危峦拟接天。云霞淡荡自萧然。峰头极目海涯阔。物外忘机胸次闲。岩桂风飘香触梦。井梧月照影筛泉。几回逸兴频携策。一度登临一度欢。

　　游天台石梁桥

昙花殿阁隐深溪。万景新奇动客窥。桥自天然跨涧迥。泉因地峻泻岩危。轮囷松竹吟风舞。历乱藤花带露垂。五百高人坡下望。三更待月赏犹迟。

　　顺治戊戌春。同侍御直愚李公。太史蕙嶪张公二居士。坐大慈泉共谈向上一事。快甚。乃就流泉开喜公池。遂成一律。以志其事。

汝海玄渊一脉真。崖廊漏逗响清新。苍凉山色堪行乐。澹碧溪光妙入神。世虑消磨闲日月。林泉依约澡风尘。剧谈笑别儒宗后。千载池空冷照人。

　　寿金刺史五钟翁

二月和风开寿域。乾坤无处不春光。千秋松柏生灵运。满座衣冠拜玉堂。唯觉新民忠报国。那知勤政发凌霜。紫纶不独乔迁禄。更喜蓬壶化日长。

　　秋日和原韵赠送孙明府南归

杖藜久掷白云隈。懒尚情缘万事灰。道契摅怀频款笑。秋光引兴上崔嵬。畏闻汝北吟归韵。喜见江南共举杯。格外盘桓无次第。粗言细语若奔雷。

　　次原韵贺定州王刺史

睡魔初觉白云边。偶接瑶章感数年。加秩二千弘善政。搏风九万仗金仙。汝阳卧辙愁遮马。定水呈挠笑待舡。指日紫宸飞凤诏。传灯增照有生缘。

　　迟司马拉阮叶二邑侯以诗见访次原韵奉贺

动地秋光飞驳啼。诸侯来自颍归西。随题次韵诗情健。白荡风狂笑语低。褒德已闻颁紫诏。登高犹喜荷青藜。超迁补衮调羹日。记共山僧过虎溪。

　　寿西安杨府尊

云从汝岳共盘桓。剧笑宗雷治政宽。名覆金瓯为宰相。化隆庶子颂仁欢。初承福护缘非浅。再接光仪觉倍难。海屋添筹银汉阔。频分八水绕长安。

　　次复罗山尚居士原韵

书债酬完可罢参。风云撩起卧龙憨。胸中有义文千箧。眼底无私佛一龛。妙道虚玄唯自得。大功不宰倩谁勘。将来坐听盐梅诏。回顾山堂蘸齿酸。

　　复长安黄文学韵

携取诗书馆上方。山斋小睡熟黄梁。初离梦宅空诸见。犹带仙都笑语香。画箧文光多敏烈。劫壶风味几能忘。乾坤轮我三秦乐。青眼频看世谛忙。

　　盘龙寺步友人韵

连峰陈峻岌。堆叠拥盘龙。鱼跃溪前水。莺啼院后松。流云穿巷陌。飞鸟度长空。寒暑更代谢。咸原造化中。

　　送别雨堂

离歌天地旷。一曲在临行。风去驰云远。帆飘逐浪轻。空山愁满目。寂室月孤明。记取登高日。蝉声聒耳鸣。

　　栖真岁暮述怀

岁晚麟溪上。寒云缀碧空。窗梅横夜雨。檐雪舞晨风。电影追还及。韶光挽莫　。余生何足论。祖道若为崇。

　　过六合卧佛寺

四十九年簸觜唇。机关曲尽枉劳神。而今欹枕山斋寂。大梦何曾觉有身。

　　答马云孙居士原韵

文枢久应得环中。济旱惊雷起卧龙。沃政盐梅调鼎日。金汤莫倦老云峰。

　　中秋赠吉甫丁文学得嗣

露湿秋风丹桂香。儒庭鸑鷟喜呈祥。天伦钟爱分甘乐。衮衮公侯福海长。

　　谢凌司李过访

溪山草际正凝霜。幸喜文星到上方。相见不劳重话会。从前鼻孔自昂藏。

　　金粟车水

竭世枢机本自然。轻轻拶着便周旋。就中有个超方作。倒泻沧溟浪泼天。

　　送云将兄归里山居

横拈楖栗转池阳。谩谓羚羊挂角良。纵使人天无觅处。柴门难锁杏花香。

　　焦山

遥望瀛洲青一点。近攀萝径嶂千重。斜阳倒影沉沧海。界断鱼龙路不通。

　　巫山十二峰

巴水湍飞剪棹来。瞿塘三峡碧崔嵬。不知何代春生笋。十二抽条叶未开。

　　天童客堂偶成

午夜齁齁睡正浓。楼头梦断一声钟。翻思就里浑无事。秪有铃鸣殿角风。

　　送凌司李归粤

广南山水竟如何。镇海明珠自古多。看破风尘归去好。卢能相见笑呵呵。

　　滁州示我空我静二禅人

住止城西十里遥。山云树石草萧萧。我空我静谁为我。一枕溪声破寂寥。

　　平行者求偈忏罪

多般罪业从心起。雪砌群峰万叠高。一念回光如烈日。消镕无复有纤毫。

　　示光州黄侯长

与君蓦劄两相逢。话到参乎唯莫穷。不坐无声无臭处。密移一步看飞龙。

　　示五峰闇专使

万里长途不惮烦。楚音达矣问来端。转身脚底忘移步。踏着云根彻骨寒。

　　寄五峰参众

法门高敞赖扶持。笑倒灵山七佛师。不信老爷诚谛语。大家请问须菩提。

　　寄大兴善寺易庵禅师

●　⊕[○@八]○地狱阎罗吞热铁。天仓老鼠嚼黄金。蟭螟一吸沧溟竭。猛虎回头月照临。

　　寄正法师

虚空浩浩谈真谛。万象森罗着眼听。坐断舌头一句子。请君拈出是何经。

　　示文明禅人

束个乾坤作话头。通身疑切莫随流。一朝看破无多子。反脸欺吾骂不休。

　　题秋林禅悦图

金风拂拂泼天凉。摇落亭边万树黄。燕坐空林忘物我。夜深明月照茅堂。

　　寤寐一如

江国悠悠意莫加。寒涛浩渺属渔家。忘机归卧蓬窗下。一任芦风撼晚霞。

　　寓滁州龙华寺有感

三冬憩锡滁山寺。高枕泉声思莫穷。明月一溪生水白。树头鸟语咽霜风。

　　秋日客阳山寺

客筇深憩白云中。饭饱茶余过岭东。两两相将看冷翠。树头红叶坠秋风。

　　夏日初晴怀天台旧游

雨过云凝草木芳。寂寥山寺日偏长。泉声入水惊初睡。犹觉身心在石梁。

　　送无碍兄

归去台山最上层。笑看云浪自翻腾。峰头几度徘徊处。记取当年共我登。

　　示惺知藏

滴水翻波浪接天。龙宫海藏不相谩。源头浩渺知何处。秪在渠侬日用间。

　　浴堂

水因忽悟无多子。妙触宣明一杓汤。但自亲来登浴室。方知脱体露堂堂。

　　天童募缘疏

太白峰前古道场。瞎驴逐队日偏长。一回草料轻抛出。饱后翻腾气宇昂。

　　题风穴八景

　　锦屏风

院北峰高列翠屏。绿阴红醉百花馨。狂风泼雨翻愁雾。老倒山翁侣不听。

　　珍珠帘

山勒回流自古今。临崖飞瀑泻珠林。如帘高挂闲终日。未识仙房多少深。

　　吴公洞

丹岩曲径谩追寻。洞隐斯文窈窕深。若谓先生穷至理。诗书凿破圣贤心。

　　仙人桥

翠微深处有神仙。跨鹤来参风穴禅。打破玄关归去日。过桥抛却悟真篇。

　　大慈泉

临池坐倚石栏杆。自肯低头对影看。净洗云根山色古。澄澄空照碧天寒。

　　玩月台

爱月登高景最宜。摩挲丹桂影相随。山家不忍和根拔。留待鸿儒折一枝。

　　望州亭

召游绝顶共跻攀。极目南州杳霭间。引手撩云天际近。万峰还抱水潺潺。

　　翠岚亭

虚亭小立浴风清。四野岚光山色明。景致随宜供客眼。何妨载酒纵诗情。

　　采花吟

寻溪越岭过山窝。采采盈筐春色多。叶底固含云影淡。清香风引动归歌。

　　寄茶芽鉴长老

虎儿跳出白云窝。狞恶横吞物命多。肉醉耽耽藏昨。峉宛湘遭害奈他何。

　　示超玄郭恒辉

搜抉玄根即物推。纵横得妙好施为。掀翻历劫风尘窟。万古长空杲日辉。

　　赠渊僧正生辰

掌上经纶不覆藏。也曾拈弄贯诸方。天垂斗柄寒清夜。汝水翻波入海长。

　　示僧游台

捏之不聚劈难开。拄杖横挑上五台。相见文殊浑莫顾。依然躬自负归来。

　　寄朗上人关中(二首)

禅天空阔任徘徊。把住关头佛祖哀。寄与一寻兔角杖。敲开蓬户起风雷。

柴门高扃楚山空。笑许寒云密密封。失脚踏翻关捩子。归来扶起少林宗。

　　示郧阳南明上人

自出秦关学老成。蒲团久恋楚云深。为怜道大同今古。万行庄严佛祖心。

　　示僧游台

策杖初寻根本智。清凉翠扫太虚寒。文殊当道骑狮子。不许禅流着眼看。

　　寄兴善林我鉴都寺

白云回首望西秦。华岳风高冷逼人。义重乾坤方外别。头陀想是不生瞋。

　　示交口玄宗上人

无怪心空绝点痕。盖缘道大裹乾坤。随机且作小方便。六字弥陀接上根。

　　孙文学求偈保嗣

岁首晴和到上方。殷勤礼拜笑焚香。临行觅我伽陀偈。福庇儿孙日月长。

　　示昙晟禅人

眼底无俗物。胸中世界宽。但能不取舍。随处得盘桓。

　　过海

八面天低水。风帆挂小舟。飘飖无限意。如在镜中游。

　　法泒

行智觉源澄。光含福慧灯。慈舟兴济普。正法印南能。

　　联芳偈

　　潼川斌雅鉴首座

风穴狮儿爪钩狞。全机杀活解翻腾。出林踞地轻哮吼。狐兔闻知丧胆魂。

　　六安玄印恒侍者

天中汝海浪悠哉。养就金鳞伟莫裁。放过禹门电烧尾。兴云致雨醒枯荄。

　　金堂彝峰一首座

老成道重古风高。斤斧无烦动一毫。开辟祖基神宇廓。清光千载照儿曹。

　　溧阳绛山莘知藏

无情胆大太心粗。风穴堂前捋虎须。棒下翻身穷彻骨。泼天活计任枝梧。

　　金堂断峰真西堂

汝海渊深养巨螭。桃花浪起用无私。风云际会成头角。大作甘霖济旱时。

　　南部雪兆性书记

吹毛收得佩多时。照雪寒光彻四维。风穴当阳分付汝。临机杀活任施为。

　　蓬溪含白彻书记

志素渊涵玉贵高。一竿丝饵付伊曹。林泉养就任公手。四海垂钩钓巨鳌。

　　太湖竺文宪侍者

巾瓶数载侍吾傍。悟入机深出见常。虿尾蛇头分付汝。颠拈倒用任榆扬。

　　佛事

　　天童密云老和尚忌辰设供。师云。威振大千。气吞海宇。转大法轮。坐微尘里。当头截断淆讹兮机轮活脱。格外流通正眼兮妙智圆明。去来绝迹而隐显同源。体用全彰而卷舒自在者。其惟吾祖天童悟老师翁乎。故其横拈白棒。亚竖青锋。镂碎佛祖顶　。掀翻衲僧巴鼻。殃及天下丛林千古儿孙不了。遂召云。大众且道。即今在甚么处见伊。乃以拂子划○相云。年年此际秋空月。影落澄潭彻底寒。

　　香严寺扫忠国师塔。师至塔前以拂子打○相云。身心一如　身外无余纤毫极尽[○@∴]充满十虚。大用现前兮如掣电。全体作略兮似奔雷。虎踞龙骧。隐显莫测。大小忠国师当时向这里颠拈倒弄。纵夺自由。赚侍者耽源于三应三呼。讥南方佛法乃半生半灭。输却半边鼻孔。赢得万顷香严。虽然如是。且道成得个甚么边事。良久云。还会么。一塔萧然。古往今来磨日月。千峰迥出。参天矻地锁烟霞。就里不变不迁。个中无缝无罅。遂召大众云。虽然如是。且道庆祥今日到这里向甚处与国师相见。以拂子打○相。复划[中-口+○]破云。还会么。茶倾三盏世情外。香爇一炉烟霭中。

　　天童林老和尚迁化。讣音至。集众挂真。师乃捧帧云。碧天皓月出云霞。照彻阎浮百万家。江海鱼龙竞夺影。不知谁解着些些。遂展挂云。还会么。寒光一道辉今古。眼似眉毛玩莫涯。

　　次日上供。拈香指真云。这老尊慈。平昔面皮铁石。肝胆冰霜。了无佛法。身心惯用金圈栗棘。十年阐化。传持临济正宗。五坐道场。掀翻衲僧巴鼻。全无伎俩。作用良多。今闻在天童堂上能事已毕。寝息诸缘。不肖徒某亲承入室。滥叨法嗣。曾遭痛棒而断送头颅。尝被毒言而骂入骨髓。若谓天高地厚。未足以表其恩。海阔山遥。岂致以方其恨。慎终追远。伤痛何量。即今恭就庆祥寺里焚一炉香。奠三盏茶。也不是佛事相酬。亦非人情之故。遂左右顾视大众云。既乎不尔。且道是甚么意思。众无语。即捶胸哭云。苍天苍天。

　　师至少林达磨祖堂设供拈香。当阳显露。彻底无私。弥纶万有。充塞十虚。且道阿谁。惟我震旦初祖菩提达磨大师。掌握权衡。拶碎宝珠而光通今古。纵横杀活。捉败六宗而妙协偏圆。无端提个教外别传。明谩赤子。直指人心见性成佛。诳諕闾阎。三周航海兮不闻脚底翻白浪。九年面壁兮那知头上有青天。梁王殿上。躲避无门。葱岭峰前。抽身没路。断送神光一臂。丧尽自己全身。及至末稍。无合杀空棺。只履可怜生。然虽如是。且道风穴不肖远孙到此。如何为伊雪屈。乃上香顾众云。还委悉么。一花五叶开无尽。万古春风动地香。

　　扫风穴沼祖塔上供毕。师云。黄面浙子。风穴老人。万年一念。七载单丁。待谶仰山再来。遇风即止。传持临济法道。亘古流芳。高提祖师心印。搭破卢陂老面门。倒跨铁牛之机。捩转李州牧鼻孔。神情莫测。真个白拈。谁知今日被不肖儿孙于狭路相逢。和赃捉败。遂左右顾众云。当恁么时且道放行好把住好。乃上香云。须知个里情相似。日日香花夜夜灯。

　　扫首山念祖塔。师拈香云。门外三车。土旷人稀相逢少。个中一致。背阴山子向阳多。若隐若显绝遮阑。亘古亘今无障碍。常转如是经。百千万亿卷。此乃吾远祖法华念和尚寻常用处。遂以拂子于空中点一点。召大众云。会么。复作○相云。就里纲宗何所凭。咄哉巧女拙郎君。着靴水上观鸡斗。赢得清秋月一轮。

　　顺治庚子秋。师至熊耳山空相寺扫达磨初祖塔上供毕。乃云。碧天明月朗秋空。东震西干一径通。先圣去来无朕迹。萧然一塔锁熊峰。恭惟我鼻祖菩提达磨大师大和尚远辞竺国。航海梯山。面壁少林。抛砖引玉。葱岭西归逢宋云。空棺只履难回避。一花五叶应时开。万古联芳香馥馥。乃召云。大众即今还见得么。以拂子划○[十○]此相。遂展拜。

　　挂钟板。师指云。秪这二上座从来觌面无情。全体大机大用。传持佛祖号令。草偃风行。洞明衲子声光。普天匝地。只饶诸圣到此。总教回避无门。永振丛林真规。悉皆内严外肃。惺惺寂寂而圆应无亏。密密绵绵而抑扬有准。遂举起召众云。还会么。任是铜头铁额汉。也须听取令行时。击击便挂。

　　为惺渠宗知客起龛(初任维那职)

　　师拈拄杖击龛云。主人公。惺惺着。不拒见闻与知觉。语默动静绝安排。十字纵横活泼泼。且道路头在甚么处。乃以杖引云。须向这里行。十方无壁落。

　　举火云。数声清磬。海众同归。一盏粗茶。高宾聚会。有礼有义。无作无为。辅弼宗猷。丛林纲领。此是惺渠宗禅人寻常用的。山僧即今更当示汝末后一着。以火炬打○相云。烈焰炉中飞片雪。当天迸出一轮红。撺下便烧。

　　香严宕山法弟讣音至。拈香云。释迦大师。昔向双林入寂。宕山和尚。今于香严收声。虽然同道不同途。要知鼻孔无两样。何也。生死去来。了无朕迹。光前绝后。　合一如。分明掣电烁长空。惊起泥牛入沧海。遂左右顾视云。大众正当此时。还有知香严和尚安身处么。以拂子划○相云。透过荆圈与栗棘。当头坐断是非关[十○]。

　　为朗书记举火

　　举起火炬云。朗上座还见么。这是你寻常用处。如或未委。更与道破。一字不着。划文缀珠玑。八法任安排。义空藏海。诸法性离故。秪此用无穷。虽然如是。切忌向这里安身立命。更须悬岩撒手。直下翻身。自肯承当。了无余事。何也。个中莫使墨淋漓。此去再来吞佛祖。

　　为慧生侍者举火

　　湛碧秋空月正圆。风凋桐叶坠翩翩。随缘不变金刚体。独露分明在目前。须透脱。莫贪观。巾瓶左右得逢原。更有末后全提句。烈焰炉中片雪寒。撺下火把。喝一喝便行。

　　为还真举火

　　师云。春光婉媚。燕喜莺欢。柳线缲风。百花烂熳。正恁么时。本福禅人何妨放身舍命。直下承当。即境明心。了无障碍。遂拈火炬指云。委悉么。地水火风各归本际。见闻知觉共证圆常。去来杳绝形踪。就里随缘不变。且如何是不变底道理。乃撺下火炬云。铁牛火里解翻身。无位真人归帝室。

　　为修明举火

　　举火炬云。单复圆修甚善哉。涅槃路上任徘徊。分明指点归家处。乃撺下火炬云。优钵罗华火里开。入塔以拄杖指骨衬云。这些子。最灵物。非色非心亦非佛。几番嗔了几番喜。光明聚散无拘束。复击塔云。好把无缝塔敲开。遂以骨衬入塔云。随缘且向此中住。此中住。圣凡同唱无生曲。

　　为荷洁举火

　　莲花荷叶。摇拽清风而体自馨香。出水离尘。霭映祥云而元本净洁。根敷旷劫。叶茂今时。开谢乘春。了然不昧。秪如不属荣枯一句又作么生道。拈火把打○相云。还会么。古镜不磨还自照。灵花火里湿秋光。便烧。

　　为衡岳举火

　　举火炬云。衡岳衡岳。汝还会么。觉海澄明。性天寥廓。直下承当。顿然超卓。如或沉吟。更与道破。乃撺下火炬云。个中但自了无余。沙界纵横活泼泼。

　　为不二举火

　　拈火炬云。大地阳回春昼长。东风吹彻柳稍黄。不二门中方措足。火里昙花分外香。便烧。

　　杂着

　　住邓州庆祥寺安禅接众引

　　茆堂冷淡。若据佛法全无。山寺凄凉。唯储水草具足。善解喂驴喂马而休云接待不易。贵图止饥止渴而岂惧设施艰难。为怜苦困。瞎驹儿要与打开正法眼。使伊个个晖天鉴地。踢蹋翻腾。亦任昂昂。北往南来。纵横自在。莫只全靠庆祥。敢冀大家出手。但能乐意垂允。便请直下承当。

　　化浴室引

　　勺水恒河。好看滔天。浴日红尘。满面须信。达本还源。到此都卢。揭下炙脂帽子。脱却鹘臭布衫。一浇一[泳-永+局]。休教打湿眉毛。百荡百磨。直须揩拭鼻孔。掀翻跋陀婆罗境界。触发无垢净光家风。不是庆祥开拓门庭。要显当体风流脱洒。即斯妙触宣明。便证成佛子住。

　　斋榜(二首)

　　弘开炉鞴。烹十虚而烈焰冲腾。高举钳锤。炼三有而心空及第。饶伊圣见凡情。到此不留朕迹。纵是铜头铁额。总教彻底锁镕。奋大机。显大用。还我风穴家风。助其柴。添其炭。尽在檀那出手。欲得一火铸就。直须二事拈来。幸蒙垂允。请注芳名。

　　打破悭囊。洞见三轮空寂。豁开正眼。了知一性圆明。香积世界流通。法喜堂前亲证。如或自肯。赢得饱餐。

　　茶榜

　　切以透脱情关。直截一条活路。抽开识锁。当阳十字纵横。但能足下无私。信知路头不别。贤愚贵贱。各有所归。士农工商。咸由此道。祁寒溽暑。往来曷辞苦骨劳觔。风雨晴烟。闲忙尽叫口干舌渴。可怜心头热闷。不忍袖手傍观。应须锤碎龙团。正好当道煎点。掇出赵老三杯。欣然请坐。吸竭卢同七碗。掉臂便行。不特滋味殊深。大都清凉热恼。虽则任我拦街把住。凭君自肯承当。休怪看客两停。元来一般管待。莫向就中取则。方知功德难量。谁肯当前。共成斯事。

　　入室规约

　　风穴山深。负米搬柴不易。白云路滑。经冬过夏殊难。衲子聚头。无非要发明己躬大事。长老出世。本拟求个有血气丈夫。你既肯放下身心。吾不辞略施毒手。今当入室升堂之际。捣虚炼实之时。快宜扫荡胸中故习。抖搜从前肮脏。贵图打开正眼。莫怜炉鞴通红。秪要死尽偷心。岂惧钳锤恶辣。但能直截当前。管取这回及第。

　　行实

　　师一日因彝峰首座同两序怀香率众入方丈。请示行脚。启迪将来。师却之再三。众坚请不已。遂曰。山僧生平履历。备述繁多。不负恳请。略言节概。余乃成都之资阳人也。俗姓陈。母张氏。生于万历四十一年癸丑正月二十四日子时。赋性果毅。世居隆昌清潭里。七岁入乡校。智性迟愚。读不甚解。天启元年中秋过溪。见深潭一尸。被鱼鳖唼啖。烂臭不堪。乃追念云。人既死已。性归何处。偶动诸行无常之感。一日馆中读论语至朝闻道夕死可矣。持问先生曰。何如是道。先生曰。日用当行即道。余曰。一口气不来。道在何处。先生踌躇曰。命之理微。吾所未知。释门有见性高人。可往请教。当为发明。余乃叹曰。秪此于道无闻。纵读九丘八索三坟五典。也了生死不得。须学出世法可矣。遂掩卷辍读。决志出家。父母难之。即数日绝食。饥渴殆死。时方邻皆看。先母番然谓亲族曰。小儿原有其因。我记当年梦一头陀僧造门投宿。观彼容貌威严。乃却之曰。此是红尘陋巷。不敢屈留。僧举手中如意曰。不然。以此暂寄何如。我即拜而受之。复问老师何处。僧西指曰。峨眉雪锁白云深。觉而遂生。凡见僧便喜。稍长即歌咏梵呗。虽嬉戏。皆为佛事。以此可验。则有夙根。他欲出家。宜无阻滞。因送净居山宝峰寺礼宝山启尊宿披剃。晓夕忘疲。惟勤礼诵。丙寅春夜坐危楼。忽想天地间为甚么有我。毕竟我生从何来。极穷古今时分。莫测始终。十方虚空。尽无边表。即骇然汗下。不觉黎明。寻走钟兴寺谒心玄和尚。玄引法华经云。如来知见。广大深远。禅定解脱。深入无际。此是夙植般若种子。今乃发现。志宜勇锐。必期证道而后已。复问汝号甚么。余曰。惟致得名。请师赏号。玄曰。据汝梦感生缘。可号云峨。仍赠以偈曰。白云锁雪一峰寒。极目寥寥天地宽。象驾夤缘悲行普。梦回相笑太无端。余礼谢而归。余家寺敏兄志先在道。深承策进。往刘家静室。同净空师结社。依博山警语做工夫。虽晓夜参究。犹恨岁月飘忽。己事不明。仍回宝峰立死限一年。苦于昏散二魔。引锥痛劄。种种鞭逼。亦未了办。复往祝家庵参印心和尚。一见便问。汝从何处求。余曰。净居山。师曰。父母未生前你在甚么处。余曰。某甲正疑不知我生从何来。胸中如一座银山铁壁。苦没奈何。伏望慈悲指示。师叱曰。去。汝不会我语。余方举步。师蓦唤一声。余应诺。师曰。且道应从何来。余恍然了解。自此凡阅诸典。皆达意趣。留止一年。侍师至天峰圆戒时年十九。即崇祯辛未岁也。因游峨眉。路逢一僧自南方来。叙及密云老和尚乃临济正宗。在金粟开堂。有法嗣破山和尚现住万峰。门庭孤峻。余闻之喜跃。即中夜焚香。遥礼默祷。早见为幸。至垫江。适象崖师开法南山。往谒之。同见万峰和尚。便问。把住牢关。圣凡莫测。放开一线。略许商量。除去二途。请师相见。山曰。瞎。余曰。虚空无缝罅。法体绝形踪。为甚大悲菩萨现千手眼。师曰。死水不藏龙。余曰。如何是活水龙。师拈棒打出。不几。辞归省亲。至内江东坡庵。阅藏三年。凡于义路文字。便理会相应。佛祖关键。隔绝难透。愈见淆讹。疑情转炽。偶闻破和尚赴盘龙请。先到俟候。师见便问。老僧到这里已是无端。汝来堪作甚么。余曰。不是冤家不聚头。山曰。三日不相见。莫作等闲看。你鼻孔近日如何。余曰。依然搭上唇。山曰。为甚没了半边。余曰。盘龙门下。制中每进方丈呈见识。屡遭痛棒打出。彼时世界身心浑成一块。意识都忘。似不有我。惟觉昭昭灵灵而已。一日晚参出问。碧天明皎洁。皓月映寒潭时如何。师下禅床。痛打一顿。昏绝擗地。时云石惺渠抬至僧堂。五鼓方苏。冷汗如洗。维那圆明兄问。老兄见个甚么道理。余曰。莫眼花。明曰。适才向甚处去也。余便掌曰。会么。明变色曰。罗刹禅。余曰。你只管吃掌。次日命入室。师问。路逢达道人。不将语默对。你作么生对。余曰。某甲今日放和尚过。师曰。为甚么如此。余曰。昨日吃痛棒。而今不觉饥。师曰。装死卖活汉。余曰。怕某甲不实那。师拈棒指曰。你看果然脚跟未点地在。余便喝。师直打出。解制。师赴泸州方山。请命余维那职。后侍师游戎城。请假下南方。师乃种种开发。出蜀抵荆南。闻密师翁圆寂。乃谒金粟费隐和尚。问。千里闻风即且置。觌面相逢意若何。师便棒。余曰。刘郎不解藏春色。漏泄枝头多少香。师曰。不遇攀花手。徒劳造化心。余便喝。师便打。见师钳锤妙密。本分接人。乃亲炙座下。每与师往复咨酬。当仁不让。解夏。师上堂。末曰。诸兄弟从今解制。后或东去西去。忽然撞着猛虎当路。又作么生。众拟议。师拈棒下座。一时打散。余当下猛省。入方丈呈白。师曰。如何是你本分事。余拟答。师曰。得个驴儿便喜欢。未在未在。即推出。余告假。师固留。余呈偈曰。狞龙隐显迥谁俦。气宇昂藏出众流。大底不贪香饵味。翻身破浪五湖游。上天童礼密祖塔。参山翁和尚。一日入室。师举洞山古镜话问曰。你道甚么意旨。余曰。未到天童知何处。行来方见路高底。师曰。这汉拶着便见瓦解冰消。余曰。明眼宗师。天然有在。师打出。解夏。辞师。游天台。参通玄林野先师。问。杖头挑拨。罕遇知音。狭路相逢。如何即是。师曰。云雾锁青山。余曰。未到天台。不妨疑着。师曰。持蠡酌海。妄测浅深。余曰。不因樵子径。争到葛洪家。师曰。峰峦挺秀。鸟道难通。余便喝。师便打。见众中俱是清苦操道之士。乃亲依座下。通玄高寒务重。余衣单淡薄。五年未得绵花上身。因染危病濒死。方愈。即命职副寺。一日师问。在此作么。余曰。打整库房。收拾东西。师曰。佛祖爪牙。衲僧巴鼻。你作么生收拾。余曰。别处容和尚不得。师曰。今年合得好酱。余曰。贪嘴老婆说食香。师曰。常住淡薄。老僧明日向尚州托钵去也。余曰。草戒木▆师休去。一日入室。师问。内不放出。外不放入。正恁么时以何为界。余曰。百草头边露。师曰。甚么人证盟。余曰。明月与清风。师拈棒。余一喝便出。师乃命余主客司职。至丁亥五月十七日侍师游山至文词庄。师问。等闲拶着。即转辘辘的。我这里总用不着。将你从前所得所证。据实说与老僧看。余乃尽情呈白一上。师摇手曰。不是不是。余曰。向来师皆肯可。如今为甚么不是。师曰。此是口耳之学。识解依通。尽属生死根本。余殷勤请益。师曰。且道山河大地。明暗色空。与汝自己是同是别。余曰。同则总同。别则总别。师正色呵曰。说得道理好。余方伫思。被师拦胸把住曰。除却总别同异。速道速道。余拟对。师蓦向悬岩一推。不顾而去。值田头来扶起。当时胸中宝惜廓尔冰消。一切淆讹。明如指掌。返观从前所得。如大海之一滴耳。即冲口说偈曰。罢罢罢。休休休。横眠倒卧在山丘。翻身拶碎虚空骨。万象森罗笑点头。次日上方丈呈先师看过。袖之。复伸手索曰。这个且置。将你悟得的呈似老僧看。余举足曰。昨日无端被害。这脚一夜疼痛不安。师呵呵大笑。余哭苍天。便出。午后呼余至石船曹。将从上佛祖因缘。衲僧巴鼻。重重勘验。余一一对答如流。师复举德山托钵话诘之曰。且道此二老端的在甚么处。余曰。德山神出鬼没。岩头佛口蛇心。师曰。秪如岩头密启其意。德山会末后句。又作么生。余曰。一条拄杖两人扶。师曰。为甚果然只得三年活。余曰。赚杀一船人。师曰。谛当甚谛当。敢保香炉峰未肯点首在。余曰。任从天下诺忻忻。我独不肯。师曰。这回吾不汝欺也。至秋间委余同无碍兄代理通玄院事。师赴嘉禾请。余未敢。方命山中。苦境难以具述。越明年。往麟湖栖真省觐本师。谢院务。俾典藏钥。顺治己丑九月十六日师出源流拂子。嘱余住山。余固辞曰。某甲何人。敢当此大任。师曰。汝但将去。已后坐断天下人舌头耳。乃礼辞本师。拽杖渡江。意在把茆盖头。了此余生。备矣。涉滁水。过寿州。寓正阳霍丘。诸郡檀越以名刹力致。前后一十三请。余坚辞不诺。乃上阳山访慧公。不意庞总戎领霍固。两郡檀信赍书疏信仪登山。恳请住大别山普济寺。余却之犹甚。慧师曰。今观法缘当熟。济物乘时。有祖以来。难逃此责。和尚岂可执意而谦退乎。吾亦率众相从。光扬法席。事既难辞。勉为应命。及进院。慧师白槌统众。敦请开法。因兹囊锥始露。历迁住持。然而或出或处。得失穷通。皆信乎天缘。非强为也。山僧始自出家行脚及领众已来。数十年间。咬冰嚼檗。甘苦备尝。推己及人。以道为虑。汝等诸人各有本地风光。莫从外觅。学吾侪徒。吃了许多。生受这般说话。愧扬家丑。明眼人前一场笑具。天寒久立。珍重。大众欢喜。作礼而退。

　　云峨禅师语录卷下终
