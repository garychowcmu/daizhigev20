嘉兴大藏经　庆忠铁壁机禅师语录


　　铁壁机大师语录序

　　聚云以嵩山之髓作波而平山大师得聚云之髓□也负纵横之才迅箭锋之用门庭孤峻行履端严如壁□万仞即当代诸老宿当为吐舌岂纷纷野狐见解所敢张喙于侧耶继往开来举聚云中兴大慧之灯传于未艾临济正宗其在兹而益振矣余憾不及见聚云惟瓣香以事平山为师承一脉天下后世知余具赤肩不为盲引所惑也。

　　崇祯壬午秋九日庐山千丈崖头陀弟子熊汝学稽首和南谨识

　　铁壁机禅师语录引

　　宗门语句有遮有表随表随遮随遮随表遮何以故原无言说故表何以故私通一线故表随遮何以故使人自悟故遮随表何以故发人疑情故祖庭秋晚波旬议横语录盛行未摸宗旨以为遮则呕尽心脾以为表则茫无消息一盲众盲识法者惧铁壁禅师生来异相庄严静里光明莫掩入聚云之室盖以有年接大慧之传尽得其髓入廛垂手说法利生语录数卷表表遮遮遮则密在汝边表则堂堂共睹捧读再四忍俊不禁特拈络索以俟同志古德云颜色规模恰似真人前拈弄越光新及乎入火重烹炼到□终归是假银又云学道如钻火逢烟切莫休直待□星现归家始到头试以遮表二则为炉以目为火以一时别语录与师语录从中煆炼然后知师在火焰上说法我等听法于表处见火遮处逢烟也虽然且道那句是遮那句是表。

　　赐进士出身吏部尚书郎前紫薇舍人今菩萨戒弟子古戎秉素道人牟道行弘悟稽首谨识

　　庆忠铁壁机禅师语录　目录序卷一上堂卷二上堂卷三秉拂普说小参卷四示众茶话卷五法语卷六机缘问答卷七鞭策语佛事像赞自赞卷八诗卷九颂卷十偈联芳歌铭卷十一颂古拈别评征代卷十二颂古拈别评征代卷十三颂古拈别评征代卷十四颂古拈别评征代卷十五杂着卷十六书问卷十七书问卷十八书问卷十九书问请启卷二十行状塔铭祭文(附)年谱外药病随宜二卷庆忠集二卷

　　庆忠铁壁机禅师语录卷之一

　　嗣法门人幻敏重编

　　上堂

　　崇祯己卯十月望日缙绅四众等请师开法聚云拈疏云云烟蝌蚪篆籀彩毫乃随处无碍大法轮已被高田众檀越转了若也未见未闻且听维那宣读读毕以拄杖击法座云须弥卢退位舜若多潜形拄杖子无端恶发一任手疾眼亲遂升座拈香云此瓣香辉天鉴地彻古通今息裹真空凝成幻有爇向炉中供养诸佛诸祖天下大和尚此瓣香首出众类萃拔群伦有情全仗生成天地以之赞化爇向炉中奉祝
当今皇帝万岁此瓣香补衮调羹盐梅鼎沸在隐在显为金为汤爇向炉中奉为满朝文武阖国公卿护法宰官建寺檀越此瓣香一枝挺秀三聚粹精无动无摇根深蒂固爇向炉中供养朝阳堂上月明师翁用酬戒法此瓣香神出鬼没气辣烟腥硬似风云软如金石爇向炉中供养传灵山道脉六十二世上吹下万大和尚用酬法乳敛衣就座维那白椎云法筵龙象众当观第一义师云方丈已出了座已登了香已拈了还要观甚么第一义且向第二头着眼竖拂子云三世诸佛也不识汝等还会么汝等既未会山僧唤作甚么若无山僧唤作底怎知汝等未会若无汝等未会怎知三世诸佛不识三世诸佛为汝等出世山僧为三世诸佛出世更有为山僧出世者么速道速道一僧出云踏破梅梢月休云火炼丹师云撞木钟进云踏破了也师云撞木钟僧归众师云撞木钟乃云聚云新木钟扣击得玲珑千圣齐掩耳雪火一炉红若是伶俐衲僧自具一副快便手脚才见宗师眼目定动早已错过了也所以下雨地必滑天晴日光达喝中宾主棒下纵夺敲骨取髓痛下针锥玄节要关拈一放一谨严高古细密简明末后转身异类亲切只得葫芦苕帚四方八面一场打哄且道如何是即今为人处有意掩罏还点雪无心张弩更开弓复举黄檗往江西见马大师大师已迁化适百丈为大师庐墓檗向前作礼云某甲特来见马大师不期无缘望和尚将从前参大师机缘举似一两则丈遂举一日再参马祖祖见丈来遂取拂子竖起丈云即此用离此用祖挂拂子于旧处良久云你已后开两片皮为人又作么生丈亦取拂子竖起祖云即此用离此用丈亦挂拂子于旧处祖震威一喝丈直得三日耳聋黄檗闻举不觉吐舌师云今日山僧为先师庐墓汝等既欲山僧开两片皮亦举则参先师底机缘与汝等汝等若不吐舌也是铁打心肝喝一喝维那再白云谛观法王法法王法如是下座。

　　聚云老人尽九上堂阳九阴六家给人足阴六阳九直须知有九九已尽衲僧鼻孔本正兹乃先师尽九兼是山僧贱辰生死从来不相干且自因斋庆赞。

　　上堂以拄杖打圆相云天上星辰日月卓拄杖云地下走飞鱼鳖横按拄杖云佛法不用商量竖起拄杖云一任衲僧扪摸珍重诸人好承当莫把称锤唤作铁不唤作铁且道唤作甚么。

　　高田二府夫人请上堂举秦国夫人计法真力究狗子无佛性话倏尔洞然无滞作偈呈慧祖云逐日看经文如逢旧识人莫言频有碍一举一回新所以道是法平等无有高下献珠记八岁龙女掷刀可千数屠儿人人鼻直眼横个个顶天立地古今无异凡圣岂殊只为不究目前因之种类各别竖拂子云还见么喝一喝云还闻么见得的声香味触常三昧闻得底明月影临千涧水复击禅床云今日不宜错下注脚。

　　上堂一棒一条痕久雨复还晴一掴一掌血凄风惊落叶须弥顶上着锥子海底波斯痛不彻到此方知世界宽珊瑚枝枝撑着月。

　　上堂问如何是生死不相干之处师云孤城小市十字街前如何是鬼神觑不破之机师云还见座上么行到水穷山尽处何如师云看你作么下脚如何是百尺竿头师云险进步后如何师云普僧礼拜师乃云鬼神觑不破还归破灶堕生死不相干到底是瞒顸水穷山已尽未是大究竟百尺竿头人不见百花春如上闲言长语若到庆忠门下一句也用不着何以故我王库内无如是刀。

　　净信诞期请上堂虚空皮打皱海底复生花分明只在面门上几个逢渠几个差急着眼漫咨嗟伶俜衣下有光霞光霞透绀目澄清浑宇宙今日当阳用得亲是名极乐无量寿以手作接引势云南无三界大师。

　　谢事椽书请上堂举文远侍赵州行次州曰这里造得个巡铺文远云把公验来州与一掴远曰公验分明过这文远厮儿只解硬处拖锹若是庆忠还他一掴时但云夹带未许常利不用庶得公私两全恁么告报设有人问请和尚说佛法因甚纯举王法但向道佛法王法原非两案不是照详便是照验右仰众等通知一应帖票契文须凭上裁判断今日谢事椽书设供诸人不许向前问话何故乡下有田宜早种衙门无事莫频来。

　　佛成道日上堂未离兜率已降王宫未出母胎度人已毕一点明星是瞒顸庆喜徒劳重添屑卓拄杖云逢人不得错举复举聚云老人上堂云出众者三十棒不出众者三十棒出众不出众三十棒可惜当时座下没有伶俐衲僧只得道个直下三玄已露何曾三要无施落花流水空去殿前古柏当机若是山僧在时值恁么道但作礼三拜看又如何折合。

　　出队归上堂拈拂子作摇鞀鼓势云　轹轹轹辊辊不是胭脂不是粉以拄杖横肩云上一山放下拄杖云下一岭横按拄杖云十字街前好合本有么有么僧出师便喝僧云某甲话也未问因甚就喝师云交易头上有火进云请再道师云人情送只马买卖不饶针日无生活计任是斗量金冬冬。

　　上堂僧问如何是如来禅师云问这话作甚么如何是祖师禅师云问这话作甚么如何是超佛越祖禅师云问这话作甚么如何是芍药花开菩萨面师云三门前四个五个如何是棕榈叶散夜叉头师云殿后边七双八双问福足慧足时如何师云指上南山翠袖里东海深问今日设供善女与凌行婆是同是别师云是同是别进云恁么则与拄杖子同门出入也师喝一喝僧礼拜师云可惜许便下座。

　　元旦上堂谚语云立过春渐渐温庆忠道遇元日渐渐吉渐渐温且置渐渐吉又作么生弓抛剑弃狼烟息海晏河清乐太平僧问双竹显聚云之兆嫩桂光普觉之风如何是的扬慧祖宗乘一句师云迟日江山丽进云四百年来事今朝令转新师云春风花草香。

　　刘成玉脱白请上堂这个无可名许他寄名这个不可白许他脱白具得这般手眼任运歌舞成拍良久云岭前松岭后竹飞花片片成珂玉玲珑琬琰出珠林南岫东溟山海足待价珍连城璧相随来也承谁力击禅床云记取记取。

　　上堂天上月正圆人间号月半烟火壮花飞锣鼓声相乱不道定制九旬何拘三月为限更有长明不夜光大家着眼齐观看。

　　上堂问如何是离心性法界师云金风催叶落如何是即理事法界师云黄花灿晚秋僧拍掌云这是甚么法界师云要会前句则易要会后句则难僧便喝师亦喝僧复喝师乃云生也生也行人颦蹙灭也灭也野老讴歌堂头既云入灭即今如何庆生莫是求生本自无生耶错莫是未灭何曾暂灭耶错若会得这两错一任说理说事可中更无两头论性论心个里全无滞搭横施逆用倒弄颠拈未为分外蓦竖拂子云水牯牛来也。

　　上堂天上十九八七六地下五四三二一东家壁上耕田西家灶里种地虾蟆脚板辽天蟭螟眼里闹市恁么告报切勿委悉若不委悉问取观音大士。

　　中秋说戒兼与成都居士披剃上堂喝一喝云还委悉么若也知委参学事毕脱或未然且向唯心处荐取抛弃家园也是唯心辞亲割爱也是唯心断除须发也是唯心投师学道也是唯心披五条七条二十五条也是唯心从兹梵行具足在在光明时时皎洁所以道吾心似秋月光明真皎洁无物堪比伦教我如何说摄律仪戒诸恶莫作吾誓不为汝说摄善法戒众善奉行吾誓不为汝说饶益有情戒普度一切众生吾誓不为汝说除是不说外一齐付汝等汝等应受持。

　　辞众上堂临行一句分明在拄杖头边别有天此是吾家真宗旨珍重诸人莫妄传。

　　师受请住酆都平都山地藏寺。

　　　　　三门

　　古人到院动辄引个门字庆忠到院全无忌讳只要脚跟点地随我进来。

　　　　　佛殿

　　巍巍堂堂磊磊落落礼拜亦得巍巍堂堂磊磊落落不礼拜亦得今日新地藏到来礼拜底是不礼拜底是良久云礼则彼此恭敬不礼各自称尊。

　　　　　祖师殿

　　拈花会上赤胡须棒喝堂中没巴鼻但有干木尽随身逢着场来还作戏前三三后三三俱向这里来如一不到三十拄杖。

　　　　　伽蓝

　　青莲白社鬼没神出至愿未完这里且住卓拄杖云珍重珍重。

　　　　　三教堂

　　举傅大士头顶道冠身披袈裟足穿儒履谒梁武帝帝问曰大士是道耶士提起袈裟大士是佛耶士翘一足大士是儒耶士以手指道冠这大士用心不臧直令佛心天子分疏不下若是庆忠则不然唤作道亦得唤作儒亦得唤作释亦得。

　　　　　方丈

　　周围百寸前后十尺魔外潜形佛祖难觑中间有个独尊道是衲僧巴鼻喝一喝。

　　上堂拈疏云离形绝相文彩全彰字黑纸红点画不露维那试道看顾法座云十方无壁落四面亦无门踏过空王殿毗卢顶上行遂升拈香祝
圣毕次拈云此瓣香精英赫奕显发有时不自空来岂从有得爇向炉中供养上吹下万先师大和尚用酬法乳就坐维那白槌乃云无上妙道迥绝言诠但有传宣俱为戏论山僧即今事不获已只得向古人边举似昔日地藏云众生度尽方证菩提地狱未空誓不成佛新地藏则不然众生未度已证菩提地狱本空誓必成佛设有个汉出来云佛之一字吾不喜闻但向道有水皆含月无山不带云再白椎师下座。

　　沉子佩孝廉请上堂问子佩居士名奕玮且道父母未生前名甚么师云山青水绿进云这个与居士相去多少师云月白风清僧礼拜师乃云只这是是甚么千言万言言不出千行万行踏不着若果踏得着平山何难举趾若果言得出平山何难道破岂但平山即诸佛诸祖古今贤圣亦难踏着亦难道破子佩居士自青云得路后欲追丹霞懒庵之步溯水西上得觏平山复自峨眉而转觅从派于山野虽然佛法无多子久长难得人倘日后果能踏着道破不妨出平山一头去。

　　上堂问某向偏位中来请师向正位中接师喝云是偏是正进云岂无方便师便打问如何是大修行人安身处师云野寺含青霭进云还有趣向处么师云长江泛白波乃云言发非声喝一喝云唤作声得么色前不物竖拂子云唤作色得么言发非声有照有用色前不物为实为权照用权实宾主历然恁么分明简辨一任举似诸方。

　　上堂西来直指大意顾鉴频频举似佛印面上两行如来胸前卍字举起也毗卢丧其全身放下也普贤失其本事不举不放又作么生说似一物即不中。

　　说戒上堂头上是天脚下是地棒打石人头嚗嚗论实事两头不管中间不系释迦弥勒观音势至行藏虚实自家知一句了然超百亿顾大众云且道是那一句聻。

　　上堂说理说事缠脚缚手论教论宗钵外生涯归燕何须钩帘出蝇岂在穴纸真语者实语者若是好秀才会用之乎也。

　　上堂横按拄杖云惯弄灵蛇之势赫赫万层活捉生马之威昂昂千里撒漫天网打称意鱼放破空矢落冲霄鹤点即不到到即不点正恁么时且问是谁家风月僧竞出师下座以拄杖一时打散。

　　上堂竖拂子云会么长者长法身短者短法身拾金还是窖金人夜来混沌颠落地万象森罗总不经上大人可知礼妙湛总持不动尊佛祖位中留不住一脚踏翻明月村谇大吉利。

　　上堂今日月中十五集众上堂打鼓甘草不别黄连牛肝岂异马肚一生惯住娑婆不愿超佛越祖复喝一喝云观音妙智力能救世间苦。

　　净信祈嗣请上堂问如何是宾中宾师云虚空呈宝剑如何是宾中主师云陆地淹孤舟如何是主中宾师云山僧有分如何是主中主师云阇黎无分乃云若说有法明明历历若说无法澄澄寂寂若说亦有亦无法非非是是毕竟如何竖拂子云拂子别行一路去也应如是长寿如是富饶如是果位如是男女放下拂子云收卷余怀无一事他年满眼庆三多。

　　解制上堂十五日已前有法说十五日已后无法说有法说也海晏河清无法说也乾坤失色海晏河清乾坤失色要识一贯两个五百正当十五日当阳迥铁壁更请问如何通身手眼具结制四月期已圆放开一路何拘系复举洞山宝镜三昧云臣奉于君子顺于父不顺非孝不奉非辅潜行密用如愚若□但能相续名主中主师云所谓主者有天下之主有一国之主有一家之主有一司之主如我宣慰檀越自割土分茅来其勤王事每立奇勋兹因后主马万年嗣职特令寿山古云二座到山尊崇檀度为求带砺悠长是善能相续者也相续之义毕竟如何十影不劳鞭策力万年丰境乐无虞。

　　上堂匝地红轮辉宇宙十方无土亦无心山僧不是轻饶舌扑碎虚空没点痕。

　　上堂竖拂子云牛头没马头回凄风惊落叶爱日暖林辉惟有衲僧没四序随缘普化一声雷喝一喝。

　　师受都宪文苇庵同兄孺白司李陈蝶庵令子六符暨阖郡绅衿请住涪州吟翁寺入院。

　　　　　佛殿

　　觌面巍巍若可为吟翁寺里正来归桓因插草今何在惟有迦文动地辉即于是日。

　　上堂拈疏云有文句名说通无文句名宗通且道这个是说是宗是有是无者些且置欲识向上关头但看下脚一步维那宣疏师遂升座拈香云此一瓣香慈烟永结悲焰常明净秽不分其馨异同岂别其味今则第三番拈出爇向炉中普申供养伏愿一人行健万国宁界地敝丰城之境汗马御调狼烟息河江浚觉海之波造庐命锡自天来击壤歌谣从野至老稚存亡获益农工商贾安饶慧命传不尽之灯人天乐无穷之庆就座维那白槌竟僧问宗通说通且置如何是向上一路师云快马跨金鞭进云坐断报化佛头凭谁利生接物师云虚空眉满地进云始信路遥知马力日久见人心师云衣冠束带正当时问黄时灵山演教今日吟翁说法是同是别师云月照鉴湖飞琥珀进云如何是拈花大意师云风临黔水闪鳞龙问牙如金爪口似血盆吞佛啖祖的来时和尚作么生接师震威一喝进云良医三十载毒杀许多人师云伤着也乃云法幢才展未许带水拖泥利济初行那堪丝来线去不见睦州凡遇僧来便云现成公案如何是现成公案聻雪到青山云不老风来绿竹向笙簧更听同乡一曲多年不作枌榆梦六甲神符急如火翩翩栩栩飞上天谁是庄周谁是我啰啰哩喜相逢仰高俯就两人龙法门何幸瞻五柳相将携手过灵峰掷拂子喝一喝再白槌下座。

　　六符陈文学法名灯谱请上堂问儒释门庭角立如何是兼济路头师以拂子向空划一画云见么进云恁么则桂林藏狮子法海起狞龙师云不是过去问断臂酬雪岭解带镇金山当时得个甚么师亦以拂子向空划一画云见么进云有个没量大人不断不解还得也未师云不是过去僧礼拜师又以拂子向空划一画云吾有一字之关福全慧全寿全不独文经武纬兼之虎啸龙旋既为是父是子且有兄难弟难龙神八部生喜贤圣佛祖成欢出世能超九万入世可化三千是甚么字恁般奇特顾视左右云普。

　　上堂以拄杖作把钓势云短杖蓑衣意气浓垂钓溪畔有芙蓉嫩云西岫东拖水小竹横烟顺接风洙泗泗州原不异浮杯杯渡一般同游鳞宁向直中饵莫负抛纶海上翁道者出师云是僧是俗进云庄生不觉为蝴蝶苏子空拟作比丘师云云从龙风从虎圣人作而万物睹本乎天者亲上上律天时本乎地者亲下下袭水土土能生金金主三六九九九八十一一归何处卓拄杖云苏嚧　哩娑婆诃。

　　上堂说玄说要滴水难消拈提因缘顺应时节昨半偈居士预呈问道一颂四十年来未暇游只愁脚跟欠稳欲参宗印到溪头有疑不妨问来传心负笈三更蚤明眼人瞒不得透顶玄机一句抽那一句是透顶玄机请居士出来道看若是道得出山僧性命在半偈手里居士向前作礼云木落水寒人老发师呵呵下座。

　　五果山静主请上堂佛说五果四向不在人间天上而今铁面斩新更请单刀直上有么有么蝶庵居士出师便喝士云此一喝有多少重师以拄杖作秤势士拂袖归师下座。

　　上堂良久云唤作清净法身错过了也喝一喝云唤作圆满报身错过了也目顾四方手指上下云唤作千百亿化身错过了也毕竟如何错错错。

　　上堂维那白椎师云今日太说多了便下座。

　　元旦上堂月白风轻处尧天舜日新苍崖悬碧蒂幽谷隐寒津虚室生光焰长空绝幻云雨滋兰竹茂石映斗星横伏虎山头啸潜龙水内声乾坤踏破后大地吼雷音此吹万先师住朱提山朝阳洞语也试问这乾坤作么生踏顿足一下还见么这雷音又如何吼喝一喝还闻么若也闻见分明借婆帔子拜婆年和气温风遍天下脱或未尔惟祝
皇图标有道同瞻佛日照无穷。

　　上堂举南泉云王老师自小养一头水牯牛拟向溪东牧不免犯他国王水草拟向溪西牧不免犯他国王水草不如随分纳些些总不得见恁么说话大似掩耳偷铃山僧却不然青牛对白牛江水向中流若问其间意起眼看孤舟且道与王老师相去多少。

　　上堂柳絮走毛毬梨花飞蛱蝶脑后抽獠牙秤锤浑身血东海正扬声南山喜不彻此语若大行莫谓是予说。

　　闻慈母王孺人谢世上堂去去实不去途中须善为来来实不来路上莫亏为如我慈母胎教恩深卜居德厚唤作亏为得么两次割股救夫长年持斋奉佛唤作亏为得么及至世乱莫容乘时先退唤作亏为得么竖拂子云途中路上莫商量来去惟乘斯愿长斯愿既乘无来去无来来去自平常。

　　上堂乌龟向火乃劫前未兆之机碓嘴开花实教外别传之旨露迥迥山明水秀孤灿灿日往月来庭前柏子正呈机座后桃花已映色正恁么时是谁家曲调卓拄杖云止止不须说我法妙难思。

　　上堂天上无弥勒地下无弥勒日出满山红芦开两岸白苇渡碧眼僧花拈黄面客撞着石波斯几个知恩德击禅床一下。

　　启藏上堂以字不成以八字未是八金钩解辽天二人左右挂佛祖不敢前三藏居其下且道是甚么字这奇特以拂子作火云若人识得参学事毕。

　　　　(敕建南海普陀山法雨禅寺嗣法孙别庵
　　　　　统捐衣赀四十两重刊
　　　　铁祖语录十卷

　　　　　　　　　　嘉兴楞严十经坊（夏维宁　倪尔绳）刻)

　　庆忠铁壁机禅师语录卷之一终
嘉兴大藏经　庆忠铁壁机禅师语录


　　庆忠铁壁机禅师语录卷之二

　　嗣法门人幻敏重编

　　上堂

　　师受请住石砫三教寺入院。

　　三门　谓是孔圣之门不见数仞垣墙谓是老氏之门又无虚无妙徼谓是释迦之门妙庄严路何有但进一步无拘彼此。

　　接引殿　朝往西天暮还东土天上人间称无住是即是也须大家出只手。

　　三清殿　圆陀咜光灼灼无端头上添只角谓是三清便有五浊白发红颜且喜淖约叩齿云吾奉太上老君急急如律令敕。

　　玉皇殿　举帝释同世尊行次世尊云此处好建梵刹帝释拈一茎草插地云建梵刹竟这释提桓因也解插草为标修造极易因甚七贤女觅无阴阳地却又罔措须知有末后一着快参快参。

　　藏经殿　举黄檗礼佛次宣宗皇帝问云不着佛求不着法求不着僧求礼拜当何所求檗云不着佛求不着法求不着僧求常礼如是还识如是么遂展具三拜。

　　方丈　据此室行此令妖氛野怪齐追摈山僧但主于斯一任阅经看律谈论。

　　上堂拈香云者瓣香恭祝
今上皇帝圣躬万岁万岁万万岁伏愿御金轮而建极坐宝位以临民庆集一人咸宁万汇者瓣香奉为台爵勋贵伏愿文经武纬戛玉铿金义胆忠肠为霖为雨者瓣香专为大宣慰司主伏愿挽天福寿山无量海无量善来贵祚前三三后三三者瓣香名不得状不得常在动用中动用中不识今日四番拈出敬为传灵山道脉六十二世上吹下万先师用酬法乳维那白椎法筵龙象众当观第一义师云辞却青山顶缓步过松林漫将三藏义转出太平春古德云太平治业无象野老家风最淳只管村歌社饮那知舜德尧仁新三教者里则不然畏天命畏大人畏圣人言何故天视自我民视天听自我民听再白椎师下座。

　　佛成道日铸释迦像上堂红炉飞玉片雪火正投机此日无今昔咸言成道时正恁么时莫是泥塑木雕成道耶莫是铜铸铁写成道耶莫是笔图纸画成道耶喝一喝云龙蛇易辩衲子难瞒。

　　阅藏上堂三空问布施退妖孽之星供养获人天之福此外还有得底分也无师云快马系孤舟曰座上不劳频拈出赵州犹剩下禅床师云曹溪有路人皆到梅岭谁能得熟来曰今日却被不肖儿孙检点师便打乃云门墙桃李正芬芳两岸摇金柳线黄天上团圞人间半始知圆满是道场复举西堂智藏百丈怀海南泉普愿侍马祖玩月次祖曰正恁么时如何西堂云大好看经百丈云大好供养南泉拂袖便行祖云经入藏禅归海唯有普愿独超物外且道现前众等又作么生。

　　阅藏上堂顾视左右云是法住法位良久云还见么汝等经师论师律师各各商量与山僧全没干涉。

　　太保秦良玉供法衣上堂师捧衣云只者个灵山会上唤作正法眼藏山僧手中唤作金襕袈裟秦太保忠贞侯唤作保境护生庆余福远何以故愿弘不了灵山嘱同归界海作梯航。

　　上堂三目和尚出师便喝目云者一句不消答得师云别来已久几乎错过目拂袖归众眉山首座云万寿象王与南宾狮子斗额和尚见么师云白云影里快乘舟座云适闻击鼓　跳上某甲掌中遏捺不住和尚大须仔细师云善问不如善答座以坐具返掷师云作家作家座云莫瞒顸好师掷下拂子乃云祖师心印状似须弥论义拟去千里万里向上之机还同大虫戴角看来好笑惊人即如我檀越忠贞侯独步坤维补天接日舍识之后向那里安着峭崖居士祭祖追先俎豆陈时对何处瞻依只者些子乃万应灵丹阿谁无分左右逢原满眼满耳入世烈烈轰轰出世洒洒脱脱蓦竖拂子没量大人来也且道即今还有知恩报恩分也无。

　　峭崖马宣慰迎祖忠贞侯真容于观音庵请上堂师卓拄杖云庚寅闰冬十五观音庵前打鼓不独妙应圆通特地超佛越祖正恁么时且作么生举唱良久云坤维独步用世行干侯锡忠贞余复何言伏惟尊重。

　　上堂举一不得举二依旧从头起当观犹非正观贞下又启元三四五六七去岁今朝今日去七六五四三新年年是旧年年牛头没马头回迟日暖动地辉世间多少闲四序此心能有几人知喝一喝。

　　修侍者为巴掌和尚百期请上堂雪似杨花落谁作无米炊沙界浑成饭又见日轮晖净法界身本无出没大悲愿力示现受生既为善知识何辱何荣有缘则住缘尽则行以大圆觉为伽蓝以世界海作舍宅人是北人贼是南贼熊耳庵中着忙瑞光洞里藏拙冤遭儿孙不容却来洗青卖白据款结案又作么生十旬三月百二时反覆元来只者是。

　　陈灯本请上堂灯能瞩暗大觉空界咸在其中本之则无十圣三贤那许下脚肩云荷月迥脱罗笼透海穿山岂涉途径火不能烧水不能漂居常不变遇险无惊毕竟承谁恩力主人公是个铁馒头。

　　举首座分席上堂黄面瞿昙拈示自是桃花贪结子金色头陀破颜错教人恨五更风今日不着便与伊重打算节候不相饶蹉过成疚患成何等疚患只为铁老汉口门太宽除非汝诸人一齐抬举眉山出来塞却犹较些子。

　　上堂问三圣逢人即出兴化逢人不出阿那个是师云觌面相逢不识渠进云如何是当机一句师云轻风摇柳线夜雨冻春寒进云和尚又作么生师震威一喝。

　　上堂高更高天在下厚还厚地为薄何物容虚空窄何人寿佛祖灭何水深大海竭何事坚金刚裂。

　　上堂灯笼骑佛殿露柱照三门僧堂齐合掌厨库解吹笙正恁么时被山僧脑后一捏急忙道个誐誐喃哈啰吽。

　　马宣慰得后主度僧请上堂问佛生迦毗国洪映南宾城有何记莂师云桂子月中落天香云外飘进云还检点得出么师云丁一卓二乃云一花开世界起一子圆大地收虚空开口笑万象齐起舞法众合掌欢山僧频频举还识举底道理么音楼玉柱久怀胎产个男儿果俊哉不论功勋见尊贵九重天爵自然来。

　　檀越诞期祈嗣请上堂问太常居士生后姓冉未生前姓甚么师云万古元不老进云即今皈向大乘和尚还点化也无师云一物镇长宁进云恁么则与庞居士同门出入去也师云无须锁子两头摇复举庞蕴居士父祖游宦将家赀尽弃湘河更不瞻前顾后只道得个有男也不婚有女也不嫁大家团圞头共说无生话看者居士虽得一家超脱也是徐六担板未契三教为人处。

　　佛诞马宣慰母沈太夫人请上堂问昔城东老母因甚不得见佛师云高天厚地进云今南宾夫人何缘得见和尚师云水绿山青进云夫人与老母是同是别师卓拄杖进云和尚与如来差别几何师亦卓拄杖僧拂坐具云者个聻师云君方扫雪寻松子我已开榛得茯苓进云恁么恭惟降诞也师云年年此日此日年年昔时者里东土西天金盘捧足九龙吐泉恁么恁么蠡海驴年即今及节应时光耀人天去也时时佛诞生刻刻驾象日子在思亲乡母居怀男地啐啄妙同时子母长相忆忆则忆于同同中还有异子为大孝尊母则升忉利浩劫不别离亘古无来去来去任相逢相逢秪者是且道是何宗旨举步莲开称悉达无忧树长号摩耶。

　　师受请住云集寺入院。

　　三门入门便棒打草惊蛇入门便喝无风起浪即今入云集之门又作么生。

　　佛殿秪者是是甚么垒垒落落黄面跏趺咄若唤作佛则吾岂敢。

　　方丈三贤魂惊十圣胆膻衲僧到此全没帐算喝一喝。

　　上堂南滨钓罢又长溪戎马无容眨上眉一曲阳春何处是就中还有几人知喝一喝。

　　嘱三山上座上堂问末后一句始到牢关时如何师云四□山僧同□曰学人不会师云悟眉号是罗胡子乃云也大奇也大奇末后句妙难思汝诸人还见么那门外汉不是山僧悄地举则机缘又怎得进门听吾偈全身放下隐山隈头角才成喜两开展转由吾相分付雷轰电掣出潜来。

　　檀越建圆通会请上堂吹法螺击法鼓大神欢小鬼舞应供尊者眉毫长面然大士眼光普人天之田久硗确谓是箜篌是音乐有漏笊篱无漏木杓稽首皈依净智妙圆多多拜上油蜡纸火。

　　师诞期请上堂山僧行年五十看看有些健气脚板不会谈禅眉毛无甚妙义都卢举似无生无生又居学地拂子与我齐年我长拂子一岁蓦竖拂子云唤作拂子却是山僧唤作山僧却是拂子毕竟唤作甚么六百甲子满一半今日与伊频打算相将携手过驴年果老倒骑　轹钻。

　　上堂贵买朱砂画月打牛打车不别憎槛欣笼奈何磨砖作镜争得凫胫天然不长截鹤续之则疾召大众云且道阿腻吒峰今日有几人作舞。

　　上堂天可载地可覆山可浪水可烈日可冷月可热惟有佛法不可说设或可说也是扪钟扪籥。

　　到白岩寺上堂逼塞虚空古白岩三冬凝静翠生苔到来不是闲游戏只要诸人眼豁开。

　　上堂无绳自缚好肉剜疮画地为牢平空说谎须是恁么人始解恁么事。

　　顺治乙未季冬朔日师受请住梁山太平山庆忠禅寺入院。

　　上堂方斗唤作太平山栖贤一名庆忠寺知他谁是个中人大家扶起者巴鼻。

　　结制上堂卓拄杖云黄檗六十棒者是那一棒喝一喝云临济四喝者是那一喝还识者喝么立宾立主为实为权还识者棒么有玄有要能纵能夺汝等诸人作么生会喝一喝卓一卓。

　　上堂年来不欲成多事竖个拳头也劳力朝粥午饭信口餐早眠晏起没瞌睡云水诸方去去来西来大意谁相忆噫。

　　上堂世界恁么廓为甚钟声披七条三三五五七七八八鸟岂是鸾鹿焉为马白雪阳春为谁歌无端画地之乎也喝一喝东桃西李柳花杨花。

　　上堂如何是佛黄面瞿昙无面目如何是祖达磨不从印土来如何是道家家门前火把子如何是恒久心朝更夕改如何是生灭心一念万年设有个旁不肯底出众道铁老汉得与么颠倒但拍掌呵呵大笑。

　　上堂舌头久挂壁上看来全没算帐举起也毗卢形潜放下也普贤胆丧瓠子湾曲未仁冬瓜儱侗不像一目索诃万国州无生有曲几人唱。

　　陈总戎请上堂诸佛大道愈行愈远西来的旨转说转多直饶不说不行看来有甚交涉所以古今尊宿升堂入室竖指擎拳执叉张弓冷棒热喝正如国家用兵出于万不得已或学人喝下挑锋谩藏伏卒或知识棒头掠战宽设陷坑一纵一擒能杀能活切忌前吞后挠犹贵东和北拒虽然如是还知祭风台一着么。

　　文文学请上堂西来大意如何说泼水扫地相公来座下若有读书人向道吾无隐乎尔山僧不读书亦不熟文句耳之于声也手之舞之足之蹈之颜渊喟然叹当仁不让于师阿呵呵见也么喝一喝上大人可知礼也。

　　文官长请上堂击禅床云起去拂一拂云伺候着良久云隙晷偷光杖兔角星芒射眼拂龟毛不是山僧行正令昆仑叫屈舜若逃喝一喝云画公打口鼓喝退堂声下座。

　　上堂天一半地一半苏州有杭州有打破蔡州城踢倒黄幡绰不笑牛首伏羲则骂孔明诸葛恶恶四时无春夏一雨便秋冬。

　　上堂一棒一条痕一掴一掌血　　石人头下下从实说求空未必空逃空何曾脱信口说来不是尘信脚踏遍清风月抽身即转谢家村到口便吞吴人酪相逢此日尽君欢匝地红轮山海赤○。

　　郎副戎请上堂官斗山看云起打鼓山下白雨山上有僧云鹤随境中无事将军喜狼烟息村歌舞冬至寒食一百五卓拄杖一下。

　　上堂呵呵笑云向上一路千圣不传问今日邓居士皈依座下和尚还传么师云传进云因甚又传师云我不同千圣。

　　上堂石土地不会说禅看破普愿瞎驴子脚只三只播弄杨岐水牯牛胁下书某甲沩山话堕土狗子口内觅象牙赵州有无李四唼着舌根血在张三口里看来看来真个真个何以故一二三四五。

　　顺治戊戌佛诞日师受请住忠州牛首山云岩禅院。

　　结夏上堂顺风吹逆风吹夏日长燕子归几处黄鹂树上催休错过趁时宜万里晴空一鹗飞复举世尊才出母胎便一手指天一手指地张乖太甚周行七步着忙太甚云门要一棒打杀不平太甚山僧举似人天众前扬恶太甚即今还有旁不肯者么喝一喝云高山流水深深意自有知音笑点头。

　　上堂天之高也奚足高地之厚也奚足厚海之深也奚足深空之大也奚足大惟有拄杖子头头越格卓一卓云今日郎向二施主有斋。

　　上堂主山高案山低左青龙右白虎年年三百六月月二十五逆数顺数数到牛首山云岩寺大殿里恰似佛幻三月前鞔底鹿皮鼓一喝居士打口鼓师呵呵大笑。

　　上堂吾宗迥别有口难说设或有说早不中节如说如行转不相应颠颠倒倒却也恰好说如是行如是元来元来如是如是喝一喝。

　　上堂隔林听枝鸟话说真个好不似广南蛮语音无起倒。

　　福田知玄禅德讣至上堂小春才至朔风吹正是炉烘雪点时忽听讣音矜冷泪又闻只履动西思愁云有晕遮空月爱日无光暖面眉传法度迷谁助我丧予一叹引伤悲。

　　顺治辛丑三月廿日师受向化侯谭公洎本山耆旧等请住南城山宝圣寺入院。

　　上堂释迦如来撒土抛沙又道四十九年无一字历代祖师牵藤引蔓岂止千七百则之多即今人天座上又作么生良久云喜得山僧无口。

　　佛成道上堂喝一喝云明星出矣还有共见共闻者么良久云如天普盖如地普擎如日普照如月普明如海普纳如空普容如人如物如俗如僧如如不动如有如无复喝一喝曙色未分人尽望及乎天晓也平常。

　　元旦牟总戎祈嗣请上堂师以拂子○元正启祚○干父坤母○坎男离女○鼻祖耳孙○○。

　　袁总戎供大衣上堂举袈裟云此是宝善居士占底便宜教老僧向甚么处着。

　　牟总戎供大衣上堂活卓卓影团团须弥小芥子宽无歇脚没遮拦喝一喝云粉碎虚空为条幅平沉大地总福田。

　　师满花甲上堂甲子三百六看看今日足过此更如何满散修斋粥前三三后三三丰干子归去来作接引势。

　　上堂癸卯年七月秋雨旸若登大有人欢喜鬼无愁一枕清闲忘岁月三杯浊酒度春秋。

　　弥陀会上堂多年不相逢一见懊憾起我自何来汝欲何去四方八面净秽谁分九品莲台浊清顿己他的咱我的你西天老白眉东土丰干子。

　　上堂大雪冬至一年一度大寒小寒转盼新年东家杓柄长西家杓柄短龙鳞开夜晏波斯嚼寒水鱼把门虾打鼓厨前灶后逢白拈失却一块大豆腐六六三十六五五二十五唵部　穆力陵印兔那么么写喝一喝云乱统作么。

　　上堂黄莺唱鹁鸠鸣绿柳岸白花汀白花汀上听鹃声高山流水啼不尽无端又降释迦文指天指地太造作一回举起一回瞋且道瞋他作甚么不见道事从生处有人向静中忙。

　　上堂竖拄杖云九退一还一十八退二还一十七退三还一十持载譬地覆帱譬天譬如北辰喻之日喻之月喻之空喻之海啐是法非算数譬喻之所能解期圆上堂蓦拈拄杖云竖一竖家家门首长安路横一横两头无路绝中边卓一卓任是佛祖也难摸所以此事千斤不换父子不传遇着智人长揖相送今日乃侯府谭公同黄任二参军入山若为持斋不饮则不与揖若为表扬胜会则不与揖若为参求请益则不与揖唯是挺身向前放寸天胆展战儒舌掀倒禅床喝散大众骂得山僧无容身处山僧则深深与揖还见么虽具一双贫衲手未尝低揖等闲人。

　　苇庵文居士参师归无病坐脱讣至上堂苇庵苇庵作者般去就应吃吾三十棒何以故早知灯是火饭熟已多时。

　　普贤庵尼本容梵行师徒请上堂昔时观音院今日普贤庵明明祖师意说甚未生前若见本容即见观音若会梵行便会普贤普贤与观音不即一纤毫不离一纤毫不远一纤毫不近一纤毫不同一纤毫不异一纤毫脚跟由来点地鼻孔一向辽天清净自在万德庄严还知落处么只为分明极翻今所得迟。

　　上堂举中峰和尚自叙行由云我乃识量依通非悟也还见学解悟解么说个解早是学也说个悟早是迷也。

　　上堂觜吧吧说是名禁口脚忙忙行是名禁足眼睁睁是名观心意扰扰是名入定会得此数转语一任把茆盖头佛也不作其或未然且莫造次。

　　童真书状写师真请上堂老汉六十余一恰被儿孙煎逼不是纸墨涂抹便将胭粉沾滞须发墨里藏针脸面荷花向日一身红黄遍体满座洪钟扣击只知眼目人天不觉乌焉马是说向季哥孟哥笑倒张三李四咦。

　　慈运山主写师真请上堂平地骨堆无风起浪薄舌穷口吐尺谈丈说得虚空起舞万象森罗一音演唱冤遭丹青不仁以幅绫纸图上六绿五花倔倔疆疆福城上座写师真请上堂者个和尚全没算帐说法不带唇齿打人岂止百棒腹中点滴也无惯好兴波作浪古去今来人间天上。

　　康熙丙午二月廿日爵台谭公郡侯刘公镇台任公暨阖郡缙绅诸山耆旧等请师重兴忠州治平禅寺入院。

　　佛殿基地为基址天为椽四方八面尽阑千一画三爻成四柱扶起大觉作伽蓝日月星辰照灯火江湖淮海涌源泉佛祖定位鬼神幽潜喝一喝唤作百无禁忌庆忠老汉于此开山卓拄杖三下。

　　腊八上堂僧问治平初创法席新开请和尚答话师云昔时者日此土西天进云法不孤起仗境方生如何是现前境师云三间风雨屋八面芰荷池进云如何是当机句师云问得恰好乃云昔日世尊悟道三叹奇哉看来此件大事真个奇特不可以智知不可以识识非有心得非无心通上智轻意蹉过下愚蠢蠢难明是以大道寂寥知音者鲜山僧自丁丑于聚云堂上登曲录木弄鬼眼睛嗣后过东往西图南适北横说竖说譬说喻说尘说刹说随宜说炽然说不觉闲言空语狼藉成编或视为绮语或视为脱空或视为谲诞或视为圆滑任随两谎独一拿三道三而今说道治平院里喜得舌头不出口良久画○相云植柳溪头空界月当年曾照旧园林。

　　　　　　　　　　(普陀嗣法孙性统重刊)

　　庆忠铁壁机禅师语录卷之二终
嘉兴大藏经　庆忠铁壁机禅师语录


　　庆忠铁壁机禅师语录卷之三

　　嗣法门人幻敏重编

　　秉拂

　　聚云秉拂卓拄杖云德山德山甚处去来喝一喝云临济临济即今何在山僧在聚云门下唯具一双青白眼两茎硬脚跟一个宽大底肚子若论禅道佛法大似开眼说梦诸昆仲无故强拽山僧在曲录木床上四下眼睁睁教向那边开口咄咄咄不如趁方丈老和尚撑便船乘兴求些利息未为不可以拂子作垂钓势云滑石滩上紫鳞肥此日登临展钓丝不知谁慕千斤饵吞却浑身掣电雷不用命者相见僧才出师便喝僧云且莫造次师云既是金鳞何难破浪问有个无眼耳鼻舌人来作么生接师作腾跃势进云是甚么师云鱼下碧潭当镜跃凤来青嶂拂屏飞僧进语师云者番不是撒乱网打鳅鳝鱢虾底分明向说尚难委悉何况盖覆将来等拂子唱个七花八裂底曲儿轻舟浪漫去也乃云天上底地下底左山底右岭底四方八面底天上底是甚么山川草木地下底是甚么日月星辰左山底是甚么僧堂佛殿右岭底是甚么厨库三门四方八面底是甚么以拂子作是相所以道金刚圈栗棘蓬要伊吞要伊透吞得透得丧身失命吞不得透不得丧身失命透得吞不得丧身失命吞得透不得丧身失命总恁么得丧身失命总恁么不得丧身失命到此总教皇恩佛恩普报亲恩师恩齐彰有情无情庆快平生若圣若凡悉沾悉庇复喝一喝云还见么瓶枝有色开花灿野磬无声庆寂寥。

　　云来陈都阃请秉拂独弩单枪固称好手埋兵掉斗犹是奇勋更要冰凌上走马雪刃里横身有惯劫寨偷营生擒活捉者相见一僧出师云今日不与你交锋僧作礼师云草贼大败问远闻上座与某甲邻邦而今觌面相呈将何管待师云吃茶去进云恁么则庭前桂吐黄金粟微雨无风色更新师云你说得是僧拟议师云快便难逢又僧出师云看箭僧拟问师连喝僧归众师乃云今年岁次戊寅安期七月当朔堂头出队忠南山僧特为升座升座且置特为个甚么大众久立伏惟珍重。

　　兴龙元旦说戒秉拂蔚西堂出云不问溪山云月松竹梅花大修行人犹不识永字八法上座描写得么师云将纸来堂作呈纸势师以拂子作书字势云新春把笔元亨贞吉察地观天我备万事如何是我备万事底道理所以道我字有三书一楷书我其戈显露有芟除一切义二行书我其戈潜伏有安住不动义三草书我其戈浑忘有变化莫测义变化莫测是汝等本有慧安住不动是汝等本有定芟除一切是汝等本有戒若是尸罗清净定慧圆成自然止紧虚圆横清顺浊撇捺画直挑剔点钩飞者飞走者走跳者跳舞者舞有时露骨浮筋柳情王态不犯钝矛软檐燕尾蝇头脱或未能也须从头一二三顺墨随朱填模子堂云还我纸来师便喝僧问我今把住如何出得师云始随芳草去进云我且放行向甚么处去师云又逐落花回僧喝师云也是混天毬乃云文不加点永有八法点画分明三学无□今日遇着混天甲子喜得山僧有赏有罚复以拂子划一画云一笔题过千张纸。

　　聚云老人迁化起骨四众请升座问老人临终偈有朝打三千意旨如何师云天上三十六进云暮打八百意旨如何师云地下三十六进云三千八百是同是别师喝一喝问昨夜铁牯牛将和尚灵骨一口吞尽今日收个甚么师云三十年后许汝自肯僧便喝师云既无甘露雨徒劳震旱雷问不问云来付嘱聚云开锋且道人天众前如何与老人出气师云泪看洒花雨愁观笼竹烟问昨夜木上座道和尚向驴胎马腹去也是否师云且喜得个相知进云且道他鼻孔在甚么处师云你话也不会乃云遍界黄金骨满空紫气云日来炉焰炯雨过泪痕新苍天苍天复笑云呵呵笑底是阿谁哭底是阿谁谁哭谁笑谁去谁来谁生谁灭生灭去来毕竟是谁有时里地盖天有时沉踪隐迹佛祖位中他亦不住理事门前他又不去不住不去作么举似喝一喝复举老人住兴龙时偶觅问答录四册目过语山僧云异日老僧忌辰不必别设供具唯以四册子念念就是问答录乃山僧平日与老人斗底闲花野草不觉三十有八段葛藤犹记问答毕山僧入方丈云者一问请和尚道老人大笑山僧作礼老人示偈云瞿昙阙下几争雄鼎鼐驱驰未献功尔来叩我随心快笔底云烟一笑中兹因老人迁化烟结五彩荷香可人起骨得黄金锁子骨三茎五色坚固舍利无数诸檀越生大感仰必欲山僧升于此座对众表扬且道表扬一句又作么生良久云墓庐一喝耳聋事纵绁唯求吐舌人。

　　普说

　　东西两序告香请普说师良久云分明记得想不起来便归方丈。

　　普说口开神气散舌动是非生虽是常言不妨会得者几期唯闻堂中浩浩商量然庆忠门下固不废商量但不知汝等商量个甚事也须要得个商量底法子若商量不得法便见上单有工夫下单又没工夫子堂内有工夫堂外又没工夫了静处有工夫闹处又没工夫了那能透得那伽常定底道理古人省悟无定底话头有见招手即领悟者有闻哀歌声领会者有途中当下发明者有少年闻一语即省者有老年犹行脚者有看经闻表见花击竹明心悟道者虽不可一一举说你看者些老古锥何曾见他闭着眼睁睁看跌却足忙忙行塞住口吧吧说底榜样来所以道平地下跌倒人死水里浸杀人太阳焰中藏不得者几般病痛不绊人足跟便穿人鼻孔塞人肚皮闷闷熏熏十年二十年若不遇端正炉韝明眼钳锤谁能跳得出却又成黄杨木禅了故炉韝不在大小销铄不拘久暂只要得到惯煆炼炉里来那块顽铁没有刚岂不见大慧老人最初开炉时止安五十余人竟十三人发悟即教家弹指之超僧祗不历识阴尽底说话岂是捏死蛇头钉椿摇橹定年限月不变通底笨法子而今内外有三百余人昼夜煆炼山僧不忍诸昆仲被昏散无记灵灵寂寂捆着故开方便教汝等行住时要踏着地坐卧时要倚着席吃饭时要咬着米穿衣时要挂着身洗净时要摸着鼻孔屙屎放尿时要解布裈又如乱石硠里捉鱼相似粗心轻躁未审壖穴在何处到底捉他不得若是久惯渔人旅泊为家别无余想浅深汹涌几番经过轻舟浪漫如取故物着本就市庆快平生其奈大众有解活不解死解死不解活者有有眼无足有足无眼者有头尾俱正又不知项下铁枷放下放不下担起担不起者又怎步得文殊普贤大人境界去又怎会得一句具三玄一玄具三要底宗旨从前者些病痛山僧一一被他着首过来故云要行三叉路先问去来人山僧是何人擅敢发药而今不管小肠肝胆肾大肠脾胃命单单尝用个海上方子试试来如前举马师一踏水潦机缘问汝等汝等皆云会得山僧征云如何会汝等皆云举足处就是受踏处礼拜处知痛痒处开口处都是山僧闻之不觉吐舌若是如此岂不埋没水潦辜负马师去也忙忙为汝等折转旗枪令不可在举足处会落脚处会举与未举中间会毕竟作么生会从新起七逼拶数日山僧私觑知汝等纵有猢狲子也　跳不得只得耳烧面热钻头觅缝讨个下落一七既终虽是药医有缘在起七数者止得十一人有进机外有四人好参禅故有居士问好参禅底是那四人山僧不欲直说但示以偈云科发少年第龙头属老成聚云场试里都是者般人因思高亭隔江惠明路彻湛堂闻表大慧失袋高沙弥不登戒坛赵州八十行脚何是炉中不多再见若是者样根信加以自性宗通又得师承妙炼无师智自然智一齐恶发从此祖意教意世法出世法如执金针刺腐何得费力所以未悟要破家散业既悟当解作活计常怀亲道莫怀亲情然九旬定制三月安期都是不得已底权法只因初修心人如途中行底孩子苦于难进步故转行转问家路多少引者常说不远壮孩子前进其实定要到家始休参禅以初发心为结大彻悟为解中间期限乃诳孩子歇场假如解制后不顺人情不装模样一切平常独行独步人生敬信即佛祖欢喜若稍有失处便令不智者乘间窃议谓参禅人尚如此何况我辈是名谤毁大乘天然魔子悟了虽是入头行得始能解脱慎之慎之。

　　普说超生脱死一着无多只要当头截断不被人瞒不被己瞒不被理瞒不被事瞒不被凡瞒不被圣瞒不被佛瞒不被众生瞒不被古往今来无明烦恼贪瞋痴慢苦乐冤亲等瞒若遇古往今来无明烦恼贪瞋痴慢苦乐冤亲等也截断佛也截断众生也截断凡也截断圣也截断理也截断事也截断人也截断己也截断古德云毫厘系念三途业因瞥尔情生万劫羁锁圣名凡号尽是虚声殊相劣形皆为幻色汝欲求之得无累乎及其厌之又成大患不见僧问赵州一物不将来时如何州云放下着僧云一物不将来放下个甚么州云放不下担取去今之参禅人只是不肯于一物不将来处脱然放下若肯放下净洒洒没可把如天普盖如地普擎如月普照如空普纳茶里饭里觉来睡去己还是己人还是人理还是理事还是事凡还是凡圣还是圣佛还是佛众生还是众生古往今来无明烦恼贪瞋痴慢苦乐冤亲等还是古往今来无明烦恼贪瞋痴慢苦乐冤亲等不曾减一分毫不曾增一分毫不曾同一分毫不曾异一分毫故经云是法平等无有高下又云一切贤圣皆以无为法而有差别既云平等又差别个甚么既有差别又如何平等平等差别若拣辨得出除非齐到方丈里来犹较些子一僧问如何是当头截断一句师归方丈。

　　普说三五年已前城市聚落三五年已后泉石村居泉石村居静悄悄城市聚落闹浩浩闹浩浩底有时静悄悄静悄悄底有时闹浩浩静闹两头总不是参学边事若是真正参学人发心真实立志真实行脚真实遇人真实参究真实证悟真实乃至出世为人无不真实若稍不真实则欲速见小进锐退速之魔乘间而入便生伎俩云今日也如是行如是坐明日也如是行如是坐乃至年年月月如是行如是坐觉没些交涉没些巴鼻一有是见岂是法器担荷佛祖命脉者哉所以六祖有五分之香原非象藏雀卵沉檀速麝说话是欲诸人向自己分中打点若身若口若意如水之清玉之洁秋毫无犯是名得戒香二六时中行住坐卧顺逆不关毁誉不动若须弥山是名得定香一切现前无不明了胡来现胡汉来现汉既不执碍又不影留若明镜当台是名得慧香若身若心不取一法如太虚空虽不着诸物不妨诸物于中往来是名得解脱香提起即有放下即无如笾豆与瑚琏传书舜若同罔象斗额木人花鸟开筵是名得解脱知见香须知者五分香纵人人具足然修证则不无染污即不得也汝等诸人未据证者直下办取已据证者直下办取复指供烛云如来光明藏历历宇宙间我今频指示不可以言宣。

　　小参

　　小参昔日卢行者才至庾岭惠明大将军追夺其衣今朝隐上座未离聚云参军尹居士施衣供养虽是施夺不同却有一般气状解施底檀度时开解夺底了了非相施也施也将此深心奉尘刹是则名为报佛恩夺也夺也假饶撞着释迦文当头难免者一棒且道在山僧手中又作么生遂披搭云善哉解脱服。

　　小参有问向前无问退去若是鼻孔有气底一闻此语即当掩耳归众既尔排立两行未免效长裙新妇又去草里走一回古人道从门入者不是家珍自己胸襟流出始能盖天盖地山僧道无门入者不见家珍遍一切处是个自己那里许你遮盖不见临济老人在黄檗会中是个当菜头底小后生不是黄檗六十痛棒打破疑关后来争得说玄说要立宾立主权实照用纵夺料拣一齐屎沸出来至今没有了底日子最可喜底是不作葫芦样子见识所以血脉流长今汝等必欲山僧开示秪用一根拄杖子开口打闭口打若承当得来山僧拄杖子一时分付。

　　小参僧问三藏经首皆有是[米-木+八]字昨闻和尚说楞严经中圆明照生所照字乃要紧关头未审还符此义么师云圆明照三字就从者[米-木+八]字出来底古德拈颂者颇多其实皆不如我铁壁山下三鬼十二神见得亲切何谓三鬼聻一食火啖光鬼即威音王也须退后三步二来往不易鬼与六凡四圣为上首三奈何不得鬼山僧收他有分何谓十二神聻一神震吼二神来先三神鼓吹四神虚光五神含育六神往复七神伏降八神纵夺九神实坚十神和合十一双马十二潜若此三鬼十二神是山僧底侍者要赏也由山僧要罚也由山僧放去收来役使呼唤悉由山僧只是不可把作泼水饭烧纸钱底堪待僧问如何是食火啖光鬼师云头大尾巴细如何是来往不易鬼师云眼饱肚中饥如何是奈何不得鬼师云浑身一条铁作么生震吼师云一曲渔歌才堪听深深深处自然红何物是来先师云玉体香唇红粉面等闲颦笑助心寒从何处鼓吹师云藏身没踪迹应物惯施为那个是虚光师云趋炎赴热人皆厌事到临头不自由含育个甚么师云社稷坛中频歌舞往复底是何意旨师云以八不成体金钩挂二人如何得伏降去师云火砖打着连底冻素马含悲泪满腮纵夺底是何人师云只见妖梅放谁知落叶频实坚后如何师云黄裳元吉括囊旡咎几时才得和合师云桂轮高挂兔儿肥双马是何形状师云彭泽茂时非足贵汾阳一句始知真潜若归于何所师云关门闭户掩柴扉家家有透长安道僧当下释然。

　　袁府朴素陈夫人谢世请对灵小参师以拄杖指香云者炷香安魂定魄起死回生寿命无量永断生死复指烛云者枝烛照天照地彻古通今光明藏中离诸昏暗道人于此荐得则生即无生灭原非灭面命耳提老僧得申其说犹记数年前曾问道人近来念佛耶参禅耶道人答云和尚几时至石宝老僧云还有奇特事否道人云明日赶场据此二转语虽属平常具甚深妙义逮至生缘已尽道人以意生身礼别老僧老僧才与么来道人又恁么去也道人若实证得此段风光的受用即百千万亿生不曾生百千万亿死不曾死去则即便去实不去来则即便来实不来秉质赋形不为有沉踪隐迹不为无不见道闻性空时妙无比思修顿入三摩地无缘慈力应群机明月影临千涧水到得者一月千江时节便可与文殊之智普贤之行观音之悲势至之愿佛佛之能仁祖祖之超越把手共行无二无二分无别无断故分形应类天上人间神通游戏或现大身或现小身或尊贵身或比丘身分身无量普度有情具无量无边不可说不可说之庄严得无量无边不可说不可说之受用成无量无边不可说不可说之佛事证无量无边不可说不可说之道果还见么再听一偈道人朴素信心坚固一念万年金刚无住卓拄杖云记取记取。

　　小参般若因缘不离福慧因果生灭涅槃因福慧而知因果即生灭以见涅槃须知因果生灭福慧涅槃八字如磁石吸铁音声传响感应不爽毫厘远近不隔一线岂容造作拟议者哉不见昨日堂上僧问因中涅槃便答他因中涅槃问果上涅槃便答他果上涅槃问处不异答则是同意中有句句中有意意句分明镜花月水又僧问截断众流句便与他连桥渡蚁问转身末后即令乐业荣家又岂晓平地中坑堑谈笑里戈矛据实而论因中涅槃诸人有分果上涅槃诸人无分连桥渡蚁则可乐业荣家未然即如适才所啖馒首腐角一举馒首岂外水面一言腐角不离黕浆馒首水面腐角黕浆不别而菽麦之义昭然故僧问因答因问果答果问截流转身末后则答截流转身末后逢缘是主遇物即宗不妨泥水葛藤神通游戏但知是者少昧是者多耳若论葛藤穷劫未尽若论泥水尽日难干尝闻古人道识得兵中意快活过一世因甚刘都卫前三十年杀人放火劫寨偷营后三十年念佛持斋供僧利物前三十年似有用后三十年似无用所以世人只知有用之用不知无用之大用也且道那里是大用处庆忠恁么开示三千里外有人不肯在。

　　小参喝一喝云唤作喝得耶击案一下云唤作棒得耶既不唤作喝又不唤作棒毕竟唤作甚么良久云流水不腐中枢不蠹离却语言文字须知别有商量不见僧问赵州云一物不将来时如何州云放下着僧云一物不将来放下个甚么州云放不下担取去诸人若是通身放下便见平稳倘放不下切忌一知半解遂尔自肯动辙擎拳竖指胡打乱喝粗言厉语做样妆模纵饶学得巧妙尖新十分春色山僧道未在古人亦有道或擎拳或竖指行棒行喝成乖旨忽然棒下喝将来与吾远之又远矣何以故只要诸人办一个真实底心不自欺底心一念万年底心久暂不易底心穿靴拄棍寸步从实处踏去久久纯熟若不得自由自在山僧大犯诳语。

　　小参可笑蹉跎惹事翁苍茫一叶鼓匆匆东明有日歌初起还看山花映水红召大众云会么云去云来青山不动物生物长大地长宁不动长宁底是定法去来生长底是不定法定与不定不定与定总未是衲僧巴鼻复举僧问古德云大千俱坏未审者个坏不坏答云坏僧云恁么则随他去答云随他去又问一古德云大千俱坏未审者个坏不坏答云不坏僧云大千俱坏因何者个不坏答云为同大千坏与不坏且止要问者个是甚么喝一喝云三生六十劫。

　　小参举大鉴和尚云说通及心通如日处虚空惟传见性法出世破邪宗且道以何为见性法良久云还会么白云尽处是青山行人更在青山外。

　　小参若向有句启问一切语言是有漏若向无句启问所有寂静是二乘若向智上启问贼焉何曾趁得贼若向性上启问骑牛却笑觅牛人山僧不欲汝等问有问无问智问性除是四种不妨问来若或未然啼得血流无用处不如闭口过残年。

　　小参举鸟窠道林禅师见秦望山长松盘屈如盖遂栖止其上刺史白居易守杭时往谒师问曰禅师住处甚危险窠曰太守险犹甚易曰弟子位镇三江何险之有窠曰业火相交识性不停得非险乎易曰如何是佛法大意窠曰诸恶莫作众善奉行易曰三岁孩童也解恁么道窠曰三岁孩童虽道得八十老翁行不得易作礼师云善之一字古人亦曾言之孔子曰积善之家必有余庆大舜善与人同禹好善言白居士何不向三圣处礼拜若是在能说能行上着脚又背六祖不思善不思恶之旨还识居士见处么觅火和烟得担泉带月归。

　　小参大道只在目前香炉三只脚要且目前难睹睹着即祸生欲识大道真体山前山后溪西溪东不离声色言语依稀似是仿佛不真须知此语一句有主无宾一句有宾无主一句无主无宾无宾无主那一句试道看。

　　净信荐严请小参至孝不计途程纯诚岂辞筋力穿云斗雪前来要问劬劳端的昔盘山和尚一日出门见人舁丧歌郎振铃云红轮决定沉西去未审魂灵往那方幕下孝子哭云哀哀便大悟今日世麟弟兄自施卫到我青山办所难办无非欲知亡父去向还知么若也未知因斋庆赞去也仰弥高钻弥坚瞻在前忽在后只可音闻不许面睹为甚不许面睹不见道青山白云父白云青山儿白云终日倚青山总不知。

　　小参宝盖山层层叠叠黑潭水曲曲湾湾风轻云淡寺古僧闲听不尽松声鸟语睹无穷柳岸溪烟万法本闲而人自闹闹者任闹我本晏然晏然底狗走抖擞口任闹底猴愁氀　头一向目视云汉学者望崖更若土面灰头山僧失利谈玄说妙节外生枝如何若何更增疑惑所以释迦掩室于摩竭净名杜口于毗耶须菩提唱无说以显道释梵绝听而雨花到者里一任冬去春来那管年穷岁尽还委悉么不是闲人间不得闲人不是等闲人。

　　为苏茂宇对灵小参生也只恁么死也只恁么生死去来无本可据茂宇茂宇吾与汝同条生不与汝同条死汝昔护我乱离我今嘱汝灵址苏嚧苏嚧　哩　哩一句当轩八万门逢人不得频举似。

　　小参远亦是近亦是结制解制先佛仪式是日圆满言别兄弟缘化省亲东去西去南去北去只因潘闻倒骑归千古万古空相忆。

　　小参举古人云一点环中照极微大众看是那一点聻智无功处却存知者知字存还是不存还是缘思净尽无余事未得十成安稳半夜星河斗柄垂正好放身舍命恁么批判且道是激扬先德是埋没古人若是激扬不合恁么道若是埋没争肯恁么道良久云明眼难瞒。

　　元霄小参庆灯一事肇自汉朝声教初来明帝敕令天下严灯火用表佛法常明然灯有鳌山有人物有鸟兽有花果千状万态任运无穷究其根源总仗着各各心头一点丙丁耳金峰长老云学道如钻火逢烟未可休直待金星现归家始到头神鼎和尚云学道如钻火逢烟即便休莫待金星现烧脚又烧头山僧也有一颂学道不钻火逢休正好休蓦直红轮透无尾亦无头且问各各心头者点丙丁拨息还是剔起还是。

　　蒲虚左文学荐严慈请小参卓拄杖云信为道元功德母拄杖头边闻法雨蓦直路上获逢渠定知当来作佛祖虚左蒲文学严父瑞吾慈母刘氏皈依三宝遵崇檀度瑞吾临终以吹万先师为念觉生死苦乐去来生灭心尽破所以虚左亲闻屋角音乐之祥今母氏逝亦定期不爽岂非传云积善之家必有余庆者哉山僧何故如此告报秪因自入聚云来曾沾办道之助寒则送衣饥则馈食服在无碍腹中着在无边身上至今喜欢不忘山僧喜欢则三世诸佛喜欢历代祖师喜欢天下老和尚乃至过未现在人非人等无不喜欢也即今虚左严父慈母乘愿往生亦不出此喜欢二字何以故喜欢一念周沙界是则名为极乐邦。

　　　　　　　　　　(普陀嗣法孙性统重刊)

　　庆忠铁壁机禅师语录卷之三终
嘉兴大藏经　庆忠铁壁机禅师语录


　　庆忠铁壁机禅师语录卷之四

　　嗣法门人幻敏重编

　　示众

　　示众禅虽不滞因果参禅人要知因识果若是真为生死底自然二六时中有个觉照看出家为何事将何报国王水土师亲深恩檀信脂膏行人血汗超脱祖宗究竟自己一有此心决定肚子洁白体态慈悲立志行事真实遇着个知识就是他下种子田地倾心破胆于座下功圆行满得个好结果去须知此段田地种苦得苦种甜得甜种瓜得瓜种豆得豆如影随形似声传响云何有等昧却此因耻受师承煆炼吃了丛林底饭专去册子上搜求口角边寻讨不肯向自己脚跟下得个实在落点即有见处如药汞银遇火飞去日久月深养了一肚子贡高我慢全不知长大由恭敬短促由轻蔑底因果反在此知识处说彼知识长彼知识处说此知识短将自己生死大事置在一边且不照管一向就是贩买卖底见识甚至挑梭是非紊乱规矩或知识悯其习气未化委宛调护以清众心彼不自忖度谓知识也要将就我一着仔细检点将来只成就得知识慈悲忍辱自己种下苦因有何勾当今日炉韝新开山僧不宜如是血口幸得此中无者般人不妨道破使不堕此类于大事因缘易了了也第一不得谓山僧入泥入水说果说因作座主见解。

　　示众铁壁山有毒眼蛇还见么若见丧身失命时有一僧入方丈求道破师书一蛇字令僧送与西堂堂接得便扯碎僧复举似师师云我原向道伤人。

　　示众竹篦子话教汝等讲道理亦讲得颂亦颂得下语亦下得只是与竹篦子了不干涉山僧亦为颂出贵图一番举起一番新也颂云竹篦子好商量随家丰俭绝承当杀人放火焦光赞马上抛刀杨六郎。

　　观梅示众一枝恒报旧年春巧笑依稀意可人泪堕如珠寒雨湿情翩似佩凛风屯热肠愿寄香惊袂冷眼长看影化神为羡孤根偕我志冰魂几点带霜陈。

　　示众后堂欲究曹洞宗旨师云诸昆仲山僧居兴龙时曾有僧问如何是正中偏答云鹭鹚恒伴老鸦飞如何是偏中正巢莲乌龟觑水月如何是正中来匝地红轮现十方无寸土如何是兼中至九月桃花红似火三春桂蕊色如金如何是兼中到日午打三更如何是君恭己无为化坐致太平春如何是臣一扫狼烟空索索端的输他塞外才如何是君向臣不为飞熊呈彩兆直钩早已契宸衷如何是臣奉君赤胆忠肠良辅弼清名无处不流芳如何是君臣道合宾主迭为咸有庆如天好生乐唐虞如何是诞生王子金盘才捧足宝马自飞来如何是朝生王子男儿无志昂藏老谁不鸣珂游帝乡如何是末生王子龙在渊时全体现未容眨眼动香车如何是化生王子猛虎步地视耽耽不犯当头那回互如何是内生王子尊贵自然无缝罅四方八面不通风恁么说话大似打钵安柄画蛇添足虽然如是若要做个过量人脚头脚底干暴暴湿淋淋一毫艰险也推不得必以临济当庭迳曹洞定基本沩仰金针玉线云门豁达春风法眼明星朗月诚能融通得诸大老用处自觉头头显事事明到者田地更有大法要透且道大法作么生透不妨颂出大法从来险处处带淆讹碎说曲还直团来少是多少是多绝情思一鼾天地老数步水云齐有时鸡作马有时犬为驴一拳一掌一面血眉毛卓竖眼麻迷参。

　　圣节示众穿衣吃饭随缘枕石栖云依旧长将日月海山愿祝吾　皇万寿。

　　示众小尽二十九大尽三十日山中无甲子报道是除夕不是水尽山穷却也推车拄壁急须掉转脚跟依旧龟哥眼赤咄。

　　示众我若一向举扬何以负堕尊贵水牯墓石怀胎儿孙随群逐队。

　　示众庆忠门下一人通身是眼看不见一人通身是耳听不着一人头顶天脚踏地形影不得全且道谁是其人若指得出许具超方眼。

　　示众露柱扬眉笑不彻灯笼开眼泪潸潸笑底是弥勒肚子大泪底是释迦口门宽更太息那黑而老儿平白地昼夜受熬煎正当恁么时被庆忠长老蓦鼻扭着问他何名何姓急忙道个不看经不念佛不打坐不参禅看是甚么人行履。

　　示众庆忠朔望前一日考功汝诸人须通身放下若放不下其功未圆朔望后一日羯磨汝诸人须尽情发露若少覆藏其罪更大正当朔望日石辊解吹笛复请问灵签筒中有三七倘唤作上堂入室洞口桃花也解笑人。

　　佛涅槃示众双烟起处虚空殒轮象转时大地悲旷劫前来流下泪至今日炙与风吹。

　　示众淋淋珠雨落春深野鸟喃喃弄巧音慵卧云房芳草绿等闲打醒日三更咦还见庄周蝴蝶么。

　　示众佛祖灭情菩萨罗汉折情众生任情庆忠打情作么生是打情底道理众生也打罗汉菩萨也打佛祖也打汝诸人各自检点看。

　　端阳示众屈原昔日全没帐汩水无端成荡漾惹得人心逐境狂龙舟鼍鼓竞争障徜徉何似衲僧意衲僧眼里有天地无边绿水刺秧针无限清风柳线系荷伞知热盖先张艾虎无心门里觑斯时有贯观音钱一咬一嚼五三四禅和子须仔细过未现在无可据穷诸玄辩周金刚到此吞声还饮气。

　　解夏示众欲参自己生前事针劄难逢此日长悟去方知无我累迷来不觉为人忙才闻沙聚亲成塔转盼头边别有霜报与两堂云水客莫将结解谩商量营盆示众日日是好日因甚此日唤作佛欢喜时时是好时因甚此时才可报亲恩若也会得和罗饭熟禅悦充满过去恩现在恩未来恩一齐报尽脱或未然几番热恼纵清凉无限蔽蒙悲风木。

　　示众二八月天昼夜一般忙者忙如箭闲者闲似山间忙都不涉毕竟是何年良久云休用蠡测海莫以管窥天。

　　中秋示众斯夕有个光明环到处分身到处看有人问道何处是影在长江体在天恁么道若说是天上月管取饮洋铜吞热铁有分。

　　结冬示众拂子打虚空一掴痛杀给孤悉达才闻耳直眉横又道洗青卖白个中何人具眼且看三条椽下。

　　冬至示众普向堂中祝圣延虚空开口问堂前灯笼报道阳来复依旧从头水底天。

　　小除示众文殊洗青普贤卖白释迦心坚弥勒口阔唯有庆忠没情勾引三百五百齐来过者小年都卢无法可说索盐奉马妙机先个中唯许仙陀客。

　　结夏示众今年岁至壬午米面柴盐最苦炉内正好乘时乘时烹佛炼祖还见庆忠用处么良久喝一喝。

　　佛诞示众周行七步谁相识目顾四方亦依稀梵宫此日无今昔堂堂降下天人师。

　　示众欢喜日盂兰盆焚孝纸荐宗亲唯有衲僧识见别拳头巴掌是知恩。

　　示众三周二五九南辰和北斗两路不通风大家要知有非是没说抑且无口任从横拖倒拽山僧一曲啰哩啰及尽去也。

　　示众阳春小爱日明花开满地是黄金黄金满地人不识识得真金不是金休把着急追寻平都水万州迎分明一道通霄路多少来人错问津。

　　示众佛生四月八众请不说法来时道无口一抬又一捺此四句一句奉释迦老子一句酬东明大师一句与现前法众一句留山僧自己还捡点得出也无○○○○分得分明太特煞分明分得特煞人。

　　解夏示众收着布袋口驴马畜生走放开布袋口驴马畜生有三千里外不识渠七尺单前承谁力若是具眼衲僧见恁么道拍掌呵呵向异类中行去。

　　示众年年此日是腊八传闻竺干悟悉达惟有山僧不解禅只要诸人眼会瞎诸方要人双眼圆明因何圣佛者里要人眼瞎良久自代云切忌被那一点星子换却。

　　示众天花满岫白地火一炉红云是迎新景却有送寒风到者里新也不得旧也不得终也不得始也不得春也不得冬也不得冷也不得热也不得毕竟如何谇忘却了也。

　　示众结冬九十日毕竟无巴鼻解却又如何特地演伽陀去不去住不住猫儿狗子恒独步亦非解弄舌枪却也雄张露布四方八面没遮拦回互不回互回而更相涉不尔依位住住后事作么生饱炊无米饭长歌怀采薇。

　　示众古人道才高之者把三藏以研穷智浅之流览五乘而课诵擅自分别面皮厚多少须知念佛佛念磨盘空里转按豆遮睛一举一回新赵州不喜闻庆忠却喜见先后无孔锤各各得一半那一半车不横推理无屈断。

　　示众庆忠门下不许钻龟打瓦一味本分草料肚饱学人有与伊吃肚饥学人无与伊吃十数年前口边即得十数年后口边不得一向钉桩摇橹又是当面蹉过。

　　示众中秋无月我今为说雨滴檐前风吹禅客弦管声消云山同色但把一灯应个时节○。

　　示众麦地牛生草沙河马捉鱼红炉水种火梅花夜读书此吹万先师法身偈不肖儿孙则不然眉毛先生胡须后生两个八两元是一斤。

　　示众家家秤锤都是铁东边烧火西边热切莫去参佛祖禅致令眼中重添屑。

　　示众闻说牛山未见牛几经冬夏几春秋我来一目无余事山自高兮水自流。

　　解夏示众法传像末可笑可嗟水潦鹤逐队随群缶钟惑在在处处达磨被毒而转思大誓不出山良有以也老僧自到太平寒暑无恙明月清风蝉琴蛙鼓足以壮听观平地高山松门竹径尽堪当行乐时禽好鸟花谢果圆饥餐渴饮闲坐倦眠内有学行精勤外无魔军横扰于心足矣此外更何求哉虽然如是须知路逢平处险无劳人向静中忙。

　　开炉示众平地掘深坑硬处好取土方圆无矩规烹炼佛与祖霙花带叶烧野菜连根煮来参庆忠禅休论甘与苦。

　　归浯江示众疏椽亮壁我还居为锡临江话岁除念老却忘新旧历身闲无碍去来舆贴符懒把门庭整坐叙羞谈佛祖余雪里有怀频送炭红炉大敞待霙渠。

　　江陵医官请示众举文殊谓善财云是药者采将来善财遍观大地无有不是药者却来白云遍观大地无有不是药者殊云是药者采将来善财于地上拾一茎草度与文殊殊接得拈起示众云须知此药亦能活人亦能杀人师云若论杀即桃仁杏仁薏苡仁益智仁也独活他不来若论活纵槟榔柯子川鸟豆蔻亦狼毒他不去活也不道杀也不道何以故茵陈瓜蒌仁白芨官桂四君子皆紫石英不辞常山滑石过穿山甲携急信子茯神远志齐来黄柏门冬求我枳壳枳实山僧岂拘生地熟地吝惜马渤牛溲未免膏肓便灸顶门便针拍膝云还闻么竖拳云还见么若也闻见分明须到者里始得倘未到者里少加熊胆还要细辛者破鼓皮切忌大戟半夏。

　　示众举古德云野老负薪归催妇连宵织看他家事忙且道承谁力问渠渠不知特地生疑惑伤嗟今古人几个知恩德山僧却不恁么野老负根归唱道忙生拍说甚风雨寒那管雪山白和泥又合水团圞生与熟肚内饱齁齁便是知恩处试看知恩疑惑相去多少知则人人有分疑则千山万山。

　　示众虚空开口笑端的是何因珍重眉上弓放下便平稳还识虚空么即如肖宇独弩单枪埋兵掉斗通身是胆寸铁无前破敌冲锋勤王报主也只是个虚空开拓田庐营家治业子肖孙贤弟恭兄友忠孝传家义方启训也只是个虚空捐资护众处俗回真敬信三宝趋向大乘也只是个虚空既总是个虚空如何是笑底道理山僧不惜眉毛分明道出良久云谛听谛听。

　　向善人诞期示众万古恒不老一物镇常宁识得其中意日午打三更不说有生不说无生涧底碧潭空界月兔角龟毛几度春。

　　示众每见近日禅林中多畜养猪生借口学行衣单盐茶之助然僧者净也明眼人尚如此况盲昧者乎应须行化以代之夫不可播杀业种子于当来也听吾偈檀度时开令造福学行衣单无不足宁使口淡及身寒愿摧刀山与剑树。

　　考工毕示众若向山僧未开口已前荐得早落三落四了也那更待法堂前草青青地临济宗旨有三句四喝三玄三要照用宾主料拣权实作么生一喝如金刚王宝剑直饶就喝一喝更要答我一喝如踞地师子难道又喝一喝不成一喝是探竿影草看如何缁素一喝不作一喝用作么生铺陈谁是照谁是用作么生说个同不同试照用看有理中玄要有事里要玄理事融时玄要何在一二三且置如何是一句具三玄一玄具三要底机用人境宾主亦复如是三句四喝自然分明才能任运临时或应物现形或全体作用或机权喜怒或现半身或乘狮子或乘象王一一凑泊得来更要知道落处如一棒一喝便可正宗临济恁么则成死棒死喝焉有今日犹记聚云曾问及此老僧答云三拳一掌分玄要明明未许话疏亲应怜逐句寻言者无端错认定盘星聚云未肯点首力究三年始得瞥地参方道者欲做临济满分儿孙不得辜负临济好喝一喝。

　　茶话

　　茶话穿衣吃饭行住坐卧迎宾待客运水搬柴何处无语话分岂但吃茶时为然所以道尘尘刹刹皆无空阙折旋俯仰尽在其中只是不容商量不容拟议拟议商量错过了也不见昔有二上座到赵州州问曾到赵州否座云不曾到州云吃茶去复问一上座曾到赵州否座云曾到州云吃茶去院主问不曾到赵州吃茶去且从曾到赵州为甚么亦叫吃茶去州唤院主主应诺州云吃茶去你看他何常奇特亦何常破绽若承当得来方知木人头戴草门口舌非言茶话吃茶饶他开口问话饶他稽首分明一曲小阳春怎奈三三又如九黄花灿金芽走一番啖着一番清者回淹杀赵州狗还有解问话者么三巴掌出师归方丈。

　　惺监院请茶话退己为人黄头欢喜退人为己碧眼含悲惺禅人原与山僧同参一旦浑尔我忘执着以监院是任时之温饱役之缓急内外相信远近相感则一切话从此究竟奚独一茶话而欲山僧说哉但山僧昔日做工夫亦在监院时得力因有本行偈子今日不违所请欣然赠之六载住聚云终日闲无事行也懒去行念佛不着意板响粥饭来累垂一餐去正欲做工夫妄想及瞌睡四大不坚强刚被揶揄鬼发愿施教化方木投圆器颇赖无情老当阳举执事监院临我身种种多忧虑一三七日间提张又调李止想做粗夫苦行作佛事晨早上单床一踢浑天地连谇四五声大笑不知止数载被他瞒相逢只者是姜油酱醋茶豆面柴盐米报与参禅者离却心意识若能依此行毕竟有消息且道如何是离心意识底消息自代云饭甑两头空。

　　茶话松西堂问如何是第一玄师云脚下黄龙走如何是第二玄师云脑后鲤鱼肥如何是第三玄师云打中间底如何是第一要师云未问却好道如何是第二要师云秦岭鸡声妙如何是第三要师云放出吞空鹞问如何是先照后用师云掣电轰雷如何是先用后照师云轰雷掣电如何是照用同时师云放汝三十棒如何是照用不同时师云且抛丝纶随缓浪依稀新月又添钩问如何是一喝如金刚王宝剑师云利如何是一喝如踞地师子师云威如何是一喝如探竿影草师云鉴如何是一喝不作一喝用师云圆问宾看主时如何师云路声风走叶主看宾时如何师云山色石留云宾看宾时如何师云断云飞野鹤主看主时如何师云露柱灯笼舞问如何是夺人不夺境师云丫角女子携云去无端留下绣鸳鸯如何是夺境不夺人师云一拳拳倒须弥卢剔起眉毛看恶发如何是人境两俱夺师云此时山僧都不会如何是人境俱不夺师云十字街前惯掣颠总不恁么时如何师喝一喝乃云昔日卢同称七碗今宵铁壁两三杯星驰电卷兴答问习习风清若迅雷复喝一喝。

　　师诞日茶话　地一声无从来鼻头气断无从去我欲对众话无生众人谓我悬弧日汝等作么道一僧云某甲道不得师云许汝吃茶。

　　石砫马宣慰令僧寿山永真诣寺箔玉皇阎罗金像请茶话斩钉还削铁一箭中红心蓦竖竹篦云还知落处么若也知得应以将军身得度者即现将军身而为说法神出鬼没减灶添兵雪刃银戈旌旄旐旟得胜鸣声雄张露布惊起玉皇上帝阎罗大王一齐走到茶瓯里信口吞入无碍藏中霎时金光遍体扬新抑旧作大佛事具大庄严得大受用成大因果还知端的处么放下竹篦云永矣荣真福寿兮山海齐茶话台上一炉香茶斟三个枣恁么不恁么只要当下了茶斟三个枣台上一炉香鼻孔原在面何须更举扬若是咬猪狗底手脚才闻举着踢起便行八字打开当阳觑破便解吃饱茶睡满觉又来讨甚么碗除夕茶话年年有个三十夜穷汉闹炒富汉热若无债主上门来便是人间好时节大众既解吃茶何用东说西说喝一喝。

　　茶话举一僧到古德处德云船来陆来僧云船来问云船在那里僧云船在河下其僧去古德谓近侍曰适才者僧是作家师云即今若有问山僧船来陆来但云细雨落江舟又问船在那里但云中秋远明月恁么答话且道与古人差别多少此夜一轮隐清光何处无。

　　茶话睁眼觑着举箸拈着张口咬着满盘托着是那些辜负汝等良久云我归方丈汝归堂相逢只在秋江上。

　　除夕茶话秤锤移到彻稍头蜣螂辊弹临极处老鼠钻上牛角尖森罗万象齐归一大众还识一之归处么除夕若逢九大家要知有撞着脑后腮牙齿原在口久立珍重。

　　茶话竖指云巍巍山岳打○云皓皓明月良久云寂寂虚空喝一喝云恒恒大觉任是有名有相怎似无言无说设若有说也是将错就错作么生是错茶来吃茶饭来吃饭。

　　茶话举手云三世诸佛觑不见还见么设或见不可唤作眼历代祖师闻不着还闻么设或闻不可唤作耳既不唤作耳又不唤作眼毕竟唤作甚么昨日南宾依然城市今朝三教宛是山林山林城市不别宾主之句历然宾即是主主还同宾全主全宾全宾全主宾主两忘作么生道久立谢茶。

　　　　　　　　　　(普陀嗣法孙性统重刊)

　　庆忠铁壁机禅师语录卷之四终
嘉兴大藏经　庆忠铁壁机禅师语录


　　庆忠铁壁机禅师语录卷之五

　　嗣法门人幻敏重编

　　法语

　　示焦旡妄居士夙具善根曾受优婆塞戒于三昧律师一日请益不是心不是佛不是物是个甚么山野酬以四圆相但居士恒欲借灵准提大士以朗夜愆恨未得准提心印所以于圆相不甚玲珑透脱复来觅个的实参底话头山野示以马师一踏水潦机缘若委悉得来不唯踏得者数圆相七花八裂且见色时准提在居士眼里闻声时准提在居士耳中乃至谈说举动时准提在居士口边身处那时一任虚空落地水里烧天也。

　　示太初静主若真住山人不必问禅道佛法单要炼把钁锄去到山中竖茅屋三间烧火地一块就是衲僧意气缨络粥百衲衣随家丰俭朝搬柴暮运水任意施为更有住山偈子也要消遣得过虎出林峦猿啸山巅朝三暮四朝四暮三禅人于此荐得不独枯木花开亦且晴峰生色。

　　示含拙静主乍闻樵子阵疑是野猿声回首听观足白云岭上轻此山僧住山即事也时因含拙索语住白云山中故书以似若是善能听观便知回首底钁锄下必能挖着方底圆底脚板里自是踏住软处硬处城市山林水天一色然虽如是遇着大虫切莫唤作老虎。

　　示袭一维那袭一呈纸索字山僧云若晓得些气息不枉挥洒一番袭云秪为不晓若晓不请和尚书也然山僧最喜底是不晓二字三世诸佛从不晓转大法轮历代祖师从不晓恢弘祖印山僧从不晓匡徒领众学人从不晓顿脱生死兴慈运悲大作佛事亦止是个不晓也且道不晓有何奇特良久云灶上为鸡深夜绣暗中一线最难通。

　　示三空禅人参禅不宜多事只在专心一志一口啮断铁钉自然通天彻地三空久服青州布衫寒温未晓更去当马师一踏失错衔着两个馒头岂料口门尚窄吞吐不下趋方丈求个并用底方子山僧看来眼空寰宇气压诸方喝断众流啖尽佛祖固是学人节概意气然亦要培得势力拔山举鼎才能去乘那千里鸟骓如要服青州布衫一向去青州上求布衫上求七斤上求又怎得布衫底受用欲步马师一踏只要到起脚处讨落脚处讨起与未起中间讨又怎得一踏底落点试问三空还空得青州布衫么还空得马师一踏么还空得禅人自己么若空不得亦不违所愿说个并用偈子马师一踏太无情青州布衫重七斤若也解吹无孔笛何难踢碎破沙盆。

　　示觉如居士参话头下疑情只要拚个决定心一日二六时中频频检点使者心始如是终亦如是暂如是久亦如是常如是变亦如是不令者心稍有少曲自然无时不觉无事不如常觉常如终有打破镜时节设或暂得暂失时存时亡错认光影自满自足硬作主宰不受煆炼将觉如镜儿抱着分分明明不肯洒脱黑面老子就与你相近只恐被他觑见那时莫道参禅没有灵验慎之慎之。

　　书扇示韩居士古德云彩云影里仙人现手把红罗扇遮面只须着眼看仙人莫看仙人手中扇山僧则不然摇时风生习习不摇明明历历莫犯中间两头清凉国里游戏参。

　　过明峰庵示彻虚禅人去去实不去途中须善为来来实不来路上莫亏为山僧来过此庵唤作亏为得么去亦过此庵唤作善为得么所以云供养者不上天堂谮毁者不入地狱天堂地狱分明唯有彻虚不预其数且道以何为验一茶一粥一普斋一迎一送一往来不是道元功德固那能去住任徘徊禅人宜自荐取。

　　示平山地藏寺众禅人参禅无有别法只消正信自肯四字何谓正信自肯聻第一要信佛祖出世特为此一大事因缘其余皆是不得已底方便第二要信自己与佛祖无异必先立个决定脚跟处常处变处顺处逆处真处俗一切处都掉换我者决定脚跟不得然后去参那古人底敲门瓦子或青州布衫庭前柏树子或干屎橛麻三斤将者没滋味铁馒头贴在各人八识镜子上二六时中不拘放参止静坐卧经行待客迎宾起居食息作务理事缘化导引只要把者铁馒头与镜子一齐磨得粉花碎直至不疑自肯处才是汝诸人罢参时须知者与佛祖无异底大事因缘纵黄而瞿昙出世也向汝诸人吐露不得何以故一大藏教不过广汝诸人知见指天指地拈花付嘱不过示汝诸人歇场说天堂乐土不过踊跃诸人心目说地狱苦境不过警惕诸人行为开六度万行不过增长诸人功德后来供像建刹不过坚持诸人净信其实于自己与佛祖无异底大事因缘了无交涉故梁武帝问达磨大师口如朕书经造像作种种佛事有何功德师曰此是人天小果有漏之因实无功德曰如何是真功德师曰净智妙圆体自空寂如是功德不于世求诚如帝之所行所为较之迷而不返伐而不植者千倍万倍祖师如何谓实无功德总之恐武帝足于小果忘却者件大事因缘耳所以云大道只在目前要且目前难睹欲识大道真体不离声色言语但诸人错会者不少有以身心性命为极则者有以无极前象帝先为极则者有以多闻广见世智辨聪作道理参解者有以习观默照调息开顶枯坐向一念不生处妄自承当者有以动足举手胡打乱喝于拈来无不是处强作主宰者又有慕神通变化久视长生流入天魔外道者甚至有见他人言行不符借口自生退者有谓学识浅少自甘下劣而生退者有做工夫到前后无路处觉没有着落而生退者有见工夫做不来复去看经书行苦行念佛持咒别求一路以为行好事植善因者殊不知者些好事都要明了者与佛祖无异底大事因缘方有所归如不明了好事善因总属虚幻总教不得正信行持无论贵贱老少善恶男女僧俗华夷久修暂习有学无学蓦地打破疑团昨日夜叉心今朝菩萨面正初祖所谓一念回机即同本得者也者得正信行持底人不惟自己获无量饶益即在其中护持助扬称赞礼拜供养者亦获无量饶益何以故无漏正因故兹因众禅人结社行道向山僧求法语并细说禅中之病然禅本不患风寒暑湿食饱伤饥又何有病本无一法又何有语至若各各所呈头尾眼足末后转身异类亲切玄要宗旨等语山僧何难为众禅人定当但恐众等谓山僧实有佛法与人而今何必打瓦钻龟寻言逐句还依各各本参正信行持到自肯田地方见古人用处山僧所说悉成赘语。

　　示持拙静主立室处中迥脱玲珑持犯不二巧拙是同透出静闹网恰好问吾宗问墙壁问瓦砾问青松示自传静主永兴绝顶有奇松四山八水咸回互我观半榻室中人只欠竿头者一步设有人问者一步毕竟如何进但向道步步登高易心心放下难。

　　示燕居禅人临行一句语分明道不尽何必细思量秪宜三痛棍者一棍那一棍又一棍拄杖头边若遇着个人须要亲遭一番毒手才是衲僧行脚。

　　示纯知静主佛法岂用商量商量千里万里但观行住坐卧不是声色言语既观行住坐卧因甚不是声色言语参。

　　示懒憨禅人参禅如行兵相似皆出于不得已何也参禅为敌生死行兵乃除寇氛假如行兵之际兵足食足加以忠心实肠自然如塞上将军不作儿戏观至于挂印封侯悉意外事业禅敌生死亦复如是今禅人既弃戎装披法服亦教作世间决烈男子复持纸求示法语山僧本无佛法与人惟以慈悲忍辱真实六字是望。

　　示韩绳祖居士薰风拂面火伞逼人正好将舌头挂在壁上与鲁祖披襟相见适双竹请曰绳祖韩居士求示法语山僧徐徐谓曰果有法语可示耶只相与一笑且看者一笑是笑居士耶双竹耶山僧自己耶若笑自己山僧有求须应若笑双竹双竹亦是方便随宜若笑居士居士意出恳倒既都笑不着且道笑个甚么居士但只恁么起疑决定信自生生死心自破大事因缘自透彻笑得千圣结舌阎罗丧胆那时祖意教意世法出世法不须问人一一自知若承当不下山僧复有一偈头足腰兮休拟议竹下犬儿胆气粗绳绳祖意应须荐荐得何劳问子湖。

　　示水石书记禅人立志孤冷不能于水中求火石上栽花致令铁壁野人得旷其说曾经禹贡清泉骨今是莓苔几世孙知君突兀满庭下乞我雨中云数根此古人求怪石诗也却有禅意虎丘头上知猊尾东海袖里识浒涯三献卞和曾有约蓝田偏在善人家此山僧勉玄石掾士绵后裔颂也反成诗词且道在水石分中又当如何宁使泥骨烂莫教水皮坚前头尽有兴野火正烧山设有问怪石玄石水石孰优孰劣但向他书个品字即饶当下知委也只作得个烧折脚铛底乌椿子书记宜急取裁。

　　示体修学人今人参禅多是学禅不知禅不可学反谓参禅无有灵验何谓学禅如见古人奇言妙句锦心绣口便去抄写便去记忆又何曾梦见古人才遇善知识与他点破教他不可饱人饾饤拭人涕唾他就去合嘴闭目废寝忘餐觅修觅证期悟期成又何曾梦见善知识若是除了他如上二种必走到那虚豁豁没把着处堕空落外去也看来只是不得个赤肩担荷底人倘有赤肩担荷者何愁不两手交付。

　　示彻空禅人参禅了生死不拘老幼僧俗只消看个空字故教乘云照见五蕴皆空度一切苦厄秪者空字如何看去先观山河大地也是空云腾鸟飞也是空乌升兔走也是空古去今来也是空寒侵暑逼也是空四大寿夭也是空林园徒众也是空乃至眼色耳声意缘鼻臭悉是空底毕竟无一物倚靠无一点着落才有倚靠着落工夫必不得力业相现前也如何得到无住田地如何敌得生死所以六祖悟得无住之心便堪受衣钵然者无住之心又不是顽冥无物脱体全空底是中妙在一彻字若是透彻得来朗州山沣州水四海五湖王化里参。

　　示微密禅人将心求奇特转见没交涉若向静里钻闹中忙不彻静闹两头空脑后还抽楔思量非思量分别无分别海底看云飞高山走鱼鳖欲知火是水须教滩头烈一年万亿年一月百千月日日是好日鈯斧岂离铁明知待悟非徒劳复败阙此是平山旨殷勤为汝说。

　　示谭参戎斩头还觅活就里打失本眨眼成乖张骑马度西岭郎将能醒狂狂发生愚鲁分付眉上弓莫值箭锋拄识得其中趣快活过一世禅道生死关谩云只者是。

　　示张明吾居士参禅参谁字谁字非公据参禅参无心无心隔一层参禅参念佛念佛徒捞捷棒下喝来机不名上上路以此酬居士居士须谨述若欲到平山水陆俱可步。

　　示云彻禅人禅人久住峨眉偶见山僧木钟玲珑之语特来相依近载屡求法要然法有何要即如欲往谒名山之人只是不可得少自足望山而止若望山而止终不能亲临其巅若得少自足又何尽天下名胜听吾偈登山登绝顶脚头步步紧崎岖谩云难险巇益劲挺休止洪椿坪还期白足岭行到舍身崖放下便平稳朝睹毫相光暮瞻明灯影绝后更苏来面目时惺惺。

　　示自传行者普贤不在峨眉观音不在海上朝亦得不朝亦得海上也有观音峨眉也有普贤到亦参不到亦参正恁么时普贤观音齐声道云才登山罢又涉水山水从来游傀儡可笑世人无前知脚跟不明徒后悔见如是说还他劈面一谇急忙走至行者眉毛上来也还自照顾好。

　　示徐书办以黑点白笔端自得识吾宗旨释迦弥勒以黑涂红在在玲珑玲珑之者号曰大同虽然总不若放下笔来犹较些些。

　　示恒持禅人有意栽花不如无心插柳恒之不持持之非久三百六十一周天牙齿依然还在口直直竖个心莫使此心曲心曲捞捷生心直无回互无回互分明举足与下足步步步黄金疑到无疑处咄。

　　示黄义仆居士随缘识得主遇物即为宗诚能常不昧妙契而玄同同则同于异主宾何讳忌异则异于同遍正正相逢宗临济人前背后秪者是曹洞通屋里承当要共功到处一轮红似铁看来正是主人翁示憨拙知客字石浪号浮萍浮萍不浮憨拙非拙石浪行船满载明月月明在空何如守中中边不管二谛圆融呼牛作马指聪为聋不谈教相不说宗风不言无异不堕非同知几个客加几多功三千里外许汝相逢。

　　示罗氏夫人大道不分南北佛性岂别男女人人鼻孔辽天个个足跟点地若欲得免劫难超出生死最初须以诚信为本诸恶莫作众善奉行自然二六时中今生后世随心满愿不失人身不遭横逆不受冤苦不堕下愚乃至得圆种智证大解脱门他方此界导引同类作世间灯无不从此诚信始也不见空室道人智通者龙图范珣女幼聪慧长归丞相苏颂之孙悌未几厌世相还家求祝发父难之遂清修因看法界观有省乃连作二偈见意一曰浩浩尘中体一如纵横交互印毗卢全波是水波非水全水成波水自殊二曰物我元无异森罗镜象同明明超主伴了了彻真空一体含多法交参帝网中重重无尽处动静悉圆通后闻死心禅师名重往谒之心见知其所得便问常啼菩萨卖却心肝教谁学般若通曰你若无心我也休又问一雨所滋根苗有异无阴阳地上生个甚么通曰一花五叶更问十二时中向甚么处安身立命通曰惜取眉毛好心打曰者妇女乱作次第通礼拜心然之政和间居金陵常设浴于保宁揭榜于门曰一物也无洗个甚么纤尘若有起自何来道取一句子玄乃可大家入浴古灵秪解揩背开士何曾明心欲证离垢地时须是通身汗出尽道水能洗垢焉知水亦是尘直饶水垢顿除到此亦须洗却后为尼名惟久挂锡姑苏之西竺示寂时书偈而化有明心录行世又平江资寿尼无著妙总禅师丞相苏公颂之孙女年三十许谢世缘遍参名宿正信已具大慧禅师住径山总依结夏闻师升座举药山参石头马祖语豁然顿悟师下座冯济川随师至方丈曰某理会得适来和尚所举公案矣曰居士如何川曰恁么也不得苏嚧娑婆诃不恁么也不得　哩娑婆诃恁么不恁么总不得苏嚧　哩娑婆诃师举似总总曰曾见郭象注庄子识者谓却是庄子注郭象师见总语异因举岩头婆子语问之总答偈曰一叶扁舟泛渺茫呈桡舞棹别宫商云山海月俱抛却赢得庄周蝶梦长师休去川疑总所悟未实后过无锡招至舟中问曰婆生七子六个不遇知音秪者一个也不消得便弃水中大慧老师言道人理会得如何理会总曰已上供通并是诣实川大惊一日师挂牌次总入室师问古人不出方丈为甚去庄上吃油糍总曰和尚放妙总过妙总方敢通个消息师曰我放你过试道看总曰妙总亦放和尚过师曰争奈油糍何总喝一喝而出若鳞甲女立地成佛月上女无碍辩才是皆从古具大智慧具大力量具大手段一眼觑破世间诸行无常如幻如化一了百了一证永证所以才有那担荷的志气出来古德云圣贤本是凡夫做何不依他样子修兹因罗氏善女法名灯智生于宦门于归宦室闹热场中亟知回首具大悲愿皈依三宝志慕大乘然佛法非远只在驱奴使婢处吃饭穿衣处见闻觉知处持经戒杀处者里不昧灵光得真实受用又是今之空室妙总龙女月上也勉之示云影禅人日出山悬镜云来地拥绵住持无冬夏四季总周旋还识住持道理么古德云入寺路径开辟廊庑修整殿堂香灯不绝晨昏钟鼓分明二时粥饭精洁僧行见人有礼以此知其为好长老云影住石峰不独以好长老自居更嘉其志之向上末后一句且待别时。

　　示净灯禅人光明无尽灯乌鸡雪上行相照还相一老鼠开夜市灼然并炽然木马上高竿明如漆黑似日颠倒乾坤没向背无依无倚许多年相传只在人间世。

　　示宣慰秦夫人经云若人欲了知三世一切佛应观法界性一切惟心造是知心悟则为大贤为至圣为佛祖菩萨心迷则现地狱现饿鬼现牛头马面心欲积福则福无不增心欲戒杀则寿无不永心存宽厚仁恕则所求无不称心快意所谓一切惟心造者此也若欲体会大道大道只在目前无男女相无生灭相无久暂相无苦乐相人人具足只因妄想执着四字遮障信不及见不透踏不到故于人人各具的大道动隔千山万水也若是信得及见得透踏得到在迩在易复何远与难哉今夫人既有信根欲植德本亦须从自心上参会去金刚经云应无所住而生其心者无住之心只在眼见耳闻穿衣吃饭行住坐卧时体会恒久不退自见相应若住于有是常见住于无是断见住中间未是究竟乃至念佛不住于佛礼拜不住于礼持诵不住于持宽厚仁恕喜舍方便一切好事能行而不住如世之下种子然种豆得豆种瓜得瓜自尔随心满愿信之行之决不虚诳。

　　佛成道日示吴夫人今本无迷昔无悟明星眼里空回互鹫岭遗言岂妄传智慧德相随时布若欲当下见如来问取庭前柏子树吴大士以圆通力应夫人身皈依三宝久登信位曾于乙丑岁佛诞日归吹万先师座下求取法名慧果种般若因尔来值兵燹移失其语觅说话于山野山野答曰不失大士担荷不及复持帛来索书不见七贤女游尸陀林一女指尸曰尸在者里人甚处去一女曰作么作么诸姊谛观各各契悟感帝释散花曰惟愿圣姊有何所须我当终身供给女曰我家四事七珍悉具足惟要三般物一要无根树子一株二要无阴阳地一片三要叫不响山谷一所帝释曰一切所须我实有之若三般物我实无有女曰汝若无此争解济人帝释罔措遂同往白佛佛曰憍尸迦我诸弟子大阿罗汉不解此义惟有诸大菩萨乃解此义若会七贤女公案便会山野不失会得山野不失何愁玉皇上帝不散花供养示马宣慰荫袭法名灯印生在尊贵家应是尊贵体何必论功勋余庆自尔尔根大叶还大枝干不可摧于今为大树皆由预栽培南岫云寿永东溟况福长种在无漏田山海亦难量立言立功德此是长生说妙应有灵丹不借他家药非儒亦非道非释亦非仙各各本来真究竟要人言六根四大里到处放光明无心若大还久矣号真人分形及变化此界并他方应现种类身在在作医王吾宗有消息宾主照用是信口说将来万德庄严具。

　　示云树禅人疑团打破不用拳棒喝徒劳惊气志静闹两处不留情此是男儿真实具有关可闭非吾弟子无关可闭非吾弟子有无不关非吾弟子即此以酬主人即此以报檀越即此以了自己参。

　　示天谷居士相逢一物不将来放下便能担得起蓦直路上肯承当天上人间随尔尔天谷灯朗居士自金紫中来欲种般若之因冀超一乘之路倘能山海一透匝地红轮则天阴雾气齐消矣珍重。

　　示冲谷维那从上老古锥只要人鼻头端正眼孔分明脚跟点地其余都是些闲家具当时灵山会上拈花金色头陀一笑颟顸多少人殊不识旁观者哂后来箕裘绍续底立机境显权实论主宾示语默行棒行喝拈椎竖拂指东画西分宗列派就机打劫劈筈夺窝前露后伏狮子迷踪观音门文殊门普贤门联芳继述出于万不得已正如戏儿作唱只是热闹个席面曲罢酒阑依旧一场懡　到者里住山不妨无柴住河不妨无水种田无妨博饭吃即如清素藏头一生他又不本分露个末后句出来狐涎人至今臊气犹在冲谷炳上座原与山僧同参聚云乱离世中与山僧携瓶挈笠数载见他勤劳颇恒书个清清淡淡吉祥处懒懒散散无宾主学得一生闲快活坐在孤峰笑佛祖底偈子住吉祥庵中嗣后走人致书云某甲自到庵中不敢少负遗训将一语一默点染诸方唯有个竹大虫不日牵来与和尚补祝伏望慈悲无用惊怖及至到来那大虫权收记室中上座愿居学地领维那事一日率众礼拜山僧问云作甚么答云领话头山僧云快去莫引坏人答云岂无方便耶山僧取拄杖他珍重便行又入室山僧问如何是维那事答云大众一齐在者里山僧云也须问过他令次第向前兹则事毕还山因书数语以表同契。

　　示掌教无学禅人相逢只擎拳已是眼中屑握别不解行索我重宣说有无生灭心去来二边脚钵盂元不柄楖栗岂存节为僧都有纲掌教须无学蓦直过平西切莫穿藤葛。

　　示禅庵禅人村里佛法村里说山前山后频越格一声觱篥楚天秋家家门首家家月开口橛成双为答门不二密密不通风脑后为君决。

　　示永湛禅人插草灵峰覆白云一条大路任行人易无易有频来去许多错认定盘星还有知轻识重者么踏着秤锤浑是铁八两龟毛重半斤。

　　示佛知禅人缗蛮黄鸟话得恰好分明听着门外之绕长三丈阔八尺么二三四五六七不成八不就波罗揭谛萨婆诃。

　　示副戎向居士久雨不晴农夫高亢祝融山上银浪飞东海鲤鱼频增障来徐徐去荡漾一曲渔歌少人唱。

　　示总戎袁宝善居士佛法无可商量开口便错未生已前消息动念即乖所以神光觅心了不可得达磨曰与汝安心竟僧璨觅罪了不可得神光曰与汝忏罪竟兹宝善以本地风光施无畏大力本无心可安无罪可忏于急流中便知回首山僧今日并不与伊说黄道白待拂子激扬去也蓦竖拂子云有一过量人高高峰顶立起眼看流泉又听无生曲船来陆来不遮拦本地风光本地看宽行大步谁不爱妙应圆通观自在郎将狂参军醉石辊吹笙会不会。

　　示庆得禅人碧眼西来称直指晴空白昼只说鬼单传不立一文字茫茫无本可为据巫山直欲开迷闷锦水还与瘳恼病龟毛拂子解承当兔角杖儿传心印老僧廛居得人憎觐面不如闻我名客来何必论宾主三脚橙子真莽卤虽无道气在人间且有山名贯今古酒肉笑他不识时瞌睡爱我为知己骂佛骂祖度时光莽莽荡荡谁忏悔兴波作浪满虚空肚内全无淡墨水启我慈悲两片皮钟子　跳盏子七千里同风事若何分明辜负一张纸。

　　示杨楚书居士野衲林间自适温饱余无所长每遭乌纱轻肥子索我赃私是无事中成有事也近复报我云病魔缠缚不得自由反责其意有不诚缘之未就如是言说正似有人被贼所侵整顿兵卒同应捕觅形踪初闻在四维一心向四维捕捉久之不获又疑是木易遂舍四维深求木易人赃不真驴年亦无获贼分殊不知贼在当面无赃不罪口是祸门心为病本且扳扯个窝户解缠去缚将病魔魂飞魄散后走见老僧另有话讲权寄一方以释远念反饱伤饥云门饼散神冷胃赵州茶智者恒能和五脏秋毫未许到唇牙。

　　示陈黄中居士迟日出园林散诞云边行我游芳草里汝正入山村羽书传消息打鼓遇知音须臾转丈室殷勤顶谒情坐讯来何事漫将怀抱倾相欢语且笑觌面岂欺瞒吾法无多子何必更疑惊此后逢人问但云见太平。

　　示赵时亨居士我宗无语句不用生拟议离心意识来信步踏实地蓦直到太平堂堂只者是。

　　示奇石禅人闻名不见面凭空索我语信口说将来胡为而直指问禅禅非问问道道无言迷悟示二途语默各一边呈纸轻素练研墨壮青烟启我走龙蛇辩白还竞黑禅人字奇古石奇成何义或在他山生或列虎丘位或支斗牛机或踞伊蒲宅勿逐莨菪顽勿孤荆楚志须念抱璞心须知连城贵点首解何时冀作朝天具。

　　示杲监院单传之旨不说无为不说有为本自圆成无存闲解是安乐法是自在位卷舒不留去来谁迹虽佛佛祖祖千言万语总属建化之门痛棒热喝无非惊蛇出草建丛林立规矩九旬定制三月安期无端画地为牢觅一个不受人瞒不会佛法底了不可得正眼看来只为那迟钝根性所以入泥入水固是一番水过一番沙一度吃饭一度饱未免屋上架屋愈成多事间有错会者一闻此语不堕顽空便成狂见咨肆无忌颠言倒语拨因果系魔钩又为可怜悯耳三空杲上座遇山僧于学地自后相随平山吟翁白牛石峰青山山僧悯其为众有功多劳心力遣令行脚彼时气冲牛斗三年后复来山僧蓦勘一语喜其旷劫无明顿息既有志愿不妨随处插草结几个众缘亦好事珍重珍重。

　　示印勤旧庵住庆忠不会禅历霜傲雪骨头坚曾经得步惟心土南北东西彻底翻印曹勤旧大事因缘路头已正兼修净业所谓始终一念有禅有净土者也虽然十万亿程不劳弹指丝毫有挂便隔千山勤旧念之。

　　示性道朱参戎暑热生挥汗书写不成文空空无一字着着岂由人珍重顶门眼泥里火里身要知吾落处莫于纸上寻听吾偈善财参处两三三黑豆生芽也大难为嘱圆通朱性道寻吾纸上是瞒顸。

　　示堪舆僧有地无地先观下臂打开中间牛眠协吉逆水龙入怀案一起一叠看动变大欲成快心见主人爱者真堪羡不消珍重指南经粉碎虚空须着眼既是澄波僧索字铁老汉因甚说他家语话咄也是平地讨钱白手图利呵呵。

　　示邯郸报客佛法在世间不离世间觉离世觅菩提恰如求兔角不见昔日净饭王宫于腊月八日忽报世尊成道是日从弟阿难降生阿难因名庆喜看者庆喜二字最奇特最悠长及至说法四十九年谈经三百余会末后拈花迦叶破颜也只是个庆喜老子云不笑不足以为道也只是个庆喜颜渊喟然一叹也只是个庆喜乃至报文报武通缓通急图南适北去东往西亦只是个庆喜也山僧今日又岂外庆喜者哉何也总为珠林惊报至庆喜一念最难当邯郸也许效走只是不得忘了故步。

　　示童真书状行脚佛祖至道固在人弘建化之门唯心所愿智慧德相人人本具见之闻之先后一揆有承其显者有承其隐者承其显者顺而易承其隐者逆而难难如溯水之柁易若随流之舟曰顺曰逆曰难曰易皆道化迭运之大机不期然而然讵人力所能为哉比之江河有动有静有往有还咸归于海喻之戏众一生一旦一末一丑悉由乎人局盎者未免好丑曲直之观而大观者宁如是耶江津童真禅人乃天顺时少师文定公讳渊之后也甲申前随父海筹公莅夔州府司李之任次挂冠归隐老僧锡居石砫司石峰时一夕梦大江边一舟舟面板上二人鼾卧未醒老僧恐撑篙者不力遂登舟执篙舟即化龙穿山而过便觉明旦禅人父子至山求见白曰吾儿娠时吾室梦天鼓状如日轮响入阶墀吾父复梦一僧伟形殊貌背蒲至舍乃生吾父嘱曰将来继家声播显名者此儿也须善养教之父子求度老僧如见故人欣与披剃号其父曰别峰禅人令于上座乔松会下取名从派越二年老僧应灵峰之请时禅人尚在孩孺同父归堂坐参峰责其多睡禅人应之曰莫炒少不得与你老的个同中就是一众不觉发笑老僧召维那那白以禅人善偈云云历验机缘载之刻录嗣后职居书状一十三载禅人每欲承事终身老僧嘱曰承事之节小绍续之任大老僧几欲礼径山大慧祖塔奈何时势为艰法缘羁绊是以姑待汝宜遍礼名宿期集大成为法求人毋久滞此矧昔时灵山会上佛以正法嘱大迦叶之后次即付之国王大臣有力檀越目今海内明公大老尊宿耆德甚着既闻大公无我之名必有大公无我之实能倡大公无我之言喜作大公无我之则未尝不鉴先聚云之丹悃与善成美扶危劻弱而分别汝也。

　　示性一禅人出家有四要曰参禅曰念佛曰持经曰功行除此四事非僧所为也然在家父子在国君臣方外师资一而已也故佛设教承事师长之仪则训诲弟子之经文为弟子者事无恙之师易事有恙之师难不难于承事供养而难于不好承事供养不难于不好承事供养而难于依依不离不难于依依不离而难于净秽不生其心不难于净秽不生其心而难于恒久不变其志如是弟子不行功而功行至不持经而经义彰不念佛而佛境现不参禅而悟性超较之亲师而违教朝师而暮离背师而自便远师而浪游者不啻万万也忠州城隍祠僧玄初者有徒性一字有恒系本郡骆氏之子其师玄初瘫瘸为崇则起坐扶负饮之食之出入便利积年如日而怨嗔不形于颜色街邻里巷僧俗称颂悉无间言予甚嘉之为僧固以守戒为基本而孝又为百行之原假使一僧倡之群而和之推而至于家国天下孝友为风协和丕变岂不人人得所而成乐土化邦也哉因书数语以旌励其志并勖将来。

　　示侍者汝辈离亲别爱得入缁流狎近老僧职理函丈务知缓急备尝甘苦惰逸勿生服饰勿重因果分明勤劳在念哲侍者有圆木为枕之警海侍者明鼻痛耳聋之机古圣既尔今胡不然不得睡死觉不得惯杂谈二处不犯一任应对进退二处若犯棒得你骨出倘能拗折拄杖触退老僧不忝为吾侍者。

　　　　　　　　　　(普陀嗣法孙性统重刊)

　　庆忠铁壁机禅师语录卷之五终
嘉兴大藏经　庆忠铁壁机禅师语录


　　庆忠铁壁机禅师语录卷之六

　　嗣法门人幻敏重编

　　机缘

　　问僧唤你作德山得么僧拟议师喝出问僧唤你作临济得么僧顿脚师打出问僧唤你作德山临济得么僧拟开口师打数棒喝出。

　　问铁书记大地是个红炉书记向那里安置云桐柏山与龙屋撕结师曰嗄。

　　问碧勤旧马师一踏水潦公案作么生旧顿足师曰念其年高放过一着。

　　问维那梵语维那此云悦众众中几多悦几多不悦云一个也不悦师便行。

　　问润侍者古人道你有拄杖子我与你拄杖子你无拄杖子我与你夺了拄杖子既有拄杖子又与个甚么云有鞋穿木[囗@(肆-聿)]师曰既无拄杖子又夺个甚么云无帽剃髻角师曰即今是有是无者举坐具师便打。

　　问讲主闻你讲楞严经悉怛多钵怛啰作么生讲主顿脚师曰恁么又争得主云正向此中得师曰下文繁长且待来日。

　　问北京僧你名甚么云三巴掌师拍手三下曰唤作甚么僧亦拍三下师打曰北人性直僧复拍三下走出师便休。

　　师竖拂子问僧云还知者个么僧云不知师曰拂子也认不得复问一僧僧云是师便打。

　　问居士你进来为何云见师师曰住在何处云与师同居师曰既同居又来作甚么。

　　师居菊隐聚云令僧持语勘师僧才向前作礼师曰如是如是僧拟开口师曰不是不是僧回举似聚云云颔之。

　　问双松昔日润侍者如何是侍者事云与和尚过杯茶来师曰今日松西堂如何是西堂事云大众不得乱语师曰着。

　　问僧你道闻答打虚空话有省且道省个甚么云严风吹雪火师曰有省底是无省底是云巴江万顷波师曰礼拜着僧作礼师便打僧云恁么某甲错礼者一拜师亦打。

　　师深夜经行次一僧撞着问云是甚么人师曰作么生僧无语师曰龙头蛇尾师复举似一僧僧云毕竟是甚么人师曰一得一失。

　　一僧入室师曰你行饭辛苦不必前来云和尚得恁么说师曰你教我作么说僧喝师便打。

　　一僧参师曰你向左边立僧往左师曰你向右边立僧往右师曰你向中间立僧往中师曰你到会我意出去僧近前师曰太络索云和尚络索师良久僧礼拜师曰是谁络索。

　　僧参师便打僧喝师复打僧又喝师打出。

　　问僧两堂齐喝道个宾主历然谁是宾谁是主云不知师曰不妨疑着。

　　师一夜同僧入聚云室话及异类句云曰老僧在金陵时曾将此句问刘墨仙居士他答我话汝见否师曰见云曰你心中只是怀疑师曰直下无疑处云征曰你就行看师揭帽入袖中云呵呵大笑。

　　师问侍者如何是你安身立命处云万顷波中不顾家师曰恁么答话大有人笑在云和尚又作么生师曰顶盖老鼠溺滴个大圈子云意旨如何师曰如虫御木偶尔成文云如何是安身立命处师便打。

　　师问同参洞宗五位兼带你如何会云明明有个道理师曰恁么又争得僧指棹上砚问者是那一位师曰我若答话哑却汝口。

　　师问侍者屏却咽喉道来者拟开口师摇手者向师问讯师曰恁么会又怎得云和尚又作么生师亦向者问讯者伫思师呵呵大笑。

　　师分座聚云以三句语问学人第二座答云高高山顶句低低底一场懡　深深海底句浅浅底一场懡　截断两头句维摩前两个金刚一场懡　师曰犹有个是韦驮在座疑举似聚云云曰末后一转未稳座请代答云曰何不道个孤迥迥底一场懡　座出白师师曰老和尚不合误入假银城座云和尚为我证明师曰我为和尚证明众怀疑问师师曰若有人下语足色山僧让首座位。

　　润侍者入师曰默然良久汝作么生者打圆相师抹却曰道道者云从新勘验师曰也不得放过。

　　一僧禁语策进自书纸榜于单前云某甲偶中风望大众相救众罔测师令人于榜上涂一笔僧入作礼师叱出。

　　师令僧参百万剑戟逐猛虎至壁立崖要不损皮毛看他如何脱身少间僧来拍门云相救相救师曰恁么脱身除是把名字到解。

　　师问僧不得有语不得无语速道速道云学人领师曰领个甚么僧无语。

　　一僧参师便喝僧云三喝四喝后如何师便打复问一僧你道打得是不是云不会师亦打。

　　师寄峭然上座书作此○佛相松西堂见云少了个眼睛师曰安在那里堂指佛字下师便打堂云和尚眼睛被某甲夺了师涂却佛字。

　　问僧南方大众如何云或坐或行忘情绝念师曰禅人在数内数外云无内无外师曰你好似座主。

　　师山行次偶闻钟声问侍者曰声来耳边耳往声处一云者里幽雅一云和尚道破师曰者里幽雅和尚道破端的一椎打得不错又问路上行底是甚么云是马师曰因甚一白一黑云和尚莫分别师曰是汝却分别者无语师曰和尚莫分别侍者却分别怪杀马驹儿一白还一黑。

　　众与聚云传真次云曰别处都可传唯有音声传不得师在旁曰有一人传得云曰奈他今日不在师抚笔作声云者枝笔恰好。

　　问侍者大地恁么热向何处躲避云须弥顶上师曰太低生云和尚脚板里师曰太高生。

　　师令二僧参赵州看破婆子公案二僧下语皆同师曰一得一失。

　　众请师赏月师曰月落则明月出则暗汝等诸人向甚么处相见众方下语师归方丈。

　　师以临济宗旨问月崖崖答颂云霹雳晴空风舞磨山门走入灯笼中问予临济之宗旨今日牙疼未与通师曰着着着。

　　月崖呈曹洞宗旨颂云潜行密用及相续曹洞家风玄又玄舌上有机织出锦目前无我写成篇古人落在今人手今日热似昨日天要会二师真面目直须抹却五圈圈师曰也许抹却只是不得用手。

　　师指栗棘蓬问月崖一毬三子是何义崖云三界大师四生慈父师曰何不说法云说法已久自是和尚不闻师曰我若闻非真说法也旁僧云居士说法竟崖指栗棘蓬师谓旁僧曰你无故架祸于人崖呵呵大笑师颔之。

　　师问喻如侍者曰今首众者有语验人么者云说似一物即不中师曰恁么则六祖不如你者作掌势师朗声曰六祖者云作么师与号曰佛喜。

　　一日室中问眉山首座汝住那里云峨眉师曰为何到此云因见和尚木钟玲珑之语特来相依师曰还闻么云只是无知音者师曰在山作礼师示偈曰一闻钟响便归来信是渠侬有意哉敲唱不妨随扣击声声嘹喨震九垓。

　　师入堂三山云和尚亦要入堂师问讯曰与我安个单山作掌势师曰通方些好。

　　笑亭松关乔松侍师次师曰世尊时有文殊唱和乔松云文殊是七佛之师师曰文殊师聻乔以火箸敲榾柮松关云何不道和尚是师曰和尚师聻笑亭云某甲是师曰某甲师聻亭抚掌师曰同坑无异土三人一齐作礼。

　　眉山拈香辞师师归方丈眉随后作礼师曰嘴尖先出头眉云退己让人万中无一师呵呵大笑。

　　总戎袁联宇宝善居士启师就崇圣寺说法师升座僧才出师曰将在谋而不在勇便下座时龙墨在旁云者老汉太说多了士怀疑师令参无字。

　　一讲主见师师曰甚处来日竹坪师曰鼻孔聻主无语师曰吾誓不与多口阿师说话。

　　师入堂立直日送香板与师师接得便打眉山云不得紊堂规师曰老僧罪过。

　　三山同宝善向火次旁僧云人亲不若火亲善指火云者是我父山云难道非我母僧举似师师曰为人子者休忘根本。

　　高梁王中军舍宅为寺师到院卓拄杖云不得道老僧住在者里。

　　两序告香请聚云普说师插香依式请问因缘云曰还知落处也未师云野火泛铁船聚云归方丈与铁书记曰即此一语慧祖血脉犹在。

　　笑亭于茂柏林问以瓦砾砌座如师子形请师避暑师据坐一僧作礼请说法要师震威哮吼是夕众中有呈歌赞赋说偈颂至方丈者师曰待明早令侍者与汝等送盆水来。

　　高宪副汝止居士问曾闻和尚道三鬼十二神是否师曰从来无此语士云赈济坛中还在不在师曰语尚无说甚在不在士作礼。

　　白浣初居士呈船子渡夹山词与师师接得复索桡士沉吟师便打。

　　尚书张京士将居士雅尚炉火房术年近期顺未成一日见师药病随宜疏云佛以一大事因缘令我得度师曰者汉鼻头正也。

　　师入堂见僧跏趺曰好座塔维那云应当恭敬师向前问讯一僧立师曰好根木那云他是佛师曰唤尔作佛得么僧不对师曰维那失利。

　　眉山座元升座拗折拄杖师闻之曰眉山无量寿思大难酬。

　　师见众僧经行笑曰好个走马灯只是脚头不踏实众竞下语师归方丈。

　　僧卧次见师蓦起师曰做贼人心虚。

　　一僧参师曰遇人么僧云不遇师曰在甚处蹉过云不曾见师曰难怪你不遇。

　　师山行次问众曰出入无碍时如何众语不恰师代曰大麦黄时两头尖。

　　清溪来参才入方丈师曰将谓尔是个人曰非神非鬼师曰犹作者见解溪礼拜师便打溪于斯服膺。

　　善敏二沙弥年十三岁众传善沙弥善偈偈木鱼曰身不入罗网心不挂寸丝一棒便一喝机锋不逾时偈磨曰两块团圞石一条直实心不被轮回转自尔转法轮偈猫曰猫儿身似虎逐日来捕鼠虽无成佛心却有度生肚师一日入堂值善向火次师指火令偈善云赤光闪灼紫焰盘旋既能点雪又灿金莲师打一掌归方丈复指灯令敏沙弥偈敏曰光如闪电虚空可彻未来作灯是铜是铁三日和尚征云是铜是铁云火里波浪起师异之问汝名甚么云幻敏师云幻敏已前云海底青天外师曰幻敏已后云佛法永无穷师曰甚么处见云灵峰山下在安期目云期解后如何云虚空大地目云落在甚处敏顿脚目云有脚顿无脚顿个甚么云和尚也莫太认真师大笑目复问善善云火里炼真金师曰大众何不看二沙弥答话。

　　师与破山禅师会干石司张宅茶次张檀越云此时法法头头皆贵山云唯长老贱师曰不做长老也贱不着山云不做长老做甚么师竖掌山云露出马脚来师曰甚么马山无语师曰将谓是济上儿孙。

　　师问慈运万峰偈汝胁下生儿也大奇汝毕竟从何处来运指胁下师曰名不虚传。

　　松关入方丈师曰号汝作龙墨得么关礼谢三目和尚云既是龙墨因甚在我手里关便作掌势师曰者汉才点眼便解抓人。

　　众侍师山行次师指二鹊巢曰且道子在那一窠三山云放过某甲罢眉山云者边放过那边放不过山云请道看眉云儿孙得力祖父不知师曰恁么又争得眉云婆心太切师曰我也未卵山作抱势眉云且莫侥幸师归方丈。

　　师以无梦无想主人公在何处机缘验善敏二沙弥善颂曰知在甚么处梦想不着时天空与海阔处处是菩提敏曰一梦归何处体相非本然识得真面目不用老婆禅一日众责其不习静坐参善曰那伽大定原非清净一切不参自然得证敏曰奇哉西来意无本可为据懒中得智慧坐禅亦如是师字善曰敏敏曰善。

　　敏沙弥诵经次师曰眼中常见如是经典只者便是为复别有敏云和尚直须恁么会师曰离却纸墨道将来敏云东边风也不多师曰者小师问善沙弥佛头上因甚有人脚善云恭贺和尚师曰何谓聻善云毗卢顶上行师曰谁证据善指佛字师按涂字善低首师曰者小师。

　　师与峭然书佛字上画人脚三山举令众颂敏沙弥云者汉巧弄鬼眼睛师见曰得恁么大胆与我唤将来敏顿脚哭师问其故云和尚前难久立师云何不早道。

　　师阅录次三山入师指慈明冬日榜僧堂字云可见古人垂示不是掠虚山云和尚意作么生师曰三圆九一甲形半水山便出令众颂呈师师见中有一阳先天语连叉五叉发出侍者旋来白云适才那叉底颂子是三山上座底师云若是他底还少了两叉。

　　岫上座令僧持书至师接得掷地僧回举似岫岫来作礼。

　　宝善每礼师以宰官服师曰何不以居士身见我善与师索衣师曰付嘱有在。

　　师闻三目和尚归寂封乌木箸子一双后至骨身前举起云呜呼快事尚飨。

　　一夕弗也论及破山与吕相国机缘师曰破山有心无胆致令佛心宰相承当不下若是山僧则不然吕公未至南宾时早与三十棒管教是非疑谤一时顿息何以故打人不倒下手迟。

　　应真欲传师顶相师曰将老僧到何处去云处处说法师曰法即不问如何是处处真良久师抚真背曰已后他人夺你执事不得。

　　师画圆相中书忙字寄白浣初居士士于相上加十字携子踏黑月而来师嘱令久久自然契证。

　　师问照明行者甚处来云乡村来师竖起拳曰还有者个么云有师曰因甚道有者云恰问和尚者里还有者个么师曰无云因甚道无师曰恰。

　　牛山维监院至涂井值一喝王居士问云何处去维云白岩省觐和尚去士云欲寄供养得么维云但将来士便喝维至白岩举似师师曰亲到始得。

　　一僧人堂师问何事曰念经师曰将甚么念僧无语问笑亭亭作听势师便休。

　　师问朴素道人参禅念佛云和尚几时至石宝师曰还有奇特事不云明日赶场师顾三山宝善云瞒我不得师呵呵大笑。

　　师到牛山云山在者里牛在甚么处自代云吽吽。

　　敏善自三山处归师曰闻汝惯打人云和尚仔细师曰汝走路穿甚么云草鞋师曰狞牙生也未敏翘足师曰那个聻云问者话作么师曰吾助汝远来善曰童真敏曰童行。

　　师一日问三空云诸方号汝为牙爪平常记得有甚机缘么空云古今语录塞海堆山狼藉不少放过某甲一人也罢师休去。

　　师问拄杖禅人如何是一棒意旨曰随侍多年还恁么问师曰我不信你底曰灯晓亦不信和尚底师便休。

　　马宣慰峭崖居士见师云弟子会得无相观音师曰在甚么处士竖指师曰却有相了又云弟子最爱玄理师曰何不走正路士云弟子一向不行偏路师曰适才从那一门来士云东门师曰又道不行偏路。

　　杨孝廉谒师云弟子一向有仙附体未识臧否如何特求道破师曰仙能兆形乎仙遂降笔书云回山人请问禅师如何是四智无碍师曰四智且止汝唤甚么作无碍仙打圆相师与抹却云在甚么处仙云望禅师指示师曰汝以何为极功仙云无功用处师曰无功用处非是究竟仙云我乃小乘法师曰快说汝是何人仙云数百年前吕纯阳师曰黄龙处参得底聻仙复画一画师与一掌云汝不是纯阳仙云求指个西方路罢师曰东西南北岂无路耶仙云大乘禅师不敢再问礼拜去也师笑谓孝廉曰神仙在甚么处。

　　岳州判府谒师问云和尚在此说宗师曰无宗可说进云平常作甚么师曰饥餐渴饮闲坐困眠进云弟子任满归来又向何处相见师曰遍界不曾藏进云拟欲迎和尚至敝处钳锤那些钝根众生还许否师曰早已着棒了也判无语。

　　懒憨上座来参问慧祖门庭作么生中兴师曰不是向汝道底进云和尚上堂如何不用棒师曰下下打人进云打着那个师与一掌憨礼拜师向背上三拳冲谷持三山录求证师曰没眼看云请另具眼师厉声云将谓在本子上次三山至师云然虽如是大不爱汝那瓣香云只得恩将仇报师休去。

　　宪副干所刘公问禅师平日以何教人师曰要人见性公问性如何得见师曰请开扇公云我不爱吹万令师以三家语溷一以当宗乘师曰居士又如何公云譬如三门下脚必要分别师曰室中还分别得否公云若室中分别不得师曰先师是从室中说又问令师迁化时有甚异迹师曰烟至松林结为五彩公云如何是令师直截一句师举起茶钟公云领教。

　　恒持问和尚令刘道尊参应无所住是教他向住字上起疑么师曰即今汝住在何处答云我乃无住师曰住也时月崖在侧师问云恒持答话何如崖云某甲不听得师曰最亲切。

　　石楼复见师于忠城河下一夕月崖指舟顶圆相问云马船亦具三十二应楼云只作得仰山半个儿孙师云如何是全底楼云若要全辜负仰山师曰其奈圆相何楼云和尚亦辜负弟子师曰那里是辜负汝处楼云三十二应聻师乃印之。

　　抚军吴保泰天谷居士别师云弟子此行无有张主师曰主云一无可用师曰用云恐落枯木槁灰去师曰见山僧士行师唤居士上回首师归方丈士有省师阅颂古次心月维那云和尚也被他瞒师云汝又作么生月便喝师曰来者里叫唤月曰者里不叫向何处叫师云汝当时跳岩跳坎只为父兄难汝出家而今也去寻个事干更有谁难汝月作礼师云偈云退后栖身地步宽殷勤好去到牛山客来切忌无优待翠竹青松一任看。

　　僧问不用音声色身请师道师曰此话问者甚多僧复问三目和尚目云隐师兄尚不答汝在时三山在旁令僧作礼目云渔人得利师顾三山山展两手师举似眉山眉云何不出网来山云眉上座在里许眉云相救师便休。

　　长阳侯胡屏山灯祐居士因夫人惺世奉佛勉令见师师曰须寻个自己辞师乃叹曰恨相遇迟了归令合家食素奉戒达师书曰已蒙激发却归来几番需索口难开万丈深潭悬夜月小舟托得一轮回师与扯碎云好大长阳侯。

　　问答

　　僧问和尚聚云秉拂云来付法兴龙代座因甚三处现丑师曰家富小儿骄进云还依那处底是师曰腰缠十万贯骑鹤上扬州。

　　僧问世尊睹明星悟道且道悟个甚么师曰错四十九年说个甚么师曰错末后拈花拈个甚么师曰错迦叶微笑笑个甚么师曰错错。

　　僧问如何是临济宗旨师曰心直口快如何是沩仰宗旨师曰父子分明如何是云门宗旨师曰格外说话如何是法眼宗旨师曰点铁成金如何是曹洞宗旨师曰不入未央宫争晓长安事进云五宗外更有意旨也无师曰疑着。

　　聚云问师曰僧问仰山如何是佛山云汝是慧超其僧因甚悟去师口瞌睡撞着枕头云云何不道枕头抬着瞌睡师礼拜。

　　聚云问众古人道识得兵中意快活过一世那里是他快活处众下语不契令僧问师师曰杀人不眨眼宪副胡公访师坐次忽问禅师还有梦否师曰现在梦中公曰我谓至人无有梦师呵呵大笑公契旨。

　　僧问赵州云佛之一字吾不喜闻是何意旨师曰赵州二字吾不喜闻。

　　古孝廉□问白马西来经教始立鼻祖东度禅宗独传扫除一切文字当时对花一笑未免消息太漏难道历来者些古德甲呈一颂乙说一偈非是佛头着粪撇开经教不向如来口内生觅取语录欲从祖师手里活是一是二师答○。

　　工部熊汝学居士问如何是道师曰西山水上行。

　　于县尹问前三三后三三意旨师曰早有人道破也尹云某入川时祈关圣签有此语师曰关圣饶舌。

　　僧问观音文殊普贤三门意旨如何师指香云者是那一门。

　　僧问如何是闻声悟道见色明心师曰好。

　　僧问不以色相见以何物相见师曰打折你驴腰。

　　师送亡僧至火场僧问即今亡僧向甚么处安身立命师曰神符在此百无禁忌。

　　相府雷氏夫人问参禅得长生否师曰从来不曾死着一个。

　　僧问结制三旬今已满望慈悲开示师以箸子横棹榼上。

　　僧问圆通与聚云玄要何如师曰汝意也未会且问话进云觉浪与和尚聻师曰汝话也未会且进语。

　　居士问弟子欲出家适才在关圣处祈一灵签请和尚看师曰早为汝判断吉凶了士迟疑师从容谕云我此法门若使鬼神能测又何了汝生死乎士作礼厨中响住火板侍者云请和尚上堂师曰挂上堂牌也未进云是同众吃饭师便打。

　　古秤叟居士访师见勤旧持金刚子问师曰金刚与木梙孰是师曰总不是孝廉云恁么不消持得师举手作轮珠势。

　　僧问如何是无漏业师曰前不构村后不贴店。

　　吃茶次古孝廉问曰和尚即达磨不知那里是神光立雪处师曰请果子孝廉举箸师曰却也点水滴冻侍者请师漱口师曰你寻着我口即为汝漱。

　　郭参军问欲造一针广通沙界大统乾坤还得么师曰不空不空军罔措师便打军辞去师寄书曰一锤打处见端的巧拙还同针劄灰不空不空成功也因风寄与郭无为。

　　古孝廉问世尊道四十九年未曾说出一字即如一切咒语是字非字师曰悉怛多钵怛啰。

　　士问今之谈祖者有三或引宗语或用棒喝或打手势引宗者分明把个铁丸子哄着枵腹汉恐自己舌酸也未便嚼破棒喝一法不免虚张声势截断众流无非自讨便宜独占地步至于装聋作哑以手打势那些笨学人一时被他瞒过其实同床各梦不相干于中真义未便了了某甲今日上堂问禅不知和尚是明明开示还是仍用三法师曰待居士问得禅时向道。

　　僧问孤峰独宿时如何师曰野猪马鹿。

　　僧问如何是祖师西来意师曰人远话近。

　　峭崖问月未出饼先献时如何师曰吞却三个四个。

　　僧问一切智通无障碍时如何师曰船子和尚泛华亭。

　　僧问生死到来时如何师曰昨日晴今日雨。

　　惺世尼问虎以肉为食因甚不食其子师曰出家人管甚闲事。

　　师同僧行次话及玄要宗旨忽闻倒物作声僧云是甚么师曰三玄三要。

　　僧问达磨面壁意旨如何师曰他是异乡人。

　　般若禅人问九重铁鼓如何一箭穿得师曰鼓聻若作呈势师曰穿也穿也。

　　僧问拨尘见佛时如何师曰怪事怪事又云瞎。

　　僧问如何是玄旨师曰葫芦葫芦。

　　僧问如何是正法眼师曰乌龟开夜市。

　　　　　　　　　　(普陀嗣法孙性统重刊)

　　庆忠铁壁机禅师语录卷之六终
嘉兴大藏经　庆忠铁壁机禅师语录


　　庆忠铁壁机禅师语录卷之七

　　嗣法门人幻敏重编

　　鞭策语

　　今之学道人多鲜克有成者病在好逸恶劳重服饰喜美餐续人我勤杂论究共实总为不明因果不体智行不切生死所致吾恐虚消虚受不惟无益而反有损矣悲夫。

　　今之丛林古之丛林今之大众古之大众今之所以不如古者学行公私之间而已古则学人而能行今则行人而不学古则公人而忘己今则私己而存人若欲厨下有沩山碓房求卢行磨室见演祖厕架逢慧祖必耻而不为也安望其如古哉。

　　参禅人无直实久远之功每每向文字语言上寻讨纵有见处似之也遇境逢缘自是不得他力殊不知者文字之学是醍醐是毒药若于此中求禅犹舍坚实而取糠秕也所以古来聪明伶俐而得禅者百中一二愚鲁恒实而得禅者十常八九是知有学之不如无学也明矣。

　　僧有聪明伶俐而亲道学者贪生怕死而慕长生者长生道学禅之绪余也道学无禅必腐长生无禅必促夫禅之益于人也如此胡为而不重哉。

　　有谓禅教乃出世之法而世谛中人如何做得去是禅教不碍人而人自碍禅教也又焉知禅如大海教似百川凡在宥者无不受其波而沽其润。

　　夫为僧不乐习教参禅是犹欲科中而不事诗书也重外典不肯究性地是犹熟稗史而不精举业也科中不得依旧还作常人性地不明未免有泥犁之患学者不求妙悟一向谈心论性讲道说理如缝卵之来蝇腥膻之聚蚁秪图目前饱满畅快到底沉湎于车尘马足秽浊坌壤之间不能成其大也。

　　参禅人要无倚靠才有倚靠则较是非计得失之念存于胸中而正念不能胜之矣正念既微工夫如何得力日久月深反生疲厌退堕之想欲打彻此事不亦难乎学者欲了明此件大事无他秪要将着忙二字置在心目间时时逼拶刻刻追寻一有是字则因循慵惰之气散虚豁荡忘之志消日就月将无事不办也。

　　下手做工夫须从难克处克去难断处断去若起热燥相续心此系觉识种子烦动急下蒲团向清冷闲静处走上几回提起话头如大将临敌魔军自败也又如世间铄银炉韝火候未到汁水中铜铅之气若云雾奔驰火候既到渐见停止而色足矣将来营用施为无不快心称意学者锻炼身心亦复如是。

　　参禅若有见处务积功行以培之此事如火里精金愈铄愈光石中美玉愈磨愈莹若得少自足枉费前功纵有光莹之质决不能成美器而济急时。

　　学者重道德如重金玉远贪欲如远蝎蛇蝎蛇之害止是一身贪欲之苦千生百劫金玉之富称快暂时道德之美贻传永世。

　　参禅学道贵戒定慧甘清苦乐证修有担荷徒清苦无证修失之僻徒证修无担荷失之馁徒担荷无清苦证修失之躁数者备学斯见矣净戒为禅之基正定是禅之本妙慧乃禅之用三学全道在兹乎。

　　菩萨畏顺境不畏逆境逆境来时只消个忍字成就如许事业若是顺境坐在坦途一无所成今之学人往往向逆境中打不过者总是为生死心不切故也与菩萨尚隔霄壤即有超佛越祖之谈谁其信之。

　　有等谓禅乃大根器人才参得我辈不如老实念些佛看些经持些咒行些行倘三年五年十年二十年恒如是说如是行是心亦可参禅矣只恐因循苟且如无柁之舟洪波白浪临头看尔作么把捉。

　　加功损悟肿不益肥顿悟渐修日劫相倍若肯向者无漏业中下个种子岂但不失人身他生异世转得头来自然处处占些便宜。

　　参禅要尽偷心方有相应处有等名字学者明知此事是绝顶关头亦知自己未曾踏到只是把我慢架子高竖起不肯屈折于明眼人决择彼又乌知退者进之阶虚者实之本谦者益之源乎。

　　学者我病有四如自己行不去又劝人莫行此是借人遮己之我也自己身心不端正惯求学道人瑕玼此是障善隐恶之我也有等才闻明眼知识住世或便呈一偈上一书觌面问几句话其实自家黑漫漫底遂到处夸斤卖两此我在求名也有等根信尽好行履尽端但得一知半解便去闲静处躲着身不乐遇人此我在自足也呜呼称赞是白业谮毁是黑业成美为大人成恶为小人黑白美恶之际苦乐大小系焉不蹈此辙便是好手。

　　参禅要得个不自欺底肚肠行得一步方动那一步见得一着方走那一着倘一向虚空掷骰子又是掩耳偷铃。

　　学者不得一概仿效知识行径知识处世有顺逆之权若顺而效之有进有益逆而效之非堕则魔矣。

　　参禅若得见到履实当思报恩报恩一法秪宜潜牙伏爪修翼养鳞以俟风雷云雾若六种稍有未就唯是反诸己不可求诸人。

　　师勘弟子甚易弟子勘师甚难学者先要具双择法眼象季时代多有魔属混于禅教中破毁正法假如纵口谈禅随心说教若戒行有亏悉非祖佛真种子矣。

　　学者以为己之心为人何事不办以爱欲之心爱道何道不成世之愚人者甚多财色为最道之益人者亦盛见性为良学者先净其愚然后可以获益。

　　做工夫不得畏首畏尾思前算后若肯和身放下克期定日可以成功。

　　学者做工夫有死了活不得有活了死不得死而若活犹有用处活而不死全没交涉矣。

　　参禅要断命根命根却有三种断得前一种能明心见性断得后二种能坐脱立亡倘见性明心自可分身扬化徒立亡坐脱未免涂路之苦阴隔之昏三种俱断永证道果。

　　做工夫若有少得须要检点自己断得底是那几件习气心行与古德何若切忌卤莽造次大口频开取笑识者。

　　做工夫若有一知半解须在众中煆炼众中能成就行力增长识见销磨惰逸若一向耻居学地图自便自安久之徇情纵意不足观也。

　　参禅要断习气断得一分有一分受用断得十分有十分受用如不能断习气而求禅是犹适燕而南行蒸沙欲作饭其可得乎。

　　学者做工夫须行上正路莫缓莫急步步从实处踏去不歇不休自有到家时节若只向口角边言句上徒捷徒快纵然见得境缘到来十人有九个不能作主反失信起谤成魔外种。

　　参禅要深信有个悟门然者悟处唯当人自知有口向人说不得明眼人前藏不得有等做工夫蒲团未热忽尔被昏沉将妄想里着浑沌一下醒来便道见某菩萨某佛某光乃至种种境界以为得悟不知纯是妄识缘影若悟道必如是临济棒下得悟高亭隔江招手得悟湛堂闻邻人读出师表得悟又见个甚么来久而不返群邪易入矣。

　　参禅做工夫中有喜魔怒魔毁犯魔讪谤魔增胜魔卑劣魔偷安魔自足魔好谈说魔乃至悲泣歌舞水边林下山石崖前自由自得不乐见人种种不觉不知悉是魔着须是心如太虚空不令如上魔事插脚唯明明历历提起本参话头工夫自得力也。

　　有等参禅执于妄想顿歇清净本然了无一物名之曰悟又引六祖本来无一物之语以证之遂置心在无事甲里不起疑情不求进步如此何异落空外道无想天人殊不知清净无物乃教乘极则非拈花别传之旨复引祖师之言相证者是只知清净无物而不识本然本来也。

　　学者不得以教语便当宗乘须知者一大藏经只是要人还家路引六度万行乃途间资粮至若到家受用即三世诸佛亦难说出倘以教为宗是将鋀石作黄金也。

　　参禅悟门有三种信悟解悟证悟信解乃途路之乐证悟则到长安矣。

　　参禅乃无漏正因一念发心已胜多闻一息得定已超漏劫况复见到说到用到证到者乎然虽如是切不可未得言得未证言证譬如贫人妄号帝王自取诛戮之惨。

　　参禅人要个洁净器皿勿令杂毒入内若是打头不遇端正师把邪言邪语蕴在胸中纵逢真师执而未化反生疑不信佛亦难救矣。

　　参禅如行远路无论举步急缓只是不可间歇若一向畏途之远止而不行何日是到家日子。

　　学者居稠人广众之中务令息事勿令造事事息则智慧生烦恼灭事造则福缘消无明长无明长而人我竞持智慧生而道德弘着至于参随知识有缘则住无缘则去去而无怨住而有礼斯为古今仪范。

　　垂手为人或顺或逆皆为方便一扬一抑总属提携遇之者不以机心测度一概同观智种灵苗方获殊胜。

　　佛事

　　达磨初祖忌

　　航海而来只履而去饶他去白来明要且没丈夫气南梁不识已非作家北魏活埋着甚死急一花五叶平地风波传法救迷无本可据赚陷神光雪冷腰间断却手臂十月五日设忌斋三岁孩童信不及。

　　临济祖忌

　　六十痛棒拂蒿枝却似顽嚚却似痴末代儿孙冤苦甚一回拈起一回悲三玄三要照用料拣宾主权实三句四喝此是大师吃棒后平常调摄底药石兹值小厮儿瞥地之期用作供具亦不为分外呵呵。

　　大慧祖忌

　　拈香云老人此日忌辰和尚先期出队者瓣香拈亦得不拈亦得和尚先期出队老人此日忌辰者瓣香得亦拈不得亦拈爇向炉中且莫当面热瞒还须礼拜则是。

　　行者举火

　　有缘遇着无缘错过莫道出家未曾摸着鼻孔山僧将八人送你则个既是如许大众齐在因甚只用八人送他蓦撺火炬云看。

　　聚云老人秉炬

　　以火炬向上此是老人住世以火炬四方旋绕此是老人垂手以火炬向下此是老人圆寂既是住世垂手圆寂一众悉见悉知又何必者些络索喜得性命落在不肖儿孙手中只消以火一齐烧却且道如何是报恩一句良久云苍天苍天。

　　应九

　　一三如三二三如六三三如九此老人语一二如三二四如六三六如九不肖儿孙语儿孙语两句玄一句要老人语一句要两句玄兹当应九之辰权作供具拈香炉中喝一喝。

　　百期

　　师朗声云和尚答云作么作么者百期向甚么处去来答云甚么处去来恭贺清安万福答云也不消得拈香作礼。

　　入塔

　　两手擘碎虚空山龙水龙齐至昨日有人从峨眉来令朝却向五台去来亦任来去亦任去唯有儿孙最伶俐来去且置且道擘碎虚空何人补得还请先师证盟捧骨身入塔。

　　礼酆陵聚云老人舍利塔

　　山不常青水不常绿中有不变黄金骨显发聚云光昭是处铁壁儿郎亲拜扫不用哀号不用恸哭惟含一点不白冤通身有口难分诉老人慈悲伏惟圆鉴。

　　开山灼然师扫塔

　　一直如弦一清如水破衲单瓢终身行履遗下者些虫豸惹得为弟底尽力扶起作么生是扶起底道理好将悲愿度群生莫向深山枯寂里。

　　为开山设忌

　　六月望前一日特为开山设忌两堂云水齐瞻知恩报恩如是作么生是恩诛茆竖草凭谁力毕竟如何报电卷星驰秪自知。

　　聚云老人三周

　　一去十入甲子晴空白昼说鬼且喜今日重来撤下灵边牌纸大众还知么庆忠孝满。

　　礼聚云老人塔

　　去时不觉知何日今得旋来逾二年不是儿孙无面目秪缘水牯解辽天粗香薄献不堪供养咄。

　　　　　　又

　　别去多年宛同此日言犹在耳心岂忘之如今某甲归来一任老人指示良久目顾四方云为怜青松浑无树不羡禾分八亩田。

　　　　　　又

　　三脚驴子头戴角龟哥日午吞皓月无毛鹞子满空飞大虫咬着蟭螟脚。

　　巴台三目和尚塔

　　穿云透雾涉水登山北面礼师忝列同参埙篪迭奏和乐且然雁行分影鼻孔一般愿贤弟不忘聚云委托放光照于祖室阶前我两人务全师资道义且谩说兄难弟难作礼三拜露胆倾肝。

　　忠南陈五玉追严

　　拈香云此一瓣香天上不管地下不生西方隐迹东土无名高佛法僧之宝盖断业系苦之钩绳狼烟岂扰兵燹何惊云寿寿无量追远远超升悔过过已释报本本圆成今日爇向炉中特为陈老先生吕氏夫人作一往生公据听吾偈惜莪无计仰慈尊火里莲花遍界金欲觅椿萱何处是子规啼罢正三更。

　　为知库举火

　　知库宝光专持金刚为众不辍临去吉祥即今举火特为表扬良久撺下火炬南无大行普贤菩萨。

　　天谷居士追严

　　拈书云此瓣香在臣为忠在子为孝在兄为友在弟为恭在山僧为起死回生超凡越圣因甚如此奇特不见道闻性空时妙无比思修顿入不思议无缘慈力应群生明月影临千涧水天谷居士意循其本先达严慈不欲寻枝且超宗属一瓣心香爇向炉中普伸供养良久云一瓣心香特地来青烟缭绕五云台宗亲有幸齐欢悦脱化莲胎越圣阶。

　　吴道人迁化

　　珍重目前句切忌未生时草枯鹰眼疾月满兔儿肥吴道人惺惺着他时后日莫受人瞒撺下火炬。

　　聚云老人设忌

　　二十年前冤家路窄彻皮彻骨彻髓昔时聚云今朝庆忠宛同一日兹值僰蛮子放身舍命之期虽则粗拈一瓣检点将来也是泪出痛肠。

　　别峰上座举火

　　皆时老僧梦撑逆舟渡汝而来今日汝定时立刻辞老僧而去吾不负汝汝岂负吾诸仁者还识么撺下火炬。

　　附月崖为聚云老人设忌语

　　流水常存今古脉高山不断去来云青青岩桂花香远岁岁秋风雨露痕今日是聚云老和尚忌□法孙灯绍万里希遘拈香礼塔无物供养生平善笑聊以为敬且道笑个甚么。

　　像赞

　　达磨初祖(六)

　　神光之师般若徒得得支那妙有无千百年前不唧溜分明辜负一枝芦。

　　碧眼跣足络腮胡甘作摘芦江上客不是撞着断臂人几乎弄得没交涉咄现怪作么。

　　一航才来一苇即去来来去去为何事双龙眼底着瞒神光臂间失志阖国人追不更回千古万古空相忆。

　　不听般若师言以致九年枯坐闭口努睛蒲塌上何异当年一枝芦。

　　身首似孤峰须发如荒草赢得只芒鞋便是传家宝好好叶花满地倩谁扫。

　　水远山遥他邦异域道个不识摘芦过渡来处犹赊去时太卒二齿打落当门一只草鞋辜负。

　　应供达磨

　　亦无远恶亦无掩善一苇芦航分两岸天堂不赏地府不判磊磊落落闻庆赞江江星月可明处处香花正灿当阳写破是谁平山铁壁老汉。

　　绣达磨

　　者郎当汉子浪里踏芦何如实地平稳到处现丑张乖那堪图利合本千针万劄纵相宜顶门一下要惺惺。

　　观音大士(三)

　　童子合掌处韦驮捧杵间更有寿者相眼中听流泉且问观音大士又在何处聻。

　　有时海上有时纸上妙圆通身何须执相咄若将耳听终难会眼里闻声始得知。

　　杨枝净瓶磐陀石块头上有簪腰间有带珠轮手中得大自在。

　　童子拜观音

　　紫竹林南海岸叠膝跏趺月霄汉珍重童子儿应如是礼赞。

　　御制观音

　　大士观音四八妙相或在皇宫或居海上梵音潮音说法时打鼓弄琶齐和唱。

　　水月观音

　　水底月天上月手携瓶子足踏叶随流得妙随世妆我今稽首如是说。

　　应供弥勒

　　腹大口方弯眉跣足明州笑掣颠惯唱阳春曲天人多敬礼阎老无拘束三三两两在人间去者去兮住者住。

　　十八子戏古佛

　　者古锥老没正经惹得诸子戏弄无端撞着庆忠一齐收来听用尔大大小小还发欢喜心么。

　　古佛

　　头圆腹圆光圆六根四大尊严虽然佛无今古一见喜地欢天。

　　尊宿

　　尊宿居正位极曜面北朝会取南方无著眼看得高。

　　十王朝地藏

　　十王朝地藏地藏不知地藏临十王十王不晓十王若晓即同地藏地藏若知即同十王何以故不度众生不成佛端的输他者一筹。

　　梓潼帝君

　　菩萨应世或俗或真以何为验七曲文衡。

　　红黄菊

　　菊花不独占中央半是红兮半是黄知他原是隐君子喜随秋日在垣墙。

　　响石

　　众人之爱无足爱秤叟之爱爱可珍不琭不落非铁非金璞而不华实而有声岂共楚人之泣宁同赵氏之争镌作佛亦得不得亦珑玲乘时若也点首何愧予之赞称。

　　佛花纪

　　礼忏忏礼罪性空花纪纪花佛光映欲识圆通居士身问取壁上昙华信。

　　侍御田公像

　　须达长者给孤身到处林园作主人悉檀两世犹怀泽弘护一宗更永名青松未能方其操丹灶或可似其神无无大士今何在遗来影像自绳绳。

　　天宁居士影

　　天宁应世宾城渝城居常不变处乱何惊住无所住金刚为心寿逾古稀清素有恒和南敬赞允矣净名。

　　黄善人施茶

　　三轮隐处真甘露几番热恼得清凉未到已来谁无分木人戴草妙承当赵州老曾显扬一掬须从者里过半间茆屋憩歇场尊贵不妨随念吃樵耕渔牧频倾尝水府宫前南滨岸习习风生万类光。

　　元阳张道影

　　者汉适才遇在南楼又来纸上索字说是元阳恐非将谓张道不似鹤胎松质且行功进步还须蓦直去。

　　聚云老人影(三)

　　聚云里有个贼出入行藏难可测青天白日换人晴惯碎虚空为巢穴爱擎风爱拏月撞佛撞祖定打杀多少应捕觅形踪处处逢他捉不得(方禅德请)。

　　老冻齈川藞苴惯来葛藤里横身又去泥水中撒刺不贵石火电光之禅却取见地行履齐具目今眼底无一人半人思古则推尊大慧临济惹起冤家来聚头描得影子真个似(月崖请)。

　　者汉谁描画描画成懊恼笑骂诸方禅申明佛祖道江家田堡郑男村龙有龙睛虎有虎爪(衡山请)。

　　聚云祷雨多应

　　玄黄苍苍我师非雨风雷电我师违我师我师何所似何所似兮任所宜。

　　自赞

　　烧不然浸不湿劈不开抟不聚击则有声睹而无色搅搅人前卒不休是之谓庆忠铁壁(泰兴焦道成请)。

　　是真是假眼小胆大险崖上惯好推人即饶赞他有甚搭撒(陈文学请)。

　　者汉唤尔作佛未见许可唤尔作祖未肯承当说短道长三寸舌剑移南换北一生真狂惺惺中非惺惺商量里绝商量磊磊落落昂昂藏藏不在常州苏州便在山上水上脚头脚底没遮拦画骨画髓难画项咦(月崖熊居士请)。

　　光郎当白拈汉唤作临济儿孙浑身拖泥带水唤作大慧儿孙却又干暴暴地唤作释迦儿孙云门棒下难转毕竟如何问取峭崖居士(峭崖请)。

　　不饮酒不食肉不近五辛不远戒律纵纵横横毂毂辘辘诸方笑他不合时宜他则为之流涕痛哭嘘咦咄是何物元来元来直不藏曲(健衣钵请)。

　　顽冥无知混沌莫测鼻直眉横口南耳北供养者弗升天魂谮毁者岂落地魄说向人前不直钱郎郎当当六三百(亿书状请)。

　　浑浑噩噩倜倜傥傥笑里藏刀言中有响险崖上推人平白地捏谎但将鼻孔向儿孙唾骂人天无伎俩喝一喝(童真善禅人请)。

　　平地土堆无风波浪我元非我相岂是相五花六绿付丹青天上人间频景仰(桂禅人请)。

　　火里莲花流中波浪高高处出头深深里藏往觌面当然是谁庆忠铁壁和尚(朴素道人请)。

　　眼内有睛皮下有血一生惯风流为人要为彻而今更欲卖身去不作贵不作贱将来营运施为到也不辜本利(茎禅人请)。

　　身犹栗棘口似血盆叠膝一坐如意纵横袈裟灿烂人天眼说法从来不带唇咦你是何人(旨禅人请)。

　　一看破二错过做样打模是谁话堕阿呵呵见也么东方甲乙木南方丙丁火(白岩禅人请)。

　　连我亦假说甚么真形毕竟无何须问影一看破二话堕三脚驴子空里磨(灵禅人请)。

　　觌面亲承第二义画影图形岂居一落三落四偈赞颂试问那个是真实仔细检点将来连者话也不该说底(石砫马宣慰请)。

　　一几一榻一跏趺长缕腰绦气志粗挥尘欲谈谁荐得逢人不话赵州无(明禅人请)。

　　愿力弘深登山涉水承事聚云中兴大慧乱离里接人末运中任委但得禅名在世间一任信者信疑者疑誉者誉毁者毁(杲监院请)。

　　一生多生茶里饭里承事供养恭敬顶礼相将俯仰到驴年说甚虚空生耳(真禅人请)。

　　通身涂毒通身有响不鼓自鸣人间天上是甚么冬冬还要索我题个赞子(眉首座请)。

　　龟毛拂子长袈裟只依旧跏趺坐尽野狐涎眉日豁开师子吼明明底事举示人暂者暂兮久者久(惺禅人请)。

　　硬如绵软似铁通身胆没心血八面玲珑不雕不琢(本禅人请)。

　　描不成画不就将无同莫须有猴愁搂搜头狗走抖擞口(了禅人请)。

　　卞和抱璞凿石丧淳苍颉作字鬼神夜泣庆忠传影识我非真且道孰优孰劣明眼者试定当看(朗禅人请)。

　　行则同行立则同立觌面者谁当阳不识佛祖位中乐自圆从前不作闲游戏(行乐图松侍者请)。

　　三百六十骨节八万四千毛窍丹青一笔图成我侬真个好笑还识笑底道理么良久云不审不审(诚副寺请)。

　　咄哉老铁弄巧成拙卖尽风流虚空打橛妄谈般若不拘古例似者样阿师当受何等业报冷时各自冷热则大家热(妙德禅人请)。

　　者个褦襶生来古怪说话不沾唇牙论谈未有遮盖佛祖也似仇仇并无德能可爱咄(童行禅人请)。

　　巧弄白拈神出鬼没心行不臧老而益毒一向侥幸行险谁知赃私露出据款结案又作么生贼贼(三山首座请)。

　　描画不出赞叹不及听则无声睹而有色引起禅客来参惹得冤家路窄还见么你无拄杖子与你夺了拄杖子(衡首座请)。

　　世尊拈花作贼人心虚迦叶微笑奴见婢殷勤达磨面壁瞌睡非小临济德山不唧溜汉今日汝等将铁壁老僧画影图形堪作甚么边事速道速道(指禅人请)。

　　　　　　　　　　(普陀嗣法孙性统重刊)

　　庆忠铁壁机禅师语录卷之七终
嘉兴大藏经　庆忠铁壁机禅师语录


　　庆忠铁壁机禅师语录卷之八

　　嗣法门人幻敏重编

　　诗

　　破浪禅人求出世心切自万峰来见聚云欲觅源流住山聚云许以三年后浪将辞去赠师以诗曰邂逅锦江滨笑谈忘主宾铁牛山露角木马石鞭春吸尽曹源水揭开岭畔珍不因师唱和辜负采花人师因赋复之后三年自白下归得万峰付嘱。

一笑楼台虚隐几冰壶片片湛澄水兀兀佳音觌面来眉毛从前又剔起过誉劳君惠诗字我寓林圆空事志无浓无淡无疏亲都卢不打者鼓吹况君曾泛旃檀航此日登临喜辉光也知狮窟玲珑者始得倾心吐几行我师临众活卓卓动止语默浑圭角长将个事曾比拟比拟徒然难描邈相逢钓话且抛弃商确牢关休拟议纵使未犯接响机迟重一言千金直不信但看桃李枝一如珂玉一如脂节候到时春自在处处清馨妙绝奇嗟哉狐魔遍地横肖叶翳空谁邪正勿专羡此作戏场蓦奉深心严祖令南滨渔叟识重轻还期钩下引龙翊香车岂为延点额愿随汲浪出沧溟

　　游白鹿观赋赠成文学

多年方外雅悠哉何缘芸局喜徘徊不有青眼称留憩那堪毒鼓吼如雷如雷毒鼓处处通金鳞自不囿池中洙泗波边雄剑化曹源钵底寄真衷扁舟鼓枻游白鹿西河玉笋斑斑育从步跏趺属起予水响清丝风弄竹莫言调高无寡和归来且对明灯坐殷勤香袅唤烹茗觌面谈心相思播相思难写梦初分半是思君半恨君珍重灵台须委悉笔尖偏好破浮云太空无口曾筮告折胫杖下格物毒莲花蓦地火里开木人永唱还乡曲

　　感寓(三首)

有鸟名紫燕轻飘三十分宜春喜飞来倚户漫依人鷾鸸线南去气伏三冬身不知谁授受喃喃语师承暗嘲高冈凤胡为尚彩文明笑冲霄鹤胡为而不群为恋旧时巢故云远愁门因之人不厌到处可安生一窠五六子逐队乐随翎蜻蜓噇将半蛱蝶一无存肚尽空飞界呢　好儿孙

路走狐身独蓦直逢群鹿生起怯弱心因云洞里住得道遇至人善能兴转术展转归虎兕亦能伏群畜继而徒大象金毛为眷属称尊闻四野声名普遍着泥猪癞狗疑豺狼野干惧齐来讨记莂粉身碎骨事愿效犬马劳愿希蛤蜊福狮子背上骑到处乐一处清浊凭谁分但看及门弟不思水土恩反纵虚妄意智臣心岂甘约战要伊敌狮子吼声闻心肝脑髓碎群兽四下散一场大笑具

林满多罗树松柏独青青亦能傲霜雪亦能荫野村膏留仙鼎助子向佛炉焚西来隐身座东去黄檗门临济一株远龙树三昧尊露滴菩提种杪扫泡影云樾大叶还大桢深根益深偃盖一天蔚苓茯千载灵朝看龙蛇变暮闻风雨频窈窕巢月鹤幽清静夜琴嫩条株株秀老干处处贞勿剪仍勿伐时煦时作霖永贻为标致覆憩往来人

　　苦雨(十二首)

牛山云胜热一旦怯生寒日恒八九雨五六月长绵山花频泪堕野鸟慢喧传多时不见日凭栏叹树烟

莫厌水云苦且同云水舞口说水漫漫眼观云普普大笑怜黑月小参润白牯夜深不觉眠滴滴檐前雨

斋粮自何处带水拖泥擎应怜脂膏滥须知汗血淋草鞋生菌子衣里起塺尘未惜树生耳皇天雨泪淫

山寺宽且大世上好愁人泥融一月雨岚气几番云薪贵蛙产灶钱少米如珍仰头望日出低头烟雾生人生娑婆苦不似苦漓淋

为说山下热篮舆上此巅不但交扇阁且有雨风连游山无况地长云没晓天脚头顿生懒衣被苦承肩早晚那得辨一榻响余泉

世乱兼久雨六月正飞霜若为泻银汉一洗戈甲场寰中歌晃朗方外喜辉光睹天如有日泥水亦何妨

拍掌笑云开人人争晒　须臾树生愁顷刻筛白涨忙忙走衲子喘喘肩衣扛嗟哉汗臭衫何时得无恙

出门两脚湿坐地浑身寒堂前生茂草墀畔起波泉伞盖露菌似箬笠笊篱然安得祝融手火速一时干

鸣鸠犹寂寂鬣马太忙忙苔生因地润巢矮兆泉荒不买黄金贵惟虑青苗伤湿寝妨腰疾违制坐高床

不明因润生无漏显妙觉普雨润诸根谷罗遮皓月云阴世界海水与法流接若在途路人终是畏途滑

老干连云拔枯枝带露擎冷灶和烟煮清膏得火明鸟鸣水滴滴鸡栖夜沉沉斗雨应堂钵长期翌日晴

未裁喜雨赋先说祈晴联非滞田租薄恐滋檀那悭野鹤宽天地笼鸡啬饮餐胡为重时若旱潦灾亦然

　　祈晴(十二首)

方外非闲管真俗雅相连衣食缘助道檀波乃福田无求欢大有我少豫他全不参泥水学宁用曝干禅

千云及万语悟后妄情脱觉湛室生明晦久空络索椎洗古宿泥杖挑峰顶月一暴与十寒止止不须说

久雨若不晴农夫必高亢一则惧循环一则忧禾稂才喜白练横又见虚空障愿风吹开云控告青天上

黑戾实无知商羊不善舞旋来松幂烟恼我众心目我众算忘机人世那得尔日间七件事夜里万想思虽不怨苍苍暗点吞声泪

六月不见天五月不挥扇古来称希有黄金难买换我说为云何三农恐两欠平地草成林高山泥骨现所以祝时晴水荒亦是旱

我尝慨世谛翻手与覆手宁灌日中瓜无栽冒雨非梦里巫山云愁中采石酒回想大明天只因氛雾久

瓦鳞欲晒日竹羽喜摇光子鸟思母翼老鹳冀空翔且归云龙洞送还雨师乡祷尔三足乌早早出扶桑

水柔遭没溺火烈免凌欺暑热催稻早浸冷滞禾迟园蔬荒应拣松枝赘欲垂云霓如就望油沛不逾时

安得久阴霾未肯暂和曦料想年丰熟不歌云汉诗乍见太阳喜云遮转觉惊活却无明草滋长烂葛藤

明日又恐雨安得乐为霖瓜熟虽自落也须藉熏蒸隙驹久未过衲子实忘情钵盂几度湿岭畔一无行

虮虱生惯便蚊虻获藏身若不开慧眼争知惜寸阴为僧没锥地到处是其家饭吃万户米羹煮沿门瓜两脚苦泥滑一身乐晴霞滞我难行化徒教免吁嗟

喜雨从来事祈晴是罕音粪臭妨水大蚁搬证骤淋江豚且莫拜神彖复无心钟鼓声响朗一众笑欣欣

　　感赋(十八首)

入山不厌深入林不厌密深密山和林是我逍遥日

我见人心薄有始多无终何如松与柏恒任四时风

冤常生于亲憎每起于爱始信亲爱人是名大拟昧

乌鸦重腐鼠鹓鶵游冥冥清浊不同途庸庸却有评

随缘多快活任运实无忧东西南北中长御大白牛

毫厘天渊隔入梦劫石长红尘车马辈黑夜谩商量

临财亲也疏见得贵还贱不似犬猫儿依稀生留恋

鸾见凤恒喜蛆逢蝇必横同类宜同类泾渭自分明

莠曾乱佳苗朱被夺于紫翻手才作云覆手又成雨

青衿五六七童子一二三泪眼看离云腾腾去复还

名字缁衣者入室而操戈昔日侍者平今朝何更多

我欲公人志人实私我心心志同楚越利害而云云

虚空可消亡大千随他坏唯有臭肝肠荡荡称常在

野鸟弄奇音山花呈巧色我来观听问陶陶云自得

登山寻虎迹入水听龙吟任他真富贵不让我清贫

泥多佛还大浪起船亦高可笑痴痴子徒自逞愚豪

云失失何非云得得何是得失与是非不与老僧似

无事趺危石起眼看云舠垂钩世界海那怕浪头高

　　山居(十二首)

扫除闲枝叶烧尽烂葛藤高处高广种低处低深耕

人来问我道但指前头有快便路难逢下坡须急走

布衲五尺长布鞋三斤重穿来许多年不记何人供

我有快活身无人同快活有时观流水有时看山月

朱栗和毬拾黄柑待晚霜运用识时节迟早总馨香

烟淡竹边坐云间松下行悬岩欣撒手斫柏说无生

吠犬惊乡客鸣钟应比邻徐行时语笑不觉带闲云

白滚三钟淡孤灯一盏明为放浮云目因来漏壁星

草鞋高且阁锄钁僭居尊长行思坐坐坐久乐行行

腹里缘思尽眼中世界清踏翻葛藤路许到庆忠门

诸方只见地庆忠双行履远远望平山到来有乎尔

二时干声号昼夜六炷香从来师祖佛不是豁空王

　　偶言(二首)

鹤立松稍月鱼行水底天风光都占尽不费半文钱

枯树云充叶凋梅雪作花乡关何处是心定即为家

　　六言(十二首)

几岭苍松修竹数溪危石野泉分明正好乘兴怪杀丹青暗传

眼后眼前云水脚头脚底草山春温冬冷秋热早粥午斋夜眠

细行不在粗行明灯岂辞暗室蒲瓜苦世娑婆霜柿甜波罗蜜

一夜炉红普坐三时饭淡同餐休夸人间富贵胜过方外小年

识尽摩诃衍唱华空正遍觉知不是有心息念秪因无事缘思

庐清云来道友塌定月点明灯时然乐然言笑安老怀少心经

世乱杖履不乱人间斧钁非闲伐尽藤蔓根底住开太平岭巅

非我单前七尺不他椽下三条柔懦必然争橹英雄决定让桡

入门须看脚下问道云摘杨花蓦直新罗鹞子低头毛竖眼麻

风吹雨洒春夏霜凝雪冻秋冬明月堂前地白太阳岭上山红

着眼直须向上明头定要超方一掌三拳是弱默然良久非强

溪山乐我自在途路厌他行忙历日不知岁月四时园蔬成行

　　喜雨

茱萸堂上觅波涛点滴全无烈日高壁杖为龙时普澍呵呵拍掌动眉毫

　　苦雨

野鸟有情舒翼少山花无语点头多闲居没事频瞻望厌看溪云水一河

　　咏雪

疏椽亮壁复生光错落珠珍漏影床不缩杨岐嗟慢项炉中榾柮自然长

　　访隐

寻幽漫入野人家草径羊肠兴转赊一曲薇歌听不尽夕阳照处有林花

　　入山

世乱无容一衲栖优游信步入深蹊红尘不到青山上朝暮惟闻野鸟啼

　　住石峰

细雨斜风无一屋寒苔瘦石有余湲数呼明月曾为座独许青山似我闲

　　拳庵(春日古孝廉请师游酆陵县南诸景)

小小拳庵莨菪连蹉跎顽石不知年青云邀得春舟便一到林园别有天

　　石云庵

云石森森云室开石云结就巧磐台眼中自觉低城市不负频登有约来

　　狮子啸风(太平镇吉祥庵八景)

仰天伏地唤来风八面玲珑处处通不独辊毬兼倚带还将绿尾拂晴空

　　野人面壁

黑发白裈一足翘赤肩赤体岂辞劳心肠铁石无思算壁面回光不动摇

　　炉香永供

谁把天香一炷焚云烟缭绕在其心石炉结就无雕琢绝念存诚亘古今

　　佛卧吉祥

枕石眠云卧远峰庸庸不醒示慈容悟来曲肱皆三昧迷去英雄总梦中

　　狻猊戏舞

两个抟毬一个看曲身引势舞斑斑难描难画猊子子从此令人作话传

　　碃口猿啼

阴森碃木少人行野语高低闹早昏一听便知晴与雨闻来那作断肠声

　　三星拱案

眠弓之案伴三星伸手摩挲又若屏自古地灵人必杰终须前后隐高明

　　绕道幡幢

风舞心摇未动幡层层叠叠见人寰鸟啼花笑呈真景何必西方看楯栏

　　石宝挹胜堂

江来潮水岸来山玉印曹溪接地天试问就中谁是主赤心片片已多年

　　寄笑和尚

布袋当年学卖肥倒街卧巷醉吟诗儿孙只爱肚子美推祖敲宗韵不齐

　　五言律(十二首)

无惯舌头路尚余云水缘长连多树雨短榻一炉烟拳枕和衣后眼开破梦前山中人事少日出正堪眠

镇日林间步杳无车马踪龙蛇观水曲险巇看山重瓶泻酬庭柏云兴指涧松杜鹃归去好不识几人从

欲问牛山景登临几岫松树花开六月炉雪点三冬暑日光煦煦闲云影重重住持何所事晓暮一声钟

坐山止坐驰终日岂忘思豆甲鸤鸠折菽苗狡兔危懒园无菜掐勤笃有檀施槽厂弛诸务争消十二时

沩山火不吹一向乐寻枝宁使婆偷笋莫教巩射麋白云非我路黄叶岂伊师若是赤肩子胡为泣径岐

随缘过夏日任性领门徒食淡胸怀爽心安兴趣殊无为偏胜懒有识却输愚但看群居处方知道不孤

放下有何事依稀未肯离草荒令地瘦积广使人痴听响闻无断观河见不移岩悬频徙倚徒自说凄其

大步宽行地晴空白昼宜粪多茄子异土壮菜瓜奇龙女珠呈处屠儿刀掷时门门通是路鸟咏一联诗

谢却烟霞见何妨逗石顽浅红辞近萼苍翠看前山闹里神常定忙中意自闲经行宜饭后缓步任登攀

不将短句评肝胆向谁倾鸟咏忘机曲蝉吹不断笙隔垣须有耳对境贵无情话到掀翻处难为折脚铛

虚空襟腹大万象自同亭竹长山南翠松栽涧底青登高千个岭结夏两堂僧惺板敲昏梦频挑不夜灯

语笑只频频蹉跎散诞身水光生倒树山日影长人今古谁为主去来孰作宾一观如幻世界海漫垂纶

　　折糸崖

闻说折崖好登临烟雾轻野蔬随莨长曲径傍峦行树响风传籁山光日引明我来称快赏回首笑颜生

　　闲韵寄峭崖

独坐虚窗下吟松户暂开微云呈汉剑细柳拂晴埃看竹唯心显窥园妙行恢鹤鸣怀子和无语快敲推

　　与念武周先生

金城三越月邂逅喜芝眉未遂谈心处先观挥尘时词源无限润道誉有余思欲拟云山约因风想扇诗

　　复爵台养元谭公

邂逅锦江台水云实快哉巴山思半壁佛国意全培斗印从新篆海门依旧开宾鸿如有约策杖为君来

　　七言律(十二首)

无心整理破沙盆策杖平山近李村烂嚼虚空消岁月勤眠熟觉老乾坤水云济济芒鞋路龙象腾腾蹴蹋门涧有游鳞林有鸟知他若个是鹓鲲

买得青山啖苦芹也无懊恼也无欣孤灯独坐明窗月两眼双开野水云衲破不妨缝杲旭心空未许塞闲文是中有路堪行拙珍重吾侪莫厌纷

祖规佛制坐长连叠膝磨臀总亦然少室九年成钝置雪山六载是枯禅猢狲未伏偷霜果水牯无调触冻牷云冷晴空风冷鼻梅稍香信为谁传

赵州昔日谩云无可是当门牙齿疏唤作恶龙来洞窟又为猛虎下山嵎师姑意密觑心行婆子笋偷欺老孤佩得护身符一道谁将贴上祖灯图

诉声野鸟为谁啼好向枝头示悟迷接笕引泉归皓月烧铛煮茗折枯藜迟他世上何年脱早我山中数日栖翠竹黄花皆伴侣悠悠林下几人齐

鹬蚌持来是几年钩竿倦晚且归巅苔藓化石鳞鱼跃竹菉摇风鹓鸟还若练烟轻严岭畔如龙树老植庵前山中有兴山中适山外人忙未可谈

柴方水便二年春没底篮儿盛藻苹肠断愁猿声自远眼欢喜雀日相亲鹿呦菜嫩惊慵懒猪野谷黄醒惰昏执事一般分两序接连香火岂无邻

但得幽栖身自安松声草色未为单利名久谢黄昏夜富贵长饶白滚泉村鸟提壶呼有酒林禽脱裤说无寒山山有路堪行乐多少行人被脚瞒

徜徉林下路迢迢竹径松门信步超车马弗临空白昼传灯喜读照清宵饥仓塞饱三餐满残梦幻回一枕高除却现成公案外了无别法可逍遥

大雄山下大雄佛平地高山总不他一日太空垂宝盖百祥诸水涌莲河芒鞋箬笠参学者铁甲金盔信檀那倒挂魔王三昧印尊天普眼是韦驮

疏林拾叶为啼儿泥水奚沾路径岐参饱无求海上果依山唯啮树头梨而安随寓闲如背不殆周行妙若眉非是柴生烟满灶恐遮山色拆瓜篱

丈室伽蓝是泡花钵囊到处可为家打开醒眼常看竹笑破浮生只种瓜平地惟余庭柏树高冈不见葛藤麻更喜枇杷临晚翠一声长啸水云遐

　　午日同本师居菊隐

喜随函丈入云冈坐卧闲庐草自芳未逐舟龙竞野岸且牵艾虎伏天阊争归小犊疑途短　跳苍蛙羡稼长风递荷香临我袂忘机无处不端阳

　　观农

炎天日午动凉思报道堤边柳树奇为觅清飘穿曲径因观晻稼坐长茈田餐吃罢愚禅悦野韵闻来笑鼓吹赢得余闲随世况逢人莫向说题诗

　　次孺白文公韵

自从得踏乡关步长揖相将谢旅亭下足但能过佛祖逢人争肯说迷醒涪山既绕环苏带萍水犹惭对月经我到林园无个事殷勤唯待出蓝青

　　次蝶庵陈公韵

为怀摩诘喜重光短杖随身作戏场借坐赢他腰带玉陪行悟我木樨香拨尘挥剑无留佛破梦开形复忌庄但把缘思都放下大通循本共榆桑

　　次何半偈广文韵

持身早已过南斗动步那堪倚北辰被锁摩尼犹有价出群狗子妙无珍圆明固守真还俗窠窟掀翻旧亦新方外多年寻大隐频频喜见者般人

　　东社莲池(六首)

八方为角石为台觅得灵根作圣胎奇种无分红白类真修不别智愚来谢公心杂还同化陶令醉多有异裁此社非偕庐阜社一花开发众花开

城东菡萏满池塘绿芰青荷映晚凉雨打叶圆珠点活心空茎直藕丝长芳姿岂为濂溪爱绰约非因蝴蝶香好向高贤君子道南滨莲社月生光

团团镜涌碧波云出水为钱夏日欣藕孔里丝方圣裔莲花灼发况经文清操弗比闲芳翠洁性原同旧见闻笔把湖州惭解弄为君略略写幽芬

丰神窈窕露清香周爱何如佛爱长花为无尘颜漫出荷知有热盖先张或从虎涧来三笑又向龙宫比六郎本分风流真不染淤泥浊水共和光

无风叶动有鱼行挨落清香送夕阴激溅碧波翡翠浴踏翻珠雨鹭鸶侵一房君子坚真味七窍比干尽节心竖草浯江频作钓锦鳞未许囿池深

乐邦涌出号芙蕖别却西天谥水芝周子爱伊为己友远公结社作人师桂棠岸上长相契桃柳堤边乍可宜我说俚言无个事将来砖引候清词

　　署内观鱼

众维鱼矣育同然署内塘方经济圆去岁观花薰愠解今年临水喜欢连石台可比磻溪钓壖穴非因严子筌方外何缘逢吏隐一池秋沼耀清渊

　　寿郡侯刘公兼颂德政

一路福星映满城巴山锦水遂苍生刑清麦长两岐穗政简民谣五裤声野鹤雅随庚耀度孤云偏向庆辉呈廉歌父老环遮道不放儿童竹马迎

　　赠夔门程镇台

百战曾经喜太平关夔锁钥幸来旌几般韬略营耕牧数万铠戈卫子氓地转锦江维大树天开赤甲启长城萍踪野外齐沾被况复盐车一顾荣

　　复学正田公韵

幻住城东出郭山江舟几度去来还培连为羡濂溪过植柳应恩陶令闲白眼无尘松隐树青晴有幸水成湾方外多年寻知己不见人云远世鬟

　　答相国吕公次破山禅师韵

　　山曰老僧行径惹人疑不作将三就四时春风也随桃李转难兄难弟吐花诗。

　　公曰入海穿山自不疑却因一语未投时而今始信獦獠子反笑黄梅壁上诗。

师曰一说无疑一有疑请君切莫看今时西来祖意成何意洗耳溪头不赋诗

　　署内观石池莲(三首)

不住污池住上台乔迁石座喜芳开根苗奇异无伦比本色清香君子哉

茎种天然别清高不染姿叶团光耀镜花绽紫红芝广德佛陀座长才君子诗得临公署苑犹更色香奇

两谛名葩上苑栽喜随清润占高台苦心未见城东放鲜色先从茂叔开锦水龙鱼挨不着蜀山花卉入无胎蒂根果实馨香美莫是灵峰记莂来

　　附月崖别诗(并序)

　　癸未初夏舟次云根今小春矣荷本师和尚禅宗心印期绍祖灯如大慧之视懒庵需特予愧非其人耳感今思昔恍与梦会归去来兮赋此志别。

梦向云根山下游此回真个探山幽有花如遇优昙放无水不为甘露流寺峻炎暾凝雪子峰孤白鹭跨泥牛三拳一掌堪言报法乳恩深似敌仇

　　　　　　附记

　　月崖熊公钦命出京时忽梦僧捧大慧语录相送继而登山见趺坐定僧头上出五色彩云致敬已入大殿礼地藏菩萨时供灯朗耀壁间挂有蒲团觉而异之因闻扬州有行僧通宿命公往问日某久慕禅宗未审契合何处僧云此去西蜀有人等你公入川至忠州云根驿一闻聚云吹万大师特登山礼塔次到平都地藏寺遇师乃蒙印可从派以灯绍名之付行脚蒲团一员故有感今思昔恍与梦会云。

　　　　　　附江西丰城月崖熊公佛花纪序

　　公为工部主事缘营房诖误逮及圆扉于崇祯庚辰二月初二日董江西布政朱之臣兵部尚书传宗龙等就观音堂礼忏悔过至九月十九日忽睹壁间花影应现如昙如莲玉毫光辉映满室内一众咸惊叹未曾有光难以绘花则可摹因笔为昙花图井研陈相公一见信悦携入馆阁传诸公览已闻达　圣聪上颁大赦敕首辅范公亲诣法司释官民殊死以下数百入罪各减等出狱刘墨仙居士闻赞叹作昙花歌有咎繇高呼呼不闻各将净愿礼迦文之句诸公咸有颂述月崖颂云心花开向无根树非色非空优钵昙八识田阴培既厚六时香雨润殊酣光窥户外云生谷影入屏间月映潭为现真如一弹指悟来顿转法华参。

　　　　　　　　　　(普陀嗣法孙性统重刊)

　　庆忠铁壁机禅师语录卷之八终
嘉兴大藏经　庆忠铁壁机禅师语录


　　庆忠铁壁机禅师语录卷之九

　　嗣法门人幻敏重编

　　颂

　　爆竹(四首)

阿谁劈破阿谁结麻劄纸成难分说消息全借祝融手掴得须弥遍地血

侠气已随一处灰聊通线道欲归来节候到时留不住烟云堆里震声雷

竹爆年年称时新作家施设敞门庭应思多少游戏客几个有耳能知音

麻纸硝黄一样同几度求声声未踪不得是声真落处秪因声在硝黄中

　　悟眉问眉半峰柳溪四居士以春雪月灯日夜怀四韵并禅梦集序迎眉山我胤首座师感其为法之诚美以二颂。

峰半柳溪问悟眉三三两两学无为玄黄八彩犹成象我胤还须下一椎

春雪月灯日夜怀推敲音韵显灵台相逢欲话浮云梦一见从教笑脸开

　　竹书记问末后句是有是无师云曾问谁来曰问石屏和尚师曰如何答汝曰他说无有师曰那酒囊肉袋晓得个甚么曰和尚又作么生师颂曰。

末后句问无有酒囊肉袋臭皮口旋来举似欲予言腊月梅花开九九

　　几云百颂

一个衲僧没处安也曾江北又江南持钵沿门无我厌厌我疑是渡人船

记得来时杨柳青而今又过小阳春好与东风寄个信不知他是何乡人

十字街前识个字元来点画甚分明仰头又见天边雁书破晴空没处寻

一番水过一番沙十度同渠九度差蓦直相逢忘问姓知他消息在谁家

放下云头说与伊寒水热铁胜相知有时闹市街前过眼听如聋耳若眉

穿衣吃饭劳身口冷暖咸酸识几人一点无私频灿烂四方何处不升平

纺绵织布听车机机声轧轧车声奇迫迫忙忙穷活计不知工巧是谁持

穿着衲衣身自安斤两犹重青州衫不独万法云归一兼之御热又遮寒

一座茆庐六处窗门开五叶见华王十二时中无别事烹茶扫地爇炉香

十年已前书云几十年已后住几云儿云云几谁书住不是熊生是铁僧(月崖曾书云几二字于石宝壁间师树庵于此名几云)

宝善施我四棱床窄似虚空宽似几倦来那得伸脚眠曲着拳儿当枕子

几云庵内空空如悬座明灯照大觉老僧终日坐几云几云何似老僧大

一画三爻干屎橛十方卍字破沙盆老僧没甚闲家具唯将个事睦比邻

生前一首绝妙词直至于今无人和任是李白杜少陵推敲也把仄平错

古往今来四句偈虚空大地一联诗平常无事才吟咏音声遍彻五须弥

看时容易做时难等闲不许乱猜瞒月似弯弓星打弹地作琵琶路作弦

木鱼平生只解喝鼍鼓生平只解槌不是灵山曾付嘱肯将宗旨大施为

箫笛箜篌闲曲调琵琶铙钹漫沉吟一句无声千古韵高山流水快知音

世局从来无了期闲观人事慢嗟吁暮云催出归林鸟谁不还家觅宿时

十个指头八个丫展转凡来数不差未了目前端的旨徒劳入海算殑沙

呵呵赵老谩云无树上生姜失却驴走尽天涯并海角槌胸拍掌恨当初

六十痛棒太无情惹得儿孙苦效颦几云不辜闲岁月和光混俗漫同尘

跂死禅和似粟麻几个行人得到家草鞋费尽犹还可辜负王老破袈裟

唧唧啾啾无易有啾啾唧唧短和长本利不审归何处逢着经纪问牙行

鸡鸣犬吠四更余残梦初回识故庐有口谩云无说处曲身倚枕合双眸

敲锣击鼓真消息礼诵焚香假至诚我若与君倾肝胆君必谓我非腹心

远望青山白了头年来不审为何愁有时一点晴光漏浑身湿尽水长流

地炉有火逐时红那得霙花到此中勿谓籓篱生间别还期千里畅同风

爱日当空照九霄四方云雾绝纤毫千零百缀林间衲袒裼搔胸快寂寥

就市老鱼太多生其中谁是赤稍鳞丝纶抛尽波无尽得意归来不计程

锯义木义甚分明与师平出有准绳功成不担徐六板济川利涉渡浮沉

人能弘道道弘人道用人弘道始亲狗子猫儿称独步黄头碧眼在途程

问我生涯别有天寻踪径过小街前客来未晓升三级门外还须宿草庵

栖迟茆屋远桃园水自曹溪绕舍前曾把传灯闲读诵卢能侵我一经坛

我屋长与市屋同市屋同我我还别市屋开门待月明我屋门开见明月

三间茆屋从来住一带河山亘古闲好与诸方频举似说向人前不直钱

会么会么会也么兔儿不在旧时窝滞壳迷封言外荐低头鹞子过新罗

悬岩撒手奇男子干木随身上大人平生伎俩闲游戏一回艰险一回新

骨底骨董乱生涯倒岳倾湫是作家烈烈轰轰明大用晴空白日较些些

石宝形成象洛书曹溪北而倚前湖发光海印辉山玉水底连天一画图

散步观山山不同寰中没事太阳红黄花有意开真相翠竹无心弄景风

梯悬木榻缘空上米自何人得得来江际层楼突兀显好将寓此作渔台

东涧种花坡种柳养民如树政如春老僧不是轻欣羡都来唤作古观音

忽来索我祝年芝但指庭前柏树子更喜话说未生时无量光风同千里

吞而复吐水烟浮几笑时人啖未休肯把筒竿轻一掷通身遍体出常流

笑破乾坤物我无等闲那许论精粗魔宫虎穴齐超脱谁个男儿不丈夫

蒙蒙暮雨散空飞紫燕频吞又落泥可叹浮生何大速出生即是没生时

小小茆庵架步宽虚空界地总包含凝云终日随心净坐卧经行得自然

跛脚阿师胆气蛮欲将一棒打瞿昙从来说得行不得结下空头无尽冤

达磨错折江边芦打落当门两个齿掉转面皮走旧乡刚刚救得半双履

普化摇铃贪直裰呵呵布袋乞文钱鼻孔由来相仿佛一个颠狂一个憨

九九园林与冬连衲衣不耐朔风寒枯枝然尽风无尽雪里梅花带笑看

寒风细雨送霙花室内炉红一点霞水冷齐腰还彻骨令人千载忆作家

饡饭罚时千古恨布单卖却一生寒克宾出院缘法战跂死疏山被笑瞒

带水拖泥临济喝丝来线去雪峰毬现成公案无人识山自高兮水自流

打破镜来事事明千年桃核旧时仁老僧只在人间世不语人间惹利名

隔垣忽见一枝斜展转由来叹不差破浪荻芦如兔角随风杨柳似河沙

斗室萧萧接四邻客来白水当清茗为僧何必拘山谷闹市安居也不尘

淡荡湖光满钓矶优游到处展纶丝是中理乱无容问一曲渔歌乐岁时

从来师胜贵资强师胜资强启马黄两掌三拳全不让师资千古派流芳

华鳞弄藻龟巢莲游戏元来不计年潜缩有无无不有一轮明月照孤圆

明灯一座一炉香了了随看经几行但得胸中无挂碍遮睛按豆有何妨

生来伎俩百无能破衲单瓢散淡身硬着脊梁刚似铁虚空烂坏骨犹存

出见阿谁入甚么阿谁攒眉甚么哭甚么开口问阿谁阿谁为汝分直曲

远望吾庐共市廛近临始识几云庵客来无物堪承接小小卷山代素筵

拨尽炉灰然尽枝疏星淡月乐无依不知身在寂寥里镇夜长吟白雪诗

灯笼露柱走扬州不计途程到便休三个木童骑竹马一双花鸟趁毛毬

说偈惟防放逸魔题诗又恐乱禅那年来不调闲声韵引满豪吟奈若何

青山欲学老僧闲我见霜雪老青山我若闲时有衲补青山无衲动愁缘

有人来问山中景山景谁堪举似人皓皓明明一轮月疏疏淡淡几点星

口皮两片眼一双谈笑古今多少忙倦来且将醒眼合惟留臭口说诸方

枝头哑哑有鸦啼好向林边啖野梨山外或时舒羽翼莫衔腐鼠过前溪

泥钟石磬透云霄口鼓打来和得高时禽好鸟弥陀佛西方极乐路非遥

禽中有鸟系籓笼子夜啼时醒聩聋圆悟当时参祖演一声鸣晓唱宗风

出门忽见枝头斜疑是黄鹂上树花忙赶山童收熟柿恐惊猿抱引鸱鸦

孤灯坐我棂窗下一炷更香一卷经惭愧前人和月了漫将遮眼惺昏沉

沿门托钵喜桥平衲重村深脚苦行淡饭黄齑消白日皇天不负苦辛人

为僧蜂子不须监山中野味许多般无端留下劫夺种是谁辛苦是谁甜

太阳一出冷山温衲补朝阳胜远亲珍重禅人休死坐山前山后也行行

两堂冷气如何遣六祖元是卖柴流普请之时肩一束学人莫以梆为仇

雀噪鸦鸣也不妨吉凶祸福总相忘中途花草经涂炭幽谷芝兰永带香

迎宾待客不多难陪坐陪行时接谈若问山中何所有但指门前竹数竿

僧行见人须有礼出言吐语要惊人彬彬文质期君子莫学寻常救火丁

鹁鸠树上谷谷孤问看诸人听也无不是因风来唤雨亦非寓意在麻畬

饥来便餐渴便饮闲时打坐倦打眠生平颇也知惭愧不将无事住深山

习懒难将短句裁庭前柏子对黄梅倦来才把双眸合为爱溪山又放开

愧我无锥不厌贫眼中只见野水云钵盂一日三度饱两脚长鼾卧布衾

杉梓椿松桧柏树崖岩峦岳岛峰山四山出出围屏障六木森森列楯栏

子夜钟鸣未较多紧三慢三闻也么忘机野鸟闲来往太平不唱凯谣歌

阳春三月一旬初游子山中乐画图几处鹂莺啼不尽树花开灿满林眸

蝼蚁忙忙上树枝一般才去一般回红尘车马多如族何日是他歇了时

游蜂只晓趁时光逐日采花逐日忙多少甜兮多少苦不知仁义胜刚强

鼓吹蛙虾颇有功笛箫音响暮朝钟无限残经乘月了进步还须唱祖风

小鸟林边也乐然无拘无束任循还天生有我必吾用何事区区苦岁寒

蠹鱼何不住深波纸上却来造作窠食尽世间多少字不知义理是如何

带却草茆便下锄低高那许论工夫随丰随俭随时用免向期中较有无

春秋两季总相宜甜苦都卢不问之塞得饥仓无别事衲僧何用细思惟

看地种时不惮劳麦麰大小别肥硗磨盘莫厌频频转演祖当年曾屈腰

甚么下地甚么生节候到时妙味新为向司园行者道黄瓜茄子要殷勤

无工拭涕芋还培根干何妨亦味哉牛粪火红煨已熟宵中贤相未曾来

　　咏松(十二)

云稍露滴许多天挺特身中抱晚丹榛底茯苓能寿世青青傲岁度弥年

窈窕春风是幼时冲开碧落上天梯高坚前后身充满之气浩然不可思

终日群居十八公森森独喜大夫松高操标起为矜式门庭丕显有清风

亭内长邀白眼人经行坐卧日欣欣素筵漫食云门饼公案徐看万老评

食费唯荣数树花黄金不换此峰丫若逢车马红尘客笑指浮云散日斜

老干孤高势若龙新条冉冉更髼松目前岭上恒增秀他日门中用不穷

郑重斧斤勿枉伤吟风笑露过秋霜时禽好鸟频来往萃拔超群看自强

光收余屑明幽室柴取枯毛引润薪养就十方间衲子他年为汝续传灯

杂树山间四季青和光元不碍同林金居锯解一边板镂茂铭盘日日新

会友以交友辅仁虚中君子可为邻久要不改平生德同气枝连斗雪霙

出世须凭入世材寒风烟雨几经摧坚贞节操非枯朽好作乘槎归去来

用处堂堂不可当琴鸣鹤放曲还乡浑身青秀材高大佛祖人天作栋梁

　　咏竹(十二)

龙须凤尾节清高外直中虚君子曹一夜霜凌水不住来朝红日看冲霄

摇风撼雨叶重重入世无妨烟淡笼一笔长虹开战后已知及第悟心空

不向庭栽栖鸟圣高冈只见凤皇台长安李白今何在一笑题诗瑞九垓

筇杖为桥登广莫竹篦行令策禅人是凡是圣谁无分一遍看来一遍清

赤缘胸中无限字琅玕阶下许多纹应怜山外林荆棘不见此君引凤鸣

渭川取友名三益梁地留君叟拂云松子从伊谈个字梅花爱尔直无心

三门有尔归王子一日无君俗子瞻犹记儿时欣破衲清高林下几回看

节节立身干碧落行行个字写层云长冈一目较些子绿绿青青茂满林

几回看破湘江梦一旦修开龙井云玉笋斑斑乘野兴青天白日笑欣欣

晚节渐高未可量虚中直质绿衣郎七贤亭里思齐处何限清风远近飏

箨干及地珂鸣玉笋嫩朝天笔写云巧手丹青图不就留来林下伴山僧

长竿扶过断桥杖短节揉行芒草鞋踏遍晴空撑落月时人未许乱疑猜

　　咏梅(十二)

雪里梅梢笑破颜后年开放胜前年百花一任争芳野大抵让他作魁先

结解丁香香放兰枝枝干干傲风烟冰寒彻骨舍先退爱日轩南不倦看

忽然得见笑嗄嗄野杏山桃靡可佳裕后光前咸仗赖行人休指是梅花

日照露眉泪点点霜凝香口笑嘻嘻无限热肠齐冷却谁能不起故园思

爱尔生平气志高不惊冷眼看萧条一番彻骨一番健冻里新新兴趣陶

万绿丛中不占强喜随青蔬在垣墙芳馨一播传今古节候到时气味香

门墙问尔孰芳妍几点枝头带笑看我若为师伊弟子嘉声千古播人寰

生来佩就琼阶玉妆点何须美少年雪骨水肌轻薄少王侯公子也尊先

芝兰室里称同气茗水杯中宜弟兄福在一人恩一屋谁家不爱子孙荣

雪山明放阳春信少室暗传佛祖机数点文殊藏不住一椎白下老牟尼

烟云堆里善藏身宿雨栖风无近名不独果馨初夏月兼之花发旧年春

琼英自尔开斗雪多少幽芬待润苏翠竹黄花形晚节林园前后不为孤

　　咏柏(十二)

虚空落地伊成佛一语庭前无妄开匪但三冬烧不尽兼为境致接方来

为报园林柏子哥十年养重不为过香焚我室狐涎少树广他山野火多

几树梨花栖白鹤一株秋菊唱黄鹂问来为指屏冈柏只恐诸人说是欺

不将境示其来久门外从教续品题干老何妨荆棘傍根深那怕猛风吹

矮矮高高前后树几株秀茂几枯稀蝼蚁不往因膏洁蝉蜕曾栖为露奇

山满唯看荣禄公不知何代受华封而今归隐庆忠岳名遂功成养卧龙

不在殷人社里居却来石室礼牟尼但闻斤斧伤尘路未见云山老太虚

枝枝叶叶末为香曾向炉中供法王缭绕轻烟开玄要气分断续显宗纲

莲姜无日不依托鹦鹉有时来啖新培就明珠如琥珀横身露出亮晶晶

山禽巢屋未为碍野草藤穿岂作难总是根深枝叶大任他庶类作家园

气格由来迥绝奇青青冉冉出群枝遐龄不为雪霜老蓊郁长荣散四时

从来柏树树中伯三友唯推梅竹松知己赵州须把臂孤高强健振宗风

　　　　　　　　　　(普陀嗣法孙性统重刊)

　　庆忠铁壁机禅师语录卷之九终
嘉兴大藏经　庆忠铁壁机禅师语录


　　庆忠铁壁机禅师语录卷之十

　　嗣法门人幻敏重编

　　偈

　　锡杖寝蜗偈

聚云有寝堂方丈在其后前有法堂殿厨库三门构侍寮及僧寮掖左仍掖右况彼寝堂中仰盖肖天花虽有轩窗巧灼然非缝罅下则板为地请益数数处碧眼是证盟金锡笔立直倏见蜗牛儿一鼾环锡巅回思彼来处盲龟值木难纵是如虫御生我奇特想蠢蠢似知择进不忘直养不以涎濡足不羡粘壁枯以智还依智机忘妙有无当其未依锡是锡非复蜗及其蜗既依是蜗亦是锡角上战场灰绰绰权与实稽渠过去因痴顽并贪睡何愿逢是缘应脱多生累诸天闻般若称赞及供养法界性由心地狱白莲香佛临瞋女化生出饿鬼饱老人倚龙湖霹雳无处讨感应恒河沙善止定知吉世上捞捷子胡为不如是

　　僧立钉关铸佛

如来满月净妙身非是金银及铜铁铜铁金银净妙成还能成口为君说一个钉子一孔眼一一眼空一界月见者闻者随喜者光明相好齐皎洁咦

　　僧募馒首饭众

施者受者募化者三家对面无所求观音大士买糊饼放下原来是馒头

　　笔

中虚外直身六寸白发乌巾妙有神彻古通今谁不赖一回墨浪一回新

　　心

分明是有又无形不似白兮不似青无所不住无所住那许区区定姓名

　　寄兴龙洞上座

直直承当莫用疑疑生仍着下风衣龙兴有兴堪行雨只在云端一聚时

　　寄骆居士

维摩昔为众生病居士今病为谁人个里若通些子意何须更下顶门针

　　示印真湛渊二禅人行脚

喝来棒去徒劳力石火电光亦枉然说与真渊参学者前途莫被口头瞒

　　建聚云塔毕匠石索偈

眼中有绝奇足底没阶级良工自不功毕竟承谁力咦迥出毗卢天外观果然是座无巴鼻

竖十八横三六十八三六是何物也曾儿童惯聚沙也曾稍长瞻纸轴于今瓦石有光辉羡尔工师知面目

　　示念佛会

未念弥陀心已恼才闻开口释迦瞋何如共进平山步水鸟溪声演圣名

　　示施茶僧

木人头上草初藓一个金钩挂两边未到已来齐尔尔谁能踏破赵州关

　　忠南吴夫人专使供上堂引幡示偈

不是风幡不是心明明识量越卢能昔日法真相国母今朝再见出田门

　　示夷陵杨善人

脚头脚底深步浅步回避不来书写不出到处青山引白云夷陵卖好三梭布

　　示陈善人

日日是好日时时是好时开眼无空阙举步不曾移识得大吉利便是得便宜

　　示朱厨点

厨前灶后有沩山文喜竹篦要尊严珍□百味都不采到底还他只一盘

　　示徐际明

急水滩头快打毬等闲眨眼人常流分明只在江波上夜深乘月下渔钩

　　示我空

研得墨来忘了纸提笔书写不成文胸中本无元字脚教我如何举似人

　　示现南戒子

如是为戒随意自在如是为衣无欠无余非持非犯问汝阇黎

　　示微密禅人于关中卖布幔供众

布幔从来不受缦施根施识又施尘关寒彻骨谁回互脱体无依自可人

　　示镜庵

镜中花眼底萼萝庵一梦无言说枕子落地笑呵呵翻身又是西江月圆鉴明还绰约打破镜来谁缚脱

　　示灯觉

空生大觉为世之灯灯能显觉觉则灯明灯觉极圆生即无生无生为戒定慧自成超出生死七纵八横

　　俗兄双眉求偈

眼耳鼻舌共一身同堂异户各存存有缘不是予朋友无用双眉却弟兄

　　示少峨书记

笔尖图岫图岛嶂叠岑峦不老万象中间独露何妨八而之绕

　　示得之禅人

得之无喜失无忧打破疑关没两头石女解拈无孔笛一声吹彻楚天秋

　　赠规勤旧(二)

昔日同师今共居人情恰好又相宜从来离乱悲尘路山里藤萝自出奇

老来矍铄度余年渴饮饥餐困即眠大用堂堂名相绝不施语句不施拳

　　示照明行者

高高山顶一束柴手攀肩荷任徘徊灰飞烟灭休云冷还许开炉待雪来

　　示祗园禅人

大事因缘路已正在在处处明功行时节到来理自彰领众匡徒弘祖印

　　示若木禅人

化缘才罢又知宾驴事不临马事临有口分明无说处缗蛮黄鸟是梭莺

　　示龙墨禅人

漆桶不快浑身鸟看是龙象嘴卢都一得水时增意气兴波作浪也之乎

　　示维监院初度

不说无生不有生四维上下绝疏亲水源木本齐超脱只在当人一念真

　　示云石维那

白云影里怪石却也顶天立地法筵龙象当观一椎打得端的

　　示可中居士

无声无臭立真机可中石火电光迟十圣三贤齐掩耳冬瓜瓠子解吟诗

　　寄别峰上座

别却诗书挂却冠芒鞋箬笠入深山多年不见通消息几令吾侪忆懒庵

　　复盛山禅人

三月风和浪汲深赤稍犹自隐沧溟滔天雷电倾湫岳眨眼迟来亿万程

　　复云岩法侄

吾弟目多无只眼通身烧却犹行险云岩报我快承当珍重十方流派远

　　示拄杖禅人

朾朾柺柺在深林信手斫来伴老僧不独扶桥归皓月棒他衲子悟无生

　　示知库

昨日今朝三生六劫生姜一片辛辛辣辣

　　吊达本静主坐脱

元来达本不曾生坐脱于今是假名露湿寒梅愁泪眼情伤为惜隔年春

　　寄西昆谭侯府(公前身系安乐寺碓房行僧)

静夜犹闻杵臼声声来耳往自闻闻米熟不事勤筛簸谁家知我忆卢能

　　奠大司寇枝楼高公灵址

委尽形躯献赤心从来国乱有忠臣百骸此日还乡土肝胆当年倾与君

　　为郡侯刘公书扇

春月雨风凉吹来花卉香问谁之化育在在颂甘棠

　　过云安二偈(有序)

　　辛丑三月爵台谭公邀住宝圣至丙午春始买棹东下清坐数日大快野怀公曾筑庐于汉桓侯张公之侧公冗之余率缁衣黄冠三两辈轻舟漫渡蒲塌草坐诚所谓江山风月本无常主闲者便是主人也一日觅匾额联对于山野因得随喜胜地赠其额曰瑶池别舍并拈二偈四联联之一曰名遂功成亲天道山巍水秀畅野怀一曰蒲团暂憩天涯外宝鹢频过碧嶂中一曰踏月步云精舍依山傍水蓬莱一曰潺潺响水来白鹤习习清风引静琴不揣俚言述之为永志偈曰。

闻说云安境自古无人题我来才举笔万象尽含辉翼德当年事赤心我已知桃园千古树庙貌自依依

　　僧呈偈云既道言词相寂灭丰干何用多饶舌万里无云仰碧空举头多却一轮月师示以偈

我宗非寂灭丰干亦无舌晴空也吃棒月落却还别

　　示正眼禅人

东明一扇子是我还是你蓦直转身来在在无彼此

　　示武隆刘文学

道不离人人自离不离离处道方依灼然大道无遮障只在起居食息时

　　示武隆唐善士

念佛持斋八字打开舌头坐断即见如来

　　复化一禅人

鹧鸪只向野花啼一度闻来一度疑弩发千钧非爱惜真诚恐丧目前机

　　示图南谭居士

无心于世即摆脱若实无心亦无说无说说处说无心此是吾宗真妙诀

　　岭表伯伦藤解元致书有漫扰香积未知口累师眼累师脚累师之句师示以偈

口累未为累主宾何忌讳茶斟三个枣但请百咂碎眼累累非眼平山道路坦客至有虎溪攒眉徒清返脚累累还觉曼殊访无著竹篦是真传几个知摸索

　　示叙府杨文学

守空念佛断贪嗔浑如衣锦夜中行只谓平生多得意怎知两眼不分明

　　示渝城张文学

无生归一门莫教话头堕子啐母啄时拟心即是错

　　寄石楼上座

浯江别去许多年今得闻于竺意禅空谷石楼皆任汝好将正眼续吾传

　　重开莲池

月到池成是几年高低亭榻已倾颠而今幸有刘侯至铁砚为锄种白莲

　　复郡侯刘公韵(来偈附)

　　溪头曾拽远公屐江上今过大士船岂是主翁能待客阿罗端不择人天。

盐车野憾谁相识青眼频看无价船世出世间一有事大家把手利人天

　　复闽中巨掌郑老先生(请凤超来韵附)

　　非仙非佛亦非儒一领敝袍念载余偶尔看山来异国久怀入室借新书春山雨露归三峡玉案醍醐足五车何日清斋得借榻涪翁今日又同子。

多口维摩为默然何来宾雁锦江边拟将矰缴辽空弋早已清音过楚天

　　复楚中离岸禅师

南方齑瓮忒无知惯淹鉴湖烧尾鱼升跃莫辞三峡险风云雷雨足川西

　　辞世别郡侯刘公(附复偈)

相逢不相识未可说深知为有护念心依依二载余重来今十别再会此时期唯喜治平月年年映柳溪

　　不识真相识深知似未知岂师忘解说顾我俗无余笑笑三生约哈哈再世期传衣应有嘱心印在曹溪。

　　辞世别爵台养元谭公

沧桑世局几曾催事主勤王正可为只有一瓢情不更四时掬水当衔杯

　　辞世遗偈

尽力难说出驴年想不来信口道个偈非是强安排丰千子观自在归去来只当打个瞌睡呵呵

　　联芳

　　嘱衡山首座

清清淡淡吉祥处冷冷疏疏无宾主落得一生闲快活坐在孤峰笑佛祖

　　嘱三山首座

全身放下隐山隈头角才成喜两开辗转由吾相分付雷轰电掣出潜来

　　嘱三空监院

口毒眼空不值钱褴襂破衲惹疑嫌谁知一颗明珠在价重人天没大千

　　嘱慈祥禅人

千里来问吾拍掌呵呵笑的的聚云宗灼灼玄与要巴山路迢迢巴水波浩浩一回归去来须解骂吾好

　　嘱乔松侍者

衣钵巾瓶不惮劳一身挺特见清操岁寒未改平生节白日青天万亿乔

　　嘱觉后堂

问话答不来汾阳一笨汉依老僧十年得见娘生面十二时中任蹉跎行住坐卧频显现不是冤家不是儿祖业田园均一半

　　嘱野云阇黎

棒喝施呈显大机赤肩荷来无余事因缘节候有时彰裕后光前辉祖室

　　嘱般若谱禅人

铁鼓曾将觌面呈多年寂寂罕知音而今喜得和光箭直透当阳不露声

　　嘱童真善书状

十三名善偈于今是几年珍重晴空日吾宗赖汝传

　　嘱弗也茎监寺

宝圣丛中师子儿十年院里步全威而今奋迅几无畏吼向人天自有时

　　嘱竺峰敏侍者(因除夕□橘灯)

无根树上九灯传果系橘金枝叶鲜稍稍藉力油薪火照开新旧乐人天

　　嘱体如静主

隐隐潜潜独爪龙喜随山峡透圆通而今安养庆忠钵雷雨风云不见踪

　　嘱天峰上座

一声霹雳彻云间击碎髑髅心胆寒大好转身雄一步拳头巴掌尽掀翻

　　嘱惺彻悟维那住东明

法战由来胜克宾罚钱出院事谁论徐徐涌起东明日照惺娑婆彻古今

　　嘱慈运监寺住庆忠

山主住持岂俗伦庆忠庵小也容人频频阔彻来时路不枉当年胁下生

　　嘱天长禅人专修净业

根苗奇异迥非同不属西兮不属东节候到时馨自若佛生一体有无中

　　嘱一指侍者

自幼曾将一指陈四威仪句雅惊群他时莫负老僧望也要从头举似人

　　嘱桂轮常侍者

阿难昔日侍瞿昙迦叶门前倒刹竿本誓不违肝胆在三三两两度人寰

　　嘱扆恒禅人

相逢举起一杯茶剖腹剜心说向他就中识得宾主句不劳弹指到吾家

　　嘱应真知客

处处说法写吾真问着低头三不应抚背为汝安执事迎来送去莫疏亲

　　代嘱觉树禅人

祖庭秋晚要人扶竭力承当是丈夫济世若能超药上顶门针灸自然殊

　　嘱三一济禅人

三教座前曾触忤只至而今切齿牙虚空有尽冤无尽愿君迥出圣凡家

　　嘱玉溪禅人

早晚曾将一喝呈未明一喝可怜生若能深透喝中旨方是出头上上人

　　嘱惺世妙德禅人

沩山会里名铁磨轮到末山不露顶而今蓦直聚云宗的的历历妙明惺

　　嘱丰城熊自福月崖居士

昔曾不别今复逢重来锦水问家风珍重我人熊自福好随金紫逐犹龙

　　附自福过叙州府朱提山朝阳洞碑记

　　月明大师得法于铁牛传大慧心印兀坐朝阳洞二十余年待其人而后行聚云吹万师翁独得其宗者继往开来今有我师铁壁矣水部尚书郎熊汝学为大师三传法子也水木之思勒石垂远。

　　嘱副戎王灯供一喝居士

亭谢雪消作么作么咄哉一喝无我无他泥里水里清香自若他时异日是好大哥阿呵呵嚼碎虚空休说破谛信斯言名曰担荷

　　歌

　　念佛歌

高也念低也念低声高声雅成片行也念住也念坐卧何曾有断间鼻端凝住白莲花而今步步灿金沙但能不着金沙见笑倒弥陀老作家

　　经行歌

一步缓一步急一步无坎亦无壁夜明帘外转身难荆棘林中下脚易难易不干信步游到处乾坤足下收蓦地踢翻当路石脚尖无眼血长流

　　白雪歌

一片西一片东一片炉中斗火红太阳不私人间事孩儿曾笑白头翁

　　参禅歌

禅兮禅兮千圣有口难说兮参兮参兮岂容心意识而差排兮唯宽行大步之根信兮庶几与我相宜兮

　　归隐歌

归隐之何处优游信步身宾朋由我已笔砚更谁云学道惟离理删书不近名夜参无劝锡良器有多人大慧灯还照聚云泽益深白岩闲且住翻笑买山僧

　　附沈赤肩居士五家宗旨歌为师寿

　　五家宗旨如五指散为大悲千手臂一一指具五岳形一一岳中生万卉一一卉萌千百枝是皆吾指难思议高人握来一掌中五指还如一指同谛观此指指亦无方是吾宗正脉通粗禅弃之甘卤莽口耳泥之成虚诳二俱可怜孰拯之即今唯有铁和尚大慧源流一线传眼如日月明百川日月眼万古悬歌以寿之告法筵。

　　铭

　　行解铭

者个无个行住坐卧者奇非奇见觉闻知坐卧闻知必矣其谁要到长安最初为难一步若差千山万山下脚不真徒劳心勤崎岖险巇半缩半伸玄机有旨莫若其止知止无止气存人死心欲其死神欲其活活活鱍鱍圆明妙觉凡夫用心如来用性功德黑暗智主必摈以尘脱尘勿得追寻若必追寻怎见安宁将凶就凶守我一中一中不守怎见知有有为非有无为非无非有非无二处莫图玄说妙说何如看破万事随缘莫存好恶入众和平谁冤谁亲安老怀幼上睦下钦衣食厚薄莫生贪着血汗脂膏如病服药休说彼长休论此短不惜分阴笑杀陶侃居处丛林当遵其则恶隐善扬长养功德坐则怀让行则怀谦守分存诚盘珠现前说过佛祖行落凡近锦心绣口识者不信荣辱无关顺逆无存苦乐均等上上根茎当念宗亲当念水土宁使生欢勿令愁苦知识难过我幸亲炙背后人前莫兴毁誉法门孤弱志厥扶倾法门兴盛志厥赞称赴热趋烟非禅者心一入其门切忌退志令不志者乘机谑戏莫作狮虫当为狮子哮吼一声人天欢喜同道为朋同利为党君子小人必识所养我观学者要知精择宁逢益友莫逢损客心若其规身若其矩有志上流法尔如此气则用方智则用圆当头坐断岂滞两边太平宇寰厥痴厥顽剑若不挥白露弥天不识玄要终归未妙大梦觉来红日正照昔我由尔今尔是我放去收来破灶自堕尔是我由我我亦休大家团圞随分牧牛足水足草长得恰好十字街头无价之宝活中有死抑亦非取湛湛滔滔龙卧潭底死中若活大虫戴角露爪张牙心落胆破浑身刀枪群魔惊惶刀枪是佛事事吉祥稽首行解信如猓然得一猓然众猓然得稽首行解精进无比同草上飞能伏猊兕稽首行解必至究竟在在砫础劻扶祖印

　　心性铭

分明是有不见不闻满眼满耳非色非声住无所住名无定名名住无定心性何真小虽遍界大岂容针隐然铁壁不是山僧

　　发愿铭(居典龙时请聚云升座举扬大慧一脉宗旨代四众等作)

灵山一枝花非同世间卉卉卉含诸种分明别形类迦叶笑破颜阿难倒刹竿一个待慈氏一个副贰传展转至马鸣涌出日中轮月轮显龙树三昧自然尊多罗有谶验碧眼来震旦为羡大根茎五叶曾艳艳曹溪一束柴金刚无住灰黄梅室里去碓嘴夜花开我爱踏杀者谁取复谁舍五宗自绳绳在在皆祖也萃拔启临济棒下明个事玄要料拣齐宾主照用具三句一时明佛祖人天钦不透他家旨到底未惊群径山大慧祖说法成甘雨才悟及煆炼仍同千钧弩四百年无焰朝阳喜如线显发聚云间鸳鸯金针遍不欲止一橛五宗要人彻猿啸断和肠鹃呼啼带血聚云宋山谷历历事已录师既乘愿来我亦乘愿续我等从此铭心心大慧灯衰弱并兴盛扶倾与赞称风穴仰山寂天台韶国师逆顺世出世何妨任所之在家则言孝在国则言忠忠孝性存存祖印永恢弘君恩师长恩三世养育恩但以四弘愿报达必圆成见善须解脱见恶须出离解脱出离存是名违本誓逢强毕竟弱遇柔毕竟刚刚柔不相生是名违本誓若求千圣知若依己灵慕致令鬼神觑是名违本誓地能载万物我愿不如之地载有高下我则平等故海容纳百川我愿不如之海纳时消长我则充满故虚空无边际我愿不如之空性还有量我则广大故惟愿不舍慈特升于宝座举扬证盟者勿令有断绝

　　考功铭

云水高流济济多士割爱辞亲隳名黜利坐长连床理生前事柴米盐茶饮食衣具血汗脂膏檀施行力宁作世田毋为法弃觌面呈机虚实可据赏则加鞭罚莫生退赏罚分明师儿出队一月一年一时一日不令人非郡使鬼觑名曰精进寸阴自惜

　　羯磨铭

羯磨忏罪祖佛同风攀缘未息人我争雄著有着无执静执空念虑互排心识交攻依言忘本契理迷宗不看老病不恤愚蒙不省己过不勤他功非证言证欲窦难融因果暗昧行说乖从如是业性实我瑕蓬尽情发露雪点炉红既不内外岂有当中

　　护蜂铭

蜂何如护随之去住铭如何名戒之勿陵钦哉勿陵允矣含生原彼有情琴语呻咽无绳而自律无纪而自勤无伦而自序无礼而自尊善识时之无待忙百卉之精英腿擒之以安众头顶之以奉君彼蠮鬲兮人之栋宇彼尊长兮人之君亲彼蕊汁兮人之饮且食彼蠕育兮人之子若孙损子孙伦必丧乏饮食身必殒没君亲而生成则殆无栋宇则居止何存胡为世之不随心而比类以己而推人乘彼暗宅之丰润潜加白刃以频倾只知自舌甘美那忖他身苦辛宜乎螫拌命之毒尾弃彼里而之此邻今也翩翩成群寝□□心众集亦集我临亦临或者代凤麟之佳兆花□之祥祯汝辈宜知勿伤勿惊汝辈宜知为干为城汝辈宜知全德成仁予勉说铭岂曰护生愿体一言之恕致令终身可行

　　师以鹦鹉拄杖授月崖崖请师铭

师曰鹦鹉拄杖来自松关转之月崖欲予有言四维上下西北东南拄碎虚空撑开觉天遇陆走旱逢水行船临强不让值弱须怜在在游戏那论月年师说毕崖作礼师曰要打着祸来才是报恩崖作掌势师呵呵大笑崖复云拄天拄地无古无今杀活纵夺答报师恩

　　　　　　　　　　(普陀嗣法孙性统重刊)

　　庆忠铁壁机禅师语录卷之十终
嘉兴大藏经　庆忠铁壁机禅师语录


　　庆忠铁壁机禅师语录卷之十一

　　嗣法门人幻敏重编

　　颂古(拈别评征代)

　　举世尊敕阿难食时将至汝入城持钵当依过去七佛仪式难遂问如何是七佛仪式佛召阿难难应诺佛曰持钵去。

　　拈云一般平常话只是难近情。

　　颂立我蒸民莫匪尔极不识不知顺帝之则。

　　举世尊因文殊起佛见法见被世尊威神摄向二铁围山。

　　颂佛见法见磨盘空里转二重铁围平地起孤堆穿衣吃饭非他事运水搬柴我自为喝一喝。

　　举世尊于涅槃会上以手摩胸告众云汝等善观吾紫磨金色之身瞻仰取足勿令后悔若谓吾灭度非吾弟子若谓吾不灭度亦非吾弟子时百万亿众悉皆契悟。

　　颂未生之前如来死已死之后如来生生死死生随灭度不灭如来正法轮。

　　举世尊告迦叶曰吾将金缕僧伽黎衣传付于汝转授补处至慈氏佛出世勿令朽坏迦叶头面礼足曰善哉善哉我当依敕恭顺佛故。

　　颂弥勒慈迦叶痴浪传金缕续牟尼头陀山里频频坐古佛街头笑嘻嘻勘破了莫狐疑尔是何人我是谁。

　　举世尊至拘尸那城告诸大众吾今欲入涅槃即往熙连河侧娑罗双树下右胁累足泊然宴寂复从棺起为母说法特示双足化婆耆并说无常偈云云尔时金棺从座而举高七多罗树往返空中化火三昧须臾灰生得舍利八斛四斗。

　　评云者台戏也是难得唱的只恐明眼觑破笑骂有分。

　　举迦叶初祖一日踏泥次有一沙弥见乃问尊者何得自为祖云我若不为谁为我为。

　　颂释迦重担安谁肩迦叶承当也大难不独泥中藏有刺兼之住持事愈繁。

　　举四祖优波鞠多访一老比丘尼才入门乃触撒钵盂尼云佛在日六群比丘甚是粗行数来我舍尚不如此尊者绍祖位人得与么粗行。

　　代云比丘尼会得好。

　　举九祖伏驮密多年已五十口未尝言足未尝履才见佛陀难提便行七步问父母非我亲谁是最亲者诸佛非我道谁是最道者难提答云汝言与心亲父母非可比汝行与道合诸佛心即是外求有相佛与汝不相似欲识汝本心非合亦非离伏驮密多作礼其父遂令出家受嘱。

　　颂无父无母非佛非祖上不沾天下不沾土口未尝言足未尝履五十年后起无明迸裂虚空教谁补。

　　举十二祖马鸣大士问十三祖迦毗摩罗云尽汝神力变化若何罗云我化巨海极为小事鸣云汝化性海得否罗云何谓性海我未常知鸣即为说性海云山河大地皆依建立三昧六通由兹发现摩罗间发信心三千徒众俱求剃度付法已即入龙奋迅三昧挺身空中如日轮相然后示灭。

　　颂明明红日在娑婆举头不见是如何南北东西无落处秪为山阴雾气多。

　　举十四祖龙树尊者付迦罗提婆法讫现月轮隐身三昧广大神变复就本座凝然禅寂。

　　颂无端涌出太阴图黑夜换人眼里珠三昧谩夸甜瓠子不知元是苦葫芦。

　　举二十四祖师子尊者因罽宾国王秉剑于前问师云云。

　　拈云冤有头债有主。

　　颂虚空头血白淋淋斩断清风骨与筋直至于今活不得故将永远续传灯。

　　举二十七祖般若多罗名缨络童子因东印度国王请斋次王问诸人尽转经唯师为甚不转云云。

　　颂纸烟不露句偏长如是之经对国王尊者开言何直实赵州犹剩下禅床。

　　举二十八祖菩提达磨初至梁武帝问如何是圣谛第一义祖云廓然无圣帝云对朕者谁祖云不识云云。

　　评云将谓有多少奇特又拈渡江云有货不愁贫。

　　颂万里长江一叶舟梁王殿上没来由神光手臂为谁断还有冤家在后头。

　　举神光二祖参承达磨立雪断臂乞师安心磨曰将心来与汝安祖曰觅心了不可得磨曰与汝安心竟。

　　颂雪里神光遇太阳声声泣泪断和肠忘躯为法何年事接得真乘继祖堂。

　　举三祖僧璨问神光二祖曰弟子身缠风恙请为忏罪祖曰将罪来与汝忏璨云觅罪了不可得祖曰与汝忏罪竟。

　　颂罪性由来四下非觅之不得始知归直饶佛法僧宝力究竟何曾忏得灰。

　　举六祖因风飏刹幡有二僧对论一云幡动一云风动祖云不是风动不是幡动仁者心动。

　　拈云商量浩浩底有甚交涉。

　　颂三个儿童骑竹马前前后后实潇洒归来兴尽没思量呆者呆兮哈者哈。

　　举六祖荷泽神会年十三自玉泉来祖曰知识远来艰辛还将得本来否若有本则合识主试说看会云以无住为本见即是主祖曰者沙弥争合取次语会曰和祖一日集众曰吾至八月欲离世间众闻悉皆涕泣惟神会神情不动祖曰神会小师却得善不善等毁誉不动哀乐不生余者不得。

　　师举了云一沙弥耳而动祖师之激扬若是何今之发白齿黄者因循岁月取次知解语尚不知答况得善不善等毁誉不动哀乐不生者哉古人曾有戒若人生百岁不会诸佛机未若生一日而得决了之莫待老来方学道孤坟尽是少年人读此而不猛省纵诸佛出世其奈之何。

　　举六祖一日谓门人曰吾却归新州汝等速治舟楫门人云师从此去早晚却回祖曰叶落归根来时无口。

　　颂来时无口去无鼻毕竟咽喉在何处归根落叶是其时好与能师出口气。

　　举南岳让禅师闻马祖阐化江西让问众曰道一为众说法否众曰已为众说法让曰总未见人持个消息来众无对遂遣一僧去云待伊上堂时但问作么生伊道底言说记将来僧去一如师旨回谓让曰马师云自从胡乱后三十年不少盐酱让然之。

　　颂盐酱咸来三十年古今衲子尽瞒顸庆忠无法与人说稀粥薄饭任饱餐。

　　举马祖因僧参次乃画一圆相云入也打不入也打僧才入祖便打僧云和尚打某甲不得祖靠拄杖休去。

　　拈云一倡百和大鉴之后马大师固难辞其责且道打与靠拄杖休去是同是别。

　　举僧问马祖离四句绝百非请师直指西来意云云。

　　颂问话打和招韩归汉东廊铺单西廊吃饭马师父子是白拈汉。

　　举百丈南泉西堂侍马祖玩月次祖问正当与么时如何堂云正好看经丈云大好供养泉拂袖便去祖云经归藏禅归海惟有普愿独超物外。

　　颂马师父子不唧溜三五一轮谩商量有句何如非有句令人千古绝承当。

　　举马祖一日不安院主问近日尊候如何祖云日面佛月面佛。

　　颂马师尊候本平常日月面时转见殃调摄不须频忌口全身放下自安康。

　　举僧问马祖为甚么说即心即佛祖曰为止小儿啼曰啼止时如何祖曰非心非佛曰除此二种人来如何指示祖曰向伊道不是物肯堂充颂即心即佛云美似杨妃离玉合娇如西子下琼楼日日与君花下醉更嫌何处不风流牧庵忠颂非心非佛云二月风光景气浮少年公子御街游银床踞坐倾杯酒三个儿童打马毬。

　　师颂向伊道不是物云金鸭香销帏锦绣于归女子正好逑花烛洞房衾枕夜半含容笑半含羞。

　　举马祖上堂众才集百丈乃出卷却拜席祖便下座归方丈。

　　颂升堂马祖卷席百丈多事作么正好吃棒。

　　举百丈大智禅师为马大师庐墓黄檗向前作礼云云。

　　拈云是贼识贼是精识精。

　　颂阖辟从方便卷舒任自然圣贤天地密岂尽者机关。

　　举马祖震威一喝百丈三日耳聋黄檗闻举不觉吐舌。

　　拈云寸铁勇无前。

　　颂扬声止响掩耳偷铃只知尽法那管无民耳聋也猿啸和肠断舌吐兮鹃啼带血鸣。

　　举黄檗运禅师游天台逢一僧与之言笑如旧相识熟视之目光射人乃偕行属涧水暴涨捐笠植杖而止其僧率檗同渡檗曰兄要渡自渡彼即云云。

　　评云黄檗大似托钵不得诈道不饥又云白日见鬼。

　　举黄檗在盐官殿上礼佛次时唐宣宗为沙弥问云云。

　　拈云古今尽谓黄檗理直气壮不让当仁殊不知宣帝乃作家君王天然有在还见么良久云要见黄檗则易要见宣帝则难。

　　举黄檗在百丈开田归丈问运阇黎开田不易檗云随众作务丈云有烦道用檗云争敢辞劳丈云开得多少田地檗将锄头　地三下丈便喝檗掩耳而去。

　　拈云百丈黄檗各具一只眼。

　　举临济玄禅师初在黄檗会中行业纯一睦州命问堂头如何是佛法的的大意三度问三度被打。

　　颂俗说小儿经不打不成人一日三遍打筋骨自调匀。

　　举临济栽松次黄檗曰深山里栽许多松作甚么济曰一与山门作境致二与后人作标榜道了将钁头　地三下檗曰虽然如是子已吃吾三十棒了也济又　地三下嘘一嘘檗曰吾宗到汝大兴于此。

　　拈云灵山授记也不似今日。

　　颂桂栽自是英华起九九还能喜香波目下有枝荣辅弼玄云台上雁行多。

　　举临济示众有一无位真人常向汝等诸人面门出入未证据者看看僧出问如何是无位真人济下绳床搊住云道道僧无语济拓开云无位真人是甚么干屎橛。

　　颂天王恶发哩哩啰啰知恩者少负恩者多魙魙魙休休休手把琵琶半遮面不令人见转风流。

　　举临济到京行化至一门首曰家常添钵有婆子曰太无厌生济曰饭也未曾得何言太无厌生婆便闭却门。

　　拈云且道婆子具眼不具眼。

　　举麻谷到参敷坐具问十二面观音阿那面正临济下绳床一手收坐具一手搊麻谷云十二面观音向甚么处去也谷转身拟坐绳床济拈拄杖打谷接却相捉入方丈。

　　拈云麻谷临济手脚欠稳在。

　　举临济示众曰有一人论劫在途中不离家舍有一人论劫离家舍不在途中且道那一人合受人天供养。

　　拈云滴水也难消。

　　举僧问临济如何是三眼国土济曰我共汝入净妙国土中着清净衣说法身佛入无差别国土中着无差别衣说报身佛入解脱国土中着光明衣说化身佛。

　　拈云不是者个道理。

　　举临济闻德山示众云道道道得也三十棒道不得也三十棒济令侍者(即洛浦也)去见他如是道便问道得为甚也三十棒待伊打你便接拄杖推一推者去一如指教德山被一推倒便归方丈闭却门者回举似济济云从来疑著者汉虽然如是你还见德山么者拟议济便打。

　　颂德山高挂出沽帘临济往人探价钱归丈闭门元不卖亏他侍者着荆鞭。

　　举临济至河北住院见普化克符二上座乃谓曰我欲于此建立黄檗宗旨汝可成褫我二人珍重下去云云。

　　拈云临济老汉有杀人刀无活人剑若是庆忠当日在值问和尚说甚么但向他恁么道值问令普化作甚么但云你还问他好庶得青出于蓝水寒于水过黄檗一头去。

　　颂老贼从来不顺情引儿入柜却关门若然识得抽身路便是传家无价珍。

　　举临济示众云大凡演唱宗乘一句中须具三玄门一玄门须具三要有权有实有照有用汝诸人作么生会。

　　拈云布缦天网悬照胆镜直令鸡偷狗窃水怪山精无容逃其形影用其巧术所以济上宗旨派远流长。

　　颂权实照用并玄要不动旌旗张令号决胜千里兮八阵藏锋运筹帷幄兮添兵减灶探囊手段自雄奇杀活纵擒谁敢道。

　　举临济云有时一喝如金刚王宝剑有时一喝如踞地狮子有时一喝如探竿影草有时一喝不作一喝用。

　　拈云识法者惧。

　　颂旱地雷晴空电轰轰烈烈看动变动变频风伯逅频逅逅时雨师斗青天现体野云收匝地红轮还依旧。

　　举临济有时夺人不夺境有时夺境不夺人有时人境两俱夺有时人境俱不夺。

　　拈云夺也柳丝桃红不夺也山寒水冷且道夺的是不夺的是。

　　颂独粒馒头四分分五人共饱始均平劝君更尽一杯酒西出阳关无故人。

　　举临济宾看主主看宾主看主宾看宾。

　　拈云相识满天下知心能几人只是不可把作交茶换酒你去我来底管待。

　　颂一喝分宾主照用一时行千手大悲呈背而六臂那吒努眼睛鼓涂毒香返魂从来白拈客共住不知名。

　　举临济示众云如诸方学人来山僧此间作三种根器断云云。

　　拈云撒土抛沙破碎不少。

　　举临济将示灭谓众曰吾灭后不得灭却吾正法眼藏三圣出曰争敢灭却和尚正法眼藏济曰已后有人问你向他道甚么圣便喝济曰谁知吾正法眼藏向者瞎驴边灭却。

　　颂瞎驴灭却正法眼临济临行一句险臭口说人没忌讳当着通身都是胆。

　　举临济凡见僧入门便喝。

　　颂临济门庭太孤峻当阳悬口照妖镜任是钟馗并魍魉直下难逃穷性命。

　　举兴化禅师在三圣为首座常云我在南方行脚一遭拄杖头不曾拨着一个会佛法底人圣云具甚么眼便恁么道化便喝圣云须是你始得。

　　拈云奴见婢殷勤。

　　颂南方特走一回原来脚未点地拄杖头边大口只恐易开难闭。

　　举兴化到大觉为院主觉云我闻你道向南方行脚一遭拄杖头不曾拨着一个会佛法底人云云。

　　拈云两硬相触必有一伤。

　　颂喝打谁云用大机看来仍是一团疑从前只为分明极以致于今所得迟。

　　举兴化云我于三圣师兄处学得个宾主句总被师兄折倒了也愿与某甲个安乐法门觉云者瞎汉来者里纳败阙脱下衲衣痛与一顿。

　　颂衲衣脱下痛加鞭始信兄难弟亦难安乐法门从此露主宾之句是瞒顸。

　　举兴化于言下荐得临济先师在黄檗处吃棒道理。

　　拈云也是因祸至福。

　　颂棒头六十也还差一拂蒿枝碎似麻岂意多年黑漆桶而今荐作烂冬瓜。

　　举兴化一日升堂云今日不用如何若何便请单刀直入兴化与你证据时有旻德长老出礼拜起便喝云云。

　　拈云兴化权柄在手正令须行旻德直饶会得一喝不作一喝用犹是宾主句在还有与兴化旻德证据者么。

　　举兴化开堂日拈香云云。

　　拈云且道兴化者瓣香报法乳耶酬世恩耶若谓世恩理当与三圣大觉拈若谓法乳临济与兴化说个甚么来。

　　举后唐庄宗幸河北回魏府行宫诏兴化问曰朕取中原获得一宝未曾有人酬价化曰请陛下宝看帝以两手舒幞头角化曰君王之宝谁敢酬价。

　　别云美则美矣兴化语多虚少实当时见帝以手舒幞头角只消云价即不无还请陛下珍重尤见作家。

　　举三圣示众云我逢人即出出即不为人便下座兴化闻乃云我即不然逢人即不出出即便为人。

　　评云有米筛没米筛没米筛有米筛。

　　举兴化因僧问四方八面来时如何化云打中间底僧便礼拜化云大众兴化昨日赴个村斋半路遇卒风暴雨却去古庙里避得过。

　　拈云住庙底不是好长老。

　　举兴化在临济为侍者因济问新到甚么处来僧云銮城济云有事相借问得么僧云新戒不会济云打破大唐国觅个不会底也无参堂去云云。

　　拈云新戒作家其余未在。

　　举兴化谓克宾维那曰汝不久为唱导之师宾曰不入者保社化曰会了不入不会不入曰总不与么化便打曰克宾维那法战不胜罚钱五贯设饡饭一堂次日化自白椎曰克宾维那法战不胜不得吃饭即便出院。

　　颂兴化罚钱缘法战克宾出院不与么法门正令虽堪饬父子嘻嘻争奈何。

　　举兴化示众曰我闻长廊下也喝后架里也喝诸子汝莫盲喝乱喝直饶喝得兴化向虚空里却扑下来一点气也无待我苏息起来向汝道未在何故我未曾向紫罗帐里撒珍珠与汝诸人去在胡喝乱喝作么海印信颂云紫罗帐里撒珍珠密意师承会也无摸象众盲徒乱说高台古镜见庄珠。

　　拈云若唤紫罗帐里撒珍珠是密意师承直饶撒山八万四千颗也是向诸子眼里添屑。

　　举兴化验人有四碗四唾四瞎。

　　拈云瞒得那一个来。

　　举南院颙禅师因僧问赤肉团上壁立千仞岂不是和尚与么道颙曰是僧便掀倒禅床颙曰你看者瞎汉乱做僧拟议颙便打。

　　拈云颙老汉曾参谁来便开大口逞大用亟宜瓣香拈出不然后代儿孙说是没有师承。

　　举守廓侍者到华严值严上堂曰大众今日若是临济德山高亭大愚鸟窠船子儿孙不用如何若何便请单刀直入华严与汝证据廓出礼拜起便喝严亦喝廓又喝严亦喝廓礼拜起曰大众你看者老汉一场败阙又喝一喝拍手归众。

　　拈云华严死守聊城守廓望锋逃走俱未尽美尽善。

　　举守廓到鹿门见楚和尚与僧话次门问楚云云。

　　拈云不因渔父引争得见波涛。

　　举风穴沼禅师初见南院问入门须辨主端的请师分院以左手拍膝一下云云。

　　颂吴越令行遇大风仰山尘刹深心透龙骧虎骤合相知看来总教不唧溜。

　　举僧问风穴语默涉离微如何通不犯穴日常忆江南三月里鹧鸪啼处百花香。

　　颂虚空圆石走盘珠歇落那容会也无话到江南三月里鹧鸪之句太模糊。

　　举风穴参南院院问近离甚处曰南方曰南方一棒一喝如何商量穴曰作奇特商量曰我者里不然穴曰未审此间一棒一喝如何商量院曰棒下无生忍临机不见师。

　　颂棒喝元来岂值钱商量奇特隔千山无生不见临机处犹属阇黎者那边。

　　举僧问风穴如何是佛穴曰杖林山下竹筋鞭。

　　颂问佛答筋鞭东西路隔天如何只者是马后与驴前。

　　举汝州首山省念禅师拈竹篦示众曰唤作竹篦则触不唤作竹篦则背不触不背汝诸人唤作甚么云云。

　　颂拈起竹篦未可量随家丰俭绝承当杀人放火焦光赞马上抛刀杨六郎。

　　举僧问首山如何是祖师西来意山曰风吹日炙。

　　颂祖意西来夜不收风吹日炙没来由分明只在面门上问答徒然一句休。

　　举首山示众曰宾无二宾主无二主。

　　拈云宾主有无且置一又在甚么处。

　　举僧问首山如何是学人亲切处山曰五九尽日又逢春曰毕竟如何山曰冬至寒食一百五。

　　征云转见不亲切。

　　举僧问首山如何是菩提路山曰襄阳五里曰向上事如何山曰往来不易。

　　别云何不道蓦直去。

　　举汾州太子院善昭禅师僧问如何是祖师西来意昭曰青绢扇子足风凉。

　　颂云门扇汾昭扇两下将来一处看伞遮不似云遮普扇风何如自风遍。

　　举汾阳示众曰识得拄杖子行脚事毕三角云识得拄杖子入地狱如箭射。

　　别云识得拄杖子下下打着。

　　举汾阳示众云夫说法者须具十智同真云云。

　　拈云我者里一智也无同个甚么。

　　颂十指分明是五双拳头巴掌不成行倦来恰好鼾鼾睡万事无经一梦长。

　　举汾阳验人四句。

　　接初机句。

　　代云大好山。

　　辨衲僧句。

　　代云一点无私频灿烂四方何处不升平。

　　行正令句。

　　代云打。

　　定乾坤句。

　　代云太平元是将军定不许将军见太平。

　　举汾阳三种师子句。

　　拈云是则是于大不失于小不遗又作么生。

　　举石霜明禅师因内翰杨大年问如何是为人一句明曰切年曰与么则长裙新妇拖泥走明曰谁得似学士年曰作家作家明曰放你三十棒年拍膝曰者里是甚么所在明拍手曰也不得放过年大笑。

　　颂壮士临场作戏时屈伸手臂实难思刚柔互换随强弱看取当阳拍笑归。

　　举慈明或时方丈安一盆水劄一口剑下面着一緉草鞋膝上横按拄杖入门则指拟议便打。

　　拈云苦哉佛陀耶。

　　举慈明冬日膀僧堂作此字其下注曰若人识得不离四威仪中首座见曰和尚今日放参明闻而笑。

　　拈云家有是父必有是子复有僧问慈明作此字意旨师曰三圆九一甲形半水。

　　颂河马负图有伏羲洛龟呈瑞称神禹吉凶祸福早先闻藏往知来类如此翡翠踏翻荷叶泉鹭鹚穿破竹林烟等闲识得萝庵梦任运相将展笑颜。

　　举僧问石霜闹中取静时如何霜曰头枕布袋。

　　颂本鸡刍狗恒啼吠子夜天明互参差有耳不闻空籁响任他门外闹如麻。

　　举僧问慈明如何是不动尊曰提不起。

　　别云日往月来。

　　举石霜问僧近离甚处曰金銮曰夏在甚处曰金銮曰去夏在甚处曰金銮曰前夏在甚处曰金銮曰先前夏在甚处曰何不领话曰我也不能勘你教库下奴子勘你且点一盏茶与你湿嘴。

　　评云恰似金陵子不会相打动辙云放我回去叫人来。

　　举袁州杨岐方会禅师僧问如何是佛岐曰三脚驴子弄蹄行曰莫只便是岐曰湖南长老。

　　颂弄蹄驴子走程途懊恨杨岐不丈夫老僧缓步匪乘马遇佛遇祖但云无。

　　举杨岐问僧栗棘蓬你作么生吞金刚圈你作么生跳。

　　颂寻常茶饭日用行履一跳一吞金刚栗棘你作么生问得恰是。

　　举杨岐入院升座毕下座九峰勤把住云云。

　　颂将谓同参元不是杨岐九峰太伶俐牵犁曳耙没了休千古万古空相忆。

　　举舒州白云守端禅师初参杨岐岐问上座落发师谁曰茶陵郁和尚岐曰闻渠有悟道颂试举看云云。

　　拈云合取狗口。

　　举白云示众曰此事如万仞岩头相似总知道放着手便扑到底只是舍命不得法华今日不动一毫头教诸人到底去也掷下拄杖。

　　征云元来不曾行险用放作么。

　　举五祖演禅师初参浮山远远一日语演曰吾老矣恐虚度子光阴可往依白云此老虽后生吾未识面但见颂临济三顿棒话有过人处必能了子大事云云。

　　拈云无钱使寻故纸。

　　举演祖云老僧游方十余年参数十人善知识将谓了当及到浮山会下更开口不得末后又到白云因咬破一个铁酸馅直是百味具足且道馅子一句作么生道花发鸡冠媚早秋何人能染紫丝头有时风动频相倚似向阶前斗不休。

　　颂酸馅硬如铁咬着满口血演祖见白云悟得禅一橛。

　　举演祖在白云会下作磨头一日云下来曰磨头你还知一件事么祖曰不知云云。

　　颂放下来时作么生不见时来放下人若见有人来放下知君犹坐在家门。

　　举僧问演祖一大藏教是个切脚未审切个甚么字祖曰钵啰娘。

　　颂三藏经书闲言语五灯公案空话头与君恰好切成字眼里飘沙争得休。

　　举演祖示众曰释迦弥勒犹是他奴且道他是阿谁。

　　代云是老僧底法侄。

　　颂那由他那由他屈指凡来数不差阿谁是我真法属老僧之外岂堪夸。

　　举演祖问僧倩女离魂那个是真底(有云王宙欲娶倩娘为妻倩父母不许倩遂卧病在家王宙将欲远行月下见倩来同舟而去三年后遂生一子倩还归父母才到门家中有一倩娘出来相见两人遂合成一身)。

　　拈云恰似两个。

　　颂不是冤家不聚头聚头投处始方休是一是二何须问从来重庆号渝州。

　　举演祖垂语曰路逢达道人不将语默对且道将甚么对。

　　拈云好个问头。

　　举演祖问僧离却四大五蕴那个是清净法身。

　　代云露。

　　　　　　　　　　(嗣法门人灯映重刊)

　　庆忠铁壁机禅师语录卷之十一终
嘉兴大藏经　庆忠铁壁机禅师语录


　　庆忠铁壁机禅师语录卷之十二

　　嗣法门人幻敏重编

　　颂古(拈别评征代)

　　举昭觉勤禅师住东京天宁凡垂问学者拟议则一拳。

　　颂杜撰阿师斗子禅往来恒过小街前等闲不与称相识问着还他只一拳。

　　举圆悟勤因演祖与提刑论小艳诗频呼小玉元无事只要檀郎认得声提刑应诺祖令参悟忽有省袖香入室通所得呈偈曰金鸭香销锦绣围笙歌丛里醉扶归少年一段风流事只许佳人独自知。

　　拈云看破了也。

　　举圆悟上堂第一句荐得祖师乞命第二句荐得人天胆落第三句荐得虎口横身不是循途守辙亦非革辙移途透得则六臂三头未透则人间天上且三句外一句作么生道生涯秪在丝纶上明月扁舟泛五湖。

　　拈云不是玄沙老虎便是船子和尚。

　　举圆悟示众一言截断千圣消声一剑当头横尸万里所以道有时句到意不到有时意到句不到句能铲意意能铲句句意交驰衲僧巴鼻若能恁么转去青天也须吃棒且道凭个甚么可怜无限弄潮人毕竟还落潮中死。

　　拈云向上些道来。

　　举径山大慧杲禅师因圆悟问达磨西来将何传授杲曰不可总作野狐见解悟又云据虎头收虎尾第一句下明宗旨如何是第一句杲曰此是第二句。

　　颂宗传花笑正其时昭觉门中第一枝留下名言三十卷当空杲日照无私。

　　举径山留古云门庵学者云集久之入闽结茆于长乐洋屿室中举竹篦子问学者唤作竹篦则触不唤作竹篦则背不得有语不得无语。

　　颂径山竹篦活如蛇千古贻来勘作家劈脊蓦头惟任我拄胸拗节总由他传灯颂上惊身口嗣祖图中螫齿牙学者望岩休进退腥风毒雾满岗了。

　　举径山见僧便云诸佛菩萨畜生驴马庭前柏树子麻三斤干屎橛你是一枚无状贼汉僧云久知和尚有此机要山云我也无端入荒草是你屎臭气也不知僧拂袖而去山云苦哉佛陀耶。

　　拈云撒缦天网打称意鱼放破空矢落冲霄鹤点即不到到即不点。

　　举西禅懒庵需禅师本郡林氏子幼举进士有声年二十五因读遗教经忽曰几为儒冠误欲去家母难之以亲迎在期庵绝之曰夭桃红杏一时分付春风翠竹黄花此去永为道伴。

　　颂及第才登便挂冠归来林下敞西禅夭桃红杏齐抛却鼎沸人天需懒庵。

　　举懒庵上堂句中意意中句须弥耸于巨川句铲意意铲句烈士发乎狂矢任待牙如剑树口似血盆徒逞词锋虚张意气所以净名杜口早涉繁词摩竭掩室已扬家丑自余瓦棺老汉岩头大师向羌峰顶上拏风鼓浪玩弄神变脚跟下好与三十且道过在甚么处良久云机关不是韩光作莫把胸襟当等闲。

　　评云者个不比做诗文论八股敲平仄用锦绣之句作么。

　　举懒庵上堂懒翁懒中懒最懒懒说禅亦不重自己亦不重先贤又谁管你地又谁管你天物外翛然无个事日上三竿犹更眠。

　　拈云懒时真个懒闲时毕竟闲。

　　举鼓山永禅师闽县吴氏子弱冠为僧未几谒懒庵于云门一日入室庵曰不问有言不问无言世尊良久不得向世尊良久处会随后便喝倏然契悟作礼曰不因今日问争丧目前机庵许之永因僧问须弥顶上翻身倒卓时如何永曰未曾见毛头星现曰恁么则倾湫倒岳去也永曰莫乱做僧便喝永曰雷声浩大雨点全无永上堂拈拄杖曰临济小厮儿未曾当头道着今日全身放憨也要诸人知有掷下拄杖。

　　颂有言无言都不问一喝倏然丧大机浩大雷声无雨点杖拈临济小厮儿。

　　举杭州净慈晦翁悟明禅师上堂举夹山会下一僧到高亭才礼拜亭便打僧云特来礼拜亭亦打又拜亭又打趁出僧回举似夹山山云会么云不会山云赖汝不会汝若会即夹山口哑去应庵拈云高亭一期忍俊不禁争奈拄杖放行太速者僧当时若是个汉莫道高亭夹山便是达磨大师出来也斩为三段何故家肥生孝子国伯有谋臣明云高亭夹山门庭施设各得其宜但中间一人较些子应庵与么道也是巩县茶瓶明常纂修联灯会要传于丛林。

　　颂心地悟明号晦翁全提正令逞宗风门庭施设较些子巩县茶瓶更不同。

　　举苦口良益禅师参净慈慈问曰近离甚处益曰瑞光慈曰正与么时光在甚么处益便喝慈曰且止汝道西湖水深多少益拟议慈便打趁出久之契悟献投机颂曰临机一句不露丝头吹毛才展大地全收慈曰从上心印汝今得之宜处深谷俟时行化云云。

　　颂粗言厉语待方来混俗和光无忌哉剔起眉毫看饶益良由苦口见诙谐。

　　举筏渡普慈禅师初参径山端高峰妙各有契处后北还游燕如五台礼文殊感大士放光居台二年入太原参益和尚尚问曰行脚高士发足甚处慈曰五台尚曰文殊与汝说甚么慈曰脚下草鞋唱成一百文尚曰脚跟为甚么不落地慈曰且喜老汉见得亲切尚曰老僧罪过慈喝一喝而出自此常造室中久之益嘱曰法缘当在本处他后设大法药宜号筏渡云云。

　　颂中流彼此二边岸来去何曾有尽头一筏桴浮时普渡慈风飘起泛芦鸥。

　　举一言道显禅师雁门人生而岐嶷颖悟英特年十二自愿出家父母难之显曰儿志决矣未可强留遂落发于郡之西山听圆觉至知幻即离章顿然默契恍若旧识乃辞师师曰汝志宗门正其时也游汾州谒筏渡渡一见器之命入侍寮一日渡举竹篦问曰毕竟唤作甚么显方进语渡蓦头便打忽然大悟便礼拜曰和尚且止古人道佛法无多子非虚语也渡曰汝今方知吾意耶显曰和尚大恩碎身难报渡嘱曰汝年且幼时至理彰师执劳座下一十七载云云。

　　颂显道何须假一言一言显出道中偏默然良久犹成谩牧唱樵歌乐自圆。

　　举小庵行密禅师初以白衣礼一言师凡见便礼拜言一日谓曰道人礼拜且止佛法在甚处庵方举首忽闻板声鸣言曰只者是庵从此入遂求度言曰汝诚精进宜名行密力参座下三年言偶举南泉三不是等问语未绝庵曰毕竟如何言笑曰已多了也庵言下得大安乐言曰云云。

　　颂一庵霹雳深藏舌芥子须弥独露身密密绵绵明行足四时百物妙行生。

　　举二仰圆钦禅师禾之秀水人遍参诸方毫无所契入西京谒小庵于旅舍庵问浙中有个伶俐人汝还见么仰曰圆钦钝汉庵曰我要个钝汉作监收汝还知么仰罔措庵曰数千里来可惜错过仰□孟参一日见鼠从架上过扑翻油瓮忽尔顿契走见庵曰某已捉得了也庵搊住曰道道仰曰一粒鼠粪污却锅羹庵曰瞎汉云云。

　　颂棒喝交驰成钝滞相名不立始圆明仰头抹却天边月钦转如来正法轮。

　　举无念智有禅师蜀之汉州人发足南方游四明登天目后参二仰仰问曰行脚甚处念曰南方仰曰彼中佛法如何念曰山川无异仰曰我手何似佛手念良久仰曰莫道无异后看兴化打维那机缘始浩然大彻作偈曰兴化打维那平地遭殃祸昨夜南山云飞向北山朵仰见为之助喜曰不孤到此云云。

　　颂智不到处切忌道灼然道着头角生虚空扑落翻筋斗念有念无彻底倾。

　　举荆山怀宝禅师渚宫人游寿州谒无念念曰躐县游州毕竟为着何事山曰一生大事求师拔度念曰汝是荆州人么山曰是念曰阇黎即今在甚么处山拟对念曰若便恁么犹较些子佛法不是商量参堂去山自此潜心座下念一日唤曰阇黎山应诺念曰在甚么处山于言下领旨。

　　颂髻珠多宝卞和璞轮到荆山莹琭琭价重连城不等闭敝衣怀里殊光昱。

　　举秦岭铁牛德远禅师一日身披红布裤顶笠挥锄地中朝阳见曰者汉好似一头军远云看箭阳作躲箭势远近前携手至庵曰我乃大慧儿孙在此待人数十年矣汝今既来当为我求人中兴祖道留住三月付偈曰就身能打劫劈筈善夺窝三玄从此出三要不为多探竿影草主宾分狮子迷踪奈我何。

　　颂秦岭铁牛扮作军朝阳一箭可怜生承前启后霞光灿大地山河带血腥。

　　举西蜀朝阳月明联池禅师棘道古戎范氏子即范郡司马之后也幼居林下有僧过访不遇因题联于壁曰阿弥陀佛间也念忙也念念得佛也无念也无无也无扭落鼻孔最上乘禅朝亦参暮亦参参到禅亦寂参亦寂寂亦寂劈开面门明见之忽然厌世便祝发就之彼僧已他往矣明遂孤云白下饥寒暑湿憔悴万状单以是联为提撕话头久之洛伽山逢一僧伟仪殊貌迥出众表明在前行失脚跌地念阿弥陀佛僧云此是敲门瓦子执著作么明问抛却瓦子后如何僧云叶落归根来时无口明有省睹洛伽转少林入关中过秦岭遇铁牛得法后谒峨眉与得心老宿住坪十余载得心脱化始归梓里居朱提山朝阳洞明因聚云披剃后复来参明曰汝犹有一句未会在曰是那一句明曰不用音声不用色身不用默然良久与我现出真空来云拂袖便出明每日危坐二时淡斋明常云若遇僧来便与他一尊古佛倘渠不识请回供养闻说开堂便呵呵大笑。

　　拈云不妨奇特。

　　颂兀坐朝阳势若泥开堂闻说笑嘻嘻一尊古佛迎回供二字真空作钓丝。

　　举忠州聚云吹万广真禅师万历戊午于湖广潇湘湖东禅院结制上堂劈面迎风掌当胸辊肚拳具眼衲僧向者里用得犹是三五一轮在在光辉火树银花时时灿烂若也半明半暗未梦见在呵呵不是法门无面目只怕蜈蚣太多足咦。

　　颂赤肩担荷异诸方智海洪深悲愿长承接朝阳启加线中兴大慧振宗纲。

　　举聚云　示众。

　　颂群阴色色尽皆通乌走海底兔翔空蠦　抱着　轹辊笑倒苍头无量翁。

　　游春骝马奔珠林佩响栏阶倚玉人踞地金毛弄明月宿空鹞子梦魂轻。

　　喃喃鹇鸟诉声多冰壶火树走龟哥别却千支逢图马老妪怀儿唱卷阿。

　　举僧问聚云那边事与者边事作么生云蓦口打。

　　颂开口打闭口打话得分明连架打李白元是白衣身却在凤皇池上耍。

　　举僧问聚云叫即应问即答未审瞌睡压着时又在甚么处云曰鬼渗卵。

　　颂叫应问答已非人依山傍水散空身梦中又梦知何处一觉浑囵绝见闻。

　　举僧问聚云如何是父母未生前面目云曰黑漆桶。

　　颂捣穿漆桶未生前面目分明没正偏色是虎斑真烜赫从教照出美人颜。

　　举僧问聚云大地无门如何进步云曰从者里入。

　　颂上天无路地无门箬笠芒鞋访学僧蓦直须从者里入依然不是自家珍。

　　举僧问聚云圆悟和尚有何过大慧骂饮烊铜吞热铁云曰此是他寻常茶饭曰还许学人管待也无云曰美食不中饱人吃。

　　颂忤逆闻雷孝最长烊铜热铁养寻常儿孙话到承欢处鼓腹含哺乐未央。

　　举平江虎丘隆禅师参圆悟勤曾掌藏教有问悟曰隆藏主柔易若此何能为哉悟曰瞌睡虎耳后归乡邑出世住开圣建炎乱乃结庐铜峰之下郡守李公光延居彰教徙虎丘众盛道大显著。

　　颂　瞌睡未曾眠潜伏爪牙藏教前柔易有时雄一步人天胆膻虎丘山。

　　举明州天童应庵华禅师住归宗日大慧在梅阳有僧传庵垂示语句慧见之极口称叹后以偈寄曰坐断金轮第一峰千妖百怪尽潜踪年来又得真消息报道杨岐正脉通其赞助如此。

　　拈云古人之心公而明即大慧应庵可见矣。

　　举应庵上堂十五日已前水涨船高十五日已后泥多佛大正当十五日东海鲤鱼打一棒雨似盆倾直得三千大千世界一切众生悉皆欢喜谓言打者一棒不妨应时应节报恩不觉通身踊跃遂作诗一首举似大众蜻蜓许是好蜻蜓飞来飞去不曾停被我捉来摘却两边翼恰似一枚大铁钉。

　　颂眼前景致口头语便是师家绝妙词摘翼铁钉何所似元来是首蜻蜓诗。

　　举应庵上堂云参禅人切忌错用心悟明见性是错用心成佛作祖是错用心行住坐卧是错用心吃粥吃饭是错用心屙屎送尿是错用心一动一静一往一来是错用心更有一处是错用心归宗不敢与诸人说破何故一字人公门九牛车不出。

　　评云直饶恁么道但可与佛祖人天为师自己未梦见在。

　　举应庵示众曰尽力道不得底句不在天台定在南岳。

　　颂自从一去无音耗几回肠断几秋春黄花早晚为谁种可怜鹃鸟叫深林。

　　举应庵示众曰如世良马见鞭影而行时佛照光和尚出众云见鞭影者非良马庵休去。

　　颂良马见鞭影行见鞭影非良马刚才吃孟婆汤两个却一时哑。

　　举应庵因虎丘忌日拈香曰平生没兴撞著者无意智老和尚做尽伎俩凑泊不得从此卸却干戈随分着衣吃饭二十年来坐曲录床悬羊头卖狗肉知他有甚凭据虽然一年一度烧香日千古令人恨转。

　　拈云呕吐从前臭恶来。

　　举雪岩钦禅师上堂电光莫追石火犹迟构弗及处心不可识智不可知试举看兴化和尚示众云今日不用如何若何便请单刀直入兴化为你证据时旻德长老出礼拜起便喝化亦喝旻又喝化亦喝旻礼拜化云若是别人三十棒一棒也较不得何故为你会一喝不作一喝用汝等诸人能于兴化旻德未相见已前着得一只眼则临济四喝四宾主四照用四种料拣不待举而明矣山僧不怕诸方检责试为诸人明辨看兴化道不用如何若何便请单刀直入兴化为你证据碧油幢下令不虚行旻德礼拜不顾危亡起便喝金刚宝剑化亦喝踞地师子旻又喝化亦喝两阵对围曾无胜败旻德礼拜深掘陷坑兴化道若是别人三十棒一棒也较不得张弓架箭何故为他旻德会一喝不作一喝用收下了也是汝诸人于此还见兴化旻德么若也不见听取山僧颂出用时照用不同时权实双行作者知有得虽然亦有失还他龙虎自交驰。

　　拈云千古令人不作家。

　　举高峰妙禅师举忠国师因西天大耳三藏到京云得他心通肃宗帝命国师试验三藏才见忠乃礼拜立于右忠问汝得他心通耶藏曰不敢忠云汝道老僧即今在甚么处藏曰和尚是一国之师何得去西川看竞渡船忠良久再问汝道老僧即今在甚么处藏曰和尚是一国之师何得向天津桥上看弄猢狲忠第三问藏良久罔知去处忠叱云者野狐精他心通在甚么处三藏无对峰云大小国师平生伎俩总被者胡僧勘破虽然赖遇圣君证盟。

　　评云胡僧勘破圣君证盟且从要问第三度毕竟在甚么处。

　　举高峰因雪岩问日间浩浩还作得主么峰云作得主曰睡梦中作得主么峰曰作得主曰正睡着时无梦无想无见无闻主在甚么处峰无语。

　　颂无梦无想主何处个中消息无尔为翻身那管布单破普大匝地一声雷。

　　举高峰因雪岩嘱曰从今已去也不要你学佛学法也不要你穷古穷今但只饥来吃饭睡来打眠才眠觉来即抖擞精神看我者一觉主人公毕竟在甚么处安身立命丙寅冬遂奋志入临安龙须自誓曰拼一生做痴呆汉决要者一着子明白越五载因同宿友推枕堕地作声廓然大悟。

　　颂一得无心是我家再杯茶后再杯茶小鼾不觉天地老水有清流树有花。

　　举高峰解制上堂布袋头开喂驴喂马要骑便骑要下便下若到江西湖南撞着焦尾大虫切莫道在西峰度夏。

　　拈云好话通六耳。

　　举高峰举南泉住庵日一僧到泉乃云某甲上山作务请斋时作饭自吃了却送一分来云云。

　　拈云南泉虽则步步踏实未免随人起倒者僧纵解饱食高眠决定不知饭是米做。

　　颂散业破家说向谁住庵普愿失便宜秪因灵利人难见食息起居似不知。

　　举高峰举甘贽行者开接待凡有问行者接待不易者云譬如喂驴喂马云云。

　　评云行者劳而无功。

　　举高峰举雪窦和尚示众云客从远方来遗我径寸璧中有四个字字字无人识佛鉴师翁拈云客从远方来遗我径寸璧中有四个字不必重拈出峰云二大老一人说易一人说难未免有偏枯高峰则不然客从远方来遗我径□璧中有四个字字字无平仄。

　　拈云三老汉乌焉成马庆忠总不然无客亦无来何曾有寸璧空空没一字赞叹所不及。

　　举高峰辞世偈云来不入死关去不出死关铁蛇钻入海撞倒须弥山。

　　评云如是去就有一人呵呵大笑且道笑个甚么用钻撞作么。

　　举中峰本禅师举僧问夹山承和尚有言二十年住此山未曾举着宗门中事是否山曰是僧便掀倒禅床山休去明日普请挖一坑召僧至曰老僧二十年只说无义语便请上座打杀老僧埋向坑中上座不然自着打杀埋此坑中始得其僧束装潜去峰云者僧始则搀旗夺鼓终则诈败佯输夹山虽有添兵减灶之谋争奈脚跟下泥深三尺。

　　颂可怜一块中原地多少于中作战场识得同坑无异土端然衣锦自还乡。

　　举千岩长禅师闻鼠碎猫饭碗大悟趋见中峰峰云狗子佛性话赵州何故云无岩曰鼠食猫饭峰云未也岩曰筑破方甓峰微笑嘱岩曰汝宜善自护持云云。

　　拈云方甓饭碗是一是二若不拣辨未免猫鼠同眠。

　　颂碗甓元来不直钱已知破碎没中边而今又见淆讹起谛当分明重究参。

　　举圣恩万峰蔚禅师上堂云大丈夫汉向威音王已前空劫那畔担负得行何处有许多周山也乃举临济在黄檗吃棒参大愚后来开堂显大机发大用及四喝四宾主照用等事并见临济老人立地处便见汾阳白云慈明杨岐立地处便见自己及大地众生立地处乃云参学高士至死不明此事病在何为堪嗟学人不了妄自执法为病以病攻病致使佛性愈求愈远转急转迟云云蓦拈拄杖示众云会么善财到此无行路只在渠侬弹指间。

　　拈云惯弄灵蛇之势赫赫万层活捉生马之威昂昂千里。

　　颂威风八面岂寻常惯战将军喜就粮一阵重围齐破却从教虎骤与龙骧。

　　举东明虚白旵禅师一日宝藏持问曰心不是佛智不是道汝云何会明向前问讯叉手而立藏呵曰汝在此许多时还作者个见解明乃发愤忘寝食至第二夜蓦彻源底遂呈偈曰一拳打破太虚空百亿须弥不露踪借问个中谁是主扶桑涌出一轮红藏笑曰虽然如是也须善自护持时节若至其理自彰。

　　颂有头无尾是狐禅彻底掀翻也不然若见济宗真面目玄中之要要中玄。

　　举笑崖宝禅师上堂拈拄杖云有么有么时有一僧出礼拜崖劈脊便打云多口作么僧云某甲一言也未何为多口崖复打云再犯不容。

　　拈云下坡不走快便难逢。

　　举荆溪幻有传禅师曾参疾庵令看父母未生前话久之无所契克勤精进历二七余一夕经行方坐昏沉无奈忽闻琉璃灯花熚爆声豁然有省始知虚空粉碎大地平沉乃至一人发真归元十方虚空悉皆消殒等云云后语悟玄白居士话及此忽寺长老送茶至有曰截断葛藤久侍笑崖乃得法。

　　拈云若在灯花熚爆处瞥脱犹较些子久侍笑崖得个甚么。

　　颂熚爆灯花海水干无端平地起波澜若非长老来截断浸煞荆溪幻正传。

　　举金粟密云悟禅师因三峰藏来参请上堂示临济宗旨来源云举再参马祖到黄檗吐舌丈云子莫承嗣马师去檗云不然若嗣马师已后丧我儿孙故临济三度问佛法的的大意檗只棒三顿后出世惟以棒喝接人不得如何若何只贵单刀直入时汉月出众礼拜起便喝云云好一喝月又喝云云汝更喝一喝看月礼拜归众次日上堂汉月出问答毕云便下座月掣杖便行云归方丈月以杖呈云此是打尽天下人底拄杖还却和尚云接得便打云先打汝一个起月作礼而出。

　　拈云老僧当日在金陵不是聚云以宗旨留我定然往彼掩却老臭口拗折极粗棒管教通身遍身去。

　　颂宗传棒喝不如无父子相将依样葫潦倒傍观犹未肯磨牙切齿恨当初。

　　举维摩居士示病毗耶离城自念寝疾于床世尊大慈宁不垂愍佛知其意告文殊师利言汝行诣维摩诘问疾文殊白言云云。

　　颂久坐毗耶气不伸故言寝疾动慈尊我知大士无他事火里曾栽莲数根。

　　举舍利弗因入城遥见月上女出城舍利弗心口思惟此姊见佛不知得忍不得忍我当问之才近便问甚么处去女云如舍利弗与么去弗云我才入城尔当出城何言如舍利弗与么去云云。

　　颂出入城边遥见时女人之性顺而随涅槃依住与么去舍利嫌疑也不知。

　　举舍利弗问天女汝何不转却女身女云我从十二年来求女人相了不可得当何所转即时天女以神通力变舍利弗令如天女乃自化身如舍利弗而问云何不转却女身舍利弗云我今不知何转而变为女身。

　　颂衲僧孔窍已分明舍利变为天女身若得不违诸佛制无阴阳地葬同坑。

　　举舍利弗问须菩提梦中说六波罗蜜与觉时是同是别须菩提言此义幽深吾不能说此会中有弥勒大士汝往彼问。

　　拈云如是问答待到弥勒下生也未梦见在。

　　举障蔽魔王领诸眷属一千年随金刚脐菩萨觅起处不得忽因一日得见乃问云汝当依何住我一千年觅汝起处不得菩萨云我不依有住而住不依无住而住如是而住。

　　拈云不依有住而住不依无住而住如是而住总是对魔而说未是金刚脐住处。

　　举文殊一日令善财采药云是药者采将来善财遍观大地无有不是药却来白云无不是药者文殊云是药者采将来善财乃拈一茎草度与文殊殊拈起示众云此药亦能杀人亦能活人。

　　颂在在病根在在药信口说来明杀活采拈俱属死猫头大地无人用得着。

　　举宾头卢尊者因阿育王问承闻尊者亲见佛来是不尊者以手策起眉毛良久云会么王云不会者云阿耨达池龙王曾请佛斋吾是时亦预其数。

　　颂眉毛策起答阿王踞地全威牙爪长叵耐阿王云不会迷踪狮子更难当。

　　　　　　　　　　(嗣法门人灯映重刊)

　　庆忠铁壁机禅师语录卷之十二终
嘉兴大藏经　庆忠铁壁机禅师语录


　　庆忠铁壁机禅师语录卷之十三

　　嗣法门人幻敏重编

　　颂古(拈别评征代)

　　举天亲菩萨从弥勒内宫下无著菩萨问经云人间四百年彼天为一昼夜弥勒一时中成就五百亿天子证无生法忍未审说甚么法天亲云说者个法秪是梵音清雅令人乐闻。

　　颂者事无端举似君谁分若个是知音客来作揖及拱手许多唤做送迎情。

　　举须菩提说法帝释雨花须菩提乃问此花从天得耶地得耶人得耶帝释皆云不也须菩提云从何得耶帝释举手须菩提云如是如是。

　　拈云须菩提只解顺水推船不解逆风把柁若见帝释举手但云不是不是庶俾帝释疑情顿生瞥地一番去。

　　举尊者须菩提岩中宴坐诸天雨花赞叹尊者云云。

　　颂反饱伤饥云门饼散神冷胃赵州茶智者恒能和五脏秋毫未许到唇牙。

　　举殃崛摩罗未出家时事外道受教为憍尸迦欲登王位用千人拇指为花冠所有九百九十唯欠一指欲弑母取指云云。

　　拈云恶因缘是好因缘。

　　举那吒太子析骨还父析肉还母然后现本身运大神力为父母说法。

　　拈云你看那块不是精底。

　　举城东老母与佛同生不欲见佛每见佛来即便迴避虽然如此回顾东西总皆是佛遂以手掩面于十指掌中亦总是佛。

　　拈云莫眼花。

　　举双林善慧大士因梁武帝请讲经士升座以尺抚案一下便下座帝愕然志公乃问陛下会么帝云不会志云大士讲经竟。

　　拈云天子面前那得戏言大士未曾说出一字莫谩他武帝好。

　　举傅大士见梁武帝不起群臣曰大士见上为甚不起士曰法地一动一切不安。

　　拈云应当如是。

　　举傅大士一日披衲顶冠靸履朝见武帝帝问是释耶士以手指冠帝云是道耶士以手指履帝云是儒耶士以手指衲。

　　别云者大士用心不臧直令佛心天子分疏不下若是山僧则不然唤作道亦得唤作儒亦得唤作释亦得。

　　举傅大士颂云夜夜抱佛眠朝朝还共起起坐镇相随如形影相似欲知佛去处秪者语声是。

　　评云大士将谓尔是个人。

　　举傅大士颂空手把锄头步行骑水牛人从桥上过桥流水不流。

　　颂踏碎毗卢顶喝断熙连波三门走入灯笼里颠来倒去娑婆诃。

　　举傅大士云须弥芥子父芥子须弥爷山水坦然平敲水来煮茶。

　　颂将谓此庵含法界谁知法界此庵中出头天外无余事乘兴频过水月宫。

　　举傅大士云有物先天地无形本寂寥能为万象主不逐四时凋。

　　颂有有有得得得无无无默默默。

　　举布袋和尚常在通衢或问在此何为袋云等个人来曰来也袋云汝不是者个人解布袋百物俱撒下曰看。

　　颂财多频累己家富小儿娇一生牛马走睡起不觉劳。

　　举布袋和尚云他的咱原来是我的你。

　　拈云他咱我你是一是二。

　　颂静观野寺山如画闲点丹青画似山个里了知分别处月随流水在人间。

　　举跋陀尊者因生法师论众微聚曰色众微无自性曰空者云只明因中色空未明得果上色空生问如何是果上色空者云一微空故众微空众微空故一微空一微空中无众微众微空中无一微。

　　拈云说因果色空乃座主见解。

　　举天台智者大师在南岳诵法华经至药王品曰是真精进是名真法供养如来于是悟法华三昧获旋陀罗尼见灵山一会俨然未散。

　　拈云无智人前不得说梦。

　　举金陵志公和尚令人传语南岳思大云何不下山教化众生一向目视云汉作么思云三世诸佛被我一口吞尽何处更有众生可度。

　　拈云如是见解只宜住山。

　　举经题火。

　　拈云以字不成以八字未是八金钩解辽天二人左右挂佛祖不敢前三藏居其下且道是甚么字者奇特以拂子作火云若人识得参学事毕。

　　举楞严经佛告阿难吾不见时何不见吾不见之处若见不见自然非彼不见之相若不见吾不见之地自然非物云何非汝。

　　拈云乌龟巢莲华鳞弄藻。

　　颂隐隐烟村闻犬吠欲寻寻不见人家忽于桥断溪流处流出碧桃三五花。

　　举法华经一光东照弥勒起问文殊为说。

　　颂象帝前来那得知故将河马漏天机家还既获南车指弱丧燕人笑且归。

　　举大通智胜佛十劫坐道场佛法不现前不得成佛道。

　　拈云为他大通智胜。

　　举金刚经一切诸佛及诸佛阿耨多罗三藐三菩提法皆从此经出。

　　拈云唤甚么作此经。

　　举过去心不可得现在心不可得未来心不可得。

　　拈云得得得。

　　举华严经世尊因普眼欲见普贤不能得见至破尘出经云云。

　　总颂百城烟水大方经八十一卷无言说不动脚跟向南询不劳弹指开楼阁弥勒慈善财恶普贤文殊曾淖约释迦只因有普眼三七日中难描邈诠注何须去破尘拈来都是鼠子药。

　　举般若心经是大神咒是大明咒是无上咒是无等等咒能除一切苦无准范颂云黯淡滩黯淡滩十度船来九度翻唯有三山陈上舍担一柄伞岸上行奈我何。

　　拈云三山小徒自有方便。

　　举楼子和尚因从街市过经酒楼下偶整袜带少住闻楼上人唱曲云你既无心我便休忽然大悟从此号楼子。

　　拈云你既无心我便休犹是酒楼人卖娇话然瓜园李下之际楼子须前进一步未可便住在此。

　　颂者场大梦觉情楼海誓山盟当下丢漫说离怀闻石女木人无舌话偏悠。

　　举杜顺和尚法身颂淮州牛吃禾益州马腹胀天下觅医人炙猪左膊上。

　　颂驴头不对马嘴却是他家宗旨李四唼着舌根血在张三口里。

　　不是颠不是倒一似讥一似嘲从来时医好笑人草头木根一大包。

　　举西天有一外道索马鸣祖师论义集国王大臣并及四众俱会论场马鸣云汝义以何为宗外道云凡有言说我皆能破马鸣乃指国王云当今国土康宁大王长寿请汝破之外道屈伏。

　　拈出外道语云若是国土大王岂独康宁长寿已哉看马鸣又如何折合。

　　举昔有老宿一夏并不为师僧说话有僧自叹云云。

　　拈云老宿老宿稠人众中须信粥饭二时莫动念好。

　　举昔有二庵主旬日后相见上庵主曰许多时在甚么处下庵主曰在庵里造个无缝塔上庵主曰某甲也要造一个就兄借样子得么下庵主曰何不早道恰被借去了。

　　拈云须是一时埋却始得不然说造说借又成缝了。

　　举昔有古德一日不赴堂侍者请赴堂德曰我今日在庄上吃油糍饱者曰和尚不曾出入德曰汝去问庄主者方出门忽见庄主归谢和尚到庄吃油糍。

　　拈云若作奇特商量莫说油糍滴水也消他庄主的不得。

　　举古德因僧问年穷岁尽时如何曰东村王老夜烧钱。

　　别云何不道三个儿童弄花鼓。

　　举古德因僧问生死以何为舟航曰年尽不烧钱。

　　别云何不道甑篦子。

　　举古德问僧何不看经曰不识字德曰何不问人僧展手曰是甚么字德无对。

　　拈云祸福无门惟人自招。

　　颂非卿却也又非乡非是即兮非是郎一卵逢人云不识何须更道好文章。

　　举宋太宗皇帝因梦神人劝发菩提心次日问廷臣菩提心作么生发群臣无对。

　　代云发也发也望陛下善自保任。

　　举太宗问僧近离甚处曰卧云庵帝曰卧云深处不朝天因甚到此僧无对。

　　代云万岁万岁万万岁。

　　举钱塘使为镇将凡见僧便问若相契即留宿一日因二僧至遂问近离甚处曰江西马大师处使曰马大师有甚么方便曰道即心即佛便被揖出又有二僧到亦同前问僧曰非心非佛亦被揖出。

　　拈云将谓镇使忘却。

　　举昔有一婆供养一庵主经二十余年尝令二八女子送饭给侍云云。

　　拈云者无智庵主若值女子如是问时何不大叫三声使那臭老婆闻之看他面皮放在何处。

　　颂近来诗思清如水老去风情淡似云叩我耽佳无别句殷勤辜负卓文君。

　　举南泉与鲁祖杉山归宗四人离马祖处各谋住庵于中路相别次师插下拄杖曰道得也被者个碍道不得也被者个碍归宗拽拄杖打师一下曰只是者个王老师说甚么碍与不碍鲁祖曰只此一句大播天下宗曰还有不播者么祖曰有宗曰作么生是不播者祖作掌势。

　　拈云才出厩来便尔相踢夸甚好马。

　　举南泉上堂云道个如如早变了也今时师僧须向异类中行归宗曰虽行畜生行不得畜生报泉曰孟八郎汉又恁么去也。

　　拈云正好一棒打折你驴腰。

　　举南泉因东西两堂争猫泉遇之示众云云。

　　拈云古今皆以是则公案为奇特商量浩浩底殊不知总教唤瓮作钟。

　　举盐官因僧问如何是本身卢舍那师曰与我过净瓶来僧将净瓶至师曰却安旧处着僧安了复问师曰古佛过去久矣。

　　师出僧语云我适曾供养今复还亲觐。

　　举麻谷宝彻禅师持锡到章敬绕禅床三匝振锡一下卓然而立敬云如是如是谷又到南泉处亦绕禅床三匝振锡一下卓然而立泉云不是不是谷云章敬道是和尚为甚么道不是师云章敬是是汝不是此是风力所转终成败坏。

　　颂一般春色有枯荣几树黄兮几树生黄梅不落青梅落懊恨风声卒未停。

　　举智常禅师住庐山归宗寺大愚一日辞师师问甚处去愚云诸方学五味禅去云云。

　　拈云当日归宗只消道我者里一味也无勉致后人检点。

　　举岩头全奯禅师一日参德山方跨门便问是凡是圣山便喝岩礼拜有人举似洞山山曰不是奯公大难承当师曰洞山老汉不识好恶错下名言我当时一手抬一手搦。

　　颂安定乾坤易斩新日月难洞山时毁誉直道亦何偏。

　　举华亭船子和尚自印心于药山后常乏一小舟随缘度日一日泊船岸边有官人问如何是和尚日用事亭竖起桡曰会么人曰不会亭曰棹拨清波金鳞罕遇。

　　拈云为怜三岁子不惜两茎眉。

　　颂云淡风轻近午天傍花随柳过前川时人不识予心乐将谓偷闲学少年。

　　举南泉归宗麻谷三人同去见忠国师至中途南泉就地画一圆相云道得则去归宗坐在圆相里麻谷作女人拜泉云恁么则不去也。

　　拈云是则是三人同行一路要且未见国师。

　　举僧问雪峰临济四喝意旨峰云我当初行脚时便过河北已值大师迁化不得见他所以至今不知可往见他直下子孙僧见南院院云那里来僧具陈前意院乃展具遥礼雪峰云天下古佛也。

　　拈云者僧只知赞叹生欢喜不审南院雪峰是何心行。

　　举石巩凡见僧张弓架箭示之一日三平至巩云看箭平乃拨开胸云云。

　　颂当阳弓箭接来机杀活胸开上上儿半个圣人齐拗折那吒从此失全威。

　　举乌臼和尚问僧近离甚处曰定州乌曰定州道法何似者里曰不别乌曰若不别更转彼中去便打云云。

　　拈云君子一言快马一鞭丝来线去有甚交涉。

　　举浮杯和尚因凌行婆来礼拜杯与坐吃茶婆乃问尽力道不得底句分付阿谁杯曰浮杯无剩语婆曰未到浮杯不妨疑着杯曰别有长处不妨拈出婆敛手哭云云。

　　拈云当日浮杯值是问一味无语岂不令行婆疑着即南泉赵州亦无大人气象何也禅而至于老婆舌可痛可悲。

　　举韩文公访大颠禅师问春秋多少颠提起数珠云会么公曰不会颠曰昼夜一百八公不晓遂回次日再来至门前见首座举前话问意旨如何座叩齿三下及见颠理前问颠亦叩齿三下公曰原来佛法无两般颠曰是何道理公曰适来问首座亦如是颠乃召首座是汝如此对否座曰是颠便打趁出院。

　　拈云如上因缘虽是打蛮子胁好人底作略看来若不趁出首座又争救得文公。

　　颂人之患在好为师继往开来达者机可恨儿郎无见识预先偷我两联诗。

　　举处州法海立禅师因朝廷有旨革本寺为神霄宫师升座谓众曰都缘未彻所以说是说非盖为不真便乃分彼分此我身尚且不有身外乌足道哉正眼看来一场笑具今则圣君垂旨更僧寺作神霄佛头上添个冠儿算来有何不可山僧今日不免横担拄杖高挂钵囊向无缝塔中安身立命于无根树下啸月吟风一任乘云仙客驾鹤高入来此咒水书符叩齿作法他年成道白日上升堪报不报之恩以助无为之化秪恐不是玉是玉也大奇然虽如是且道山僧转身一句作么生道还委悉么掷下拂子竟尔趋寂郡守具奏其事圣旨改其寺曰真身。

　　拈云此老得大自在三昧。

　　颂旧事仙人白兔公掉头归去又乘风柴门流水依然在一路寒山万木中。

　　举赵州谂禅师到一庵主处问有么有么主竖起拳头州云水浅不是泊舟处便行又到一庵主处问有么有么主亦竖起拳头州曰能纵能夺能杀能活便作礼。

　　颂赵州元是白拈人一样拳头两样评剿绝痴顽宜当下免教污却竹条根。

　　举赵州示众此是的的没量大人出者里不得老僧到沩山见僧问如何是祖师西来意山云与我过床子来若是宗师须以本分事接人始得时有僧问如何是祖师西来意州曰庭前柏树子曰和尚莫将境示人州曰我不将境示人曰如何是祖师西来意州曰庭前柏树子。

　　拈云空拳出阵就粮行兵才是老将军手段。

　　颂莫扫堂前地且放笼内鸡分明是说话又道我题诗。

　　举僧问赵州万法归一一归何处州云我在青州作领布衫重七斤。

　　颂棹罢归来舟不系江村月落兴转赊岸上一声鸡唱晓依稀满眼是芦花。

　　举皓布裈法身向上事颂云云。

　　颂不畜半文钱不欠些儿债赤手与空拳街前作买卖未见三槐宅下栽自然清白传代代。

　　举惟政禅师骑牛挂钵入城。

　　拈云见怪不怪其怪自坏。

　　颂惠崇烟雨芦雁坐我潇湘洞庭欲唤扁舟归去傍人谓是丹青。

　　举洞山偈云五台山上云蒸饭佛殿阶前狗尿天幡竿头上煎　子三个猢狲夜簸钱。

　　颂颠倒颠新妇骑驴家姑牵半夜日红正当午嫦娥恒伴灶王眠忘理事绝言诠三脚虾蟆飞上天。

　　举法眼禅师问光孝觉曰近离甚处曰赵州眼曰承闻赵州有柏树子话是否曰无眼曰往来皆谓赵州有此语上座何得道无曰先师实无此语和尚莫谤先师好。

　　颂赵州庭前柏由来天下传今说无此语毕竟是浪言。

　　举赵州问新到僧曾到此间否曰曾到州曰吃茶去又问一僧曾到此问否曰不曾到州曰吃茶去后院主问曰不曾到吃茶去且从为甚么曾到也教吃茶去州召院主主应诺州曰吃茶去。

　　颂话说三遍稳篾缠三道紧赵州属北地性直而言耿。

　　举赵州因僧问狗子还有佛性也无州曰无曰上至诸佛下及蝼蚁皆有佛性狗子为甚却无州曰为伊有业识在又僧问狗子还有佛性也无州曰有曰既有为甚入者皮袋里州曰知而故犯。

　　拈云无须锁子两头摇。

　　举僧游五台问一婆子曰台山路向甚处去婆曰蓦直去僧行婆曰好个师僧又恁么去也后有僧举似赵州州曰待我去勘过明日州去亦如前问婆子亦如前答州归院谓众曰台山婆子被老僧勘破了也。

　　拈云前面也如是问答后面也如是问答那里是赵州勘破婆子处。

　　举青原山行思禅师初参六祖问当何所务即不落阶级祖曰汝作甚么来原曰圣谛亦不为祖曰落何阶级原曰圣谛尚不为何阶级之有祖深器之。

　　拈云深器即不无那边事作么生。

　　举洞山辞云岩临行问百年后忽有人问还邈得师真否如何祗对岩良久曰秪者是师沉吟岩曰价阇黎承当个事大须审细。

　　拈云何不效普化打个筋斗。

　　颂欲得园中果先须妙识枝曲描难可觑直指不存痴宁惜秋霜老莫教根蒂摧一声黄叶落但恐动狐思。

　　举洞山因过水睹影大悟前旨有偈曰切忌从他觅迢迢与我疏我今独自往处处得逢渠渠今正是我我今不是渠应须恁么会方得契如如。

　　拈云后设五位功勋皆由此偈得旨来。

　　举洞山广道者初游方问云盖智和尚兴化打维那意旨如何智下禅床展两手吐舌示之广打一坐具智云此是风力所转又持此语问石霜琳琳云你意作么生广亦打一坐具琳云好一坐具秪是你不知落处又问真净净云你意作么生广亦打一坐具净云他打你也打广于此大悟。

　　拈云早知灯是火饭熟已多时。

　　颂梁园日暮乱飞鸦极目萧条三两家庭榆不知人去尽春来还发旧时花。

　　举罗山问石霜起灭不停时如何霜云只须寒灰枯木去一念万年去函盖相应去纯清绝点去山不契往问岩头头喝云是谁起灭山于此有省。

　　拈云良药口苦逆耳言忠。

　　颂渔人乍入满园时怎似予林三两枝节候到来依旧发岂同一见不相知。

　　举洞山因僧问亡僧迁化向甚么处去山曰火后一茎茆。

　　拈云何不道神符在此百无禁忌。

　　举洞山谓曹山曰吾在云岩先师处亲印宝镜三昧事最的要今以授汝汝善护持勿令断绝遇真法器方可传授云云。

　　颂知有却无知无却有缝罅不通何处寻口君不见铁牛戴鞍匝地飞木马拖犁踏天走。

　　举洞山宝镜三昧云云。

　　颂非铜非铁亦非金规矩方圆铸不成胡汉难逃妍丑别一回扑碎一回莹。

　　举曹山四禁云莫行心处路不挂本来衣何须正恁么切忌未生时。

　　颂天不覆地不载灭佛祖空世界狸奴白牯乌龟螃蟹。

　　举曹山云凡见圣解是金锁玄路直须回互夫取正命食者须具三种堕一者披毛戴角二者不断声色三者不受食。

　　颂类堕随堕尊贵堕曹山本寂舌头破出言吐语不沾唇说与诸方休错过。

　　复举正命食。

　　颂从前一饱忘百饥直至于今不得饿美食元不中饱人夸甚云门胡饼大。

　　复举尊贵堕。

　　颂悉达当时为太子王宫不住住雪山若非星睹知端的那得能仁大孝全。

　　举道德经云吾不知其谁之子象帝之先。

　　拈云看伯阳李老子说话大似推车到壁难得转身此无他只是不肯于不知处希取大用所以后来函关一往终成骑牛觅牛见识。

　　颂从来共住不知名任运相将秪么行自古上贤犹不识造次凡流岂可明。

　　举博山上堂僧问一口气不来向甚么处去山云香烟堆里其僧不会山云黄金殿上更觅长安。

　　拈云当面错过。

　　颂钓罢归来不系船江村月落正堪眠纵然一夜风吹去只在芦花浅水边。

　　举僧问尊宿如何是自身已宿曰丙丁童子去讨火僧领旨后遇一尊宿举似宿不肯僧仍理前问宿曰丙丁童子去讨火僧于此大悟。

　　拈云可见差之毫厘失之千里者僧不是彼尊宿铁面斩新那能当下灰飞烟灭。

　　颂碔砆碧玉鋀石黄金莠苗朱紫明眼难瞒真金自有真金价终不和沙卖与人。

　　举打地和尚乃马祖嗣凡问佛法惟打地。

　　拈云假小心最大胆。

　　颂青山青隐隐渌水渌沉沉四壁无描画村内小乾坤。

　　举打地门人每执爨厨下人问你师凡问佛法便打地是何意旨门人于灶内抽火柴入锅中。

　　拈云见过于师方堪传受。

　　颂与其锅中添水宁可灶下抽柴莫怪时人不识师承禀受得来。

　　举古德云若人识得心大地无寸土。

　　拈云看者个心亦能迷人亦能悟人山僧居学地时曾以问三沙弥一良久云我乃无心一以手指胸云在者里一云通身都是且问三沙弥那个是识得心者速道速道。

　　颂古寺巴台月下玉溪小市城边客来正好相语又怕编成对联。

　　举颜渊喟然叹曰仰之弥高钻之弥坚瞻之在前忽焉在后。

　　拈云者颜氏才在陋巷中得见个古窖便欲举示于人争奈有心无胆恰如哑子作通事。

　　颂横看成岭顺成峰远近观山山不同不得庐山真面目秪缘身在此山中。

　　举沩山灵祐禅师一日侍立百丈丈问谁曰灵祐丈曰汝拨炉中有火否祐拨曰无丈躬起深得少火举云云。

　　颂柴火分明路不岐沩山百丈也徒为温言暖语休相嘱一点丙丁烁太虚。

　　　　　　　　　　　(侍者性远捐赀重刊)

　　庆忠铁壁机禅师语录卷之十三终
嘉兴大藏经　庆忠铁壁机禅师语录


　　庆忠铁壁机禅师语录卷之十四

　　嗣法门人幻敏重编

　　颂古(拈别评征代)

　　举沩山示众云老僧百年后向山下作一头水牯牛左胁书五字云沩山僧某甲此时若唤作沩山僧又是水牯牛唤作水牯牛又是沩山僧且道唤作甚么即得仰山出礼拜而去。

　　拈云沩山水牯牛且置仰山礼拜而去是哭伊是笑伊。

　　颂水牯牛沩山僧胁书五字得人憎从来一报还一报始信口开是祸门。

　　举沩山因摘茶次谓仰山云终日摘茶只闻子声不见子形仰撼茶树一下沩云子只得其用不得其体仰云未审和尚如何沩良久仰云和尚只得其体不得其用沩云放子二十棒。

　　颂沩山仰山手口欠稳父为子隐子为父隐二十棒头各自猛省。

　　举沩山泥壁次李军容来具公裳直至师背后端简而立山回首见便侧泥盘作接势军容便转笏作进泥势山抛下泥盘与军容归方丈。

　　拈云沩山侧盘泥壁以身先之军容公裳端简拜下礼也只不获承虚接响播弄泥团且道归方丈后又作么生。

　　举沩山与仰山路行次见前村烟雾沩曰是甚么仰便画此。

　　拈云者小释迦才被沩山问着便手脚不稳且无些子逊让气息何故如此评论不见道路见不平傍人铲削。

　　颂远望寒山石径斜白云深处有人家停车坐看枫林晚霜叶红于二月花。

　　举仰山寂禅师卧次僧问法身还解说法也无山云我说不得别有人说得僧云说底人在甚处山乃推枕子出。

　　拈云是僧问梦仰山答梦要且无说法人在。

　　颂绿萝岩畔把心灰月挂松稍树影来睡起蒲团鸦报晓柴门只有野猿开。

　　举仰山常梦弥勒内院居第二座有一尊者白椎云今日当第二座说法师乃起白椎云摩诃衍法离四句绝百非谛听谛听。

　　颂欲逃长夜梦昼里梦愈多谁是开双眼同来玩薜萝。

　　举仰山九十六种圆相(共一百零一相除去重出五相九十六种正)。

　　总颂一个圆时个个圆胡饼馒头总一般一种多种商量也有甚南阳与仰山。

　　举仰山临终付法偈云一二二三子平目复仰视两口无一舌此是吾宗旨。

　　颂作家宗师示人克的剖腹剜心临行一句咄。

　　举德山宣鉴禅师小参示众云今夜不答话有问话者三十棒时有僧礼拜山便打僧云某甲话也未问为甚打某甲山云你是甚处人僧云新罗人山云未跨船舷好与三十棒。

　　颂德山勇而无礼者僧皮下少血若作奇特商量三人证龟成鳖。

　　举德山到沩山挟拂子直上法堂从西过东从东过西顾视方丈偶沩山坐次殊不顾盼山乃云无无便出至门首却云也不得草草重具威仪再入相见才跨门便提起坐具云和尚沩山拟取拂子山便喝拂袖而出沩山至晚问首座今日新到在甚么座云当时背却法堂着草鞋去也沩山云还识此人么座云不识沩山云此个阿师已后向孤峰顶上盘结草庵呵佛骂祖去在。

　　颂心不负人面无惭色一个白拈一个老贼无端露出赃私许他结草骂得呵呵。

　　举德山垂示云我先祖见处即不然者里无佛无祖达磨是老古锥释迦是干屎橛文殊普贤是担屎汉等觉妙觉是破执凡夫菩提涅槃是系驴橛十二分教是神鬼簿是拭疮疣纸四果三贤初心十地是守古冢鬼自救不了。

　　拈云阿那个是你先祖得恁么小知小见。

　　举德山上堂大众及尽去也直得三世诸佛口挂壁上犹有一人呵呵大笑若识此人参学事毕。

　　拈云山鬼之伎俩有尽我之不见不闻无穷。

　　举德山凡见僧入门便棒。

　　拈云争不足让有余。

　　颂一条楖栗活如龙隐显跃潜雷雨风堪笑时师根眼钝漫随清水觅形踪。

　　举德山因守廓侍者问从上诸圣向甚么处去山曰作么作么曰敕点飞龙马跛鳖出头来山休去明日山浴出廓过茶与山山抚廓背曰昨日公案作么生曰者老汉今日方始瞥地山又休去。

　　颂出头固非龙马缩脚岂别乌龟笑他德山父子虚空抛粪毬儿。

　　举毗婆尸佛尸弃佛毗舍浮佛拘留孙佛拘那含牟尼佛迦叶佛释迦牟尼佛。

　　拈云古佛今佛过去佛现在佛未来佛恒沙佛无数佛元来是人作底良久云忙忙迫迫多少世几个足跟踏得齐。

　　颂佛有佛无佛古今佛来佛去佛无心无得无心云是佛赵州犹自不喜闻。

　　举世尊才出母胎一手指天一手指地。

　　拈云理直自然气壮心真必定言粗须是老云门始得何以故若无举鼎拔山力千里乌骓不易骑。

　　颂指地指天干打哄周行七步乱生涯直饶没个旁人觑弄尽虚头岂作家。

　　举世尊在灵山会上拈花示众是时众皆默然唯迦叶尊者破颜微笑。

　　拈云是则是瞒我庆忠不得。

　　颂不为东风展笑颜机含此日露天斑灵云岂是花惊眼只喜枝头带月圆。

　　百万人天不唧溜迦叶眉眼未为奇者场祸事无休息都卢归咎释迦师。

　　举世尊一日至多子塔前命摩诃迦叶分座令坐以僧伽黎围之遂告云吾有正法眼藏密付于汝汝当护持传付将来无令断绝。

　　征云明人不做暗事。

　　颂教外别传传个甚么甚么传已名曰密付。

　　举世尊升座文殊白椎世尊便下座。

　　颂打睡闭门已不堪拟升曲录好羞惭一椎怪杀文殊白依旧回头鼻孔酸。

　　举世尊敕文殊罔明令女子出定公案。

　　颂文殊罔明释迦三人眼里生花女子何曾在定一堂闹乱如麻。

　　举世尊在尼拘律树下坐次因二商人问世尊还见车过不世尊云不见商人云还闻不世尊云不闻商人云莫禅定不世尊云不禅定商人云莫睡眠不世尊云不睡眠商人乃叹言善哉善哉世尊觉而不见遂献白叠两端。

　　颂无求到处人情好不饮从他酒价高莫谓如来营小利两端白叠是龟毛。

　　举世尊因波斯匿王问胜义谛中有世俗谛否若言无智不应二若言有智不应一一二之义其义云何佛言大王汝于过去龙光佛法中曾问此义我今无说汝今无闻无说无闻是名一义二义。

　　拈云问处孤高答处奇。

　　颂可羡冷谦协律教人凿壁穿瓦天子呼来勘问分明向道潇洒不是破瓶花八裂那知处处音声者。

　　举世尊因见文殊在门外立乃唤云文殊文殊何不入门来文殊云我不见一法在门外何以教我入门。

　　评云世尊里应外合文殊法见未忘正好痛打一顿。

　　举世尊因乾达婆王献乐其时山河大地尽作琴声迦叶起作舞王问迦叶岂不是阿罗汉诸漏已尽何更有余习佛云实无余习莫谤法也王又抚琴三遍迦叶亦三度作舞王云迦叶作舞岂不是佛云实不曾作舞王云世尊何得妄语佛云不是妄语汝抚琴山河大地木石尽作琴声岂不是王云是佛云迦叶亦复如是所以实不曾作舞王乃信受。

　　颂蝉音不断夕阳晖流水高山岂易知一句无私千古韵从来此曲和人稀。

　　举世尊因外道问昨日说何法世尊云定法外道云今日说何法世尊云不定法外道云昨日说定法今日何说不定法世尊云昨日定今日不定。

　　评云惑乱多少人。

　　举世尊因普眼菩萨欲见普贤不能得见乃至三度入定遍观三千大千世界觅普贤不能得见而来白佛佛云汝但于静三昧中起一念便见普贤普眼于是才起一念便见普贤向空中乘六牙白象。

　　别云汝但于四威仪中闭着眼睛管取普贤时时头撞。

　　举世尊因自恣日文殊三处过夏迦叶欲白椎摈出云拈椎乃见百千万亿文殊迦叶尽其神力椎不能举世尊遂问迦叶汝拟摈那个文殊迦叶无对。

　　评云一主千军不乱且道迦叶无对是赏伊是罚伊。

　　举世尊将诸圣众往第六天说大集经敕他方此土人间天上一切狞恶鬼神悉皆集会受佛付嘱拥护正法设有不赴者四天门王飞热铁轮追之令集既集会已无有不顺佛敕者各发弘誓拥护正法唯有一魔王谓世尊云瞿昙我待一切众生成佛尽众生界空无有众生名字我乃发菩提心。

　　征云贼是小人智过君子然虽如是春秋责备贤者何以故魔来成佛易佛住遣魔难。

　　颂菩提心发界生空魔说巧于佛说同是佛是魔齐追摈铁轮飞热浑身红。

　　举世尊良久维摩默然。

　　拈云古今错会者如麻似粟。

　　颂山中何所有岭上多白云只可自怡悦不堪持赠君。

　　举世尊因外道问不问有言不问无言世尊良久外道赞叹云云。

　　颂言有言无都不问岩巅万丈逼瞿昙迷云鞭影何须道千载须知有阿难。

　　举世尊于灵山会上五百比丘得四禅定具五神通朱得法忍以宿命智通各各自见过去弑父弑母及诸重罪至文殊持剑逼佛云云。

　　颂从来子孝父心宽乐业荣家总亦然宅下不栽槐几树那能清白永相传。

　　举世尊因地布发掩泥献花于然灯佛灯见布发处遂约退众乃指地曰此处宜建梵刹时有贤于长者□标插云建梵刹竟诸天散花赞云庶子有大智矣。

　　拈云修造不易。

　　举世尊因七贤女游尸陀林一女指尸谓诸姊曰尸在者里人向甚么处去云云。

　　评云圣姊善说法要世尊当面瞒人。

　　举世尊因耆婆善别音响至一冢间见五髑髅乃敲一髑髅问云此生何处曰生人道又敲一云此生何处曰生天道又别敲一云此生何处耆婆罔知生处。

　　拈云何不问取敲者。

　　举世尊因黑爪梵志运神力以左右手擎合欢梧花两株供佛佛召梵志放下云云。

　　拈云家无小使不成君子。

　　举世尊因调达谤佛生身入地狱遂令阿难传问你在狱中安否达云虽在地狱如三禅天乐佛又令问还出狱否达云我待世尊来便出阿难云佛是三界大师岂有入地狱分达云佛既无入地狱分我岂有出地狱分。

　　评云心安茆屋稳性定菜根香。

　　举世尊未离兜率已降王宫未出母胎度人已毕。

　　拈云此谁说的诸人还信得及么。

　　举世尊临入涅槃文殊大士请再转法轮世尊咄云文殊吾四十九年住世未曾说一字汝请再转法轮是吾曾转法轮耶。

　　颂临老心孤不值钱辞干推滑惹疑嫌谁知公道在人耳枉住世间七七年。

　　举世尊坐次见二人舁猪过乃问是甚么人云佛具一切智猪子也不识世尊云也须问过。

　　拈云探竿在手影草随身。

　　颂非故作故无事讨事渡得江来宾鸿迷去者回始信老瞿昙千古流传成笑具。

　　举德山一日饭迟托钵下堂时雪峰作饭头见便云者老汉钟未鸣鼓未响托钵向甚么处去山便归方丈峰举似岩头头曰大小德山未会末后句云云。

　　颂不会末后句托钵归丈去岩头抚巴掌德山遭授记三年后如何喉中绝了气。

　　举德山因临济侍次山曰今日困济曰者老汉寐语作么山拟拈棒济便掀倒禅床。

　　颂蚊虫嘴利蜂虿尾毒蓦直撞头各自一路咄咄。

　　举雪峰义存禅师一日示众曰南山有一条鳖鼻蛇汝等诸人切须好看时长庆出云今日堂中大有人丧身失命云门以拄杖撺向师前作怕势后僧举似玄沙沙云须是棱兄始得然虽如是我即不然僧云和尚作么生沙云用南山作么。

　　颂南山之蛇多少遭毒一棒打杀千足万足何以故免教当阳横古路。

　　举雪峰一日因有两僧来峰遂以手托庵门放身出云是甚么僧亦云是甚么峰低头归庵后僧辞去云云。

　　拈云同参相为彻骨彻髓乃千古龟鉴须信岩头道雪峰与我同条生不与我同条死是真语者实语者。

　　举雪峰一日升座众集定峰辊出木毬玄沙遂捉来安旧处。

　　拈云雪峰出怪玄沙捉怪要且无升座集众分。

　　举雪峰因三圣问透网金鳞未审以何为食峰曰待汝出纲来向汝道圣曰一千五百人善知识话头也不识峰曰老僧住持事繁。

　　颂狭道相逢未足奇渠方乘马我乘驴到来一笑忘宾主去路茫茫总不知。

　　举云门偃禅师示众云诸和尚子莫妄想天是天地是地山是山水是水僧是僧俗是俗良久云与我拈按山来时有僧问学人见山是山水是水时如何门云三门为甚骑佛殿从者里过。

　　拈云云门恁么道正是妄想。

　　举云门示众云你若不相当且觅个入头处微尘诸佛在你舌头上三藏圣教在你脚跟底不如悟去好还有人悟得么出来对众道看。

　　颂舌头诸佛一微尘圣教脚跟有几人本自无迷何用悟云门语话可怜生。

　　举僧问云门树凋叶落时如何门云体露金风。

　　别云何不道黄花形晚色寒雁送声来。

　　举僧问云门如何是学人自己门曰游山玩水曰如何是和尚自己门曰赖遇维那不在。

　　颂游山玩水维那不在记得自己忘却布袋。

　　举僧问云门弑父弑母佛前忏悔弑佛弑祖甚处忏悔门曰露。

　　颂云门露字不沾牙吐出温清体态嘉佛祖弑时无忏处满盈恶贯坐龙华。

　　举僧问云门如何是正法眼门曰普。

　　别云乌龟开夜市。

　　举僧问云门如何是啐啄之机门日响。

　　颂响字酬来机莫教话头堕子啐母啄时拟心即是错。

　　举云门曰三家村里卖卜东卜西卜忽然卜着也不定僧便问忽然卜着时如何门曰伏鹰。

　　颂卜着浑如攫兔鹰草枯眼疾熊忙生忽然得见丧身命啖啄抟飞距爪狞。

　　举云门上堂因闻钟声乃曰世界与么阔为甚向钟声披七条僧无语门曰七里滩头多蛤子。

　　颂少年公子真气骨不誓惊人语出奇称名岂谓浮云贱特地知他是男儿。

　　举云门初参睦州州才见来便闭却门门乃扣门州曰谁门曰某甲州曰作甚么门曰己事未明乞师指示州开门一见便闭却门如是连三日扣门至第三日州开门门拶入州便擒住曰道道门拟议州便推出曰秦时　轹钻遂掩门损门一足从此悟入州指见雪峰云云。

　　颂狮子窟边没异迹就中穿凿枉徒然摇风修竹依稀似不是无言即有言。

　　举云门到江州陈操尚书请斋才见便问儒书中即不问三乘十二分教自有座主作么生是衲僧行脚事门曰曾问几人来曰即今问上座门曰即今且置作么生是教意曰黄卷赤轴门曰者个是文字语言作么生是教意曰口欲谈而辞丧心欲缘而虑忘门曰口欲谈而辞丧为对有言心欲缘而虑忘为对妄想作么生是教意书无语门曰见说尚书看法华经是否曰是门曰经中道一切治生产业皆与实相不相违背且道非非想天有几人退位书无语门曰尚书且莫草草三经五论师僧抛却特入丛林十年二十年尚不奈何尚书又争得会书礼拜曰某甲罪过。

　　□云尚书不会当仁却也有始有卒云门其言不让犹欠起死回生若到庆忠门下二俱未了。

　　举云门上堂拈起拄杖曰凡夫实谓之有二乘析谓之无缘觉谓之幻有菩萨当体即空衲僧家见拄杖便唤作拄杖行但行坐但坐不得动着。

　　拈云分得分明太特煞分明分得特煞人。

　　举云门上堂光不透脱有两般病一切处不明面前有物是一又透得一切法空隐隐地似有个物相似亦是光不透脱又法身亦有两般病得到法身为法执不忘己见犹存坐在法身边是一直饶透得法身去放过即不可子细检点将来有甚么气息亦是病。

　　颂无明烦恼远年瘵巴掌拳头近日痾棒喝通身成药病曾经看好几人么。

　　举云门示众曰读经千卷纸上语。

　　拈云云门者话大似不奈冬瓜何捉住藤子扯。

　　颂大明大白大光天窗上却来着力钻门门有路堪游戏穴纸待他也大难。

　　举僧问云门达磨面壁意旨如何门曰念七又僧问南泉泉曰天寒无被盖。

　　别云何不道他是异乡人。

　　举僧问云门如何是佛门曰干屎橛。

　　颂郁郁　　无人识踏着始知不抖擞分明掷下也大奇者回闪杀赵州狗。

　　举僧问洞山聪如何是佛山曰麻三斤。

　　颂如何是佛麻三斤几笑时人不解行途路蹉跎犹自可许多错认定盘星。

　　举僧问云门如何是超佛越祖之谈门曰胡饼。

　　颂飞罗面香油和虚空小□□□□□了便不饥只发渴超甚佛越甚祖喝一喝。

　　举僧问云门如何是透法身句门曰北斗里藏身。

　　别云何不道藏身北斗里。

　　举僧问巴陵如何是提婆宗陵云银碗里盛雪如何是吹毛剑陵云珊瑚枝枝撑着月问祖意教意是同是别陵云鸡寒上树鸭寒下水云门闻此语云他日老僧忌辰只举此三语供养老僧足矣。

　　拈云死不尽底见解。

　　举僧问云门如何是法身门曰六不收圆悟云一不立。

　　别云何不道一六不。

　　颂一六不是何物赵州笋香严竹一饱齁鼾忘所之觉来红日三竿出。

　　举玄沙师备禅师因小参次闻燕子声乃云深谈实相善说法要便下座寻有僧请益云某甲不会沙云去无人信汝。

　　颂深谈实相不知归春月泥融燕子飞王谢堂前人未信呢喃林下叫依依。

　　举玄沙初到莆田县百戏迎之次日问小塘长老昨日许多喧闹向甚么处去小塘提起袈裟角沙曰料掉没交涉。

　　颂料掉没交涉提起袈裟角莆田百戏迎大家都是错错错错鬼面神头五花六绿到者里用不着。

　　举玄沙示众云诸方尽道接物利生忽遇三种病人来且作么生接患盲者拈椎竖拂他又不见患聋者语言三昧他又不闻患哑者教伊说又说不得且作么生接若接不得佛法无灵验当时地藏出云某甲有眼耳和尚作么生接沙云惭愧便归方丈。

　　颂惭愧便归方丈去盲聋喑哑示生前有眼有耳有舌者目前休听口头禅。

　　举玄沙见三人新到鸣打普请鼓三下却归方丈新到具威仪了亦去打普请鼓三下却入僧堂久住来白沙云新到轻欺和尚沙曰打鼓集众勘过大众集新到不赴沙令侍者云唤新到出堂却于侍者背上拍云云。

　　颂响板打起静夜行应怜群梦未醒醒钟报三声鸣洗净尚有齁鼾瞌睡人。

　　举玄沙因雪峰召曰备头陀何不遍参去沙曰达磨不来东土二祖不往西天峰然之。

　　颂参方不用苦游行剖腹剜心以告君拂袖开胸伶俐子磨裙擦裤笨禅人。

　　举玄沙示众云世尊道吾有正法眼藏付嘱摩诃大迦叶犹如画月曹溪竖拂犹如指月时鼓山出众云月聻沙云者个阿师就我觅月山不肯却归众云道我就他觅月。

　　颂月到疏窗点点金清光恒映照禅心禅心不为爱明月为爱禅心照月明。

　　举地藏问僧甚么处来曰南州来藏曰彼中近日佛法如何僧云商量浩浩地藏曰争如我者里种田博饭吃僧云争奈三界何藏曰唤甚么作三界。

　　颂种田博饭倦来眠浩浩商量大地间若与他咱争个赛我侬赢得一生闲。

　　举法眼益禅师问修山主毫厘有差天地悬隔兄作么生会主云毫厘有差天地悬隔眼曰与么又争得云云。

　　拈云莠苗朱紫不同鋀石黄金终别修山主毕竟得个甚么便拜。

　　举法眼有时指橙子曰识得橙子周匝有余。

　　颂识得橙子无头无尾黄狗不似白狗非比。

　　举法眼问子方上座作么生是万象之中独露身方遂举拂子眼曰恁么会又争得云云。

　　颂红尘堆里同尘住有个拳头无处竖茆檐缝可戳虚空虚空不是我仇屋。

　　举法眼因僧问如何是佛眼曰汝是慧超。

　　颂问佛答慧超蓦直路非遥昔日张骞老乘槎渡鹊桥。

　　举法眼因僧问如何是曹源一滴水眼曰是曹源一滴水。

　　颂借婆帔子拜婆年相逢喜起断金兰布得春风满天下都卢不费些子钱。

　　举僧问法眼承教有言从无住本立一切法如何是无住本眼曰形兴未质名起未名。

　　别云果老倒骑　轹钻。

　　举僧问法眼六处不知音时如何眼曰汝家眷属一群子。

　　颂绍续箕裘不碍多燕山阶下五登科逢人谩说吾家丑老子偷鸡儿偷鹅。

　　举僧问法眼二六时中如何行履即得与道相应眼曰取舍之心成巧伪。

　　颂打破镜时处处明何须断臂觅安心平常酬答无沾滞信口说来不动唇。

　　举法眼问宝资长老古人道山河无隔碍光明处处透作么生是处处透底光明资曰东畔打锣声。

　　颂声声响喨透云霄穿碎髑髅放白毫试问谁家褦襶子铁航泛海浪头高。

　　

　　庆忠铁壁机禅师语录卷之十四终
嘉兴大藏经　庆忠铁壁机禅师语录


　　庆忠铁壁机禅师语录卷之十五

　　嗣法门人幻敏重编

　　说

　　知有说

　　余曾阅大藏经际亭午志神稍稍似倦恍恍惚惚浑浑噩噩蓦撞入龟哥眼里见一大城其城以善知众艺名之纵广四八由旬曲水流觞八处交潺仙鸟郁林四时演唱其音嘹喨出七等觉支八圣道支十八不共法三十七助道品五根五力种种微妙城中人民皆守素抱朴盱盱痴痴依稀葛天氏无怀氏之风象马珍宝行树沼池接影连辉交易平等无欺无诈余徐徐东行至闹市街头十字中有树子一株抚树盘桓看吕洞宾打回回打得跳进跳出忽惊动赵州狗子啀啀喍喍突奔向前余拟攀树树即随手攀处射一光光中照见种种希有胜事照见庄严劫仁贤劫星宿劫诸怛闼阿竭萨埵独果有情发心成道度生授记等事照见迦文老子祗劫修行苦行降王宫离兜率出母胎住雪山睹明星成正觉等事复见坐道场作师子吼降天魔伏外道说权实空假六处彼岸四谛十二缘恶趣生欲界生自利生后有生内空外空乃至无性自性空四无量四涅槃乃至无边波罗蜜门无量解脱三昧门等事又见说六道四生具有如来智慧德相等事又见诸大弟子围绕咨询神通等事又见拈花示寂流声教续慧灯无尽藏等事如是过未现在历历分明庆未曾有须臾间空中弹指作声有蟭螟虫逐响而来鼻孔吟哦如雷吼十方世界有情无情若凡若圣悉皆得闻其吟哦声曰大大圆洛阳桥上百花鲜丫叉圆石头城里绝人烟其音断续交互未罢忽蟭螟眉上现纸榜一张唤无手人将蟭螟拿着乃聚云本师游戏楞伽三昧拈示众人底偈子尔时同参大众一齐会集熟读一过中有同志请益余曰者老和尚虽然收放纵横不犯锋铓以慈悲故虚空未免痕迹揣上座乘悲愿来助扬宗教可为我等作不请之友傍敲正打抬捺抑扬开示未悟不枉藏海中同遇一番愿不吝所请余良久耳里出言高声曰问我者是甚么人聻众无应遂拈毛锥子乱着一顿○(着云本色底道人)咄(光邋遢)好个无缝罅底物事(是甚么干屎橛)却被那妄穿凿底老古锥弄得粉花碎(大处大圆小处小圆)[○@│](买草鞋走梁朝问碧眼僧始得)免不得后代儿孙从那末末枝枝上哩会将起来(也须要尝过)又被老僧向前一啐(□□涂乳苦)你者没眼禅和子(不道无眼只为不善观)何不在老僧脚跟下打个筋斗(和尚远归恐劳神用)夜叉现作黄金像(玉沙虽异翳目是同)说个如如早是多(说底何□多)乃说偈曰(祸胎从新起了)我观楞伽山(一拳拳倒黄鹤楼一脚踢翻鹦鹉洲)夜叉王所住(应以面然身得度者即现面然身面为说法)出于大海中(只在一毛孔里)神通方可到(切莫弄巧成拙)大人有神通(莫是搬柴运水么)兼有我道通(唤甚么作道)飞入夜叉群大慧从此出(刀山剑树上转大法轮)智能凿金矿智能开道路(且信一半)智能变风雷智能敛云雾(用者恶烧慧作么)所以百八问而成百八答(丝来线去)我观经中义恰如窣堵波(似则却似是则未是)八识为初级(且莫造次)五法叠为二(自入塔来香灯不昧)三性是三层(槛外低秦岭)二我即堆四(窗中小渭川)自觉圣智心堪作顶上髻(欲穷千里目更上一层楼)我以如意手轻轻拈顶来(切忌动着)抖擞破砖瓦光耀恒沙佛(只因当头错到底费心勤)说通和泥人(大费手脚生)宗通造塔者(只要起脚稳)外道如蝼蚁往来缝中过(官不容针私通车马)不然不相容谁号天人师(岂是分外)欲得无名相入吾掌上观(我手何似佛手)解弄岂存人(有尊是者金)因指得明月(黄叶止啼)月月不存法(但向十五看)千江来映色(觅去了不可得来自何来)恁么而住持行行只者是(瞒顸多少入)咦(和盘托出)不解穿凿底是众生(守罚百姓)解穿凿底是诸弗(知而故已)是以诸佛心中众生不解穿凿众生心中诸佛(有上什不护乎下)众生心中诸佛解穿凿诸佛心中众生(贼是小人智过君子)法为众生凿(你无我不得)凿为诸佛法(我无你不成)诸佛众生法法凿(送为宾主)众生诸佛凿凿法(换工插禾)无凿无法无众生(受恩深处宜先退)非凿非法非诸佛(得意浓时正好休)扑碎明镜解翻腾(吃饭动口礼佛合手)释迦攒眉弥勒哭(祸福无门为人自招)才方着了闻謦咳声惊动啐原来是把着翻经底签子在打瞌睡。

　　定规说(时师住平都地藏寺)

　　住持安众有三要一老成人有大志二实行人不藏疵三持诵人能酬唱余皆无益不堪种草也山僧非辞住持无以行志但有报乳之愿未圆时因春元貌符古公井仙李公开明冉檀越致书奉币前后三请只得往应其诚今既到来所谓不直则道不见也且直之义又何说哉住丛林必先原其始立规矩则当虑其终定职事务须酌其才器如是则可经大传远万世不惑也其次东西两序必依古鉴立十局头都监监寺副寺首座维那典座知宾化主直岁都管是皆同其心一其志以道合非以情合者始任之其余器使随才量能受职陟罚臧否自有定衡住持有三簿册其总计一岁所获钱粮簿宜贮方丈支收二簿都监监寺副寺三局经掌都监监寺副寺监买丈侍典座知宾化主直岁每月朔望仍同至护法韦驮前羯磨布萨以表至公无私安服内外所以道知因果明罪福乃操履之实此又住持大节不宜疏怠宽缓迷误后学者也道法兴废系住持丛林兴废系十局嗟乎其中延揽方来导引檀越激扬后昆非得万物同体之慈悲者孰能恒久而不变乎予愿凡来同我住者以恭敬谦让慈悲忍辱真实勤劳为先自然戒行清雅定慧圆明竿头进步有基无暴弃外侮之患矣丛林有田庄则不免于差徭或自纳或庄人纳须预先料理若只待公役上门法苑已觉不雅此外设横逆无妄之来必有护法檀越又奚待我缁衣辈语利语力乎丛林牛马鸡猪定不可畜酒[夕/軍]货殖定不可倡设有之非所宜也倘有土木之举惟看机缘若何用智用力亦不难成就至于路径开阔前后栽培殿堂圮阙器用增损田庄修砌瓜果清洁园蔬时新香火精严僧行仪细鼓钟分明为首领者又当不时检点提奖诱掖则事事无废弛观也你辈既处三灾流行群魔(炽盛之世)无论内学外行唯以苦参力修以至彻悟为主或可保境护国得免其万一耳一钵之外无余食想一衣之外无余衣想倘若田庄所出不足一年之费则有老瞿昙着衣持钵开檀度一法真俗两利饶益讵同小小耶诸方若有为本分事来者知宾确实通主事先叙宾主优待亦如管接施主檀越香客之礼既毕引见方丈然后参堂安置若是不为此事来都管安置十方单亦要与他结个喜缘不得藐视从容喻说两餐一宿起单使渠亦谅其参禅处不能兼留他辈也乃至各人亲属俗客来亦当以佛法因果劝喻引他进门如无益丛林不可私留久住肯令贪他一粒米失却半年粮乎慎之时当像末多执有为或有檀越慕禅堂清众诣刹讽经礼忏赈济斋僧者亦不必固辞失我至尊随机接引之道但如禅规行持利益自大持诵堂领首书达佛启白疏一通护法诸天众神圣总疏一通圆满疏一通禅众竭诚足矣何假文疏多为如有别请首领轮流迁老成者去切不得强求若苞苴肮脏又类流俗也其嚫资均作二分一分入常住一分管各各衣单若有假此习学应赴摈出亦不得互相遮容共住外有畏年为众勤劳不能应请者头首谅议衣单出之常住众中住寮房有定规如执事多年老弱不能同众者许勤旧寮老病者住延寿堂察其必不可起者迁涅槃堂是三处必安有恒心道念底行者相看都监监寺则有院房副寺则有库房知宾则有客房典座则有厨房直岁化主都管则有普同寮首座书记侍者则有退居寮乃至教授阇黎即居教授堂其余学人行人俱共长连床俾方丈首领丈侍以便昼夜巡寮查单警其破犯偷安之通弊也今既安居你诸执事山僧仍筑庐于先师设利塔傍你辈按时请益甚便但不上堂辙扬家丑耳每见丛林有得眷属力者有得诸方力者诸方眷属只以等心视之既欲成就你辈向上关捩必先截断你辈挂心之钩已后毋滥收眷属其老病寒温责之首领自有调治一法也今将现前所有眷属及未来果有补于丛林益于慧命欲求度者总取名于护法尊天菩萨前一齐煆炼逼拶与贤与子悉听之天只要觅个有贤德明道眼为四方钦服底作将来丛林主设无许知事者白之当代宰官绅士檀越诸山议举聘请庶几光复古规世世得好住持无分裂房头之丑而此名胜丛席不致冷落矣灼然兄之创始德符侄之守成其清节勤劳已垂不朽况复有记事铭规以寿诸石云云。

　　共命鸟说

　　伤哉赤子本分事几番劳他苦辛酸奇哉乐土信未坚合掌瞻礼还示出呵呵只为昧观音手眼故尔迷生前共命只知生死真妄之乘除不了变化莫测之自己我今稽首称扬各各圆满六八。

　　避兵说

　　炎暑之夕余徐徐步北岭之巅倏见趋者蹶者怆惶四出若蚁窦之移居蜂房之分族询之傍傍曰兵之当避也师何安堵如故乎余曰兵亦人也奚用懔憟为傍曰有官兵焉土兵焉寇兵焉官士寇之不一而残害均也倘不趋之避之则身家性命生死荣辱系焉余曰剖胎杀夭麒麟不游覆巢破卵凤皇不至子之言固也非豫矣五色兵人目者也孰不瞩其锋五声兵人耳者也孰不聆其刃是非名利兵人身心性命者也孰不触且蹈苟能于身心性命生死荣辱之际知豫其源彻其本自有一段降伏魔军之大雄制诸外道之大力普摄一切之慈悲纵置身于身家性命生死荣辱之中不为身家性命生死荣辱之所笼罩设处时势之无可奈何而安之若数其深稳道力必不因之动摇也今也目击皆兵也谁是卖刀买牛守剑得布者是知其为灾殄也留难也劫运也其如众生之杀业殊胜何故笔之为自他之戒。

　　六处箴

　　眼为招旌一目万得粘湛成形精光映色睚眦匪宜非礼宜格参前倚衡顺乎天则耳本来聪循声故聋壁外闻钏破犯是同惠迪则吉背违则凶熏修三昧复我圆通橐兮籥兮出呼入吸须臾岂离可离非鼻妙我有无勿逐勿失凡圣同归至诚无息谈说别味道是舌根一条血肉谁是其真宁使醭白宁使草青不妄不诞自性存存四大围空名之曰身一名裸虫一名囊神可超法界可入迷津无劳无摇表正端形意发于机毋令自欺精进尔室慈悲尔衣任运我使失候人持恒妙观察鬼神莫知。

　　气志箴

　　尔莫随流随流则浊尔莫有求有求则拙勿以富贵骄人勿以贫贱失节立千圣之上风并己灵之不悦恒应物而不迁才是尔之标格。

　　胜热吟

　　炎天何处去藏殿后却好独坐有余凉忘机越蓬岛飒飒松风清喃喃黄鹂咏三声五声巧新腔曲堪听侍也没一个巾瓶齐远却既不交扇挥且邀冰壶坐两手携风穴双足履雪峰才离清凉国又过水晶宫来问断臂法但唱寻梅歌启我觅眉山我云是首座。

　　虚空吟

　　虚兮虚兮无方空兮空兮善藏不见过兮腹大离心识兮延长天地倚兮覆载江海依兮汪洋日月丽兮朗照古今运兮传芳山峥嵘兮弗碍水激抟兮何妨万象容兮屋宅禽鸟度兮家乡云雷屯兮靡变火泽暌兮难殃愚人逃兮岂得智士求兮未尝神若尔兮解脱身若尔兮道彰心若尔兮及第意若尔兮佛邦衔血喷兮自染把火烧兮徒伤诸凡灭兮不坏妙圆体兮齐光与吾等兮可取吾为君兮孔扬。

　　谕蛲蛔语

　　聚哨堂前处杂嘈室内时三界如火宅尔恋亦何为胃肠原食素腥膻不似伊但能随分吃同归上上机。

　　廛居野语

　　法末还法末饮气又吞声抱璞累双足投光按剑频杯影看蛇势鸡声作凤传丰千舌头大明州布袋憨入廛居露地摄念卧街前行乞娑婆世开口向人难此事不为多切忌途中觅但了却目前堂堂只者是饥来便吃饭困来便打眠任他不本分都是自欺瞒有问佛与法我则不敢应鼠粪只两粒秽却一锅羹离尘尘不离茅屋且廛居前言及后语一部好鼓吹东家小儿啼西舍语声粗唧唧啾啾唧不识我是谁俗傍我以修我向俗而住同地一同天各自立门户闲者闲不彻忙则太忙生前街与后巷可惜好光阴张三也识我李四我也识相识不相逢念个波罗蜜肉亦不解吃酒亦不解尝诸方笑我憨我则解承当除晕也是痴断酒也是痴古今痴多少佛祖亦如之好要杀个生恐伤骨与肉那块不是精何须论戒律男子是阿父女人是阿母会则彻本源不尔辱宗祖若人称怒我我则笑嘻嘻我若称怒人大家成毁誉生来名随缘次名无所求击碎悭贪鬼何处是根由淫房问弥勒酒肆访观音见则即便见不见愁杀人大妄大偷心偷尽众生界佛祖也销磨恬然不知愧啖鸽吞针者看来生捏怪伸个空拳儿捶他也不爱我有一住处无主亦无宾不但信施大兼之未安名等着那一个行行行且止人前休说梦打失当门齿。

　　为聚云庆诞语

　　前月忌辰将甚去今朝生日自何来火烧不死金刚眼赚杀诸方尽活埋咦我若不是儿孙直教骂得骨出阿呵呵一声笑倒须弥山将差就错且作礼。

　　修西圣庵引

　　昔佛在世时一日帝释随佛山行次佛指一片地云此处好建梵刹帝释拾一茎草插于地云建梵刹竟于斯荐得以大圆觉为伽蓝虚空世界为精舍星辰日月为灯火草木丛林山花鸟语为信供檀波风云雷雨春夏秋冬为化主外护入乎其中出乎其外为诸往来无相古佛一尊跏趺金刚座上如是香火一堂修造不易脱或未尔还须振铎四方广开檀度听诸净信自取。

　　募缘引

　　观今所受知前世若问后世看今生个里了无差别处拾金还是窖金人唯诸净信自取。

　　建塔引

　　聚云宝塔欲巍峨福寿为基智慧顶九如十有七级中玲珑八面称如意石人开口问有缘声声叫道出只手。

　　盏饭引

　　闹市街头村居聚落有许多达磨眼睛释迦鼻孔只要当人发大慈悲心陆续去各家门首收取得来到衲僧齿边百咂碎和合凑成一饱忘百饥底佛事为报檀那切莫错过了者饭一盏。

　　题画

　　迎仙客

　　道院迎仙客此语如何说试问老黄龙刀刀还见血。

　　隐相如

　　书堂隐相如毕竟何所图吾无隐乎尔也者与之乎。

　　栖凤竹

　　亭栽栖凤竹去住无拘束嘎嘎庆来仪廓尔冲霄曲。

　　化龙鱼

　　池养化龙鱼不作池中躯雷霆烧赤尾飞跃实难思。

　　抱琴访友(二)

　　但得琴中趣何劳弦上声松竹梅三者得得是知音。

　　高山流水是相知摵碎琴来得便宜伯牙有意求知己纸上那能觅钟期。

　　钟声客船

　　船寺有形钟声无相且问丹青者音声作么生描画若描画得出庆忠野人何难为汝书个赞子。

　　遥指杏花村

　　犀牛扇子已不在杏花村中何□有足下好与三痛鞭那堪蓦直扬家丑咦那里是他扬家丑处以手向前指云好美酒。

　　虎溪三笑

　　虎溪山水本无情问你三人如何笑且道笑底是甚么非儒非释非道参。

　　踏雪寻梅

　　前村有一枝玳瑁几点奇浩然难藏兴雪里任徐徐。

　　李白斗酒诗百篇

　　通身是酒满口是诗诗酒俱忘复是何物采石矶头曾游戏知他端的是男儿。

　　笑看儿童折柳枝

　　儿童慢折柳本色原抖擞见者眼未开特地不知丑。

　　观山有色听水无声

　　水本无水山非是山观听徒劳自瞒顸正好归来一觉睡识后方知没大千。

　　画梅

　　因甚梅花月月开笔尖纸上巧安排馨香不审归何处惹得游蜂特地来。

　　画竹

　　虚衷隐隐外节分明纸间壁上那辨秋春。

　　画兰

　　一二三丛草东倒复西斜不借风雨露笔上看生涯。

　　观梅雀

　　难描难画梅稍鸟有景有情鸟树梅纵是僧繇施妙手徒将伎俩对君裁。

　　铁壁岩

　　一层岩上一层岩峭拔孤峗绝倚隈跛脚阿师休斫额等闲不许乱疑猜。

　　相子岩

　　一声笛韵南关雪传说曾临相子仙叵耐文公多不荐分身犹自住岩前。

　　珠盒

　　和盘托出甚分明正令全提忘主宾无数殊光齐显现只要当人一口吞。

　　与冉书生书扇

　　仰之弥高足下看云饶钻之弥坚袖里有青天瞻前忽后两轮横宇宙咦习习飒飒觌面来清凉地上还依旧此是喟然叹的光景。

　　师一日坐吹万老人舍利塔傍僧请题是塔八景师云青牛俯首白鹿鸣师子颦呻象王顾巍巍独镇五鱼峰山静水环烟朝暮汝试道八景在甚么处。

　　荆城之南五十里许有飞来铁船内有塔塔中贮宋刻大华严尊经一部唯八册其功甚精惟霖先生珍奉已久月崖熊公得于苏氏公子请师题赞。

　　百城烟水到铁船不动脚跟步铁塔信手取出铁塔经八十一卷无言说弥勒慈善财恶普贤文殊曾绰约唯有释迦不等闲三七日中没捉摸去住不管船塔经看来都是鼠子药。

　　海蠡编题辞

　　月崖欲再刊袁会元海蠡编觅说话于予予初看之分明道学先生次看之宛若伶俐座主复看之似个好长老或曰比之长老则不足比之座主道学则有余予不得而知也一并付之居士。

　　题钟王字帖

　　撇捺画直挑剔钩如行如立又如草一点当头永不昧任随门外打之绕。

　　师偶见俗士以毒树果博盐乃易而火之士请偈师云苦果不仁浑身含毒游鳞有识无妄灾临以苦觅咸鲜能知味将咸得苦缘木求鱼是皆不达三世业因欲求生以害仁者因为之偈易我白金消他黑业付之茶毗故为是说。

　　马乾图法名灯焕号超群

　　先兮无相后矣其形河马负之焕乎攸分六九余一七七闰生黑白不衍先后靡经辞玄却妙许汝超群。

　　举业开示

　　酆陵李井仙迎师住平山舟中问举业如何做师云除是不读书井仙服膺师语次年发解后熊古众文学谒师云弟子辈于禅学深信而有待愿不吝慈悲且开示举业师云我乃出家者流未尝学问但就禅而略说如欲参禅先具段超越一切底大心然后万缘放下从力参佛祖话头而入倏尔省悟时自然头头上显物物上明应机接物任运无穷习举业亦然是必具段担当持世底大志然后收摄放心从烂熟圣贤正文而入看孰为理孰为事孰为枯淡孰为浓润孰为镜花水月或长或短或上下相达预悬鉴在腔子中才去把诸家注解据证是非得失自不爽毫发矣久久纯熟得文字三昧无师智自然智通身遍体左右逢原触境遇物都是篇最好文章妙传贤圣之神如耳提面命若先读注解而忽正文纵有说话悉成依稀仿佛抹粉涂胭又如尝听奴隶群小之言而正大光明之体必失薄弱迂腐之弊难除也至于平奇高古妙用临时局调清新一湖风月倘执定程式是文章用我非我用文章也喻之以人为题目身是总破必精神血脉首尾前后包括无有阙限头面是起承要三亭五岳相好可观颈是入题贵流通畅快不贵滞塞痈疣腹是正讲须是宽厚有容元气满足手足乃后股结句执捉运奔自是超迈以人论文文无不得以文论人人无不全常山之蛇晴空之曙水中盐味色里胶青引伸触类如是而已然虽如是第一不得忘却了笔尖头上一着何也古人曾有戒莫将闲学解埋没祖师心山僧恁么忉怛也是将错就错。

　　文学结盟请垂语

　　师云万物备于我胡为不大同我所既存存分形而别类欲作一志观莫若尊乎盟若以松柏盟松柏无知觉若以龟鹤盟龟鹤太营惑若以山海盟山海有摧竭若以日月盟日月有圆缺若以虚空盟虚空限量别不比管鲍金不学桃园结不类花柳思不同芝兰说何依稀插血何仿佛载书如是为本誓乾坤任有无未盟不相识既盟归于好埙篪还既翁和乐齐偕老有足游正路有手芸己田茆塞而芸人是名违本誓非礼眼勿视耳舌身亦然少壮及其老克伐怨欲行是名违本誓心同鸡犬放夜气亡兽禽见生复忍死闻声更食肉酒困人爵要五伦三畏缺是名违本誓行住与坐卧食息与起居动心举念时仰愧及俯怍如是不可说同归于有恒未步圣贤地且游诚信阶若问向上关另有具眼者。

　　补修宝珠寺引

　　宝珠者何谓天无宝不覆地无宝不载人无宝不灵人能觉照是佛宝人能正信是法宝人能清净是僧宝是三宝者具足于人奈何有眼不见有耳不闻终身由之而不知甘蒙蔽于尘劳烦恼中且不识隋侯卞和之本旨尚瑾瑜珂佩之足云乎若欲顽石生莹敝衣发焰须从者里步去好善是一宝助扬是一宝成就是一宝是宝能消愆是宝能灭罪是宝免劫难是宝脱生死乃至增福益寿求男觅女无不如意所以云入海采宝先求如意今宝珠寺殿阁颓零住持欲化十方补修如意诸净信发欢喜成就胜事俾寺宝如意各各家宝无不如意也。

　　建南浙二师塔缘起

　　夫塔之为言何谓也或曰为突兀风景收藏骨身而设也是不然如迦文如来为太子时射穿铁鼓帝释则收箭建塔迨逾城入雪山以宝刀断绀发天宫则收发建塔乃至双林舍利一分奉诸天一分与龙众一分散诸王各各欢欣分布建塔经云若人散乱心人于塔庙中一称南无佛皆已成佛道是中有不可思议教化不可思议饶益不可思议功德不可思议究意岂区区突兀风景收藏骨身而已哉况复多宝塔受用不尽无缝塔佛眼难窥育王塔法界众普瞻疏山塔莲花香腊月者乎立雪禅人特请塔样于予欲为南浙二萨埵光前裕后予思惟良久没启口处但余一偈子聊书以应其诚也曾儿童惯聚沙也曾稍长瞻纸轴铎声振处石人欢寿者寿兮福者福。

　　谭府牟夫人谢世赞

　　瑶台月净极乐莲清倏焉临世瑞应磐城良哉女则允矣淑贞宜配君子厥德维馨三宝礼敬一念存诚寄归有以循本返真和南谨赞坤道仪型。

　　　　　　　　　　　(嗣法门人幻敏重刊)

　　庆忠铁壁机禅师语录卷之十五终
嘉兴大藏经　庆忠铁壁机禅师语录


　　庆忠铁壁机禅师语录卷之十六

　　嗣法门人幻敏重编

　　书问

　　答学正杨季木居士

　　参禅学道如取科中相似要知人人是有分底不作难易想若是深蓄厚养决不依门傍户自具个特见出来所以临场题目风雨毫端信手写出点显浅五色文章自然惊讶明眼拾芥取名故曰商量极处见题目途路穷边入试场拈起毫端风雨快者回不作探花郎最可喜底是探花郎犹不肯作似者般大丈夫始可与言志取科中在个志字则参禅学道在个信字可知信是道元功德母长养一切诸善法信得及者段大事因缘底人便是根器不凡底人根器不凡底人自尔寻个实落处下脚昔日水潦和尚于采藤处问马祖如何是祖师西来意祖云近前向汝道水潦才向前马祖拦胸一踏踏倒水潦不觉大悟起来拍手呵呵大笑祖曰你见个甚么道理便笑水潦曰百千法门无量妙义今日于一毛头上识取根源去后复示众云自从一吃马师踏直至于今笑不休者便是最初一步实落则千步万步皆实落样子也然后以世实落脚跟去践三圣人途径如游自家屋里一般则步步踏实无有不到处也须知实落路头只在食息起居处饥餐渴饮处闲坐困眠处若是岸柳溪烟层峦叠嶂又与道远矣士大夫必欲究明此大事只莫愁功名身家四字打不脱者一愁字便是障道魔军从古迄今入此门者最多获饶益者不少如苏东坡黄山谷白乐天张无尽诸明公五十有奇传灯所载与近代余集生刘墨仙已见手眼皆是中流鼓棹火里安身自然成个游戏三昧看来有甚难处只是他们识见高智量大各各知道是自己应了底一段公案不作奇特玄妙观不然朝闻之道不改之乐尽性立命之旨又是白纸黑字时文墨卷故事了祖师家虽以事理苦乐身心性命为门外之谈士大夫学道何妨就门外常行过熟路引他进来第一又怕有意路语句便好乐没意路语句便不好乐不知不好乐处便是绝心意识处绝心意识处便是可疑处于此可疑处疑来疑去疑到进不得退不得田地蓦直从虚空里伸出脚来自见落点若只向那进退不得处便住了足有何勾当山野不曾深究孔老白文并诸家注解只就自己杜撰说来比喻如颜子屡空即是离心意识学问子贡货殖即是心意识学问观孔子发言之意是欲子贡如颜子而又止道回也其庶乎者可见屡空处犹未是究竟况者个心意识如水牯牛猢狲子动止不常从来是难得降伏底试将炷香去蒲团上打坐一会不是昏沉便是散乱平生所为好丑善恶何曾离得一件事来若向喧闹处离喧闹惹人狂若向静洁处离静洁惹人困自山野拙见论只用看破二字便是离心意识真法子教家且道知幻即离不作方便离幻即觉亦无渐次云何有等不知止动归止止更弥动一向去深山穷谷贪着闲静处隳体黜聪息念默照如石压草竟成一种枯稿知见有等错认随缘放旷任性逍遥语只管将古人奇言妙句广记多闻逢人便开大口道我会禅道佛法竟成一种狂荡知见夫人不得大彻大悟者为有二种知见作祟满腔填塞反不如鄙夫可告语耳岂不见孔子恐人驰逐窜句游心学问一日示门人曰吾有知乎哉无知也有鄙夫问于我空空如也我叩其两端而竭焉竟不言所问者何事所答者何理但只道个两端可见鄙夫问处孔子叩处彻始彻终全体大用尽在于是而复加一竭字正见孔子连两端二字不留于胸中依然是无知面目德山云若毫端许言之本末皆为自欺诚能到得不自欺处于禅庶几乎近矣此中妙在空空二字但人多错会及至问着不说是顽空之空便道是真空之空据实看来果然反不如鄙夫可告承来谕云聆玄诲胜似读书十年不能不恨相见之晚和尚高深不可测发其精蕴使有途辙可循端有望于山野想慈悯之肠自不我吝复见从公署中入山来并不叙及别故唯孳孳欲了明本分大事在念者段浑厚直实丰神想是曾受灵山付嘱未忘非同借法门以资谈柄者不觉和泥合水说到者里此时鹗荐已升鹏抟复举姑拈则古人公案以似唐时有个庞蕴居士父祖游宦竟舍弃家赀往参马祖得悟之后呈偈云十方同聚会个个学无为此是选佛场心空及第归俟门下及第归来另有一番说话。

　　上聚云老人

　　九月廿二日乃我聚云本师降灵之辰不肖儿孙在此菊隐山中作么庆祝若将松与柏松柏太青青若将龟与鹤龟鹤太营营若将天边月天月有圆缺以佛法分上只宜用拄杖穿着鼻孔且将本图利未为分外若仁义道中不无作礼三拜同参大众且道作礼三拜底是穿着鼻孔底是还有拣辨得出者么如无某甲自定当去也良久云抱璞不劳频堕泪来朝更献楚玉看。

　　与玉屏无著上座

　　含拙至话及上座正眼有碍不能无疑岂在山本正出山故邪耶抑杂毒入心家亲作祟耶急须择个眼始得大慧老人偈云顶门竖亚摩醯眼肘后斜悬夺命符瞎却眼卸却符赵州东壁挂葫芦于此荐得两目璀璨一切眼不能颟顸正也只恁么邪也只恁么开也只恁么合也只恁么如其不然只饶将大地山河事事物物纤毫觑破秪唤作光透脱不见物事不见见不见者始具半眼须知有向上眼切忌作直捷孤硬会若是一筋斗打过者里我才缓缓道项下犹有事在且道项下是甚么事不用棒不用喝不用音声不用色身请下一转语不妨与上座相见。

　　复向文学

　　昔崔赵公问于道钦禅师云如弟子亦可出家参禅否师答云参禅乃大丈夫事非将相所能为公被禅师者一劄深夜不安忽省悟然所谓大丈夫者有二如全忠全孝能成人者乃世间大丈夫明心见性超生死者乃出世大丈夫真谛俗谛在居士两志之矣大抵见性非难难于尽心若尽其心便知其性必使心如何得尽去所以用个话头作敲门瓦子若此中无活动机关反被他碍塞觉无一毫着落无一毫巴鼻此处正是九仞一篑之功急要精严炉韝明眼钳锤时时就正切忌生止息心恋静洁心有从前习气影子现时亦莫照管若强遏捺如拂尘相似多动烦恼只须掉转头来向行住坐卧处疑愤来疑愤去到疑愤之极忽　底一声敲开门了方知室中无限受用原是自家所有非学习得底非知解得底那时淫房酒肆柳巷花街一任七花八裂去。

　　复铁书记(附来韵)

　　一枝东去已横出棒喝纷纷扬少室黄檗临济太冤生三拳一掌谁与述源流不止自来长径虎无状同相弼岂料一枝埋三峡方见四百年一茁径山苍翠凌海隅聚云此际开天日天开天日弄晴光龙吟龙屋响琴瑟敲拍而今异诸方粗莽不能同其律针去线来入化工文经武纬看梨橘佯妆鼓舞大慧禅却缘捏怪颠风月分明遗与臊狐裘惹得一头替代虱大小聚云心不臧年老成精佛非佛渠家父子祸冤流滔滔百代何人诘。

　　从上古人当秉拂之任才悟道德诚可商确古今发挥蕴奥勘炼学者赞助堂头山僧道亏德欠滥叨上板即有拈问不过作诸昆仲逐昏散鞭影耳难堪笔录且烦赞称书记是何心行咦。

　　辞高檀越请升座

　　时接华札知鹫岭之岫尚灵记莂之英更茂佛法金汤多在第宅明府也且黄花灿无隐之旨青山显朝闻之妙如是则在在华座时时播扬已耳况复垂念先师情文已格其不以生灭不生灭视先师运斤有质矣前者受诸绅士请勉效轨仪但山僧虽叨法印犹未开炉护众拈香报乳宝座似不宜数数频登也。

　　复高汝止诸绅士请开法启(附来疏)

　　自古丛林无兴不废弘道佛子何废不兴吹万大师开人天正眼特起大慧已坠之禅关玄要根宗立究临济无穷之旨二十年来已蒙振铎于前兹逢今日幸复光昭在后惟我法席狮子全威宜号万人之敌大人作略自有八面之锋存取舍于棒下非同瞎用分宾主于喝中岂曰耳聋开辟有手宁是寻常窠曰变化多机又何执着筌蹄凡我同侪宜体引导之婆心从此攀跻不愧担当之男子伏冀普济慈航使迷途知有归岸宏施法雨庶枯杨得以生梯僧衲景附绅缙感仰。

　　指花笑破虽浑生佛萨埵觉路云长全仗　王臣国士诚超性命心之妙旨乃贯儒释道之元常千载良因亿劫美果恭惟众檀越楚波恒浚鼓兰楫于中流鹫岭无忘灿金莲于聚火青云与慈云并布津剑同慧剑齐挥修梵未别有家栽槐无拘精舍人中俊杰士里文雄山野白眼生乎龆年入桂林而无碍青晴募夫当路期柯梦以知惊笈笠寻师榆枌却问赤帜高悬龙屋添荷亲承骊珠不汩浯江得夺颔下针芥有自唱和从心养翼修鳞叨溟借渤不去之只履始去家丑敢扬无存之深心正存轨仪权应伏冀时当春小渐渐来六出之霙月届应钟人人庆扣鸣之响瓶鹅仍诘呼诺更闻石金苗莠难齐柱础干城永赖。

　　答羽霄刘居士问易

　　居士论禅以周易并参而问及甲庚参伍之说其志在图书河洛期无大过明矣然甲庚参伍乃公卿士庶边事尚不与易合又焉能与禅合耶故山僧尝谓人曰参得禅底始论得易论得易底必参不得禅何也禅之一字无一法不囊括亦无一法不殒亡到极则处教乘且涉途径世典云乎哉幸山僧肥遁已久则不妨入俗回真用九用六故作相知与居士颂出一三五九二四六两地参天气理数逆顺顺逆逆生成生得生生成自足若向者颂子里摩荡得二仪五太已前消息来方能通变得古今贤圣神化点要处自然承乘比应说甚蓍短龟长始知□者是周孔诸儒之易[○@卍]者是文王之易[○@八]者是伏羲之易○者是自然之易[○@│]者是衲僧之易要会周孔诸儒羲文自然之易则易要会衲僧之易则难倘会得衲僧之易自可倒驾无首龙不咥虎钻龟策马从化母中运出游戏三昧统系上下序杂两间定天地之位通山泽之气临观井贲随比萃升恒履中孚大有之墟无论干父坤母离女坎男家人同人大畜小畜震水兑金既未否泰剥复损益小过睽蹇晋节归妹吉凶消长悔吝忧虞明幽终始简易知能一一咸师鼎巽于大衍蓍策彖传中直令屯蒙需讼者夬革无妄渐涣明夷又何须气盈朔虚五岁再闰参伍综错三变成爻八八六十四卦卦卦合明三百八十四爻爻爻有序虽然如是但恐刚姤着颐蛊噬嗑便柔解了大壮豫谦昧却老少德体把中爻儿当面错过山僧只得道个元亨贞利吉趋凶避辞变象占无咎无誉收铺去也呵呵。

　　　　　　又

　　来书谓易乃四大圣人所作非庸俗可企乃至万望垂青再示玄旨知居士智眼尽碧理水恒清夫复何说但山僧于圆相中复涂一笔者正欲居士离推测以见易离易见四圣离四圣见居士离居士见衲僧从衲僧鼻孔里倒翻筋斗出来察地观天合明合德错综变化为卦为爻非谓居士物于爻象不化之说也所云太虚空岂容有此色象天向一中分造化人从心上起经纶寂然不动时无有吉凶消长感而遂通际便发喜怒哀乐天道流行雷霆风雨亦复如是然一有天一得一归一之一心有凡心圣心包太虚之心若分而不明从而不透又岂知天即人於穆亦喜怒哀乐人即天呼吸亦雷霆风雨之妙旨又岂会建扫由我号令人天打破虚空了当超脱底一句子耶又云自领教后只于未画已前着脚必不向爻象作活计然易之为道也屡迁若有着脚处即非易也若有爻象可向背亦非易也易之进步即为禅未画已前正禅之竿头也非禅之进步也不见长沙岑令。

　　僧问慧安师云和尚见南泉后如何安默然又问未见南泉时如何安云不可更别有也僧回举似沙沙示偈云百尺竿头坐底人虽然得入未为真百尺竿头须进步十方世界露全身僧云秪如百尺竿头如何进步沙云朗州山澧州水其僧不会沙云四海五湖王化里前来所谓尚不与易合又焉能与禅合者此也居士须于是段公案急着精采参得禅时脚跟下自有一部全易在。

　　　　　　又(附来书)

　　前者聚云老人在时曾教(振)参竹篦子话昨化老人归忽闻荷香在室因有二颂录呈昔为赵甲子今称钱乙郎离却触背见方许见亲娘忽闻荷香入我室和尚为我传消息息之五内自清凉散在诸方人不识。

　　师答云牛过窗棂头脚易唯有尾子最难去笔上春生雅未难难于不识者一句勉旃勉旃。

　　寄峭然上座

　　松实自华银山来叙及为上座了饭僧愿力山野闻之欣喜人天之因尚不尔违则无漏胜因可知矣矧从会晤后屡接手札兼作大佛事益见上座护法之诚为道之切正谚语所谓舍财定要大丈夫学道还须英灵子者也但学道有七种难看破世情难得决定信难具端正眼难遇真知识难中途不退难必至究竟难兴慈运悲难不为七难拘挛钩锁则一切无难耳若是被他拘挛钩锁即是妄想执着未化故世尊在雪山才睹明星得悟便叹云奇哉一切众生具有如来智慧德相秪因妄想执着而不见得直者妄想执着四字是凡是圣是生是佛皆被他绊着不得活卓卓地有执着在有作有为者有执着在离名离相者有执着在六度万行者有执着在圆明了知者所以古人不得已要人参个话头且道是何等话头如僧问赵州狗子还有佛性也无州云无有何执着。

　　又问狗子还有佛性也无州云有有何执着又问万法归一一归何处州云我在青州作领布衫重七斤有何执着又问如何是西来大意州云庭前柏树子和尚莫将境示人我不将境示人如何是西来大意庭前柏树子有何执着无执着则无妄想无妄想执着必有迸天迸地消息出来那时端正眼自其世情自看破决定信自生真知识自识必至究竟而不退转兴慈运悲无可不可始信得从文字悟入者便向文字里转大法轮离文字悟入者便向离文字处转大法轮从百工技艺悟入者便就百工技艺里转大法轮故曰悟了还是旧时人不改旧时行履处若以文字观则三藏语言千百则公案无非文字不以文字观则真谛俗谛樵歌牧唱皆顺祖机故曰有为虽伪弃之则佛道难成无为虽真执之则慧性不朗不见世尊舍皇宫割恩爱入山悟道敷教显宗世出世法悉知悉见及至将入涅槃文殊请世尊再转法轮世尊咄云吾住世四十九年不曾有一字与人汝请吾再转法轮是谓吾已转法轮耶如上所说乃狮象蹴踏非虫豸可知大人境界非凡流可觑而今必欲了明生死大事还须从无字上有字上青州布衫上庭前柏树子上挨拶此名凡圣同宗句一名阎罗丧胆句一名生死不到句一名千圣不识句虽然是者几句又怕轻易过了昔年有个马郡侯莅政时常往聚云及至向他谈说者样语句归而私谓人曰禅宗最易问来但乱答一句就是其后见参不来始叹曰如万法归一颇知青州布衫果然难会才见宗门长过他辈处如他辈经论诗书百家诸子丘索坟典那一部不知所不知者唯是者超生死不相干一着耳生死既超不过则平生所作所为罪业冤对又岂能免得过罪业冤对既免不得则随业受报六道四生头出头没既未知生又焉知死哉不知生之来处是生大不知死之去处是死大故说生死事大只为平日聪明势焰事业文章临末稍头都用不着不然世间是那一件不称他意一个个英灵汉子定要走到法门中来才得安乐处然善知识亦不是从天降下从地涌出底盖古今如长夜唯善知识先醒觉得兴慈运悲摇醒几个梦中人故云十方所有世间灯最初成就菩提者共知识之谓乎若是显奇现异又是邪魔外道剑术幻师之操履也但世人多慕神通显异不悟本地风光试以神通显异略说一事其余不可枚举西域调达乃世尊堂弟投佛出家一日启佛神通佛云但空五蕴神通自具阿难不知私授其法不久习成反谓佛不慈悲不似阿难就与道破遂恃其神变无端害佛并及父王以致堕落此千古慕神异之龟鉴也似者般人祖庭门下将来提草鞋亦无用处若是血性男子宗门间气如黄檗要打断神僧足胫云门欲一棒打杀世尊与狗子吃文喜打倒文殊于厨下自具一双正眼不为他所惑乱参禅人不悟手舞足蹈神功搬柴运水妙用一有务奇好异之念存于胸中便生许多妄计检点不能于四威仪中任运即常你看十三祖迦毗摩罗访十四祖龙树于山窟中龙树预知其来即出迎接才见便云深山孤寂龙蟒所居大德至尊何枉神足摩罗曰吾非至尊来访贤者龙树曰此师得决定性明道眼否是大圣继真乘否摩罗曰汝虽心语我已意知但办出家何虑吾之不圣树开示诲即投出家得证道果此固师胜资强之因终非针钵投机之妙六祖云若真修道人不见他人过若见他人非自非却是左他非我不非我非自有过但自却非心打除烦恼破憎爱不关心长伸两脚卧参禅人见到者个田地行到者个田地用到者个田地证到者个田地是非迷悟尚不相关岂有执着妄想聊岂有名相即离耶岂有古今自他生佛隔绝于其间耶梁太守杨炫之问初祖达磨大师曰西天五印师承为祖其道如何师曰明佛心宗行解相应名之曰祖又问此外如何师曰须明他心知其今古不厌有无于法无取不贤不愚无迷无悟若能是解故称为祖又曰弟子归心三宝亦有年矣而智慧昏蒙尚迷真理适听师言罔知攸措颖师慈悲开示宗旨师知恳到即说偈曰亦不睹恶而生嫌亦不观善而勤措亦不舍智而近愚亦不抛迷而就悟达大道兮过量通佛心兮出度不与凡圣同□超然名之曰祖炫之闻偈悲喜交并曰愿师久住世间化导群有参禅人果能踏破祖师关头一任春游芳草地夏赏绿荷池秋饮黄花酒冬吟白雪诗我为法王于法自在若无放刀成佛手段则从前闲花野草泥水葛藤依然置在无阴阳地上正是偷心未歇徒指陈忙忙血口谁归去来年更有新条在恼乱春风卒未休瓮里何曾走却鳖来如是琐琐者原非山野本怀秪缘上座未出家时就遇着我聚云老人老人是要人向大道上直步长安底山野若不将崎岖险巇路径一一道破只恐中途被七种之难柴栅缠缴又枉上座者一番勇为气概了出家儿关系固大在上座出家关系尤大何也上座家声丕显子贵孙贤治则言孝乱则言忠弹压一方清宁党族一时弃青衿着缁服幽明宗亲邻里乡党未尝不拭目属望看是那一步超过他们世间子受皇恩宗族乡党尚且荣显生色况出世间法乎如世尊辞亲割爱孤处雪岭似废伦矣倘无睹星一着将何以超升九族灭度有情父王母后咸生忉利而称能仁大孝调御丈夫天人师世出世之独尊乎出家儿实为生死固不求名然名者实之宾有诸内必形诸外如孔子删诗书定礼乐赞周易作春秋岂是有执着妄想而求名者不见道吾何执执御乎执射乎虚活不定正是他无成名处而末云吾执御者不过就党人以谢党人耳复何尝有名可成哉无名可成处便是无执着妄想处便是具如来智慧德相处便是生佛凡圣不立处参禅人二六时中行住坐卧应事接物到得者无名可成处只欠啐地折爆地断底一下子也所以名为千圣不识句阎罗丧胆句生死不到句凡圣同宗句者四句直从一句上证得则无字有字青州布衫庭前柏树子一时证得魔界佛界顺境逆境一时处得权柄在手正令自行有何七种之难碍塞柴栅而不超越佛祖哉上座须如山野所说以坚其志。

　　答许隐士

　　来书有倏领答峭然手札一阅不觉心地豁然其于西来大意若揭肺腑而示之何幸得遇斯旨又云此段大事岂凡流能解果凡圣同宗而千圣难识者欤乃至不才亦自谓血性男子宗门间气师可携带以同面世尊之说山僧谓居士之言似非昔时之志可以语禅矣居士昔时留神玄理以生灭心修持故山僧不欲启口若以玄理论羡慕者固多错误者亦多修而未成者更多即山僧亦曾被他牵绊过来及至看破他家修持究竟处不过将妄念存想固形或止深山或游海岛或谒上帝报尽还堕轮回既是妄念存想纵饶炼得形神俱妙透石穿金白日飞升寿千万岁总是瓮里精灵那有个出头日子幸得山僧知非前进犹虑惑误后人因有仙道方术之问备载正邪至若未发之中橐籥之妙金木合并之机声臭俱无之旨人藏天天藏人固不离阴阳消息理气象数主宰流行以立极自然见精忘神久生超生若必据可指陈关捩以行持易堕空落外不堪种草居士必将从前者些知解尽情抛却向空空洞洞没捞摸□把捉处抱个疑团久久于禅自有契悟处但禅如大海涵天浸地随人器量各见充满居士既谓心地豁然云何复有此段大事岂凡流能解果凡圣同宗千圣难识之疑只此一疑便不豁然也居士还从者疑处参看如何是凡圣所同之宗千圣因甚难识难识底是个甚么透得者关头自知本命元辰落处才教是血性男子宗门间气不劳弹指面见世尊又何必山僧携带。

　　复止止居士呈答友人止谤辩惑论(来论附)

　　余一日燕坐有友人往顾论及禅学友人曰禅有高下乎余答曰以教论则有若禅宗则无矣友人曰每见云行人谈及云禅师与天禅师有高下之说何耶余愕然问曰其论何谓也友人曰有言吹万师深得临济宗旨大机大用千万中无一人能企及者有言不若天师孤硬直捷者纷纷不一弟实疑之闻兄久于禅学想悉知之矣故乃就而问为余曰我儒家者流未入释氏之奥至于门墙略窥一二吾试为兄言之夫道一而已矣焉有高下哉若论其迹似有高下而其实决无高下何则盖为学人之根有利钝进有浅深而导引之权有顿有渐从顿而入者甚难不得已乃有渐导之法古德云你有拄杖子我与你拄杖子你无拄杖子我与你夺了拄杖子友人曰拄杖之喻愿为解说余曰下根之士汩没深厚心无所主不能悟入为师者将一直捷法截断学人意路方有入头处即是与他一根拄杖子上根之士自知悟字亦是对治门为师者恐执此为实故尽行与他遣了俾于一切无碍处深契正宗即是夺了他底拄杖子云师夺人拄杖子不与人拄杖子天师不夺人拄杖子与人拄杖子友人曰二师本无高下已闻命矣然众以二师互论高下又在甚么处见余曰二师实禅门宗匠岂可优劣哉人有不知云师者盖有一说焉云师不但究彻禅宗又能博通今古三教皆融出言雄峻曲雅调新死处状若龙飞活处杳无踪迹明眼者闻之犹觉耳聋俗眼自是不识友人曰人之多知天师者又何耶余曰亦有一说焉天师知其众中根器厌博就机接引权拈黄叶便去止啼一用斯旨易合初机以此观之稍若不同实是二师婆心发现庸见辈乃以知不知处自生向背所以有高下之议殊不知此件大事必须深造其室方知二师之善诱岂浅见薄识者所能知哉故经云惟佛与佛乃能究尽儒云惟圣人然后可以践形者此也友人曰二师有得失乎余曰若论得失得则俱得失则俱失友人抚掌笑曰我知之矣即吾儒所谓中人以上可以语上也中人以下不可语上也而释氏之空寂即吾夫子所谓吾有知乎哉无知也噫。

　　阅居士来论名曰止谤辩惑然谤者从上佛祖圣贤所未免何用止为惑乃人之智眼正昏纵辩亦奚益矧夫真谛俗谛之迹虽殊而出世入世之心无异所以无调达不能成释迦之能仁无傲象不能显虞舜之大孝惟等冤于亲视魔即佛于禅庶几耳论中谓二老人本无高下以人心之知不知故生向背其论固确的而其所以向背乎人心者又不能无说焉如天老人单以棒头发药学者似乎易窥影响云老人惟以言句关机学者难以洞彻幽微幽微难洞故生疑影响易窥故生羡溷闷一棒复生疑了达言句又生羡疑羡互起向背横生是已不识二老人出世之本怀又岂知波澜亦因时之波澜直捷亦因时之直捷也哉如世尊说四十九年葛藤末始拈花示其宗趣达磨秉教外别传之妙旨复持楞伽经四卷以印人心诚如一橛一隅之见既不透三藏微言未彻单传命脉无惑乎不识言句中痛快棒头上宽广随人高下二老人矣或曰云老人出世虽实为大慧作略宜急见于今以救时弊其脉微其化尚未普天老人出世惟以孤硬平实接人其来显其缘又大因之彼此不无非驳其非驳之说正如国家之用兵出不得已且是晚代之造次岂二老人有人我于中设使稍有人我将何垂范天下后世哉所以人自高下二老人原无高下人自得失二老人原非得失幸居士以平等心识得二老人不然满地袈裟尽作沙场人物几成得宗风耶至若以无知况空寂则可以空寂为释氏之究竟则不可愿居士珍重友人另具一只眼何以故欲穷千里目更上一层楼。

　　复月崖熊自福居士(附来书)

　　汝学自分根器浅薄于向上宗曾未梦见讶棒横棒直之儱侗未肯折服于单传厌平常见解之犹人无取适从于半髻顷因溯峡而上望平都有大乘气象拉友登山得遇吾师乃知聚云师翁一灯正照于西蜀虽不及见聚云而捧阅语录诸书字字金鎞已抉尽从前眼中之翳若我老师道高德重继往开来天下之景仰方敫禅门之丕振攸赖接大慧不易接之脉阐聚云未大阐之宗岂与单传半髻撷顽哉盟友孝廉沈奕玮心悦诚服不谋而同北面皈依愿附炉中之煆炼西来直指求明个里之精微续祖慧命可期报师深恩罔极先此附候容事竣躬请拄杖以慰生平伏乞慈鉴。

　　承当者事先须办一双不受人瞒底眼孔百折不回底脚跟真真实实底肚肠意必固我放在第七第八得失毁誉还他落二落三才教作赤肩汉子也来书序说正如迦陵之处壳斑笋之在林俨有超群出类之韵概始终恁么去何幸如之至若棒横棒直见解平常儱侗犹人之论正眼观来总是他家活计惟愿长云包荒浑厚其志自各有一条出身大路不然类牵牛下河未免脚头先湿耳信手率复无罄笔端统俟嘉峨回首拄杖子忍居士不过在。

　　答忠南陈善人

　　居士以青春之年而行谊即闻于郡宰悦乎比邻中举善劝贤之选根器诚足问也矧复于本分大事念念不忘必欲究明者乎羡羡来书云古德要人离心意识参既不用心思意念识想疑情又向何处起殊不知者里就是疑情若必离了心意识岂不同于瓦砾土木看来者心意识也不恶何心区区离他只要于参字上委悉得去始信家无小使不成君子自觉有许多便宜。

　　　　　　　　　　　(嗣法门人幻敏重刊)

　　庆忠铁壁机禅师语录卷之十六终
嘉兴大藏经　庆忠铁壁机禅师语录


　　庆忠铁壁机禅师语录卷之十七

　　嗣法门人幻敏重编

　　书问

　　复武隆沈医官

　　阅门下来问乃医书所载养生之说非禅亦非玄矣即就玄而论玄之一字众妙之门玄之一字众祸之门何也如云玄关一窍少人知那里是少知处此窍若有定位则落后天若无定位则属杳冥认非有非无则堕中道除是领会得岂不为众妙之门耶如以取坎填离阴颠阳倒黍米出胎飞神谒帝报尽还落轮回甚至彼家烧炼破宅殒身岂不是众祸之门耶况以玄较禅禅如世谛中乡科甲榜玄如吏员杂职玄乃生灭种子禅是无漏正因门下所云任督阴阳丹田存想性命二门尾闾泥丸气海升降等语乃邪见辈于幻身中妄指的名相四大色身坏时都归无有执而行持如何敌得生死见得妙心楞严经云晦昧为空空晦暗中结暗为色色杂妄想想相为身聚缘内摇趣外奔逸昏扰扰相以为心性一迷为心决定惑为色身之内不知色身外洎山河虚空大地咸是妙明真心中物譬如澄清百千大海弃之惟认一浮沤体目为全潮穷尽瀛渤汝等即是迷中倍人如来说为可怜悯者世云医道通仙道我谓佛道无不通矣正如门下治病一般用王道则人参白术偏多用霸道则大黄巴豆偏多须知有时不得不霸虽霸亦王有时不得不王虽王亦霸积功累行亦复如是至若禅则万应灵丹可以起死回生安魂定魄非王非霸乃急救之良方矣门下必欲此生消灾雪罪超生脱死当下与佛祖并立宜先用一服消毒散将从前杂毒泻尽澄摄身心澄摄之久乃缓缓提撕云如何是我本有的妙心行住坐卧茶里饭里如是提持若以操存舍亡是妙心此心无定若以手舞足蹈是妙心此心靡常若以一念不生虚空无物是妙心此心空寂毕竟如何是妙心二六时中那拘久暂逼拶提持不辍便觉身心轻安妄念不起水火自济即根本净戒得养生之益也由戒生定一息万有万有一息胜阴阳颠倒也因定发慧则治世语言资生业等悉顺正法自超玄入妙也从此三学圆明十年运转打破疑关妙心自见那时拈土成药呵气皆灵休□国手谩说神仙卢医扁鹊所不及也山僧何故如此饶舌良久云病多谙药性得效敢传方。

　　复秤叟居士

　　熊沈二居士掉臂而去秤叟犹自贼过安弓虽然于响石边已着箭矣最喜的是当头一棒作狮子吼要问棒未击时是声落在何处吼还是不吼还是者其间下得一转语便是火里颦呻从地踊跃果知痛痒奚用下毒手为。

　　与止止居士

　　自平山别后往来人辄问门下定动则知道念弥坚工夫日益且公署中每以佛理禅道莅事俾一县子民宫墙桃李津津向化草偃风行正所谓不赏不怒民劝民威省却多少力也令郎书中叙及门下渝城往返冯夷为崇不胜劳骚王荆公言我得湛堂一转语做宰相曰是甚么门下若实得是甚么底受用则劳骚得失尽付之无何有也愿立定脚跟为法门望。

　　复武隆谭明经

　　山野把钓枳江为求破浪忽得双鲤频临身心快可不审钩头之意还识取也未。

　　复古孝廉请上堂(附请启)

　　发弟子古心率合堂弟子等合十启伏以盲人觅日扣盘以求毕世未睹光天跛汉贪程策杖而往平途尚忧恶堑不遇明师谁将点破每逢开士不惮扶持黄面老子拈花蚤逗机缘碧眼胡僧摘芦全通消息一宗相续万法无差恭惟和尚是僧之表于法为王放不下众生担子与物常关割不开诸佛念头逢人思度既为吹万老人伶俐儿郎横也好竖也好信手所拈欲撑大慧祖师圆通门户推不能避不能举念皆切随呼随应唤出瓶里之鹅畴重畴轻喝断手中之秤有人救得猫儿急把草鞋顶出岂反不如狗子且将蒲团坐穿(心)等其骨多浊而胎亦□优婆塞俗缘即是枷绳苦海未能跳脱去比丘众理障亦成桎梏悬崖那得筋斗来多钝根少利根父母不以蠢儿废教迷师渡悟自渡佛祖岂是凡人难修数年望聚云而堕泪谓我等何独无缘一旦入地藏而瞻容知圣人原无弃物曾结制期点点石头依法座再望钳冶镕镕雪汁满洪炉十方同饮半瓯茶丈六尽藏一茎草伏愿慈悲不吝方便常施饥汉向冷厨忍息是火之灯穷儿守空囊且拈止啼之叶柏树庭前实离离大意不过如此木樨花上香喷喷老宿瞒得谁人盖凡性最易迁移譬之丝随染成可青可白而师教绝无沾滞政如花以镜现非色非空指定禅心免作随风之柳透开本性乃为出水之莲恭候棒临敬瞻拂竖谨启。

　　堂上说话不贵周遮室里呈机浑身杀活圆通无尽之灯少室双林之髓居士此番更进一步山僧又岂被盖囊藏不揣粗野暂全肯诺。

　　复沉子佩居士(附来书)

　　拜违函丈如子去母寤寐歌言宛若吾师庄守我上鼓钟将之忘其苦叶之涉川也弟子根性鲁昧初知此事非不好乐但如鸿渐著书石上效人口动验之身世之间便尔把握不住比自瞻仰师范以暨皈依觉日用寻常随波逐浪中道味转亲世缘转淡即心与境我见未化然时自克厉藏舟于壑大力者负之而趋丈夫当如此世出世无二法也昨承法诲如睡斯醒如饥斯饱敢忘鞭策保任以期不孤吾师记嘱之恩但毕竟疑情如何尽命根如何断秪如踏着道破后转身一句又如何荐取弟子到者里恰似有堕睡夫之枕夺饥人之食者通身汗下吾师悯其真诚何以委悉开示痛下一顿针锥耶翘切翘切小舟一泊忠南礼师翁塔即于廿八暮抵夔门人事淹留明晨东下北征时迫未审归来即得趋侍左右一当棒喝否中心依依愿言不尽惟吾师慈照井仙兄行专沐以俟栽教不宣弟子灯胤和南上和尚侍者。

　　吾宗有大权唯大智人用之吾宗有大实唯大志人体之吾宗有大机唯大至人证之机权实之不一而智志至之在我我果智志至大实无有大大者大大既无则大小非大小之说不得说也又说甚么地水火风根身器界乃至梦觉上下苦乐虚实鸿渐鼓钟把握不把握耶此中妙在一我只不可作我会除是会得来纵处道味世缘我见人相中未尝见有道味世缘我见人相之相者其间藏天下于天下且犹不可奚复待克厉藏舟于壑哉从来明人不做暗事居士今后宁作白拈汉子母为夜行丈夫何也假如世界未成丘壑未就舟楫未具即有大力向那里施设负个甚么趋至何所所以道不许夜行刚把火直须当道与人看居士还见么若也见得山僧最喜底是保任二字如是保任疑情自尽如是保任命根自断踏着道破也如是转身荐取亦如是耳古人云你有拄杖子我与你拄杖子你无拄杖子我与你夺了拄杖子既无拄杖子又夺个甚么既有拄杖子又何必与之山僧权为居士以空拶空以有追有妄说个注脚如天人六道罗汉声闻缘觉菩萨诸佛众生有情无情虚空大地真如佛性是有拄杖子者也若遇山僧即与他拄杖子如尽却天人六道罗汉声闻缘觉菩萨诸佛众生有情无情虚空大地真如佛性是无拄杖子者也若遇山僧即夺了他拄杖子山僧恁么委悉恁么开示恁么针锥堕了睡处枕还要打得鼾夺却饥时食致令常充满通身白汗下依然干暴暴居士须当下瞥脱又何拘拘于棒喝讨冷暖也来书谓井仙兄行专沐以俟裁教但井仙已出井矣今如愿付双鲤持来乘着且同朝天去。

　　答谭明经

　　闻声悟道见色明心观音菩萨将钱买胡饼放下云原来是馒头若委悉得者则公案方知大海里渴杀多少人大仓中饥杀多少人奚必区区求空逃空耶门下所云枳江之鱼岂能吞海底之月未审钩头之意向何处识取山野把个直实钩竿为求负命原非限定枳江大海只要肯围围洋洋攸然而来自尔在在钩线满口香饵何愁不一钓便上。

　　来书谓大地本一法王身胡饼依旧是馒首山野不作者般见解然虽如是门下性命已在山野手中又愁个甚么秪愁洪波浩渺白浪滔天难得直实委悉耳不见船子问夹山云垂丝千尺意在深潭离钩三寸子何不道山拟开口被船子一桡打落水中山才上船子又曰道道山拟开口子又打山豁然大悟乃点头三下子曰竿头丝线从君弄不犯清波意自殊山遂问抛纶掷钓师意如何子曰丝悬绿水浮定有无之意山曰语带玄而无路舌头谈而不谈子曰钓尽江波金鳞始遇山乃掩耳子曰如是如是付嘱已山乃辞行频频回顾子复唤云阇黎山乃回首子竖起桡曰汝将谓别有乃覆船入水而逝门下向那离钩三寸处进步自有豁然大悟底路头出来会得点头三下底意旨必知覆船入水而逝底消息还知直实公案么口说无凭做出始见。

　　与懒憨上座

　　两承惠顾见上座气宇对诸执事人深幸但秪尽寒温而别未叙及法门大节有汾阳武居士匆匆至山野前云昨日今朝事不同山野征云是何故答云者几期被他家儿孙颠倒我要与和尚算帐山野以热茶劈面泼云算个甚么士便儱侗礼拜山野云大远在见士不会山野但拍案呵笑而已虽然观居士身口叨呾似有喜狂不禁之状山野从容喻问乃云弟子问憨师宗旨教我直捷便了云他不耐烦说今和尚莫颟顸我但如此就罢然直捷一着固不可无山野闻就罢二字岂得袖手不援耶即以直捷言之如世尊才生便一手指天一手指地道天上天下唯吾独尊秪宜直捷便了何故又离王宫至雪山六年苦行睹星悟道乃至四十九载络索末后始拈花付嘱龙树乃续祖脉中之盐梅秪宜直捷便了何故又造大智度等论分性别相达磨初祖号直指单传秪宜直捷便了何故又将楞伽经四卷付神光云即是如来心地要门令诸众生开示悟入临济棒下得悟秪宜直捷便了何故又说三玄三要照用权实料拣宾主三句四喝等语洞山过水睹影得悟秪宜直捷便了何故又立君臣五位偏正兼带诸说沩山仰山秪宜直捷便了何故又示诸般圆相香严在百丈会中问一答十问十答百只宜直捷便了何故又在击竹处明心大慧参学时已具诸方遏捺不住底手段秪宜直捷便了何故又在佛果处打脱乃至明教嵩中峰本秪宜直捷便了何故语录数十卷之多并前后诸祖圣贤亦秪宜直捷便了何故手眼常异种种各别直捷便了传灯间或有之然但备禅师之数非我释迦大医王大慈父之忠臣孝子也譬之世谛称忠臣必有拨乱反治致君泽民之事业称孝子必有晨昏定省竭力养志之肫忱岂以名实未称一能一德而擅标青史旌扬者哉佛祖公案亦复如是上座既已受天童老人法印还蜀山野敢谓直捷便了说话在天童即得天童以下不得何也二十年前教网帘纤宜用直捷以救二十年后直捷滥觞必须宗旨以救前后固无二道又不得不因时救焚极溺也大地有情沦丧苦恼不止一途而佛祖圣贤极拔救济非是一法如救人于水岂辞得手足淹湿救人于火岂辞得脑额热烦傥云我但居清凉处干地只可称自了汉子岂号得垂手大士耶自了佛祖所不取又安能直捷便了乎应病与药因地下种推类可知以直捷便了便是的当觉前来诸佛诸祖宗旨论说悉成多事缘古较今似今人比前代伶俐十分有是理哉若沿袭流弊不止致令儿童樵子俚夫俗妇纵口说禅胡打乱喝指东画西粗言詈语穷嘴薄舌佛祖命脉果如是耶直捷如海上方子宗旨比医家难经海方非不或中定不能悬断生死作世明医又如父母为子训家粥饭秪可寻常日用至款待上宾岂废得五味调和诸般肴馔蔬品耶武居士自谓憨师接人捷快三问一喝便了以山野所说烦琐难救即今居士狂病大倡看直捷便了又如何救得也从上古人未尝不千里同风书通问答但有圈点交者有酬白纸者有掷之水火者有扯碎坐却者有云不解弄笔头文句者有对来人痛骂打摈者有望风礼拜伸谢者有坦然不答者有接得潜去者愿上座莫蹈者些陈迹不妨法道游戏据实答我作后学眼目犹之梨园台上生旦末丑强作悲欢离合其实事同一家那分彼此幸勿怀我人而见弃。

　　复冉明经

　　界地忙忙多类燕人浪子孰是不忘来时之路而兴还家乐业之想者接来书深快野怀但还家之法只要导引得人资粮克裕路头正大践履平实缓急合宜　地处进前一步荒芜间横按慧刀至若三华五气生死猜惭果因前后等说悉是途中遣兴语耳咦还见么日暮乡关何处是烟波江上使人愁晴干须速走莫待雨漓淋门下脚跟又当如何耶。

　　复吏部秉素牟居士(讳道行附来书)

　　吹万大师(道行)里人也化被他方教满诸众而里中人独未亲其作略受其炉韝愧恨何限幸遇和尚智过于师垂手为人捧读语录欣喜无尽(道行)但得见和尚即如见大师矣和尚千五百人善知识人天爱戴随处安乐但近日寇氛四炽结众群处不无劳费傥肯一瓢一钵千峰万峰自有一个半个提瓶挈笠其为适更适也月明和尚塔在朱提去郡城不二三十里和尚若肯南询则敝郡当首为卓锡之地矣小引二首略尽私淑大师归依和尚之意临楮曷胜顶礼。

　　山僧住平山时曾有一说愿将自己节节支解百碎千零托向人天众前秪是无人作对无人赏命岂料古戎城里出个白拈贼埋伏向金紫行中说遮说表论武论文赃私既在理法难容纵有老聚云乡曲之情除毒手那许再犯有日通身火聚遍界红轮拽那白拈到红轮火聚上三回九转镕成一块寒水才忿得我侬者口冤气。

　　复涪陵文檀越

　　渝城黎既白过我道及檀越乃蜀中人杰海内方家纸墨飞光悟点画三昧山衲几欲曳杖倒屣向檀越笔尖头上少通消息俾识取根源书空写水亦邂逅幸事也不期平都解席竟作栖霞守拙想无何诸方学侣东扯西曳止衲东明又兴结夏之举阅来翰谆谆大抵欲纵绁祗桓给孤遗事山衲何敢固辞但恐俯仰螳臂不无任大之艰其或缘在三生端拟虚星之月。

　　复图南谭县尹

　　自平都得藉金汤别后铭之在念常思居士丰神淳厚实政实心膏泽于民仁风万里非独子民得庇亦且法苑沾光真所谓即世法以见佛法者也山野道亏佛印德愧南泉虽两承借座瓶鹅之谈恒以未得尽个中为恨忽于舟次公郎枉顾不弃法门薄淡觅取从派固是播菩提胜种于令子抑实以大事因缘望居士也复接来书依稀如面傥肯于政事之余一提撕自己大事则乌纱头上束带腰间自有观音大士在也圆通妙应岂虚语哉。

　　复谭文学

　　来书有静室焚香一坐思敲门瓦子欲从实地上一脚登开四大又无住足从虚无里一拳打破虚空亦难粉碎似堕黑夜商量语也又云不方不圆非圣非凡闹处自静忙中有间生灭俱无思议徒然若是打开何佛何仙似落知解相似语也须知此事不患不聪明唯患太聪明门下欲了明者事是必从实信实志实行上看破一回放下一回亲见一回那时脚跟点地粉碎虚空才有说话分。

　　复月崖居士为师祝寿(附来偈)

　　只因　地一声来现出语言棒喝丑千古招人骂不休如今笑破儿孙口阿呵呵忽然手中笔　跳上兜率陀天触着大肚和尚鼻孔露地白牛作歌舞庆云满空。

　　相别未久善能商量乃至数数觅我赃私不审居士是何心行也如云拳筑掌掴大喝痛棒才是亲切我谓居士说话太小心了些子且不无拳筑掌掴大喝痛棒时又不亲切耶古德云心地随时说菩提亦只宁事理俱无碍当生即不生说有生也瞒居士不得说无生也瞒居士不得所以者何瞒居士不得。

　　复明经文华叔居士(附来偈)

　　(修)根器下劣信向宗门虽亦有年然作辍因循疑关莫破昨蒙师承指示似觉猛省亦知婆心不弃愚昧安所得金刚锤助一击之力也书偈以呈偈曰亦知尘网谁为脱所幸童心绝点埃本地风光无尽取白云明月有时开泥牛含笑徒歌舞寝燕空随自去来况复因缘仅咫尺何妨踏破古苍苔十数年来梦里过看来佛法正无多青黄满目惟吾取海底踏翻浑不波一奉吾师面目来从前云雾尽情开岂知本在青天上何处可容些子埃毕生奔扰为谁忙忙至疲劳何所长却道光阴忙似箭不忙徒自增悲伤。

　　山僧素性不爱说诗复不爱说偈昨因众居士以诗偈见我故委宛酬他不过将错就错以楔出楔已耳是果有元字脚留于胸臆哉若常常以钓话骂阵你来我去则人世目我为诗偈僧非本色僧也来谕谓多年信向宗门予最喜的是信向二字既是实实信向决不宜向诗偈边信向语默边信向句意边信向何以故脱却语默诗偈外须知别有好商量说个商量二字山僧亦是万不获已若要婆心指示也是金刚锤一击愚昧猛省也是金刚锤一击作辍因循也是金刚锤一击疑关未破也是金刚锤一击恨器下劣也是金刚锤一击门下还信向得及荷担得及么倘若未然且看下来注脚亦知尘网谁为脱是那个缚汝所幸童心绝点埃清水不藏龙本地风光无尽取一句道破白云明月有时开云散月落后又作么生泥牛含笑徒歌舞休说大话寝燕空随自去来且信一半况复因缘仅咫尺又恐当面错过何妨踏破古苍苔石头路滑十数年来梦里过即今醒也未看来佛法正无多有韵实穷天下字无人读尽世间书青黄满目惟吾取切莫眼花海底踏翻浑不波未是安身立命处一奉吾师面目来是谁家曲子从前云雾尽情开家无小使不成君子岂知本在青天上是甚么何处可容些子埃明白转身还堕位毕生奔扰为谁忙将谓将谓忙至疲劳何所长元来元来却道光阴忙似箭有个不忙的在不忙徒自增悲伤也须疑着匆匆野语并录一笑。

　　与陈蝶庵居士(讳周政)

　　士大夫欲成就此段大事看来最先要个信字信能成一切种智信能证菩提道果信能为圣为贤信能超佛越祖信能度一切苦厄乃至忠孝节义尽性至命超度宗亲极拔群迷世出世间经大传远无不从此一信而建立是知大信大悟小信小悟不信则不悟也须知者不信之人纵佛祖圣贤在世亦无如他何所谓七能三不能是已古来士大夫从信入道者不少今略举其一二如给事冯楫济川居士自壮岁遍参后依佛眼一日同眼经行法堂偶童子趋庭吟曰万象之中独露身眼拊公背曰好聻公于是契人绍兴丁巳除给事会大慧禅师就明庆开堂慧下座。

　　公挽之曰和尚每言于士大夫前曰此生决不作者虫豸今日因甚却纳败阙慧曰尽大地是个杲上座你向甚处见他公拟对慧便掌公曰是我招得越月特丐祠坐夏径山榜其室曰不动轩一日慧升座举药山参石头马祖得悟因缘慧拈罢公随至方丈曰适来和尚所举的因缘某理会得了慧曰你如何会公曰恁么也不得苏嚧娑婆诃不恁么也不得　哩娑婆诃恁么不恁么总不得苏嚧　哩娑婆诃慧印之以偈曰梵语唐言打成一块咄哉俗人得此三昧公后知邛州所至宴晦无倦尝自咏曰公事之余喜坐禅少曾将胁到床眠虽然现出宰官相长老之名四海传至三十二年秋乞休致预报亲知期以十月三十报终至日令后厅置高座见客如平时至辰巳间降阶望阙肃拜请漕使摄邛事着僧衣履据高座嘱诸官吏道俗各宜向道扶持教门建立法幢遂拈拄杖按膝泊然而化漕使请曰安抚去住如此自由何不留一颂以表罕闻公张目索笔书曰初三十一中九下七老人言尽龟哥眼赤竟尔长往公以建炎后名刹教藏多残毁施印凡一百二十八藏有语录颂古行世此第一个从信入道为世出世间经大传远之洒脱汉子也侍郎李弥远普现居士参圆悟一日朝回至天津桥马跃忽有省通身汗流直造天宁适悟出门遥见便唤曰居士且喜大事了毕公厉声曰和尚眼花作么悟便喝公亦喝于是机锋迅捷凡与悟问答当机不让及迁吏部方在壮岁遽乞祠禄归闽连江筑庵自娱一日示微恙索汤沐浴毕遂趺坐作偈曰谩说从来牧护今日分明呈露虚空拶倒须弥说甚向上一路掷笔而逝此第二个从信入道为世出世间经大传远之洒脱汉子也枢蜜徐府字师川每侍其父龙图谒法昌及灵源语论终日公闻之藐如也及法昌归寂在笑谈间公异之始笃信复丁父忧念无以报罔极请灵源归孝址说法源登座问答已乃曰诸仁者秪如龙图读万卷书如水传器涓滴不遗且道寻常着在甚么处而今舍识之后者着万卷书底又却向甚么处着公闻洒然有得遂曰吾无憾矣源下座问曰学士适来见甚么便恁么道公曰若有所见则钝置和尚去也源曰恁么则老僧不如公曰和尚是何心行源大笑靖康初为尚书外郎与朝士同志者挂钵于天宁之择木堂力参圆悟悟亦喜其见地超迈一日至书记寮指悟顶相曰者老汉脚跟犹未点地在悟颗面曰瓮里何曾走却鳖公曰且喜老汉脚跟点地悟曰莫谤他好公休去此第三个从信入道为世出世间经大传远之洒脱汉子也古今士大夫中从信入道如上因缘甚多但不可一一枚举耳时因令郎六符来书有舟中捧诵法语似知非知有路无路茫无定见不敢下手不敢不下手笑也不得哭也不得日夜不安何时得和尚一棒打杀到也自在想吾师佛祉日增不识家君得日亲棒喝否惟愿慈悲垂教之语山僧阅罢喜动眉睫何也火宅中一条路忙教着出去爱河里七根绳强拽将进来乃世谛家人父子之常今六符奉亲以道持身以信正与大孝释迦报恩之说契合若矢在弦上讵可不发乎况居士秉胎仙老人九皋之灵受王太孺人趋庭之训幼以名士得闻是一番洒脱也继而举于乡中于国两榜争先魁声永播德政仁风口碑载道是二番洒脱也复有作述妙随宜之用诗文传信口之章是三番洒脱也既于世法无不洒脱于出世法又当何如哉要知者些洒脱俱属有漏俱是生灭终归于尽若欲做个大洒脱人从劫至劫亘古亘今须是于性命关头上疑得透转得身吐得气为妙直如者性命关头毕竟作么生疑此疑关在迩在易非远且难也即如居士云见山僧之后数日寝食不安如有所失看失的是甚么从此敬信礼拜供养看礼供的是谁展转导引幸不得绅衿士庶尽行向上一路致令合宅宝眷家人父子从仆婢女一齐断杀持斋礼诵行善果是求令闻耶资谈柄耶全乡曲耶三者不然是甚么心行者段风光纵佛眼也觑他不着只交付可喜可幸已耳而今从诚信中复添个恒字山僧曾拟者恒字之形以示人曰一日二六时中须竖个决定心勿令此心少曲暂如是久亦如是常如是变亦如是顺如是逆亦如是者不曲底心就是直养是生直是蓦直去之直者恒字就是行健是自强是恒久不已之恒书至此笔端愈觉难禁然葛藤繁兴且放过一着唯居士信之体之行之证之刹那今古切莫负此根器。

　　复谭侯府士心

　　竹树丛森苔藓映色几作白眼林下人然而朝抵暮还去来往返不知等着是谁耶屡承护念并荷金汤邀我把钓临江破浪鲲鳞还肯出头世外匝地普天也未不然山野此行徒歌月明满载也。

　　复无著居士

　　闻则可死不闻不可死是果必于闻耶可闻是文章不可闻是性道是果不必于闻耶所以云男儿自有冲天志不向如来行处行不见僧问赵州如何是道州云墙外底僧云我不问者个道州云你问那个道僧云大道州云大道透长安看者则机缘何等捷近何等快便居士既信向得及切莫忽忽悠悠急须进步蓦直到家拍掌大笑那时方知溪山虽异云月是同山僧不过导引之人耳复有何法为居士轻重哉。

　　复石砫宣慰檀越请住白牛山(附请启)

　　(萱)垂老深岸悬慕江天之鹤播生末俗甘偕涧树之猿爰夫未出瓮中不揣欲攀座上小春曾十候难争硕望车尘大簇光期临愿纳野人石供所虑涪山丹井士大夫投辖言留相传菊隐深溪老占锥遗踪尚在恃兹为贽或仗能来肃此代躬更祈永住。

　　朝走三千暮行八百徘徊脚底是名禁足才谈实相又道虚空舌端反覆是名禁口彼处无卜候分此间无言留分山僧亦无能来永住分三者既空是名永住是名能来是名言留是名十候是名结制是名参学是名供养是名福果还识么逢人则出出则不为人逢人则不出出则便为人且问者番是出是不出点即不到到即不点。

　　复夔门岳以虚文学

　　承惠佳韵不但阳春曰雪乃联珠颂古矣至于向上一事唯在另具眼孔一切语言文字又是第二义说话诚如来韵所云一拳打碎者虚空虚空无相向何处下手有何过患要打碎他古人垂一语是必有真实受用处贵了了见不贵相似说话若果具打碎虚空手段大号以虚既打碎了又作么生以请看者虚空打得打不得者里要看足跟瞥脱要具择法眼要真实底修证不然一贯之唯不改之乐难言之气从心之旨竟成虚语耳居士倘觑破梦幻空花来就吾宗坚实法门幸也率复不尽。

　　复见廷任居士

　　高年精进世所希有欣喜何极但法门大事成编成轶在稍缓也阅来语较之前来尽有活机求之实证眼孔绝无其中多相似说话居士秪宜大死一番亲见彻底方知此事不在舌头上倘一语惊人自有不辜负者。

　　复月崖居士(附来书)

　　甲申春日巫夔灾陷舟次夔门仅以身免荡芥子小艇直抵水洋溪畔暮泊曹溪因无问津者未得登山谒本师和尚怅也何如聊拈鄙语志达幸勿以弟子为念也瞿塘夜浪拍天汉鸡犬魂惊人奔窜独驾小舟破浪风悠然自适登彼岸曹溪一宿觉依稀不见六祖未为奇永嘉到后见六祖我见了后到曹溪劫劫地走真堪哂师承恩大频呼醒多少众生哭爱缘可怜尚不哭自性任他明来暗来哉四方八面来不来明日石砫观音阁且吃一顿大饱斋。

　　涪陵一往无非梦幻空花而上下东西岂是脚跟能事其如拄杖子不本分何自别居士固见岁月迁移坐卧经行宛若聚耳聚目虽往来传诵不一而江关之近况悉知山僧于新正望前二日解制吟翁应石砫谭期主之请舟至焦崖得值贵役阅来书知为山僧远计最确而护念实敫匡庐名胜素所欲往但居士王事在躬不若稍待俟石浪转棹那时山僧直下林间之志庶得万全矣来供谆勤无乃太过古宿云是真精进是名真法供养何理事不昧至此修多罗教如来原为家里人说倘若留神只贵鈯斧子锋利不被葛藤绊倒何幸如之且喜道心弥切实庆余怀从此甚深坚固不动三种三昧应须获证复得来偈益见挂碍全无当大任者顺逆两途都不介意既能如是宁复琐琐至若山僧以残喘之年木叶干壳任之而已所忧者寇贼蜂起克乐温毁李渡忠酆梁垫南援西扫不遑宁处逃亡颠沛有不可言者纵是众生定业伤残何其甚耳山僧虽叨静地讵能已于念乎居士闻之宁无恻然耶牛山定期安众忽经旬日门下相从者觉多孟浪不能数数传音旆转何道幸为慰我。

　　(嗣法门人幻敏重刊)

　　庆忠铁壁机禅师语录卷之十七终
嘉兴大藏经　庆忠铁壁机禅师语录


　　庆忠铁壁机禅师语录卷之十八

　　嗣法门人幻敏重编

　　书问

　　复蝶庵居士(附来书)

　　法音垂示遂近二千言此接引佛中不多见者念(周)自垂髫时即喜玩楞严后因读成唯识论不契又见讲僧演说肤浅如守晦愚庵之徒心窃鄙之遂慵懒不学偶得万松评唱一帙悦而珍之然亦不过取其机锋棒喝之趣借为文字禅究竟一野干而已释褐以来初则刑名钱谷潦倒无休既则战守驰驱应接不暇佛国真隔如瓜哇矣直至一官塞上笃病将终一心回向作绝命词皆归依净土语时有门人王嗣绪者乃父以参禅坐化手抄公案数百则一一寻味始知不属谈柄不属戏论更遇守道朱昆海先生大畅宗风时时以话头相问答而念益坚然终以不亲觌活佛为憾今秋天使贼盗充斥出仕无门得遇吾师一倾盖而不觉心死信有宿因也徒以只身旅邸儿女远离四五妾婢渐就饥寒未免持钵沿门为糊口计不然蚤髡此数茎日侍莲座耳即此可悟有生之苦不待他日见阎罗老子时也来教信之一字不劳嘱付独恒之一字实是缺陷未委吾师何法以麾不恒之魔如大慧谓冯给事云梵语唐言打成一块今如何令恒不恒亦打成一块如李侍郎谓虚空拶倒须弥今如何令不恒病根亦同须弥拶倒如徐龙图读万卷书舍识之后无处安着今如何令不恒冤业亦同万卷消灭凡此皆(周)所参求不透反堕疑城茫茫无栖泊者奈何奈何如使随班声喏依样画芦以无柁之舟泛拍天风浪恐信亦无用安能使彼三宰官得我而四耶幸再垂慈一针刺血莫负来吟翁寺一番也。

　　闲坐方丈无可语者才欲着本图利布个缦天网子岂料冤家路窄就遇疾风暴雨齐来呵呵不入惊人浪争得称意鱼未免拌命当他一回倘获从心不枉者番行脚阅来谕叙始末真恳且见本色惜乎未遭辣手若是遭他辣手正所谓自到城中着衣吃饭抱子弄孙色色仍旧既亡拘滞之情亦不作奇特之想苦乐两忘真俗俱泯野干师子总名孽畜刑名战守亦是时宜到此直令阎罗老子无容膝处又岂有佛国之隔净土之归乎悬崖撒手自肯承当绝后再苏欺君不得诚哉是言今则未尔不无从头话会一大藏教如标月指了知所标毕竟非月后来讲者演者不知佛祖所说经论录乃猿啸之肠鹃声之血遂尔胭说粉说譬说喻说得肤得髓论浅论深在人不在法也若是知泥里有刺不妨踏着也痛如云知见立知　即无明本　知见无见　斯即涅槃一僧不识义乃破句读之曰知见立　知即无明本　知见无　见斯即涅槃从此得悟因号安楞严是可鄙得耶一法主问古德云清净本然云何忽生山河大地古德厉声曰清净本然云何忽生山河大地法主悟去是可鄙得耶佛告富楼那如我按指海印发光汝暂举心尘劳先起可恨渠辈鼻孔没气被世尊当面热瞒若是有气息的却问云如我按指海印发光世尊举心尘劳先起看他黄面瞿昙如何祗对又云识阴若尽则汝现前诸根互用从互用中如是乃超十信十住十行十回向十地乃至等妙二觉圆满菩提归无所得可见世尊屡屡将指头放在诸人口里只是不知咬若晓得咬自鄙他不得故曰在人不在法也有一论主来见古德古德云闻汝善讲论是否答曰不敢古德指一块石问云论中说三界唯心万法唯识者块石在心内在心外论主无语可知者论主平日只是寻行数墨学比量非量而不识现量境界若识现量自然随缘作主遇物明宗拈来便用用处不疑岂被他问着所以云从现量入者气力粗可入佛境界又能入魔境界从比量入者气力细只入得佛境界不能入魔境界如上论主是不知现量而可鄙者也僧问如何是佛乾矢橛如何是佛麻三斤如何是正法眼破沙盆如何是诸佛出身处东山水上行如何是超佛越祖之谈糊饼问僧南方一棒作么生商量僧曰作奇特商量答曰不然僧问和尚者里一棒作么生商量答曰棒下无生忍临机不见师问古人因甚入门便喝答曰打草惊蛇又云有时一喝如金刚王宝剑有时一喝如踞地师子有时一喝如探竿影草有时一喝不作一喝用者些机缘如鸡之卵石之宝玉之无瑕金之不变古今人参此悟入者甚多得受用者不少缝罅不通水泄不漏心识不到拟议不来见到者里证到者里用到者里踏到者里阎家老子觑他无分先后业障如汤消水如大火聚逢着便燎如涂毒鼓闻者便死有何生死不了有何言句不透有何诸圣可慕有何己灵可重故机如门之枢贵在圆锋如剑之刃贵在利枢圆则活鱍鱍地刃利则血筋不留是果有旨趣可取乎文字可惜乎万松评之唱之是犹钵外安柄蛇腹添足只知背脊朝天不觉脑门着地引蔓牵藤寻香逐臭惑乱后人无有了日是真谈柄真戏论书之写之珍之重之总付之蜣螂弹子而已纵有金玉入眼成医岂不闻好事不如无乎大慧云在家参禅胜出家儿数倍山僧信大慧所说是真语者实语者何以故在家人是非名利经过淫房酒肆见过顺逆好歹行过一知回头便一断永断屠儿放刀成佛淫女立证道果是也倘若看不破底出家儿偷心未除如石压草其实不如他在家勇猛决烈山僧不敢以髡头缁服望居士但愿居士如崔赵公一夜就了明此事不忘观音妙应火里灿朵芙蕖欣跃人天眼目世世模范饶益岂同小小耶至若恒与不恒如人饮水冷暖自知又不是神又不是鬼能飞腾变化用法术麾他不过因时之语耳如云承言者丧滞句者亡离却言句外别有好商量既离言离句梵语唐言且无处着用打成二字作么一拳拳倒黄鹤楼一脚踢翻鹦鹉洲有意气时增意气不风流处也风流是知只贵意气风流不在踢翻拳倒处住足拶倒须弥乃途路之乐若无后语又争算得李侍郎到了家堂前露柱久怀胎产个孩儿颇俊哉未解语言先作赋一操便取状元来试观未解语言之赋万卷诗书果无处安着耶果同徐龙图消灭耶者里但恐居士不疑若肯疑到极处莫道居士没奈何即山僧亦没奈何诸佛诸祖亦没奈何参禅人不得到那没奈何田地只是要有栖泊处依个样子挨些把捉随他音声脚跟动转既不能生无住之心由己之乐又安能泛拍天风浪随流得妙乎居士于此倘拍掌大笑又胜如上三宰官一头去也岂止与他同例已哉然虽如是复有大慧云往往利根上智得之不费力遂生容易心便不修行多被目前境界夺将去作主宰不得日久月深迷而不返道力不能胜业力魔得其便定为魔所摄持临命终时亦不得力理则顿悟乘悟并销事非顿除因次第尽行住坐卧切不可忘了其余古人种种差别言句皆不可以为实然亦不可以为虚久久纯熟自然默默契自本心不必别求殊胜奇特也又古德云作有义事是惺悟心作无义事是狂乱心狂乱由情念临终被业牵惺悟不由情临终能转业故山僧前说恒信二字坚居士志行固锦上花火里油然亦落草之谈非山僧本意其实欲居士于性命关头疑得透转得身吐得气打破疑城大洒大脱亘古亘今逍遥自在耳如今也不管他心死心活宿世今生是恒是信有用无用但有一喻教如树之枝宗如树之根根之与枝都与山僧不相干涉只要人识得大地之土一得其土森罗万象任运无穷时有侍者在傍云请问和尚如何是土山僧云脚下底聻者不会山僧竖起笔云看如是不惜眉毛之语一并录上岂但顶门一针要且通身血溅居士倘有当仁不让手段来到吟翁寺一句问得山僧进退无门才是莫负的样子。

　　复冏卿曹公

　　佛仙两途乃大丈夫能事而禅之一字非笔端可拟者山野每常忆及是人憾不多得唯拙守山林蹉跎泉石已耳只今运逢阳九正至人君子保合利贞之时忽闻老先生潜隐三教知命乐天不胜忻忭穷通得丧自是无关奚待啧啧者哉熊居士值山野于平都东明两处屡索赃私未免深入虎穴当他毒口不弃法门得续方外之缘昨接翰札始知曾占一体雅爱弘深兹幸驾临咫尺则见大亲有自三生之愿可期也暂复。

　　复御史廖公维义

　　得读庄语锦心灵骨跃然芝眉知圆通应身不泯也山野自脱古槐蕉鹿每慕白眼青睛其奈时势为艰法久成弊珠目无论金石难齐致令岌洋之韵隐闻子舆之辩复起鼎足雌黄是可得而已耶早逢高鉴彼我何更饶舌哉随宜一说以山中无事不过随时遣暇之谈难堪笔录且愧泥水多端葛藤繁露成编成帙只可作学侣好事之观何幸得邀法言弁首虽出望外光裕弥多肃此致达未尽覶缕。

　　寄悟眉居士

　　三世诸佛在眉毛上转大法轮山河大地在眉毛上流通生长未审居士之眉还悟也未近况若何须过石峰一晤。

　　复寿崖居士(秦府西宾)

　　小除已过佳节将临温风解程门之冻岸柳摇袍绿之金门墙桃李芬芳有自来矣山野伫看鸡窗传语凤翥齐鸣出北图南飘飖抟风之翮居士得无易东道南之庆乎至若诛茆掘土乃方外学侣边别业无烦数数留念听机缘斟酌行事。

　　　　　　又

　　继往开来乃仁智边事居士既得英才之乐而成己成物志有所舒矣惟是知命乐天理乱付之不问至若狼烟兵燹自有临机定动之权倘惊疑大过又失之怯耳愿以此自裁。

　　复月沙陶文学

　　时接来翰知非池中物也且各正屡常叙及第恐抟风激水尚忙翮翼无暇烟霞泉石之想若果觑破古槐蕉鹿则贤圣极顶性命关头尽堪游戏到者里只消请看石上藤萝月已映洲前芦荻花明中暗沙里金掷刀花坠运水搬柴得非取次语乎。

　　复马非群

　　日前接来书深喜志量远大但法旨归趣难尽笔端世之入悦圣道出悦纷华者尚多未敢动辙启口门下果有至愿不妨频频而来。

　　复恒持禅人

　　古人欲明者个餐风宿雨重趼百舍不以为劳山野亦备尝之贤座此番行脚得大金汤犹为快事也千里飞札不忘山野山野亦未尝不矜念贤座历来未有之苦辛世态既尔为之奈何万望二六时中惟己事为重则抵京在是面山野亦在是耳。

　　寄方伯旷公昭

　　宗门者段大事即尽性立命以前消息非外是别作生涯也门下既是笃信惟于行住坐卧食息起居居常处变处刻刻提撕时时在念久之纯熟自有相应时节若拟议商量说理说事又非山野教人本怀矣自平都别后结夏东明值月崖熊居士与山野有般若众大快方外之雅秪以贵任之远羽书未易自视缺然近得来音始知大镇江西子民多赖兹因熊居士荣还聊修短札敬达永怀倘肯于公冗中无忘个事自不以山野为念夜夜同眠朝朝共起起坐相随语默居止何尝日远日疏乎。

　　复秉素牟居士(附来书)

　　壬午夏奉书之后遂无闻问常自思惟恐弟子分身一札和尚以为狂妄不肯置之门外然和尚古佛出世谁敢狂妄鄙言分身法即无刹不现耳虽然狂妄者不敢狂妄不肯者不妨不肯从上宗乘不惟师不肯其弟子且弟子不肯其师如我不重先师道德之类是也至旁参别证师友之间彼此不肯犹多非倔□也宗门无究竟法若肯相肯即是究竟闻老住锡相近老肯和尚否和尚肯老否若相肯者如前所说若不相肯是老与和尚各得一边至若弟子与二老亦只半肯半不肯何也若全肯即是辜负弟子也和尚若欲弟子于二老全肯则必二老不避兵戈携手同行直上鸡足取道遵义弟子于遵义道旁蓦然一见即问二老如此时势上山作么二老云我上鸡足不离于座那时全肯二老未为晚也。

　　千里同风不须面见将谓居士是个人犹有遵义道旁蓦然之待耶分身一札言之甚详说也说了注也注了思惟也思惟了何必山僧络索但无闻问之后未审还闻问不若也闻问自不恐狂妄不肯门外门内分古分今也然狂妄二字亦应奇特何也三世诸佛从狂妄转大法轮诸大菩萨从狂妄分身扬化历代祖师天下老和尚从狂妄超出生死普利群迷知狂妄者必不狂妄但恐不狂妄耳倘肯狂妄何幸如之至若从上宗乘父子兄弟师友全肯半肯究竟非究竟重不重之论正为粑脱野狐辈作一龟鉴俾伎俩不止于黔驴名实无成于金拂是必脚头脚底末后牢关如说如行言行相顾所以天下后世知而不敢效见而不能行才教做妙协兼带玉线金针看他是何等作略若一向仿佛说话得无戏论乎与山僧亦曾相识亦曾不识若半肯者与居士同见若谓全肯辜负山僧居士不妨疑着其余边半肯全兵戈鸡足取道山座行同离晚正眼观来悉是居士边事与山僧全没干涉何以故金沙虽别翳目是同两目白青者自是瞒他不过。

　　复吏部侍宁黄公(讳近朱)

　　阒寂山林蹉跎泉石忽枉高轩清居简出愧汗良多复承来谕非儒非道非释中间自有机窍说话乃黑夜商量非本色究竟语也何以向上一路千圣不传当日灵山会上世尊拈花迦叶破颜亦属止啼黄叶岂有实法系缚人哉又云溪山各趣米饭是同石峰斋室山僧曾书一联无佛可为方许餐斋吃粥有心待悟且须扫地行堂居士还见么不然请来看看好。

　　复文太史安之(附来书)

　　前寓万州从熊自翁处得读和尚竖拂绪言知宗风未坠自翁秉无畏之智修坚苦之行入卫半载精进日闻虽根器夙成而导引有属和尚弘慈仰窥一斑矣法筵载徒可胜浩叹弥切怀思(安之)学道逾年津涯杳若值兹　先皇蒙祸国步式微许国有身未卜其所行当匝部洲为行脚断绝文字以毕余生不谂此后机缘终当向和尚尽此肝鬲耳便风上候不悉。

　　月崖居士自万州西上值山野于忠南道及左右识量迥别根信过人山野闻之喜动眉睫何期寇氛为崇靡克晤怀近聆乔转甸都京民多福津梁柱础固急切于今时而尽性至命宁缓待于异日耶知熊居上与左右有断金之雅而山野又得续方外之缘不揣未同聊申其说忠南素庵田檀越曾作两世悉檀欲蹈懒公挂冠之尘见山野于石峰寓刹山野以偈勖曰吾宗弘护大施檀戎马忙忙喜到山珍重临行无别句勤王二字是真传彼随答云鞅掌劳劳愧伐檀于今幸得礼沩山勤王二字承师旨始信西来无别传左右于此下个疑情若说勤王是直指之旨何用碧眼西来若说不是直指之旨因甚又有真传无别之句久久提撕蓦尔摸着面门方晓一个鼻头两孔出气任性逢原无可不可先皇亦未蒙祸左右向那里许身文字与左右何仇欲毕生断绝行脚说至此山野肝鬲尽向左右也者段机缘正好坚究力参无劳瞻前顾后。

　　复天谷居士(附来书)

　　得侍吾师庆快平生但世缘相迫暂作六月之息居士一呼弟子回首相会时看说个甚么。

　　倏焉相逢忽尔云别总唤作梦中语话也如是为是居士自肯承当只不合向瞿按台处透漏消息待居士来时蓦口痛打一顿。

　　复止敬泰公翼明

　　公皈师座下别号圆通一日见化主以上中下三则为引导缘起公登疏云圆通居士非上非次菜也述而米乡党是师答云杀人不眨眼将军手段鬼神觑不破和尚家风山僧才安个钩头饵子便被圆通觑着好根茎好根茎王荆公有言我得湛堂一转语做宰相曰是甚么居士但看非上非次是甚么于此知道下落称镇台锡伯爵始教作威远将军也正好乘时切莫错过山僧也有一偈铁壁和尚全没算帐身在山中口悬市上。

　　辞相国吕公(讳大器附来书)

　　公在平西阅师录有省过南宾以书迎师略曰时无禅气(大器)略有禅心咫尺崇光瞻挹心切便拟单骑榻前一泻夙心山深道棘惧滋地方之驿骚也不弃愚忱惠然一贲可胜悬企晤巴掌上人携之偕行为祷。

　　高峰顶上结茆庵不学无为不学参拄杖欲将同国柱青山留我且痴憨后展转数书有云心与心相印见不见当无拘也但钝根人不能望气承当须和尚拈花面授庶几省却俗子草鞋钱耳师亦辞又书云屡迓禅锡竟尔定入云林知高尚之趣非苟可以世法相物色也因行辔在即拜领师范当以异期翘首高山有如觌面粗香一瓣永世无忘师阅毕呵呵大笑。

　　与涪陵孔昭文明府

　　抟风激水出北图南乃世谛能事尽性立命超佛越祖又出世本旨居士取鱼乎熊掌乎文章事业实同孔云恩爱田园还类肘柳既觉前非胡不今是看破二字庸讵山野啧啧耶涪陵一晤果属奇缘翰札频来俨如觌面溪山固可助笑貌形身有隔未谈心即举古德机缘又恐错会多矣昔沩山问仰山忽有人问一切众生业识茫茫无本可据子作么生验仰云若有僧来即召云某甲僧回首乃云是甚么待伊拟议向道非唯业识茫茫亦乃无本可据后尊宿颂云一唤回头识我否依稀萝月又成钩千金之子才落薄漠漠穷途有许愁还见么。

　　复三山上座

　　上座自东明奉书时山僧云门外汉待他来痛打一顿和南时山僧云门外汉为仁由己问禅时山僧云门外汉怪事怪事呈偈颂时山僧云门外汉络索作么启安期定规时山僧云门外汉莫闲管远奔时山僧云门外汉又恁么去也是那些辜负上座巴掌那笨汉既卸担子好好担着左顾右盼传言递语讨甚么碗。

　　复峭崖居士

　　昔日维摩诘示病文殊往问云居士病从何来维摩答云一切众生有病故我亦病众生病除我病亦除来书既云抱病书中圆相是病耶非病耶圆相之点是众生耶自己耶复见来颂云明镜高悬未照时冬瓜吃尽树丫枝黄葛树上生桃李倒跨泥牛水面飞俾山僧忧喜交集喜底是居士夙具灵根眼孔犹较些子忧底是入悦圣道出悦纷华脚跟尚踏不着所以云若有欲知佛境界当净其意如虚空远离妄想及诸取令心所向皆无碍从上明公大老文臣武将入此门者不是恃聪明资谈柄图名誉依样画葫冬瓜印子参须实参证须实证密密绵绵或顺或逆忙里闲里打成一片得斯受用如护明珠不轻播弄丧却家珍然后随时保养圣胎施同体之悲悯念一切消融贪爱种子不续恶业因缘熟处要生生处要熟遇境逢缘把得定作得主虽居世间不舍道法照耀今古眼目人天到者田地生死去来得大自在分形应类悉由乎我作个林间翛散士世外空闲人好不脱洒咦。

　　与平西李将军占春

　　林间散衲得叨大将军留念前接飞翰已知气骨不凡有非常运出非常人立非常功定非常业正谚语所谓识得兵中意快活过一世者须知者非常快活底奇特更奇特胜妙最胜妙盖色骑声高天厚地雄张露布迥脱物表虚空不能包里语默该他不得棒不着喝不散亘古亘今好风光也此风光人人有分个个圆成只要于忙里闲里顺逆静闹无思念无梦想中讨个分晓得个落处直令阎家老子魂飞魄散宿业冤对瓦解水消如金翅掌海直取龙吞香象渡河截流而过草莽里捧出天子不知有己万军中夺得高标无容思议放刀成佛赤肩担荷无逾于此昔有僧问赵州和尚一物不将来时如何州云放下着僧云一物不将来还放下个甚么州云放不下担取去其僧大悟者担子岂但者僧即出世佛祖在世圣贤六道四生含灵蠢动有情无情亦担取着虽远近轻垂不同而负荷任委则一于长生界中荷担者灵官王将军是于尊贵界中荷担者圣帝关将军是于无量寿界中荷担者护法韦将军是三将军皆于非常快活风光中得大无碍得大自在得大安隐故能各乘本愿游戏神通应以将军身得度者即现将军身而为说法岂虚语哉兹缘掌教无学叙及大将军耿耿忠赤接日挽天尊崇三宝慈爱生灵必欲野语言慰山僧只得权化麟阁上铜铃儿哆哆呵呵随声应和何以言外百千三昧法因风说与个中人。

　　复胡屏山居士

　　闲观世事好不怕人渴才掘井能有几个觅得水来山僧住聚云知有居士会晤后见决烈气概不无惊喜者汉是那一生于我法中讨底便宜在疆场数十载到还记得便恁么去知个下落得个究竟又是记后昙华之张木也第觉路遥远习胜道微只恐恒久二字咒炼得不灵轻轻境缘就随他去了大丈夫逆顺两途原不算着止一素位绰绰有余况真得学道受用步步踏实者哉居士云三十年来作马牛谩夸宰相与公侯公侯宰相世所欲者而云谩夸必有个快乐过于他处还知么若也不知也须着忙兹以耳顺之年后面还有几个耳顺犹曰某男修庭某男修楼某妻妾安置未妥大限到来看者伙人物去阎罗王前说得个情不替受得苦不人之处世心为主智为子身为役识为奴倘智不入微心不作主甘被奴役播弄瞒谎而主不觉一旦冤家路窄业相现前子不就父奴役四散独受凄楚天上人间驴胎马腹随业受报无有了期人生若不称色力康健寻条出头路安乐门苦苦恋著者些冤亲世世牵缠有甚好处居士罕近山僧然已从派痛痒相关信笔一纸权作六月黄连或用得着也未可知。

　　复渝城吴太守中蕃

　　林间野衲世上散人虽无益于江千实垂钩于界海白眼松幂每不见弃青睛玉敝渝城犹自抛砖石宝珠光夜晓未免惊疑抱璞投诚频年堕泪瑶函忽接奖誉过情豆爆冷炉肝胆欲吐来翰嘉肴美馔山野添醋和盐俾宾主历然三生有幸耳所云色线缝天巧谢括针之石女夜绣乌鸡难通暗中一线纶竿钩海机求负命之潭鳞频年点额何如破浪出溟自愧冥顽无当指点何处不称尊借君拍板聊作戏以逢场不谓调高惟嫌和寡剔我眉毫试观心于对境酒肆淫房拾得憨布袋一生受用不尽不能无议便可商量迅雷不及掩耳巴锦既已萧条此际凭何色起儒云致中和天地位万物育宣圣当春秋之世讵中和之未致耶林泉原无祸乱于今作么升平经云一人发真归元虚空世界悉皆销殒释迦已成道果而空界犹存讵真元之未归耶是知在心不在境在人不在世居士若不以迹见而以心见不以心见而以山野之见见自觉萧条祸乱起色升平悉成剩语倘肯捧底一椎不在昼日三接当仁不让棒下无生莫愁两手不硬金汤岂敢饥惄惟敫聊酬一偈。

　　复白太守浣初

　　居士于我法门久登信位无乃香山再来耶若果尔鸟窠处参底不应忘却来书谓寻梅岭上问柏庭前禅是何物而可穷诘乎是中无下口处无凑泊处聋聩利钝在人不在禅也居士说禅心识差排领略太甚有禅可参有心待悟所得之迟只为分明极也尽大地觅一如愚若讷了不可得一向打瓦钻龟骑牛觅牛岐路中又泣岐路何日是了朝堂林下一般出世入世不别决烈汉既已觑破四两乌纱一条□带肯甘令情绳见网笼罩缠缚哉令郎谓居士善笑只是不知求解说于山野难道山野又知解说与倘居士能解说于令郎知也独□令山野知解说于居士乎。

　　复李解元鹿樵

　　来谕每读无入不自得之语恍恍如失至吾家门庭澹泊不能扭绳捻索作昧心事和尚谓我是非说话山野看门下到也是个货恰似将家宝尽形就市与人赌赛定价一场只是收拾不得盗跖犹可下客愁人慢藏之诲宁不戒然哉门下既为尼山铁臂山野不独作雪岭铜头古德云若教孔孟超生死难表瞿昙是丈夫我道此言犹失殊不知当仁不让朝闻夕死不动之心难言之气是何等利害何等直实今人到不得者田地所以较是论非分三家别两户说玄说妙者个那个作戏论语也知门下不欲直作抱枝蝉所云富贵贫贱夷狄患难弥留数载相战相持迨今家园坏了金银尽了奴仆散了讵非蟭蟟之壳脱耶独此一物枪刀不入水火不着饥寒不到如逢故人如得贤子相伴相持于十载颠连之中讵非所抱之寒枝耶聚云放过若翁则可山野放过门下未然曩者门下谓者个由来处处安山野道芒鞋拄杖数十年竟不知者个为何物今日被门下道破可喜可幸特走眉山前来万望一通消息倘不吝远诲即倒屣图晤门下亦知山野直欲向万丈崖巅猛力追劄令人无躲闪处当信有转身之步撒手之句无言之旨何必又说山野惊骇门下顿挫门下令门下走门觅路踏破芒鞋也南山之竹斫尽重截任公之钩深惭輶细其或夜静水寒轻舟浪漫又恁么去也。

　　复陈监纪嵩恺

　　道路何宽乎世路何窄乎人心何大乎心之所以不能包太虚量沙界天上人间自在逍遥者忙也有忠心焉有孝心焉有人心焉有道心焉诚能全忠全孝世间心尽矣诚能尽性至命出世心尽矣若夫贪名慕宠嗜色淫声汶汶碌碌于浮云蜗角之人心奚足论哉倘能觑破空花留心坚实则出头天外阿谁是我亘古恒存常住不坏乘悲了愿游戏神通有何不可。

　　复杨抚院守知

　　人生七十古来稀稀更稀者亘古恒不老也世间有子万事足足常足者子孝父心宽也不老者何寿之以仁也子孝者何事之以道也所以释迦出井从仁父王母后咸生乐天内亲外戚悉证道果又不区区在晨昏定省箕裘燕翼间较得失也故称之为大孝能仁可见圣人不自族举大地物我而族之其为族不亦大族乎圣人不自嗣以性本而与天下共嗣之其为嗣不亦大嗣乎忽接来翰并阅诗章始知父乐无生子怀宗镜正类吾宗儿孙得力祖父不知说话如是父子百劫千生天上人间承欢游戏讵同世间情爱大限一至幽明异路苦乐莫知者耶因果经云子孙成佛成仙皆由父祖阴功积善所至令郎既有出世大志愿公高着慧眼绰绰有余不然纵能素位动忍于浮生世局中何日是了林间野语幸宥未同。

　　复胡兵部际亨

　　林栖不复过高轩久矣矧李村之僻地乎屡传明公护念敫敫故尔焚香扫石讵意溪边笑冷宁不令松间白眼人倍增一番怅望耶从上尊荣诸大老如杨李苏黄者不胜枚举或兴出鹅之问或启借座之谈或诘之以青松白字或示之以云天水瓶言言针芥句句箭锋载在传灯流通不朽岂徒然哉得荷云函依稀如面其用世赤心已见之彩笔多矣昔迦文如来以大法托之王臣国士常为诸一切作不请之友今明公以朋友知交四字邀约山野山野何人而当明公邀约哉第人之生也直直之为言真也实也存心真实行事真实以之处世则素位在我以之出世则即物明宗无往而非真实者教国教民山野岂敢为霖为雨明公念之在家父子在国君臣方外师资一而已矣缘聚云先师悯念末法波旬肆横佛道祖庭危如累卵不惜蹁趼遍访明宿纵值二三任性担板未肯悦服再遇朝阳乃大慧未斩之脉由是倾诚座下一片血心中兴祖道奈何法大机微酬唱无邻不免夜光之疑和璞之泣杜渐防微因时救弊之热肠隐隐逗露于著述中记近百卷离乱以来委托失人烬毁者过半山野不忍先师数十年导人向上阴翊　皇图之苦心渐归淹没怒臂支持勉为补刊一则为界地开拓慧田一则俾山野少酬法乳倘斯举就绪芒鞋拄杖六步宽行过雷门挝布鼓以大圆觉作证鉴正重轮明月为朋台一山川草木会文友用矢口二字合相知撑十虚六极定交谊与明公入乎其中出乎其外在在游戏时时播扬庶几大学之明亲融通于俗真二谛周易之艮止能得乎至善三生而区区岌洋山水兰臭断金之把臂莫逆又在斯话之下矣。

　　　　　　　　　　　(嗣法门人幻敏重刊)

　　庆忠铁壁机禅师语录卷之十八终
嘉兴大藏经　庆忠铁壁机禅师语录


　　庆忠铁壁机禅师语录卷之十九

　　嗣法门人幻敏重编

　　书问

　　复楚东安王(附来书)

　　久慕禅面几欲图晤未得其缘时时注切今奈世乱国危苦心一片交于宗社究竟本性不知为何物请我和尚指引迷途从来佛力广无边也适慈祥禅者诚心参谒此僧颇像释子若领会法言则可以语上也便中草候不尽愿言。

　　古来根茎大者气概亦大气概大者智量亦大智量大者斡旋亦大干旋大者究竟亦大究竟既大则普天率土悉宥于大中无往而非大矣故我释迦文佛敝屣金轮大宝登雪山伏天魔制外道位即大雄岂独自雄已矣尽一世而大雄之岂独一世雄矣尽千万世而大雄之有何安危苦乐得失之足云乎远承玉翰适恰野怀语及本来大哉斯问所谓先己后物先急后缓即吾宗君臣奉向诞生末生向内绍则王种也至若国步多艰世际式微凡在水土孰不奉重奈何古今有定衡否泰有理数剥复有时势莫为而为莫致而致天也非人也诚能知命乐天宗社唯吾存万物唯吾备天上天下唯吾独尊如是而已王其念之。

　　复谭侯府养元

　　萍踪野衲得荷垂青觌面归来深为庆羡那畔又那畔直至于今睹应现弘模知未尝忘却也狗子佛性话古来名公大老从此悟入者多只是于无字上不要商量忙里闲里行住坐卧亦不得放过久之纯熟自有好消息出来方见山野之言不欺耳远烦差官重承信贶总回向于山海田中成不朽胜事未敢云谢。

　　复瑞光海法孙

　　来书既曰不言老僧言个甚么何如随时行化广结喜缘为人事办己事亦办到者田地三世诸佛无奈何尔不言最亲切只怕不忌口。

　　复岫云煦法孙

　　七参名宿毫无所得草堂座下得个甚么于斯担荷于斯保任于斯究竟将来报佛祖深恩师长厚德高超父母解脱己身广行化度莫不于斯矣珍重。

　　复梦符祖法孙

　　据来书本地风光到处同依稀面目难相识二语禅者非万邑人未到云来已与老僧相见了也好好将息拭目望之。

　　复破凡明法孙

　　赤肩汉子无用如何若何血性男儿谩言一得永得隔江招手固是留连直趋而过犹为钝置如是之人顿令佛祖无容膝处有甚鼻孔而使毒气出入耶今也草堂既已卖俏涪明亦会买乖将来着本图利未为分外何以故有货不愁贫。

　　复草堂眉上座

　　从来针芥投水乳合总属昔缘非偶然也上座既以苦志为人之久宁无赤肩以应者乎但得人之难先圣所叹倘能恒久不变逆顺不关含悲了愿界海垂纶斯人讵可与名是实非传正行邪者同日语哉邻阳佛子岩中既多佛子想是斯地有缘上座宜高举钳锤具煆炼英俊手眼纵有根信可嘉毋擅委托俾深蓄厚养俟时行化庶不轻易法门也。

　　复佛幻一法孙

　　一年万亿年一月百千月唯有学道心不见有间歇吾孙前来辅弼功深老成厚重曾以大器期之兹当秉拂之任自是与前面不同其深造作略只须与时俱见矣。

　　复五峰端法孙

　　阅贤孙来书至百无所能不觉大快何以无所能三字是出家学道本领果能证此何幸如之无所能而受嘱无所能而担荷无所能而体风规无所能而居山自度乃至副师命报慈恩出世为人总只是个无所能也勉之。

　　复若木养法孙

　　佛亦不为始名佛子无道可学方称道人铃铎绝响故曰化主吾孙于法门勤苦多年如上三关经过久矣来书既云承师命住山因何又有入关出关之语听吾偈性养若木倚寒岩切忌三春无暖气不遭婆子来烧庵才是男儿真实具。

　　复五云三山上座

　　既为佛子当报佛恩所谓报恩者不在法道盛行之世而在法道衰危之时若于兹而能不随邪见入魔钩是真担荷如来真报恩者也上座领众有年一旦有所委托固当少息肩之时犹宜提持晚进精研磨琢毋令离师太早俾深入渊微宗旨阔彻庶无类于一橛一隅他时异日出世为人有超迈作略天下后世知我聚云炉韝钳锤迥别矣。

　　复同宗罗抱玄抱化二孝廉讳(心醇心淡)

　　山野稚时矢心食素未期年母兄皆以书嗣念之先慈叹曰若怀颖异吾门厚望应在尔躬是时朝暮惟思身世浮沉终归散灭奚有常住不坏以适吾志乃迤逦四方登大蓬遇元白道翁值翁辟谷于山之石扃遂戴发徘徊俟之与元白约为终南之游久之而元白已先之矣由是束装过竹如垫竟抵忠郡逅吹万先师睹师丰神磊落知有道气遂尔倾诚座下北面事焉数年方承祖印勉为螳[蜌-土+月]三十余年总为法乳之深恩未报耳曩接瑶翰则见里中风化多逗漏于颖楮间乃若大蓬名胜切仰止之缘锦江当事者多方牵滞而于桑梓中未叙方外之雅也单传一宗妙在捷径从上名公硕辅获饶益者不少得便宜者更多匪独芳蔚一时兼尔光垂万世不唯扶扬世教且能灼映传灯诚于此春秋鼎盛之时向动用中食息处看不睹不闻者果何物大丈夫拾芥取名固是家常事至于究竟根源亦家常应了底最上事也人生世间图为优誉令情蔓牵绕识网罗笼不能乘莽眇之鸟翔六极复何为哉古来学道之士衡量亿代洞豁穹壤者莫不先明宗镜藉其余辉以陶夫日用寻常者也然日用寻常岂外是哉肇法师曰上则为君下则为臣父子亲其居尊卑异其位国分其界人部其家所谓尘劳中人为如来种如来种由尘劳而出则清净妙慧无量解脱门无尽功德藏亦由是而出也是知上乘之法不在世与出世僧之与俗智之与愚在乎言下一念相应而已一念相应则尘沙诸佛所说法门一时现前不待修持不假造作风行空而舟御水莫知其然而然也以此广大之胸怀去游三圣行履处自是法法不昧记得宋朝有个大儒姓周讳惇颐号濂溪初参黄龙南禅师问曰如何是道南曰须向自家屋里打点孔子谓朝闻道夕死可矣毕竟以何为道夕死可耶颜子不改其乐所乐者何事汝若于此参究久久自有契合处又参佛印元禅师问曰毕竟以何为道元曰满目青山亦任看周拟议元呵呵大笑濂方彻悟复叩东林总[糸息]乃荡其余滞阔其幽微申其大易濂溪开学之后谕学者曰吾此妙心实得启迪于南老发明于佛印易道义理廓达之说若不得东林开摭拂拭断不能表里洞然该贯宏博矣前所谓一念相应者其濂溪之谓欤大都此事贵真得受用非图吟咏情性墨浪笔花正是要当人了性了命之说话也诸公与蜀东相去不远千里其奈关山修阻未遑晋谒还乡之曲姑赋之云天水瓶也耶不然山野只得咏一首渔歌调儿轻舟浪漫去年逾耳顺语多不伦笔墨草率幸宥不庄外奉拙刻贰部乃三十年来方外之丑虽属临机应世粗野之谈无乃浪子怜客之意倘肯注存展转流通抑亦大德位禄名寿栽培之一助云尔梓间之园翁里友未便具牍统希叱名致声。

　　复瑞光海法孙

　　自到宝圣草木数易每遇僧来辄问贤孙动定今得来书依稀又见也大约学道之门节要有四见地行履恒久真实是已贤孙既素以老成厚重得名宁复琐琐唯是随缘行化保养圣胎是所瞩望于贤孙者还乡曲子妙在自肯承当老僧若有一言半字非所以待贤孙也石楼上座别去二十余年不见传个消息来倘果西上代吾访之所呈语句比前来不同先圣云生而知之者善用学而知之者善守老僧固不以生学二边定贤孙然亦须善用善守可矣特嘱。

　　复都中刘孝廉(讳道开附来书)

　　不肖(开)震禅师之名者三十年于兹矣从前无缘礼足向后奔走他方虽多遇禅宿而语句不契遂专修念佛三昧昨者牟定老亲翁来都以吹万老人语录见示恭读之余忽见朝阳和尚遇异僧诃念佛为敲门瓦子一则语胸次豁然旋披阅老人上堂句则则皆如家常话自读诸方语录以来未尝有此消息也(开)六十有四人矣将无末后机缘乃在铁师棒下耶敬五体投地望西遥谢来年准拟还乡先次南滨当与吾师搪突一上耳牟亲翁旋先守一问推倒铁壁时如何速道速道即日天气渐寒伏惟和尚为法为人强饭自爱临泚不任翘勤企越之至重阳后三日(开)载顿首。

　　野衲林间日饱刍粟倦眠闲坐无益于时忽至瑶函过情奖誉而知我识我又不在裴公坡老之下矣荷荷聚云先师昔曾瞻风拨草遍访明宿无何祖庭秋晚场社竞浮宗旨淆讹硬节担板未甚悦服最后得遘朝阳老人欣欣然有扶危劻弱之行志不随流唯期好古明知目前现世之怀疑独不疑于铁牛大慧不顾当来末后之不信实笃信于启后承前一片苦心竟三十余年于诸著述见之也居恒有言纵举世障只在起居食息时。

　　示武隆唐善士

　　念佛持斋八字打开舌头坐断即见如来。

　　复化一禅人

　　鹧鸪只向野花啼一度闻来一度疑弩发千钧非爱惜真诚恐丧目前机。

　　示图南谭居士

　　无心于世即摆脱若实无心亦无说无说说处说无心此是吾宗真妙诀。

　　岭表伯伦藤解元致书有漫扰香积未知口累师眼累师脚累师之句师示以偈。

　　口累未为累主宾何忌讳茶斟三个枣但请百咂碎眼累累非眼平山道路坦客至有虎溪攒眉徒清返脚累累还觉曼殊访无著竹篦是真传几个知摸索。

　　示叙府杨文学

　　守空念佛断贪嗔浑如衣锦夜中行只谓平生多得意怎知两眼不分明。

　　示渝城张文学

　　无生归一门莫教话头堕子啐母啄时拟心即是错。

　　寄石楼上座

　　横遍十方尽法界中未有如芥子许不被包络皆从无作妙力陶然铸焉故称菩萨之圆遍无方也山野叨居林下拙守泉烟只以偷闲度日以终余年忽聆翰札遥临不无一番举唱黄面瞿昙迁神之日先以大法嘱之王臣有力大士所以万世之下往往名人硕士护助教门弘宣圣化皆自金口所记而来非偶然也要知大丈夫汉纵居声色之中不为声色所动虽处富贵之地不被富贵所淫自然究竟解脱无相牵累佛言于一切境无依无住无有分别明见法界广大安立了诸世间及一切法平等无二故远行地菩萨以自所行智慧力故出过一切二乘之上虽得佛境界藏而示住魔境界虽超魔道而现行魔法虽示同外道行而常行一切佛法虽示随顺一切世间而常行一切出世间法此乃居尘劳中而得现一切色身三昧之轨则也遥闻大居士自临梁地政简刑清遐迩称颂口碑载道俾苍赤之民再逢有脚之春非圆通之应而现宰官身者孰能有此须知此事最简最要在大丈夫分上犹为快便宁容少许拟议思量耶姑拈两则古人入道机缘以似赵宋朝有个名儒贵省福州人与公同姓道号懒庵年方弱冠及进士第因至邻人宅中看遗教经俄叹曰几被儒冠所误遂辞母母难之曰汝犹未配也欲去绝吾嗣乎庵曰天桃红杏一时分付春风翠竹黄花此去永为道伴竟礼大慧禅师为一代之禅宗焉此是世间人能出世间第一个西禅懒庵也庞蕴居士字道元襄阳人闻马祖行化江西遂往谒之于是顿悟后尽将家赀弃之湘水间终身卖笊篱以度日更不谈及世谛事但乐道而已及至将终门人请留一言庞公应之曰但愿空诸所有慎勿实诸所无此是世间人能出世间第二个庞公道元也是二者在大居士分上绰绰有余山野固不敢以西禅懒庵期居士然庞蕴公案思之何如昔聚云先师恒以此二段机缘请诸当世名儒欲以是而为出世修行之典型也先师起于神庙之世宗社初兴遂尔拨草瞻风遍游海内多是摇尘析理弄鼻倾词之客鲜有符其意者幸大慧之裔未坠月明老人居西蜀洞之朝阳由是倾诚座下北西事焉暨戊午开法后炉锤六处其精神血脉悲愿累累多逗露于著述间山野不忍先师继绝之艰勉为剞劂流通宇内一则少酬法乳一则开拓慧因是以草率敢冒未同倘大居士不忘先圣遗嘱携之贵地展转导引重为剞刊广布流传以一灯而朗百千万亿灯则三世佛祖一切神祗与聚云先师于大寂定中欣跃无量其子贵孙荣处又不在颖楮间琐琐也荒函敬复不尽惓惓。

　　复养元谭侯府

　　世之最尊贵者福足慧足人之最超越者见性明心明心见性须假参求慧足福足全凭修积试观人有富贵贫贱智愚贤不肖之分岂佛祖圣贤有意厚薄于人特顾其参求修积何如耶即佛祖圣贤亦岂外参求修积所致哉承重兴柏木沱梵刹之谕山野昔曾游之真胜地也窃见藏典所载古今　帝王将相功成名遂之余多注意于梵阙琳宫或舍宅或竖草坚一时之信心垂多生之眼目所谓忙里闲称泥水即出世以绵世真大卓识大明理大觉照之所为也高堂广厦现世华屋也绀殿层台世世华屋也果登信位正是其时不妨留念如创世业然势必仗威灵藉人力捐巨海之余波太仓之剩粒庶厥功易易僧唯守成可耳。

　　复金仙寿法孙

　　从来道法公而不私普而无碍曰私曰碍匪道法过也若非夙具金刚骨端正眼乘悲愿来拯溺救焚者未免随群逐队社火场中图一时热闹打哄去也老僧三十年孳孳汲汲虚空可坏脚跟犹点总为雪憾二字禅者以叫骂相期老僧幸矣侧耳听之。

　　复新宁县尹沈克斋居士(附来启)

　　恭惟师翁大和尚两间浩气七佛应生续慧命于悬丝刃游道妙汇五宗而一贯响答玄言由儒而释举良知格物统归不二门中自诚而明把西土东天尽可一坑埋却信吾道自有真也舍法席将安归欤(廷劢)半世竖儒一生学佛坐蒲团上历有年不知老之将至手大慧编无虚日徒叹瞻之在前私计欲窥无上妙法应须就见直下儿孙昨岁偶过磐山特伸晋谒蒙本师三山和尚深椎痛劄顿明没意智些些曲引傍通见得本来人楚楚者个有何奇特从前枉费寻思正恐一橛机关未是彻底下落幸而本师不惮屐齿之劳快哉弟子获遂桶底之脱五家宗旨一串穿来三顿蒿枝当时还却其为庆事曷可名言虽此地亦有贤缁于顷间曾蒙授拂然而悟不由渠心难自昧是以不敢混足显奕之流传宁可赤肩孤危之真脉中怀曷己义在于斯本应礼足莲前具白如是如是无奈系身匏未另俟船来陆来临启可胜瞻切之至。

　　三十年轻舟浪漫撒网垂纶无非欲求称意而今钩竿倦晚鼾憩治平佛法道妙不留胸中一橛五宗已曾忘却开来几度看山懒去勤眠熟觉种瓜培蔬吃饭穿衣铁老汉之情形近状大都若此外是更何长哉忽阅来翰奖誉怀惭学佛竖儒行言质直投机印可拈举辨勘在吾徒三山手快舌轻而居士克斋肩赤胆大两硬同时冤冤头撞深入骨髓至云不敢混足显奕之流传宁可赤肩孤危之真脉然逆水之柁人苦其难顺流之舟多乐其易居士不承其易而荷其难且曰悟不由渠心难自昧是诚信不欺直心道场入道之有张本也与老僧之心志一般与先聚云之心志亦一般实我辈中人夫复何说如是如是居士自肯承当船来陆来拄杖子未必放过呵呵。

　　复楚中夏文学(讳仁淑)

　　遥承华翰深契野怀金汤本色见之楮素间矣子韶之在宋洞彻格物物格一贯之旨不道淹蹇慧祖多年而且名藉公益重当时法道盛于一时自是模范垂于万世时时子韶在在无垢不亦宜乎窃以佛祖道脉在人有得其用者有不得其用者得其用者公而同不得其用者私而别是知私别同异在人而不在佛祖道脉也山野把钓临江垂钩界海三十余祀勉承聚云先师扶危劻弱之悲心于继述之道未能少呈万一即有拙刻数卷不过一时临机应世之俚言但不见笑大方足也安望其流布海内垂范千古哉兹当钩竿倦晚之时何其得遇知我识我不在前来诸名公之下虽未觌面已觉神驰自是祖室从新灯图借照正未可量耶肃此敬复临颖翘切无罄遐思。

　　附记

　　请师住涪陵吟翁寺书

　　文可后

　　读老师语录真如佛祖复见身说法即水石禽鱼皆可以感格况众生其心性耳目乎又况得游其门经炉锤点化乎后虽顽钝未尝不披卷欣动随觉神依几席窃以不得追陪杖履为憾尔复读师自传乃识出家始末根蒂既固参学更苦磨琢见地才得证悟第未免道高召忌即潜龙亦有亢悔之时虽然珠在泽而辉自媚玉在匮而价愈高东西南北随锡所向譬如老鹤孤云殆无大不可飞止耳幸宥未同用布愚悃后长于科甲之门累世清白寒素如布衣复秉性淡约幼专举业每中副车仅博　今上一边明铎成都不逾年丁先君子忧今且十载年过半百无意索长安米近买城南一区溪清竹茂景邃地幽后将娱老其中尚欲鼎创殿台力有未擅旧僧焚献贫面无为久拟延一法座为开山主而缘似有待也法锡居忠南便欲躬迎但恐蹄涔之水未必住蛟虬枳棘之枝岂易来鸾凤则又逡巡不敢骤进转揣之百人之场自无绝粮千人之场尚无废功举鼎以众手聚裘以众白从来矣日闻工部熊老先生现宰官作大□□□□□□□□□□□如此当必有闻风感动者公过涪□适入村□失迎候罄布曲衷想还□朝姑有待结三生缘尚有日耳兹具草牍着庵僧觉如师徒探问台旨涪居江以南从无兵警人情醇厚亦多好善后颇谙音律可以陪唱和三者备庶几当老师一盼乎心随衣带以俱往钵底龙音尚复嘘癸未中夏朔日可后再叩。

　　迎师住吟翁□启

　　文可后

　　后薄宦未成逃禅有约蓉溪卜屋自号吟翁发僧莲社登坛久推铁壁和尚诵其诗读其书复知其人三生缘真不浅矣能立言又立功最上立德千秋业其在兹乎敬拣小春节候取阳生之日悠且长预订十五令辰乘既望之月圆而满今日我为主师为宾长安未问且作林下散人他时我作宾师是主挂冠归来愿侍座前弟子神交既久面炙弥敫特驾小舟破风浪而下敬依宝锡挟日月以飞龙象经行鹄鸥拱俟。

　　结制上堂启

　　文可后

　　伏以霜威动地如何刍草尚含青雪意横窗才见梅花初映白广长舌试听溪声清净身来看山色高山可仰上座宜升恭惟大和尚莲座下如来应身活佛出世传灯的派发迹处开建聚云山中卓锡新标拈花来选胜芙蓉溪上进堂以后勿论显者隐者老者少者尽愿皈依挥尘之间任是语焉嘿焉喝焉棒焉无非教化后等敬拣癸未仲冬之朔奉为祗园结制之期腹据三车手伸一指大叩大应小叩小应何殊大吕黄钟迷可使悟悟不复迷全仗金针铁杵伏愿我师度人度世成始成终慧锋斩入万魔军日祝圣朝长有道精舍偕百千佛子同归觉海永无波吟翁寺护法弟子文可后谨启。

　　请上堂启

　　陈周政

　　伏以节届黄钟消息漏梅花之易风敲翠竹虚空翻贝叶之经杖履登坛人天合掌恭惟铁壁大和尚七佛应身群生司命世出世光摄琉□人非人香熏薝卜地似赤乌来白马法兼拍板与钳锤迦罗越之饥渴方深和波陀之机锋宜发敬涓月望祈降莲台三日耳聋凭师吼喝一群贼获起我赃私定有磨拳擦掌之夫来应搅海翻江之运下投五体仰候双趺弟子陈周政沐手膜拜谨启。

　　吟翁幕疏

　　陈周玫

　　侧想营魄既离之后此物何依因知父母未生以前其人定有文章事业我侬尚等孔云柴米金钱若辈实同肘柳伏惟铁壁大师位即威音鼓鸣涂毒一手指天一手指地掌中之麟凤纵横或时讲道或时讲儒舌底之龙鱼变化笑挥拂子尘飞广孝之毛吼震天关胆落雷公之屑奇表虽如满月慈心不比死灰故毕田上帝同陪遂涪郡吟翁至止吟翁寺者吾社友孺白文先生之所筑也古号蓉溪今为鹿苑修篁万个戛钟罄之清音流水一泓蒸云霞之异气故先生之言曰地真佛界兼仙界水不磻溪即虎溪又曰初地才开游者指以为竺国大颠复出主人敢自谓昌黎又曰高堂大厦百年更替几家达者舍宅为寺岂无谓哉语燕啼莺一枕唤回残梦古人秉烛夜游良有以也夫以先生之孝友端亮□博渊玄笔下无尘岂徒贾岛诗中有画宛是王维既舍宅以饭僧更担簦而迎法破鲸涛而一往邀锡杖之高飞当仲冬之朔也杲旭金镕少长鳞集大师登座拈香上祝　当今长谓玉烛下临群丑立放屠刀迦陵之唱甫宣天女之花四散不独悭贪骄吝之鬼欲念烟销即金刚文字之禅热肠水冷岂非盛世千载之一遇欤但大师衣钵之托未逢故千木之场暂戏一则旁求迦叶一则默化波句吾人幸叨冠裳珂玉之班可少黄軦青宁之虑法当留其住世永作导师独观香积萧条未免主人拮据万二千五百侍厥腹果然油盐米酱醋茶难滋心惄尔为此疏以广檀波随意布施无拘多寡有漏还同无漏一去即是一来莫姗我作乞儿言正是踏他娘生鼻与其赠之盗贼水火何如来了大事因缘古人骨髓头颅且能舍却在我分厘升斗何必藏诸此系微言非千戏论四方卍字愿众生各各作阑干一画三爻向大师细细求矢橛谨疏。

　　请上堂启

　　马万年

　　伏以至道忘言犹洪钟之待扣妙心设喻切瀚海之生潮自旷劫以希闻从无始而初遘恭惟大和尚座下大振禅模中兴佛国在镬汤炉炭出手眼钳锤值兵寇烽烟稳坐石峰寺里控弦十万夫咸钦折箭之锋扫魔军障雾逍遥青山顶上挂剑二三子皆溅梵天之血倚欤三教荷在一肩信矣单传高其独步弟子叨承世土祖祢伤心怆三□之易改轸念劫灰民艰击目屈群策而勉撑方外游虽有志未逮个中事岂无路相亲敬扫公堂弘开法席毕率将士同礼象□比丘身将军身是同是别过去因现在因或降或升仰青莲花以折疑藉白毫光而破暗人非人等快解脱于皈依世出世间钦作略之度越伏愿如来应供古佛证盟冤亲路两脚踢开生死关一声喝破挽回天意再谟朝天之因恢拓　皇图重寻觉皇之胜封疆奠镇兆姓蒙庥临启无任皈依之至谨启。

　　请上堂启

　　张朝祖

　　伏以昙钵瑞应三千灼灼于今初绽摩尼光昭八极炯炯自古不磨欣遘佛无二身快聆法惟一义敬敷师座洁布蚁悰恭惟大和尚莲座下两足之尊三教之表振大慧洪纲斩新日月承聚云密印特地乾坤功济尘寰鉴穷沙界传灯于劫火正烈之日三十七品有樽俎之师说法于么魔方逞之秋九十六种无藩篱之固水澄月朗浑身久识布毛轻玉润珠圆满口尽称梅子熟一日万回山水烟云随布置三年百棒老少贵贱总皈依朝祖人则卑卑品斯下下愁火烧心曲未悟大事因缘烦霜压□根莫通个里消息乞食衣珠盲昧不如狗子提灯借火救解难及猫儿伏愿普施钳锤广开棒喝金刚杵震散理欲光明拳打破痴愚火宅晨凉永荫法云真际重昏夜晓长曜慧日康衢弟子张朝祖顿首谨启。

　　请法名上堂启

　　袁桂

　　伏以风日惠和正散花满座之会江流浩荡斯折芦到岸之期既炙圆光愿皈正法恭惟和尚人天山斗佛祖金汤直绍威音果得禅宗真印中兴大慧何止教外别传乃者世渐凌夷贪瞋所造蜀犹涂炭业识相缠若生死之事能明何兵荒之运不转惟吾师悲悯庶天意挽回如桂虽知谋国爱民周旋碌碌终未离名利之场亦能守正闲邪趋避皇皇原无关定慧之性幸而三生奇遇敢伸一念之诚闻名即应似婴儿投慈母之怀及门而登如亡子得还家之路恨回头不早喜弹指非遥　伏愿花雨流泉开云见日钳锤不事金针迎血脉之间鼓笛无闻玉尘示形声之表使桂于乾坤递变之后得认父母未生以前大汗通身灵光寸点宗门高远不限自己儿孙尘界弥漫已遍法王雨露弟子袁桂曷胜呼吁欢忭谨启。

　　渝城太守启

　　吴中蕃

　　恭惟老和尚莲座名签选佛派衍传灯发迹聚云羡卢衣之夜授基开铁壁识慧统之中兴鸣扣大吕黄钟固是五车隔拥朗卓清风明月须知万法玲珑叹世路干戈奚止魔军之八万赖道人拄杖孤存种智之三千□志切披云缘悭解带挹曹溪之水何必入谷闻香仰鹫岭之峰时令依风投体岂期出世先尔惠音色线缝天巧谢括针之石女纶竿钩海机求负命之潭鳞自愧冥顽无当指点借君拍板聊作戏以逢场剔我眉毫试观心于对境不能无议便可商量巴锦既已萧条此际凭何已起林泉原无祸乱于今作么升平倘肯棒底一椎不在昼日三接金汤岂敢饥惄惟殷谨启。

　　为师庆诞请上堂启

　　袁　桂

　　伏以生天生地者何生早见无量寿佛觉己觉人为长觉尚超耆婆耶天此日诵九如曷似听佛说真如世人称三祝莫若请师言普祝恭遇本师和尚应东土之恒星逢中年之诞日矩步作人天眼目机权竖海宇津梁万法全空五宗一贯有教无类任大乘小乘无处容盘珠歇脚接引随方除满字半字当前见锥末处囊憩自江漘虽虫鱼亦化三毒曝衣石宝感儿童解持八关弟子学步门庭思窥堂奥喉下当机半句窃获骊龙颔珠脑后着眼一番未见泥牛衔月叨收炉韝敢惮钳锤趁兹上寿之辰乞示无生之旨痛棒热喝不减香蜜沁脾击磬鸣钟却如冷水浇背拈人正命直指端自西来住世永年寿星高拱南极仰攀垂导俯就开迷弟子合十谨启。

　　师住梁邑诞期请上堂启

　　王之光

　　伏以星座轮文光映鸟昙世界紫芝香袅瑞参祗树瑶台欣逢妙应真如快领元常宝印六凡悉备四圣齐彰恭惟老和尚莲座下道迈千秋德隆亿世棒头落处德山临济潜踪麈尾拈时神鼎韶阳退舍启上古未有之宗旨利钝齐获磨砻展末运难施之悲肠愚智俱蒙策励机分大小教没偏圆之光愆障何深根茎且劣劳劳野马华胥之幻恒惊碌碌狂猿蕉鹿之场自怖职司戎侣身系凡流柏子树高未悟庭前妙义梅英香细问窥岭畔玄言幸大师岳降之辰静夜长庚光烂烂值小阳复生之候毗天化日气融融慧炬恒舒石女溪边吹晓月法源频澍波斯夜半嚼寒水伏愿席卷堂前拂袖开胸收电影弓援座上磨牙切齿骤云驰一喝神机碧眼黄头曾卓越三拳戟刃弥卢舜若悉登超海岳增辉火传永炽弟子王之光百拜谨启。

　　渝城太守书

　　吴中蕃

　　忆廿年前从宜典郡相国座上请聚云老人法录时固发未燥也朅来走九夷楫衡庐云天謦咳柳栗震威虽未必撞倒铁牛擘心为□然亦曾寻蛇茂草抰骨为宫其如一入芥城冤冤蓼集骨肉膏斧井香灰泥即今桎梏一官拘牵万里畜霄禽于笼竹絷野狙于冠裳神不善也几欲剃此数茎逍遥鹏表而母老□单未能割绝是以徒倚于此再奉指点汗浃通身五更钟未云多也何日拂衣自铁壁山头膜拜礼足一沾法乳乎灯下挥言不审篇幅临毫切切。

　　营山绅士请住大蓬山书

　　罗心澹

　　恭惟禅师明慧性生表仪天锡一朝得悟接鹫岭之传九载功深迈遍融之座法雨大沛于人天慈云遥覆于桑梓弟子生也无缘不获亲炙翘企有愿仅得传闻自癸未秋本邑蝶庵先生宦游路经涪城得见金容深领玄诲曾将长公子拜送座前命名灯普陈先生归道其详心悦诚服一时绅士称庆幸本里之出人于是究出处惟先君知之甚悉言令尊老叔受业于家祖之门禅师亦曾深通儒道但原具佛性凡尘未染厥后不知去向及闻蝶庵之言始知禅师得道矣维时同乡绅士料参谒有期岂知时势变迁绝音者竟十余年厥后有本县夏典史被执释回时对家君云在石宝棋曾谒法座得蒙优恤兼询及家君当时家君即命弟子访便人寄字通问亦曾修候未卜到否此在壬辰之冬也近闻禅驾迁居金城似有归意适逢贵门人紫芝等始得拜问端的便中具草奉闻今本县堂尊赵公慈悲性成矢心佛事发愿重兴大蓬家叔家兄曾将禅师功行道之县主赵公深慕柰地属嫌疑不得专人候迎为恨以弟子寄寓渠县路属通衢可以乘便音问倘还乡志的即侍从众多大蓬尽堪安顿得县尊为大檀越弟子不才亦能呼朋引类共襄盛事虽供奉之充裕自不及于他乡而一茶一饭未必枵腹于故里况今清朝官府向善者众久坐之后闻风趋供者正未可量也书到日果故乡有怀祈降一法音约定归期弟子先达之赵公遍谕同乡凡事安置清楚庶禅驾至止真如归矣便鸿草具数行且颖楮亦甚不庄统惟鉴宥临池切切不知所云同宗弟子心澹再九顿。

　　涪陵乡绅启

　　文可茹

　　伏以习旧成蹊时流但推金栗佛斩新特地俗士谁知铁道人未法久湮真如难遘恭惟大和尚泗水同源雪山正派生来名阀髫年已震鸡坛籍兆营山家世原称凤穴罗锦江于笔底奚难看遍长安花吞玉垒于胸中自是堪为捧日手乃浮云世态叩智钥于函关复慧日澄光现法身于鹫岭从首楞严上拨开双眼无端砾石尽禅丹向太极图中剖破三玄始信蒙耳是药草方广华严皆大意信手频拈易简书画有宗乘随心领悟飞锡经涪地阿兄曾荷大颠恩敲床住虎溪阖郡皆蒙法水润何意曹源一滴乱风飘去几回尚逢慧炬千枝烈焰重然未烬芙蓉溪上至今犹觉雨生香松柏林间此日但闻莺唤佛扫开魔业海边鳄空吐余涎护定真传衡岳云自然晓散花飞舌底原从心地摘将来烟落毫端岂拾唾壶持作供一条脊梁硬似铁法□不了之担极力承肩半茎拄杖色如金人间未见之书无言默着棒打锅头佛肉边卢老应寒心喝破瓮中人楼上吕翁当敛衽峨眉欲笑滟滪谁顽茹疏懒无能痴愚莫砭萍飘宦海空惭屋里佛成尘迹浪穷途自惴客中身是业□向东林社难禁靖节眉攒质非北溟鱼自愧惠连心乱叩金容于梦际恍若魂惊接玉屑于书中不觉手舞禅丹二字忽从天际邮传得合四言疑是地中涌出未同妄作语赧赧徒怀不惴参知音拳拳在念盈盈衣带天花坠锡已闻声寂寂□□苇叶无航未识面景仰弥切亲炙何时法弟子文可茹稽首谨启。

　　南城山记

　　文可茹

　　忠南曹溪下十里许有南城山与石宝对苍岩耸峙怪石崚层峰头藏古刹夜半钟声出林麓间叩之乃夙所慕禅丹铁壁禅师挂锡说法处跃然问梁丽于津头涉江冲炎暑攀萝薜履虎豹陟巅诣寺铁师出十笏外携入坐饮蜜云龙毕夕阳登眺古树樾荫襟江若带绀宇复阁廊庑过遭巍然盛矣数十年兵燹村市无余炉似孤存此寺以待铁师法席铁师为吹万大师首座深得大师秘旨树赤帜为后学彀率信从者麻粟远近善汇不间寒暑馔伊蒲持嚫稽首席前者相续徒从数百余多文学名家除分化外入室有十许容止庄肃笑语闲静盛夏弗解洗饘粥布衲心律更烙于毗尼或随意阅经或闭户自若无怠容无余想其间少年子清姿映玉黄口始髡时出口成偈颂慧不下杨梅日对探内典燃□□麦以博群书谈道问答如卫玠俦剪烛夜话不倦瑕窃窥之垂帘趺坐迥出寻常□□少年辈令人远家园想早起坐空寮□玩吹万大师著作诸集透禅体处恍然六门十八界万千毛孔皆大师现身说法信佛身不灭何息不生至奇博洽觉酉山石渠曹仓柳箧之藏尽在大师一芥子内发无尽光明窃笑禅门魔竖谬轻诋之何异操杓吸海水妄拟海之不足大耶门庭卫法者遂作不平想圭角露唇吻间欲与辩宗派及道法邪正律行威仪余笑曰何背大师带累铁师耶或自救法自应如是奚背累为曰诸师不见大师洗耳篇乎又不见大师从实说有卫马祖青原者之枪旗可哂乎铁师为蚕丛禅门第一宗匠虽摩竭毗耶自然干将触腐此辈诋吹万大师能诋太虚乎昔田巴毁五帝罪三王鲁连一说而终身遂杜其口现前后世岂遂乏鲁连耶纵欲以北里非咸池师旷谁允以郑璞讥结绿波师自在源流之说三尺童子靡不绝倒吾儒五百年一闻知秦炕之后谁氏流而有仲舒历唐宋诸君子崛出几续几断即我朝薛胡自沙肝江新建暨止斋十六人又谁氏流而挺然建道幢则不辩可知递衍有据继起谁欺海内自有知者何坚瑕之足攻击欤况铁师以名□伟貌弱冠辞霍等碧琳□子水味子玉鲭如蔬参寻四十余年非金刚定力不能出语既远陈唾走毫不堕壁篱久得羼提波罗蜜岂一座须弥八风吹动耶太虚之野早周沙界视乌有先生吞青丘云梦犹狭也尚微尘着乎诸师欲作斗战胜□秪为诸方波旬开口业衅得毋墙高而隙耶即对垒者亦般若场大雄帅效村媪叫骂乎奚信予曾闻其书料必沙门童行托辞出于偶激若具大禅佛手眼必不敌同舟人杀青究楮买识者掩口诸师勿以眠云僻守雌黑面摈之诸师然葑菲而笑曰喏并记之。

　　　　　　　　　　　(嗣法门人幻敏重刊)

　　庆忠铁壁机禅师语录卷之十九终
嘉兴大藏经　庆忠铁壁机禅师语录


　　庆忠铁壁机禅师语录卷之二十

　　嗣法门人幻敏重编

　　行状

　　庆忠铁壁慧机禅师蜀北之顺庆府营山人姓罗家世以一经传多科甲师生而貌伟气骨不凡八岁父见背即随母持斋是夕见黄龙长数十丈凌霄腾于师顶师指谓兄兄曰龙也有精唐举术者见师相而异之视师指掌中有龙凤莲华麟鱼鸟兽纹称许不置口谓是带果行因乐土宛然在握师方就童塾业铅椠日记数百行渐能工羔雁具脍炙人口里中名俊咸称之曰此罗氏龙文也阀阅家觅蹇修致师玉润值元白道者隐邑之大蓬山师往来叩问雅意玄学道者石扃岩户辟谷半载师慕之母兄为师纳币冰史家筮吉合卺师辞恐妨制业缓之兄逆窥师意阻之曰汝清姿映玉摛藻过人淡墨红绫木天一凤兄且为汝拭目以俟北堂寥寂机杼情殷奈何作出尘想从黄冠游耶师曰人各有志从所愿耳金丝笼可移白鹇性乎毛檄之捧螽斯之衍唯兄赖焉欲稽首辞慈膝恐复阻遂于天启壬戌年二月十九日潜遁图入山计行次大竹县筑室松间掩关危坐无昼夜日食米二抄沸汤淡饮五味俱断倏忽三载心形益畅昏夜垂帘扃函无漏眼光见处或星辰盈于碧落或皓日耀于晴空物事分明若昼金光灿于面门升降久之时隐时见或闻奇言妙句或如击物作声疑情顿起欲叩元白以释其惑及出关而元白已终南去矣檀供主人勉留二载适有西竺僧至谓师曰此地岂宜久居耶遂扮道装行脚过垫邑一场市有僧语之曰世路羊肠抱关吏多禁戴发游者必持过所师即祝发赤头跣足一衲一瓢抵忠南遇吹万老人询何往师白以终南寻道者万笑曰子真昧于寻师者师见万师丰仪迥异神光陆离道骨俨然有如来范入丈室瞻礼唯谨愿终侍函丈白以关中眼景万师徐徐曰汝志道善矣但玄理之极犹逊佛一筹且旁蹊易堕坎壈岐路未免亡羊老僧幼亦酷嗜此道谓瞿昙无此玄妙及深尝之乃知昔见之谬矣子欲我说俟休夏后乎据汝关中见皆工夫逼出着则成魔师佩此语唯经行危坐夏满欲乞指南妒者恐师暗承衣钵方丈候檐者每隔之忽万师出丈室师跪乞老人说万师大笑师辞之沿途泪涔涔下至忠城西崖中憩坐窃疑道缘浅薄遇至人而不得一授赴波神以需来生可乎一老僧委曲劝谕念乃寝意欲从屠沽闹肆乞饶济乏化恶为良然此念虽坚而慕道之心终不自慰坐中有学道人湛持者见师苦泣状劝以渡江听讲圆觉楞严每行乞毕即倾耳不倦然文义虽觉晓畅自心仍旧混蒙坚辞欲参万师座主尚留偕游江南参学师曰此行欲明大道志非法师慈德之于我渥矣敢不心衔复有居士并禅德迎师入山逾一载再归万师未几而朝阳师翁至酆陵师随万师溯舟往见随众参礼夜听师翁机锋转变引拂示僧恍如梦事因请示于师翁翁命参只者是三字师云只者是还参甚么翁云放汝三十棒自此常向师翁叩问受具足戒乃二竖作魔困惫殊甚万师慰之曰此夙业也西天戒贤论师之因非殷鉴乎精进自修说法教人是疗病药每夜定香为内外大众讲即其医也师承语行持遵依久久翻多迷闷从前志趣骎若稍怠欲辞万师南游万曰予欲有径山之往子何不稍待忽一夜至单前唤师仅携二行者丙夜发舟檀主觉走尺楮数四攀留复开法聚云命师入侍寮一日问不许夜行投明须到你如何会师欲开口万师厉声云者是甚么所在汝还如是见解罚跪香师自然香泣跪万师前香毕礼拜万师云速道速道师弹指一下万师云快参师拳拳如有所失随万师为白下游请藏师稿项蓬窗竟日默坐入秣陵城亦弗与他事及造藏毕闻诸方道声籍甚欲暂辞万师适浙不敢直吐婉呈数语有此行若得雄三　一掌还须报觉王之句万师云诸方接人固直捷孤硬但恐一去便不遇老僧宗旨负汝数年相随辛苦矣且老僧病嗜餐之蔬非汝不能悦口共我回烟棹有时令汝豁然未必相赚师于是日勤侍奉及归签师监院师数辞万师强之师自疑岂此生与禅无缘乎遂尽力院中事经七日随众念诵毕登禅床一踢忽觉浑身骨节都碎大笑不止遂拈偈呈万师万师云汝且出去是夜设普茶示大众以临济四喝出三爆竹放召众云会么师便喝万师云不是师又喝万师云是何等音声师复喝万师归方丈命师入问玄要宗旨口呈一颂万师不印许复力究三年忽一日大彻无论玄要五宗祖意教意有庖丁解牛之势入室密启万师笑曰汝会老僧意么师曰和尚大慈大悲为人彻底万师遂举古今淆讹公案问师师随答之万师一一点首师出拈香复入室作礼云和尚恩大难酬万师云汝向后接得几人便是报佛祖临济大慧之恩善自护持自后结制师居第一座一日特升座普告大众云大众有未了公案待第一座共汝等商量遂下座归方丈师随入作礼云(某)鲜能薄德敢商此事耶万师云老僧悉知汝勿辞乃命秉拂几处结制皆相随首众崇祯己卯万师示寂师念法乳不忍忘愿庐墓三年投迹山林潜确以老凡所住处皆名庆忠取针芥之投在重庆府忠州不忘万师水源之义至是师望日隆学侣臻萃荐绅士庶远迩钦之以得睹师颜为快师自八岁持斋十九行脚二十五祝发三十三大悟万师寂师三十六岁矣其间阅历辛苦不可殚述每逢人劝参一味接引有僧问曰和尚学道之初因相者激发有今日事可见佛无凡相术不虚言去岁竹生两岐瑞应皆异稽览前言此天亲竹也得非西域天亲应身制外道扶正法来乎师叱之云我幼龄之喜原属浪识自今看来那个无龙凤莲华乐邦受用只为二六时中不能变化飞腾自由自得被淤泥苦境陷却了自古奇相奇征固亦有之汝辈何区区作如是特见耶诸方闻者企仰师范来往聚云如织酆陵善士冉开明信向志坚□趋聚云延师师辞开明长跪泣曰(某)夙愿未酬顶踵非惜罄赀鬻产修地藏院供僧众接方来乞师演法师许之逮至酆陵开明趋侍不一时违师从者千五百人开明粟弗计斛不劳僧运募力肩荷金钱任用布帛盐茶之属更不他求逾两年避乱徙东明转牛南忠万人合助力请师结冬夏制师之兄(某)数十年莫知师所之闻师寄东明冒险寻访入山相见喜若喑之鸣痿之行也曰姜被既分望风□涕岂意此日果作了事丈夫乎出世一流人非轩冕比也方之阿兄尘劳火宅奚止十万程顿首称庆依依数旬江西熊公讳汝学原任北京工部主政督荆南税奉差入蜀见师诸刻遂访师载贽亲以金银币帛拜门下为弟子行必随后坐必侍侧食箸不先举早暮礼敬每拜必师升座端俨乃稽首值时事倥偬延师住画舫候安寝侍饮馔戒群役盥洁精严涪陵绅士欲见师不得癸未岁乡绅有孺白居士文可后者首其事专启维时有师同邑进士陈蝶庵周政者客于涪涪绅以蝶庵同邑故托为敦请师喏之涪人募夫拽舟至涪吟翁寺一时道俗并集村郊如市士大夫子衿暨商贾胥曹办伊蒲供日费数十金计期轮次持茶献果觅远方味以赠者道相续老幼听法者盈阶塞户奚啻环桥每升座蝶庵孺白即偕诸绅士着冠服稽首师正襟危坐众肃然无媟容师出指示语罔不服膺研墨录之以藏于笥贡士文可修领师旨持斋受戒参于蔺市之万松窝越明年神京告变张寇入蜀群盗蜂起师遂别迁丁亥戊子挂锡石砫土司督府秦良玉朝夕问馈继粟辄以百石计布缕以百疋计绮纨制衲为师衣惧师弗受为师辟险峻名青山顶结屋聚粮以备乱兵一时从者三百人籴价斗米三两流民馑于道者皆赴师食师给供同众戒众勿瞋尝以古人刺血济饥粒米同餐之言训众四方流离借师活无数历数年未尝一日废爨无一兵至师居朱藩部督师渝夔发兵入石砫戒诸兵勿擅履师界山中寄寓者牛马千余悉无恙海内操戈带甲之士闻师名见师录必焚香遥礼合掌称赞度僧给侍献供摅忱本省巡抚吴公讳保泰素性抗惟于师前执弟子礼甚恪每日诣师席稽首常入室叩问反复决疑或问答契心处便礼拜称谢不数月得解悟益戴师慈德语诸将士侍班巡捕员役左右胥书曰尔等莫谓本院尊大最尊大者和尚耳本院见铁大师之后方知吾孔圣朝闻夕死之道从今以后矢志食素将身许国尔等各宜熏修遵崇三宝值兹大劫自当警觉该属俱为泣下师见方士外道多以旁门小径引人入盲士大夫溺于说者遂嗜炉火鼎汞泥水彼家之说为终身僻其于自家性命二字尽被漂焚师深悯之特着药病随宜一书神丹一颂委曲周详复拈楞严经以明九转之旨欲使人知性命关头尽载本来面目非外道识神意度处弄精魂也至于儒门经生不谙此理岂惟驳二氏为不足习即汉唐宋大儒并先　朝薛夫子以及旰江新建白沙余干龙溪止斋道学之谈皆称为迂腐汉师尝叹曰儒流乃世间一种大智慧大根器大菩萨所借以护世道者往往二氏之学不达犹谓其未习也孔孟一宗家传户诵童习讲究乃五经之微四书之奥皆日用不知饶他博学极曹仓经济若卧龙忠孝若田毛张许盛德类司马长啸终难免不着不察四字所以聚云大师宗旨棒喝之余特着一贯别传原易说太极图以明三教同源道学相传之由以救俗儒之偏以广二氏之妙师于万师得心传秘髓乃翻刻万师诸书流行于世然流弊之失岂唯儒流即痴衲辈禀师承为门户以经论为干戈非唯不识祖意亦且不识教意明明毗尼森森佛律几为时辈灭尽适高阳刍豢为旷达破戒毁制为圆通颠倒是非丧厥本性师尝恐学人见浅误踵此惑而集大藏明文为庆忠部上下卷以提撕警策居恒谕门人曰学道须学先辈宁学先辈百千唱和毋学先辈一二异行如志公罗什诸方辄以借口不揣其本而齐其末得毋画虎不成之羞乎况灯灯相传五家宗派何无一效之者慎之哉故师道既正嫉妒转多或讥源流之误认或诋宗乘之无传肆喙罔忌冤纸灾梨师笑曰此恶魔比丘误说耳广漠之野群吠不到知一众有忍辱波罗蜜在愿汝辈将忍辱二字亦并脱却方是大解脱人区区八风秪足以动村夫市汉于老僧何与焉众皆佩服师见理既真守道益固足以鼓士大夫信悦所以总戎袁公讳桂笃信师传入师会下别号宝善静参年余未悉师旨转契心于首座三山来自愿为师法孙三山垫邑文学也初参师教以悟朝闻夕死高坚前后遂得领悟宝善居士师之得辩才无碍智愈重师道不靳捐赀食衣卧具以供师凡有命无敢稍违师欲重建聚云祖院宝善首倡赀十倍于众故宝善之言一出而慕善乐从欣然趋事者不数日而助缘恐后所谓诚能动物信哉即向化侯谭公养元居十讳诣者雅重师延师居宝圣院每送供银米必以百计礼数优渥衣鞋四事年无少怠殷勤书问致敬谦恭吾年友海筹江公讳献图者江津人原任夔州司理挂冠于师之门启名灯见侍参八载恒谓门人曰融通三教洞彻宗源者舍师而谁涪苇庵文可茹秉宪滇南在崇祯年间悲愤谢事闭门参学细究内典偶于易经首出庶物风云燥湿稍稍有省遂若曾氏之秋阳孟氏之东山泰山一时现在自信三教合辙不稍别也思得一契合师商证斯事而滇僧无可语者及览近日诸方语录非古来腐唾即魔说狐涎每叹时之无禅也庚寅岁次男文璇入滇省视余问以近日蜀乡尚有尊宿否有秉拂登坛为众所尊崇者否璇子具言铁和尚住吟翁寺法席之盛启笥出吕东川相国讳大器者三次书牍并师力辞语句吕公谆切企慕中心悦服之忱溢楮颖间茹若神往当此四海鼎沸时犹能以霏霏雨舌取信当道化导群黎乎及归黔偶于野刹僧房案头览师药病禅丹九转中相得有合之说知师先得我心矣十年思晤弗得壬寅六月放舟东下维石宝岸访宝善始知师憩南城山寺岸对未远俗客多见阻苇庵曰向道人矢念久矣岂惮暑厌疲遂倦于往耶觅舟渡江诣寺入方丈礼谒见师体态温清春风和气晓夜间啜菽饮茗未尝不以斯事悉指或立谈或散步或游行山外眺览长江或乘风古树据坐危石叩以素所疑语一一指出发明大易细抉楞严虽寻常戏论皆隐相助发尝曰三教至义非不能言惜无知音者微居士我亦不发覆也亲炙几浃五旬恋不欲舍以生缘未尽俗网牵归怃然自恨建化门中得师法分席者石楼昱眉山甫衡山炳三山来三空杲汾阳启乔松亿俱称名宿其余未离师座苦参密究者(某　某　某)大法器也温润可敬爱最少年如(某　　某)奇资异慧一时修鳞养翮以待风搏广大慧吹万之灯夫余囿予质者师亦不忍弃教之念佛持诵苦行以种信根不疾呼不厉色上足咸亲之弗忍离善士行嚫师付侍者弗自司橐施资悉以公众无私储亵服不雾谷轻裘浣葛皂绵淡食自若厨无另爨蔬粝弗拣苇庵茹僧寮兀坐间采师实行之熟于耳者纪而序之愧不文也徐俟后之增润者师之五十余年履历自有门人另编年谱其语录诸集备之剞劂氏不赘。

　　岁次壬寅八月初八日吉旦。

　　乡进士出身中宪大夫分巡云南安普道兼摄临元珥海道事按察司副使涪陵法弟子苇庵居士文可茹合手拜撰。

　　庆忠铁老和尚塔铭

　　文林郎知新宁县事槜李嗣法孙沈廷劢法名性

　　宗稽首拜撰

　　盖闻挹巨浸之波者无以测其浅深仰苍穹之峻者不能窥其远近是以妙门关键辟者实难觉苑渊深游者未易况乎智周十地行圆四等法雨旦聚则浸灌被乎群萌慧日扬辉则光明耀乎末后道超百亿化起大千至矣哉其慈悲摄诱之方神通影现之力殆莫可得而名言者哉我庆忠师翁铁和尚者讳慧机大慧十五世孙蜀北营山罗氏子也生于名阀世膺三组之荣人尽贵游代传一经之盛翁少而徇齐长有殊相十行一目工羔雁于髫龄七满八平现龙鳞于掌上人咸拟之木天一凤翁固拒夫玉润乘鸾天桃浓李付春风类西禅鼎之妙年辞偶木石草衣耽岩穴同释迦文之十九逾城感苦器之易凋怅危途之难久掩关一室诸苦备尝默坐垂帘神光每见迨抵忠南始遇吹万祖师瓢笠相从机缘有在当夫锡移白下蓬窗稿项坚同四誓之依比及钵返黄陵痛劄深锥会尽三顿之棒用能理穷象表思洞希微一踢禅床顿使百千粉碎三声爆竹放出四喝机权于时乘命秉拂遂首僧寮识者佥谓开死眼以日月之胸灵古血以珊瑚之舌矣及聚云迁化之后正师翁继席之年以如是人坐如是座以如是座坐如是人始聚云而云来而兴龙而平都而吟翁狮子之座高等于灯王继三教而集云而太平而牛首而宝圣龙象之英蹴踏于丈室全提正令并挈五宗卷生死关于三要三玄勘尽法门英俊总人境法于四料四拣斩新特地乾坤十坐道场按莫邪于肘后千僧绕锡震涂毒于当轩挹其孤标聆其微旨莫不濯之止水销以慧刀故能被物如霞偃风犹草公侯望尘而修敬宰官立雪以皈依组钵生花冠诸方而称盛宝坊焕彩振双径以再兴翁正录外著有药病随宜庆忠等集皆卫道之书寓箴时之意虽慈受垂童行之训长芦示龟鉴之文莫以加兹永可法矣至于牙签编柳玉管题蒲妙文字之化工并墨池之三昧偶尔游戏曲尽精微则又人所共宝也翁生于万历癸卯十月念二日以康熙戊申九月念一日晨起沐浴至午趺坐训励法众言讫遂逝先二日书遗偈凡请益问答笑谈自如嗟夫寒云凝而旦萎松声凄而暮哀生从者里来杨柳春临悬绿线死只恁么去梧桐秋尽落金风远迩赞扬四众悲慕茶毗日双睛不坏留眼目以照人天五色流珠表贞固以垂亿祀灵骨重如圭壁须发瑞现流璃凡在睹闻共叹希有昔者双树涅槃下舍利于金棺之火六种震动示奋迅于殑伽之河自古罕俦于今媲美翁得法龙象一十八人居士二人三山本师其第四也其余孙裔等英灵辈出莫可殚纪越二月本师以书请铭谓(劢)叨忝法系遂以相属顾惟不敏惧弗克辞则亦籍贞玟之微文少抒倾慕述生平之懿范承志禅规云尔。

　　铭曰。

　禅荒秋晚　　道替多岐　　有智者出　　是大导师
　导师为谁　　大慧之裔　　朝阳之孙　　吹万之嗣
　十坐道场　　无法可说　　目演妙音　　眉歌白雪
　不影金锤　　觌体呈露　　震激盲聋　　人天得路
　有纵有擒　　立宾立主　　峡水可飞　　峨山起舞
　敲钟谢响　　下载弥清　　云移虚白　　天返故清
　风吹不入　　雨普咸滋　　神足林立　　白象青狮
　径山明月　　继者艰微　　兹焉大振　　无能晦之

　　附祭文

　　维康熙七年岁次戊申十月朔丙寅越二十有九日甲午文林郎知新宁县事沈廷劢谨致奠于
师翁老和尚之觉灵曰从古真人大士类能超然于生死之际或诗偈谈笑或坐脱立亡垂之传灯昭示奕祀盖不独起信于后昆亦以见其平生所得力者如是不爽也去圣时远佛法渐陵明道者多行道者少当机则人人鼻孔辽天行证则在在我人未化求其大休大歇末后光明如古德之撒手去来者盖戛戛乎其难之恭惟我师翁铁老和尚以间世英姿绍明绝学语其悟也则五宗毕贯法法玲珑语其证也则万行庄严煌煌轨式用能润法雨于两川震法雷于九有莫不秀愚咸皈远迩推慕亦其道有以自致之也(廷劢)自筮仕入蜀诵其录言聆其操履赳敬有年昨冬投机于本师昙华和尚始克通问于法席荷蒙垂示肫切方谓忠新相去匪遥庶几抠谒莲阶印心有日乃于今岁季秋二十一日虔诚遣使上五家宗旨之歌为师翁祝庆而不意斋肃发函之日即师翁振衣据座示寂之日也呜乎哲人已萎古音遂遐不可慨欤役旋得遗偈并述茶毗时睛齿不坏舍利无数诸希有事使非禅心卓越戒律精严行到证到安能入大三昧种种三昧一时成就不可思议有如是之奇特者耶虽然切忌作奇特会试观临行一句只当打个瞌睡斯言也更莫作寻常会且如不奇特不寻常者一句有向老人常寂光中相见么吁八岁持斋兮十九行脚竹瑞天亲兮掌纹龙蠖舍利流珠兮齿睛不烁神足既已英英兮矧昭兹来者之足法行见斯道之大光兮而径山明月之可作呜呼尚飨。

　　　　　　　　　　　　(嗣法孙性湛重刊)

　　庆忠铁壁机禅师语录卷之二十终

　　庆忠机和尚年谱序

　　世尊未离兜率已降王宫则诞生何年未出母胎度人已毕则行道何岁末后曰吾四十九年未曾说一字则娑罗灭度何所缵述哉虽然若无阿难之结集不惟三藏十二部无传周昭之纪九龙之浴十九逾城六年证果始从鹿野苑终至熙连河亦竟等之镜花水月由是知万峰童真禅师之谱庆忠老人诚有说矣忠托迹西蜀以阀阅贵胤继释氏真传当明季启祯间正宗隐伏法脉危微应时而出是诞生之不偶也悬肘后符施格外机回狂澜于既倒丽佛日于中天十坐道场广利群品是行道之周遍也末后卓锡隆昌首丘聚云其曰惟有治平月年年映柳溪殆即双径明月堂之陨星乎又曰观自在归去来殆即双树涅槃会之告众乎概举生平言有章行有条怒骂嬉笑咸皆佛事故亲炙契旨者每多英杰之士荷法分化者不乏起宗之贤自此观之忠之继往开来其功伟扶危极溺其道大固本培根竖德立名其事全然非童师久侍巾瓶深悉首尾按年编次其出处巨细不几等之镜花水月也哉予虽不及见知于忠幸私淑诸人敢昭告于丛林曰童师之编年其郎阿难之结集也哉。

　　康熙甲寅孟春上浣西江弟子李道济拜撰

　　治平铁壁机禅师年谱

　　前住潭州万峰嗣法门人至善编

　　神宗皇帝万历三十一年癸卯

　　师蜀北之营山县人姓罗氏家世以一经传多科甲于是年十月二十日寅时降生生而面貌奇伟左手有莲花鳞鱼龙凤纹明直深邃举邑称异。

　　三十二年甲辰

　　三十三年乙巳

　　师三岁按谓云侍者曰我生三岁慈母携我渡渠县河我指水影谓母曰是从何来母曰儿此汝水影也我曰我从何来母莫之答归谓父曰是儿发言古怪恐尘世难留。

　　三十四年丙午

　　三十五年丁未

　　三十六年戊申

　　三十七年己酉

　　三十八年庚戌

　　师八岁父卒随母持斋是夕天气清朗景风四达见黄龙长数十丈自东北来腾于师顶师指谓兄兄曰龙也是年入乡校塾业铅堑日记万言文义不假师训自然通晓里中名俊咸称之曰此罗氏龙文也。

　　三十九年辛亥

　　四十年壬子

　　四十一年癸丑

　　师十一岁在乡社攻书时与族兄无著谋出世间事着曰汝年且幼未可及此他日遍历名山寻访至人未晚师弗怿者久之。

　　四十二年甲寅

　　四十三年乙卯

　　师十三岁与兄无著时游里之太蓬山灵鹫寺壮丽森严僧仪整肃内有一僧形仪挺异语论锋发乃语兄曰此吾之志也兄何不成我出世之志而乃置我粪壤间耶。

　　四十四年丙辰

　　师十四岁潜往太蓬遍觅高人至蓬之透明洞见葛陂乘羊处汉刘景读书处恍如旧识竟无归家志乃为同学勉归师忽忽不乐亦不工文翰母兄异之。

　　四十五年丁巳

　　师十五岁有元白道人修道大蓬师时与往来按文苇庵着师行录时有元白道者隐邑之大蓬山师往来叩问雅意玄学道者石局岩户辟谷半载师慕之母兄为师亲迎师辞之兄曰汝清姿映玉摛藻过人淡墨红绫木天一凤奈何作出尘想从黄冠游耶师曰人各有志从所愿耳。

　　四十六年戊午

　　师十六岁春与兄无著复往大蓬访元白道人白辟谷于万山深处岩岩陡绝严寒水谷师徒步往叩元尽心诱诲师曰可了大事否元曰大事吾未能亲达其道子有志可访济下儿孙苟或有缘必能申汝之志予明年将往终南欲作面壁公案未知机缘何如子志诚坚必能再会他日切勿谓吾为黄冠也。

　　四十七年己未

　　师十七岁一日闭户危坐寻自思惟我欲远征而乏良侣迩处又无高人低回久之不觉两泪垂下兄偶入问故师以实告兄白之母知师不乐尘网深以为忧。

　　四十八年庚申

　　师十八岁是年三月夜坐寝室定中忽见赤日入怀恍然惊觉自此夙慧日发异于常时出世之心愈加谆切其奈母之作难心去而身不能往师一日谓松书记曰我十八岁时虽未闻道胸中隐隐知有出世大事如人在宝藏库边只是取不出后来见聚云老人回观少时如远客还故乡。

　　光宗皇帝泰昌元年辛酉

　　师十九岁忽一梵僧至庭与语多所发药师异之其言洞晓精微兼达未来事复谓师曰佛日将沉汝何迷恋世网昔释迦文十九逾城汝今正是其时师闻言如冷水浇背自尔决志出家。

　　熹宗皇帝天启改元壬戌

　　师二十岁是年二月十九潜遁图入山计行次大竹县偶逢善士姚君留师筑室松间掩关危坐无昼夜日食米二握沸汤淡饮五味俱断关中三载心形益畅目中屡瞩异相种种疑情顿起欲扣元白以释其惑出关访之而白去终南矣。

　　二年癸亥

　　三年甲子

　　四年乙丑

　　师二十三岁受业于魏安之小院未几东下舟次平都地藏院谒灼然禅师然与语大奇之乃谓师曰观子形仪俊伟气宇如王定是法门柱石方今临济正宗惟聚云老人独步震旦子盍往见之母后时也且子如叶公之龙点则飞去复何难哉师持命顺舟抵忠南参聚云和尚尚曰奚往师白以终南寻道者事云笑曰子真昧于寻师者师见云丰仪迥异愿居弟子之列云曰若向来事道固善矣犹落傍蹊子欲我说夏后可也夏满乃求开示妒者恐师暗承衣钵每至阻之忽云出丈室师跪求法要云大笑而去乃自惟曰遇至人而不得一授果无缘至此乎遂欲捐躯赴水以俟将来。

　　五年丙寅

　　师二十四岁有僧湛持与师结为密友常拉渡江听讲楞严圆觉师自语曰经云但有言说俱非实义法师所讲者何谓哉直须放下册子可也师一日谓衡首座曰我昔听休法师讲楞严文义虽觉晓畅自揣于己分上了无交涉后来打翻漆桶始知我说法即诸佛说法非是强为法如是故乃拈拄杖曰者个是甚么座曰老汉败阙不少师便打座礼拜师曰我为你讲一部楞严了也。

　　六年丁卯

　　师二十五岁夏四月闻朝阳老人来酆陵师侍云溯舟往见随众参礼老人谓云曰汝辞老僧原说三载即回为甚拖泥带水在外二十年即今要打云进曰老和尚会有授记恐有朝宰请汝听尔铺张可也老人曰既然如是且放过一着云侍立师居序职后老人复谓众曰汝等个个青春年少都到我法门毕竟为着何事一众肃然老人见师侍班尾唤云某人前师向前礼拜老人曰一貌堂堂曾看个话头么师进曰求老和尚慈悲开示老人曰何不参个只者是师进曰只者是还要参个甚么老人曰放汝三十棒师自此常造室中请益老人多方属意时谓云和尚曰营山少年将来振兴径山之道者非此子而谁汝宜留意焉。

　　思宗烈皇帝崇祯元年戊辰

　　师二十六岁秉具于朝阳老人由是三学精练甘粗粝倍辛勤冬夏一衲祈寒溽暑不以为劳炎日虽蚊蚋为之吮血不以为苦而工夫倍常远迩钦奉如事所亲乡大夫士庶等见师清苦争献衣物师随得随与所处如故而德性愈恬识者知其必为法门令器有郡吏蒲虚左素称豪滑见师履行水操竟辞执役皈心座下领师训诫自尔食素行业纯一未逾一纪而净业成临终预知时至有天乐异香之瑞蜀人至今称之。

　　二年己巳

　　师二十七岁聚云老人有径山之往四众遮留乃买舟携二行者洎师潜往御史田公钟衡闻之遣使至瞿塘迎归是年命师入侍寮由是得以寅夕咨决师一日谓松书记曰老僧昔在己巳老和尚命入侍寮我以为侍寮丛杂难做工夫岂知老人有种种作用不在东边敲你便在西边劄你而今据位称师无边作用都在度水擎茶边讨底始知知识却难构附莫作等闲汝等异时为人要识得老僧好。

　　三年庚午

　　师二十八岁在侍寮彩跃铓露动静尊严一众畏焉而谦德弥厚众皆悦之郡之绅士见师动止辄以手加额曰僧而至此可谓人中麟凤其在学地缁白归重如此故蝶庵陈太史恒言慈心不比满月慧焰宁同死灰盖指师也。

　　四年辛未

　　师二十九岁无心大师自江浙回请聚云老人重开法本寺升师第二座师慧辩日新与老人酬唱互相排击古今关键侍司日录成轴离为四卷今之问答录是也忠南有菊隐庵幽清绝胜峭壁晶莹去城五十里师喜其山川佳丽人迹罕到可为养道之所乃白于云求为栖息师住持日久檀信云臻学侣麇至上书于老人老人以书复之曰从上古人得和尚法不违和尚记如般若多罗之记达磨五祖之嘱大鉴所谓真师真弟子千载之下令人渴仰也前走人来问话正见尔将成之志果堪受室中师法否若其依我之言铁石不易则大慧一脉在尔躬矣兹当潜牙伏爪埋头菊隐纵有四来云集檀信皈心只随宜诱之况复大沩栗橡七年始得为人南泉三十年方施机用较其今者何如哉只恁么去管教后日看破天下野狐精如其不然休学老鸦笑猪。

　　五年壬申

　　师三十岁乃以己事未透再参聚云于浯江每到室中咨决日常三四回云不之印乃谓师曰我者里禅如一团大火聚你若近之连皮骨一齐烧烂须到此处大死几回和根倒断一下始得汝若稍稍依违白云万里老僧昔参朝老人几个不是死了三四年后遭他脑后一劄方始瞥地故知真正师家决不欺人汝正英畏亟宜努力向前起大勇猛发大精进瓜熟自然蒂落无用踌蹰思之思之师拜受命乃以九夏为限由是精勇倍常无分昼夜或坐之久佛前跪参至蚊蚋吮血寒暑为之侵肤了无挂碍似个有气死人。

　　六年癸酉

　　师三十一岁聚云有金陵之行师执侍舟中或在稍前或居柁后缄默不语只以体究为事入石头城亦不与他事久之无所悟入欲暂辞往参天童呈偈有此行若得雄三　一掌还须报觉王句老人曰天童接人直截孤硬但汝一去恐未构老僧宗旨负汝数年辛苦矣不如共我回蜀教汝不费纤毫自然脱去师奉命不敢违及归签师总院事乃自惟曰我为己躬下事未明受尽多少曲折今又签以院事转添一番劳骚何时与此事相应欲去苦辞业已受职只得全身放下且理常住事务经七日忽于是年腊月八日同众念诵念诵毕遂归监院寮方登禅塌忽然一踢不觉浑身骨碎大笑不止随拈偈进呈云曰汝且出去是夜设普茶以临济四喝出三爆竹召众云会么师便喝云曰不是师又喝曰是何等音声师复喝云遂归方丈召师入问玄要宗旨随拈偈进呈云不之印。

　　七年甲戌

　　师三十二岁在监院寮日理院事随处体究若存若亡乃自惟曰我既有所得为甚于玄要宗旨如横石相似无怪老汉之不许我也拚一生做个痴呆汉若不透顶透底断不敢向人前拈弄如是历观古人淆讹语句如执剑挥空到与不到明与不明只管看至于用力之久觉得明与不明似乎两端而胸中隐隐无有沮滞临到用时又不应手此无他总因向上眼未开祖关未透于胸次未能洒脱百计千方莫可如何到此只是一味壁立万仞。

　　八年乙亥

　　师三十三岁计穷力尽竟无起手处一日静坐忽然大彻纲理从上来事无论临济玄要洞山五位云门三句五宗淆讹一时通透有庖丁解牛之势入室密启云大笑曰汝会老僧意么师曰和尚大慈大悲为人彻底云遂举古今淆讹因缘问师师随问随答云一一点首师出复拈香入室顶礼云和尚恩大难酬为人彻底云曰汝向后接得几人便是报临济大慧之恩善自护持自后开堂请师居第一座云一日升堂普告大众云大众有未了公案待第一座共汝等商量遂下座归方丈师随入作礼云某甲何人敢商此事云曰老僧悉知汝勿辞乃命分座秉拂焉。

　　九年丙子

　　师三十四岁辞归菊隐访径山杲祖古云门故事火种刀耕聚云遗书勉之谓佛日久沉大法垂秋岂可作自了汉有辜舆望高侍御田别驾二公亦有书勉师不得已而应命仍归首座寮一日云告香普说行百丈令师代参头云曰为审磨盘秋结子碓嘴夜开花还知落处也无师进曰大似野火泛铁船又一日云问识得军中意快活过一世如何是军中意众无对师进曰杀人不眨眼云归丈谓铁书记曰只此二语径山血脉犹在吾何忧哉。

　　十年丁丑

　　师三十五岁居聚云首座寮秉拂升座卓拄杖云德山德山甚处去也喝一喝云临济临济即今何在山僧在方丈老人处唯具一双青白眼两茎硬脚跟一个宽大底肚子若论禅道佛法大似开眼说梦诸昆仲无故强拽山僧上曲录床头四下眼睁睁教向那边开口咄咄咄不如趁老和尚舟船乘兴求求利息未为不可以拂子作垂钓势云滑石滩上紫鳞肥此日登临展钓丝不知谁慕千斤饵吞却浑身掣电雷不用命者相见僧才出师便喝僧云且莫造次师又喝僧进语师云既是金鳞何难破浪进云有个无眼耳鼻舌人来和尚作么生接师作腾跃势进云是甚么师曰鱼下碧潭当镜跃凤来青嶂拂屏飞僧进语师曰者番不是打鳅鳝鱢虾底分明向说尚难委悉何况盖覆将来等拂子唱个七花八裂底曲子轻舟浪漫去也乃曰天上底地下底左山底右岭底天上底是甚么山川草木地下底是甚么日月星辰左山底是甚么僧堂佛殿右岭底是甚么厨库三门四方八面底是甚么以拂子作是相云云由是一众改观聚云有隐首座啧啧人口。

　　十一年戊寅

　　师三十六岁居兴隆首座寮秉拂蔚西堂出问不问山溪雪月松竹梅花大宗师还识得永字八法么师曰将纸来堂作呈纸势师以拂子作书字势云新春把笔元亨贞吉察地观天我备万事如何是我备万事底道理所以道我字有三书一楷书我其戈显露有芟除一切义二行书我其戈潜伏有安住不动义三草书其戈浑忘有变化莫测义变化莫测是汝等本有慧安住不动是汝等本有定芟除一切是汝等本有戒若是尸罗清净定慧圆成自然正紧虚圆横清顺浊撇捺画直挑剔点钩飞者飞走者走跳者跳舞者舞有时露骨浮筋柳情玉态不犯钝毛软担燕尾蝇头脱或未然也须从头一二三顺墨随朱堂云还我纸来师便喝乃云文不加点永有八法点画分明三学无罅今日遇着混天甲子喜得山僧有赏有罚复以拂子画一画云一笔题过千张纸作气志箴行解铭发愿铭羯磨铭考功铭是年至善生。

　　十二年己卯

　　师三十七岁夏五月有僧传天童悟和尚与三峰首座辨柝三录七书据评说等种种驳书师阅罢慨然者久之七月三十聚云老人示灭十月本郡缙绅四众等请师就本寺开堂祝　圣罢维那白槌毕师云方丈已出了座已登了香已拈了还要观甚么第一义且向第二头着眼竖拂子云三世诸佛也不识汝等还会么汝等既未会山僧唤作甚么若无山僧唤底争知汝等未会若无汝等未会争知三世诸佛不识三世诸佛为汝等出世山僧为三世诸佛出世更有为山僧出世者么速道速道一僧出众云踏破梅稍月休云火炼丹师云撞木钟进曰踏破了也师云撞木钟僧归位师云撞木钟又僧出师云问话且止须听吾偈聚云新木钟扣击得玲珑千圣齐掩耳雪火一炉红若是伶俐衲僧自具一副快便手脚才见宗师眼目定动早已错过了也所以下雨地必滑天晴日光达喝中主宾棒下纵夺敲骨取髓痛下针锥玄节要关拈一放一谨严高古网密简明末后转身异类亲切只得葫芦苕帚四方八面一场打哄且道如何是山僧即今为人处有意掩炉还点雪无心张弩更开弓老人迁寂师愿庐墓三年或山间林下保养圣胎俟时行化遂作知有说示诸学人。

　　十三年庚辰

　　师三十八岁乃于先聚云塔傍结庐以侍告香请益之徒寅夕咨决无虚日答杨广文刘羽霄谭止止等问道书示泰兴焦旡妄居士法语答后堂虚谷问曹洞君臣偏正功勋等说又答松西堂问三鬼十二神语尽载庆忠广录堂于言下大悟后出世枳江未逾年而寂号双松讳性润久亲聚云老人师初开法升西堂续灯未收。

　　十四年辛巳

　　师三十九岁酆陵有巨商冉开明建地藏院于平都山之下庄严妙丽甲于蜀东请师住持师庐聚云塔志决三载辞之明乃迎先聚云舍利预建浮图于院之后以终师志遂无所辞往应其请平都为蜀国名地衲子趍风接踵而至名衲之化演一方者皆讳迹敛光隐于稠人以瞻提诲故其槌拂之下类多英杰众至千五百人一时公卿求法问道未易以一二数如熊水部自福刘宪副虔所沈省元子佩其最著者惟熊水部自福言下开解师入院后规绳不肃而自整法令不约而自严进院上堂横按拄杖云惯弄灵蛇之势赫赫万层活捉生马之威昂昂千里撒缦天网打称意鱼放破空矢落翀霄鹤点即不到到不即点正恁么时且问是谁家风月卓一卓曰一个星子三只角家家秤锤五个眼僧竞出问话师下座以拄杖一时打散又上堂云是法住法位世间相常住佛说是经已果报不思议长者长法身拾金还是窖金人夜来混沌颠落地万象森罗总不惊上大人可知礼妙湛总持不动尊佛祖位中留不住一脚踏翻明月村明月村常如是是个甚么今日地藏寺里有斋作护蜂铭六处箴。

　　十五年壬午

　　师四十岁井幵相国陈公奉　旨归里其夫人雷氏皈心问道石砫宣慰秦总戎良玉为其孙马万年祈祝遣僧寿山古云赍银五百两饭僧并求法语时师道旺一时魔难阴作诸恶比丘伪以名山匾题贿成都昌承奉启蜀王赐额乘机破法是日不知何来有邯郸报客二十余甲胄整严露刃执弓犯众而言曰有人于此会中破法坏教者我曹以死任之魔众乃退事未息而师蚤已应涪绅之请矣后当事闻欲究首魁预题蜀籓有不察贿人之咎师闻多方慰谕乃寝远迩钦服谓师具大慈忍视怨如亲自非肉身大士安能有此其接蜀王令旨升座曰野草何缘圣泽临今朝来到九重恩但能相识主中主方外何缘不奉君乃举洞山宝镜三昧云云先是有僧自渝郡来字心白者洞晓邵氏梅花数与僧石浪同典客浪令卜法运休咎曰从今以去不出二年半又当别请至是果然眉山甫久掩关峨眉忽楼喜二座持平山录至甫阅至木钟玲珑处顿然颖脱乃并舟东下礼师师曰汝是峨山僧普贤与汝说甚么山曰恰遇和尚考功师曰恁么那山曰有功考无功考甚么师便打是年付石楼昱嘱令返成都李春元请举业开示。

　　十六年癸未

　　师四十一岁司理陈蝶庵涪绅文孺白洎缁白等专启币请主涪陵芙蓉溪吟翁寺入院上堂祝
圣罢　乃曰觌面巍巍若可为吟翁寺里正来归桓因插草今何在惟有迦文动地辉又蝶庵居士请上堂师以拄杖作把钓势云短杖蓑衣意气浓垂钓溪畔有芙蓉嫩云西岫东拖水小竹横烟顺接风洙泗泗洲元不异浮杯杯渡一般同游鳞宁向直中饵莫负抛纶海上翁今日蝶庵居士承悲仰愿现宰官身特启山僧升于此座座下若有磨拳擦掌之人山僧未免翻江搅海一上问话毕师曰云从龙风从虎圣人作而万物睹本乎天者亲上上天之载本乎地者亲下下袭水土土能生金金主三六九九九八十一一归何处苏噜　哩娑婆诃孺白文公先是于师三请不赴乃以蝶庵之言致师故文末后请师诗曰迎师到此云何事我有清溪并草亭不独此山能作祖兼之群梦得呼醒看来寿者元无相老去生公懒说经但设一蒲长打坐乔松修竹共青青师次韵酬之曰自从得踏乡关步长揖相将谢旅亭下足但能过佛祖逢人争肯说迷醒涪山既绕环苏带萍水犹惭对月经我到林园无个事殷勤惟待出蓝青是秋应东明请答牟铨部樊中丞问道书与三山来书居东明升祖道场暇日坐大树下观祖浮图谓首座曰东明乃虎丘隆祖之后谁得浮山继续焉唏吁者久之乃命知事辨供扫塔东明成化时　上有诏万寿戒坛宗师师有辞朝诗盛传语录二册法嗣三百余人至今绝响故师有浮山之叹。

　　世祖章皇帝顺治元年甲申

　　师四十二岁先是工部熊月崖榷关荆州时与惠籓国主厚善议以荆城护国禅寺迎师疏已就适值献贼入寇太保公秦良玉迎入石砫过太平寨里人茂宇苏君请居吉祥庵未几太保专官迎居石峰寺留衡山炳住吉祥炳有至行征异屡屡事载松轩录中土人敬之事以师礼道俗咸沾其化至今遗风余烈芳声尚在人口也。

　　二年乙酉

　　师四十三岁住石峰吏部黄公近朱大中丞吴公天谷监察御史寥公维义御史瞿公不荒观察田公素庵郡司马江公海筹同问道焉是年着药病随宜等书盖因士大夫不务正知正见而好傍门异学故有此举大司马张公肖吉中丞吴公天谷直指寥公维义观察田公素庵各有弁章谓师博综三教湛彻一心云云石砫君长固属土官川东郡县为贼所据者大半秦氏军威大振寇不敢犯故诸当事悉寓南滨而师道誉日隆以未获睹师颜者为歉秦氏事师过于所亲每岁供资四事丰美旧日诸檀倚师活者无算虽石米数十金座下不离数千指兵戈载道每岁制期无间当所乏时觉有神助似非人力可拟。

　　三年丙戌

　　师四十四岁闻慈母王孺人谢世师自捐衣孟设位辨供起作佛事等次日上堂云去去实不去途中须善为来来实不来路上莫亏为如我慈母胎教恩深卜居德厚唤作亏为得么两次割股救夫长年持斋奉佛唤作亏为得么及至世乱莫容乘时先退唤作亏为得么所以道净法界身本无出没大悲愿力示现受生生即不生灭元非灭既无生灭来去又何有哉蓦竖拂子云途中路上莫商量来去惟乘斯愿长斯愿既乘无来去无来来去自平常伯兄双眉居士来示以偈曰眼耳鼻舌共一身同门异户各存存有缘不是予朋友无用双眉却弟兄示俗嫂曰不离见闻与觉知认着从前亦依稀会得其中端的旨嫂嫂元是大哥妻上堂乌龟向火劫前未兆之机碓嘴开花教外别传之旨一脚踏穿透底终须不受瞒顸两手捞拨不开到头钻龟打瓦露迥迥山明水秀孤灿灿日往月来庭前柏子正呈机座后桃花已映色正恁么时是谁家曲调卓拄杖曰止止不须说我法妙难思。

　　四年丁亥

　　师四十五岁宝峰三巴掌和尚自清泉来弟兄相与甚欢一日师谓峰默然良久消息人多错会峰曰有错不错师曰如何是错峰曰黑山藏鬼窟如何是不错峰曰乌龟炭里走师曰不谬为三巴掌忠贞侯秦供法衣请上堂师捧衣在手云者个灵山会上唤作正法眼藏山僧手中唤作金襕袈裟太保秦侯唤作甚么愿弘不了灵山嘱同归界海作梯航时蜀抚吴公保泰入山问道师示以本色钳锤于言下开解退谓寮属曰本院见铁老人后始知孔圣朝闻夕死之道颜子不改其乐自今已往矢心食素将身许国以酬　太祖三百年来养士之恩寮属俱为泣下十月秦府中军桂森卑礼厚币请开石峰龙藏升座以字不成以八字未是八金钩解辽天二人左右挂佛祖不敢前三藏居其下且道是甚么字以拂子作[米-木+八]是相十二月兵道田公素庵重来访师乱后相聚剪烛谭深不觉达旦素庵乃侍御公三子三世布金最交厚者。

　　五年戊子

　　师四十六岁上元二日夔郡司马江公酆陵文学徐公相继送子受业一即至善一即幻敏先是师梦游大江江际一舟二人鼾寝于内俄风起水涌师疾登舟执篙须臾舟即化龙越山而去觉而异之比午江徐前后俱至恍与梦符是夏太保公薨未捐馆前迎师府第咨以末后大事师种种开慰示教利喜不移时以手理目弹指而卒八月桂森檀越请于大方禅院设无遮大会建水陆道场师为盟主九月举眉首座秉拂退石峰院十月迁青山之圣佛结冬一时禅侣四集众至五百皆死心卫道之士三山来后至笑亭维那预梦师示以黄绢一端绢开五大字以此成正觉次日来至一众异之是冬院外万竹垣中产紫芝数十茎容光夺目以为瑞应文学马黄星病中入冥冥府钦尊称师阎浮大知识黄因是得还事载松轩日录题张元阳道者小像水月观音相梓童帝君相十王朝地藏相。

　　六年己丑

　　师四十七岁禁足青山以三载为限相国吕东川居士致书求一面教师辞以偈曰高高峰顶结茆庵不学无为不学参拄杖欲将同国柱青山留我且痴憨使三往返终不就吕愈增倾渴四方识者高其人按东川末后书云时无禅气大器略有禅心咫尺崇光瞻邑心切便拟单骑塌前一泻夙心山深道棘惧滋地方之驿骚也不弃愚忱惠然一贲可胜悬企晤巴掌上人携之偕行为祷后展转数书有云心与心相印见不见当无拘也但钝根人不能望气承当须和尚拈花面授庶几省却二三俗子草鞋钱耳师亦辞又书云屡迓禅锡竟尔定入云林知高尚之趣非苟可以世法相物色也因行辔在即拜领师范当以异期翘首高山有如觌面粗香一瓣永世无忘云云是年答吴抚军书有倏焉相逢忽尔云别总唤作梦中语也如是为是居士自肯承当只不合向瞿直指处走漏消息待居士来痛打一顿按吴来书略曰得侍吾师庆快平生但世缘相迫暂作六月之行居士一呼弟子回首相会时又说个甚么又答文太史安之曰月崖居士自万州西上值山野于忠南道及左右识量迥别根信过人近聆乔转甸都津梁柱础固急切于今时而尽性至命宁缓待于异日耶知熊居士与左右有断金之雅云云按文来书前寓万州从熊自翁处得读和尚竖拂绪言知宗风未坠自翁秉无畏之智修坚苦之行入卫半载精进日闻虽根器夙成而导引有属和尚弘慈仰窥一班矣法筵载徙可胜浩叹弥切怀思安之学道逾年津涯杳若值兹　先皇蒙祸国步式微许国有身未卜其所行当匝部洲界为行脚断绝文字以毕余生不谂此后机缘终当向和尚尽此肝鬲耳。

　　七年庚寅

　　师四十八岁春答平西李将军立阳书复马宣慰嵩山略曰昔维摩示病文殊往问居士病从何来答曰一切众生有病故我亦病众生病除我病亦除来书既云抱病书中圆相是病耶非病耶圆相之点是众生耶自己耶复见来颂明镜高悬未兆时冬瓜吃尽树丫枝黄葛树上生桃李倒跨泥牛水面飞俾山僧忧喜交集喜底是居士夙具灵根眼孔忧底是圣道纷华脚跟尚踏不着古云若有欲知佛境界当净其意如虚空远离妄想及诸取令心所向皆无碍从上名公大老入此门者不是恃聪明资谭柄依样画葫冬瓜印子参须实参证须实证密密绵绵忙里闲里打成一片得斯受用如护明珠不轻播弄丧却家珍然后随时保养圣胎施同体之悲悯念一切消融贪爱种子不续恶业因缘熟处要生生处要熟遇境逢缘把得定作得主虽居世间不舍道法照耀古今眼目人天生死去来了不干涉得大自在得大安乐分形应类悉由乎我作个林间翛散士世外空闲人好不脱洒咦复三山来书上座自东明奉书时山僧云门外汉待他来痛打一顿和南时山僧云门外汉为仁由己问禅时山僧云门外汉怪事怪事呈偈颂时山僧云门外汉络索作么启安期定规时山僧云门外汉莫闲管远奔时山僧云门外汉又恁么去也是那些辜负上座云云是年作鞭策语以警励来学曰今之学道人多鲜克有成病在好逸恶劳重服饰续人我勤杂论究其实总为不明因果不体智行不切生死所致吾恐虚消虚受不惟无益而反有损矣悲夫又曰今之丛林古之丛林今之大众古之大众今之所以不如古者学行公私之间而已古之学人而能行今之行人而不学古之公人而忘己今之私己而存人若欲厨下有沩山碓房寻大鉴磨室见东山架房访佛日必耻而不为也安望其如古哉又曰夫为僧不乐决志参禅是犹欲科甲而不事诗书也重外典不肯究性地是犹熟稗史而不精举业也科甲不得依旧还作[牖-片]人性地不明未免有泥犁之虑学者不求妙悟一向谭心论性讲道说理如缝卵之来蝇腥膻之聚蚁秪图目前之饱满畅快不顾将来车轮马足之酸楚是终不能成其大也又曰下手做工夫须从难克处克去难断处断去若起热闹相续心此系觉识种子烦动急下蒲团向清冷闲静处走上几回提起话头如大将临敌魔军自败也又如世间烁银炉鞴火候未到汁水中铜铅之气若云雾奔驰火候既到渐见停止而色足矣将来运用施为无不快心称意学者煆炼身心亦复如是又曰学者重道德如重金玉远贪欲如远蛇蝎蛇蝎之害止是一身贪欲之苦千生百劫金玉之荣称快一时道德之美贻传永世又曰参禅要得个不自欺底肚肠行得一步方说那一步见得一着方动那一着倘一向虚空掷骰子又是当面错过夏四月送眉首座住万寿山作归隐歌白雪歌题田侍御公小像天宁居士道影熊月崖居士佛花纪聚云老人影赞三章自赞六章。

　　八年辛卯

　　师四十九岁石砫宣慰马嵩山率阖司缁白四众等专疏请师就三教禅寺开堂至三清殿圆陀陀光灼灼无端头上添只角谓是三清便有五浊白发红颜且喜淖约叩齿云吾奉太上老君急急如律令敕升座辞却青山顶缓步过松林谩将三藏义转出太平春古云太平治业无象野老家风至淳只管村歌社饮那知舜德尧仁三教者里不然畏天命畏大人畏圣言是太平春远庖厨定于一得情哀矜而勿喜是太平春正衣冠尊瞻视俨然人望威可畏是太平春下亦足上亦足地利人和齐寿禄是太平春琴瑟和埙篪唱高堂彩舞恒志养是太平春山僧与么说话设有向前云还丹一粒点铁成金因甚长三丈阔八尺如许络索但向道天视自我民视凡事从宽福来自厚击禅床三下付衡山炳维那法语从上古锥只要人鼻头端正眼孔分明其余都是些闲家具当时灵山会上拈花金色头陀一笑瞒顸多少人殊不知傍观者哂后来箕裘绍续底立机境显权实论主宾行棒喝拈槌竖拂指东话西分宗列派就机打劫狮子迷踪联芳继述出于万不得已正如梨园子弟只是热闹个席面曲罢酒阑依旧一场懡　到此住山不妨无柴住河不妨无水博饭家常即如清素藏头一生又不本分露个末后句出来狐涎人至今臭气犹在衡山炳上座与山僧同在聚云老人处老人遗下唾余亦曾经理至遭乱离与山僧携瓶挈笠数载见他勤劳颇恒书个清清淡淡吉祥处懒懒散散无宾主学得一生闲快活坐在孤峰笑佛祖底偈子令住吉祥庵嗣后走人上书云某甲自到庵中不敢少负遗训将一语一默点染诸方惟有个竹大虫不日牵来与和尚补祝伏望慈悲无用惊怖及至到来那大虫权收记室上座愿居学地领维那事一日率众瞻礼山僧云作甚么曰领话头山僧云快去莫引坏人曰岂无方便山僧拈拄杖他珍重便行次日入室次山僧日如何是维那事曰大众一齐在者里山僧云也须问过兹则事毕还山因书数语以勖举眉上座立僧上堂黄面瞿昙拈示自是桃花贪结子金色头陀破颜错教人恨五更风一人传虚百人传实直至而今郎当不少今日不着便与伊重打算节候不相饶错过成疚患成何等疚患只为铁老汉口门太宽除非汝等诸人一齐抬举眉山出来塞却犹较些子是年破山禅师以难来归师命执事具礼迎之馆于西室凡贼所略衣物师皆补足款数甚优以存法门厚谊临济祖师讳日拈香径山杲祖讳日拈香俱有法语冬结制灵峰。

　　九年壬辰

　　师五十岁住灵峰山云集寺付三山来上堂僧问三教曾道口门宽云集说个甚么师曰今日上堂曰塞却时如何师曰应合答汝曰末后一句始到牢关师曰四维与山僧同姓曰学人不会师曰悟眉号是罗胡子乃曰也大奇也大奇末后句妙难思汝诸人还见么那门外汉不是山僧悄地举则机缘又怎得进门听吾偈全身放下隐山隈头角才成喜两开展转犹吾相分付雷轰电掣出潜来是年三日芝和尚来归与师同室语论古今追惟往事弟兄甚欢时眉山甫庆云炳汾阳启高峰亿牛首映俱在座下四月建杂华会五月石砫马宣慰嵩山居士遣使来迎七月解夏八月退灵峰九月至南滨士庶瞻礼接武于道庭无虚日十月再住三教一时烽烟告紧遂退居中台寺腊月四众等请说三坛大戒四方禅侣裹粮而至答武隆沈医官许处士问道书与止止居士略曰自平山别后往来人辙问门下定动则知道念弥坚工夫日密且公署中每以佛理禅道莅事俾一邑子民宫墙桃李津津向化草偃风行正所谓不赏不怒民劝民威省却多少力也令嗣书中叙门下渝城往复冯夷为崇不胜劳骚王介甫言我得湛堂一语做宰相曰是甚么门下若得是甚么底受用则劳骚得失尽付之无何有也愿立定脚跟为法门望自题影赞十八章作性心铭蠡海编钟王二帖师满五旬总戎袁公致启厚币请上堂乃曰山僧行年五十看看有些健气脚板不会谭禅眉毛无甚妙义都卢举似无生无生又居学地拂子与我齐年我长拂子一岁蓦竖拂子云唤作拂子却是山僧唤作山僧却是拂子毕竟唤作甚么六百甲子满一半今日与伊重打算相将携手过驴年果老倒骑　轹钻。

　　十年癸巳

　　师五十一岁因念南滨日久诸故旧悉遭乱离存没者几思返故居且欲归省聚云祖塔于是取道灵峰过楠木岭门人为师预于忠之岸南建庆忠院为逸老之所而总戎袁公联宇闻师入境三致书欲得一见师由是率众渡江馆于玉山之竹庵精舍袁公一见倾投于四月八日率门下将士等皈依座下请师说法于崇圣院从者知市乃于玉山之麓为师建几云庵寅夕问道四众争献伊蒲惟恐居后六月大将军张公虎山南下闻师名扣未来休咎师答以偈曰船来陆来举足下足要知四川定在西蜀八月西扫聚云老人塔故长阳侯胡公瑞吾迎师府第与夫人蒋氏阖府镇将同日皈依求法问道各于言下领旨答大司马张公肖吉少司马毛公恭则学宪杨公尔叙问道书又答太守吴公中蕃书吴来书云忆廿年前从宜兴周相国座上读聚云老人广集时固发未燥也朅来走九夷揖衡庐云天謦咳楖栗震威虽未必撞倒铁牛擘心为脯然亦会寻蛇茂草抉骨为宫其如一入芥城冤冤蓼集骨肉膏斧井香灰泥即今桎梏一官拘牵万里畜霄禽于笼竹絷野狙于冠裳神不善也几欲剃此数茎逍遥鹏表而母老裔单未能割绝是以徙倚于此再奉指点汗浃通身五更钟未云多也何日拂衣向铁壁山头膜拜礼足一沾法乳乎偈答云岩古侄禅师复盛山禅人。

　　十一年甲午

　　师五十二岁念聚云老人广录数经兵火残失过半自为经理命工重刊因嘱袁总戎宝善居士请三山来首座主崇圣席两序学行一并归之唯携给侍二十余人渡江之庆忠院皖国刘公左路总戎张公遣官饭僧并送三替僧性远性山性海以代给侍四月付汾阳启偈云问话答不来汾阳一笨汉依老僧十年得见娘生面不是冤家不是儿祖业田园分一半送乔书记住清泉答毛侍郎陈监纪楚籓东安王等问道书题万老人影赞者汉谁描画描画成懊恼笑骂诸方禅申明佛祖道江家田堡郑南村龙有龙睛虎有虎爪九月三目芝和尚讣至遣僧预封乌箸一双于灵室前十月师亲诣上供举哀献箸云呜呼快事上飨嗣法古侄禅师请于白岩升座曰逼塞虚空古白岩三冬凝静又多柴到来不是闲游戏只要诸人眼豁开又上堂无绳自缚好肉剜疮画地为牢平空说谎须是恁么人始解恁么事下座作偈酬白太守浣初示长阳侯胡屏山法语并夫人蒋氏自题影赞八章作偈寄别峰上座撇却诗书挂却冠芒鞋箬笠入深山多年不见通消息几令吾侪忆懒庵是冬止白岩。

　　十二年乙未

　　师五十三岁付乔松亿书记野云映监寺答解元李井仙中书舍人杨楚书问道书示巫山扆恒禅人法语又作归隐歌虚空谣准古德嘉言善行惕厉后昆者为上下卷题曰庆忠集集成命通晓文义上首知事为后学初机讲论一过务遵正业恪守先训母随晚世流波居恒谕学者必以彻证彻悟为则不喜人脱空妄语未证言证穿凿古人描写公案八月与陈兵道书送惺彻悟维那住东明有徐徐涌起东明日照惺娑婆彻古今之句又答程民部曹门卿旷方伯谭邑侯等问道书师一日室中据座侍僧炳如不透向上关捩屡请开示师曰如你是善打底人有三人与你艺同把住门你如何出得炳伫思适野云映自外归师举前话云召侍僧僧应诺师诘之云曰出也师深肯之又一日入侍寮问善书状莫在此间瞌睡耶善作卧势师曰果然有些子善便喝师曰汝惺耶善珍重便出又一日竖拂子问众曰者个唤作拂子入地狱如箭射你道唤作甚么众无对适善持书至师问你唤作甚么善曰请和尚放下拂子师曰我放下汝试道看善曰看破了也师便打善礼拜又一日问古曲无音韵如何和得齐乃喝一喝云者是第几和善曰是第二和师曰如何是第一善曰某若抵对和尚又是第二也师亦打善礼拜十月渡浯江过玉山总戎袁宝善居士洎四众等遮留冬登牛首道经涂井副戎王用庭求法问道未几领旨更号一喝法讳灯供乃印以偈曰亭谢雪消作么作么咄哉一喝无我无他泥里水里清香自若他时异日是好大哥阿呵呵嚼碎虚空休说破谛信斯言名曰担荷。

　　十三年丙申

　　师五十四岁总戎陈贵荣副戎郎初开都寺三空杲率四众等请师住梁邑之方斗山栖贤寺升座云方斗唤作太平山栖贤亦名庆忠寺知他谁是个中人大家扶起者巴鼻一时龙象猬集众至六千余指而殿堂湫隘至无所容结茆拥就四方供资接武而至四月仁寿侯谭养玄大中丞杨守知少司马胡际亨监纪陈嵩恺等致币遣使持书问道冬夏结制朝暮参请自戊子青山而后法席之盛未有若斯者一日上堂耳庵上座才出师便喝进曰剑峡急流慈舟且让师曰可笑不惭惶庵归众师卓拄杖云黄檗六十棒者是那一棒喝一喝云临济四喝者是那一喝还识者喝么立宾立主为实为权还识者棒么有玄有要能纵能夺昔日临济于河北建立黄檗宗旨今日庆忠于斯建立临济宗旨汝等作么生会喝一喝卓一卓文德宇县令请上堂击禅床一下云起去拂一拂云伺候着良久云隙晷偷光杖兔角星芒射眼拂龟毛不是山僧行正令昆仑叫屈舜若逃喝一喝云画供打口鼓喝退堂声下座又上堂云天一半地一半苏州有常州有打破蔡州城踢倒黄幡绰不笑牛首伏羲则骂孔明诸葛恶恶四时无春夏一雨便成冬。

　　十四年丁酉

　　师五十五岁元旦上堂官斗山看云起打鼓山下白雨山上有僧云鹤随境中无事将军喜狼烟息村歌舞大有年饶菽米冬至寒食一百五处处林鸟叫提壶子规相勉请续后字示堪与僧澄波有地无地先观下臂打开中间牛眠叶吉逆水龙入怀案一起一伏看动变大欲成快心见主人爱者真堪羡不消珍重指南经粉碎虚空须着眼设有向前云既是澄波僧求本地风光法语老汉如何说刑家语话咄我也是凭地讨钱白手求利呵呵四月长杨侯夫人蒋氏披缁剃发率诸比丘尼受大戒讳曰灯鉴别号妙德先是鉴闭关桐柏山三月于关中有悟呈解师以本色钳锤策之深入堂奥乃以偈印之遂来秉具八月少司马胡公际亨尽节先以诗二章别师师以偈酬之示杲监寺法语从上来事不说无为不说有为本自圆成无存闲解是安乐法是自在位卷舒不留去来谁迹虽佛祖千言万语总属建化之门痛棒热喝无非惊蛇出草建丛林立规矩九旬定制三月安期无端画地为牢觅一个不受人瞒不会佛法底了不可得正眼看来只为那些迟钝根性所以入泥入水未免屋上架屋愈成多事问有错会者一闻此语不堕顽空便成狂见恣肆无忌颠言倒语拨无因果种种不法又为可怜悯耳三空杲上座遇山僧于学地自后相随平山吟翁白牛石峰青山山僧悯其为众有功多劳心力遣令行脚彼时气冲牛斗三年后复来山僧蓦勘一语喜其旷劫无明顿息既有志愿不妨随处插草不蓄茎菜粒米接几个众亦好听吾偈口毒眼空不直钱　毵破衲惹人嫌谁知一颗明珠在价重人天没大千示巫山奇石禅人秦中朱参戎性道益州赵时亨偈复中书舍人杨楚书问道书题初祖影赞六章咏古风山居各十二章松竹梅柏各十二章爆竹颂四章几云杂颂七十二章胜热吟念佛歌参禅歌经行歌。

　　十五年戊戌

　　师五十六岁春罢太平席道经福城衡山炳率门人四辈弟子遮留彼地善信设斋献供者络绎未几牛首云岩监寺四维野云兄弟率副戎王用庭善士傅净美及一方道俗请师结夏山中入寺上堂顺风吹逆风吹夏日长燕子归几处黄鹂树上催休错过称宜时万里长空一鹗飞喝一喝云高山流水深深意几个知音笑点头上堂天之高也奚足高地之厚也奚足厚海之深也奚足深空之大也奚足大惟有拄杖子头头越格卓一卓曰今日郎向二施主有斋上堂今岁结众一夏大似三人证龟成鳖且道是何三人莫是总戎袁宝善么莫是副戎王一喝么莫是善士傅性一么莫是月维二知事么如明镜当台瞒诸人一点不得还见么主山高案山低左青龙右白虎年年三百六月月二十五逆数顺数数到牛首山云岩寺大殿里恰似佛幻三月前鞔底鹿皮鼓师久虚首座位不几眉山甫诣山头省觐翌日请迁座元寮一众骇畏盖甫平昔性直如弦参徒咨以法中大事如雷如霆难以凑泊一闻首众无不股栗诸方尊宿闻庆忠门下有眉首座咸畏仰之是夏雨集之久竟忘炎热态师遂作苦雨古诗十章又作祈晴十章复楚籓东安王文相国等问道书九月渡江之庆忠十月返玉山过崇圣旧护法等留休冬十二月大军南下舳舻衔尾千艘相贯相国文有庵中贵潘以之楚宗侯朱玉浪向化侯谭养元诸护法同集于江上养元有庵一见倾投恨相见之晚盘桓数日乃去。

　　十六年己亥

　　师五十七岁川东一带烽烟告紧舟师上下水陆骚动地方风鹤五云三山堂头遣经干执事迎师过高梁乃乘兴而往从者数百人皆露眠野宿经数日乃达梁地三山来具仪率众远迎师资相见喜悲交集一时禅衲辐辏虽值荒乱犹五千指乃分为东西堂总戎姚圣瑞邑令曾舜聘闻而致谒供米数百斛三月三山来率执事侍师往金城会诸当事护法一时文武士庶睹师丰仪不啻如一佛出世争设伊蒲留供两月时破山禅师亦在彼城见师至乃谓众曰大风吹来铁老人非遇乱若辈何得一见相与甚欢五月返五云夏日与诸禅衲商今酌古并不提及乱世乃着颂古三百余篇七月中军王含辉以高峰衙署舍宅为寺请师居之八月进院座下参徒以师年将耳顺欲为卜一逸老之所乃于七斗峰之下选一旧绅故址拟创而新之师曰学道人鸟食鱼居流行坎止吾尝笑诸方置一院子如蚖蛇之恋窟穴吾岂若是哉尔辈己事未办何暇与别人计算耶终寝其事十一月众请演毗尼法以梁地僧徒多不遵先训事多[牖-片]鄙灭裂戒网师起而振之俾学者知有所向以偈答念五周文学偈付尼妙德禅人嘱令加护。

　　十七年庚子

　　师五十八岁众多虑食或不继于山下开荒畦数百顷众皆鼓勇争先不两月而告成值春旱中有善为桔槔者依山傍涧以竹代之则清波轮注诸处俱旱唯此地无恙四月答海州别驾郎于型酆陵李鹿樵等问道书暑月无事为诸禅衲夜参每每提持聚云老人一贯别传及太极等书以河洛渊源虽前四圣发之而透脱一步非教外圣人何足以申之盖聚云老人深得此印处处发挥绝人远甚师每闲暇与学者从容议论其言简其事核曲尽其妙皆发前人之所未发如古云终岁参学不若一日听师谭论为得师其以之六月妙德禅人率一方善士请师师辞之七月川东云安向化侯遣官迎师师辞以疾又遣人至师益辞至三番托梁令曾劝驾又牒谕总戎姚圣瑞师不得已而往十月退院上堂问话毕乃曰吾宗迥别有口难说设或可说蚤不中节如说如行转不相应颠颠倒倒却也恰好说如是行如是元来元来如是如是喝一喝下座一方文武善信携子挈幼远送数十里如失父母涕泗而还道经忠南界四众争迎求法问道者接踵经月余始达忠郡诸当事请说法于护法院次日扫聚云老人塔遂顺帆而至曹溪宝善袁公已专舟至矣玉山崇圣乃师旧化地四众先为候理师入院则当岁暮宝善以昔师所赐磨衲为供是日天峰南上座自磐城归亦以师所赐黄绦为供二物齐至众以为奇。

　　十八年辛丑

　　师五十九岁春向化侯谭公遣官具舟迎师至磐城公向谒师于玉印江干一见倾倒自是深怀时相注切且念全蜀自献贼后靡有孑遗刀头剑下亡者居多意欲起水陆荐悼师曰吾教以弘法惟最弘法则利生利生莫如举名行德衲开阅龙藏岁计设无遮焰口以拔幽孤庶冥阳均利也公曰善遂于锦江之南卜居宝胜禅寺以为弘扬地预捐俸金修理三月廿三入院四方云衲候者俱寄食于他院以俟师之来远迩供资趍者如市旧日诸山耆德争迎供事师一一躬往尽欢而还十月朔乃开龙藏启建千日禅期谭侯率诸镇将专疏厚币请师升座祝　圣罢乃曰迦文如来未能郑重口角四十九年抛沙散土不止历代祖师未能郑重口角牵藤引蔓公案不止千七百之多天下大和尚未能郑重口角施伎俩使机关恰似把火烧空猕猿弄月且道今日人天座上又作么生良久云喜得山僧无口具眼者不妨看看成佛道日升座喝一喝云明星出矣还有共见共闻者么昔时者日传闻我祖释迦如来雪山得悟毕竟悟个甚么如天普盖如地普擎如日普照如月普明如海普纳如空普容如人如物如俗如僧如如不动如有如无喝一喝曙色未分人尽望及乎天晓也平常。

　　康熙元年壬寅

　　师六十岁总戎牟定之祈嗣请上堂以拂子○元正启祚○干父坤母○坎男离女○鼻祖耳孙○○牟是年果生一男二月望日师据正宗堂呼至善至正襟而告之曰法道垂秋师法大坏如来正法眼藏喜有觑得透者二年前吾欲记汝因汝年少汝今老大亟宜勇锐向前念大法之颠危老聚云中兴之艰老僧守成之苦尔宜悉心听吾偈十三名善偈于今是几年珍重晴空日吾宗赖汝传善再拜曰善德薄行浅恐辜厚恩敢当此任师慰之曰汝胸襟弘太心地辉煌吾知久矣但耐心行去勿辞善谨拜命又告竺峰敏曰汝与童真同参同学同入道志同慧同彼已出头又当别往尔宜踏步向前荷担大法绍祖承宗料理家业母生退惰有负初心听吾偈无根树上九灯传果系橘金枝叶鲜稍稍借力油薪火照开新旧乐人天敏亦拜命四月答重夔镇陈总戎吴方伯慕义侯柳司理等书七月牟总戎定之得子供法衣请上堂活卓卓影团团须弥小芥子宽无歇脚没遮栏道是先佛仪式诸祖金襕畦畴历历水口漫漫迦叶遵之以待慈氏达磨持来而作正传盘珠牟灯圆献为最后之供庆忠铁老汉纳受表示人天喝一喝卓一卓粉碎虚空为条幅平沉大地总衣田天长禅人请题西方三圣童书状请题禅海罗汉罗汉十八轴有九尊器局小巧骨格惊人一个个神光满面三两两逐队成群依栖些山林海树娱戏那鸟兽龙云试问物我不到处汝等又作么生。

　　二年癸卯

　　师六十一岁涪陵文苇庵居士罢云南泉司解缓归田士在滇海见僧持师药病随宜有五位相得而各有合处恍然默契特访师于南城山寺相聚两月居客寮危坐终日其定力资持虽久熏老衲有弗若者常自言予稍减数年亦可为弘法比丘矣暇日与师纂修行录时来室中请益未几辞师归涪独坐一小楼视家人父子如宾客经两月无病端坐跏趺而逝事载松轩日录四月门人有以聚云祖院数经兵燹遭祝融之变来山白其事师乃自捐衣盂又躬往玉山诸处告旧所皈弟子不日而施者盈笥乃付司事鼎新焉师晚年喜于染翰大书小书或行或草无不精妙暇日有请书单幅卷册绫绢者随心所向蛙步千行不为少逊淋漓飞舞不可思议真得笔墨三昧学者获片语只字守如良壁是年嘱九峰谱普门显庆忠向东明法天元慧等宝胜藏帙数遭兵火残蚀宝藏大阁悉为煨烬箱函殆尽乃命工启而新之复其旧观八月初十为径山杲祖设忌题聚云真和尚像及自道影。

　　三年甲辰

　　师六十二岁法眷性善化一从闰州之椒山海云持洞宗弘鉴和尚之子天则禅师上候诗虚空何处望峨眉积雪消融是几时才短未申巫峡赋经年尝读辋川诗掌中天地人难到世外身心客远思佛法宁教千里共倒骑白象上须弥四月书法语送童真书状往江南曰佛祖至道固在人弘建化之门惟心所愿智慧德相何人无之有承其显者承其隐者承其显者顺而易承其隐者逆而难难如逆水之柁易若顺流之舟曰顺曰逆曰难曰易皆道化迭运之大机不期然而然讵人力之所能为哉比之江河有动有静有往有还咸归于海喻之戏众一生一旦一末一丑悉由乎人局盎者未免有好丑曲直之别而大观者宁如是耶江汉童真禅人乃天顺时相国文定公江讳渊之后也甲申后父守夔州禅人侍焉久之父海筹公挂冠归隐予锡止石峰寺一夕梦大江一舟舟面二人鼾寝于内予恐舟师不力遂自登舟执篙须臾舟即化龙越山而过便觉明日禅人父子来谒父谓予曰是儿娠时吾家梦天鼓状如日轮响入丹墀吾先子复梦一僧伟形殊貌携蒲至舍翌旦乃生吾先子易篑时乃嘱曰将来继家声播显名者此儿也须善养教之父子求度予如见故人欣与披剃号其父曰别峰越三年予应灵峰之请时禅人尚在童稚同父归堂坐参父责其多睡禅人应之曰莫炒少不得与你老的个同中就是一众不觉发笑予召维那那白以禅人善偈云云历验机缘载之刻录嗣后职居书状一十三载禅人每欲奉事终身予嘱曰奉事之节小弘扬之任大予几礼径山杲祖塔奈何时势为艰法缘羁绊是以姑待汝宜遍谒诸方期集大成为法为人母久滞此十月向化侯率诸当事等请建无遮大会荐拔全蜀阵亡兵将一时会聚缁白准数千计是年答少司农封翁刘青田居士书。

　　四年乙巳

　　师六十三岁春书寄浙东俗兄海防副使罗公报宁弥陀世尊圣诞上堂多年不相逢一见懊憾起我自何来汝欲何去四方八面净秽谁分九品莲台浊清顿己乐邦里迟钝了无限男儿往生话惹得人朝参暮礼阿呵呵他的咱却原来是我的你西天老白眉东土丰干子答川南副使熊梦鹤浯江郡守杜永宁书。

　　五年丙午

　　师六十四岁春向化侯谭公养元总戎任公履素郡牧刘公肇孔阖郡文武缙绅士庶等请师重建治平古刹预作茆舍数十师至禅者四集诛茆斩草皆卫道之士预建重阁七楹次大雄天王左右两翼诸阁陪楼腹屋云寮凡丛林之所缺者备焉治平昔在唐为白居易所建曰龙昌上院至有明洪永间改赐今额三月扫聚云老人塔拈香曰别去多年宛同此日言犹在耳心岂忘之如今某甲归来一任吾师指示良久目顾四方曰为怜松竹浑无树不羡禾分八亩田又扫三目芝和尚塔穿云透雾涉水登山北面事师忝列同参埙篪迭奏和乐且然雁行分影鼻孔一般愿贤弟不忘先师莂记放光照于祖室阶前我两人务全师资道义且谩说兄难弟难作礼三拜露胆倾肝法语示有恒禅者。

　　六年丁未

　　师六十五岁是年放舟夔门访太守熊拙溪重夔程总戎返棹磐江昙华视嗣法三山来慈祥远等诸法席冬众请升座昔日释迦如来辞王宫住雪山苦行六年于腊月八日明星出时豁然大悟叹曰奇哉一切众生皆有如来智慧德相盖因妄想执着不能证得看来此事真个奇特可笑可惊上智轻易蹉过下愚蠢蠢难明是以大道寥寥知音者少老僧自丁丑干聚云堂上登曲录木弄鬼眼睛嗣后图南适北过东往西横说竖说譬说喻说尘说刹说随宜说炽然说不觉闲言长语狼藉成编或视为绮语或视为脱空或视为谲诞或视为圆滑任随两谎独一拿三道三而今说到治平院里喜得舌头不出口眉毛在眼上权拈数语唤作粗香一瓣上酬佛祖　帝王宰官檀越法乳先师然虽如是者件奇特大事依然无些实载落点良久画圆相云植柳溪头空界月当年曾照旧园林复新宁令沈公克斋书略曰三十年轻舟浪漫撒网垂纶无非欲求称意而今钓竿倦晚憩息治平佛法道妙不留胸中一橛五宗已曾忘却闲来玩水观山懒去勤眼熟觉种瓜培蔬吃饭穿衣铁老汉之情形近状大都若此外是更何长哉忽阅来翰奖誉怀惭学佛竖儒行言质直投机印可拈举辩勘在吾徒三山手快舌轻而居士克斋肩赤胆大两硬同时冤冤头撞深入骨髓至云不敢混足显异之流传宁可赤肩孤危之真脉然逆水之柁人苦其难顺流之舟多乐其易居士不承其易而荷其难且曰悟不由渠心难自昧是诚信不欺直心道场入道之有张本也与老僧之心志一般是我辈中人夫复何说如是如是居士自肯承当船来陆来拄杖子未肯放过呵呵沈居士制五家宗旨歌为师寿五家宗旨如五指散为大悲千手臂一一指具五岳形一一岳中生万卉一一卉萌百千枝是皆吾指难思议高人握来一掌中五指还如一指同谛观此指指亦无方是吾宗正脉通粗禅弃之甘卤莽口耳泥之成虚诳二俱可怜孰拯之即今惟有铁和尚大慧源流一线传眼如日月明百川日月眼万古传歌以寿之告法筵　题西圣庵疏引咏东社莲池六章以偈祭大司寇枝楼高公复孝感夏人淑秀才书。

　　七年戊申

　　师六十六岁春二月命眉山甫高峰亿持信衣手书入楚寄童真善略曰老僧之有上座也如鱼之有水鸟之有翼别去数年时动及门之感助我起予不无几番太息悲愿之不能留人如此奈何奈何三次书来及阅刻录足征卓识大有功于法门老僧甚喜至云法道衰微人心凋弊岂但今时为然往古亦尔不然者诸佛何以出世祖师何以西来其所以迭出往来者总为法道人心故也今有维法道正人心者出如佛祖佛祖自荷首肯又何必怯其艰而虑其难耶聚云老师翁体佛祖维法道正人心把逆风之柁于末运其弘慈岂止一生多生而云究竟哉我辈既亲承法道欲速似不可耳间有款段根信钝置种子俟其自裁自植以听时节因缘按牛头吃水草非老僧事也自上座去后印师翁广录三百部又有治平建树之举老僧虽拾得些劳骚幸劳骚老僧不得也衡上座归始知定动缓缓行化真实为人自有上上根器以应其诚眉上座乔上座久欲下往以行其志特舟相看老僧年力少衰不能数数领众代劳者专属望于上座特寄法衣壹袭唯验存之八月中师偶示微恙多坐少睡或谭六度而尚精进或竖指掌平时绝不与人谭议机语自是与诸侍僧随其所快似谐似谑人莫测其端倪至九月十一除远方旺化者勿问凡在近诸刹悉命来集乃告众曰老僧有三事须待三山来众请问师不语再问师曰言之何益至廿一日复问众曰三上座来否众曰三师已南下矣乃唏吁久之随命取笔书偈辞向化侯谭公并寄饮瓢一偈曰沧桑世局几曾催问主勤王事可为秪有一瓢情不更四时掬水当衔杯又偈辞郡守刘公曰相逢不相识未可说深知为有护念心依依二载余重来今卜别再会此时期唯喜治平月年年映柳溪末后乃书辞世偈曰尽力难说出驴年想不来信口道个偈非是强安排丰干子观自在归去来吽吽只当打个瞌睡乃曰目前诸事俱以分示明白汝等毋违程式谨守遗规即是报德又嘱曰吾去后小师不得披麻效彷俗例百丈老人固有此范然正眼观来善知识举止自应与人不同来去是其常情如昼之与夜往复无间不足为奇我观世间性本解脱及解脱者涅槃生死犹如空华凡夫不了故受萦缠汝等当勤精进慎勿放逸安坐而逝少顷三山来至顶礼唤曰老和尚灯来至矣师犹点首数次大众悲哀随即驰讣郡守刘公公先一夜梦师来辞曰告檀越行脚去公觉而理前梦谓家内曰得毋治平老和尚去世耶当为作举火偈言未罢而师讣音至矣守乃嘉叹躬理后事建塔安众凡师平昔未了之案皆守为之四众竞以香薪阇维火浴后须发瑞现琉璃眼珠齿牙诸根不坏黄金锁子数茎五色舍利无数黄者犹多遗命高峰治平两处建塔又嘱分一分于老聚云塔傍以终昔年庐墓之愿一分金色舍利留供寝堂师主法三十二年坐夏四十有七十坐道场名播中外语录二十卷佛道无价药病随宜庆忠等集总计三十余卷度门弟子佛喜灯莲而下一百七十余人嗣法门人石楼灯昱眉山灯甫庆云灯炳天宁灯来太平灯杲高峰灯亿汾阳灯启牛首灯映九峰灯谱治平幻敏慈祥灯远普门灯显庆忠灯向天元灯慧东明灯法听月灯寿天宁灯九大川灯济晖白灯桂四维灯智万松尼妙德灯鉴嗣法宰官水部熊公月崖中丞吴公天谷臬宪文公苇庵故长阳侯胡公屏山副戎王公用庭问道而未记莂者方伯古公貌符省元李公鹿樵铨部牟公秉素观察田公素庵相国吕公东川学宪杨公尔叙铨部郎中黄公近朱御史寥公维义御史瞿公不荒中丞杨公守知少司马胡公际亨侍郎毛公恭则内阁文公有庵大司马张公肖吉司理陈公蝶庵解元沈公奕伟中书舍人杨公楚书少司农封翁刘公道开方伯旷公昭宪向化侯谭公养元宪副刘公虔所广文文公孺白太守熊公梦鹤广文杨公李木太守白公浣初总戎秦公止敬郡守刘公肇孔石砫宣慰马公嵩山太守吴公中蕃明楚籓朱公盛浪师凡演化之地屡有异征四方供资动以千百计似非人力所能至于纲维祖道荷担大法提挈正宗自先昭觉楚山之后以及本　朝未有盛于师者平昔简重端古性则澄远门弟子有终身不见喜怒之色而其威德严重瞻者敬畏一举一动皆准先圣典型虽燕居独处如对大宾凡走使致力之辈皆御之以礼不苟言论嬉戏偕谑罕见于口小子善生也晚学陋识浅不能述师之懿德芳踪于万一盖自驱乌时得侍慈颜于席闲坐右聆其咳唾视其指挥凡出处语默实可以帱覆天人范模晚进者故谱而次之以励将来非以虚文饬词重师之累也若夫全机大用千变万化种种法门全录自备无容赘述。

　　治平铁壁机禅师年谱(终)
