嘉兴大藏经　拟寒山诗


　　梅村先生拟寒山诗序

　　梅村张先生博学力行究心佛乘善贫而好施予世出世间作诸利益事以百千种缁素赖之晚乃尽谢世味一蔬一饭参诵西方大觉不休叩以宗旨洒洒终日激切斐亹大有儆动居然阐法善知识也其所游戏翰墨率禀于教骤阅之即里耳可入潜玩而深体之即古澄言奥义不啻也以其类寒山子诗遂名拟寒山吾乌知寒山之为文殊而梅村之为寒山邪以其言可为后学之梯航则捕教翼圣之功不可泯灭他日与寒山诗并传永永末世众生其尚有大造哉故为之序而俾梓之以传焉。

　　社末镇山居士唐守礼识

　　梅村居士拟寒山诗序

　　寒山诗非诗也无意于诗而似诗故谓之寒山诗梅村居士拟寒山诗若千首警醒世迷发明大道声响意为无非似寒山者以无意于寒山故能似寒山也居士素工诗老而逾妙笥中稿计不下数千篇为李为杜为王为孟为陶为谢靡不各极其致至所拟寒山诗则又若歌若啸摩写人情物态爽豁痛快读之令人鼓掌顿足心神为开而毛发为竖有味乎言之也未寒山子示迹污秽而独以吟咏留题岩谷传布街衢里井之间居士沉冥当世箧中之藏几为韫椟而独以是编付诸副墨之子假剞劂以公同志而示人之意可想而知已嗟嗟浊世不可庄语故曼衍以穷年高言不止于众人之耳则浅言以见意世之人以诗道求居士是编何足以尽诗居士之诗则固为李为杜为玉孟为陶谢自足称雄词林上下千古恨世莫得而尽见之耳乃余之知居士则未始以诗居士栖心禅那数十年究竟最上一乘之旨疑是庞老后身即列诸高士传彼似有所不屑世之读居士诗宜想见其人并求其意焉可也。

　　福山同杜本明居士蔡善继

　　拟寒山诗自叙

　　寒山子诗以及慈受诸公拟寒山诗皆所以歌咏性灵阐扬道妙欲使众生去妄归真舍凡入圣厥旨微矣但多提唱宗乘罕有及乎净土故约以为释迦文佛入灭之后正法五百年持戒坚固像法千年禅定坚固末法万年念佛坚固而而圾末法时也予山居多暇间为拟寒山访要在劝人念佛往生乐国横出三界永断轮回次则启人戒杀放生长养慈心以为生方津筏至若山居赋事咏物等作所以发寒山慈受诸公之逸响少裨寒山慈受诸公之法施殆所谓覆杯土于泰山添勺水于沧海不自谅哉冀览者式另着眼则狗尾蛇足之诮庶几其少宽耳。

　　梅村居士张守约书

　　拟寒山诗

　　梅村居士张守约追拟

　　五台居士陆光祖订正

寒山三百篇篇篇是警策或歌廊庑间或书院宇壁当时国清寺僧行如云集有耳胡不闻有眼胡不识

寒山出寒山拾得蹃拾得丰干自丰干三圣同混迹闾丘太守至当下齐言出拍手归去来云山高突兀

子拟寒山诗亦是随口出也不期协韵也不求谐律但欲劝世人偶尔盈纸笔若徒炫耳目视之有何益

吾诗非蹈袭古风三五七但拟寒山子积累岁月日观者休错会等同闲书帙言虽似逆耳可以愈癨疾

佛于三界中老婆心太切念念度众生念念无休歇众生当痛心莫更造恶业恐负诸如来一点菩提血

死生亦大矣休若梦中过存者亲朋少去的岁月多菩提开觉蹃进步莫蹉跎这个埋尘镜应须着力磨

修行法门多从何门里进才逢善知识霹面去诘问或云戒定慧或云经律论唯有修西方直入无渐顿

莫谓畜生微与人同气血但恣我肥甘不顾他死活痛口说向君畜生非是别过去之六亲未来之诸佛

遁居霞雾峰千山万山里白云傍榻飞草阁依岩起闲卧拥鹿裘清谭挥麈尾童子采茶归自去汲泉水

檐端宿白云峰顶悬孤月辞树叶飞飞绕阶泉决决静夜永如年素衾明似雪林僧趣颇同磬击秋山裂

佛是悟众生众生是迷佛悟似月当天迷似云遮月尝游杂华林就中闻妙诀心佛及众生是三无差别

百年骨肉亲犹如逆旅客倏聚得相逢倏散又相隔要死留不住受苦替不得殷勤劝世人各须自努力

菩萨度众生应身随万类或现蚌腹中或处牛肾内一物度不尽誓不登佛位众生太无知恣造弥天罪

破屋覆烟萝石床苔藓驳云光涧底明泉韵岩头落山深忘岁年心懒醉丘壑木食与草衣自得其中乐

傀儡共登场呈尽千般伎谩将笑剧看世上总儿戏傍观若自由未免线索系舞罢寂然休与人死无异

我爱山居好绕屋都种竹松风清我心涧月明我目有客便吃茶无饭便吃粥世人那得知清闲是真福

心为诸恶源身为众罪薮观心是无常万善自谐偶观身如实相百福缘兹有善恶初无根由于能观否

高高峰万层小小庵一个并无俗士来时有高僧过种楮补衣裳采薇供旦暮最爱听松风就枕松根卧

生死轮回理儒家信不及羊祜孩提时探环邻树窟若使无轮回那能知往迹此是世间事非关佛书出

独倚断崖石间看孤云飞松风飒然来吹我身上衣群峰插霄汉青天四边垂幽怀渺难言行行歌紫芝

性具形气中似人之处宅宅成则居之宅坏又他适其宅有时坏而人未尝没形死性不灭此喻可概得

犯罪禁官牢举家多痛哭痛其遭鞭挞哭其被桎梏世人却不知家家有地狱笼鸡以待烹圈猪以待僇

深深藤萝谷袅袅松筠径涧涧水交流山山鸟相应低低一个庵寂寂数声磬皎皎青天月团团如宝镜

岩泉清溜溜林壑静悠悠飞鸟影　鸣鹿声呦呦峰头云叆叆松顶风飕飕一念恒寂寂万缘总休休

若人大梦中自能做得主则于死来时亦能做得主梦中若颠倒死来那由你请将生死事卜诸梦寐里

徒杖出风林岩泉飞瀑布石上坐盘桓忽逢胡僧过云自天台来此去访霞雾竖起柱杖子还识得这个

访隐暮归迟柴门半开闲踏叶微有声黄犬隔篱吠屋角梅花横寒光月在地仰止渴心生瓦罏汤正沸

世有杀人刀锋利逾金铁晁错被其诛孙膑被其刖或问何物造佞人三寸舌杀了多少人不见半点血

昨夜北风狂吹落满山雪岩岫见高低蹃径难分别欲出办勾当犹恐有错跌只得且耐心少不消时节

枕石抱白云听泉卧空谷豺虎不动心荆榛皆悦目岩畔与溪边处处种修竹俨然类潇湘况没有人哭

人人有个佛竟将埋没了人人有个死竟若忘记了尽向外驰求略不一返照螃蟹落汤时你却怎生好

昔有师子觉专修觐弥勒已生迷外院内院不得入何似修西方但念弥陀佛一生不退转且是甚省力

虾蟆避蛇啖急跳僧傍歇只因恐惧深喘慑久未绝须臾见小虫张威便去啮惹得老中峰爰作虾蟆说

开得两丘田种下一色稻辛苦没人帮稻熟儿孙要既谓那丘堪又谓这丘好凭他自拣择我只呵呵笑

王戒生人道十善得生天享尽人天福还须受业冤若能加念佛托生宝池莲无常生灭苦从此没相干

世出世间法都要办肯心肯心若办得决不赚其人肯心若不办枉自丧青春工夫既到处铁杵磨做针

白雪易盈头红尘难下足卑哉杨州鹤谬矣荆山玉儒书散与人梵筴堆连屋非是慕多闻聊假以遮目

小病常须有荒年不可无顺风船易覆险道马无虞死岂分衰壮贫何别智愚人能谙此理胜读十车书

岩屋结婆娑林扉开窈窕泉绕灶前流月向床头照日日白云寻夜夜青猿叫笑杀一樵夫蓦然来问道

圣人能尽善众人得失均舍短取其长个个是好人舍长取其短个个是匪人唯能行一恕大地是阳春

修罗性多嗔诸天心正乐鬼神沉忧愁鸟兽怀獝狘惟人坦荡荡尽堪修白业若但因循去世无自然佛

有一猛丈夫登山誓见佛蛇虎任吞噬向西瞻礼切弥勒欲化度其志竟难夺寻感弥阤来授衣亲记莂

平地三尺雪当窗一片月清宵如白昼梅花香不绝童子谩煎茶阿翁默念佛不是世间人烹庖醉麹檗

富贵本在天枯荣元有命笑杀痴呆汉欲以人力胜瞒心并昧己行险以侥幸人虽巧作为天更巧报应

得人之小恩常须怀大报不知报恩者多遭横死道此是金口宣普为诸人告以德去报怨老子术亦好

有鸟八八儿解随僧念佛临终能立化埋后尤奇特口内出莲花定生极乐国世间阐提人可以鸟不及

佛说一切经开口便称孝天经与地义儒家用立教孝行故多端顺亲为至要无间地狱中第一不孝道

昨日颜如渥今朝鬓雪生年光若流水东去无回声不早着精彩何能出火坑改头并换面错了定盘星

我欲去打人人亦来打了我欲去骂人人亦来骂了却如自打骂并不差毫眇算来没便宜不如忍耐好

青春窈窕女年当十六七修眉柳叶纤晕脸桃花色轻盈不动尘巧笑能倾国多少好男子出他手不得

苍天爱我深许作清闲客苕霅山水佳其中为窟宅清秋新雨霁箕踞盘陀石夕阳下岭时支颐看山色

举世好滋味惯常不知过食羊要择肥吃蟹必拣大不知人与畜元是轮流做至哉祖师言一个还一个

莲花中化生人多起疑惑不见蚊虫草蚊虫草荚出十万亿佛土恐难便到得不见梦中行万里在倏忽

日日望春来忽然秋又至花开不多时落叶已满地少壮易老衰与彼何以异不早去修行生死非儿戏

窃闻无是公惯居何有乡逃形游鹿豕慕古梦羲皇穴处三冬暖衷披五月凉床头堆橡栗卒岁有余粮

近世塑菩萨思忆众生相面欹于掌中臂拄于滕上思忆由于心岂在做模样菩萨名六端胡妄造斯像

后生见老人心中常鄙贱同席不交谈闲时懒会面天那忍假年与此浮薄汉省得他老来又被后生厌

众生正性命皆起于淫欲淫欲由恩爱生死因相续恩爱若断时那为生死梏往来三界宾菩萨别机局

善人人人喜恶人人人恶明知为善好暗造恶何故为善由于己善人不难做为恶加于人恶人未易做

凡欲修行人务要除习气习气若未除修行力正未嗔多先戒嗔技痒先弃技儒家克己功须从难处去

竹底构危亭苑间开小径策杖谩经行闭关还取静重违长者车恒抱维摩病住处近僧庐风林闻夕磬

桂醑金卮泛华堂宝篆烧妖童歌皓齿艳妓舞纤腰事事如心意时时逞富豪世间无柰尔只是死难逃

场畜几队鸡池养一群鸭待客不必言自奉亦常杀口里语喃喃舌头响扎扎原要吃还他竟不思量着

人若负我物怪他不肯还吾若少人财置之如等闲本是一个心用之有两般所以三恶道只在方寸间

教起韦提希具说十六观胜劣皆往生仗佛弘担顾横出三界中工夫且阳干别修至有顶终未到彼岸

悬壁洒风泉清秋残暑退入谷寻僧庐垂藤牵客袂雨余山翠流叶落林声碎老衲据绳床白头忻晤对

昨日吊一邻今日哭一亲年皆少于我地下先修文虽然有先后未免轮到身不早办盘费临期忙杀人

郡中有市肆广集四方物早晚应人求至于废寝食这等好念头人何不感激但有觅利心枉费许多力

尽羡张三乖皆嫌李四愚愚者为田夫乖者作讼师耕田足衣食争讼多是非君看愚与乖那个得便宜

宋氏曾渡蚁遂获大魁福方氏曾杀蛇遂遭赤族戮昆虫且如此况乎禽与畜杀生与救生报应何其速

净土妙法门弥陀大愿力千生万劫来今朝始识得当生难遭想慎勿更错失念佛求往生贵在心专一

处人若太刻其心怀恨切无有销化时如服金刚屑万劫与千生报冤无停歇着实劝世人冤家不可结

屋角放梅花一时香扑鼻东风蓦地来满地花狼籍衰荣若梦幻生死在倏忽吾心感物情倚杖花边立

种树欲成阴教子欲成人竟忘要紧者自己一个心说在腔子里要寻无处寻若还认得了青山无古今

槲叶纫为裳兰荪储作粮别人笑我懒我笑别人忙静夜闻天籁寒潭弄月光不教尘土梦恼乱我心王

世人欲自立不敢为妄语妄语多破赚见绝于乡里佛若有虚诳龙天肯信许唯其语真实故号世无比

柏子满炉烧　然香缕缕蒲团作半趺山室静如许岁晚梧桐飞夜深魍魉语悬灯照寂寥瑟瑟疏林雨

一生作樵夫总被青山弄双鬓看看白两肩转转痛晨采和云湿暮挑带月重无钱尽取去但不上门送

目连持钵食救母地狱间母怪饿鬼觑以手遮钵前即变为猛火一粒不得餐业力胜神力除饥要除悭

参禅难把捉诵经非究竟佛开方便门末法众生幸至心念弥阤观想西方境直超生死流修行最捷径

渔者不能猎猎者不能渔唯养口腹人以财为网罗羽毛并鳞甲无不被其屠反重渔猎罪哀哉复呜呼

见有聪明汉未说先会得当在人面前经律如口出转在人背后荤腥恣意吃不是要瞒人只是信不及

堪怜世间人因妄起诸病却去杀生灵祷神祈感应人既欲求生物独不爱命正直者为神肯玩生杀柄

须弥大海中半居天上面周围四天下日月腰间转东晓则西昏南午北夜半如是之世界不可数量算

人生处世间取法当如钱里面既要方外面又要圆不圆行不去不方守不住凡我子若孙毋忘这几句

佛家有焚身然臂及然指能舍其难舍或者起非议人于无始来虚浪几生死危脆易坚固未知斯理耳

西天多外道九十有六种一切诸经书见题便成诵不能了自心狂慧亦何用妄谓证菩提罪犯过十重

三伏火云烈农夫无躲藏面上汗如雨田中水似汤蚂蝗叮腿痛苗叶割体伤粒粒皆辛苦斯言甚勿忘

此人不梦舟南人不梦车世之说梦者由所见所思有不因闻见形梦却何如曩昔藏八识多生发现之

或难无量众林中齐念佛那得许弥陀同时俱引接不见月在天一轮更无别万壑与千江处处皆得月

众生递相啖决定无疑议人吃羊不难羊吃人亦易相传村俗言且自有意味蜻蜓咬尾羓星星自吃自

荒年食反足皆因去岁丰熟年腹反饥皆因去岁凶情事甚明白可以晓儿童三世罪福因其理将无同

物外寄闲身诸缘任运歇不染半点尘唯念一声佛性使软如绵心教硬似铁肯作无益事水底去捞月

人生有定分各宜安分好凫颈与鹤颈长短非多少若去强安排闇中被鬼笑野鹿逐阳焰辛苦徒自讨

我爱岩畔松年年长一台松花炊作饭松枝修作柴松声风送至松影月移来当时空错过恨不买山栽

葛繁办好心日行利人事念念在利人此心与天契生为阴司重死踏莲花地劝君学葛繁利他亦自利

若人能敛念静坐一须臾胜造恒沙数七宝窣堵波宝塔久必坏静心功莫逾只此这一念究竟证真如

庐山听经鹅径山听经鸡师化亦俱化禽中也太奇多见世间人闻经反皱眉于汝意云何问取须菩提

我有一般宝六处常放光无中亦无表非圆又非方不与万物侣能为诸法王虚灵离影象堂堂复堂堂

僧有贪婪者恣情于味上食稍不称意怒骂捷影响病卧起不能众恶绝其养嗔心转炽盛生身化为蟒

山空宿鸟鸣涧道眠松影凉月夜凄凄明河秋耿耿长歌复短吟来往无人境疏鬓不堪搔絺衣风露冷

世人城府深相交匪容易面是而背非外亲而内忌戎狄生同舟风波起平地真是苦娑婆只宜早抛弃

得生成家子心意恒欢忻或生败家子终日起怒嗔不知戊与败前生造定因还债并讨债此语不差分

耕田博饭吃纺布博衣穿未尝见官府肯去学神仙花外听禽语松间看月圆此心休休地终日抱琴眠

鬼神见恶人则起嗔怒心菩萨见恶人则起慈悲心慈悲思救度嗔怒降灾祸菩萨与鬼神便差这地步

绿杨掩画桥并立啼烟鸟羽毛分外奇音声亦甚好自喜时饮啄将谓长相保那知轻薄儿挟弹春风道

藤覆石床平霞明山阁晓花香和暖云芳坞啼春鸟习懒起常迟遣魔醒独早真风生性空总把情尘扫

行也行方便坐也行方便诸圣寻常察上天自然见不锡之以福即加之以算还有好因缘在于你后面

昨日入莲社口佛心亦佛今日火宅中事杂念亦杂若非根器深未免尘劳汩是以古哲人山中修净业

诸佛有大戒偶因藏中读度酒与僧尼百劫无手足度者罪非轻饮者罚尤酷不惜苦口言劝君宜三复

嗜味忍心人环火去逼羊充馔固然美痛苦那堪当罪囚缚都市刀刽绕其傍此时囚心苦与羊略相偿

春光正明媚杜宇催归急艳杏与天桃渐渐减颜色长林宿雨收芳草连天碧陌上绝游人山头卧闲客

人若富得快贫也贫得快人若富得迟贫也贫得迟眼中往往见世上人人知到手多顾快如何复何如

心若想悬崖足跟便酸涩耳闻谈酢梅口中便水出悬崖未现前酢梅非真吃口水与足酸毕竟从何得

爱杀天台山石梁桥下水自古以及今潺潺流不止人代有变迁水声只如此好与五百流洗得一双耳

鹤本是仙禽那堪同碌碌如何受豢养却被世人畜竹间敛双翼花底缩两足万水与千山可无一饱腹

有客修西方过我问方便眷属生厌离弥陀起慕恋五戒宜精专一心常不乱如此用工夫截流登彼岸

至哉至人语冤乃生于亲离亲即离冤平生闻未闻一人譬居越一人譬居秦从来不亲识何处起冤嗔

青山对白头电景良堪惜才过三月三又早七月七花开春雾香叶落秋风急垂老抚婴儿何时能替力

长见世间人眷属如意少初然甚疑之既而心了了此皆是宿生淫欲所招报自作还自受不用生烦恼

猗欤纯阳子神仙中第一自从见黄龙深悔平生术金丹不复炼瓢囊总抛掷寄语道家流体错用心力

乌鹊哺雏时万分心爱护一啄十余呼一飞十余顾辛苦养长成蓦被罟师捕哀鸣及追逐我不忍闻睹

有钱父母死子孙纯是争无钱父母死子孙纯是哭此语非无稽时常经耳目着甚么来由抵死去积畜

佛身充法界疑信尚未定吾有一譬喻请君细详听国朝洪武间术人冷起敬得罪遁瓦瓶瓶碎片片应

木榻眠云稳梅花入梦香平生仇礼法尽▆懒衣裳野老遗鸠杖邻僧助鹤粮山居是非外甲子亦都忘

五百鬼啼哭五百鬼讴吟悲欢非孟浪升队由子孙子孙方作善讴喜出离辰子孙方造恶哭为转沉沦

赵姬一十八周母四十五尽去观赵姬无人理周毋毋向观者言昔我还娇妩不彀三十年渠亦如今我

邻娃贵介得众中独取怜娇花争色艳细柳斗偠纤云髻教人整罗衣不自穿秋霜暗点鬓明月落谁边

秦人视越人肥瘦不关己人子见亲骸其颡忽生泚这点差别心毕竟从何起虚空落地时方好说向你

参禅与念佛难易那推测譬如竹中虫其心欲求出逐节蛀到顶尽形未可得若能从横蛀出离不终食

顺风则张帆逆风则牵纤但期舟必进随宜而应变世间出世间亦各有方便毋作面墙人不知墙外面

岩壑绝还通盘回千百折洞深云住宽溪曲水流活白日送樵歌青山违俗辙闲情何处消一卷唯心诀

自从无始来造罪亦造福几番上天堂几番入地狱几番生鬼趣几番为人畜未能出三界枉受轮回促

城东有老母一生不见佛但晓东家丘圣人即不识二事传世间至今为口食当面错过者此类常六七

当时布袋笑应笑世人痴富贵有穷日忧危无了期不知元分定只顾讨便宜罪业谁能替酬偿悔自迟

悯念诸饥禽索食无处讨割少常稔田年年种成稻寒冬风雪中用以济一饱但愿我后人奕世常相保

三宝一文钱昼夜七毫息本息又相生积算无底极借得纸一张还了绢一疋劝人虽贫窘莫负常住物

心平体持戒行直莫参禅此乃到家语浪作话柄传平要佛样平直要佛样直众生心与行果能如是不

舍财为财施舍法为法施急难令无畏是名无畏施有心愧乏财是名曰心施心施财施等忍辱真布施

崖崩径转纡累累横堕石豹隐山雾黄龙卧潭云黑蕙帐动凉飕苎裘便瘦骨长吟落叶秋虚室疏灯夕

再贫乏衣食再富当户俊不富与不贫自耕还自吃念句阿弥陀访个善知识恁么过将去一日是十日

牛与人耕田犬为主防盗田耕食有余盗止财可保二者俱有功食常不充饱少病即杀吃人心忒不好

离亲为出家出家反结拜世上虽有缘僧中却无赖一顶如来衣竟被他贩卖出此败家儿佛也无可柰

客欲游匡庐远过林间别相送出柴门凉风吹华发独倚苍崖畔正奈流泉咽野鹤忽飞来踏破松稍月

佛是渡海舟业如大小石业重能念佛石大仗舟力业轻不修行石小乏舟楫大石竟得渡小石翻成溺

做官不要钱本分何足道间有不洁者便谓清官好官清性多刻民亦受苦恼清而复爱民乃是国之宝

征心历七处辩见穷八还释老婆心切阿难迷执坚处尚不可得心于何所缘可还自非汝不还为谁焉

一女两家求住处东西列东富陋容貌西贫美人物父入谋诸女女乃从容答东家去吃饭西家去宿歇

鹦鹉巧能言羽族最珍贵豪家争市之贮诸金笼内却顾枝头鸟飞鸣得自遂嗟吾独被羁翻受能言累

斗室天样宽高卧寄遐想灌木翳清阴疏篁流逸响名场有客争真境无人赏皓首出啇山傍观殊不像

世缘染习久粘于胶与饧未能便出离如法去修行生处放教熟熟处放教生渐趣入佳境方有少相应

口是祸之门祸常从此出万言而万当总不如一默嗟哉国武子因言褫其魄允矣磨兜坚缄口终无失

心悟转法华心迷法华转天堂不可攀地狱应难遣只在一念间苦乐自殊显长空杳无际白云任舒卷

世间诸事业但将直心做直心是道场成败非所睹做事无利心便差也有数做事有利心便好也有数

阎王发愤愿由于治冤敌故作地狱主亦为众苦逼夜卧热铁床渴饮热铁汁地狱诸众生受苦更无极

生类弗身剪即手不亲杀君子远庖厨即耳不闻杀雉三嗅而作即疑为己杀分明三净肉浑合佛家法

许日不开门落花铺满地懒看仙人棋喜诵胡僧偈溪涧月随行石林云共憩万缘总去心一事偏留意

驾一舴艋舟彭蠡湖中过湖阔风又高水深浪又大叫苦声连天覆了舟无数性命呼吸间急须牢把柂

世事多不平略举一两桩赵文呆吃饭钱武乖吃糠丑女嫁好夫美妇归村郎不知是那个其中暗主张

从他斗蟭螟任彼呼牛马世界等空花此身本虚假事业做不了得歇且歇罢一曲没弦琴可惜知音寡

无端八识藏古今书契事有时提起来未免碍心地欲究本来人宜须扫文字心空及第归花满菩提树

昨见两秀才讲论许道理语孟与学庸六经及三史吾幼曾读书至今在心里上言上大人下言丘乙己

形朽神飘散宋儒曾云云及注乡人傩恐惊先祖神既有神可惊鸟得言飘散其语自矛盾读之发三叹

若要做好人先须行好事若要不怕人休行怕人事云何为好事一切有益是云何怕人事一切非理是

有禅有净土永明上生去阎王重其人绘像曰顶礼有僧死复苏具言如此事更求礼其塔因以传后世

百病催人死狂风促花落花落有时开人死不可作纵有千金遗从无半日乐罪业受轮回皆因念头错

涧底石齿齿涧水清可掬一队小鱼儿骇避风吹竹鱼长不寸许解发机心速此心即佛性含灵皆具足

去年梅花开盈盈如雪白今年梅花开不改旧形色更闻馥郁香却从何处得能识此真机作佛非奇特

暗昧造诸恶唯幸天不知小小为一善唯恐福报迟笑杀世间人无如此等痴不知心即天毫发难自欺

世人视妻子以为亲眷属至人视妻子以其似牢狱牢狱有时出眷属被缠缚相牵入爱河何时有止泊

祛暑则用扇御寒则用绵寒暑本大数人以巧胜天既能夺造化亦可为圣贤一切唯心造我曹当勉旃

僧投山庙宿夜中神现形云主此生死地狱列友名求神为度脱命写法华经归写经题时友已天上生

人见鸟营巢无不开口笑哺子羽毛成各自分散了不知佛视人亦如人视鸟辛苦做成家儿孙受温饱

净土远难到下劣或生疑那晓乘佛力随念生莲池譬诸无足虫跬步不能移得附于飞龙可以升须弥

四生六道中造下许冤业冤冤要相报那有了时节君莫儱侗去及今好解结杀父亦不报可与知音说

开辟成真境风光自不群峰高撑堕月竹密碍行云山色阴晴变泉声旦暮闻麻姑青鸟信邀过武夷君

曾见游荡子废产日不足一掷钱百万一笑珠十斛当其豪富时犬也皆食肉及其倾败后人也都吃粥

轮回六道转此乃一定理有信有不信未之详审耳玄鸟生商帝彭生化为豕宋仁赤脚仙昭昭见经史

客问梅村子地狱有也不其人业颇深聊以片语激在他人则有在故人则没复诘何以故君却有不得

世人忧不足山翁乐有余得粮分鼠食结屋借僧居云光开锦绣松籁奏笙竽时或有新句随处竹间书

富人懒布施吝财生烦恼贫人喜布施无财生烦恼烦恼虽然同其如异果报贫者得生天富者堕恶道

菩萨处世间如人去扮戏为官不自官为隶不自隶离合与悲欢赞扬及骂詈甚至白刃加何尝动心地

人于太平时终日怀忧戚患难一临身求前不可得世事如空花得日且过日妄想多着魔平心便是佛

猛虎吼一声百兽皆骇愕那知女妇人比虎犹似恶我语非荒唐请君自忖度妇人坐虎皮虎毛当时落

弥阤甚易念西方甚易生但虑信不切休忧力不能若能一念顷十声称佛名随念往生去如响之应声

狮子去搏虎故然奋全威师子去搏兔亦要奋全威搏兔若不力被兔得便宜损威殆不少难免众兽嗤

人于临终时甚勿相爱恋亦不宜悲哭恐使其心乱心乱神识迷三途去如箭念佛助往生第一好方便

道士被鬼迷无法之可治幸逢人救苏感德不能置谢以辟鬼符其人笑倒地世之徒法者何异此道士

青青一片山矮矮三间屋爱松兼石移饮泉和月掬无钱可买忙有药堪医俗行云闻我歌亦向岩头宿

丁亥岁大祲饥民死多少剥尽树上皮糠也无处讨及今谷稍登就拣米堪好这等薄福人终须作饿殍

牢字乃从牛狱字却从犬不食犬与牛牢狱自然免偶逢舆人语一时良有感古人察葛荛言近理或远

以瓶盛虚空至彼虚空放彼空不增加此空不减丧形骸譬则瓶业识虚空况执瓶内外生除器空无状

贪明蛾赴火贪饵鱼上钓傍人冷眼看不觉失声笑人本灵于物财色溺所好杀身了不愿与物同一调

六贼聚为党昼夜谋行劫一切功德财剽掠靡遗子内若无贼媒外寇何能入家贼最难防识得真英杰

山居要省缘百凡取诸豫残山开种茶宿火留煨芋贫养鹤传书闲酬僧索偈黄茆覆屋重风雨何须虑

受诸苦恼者业由前生造今生又不修来世还招报说与田舍翁不行也道好说与读书人不信反要笑

我见读书人遍读诸经史古人邪与正一一皆能指及为物情蔽无暇顾道理那知后世人亦能检点你

我爱真西山写经祈荐母刺血以为墨诚孝自忘苦一时皆右袒君独袒其左不为习俗移未易屈指数

了来尊者迎杲来盏花献人情有两般恩义贫处断今我随喜时些子也不见涧底水淙淙峰头云片▆

手种数株梅高者三尺强倏然余丈许花开满树香人若能修行积累奚可量终日叮叮当炼铁自成钢

天地嗔恶人万中击一二击之况有时使之知警惧见恶若便击天威无时霁人宜扩其量包荒如天地

人物自相友无有介伤心凡有血气者莫不相尊亲吾详味斯旨上古未茹荤祸首燧人氏肇起杀生因

若人念佛多上品莲花坐若人念佛少下品莲花坐譬民财宝多则称为上户譬民财宝少则称为下户

却笑痴迷汉贪心不可量忧教头发白算得面皮黄田地连千顷金银满十仓难教买生死枉用一生忙

凡人临事机有个好法则譬如欲左转左转转不得随即便右转右转转不得蓦地于中间一齐都跳出

林间僧说法挂笠入烟霞示我衣间宝逢君门外车群儿出火宅穷子得还家与佛因缘大能闻妙法华

隙地有乔椿双鹊久栖住吾意将筑室鹊忽委巢去此机未及发彼已先御备人为物之灵何用使机智

舍财不在多贵心生悦怿樵夫施三钱归途喜形色后感国王报金钱复多获布施若懊悔生彼穿心国

游戏入吟坛有时寻二朗斜扃隐竹松荒径披蓁莽石可千人容室无十笏广谭诗并论禅清赏入吾党

古来生净土历历皆名贤晋如刘遗民唐如白乐天宋如黄龙舒以及苏子瞻其余难具述愚人却可怜

往往人生辰杀生以庆喜尔既欲长年彼岂爱速死人畜虽不同轮回则一理不怪你吃他只怕他做你

众生世谛中识趣最颠倒但喜指人短不喜扬人好闻人议论他即便生烦恼自己议论人终日不可了

人或被毁谤宜先自反己于心若无愧竟须置不理譬如有一人遗我以币礼我若不受纳少不原还你

云山高不极结茆山之顶不是我好奇但取一味静松月来昏定海日来晨省泉水自然盈不必更穿井

上品见佛速下品见佛迟虽有迟速异终无退转时参禅病著相念佛贵断疑实实有净土实实有莲池

鞭鱼作鲙时睁目无人怜但把尾来掉而口不能言负痛入鼎镬何处去伸冤有日因缘会也听我烹煎

像季开方便东林晋远公翻然彻讲席肇尔启莲宗一念存安养三番睹圣容斯人若可作执鞭以相从

定慧戒为基功德信为毋无痴慧自开无嗔福乃厚发心要明师闻道须善友早寻衣下珠弗饮无明酒

贫贱子孙多富贵子孙少贫贱或寿长富贵或寿夭非关未定天各自受果报种瓜止得瓜种枣止得枣

无事常不出有门常不开吟诗四五首打顿两三回身视如传舍心教若死灰秋风入茆屋黄叶满床堆

三个或五个吃饱聚头坐不逞自己能便说他人过快活度朝昏佛也不要做腊月三十到手足无所措

杀羊猪受怕杀鸡鸭受惊死者已真死生者亦偷生三四好儿女一子忽命倾不知自反本枉哭眼睛盲

二鬼见前尸一鞭一礼拜目连逆问之各有缘故在拜因曾作善福报今倚赖鞭因曾造恶罪报为偿债

石梁苔藓厚闲坐看流水涧畔谁家坟郁然林木美哀哀闻哭声埋骨添新垒一自入山来几人化作鬼

竹未出土时已具棱棱节总然势拂云其中元无物清风徐徐来仿佛琅玕戛孑立岩壑间何曾畏霜雪

正人说正法听者没几个幻师呈幻术观者应无数颠倒其知见不知是何故所以世间人名之为措大

痴人烧纸钱唤名曰寄库若死入地狱那放你空过却有真预修弥阤作功课迳趍极乐邦踏翻生死路

一童嗜鸡子每窃火烧食被鬼诱入城门闭不得出遍城皆火灰奔走痛无极父唤城忽隐腿烧烂盈尺

名利谁不爱命中倘没有譬之镜中花虽好难到手或得之非分祸患紧跟后如吃刀上蜜虽甜恰伤口

故人山中来亦羡山居好旦暮遗家累入山恨不早及去逐声华依旧猒枯槁所以巢由后山人直恁少

若造种种业轮回入诸趣唯有修西方与佛为伴侣好事干两桩弥阤念两句预办了盘缠凭他几时去

咬菜君笑我吃肉我怜君菜澹免偿债实自爱其身肉肥要酬报端自戕其身形殊性不殊山谷见理真

一人山之巅一人山之趾初然人见之高卑势难比从巅下不休从趾上不已卑者反在顶高者反在底

偶经贵公墓凄凉心惨伤青山卧碑碣黄土盖文章哭无骑马客笑有牧牛郎意气兼功业都归梦一场

为善获善报造恶受恶报不用去占龟何须来讨笤智人固能知愚者亦能晓何造恶者多而为善者少

青山不负我栖迟兴自别林间卧紫烟涧底弄明月春阁送冥鸿秋崖听落叶地覆及天翻与我无干涉

人固爱妻孥物亦恋眷属曾见人缚鸡惊飞共赶逐杀害彼性命厌饫我口腹巡行善恶神暗里定怒目

佛言四事供阎浮诸众生或于取乳顷能念佛数声较量其功德念佛妙难称直至菩提果皆由这念成

一念何万年万物何一体或人致疑问闻喻跃然喜周卜得八百万年同此理明王斩塑像一体差堪拟

往岁曾瞻礼育王舍利塔非金亦非石非木亦非铁舍利隐或现金钟动不歇小大及形色变幻不可说

老大青楼妓鬓边生白发犹记少年时花枝满头插拟人似旧怜见者反笑杀不识进退人瓶盖颇合著

人人对人言唯说吃亏好蓦然事临头前言又忘了讨得些便宜欢喜呵呵笑若被人占先冤家直到老

岩头打睡余偶念一朋友自负经济才立名期不朽空谷绝足音风尘浪奔走夷齐死山中声誉且长久

石崇在地下饥饿去求食范丹怪问云君富胡亦乞答言我来时一些拏不得此虽是寓言其理却真实

班鱼乖性气浪行烟波中偶自触于物念懑即填胸仰覆浮水面万斛不能容鸢鸱得乘之因以毙厥躬

持斋恐寿促乃叩善知识命之到市中问取卖棺客吃素人买多则斋固无益吃荤人买多死不干齐得

东海有一鱼其名曰乌贼如遇网捕人吐墨染水黑冀以得逃形因之被全获拙因弄巧成非独此微物

修行碍心田无如钱最恶谓其属五家愈多愈不乐庞老沉之江君休入水摸乐邦净念生非藉钱财博

不念佛者死如囚去见官未免受刑罚那不心胆寒能念佛者死如客去登筵无非享宴乐自然生喜欢

春雨晓来过山泉飞百道落花溪涧香玩景学行钓路逢白头翁背悬青笠帽非狷亦非狂自歌还自笑

白首卧林丘此心良独苦亲友多死亡转眼成千古知谁登天堂知谁游地府我顾不得他他顾不得我

往见豪富家鱼肉小百姓横割与竖割畏威那敢挣冥冥善恶报纤悉明于镜越做势头大越见子孙病

昔者张善和宰牛作活计临终牛索命其心大恐惧负极念弥阤佛即接引去况能平时修往生何足虑

鱼以海为室畜之盆池中鸟以林为家置之尺许笼拂彼自然性为汝耳目充无罪囚汝狱汝心从不从

久矣卧长林人间无梦到门容竹籁敲榻藉松阴扫长日怪如年清闲忧似宝红尘与白云你道差多少

大人泽天下立法垂万古小人困一身晨不谋及暮局量天渊殊皆由方寸做胡乐为其小而不为其大

因指得见月见月还忘指认指以为月斯亦愚人耳闻教合明心明心教可已执教以为心法眼生尘滓

山径草萧萧林扉扃白板春深摘茶迟僮出炊饭晚自分无寸长天生得一懒从来不见人何烦青白眼

浮生如蜉蝣促晷阳焰然何不一返照终日苦忧煎使尽多伎俩未免土中眠一具枯髅骨被他蝼蚁钻

五祖戒禅师于法已得悟后身为东坡如何反退堕恒持弥陀像西方作公据念佛稳于禅观此可自喻

人皆喜长寿长寿居八难错过好时光反被长寿赚人多好好名好名居五欲五欲自恣者三途所收录

今日去牧牛明日去牧牛芦管吹作笛牛背稳于舟放之桃林野饮以[澦-予+(上/示)]水流不犯他苗稼牧童自己休

眼下见吃亏到底不吃亏眼下见便宜到底失便宜那老有记性譬彼善射师箭箭皆中的但发弦线迟

女人修西方生者如雨点其故果何为一心能不乱我劝丈夫儿一刀须两断少分不相应总被鬼王算

醯鸡亦爱生蜉蝣亦畏死嗟嗟世间人生死何异此人之视昆虫如天视我你不早求出离虚浪何日已

昔人重写经不独血为墨纸剥身上皮笔析身上骨但生难遭想身命那遑惜亲见人皮经梵书方半尺

破衲拥寒云短床堆乱石但忧景逼人不虑贫入骨林鸟语关关岩泉流汩汩风和花雨香何处寻乐国

梦粪则得银银是臭秽物梦蛇则得钱钱是毒害物人于银起贪被他污名节人于钱多畜被他缠命杀

作福先避罪布施先还债此语若鄙俚其意却广大念佛贵念心持斋贵持戒此言最亲切往生决非下

世缘不耐烦甘尔遁岩穴烟霞一片心霜雪数茎发减口施饥禽开池受明月优哉复悠哉吾乐不可说

有戒杀为先有罪酒为首二俱是重业彼此相前后慈心伤于杀佛性乱于酒尝问酤酒人罪十屠宰手

事常意外生忙向闲中讨池涸远疏泉台荒频刈草种花蝶占多惜果猿偷早算到▆维婆不若无为好

禅床僧夜起误伤一虾蟆竟夕苦索命荐广许修斋及晨往视之却是遗地加疑心生暗鬼弓影盏中蛇

造化不能苦形骸何足累藜杖倚花前石床横竹内欲行即便行欲睡即便睡古人曾有言无事以当贵

郁翁示微疾云逝在十五届期道友来屋陋天大雨量晴更二十坐脱观如堵念佛如是功生死能由我

溪鱼披渔获将去市上货顾见水中鱼回▆如泣诉尔曹谩嬉嬉道我独受祸未免早此间在他手里过

见有多畜者夜被群盗缚百刑惨逼之更加以炮烙宁死庇其财子孙享快乐无不笑其痴后又有人学

他若来打我我便先眠倒他既省气力▆▆省烦恼此言若浅易其理甚微妙人生▆▆中尽受用不了

饭饱没些事寒泉弄双足红映涧边桃青映岩畔竹水本是无情辩色由于目人死目尚存云何不能瞩

为大器薄畜若厚己倾家可立至飘风更满帆覆舟恐难避

　　

　　
