嘉兴大藏经　黄檗无念禅师复问


　　黄檗无念禅师醒昏录原序

　　从上祖师种种垂慈如三玄要四料拣五位九十七圆相拈椎竖拂行棒行喝辊毬打鼓烧畬斩蛇野狐猫儿须弥山麻三斤等话直下似崩崖怒涛猛风迅雷闻者头破目之眦裂真是奇特西影却笑它这一泒不唧溜汉说平实禅老婆禅赚他儿孙卧冷地忍俊不禁向渠徒众鼓粥饭气牙齿敲磕其徒不隐家丑脱入纸墨举似居士居士谩读一过灼然奇特遂使从上诸祖伎俩尽失结舌有分时有傍不肯的向予道居士居士莫谤他古人好古人垂语如荆棘刺难下足故如铁钉饭难下口故西影拖泥带水有甚奇特堪超佛祖余曰子且莫草草子第知诸祖语如刺如铁而不知西影语泥里有刺米中有铁使你冬瓜瓠子不知不觉伤足伤齿不尤胜古人耶虽然古人今人都是一期方便随痾设剂宁有胜劣你若作古人解今人解谁胜解谁劣解岂惟辜负西影抑且埋没诸祖其人茫然而退。

　　公安无修居士袁宗道书

　　黄檗无念禅师复问原序

　　黄檗无念禅师得无师智思与大心众生开佛知见以报佛恩一时宰官居士以此事来参叩者不觉老婆心切向一座无缝塔上透个机关所谓官不容针私通车马也然虽如是犹恐观者执语生解影外认影足外添足则此一番葛藤又须快刀铲断清净眼中可容如许金屑乎六祖有云诸佛妙理非关文字常笑老子饶舌赚人只诸佛妙理四言已是一篇大文字矣即说不关文字为诸佛妙理恐曹溪滴水未梦见在昔世尊说法四十九年却言我于法未曾说一字作如是解者可以印黄檗复问矣未离海底千山暗才到中天万国明请师为我更荐一转语也。

　　万历壬子仲春遁园居士顾起元书于懒真草堂

　　黄檗无念禅师复问上帙目录原序(顾起元)第一卷(复问)复邓太史(二篇)复梅司马(三篇)复尼澹然(三篇)复刘太史(三篇)复王宪副(五篇)复方督学(三篇)复袁考功(四篇)复袁太史(一篇)复陶太史(二篇)复焦太史(二篇)复傅考功(一篇)复李孝廉(一篇)第二卷(复问)复邹司寇(一篇)复刘金吾(二篇)复岳司马(一篇)复左督院(一篇)复董太史(一篇)复汪司马(一篇)复黄司马(一篇)复蒋文选(二篇)复李太守(一篇)复陈稽勋(一篇)复瞿太守(一篇)复丘参将(二篇)复顾孝廉(一篇)复苏兵宪(一篇)复孙比部(一篇)复陈少卿(二篇)复胡侍御(一篇)复李司徒(四篇)第三卷(复问)复梅司马(四篇)复王司空(二篇)复潘兵部(二篇)复喻文学(一篇)复中海师(一篇)复毛文学(一篇)复李文学(一篇)复邓文学(一篇)复王文学(一篇)复樊居士(四篇)复高丽僧(一篇)复天倪师(一篇)复岳司马(一篇)

　　黄檗无念禅师醒昏录并附录总目原序(袁宗道)第四卷(醒昏录)法语(二十六则)酬问(三十则)偈(六首)牧牛图颂(十首)第五卷(附录)小传　　南皋邹元标赠无念上人序　　复所杨起元书龙湖图赠无念上人　　卓吾李　贽无念上人诞辰　　卓吾李　贽赠别无念禅师　　定宇邓以赞送无念禅师赴豫章请　　衡湘梅国桢送无念禅师还楚　　定宇赵用贤赠无念禅师偈　　五台陆光祖因无念禅师示客偈　　讱庵方　沆读龙湖集寄怀念禅师　　如真李　登禅那歌　　荆父胡怀玉赠无念禅师偈　　澹园焦　竑论禅　　石公袁宏道再晤无念禅师纪事　　石公袁宏道本住法颂寿念师八十(有序并书)　　憨山释德清开黄檗山记　　石公袁宏道法眼寺记　　石公袁宏道护塔文　　长公梅之焕第六卷(附录)行由　　侍者怀淑录

　　黄檗无念禅师下帙目录(终)

　　黄檗无念禅师复问卷之一

　　语溪参学比丘明闻删订

　　复邓太史定宇

　　僧数十年涉水登山只为这件事未得余习净尽所以终日挨拶寻个铁石心肠无情汉子撩起就行竟不可得古云佛道非遥远久长难得人虽有一二相知不免聪明领略或遇境逢缘触发知觉认得个光影坐此窠臼如铁橛相似及乎问着本分事不是说些义理弄出许多机关便作默然良久若与他同侣反招累坠世情利害作丧杀人不透此关难出阴魔之手只能入净不能入秽入佛入不得魔入顺入不得逆便有人境之分限量之隔何故是他见识不忘气质未化被人一折便生嗔恨若不一刀两段大有事在。

　　　　　　又

　　屡承师友锥劄又恐见谛不实难逃顺逆二境奔驰南北借是非场假利害剑磨炼习态方得疑情顿脱见惑销融外无他求内无所守才见达磨直指之道不费丝毫气力僧已年暮精神渐减难奉人情只好归山放阔空怀渴饮饥餐闲游倦眠只待瓜熟蒂落大寂光中作个满散矣。

　　复梅司马衡湘

　　台下灵州之役其作用妙处与卓老谈之久矣嗣后闻拂衣之说岂有他哉盖谓生死难明欲于风波中求出头耳夫道本无方迷于执方丈夫事业无妨道也不曰不离法场而证菩提乎然未可谓功业真无妨道也不有舍净饭之位而入雪山者乎要之隐现无所不可惟不办生死之心徒尔效颦则真不可耳令爱真灵照复出不知若翁果庞居士否居士沉金帛于水矣若翁独不能沉功业于水乎。

　　　　　　又

　　接手书感承远教所云世缘素轻近益脱然独疾痛一关不能打透明知四大假合有身为患僧谓人之至亲者身至难者患苦必先打透此关有个出身之路然后便好逢缘作戏借境炼心纵患苦临身亦脱然无累盖身是苦本亦云极乐若离苦求乐譬如舍矿求金若即苦是乐又是认矿作金古人到此舌折辞穷切不可退惰只要猛省返身一掷何如。

　　　　　　又

　　数年在江西每闻邓老道及公经济之才并见诗疏稿当今真难得此人也又云国家幸有此长城之寄更复何虑我辈林下人得以安心学道真大快事及某回来又闻公以出世自任山僧甚不然岂可将世间第一等便宜都要占尽了也留下此一着与山林野人过日罢何得搀行夺市昔庞老亦是楚人公岂庞老复出乎他一家洞明大法来去自由今果有此大手段大力量否幸以所得处见教一二何吝法之甚令爱大法已明公信得及否若信得及不妨与之商量彼决不负乃翁也。

　　复尼大士澹然(即衡湘公女也)

　　来书言言真切可惜精神向见解上去了孔子三千徒众个个聪明博达善学愚者止颜子一人近时学道者譬如猜谜或于公案或于话头上猜着欢喜也当悟了一番纵把三藏十二部一千七百则都明白了也只是播弄精魂不如收摄真神向那黑漫漫处要晓不能晓要说不能说眼睁睁地如机关木人相似到此更加逼拶豁然　地一声头破脑裂如梦忽醒方知从前见解都是梦言尊翁聪明豪侠真不可及不免被伶俐所使忽日老苦临身不能治也不若劝渠趁此强健时向那神算不到处计较难测处见闻不及处讨个分晓纵有神机妙用能所是非一齐休歇惟有饥食倦眠而已只待报缘一尽符到奉行。

　　　　　　又

　　山中兀坐不闻动息未知近来见地何如学道须趁初心猛利就要讨个分晓日用对境逢缘才得出脱不然日久月深渐忘精进依旧流于世情耳近时学道人只图口舌便利见识聪明及乎病苦临身一些也用不着又不恨自己念头不切立志差错反说先圣也只如此且莫错会好古圣一言半句如吹毛剑铁钉饭木扎羹涂毒鼓无你侧耳处无你下口处无你着意处无你近傍处狭路相逢贬眼错过到这里情消想绝思尽神穷寒暑两忘寝食俱废正于无可捉摸处蓦忽猛省驰求顿歇再不随声逐色到此地位但是聪明解会能巧神通脱手让与他人终日如痴如讷空腹闲心世人亦不识鬼神觑不见阎老子无处着眼才是个顶天立地的汉子。

　　　　　　又

　　昨见尊翁以楞严晦昧为空相示此问正为自己细惑未尽见识不化生出许多见解不知总是缘境晦昧明被明昧晓被晓昧觉被觉昧总之不识真空所在故也自性真空触物而应临机而变你向何处知晓他譬如睡着无梦无觉时你知在何处忽然响声惊觉知从何来要省响声未至知未生时是何境象切莫作睡醒会好尊翁胆略聪明可遵唯这着子不敢奉承何也见识太广机巧太多被伎俩气魄参合难得净尽岂不闻为学日增为道日减减到自不知处虽有六根置于无用之地又有何虚空大地晦昧名相耶。

　　复刘太史云峤

　　接来教感谢奉行从此外学愚讷内非虚闲不负高明之望也愿公深根固蒂莫被境风摇动要信尊显成坏乃是前因非今生人力为也若信得过识得破脚跟稳当趁此境风大进是非里煆炼出世英雄岂俗士可知僧奔驰人境非求名誉只恐今生错过万劫难逢伶俐汉脚跟须点地脊梁硬似铁游戏人间幻视万缘脱去知解及至作用不落窠臼才是观自在也。

　　　　　　又

　　闻公时刻不暇常有不如意事人生世间都在事物中安身大智慧人自有出身之路不被事扰先识得自己所以脱洒自由道眼未开时被事所转常有如意不如意的在心总之不识本命元辰也公气魄豪侠不凡只恨不在己分中打点若趁早回头讨个分晓便好游戏三界就事安身不然我是我事是事纵做得勋业格天功名盖世源头上不清彻才力气魄只在名利窠里临命终时依旧黑漫漫地不如放下门外事向那理会不及处猛着精彩着力打点着力查考忽然英雄愤发爆地一声脱胎换骨不求无事分明绝矣。

　　　　　　又

　　前日未了公案只今何如予见公性勇猛恐无入处生退堕心权露光影令暂歇脚耳切莫以此便休古宿有三种接人下根人来除境不除法中根人来境法俱夺上根人来全体作用不立崖岸除是金刚牢强铜头铁额汉到这里便有通变的手眼今夏入山大家多买柴炭鍜炼一番阴气销尽倘一日洗面摸着鼻孔大有得力处在。

　　复王宪副丰舆

　　别后不闻一音未知今日又作么生想大进不待问矣公既省得自己反观万缘犹如梦幻古人到此意尽言穷若是义解之流饶他识量冲天聪明盖世到这里无插足处方知前头工夫易得后步工夫最微十地菩萨量等三千大千世界说法不可思议见性如隔罗縠等觉菩萨了色即空悟空即色法量未灭智识有限饶他说法如雨如云总是度量智是量边事终非究竟僧数十年只为这件事不避寒暑穷参力究困苦劳形逼得身心无逃奔处一日掇盒送柜不觉失手柜盖倒来打头作痛豁然猛觉踢破无明掀翻识浪数十年愁苦一旦休息外缘既寂内识不停鼓作精神滔滔变化遇境逢缘六根不歇后阅古宿公案遇着▆没意味句尽力不能吞吐当下失身丧命直得无事可守无本可据不免依原托钵度日以待岁尽而已。

　　　　　　又

　　纯夫对卓老言会公于福州时将淆讹诘问他渠说都是哄人的公说只此一言毫发尽同也卓老笑云观公之言不必问学可知矣不唯辜负古人亦乃自欺瞒耳不知先圣怜悯众生沉没苦海无可奈何设此淆讹公案智识不能解利口不能言若是宿有灵根遇此公案如箭入心结滞胸中欲透不能欲罢不能怀下圣胎年深日久喷地折嚗地断生死利害才奈何我不得方好与人解粘去缚抽钉拔楔若果到此六根休歇心腹空闲决不作此注解矣令郎信根大利切不可把识见染污他逼拶到不通气处忽然猛省方晓香严一击忘所知那一句子才不负他灵根聪明处耳。

　　　　　　又

　　蜀楚间关数千里何时得一觌面也世上业缘足以累人不是有力量汉诚难担荷公向此热闹门庭佛事炽然真是不坏世相而入实相也虽到此地未称究竟此时色力充实强自支持腊月三十日到来又作么生抵敌公平生全力在于性命命根不断是非锋起我此昭昭灵灵乃自生后入此壳漏子被现前种种业力驱使如今三界二十五有莫不依此为凭仗以此当主人公屡闻辩论奇特乃是依此发出来的支节恐无始习气未得剿绝于应缘处则不相应矣功名富贵真是令人可爱大慧斥云做得官大的无明大做得官小的无明小这老汉两句淡话令人思之有味学道人真如大火聚一切大小名相俱不依倚世上梦幻无有穷极要得大醒在于何劫倘便道一谈幸幸。

　　　　　　又

　　一别十余年矣不得日侍左右饫领教言徒怀恋慕耳宗社寂寥无如今日单传一路荆棘丛生海内参学者虽众各执己见不肯知非欲得个返本归源光扬祖室者其在公乎此段事决非小根浅识者所能担荷若非铜头铁额汉子浑身是胆未敢撒手悬崖若肯直下赤手空拳一肩担荷何惜余光照临穷谷耶不审日用事作么生迎接僚属时政务冗杂时还生忻厌否逆境逼迫时心安寓否事不称意时心一如否六根对物时人境两空否形骸分散时来去自由否望一一明示。

　　　　　　又

　　别后不奉道诲久矣不审动定如何近日士大夫以聪明意见将暂时岐路指为究竟便抛入无事甲里道力不能胜业力浸淫打入尘劳内几与饮酒食肉不碍菩提行盗行淫无妨般若此等外道同一窠臼如此岂唯生死大事不得力即小小利害已自手脚忙乱了也如居士根力道眼迥异时辈想不蹈此病古德云学道如钻火逢烟且莫休竿头进步是所望耳至于日用行持尤宜绵密昔李汉老已明大事而大慧犹叮咛之曰日用间当依黄面老子所云违其现业除其助因此乃了事汉无修证中真修证也居士家尊奉五戒谨护三业此乃悟与未悟所共之行如日用饮食必不可废者莫将逆行菩萨偶尔示现之迹便附会入一切无碍见解自己一人其毒犹小展转相传写乌成马将来无忌惮之流殆不忍言山僧往年见刺不破虽不敢自抉藩篱误出示人亦未免有圆滑托大之弊今喜宰官中黄慎轩袁中郎兄弟辈同时回头苦心参禅真实修行守护戒宝此乃法门之幸事也居士是法中有力健儿但恐休歇太早智不入微道不胜习耳若不回头此纸即同腊月扇子也。

　　复方督学讱庵

　　时承远教知公道念愈切菩提愈亲逆势趋贫谁人肯作古云世情日短道路遥长己见不忘千生隔越今既到此切莫便休但尽凡情别无圣解何为凡情或遇顺则喜遇逆则怒爱则着憎则离是则称非则毁乃至善恶取舍种种分别者是若到凡圣情尽迷悟见消又何明之有只恐觉明未化见识犹存境风触动辩论不绝古云得意忘言道易亲若不彻底穷根终非到家时节般若如火聚尽力不能缘世情如标胶逢着便粘去以相似之言记忆于怀于四大身中妄认个不生灭性末后穷年悔时晚矣。

　　　　　　又

　　纯夫到得手书闻舟中得悟者三一路辩论甚妙觉得从前都不是此语虽好总是见解不如忽然猛醒披襟一笑更不道是我非我省多少精神不然如梦说梦纵悟得一千遍与己何干昔所谓倾囊布施之言总成寐语矣若得梦醒更不复梦做梦说梦总是自己岂有一人之身自作昔是今非之见耶纯夫道公与王丰舆不相信非二公不信僧无可信处但愿二公自信不随人脚跟转就是达磨西来觅个自肯的不可得纯夫说二公尽被他转动脚跟诘其来由依旧在门外打之绕如此学道不但哄人亦乃自哄。

　　　　　　又

　　昨承慈念感愧难当愿公愍正法寂寥拼舍见闻报佛恩德苟或参决未透鉴辨未明被爱恶情欲缠缚于思惟测识之中卒未免于毫厘千里之谬盖世学者莫不以识见解会分别能所为知至于聪见不及处则以为知有未尽理有未穷仍向古人册子上旁求博采渔猎见闻见人说得相似便作道理会去殊不知本有妙明清净无为之体已陷于知知识识之中忽被业风吹向境缘浩浩地依旧与情意辊作一团自己分上了无交涉如此者唤作辜负己灵埋没先圣古云知之一字众祸之门岂虚语哉近时士大夫学道说得头彻尾彻下笔四六尖新写得攒花簇锦一逢利害便自作主不得不知学道何为。

　　复袁考功石公

　　素服公筋骨如铁胆壮神雄但开口应对便不本色不觉被机语气魄瞒过何也好奇胜之过耳令弟聪明才学出自天然要紧处毫厘不肯放过真不可及二公乃是公安二圣复出世也令兄亦肯好学虽入义路去了念念不休若得回头未可知也刘太史见地已明只欠悬崖撒手在公权巧曹溪一脉不绝也寂寥中看古宿省益人处录呈数段请教似同志者共览何如。

　　　　　　又

　　别后数载知所造日益精明见佳刻戏笑怒骂皆为佛事真法门梁栋也不知令兄何如今居清要之官兄弟一处终日共话无生昔东坡言世间那有扬州鹤今观公兄弟受用岂不胜腰缠骑鹤者万万倍耶又见令弟与梅杨和书云学道事甚大非一面作功名受富贵耽声色料理世情一面又去学可以了得又云古人四十年打成一片除粥饭二时是杂用心何等勤苦专一今才有所得便以为一切无碍恣情作业不知地狱债何时还也可畏可畏如令弟所云诚是未可轻易抹过僧谓如世间种种事业做官做人聪明气魄诗文草圣一切从心意识拟得的尽让与公家兄弟只有聪明拟不得的意识行不得的这一着子还让与老僧受用何如近有一疑无人为我破得僧与邓公相处数十年承其过爱相信之深真知己也今一旦舍我而去虽日夕思念竟不知在何处公具慧眼者必能看得透毕竟邓公真在何处若能破我此疑莫大之恩也。

　　　　　　又

　　生平求友不了之怅得一面足下悉为酬尽海内谈心学者本不具眼又不遇人所以尽成辜负去也焦先生辈奈患聪明太毒难教净尽受症在极微细所知愚处故不能浑融境风卒来凑泊犹在种地不空出皆渣滓举笔开谈不无根蒂为人手眼说法导迷如将剿贼先破其巢然后擒如探囊今时学者不经本色开导多是鼓唇意度博一肚皮道理亲师近友只图拨些胜负那得半个虚心空腹者哉这件事若欲求人正好于圣明之下大辟炉冶煆炼群雄闪电光中摄取得三两个英灵者佐助宗乘使佛灯不坠含识乘恩功莫大焉苏云浦有超格之资筋骨之士当用钳锤不可放过梅长公到京谅纳入知己中此公到是个货赤历无染胆壮神雄正可优任奈不生鼻孔无把捉他处愿宛转殷勤造就得出来不同弱质无气味者至嘱至嘱。

　　　　　　又

　　适逢来教闻发愤志断除助因此念既发定成圣果承寄汾阳一段因缘我前在藏里拣出欲剿绝邓公见解不觉老僧也被他打失鼻孔至今痛恨无地又承寄来不知是我仇敌我费尽数十年辛苦学得禅道零零碎碎尽被揭掳一空依旧只还得个粥饭僧耳老穷无倚空守寒崖闲时栽得些恶辣物事管待禅客倘不弃来我山中也要奉上一碗辣出一身白汗到这里全身放下一步一看除我一身之外更有何事纵有说的明的修的学的总是剩语此话非公力量超群断不敢陈上。

　　复袁太史石浦

　　陶公云足下是真了手汉不任欣慰虽然切不可以此为是若自认是终无日新之用学如大海渐入渐深故曰无尽藏僧入山来愚讷兀坐全无活计数十年所学不知向何处去了依然只是个住山僧耳山中人无别事只有几个法亲常在心中若得无法可执无见可逞吾事毕矣。

　　复陶太史石篑

　　闻公学有大进僧甚庆喜非夙植德本焉能如是恳切迩者学人只图充阔神机增长见识与己何益果有真志二六时中切不可放过逼到有眼如盲有耳如聋更加逼拶忽有个省力处就是得力处果尔到此庆快平生方知佛不欺人故云未到家乡惟务到及乎到了也寻常又有何玄妙能巧向人言哉又莫作平常会才道平常便不平常了公既不被生死罗笼便好游戏人间幻视万缘书中道某是了手汉不知即日用应酬了抑另有了处若另有了处如梦说梦若即事了何处是了这里分疏得出方具只眼不然秪自欺耳。

　　　　　　又

　　自领教来会卓老言渠遨游四方至南北二都寻求师友不见有一人实为生死惟公志气真切只是路径不同但向聪慧气魄上着力不肯退步知非近时士大夫秪要会得事事分晓说得道理如佛祖相似不知反成壅塞我此门中无你分晓处无用气魄处只贵息机忘见耳某无一能只这着子不肯泛然左挨右拶直得途穷路绝觑透渊源饶他千圣出来也须吃棒。

　　复焦太史澹园

　　金陵别后消息茫然李卓老化为乌有以法台视之不知了手何如若以为未了则彼自挂冠以来精进殆无宁刻岂以聪明豪杰勤苦数十年而犹未耶若以为了则又安所凭据公素具法眼且卓老亟称海内知己惟公一人故今所疑难不得不以相质此段商量正是出生死关头处不作比方人物看望明以示我海内人文零落命脉如线都中固材薮不知尚有足任者否先时个中自不乏人然或为毁誉所吓或为疑信所摇不免改换脚步半途而废真可惜也。

　　　　　　又

　　大令郎欲构静庐置野朽于座右共商个事不惟吾宗有托且残喘得所赖矣复接手教知遽断世缘伤哉是造化之妒贤不俯就人好事也人生此世颠沛坎坷大数不无千古英贤不足类是老翁临此剧痛何如学问阴毒最隐最微十地菩萨尚有未尽为道若不经百万恶煞照鉴检察不出近世学人不取自悟多游识迳攀缘他家糟粕比合自己根尘一段无味无生底径截不肯推究讲太平禅说脱空话个个都似毫无错谬一旦飞灾罹厄八面冲来浑无把捉待事过理融已鹞过新罗矣若秪讨论些义味逍遣闷怀浮沉世俗乃可要济生死关津岂能得乎实务了此大事须卸却一生装载干竭累积珍藏将至玄至妙的能觉能悟的阴结不化的隐隐在脏腑中作奇作怪的劫贼阴魔通身打落罄教净尽全无倚托如灵魂不得附尸相似倒向平地上忽转过身来才有一星见量现前急须吹毛铲落无令纤土停针方许少分相应。

　　复傅考功泰衡

　　接蒋考功书道公吞过栗棘蓬三个不受人瞒僧特过访果不虚也若非夙植德本累劫薰修焉能一信至此虽然切不可认着何也若作圣解迷在中途所以前步工夫只图见性后步须要透出重关觑破生死譬如驾船无风浪时撑篙荡桨之人也都扶得柁若遇风浪滔天须是久惯的稍公柁柄在手随波上下安稳无忧到恁么时便好逢场作戏随寓安身出格利生无处不可若有毫厘未尽强作主宰卒境一至瞥尔情生虽有见识聪明都用不着实自欺瞒非先贤之罪也。

　　复李孝廉

　　来云怕死忽到不知趣向若真怕死且看这一怕死的从何而起查来查去不论年月如水湿麻绳渐渐紧来逼到无用力处连那怕死的查考的一齐粉碎生尚不可得死从何来切莫知解过去了。

　　(直隶苏州府吴县信士丘绍光法名明嘱室人
　殷氏法名明禅男丘隅法名净孝　捐赀刻此
　无念和尚复问第一卷
　九章朱衮对稿
　长洲金之凤书　金陵蒋成荣刻
　天启乙丑僧自恣日姑苏兜率园　识)

　　黄檗无念禅师复问卷之一(终)
嘉兴大藏经　黄檗无念禅师复问


　　黄檗无念禅师复问卷之二

　　语溪参学比丘明闻删订

　　复邹司寇南皋

　　不审年来己躬造诣何如僧数十年苦辛搬尽欲求个知命者佐助吾宗终无适愿公天姿卓异胆志超群正足胜任此段因缘柰聪明太煞多被见解阴魔瞒过于般若本心不能触动先哲斥为认贼作子者是也若据本位中一切觉知全无交涉但起丝毫觉知即劫家珍之贼非本觉主人也然觉知者但方便权名耳岂觉更有觉知更有知中间更容谁分别是觉非觉是知非知耶如翁自南皋岂更向人道我是南皋这场事惟翁堪任且人生得失兴衰犹若一梦惟死生大事乃永劫无尽功勋安有大过量人肯草草苟图自印而已况浮世事无有尽期扶世担子挑来已极亦当放下图个轻安出世一法最紧要事急忙下手打教净尽毕此残缘分明落处三界出没无复滞碍入凡不卑入圣不尊佛界魔宫随意自在虽然亲证始得切忌相似。

　　复刘金吾延伯

　　学道得力处在临机不乱所以然者只是平常看得幻妄破如用兵法临阵遇敌彼此两忘横冲直撞取无不胜足下天资超卓迩来妙用神鬼莫测真为学之得力也正是口说无凭做出便见足下虽信此段因缘不假功用但少竿头再进耳此处若不抖擞精神嚗地一断突出本地光辉是所谓无明窟里出活佛解脱坑中入死人是也深惟珍重。

　　　　　　又

　　接来教令某毫发悚然就是释迦老子在灵山会上四十九年觅个无事的人不得末后拈花示众止有迦叶觑透此意不料公当下省会直超百千万劫可见长公具眼说公聪明直取法王首真不偶然也阎家老子原是自己日用善善恶恶的心既无此心又有谁吃铁棒驴胎马腹即日用中妄求取舍如意的心既无此心临机应变如架上洪钟大扣大应了无形相可得只这着子尽大地人不省只在幻得幻失处颠颠倒倒纵求得功名盖世见超今古全不得受用不但不得受用且造幻业去受幻报岂不哀哉公既大醒方敢说这话。

　　复岳司马石帆

　　自获命以来数十年江海奔驰欲觅一知命者担荷此事为报先德柰近时学道者不具本眼尽被邪宗诱入他窟并不遗半个过量丈夫回头返脑向自己脚跟下推穷一向只去倚墙靠壁攀为己有眼空一切无知之流信以为实互相引证秘为极则快事殊不知大家牵入火坑去也真为可怜悯者设有知者亦只得缄口坐视而已僧一见足下倾施肝胆顾如骨肉非曩劫道缘曷能值此且喜公已具智慧眼金刚骨笃信有此研究益切真吾法中瑞相也老朽往返千余里受风水颠危不啻万状得足下悉为我酬谢尽也足下造诣已纯但须弱竿再进勿容见解滞绊识情瞥起急用金刚慧剑铲教净尽不被有贼诳乱要见有贼么只这参学人于四威仪中究取明辨的于古德章句上追求的于自己意根下卜度的觉有滋味有透悟有玄妙人所不知己独知之有所得者便是先德斥此荼毒鼓喻眼着迸睛耳着塞闻臭着鼻裂味着舌烂触着身摧意着颠痴于六根门途相逢总教遭他诛戮于此不可不慎既识得渠面目再勿使他酷毒抖擞精神竖起脊梁看如何便得不遭他手如是追如是究如是逼才有好事到来随疾驱向他方世界毕竟造到个力尽气微处横不是直不是提不起放不下浑无巴鼻亦不得生大憔悴愈恼愈急时忽然迸破关捩子伸手摸着鼻孔始知令郎元从翁出有甚奇特百万绳索霎时顿断实证如斯田地正好借幻世为砂石磨琢自己锋利随缘了却残庚缘尽分明落处至嘱至嘱。

　　复左督院心源

　　远承翰召何感如之僧平生温饱自适别无所长何辱名公大诲海内真学道者零落如辰星此际豪杰皆流入气魄名障中可叹也惟贵省之风不变一二大老尚肯以此事作家常茶饭着实参究此便是弥勒内院矣闻台下常住云门从姑间僧不胜神往正法寂寥无如今日安得跛阿师复出欲打杀瞿昙以报佛恩也台下想是云门后身故扶持正法藏广布大法雨令有情无情同成佛道诸佛出五浊恶世真不虚也然众生虽各具本性不得时雨终不发生望公以当日灵山付嘱舍身弘法无似戒禅师作东坡唠嚷一生令空过也想公必不深讶惟坚固道心千里犹如觌面矣。

　　复董太史思白

　　适窥学问已造穷崖只欠撒手幸念时不待人猛于百尺竿头愤进一步突出元身历劫烦恼无明当下冰消瓦解自是乘般若力勿忘本愿正好垂手入廛于太平盛世大建炉锤煆得出一两个铁面无情汉续佛慧命以示后昆使世出世法悉赖劻佐佛道王道不无梁栋方同千古圣贤以宇宙为家物我一体忧人之忧乐人之乐苟一物不得其所如箭入心梦寤无暇安者今此法门危如垒卵诚难挽济惟居士立地推倒须弥吞却器界举足下足无心外法方是借王道而显家风真出窟狮子也。

　　复汪司马静峰

　　几欲扶筇躬聆教益柰不果所愿但遥望道风而已时临像季正法凋摧慧宗一脉寥寥几绝海内法席不无然不免殊途异辙居士夙植般若亲承授记降生末法拯救群迷正慧命悬丝之赖耳所虑流光易迈天意人情变无常度事在燃眉宁容缓滞惟妙运玄机与大地众生抽钉拔楔使参禅者毋沉妄见念佛者了悟唯心言唯心者别无净土可生若有可生又是头上安头反添翳障心土既净人境两空又有谁作彼此去来之相果然猛省尽大地是无生处处成极乐国矣欣厌总是自性三昧才不辜居士夙世正因生平造诣也。

　　复黄司马季主

　　世人读佛书柰何不识题目佛明说了义人反执义妙湛总持是空名万事都是自己只因执着为实被他障却真空忽尔猛省不求人知不显己会方是了事汉如安老读楞严一见便休更不拟议这便是看经了事的样子惟居士功夫密切掺履有年秉金刚剑斩断葛藤直蹈妙湛总持物我不动田地内无奇解外绝淆讹俗士庸流对面难识到此始信十世古今始终不离于妙湛无边刹海自他不隔于总持迷也是妙湛总持悟也是妙湛总持佛之出世达磨西来得丧穷通天翻地覆总不出妙湛总持耳恁么省力谁肯向脚跟下蓦地觑破截却知解如见赃杀贼不生怜悯今时学者柰何离不了元字脚若从册子上领解的问他已躬下事便将册子上话来抵对若是识见领览的问着便将识见抵对若又与他拈却便道黑漫漫地怎生是好殊不知黑漫漫处正是鬼神觑不着处三世诸佛安身立命处从上老宿说满天下无口过处惟有居士断绝所知通身妙湛所以居乡数年亦无人识不被得失迁动方与傅大士把手共行不能时领清诲是所恨耳。

　　复蒋文选兰居

　　来书云百尺竿头脚软不能更进只得罢了做佛做驴只是一样观公意尽可罢休何也一切教典悉晓会得当机妙用亦不费力一切淆讹使我不疑诸世间法瞒渠不过尽自受用只难免阎老子铁棒日用伶俐分晓机变解会就是吃铁棒的从无量劫来把主人引入轮回六道逞喽啰弄精魂都是他要得出离生死除非没分晓绝理路前无村后无店傍无巴鼻那时无计可测猛着精彩耸身一掷撒手悬崖如梦倏觉更不作寐语矣。

　　　　　　又

　　公出世来有为功业今已了毕出世大事又得入路行与不行在自斟酌若真得的人了万法之本空照五蕴之非有公今日用过现未来三念果尽否得失了忘否若有丝毫不尽说得十分明白不知全身坐在世情窠里常被世情播弄触境逢缘千思万虑矣。

　　复李太守文台

　　性命紧要事君子所当为不可等待官乃形衣形是心役学道学心役不妨主何必林下而后为乎不如趁此色力尚强精神尚壮就中看这临机应物的从何处来参来参去有朝摸着自己面目乘般若力秉智慧权致君泽民利莫大焉如何怕做官就做不得佛秪因不识主人随逐识奴引入四生六道头出头没驴胎马腹受形万状岂有驴心马心凡心圣心耶佛之一字乃觉之别名不觉时我随境转觉来我能转物又何得厌官而取佛乎谬之甚也要了此事须把死之一字悬在眼睫下如堕万丈坑要求出相似钉一确二着实取究莫类世流仅附谈柄而已死生事实不是虚传足下死固未经病已验讫谁有智者坐以待之急好于公署中指挥衙皂时展览文案时断理词讼时与眷属饮食寝息时梦中主张不便醒来忽得神清翛然时着意提撕但凡神巧怜俐卜度思量可到之地都属识神出生入死全被这厮瞒昧当着眼看除诸外那个是文台公的娘生面目逐日如斯提如斯追愈急愈追追到个黑漫漫无巴鼻处正是好消息慎勿厌倦就止越教抖擞精神单刀直入才有一星好事来到随疾截去穷到气尽力微时是事又不明心中如火热相似欲退不得欲进无计正烦燥间忽地撞破黑漆桶子瞥然一身冷汗迸出一道神光耀天耀地始亲见官也如是佛也如是亦不贪生亦不畏死六道四生神通游戏护国保民封尊袭裔成佛作祖总摄梦事腐草奉渎。

　　复瞿太守洞观

　　昔见公动转轻便言行相应乃是累劫亲受佛记不忘付嘱者也课诵三十余年亲肯方休海内诸公虽信禅学只依见识聪明利口辩论以为自得忽逢祸患就做主张不得不知蒋公当此毁誉何如这里不被幻境播弄方得脚跟稳当才有参学的分望公莫舍弘誓愿力抖擞根尘是非场里挺身直入救取一个半个才是英雄出世的人也。

　　复陈稽勋蠡源

　　近来日用何为切莫守静以为功课若执久不化贪闲爱寂懒接人事日久月深渐成偏枯之患忽复遇境当情忻厌成碍故云见色闻声不用聋信得过放得下神机应变自有天则岂用人力为哉林下日子难得不可虚闲空过趁此究明脚踏实地一出仕途定不忙乱才是自在闲人也。

　　复顾孝廉

　　闻尊翁临终时说万念俱非功名产业恩爱眷属都不相干只有痛苦自当此言虽真切不知真醒也未若果醒如脱垢衣随念变化来去自由更不钻胎入腹何有性命双修又闻令堂祝发何必如此往时学问今在何处尘俗之人迷己逐物错认色身故有留恋智人先觉色身如影何恋之有若不信且看夜间睡着无梦无想时何处损灭得他忽然响声惊觉就认影忘真以觉认觉转背转远尔等只在知见上立知正是生死根本也。

　　复丘参将长孺

　　公睿姿朗识绝无俗怀再来人也第恐今入富贵中应接不暇将从前自己事尽情忘却了惟急早回头趁此热闹处作大休歇场茶里饭里醒时梦时接待时休暇时欢喜时烦恼时刻刻提起把此一生了却万劫大事岂不快哉恐富贵易过转盻间腊月三十日到来将何相抵敌也公颇记十五年前梦中事否一切富贵眷属带一些不去止此孤身又被他六贼并害好不怕人就今二十年戎马功名霎时便过又岂能带得去耶若待临时求佛恐叫他不应那时入在六贼手中任他毒弄岂是大丈夫所为若信得及提起便行更莫踌躇一朝大事了毕方不枉知僧一场也。

　　　　　　又

　　一别十有八年今幸归里柰不及频领清诲公乃散圣再来游戏人间富贵利名借道便往不挂胸次浑是逍遥快乐恐未喷地猛醒不达真乐不免取境为乐常被变迁若知真乐非境真常不迁方会死生一致寤寐一如政使醒后豁然不妨大地是个美人吾身亦满大地行住坐卧不见有美人相亦不讳有美人相玩之弗为情弃之弗为逆不怕大地是口剑吾身亦周大地行住坐卧不见有刃可避方知无我相亦无心外之法也终日入辽东战阵如帝释处欢喜园无异若不猛醒只学口说道理殊不知正是长我慢山增荆棘林功德法身从此没矣但愿早翻过身来莫被境物留碍是所望也。

　　复孙比部善长

　　接手教知公肆力此道不减昔时真儒绅中麟凤也老朽退居泉石久矣日同二三野衲种田博饭粗了余生辱蒙心经赘言见遗展诵数过叹喜交集既喜其用心之笃又叹其知解迷失当人公识心经乎心无名相亦无方所从何处下注脚纵注得语话分明道理透彻终是图画虚空况将心意识妄自合会重迷本经搅起学人识浪永无平息心经两字原是标题从观自在以下总是注脚曰无色受想行识无眼耳鼻舌身意等明明解出一部心经若肯退步返照则言思路绝声臭俱泯是何等自在才一举心动念便属知解活计依旧打入五蕴窠窟里若终日依经解义说空头话腊月三十日到来这个还抵敌他生死得么莫说腊月三十即今展角坐堂临民敷政违顺二境卒至喜怒之念乍兴这个能不被他互换得么平昔见解文字到这里总用不着除是偷心泯绝知见脱尽也无事理可分也无禅道可学方称无事汉你才开口道个悟字祸事不小况乎觅印可求向上波波地只要吃人涕唾如何得自心般若大自在菩萨真身出现也。

　　复苏兵宪云浦

　　僧抱影寒崖了此残生耳只将一场梦事每向人言其柰大梦何昨睹与焦太史书始知公以青眼视老僧也又云某如寒灰雪照恐错认定盘星耳何也二公才能博达见超今古某未读书德浅行微出言莽卤待人唯一铁钉饭木渣羹谁肯下口咬嚼耶每以这腔热血倾人辄皆退席而谤吁举世爱滋味逞神机北辕南辙两不相符即袁石公岂不称相知者但词章品藻著述惊人义海渊深卓越群表正眼观来止在播弄神机竟非了义于威音那畔尚未梦见在腊月三十到来管取一场热闹即世尊为一大事因缘出世当机辄有证悟者犹名止啼黄叶德山斥为拭不净故纸由是观之著述非究竟也阿难将佛四十九年说的记持如瓶注水毫无渗漏又被迦叶摈出十五年后消化已尽疑问迦叶世尊金襕外另传个甚么忽被迦叶一拶始觉无事公具烁迦罗眼超越常流肯作此见解耶若到脚踏实地大用现前不存轨则便能毁誉同情生死混入于此平等法门转自己为山河大地变草木为丈六金身亦非分外这话见公相爱之甚不过以毒攻毒耳外有古宿牙剑欠利咬不尽渣滓寄览望公和根吞却免畔后人言外消息愿以示我。

　　复胡侍御催景

　　接教后无时不在左右愧无定力虚受幻质无片刻之宁不得亲领教旨来云灯不照灯一不知一又恐同木石耳若果真一万事毕矣在天同天在人同人彼此两无真体流行变化莫测到此总是未发之中一切名相绝迹无踪矣才是曹溪印心之客又譬眼不见眼门下见得甚明僧观此意还只见物未得真眼若得真眼自然无物何扫之有所谓仁者被仁碍智者被智碍百姓有不知在总是自己知见立出许多名色障彼道眼不得自在耳又云泯知塞见若果真省本来无物耳自聪眼自明用泯塞作么卤莽请教不知何如。

　　复陈少卿石泓

　　读来教浑然一纸世出世之津梁也果践其行不惟无许老僧凑泊虽释老复出亦只得钳口结舌而已如是而行何世不治何民不化但出乎无心物我一体取舍都无洋洋荡荡浑无拘束总千游戏场中打场戏毬便了又有何静可忻何闹可厌丈夫之行当如是慷慨喜则清风朗月怒则迅雷疾霆安同庸鄙之流兢兢业业谬将此七尺躯甘作六寸乌纱之奴耶富贵两字皆系前定希之不来驱之不去安排计较亦奚以为世出世无两法既能处世亦能出世卷舒天则醒醒然自不涉梦中事何假再提然醒之一字因梦而言岂有醒更醒者如足下是石泓安用再觅石泓者哉来云才一休息辄如死人第恐未得与死人相似若真得如死人个中事毕矣即此作用便是先贤捷径功夫但未纯静耳久久掺炼得去正好藉此宦迳为题作自己一篇出生脱死底紧要文章逐日思逐日作一朝打破空劫疑瓶泻出一韵天然绝句了割生平结局胡敢不称羡吾邑中又出一员天资现成的享福人也。

　　　　　　又

　　前因藏经行速未得尽领教益昨见公当此大任于富贵声色经世出世而两全矣非大乘根器最上灵苗岂若是哉信得率性一切放下率到未发处自然超于言语想相之外不在人情事变之中难以形容难以测度不落有无不堕生灭本无向上向下利害祸福无地可容矣不知性命真窍原无定相只因执定已见伎俩参合不知才要求妥即属情见要明生死源头只在一念未起处看得破方省未发之中消息到此朝闻夕死之说了了分明。

　　复李司徒梦白

　　接翰教知迩者工夫急切吾宗有所赖矣来谕中初谓颇知入路觉前见解皆非安心做去以待大休歇地末希于悬崖处觅转身消息只此一问首尾颠倒者三心外无人人外无法能安能做能休彼此历然分明是事与本体何干既肯悬崖撒手还容尔转身觅消息耶近时学道者才发心时先立个或禅或道要去明他不知才有分晓失却本命元辰矣随打入识群队里将个识神去究他不识不知的便谓是悟处殊不知只这不识不知的便是脱化不去的偷心吃阎老手中铁棒者是反引秘为莫见乎隐莫显乎微了生脱死的极则事甘堕他阴魔坑里自安自契虽千钧气力也拔渠不出真为可怜悯者足下出头来历真切为命迥不同类奈何又被聪明魔使向深求苦索处着倒若谓此事是求可得者岂不谬哉公饮此毒久矣此段事无多子大过量人一觉便了有甚羁绊何得拈一放一展转迟滞多年掺持犹恋旧时行履日月迅疾百年勾当少分已去若只如此用卜三十日事大可怖惧不如趁早打开胸脏将生平学益得力的狐疑不了的通身放下倒泻无遗直教空荡荡地蓦忽冲开顶　只眼照破微细识贼猛挥空王宝剑剿绝我根株裔亲临自己田地才觉一生所蕴都成剩事矣。

　　　　　　又

　　知公为学无不真切奈何执己不返转见参差诸佛在无中说有却向空里栽花明知故作接引凡迷所以造幻躯说幻法游戏三昧指众生归宝所渠在有中寻无譬喻醒里求梦将巳求巳岂不多事幻有幻无总是梦寐思尽还源方达无生之旨这里不醒且将赵州狗子无佛性话行也无坐也无语默动静总是个无有朝无到回避不及处失口道着也未定在。

　　　　　　又

　　来教云他死明明吾生昧昧不知果何所考观公志虽坚确错向门外去也只在形迹上用工要望临行得力何可得哉不惟难敌生死偶逢利害毁誉心不惊恐颠倒自难信也近时学者不服本色钳锤所以劳而无功海内诸公虽多好学只用见识引证名言注解道理何曾切为生死若与相处连道他三个不是心火巳有八分不快古云谈真则逆俗顺俗则违真岂虚语哉昔沩山问仰山汝回光返照那里是你解处仰云某到比无圆位何处有解献和尚沩云才言无圆位就是汝解处谁肯无也若恁么见总是能所心在触着病发信位显人位隐在公既错爱不觉葛藤如许石公所集摄录纯是理路义句新鲜原从见识中流出所以见之无不契合如子见母不觉合为一体也老僧没意智不会织造只有个栗棘蓬当面放着不但公不肯咬嚼人人望影而退古宿剩语数段奉览倘肯栽种展转流行恐有没量汉子不顾性命望空一跳未可知也。

　　　　　　又

　　深山寂处久不闻动静何如年来狂丑犯顺举国怀忧时赖长城威伏使林泉野衲高枕忘缘总仗维持之力耳昔阳明先生奉命征讨每遇行兵之际辄自提撕无不得力故云外寇既除内贼随剿观此老一动一静念兹在兹虽颠沛流离亦不忘却巳躬下事诚所谓痛为生死借世炼心不离杀场而证菩提榜样者也居士乘悲愿力示现阎浮为大地众生作眼目者寄迹宦途栖心禅理深造其源脚踏实地山僧服膺久矣忽地经此利害之场正得以照察玄微不识于利害两种关头果得一如否果无触扰否拂意之事卒然至时果得如幻如化否果然主人公不乱方寸否透得目前这一着关捩子过虽百千万亿着亦只如此又云昔年望侍郎不得今侍郎望昔年同在荒山又不可得也观此说话欣厌未忘分作两重公案看了若得会万法唯心动静一如历仕居乡皆无不可故孔子一契斯旨便云朝闻道夕死可矣他因洞彻本源便开口说大话瞒人亦未有甚奇特处也秪在剿绝内贼毋使外驰而巳近时学者病坐驰求出语尖新落笔轻捷处处疏通字字花美卒尔些微拂意便即手足无措方寸早巳乱了一毫皆不得力何故盖自巳未能彻证源头脚跟不曾点地一向只与人作个传话汉耳小修公久息音问不审迩来掺履何如谅渠与居士个中人凡有新出商量望以示我近得商令潘公拳拳以佛法见教不至寂寞其人侠骨刚肠英才豪气真不可及倘得附洪炉冶铸法门梁栋定无疑矣。

　　(直隶苏州府吴县信士丘绍光法名明嘱室人
　殷氏法名明禅男丘隅法名净孝　捐赀刻此
　无念和尚复问第二卷　九章朱衮对稿
　长洲金之凤书　金陵蒋成荣刻
　天启乙丑僧自恣日姑苏兜率园识)

　　黄檗无念禅师复问卷之二(终)
嘉兴大藏经　黄檗无念禅师复问


　　黄檗无念禅师复问卷之三

　　语溪参学比丘明闻删订

　　复梅司马长公

　　来谕中谓一切看破巳得大自在法既看得破火喷喷的战兢兢的无非幻妄又有何静可守何闹可厌若有静闹可分终是大梦未醒又云醉人不怕虎正得无知之力既有无知之力可得毕竟还属寐语只有筋骨痛时甚不好戏处勉强做去日久月深习惯机忘豁然贯通随处逍遥到此地位便好游戏三界借幻躯作幻戏单栖不觉寂群聚不觉扰说话忘口下笔忘手便是无心三昧造化属我矣这段事人人有分只因执贤愚巧拙分为限量造为巳有认着形器要常住世所以我是他非岂不谬哉此处醒悔得孔氏耳顺即我碍膺之物化矣。

　　　　　　又

　　来云日在戈戟场中横冲直撞见客如牛头马面请酒如下油锅不胜热恼忆昔有言醉人不怕虎自得无知之力此句说话真可为击烦恼山之钳锤今观此说则首尾天渊前后不相照应矣若是亲达无知之境了无彼此之相不属意识不蓄是非那讨苦乐二边但循世缘随机应物而巳又有谁受苦乐谁耽忻厌耶大都只作譬喻说过去了总未真达无知之旨耳僧数十年前闻说有个佛可成便谓成佛后独超物外另有神通变化如意乐事所以愤鼓妄想沸起驰求磨裈擦裤遍历艰险忽被几度掀天扑地的恶煞逆境照破顿使空劫积习人我高山是非棘林无明恶觉欻然荡尽始亲见得众生是佛之功德母佛是众生之慈悲父了无弃取方得四楞蹋地倒向众生队里掺炼巳躬未尽之阴气年来才得一星之力欲共一二铜头铁额汉鼓扬法化用了私心柰何不堪共行终泯残喘于冰崖而巳门下英俊不群惟不忘本誓趁此大明之下拔得三两灵裔出来续远佛灯感荷感荷。

　　　　　　又

　　来云人命在呼吸间此语真切世人都只把做说话忽略过去了不是自家经历几番利害世情怎么冰冷得来所云昨日的今朝不见了早辰的下昼不见了不是梦醒焉得亲切朽谓随说随了又有谁说谁记若有可说可记是分外的事回头猛醒赤条条地又有何事只因今人要明心见性要识西来大意这总是事若真无事者饥来吃饭困来打眠应用随缘不留朕迹这才是本色道流又云梦白昔在山中望侍郎不得到今日侍郎望山中又如何得到尽行说透了只恐到巳分上又轻放过前长孺居辽阳寄我书云这番归来幸虚我一榻以了余年及至抵家整日应酬人事那得闲工夫干办自巳事来如张江陵视天下为一巳不复思有身家才得洪流远大名垂不朽今人之用志在恩子荣名总之私欲心在防患过甚故两失其全也今观此老世所罕有不审于巳躬下安身立命以居士慧眼观来可有下落否又李长者英敏过人下笔无渗漏识浪滔天凡读其书者无不受益总是依通侠气不化此真侠骨见解者所使的样子也延伯一生妓妾满室从朝至暮无片刻宁静及至死苦临头一毫受用不着这是积凡财欲被财欲所使的样子也当急看破惟不能看破所以积凡财欲的被财欲所使抱识见的被识见播弄不知无事是究竟法居士云先帝甫一月而疏通数十年废滞又去之太速他能以一月之间了数十年弊病又以一日之间了人生百岁缠缚大了当人生灭之场肯久恋耶这段葛藤望居士一刀截断免绊后人。

　　　　　　又

　　得失成败物之性也众生不能洞达一向迷己逐物不免被五行管定然而顺则生逆则杀生杀循环何有穷极大丈夫汉须与世别若依然逢顺则喜遇逆便忧又何与于造次颠沛之旨乎如秀才不经岁考莫辨优劣官吏不经考察莫别贤愚学道人若不经几番拂逆事安能识其的当此正利害卒尔面前宜着精彩看果到尽致之地否还被境物夺得否且世之稍有识见者便知得为失本成是败因况生平以大事为己任者岂随得失成败流动乎居士昔云昨日的今朝不见了早起的晚上不见了此语透骨彻髓非亲证一番不能有是妙论然此火灾非无因突出既当垒卵之世居士乃社稷生民所系上帝以是试刚健也未须具只眼莫作等闲忽略过去了经世出世只在一星间耳今日三十明朝新正事物循环无乃首尾相换而已于一真灵明有何增损快快抖擞精神裂开见网割断情根放出无碍大光明藏照破五蕴山头元来是个淡蒲齑多买爆竹广办珍馐过个奇胜新年岂不美哉。

　　复王司空墨池

　　昨从梅开府处闻尊台清净无为不被五欲八风所吹乃是灵山付嘱愿力下生现宰官身寡欲自居五浊世中万无一矣再有何法可说又有何可印证众生迷己逐物背觉合尘分外贪求更设王法以平等心不许分外各得安乐故名正法只因日久成弊不知寡欲是道各逞私心以公取私以强欺弱便生多事四海九边原自清净无辜欺取私财惹起干戈伤害天理风雨不时黎民困苦我佛又设缁衣弃欲割爱隐处岩穴作人标榜不料日久狂澜炽起一伙瞎秃捏目生花拈捶竖拂拟古代颂名之曰禅曰道良可太息古云因禅至病者多有病在耳目者以瞠眉努目侧耳点头为禅病在口舌者以颠言倒语胡喝乱喝为禅病在手足者以进前退后指东划西为禅病在心腹者以穷玄究妙超情离见为禅据是而论无非是病惟本色宗匠明察几微目击而知其会不会入门而辨其到不到然后用一锥一拶脱其廉纤攻其搭滞验其真假定其虚实而不守一方便昧乎变通俾终蹈于安乐无事之境既到此境又何印证之有若谓实有印证失却本来清净矣幸者居十门中间出英豪乘夙愿力赤沥无染借王道而兴佛道则吾宗量不息矣。

　　　　　　又

　　来云病瘥药除还他赤子无事可道又何有望州亭乌石岭之名也若论己躬有甚么事如人梦醒返思梦景原无实事这里了知还元眼不见眼也古宿道座上无老僧目前无阇黎有甚么相见这话似拖泥带水不少在居士分上首尾一贯动静如常岂不闻未出母胎度人已毕未开口时说法已周近代时人不识自心将粥饭气作禅道传人如穷子出门背父逃走转求转远唯有居士脚踏实地不被物染从幼至今无欲无依了事凡夫自无寸丝可挂便与万像为主借三界为戏场转识海为性海这葛藤望居士猛着精彩把慧剑绝却老朽命根真报佛恩也。

　　复潘兵部昭度

　　蒙赐谕愧薄世缘不敢走侍此件事非夙植德本莫能担荷愚见须喷地猛醒何有待时今德民化物之际不落思议此真无作妙用无可比况古谓千圣不传参寻不到聪慧不及亦是朽衲数十年分疏不下处此中绝无形名那有朝闻夕死之说乎谕中谓从疑得悟读至此不胜感涕是中果有一字商量真成套语佛法原无甚么说个撒手悬崖亦是剩语大丈夫岂肯从门入乎惟内不立知外不循境反观朝闻夕死皆戏论也。

　　　　　　又

　　居士与梅长公乘般若力游戏人间机调相投非老朽所能测也谕云学道人非具侠骨不能然谓具侠骨人能学道则可若谓必侠骨人方可学道恐执侠不化终被意气驱逐难得本体呈露故世之贵侠骨者以愈于龌龊庸腐辈耳非真侠骨可贵也况英明特达之士未必侠骨又复追踪侠骨是本体逾失也焦太史末路果是本色则繁苛尽除岂不足佳然与老朽交最久独泛滥词章担阁一生未免内有能是的心外有所是的法将本色尽情埋没而反以障本色者为太本色岂谓其器度寻常少一段侠骨乎恐错认本色矣若果到本色田地透悟两字何处安顿居士谓三乘教外更有所发明乎吾教云上根利器一闻便了尚无有二何况有三秪缘利钝不等假设教网涝漉众生若人猛醒总皆权喻长公疏如镌石倘得居士数语则又何啻一玉带镇山门也令弟聪明根利笔底尽有仙气指日当大魁天下为一代名儒无疑也。

　　复喻文学淑余

　　正悬慕间得中海书道足下于学问地中悉具超宗令朽人不胜加额但不知于世出世法凡圣位中巳入平等三昧否若证此三昧我根先灰不见人相既绝人我比量都无中间自无迷悟圣凡同异颠倒分别等事正好与世浮沉无非自在亦不妄执此见若有毫尘不化即是圣证无明生死株裔恐他日翻为增上慢魔撺入不无干湛寂海中鼓起波涛妄构是非使吾人于内外凡圣等法中总不自在先圣诃为蕉芽败种是也。

　　复中海禅师

　　接来教知造诣非昔读佳韵字字入圣超凡较诸古今诗偈更无等者要谙本分事犹有圣证量在未得拼命一下不免被圣证魔缚使自不觉祖师门中不容是事若有一毫圣情不尽即是我见未忘就中妄立圣凡同异等障故释迦老子于雪岭六年支离总无交涉忽睹明星顿尽空劫无明亦只点胸低声云个尽大地含灵一时齐成佛道而已看他有甚玄妙能超人处后辈谬解便谓佛有成道后于祗园诸处四十九年说法度生等事既雪岭睹星大地一时齐成佛了复立谁为佛说法谁为众生得度于此处打得彻便不坠圣凡是非等坑方许名无著道人不见有我人是非亦不见山林是静城阙是闹众处不繁独居不寂不取现证不务当来随缘度日缘尽归根出入自由不涉滞碍便得与先圣把臂同行若有纤尘差殊即隔千里万里去也。

　　复毛文学玄淑

　　来教虽真切柰何未步正径多被知解卜度瞒过且蕴习太熟开谈挥毫不无拖泥带水来云十年为学病苦临头全不得力如此说话好如欠债怨财主何也若有真学道不得力者诸佛都成诳语历代祖师悉是骗人自谤犹可谤法则殃慎之慎之言平常得力而临难不得力者乃正前尘分别影事都是意识可到之地便由你主持把捉死符卒至能主者先惛还许尔讨得力么倘有毫毛孔隙蚤被阎老穿去才有分晓他家苦具先遍偿一遭了晓悟透彻得力奚为乎此际足下未曾梦着故一毛不契便即忙乱手脚禅乃冲我关之铁炮足下执禅自缚曷能解也僧柰酷患求友病症故使叨咀如许若谓禅言可形意可测理可度智可知的尽大地都是三藏十二部剩语打发去了又何待足下讲禅道耶老朽秪得曲奉尊命又胡喷一上足下云临机不得力欲希得力为究竟谬矣何也满世界人学道不得脱离生死皆由太分晓得力了岂知这个分晓得力的便是生死冤魂若能从此要觅得力的挨身拶入步步掀翻单刀径趋直取那能觅得力的才觉一毫得力一刀劈开直教粉碎净尽始证空王正位快好将一切参想精进见解得力功臣尽形灭戮无遗复将能证空王者总教一刀乾坤属我矣。

　　复李文学

　　闻心事不乐逆境动心此是世法非世外人也岂知大丈夫以他山之石可以攻玉借境炼心莫向外求纵求得来必有失去何不用自智钥开己宝藏随处安闲快乐矣古云父母非吾亲谁是最亲者寻绎斯言则父母非靠况其他乎岂不闻凡所有相皆是虚妄不知自己一段风光照天照地耀古腾今何用外觅也举世只是依他作主妄想不休便成依报幻命幻身幻财焉得长久一旦失之悲愁无限公非常人故出斯语。

　　复邓文学信之

　　尔学道数年正眼全无岂非错中之错不闻孔子三千徒众终其身秪取一颜氏子虽有七十二贤秪可传言宣教几人实识得心来近时海内学道者如牛毛识心者如麟角老朽奔驰五六十年求夫真为生死秪有令叔文洁公梅司马衡湘公二人耳其余都是说禅说道打口鼓子堪作何用不但敌生死阎罗王征草鞋钱有日在岂不痛哉道是何物容尔可学纵然学得转增我慢若以口说奇言妙语为禅者反不如三家村里种田博饭吃的汉子说真实话死后无罪秪因众生妄诞不守本分失却本心达磨当日航海而来直指各人本心无分外事法华云是法非思量分别之所能解楞严云但有言说都无实义今时人造妖捏怪说黄道黑指东划西竖拂摇拳诳惑众生造地狱业苦亦甚矣如我数十年妄想学禅学道今日猛省担阁一生秪为自害若信得及把从前葛藤一笔勾断切莫造作叫即应问即答才是平常无事人也且看令岳身外之物如金银田产徒以增累有半点相干否。

　　复王文学在明

　　来教云少年奔驰未能学道吾不知道是何物纵学得奇言妙语反添眼翳岂不闻从门入者不是家珍所以三教圣人各立权巧指人返观忽然猛省识自主人变化万端自不能测故名不睹不闻果有此志总在日用中回光返照叩己而参古云无声无臭自知时此是乾坤第一机抛却自家无尽藏沿门持钵学贫儿来云只此好色一节殊不可解且看赤子那有好色念头来这里猛省赤洒洒了然无一物才是闲道人也。

　　复樊居士山图

　　我宗门中本无实法与人雪山大师睹明星朗然猛省才知个个众生皆有如来智慧德相只因众生不省反执妄求每日饭后说出许多葛藤末世凡愚执着为实临灭度时文殊请转法轮世尊曰我四十九年何曾说一字来若有所说非我弟子居士气概不凡夙植德本切莫存一法在心作异端人也来教无半字虚谈依此行持年深月久自有逢缘时节又云偷心未死吾不知偷是何人心是何物若果有偷心速呈出来吾看若呈不出切莫草草岂不闻神光觅心了不可得磨云我与汝安心竟既无所得又安个什么莫作道理会好若有所会便是金屑落眼矣老朽不会禅道如尔葛藤望居士慧剑利牙莫留渣滓。

　　　　　　又

　　手教言言真实不带枝叶数十年祈祷甘心瞑目矣来云遍识偷心难伏此是无始劫来生死根本岂能一念顿荡哉古人道家贼难防正谓此也所以时人说时有放下无欢喜有烦恼无闲静有忙乱无皆被他担阁一生即百千生又宁逃此偷心贼哉今门下具择法眼身体力行不做唱道之士真是大心凡夫撩起便行古有庞公诸老接踵而行今独门下岂容易哉但愿发大心无休歇心无退转心此心即名一行三昧师子奋迅三昧种种三昧皆不出此心耳。

　　　　　　又

　　来毒一剂药得老朽钳口结舌无理可伸虽然犹恐有超凡入圣出格道理在不能脱化惟门下将多劫气力并在一处极力直造还他威音那畔父母未生前故乡田地把老朽一掴绝却气息抛向洋子江中搅为蛊毒之水使见者闻者尽丧身失命扫除狼籍一满地藏之本愿二称提婆达多之恨怀方不负大丈夫走此阎浮一遭也。

　　　　　　又

　　乍闻讣音不胜惊骇朽仲秋一病四大几散只为报缘未尽复延残喘耳今别无他虑惟不能忘情于左右者以未称老朽本怀故也门下以出世人豪脊梁最硬胆气最雄但未能　地一声病在知见太广领略太易所谓活了死不得也昔大慧后于诸佛出身处闻个薰风自南来殿角生微凉蓦然触发又得圆悟老人深锥痛拶始至七纵八横可见工夫到此大难商量▆须猛力跳出与大慧把手共行方称老朽本怀前闻病苦已极誓断淫杀此等切要处那个肯行近来宗门高士稍有知见便谓一切无碍殊不知未曾实证四大无我故耳这一着子要得横来直过去留自在须是个没量大人始得古来惟汾阳无业赵州临济诸大尊宿才是个跳出的样子门下自谓行得一种粗工胜说千番妙理可谓步步踏实又谓世间多少英灵汉子俱陷在未悟说悟处余谓不然若真英灵汉子安肯自欺自昧不见大慧诸方皆已印可惟自不肯乃曰当以九夏为期其禅若不异诸方妄以我为是者则造无禅论去也这方是个英灵汉子若以一知半见为足皆所为辜负已灵埋没先圣者也人不经逆折则不知工夫疏密今痛莫大于亲丧苦莫过于身病这两场恶境不是门下以善权方便造作得的灰心泯志躲避得的禅道佛法领解得的福智二严替代得的神通三昧超越得的正恁么时须有个出脱始得这里翻过身来方知尊翁何曾生死历劫亲缘何曾刹那相离自己父母何曾有两个如是则佛恩亲恩一时顿报无能报者亦无所报者门下还信得及否时惟珍重。

　　复高丽禅师

　　净戒回始知法席条理不我念也古人入山老屋败椽取避风雨草衣木食粗免饥寒圆悟嘱佛日云古德住山率刀耕火种不蓄长物萧然布衲粗衣粝食将大有为也岂不闻药山之牛栏风穴之单丁沩山十年而煮橡栗大梅深谷而不世接其后各为大法器龙象骈集皆随缘而应谁似而今诸方铺门庭以诱信施假鬼神而润己费可不伤哉且达磨少室九年不吐一辞末后乃曰心如墙壁方可入道岂不是第一祖师直捷为人处百丈云南方浩浩说禅我这里一味种田博饭吃临济又曰近代一伙秃兵集徒二五百众终日口嚗嚗心愤愤以为当禅当道赚人家男女入淫魔坑堕拔舌地狱大有日在古人如此非他只为众生恶欲不除苦口叮诫殊不知贪求佛法亦是恶欲况集外缘耶若只在形上做去内有能取心外有所是法何时得家破人亡永失锥子之地也来云恒沙如来历代祖师俱莫能及之处毕竟阿谁始得今观此问终是梦话不知楞严七征八辨处之何在若有得处何名空如来藏也此一葛藤不是诘问以逞人我正所谓为他闲事长无明也。

　　复天倪禅师

　　来教一纸多是诘问这几端问得我无气可吐老僧自后不敢乱言又重问末后句是有是无若学道人不明末后句旷劫偷心如何得尽昭禅师历参老宿七十一员皆妙得其家风自曰五位参寻且要知纤毫才动即差违金刚透匣谁能晓唯有那吒第一机到此地位还是见解门头最后见首山问百丈卷席意旨如何首曰龙袖拂开全体现象王行处绝狐踪始得偷心剿绝便道万古碧潭空界月再三捞捷始应知自后诸方八请不答迨首山殁后西河道俗千余人协心亦不答后有契聪请住汾洲太子院昭闭门高枕聪排闼入曰佛法大事静退小节风穴惧应谶幸有先师先师已弃世尔有力荷担大法者今何时而欲安眠哉昭矍起握聪手曰非公不闻此语既至宴坐一榻足不越阃者三十年会下虽有五七百众终日不语后有慈明琅邪等五六人三年随从不吐一辞每日呵责痛骂慈曰自来不蒙一言骂岂慈悲法乎昭曰你作骂会耶当下六人始识父母未生前真面目也岂似而今口传心受鼓腹摇唇比量合意者许可得道也岂不闻忍大师七百高僧人人有一肚子佛法直得年至七十卢行者至祖问何处人答曰岭南人特来礼拜和尚不求余事惟求作佛祖曰这獦獠根性大利勿多言祖知之恐大众忌克半夜付嘱衣钵以衣为信众人四散寻逐潜入猎中守网命似悬丝众人不知衣付何方零落已尽自言不可久遁出遇印宗法师知他不凡问黄梅衣法付嘱何人答言惟付佛法佛法是不二之法说个付字拖泥带水不少所以云佛法无你会处如人饮水冷暖自知葛藤无了。

　　复岳司马石帆

　　楞严一别音问寥寥近闻公在白下大开炉鞴老朽枯寂多年不觉起色信知法付国王大臣非偶然也达磨当日西来号曰单传直指不曾有半个元字脚熏你鼻孔瞎你眼睛二祖三祖祖祖相传干嚗嚗地一点知归曹溪分派以来大有榜样后来人心不古识解多端然后德山临济棒喝交驰机锋掣电令你扪摸不入插足不得不过剿绝情见坐断意根初非实法如国家兵器不得已而用之不见兴化道你东廊也喝西廊也喝后架里也喝你若一喝喝得老僧上三十三天跌将下来一点气息也无向你道未梦见在可见古人随机显示如倚天长剑稍存拟议早见髑髅满地今人尽是平白地害药病何曾有半星正病故古德谓打破大唐国觅个不会佛法的不得老朽亦谓尽十方界有毛头许妙解与公作对便是妙魔入心不见僧问归宗如何是佛宗云即你便是僧云如何保任宗云一翳在眼空花乱坠这里须是大阐提人具灭宗手眼向自己脚跟下拨转关捩子如狮子返掷不蹑前踪生机活脱不受千圣罗笼始得若只扬帆义海揽辔玄途总是灵龟负图自取丧身之兆非老朽之所以望公者。
嘉兴大藏经　黄檗无念禅师复问


　　黄檗无念禅师醒昏录卷之四

　　语溪参学比丘明闻删订

　　法语

　　师谓众曰汝等既此一会更无别念当体全空有何疑滞叫着便应拨着便转更少何物不肯自信你二六时中无处不是观音手眼无处不是普贤妙行头头物物总是佛事人人各自赤洒洒底若不自信由你求得飞身放光千般变化与生死不相干纵求得有个悟入犹如石火电光如清水中添一杓灰尘自是非他不知是饮丧命之毒药汝今更不可外觅但向无趣向无巴鼻无用力处拼命舍死实无别法可得只看日用动作处是谁主张汝若会得自然解脱。

　　师云世间无法世出世间透得这个无法便知起处落处这里若不知定也不是慧也不是宗也不是教也不是盖为不识本心所以名为狂妄故经云虚妄浮心多诸巧见不能成就从上佛祖不传别法直指人心若不识本心便向外求于妄心中复生妄境如邀空花复结空果纵经尘劫不能成就只为汝等根性迟钝不能顿入老僧今日不免向人假设方便教你诸人当发信心莫生疑障二六时中回光返照遇境便看语默动静周旋往返身心莫放以悟为则若到这步更加精进讨个下落如是用心如是返看看来看去头头独露物物全彰万境不能侵千魔不能入悉无缝罅明暗色空了无彼此大地山河日月星辰三际因缘十方造化不滞纤毫一个疑情更无别念若到这里正是参情结秀虽然如是更与一拶复看个拶的是谁使他进退无门上下无路直教水穷山尽情忘见绝豁然嚗地一声识破娘生面目大千沙界顿入圆明事理佛法朗如杲日劫外今时应用无方始信得不是一番寒彻骨争得梅花喷鼻香。

　　师曰生不知来处谓之生大死不知去处谓之死大此个事最为要紧所以古人如救头然你等未出家时乃知生死要紧既得出家了圆顶方袍却去观山玩水把生死全然不顾若是眼里有筋皮下有血的汉子怎肯这般见解去诸方参礼知识请个无意味话纳在胸中三年五载孤迥迥的深究己躬更不回头顾脑一等中下之流一无所得禅又不参教又不看昼夜打眠放心自如却言我是大了当的人若恁么见解千佛出世也救你不得苦哉苦哉汝等若要究明生死须是发大丈夫之志先要断绝攀缘妄想无明人我贡高我慢谄曲嫉妒佛法杂论眼见耳闻尽情抛在东洋大海不留丝毫打扫胸襟万缘放下纤尘不立只看个万法归一一归何处毕竟一归何处此一则公案汝等切莫造次从上古今贤哲皆从此发明须是把做一件事始得却要如冰凌上走剑刃中行如万军队里挥刀上阵莫问输赢猛敌一场这般用工方有少分相应若是佯佯详详待信不信待疑不疑恁么用工做到弥勒出世依然一场懡罗汝等若信得及日用动静打成一片若到这般田地或有善恶境相现前皆是你五阴魔障曩劫习气切莫认他惟有疑情昭昭灵灵推之不去荡之不散犹如寒潭秋月无有纤毫趣向忽然一声疑团粉碎大地平沉露出本地风光才好诸方恳求印正然后山间林下柴干水便盘结草庵待时而至接物利生今日与你诸人尽情吐露你自彻去但办肯心必不相赚珍重。

　　师曰汝等不可留心待悟求神妙处纵有神妙亦是妄想所以学者尽在外觅只求知见玄妙不知正是障汝蛊毒但莫向热闹处求只那无搭撒无倚靠无声臭处正是汝超出生死路头汝等病在要明白闻人奇言妙语便道渠信得及吾不知汝信的是个甚么且道信得的在甚么处当知信之一字犹是假说但向无巴鼻处参取又云既无巴鼻向何处参取。

　　师曰汝等脚跟未得立地都在靠人言语行持埋没自己柱杖不得自由。

　　师曰佛性个个圆满无断无常譬如日月东起西没西没东涌有何断灭虽然乾坤皆有坏时日月光有尽时惟佛性无尽故名无尽灯此无尽灯一盏亦可百千盏亦可如室燃灯纵分千盏未有一毫加减增夺佛性亦尔故曰三世诸佛一眼放光佛佛相续祖祖联芳。

　　师曰或有得了一知半见便以为足以牛迹当大海只管放逸皆是自饮毒药以为甘露不知有丧命之患所以楞严经中五十种阴魔皆是中途成狂不信有后步工夫不知有声闻缘觉大小果位不同所以小果欲至佛地最难何以故自生满足想故。

　　师曰今人出家住在丛林一生未梦见在千百人中只求一个半个识心达本自行自立古来罕有若非生铁铸成浑钢打就的汉子谁敢承当此事求知求解者多自信自肯者少故曰学道似牛毛了道如麟角。

　　师曰一切古人所说皆是真心剖判无有深妙学人错会别生知解我与么说他又言圣人毕竟有妙处不知平常是所以不达自心若达自心一切圣人同此一宗若有一毫不同便是异端。

　　师曰诸方参礼知识将意识中百般能所尽情吐出方得自在佛只为众生种种劳扰不停便说种种妙法汝若诸念不生自然逍遥众生若安佛亦安矣。

　　师曰阿弥陀佛发四十八愿若一草一木不成佛者不取正觉且道如何得成若见有天堂地狱有凡有圣不可不疑除是从自己脚跟下踢破玄关虚空粉碎遍法界纯是一个极乐亦无如是见解始可参学。

　　师谓居士曰公在方外许久访遇高人亦多请示一言士曰虽在方外未有一毫进入堪得个调身之术四方求觅可知出世者少师曰公见得天下无人则是我相则与众生多了一层又曰但有所学得的总是虚缘幻相当从自脚跟下猛然觑破一切意思见解不出造化之手纵做得千年不死犹是守尸精灵若肯信不涉一足稳坐长安但一切放下无圣可求无凡可厌人是人物是物那有许多分别。

　　师曰古人常将狮子为喻何故不言别类盖以狮子游行不求伴侣行动一步群兽皆绝野干胆裂修行之人亦复如是独行独步轮刀上阵不顾后群杀得人方救得人是名狮子儿哮吼一声群兽奔走谁敢当敌。

　　师曰太聪明者终难说话百般书籍一目领过不得一毫疑生其实也不明白只是意想卜度如此见解也是不聪明的人。

　　师曰自不识心便向形迹中窥人毁谤圣贤则是招殃见我朝朝出来上下提掇声如雷震口业不净一般穿衣吃饭何名善知识汝等又作是念善知识慈悲柔和如何口业不净岂不闻善财童子参无厌足王将一切作恶众生或刳其肉或剥其皮或剖其肝或截其舌或断其足令其痛声远彻此是先圣化人境界爱惜众生如护眼目所以大慈难行反退人心问如何是大慈师曰手持刀杖守护正法。

　　师曰汝等若言本性不是空的是何形相若言是空的此时对面言语者是甚么汝等若欲出生死此处当细观察。

　　师曰不肯自信便是魔说不与世同故曰外道我今立地看你纵修行百千年木食草衣只与吾一般又曰八地菩萨佛之一字尚不喜闻何况世间财帛境界而动忧苦你等实无妙道可学只这难信二字是实难信。

　　师曰修行人自谓见性成佛且道见得的在那里将呈吾看既呈不出又言见性专向无智人前胡猜乱道惑乱诸人堕地狱有日在自不明白不可教坏人家男女有等守空寂的外道而今不觉受殃在末后只向明白坑里自是与人言一切皆空妄言无道可修无凡无圣只个穿衣吃饭是更无生死可怖反谤持戒念佛是小乘见人则夸快乐无穷到正人面前一毫不敢开口直待临终之日忽然忙乱世情难断意识不忘一生善恶境界随心发现悔是迟也。

　　师曰一生干尽千古事业不是寻常口说问如何干得千古事业师曰尔只今有甚么事不尽。

　　师曰善知识问你正是点穴下针汝若无事自然不妨才问着便要寻句佛法抵对被须弥山塞却口。

　　师曰参学须要知己莫在公案言句上求明白我前数十年只在黄瓜茄子公案上求明白便是向外觅后来听说拿物非手吃饭非口回头返已方知公案黄瓜茄子不是外头的又曰只教汝别求易若教汝休歇最难。

　　一日龙湖夜坐有宗师举本来具足本来无一物两则因缘示众有僧对原来具足又有对原来无一物。

　　师曰既是无一物问着便眼睁睁的心怯怯的却似有个说不得的物事一般既是具足如何开口成滞恐怕说得不是随语生解到他人言下讨分晓若是真到家的人如月印千江似空谷应声使大众耳目一齐俱见且问大众听见么若听见又坐在是非箩里若不听见又当面错过且问大众如何参究。

　　师曰我终日与你说的是西影中现出来的一个影相尽大地众生十方诸佛历代祖师蠢动含灵都共这一个西影大无边际那里有踪迹等你看得他见又曰须知一切作务应酬尽是游戏三昧才得无事此时清净千万劫清净。

　　师曰汝等若自不信佛也无柰你何所以佛有三不能不能度无缘不能免定业不能尽众生问如何又说大地众生同成佛师曰他见得众生是佛你若不信还是众生。

　　师曰老实的便执着老实的能巧的便执着能巧的父母未生前不曾带得有老实巧拙的都是习成非是本元若是天机岂用思量变化无穷谁能测之今日若办明日事便被鬼神觑破。

　　师曰问无有问答无有答世人不知只在问答上作活计如此行持情识何年而得休歇且道尽世间问问个甚么尽世间答答个甚么若然会得一切佛法世法自然明白一切知见自然泯息又曰学道人如铁壁石山相似霹雳无情方能断物汝等若信得及实无深妙处我也只是个寻常无事的俗人。

　　师曰工夫不可疏懒若疏懒便随世情流转若谨慎又是障碍有疑未尽切莫自昧古云不怕剑戟如星下只怕藕丝绊杀人。

　　酬问

　　问性是自有的为甚么不见要仗师友提醒才见师曰性虽是有的不遇师友说破决不肯自信譬如栗谷种子若遇水火损坏要逢水土发生一粒归上发生无尽人之本性亦复如是遇情欲而损坏遇师友指出自信真常世人愚迷被情识恩爱管束不得出头岂不闻古人舍金轮王位乞化他方也只是求师友仲尼鲤死不妻周流四方也只求师友如今学者多只在求名不肯求人纵求得功名盖世无非大梦一场先圣求得一人如获珍宝方有付托譬如传灯灯灯相传命命相续而今学者东窃西记以聪明见解认为得道醒眼人看来岂不惭愧大丈夫出头一番性命为重不可泛泛而已岂不闻船子和尚云三十余年海上游水清鱼晏不吞钩钓竿斫尽重栽竹不计功程得便休。

　　僧问常人日用乐得来我日用临事之时许多不乐师云求得的乐非真乐也不知千古圣人尽是为己若不真为己终难出头或遇善知识将一则公案或一奇语问你只拔你知见病根若是个真无事的人随机应答无有思量若是佛法知见不忘虽口不言面上带色却有一物妨碍此个病根最难消释。

　　问用何工夫师云莫生妄想曰如何是妄想师曰求觅工夫曰如何得无事去师曰莫生厌心日应万端未见疲劳便是真无事的人。

　　师弟问如何是善知识师曰善者善达无为所说法语不从文字中来通达无量妙义不用思议知者混古今事天地未剖日月未光威音那畔境界无不知之识者能辨邪正不被境惑顶天立地达佛心宗广演无上大法普利群生大开不二法门天下独尊是名善知识如何是法师师曰法师者证九地果位八风不能动说法不属有无不落文字汝今错会以讲文字者便谓是法师不知正是谤法何以故一切学人只在文字上注解背自心宗丧佛命脉问弟一生立志不起望兄提携或抱公案或持经咒师云抱公案持经咒要识得那个是我汝今我尚不知是谁做人且看父母未生前一着子是何相貌忽然觑破方知天上天下古往今来恒沙劫事无不明了才不被天下人瞒方是出世丈夫。

　　问今人不得圆通未审病在甚么处师曰或病在穷今博古歌赋诗词事事要通言言要妙不知蔽真智而求外慧被知解遮障或病在取舍二边忧厌生死贪乐涅槃知教是尘执吝不舍不知爱一文不值一文或病在断恶修善不知背真宗而向知觉认识神而作元明古云金屑虽贵落眼成翳。

　　库头问如何是日用神通变化师曰你二六时中治事待客上下酬应何处不是神通变化。

　　僧问我日用处处搬营无处不是觉性灵通忽然气绝未审灵灵寂寂的东西归于何所师曰你即今灵灵寂寂的东西在甚么处僧无语师曰学道人惟有此关难破此处若不分明则属精灵。

　　僧病中问弟子寻常形体坚固自谓快活能做得主无生死可怖今日忙乱却死得来则与常人无异师曰但看忙乱的是谁如此省得即无生死恐怖何来。

　　问道可思议否师曰道是何物容汝思议又曰虽不可思议灵变滔滔千问千酬都从不思议中来但落言语意解便属鬼家活计。

　　问或有身住佛地朝闻正法不肯信受不能了悟来生还得闻否师曰要了此时即了有何欠缺更待来生。

　　问如何是透脱师曰用透作么又曰透脱者或因教典或因触事或因言句得个悟入见大地众生无不平等又要出此窠臼才得自由。

　　问如何忘得情境师曰且道情境又是何物只这个忘字就是病根此时你问我答有甚忘得。

　　客曰此时说话是一大梦睡着做梦是一小梦师正色曰此时说话既是大梦如何是醒时客无语师曰若要求醒直待驴年。

　　僧问你这龙湖僧众个个皆出火宅否师曰你将甚么作火宅谁在火宅内僧无对师曰你正言语时在已分上作么生出僧曰且请和尚作么出师一喝僧拟议师曰火宅出不得也问如何照见五蕴皆空师曰将何作五蕴照个甚么你说看。

　　居士问某甲向学之心久矣而不知何门悟入师曰公今二六时中上下酬应无非悟门不必更求悟门既欲向学学到无可学处便是真学问头脑今时学者把古人看得太高了重彼轻己是为小人只要信得自己是人方知圣人亦只如此才不被圣凡所碍曰某在家行忠孝而恐上下不到常有一愧在心师曰古之行孝者多不自知若自知我能行孝恐上下不到是为造作非真行孝也若真行孝无心可愧无尔我分不用做作上下自然一团纯和若要做个名色出来令人知我行孝正是忘恩背义不孝之子。

　　客曰过去许多古人毕竟也有个不了事师曰莫替古人担忧只要自家果然了得干净命根断绝自然与一切古人相见莫要管他了不了又曰你开言吐语时古人在那里曰不晓得师曰不晓得最亲切曰我还不亲切师曰你不亲切处问来客无语师叹曰有话须向知音说不是知音莫乱言又问一切人如何得自在去师曰我今一目所视个个停停当当贵者自贵贱者自贱寒则穿衣热则取凉何处不自在。

　　问初入信位菩萨云何能说种种法师曰到是不参学的人无有一毫知觉打搅赤　　地无有参杂能说种种法故曰一超直入如来地。

　　问设有人把世间文字都背得么师曰历代祖师谁不背过六祖不识一字三藏十二部无不贯通只为学者逐文解义若有一则公案一卷经不看得粉碎不名参学事毕。

　　问华严十回向云菩萨布施顶髻肝胆手足更不言易处云何只要舍痛处难处师曰过去恒沙诸佛历代祖师谁不舍了痛处若不舍此痛处不名布施生死牢关终不断根须要拼命舍死一番方得解脱但自思惟我意中何事最痛唯有学道求明白是你心中最痛的恐怕舍了便落生死皆是自生恐怖世人贪爱情境便是苦海你今贪恋佛法知见亦名苦海问既不见不闻如何进功师曰此一关绝要出生死问不得别人一切人到此都不知趣向此处若不觑破难得了脱。

　　居士曰此道除是不闻便罢若一下看破了神妙不可测师曰也没有你妙处且将甚么作妙你说看士佯笑师曰病根难得尽何怕你如何有个意思在打搅不得平淡又曰我也晓得道是讲不得的人人是有的只到临事时分疏不下师曰你晓得个甚么只这个晓得的就是你病根又曰我求此道受了许多辛苦而今才得谁敢说我的不是师曰你既有个是的莫说许多辛苦便受百千年辛苦何曾梦见在此事也不是你苦中求得的观你所说世人都没有道只你得了道此是越外生出的知见极利害便是这个埋没你一生又曰或有一人不信当下是佛只要念佛苦修善果圆满方才得成此人如何师曰此便是成佛的种子万无一失曰或有一人立地就是一了一切了更无纤毫疑滞此人如何师曰正在疑居士忙然曰如何是疑师曰好个问头只你不懂。

　　居士曰当下须识本体照察灵明便得自在师曰若当下有个照察更不自在虽然照察得明白也是相外光影若是自己如何用得照察。

　　学人曰孔圣人才是真不容己师曰一切人皆不容己何况孔圣人曰此是无根之谈百姓争田争地相打作闹一忧一喜且不得他也是不容己师曰此正是他真不容己处。

　　问你和李卓老这一起人又无传授糊来糊涂的是那一宗下的人师曰若有传授便是邪法我也不是五宗门下人三世诸佛历代祖师皆从这一宗而出。

　　友人问如何是机锋师曰机锋是甚么速道速道友人无语师曰你当面错过。

　　问道果有耶果无耶师曰说有说无二俱成谤曰如何即得师曰无求即得曰如何是道之体师曰满口道不着问四大离散时如何师竖起拳曰这个不属四大。

　　问古人除却咽喉唇吻道一句来这一句如何道师曰我不除却咽喉唇吻你且道一句看学人无对师曰你被语音塞却口。

　　问如何是自性师曰不说不说曰如何不说师曰恐你不信曰和尚真实语谁敢不信师曰你若肯信不觅真实。

　　问如何是下学而上达师曰即今要达个甚么速达我看学人无对师曰即今达不出如何上达。

　　问见性成佛是否师曰是曰性是无形的如何得见师曰性是有形的只你不见曰请和尚指出我看师口我说你不见。

　　问阳明先生说无善无恶是性之体是否师曰是曰我也晓得性体是无善无恶的可是否师曰不是曰如何他的是我的不是师曰他分明对汝道性是无善无恶的你走在善恶上去了。

　　问尧舜干的事业今人如何干不来师曰尧舜当初恁么做何尝要是与不是今人且不去干事只在那分别处想是与不是若是丈夫气概出头一番撩起便行管甚好歹恁么信得及便与前圣无差别也。

　　问狗子有佛性也无师曰有曰赵州因甚道无师曰既无谁传持到今日曰不晓得师曰用晓得作么。

　　问圣人道无声无臭是性否师曰是曰视听言动是性否师曰是曰这两段是同是别师曰你且将一段呈出我看曰对和尚的是视听言动师曰这是视听言动你唤甚么作性学人拟议师厉声曰那里有声臭来问草木有性否师曰有曰性在何处师曰性在说话曰他何曾会说话师曰又在说只你不信曰如何他不知痛痒师曰痛痒虽有但无分别。

　　问如何是巳发师曰古人传得的今人参究到得的意识知解明白得的都是巳发曰如何是未发师曰未发是圣人的本命元辰不觉晚年精神疲倦收拾不住走透一点消息被曾子眼明口快道个唯至今相传都用意识拟议将作道传不知正是夫子败露不甘心处若是颜子箪瓢陋巷洒洒乐乐无一点气息你到何处传说他今人只管寻觅他乐处岂不诬谤先圣纵有一点消息等你领会得也是从门入者不是家珍。

　　问手不攀枝足不踏枝口衔一枝忽有人问西来意如何答得师曰汝即今未衔枝时人问你答个甚么且速道一句看。

　　问读诵四句偈等功德无量无边是那四句师曰亲见亲闻亲知亲觉复曰你省得么曰省得师曰叫你持经为甚么又被声尘污染。

　　问如何不得自由师曰不自由者病在贪求贪名高尊显被顾惜魔管束不得自由贪人恭敬被恐怖魔管束不得自由贪聪明智慧被名言教典管束不得自由汝贪天福又被十善魔管束不得自由汝贪极乐又被想魔管束不得自由汝贪真如又被真如魔摄不得自由汝贪涅槃又被涅槃魔摄不得自由世人愚迷不知佛是无求人汝若无求处处自由世间有求最苦不知现前受用贤妻孝子富贵尊显是汝累劫之因曾供养过他今生出来遇缘则受缘尽则散这是汝合受用的事古云随缘消旧业更莫造新殃只好随时度日遇饥吃饭遇寒穿衣只待缘尽脱了这领臭布衫天堂收不住地狱亦无名这个大受用谁人肯自信。

　　僧问如何是智人无梦师曰我这里莫说梦话僧再问师大声曰莫作梦会好曰不省师曰你若不省日用千状万态功业超群总是一梦耳又问初学从何门入师曰你从南来北来曰南来师曰好个入路又问如何出离生死师速叫一声僧应诺师曰从这里出曰和尚说的话我不晓得师曰等你晓得堪作甚么曰何故瞒人师曰你梦不醒反怪别人。

　　居士问日用何为师以偈答曰。

终日闲闲无所为记得曾参一字机无限精神空费了依然还是旧行持

终日闲闲无所为鸟啼花笑互酬机客来问我为何事饭罢庵前走一时

终日闲闲无所为蒲团竹椅尽生埃祖师公案忘来久禅客来参懒接陪

三十年前学坐禅犹如求镜去磨砖于今忘却途中事语默依稀记不全

饥即餐兮倦即眠有时微笑水云边赤心片片无人会下是黄泉上是天

饥即餐兮倦即眠闲忙动静只随缘人间甲子无心记开到梅花又一年

　　牧牛图颂(十首)

　　寻牛

入山拨草急追寻峻岭荒郊竹径深寻到水穷山尽处回头忽听野猿吟

　　见迹

溪边岭畔足迹多不是牛兮是甚么紧密行缠牢着脚好携绳索急追他

　　捉获

狭路崖前觉一声全身独露在荒青悠悠唤转灵苗引贯鼻穿绳孔现成

　　调治

牢把绳头痛策渠旷陈劣性渐凭除二时水草勤调治体伏纯然乐宅居

　　纯和

散放无拘养幻身纵横无处绝埃尘这回不触凡情境左右周旋逐故人

　　归家

宛转回头归故家啰啰哩哩出烟霞鞭绳蓑笠俱抛却铁笛横吹不犯牙

　　存人

得意忘缘迥出山堂堂无束任清闲眠云枕石深鼾睡那肯容身落世间

　　俱忘

人亦空兮牛亦空寒光寂照尽融通大千沙界无名相依旧扶桑在海东

　　还源

识破从前不假功古今凝洁一非聋欲知端的还源处山自青兮花自红

　　入廛

赤脚髼头出世来春风满面展唇腮玄关金锁皆方便只要当人荐得开

　　(助刻姓氏　王大谷一两　唐守静一两二钱
　钮天璧　顾净光　卜应麟各三钱　共刻此
　无念和尚醒昏录一卷　九章朱衮对稿
　天启乙丑　僧自恣日姑苏兜率园　识)

　　黄檗无念禅师醒昏录卷之四(终)
嘉兴大藏经　黄檗无念禅师复问


　　黄檗无念禅师附录卷之五

　　语溪参学比丘明闻删订

　　小传

　　南皋邹元标

　　昔韩公上佛骨表尉潮阳与大颠往来留衣别士缙疑之予谓此公聪明盖世能转法华必不为一疏便了生平其言颠曰实能外形骸以理自胜不为事物是非窒碍夫曰以理自胜犹未深悉其义也公亦达矣欧阳苏子才高八斗好与诸僧往还欧公曰时于其人察其气魄有为世用者而苏子则时遇可人箭锋相射苏公亦有逼人处诸先生皆一代鸿硕好与方外人游者何哉盖身处火宅入林樾睹萧萧数竹顿令心地清凉亦以夙因故予束发每到萧寺五脏若冰不可言说乡里中所与二三僧唯推鲁掺作田亩无败行然亦足敬也浪游南北所接僧非无赫然为世顶礼者大都落风流讲解窠臼俨然如天竺古先生者实难其人庚寅以吏部郎谪南比部时大司成新建邓文洁公为祭酒忽有无念禅师过公以贤关不便款洽礼而之予衙斋予亦馆之别室旬日茶饭外无他语文洁过诘曰作何究竟予曰无语文洁曰此透体汉无错过予曰无忙在别去又数年念公过而访我古树下坐对蒲团相视而笑予赋诗数首别念公又别去数年不知念公入我深也者念公名深有楚麻城人早年父母谢世家长者习其有奇因纵之披剃一日有名宿谓曰生死事大须是参得明始不负一生出世念公启曰何之示而之伏牛伏牛不契又之七尖峰之东台之五台之燕蓟之丫住山之庐山掺苦行者数十余年凡五岳名山无不跋涉其所参承名师曰大休曰秋月曰无穷曰古清曰遍融无不顶礼其所承指示也曰黄瓜茄子曰提话头曰还饭钱有言灵承如天帝语未明也如负须眉不肯下誓死而已志坚功苦盖垂数十年诸知见若片雪红炉即证诸名宿名宿首肯始下山次与卓吾李长者友长者以不善藏为世忌公终身左右之有告之曰大贵人方怒炽曰斫首穴胸何妨予因是而知念公之定也诸缙绅闻而争倒屣直浙豫章七闽焦太史陶祭酒黄庶子王方伯袁考功皆降心相聚念公时有启发如大雨普布随根生活诸士缙欲徙舍舍公未数日即飘然去野鹤冥鸿不可絷矣世有自称妙悟以为必依宰官大臣而阐扬佛法者予窃谓清虚苦空佛之大旨不从一草一木降心而从万紫千红处逐世佛之道有是乎嗟乎狂慧风炽毒流衿佩念公独藏锋遁世此所以貌古风高独步一世也浩浩空门龙象有几予柰何不思作念公小传念公懿行最伙以俟逸史夫使韩欧苏诸君子及文洁公起必以元标为知言。

　　论曰世儒好辟佛佛不可辟所以辟者狂禅耳念公名行冠一世恂恂若处子栖隐一山当楚中州界遥瞻紫气隐隐隆隆岂无谓哉。

　　赠无念上人序

　　复所杨起元

　　世皆知佛为出世之学予以为出世不足以尽佛佛亦精于经世者也后世称君道者孰大于尧尧在位五十载不知天下治与不治乃游于康衢闻儿童谣曰立我蒸民莫匪尔极不识不知顺帝之则又有老人击壤而歌曰日出而作日入而息凿井而饮耕田而食夫作息饮食泯识知而顺帝则尧之所求于民者止是耳矣而后世言治者莫加焉盖道极于此故治亦极于此也世之所以成人者日用而饮食也本何识知之有唯治民者或乘以私智犹投石于定水之中而波浪起以知应知以识应识是以天下扰扰多事禹之言曰尧舜之民皆以尧舜之心为心寡人之民各以其心为心嗟夫帝降而王其辨固在是欤非民心之有异乃存于己者未定也予观佛之说汪洋浩荡纵横变化不可穷诘而究其实际不出于现量过去心不可得未来心不可得现在心不可得如此则念念寂灭虽有知识安可停哉如此则日出不顾日入日入亦不顾日出耕田不顾凿井凿井亦不顾耕田如耳目口鼻不相逾而互为用如此则善不知爱恶不知憎生不知欣死不知恶大道之世何以逾此予故曰佛精于经世者也彼出世者西域所歆艳亦往佛所立之名色而佛因之也不然道固无有不出世者也奚必立出世之名然后出世哉昔有僧闻鼓声举锄大笑而归百丈曰俊哉此是观音入理之门后唤其僧问何所见僧云某闻鼓声归吃饭此真悟入实际者也使其遂陈所见堪作何用哉无念上人初参学善知识遇善知识于蔬圃中植蔬跪问佛法大意善知识曰黄瓜茄子上人不契辞去历尽辛苦几丧身命忽地梦醒方大彻悟依旧是黄瓜茄子也黄瓜茄子谁不识之而上人独不识必待历尽辛苦几丧身命疑团啐破然后识焉又奚怪夫陶唐之民处帝尧炉锤间五十年然后知作息饮食之事哉帝尧之于其民竭其一生之精力尚且五十年然后民知如此过活矧后之治天下者未尝竭其精力安可复望哉帝尧之求于民者合下止于如此尚且积之五十年矧后之求于民不止如此也又安可复望哉唯后世不能竭其精力以求于民而求于民者亦不能止于此是以能竭其精力以求于民而求于民止于此者莫过能仁氏也夫竭其精力以求于民者乃竭其精力以自求者也求民止于此乃自求止于此者也是故通于佛法者然后可入尧舜之道而世之学佛者区区于西方净土及了生死而已其惑者至求福田利益广施财宝造寺度僧以为功德儒者耻之遂谓佛之教足以惑人而仇疾之不复深惟其理而吾儒之学竟止于粗浅而不足以入尧舜之道此其故不可不一明也予赋性最拙于孔孟之言茫然未有得也近因博之释典而参之旧学殆似有可以发明者遂不自揆而以经世言佛盖言经世者谤佛而言出世者亦谤佛也均一谤也不若言经世矣无念上人其谓之何夫三乘十二分教不出黄瓜茄子中黄瓜茄子岂出世者耶。

　　书龙湖图赠无念上人

　　卓吾李　贽

　　此石湖景也有石在两水之间石殊不巨然其屋可比维摩丈室能容瞿昙一千二百五十诸大弟子与俱者风吹竹户月落深潭朝烟暮霞足称幽雅湖之西架木为阁直侵湖上其名曰芝佛院有上人来居之其名曰无念吾不知上人果能无念否也夫周子讲道于此多年矣一旦乃能得上人于戒律之外虽上人亦不以戒律故满足其意而时时与十方贤圣穷究真乘观其心不无念不止也湖之胜愈以有加而芝佛之院栖佛之楼结构焕然非徒然矣虽然真乘可冀无念大难夫学道者大都其心欲细细则能入其气欲粗粗则能出意欲其柔柔则善纵志欲其强强则善夺守欲其密密则神不可窥发欲其疾疾则魔不敢近方正也而遽奇虽八面掠敌可也甫奇也而忽正可使千圣落胆矣彼以天地为栋宇者将以为大矣不知特醯坛之鸡耳以宇宙为幕席者自以为快矣不知特瓮牖之子耳要皆以一人之知虑而欲测无穷之佛智以一己之度量而欲忖无尽之佛事以一二之手足而欲遍无边之佛国是以北辕转疾去楚转远非有至人又安足与议至道哉上人若无念乎无念是以语之。

石湖有潭无念居之石湖有屋无念止之石湖有经无念会之石湖有佛无念念之昔念石湖今念自己念而无念石湖澄止

　　无念上人诞辰

　　卓吾李　贽

　　有僧无念学道精勤众人不知目为庸僧我与念僧相伴九载知其非庸以念无故何谓念无与俗人处念即自同于俗不见俗故将念离俗是故一时贤人目之为俗然念僧真实俗也与贤人处念即自同于贤不见贤故将念希贤一时俗人目为贤然念僧真实贤也呜呼佛澄涂掌罗什吞针念僧不能但不可以念僧不能故而遂高视澄公与什公也汾阳腥秽布袋街头念僧不肯但不可以念僧不肯故而遂下视汾阳与布袋也是岁也己丑是日也二月十七念僧生身实当是日载茶载歌载觞载咏聊以为欢共登无遮道场永以为好不妨游戏三昧念僧其欲为名高乎抑且俗与同也俗与同则十方无壁落为名高则大地生荆棘得力不得力皆于是乎在咄咄吾且观之。

　　赠别无念禅师

　　定宇邓以赞

　　余最善念盖尝求无焉而不获今乃知不必无矣何也念性本无非断故无以觉此则为佛以此觉人则为师予常以语人人如聋如哑今年秋无念上人来自楚余留居五日则见其不寂不乱庶几前所谓无念矣然上人谓我曰前念即凡后念即佛是犹在转移之间夫既知念性本空则无烦恼而非菩提无生死而非涅槃如钗钏是金非融故金泡沫是水非灭故水是以举一众生而诸佛并摄举一念而法界全收又何前后之有欤上人爽然曰如是如是兹其归也书以贻之。

　　送无念禅师赴豫章请

　　衡湘梅国桢

　　余得念师朝夕越十五年平生碍膺之物一旦消释是师大有造于余也师所居黄檗山僻险而瘠硗豺虎之所盘据人迹所不到师与徒众披荆榛创庐舍择可耕者耕之缁素麇至堂庑日臻岿然一大丛林矣师每言为道真切无过邓定宇三十年如一日也今海内志道者多而江西为盛故其意常在江西兹赴请往余老且病不能从期以明春归如期而不归余即老病当扁舟从之还结夏于黄檗山也。

　　送无念禅师还楚

　　定宇赵用贤

　　不佞于佛理未窥一班也然亦时时好从学佛人游获聆绪论其贡高执有者谬谓已得法要而不知竟落偏义苦行谈空者自许既证大觉而不知亦堕迷情盖法等虚空而心执有无觉海滉漾孰窥真际宜不佞之疑而增畏也庚寅春仲胡山人荆父过白下荆父故善言名理称辩才无上乃数推无念禅师不事语言直契宗旨不佞因得一叩威仪少承謦欬目击道存无所容声然后知菩提自有密义大乘自有正法爽然心开几不虚此生矣禅师复且杖钖还楚不佞恨从游之无几而又愧攀留之无术辄呈短章聊识私仰云尔。

　　头白于今侍远公南宗谁复悟真空帝城钟晓秋云杳一苇相将度楚东。

　　赠无念禅师偈

　　五台陆光祖

有念念为邪无念念即正炳炳大师言指我成佛迳末季学语流剿袭皆戏论有无属二边正邪非自性一落语言筌执药翻成病人言无念师宗门提正令本出庸流家剃发修苦行归依于空门遍参求悟证疑破黑漆桶皮毛脱落净入佛兼入魔非凡亦非圣我闻如是言稽首遥礼敬师忽入白门随众得参请果聆玄妙谈聋瞽诧观听辩才若风生说法似泉迸德山临济机的的在杷柄老夫愚钝人未能领上乘尝闻古尊宿如实语相应出言昧本真天壤隔分寸斗争坚固时魔佛互衰盛吾党二三子择法孰为胜归来读我书聊取意根静

　　因无念禅师示客偈

　　讱庵方　沆

　　余将北行报满以暑甚小憩城南会无念禅师自楚黄石湖来因与王水部圭叔朝夕参承彼此甚适客曰无念特禅寂枯槁者之为耳二君与游不虞妨正道而废职业耶噫嘻有是哉自无念之偕余山中予见其饥餐倦息朝盥夕浴而未尝有怠事也又见其风月清佳据梧支策独来独往若神游太虚而不知其出于尘埃之表也有时接见士大夫主宾应酬杯盘交错徐察之无厌色也有时挥尘谈空则理不必天地有而语不必千圣道者无念肆言之吾两人肆听之纚纚乎若旁之无人也盖无念而无不念无不念而实无念吾师乎吾师乎予且将终身与之游安知其妨正道而废职业耶遂作偈以示之偈曰。

真空妙智镜同圆枉废磨砻历岁年到底凭君拈扑破始知父母未生前

白牛闪烁秘形山牧子招寻日往还鼻孔拽来绳忽断方知秪在故园间

空谷何缘自应声洪钟待叩为谁鸣从他巧觅知音者唯有聋人听得真

真性圆明照大千还如片月落平川云何逐影生差别昧却中天一点圆

穿衣吃饭原无事兀坐闲眠岂是禅学道不从声色荐工夫历劫总如然

无边空界任周流一性能将一切收影里觅心那可得大如舍海认浮沤

　　读龙湖集寄怀念禅师

　　如真李　登

　　承惠龙湖集细读数过乃知字字句句皆大乘法要且直截简明当下即得本心无可增减者师接引来学功德懋哉懋哉别后二律录呈。

杖钖凌西去龙湖烟水深江山虽隔面风月自同心有念尘蒙镜无情芥逗针瑶琴时独抚天际托知音

　　　　　　其二

锢疾悲无始轮回似掌翻何期虚白室即是涅槃门人去遗规在心亡性自存秪今开宝月可复遣重昏

　　禅那歌

　　荆父胡怀玉

　　庚寅岁客白下同念禅师结夏鹫峰寺一时慕道之士多落知解窠臼偶然有感作禅那歌并求印可。

禅那廓然包太古非色非空不可睹海底波斯驾铁船个里何曾有佛祖白象无端降梵宫天上人间击法鼓周行七步复拈花心印相承入东土碧眼胡僧坐不言一花五叶荫寰宇马驹踏杀天下人棒喝纵横互宾主传灯迩来千载后衣钵生尘野干吼须弥欲倾龙象愁念师忽起信不偶披衣孤坐万缘空白云红叶堆窗牖鹿女衔华虎受降魔王问道展两手无非无有无非有鼻孔双垂牙在口雪峰毬赵州狗八角磨盘空里走维摩杜口毗耶城瞬目扬眉成过咎本来如是绝纤尘劫火洞然亦不朽德山持钵太连涎末后一句阿谁扣禅师划开死生关明月清风自为友人我山无明酒日对空王勤抖擞梦里翻身不离床称锤是铁原非垢忆昔燃灯授我记有情共证金刚际无须锁子两头摇摩尼却向衣中系历劫恒沙光不殊五阴浮云亦难蔽定非定慧非慧世尊乞食入舍卫灵山一会坐俨然华藏庄严开圣谛白毫日照毗卢阁芥纳须弥何广略金毛狮子铁围山作者好求无病药泥牛耕月火生莲八风不动坐寥廓北斗藏身水逆流黄面老子难摸索说与阎浮世上人火急回头犹是错

　　赠无念禅师偈(时同卓吾住龙潭湖)

　　澹园焦　竑

　　念公过金陵予日与谈禅得其慈力一时涉入如幻三昧此其机缘非在一期果报间也赋此以赠。

春深闻尔百花潭曾与维摩共一龛浮世无成悲小草空门何意见优昙龙知听法归池钵马为驮经度岭岚乌榜宗风今欲振好传消息遍江南

　　论禅

　　石公袁宏道

　　禅有二种有一种狂禅于本体偶有所入便一切讨现成去故大慧语李汉老云此事极不容易须生惭愧始得往往利根上智者得之不费力遂生容易心便不修行多被目前境界夺将去作主宰不得日久月深迷而不返道力不能胜业力魔得其便定为魔所摄持临命终时亦不得力无尽居士云世间粗心于本分事上不曾于十二时中密密照管微细流注此是业主鬼来借宅耳此病近于高明者往往蹈之又有一种不求悟入唯向事上理会以念佛习定为工课才见人提起向上一着子便要抹去见执法修行者则赞叹见心上干干净净洒然不挂一事者反以为不修行而疑之谤之此等虽外面无破绽可摘其实心火熠熠如欠二税百姓相似至于遮障宗乘害佛慧命亦终为地狱种子而已盖凡近于沉潜又往往坐此病也余游天下所见者大都不出此二种而执法修行不求悟入一病尤为近来无灵根者之所托逃今年再会念公始知宗门尚自有人佛祖大事犹有可与激扬者耳而念公犹然谓我曰大事未明如丧考妣大事已明如丧考妣大事既明矣若之何如丧考妣耶又引古德云此事须悟始得悟后须遇人始得若悟了遇人的当垂手方便之时着着自有出身之路不瞎郤学人眼若秪悟得干萝卜头不唯瞎却学者眼兼自己动便伤锋犯手予乃叹曰此事以悟为极则矣谁知悟后政自有事耶若予者虽几番有所解入然猢狲子实未捏杀水牯牛实未得纯熟也若硬休去是未大死而求大活也悟且未能而况于大慧所云之大法乎况于夺饥人食解耕夫牛为人抽钉拔楔乎此念公既悟以后之事非予事也。

　　再晤无念禅师纪事

　　石公袁宏道

　　余山居九载再游南北一时学道之士俱落蹊径至白下晤焦先生使人复见汉官威仪有来询者余曰焦先生洪钟也试往扣之及予归柳浪而念公适至老成典型居然在目盖予之耳不闻至论余之舌噤而不得吐久矣抚今思昔泪与之俱夫使海内人士无志大乘则己若也生死情切则幸及此二老尚在痛求针劄余非阿私所好者盖予参学二十年而始信得此二老及自谓不至误人若但欲持戒学语则无事此老锤凿矣。

　　本住法颂寿念师八十(有序并书)

　　憨山德清

　　不慧披服道风三十余年矣竟无缘一睹光相且以业力驱驰幻海将二十年如托异国故与法门诸大知识音问益远顷投老匡山望黄檗刹竿咫尺间侧坐白毫相中日蒙照拂无由一致问讯前秋陈无异居士入山道及老师慈念殷勤是知先蒙摄受者非一日矣不慧何缘过辱加被之如此也感谢无量比来宗门寥落野干乱鸣殆不堪听所幸老师踞窟狮子虽全身未露而爪牙无敢撄者时闻吼音为之庆快惜乎颓波日倒难以障回狂澜也若不慧者忝辱法门无一得可指宁不虚生愧死耶顷侍者广舍来知老师法算喜登上寿人天集庆不慧愧衰质不能从法会之末聊陈颂祝少见一念向往之忱所愿法身常住道化无方竖金刚幢为众归仰无任翘勤瞻望之至不腆薄供惟慈纳受顷者复有曹溪之行奉觐之缘当在龙华三会耳言之耿耿神与此俱。

　　今上御宇之三年仲春二月十有七日乃黄檗山无念禅师四百八十甲子之辰也唯师少志向上蚤悟自心开顶门之正眼竖无畏之高幢法门归重衲子趋风莫不指归第一义令入自信之地诚末法之津梁长夜之慧炬也宗门寥落赖师独振其家声不慧虽未承颜而心光相照不隔一毫以法忘情无彼我相为日久矣嗟予老矣愧不能一接尘尾以结法喜之缘耳今幸值师示生之辰十方宰官居士缁白众等各持供养而兴庆赞不慧闻而欢喜私谓悟无生者离寿者相非四相之可迁安可以世谛而拟之耶乃说本住法颂敬遣侍者遥持香华用申赞叹是以滴水而称大海以一隙而睹太虚非敢尽其涯量聊见微忱以法供养之意耳而说颂曰。

诸法自性本寂灭湛然不动如虚空世界森罗及万象唯此一法之所印佛未出世祖未来此本住法无欠阙草芥尘毛体自同白牯狸奴亦知有何况众生各具足而与诸佛性平等平等自性无生灭又岂四相之可迁不来不去无始终是故名为本住法若人悟此体如如一超顿绝凡圣见正眼开时生死空迷悟两关当下辟已过关者掉臂行独蹈大方无滞碍犹如狮子自在游非是野干可随逐揭开五蕴封蔀茅露地披襟坦然坐是名无畏解脱人从此常依本法住唯师了此本住法独踞黄檗最高峰魏魏不动若须弥万象森罗齐頞首日月游行若电光世界山河镜中影良以心空身亦空混融万法无起灭是故一尘与空合而与虚空共一体一切微尘亦复然身与微尘等无二身尘既入法界空自性体与虚空等此空即是本住法入此法者寿无量空中世界任起灭一切圣凡从去来是法不动相常住此是大地众生寿众生既与诸佛同吾师岂与众生别但愿吾师常化生证入众生无量寿

　　开黄檗山记

　　石公袁宏道

　　无念禅师少年苦参至四十始了初创金地龙潭参禅最号胜处此地隔城二十余里已为闲寂而师复有深藏之志又得黄檗山盖师去黄檗正愚兄弟来龙潭时也急遣使邀回对谈数日语卒抵掌黄檗之胜云山极峻顶独平上有荒田数亩麋鹿成群如婴儿头上饥虱每钁山药充食后徐行庵外看群鹿戏鼓掌谈之则皆星散有荒田可耕野菜可食麋鹿可作伴此福宜为衲子受予志决矣遂入黄檗山为终老计且贻书我曰贫道己事未明向天涯觅宝藏劳碌三十余年今识海少停只合插钁山居以尽天年予曰此山寂寞久矣应有所待其待师耶遂书其颠末以识之。

　　法眼寺记

　　石公袁宏道

　　余见天下衲子多矣穷山僻谷或未尽见然求苦参密究具宗门正知见者如吾友无念禅师实近日海内之优昙也禅师麻城人名深有十余岁而遍参诸方口无味身无衣足无履者几三十余年凡宗门大老若遍融云外大安大方辈靡不咨叩久之豁然有入始卓钖于麻城之龙潭湖与异人李卓吾为友后复厌喧寄栖商城之黄檗山山势博大崇耸迥无人迹念公见而爱之涉其颠复睹平衍乃曰是可田询之山下民则曰此商城张太学田也岁久不治已同石田念公曰田虽荒可垦僧众居此参禅念佛之暇令其开荒种畦可足一年粮吾可藉此为终老计会十兄弟访李异人及念公于湖上念公自山中来语及山中事是时予同年范光父令商城予走一字语之光父欣然以檀施事属太学太学大喜愿尽以施僧念公念田荒芜已久非数年可尽辟者今受田当并受粮田荒粮重恐反成累遂语太学曰檀越以全田见施极是利益但恐僧人一时难垦愿开一亩则僧完一亩之粮太学如命于时龙湖本色衲子安分度日不为虚浮无忌惮之行者半居此山剪荆棘治蓁楚虎豹之与居猿狖之与伍数年以后佛殿僧舍粗可居住衲子躬耕自锄自种自食无求于世即道可办居然有古丛林之风予闻而喜之嗟乎十方檀施极非细事耕种而食虽较劳苦而食之无愧且古大善知识皆亲自锄田栽菜腰镰荷锸不以为苦后来学者才有一知半解便思坐曲录床受人天供养次者鼾鼾饱食褡帽长衣烧香煮茶作山人冶客之态耕种之事愈所耻而不为末法衰替景象于此可见今黄檗如是何异古百丈黄檗乎又闻其上麋鹿　多躁田苗僧皆架屋夜守佛声浩浩山答谷应四季有野菜黄精可食予又闻而乐之愿与念公共住昔五祖演云今年一寺庄田颗粒不收不以为虑唯一千五百衲子一夏举一个狗子无佛性话竟无一人发明深为可忧今黄檗山中诸衲子其有能发明狗子无佛性话者有耶无耶或有所待耶皆未可知然近日狂禅炽盛口谈此事现成一切无碍者项背相接与其豁达空以拨无因果真不如老实修行念佛之为妥当也愿念公严立藩蓠与此清净道侣老于此山其有詑詑然为无忌惮之言行无忌惮之行口角圆滑我慢贡高者不许停此山一时一刻庶几儿孙相传法堂之草永不复生矣。

　　护塔文

　　长公梅之焕

　　恭惟无念禅师宿断钝根早磨慧剑言语文字不立大心直取法王艰难险阻备尝拼命始归乐国一扫三涂六道顿超万劫千生正法眼方开老婆心复切未明如丧明如丧似有情痴一法才通万法通更无理障成己以成物总此一成救世如救焚急于自救点化者百之一二唯邓宗伯尤高足之后许可者十之二三于家司马有祝予之叹东宫卫尉西有道人管各窥其一班竿更期于百尺西方有圣人出焉未能或之先也东土以我公归兮更莫为之后矣誓不尽不佛何忍遄归然有寄有还岂容久恋爰成宝塔用备藏舟当如来诞生之辰正浮图合尖之日息形并息影翛然七尺之躯忘死未忘骸聊尔一杯之土琅函留半偈何须开石椁之文舍利吐毫光不用借漆灯之焰已无晓梦迷蝴蝶一任空山哭杜鹃狮子潜声林鸟犹疑说法麒麟高卧野狐不敢浪眠此日雍门已不陨孟尝之泣他年华表复何有丁令之悲求大药而驻朱颜只争蚤暮置虚器而运死想一视与亡骨且与俱朽矣身隐焉用文之焕闻木樨转语不谓见而知之标黄檗遗踪或有闻而起者敢云誉墓聊榜传灯。

　　　(直隶苏州府吴县事
　佛弟子陆明和室人▆明杜女净孟净仲净季净玉
　　陆▆目室人▆明月女净贞净秀　捐赀敬刻此
　　无念和尚附录一卷　九章朱衮对稿
　　禹门金之龙书　金陵蒋成荣刻　丘净孝助板
　　天启乙丑僧自恣日姑苏兜率园识)

　　黄檗无念禅师附录卷之五(终)
嘉兴大藏经　黄檗无念禅师复问


　　黄檗无念禅师附录卷之六

　　行由

　　语溪参学比丘明闻删订

　　吾师名深有字无念别号西影楚黄麻邑人也父熊母黄氏生于嘉靖甲辰二月十七五岁失怙寡母甘贫无倚年十有六因患痘垂绝兄与叔父议许出家乃苏比愈送游荡山祝发三载偶一日有一方僧至师殷勤恭敬方僧曰你既出家当为修行生死事大若不修行必堕轮回师问曰如何是轮回僧曰十方一粒米重如须弥山若还不了道披毛戴角还师悚然曰如何免得轮回僧曰云游四海参求善知识指明心地方得解脱师问曰那里有善知识僧曰伏牛五台师闻此说密走出外欲往伏牛不知去处遇一僧引至徐州七尖峰彼有知识号大休师至休已示寂因问一禅僧当时有何言句开示往来僧曰昔有一僧从峨嵋来为道甚切一到要见休正在茄园架瓜僧至园中问如何是西来意休指茄曰黄瓜茄子僧不契再问休曰莫劳道黄瓜茄子僧终不契下山别参一禅师禅师曰你从何处来僧曰尖峰来曰大休有何言句僧举前话禅师合掌曰真大慈悲吾师闻举惘然曰彼问西来意如何便答黄瓜茄子禅师曰你问他去师终日迷闷不得明了往伏牛又问一禅师禅师曰你自参会好复往北京问诸名宿皆不肯说嘉靖丙寅登坛受戒后疑情结滞胸中成痞复往五台遍问明师诣东台参秋月月曰你就是善知识师又问黄瓜茄子月曰且放下在此过夏听楞严经师住月余虽日听经与此事大不相干早晚又求问月曰在此住有日自然明白师下山又问一僧号无穷穷曰古人求道二三十年受尽百般辛苦方得明白你不曾受一些辛苦如何就得明白师问曰如何苦修便得穷曰立禅不睡打七炼魔吃麸咽菜跪门乞食年深月久习气磨尽自然明白师依此行跪门乞食不顾形命遍参江浙名宿复欲往终南至襄阳遇一僧曰不必往终南古来名宿出于伏牛此山号为隐山龙象皆萃于此师即与同到伏牛至扫帚漫入场打七正昏沉中有一名宿号云外入堂小参曰咬定牙关紧捏拳话头常举在目前十年不明西来意老僧替你下黄泉正中师病待一七醒至静室中叩问西来意求之再三外曰我住此山四十余年只得个轻安寂静实未识西来意师问如何是轻安外曰我昔会十二众立志参禅不明心不休三年后各人散去我心未止在七房内打七昏沉如山浑身不能转动堂头和尚曰你上山拖柴遣开昏沉便罢若不得开我办下一捆揽竿替你打散这魔王我便上山去拖柴脚手都移不动走到半山至一大石下自曰我这一回至少有三百揽竿不如死在石下一头撞去恰似有人以掌托住浑身如万绳解脱脚似登云回来和尚曰你今日山中得了好事自此已后冉无昏沉师便辞出到堂中打七待期满复往五台路逢一僧号宝珍见师苦甚谓曰我师是善知识号古清师问既是善知识有何教诲珍曰昔有一僧号无尽事我师三载求道甚切先师问尽你吃我三年饭如何不还我饭钱尽曰我不昧心先师曰那个是你心尽茫然而出至饭后叫无尽如何不送饭钱来尽曰我不晓得那个是心先师怒罚佛前头顶一砖跪至晚饮食汤水都忘吃浑身汗流跪至更深众曰你且放下砖待老师起来再顶尽曰你各人去睡莫管我骗了老师饭吃若不知心跪到明年跪至五更闻鸡鼓翅而鸣抛下砖击门喊曰接饭钱先师曰如是如是师问曰当时送个甚么还饭钱珍曰你去问他师曰他在那里珍曰他往终南去了师又加一重疑同到五台大小静室无处不到一一请问对曰他心不与你相干复至北京参遍融师未开口被他一喝唬得胆裂心惊复往山东见一禅师姓孔禅师曰我四十人辛苦方得此事你的疑我替你了不得除非自了始得复往伏牛打七到第四七中猛然得个轻安方晓得云外言语真实不虚虽然只是疑情不散又问一禅师禅师曰禅难明白不如念佛求生西方容易仗阿弥陀佛威力慈光摄受临命终时生于彼国花开见佛岂不快哉师依此语回至麻城结庵于丫杵山闭门禁足昼夜六时专求往生虽然终日念佛心中疑滞不散待三年毕又复遍参江浙转至庐山会大安禅师安问曰汝号甚么师曰无念安曰那个是无念师茫然无对傍有一僧跪求开示安曰起来转一转僧便转安曰谁叫你转僧曰老爷叫我转安一喝师正不识无念又被这一喝忧闷下山至舟中大病饮食都不下自叹曰无念自不识枉做人在世上友朋劝曰且从容吃些茶水是你忙不得的复回本山正忧闷中有二人至请师诵经师辞曰我不会诵经三辞不获免后至经堂会几友夜坐叙数年行脚友人曰何不问你自家师曰如何是自家对曰拿物非手吃饭非口师听说每朝吃饭时不觉失手碗在卓上分明是手口如何不是行住坐卧恍惚如梦忽然夜中有哭笑二声相触猛然开悟喜倒卧床睡至五更友人至榻前问你昨夜见个甚么师又茫然无对昨夜欢喜惊散十分又转生烦恼不觉大病不进饮食主人请医下药师曰我十分精神想失八九医曰也只劳神太过心火逼急两眼皆肿师自叹曰今年若不识无念自缢而死友人曰你有此志今年必得五月余身未沾席食未充饱终日如梦一日从榻坐起出门偶见面一盆在当路掇起送至柜中见有果笼将手推开不觉失手柜盖打头浑身汗流抚掌笑曰遍大地是个无念何疑之有从前疑滞一齐看破友人问曰你见个甚么师曰亲见你我才得个逍遥自在巳卯石潭居士延住龙湖辛巳卓吾居士来访夜坐问曰你见处说说看师从始至终一一吐露居士曰你且放下师心下没有理会同住四十余日邀过黄安居士请众友会每日交谈你只放下师曰我没有甚么放下得住月余回龙湖看淆讹公案不省渐渐有疑请问石潭居士居士曰你还要看经师曰我不识字不知看甚么经居士曰看维摩经楞严经虽好你看不得师曰如何看不得居士曰此是最上一乘的文章我也理会不来师听说如箭入心他把我做那样的人看回到龙湖就看楞严看到知见立知即无明本忽然疑病又发四五年的欢喜全然失散疾往黄安居士一见问曰工夫何如师曰我有一疑居士曰疑个甚么师曰知见立知居士正色曰这个不是你知见师又不契居士邀众友到驷马山会有讲僧至同会夜坐居士问曰清净本然云何忽生山河大地法师讲罢居士曰无念你说看师将开口居士将师膝上一推曰这个聻师忽猛省归至龙湖静坐数日平生所得的杳无踪迹从此以后疑惑净尽不遇本色宗匠恶辣钳锤堕在识见海中鼓腹摇唇以为自得担阁数年愧感邓公相信之极设尽计较欲剿他识见不知自己脚跟未稳先丧己命忽省十地菩萨梦见众生身堕大河欲救度故起勇猛心发大精进蓦地猛省人法两空始得入门全无干涉从今而后只是旧时人不做旧时梦偈曰四十余年不住功穷来穷去转无踪而今穷到无依倚始悔从前错用功。

　　(女弟子胡净护　吕净念　顾净思捐资共刻
　无念和尚行由　天启乙丑自恣姑苏兜率园识)

　　大明国河南汝宁府光州商城县黄檗山法眼寺侍
佛礼忏庄严净土应(巳)七孝徒(某某)洎合山缁白孝眷等词伤　圆寂本师深有无念大和尚示生于嘉靖甲辰年二月十七日午时于湖广黄州府麻城县太平乡高岸村游荡山袁家坳社下受质住世甲子五百有四干天启七年丁卯岁七月二十八日巳时在于河南汝宁府光州商城县南黄檗山法眼寺示寂悲仰
本师念公和尚夙乘愿轮力摧见网超举拂拈槌之常格露炎焰毒鼓之真机苦参四十余年不与万法为侣幻住八十四岁未将一字与人虽李老志量冲天慢习犹嫌侠骨即邓公天资近道宗脉早恸斯人所以二十载求友勤渠应知粥饭时为人亲切迨夫榆景逾扬远照之晖譬彼晨星独耀高旻之峻云集遍诸方耆硕鸥游倾一代名卿得髓得皮此外凭谁付嘱日面月面今时难共举呈方期与赵州齐年不觉巳优昙瞥现瑞烟珂雪泥洹示希有之祥宝网金台窣堵涌神工之助奔赴则林木变白攀号则大地鲸音悼人日之西沦惊夜珠之自失况(某)等身依慈怙莫报　重恩大事未明难免南泉一哭祖意梦在虚劳首座装香兹当本师(巳)七之辰故遵古宿清规之典伏愿生则定生安养莲开此日灭而不灭毗卢茎化全身劫火洞然时漫道随他去也古炉冷湫地方知落处分明体众生未度不取正觉之愿王即沙界现前不舍一法为
佛事岩头滴水踢翻处满月当空潭底孤灯吹灭时大千照彻与么别峰相见空教孝子帷下哀哀若待补处下生只恐痴人眼前梦梦仰仗
三世诸佛特地证明留与后代儿孙共伸回向涓今吉旦修设该罗法界利济四生凡圣圆融冤亲平等水陆无遮讽经礼忏焰口普利法施道场一供上报四恩下资三有恭祈
佛力大利幽明。

　　黄冈弟子樊志张法名常灯述
