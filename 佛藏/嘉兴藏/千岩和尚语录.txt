嘉兴大藏经　千岩和尚语录


　　千岩禅师语录序

　　往予家居时尝谒千岩禅师于乌伤伏龙山当是时遐迩学子望风奔凑曾未几何化荒墟为楼观易寥空为金碧钟鼓之声上彻霄汉呜呼何其能也盖禅师之不能为能不用为用芳兰生于深谷而馨香远闻苍璧韫于玄璞而光辉外发禅师处于遐壤而人竞从之有道之士其果有异于庸常者欤且禅师在时其弟子嗣诏尝录其语锲梓以传予尝获观之其敷宣大法如云雷迭兴而九龙喷雨也如大医王制药随证而愈疾也如摩醯三眼光明洞照而无不至也由是知禅师之道不实不虚不有不无不中不边在普应之门盖亦铿然有声者也以能以用窥禅师者抑亦末矣禅师既入寂兵燹方张所谓语录者皆为煨烬经今十有余年矣一庵邻上人自幼侍禅师与闻其道乃以旧本重刻不远一千余里来征予序予谓禅师之道见于言读其言自可知其道又何以序文为然稽之古德其语存于今者多名缙绅为题辞不若是固不足以表正宗之所寄第予也非人恶足为禅师之重轻以禅师与余交也因不辞而为之书虽然禅师之道不落有无中边虚实者固不可以语言文字求也欲求禅师之道其亦得鱼兔而忘蹄筌者乎禅师行业予尝为撰塔上之铭兹不书上人方阅三藏诸经连年不自休今又孜孜而为是图亦可谓不悖其师者也。

　　洪武九年秋八月二十五日翰林学士承旨嘉议大夫知
制诰兼修
国史兼太子赞善大夫金华宋濂谨序

　　千岩和尚语录　目录上堂小参普说法语颂古偈颂赞跋佛事附录

　　千岩和尚语录

　　参学比丘　嗣诏　录

　　　轹道人　大参　重校

　　上堂转山河国土归自己则易转自己归山河国土则难拈了也父母未生前道将一句来。

　　双林玉溪和尚至上堂天上无弥勒地下无弥勒千门万户开轮槌只一击下座。

　　上堂还识老僧么心地自闲闲万般空扰扰门前流水忙屋上青山老若是个中人道道。

　　上堂举烧庵婆话颂曰供他死汉亦徒劳发我无明把火烧若是久经行阵者不妨一箭落双雕。

　　上堂教中道一切贤圣皆以无为法而有差别世尊有两个舌头无明只有一个舌头一切贤圣皆以无为法而无差别。

　　上堂洪波浩渺白浪滔天老僧没头浸命若悬丝汝诸人莫有相救者么若有救得大家相聚吃茎齑救不得汝往西秦我之东鲁。

　　上堂大火聚焰焰光里许不容蚊蚋藏一烧烧尽三千界巍巍独坐法中王大众不是心不是佛不是物是甚么。

　　上堂帝网之珠光光相罗啐啄之机声声相和闭门造车出门合辙为甚马大师一喝百丈却耳聋三日淆讹在甚么处。

　　上堂赵州道个无字云门道普汝诸人悟不悟莫颟顸休莽卤以拄杖卓一下下座。

　　上堂拈起须弥槌打破虚空鼓惊得鳖鼻蛇咬杀白水牯从教血溅梵天红夜半日轮正当午靠拄杖云是法住法位世间相常住下座。

　　结夏上堂诸方今日结夏千岩今日结舌良久云是同是别以手掴口云又成多说下座。

　　示众今朝初一上殿已毕喝啰怛那西方日出。

　　示众即心即佛汝得吾皮非心非佛汝得吾肉不是心不是佛不是物汝得吾骨得髓聻三段不(同收归上计)。

　　上堂今朝三月五山鸟自啼花自吐泥(团土块鲜翻身为甚诸)人都不会良久云雪峰辊毬禾山打鼓。

　　示众今朝又是六月十三日了也看看解夏又在目前未审诸人水牯牛还牧得熟也未蜡人如冰雪相似也未若也未▆各自照管莫怪老僧不说。

　　示众我无佛法也无禅暮雨初晴四月天要会西来祖师意一池蛙鼓正阗阗。

　　示众举僧问仰山云法身还解说法也无山云我说不得别有一人说得僧云说底人在甚处山推出枕子沩山闻云寂子用剑刃上事师云沩山满面埃尘仰山通身泥水有问无明法身还解说法也无劈脊便打说底人在甚处去去西天路迢迢十万程。

　　示众昨日两军出阵两刃交锋未见输嬴难分胜负老僧只管看忍俊不禁未免借邓隐峰底锡杖子出来摇一摇秪要诸人息战息战后如何熏风自南来殿阁生微凉。

　　上堂师指香炉云大众香炉与诸人说法了也便下座。

　　示众云门大师道扇子　跳上三十三天筑着帝释鼻孔东海鲤鱼打一棒雨似盆倾云门秪解瞻前不能顾后遂以扇子击禅床云扇子　跳入一十八重地狱筑着阎罗王鼻孔阎罗王恶发道你吃了现成粥饭日夜鼓两片皮妄谈般若合吃我手中铁棒被山僧一喝却入扇子里去也诸人还见么若见拈取扇子来不见炎炎暑天用个甚么。

　　上堂月头初一月尾三十释迦老子拈弄不出是个甚么六月山深日正长道人行处不寻常团团围绕青松树殿阁无风也自凉。

　　上堂闻声悟道见色明心观音菩萨将钱买胡饼放下手却是馒头大小云门只在声色里头出头没无明则不然拈拄杖卓一下喝一喝下座。

　　示众举龙牙云天下名山到因脚辛苦年深与袜着如今老大不能行手里把个破木杓五祖演和尚云脚也不能着草鞋手也不能把木杓端坐受供养施主常安乐师云尽大地是一只破草鞋尽大地是个破木杓要把便把要着便着佛祖何曾摸得着。

　　示众说了也且道说个甚么便下座。

　　示众举睦州问一秀才云先辈蕴何事业秀才云会二十四家书州以拄杖点云会么才云不会州云永字八法也不识说甚么会二十四家书师云智过于师方堪传授睦州手忙脚乱俗气不除秀才只解顺朱休论八法诸人还知这一点落处么不可以智知不可以识识万论千经从此出。

　　示众大众现成公案昨日初一今朝初二。

　　上堂大众又是九月半也生死事大无常迅速讨甚闲工夫说长脚话看看阎罗老子请老僧斋也诸人各自照管钵盂匙箸好喝一喝下座。

　　上堂大众佛之一字吾不喜闻况说出许多闲言长语教坏人家男女好与三十棒何故蚊虫遭扇打只为口伤人久立。

　　示众举僧问赵州大地无尘扫个甚么州云扫外来底若是无明只向他道扫里头底大众赵州底是无明底是。

　　示众举雪窦云三分光阴二早过灵台一点不揩磨贪生逐日区区去唤不回头争奈何师云三分光阴即不问且道灵台一点是揩磨耶不揩磨耶众无语师云归堂吃茶。

　　示众举罽宾国王斩师子尊者头王臂自落雪窦云作家君王天然有在黄龙新云黄龙要问雪窦既是作家君王因甚臂落大慧云孟八郎汉又恁么去师云一人无却臂一人无了头二俱夸好手何处不风流。

　　示众今朝正是三月三释迦老子露尊颜树上桃花开烂熳阶前红雨点班斑下座。

　　示众良久云大众会么会则事同一家不会则万别千差临济和尚道我在黄檗处吃六十痛棒如蒿枝拂相似如今思量一顿吃不知谁为下手时有僧出云某甲下手临济度杖与之僧拟接济便打看它的的显示这些子无你诸人近傍处岂常情之所能测老僧寻常痛骂骂你痛棒打你你不作无明会便作佛法会又何曾梦见我先祖门风所以古人云临济之道将坠于地痛哉痛哉正与么时合作么生超群须是英灵汉敌胜还他师子儿。

　　示众举德山托钵因缘拈云末后句子德山岩头雪峰总跳不出乃喝一喝云大丈夫当为真王何以假为。

　　示众当台明镜鉴在何人露刃吹毛逢它敌者从上的的相承以来无有不同者心肝五脏也同眉毛鼻孔也同眼睛舌头也同三百六十骨节也同八万四千毫窍也同一处同处处同只有些子不同诸人还检点得出么阿呵呵纵饶沧海变终不与君通。

　　示众大众还知老僧落处么如钓鱼放生。

　　端午上堂夏日吃麦粥头顶茅草屋东司雨淋淋无处可下足中有老头陀岂可称尊宿可怜诸禅和刚要相攒簇虽然无受用且喜相和睦健者共成褫病者奉水菽今朝端午节无酒又无肉擎出一杯茶满泛菖蒲玉且道成得甚么事人情若好吃水也甜。

　　示众老僧如胡孙种树种了便拔看大众生根也未众无语师代云根生也。

　　示众举鲁祖面壁南泉背上抚一掌公案师云南泉何必称两字名当时更与两掌非惟坐断鲁祖舌头且教后代儿孙免得做摸打样。

　　示众举临济如蒿枝拂相似公案雪窦云临济放处大危收来太速松源拈拄杖云临济据令而行不知孤负黄檗雪窦尽力担荷也只见得一边且道荐福节文在甚么处掷下拄杖师云二尊宿一人聋双耳朵一人瞎只眼睛不惟孤负临济亦乃丧我儿孙无明今日路见不平且要与渠雪屈良久云不得动着动着打折你驴腰。

　　持法衣上堂陈年布裰破毸毸新制金襕天上来褁得虚空无少剩山河朵朵笑颜开。

　　示众举五祖演和尚云四五百硕麦二三千硕稻好个休粮方耆婆不得妙师云管取有钱常住不无演祖若是将无作有拔贫作富须还无明始得米不蓄一粒菜不栽一茎任渠来往者吃得饱彭亨。

　　示众老僧今日口哑不能与诸人说得。

　　示众举盘山云心月孤圆光吞万象光非照境境亦非存光境俱亡复是何物洞山云光境未亡复是何物师云光境不亡复是何物。

　　示众大众柱杖不在且作别时来。

　　双林友云和尚至上堂云路逢道伴交肩过一生参学事毕且道以何为验拈柱杖卓一下云空手把锄头。

　　上堂以拂子打圆相云从上以来只传者一个冬瓜印子印破汝等诸人面门印空印水印泥一一无差高低普印麻三斤干屎橛新妇骑驴阿家牵虾蟆　跳上天蚯蚓蓦过东海印到弥勒下生也无个了日毕竟如何喝一喝下座。

　　义乌县尹周刚善至上堂拈柱杖云大众见么韩文公来也卓一卓云先以定动后以智拔便下座。

　　龟峰道源和尚至上堂作家相见不在形言击鼓升堂聊陈供养供养我龟峰和尚降尊就卑昔应庵叙谢大慧末句云虚空可量风可系无能尽说佛功德即今下座同大众拜请和尚尊慈开示。

　　示众举世尊谓迦叶曰吾有正法眼藏分付与汝颂曰世尊拈华迦叶微笑卖与买人不要不要。

　　示众举梵志诗云梵志身死去魂魄见阎老读尽百王书不免被捶拷风穴云一称南无佛皆已成佛道师云只是现成话风穴用恰好。

　　示众云佛祖巴鼻衲僧巴鼻讨甚巴鼻咄一一向胸襟中流出将来盖天盖地。

　　示众举仰山道悟即不无争奈落在第二头米胡深肯之师云如镜鉴像像不来时镜将何鉴如冰融水水归源后冰复何融只如仰山米胡二老宿与么道还有为人处也无若把半斤称八两依然错认定盘星喝一喝。

　　示众举仰山四藤条公案颂云集云峰下四藤条虎骤龙奔海岳摇选佛若无如是眼如何留得到今朝。

　　示众大众无明这里只使无明且无佛法与你一棒大煞慈悲与你一喝十分直截你若作棒喝商量便千里万里也久立。

　　示众举法华举和尚云释迦不出世达磨不西来佛法遍天下谈玄口不开无明则不然释迦太饶舌达磨太孤绝诸方明眼人敢保犹未彻。

　　示众举傅大士云夜夜抱佛眠朝朝还共起起坐镇相随语默同居止分毫不相离如形影相似欲识佛去处只这语声是玄沙云大小傅大士只认得个昭昭灵灵洞山聪云且道衲僧家日里还曾睡也无保宁勇颂云要眠时即眠要起时即起水洗面皮光啜茶湿却觜大海红尘生平地波涛起呵呵阿呵呵哩哩哩啰哩师云三尊宿大似徐六担板傅大士又俗气未除若论向上宗乘总欠悟在且道无明具甚么眼目不见道直须挥剑若不挥剑渔父栖巢。

　　示众师云有事出来问无事便歇去无人出师便下座。

　　示众举伏牛在禅师为马祖驰书上忠国师国师问马祖师如何示徒云即心是佛国云是甚么语话又问更有甚言句云非心非佛或云不是心不是佛不是物国云犹较些子伏牛却问未审和尚此间如何示徒国云三点如流水曲似刈禾镰师云伏牛当时见国师恁么道只向道是甚么语话不惟坐断国师舌头且与马大师出得一口气。

　　示众拈拄杖云古佛过去久矣汝诸人更要第二杓恶水那卓拄杖下座。

　　示众举保宁勇和尚云一是一二是二三是三四是四数目甚分明上下依资次依资次有何事以拄杖划一划云大众一时乱却六十甲子了也无明则不然一是二二是三三是四不作方便亦无渐次且作么生是威音王以前底事拈拄杖卓一卓云又是从头起。

　　示众云真空绝朕犹有真空大道无名犹名大道所以灵龟曳尾拂迹迹生释迦弥勒尚滞半途文殊普贤皆须吃棒汝诸人与么参请无明与么提唱还有过也无良久云尽力跳不出。

　　示众云不道无只是少所以达磨面壁于少林释迦掩室于摩竭也虽然如是要见德山临济则未可在何故棒打石人头嚗嚗论实事。

　　示众黄叶任随流水去白云从便入山来寥寥岩畔三间屋两片柴门竟日开。

　　示众云贵籴庐陵米大做铁酸馅普请诸禅流堂中自吞啖阿呵呵聊表殷勤莫嫌冷淡。

　　示众狂心不息虽天上亦不称意便成佛亦是虚头狂心一息便是佛也不要做更说甚么天堂地狱汝诸人还息么。

　　示众举石门聪和尚云十五日已前诸佛生十五日已后诸佛灭十五日已前你不得离我这里我有钩钩你十五日已后你不得住我这里我有锥锥你且道正当十五日用钩即是用锥即是遂有颂云正当十五日钩锥一时息更拟问如何回头日又出大慧和尚云恢张三玄三要扶竖临济正宗须是恁么人始得虽然如是云门则不然十五日已前诸佛本不曾生十五日已后诸佛本不曾灭十五日已前你若离我这里我也不用钩钩你一任横担拄杖紧峭草鞋十五日已后你若住我这里我也不用锥锥你一任拗折拄杖高挂钵囊且道正当十五日合作么生乃云十五日前后钩锥徒尔为今朝是十五正好用钩锥且作么生用路逢死蛇莫打杀无底篮子盛将归师云二大老把手上高山争奈傍观者哂且道无明有甚长处十五日已前诸佛生以不生生为生十五日已后诸佛灭以不灭灭为灭十五日已前你若住我这里我却用锥锥你直须尸横万里血溅梵天十五日已后你若离我这里我却用钩钩你直须眉毛厮结鼻孔相拄所以道十五日前后钩锥常在手正当十五日大家要知有一任面南看北斗草木丛林师子吼。

　　示众云今朝腊月二十五云门一曲曾无谱争似无明调转高等闲唱出千山舞大地为琴虚空为鼓拍拍相随声声相助汝诸人须听取白雪阳春何足数个中端的孰知音寥寥永夜松风度。

　　示众云是法非思量分别之所能解释迦老子云我于三七日思惟如是事唤作不思量得么达磨大师云汝得吾髓唤作不分别得么咦相逢尽道休官去林下何曾见一人。

　　示众举琅玡觉云有句无句如藤倚树树倒藤枯好一堆烂柴大慧云作贼人心虚虽然如是恩大难酬师云一人作佛法商量一人作世谛流布检点将来总欠悟在无明见处也要诸人共知有句无句如藤倚树树倒藤枯响。

　　示众举五祖演举云门云古佛与露柱相交是第几机自云南山起云北山下雨演云大小云门元来小胆四面则不然古佛与露柱相交是第四机师云无明敢道大小四面更是小胆不然何故道面皮厚三寸出语成不逊好将临济棒一日打三顿有问古佛与露柱相交是第几机第一机我为法王于法自在。

　　示众举道吾禅师云高不在绝顶富不在福严乐不在天堂苦不在地狱相识满天下知心能几人大慧拈云径山则不然高在绝顶富在福严乐在天堂苦在地狱谁知席帽下元是昔愁人师云绝顶高高未是高天堂地狱亦徒劳若论生死轮回事今日明朝与昨宵。

　　示众檐头雨滴滴屋头山寂寂西来祖师意大地人谁识正当与么时不费纤毫力分付与东风随处生颜色。

　　示众举香严端禅师云语是谤默是诳语默向上有事在老僧口门窄不能为汝说松源岳云香严与么道是说不说良久云吃茶去师云香严是谤松源是诳语默向上有甚么事无明口如巨海彻底波澜。

　　上堂插茅建梵刹犹是时人功干十方无壁落四面亦无门这里(道得)倜傥分明许你盖天盖地不然归堂参取露柱击拂子下座。

　　示众举文殊普贤起佛见法见世尊威神贬向二铁围山师拈云大众不起佛见法见还免得贬向铁围山么世尊也是怜儿不觉丑。

　　冬至上堂六阴已极一阳生佛道还同世道亨唯有祖师门下客依前日午打三更。

　　示众庄子能齐物千岩无物齐饥来吃麦粥衣垢洗清溪。

　　初祖忌示众九年面壁坐断天下人舌头只履西归丧却自家穷性命吾本来兹土又丧不尽也传法救迷情又坐不断也既坐不断丧不尽毕竟作么生一花开五叶结果自然成。

　　示众江月照松风吹面面青山展笑眉经有经师论有论师莫怪老僧无法说劳汝诸人立片时。

　　示众云一切世界中有以音声为佛事有以光明为佛事有以饮食为佛事有以庄严为佛事是人行邪道不能见如来如来者无所从来亦无所去诸仁者且道如来即今在甚么处。

　　示众蓬头垢面个头陀天下禅和不奈何便是佛来须吃棒如今年老却成魔喝一喝。

　　示众大众一喝分宾主照用一时行要会个中意日午打三更诸禅德临济大师四棱塌地了也乃喝一喝且道那个是宾那个是主那个是照那个是用又喝只这是宾只这是主只这是照只这是用又喝且不是宾且不是主且不是照且不是用是个甚么又喝云进前求解会特地斩精灵。

　　示众龙门水急一句截流茅屋风高千山起浪三世诸佛望风结舌六代祖师斫额有分天下老和尚仰羡仰羡是汝诸人既到这里作么生与无明相见蓦拈拄杖云与么与么人境俱夺不与么不与么照用同时卓一下云龙生金凤子冲破碧琉璃喝一喝。

　　杭州天龙禅寺新建僧堂请上堂圣人在上天下太平我为法王于法自在众中莫有金毛师子么试出来哮吼看僧问从上诸圣所传何事师云本来无一物赫赫动乾坤进云昔日世尊周游诸国今日和尚独踞峰头还有为人处也无师云有进云如何是和尚为人处师云老鼠吃猫饭进云学人不会师云碗子朴落地打破常住砖进云天龙新建僧堂施主入山设斋请和尚就彼开堂和尚还去么师云你试定当看进云与么则和尚性命落在学人手里师云海东果子树头心僧礼拜师云又道老僧性命在你手里竖拂子召大众云本来无一物赫赫动乾坤拟议不来时迢迢十万里无明这里只有一口剑剑下有分身之意亦有出身之路你若向活鱍鱍处着到我便教你性命不存你若在净裸裸处坐地我便教你云生脚下直须人境俱夺杀活同时自然海晏河清日上月下何故宏开选佛场心空便作状元郎传来只个无文印桂子香中举手忙乃喝云文生也汝诸人是拖白是末名是头名良久云龙生金凤子冲破碧琉璃。

　　复云兹承天龙禅寺无用贵首座偕生首座入山设斋俵衬持大道平长老香请曰今春蒙松江蔡妈妈李氏净心施财建新僧堂完备请和尚向彼中开堂说法与净心相见师曰诺于是挝鼓升堂集众而告之曰无明以十方世界作一个僧堂行与诸人同行坐与诸人同坐乃至语默动静折旋俯仰未尝与诸人有丝毫问隔所以雪峰云僧堂前与汝相见了也汝若顶门具眼便见无明与净心在僧堂前相见汝若更道在天龙僧堂前相见在伏龙僧堂前相见我也知你是个瞎汉不惜眉毛复示一颂处世界无所著圆阤阤光烁烁大中大窄中窄李氏净心虽女流宛有丈夫之作略针锋上拄须弥卢微尘中现宝王刹天龙道用不尽添得伏龙背地哂赤肉团上壁立千仞阿呵呵哩哩啰东家作牛西家作马衲僧鼻孔一时穿眼光烁破四天下复召大众云是甚么。

　　示众举白云端和尚云古人留下一言半句未透时铁壁相似一日觑透方知自己便作铁壁如今作么生铁壁铁壁师喝一喝云用铁壁作么。

　　示众举舍利弗问须菩提梦中说六波罗蜜与觉时同别须菩提云此义幽深吾不能说此会有弥勒大士汝往彼问师别须菩提云寐语作么。

　　因高丽自悟禅人请祖衣上堂捧衣云大众零零落落有些些觌面相呈见也么不是春山云片片分明秋雨后蕉芭个是高峰老师翁天目山头一生受用不尽底虎跑宝舟贵首座以我在杭州居山嘱与奉持已三十年矣今日伏龙山中二三百兄弟莫有担荷得底么有则师子一滴乳无则且听悟禅人请归高丽金刚山供养令合国人知待弥勒下生不妨两手分付所以道衣以表信可力争耶阿难问迦叶云师兄世尊传金襕外别传何物迦叶召阿难阿难应诺迦叶云倒却门前刹竿着我道迦叶要做阿难师兄未得在何也待他道世尊传金襕外别传何物但召一声待他开口劈脊便打不惟扶竖得祖上门风亦且与天下衲子作个榜样。

　　示众举调达谤佛生身陷地狱佛令阿难传旨汝在狱中安否达云我虽在狱中如受四禅天乐又令阿难问汝还求出否达云我待世尊来便出阿难云世尊是三界大师岂有入地狱分达云我岂有出地狱分师云临危不悚真大丈夫。

　　示众举盘山云似地擎山不知山之孤峻如石含玉不知玉之无瑕若能如是是真出家大慧云若能如是捏目生花师云若能如是不名出家。

　　示众举僧问赵州承闻和尚亲见南泉是否州云镇州出大萝卜头又僧问万法归一一归何处云我在青州做一领布衫重七斤舜老夫云镇州萝卜大青州布衫重要会个中意鸡向五更啼师云久响云居元来只随人脚跟转若是无明但云镇州萝卜大青州布衫重要会个中意虚空剜窟宠。

　　示众举盘山云向上一路千圣不传慈明云向上一路千圣不然大慧云向上一路热碗鸣声师云向上一路在你脚底。

　　曹居士请升座婺州信士曹仁卿同合宅贵眷就寺设斋俵嚫请老僧升座说法老僧曰诺会么尽大地是个老僧尽大地是个法座更教老僧升甚么座说甚么法记得五六年前行桥时已曾到宅叨斋受嚫今日山中三四百众吃斋受嚫人人欢欢喜喜只者欢欢喜喜增仁卿多少福田长仁卿多少寿量适来长老已为仁卿向法座上举扬老僧只吃斋受嚫便了不用为蛇画足自然水到渠成岂不见五祖演和尚云端坐受供养施主常安乐赵州云老僧在者里坐地更说什么佛法无明有条攀条无条攀例忽有个汉出来道和尚你坐地分赃他日作个什么填还施主去只向道不作牛兮定作驴因甚如此大丈夫异类中行不是差事。

　　示众汝诸人只是不肯信自己是佛所以向外驰求无个放身命处如今听我说法时中礼佛看经坐禅持戒作福便是向外驰求也何况贪名逐利淫声爱色而不唤作向外驰求耶要得不向外驰求便请回光一照和自己也无自己既无便无我无你无佛无众生无禅无戒无罪无福无名利无声色无生无死空劳劳地无一物为障为碍然后随缘应用任运过时天上人间无不自在临济云汝但歇得念念驰求心便与释迦老子不别不是诳汝汝须信得及始是祖师西来也只做得个指路底人汝诸人只是行路底若要火急到家不劳动步若也茫茫这般走转走转远何故赚却路头不见道十方薄伽梵一路涅槃门且道路头在什么处以柱杖划一划云在这里多少直截。

　　因蒋居士施钵盂上堂僧问大庾岭头一个钵盂明上座为甚提不起师云用力太多进云今日蒋居士施钵盂五百付为甚人人提将去师云不费纤毫力进云用力底是不用力底是师云分身两处看僧拟再进语师云问话且止况此事不在语言文字上何谓也尽十方世界是个钵盂三世诸佛在里许转大法轮历代祖师天下老和尚乃至一切有情无情总在里许头出头没汝等禅和家还跳得出么若跳得出须弥南畔把手同行若跳不出长连床上吃粥吃饭兹承常州直心居士同令弟月堂居士委宏都寺送钵盂五百副斋米五十石及嚫资种种供养登山俵散众请升于此座举唱(宗乘以答居士大心且居士大心作如何答宗乘又如何举唱若举麻三斤干屎橛锯解秤锤之类虽是本分家风于诸人分)上了无交涉免举一两则古话也要诸人咬嚼僧问杨岐天得一清地得一宁衲僧得一堪作什么岐云钵盂口向天有问无明只向道披毛戴角又僧问洞山时时勤拂拭勿使惹尘埃为甚不得衣钵山云直饶道本来无一物也不合得他衣钵雪窦云他既不受是眼将来底必应是瞎还见祖师衣钵么若于此入门便乃两手分付非唯大庾岭头一人提不起设使合国人来且缓缓将去师云洞山太尊贵生雪窦太悭吝生无明这里则不然将来底是眼不受底是瞎禅和家个个腕头有力不怕提不起不怕将不去何处更觅祖师即今两手分付大众无明与么批判且道与古人相去多少还有证明者么若证明得居士功不浪施若证明不得无明不惜眉毛复成一颂以拂子打圆相云大众见么大地浑仑黑漆钵吞吐虚空口门阔白饭山堆叠叠来死人吃了都教活毕竟此功归阿谁常州在家蒋菩萨老僧也只得一分大家有眼何曾瞎分付囊藏又展开千古万古阿剌剌。

　　示众举祖师云父母非我亲谁是最亲者诸佛非我道谁是最道者云盖本云父母非我亲无有不亲者诸佛非我道无有不道者祖师得第一句云盖得第二句有人添得一句许伊鼎分三足无明则不然父母非我亲我亦非亲者诸佛非我道道亦非我者祖师也不得第一句云盖也不得第二句无明碎身如微尘何止头破作七分。

　　上堂僧问如何是第一句师云有口如哑进云如何是第二句师云有眼如盲进云如何是第三句师云棒折也未放你在师乃掷下拂子云此是老僧第二句如何是第一句便下座。

　　示众举僧问投子不断烦恼而入涅槃时如何子作色云这个师僧如发业杀人师别云夜夜一觉眠朝朝三顿饱。

　　上堂僧问如何是祖师西来意师云野马入牛阑进云达磨未来时如何师云在西天进云来后如何师云在东土问如何是佛师云今日好雨进云如何是道师云此去义乌不远师乃云一尘起大地收卓拄杖释迦老子在汝诸人脚底达磨大师穿过诸人鼻孔还知么若知虾蟆口里道将一句来若不知老僧今日失利。

　　谢首座上堂举五祖演和尚云槌碎蟠桃核得见其仁捋断骊龙须得遇其宝虽然如是未是好手争如我伏龙山中天章首座也不槌碎蟠桃核头头应用皆仁也不捋断骊龙须处处全彰其宝呼释迦弥勒为灶下之奴拈丈六金身作一茎之草吹毛一拂血溅梵天珊瑚树林红日杲杲虽然如是也只得一半下座。

　　示众僧问如何是宾中宾师云当胸叉手问他人进云如何是宾中主师云堂上坐来日正午进云如何是主中宾师云有时欢喜有时嗔进云如何是主中主师云横按莫邪无佛祖师乃云无明不会禅问着口便哑嗔者从他嗔骂者从他骂好事不出门恶事传天下咄。

　　东阳陈君采至示众举白云端因郭功父到云夜来作得个山偈说向大众请举似诸方非唯谢功父大儒且要天下有鼻孔衲僧脱却贴肉汗衫乃云上大人丘乙己化三千七十士尔小生八九子佳作仁可知礼也师云白云固是作家炉鞴功父亦是煆了精金检点将来也好与三十棒何故一个不合将常住物作私己人情一个攻乎异端斯害也已要脱他天下衲僧贴肉汗衫倒添了百二十斤黄金锁甲如何有个洒洒落落时节无明茅庵之下君采大儒访及我也不统夜思量作个山偈我也不击鼓叙谢广演条章只有一味杜田禅自然两眼对两眼如何是杜田禅喝一喝云朕闻上古其风朴略一日新到三人来参师云三人同行必有一智智不到处道将一句来僧无语师云智不在言第二个如何又无语师云第三个漆桶道看又无语师云却是老僧罪过且坐吃茶。

　　示众僧问如何是大安乐底人师云剑树刀山中坐镬汤炉炭里安身进云行何方便到此田地师云一物亦不为进云古人一曲如何唱师云五音六律和不得进云伏龙一曲又何如师云万像森罗齐拍手进云一种没弦琴唯师弹得妙乃作舞而去师乃云世尊拈花眼里撒沙迦叶微笑全身落草达磨面壁皇天苦屈二祖安心老鼠居金德山行棒莽莽荡荡临济下喝吃盐止渴沩山水牯泥里洗土仰山插锹性命难逃俱胝竖指是何道理雪峰辊毬老不知羞石巩张弓诳呼盲聋赵州勘婆大有淆讹玄沙未彻话作两橛这一队不唧溜老冻脓生前卤莽死后瞒顸罪犯弥天髑髅遍野无明忍俊不禁与渠一坑埋却拈拄杖卓一下云直得十方世界风凛凛地法堂前何止草深一丈汝诸人且道向甚么处出气良久云拟心凑泊二铁围山放之自然七穿八穴卓一下因宁府施法被上堂春云乍卷春雨初晴花红柳绿水碧山青紫燕黄鹂深谈实相丛林草木尽作琴声突出释迦鼻孔豁开达磨眼睛只如今日齐郡夫人张氏德真所施一片法被上有一卷心经唤作一卷心经又是一片法被唤作一片法被又是一卷心经金焰焰锦层层结角罗纹重重宝印纵横十字朵朵珠璎庄严既妙德相弥增一一从夫人心中流出一一于诸佛分上圆明老僧受了诸人无分诸人受了老僧无分不如打归常住千年万岁耀真灯耀真灯复何凭有时挂向华王座也胜诸方黑漆屏。

　　上堂青天白日起一片乌云轰一个霹雳下一阵大雨平地水高三尺五尺有者道龙王变化有者道阴阳气合有者道人物业感有者道法尔如然有者道总不与么是皆测度如来境界如取萤火烧须弥山毕竟如何烹佛炼祖大钳锤要与杨岐作头底喝一喝下座。

　　上堂僧问如何是夺人不夺境师云日照山河影动摇进云如何是夺境不夺人师云背水阵圆增勇健进云如何是人境俱夺师云任是锋刀常坦坦假饶毒药也闲闲进云如何是人境俱不夺师云野老不知尧舜力冬冬打鼓祭江神僧礼拜师乃云有麝自然香何用当风立。

　　上堂僧问如何是露地白牛师云草里卧进云甚么人骑得师云无髭须胡子进云三身中那一身说法师云卖油婆子水梳头进云德山棒临济喝意旨如何师云恶人先做大进云如何是和尚家风师云无力竖拳头乃拈拄杖云举不顾即差互卓一下拟思量何劫悟下座。

　　上堂举僧问首山一毫未发时如何山云路逢穿耳客发后如何山云不用更迟疑师云无明则不然有问一毫未发时如何云不逢穿耳客发后如何云多遇刻舟人。

　　因僧来参乃问甚处人僧云浙西师云此间无饭吃来作什么僧云来求和尚佛法师唤僧近前僧近前师打一拳云会么僧云不会师云呆子拳头也不识因众看经次师举起经云这是甚么经众无对师代云序品第一良久云会么向下文长。

　　上堂僧问达磨面壁意旨如何师云有口开不得进云人天交接不得相见如何是相见底事师云烟熏黑漆桶进云浩浩尘中如何辨主师举拳示之进云辨后如何问云你主在甚处僧礼拜师乃云秋风凉秋夜长未归客思故乡大众如何是你故乡曷幸然家里坐不用苦思量。

　　上堂九月九家家尽饮茱萸酒堪笑山居道者家两枚豆粽塞却口大寒酸无可有八角磨盘空里走却有些儿胜俗人日日面南看北斗。

　　上堂举杨岐云天得一以清地得一以宁君王得一以治天下衲僧得一堪作甚么良久云钵盂口向天师云大小杨岐熟处难忘衲僧得一且作么生以拄杖卓一下喝一喝下座。

　　示众不是心不是佛不是物是何物拈拄杖云昆仑扶起瞎波斯一槌击碎黄金骨卓一下。

　　上堂鼓声才动大众云臻法座高登主宾互换个个顶天立地人人鼻孔辽天不问如何若何自然现成受用不见道百味珍羞无过一饱下座。

　　师因俗官见猫儿问云猫儿吃肉否师云不吃肉只吃老鼠官云善知识如何容得他师云教官人莫来不得。

　　上堂僧问释迦弥勒犹是他奴未审他是阿谁师云粪扫堆头生苕帚进云学人不会师云问取净头进云大悲千手眼那个是正眼师云点进云如何是最初一句师云如是我闻进云此是第二句师云信受奉行僧礼拜师乃云诸佛诸祖只是你诸人自己若信得及无明纵有百千大棒也打不著有百千舌头也赞叹不及何故不见道第一句中荐得堪与佛祖为师如或未然十二时中也须回光返照看不是心不是佛不是物是甚么狗子还有佛性也无无是甚么如何是佛麻三斤是甚么。

　　上堂僧问如何是南宗北宗师云东瓜直儱侗瓠子曲弯弯进云学人不会师云吃了东瓜吃瓠子进云如何是第一句师云老僧道不得进云和尚为甚道不得师云道得是第二句僧礼拜师乃云是法住法位世间相常住山是山水是水僧是僧俗是俗尽乾坤大地无丝毫过患德山临济门下又且不然毕竟如何刚然爱结死冤家擉瞎顶门三只眼。

　　上堂老僧有口道不得乃合掌云汝等皆当作佛便下座。

　　示众眨上眉毛蹉过伊大开两眼复名谁满天满地无人识百草头边活祖师。

　　示众吾本来兹土传法救迷情着甚死急直饶二祖得髓儿孙遍天下还免得只履西归也无所以无明也不把你诸人为事诸人也不把无明为事思量总是空筛气何不留将暖肚皮。

　　示众拈拂子云老僧有一句子说与诸人看掷拂子便下座。

　　示众举益州通禅师问夹山云目前无法意在目前不是目前法非耳目之所到岂不是和尚语山云是通乃掀到禅床叉手而立夹山打一棒师云山打一棒是目前法不是目前法掀到禅床是会夹山意不会夹山意诸禅德道道道得许你入阿字法门。

　　示众举岩头渡婆子抛儿子公案师云这婆子自底性命要且舍不得岩头不合激发他杀了一个儿子据令而行各与七十棒诸禅德若谓不公却请断看。

　　示众今朝十五槌钟打鼓咄哉老僧泥里洗土。

　　上堂主人翁错惺惺着错他时后日不受人谩错且道瑞岩错千岩错错错。

　　客至上堂披衣登法座道者是高僧将谓多奇特元来百不能西风吹细雨落叶满空庭有客来相访青山自送迎。

　　浴佛上堂摩耶今日产婴孩刚道天宫降下来不是鸡窠生凤卵分明象子出驴胎无明果向空中结三毒华从火里开堪叹祸根深不拔丛林一岁一番灾御香至上堂御香来自九重天一缕烟云遍大千林下野人何以报祝延圣寿万斯年。

　　檀越楼清翁一得建山门塑金刚开光明示众以笔点一点云这一个莫道不曾相识好又点一点云这一个却即是楼一得外护山门内承佛记金刚正体洞彻十虚大用现前威而不猛有为界中不坏无为之相无为界上不宰有为之功尔能借我神通我亦助君精彩所以道眼眼相觑面面相对灼然不在笔尖头自有光明动天地。

　　檀越楼文翁造殿又塑佛开光明示众云德山拆却殿丹霞烧却佛楼文翁造殿又塑佛且道拆殿烧佛底是起殿塑佛底是以笔点云这里见得灵山一会俨然未散若也不见是真精进是名真法供养如来若要分明更下注脚作福者作福造罪者造罪张公吃酒李公醉总不干无明一星子事乃呵呵大笑。

　　日本祖能首座请衣上堂举石门聪和尚云西天二十八祖尽得传衣付法唐土六祖之后得道者多只传其法不传其衣无明则不然衣以表法故谓之法衣人能宏道故谓之法身无处不遍无处不明故谓之法眼高峰老祖法衣一顶今春对众请与高丽国金刚山供养去也幻住先师法衣一顶我得来三十年矣如今大拙首座又要请归供养虽然如是从上诸祖各各有三十棒分无明亦有三十棒分众中莫有下得这般毒手者么有则出来下手看如无他时后日不得向背地里苦叫屈击拂子下座。

　　小参

　　杭州天龙禅寺庆赞佛阁僧堂小参拈拂子云大众我有一问在你诸人处你诸人莫有将我问来问我者么僧问如何是和尚问处师云问处也不知进云古人道问在答处答在问处此意如何师云三十棒付在来日进云天龙长老为净心鉴义入山设斋俵嚫未审有何福报师云三尺一丈六僧礼拜师云因我得礼你师乃竖拂子云森罗及万像一法之所印是大神咒是大明咒是无上咒是无等等咒三世诸佛说也说不到历代祖师传也传不来唯是上上根器顶　上豁开正眼脚跟下一觑觑透尽十方世界无有一人不是自己无有一物不在自己光明里如千日并照罄无侧影若是寻光美影展转没交涉直饶万里不挂片云青天也须吃棒教中道若以色见我以音声求我是人行邪道不能见如来复竖拂子云大众见么要且不是色喝一喝云闻么要且不是声既不是声又不是色既不是见又不是闻唤甚么作邪道又唤甚么作如来泥团土块眼睛开如如狗子何曾佛性无虽然道个如如早是变了也且道变作甚么以拂子划一划云上划不长下划不短。

　　杭州无用贵长老与无明云松江净心比丘尼为天龙起盖佛阁僧堂明楼法堂东净西庵种种缘事今夏毕工另备物料到山设斋俵嚫请和尚升座举扬正法眼藏涅槃妙心追严幻居士蔡公及孟宾学录同登宝所兼报四恩三有普令法界之内血气之属知有我宗门中超生越死一段奇特大事所谓奇特大事者不是你小智小德凡愚小可之事何故见底大便知底大知底大便说底大说底大便做底大做底大便成底大成底大无有不大者人中则为大人贤中则为大贤圣中则为大圣如天普盖如地普擎如虚空普包虚空普包万物而无能包之心此事能包虚空亦无能包之相所以道空生大觉中如海一沤发只要你诸人直下信得及觑得透便与释迦老子不别元来自己分上有这一段奇特大事可以超生越死可以超凡越圣可以超佛越祖临济云你一念清净光是你屋里法身佛岩头云一一从自己胸襟中流出盖天盖地去幻住和尚云父母未生前那个是本来面目你若见得本来面目自然生本不生死本不死常于日用中转不可测底机轮自然活辘辘地虽在声色中不为声色所惑虽处万法中不为万法所移虽居三界中洞明三界二十五有善恶果报苦乐业缘而无纤毫执着亦无纤毫所碍不弹指便入毗卢大庄严楼阁之中现不可说重重楼阁一一楼阁中现不可说重重境界一一境界中现不可说重重庄严须弥卢为之床座香水海为之屎坑一一屎坑中蛆虫皆现大人之相一一床座中有大善知识叱文殊为奴以普贤为婢行棒行喝接上上大机至于种种说法种种利生无一尘不是道场无一法不是佛事交光相罗如帝珠网互相摄入互相显现一一出生重重无尽有般瞎汉便道此是表显之说和尚莫错又有般道金屑虽贵落眼成翳痴人不可与你说梦你这里信得及皆吾心之常分初不假于他术苟有纤毫信之不及及之不尽便为渗漏便成滞碍如何能拈一茎草作丈六金身插一茎草而建梵刹向一茎草上现琼楼玉殿耶白云端和尚云若端的得一回汗出便向一茎草上现出琼楼玉殿若未端的得一回汗出纵有琼楼玉殿却被一茎草盖却作么生得一回汗出去自有一双穷相手不曾容易舞三台后来大慧和尚拈云一茎草上现琼楼玉殿决定可信琼楼玉殿被一茎草盖却莫被他热瞒径山与么道与已得一回汗出者说若未得一回汗出不得疑着夫谓善知识者是大因缘解粘去缚盖是寻常夺食驱耕还它敏手白云张千钧之弩岂为鼷鼠发机大慧垂四海之钩只要狞龙上钓且道无明者里作么生既有一双穷相手不妨容易舞三台久立珍重。

　　东阳法界寺小参世尊乞食入于王城千岩下山游于此地众中莫有共相证据者么(问答不录)拈拄杖云大众见么喝一喝云大众闻么闻声悟道见色明心汝诸人总见总闻作么生是你明底心悟底道若识得无明拄杖子便识得自己主人翁既识得自己主人翁又唤甚么作明底心悟底道良久顾视左右云但以假名字引导一切人兹者承万里山召予一众午斋令升此座举唱宗乘开发未悟汝诸人各各有一对眼睛乌律律地有一双耳朵虚灵灵地肚饥便要吃饭内逼便要屙屎岂不是你诸人底吃饭屙屎佛眼里放光照见山河大地耳里放光照见一切音声复拈拄杖云岂不是色是佛色喝一喝云岂不是声是佛声这里明得悟得吃法界山主午斋不曾咬破一粒米如或未然听取一颂双塔崔嵬耸碧空东阳独此梵王宫义乌有个无明老拄杖携来见主翁作么生是宾主互换底句子卓拄杖一下下座。

　　檀越楼子贤荐母请对灵小参拈瓶中花云大众见么会么世尊拈起一枝花迦叶便乃微微而笑老僧拈起一枝花众中莫有微笑者么(问答不录)复云举一不得举二放过一着落在第二世尊拈花迦叶微笑已是第二头第三首老僧与么提唱大众与么俨临且道明得甚么事不见道吾有正法眼藏涅槃妙心分付于汝汝当流布无令断绝只如今日故檀越老安人李氏娘子五七之辰他令嗣子贤子润子瑞及诸孙阖宅贵眷设斋供养佛僧请无明升于此座举扬正法眼藏涅槃妙心老安人涅槃与诸佛涅槃同耶不同耶若言同诸佛是黄金丈六之身老安人是父母所生之身法身色身本无二相正与么时作么生道得谛当一句道得不惟老安人便登佛位亦令现前一种若见若闻同成正觉如或未然无明又打葛藤瞒你诸人去也复拈花云妙性圆明离诸名相本来无有世界众生因妄有生因生有灭生灭名妄灭妄名真无明手中一枝花真耶妄耶生耶灭耶有耶无耶众生耶世界耶名相耶妙性耶释迦老子即今在者一枝花上于一花中现百千万叶于一一叶中现百千万世界于一一世界中现百千万佛身于一一佛身中现百千万种光明于一一光明中现百千万种相好令百千万种众生有眼者见有耳者闻有身者知有心者觉所谓见闻知觉无障碍声香味触常三昧一切众生既如是十方诸佛亦如是生底檀越亦如是死底檀越亦如是无明老汉亦如是现前大众亦如是如是之法如是如是不是强为法如是故所以云门大师云闻声悟道见色明心观音菩萨将钱买胡饼放下手却是馒头你若识得云门底胡饼便是今日吃底馒头麦里有面米里有饭不出门见天下不动步游十方不弹指开弥勒重重楼阁之门不开口常转如是经百千万亿卷正法眼藏两手分付涅槃妙心更非别人只如僧问马祖如何是佛祖云即心是佛其僧言下大悟便信自心是佛六根门中尘尘是佛之光明万法境上种种是佛之妙用生本不生死本不死所以老僧道檀越老安人即今已成佛荫庇诸儿孙倍增无量福毕竟以何为据复拈花云一花一国一如来无影枝头叶叶开遍界光明遮不得黄金地上玉楼台下座。

　　普说

　　除夜普说召大众云还会得腊月三十日事么会得腊月三十日事便透得个赵州无字透得赵州个无字便会得老僧意会得老僧意便知未开口时与你普说了也更拟事持语言形于纸墨明眼人前一场笑具信知此事不在文字语言上一大藏教圆说偏说显说密说天下老和尚横说竖说向上向下说诸子百家千说万说日上月下夜暗昼明山高水深风动云起若闻若见万法枞然尘说刹说虚空说国土说炽然说无间歇何曾无语言文字来因甚二祖三拜达摩谓之得髓师资会遇冥然吻合以至六祖不会德山棒临济喝鲁祖面壁传也传不得说也说不得故云教外别传之旨何不直下与么会去与么休歇去与么省力去却外求许多拉圾筑在肚皮里增长无明滋培业识牵入生死海里浮沉未有了日所以道普者不说说者不普僧问赵州狗子还有佛性也无州云无只这一个无字不是有无之无不是无无之无不是亦有亦无之无不是非有非无之无如今人根器薄劣随语生解多执己见见有执有见无执无道有著有道无著无道亦有亦无著亦有亦无道非有非无著非有非无西天九十六种外道有无二见为其根本此方亦然先圣慈悲之故破你执拔你见截你四路葛藤只要你亲证亲悟透顶透底做个洒洒落落无事人除非不动动如狮王哮吼一声壁立万仞老僧早年参数员尊宿多教提无字话有者道问在答处答在问处狗子无佛性有业识无业识有佛性既有有无又有问答要见赵州远之远矣又有道如一口剑相似拟议则伤锋犯手不拟议则丧身失命复引五祖演和尚颂证云赵州露刃剑寒霜光焰焰更拟问如何分身作两段大慧和尚云参学人向露刃剑上着得只眼便是千了百当五祖大慧则是你则未是又有道如一座须弥山相似须弥山生佛未具已前一着子也紧紧靠着不得放舍复引雪岩和尚云单单提一个无字如靠一座须弥山为证一座山又有个人靠如何唤作生佛未具已前一着子也又有教人闭眉合眼做死模样将个无字顶在额上或放鼻尖上或顿面前或向赤肉团上上度或向心意里妄想抟量认得些子光影便为极则密室传授递相印证入邪见稠林作魔家眷属又有喻如铁扫帚扫尽昏散朗如虚空此是应病与药病去药存药返为病如上所明各各自谓宗门中爪牙检点将来不出四句所摄断人命根要且未在末上见中峰老和尚于别不花平章府中请益无字话归灵隐不出僧堂者三年十二时中只在个无字着到一日在望亭闻鹊声忽得个欢喜处因陈所见和尚略不肯遂发愤归受业夜卧间闻老鼠翻饭碗堕地喜不自胜达旦亟往见老和尚和尚见来便云赵州因甚道个无字云老鼠吃猫饭云未在更道云和碗也打破老和尚乃笑不复诘后拜辞嘱云汝宜隐遁严谷不可随世流布时节若至其理自彰二十年来缚茅株守似个死汉自救不了敢言为人山中百余人兄弟远从千里万里抛却师长父母来此相聚诚不易得年穷岁尽火冷灰寒废寝忘飧不为别事已透关者不在叮咛未透关者切须子细出息不保入息今朝不保来朝言锋若差乡关万里死生事大各自努力珍重。

　　僧问世尊拈花迦叶微笑达磨面壁二祖安心祖祖传来者一句师今端的付何人师云未到你在进云师子窟中师子旃檀林里旃檀为甚未到学人师云一丝头上三千界进云不是心不是佛不是物是个甚么师云你道是个甚么进云未审向上还有事也无师云有进云如何是向上事师云不是心不是佛不是物僧礼拜师乃举起拂子云一句中具三玄一玄中具三要所以道第一句中荐得堪与佛祖为师只这一句子流出百千万亿句句中具不可说不可说妙义觅一丝毫妙义了不可得百千万亿句收入这一句句中显不可说不可说形相觅一丝毫形相亦不可得壁如虚空具含众像于诸境界无所分别又如虚空入诸国土于诸国土而无所入复举拂子召大众云见么不是心不是佛不是物是个甚么喝一喝云大众闻么不是心不是佛不是物是个甚么只此见闻非见闻无余声色可呈君是中若了俱无事体用何妨分不分若分色见声求是行邪道若不分颟顸佛性儱侗真如到这里须是出格过量底人始得还委悉么直透万里关不住青霄内(谢辞不录)。

　　复云山中草创所在若要讲诸方丛林礼数也讲未得今夏虽有三四百兄弟也有数间屋子长老首座有工夫请自去讲老僧只是圣寿寺一个园头二十年庵居一味社田头佛法把锄头时铲草择菜时烧火时扫地时吃粥吃饭时阿屎送尿时未尝不与诸人眉毛厮结性命相负的的举扬又要打大鼓升法座做模打样作甚么适来禅客与么问老僧与么答如此问答如此激扬汝诸人这一句子还分晓也未若分晓父母未生前面目亦分晓父母未生前面目分晓四大分散后底事亦分晓四大分散后事分晓即今日用事亦分晓即今日用事分晓一动一静一语一默一起一倒一生一死生也与么死也与么生死中有佛则不迷生死生死中无佛则无生死与么则无有不分晓底时节所以道十方世界是个老僧尽十方世界是个法座尽十方世界是个院子尽十方世界是你诸人自己尽十方世界只是这一句子这一句子明得无有不明底句子这一句子透得无有不透底道理前故云须出格过量底人始得大众要识出格过量人么举起拂子云释迦老子来也天上天下唯吾独尊作么生说个未出母胎度人已毕底道理不是心不是佛不是物是个甚么末上谓迦叶云吾有正法眼藏涅般妙心分付于汝汝当流布无令断绝不是心不是佛不是物是个甚么自是一犬吠虚千猱啀实阿难便问迦叶云世尊传金襕外别传何物好样不相学迦叶召阿难阿难应若自是一条箸迦叶云倒却门前刹竿着费力不少至于西天四七东土二三递相出兴千变万化只宗这一句子只扶竖这一句子只显示这一句子而已岂不见南狱让和尚得这一句子于六祖大师便云说似一物则不中修证则不无染污则不可祖云只此不染污是诸佛之护念汝既如是吾亦如是师云好个东瓜印子搭着搭不着未免递相钝置马大师得这一句子于南岳便云自从胡乱后三十年不少盐酱破驴脊上足苍蝇因僧问离四句绝百非请师直指西来意祖云我今日劳倦不能与汝说问取智藏去僧问藏藏云我今日头疼不能与汝说问取海兄去僧问海海云我到这里却不会僧回举似祖祖云藏头白海头黑师云离四句绝百非马驹踏杀天下人元来答者话不得非父不生其子一个头疼一个不会藏头白海头黑也是贼过后张弓百丈和尚得这一句子于马祖因再参侍立次祖以目视绳床角拂子丈云即此用离此用祖云你后开两片皮将何为人丈取拂子竖起祖云即此用离此用丈挂拂子于旧处祖震威一喝丈大悟直得三日耳聋师云大众百丈是喝前悟喝后悟悟前聋悟后聋定当得出即此用离此用定当不出莫看绳床角头且看老僧手里底得与么摇摇曳曳无风荷叶动决定有鱼行黄檗运和尚得这一句子于百丈一日示众云汝等诸人尽是噇酒糟汉与么行脚何处有今日还知大唐国里无禅师么有僧出云只如诸方匡徒领众又且如何檗云不道无禅只是无师师云黄檗只知大唐国里无禅师不知我如今大元国里个个是禅师是讲师律师有般汉便道与匡徒领众者何异只向道不道无师只是无禅临济大师得这一句子于黄檗示众云我于先师处吃六十棒如蒿枝拂相似如今再思一顿吃不知谁为下手有僧出云某甲下手济度棒与之僧拟接济便打师云好笑你自心中急他人未肯忙若是个汉当时便与掀倒禅床拦胸一踏拄杖子只得两手分付不见道老鼠养儿沿屋栋龙生龙兮凤生凤兴化奖和尚得这一句子于临济于大觉棒头悟得先师在黄檗处吃棒底意旨乃示众云今日不用如何若何便请单刀直入兴化为汝证据时有旻德长老拜起便喝化亦喝德又喝化又喝德礼拜归众化云若是别人三十棒一棒也较不得何故为他旻德会一喝不作一喝用师云阵云动地而来雪刃挨身而入铁旗铁鼓未为好手全杀全活方见作家较他登九龙御辇而被烹失千里乌骓而自刎者盖相万万剑戟尽为农器用马牛归放华山阳何以见得王登宝殿野老讴歌南院颙和尚得这一句子于兴化因僧问赤肉团上壁立千仞岂不是和尚语院云是僧便掀倒禅床院云看这瞎汉乱做僧拟议院便打师云手里棒折那如师子捉象亦全其力捉兔亦全其力又僧问从上诸圣向甚处去院云不上天堂便入地狱僧云和尚聻院云还知宝应老汉落处么僧拟议院以拂子打云令合是汝行又打一拂子后来雪窦道令既自行且拂子不知来处雪窦道个瞎且又雪上加霜大慧云权衡临济三玄三要还他南院始得雪窦为甚道拂子不知来处妙喜道个瞎且要两得相见师云雪窦扶弱大慧扶强无明也只道个瞎且要瞎一切人眼何谓不上天堂便入地狱风穴沼和尚得这一句子于南院上堂有云若立一尘家国兴盛野老颦蹙不立一尘家国丧亡野老安贴于此明得阇黎无分全是老僧于此不明老僧即是阇黎阇黎与老僧亦能悟却天下人亦能迷却天下人要识阇黎么左边拍云这里是要识老僧么右边拍云这里是师云无明则不然若立一尘君君臣臣父父子子不立一尘此间无老僧目前无阇黎雨顺风调河清海晏于此明得古佛与露柱交参占波共新罗斗额于此不明眼里着得百亿须弥山耳里着得百亿香水海首山念和尚得这一句于风穴拈竹篦云汝诸人唤作竹篦则触不唤作竹篦则背且道唤作甚么时叶县省和尚在座下便近前制得拗作两橛掷下云是甚么山云瞎县便礼拜师云一挨一拶一纵一夺宗门中谓之爪牙亦谓之巴鼻岂盲龟跛驴之事二尊宿一人高高山顶立不露顶一人深深海底行不湿脚拗竹篦作两橛且置首山道个瞎意作么生只许老胡知不许老胡会汾阳昭和尚得这一句子于首山示众云识得拄杖子行脚事毕师乃竖起拂子云识得无明拂子更买草鞋行脚三十年慈明和尚得这一句子于汾阳向方丈内安一盆水上置一口剑下置草鞋膝上横按拄杖有人入门便指拟议便打应庵云我当时若见便去左耳边低声下一转语待他贪观天上却与一指拟议把剑便斩师云转见淆讹不妨疑着应庵老人耳边下一转语知他说个甚么我当时若见把剑便斩因甚如此鹬蚌相持俱落渔人之手杨岐会和尚得这一句子于慈明僧问如何是佛岐云三脚驴子美蹄行师云住院屋壁疏满床堆雪珠踢出金圈栗棘吓倒百丈野狐三脚驴三脚驴差异畜生天下无白云端和尚得这一句子于杨岐因僧问一喝分宾主照用一时行去此二途请师别道云便喝僧云从来疑着和尚云便打僧云作家宗师云云也不消得僧礼拜师云众中一喝多有商量喝牛便行喝马便住喝人恶发喝佛慈悲这僧道从来疑着和尚是肯语是不肯语白云便打是赏伊是罚伊选佛若无如是眼假饶千载亦奚为五祖演和尚得这一句子于白云结夏示众云无可管顾诸人今日作一家宴遂抬手云啰啰招啰啰摇啰啰送莫怪空疏伏惟珍重师云一个铁酸馅百味具足知他祭了多少闲神野鬼直饶一咬百杂碎到这里急须吐却佛果勤和尚得这一句子于五祖因僧问一大藏教阿那个是头果云如是我闻僧云此是阿难底如何是和尚底果云我使得甚快师云只欠作云何梵在虎丘隆祖得这一句子于佛果果室中问祖云见见之时见非是见见犹离见见不能及举拳示之云见么祖云见果云头上安头祖于是悟入便礼拜果云见个甚么祖云竹密不妨流水过师云象王回旋师子返掷不用纤毫气力不留些子痕迹是则是父子投机啐啄同时只恐学语之流不作平实会便作活脱会毕竟如何识取钩头意莫认定盘星又示众云凡有展托尽落今时不展不托堕坑落堑直饶风吹不入水洒不着检点将来自救不了不见道寒潭目影静夜钟声随扣击以无亏触波澜而不散犹是生死岸头事拈拄杖云划一划划断生法师多年葛藤点头石不觉抚掌大笑且道笑个甚么脑后见腮莫与往来师亦呵呵笑云笑须三十年三三九十年且道笑个甚么笑你脑后见腮应庵和尚得这一句子于隆祖据室云现成公案坐断淆讹错下注脚槌折你腰撩起便行必死之疾要须英俊别有生涯忽遇冲云俊鹘来时如何漫天网子百千重师云驱耕夺食手段罗龙打凤门庭漫天网子百千重这老儿已是通身泥水冲云俊鹘走向甚处去也不消一拶去死十分密庵和尚得这一句子于应庵应庵室中问云如何是正法眼密云破沙盆师云僧问云门如何是正法眼门云普击床左边云过这边着僧问风穴如何是正法眼穴云瞎击床右边云过这边着复打一圆相云破沙盆吞乾坤七华八裂浑浑沦沦飏在拉圾堆头千金难买擎在诸佛掌内不直分文打钟打鼓普请看盛羹盛饭养儿孙好大哥破庵和尚得这一句子于密庵上堂有云不是心不是佛不是物忍俊不禁为诸人作个撇脱拄杖卓一下云流水暗消溪畔石劝人除却是非难师云云浮世间无根得活火烧海底有种皆萌不与凡圣同缠东土来作甚么不与万法为侣西江吸尽何为既无彼此之分宁有古今之异尘尘尔刹刹尔枞枞然灵灵然若作佛法商量未免披毛戴角若作世谛流布依旧前三后三所以道流水暗消溪畔石劝人除却是非难难难蟭螟摇撼万重山无准和尚得这一句子于破庵有时上堂云名不得状不得取不得舍不得只么得且道得个甚么三人证龟成鳖师云二从一有一亦莫守既是名不得状不得为甚证龟成鳖咄杀人刀活人剑雪岩和尚得这一句子于无准寻常只把这一句卖美外集中有送人偈云现成句子轻拈出不落平平仄仄中只恐累君行李重预先题在石屏风师云我当时若在座下但云集云峰下四条藤巴落平平仄仄仄仄平平况是槌钟击鼓鹊噪鸦鸣森罗万象水绿山青未开口未动念文彩全彰五音迭奏直得触目无滞达得名身句子一切法空山河大地是身身亦不可得唤作三昧性海俱备犹是无风匝匝之波更须知有向上一窍又寄竹篦与高峰老祖偈云上大今已无人雪岩可知礼也一条黑漆竹篦分付原妙侍者师云分付莫错么错则不名仰山不错则天目山在万山之顶高峰老祖得这一句子于仰山尝云不识岩头密启处刚言悟得仰山禅师云大妄语成入无间狱密启处既不识仰山禅如何悟又有真赞示幻住和尚云我相不思议佛眼莫能视独许不肖儿得我半边鼻师云垂钩四海只钓狞龙智过于师方堪传授且道传授个甚么打失半边鼻换得一只眼幻住和尚得这一句子于高峰老祖示众举大梅问马祖如何是佛祖云即心是佛常公闻是语当下如十日并照情云识雾应念廓清直往大梅山一任非心非佛师云无明在众时有般兄弟聚头喧喧妄议云中峰和尚只说得心性禅义理禅拖泥带水老婆禅与他打在大梅大珠永明明教慈受队里去唯古林和尚序一花五叶之书则云辟义学之见封发正宗之玄閟其言富其理妙非离文字言说舍名相筌蹄断葛藤露布碎圣凡窠臼者未易窥其仿佛虚谷和尚则云中峰禅师彻法源底廓同太虚百千无量妙义皆从性海中滔滔流出自然超宗越格破胎息妄传正合圆悟祖师意辟义解流谓从信心铭起亦古人未论至此师云三段不同收归上科又于信心铭中举到得失是非一时放却处辟云咄说有可放也合吃棒说无可放也合吃棒何故则为伊脱得失是非未得在师云三祖大师非老幻住与么发明几乎一生受屈蓦拈拄杖云这个唤作拄杖子便不是一句子若唤作一句子便不是拄杖子才有所是便有所非才有所得便有所失得失是非既免不得这一句子如何免得以拄杖划一划云三世诸佛历代祖师天下老和尚总贬向无生国里去也即今莫有傍不甘底出来把老僧拖下禅床烂椎一顿与这一队老汉出一口气不妨做渠直下儿孙如有与无明相见如无无明倒行此令去也乃喝一喝拈拄杖下座一时趁散大众。

　　法语

　　示瑛禅人

　　参禅人做工夫无别事只要知个本命元辰下落处知得自己辨得他人山河大地世出世间一一尽知下落瞒你一星子不得唤作智眼洞明心行处灭然后回身转步建大法幢现出三头六臂七纵八横拈一茎草作丈六金身拈丈六金身作一茎草用杀得人活得人金刚王宝剑寒凛凛地唤作临济下儿孙不为分外若但名字出家名字行脚不信好人说不知祖师巴鼻不到诸佛田地不做真实工夫一法不明目前万法悉不明了光阴迅速空然白首眼光落地时将甚么子敌他生死瑛上人可畏可畏快须打并从前业识歇去许多打之绕着些精彩提个万法归一一归何处话忽然一踏踏着一觑觑破元来青州布衫便是川藞苴底屎布裙。

　　示月禅人

　　人人尽有这个月几回圆兮几回缺明时暗相在其中暗时明相何曾灭看他蟾桂影婆娑直透碧潭光皎洁正好供养与修行不出如今底时节濠州满月上人信有我宗见性成佛之旨春间到茅庵请益参个话头决要今生悟得自己分上灼然有这一段了生达死底大事因缘老僧向他道我底说话恰如一个指头子相似为你要见天上月所以指个水中月影子示汝头上自有个真月也释迦老子也与么道我说修多罗教如标月指当观月轮莫观吾指你如今若只爱我言语便是看我底指头要且不知月在甚么处你要识真月么只你问我话底是只你举话头底是只你未举话头时来问我底是但与么回光返照去忽然与所参话头无二无别方信通身是一轮清净宝月圆满无缺昼夜放八万四千圆满净光照天照地盘山云心月孤圆光吞万象光非照境境亦非存光境双忘复是何物洞山云光境未忘复是何物老僧云光境不忘复是何物你且道三个老汉那个堪为汝师须具眼始得。

　　示赈上人

　　海东赈上人为清拙和尚侍者自谓不能尽其师之道焚舟西登海岸首礼请径山诸大老复探水于伏龙山顶两呈偈语且有自远趋风之辞予不之答又乞一言而为洞彻向上的的相承底一段大事不得已而谓之曰汝还知大唐国里无禅师么汝师为天下之师何谓无师汝师传我佛我祖不传之道何谓无道决欲尽师之道求之于人不若求之于己直下休去歇去一念万年千万里无寸草处去古庙里香炉去到大歇大休田地返观从前学得底记得底说得底做得底总是聪明知解人我业识生死根本到这里身心廓如太虚觅佛祖禅道了不可得觅人我业识是非生死若知解纤毫形相皆不可得然后为一切人师也在我我为法王于法自在不见道智过于师方堪传授只如汝师说底与无明同耶不同耶若(道同又要问无明作么若道不同佛法岂有两般直须如个戴角蛇插翅虎破镜鸟啖母不是差事)。

　　示嵩上人

　　赤梢鲤鱼横海而来动便波涛汹涌雷电喧轰风云四起笼罩不肯住呼唤不回头所谓漫天铁网透过不难一窍穿通玲珑八面及乎撞着一枚臭齑瓮子牛脚迹水因甚向里面淹杀丧却一条穷性命喝当时若下得这一喝死得天下人活得天下人不惟与临济出得一口气从上老冻脓一任吞吐日本嵩上人清拙老人入室之子今冬山中道聚标此纸云大唐音响未能通虽听法雷如耳聋末后云须弥为笔写虚空果能耳聋不通音响则不缪为清拙之子又何待无明操须弥笔写出许多不材不净恣意啖咂而堕于野狐群队无个出头时节所以先圣云如今有一等不识好恶秃奴向教乘中取意度商量成于义句如将屎块子自口含了却吐与人又云我被先师一喝直得三日耳聋虽然我也无量罪过汝也无量罪过。

　　示济禅人

　　参禅人须参活句莫参死句何谓活句只如僧问赵州狗子还有佛性也无州云无又问一切众生皆有佛性因甚狗子无佛性州云他有业识在这便是活句这僧向活句上问赵州又向活句上答你如今要这一则公案分晓只就(每日每夜)业识纷飞处看业识与么纷飞如何是无业识田地佛性现成如何得见佛性与佛祖一般如人学射久久方中所谓得之于心应之于手却不可滞在有上滞在有上便同众生又不可滞在无上教中谓之相违又不可滞在非有非无上教中谓之戏论总不落阶级不涉廉纤着著有出身之路始到得活句边犹未取得老赵州性命在且道老赵州性命作么生取不见五祖演和尚云赵州露刃剑寒霜光焰焰更拟问如何分身作两段你且道是死句是活句参。

　　示润禅人

　　去年与予同栖严穴卓卓然以此事为务不与群儿伍决欲了这一场公案问他今日工夫如何不答又问他父母未生前甚么处与老僧同住来或竖拳或一笑或不语掉臂便行一日老僧同石门和尚在火炉头闲坐见他来问讯便问他不去僧堂里做工夫来这里做甚么借石门痒和子连打数下他微微而笑无些子怒色彼时贵无用在嘉禾一日请假去相访一别十余个月日每每寄果物来老僧深喜之不是喜他远寄物来然喜怒人之常情只如父母未生以前身已尚无喜怒从甚处安着你若道即今底便是未生前底未生前底便是死了烧了底正是颟顸佛性儱侗真如直须剑刃上翻身钵盂中走马始得不见古人道悬崖撒手自肯承当绝后再苏欺君不得这一着子不是小可事是无大得大一件大事所谓生死事大无常迅速今日不了万劫余殃上人决要了此事时归来一日与汝三百下痒和子休怪。

　　示悟侍者

　　先圣云悟是第二头又有云须妙悟始得又有云悟后须遇人始得参禅参便了又要遇人作甚么殊不知涅槃心易晓差别智难明只如每日肚里须吃饭方饱你吃饭还疗得我饥么眼里观色山不可唤作水耳里闻声声生声灭于耳有干涉无若云有干涉则堕戏论若云无干涉则堕相违直须离四句绝百非入得一切透得一切犹是教乘边事未是衲僧本分事莫声是佛声色是佛色是么莫未上船时已吃三十棒是么若恁么商量要见无明且居门外总不与么毕竟如何有跟如盲有口如哑日本悟侍者谓乡音不辨特此乞形纸墨以疏其意不审侍者是悟了问悟前问不前不后问老僧答汝了也并却咽喉唇吻致将一问来。

　　示懋禅人

　　诸佛出世祖师西来不过与人做个证明底而已且证明个甚么懋禅人今夏道聚山中秋归受业方回乃出纸觅长语警策做工夫要透脱生死此事你须自下手脚直做到直截不疑之地方能透得生死方见诸佛诸祖心髓方知老僧屋里底事所谓啐地折嚗地断绝后再苏顶门眼活一口金刚宝剑亘古亘今擒纵在我不由别人真大自在大解脱大丈夫也若不与么随群逐队今日三明日四未曾得个念头暂时停息如一锅沸汤相似自也下手脚不得教别人如何下得手脚煎得干无滴水却是个好底时节恐你又不肯信却又去别处寻水来搀转见郎当正是半前不后底温汤将来何用如今决欲了此事紧咬齿关硬着脊骨把赵州狗子无佛性话一提提将去生死心绝语言道断　地一声不待老僧与汝证明汝自知之。

　　示寿禅人

　　德寿禅人久于山中相聚昼则作一切务夜则消息不眠盖图出生死大苦海到佛祖安乐田地也果欲到佛祖田地须悟万法归一一归何处话与父母未生前话狗子无佛性话不是心不是佛不是物话无丝毫疑滞无些子差错尽平生力量一味捱将去捱到露布极伎俩尽命根断便是到佛祖田地也虽然更须知有临济三顿痛棒底道理且道无明门下又作么生咄且待别时来。

　　示成禅人

　　德成禅人四年在山中结缘去年化僧堂席今年又化僧堂帐众僧坐卧食息于其中无有一人不仰仰羡羡你结缘种德则不无只如万法归一一归何处话且道与你途中生生受受登檀施门有逆有顺即今归到山中与众人眉毛厮结鼻孔相拄至于着衣吃饭屙屎送尿或语或默或忙或闲同耶不同耶若道同赵州为甚道我在青州做一领布衫重七斤若道不同众人尽见你化席化帐虽然你更化一领漫天帐一领无缝席与老僧方答汝话有者便道和尚满口道了满幅写了又道未答话在咄不见道成家容易破家难南泉云我十八上便解作活计赵州云我十八上便解破家散宅神仙妙诀父子不传。

　　示显侍者

　　汝欲游方礼祖师徒劳走得脚生胝要须坐断毗卢顶一任小慈妨大慈慈显上人丛林英俊之流乃乞语参方礼祖扣问父母未生前一段奇特大事所以云要须坐断毗卢顶至如文殊普贤释迦弥勒临济德山是甚破草鞋要用便用要置便置我为法王于法自在虽然你须是到这般田地有这般作略是这般种草具这般眼目得这般机用方可这般底却不可学如今人拨无因果步步行有口口谈空造地狱业腊月三十日到来一场败阙却怪无明不得何故佛法无多子久长难得人勉之。

　　示朱德圭居士

　　万法归一一归何处这八个字子是天目高峰老祖自证自悟之后又将这八个字子教四海学者各各令其自证自悟当自证自悟处却不可作自证自悟之见又不可滞在无证无悟处如今多有人不肯信他只为不曾做这般真实工夫所以不能到他田地虽曰参学往往于万法上得些入头处于一法上又打失了于一法上得些入头处于万法上又打失了所以不能如我祖师到证悟处所谓毫厘有差天地悬隔松江信士朱德圭虽居尘俗之中而知有出尘拔俗一着子日用十二时中参个万法归一一归何处话自证自悟则未可相许然根本既正枝叶自不生更须着精彩彻底信自心是一法心生则种种法生心灭则种种法灭生灭既灭则寂灭之相现前寂灭相现前之时亦不起现前之见正与么时一法万法瞒你不得岂不是尘俗中自证自悟底大丈夫也。

　　示张德亨

　　为了自己一件公案山僧权作书吏搭个检目穿个长词未要呈厅上底先请通父押过通父你还押得么且作如何举笔且作如何下手且道是真是伪是可得是不可得你莫道不曾见个元告人又无甚么词语又无甚么来历如何教我押过情知通父到这里唤作无斗头公案所以押不得无明呈一个有斗头公案昔日裴休丞相捧一尊佛于黄檗面前云请师安名檗召裴休休应诺檗云为汝安名竟休言下大悟通父要悟得此公案但向裴休悟处子细参究忽然裴休撞在面前莫道只押过便是判断也判断得且道合得多少罪犯。

　　示圭讲主

　　怀州牛吃禾益州马腹胀天下觅医人炙猪左膊上此个颂流落丛林往往作佛法商量蹉过杜顺和尚无明也有个颂且于佛法全无交涉云天子手中曰圭诸侯手中曰笏宗师手中唤作甚么唤作冈中玉虽得一场荣刖却一双足不唤作冈中玉铁作面皮金作骨眉毛落尽不留茎鼻孔依前高突兀华严教寺玉冈讲主与无明虽未识面已尝于赠宋雪山偈中得其蕴矣知其是个中人若不是个中人如何肯信无明远远寄香及此纸乞疏教外别传之旨然而教外无禅禅外无教非离言教而别有所传谓迥异言教传不可传之至妙耳至于至妙处说也说不得如何传授得须当人亲证亲悟始得清凉云说悟则不可示人说理则非证不了且证悟之理亦是对未悟者权立个方便不作方便亦无渐次方到得事事无碍法界如盛宗三大四法界总一经大纲如纲目自张故能行布圆融醍醐毒药个是玉冈寻常布施人底不可担水河头卖也且道吾临济三玄三要四料拣一喝入五教之旨与三大四法界一部大经之旨同耶异耶异若异于同全非诸佛意男子身中入定时女子身中不留意不留意法法明明无理事信哉。

　　示周禅人

　　古来行脚高士动经千里万里涉艰履险不惧危亡得失遇真正宗匠才放包至于出一丛林入一保社必欲洞明己躬下一着子彻头彻底无丝毫过患无丝毫走作然后一一决择明白要且不在明白处坐地拈出来得人憎得人怕见他眼目定动底便与一拶倘不识痛痒复示一言半句两眼对两眼底不可放过十年二十年相处如一日相似知其不是个中人路上买饭吃徒而之他永不要见面何以故结朋须胜▆似我不如无白云端和尚云悟了须遇人始得若不遇人如个无尾胡孙美出来人便笑如今诸方觅个参禅底万中无一莫说悟底更要遇人在轻轻道着他你未在便乃面青面赤嗔心愤愤赞他好个禅和便无著欢喜处且道你好在甚处这般底打杀了千千万万个为宗门中除害却有甚罪过你须看前辈样子具验人眼目蕴成佛作祖底气概奋这般作略便从这里做将去一一从胸襟流出来盖天盖地明取古人语去即心即佛非心非佛且置不问不是心不是佛不是物是甚么咄更是个甚么。

　　示泾禅人

　　泾浊渭清水性是一如何有清有浊不见祖师道人根有利钝道无南北祖元泾禅人道聚山中参狗子无佛性话观其行住坐卧语默动静着着在话头上着到真本分衲子也一日忽请曰拜求和尚居山法语予恶发骂云你便不本分也尽十方世界是个山尽十方世界是个无字何不在无字上讨个分晓若在无字上讨得分晓千七百则公案三乘十二分教是注解无字底闲言语诸佛诸祖是受无字光影底汉你通身遍身是一个无字行也是他坐也是他至于语默动止去来生死觅他了不可得于不可得处岂不是无字全体僧问临济忽遇出格人来师如何接济云我便全体作用玄沙云十方世界是摩诃般若光光未发时尚无佛无众生名山河大地洪纤长短一切形相何处有耶上人会么会也跳无字不出不会也跳无字不出你若道和尚还跳得出么老僧也跳不出我若跳得更不打许多葛藤虽然你且向这葛藤跳看。

　　示雕佛匠

　　海盐郑仁甫为山中大殿火焰完备众目耸观以为有优填匠氏之作众口赞美以为世之群工不可及其精巧矣仁甫欣然持此卷求予语以旌其能以信诸方之任用者予曰汝艺精到不患人之不汝用也予语拙安能益汝巧耶虽然汝只能雕得丈六色身底火焰不能雕得虚空身底火焰何故教中道佛身充满于法界汝之火焰几何大又云佛真法身犹若虚空汝之火焰亦在其中还能雕得这个佛身么若能雕得这个佛身便能雕得这个火焰若能雕得这个火焰便能大中现小小中现大于一毫端现宝王刹坐微尘里转大法轮三尺旃檀像即是丈六身丈六身即是无量身祖师云火焰与三世诸佛说法三世诸佛立地听说法听法我不问汝汝且道三世诸佛即今在甚么处你试下手看下得手便恁么雕将去做将去无有不圆成底时节毕竟如何拈来三寸铁遍界是黄金。

　　示春讲主

　　慧春讲主你既说道不理会得知不理会得底是谁道不理会得底又是谁只这便是生死两重牢关你即今向理会不得处理会得去生死大事一时了毕若更理会不得但于一切时一切处将狗子无佛性话参取去且作如何参狗子还有佛性也无一切众生皆有佛性赵州因甚道无你若捉得赵州败从上诸佛诸祖天下老和尚总被你一时捉败赵州是唐时人过去已许多年他底面孔是长是短你还识他么端的要捉败他如捉贼相似须知他在甚么处安歇然后下手脚赃贼分明不勘自败若不见他面孔返被他搅妙不得静办这一场公案如何结断任你讲得一大藏教如何出得赵州一个无字一法无万法皆无和这无字亦无正与么时上至无量劫下至未来际总不出这个时节自然活鱍鱍地虚灵灵地便是清净法身佛不待静而自安不待动而常用便是千百亿化身佛事上建立也得理上铲除也得我为法王于法自在说一切法于法无碍名为讲师立一切法于法无碍名为律师空一切法于法无碍名为禅师虽然更须知有法身上毗卢师始得咄咄咄没处去这个说话莫道你理会不得便是无明也理会不得何故你是赵州人我是浙间人。

　　示禄禅人

　　你既要了这一件大事把从前知见解会束作一团抛向他方世界如腊月扇子相似永不得拈着永不得顾着一切放下便如死人一般木石一般只于行住坐卧语默动静上床下地吃粥吃饭屙屎送尿时单单提个话头与之厮捱捱到极处不见有佛祖玄妙不见有世界纵横不见有话头可提不见有提话头者经云见见之时见非是见见犹离见见不能及正与么时也只是工夫纯一处更须保养圣胎自然会回机转位如大死人却活于顶门上迸出一只眼方到得无明门下见得无明面孔是长是短是阔是狭然后上无星秤子等将来是几斤是几两镕瓶盘钗钏为一块金亦得将一块金为瓶盘钗钏亦得入水入泥入染入净入佛入魔亦得然亦未可顺汝意在须入无明室朝打三千暮打八百打得皮穿骨烂痛不可忍现出三头六臂倒要吞却无明那时无明性命在汝手里要杀要活要收要放总得所谓智过于师方堪传授此非细事不可忽。

　　示首仁大师

　　秘密一宗显诸佛不传之旨阐上上大乘之教故能入凡入圣入一切国土而无所入于诸境界亦无所碍辟如虚空觅虚空之量了不可得知虚空空群相有犹有灵知只成知解宗徒谓了了常知欲言之不可及便为要妙殊不知知之一字众祸之门直饶离文字相离心缘相语默不到动静两忘照用双遣人境俱夺犹是法身边事云门云法身有三种病二种光光不透脱其病转多杜顺云法身流转五道名曰众生便是这个道理你若打理窟不破事上便不明事上既不明诸法皆有滞诸法既有滞持咒观想皆是虚妄生死根本唤作法身佛得么唤作无等等咒得么唤作大慈悲大忿怒大解脱大自在得么且道如今作么生你但无事于心无心于事自然虚而灵寂而妙若有毫发许本末言之者皆为自欺随缘着衣吃饭任运快乐无忧不与凡圣同缠超然名之曰祖如上说底即非密也密在汝边已是说了无明门下须吃棒始得何故大事为你不得小事自家支当。

　　示达儿嘛失唎大师

　　达儿嘛失唎乞予语警策予曰时热写便手污说便口干不要问着问着打折你驴腰你便道拈棒用力多信手写一张愈见法施之普云门普赵州无德山棒临济喝与你寻常想底佛持底咒同耶不同耶同则禅分五宗教分五教不同则总是释迦老子儿孙何有彼此之异到这里具眼始得若不具眼师家学者皆为瞎汉无明常云说底显个不说底秘密作用处表个无作用处思议境示个不思议境不是秘密只是显密不二显中显密中密何如将个五香五药五身五智五佛而能匹配只如经中所谓酒肉精血便利不净之物作法食啖种种受用只是要你转自己底智身佛降伏诸魔与夫邪神恶鬼灭尽许多贪嗔痴业识住于禅定不坏假名而谈实相不坏世间法而成出世间法耳若是祖师门下何曾梦见你决要作吾家种草佛来祖来尽与斩为三段自余是甚么破草鞋是甚么臭皮袜莫见与么说便拨无因果行杀盗淫妄唤作事事无碍而生遭宪网死陷泥犁头出头没无有了日先圣云本无迷悟人只要今日了了得赵州无字无有不了底只这一个无字是断生死命根底刀子通身是刃触著者皆死若善操持天下无敌且道柄把在甚么人手里拟议不来时千里万里去也勉勉。

　　示李丹霞道安

　　昔日丹霞骑却圣僧项祖师见之曰我子天然霞礼拜曰谢师安名李道安汝俗汉号丹霞为祖师为汝安名耶祖师即今在甚处个事不是说了便休说到行到犹是半提若是全提须亲见祖师始得。

　　示杞侍者持钵

　　你做老僧侍者须当效古之作母堕今时网子里开酒面店俵汤果钱沽名网利昧却出家本志造生死业作邪魔魍魉见解而自甘虚丧者也然效古尚恐法执未忘我见犹存堕在法身边不能明大法具大眼目兴大悲智廓大机用开大炉鞴运大钳锤锻圣镕凡烹佛炼祖而为德山临济的子亲孙况堕今时者耶岂不见阿难侍佛二十年筑一肚皮残羹馊饭打个喷嚏闻者谓为青莲花香见者谓为日月朗耀及乎结集之时被大众摈在门外若不入静三昧四棱塌地一回如何放得电光唱如是我闻为佛真子耶洛浦为临济侍者自谓天下无敌及乎撞着夹山齑瓮没头浸杀从前英特之气其何在耶老僧亦曾做灵隐侍者来逞聪明说道理争人我讲是非冷地看来生死岸头一点子也用不着居山三十年且道成得个甚么事今夏三四百人相聚噇了施主饭住了施主屋不曾见一个驴叫狗叫与佛祖出一口气秋来虽然东去西去来年老僧若活在此又来作臭肉上青蝇奈何奈何汝既为吾侍者代吾之劳效阿难持钵去若堕夹山齑瓮里悟得临济一喝也是闲家具不见古者云大事为你不得小事自家支当。

　　示和藏主

　　道佛一字漱口三年记着一字生死根本藏主两字也大难承当释迦老子方做得个藏主达磨大师要且只识得个主藏里底未会用在自余之辈不言可知只如昔有僧问藏主字藏主良久你且道是识字良久不识字良久若识字良久五千四十八卷皆为剩语若不识字良久如何唤作藏主耶到这里具眼始得。

　　示茂藏主

　　以字不成八字不是一大藏不净纸此间无我目前无你大地无尘西来无意因甚五祖道钵啰娘赵州道庭前柏树子无明道又是从头起呵呵阿呵呵啰啰哩啰哩。

　　示德都寺

　　祖师西来观我震旦有大乘根器直指此心便是佛其时三宗竞演俱涉心思口议问及圣谛乃云不识有个断臂阿师又谓之了了常知欲言之不可得一犬吠虚千猱啀实突出马驹踏杀天下人三脚跛驴吞栗棘蓬透金刚圈为天下法明德都寺汝决欲做他种草须吞得栗棘蓬透得金刚圈始得且道二六时中四威仪内拟吞栗棘蓬又被牙齿碍拟透金刚圈又被一茎草绊脚果然吞得透得一茎草拈作丈六金身现出琼楼玉殿牙齿缝里放出八万四千种光明照见大地众生一时成佛岂不是奇特大丈夫也。

　　示然藏主

　　德然上人你参我老石屋和尚指示道但于十二时中放下全身坐断主人公不起第二念可谓是的的从祖佛相传不可传不可授不可说底意旨矣只如你全身放得下么一个臭皮袋子饥时要粥饭吃不吃则肚饥过不得如何全身放下一法如是万法亦然自己如是众人亦然佛祖圣贤如是凡夫亦然一切众生亦然正放下时身在甚么处放不下时你在甚么处放得下不曾放下放不下何用放下人境俱空凡圣俱泯又何处现释迦老子与石屋和尚又向何处参父母未生前面目又向何处求无明法语又向何处入弥勒楼阁会得赤肉团上有一个无位真人能分许多位次眼须观色不为色所迷耳须听声不为声所惑世间色见声求是行邪道若行见闻觉知是则见闻觉知非求法也求底是心见闻觉知是心佛是不是心不是佛不是物一拳打碎虚空骨森罗万象眼睛开鼻孔何妨高突兀然藏主你如今既为头首以字不成八字不是适来对众喝我一喝三十年后有人勘你在。

　　示楼子贤

　　吾祖师西来别无妙诀单单只指出你自己一片现成田地是成佛之本出生无限妙法所以道百千法门同归方寸河沙妙德总在心源直下会得已涉支离更拟如何若何转求转远子贤汝为吾清翁长子修身正心齐家治世之法活辘辘地十二时中未曾欠少只这无欠少处便是吾佛祖传不得底妙心这些子要在你知得下落作得主识得破把得定不被许多声色不实底境界夺将去能夺诸境界佛云若能转物即同如来便是这个道理我语说不尽且截断葛藤。

　　示马道常

　　二十余年住伏龙一茅庵对两三峰近来老病唯贪睡觉起东方日已红东阳马道常我家里事你不可搀行夺市昔老庞参石头悟得日用事无别后参马大师悟得不兴万法为侣将百万家私沉于水里情愿卖笊篱于市而给口体共子女说无巴鼻话眼空天下诸大老骂尽许多蚊虻蠓蚃虽天龙香象亦皆敛衽尝云吾非贤圣了事凡夫真俗流中是个成佛作祖底汉恐你学他不得若学得岂不伟欤。

　　颂古

　　世尊才生下一手指天一手指地云天上天下唯吾独尊云门云我当时若见一棒打杀与狗子吃贵图天下太平颂曰。

　　结得冤仇报得恩高提铁棒打云门二千二百余年后不谓如今有子孙。

　　世尊未离兜率已降王宫未出母胎度人已毕。

　　日出天欢喜云生地起愁如何人不老得似水长流。

　　世尊拈花迦叶微笑。

　　命根欲断气未断正是临行撒手时家活不须分付得棺材头哭有亲儿。

　　维摩诘问文殊师利何等是菩萨入不二法门文殊师利曰如我意者于一切法无言无说无示无识离诸问答是为入不二法门于是文殊师利问维摩诘我等各自说已仁者当说何等入不二法门。

　　铁笛横吹宇宙清虾蟆蚯蚓解翻身相知不在千杯酒一盏清茶也醉人。

　　女子出定话。

　　邪法灵验正法难扶潦倒瞿昙好不丈夫。

　　达磨见武帝。

　　出门便遇打头风不许滩边泊短蓬何似海天空阔处一丝牵动碧潭龙。

　　马祖三十年不曾少盐酱。

　　老牛舐犊马驹踏人寰中天子塞外将军。

　　马祖日面佛月面佛。

　　明来暗去太无端炼得通红铁一团百亿须弥头上转炎天飞作雪花寒。

　　南泉参百丈涅槃和尚丈问从上诸圣还有不为人说底法么泉云有丈云作么生是不为人说底法泉云不是心不是佛不是物丈云说了也泉云某甲只与么和尚作么生丈云我又不是善知识争知有说不说泉云某甲不会丈云我太煞为汝说也。

　　一个拽来还拽去一人牵去又牵来深山一段无根树直至如今锯不开。

　　陆亘大夫与南泉语话次夫云肇法师道天地同根万物一体也甚奇怪南泉指庭前花召大夫云时人见此一株花如梦相似。

　　巢知风穴知雨磁石吸针潮涨醋汝等诸人莫莽卤虎之缺兮马之馽东西如何密相付。

　　药山一日斋时自打鼓高沙弥捧钵作舞入堂山抛下鼓椎云是第几和弥云是第二和山云如何是第一和弥就桶内舀一杓饭便去。

　　卖美小孩儿伎俩竿头却解倒翻身堂中坐地应无分只是逢场作戏人。

　　百丈僧问如何是奇特事丈云独坐大雄峰僧礼拜丈便打。

　　巍巍独坐大雄峰个是无牙老大虫佛到也须遭一口普天匝地起腥风。

　　德山到沩山挟复子于法堂上从东过西从西过东顾视云无无便出至门首却云也不得草草重具威仪再入相见才跨方丈便提起坐具云和尚沩山拟取拂子德山便喝拂袖而出沩山至晚问首座今日新到在不首座云当时背却法堂着草鞋出去了也沩山云此子已后向孤峰顶上盘结草庵呵佛骂祖去在。

　　冲开巨浪百千重透网金鳞气势雄江上渔翁空眼热不知拄杖化为龙。

　　临济问黄檗佛法吃六十棒至大愚处筑拳。

　　雷轰电掣雨倾盆风卷波涛透海门脱壳乌龟头戴角只将一滴润乾坤。

　　临济侍德山坐次山云今日困济云寐语作么山拟拈棒济便掀倒禅床。

　　西方舶主眼睛赤南海波斯鼻孔粗拼得满船无价宝博他一颗夜明珠。

　　定上座问临济如何是佛法大意济下绳床擒住与一掌便托开定伫立旁僧云定上座何不礼拜定方礼忽然大悟。

　　灵龟曳尾迹纷纷搅得沧江彻底浑若不蓝田射石虎几乎误杀李将军。

　　东寺问仰山镇海明珠。

　　广南镇海珠分文也不直撞着瞎波斯更问作何色当下一槌百杂碎沩仰之宗未坠地。

　　香严上树。

　　虚空无壁落四面亦无门日月照不到别是一乾坤。

　　赵州青州布衫重七斤。

　　岭云片片如飞絮拈作青衫出当家后代只贪斤两重洞山贴秤又称麻。

　　赵州僧问黑豆未生芽时如何州云好合酱。

　　黑豆好合酱半斤还八两可怜破沙盆唤作正法眼。

　　赵州僧问承闻和尚亲见南泉是不州云镇州出大萝卜头。

　　天上无双月人间只一僧镇州萝卜大何处不闻名。

　　赵州僧问至道无难唯嫌拣择州云天上天下唯我独尊僧云此犹是拣择州云田库奴甚么处是拣择僧无语。

　　人顽似铁官法如炉禾熟登场不纳租米里有虫麦里有麸田库奴至道无难会也么。

　　赵州僧问如何是赵州州云东门南门西门北门。

　　东西南北是门头问赵州兮答赵州三四百条花柳巷二三千处管弦楼。

　　宪宗迎佛舍利现五色光百辟皆贺唯韩愈端立帝问百僚皆贺卿为甚不贺师代云臣已贺了愈云臣曾看佛书来佛光非青黄赤白等相此是龙神荷助之光帝云如何是佛光愈无对师代云陛下问处便是。

　　此光不是佛光群臣莫我敬王陛下问处便是管取龙颜大喜休拟议拟议白云万里。

　　洞山僧问如何是佛山云麻三斤。

　　秤头有纽秤尾无星一个锤推上推下两片皮说重说轻若是牙郎主人岂定道麻三斤。

　　木平问洛浦一沤未发时如何浦云移舟谙水脉举棹别波澜平不契复问蟠龙龙云移舟不别水举棹即迷源平大悟云峰悦云木平于洛浦言下悟去犹较些子可惜向蟠龙死水中淹杀。

　　如何活水不藏龙情愿淹他死水中提起当年齑瓮看不堪惆怅动悲风。

　　投子指庵前一片石谓雪峰云三世诸佛总在里许峰云还有不在里许者么子云不快漆桶。

　　不快漆桶团圞无缝一担两头中间最重堪笑翁翁只卖油勘破须还老赵州。

　　岩头铜沙锣里满盛油。

　　晖天露刃七星流拟欲抬眸斩却头平地死人无数数铜沙锣里满盛油。

　　子胡看狗。

　　见有人来便咬杀带牌恶犬甚狰狞是渠佛性都无了情愿轮回堕畜生。

　　三圣问雪峰透网金鳞未审何以为食峰云待汝出网来向汝道圣云一千五百人善知识话头也不识峰云老僧住持事繁。

　　透网金鳞冲浪来龙门万仞碧崔嵬不遭点额还烧尾闪电光中吼怒雷。

　　云门示众云闻声悟道见色明心观世音菩萨将钱买胡饼放下手元来却是馒头。

　　云门气宇如王偏要剜肉作疮观音菩萨买胡饼也是雪上加霜。

　　云门示众云乾坤之内宇宙之间中有一宝秘在形山拈灯笼来佛殿里将山门向灯笼上。

　　无明有一宝青黄赤白皂深山开铺席闹市沿门叫卖与世间人可怜都不要黑漆皮灯笼撞着呵呵笑。

　　云门僧问如何是清净法身门云花药栏僧云便与么去时如何门云金毛师子。

　　花药栏净法身金毛师子玉麒麟舌头无骨饶阳老那个师僧眼有筋。

　　云门僧问如何是一代时教门云对一说。

　　对一说八十翁翁嚼生铁咬却舌流出血万象光中寒凛冽明眼禅和总不知刚把乌龟唤作鳖。

　　云门僧问不是目前机亦非目前事时如何门云倒一说。

　　百亿山河皆帝阙古今日月一双眸不知那个无思算独据毗卢顶上头。

　　云门僧问如何是法身门云六不收。

　　六不收一拳拳倒黄鹤楼题诗崔颢今何在万古长江空自流。

　　翠岩参禅师夏末示众云一夏已来为兄弟说话看翠岩眉毛在么保福云作贼人心虚长庆云生也云门云关。

　　翠岩打失两茎眉屋里人家便得知痛处一锥犹自可那堪更下顶门槌。

　　香林远禅师僧问如何是祖师西来意远云坐久成劳。

　　动便遭人检点坐久却又成劳古今公议凡圣难逃大地山河一片雪日炙风吹竟不消。

　　陈操尚书看资福福见来便画一圆相操云弟子恁么来早是不着便更画圆相资福便掩却门。

　　吾家密事俗人知月蚀卢同便有诗只为慎初兼护末不知失却两茎眉。

　　多福僧问如何是多福一丛竹福云一茎两茎斜僧云学人不会福云三茎四茎曲。

　　僧问多福一丛竹我道千岩一树松巨灵抬手无多子分破华山千万重。

　　佛灯珣勘金陵俞道婆。

　　识得娘娘便问爷亲生终是眼头乖人家男女河沙数更有谁来慰老怀。

　　五祖演垂语云释迦弥勒犹是他奴且道他是阿谁。

　　后园萝卜种灶下火柴头屎窖蛆虫子呵呵笑不休。

　　北禅烹露地白牛分岁。

　　且喜今年田稻熟村歌社舞乐鸡豚斜阳影里人皆醉扶得翁归是阿孙。

　　和梁山和尚十牛颂。

　　寻牛　暂时不在急须寻莫待渠侬入草深满目青山无别迹只消回首一沉吟。

　　见迹　也知隔远苦无多只管贪程作甚么蹄踏蹄兮觜连觜明明此物更非他。

　　见牛　临风忽叫[牛(鶯-(烈-列)+(乏-之))]和声抬起头来双眼青业债知他填未足归耕陇亩望秋成。

　　得牛　如今处处得逢渠带水拖泥不用除总是国王田地上何妨村草步头居。

　　牧牛　百草头边百亿身如何得不犯纤尘鼻绳拽转从头看谁是牛兮谁是人。

　　骑牛到家　露地横眠已到家不骑泥像学丹霞尾巴摇动三千界还作宗门中爪牙。

　　忘牛存人　无牛得看只看山一个翁翁闲更闲喜有白云相伴住溪边茅屋两三间。

　　人牛俱亡　皮毛筋骨荡然空好手毋劳游刃通正眼瞎驴边灭却更将何物显真宗。

　　返本还源　现成公案孰施功耳不盲兮眼不聋一一音声诸色相分明黑白间青红。

　　入廛垂手　杀人便解活人来鬣颔何妨又吒腮甘作畜生行异类重重关锁尽冲开。

　　偈颂

　　答顽石和尚

一绝师弦四海秋千岩万壑冷飕飕如今不用龙筋续突出虚空有石头

棒头活美铁牛机临济闻风也皱眉未爇持来香一瓣鼻端无窍已先知

佛法从教烂便休多年纸被自蒙头生涯只有数株芋熟在山中亦懒收

　　赠宪司张大使

眼光烁破人肝胆挂起崚嶒铁面皮万事一公都了办惊天动地丈夫儿

　　送成首座

未骂一声先喝我当时宾主历然分如今相送出门去彼此浑无半点恩

　　寄绝照昶长老

见说明州鲞菜咸夜船多趁海潮还何时满载千岩月万壑清风恣一餐

　　示傅维那

祖道昭昭在目前丝毫已隔路三千自家桶底一翻脱肯信西来别有传

　　示常上人

将谓平常心是道谁知犹隔万重关看他破宅能容易何似成家作活难

　　送岩维那

峰顶雪晴春尚寒芳庵老朽懒相看禅和若是英灵底何必溪头望刹竿

　　示荣上人

要明父母未生前放下身心仔细参我也别无奇特处二三十载住茅庵

　　示胜禅人

时把吹毛利剑挥工夫无一暂停时杀教生死魔军尽报道侬家战胜归

　　送全上人

全然不识自观音访我伏龙山更深四月初头三月尽黄莺啼过绿杨阴

　　示亮维那

无明佛法无多子一味砒霜药杀人待汝棺材瞠得眼却教剑刃上翻身

　　送印上人

我祖西来传一印风行水上日行空要知文彩全彰处问取诸方老冻脓

　　送谨侍者游方

侍者果然参得禅头陀不用竖空拳诸方门户透不过铁壁银山在面前

　　授知客

授受莫言无窖子七花八裂破沙盆祖翁不解收将去未免余殃累子孙

　　答本空和尚

懊悔当初入此门至今无物献家尊伯劳破镜浑相似翻笑飞蝗多子孙

雷声未歇电光随雪片飞空几个知凛凛吹毛全杀活太平寰宇斩顽痴

　　昶首座

瞎驴种草自狰狞头角才生话已行甘露堂前轰一喝青天岌岌大江横

　　示昙侍者

几回礼拜又和南个事惟凭庆喜谙二十年来身畔立何曾辜负老瞿昙

　　示琛上人

大道本来平坦坦祖师密意自深深只将两个指头子法眼亲承地藏琛

　　勤禅人

佛祖尽从勤苦得未曾一法懒中来我今只么闲闲地终日谈玄口不开

　　示珍净人

休将瓦砾当家珍大宝元来在汝身七百高僧无处觅黄梅一钵重千钧

　　送满禅人

满肚学来无用处心空及第较些些今朝一宿龙峰顶明日台山大会斋

　　送淙侍者

侍者亲从净社来老拳不妄与人开汝吾甚处相孤负且向诸方问一回

　　昌上人

峰顶高寒雪未开上人忍冻为何来齐腰不用庭前立待得天晴暖自回

　　示手知客

平高就下老无明乌豆换他人眼睛唤汝将茶来吃了十分蒙懂却惺惺

　　示裕禅人

昔年曾吃石溪拳今日重添岩上禅两处成龙一滴水从教平地浪滔天

　　新禅人

门前古路滑如苔汝是何人敢入来重赏更须三百棒青山自解笑颜开

　　祖禅人

西来祖意没星儿正是虚空落地时我也不能重示汝各家留取两茎眉

　　登禅人

佛祖阶梯信步登千岩堂奥未曾升骨头换却来相见方信此间无老僧

　　送人礼补陀

观音和你甚冤家涉水登山去讨他三十二身岩上现头陀切莫眼睛花

　　辞石溪请

出世宗师万万千只余迦叶守枯禅老僧若也随流去孤负山居三十年

茆庵长是病羸垂说与阎家老子知两碗粥延三寸气看来也是不多时

　　示绍禅人

绍续须还是个人嘉禾只有老云门当时双脚拶得折不到如今无子孙

　　示方知客

顺风把柁未为难逆水行舟险似山橹棹不施人到岸山横秋水月弯弯

　　送宣禅人

适来一见便和南百十余城已遍参谢子远来无可待低头且自入茆庵

　　送信禅人还里

十万里来传一信一千七百个封皮到家的的无文字问你展开知不知

　　示坚上人

汝来到此五千里我住峰头三十年不隔丝毫相见了方知教外别无禅

　　示达禅人

达得名身与句身更须超越本来人赵州一领布衫子因甚秤来重七斤

　　示倡上人

祖师个个是优倡竿木随身美一场妙舞只知夸好手旁观应恨曲声长

　　圆上人

圆杀阇黎得几时痛加一拶早伤慈悬崖壁立三千丈　跳还他师子儿

　　示远上人

清远亲从高丽来又言曾上帝师台我今显示汝密意终日谈玄口不开

　　答泉首座

须菩提在岩中坐也被天花惑乱心深水取鱼皆信命不曾将酒祭江神

　　日本羲上人

万里鲸波一策游万峰顶上泊孤舟夜深来下苍龙窟不夺骊珠死不休

　　示圭禅人

白圭之玷尚堪磨瞥尔情生垢转多活佛现前须打杀方能亲见老头陀

　　送兴上人

才兴一念便多端无位真人赤肉团更拟诸方探深浅那知脚下黑漫漫

　　示常禅人

即心即佛错承当非佛非心乱度量荷叶为衣松叶食阿谁不是大梅常

　　送琇侍者

谢尔远来求法语火锹三下当人情明朝冷处重知痛却骂千岩手太轻

　　示兴上人

兴我宗与灭吾宗隔壁如何口款同未入门来三十棒灼然再犯不相容

　　与裁缝匠

四面好山花簇簇一条溪水绿层层大夫出手加针线做领青衫与老僧

　　示薛道仁

尘劳中事万千般搅得身心火一团己眼不开看不透灼然处处被他瞒

　　示顾妙成

火宅尘劳何日了本来面目要分明昔知自己非他物一切时中总现成

　　谢谷居士斋

细抹将来百味周饱他牛马一千头岂无业力酬居士香稻云垂万顷秋

　　示券禅人

佛祖传来真契券不曾差错一丝头现成▆到闲田地分付儿孙仔细收

　　送死关藏主礼补陀

大藏是何闲故纸潮音是甚碗鸣声死关透过透不过莫道曾来见老僧

　　送净慈新藏主

无端触我无明发击碎如来藏里珠抛向六桥烟柳外从教光彩落江湖

　　示秀讲主

秀也黄梅第一僧岂无佛法继传灯只知身是菩提树不觉衣盂付老能

　　解夏留众

山田叠叠稻高低山北山南水满溪此去不愁无饭吃大家相聚莫东西

　　送本首座之杭州

此去钱塘三百里脚头不动到其中只将一只人天眼照破湖山千万重

　　示国清清侍者

文殊贬向铁围山不用门前指一弹试问国清清侍者丰干何似老千岩

　　示闻上人

三十五年空过了如何父母未生前即今若不知端的这话更参三十年

　　示桃溪周自律

佛戒持身为自律更须参我祖师禅桃溪溪上花开也翻笑灵云三十年

　　示守明道士

九十七个徒自夸槌杀佛来方作家天上蟾蜍衔月走其余是甚臭虾蟆

　　答仲石和尚

古人个个屙漉漉今日天宁却较些象步截流连底过却怜龟尾拂泥沙

千岩说话少机关棋遇仙人更是难一着不能全杀活几乎输了烂柯仙

　　送日本透侍者

明得己躬生死事祖师公案透何难拈来一只蓬蒿箭射入千山与万山

　　示珍上人参方

从门入不是家珍须要丈头开眼睛江西湖南与么去雨余叠叠乱山青

　　示巽上人

巽为风也震为雷干转坤旋万象开未兆形名前一着问渠端的是何来

　　寄万峰蔚首坐

郁郁黄花满目秋白云端坐碧峰头无宾主自轻拈出一喝千江水逆流

　　送登州智首坐

一喝两喝三四喝喝得虚空双耳聋百兽闻之皆脑裂瞎驴从此振家风

　　寄高丽云宰相

将相兼明文武才赤心片片奉君来更须知有通天窍顶　摩醯正眼开

　　方诚翁生日

日暖风和二月春鸟啼花笑庆生辰吾侬示汝长生法无相身中有相身

　　示高丽尼妙华

佛性本无男女相世间礼法有尊卑单提一口吹毛剑拶透吾宗向上机

　　僧问万法归一话乃说偈示云

万法归一一何归活捉清风细剥皮更把虚空敲出髓森罗万象血淋漓

　　送玉泉昱维那

八十斤刀手里轮一声槌下进三军沙场血战缘何事直要生擒老布裈

　　寄左吉平章

本是灵山会上人如今权现宰官身好将金[目/拆]调羹手拨转如来正法轮

　　示徐了庵居士

问渠佛作如何念拜起呈予纸一张胸次不留元字脚看来犹是错商量

　　示任真牧

禾边紧把绳头拽草里重携拄杖行放去收来纯熟了荒田犁把任纵横

　　寄杨质庵

质庵狗子咬杀虎山野牛儿瞎似驴摆尾摇头无两样世间龙象未如渠

　　示杨居士及妻黄氏德彻

祖师公案参教彻见色闻声不用盲夫妇唱随能事毕团圞正好话无生

　　庆云满长老

六十痛棒蒿枝拂一喝须教三日聋戴角擎头行异类即今谁肯灭吾宗

　　示永嘉闻禅人

昨夜茅庵亲一宿今朝速返意如何头陀大有过人慢不起禅床问永嘉

　　示华藏藏主

信脚踏翻华藏海不妨看月到双溪山形杖子秋来瘦又欲穿云过浙西

　　示育王殿主

八万四千真舍利等闲撮向指尖头亡郎只手长加额一片光明夜不收

　　龙藏主

龙藏团团转未休况兼甘露滴深秋一丝牵动滔天海不怕鲸鳌不上钩

　　送何铸钟

天下有名何铸钟远来相访老岩翁吾家火冷冰生也且趁诸方炉鞴红

　　示慧禅人

我也出身徒弟院不修智慧逞聪明如今知得都无用终日茅庵乐太平

　　示应维那

应用门头都打透发挥向上祖师机看渠无甚闲家具绝后光前只一槌

　　东隐

一自金乌出海中三更早是一轮红何须更学西山亮直到如今不见踪

　　雨耕

滴滴之声未肯休云垂大野水盈畴从教笠重蓑衣湿我且扶犁痛打牛

　　无庵

谁曾架此三间屋又是何人借住来只把虚空为壁落从教门户泼天开

　　诺庵

自唤一声还自应知伊未是到家时如今门户天然别未到家时也许伊

　　古松

劫初无地着灵根直下谁知有茯苓子落丛林成大树万年不改四时青

　　大彻

虚空宽廓犹嫌小透底何妨透顶头吾祖口门端的窄过窗之后更无牛

　　云海

一片飞来点太清弥漫万顷覆沧溟瞥然又是从龙去深夜澄澄浸月明

　　古田

空劫已前无界至凭谁契券力番耕抛来一粒无情种香稻如今遍界生

　　退庵

如何推不向前行住个茅堂自畅情好个省缘安乐法门前一任绿苔生

　　送楼国润

江南春色浓于酒江北春风醉花柳深山角落拈石头春雨碧苔三寸厚金乌飞玉兔走龙蛇惊起春雷吼牛不行引其前马不进鞭其后岂有人而不知有七尺堂堂美丈夫慎勿蓬然成白首

　　澄灵和尚山居偈宝藏主求和

因僧问我西来意我话山居三十年火里芋香留客共担头柴重情人肩困眠峰顶难磨石渴饮松根不老泉真正举扬无别事草深一丈法堂前

　　和韵题布衲和尚墨迹后

休论南岳与天台师子亲从窟里来大冶精金无变色深山巨木有全材骨堆法海肉犹暖语落禅丛眼自开翻忆阇维相送日石头路上滑于苔

　　次月江和尚韵送何山首座

金轮王子万人朝正令喧轰动泬寥黄檗谩夸三顿棒集云休说四藤条曾分猛虎口中肉惯夺毒龙头上标此去西江俱吸尽归来涨起浙江潮

　　绝照昶庵主

昔日曾居老观岩如今又住伏龙山等闲识得庵中主正好提持向上关一百十城能事毕二千余载古风还铁枷荷负休嫌重你若忙时我便闲

　　谢宣州亨上人惠木瓜

世上久无真木瓜宣州毒种又抽芽树头结就团团果叶底开来灼灼花味恶顿苏诸佛病香清常满道人家千岩嚼月和云咽直得冰霜透齿牙

　　法弟修山主

寂庵十二三年别今日何如旧时节须鬓俱成班白翁江山休语东西浙半间茅屋冷如冰一片梅花心似铁柴床坐久竟忘眠夜深月照千山雪

　　送心知客

上人鹅湖作知客职满江湖遍行脚一条拄杖黑粼皴双眼射人光闪烁殷勤踏上伏龙山恰好头陀相撞着不须更话坐禅铭何必更求无病药一杯茶罢笑呵呵咽了是谁曾吐却

　　送何山维那

维那职在何山做当时事还记得么堂前铁镜甚分明袖里金槌曾打破说甚云峰桶箍管甚西来达磨释迦弥勒是他奴文殊普贤无处坐相逢丧尽目前机溪上好山青朵朵

　　送升维那

道人来自凌霄顶生铁秤锤浮古井拈来便好提纲宗神机落落皆相应笑我茅庵孤迥迥怪我通身浑是病破裰不换七斤衫贱卖麻皮饶贴秤饥来只煮芋头噇争似诸方好胡饼千年桃树花一开万里神驹须一骋踏杀天下人不用偿他命吸尽西江水且无涓滴剩莫教撞着恶冤家却道狗子有佛性

　　送先上人还里

祖师个个埋荒草末后句子不肯道岳聋又用黑头法惑乱儿孙遍寻讨遍寻讨添烦恼执之失度太无端放之自然岂不好秋风凉秋月皎分明唱出还乡调若谓生缘在括苍依然蹉过无明老

　　示理侍者

伏虎岩前虎生儿堕地便有食牛气或随豹变变于时或效人班班在里磨牙鼓荡峰头云攫瓜逆溅龙门水更当戴角复插翅吞却金毛师子子

　　示瑞禅人

衲僧家休拟议等闲吸尽西江水江北江南任意游肯落他家罗网里通身是遍身是眉毛尖上清风起冰雪堆中吐一花谁道优昙不为瑞

　　示蒋道晟

荆溪居士蒋月堂超出昔年之老庞老庞只欲夸清誉家财都把沉湘江有男不婚女不嫁漉漓换米塞饥疮争如居士大乘行不坏世相谈真常堂上事兄如事父堂下诸子列成行打开自己无尽藏扶起末世光明幢斋僧供佛济贫病并修寺宇及桥梁又造一万菩萨像手持万朵金莲香弥陀山寺新建阁遣人擎送入清凉又造钵盂五百副远饷余饭来东方无明随例得一分五百罗汉龙象骧普令闻见生欢喜凡曰远近皆称扬世法佛法成一片不出居士毛孔光愿以此光施一切光光交照日月长四海清平万民乐永延圣人寿无疆

　　送杲禅人参无见和尚

大唐国里无禅师赵州狗子无佛性一千七百烂葛藤总是钵盂重着柄衲僧唯贵眼目正一句全提佛祖令试看华王举似时杲杲日轮悬古镜

　　山中偶作

青山堆里结茅庐随分生涯自有余松带雨栽根易活草无人铲蔓难图清泉白石柴床座紫芋黄精瓦钵盂道者家风只如此不消更做别工夫

过得一日是一日谁管明年与后年恍惚大千俱坏后分明父母未生前青山叠叠茅庵外黄叶飘飘松径边有客过门休问话老僧不会祖师禅

地炉黄独终无味屋角青松未有花红叶不题流水去春山多少好人家

多年布衲烟熏破纵有工夫懒去缝昨夜将来胡乱着通身依旧暖烘烘

粥罢行来坐看山谁人得似老僧闲农家去办黄昏饭隐隐青山出树间

石上打眠还打坐松间行去又行来白云影里山无数杜宇声中花正开

溪流一带凝清碧四面青山拥翠蓝若问头陀谁是伴前三三又后三三

梅杏累累满树头从人摘去不为偷青松庵住青山里溪水门前日夜流

冬瓜棚外种葫芦茄子更栽千百株九丈舌头三百口且同一夏住茅庐

麦垄风清梅雨住种瓜栽茄人无数闻鼓声归吃饭来锄头倒挂门前树

万般世事一场空开眼明明在梦中堪笑岭云间不得几回飞去为从龙

玉从石里凿将开金自沙中淘得来便转众生成佛去当台明镜已尘埃

臭秽身中清净身谁云无我亦无人古今天地长如此诸佛众生不隔尘

四五月里竹叶落万木青青梅子黄冷地看他生死事如何空过好时光

　　四威仪(四首)

山中行一条拄杖任纵横划断门前泥水路千峰顶上浪花生

山中住松竹森森崖石露眼界清虚即便休拟欲更寻何处去

山中坐说甚西来胡达磨古今天地一禅床驴年得会蒲团破

山中卧抖擞起来无什么何更梦游兜率天眼合眼开谁是我

　　警世

百年只是暂时间莫把光阴当等闲努力修行成佛易今生蹉过出头难无常忽到教谁替有债元来用自还若要不经阎老案直须参透祖师关

佛祖兴慈为阿谁恰如父母爱婴儿频频呼唤情何切每每抛离夜不归四面火来终丧命一条路直在忘机分明示汝安心法使得人间十二时

金乌东上月沉西生死人间事不齐口里吐将三寸气山头添得一堆泥尘缘扰扰谁先觉业识茫茫路转迷要脱轮回无别法祖师公案好提撕

眨眼光阴不暂留莫因名利苦驰求终成白骨堆青草难把黄金换黑头死后空怀千古恨生前谁肯一时休圣贤都是凡夫做何不依他样子修

　　知足歌

知足庵中无不足说甚东西与南北自家珍重用无穷除外其余都不欲自从知足便归来今日与君歌一曲行知足象王步步莲花蹙住知足一茎草上黄金屋坐知足笑他兀兀如枯木卧知足兜率陀天清梦熟衣知足青州布衫七斤足食知足一钵擎来香积国财知足大地撮来一粒粟朝知足兮暮知足万象森罗花簇簇春鸟啼幽谷夏风凉拂拂秋月明兮秋气肃冬拥炉兮烧榾柮有时东壁挂葫芦不用镇州讨萝卜错将耳朵看桃花眼里分明闻击竹者般知足几人知无忧无喜亦无辱人间生死梦一回世事输赢棋一局假饶弄到帝王前也是一场干躄踣我笑世人不知足头白蒿蒿心尚毒一朝卧病叫爷娘眼光落地如吹烛前程惟有业随身阎罗老子难计嘱也不要你金也不要你玉也不要你文章与官禄也不顾你僧也不顾你俗也不要你田园并眷属袛问平生知足不知足不知足业镜高悬难隐伏寒时请向镬汤游困则教归炉炭宿粪里长年养臭身案头又挂新鲜肉者个唤作鬼唤作畜唤作狱若知足决然不受他拘束玉殿珠楼任意生香风微动莲池浴者个唤作天唤作仙唤作佛却将知足化群生令他个个来相逐忽然有个田八叔高声唤我骂瞎秃本来无一物那更有罪福讨甚闲工夫口里水漉漉何不骑头水牯牛溪东放溪西牧踏常住地吃常住谷芳草连天不举头欸乃一声山水绿饶你与么道也出不得者知足

　　快活歌

快活快活真快活住庵道人活鱍鱍虽然茅屋只三间日月常闲天地阔青嶂后碧岩前不在山林不市廛截断红尘无半点何须更讨四禅天或栽竹或栽松乘时消遣自家工不是山僧爱潇洒为怜松竹引清风渴有泉饥有饭今日明朝如此惯但只随缘过便休一个皮囊何足患蔬为肉茶为酒白云来往为知友大家吃得饱膨脝直得虚空开笑口一炉香一卷经常将此意奉君亲惭愧出家无一事知恩方是报恩人出家人真个好天上人间何处讨自从知足与知休不知何物名烦恼有时笑有时歌细语粗声谁管他发越胸中无限意佛祖由来没奈何要眠眠要坐坐竹几蒲团破几个休言我不是公卿多少公卿不如我要行行要住住七尺乌藤手中拄水边林下恣遨游两脚何曾移一步不图利不求名只将富贵等浮云看他尘世纷纷者当甚农家脚后跟不贪生不畏死生死明明只者是前程抛却任纵横摆手便行且无罪不问道不参禅十二时中自坦然不但日日是好日亦乃年年是好年六通谩说阿罗汉快活休夸自在仙我快活能剔脱大丈夫儿消一拨有人如我快活者同到庵中叫快活快活快活真快活莫学时人受摩捋

　　(浙江嘉兴府楞严寺般若堂本年　赀刻计字二万一千二百四十个　该银一十二两七钱四分四厘
康熙八年七月　　日)

　　赞跋

　　出山相

　　饥寒难忍道难求又去人间卖口头不得面皮黄似蜡如何遮得这场羞。

　　入未为难出始难当初何似莫居山如今是什么时节又要将头入闹篮。

　　赞观音

　　岩上抱膝坐且道看甚么重重世界淡云中寒月一轮俱烁破。

　　佛法水中月清波无透路证得圆通时与汝一转语有照有用亦慈亦智通身遍身不是不是。

　　三教

　　这三个无孔铁锤定盘星上等将来固有些子轻重总撇在大洋海里更无一个沉浮休休从教六耳共同谋不是冤家不聚头。

　　维摩

　　欺凌诸圣辱先贤酬对何人敢近前不是一番遭病打口头安得会无言。

　　达磨

　　你也不识我也不识谩自孤坐九年肚里参天荆棘赚他立雪齐腰毕竟安心未得儿孙各有好生涯春风满地花狼藉。

　　行十万里坐八九年不与诸尘作对不与千圣同缠拦空搭个无文印是汝禅流作么传。

　　问着便道不识看你有甚奇特若无断臂神光空自九年面壁雪里花开大地春叶叶枝枝到今日。

　　五祖

　　抛下栽松钝钁头师还许我再来不看看大树成林去荫覆儿孙卒未休。

　　六祖

　　有偈言无物三更却付衣暗中些子事天下有人知。

　　船子

　　意在目前目前无法一句合头语万劫系驴橛住不住而非身谈不谈而非舌师资会遇兮以冤报冤性命相负兮以楔出楔江波钓尽兮两岸芦花船子踏翻兮一天明月。

　　布袋

　　靠着布袋微微笑半似痴憨半似颠看你这般无去就当来成佛待驴年。

　　寒山

　　一句子写不出拖下纸把住笔我今助汝腕头力动着晴天风雨疾。

　　觌面相逢笑未休现成句子笔尖头书来字字磨今古只恐芭蕉不耐秋。

　　拾得

　　一个帚拈在手大地尘日日有转扫转多转不休放下自然清宇宙。

　　十方世界海中沙诸佛众生眼里花一个竹筒些子大如何盛得许多查。

　　总轴罗汉

　　这一队汉向溪山竹树间各各恣逞神通自谓得其三昧若到无明门下乳口小儿吃棒未得不见道神通妙用不如你说法须还老比丘。

　　朝阳

　　东补西补针锋不露一线才通日轮当午。

　　对月

　　千说万说是第二月老眼昏花不如且歇。

　　绝学和尚

　　据曲绿床提长柄拂用铁牛机碎千圣骨亦名丛林瞎秃亦名绝学古佛。

　　高峰和尚中峰和尚并自三像

　　师翁死死关而活却天下人先师活活句而死却天下人所以天下人仰之如日月听之如雷霆无明小厮儿死关不死活句不活其敢侍坐盘陀石上惑乱天下人耶咄也怪天下人贬剥不得。

　　中峰和尚

　　道大德备喧天震地大小大国师未会末后句师王出窟得大自在金翅不飞波腾四海夫是之谓临济第十九世。

　　中峰和尚与师共帧

　　无孔铁锤上牢漆桶一檐檐来头轻尾重只要有人能卖美谁云两个多无用。

　　雅都寺请赞师相

　　杨岐十八年我亦十八年汝亦十八年那个在后那个在前新妇骑驴阿家牵伏龙山色青于天。

　　清都寺请赞

　　赞也赞不得骂也骂不得临济下儿孙那有这个贼。

　　苏州开都寺请赞

　　彻翁山中相见恰似岩翁觜脸眉毛鼻孔一般铁眼铜睛难辨若非宿世冤家定是多生法眷有些不同你西我东苏州呆子婺州蛮侬松根拄杖活如龙卓破杨岐栗棘蓬。

　　德一侍者请赞

　　禅不参道不悟竖大慢幢说大妄语无明三毒当慈悲大用现前无佛祖。

　　德然藏主请赞

　　德兮无德然兮不然僧来便棒佛来便拳慈悲没些子毒害有万千道非道禅非禅我住松庵汝松隐要悟更参三十年。

　　德猷庵主请赞

　　恣逞无明三毒结尽生死冤仇且非后人榜样岂为上古微猷铁绳牵挽不回头鼻孔辽天老瞎牛。

　　金刚吉院使请赞

　　金刚大士身永永无有坏证得虚空法示等虚空界。

　　德胄首座请赞

　　生大我慢说大脱空杀人不用剑血溅梵天红佛祖到来须乞命茅庵别自展家风。

　　德赡侍者请赞

　　这个汉无背面明眼人看不见一丝头上定淆讹凛凛金刚王宝剑。

　　滋茂藏主请赞

　　佛来也一棒祖来也一棒这个老秃奴真个是无状如何做得人榜样。

　　如宝藏主请赞

　　咬牙嚗嚗胡打乱打猛虎当轩谁是敌者德山临济俱擒下。

　　道明藏主请赞

　　为人为彻棒棒见血烹佛炼祖斩钉截铁年来潦倒大郎当老婆禅对俗人说石上种油麻一花开五叶。

　　德久侍者请赞

　　这汉别无奇特只是口快心直三十年一个茅庵四十年一文不蓄撞着恶冤家啐啄同时失金刚与泥人揩背一擦骨出。

　　德观庵主请赞

　　六十拄杖蒿枝拂万象森罗痛彻骨泥团土块笑眉眉一对眼睛乌律律不是心不是佛不是物是何物。

　　志敬维那请赞

　　眼又瞎耳又聋佛法不会世法不通肚肠窄狭毫发不容个般唤作尊宿灭却临济正宗。

　　德智知客请赞

　　这个真难描摸有时善有时恶善时佛也不如恶处虎头戴角虽然七纵八横未免千差万错铁床坐断伏龙峰棒打石人鸣嚗嚗。

　　德谦知客请赞

　　眉毛卓朔鼻孔吒沙无手行拳能打难防之贼有钩不纽谁称贴秤之麻阿呵呵会也么从来贫彻骨不比有钱家。

　　德让禅人请赞

　　一味杜田全无轨则捩转面皮爷也不识铁棒胡挥打驴脊。

　　淳侍者请赞

　　山蛮杜拗别无花巧有来问禅不棒便拳如何称得善知识分明是个露面贼。

　　慈寿庵主请赞

　　你如要学安心法一个胡孙须打杀总持无物可当情体若虚空何豁达且道阿谁作证茅庵六月雪花飞千古松根盘石　。

　　真空庵主请赞

　　拄杖不拈拈拂子一头白发坐柴床若论佛祖门中事昨夜三更月到窗。

　　宁府张氏德真请赞

　　此间无我目前无你当轩者谁拄杖拂子。

　　禅人请赞

　　不依本分居山也要做摸打样绳床角靠却拄杖拂子头龟毛数丈说大脱空起大妄想佛来祖来或拳或掌教人只管长无明如何不是无明长。

　　不是心不是佛不是物是什么咄字经三写乌焉成马。

　　德然藏主请赞天龙无用和尚像

　　我住伏龙你住天龙彼此老大鬓发髼髼当轩踞坐半哑半聋鼻孔全然不是眉毛些子相同更有一般谩不得乡谈难改婺州侬。

　　题华严经

　　有底唤作阎罗王面前免铁棒底赦书有底唤作博粥饭底闲言语有底唤作拭不净底故纸有底唤作三大四法界虽然如是未出常情你比丘还知么父母所生口说底只是小本华严若是大本华严从上佛祖也说不得他既说不得你又如何书得你既书不得我又如何题得既题不得书不得说不得不可只与么干休尽底掀翻香水海没头浸杀老瞿昙且道向什么处放渠吐气咄。

　　跋银书华严经

　　宜兴蒋道昌银书华严大经报父母恩普令有情无情同时成佛你信得及么若信得及真个成佛有余所以道一念普观无量劫无去无来亦无住如是了知三世事超诸方便成十力与么则不劳引纸运笔文彩全彰莫不与毗卢为父法身为母释迦弥勒文殊普贤诸法王子善恶知识皆是我家儿孙奴婢边事呼来唤去也由我拳来踢去也由我初不假于它术至于一字一句一尘一毛一动一静一语一默皆从法界中流将出来看经须具看经眼书经须具书经手手眼相资全体全用你若道多书得两行多看得一卷有多功德功德虽有非真何也净智妙圆体自空寂如是功德不以世求怀州牛吃禾益州马腹胀天下觅医人炙猪左膊上杜顺法师将心肝五脏倾在你怀里了也且作如何会若作经会则谤禅若作禅会则谤经若作一团则儱侗毕竟作么生龙生金凤子冲破碧琉璃虽然也须亲证亲悟始得。

　　跋般若关

　　释迦老子荡相之旨与吾达磨不立文字之宗无二无别虽然一人向虚空剜窟笼一人向海底簸红尘冷地看来二俱不了既是二俱不了未免殃及儿孙昔凤城雪月大师大隐者以玄奘所译般若大本六百卷中撮难信解品通为一关字才三纸乃括尽一百单三卷之文关一字则字字俱通关一句则句句皆彻如钩锁连环不断又如源泉混混无穷所谓般若关三昧海者斯之谓欤予也旧所未闻兹获亲睹且命别转一机为将来学者与此经作屈曲带莫▆屈曲了也且道是谁屈曲须具透关眼方为过量人。

　　跋法华经

　　是法非思量分别之所能解若有知解能所之心则是生身佛为门外三车及愚妄众生说此经也报化非真佛亦非说法者宋普诚你得刘恒所书是经请予着语是知解能所心请耶非知解能所心请耶是无明现生身佛法身佛说法耶非生身佛法身佛说法耶这里具眼方曰持经如其不然且自算沙数宝蓦忽数出自家宝始信予言不汝欺也。

　　跋楞严经

　　婺州信女盛道广命工刊楞严经板复印经散施所愿故男徐道仪故女福八道姑不历僧只而获法身请予着一语为证予曰汝知么释迦老子只参得些子老婆禅要且出三界二十五有未得在阿难溺摩登之室披毛戴角拖泥带水大丈夫汉盖是寻常文殊走上走下传言送语只做得个通事人这公案一向未得剿绝汝是他家种草与他铲却岂不知恩报恩今乃抄其元款穿长词入旧卷开板晓谕诸人转见外扬家丑无明要断不平之事一时唤来一道行遣各各与三十大棒教他叫个快活快活何也脱三界狱天日开明。

　　跋血书梵网经

　　佛观世界犹如网孔有世界便有众生有众生便有佛有佛便有戒有戒便有破犯智慧上人你还知身是世界么心是众生佛么戒是持破处么若无身是谁持犯血从何来经是谁书佛是谁做不见道一花一国一释迦无明则不然一佛一字一滴血。

　　示能上人书经

　　释迦老子若不会说这几句儿闲言语粥饭也无吃处能上人你也只要博些粥饭吃又将他底闲言语誊在纸上予乃信雪峰之言不谬。

　　跋铁山和尚示行长老语

　　铁山和尚一条硬脊骨拗不折亲承仰山慧朗老人之记为高丽一国之师登其门升其堂无虑亿万计入其室嗣其家唯无意行长老一人或谓舐犊情深全身落草曲钓钓鱼鳖直钓钓鲲鲸予则曰国师无此语莫谤国师好不然且听诸方尊宿断看。

　　跋铁山和尚示亨上人语

　　丈夫汉戒不持禅不参上刀山入火镬盖是家常茶饭铁山和尚一国之师乃谓阎罗王要打算他饭钱虽则养子之缘其奈老婆太甚亨上人你且道铁山和尚说底是无明说底是毫厘有差天地悬隔。

　　跋泽山和尚示海禅人语

　　汝若向语言文字上见泽山和尚带累无明入拔舌地狱直饶句句道得完全犹隔海在何故蚍蜉撼树金翅吞龙。

　　跋觉庵和尚示机藏主语

　　觉庵老人主承天时有华严讲主挟上命将易为讲肆觉庵曰汝能说禅吾从汝易吾不能说教汝易吾从于是挝鼓升堂以一喝入五教显示吾宗千圣顶　一着子讲主泣下再拜乞忏罪而退信知大法不明则邪正不辨炉鞴不热则顽矿不镕今观所示机藏主法语置百亿须弥卢于室中掷三千大千世界于方外此老人之游刃耳券侍者汝不闻乎蹉过噬脐空叹。

　　跋北涧和尚题梁太子钓台

　　佛法之妙禅道之要非语言三昧不足以垂世立教大慧再传而北涧老人出浚其源疏其派令四方学者沛然而归如水赴海所谓波澜阔法性宽户门大者是也虽当时诸大老亦皆望洋向若而叹故我圆照老人云弃儒服着佛衣恣儒舌说佛非顾令诸方堂堂据尊宿之位睹兹遗墨以之而默可乎不可乎。

　　跋痴绝和尚答启霞书

　　老痴绝铁面具凛如冰霜道德昭著于世如日星不可掩不知启霞何如人乃云六年相处一旦分违不胜於邑大似年老心孤未免随邪逐恶胡乱搭个冬瓜印子当时是个汉寄三十棒来打不可也道但退却灵隐寺便了竺初首座你既要学他样子作么生为渠雪屈。

　　跋无门和尚语

　　无门和尚末后句子分付与无庵保相可谓同条生同条死也有者便道无门死时无庵尚未死如何说得作同条耶咄非汝境界。

　　跋瑞上人所藏雪岩和尚真迹

　　尽大地是个无字明眼衲僧跳不出惠朗老人为机藏主书此三篇太煞老婆通身泥水瑞上人汝于甚处得来。

　　跋佛鉴和尚示顺上人语

　　语如铁钉眼如铜铃鼻如鹰觜牙如剑树此佛鉴老人之为人无你诸人近傍处今观如维那得所示顺上人法偈与昔年面目无异竦然伏读而敬畏尔其傅为家训毋忽。

　　跋雪岩和尚示然书记语

　　惠朗老人道黄面汉老仲尼目即在上座脚底澄维那你且道在谁脚底可山脚底诸人脚底道在可山脚底可山已死道在诸人脚底诸人不知道在你脚底你又不曾亲见惠朗待汝亲见惠朗来无明却与一转语。

　　跋月庭和尚语

　　忠廿八提唱得与么高手段得与么辣禅和子为甚只传他颂做得好咄莫将耳朵当眼睛须把眼睛为耳朵。

　　跋中峰和尚示久藏主语

　　曹溪一滴水渴杀淹杀多少人且道曾活得几个来老幻住喻道如涌泉说道理则不无倒岳倾湫则未在不见僧问赵州古涧寒泉时如何云苦饮者如何云死均禅人你道赵州道个死是杀人耶活人耶参。

　　跋中峰示兴讲主语

　　明月之珠非宝也语言文字非宝也宝者宝其人耳老幻住道德烂若日星一语落丛林人皆以为宝敬观垂示云南兴云谷之语不过一期方便佛法兴道业成未是未生前事灭佛法坏道业未生前面目将亲见之虽然二者皆不可不宝也。

　　跋龟峰和尚语

　　佛鉴老人流大仰之毒毒死衲僧无数活于句中妙于格外唯道元和尚一人眼里有珠底试将他崇宁龟峰二会语咬嚼看蓦忽嚼着自然不疑天下老和尚底舌头。

　　跋晦机虚谷幻住墨迹

　　佛鉴尝云汝等后生那里知得我入众时晦机和尚已倾寮舍矣后住净慈径山大宏祖道予住仰山三十年只做得个修造直岁今请主之汝当依附堪为法式佛智亦云你禅和子还知么大慧说禅之后当今为幻住一人吾辈有所不及石门文藏主出云三尊宿墨迹敬题昔日亲闻语于后如曰不然诸方必有批判。

　　题赵学士赞幻住和尚真

　　韩侍郎之于大颠裴相国之于黄檗赵学士之于幻住咸谓师资会遇名相若道相若作宗门中爪牙为古今人标格殊不知正是一盲引众盲灭却吾千圣不传底顶　一着。

　　题杞侍者求君采陈先生写师普说

　　君采老先生你措大而入于异端好与三十棒一棒也不较良杞上人你起无根之谤而外扬家丑好与三十棒一棒也不较若更道此棒和尚先吃某甲后吃正是当断不断虽如是且喜有个推托处老僧年迈无钱赎铜明眼人见此也只一笑而释。

　　跋石溪松云阁三教总目

　　见到说到行到犹是到到未是不到到虽是不到到未是不到到到何也世尊四十九年噇了现成闲饭簸这两片皮说是说非说长说短说出许多闲言长语满世界狼狼藉藉末后知非无惜惭惶处乃云始从鹿野苑终至跋提河我于二中间未尝谈一字败也败也老子亦云道可道非常道名可名非常名名亦言也既非常名言之何用死也死也孔子亦云乱之所由生言语以为阶乃欲无言谓天何言露也露也你看他这三个汉如向一片净洁地上撒屎撒尿了有底将灰土盖却有底将粪箕苕帚扫却有底将水洗却你任如何只是臭气还在引得许多蝇蚋蚊虻蝼蚁蚤虱之类竞来咂啖各成窠窟头出头没脱离无由秦坑之永平火之三武灭之愈炽愈盛云门杀之德山骂之临济喝之而弥高弥大树绕藤缠至今无个合杀石溪本空禅师奋巨灵擘大华之手用芥子纳须弥之机建一阁扁曰松云绘佛祖三教圣贤诸师形像于其上及取其书悉藏其中无彼此之分绝人我等见真显圆融广大法门耳或谓辨魔拣异宗门眼目秤斤定两向上钳锤岂可雷同事须甄别师曰会么瓶盘钗钏一金毒药醍醐一味其人不觉手舞足蹈而歌曰松云万朵兮溪山盘盘松风一曲兮溪月团团冰崖笋出炎天雪寒眼睛只在眉毛上分付渠侬仔细看。

　　题楼国祯观生堂诗卷

　　起膏肓必死之疾者非心眼精明则不可楼国祯其心眼精明者欤不然何扁其所居室为观生耶生生之义且道与长生无生之旨同耶不同耶观则同不观则不同幸毋忽。

　　佛事

　　婺州通济桥成请行桥

　　大众会么风清月明地平天成廉访司相公洎文武官员已为诸人说法了也西峰双林及诸尊宿已为诸人说法了也只将万万岁石桥上祝吾皇万万岁恁么则统十方世界是一座通济桥不独通济婺州一城人通济天下人去也巍巍功业千古不磨汝诸人人人常光现前个个壁立千仞释迦不前弥勒不后行不行到不到要且不干别人事老僧到来也只因斋庆赞何故当空架起苍龙脊不怕双溪水流急踏上高高高处看东西有路通南北南北既通东西有路作么生是诸人最初一步喝看脚下行至桥那边复云婺州桥是赵州桥今日大家行一遭不独度驴并度马人人平步上青霄。

　　为楼清翁入圹

　　天公岂可没人情雨雪堆中拣得晴修福自然招福报生前死后显光明大众还见面前一片田地么这是我清翁老人亲手做得来底生也受用不尽死也受用不尽传之子子孙孙亦复受用不尽现前诸人若能见样学样各请归家做取这一片田地好不然山僧更为铺花锦上世有英杰积善种德一句合头千车共辙即日恭惟故我檀越清翁老朝奉智者国师种族义乌县里老成八十四年生生本不生行而能说说而行八十四年死死亦不死子又生孙孙又子三年之丧孝也今日之葬礼也天之清翁之清矣邻上清释梵之宫地之厚德之厚焉廓心地真常之境泥　头突出鼻孔髑髅中豁开眼睛观色即空成大智不住生死观空即色成大悲不住涅槃既不住涅槃又不住生死即今清翁老人全身奉重一句作么生道以土撒云灵棺可掩名难掩路上行人口似碑只此告违伏惟珍重。

　　为楼文翁入圹

　　生死世之常消长天之道人为万物灵一老一不老恭惟故檀越文翁提举楼公尊灵富寿双全名行兼至八十五年前未有父母所生皮袋子八十五年后父母所生皮袋子终归土里八十五年中有见闻知觉有喜怒哀乐别尊卑分善恶事上种种有条理上头头无错为井邑之老成成儿孙之家活圣世现长者之身人中奋大夫之作皆从皮袋子主人公做将出来如今主人公抛了皮袋子盛在棺材里且道与父母未生前面目同耶不同耶一即三三即一千变万化从中出金乌夜夜彻天飞朝朝涌起团团日世尊云身相属四大心性归六尘四大体各离谁为和合者老檀越这个犹是生死岸头事超生脱死一句又且如何拈土云大地都卢土一撮一撮土中天地阔天地只是一灵棺一对眼睛活鱍鱍回头撞着自家底明月清风安可比耀古腾今只这是老人年尊伏惟安置。

　　祭楼清翁文

　　呜呼生死哀乐虽古之大圣人亦不能免或谓佛以寂灭为乐尚有哀耶曰从众以尽养生送死之道今日临吾檀越之丧也吾何为而不哀尚飨。

　　祭楼文翁文

　　呜呼翁之生也寿八十五以德为先福以夙植儿孙满前樾荫荫予二十八年翁之死也予何赖焉十月既望合门孝眷声哽咽泪涟涟奉灵棺葬于东塘之原予也追思旧面曷以相哀告虔瓯擎茗雪炉熏柏烟效蔬食菜羹之祭陈于尊灵之前灵兮如在眉目俨然身重浊兮必归于地心轻清兮必归于天有生死兮无生死无变迁兮有变迁来兮影摇竹里团团之月逝兮波澄梅溪浩浩之泉呜呼哀哉伏惟尚飨。

　　祭楼玉汝文

　　生而知者心死而知者心形有死生而心无死生故云知也先生履顾草庐握手论文至情深义笃处必剖破籓篱深入佛祖阃奥视贫富如昨梦一死生为虚幻尝闻病革之际语其僧孙德亨曰山上和尚知我病么予乃益知先生谓予知心予亦谓先生心心相知未尝斯须问断也先生生予亦生先生老予亦老先生病予亦病先生死予亦死还知有不死者么先生之道传之子孙先生之文垂之金石既曰相知多言何益尚飨。

　　尺牍

　　答无用贵长老

　　可上人至承以出世天龙惠书及信物并入院小参佛事足见不忘四十年道旧之义茅庵对众披读无不欣庆所谓一佛出世千佛共赞也然住院初无大小要在主人何如耳无用既为一方主人便与前来独居时不同何以故古之参禅办道之士或独居或处众单单以生死两个字为急务如救头然打破漆桶之后日夕磨砺身心一如荡然无纤毫过患久久不可掩其光明自然败露不得已被人掇在这座子上坐地以其得处稳密用处谛当一动一静一语一默皆可与人作个样子故有住持之说夫住持者住于不可住之地持其不可持之法利济一切传之无穷岂小根劣器之所能真世(出世)间大力量大丈夫大善知识所以有眼者见有耳者闻犹国之有君家之有父君圣而臣贤父慈而子孝众人以一人为之主一人以众人为之宾宾主历然风行草偃不言而治盖本于斯况顶　具大眼目辨龙蛇别虎兕启大炉鞴运大钳锤镕凡圣烹佛祖向千个万个中点一个出来作灵山正传为少林种草如灯照灯如水与水故有法嗣之说岂有今之纷纷者以势利相倾人我相胜诈伪相欺狠戾相夺甚至词讼相加毒害相杀往往白衣面前摇尾乞怜铁面活阎罗王手中乞命如斯之辈似粟如麻作地狱业名地狱查唤作住持得么唤作法嗣得么苦哉屈哉百丈临济一宗扫地尽矣清凉天台南山慈恩之道其如何哉正此之际释迦老子便出头来也救不得了也无用你又如何救得只如天龙请你作长老不过要你美几块木头妆几个泥块而已若要大统宗纲重光祖日古人自有样子无明自救不了且不曾住人院子又不曾作一日主人三十年只是茅庐客居二十年伏龙山中只是一个园头道者耳岂堪为无用之师若准来书所云得不遭人怪笑彼此老大相见未期草草奉复万万为众竭力珍重。

　　答景濂宋公书

　　前日承一宿山中谈话半更今日有书来报云云无明读一过不觉失笑笑个什么笑景濂坐井观天又如贫儿拾得锡说与人要作银子卖只是自不识货教别人不识货则不可何以故景濂每尝在尘劳声色境界中辊得烂骨地熟了思量计较文字语言美聪明业识多了乍闻吾辈说一个放下可以做寂静工夫透脱生死得此事入手暂时起一念厌离之心退步静坐回头乃见无思量无语言处便错认作法身喻如玲珑八面窗喻如须弥山言说不得这个只是暂时岐路如何便骂得佛赞得祖赞得无明耶赞骂憎爱心不除但增长我见我见未忘目前只见别人过失不知自家过失要成办透脱生死大事难矣景濂果欲办这件事只向无思量无言语处便好仔细推穷不用说向人蓦忽命根断偷心绝绝后更苏欺君不得却来求印可亦不迟。

　　士林中来者无不盛谈左右乃间气所生文章学问绝出为浙东群儒之冠且尤深于内典欣羡无已承叙自幼读佛书领其要旨出入有无空假中中至于中且不有有无何在三复斯言此今之士夫执有执无离边离中分彼此儒释之异如左右儒释一贯者能有几人人言为不虚矣张无尽云余因学佛然后知儒古德云居无为界中而不断灭有为之法居有为界中而不分别无为之相暗合道妙不易不易审如是则有为底便是无为底左右已百了千当何处更有身心之虑未祛事物之来未息又何处更有真实工夫可做而后出离有为了生死大事耶左右与山野交二十年会或剧谈别或寄语未有如此书之至诚也人天之际唯诚朋友之道亦诚而已只如左右未动念未操觚拂纸未陈一言及写在纸上了是有为是无为是生是死是生死法是出生死法这些子直是淆讹故孔子谓子路曰未知生焉知死孔子底说话莫道子路不知落处尽大地人都不知落处岂不见黄山谷访死心和尚死心云闻公会禅诸方皆印可是否山谷云不敢死心云我有一问问公公试答看彼此烧作一堆灰时在甚处相见山谷茫然后参晦堂示吾无隐乎尔一言闻桂花香打破漆桶鼻孔撩天大丈夫欲成办个事自有个般时节山谷虽是一块精金须入死心晦堂作家炉鞴恶辣钳锤始得这一队汉若到无明门下更须一一勘过何也不是美潮人休入洪波里山野如是杜撰左右以为如何左右以至诚而来山野不可不至诚而答笔倦且截断葛藤。

　　千岩语录(终)

　　附录

　　佛慧圆明广照无边普利大禅师塔铭

　　少林氏之道十一传至慧照大师而别为一宗设三玄门演畅宗乘权实兼行照用双至四方从者雷动海涌逮乎宋季其道寖微惠朗钦公起而任之竖大法幢屹然为东南之标准广济妙公亲承法印据师子岩建立死关鲜有升其门者唯智觉本公深造阃奥以大辩才通博无碍慈泽普滋逼一切处其入室弟子以十数计若今佛慧圆明广照无边普利大禅师则其一人也师讳元长字无明一号千岩越之萧山县许贤乡人族姓董氏世以书诗为业父讳九鼎母何氏晚而生师欲弃之嫂谢氏鞠以为子七岁即就外传诸书经目辄成诵出入蹈矩循矱有若成人其父喜曰是子当以文行亢吾宗乎师之诸父昙芳学佛于富阳法门院欲乞师为嗣谢氏不从未几师遘疾甚革谢氏祷于观音大士曰佛幸我慈俾此儿不死令服洒扫役终身祷已师污下而愈遂使从芳游时师年始十七益求良师友摩切九流百氏之言已而曰此非出世法也复从授经师学法华经至药王品既问曰药王既然二臂曷为复现本身耶授经师异之年十九剃发受具戒走武林习律于灵芝寺律师问曰八法往来片无乖角何谓也师曰胡不问第九法乎律师曰问律而答以禅真大乘法器也会行丞相府饭僧师随众入本公亦在座遥见师即呼谓曰汝日用何如师曰唯念佛耳公曰佛今何在师方拟议公厉声叱之师遂胡跪作礼求示法要公以狗子无佛性之语授之继往缚茆灵隐山中雪庭傅公召师掌内记师下笔成章五采交粲见者叹服俄弃归法门随顺世缘殆将十载一旦忽喟然曰生平气志充塞乾坤乃今作瓮里醯鸡耶复造灵隐跏趺危坐胁不沾席者三年因往望亭闻鹊声有省亟见本公具陈悟因公复斥之师愤然来归夜将寂忽鼠翻食猫之器堕地有声恍然开悟觉身跃起数丈如蝉蜕污浊之中浮游玄间上天下地一时清朗被衣待旦复往质于公公问曰赵州何故云无师曰鼠食猫饭公曰未也师曰饭器破矣公曰破后云何曰筑碎方甓公乃微笑祝师曰汝宜善自护持栖遁岩穴时节若至其理自彰师既受付嘱乃隐天龙之东庵耽悦禅味不与外缘有一蛇日来环绕坐下师为说三归五戒蛇矫首低昂作拜势而去师自是声光日显笑隐欣公方主中竺法席力荐起之江浙行省丞相脱欢公时领宣政院事亦遣使迫师出世师皆不听居亡何诸名山争相劝请师度不为时所容与弟子希升杖锡逾涛江而东至乌伤之伏龙山见山形如青莲华乃卓锡岩际誓曰山若有水吾将止焉俄山泉溢出作白乳色师遂依大树以居实泰定丁卯冬十月也初伏龙山有禅寺号圣寿其废已久当师入山时乡民咸梦有异僧来遂相率登巉岩披蒙茸以访焉见师晏坐不动各持食饮之物献之邑大姓楼君如浚楼君一得各为伐木构精庐以安师寻因旧号建大伽蓝重楼杰阁端门广术辉映林谷内而齐鲁燕赵秦陇闽蜀外而日本三韩人番罗甸交趾琉球莫不奔走膜拜咨决心学留者恒数百人至有求道之切断臂师前以见志者师各随其根性而为说法譬如一雨所施小大根茎悉获沾润王公大臣向师之道如仰日月名倾朝廷三遣重臣降名香以宠嘉之江淮雄藩若宣让王则下令加护其教若镇南王则亲书寺额赐僧伽黎衣及普应妙智弘辩禅师之号帝师亦再降旨俾势家无有所侵凌仍更号曰佛慧圆鉴大元普济大禅师资政院又为启于东朝命朝臣制今号并金襕法衣以赐焉至正丁酉夏六月十四日师示微疾索浴更衣会众书偈云平生饶舌今日败阙一句轰天正法眼灭遂投笔而逝春秋七十四夏五十六是日午时其弟子德亨德馨等用陶器函盖奉全身瘗于青松庵悲恸哀恋声撼岩壑太师中书右丞相脱脱公建大寿元忠国寺为皇太子祝厘之地欲奏起师为住持适有自江南来者言师示寂乃止师疏眉秀目丰颐美髯才思英发超越丑夷顷刻千偈包含无边妙义得其片言皆珍袭宝护惟谨语录若于卷和智觉拟寒山诗若于首皆刻梓行于丛林世之论者谓师践履真实谈辩迅利或无愧于智觉云濂初往伏龙山见师师吐言如奔雷时濂方尚气颇欲屈之相与诘难数千言不契而退越二年又往见焉师问曰闻君阅尽一大藏教有诸濂曰然曰君耳阅乎抑目观也曰亦目观尔曰使目之能观者君谓谁耶濂扬眉向之于是相视一笑自时厥后知师之道超出有无实非凡情之可窥测因缔为方外之交垂三十年其激扬义谛往来尺牍之在箧笥者墨尚湿也虽缠于世相不能有所证入而相知最深铭非濂为而孰宜为之铭曰。

天目岩岩中设死关岂无来者望门而还言言智觉仗剑深入师子长号百兽咸蛰伊谁嗣之惟千岩师彼硕者鼠爰契我机一锡行云遁藏空谷明珠自护不受人触世虽不闻灵蛇先知矫首听法为说三归我将辞名文彩或露足踏飞涛一夕东度龙峰郁环如青莲华我栖其间指树为家兆之所形孰曰无象有来兟兟且馌且饷化彼草莽为梵王宫金银琉璃绚烂太空四方风动无不稽首师我檀度愿垂摄受群聋正酣昼夜沉冥法音方震万耳皆惊璨璨珠玑喷落人世神鬼莫窥天龙交卫有宠自天锡予便蕃金衣宝熏耀于祗园外护之严罔敢千令慧照之宗于斯为盛乘化而逝人天慕哀妙相如如初无去来既无去来何有增减太史勒铭以昭玄范

　　金华宋濂撰

　　题千岩和尚语录后

　　生擒猛虎活捉狞龙惯施妙用游戏神通若向此录上领会千岩万壑蹉过伏龙峰。

　　至正丙戌开炉日净慈处林敬跋

　　言乃载道之器道本无言因言显道虽欲忘言其可乎千岩和尚以身为舌尘说刹说炽然说吾未见其有言也此话大行何待三十年设。

　　至正七祀丁亥季春前住天童佛海老人　　　　时年八十

　　予少游禅林间闻
千岩禅师居婺之伏龙山其道大行四众归之当元之盛时庵居知识在天目则中峰本公华顶则无见睹公屹然法幢东西角立伏龙虽晚出而与天目华顶并高矣今读师之语录简古超迈无非开示学者读之尽卷如入居药之肆睹其诸异药品皆可已人之疾如游香积世界闻其众妙香气皆可止人之饥是录行世人得而诵之则沉痾虚腹孰有不脱然而起充然而足者乎因其徒德邻之请故书之如此。

　　洪武七年佛涅槃日天界住山宗泐谨题

　　
