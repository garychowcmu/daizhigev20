嘉兴大藏经　绝余编


　　绝余编序

　　生平行履百无一长独有大菩提心忘身为法舍己从人。则堪质诸三世慈尊者也。自庚午至甲戌。五年之中。几经困衡。曾无退悔。盖因乙亥仲秋。复遇一友背盟。而此志遂不啻如槁木死灰矣丙子春本拟遁迹万山深处。甘与野兽同死。途中大病逗留九华。哀祷地藏本师仍得阅藏著述之决。乃不复与文字般若为仇。嗟乎。文字性空。性空即是实相。实相离一切相。即一切法。岂离文字而解脱哉追思昔年焚弃笔砚。绝而不绝。今也不绝而绝矣。非绝非不绝而论于绝。绝无绝相。姑名绝余。知我者其惟此编乎。笑我者其惟此编乎。吾以俟诸后世子与可也。

　　崇祯壬午仲夏藕益道人智旭书于吴兴之铁佛观堂

　　绝余编目录序卷一愿文(六首)卷二法语(十首)传(一首)卷三序(三首)题跋(五首)书柬(十一首)杂文(二首)疏(六首)卷四赞(十一首)铭(二十三首)诗偈(一百四十九首)附对联(四首)

　　绝余编卷一

　　蕅益道人智旭着

　　门人圆果录

　　愿文

　　九华地藏塔前香文(丙子三月初九日)

　　稽首慈悲大愿王。本源心地如来藏。善安慰说真救世。现声闻相护法者。愿乘本誓度众生。鉴我微忱垂加护。我今然臂表精诚。胡跪翘勤哀仰白。弟子智旭夙造深殃。丁兹末世。上无师长以提携。下无同行相警策。虽受戒品。轻犯多端。虽习禅思。粗惑不断。乃至读诵大乘。仅开义解。称念名号。未入三摩。外则睹魔党之纵横。痛心疾首。内则见烦恼之纷动。愧地惭天。复由恶业备受病苦。半身酸楚。已经十载有余。三疟绵缠。又及半年之外。痛娑婆之弊恶。叹沉溺之无端。由是扶病入山。求哀大士。付身命于浮云矢菩提于永劫。敬然臂香六炷。一者供养忉利胜会化身无数地藏菩萨摩诃萨。二者供养大集胜会现声闻相地藏菩萨摩诃萨。三者供养六根聚会善巧说法地藏菩萨摩诃萨。四者悔我三业重罪。所谓从生以来。一切杀业。一切淫机。一切谤三宝罪。一切口过。一切意地种种恶念。乃至旧岁染疾之后种种饮啖。不尽如法。借诸戏剧。以自排遣。如是等罪。愿尽消除。五者为求四愿愿诸律仪。恒得清净。愿速断惑。证真实道。愿寿命长。康强无病。愿充助缘。广作福事。六者为决疑网若先礼忏求净律仪若先观心断除烦惑。若先阅藏。以开慧解。若先立行。以广福缘。惟愿救世真士大智开士。一切知见者。于诸众生得不忘念者。必垂哀鉴开我迷云。我复于大慈悲父前沥血铭心。作如是愿如一众生未成佛终不先自取泥洹倘夙业因缘牵入恶道。愿菩萨弘慈常觉悟我使我念念恒自忆菩提心。令菩提心相续不断。若夙障稍轻。愿大士威神加被。令我早成念佛三昧。决生阿弥陀佛世界。乘本愿力及神通力。广于无边刹海化度有情。尽未来际。无有疲厌。惟愿大慈大悲。哀怜摄受。

　　十周愿文(六月初一日)

　　稽首释迦大圣尊。十方克尽人伦者。真实至孝真实忠真实礼谊真师友所说究竟真实法真实如法修行僧。我今哀请垂护持。愿赐慈悲同作证。弟子智旭。生逢末世。福慧并征。蒙二亲独养深恩罔知攸答。始则违亲教命。造谤佛谤法重愆。既而稍解真乘。弃生事死葬大节。本谓克期取果。顿弃家缘。何意夙障偏多。久滞凡地。追初志而涕泗惭惶。念未来而痛心酸鼻。世出世法。两皆失措。生报后报。婴苦无疑。由是以恐惧心。以殷重心。于壬申岁。作乞恩启。遍求师友同学。菩萨比丘。沙弥居士。各发慈心。各持经咒。不惟先人蒙济。亦令不孝减辜。是时即自发心持灭定业真言二千万。金光明空品二千卷。梵网上卷一千遍。互为胜缘。拟于癸酉讳日。即皆回向。又何意障缘多扰直至今岁入山。方完梵网经数。而病体沉重勉强诵持。威仪不整。散乱多端。抚臆论心。益增愧怖。今值慈母弃世之辰。加念阿弥陀佛洪名万声。敬然臂香三炷。汇诸善友所持经咒。若完未完。若足未足。总申回向。比丘受筹。持华严经一部。净名经四十八部。梵网经百部。十六观经四十八部。大悲咒一千。无量寿真言四十八万佛名四十八万果海持梵网经菩萨戒本经四分戒本各三百部。大悲咒一千。往生咒一万。灭定业真言十万。阿弥陀佛观音地藏洪名各五万。智淳。持华严经一部。大悲咒往生咒各三千。佛名一万。大献持弥陀经百卷。佛名十万。惟忻持无量寿真言一万。法慧持大悲咒一藏。普福持法华经一部。佛名二十万。智西持法华经十部。智地持一字大轮真言七日梵网经十部。涅槃经一部。法戒持大悲咒一藏。成泰持大悲咒一万。妙真持大悲咒十万。大和持佛名十万。性筏背起信论一卷。性妙持往生咒三千。法清持准提咒十千。大香持法华经二部。心见持法华经五部。大悲咒。空品。各一千。智洵。持梵网经百部。智亮持梵网经二十部。往生咒一千。大建持梵网经五十部。菩萨戒本四分戒本各百卷。智成持佛名百万。沙弥圆果。背梵网经一部。持楞严咒三百。行愿品百卷。弥陀经三百。佛名十万。灭定业真言百万。常乐持法华经十部。佛名三百万。净依跪持行愿品三百卷海量持心莫作放逸偈百万礼拜阿弥陀佛三万灵哲持灭定业真言十万。寂辉持大悲咒百遍。弥陀经往生咒各百遍。海明。持灭定业真言十万。寂浩持灭定业真言十二万。灵琦持准提咒十万。明机持往生咒一万。成泉持大悲咒一万。成志念佛百万。智明念佛百万。优婆塞程智用持金刚经二百。菩萨戒本经一百。潘智海持金刚经一百。药师经一千。佛名一万。潘智建持七佛灭罪真言二万。以此种种殊胜功德同共荐拔亡父钟之凤。亡母金大莲。伏愿决生净土。速证无生。蒙授记于十方。度含灵于五浊。智旭又然臂香三炷。转为比丘沙弥居士乞恩三宝。伏愿。受筹比丘痛念正法之衰。尽革疑癖之病。舍其偏执。重修旧盟。果海比丘。福慧齐增。证真实法。智淳大献及大建智成等。各各志念坚固。戒品昭明。定慧圆修。自他俱利。圆果沙弥。开发深智。成就深忍。寿命延长身心永固。净依沙弥。念真实法。生无上慧。成忍辱力。开福德门。常乐海量及成志智明等。各各道念弥坚。戒德日懋福寿绵延。慧性开朗。优婆塞程智用离诸障缘成就二利以宰官身。悟解脱道。智海智建。了悟尘缘增长信力。舍恶住善。坚固菩提又愿智旭从今以去。疾病消除。永无魔障。得大寿命。得大助缘。得大辩才。得大智慧。得大闻持。得大禅定。断通别惑于刹那利冤亲众于沙界。所有誓愿。无不圆成。所有著述。允可佛意。所有佛事。速办无难。所有开化。悉皆领悟。兴释迦正法于支那。作弥陀辅弼于乐土。绍地藏之家业传观音之心印。等文殊之智海。入普贤之行门。以势至念佛三昧自度度他。以迦叶结集深心。护法护众。俾邪魔外道遁影藏踪。使教戒禅那。日昭月朗。恭惟三宝垂慈。满菩提愿。

　　持咒香文(六月十四日)

　　稽首地藏王。大悲观自在。总持妙章句。及一切三宝。救度诸苦厄。能满诸希愿。哀愍众生者。惟垂慈护持。弟子智旭。夙生业重。现世罪深。世出世法。多诸魔障。岂但不能克期取果。普报四恩。亦且不能专修圣道弘范三界。悠悠岁月。放恣因循。致使他缘逼迫恶疾缠身。复以虚名所眩累彼若缁若素善友知识种种供养种种护持。反躬内忖何德堪消。静言思之实增惭惧爰于六月初八日为始。迄十四日为终。屏息他缘。结坛一七。专诵总持章句。奉报外护深恩敬然臂香。供养三宝。一者伏愿比丘果海戒根坚固定慧圆明正见卓然能转时流不被时流所转。决成大器作法厦之栋梁。二者伏愿沙弥圆果净依。增长寿命。增长色力。增长福德。增长智慧。大智大愿。大忍大识。内外一如。始终一致。三者伏愿承天寺照山房振宗持行灵秀廓照彻尘体寂用征周洽隆恩闻性等。各各于世法中无诸障难。于出世法增长信根不离尘劳了见佛性。四者伏愿菩萨戒优婆塞程智用障缘消灭身心永安于佛法中深入经藏而智慧如海。于儒业中。早登科甲而大作金汤五者伏愿正知韩逢祐解脱客尘清净缘障了知恩爱犹如桎梏自然伏断烦恼罪根身心快乐福寿并隆六者伏愿钱士贵程通慧大心不退正见日昭。自利则悟法一源。利他则遍行四摄。满求子之凡心成弘护之圣行七者伏愿沙门清沼永阒智玮达渊明教行方祖心智洵常乐智音智亮智明智成成志性泓圆六圆净慧先悟德定明常信海朗恒观了凡及此地法云庵兴邦悟省等。各各福寿增崇慧命坚固。远离灾障。成就道果。善根已熟者今必脱善根已种者今必熟。八者伏愿优婆塞程智我马成之姚年张赞育刘海晏万应鹏陈净传王思湖沈三郎李载白及信女潘门钟氏李门钟氏王门潘氏李氏大姐李氏二姐等。于世法中。如意快乐于出世法志念深求未种善根者今当种已种善根者今增长欲行恶法皆悉不成。所修善业皆得成就关闭一切诸恶趣门开阐人天涅槃正路。九者伏愿智旭从今以去。病苦消除身心康泰福德增长寿命延长。速完检藏之愿。早遂断惑之心。著述开人天眼目。字字悬契佛心。营业作末世福田。事事畅快本念。又愿与诸缁素知识常作菩提眷属。同生极乐胜邦。俱蒙授记。共化十方。生生世世为影响众。在在处处为善知识。直至道场永无隔碍。十者智旭又为决疑拈阄更然一炷供养三宝。愿以现知现见真实证明。令我所拈之阄决定灵感。从此之后。一意行持。永无疑悔。自利利他。功无虚弃。满菩提愿。广度众生恭惟法界三宝地藏慈尊。大悲观世音菩萨同赐慈悲哀怜摄受。

　　阅藏愿文(六月十九日)

　　归命法界大医王种种应病妙法药。观音地藏看病母愿赐慈悲同哀护弟子智旭与法界众生背常乐我净之真性起无明烦恼之幻疾三惑为众罪根元四大为百病窟宅保妄念而尘劫不肯舍离受毒身而轮回无有穷绝乃至幸获人伦仍婴众苦。叨成僧相尚缠惑根被业浪之所漂沉远正法而丁末运禅邯教观徒有虚名戒律总持咸无实义致使魔军得便障难频侵身则众病交煎心则他缘逼迫。欲行善事每不能成是以深生惭愧谛信因缘归命观音地藏二大慈尊求哀忏悔恳赐护持。曾于三月十九日为始立愿诵持广大圆满无碍大悲心大陀罗尼神妙章句二百七十堂以疗恶疟。今神咒告完。恶疟渐愈。益验妙法恩力不可思议。敬然臂香三炷供养观世音菩萨及十方三宝。愿我从今以去普与法界众生决定皆得永离病因。永绝病缘永断病苦永无病报身心安乐真性现前。发起大心行诸妙行同生净上同证菩提。复然臂香三炷即于今日为始暂减恒课续阅藏经。惟愿法界三宝二大慈尊护法天龙一切圣众。慈悲覆护哀愍智旭。令智旭此番阅藏决无障缘。从始至终字字明解。外缘则事事丰饶行人和顺毫无片事扰心内。行则精义入神随文妙证决得闻持胜力。普与法界众生开顿悟门成正修路摧魔外之邪幢夺权小之僻执。浴法日以重昭补义天而广覆。俾末运还为正运。文字咸归性灵。法药所沾沉痾立起。法雨所润枯槁旋生。恭惟三宝及二大士垂哀证明。满菩提愿。

　　完梵网香文(丁丑三月初七日)

　　归命华台卢舍那千华上佛千百亿梵网契经心地品。玄通华光大智明亦礼弥陀大愿王观音势至大海众及我地藏胜慈尊同赐哀怜垂拔济菩萨戒沙弥智旭。自惟业障深重不遇圣时少则随邪师教谤毁三宝。长乃正信舍家。知识已逝。徒怀克期证果之思谁下钳锤辣手。空抱摧邪显正之志谁知孤孽苦衷仅有道友惺谷寿公犹能互相砥砺堪嗟只履复先归。更有同盟归一筹公差足互相酬唱深痛三人成市虎是以自他二利进退无成。身心二病内外交发。策拄杖而入深山。埋姓名而藏丑陋。复以佛慈密佑法性冥熏一息未亡。四弘犹在。而旧友如是昉公远来相访。兼因荐拔之举。遂作讲演之缘。窃念梵网尊经久秘龙藏下卷虽有义疏而古略多含人罕妙解。上卷则两家草创皆隔门墙。致使修证要途千秋贸贸。旭以夙因微善得遇灵文。再四潜心。宛如故宝。不辞鄙拙。合注斯成。敬然臂香二十一炷。回向真乘一者奉供三身一体卢舍那佛。二者奉供梵网心地教行理经。三者奉供玄通华光主菩萨华光王大智明菩萨及文殊普贤药王药上金刚藏虚空藏弥勒金刚手等一切菩萨。尽梵网海中发趣。长养。金刚十地菩萨摩诃萨。伏愿智旭无始至今。身不善业口不善业意不善业谤毁僻谬。种种罪恶皆得消除。一切善根。皆得坚固。四者奉供极乐世界阿弥陀佛依正宣扬微妙法藏。观音势至清净海众。伏愿智旭舍此幻身定生极乐华开见佛满大愿轮五者奉供地藏菩萨摩诃萨。伏愿智旭大智开明。大悲增上。离诸烦恼广度众生。灭诸罪障。广代群苦。六者痛念孝丰所请藏经未获供养。代为菩萨比丘心见供养三宝愿心见比丘福慧增隆。成兹胜事。七者奉为先考钟之凤先妣金氏大莲暨一切亡过六亲眷属等供养三宝。愿仗良因。同离八难。超升净土。究竟菩提。八者奉为泉州府开元寺一轩新示寂肖满全公湛一辉公开林演公供养三宝。愿仗良因。同生净土。悟无生忍广度群迷。九者奉为剃度恩师雪岭峻公。十戒阇梨戒宗孝公。及道友惺谷寿公。璧如镐公。自天浩公。不忘音公。月心愍公等。供养三宝。愿仗良因。灭除罪垢永离恶道得宅九莲。十者奉为邪师袁一柱及正师吴一标供养三宝。愿邪师永舍邪见不受邪报。正师增长正信。成就正修。十一者奉为道友如是昉比丘供养三宝。愿令身心安乐。福慧兼隆。成千古之真品作末世之药树。十二者奉为道友心见比丘性士比丘大建比丘果海比丘。供养三宝。愿令色力坚固。道念增崇。荷担正法。作大栋梁。十三者奉为菩萨戒沙弥圆果弘孝法同沙弥海晏形同沙弥觉非定猷通恒净尘等。供养三宝。愿令各增福德。各长智慧。各发大心。各修大利。破除习气。成就刚骨。荷负法门。永超权小。十四者奉为山中一切随喜结缘之众。若老若少若僧若俗供养三宝。愿令深植善根永为道种脱离尘网。趣向菩提。十五者奉为菩萨戒优婆塞程智用供养三宝。愿令世出世法皆离魔障。早获麟儿。速登科甲。转父母亲族之邪心。成铜殿刻经之大愿。大作护法。重兴道化。十六者奉为菩萨戒优婆塞徐弘铠供养三宝。愿令早离王难增长正修。得出世之净福开微细之实智。十七者奉为护法居士正知韩逢祐道昕陈丹衷大潮万应鹏通慧程文济及钱士贵项净理项净香等。供养三宝。愿令道芽坚固。智种深培。福寿弥增。正信开发。三学资神四弘被物。十八者奉为虚空法界一切曾受菩萨戒者供养三宝。愿令戒品坚牢。细过无犯。定共道共以同彰摄善摄生而圆证。由三十心。登体性地。速成正觉满足法身。十九者奉为虚空法界一切受菩萨戒有毁犯者供养三宝愿令罪障消除戒品复净。或重或轻或故或误。一切蠲豁永无累垢二十者奉为法界之中一切含识虽未受戒曾闻梵网名者供养三宝。愿仗良因。同生觉悟。发心秉受如法修持。二十一者奉为法界之中一切含识虽具梵网真常佛性从不闻此名者供养三宝愿以大慈悲力不思议力同体法性真实威力令其从今以去咸得闻此微妙法门。生于正信发于正解离三涂超八难决登戒品并事真修展转诱化同证菩提。若诸众生具有无始恶障所缠不能自拔昏迷倒惑不能觉悟者愿以三宝究竟大功德力。大智慧力。大慈悲力。阿弥陀佛无边愿力。地藏菩萨勇猛誓力。令诸众生速能觉悟。早拔苦轮。设其定业。决应受报。愿令智旭早生净土。一见弥陀。随乘愿轮。普于十方不可说不可说世界海中。遍受阿鼻地狱剧苦。乃至一切重轻地狱诸苦。我皆代受。令彼众生先证菩提假使尽法界中乃至惟一众生未成正觉智旭甘于无量地狱备受楚毒。无厌悔心。尽一切劫亦无疲倦。智旭今日所有誓愿悉同过现未来一切诸佛诸大菩萨所发誓愿。悉是一切诸佛诸大菩萨之所加被。若智旭具有无始恶业应堕无边大苦趣中神识昏迷不复自觉。违今日大菩提心大菩提愿大菩提行者。仰愿舍那慈父。释迦本师。弥陀愿王。地藏悲母。哀我。护我。觉悟于我。令我于苦趣中。忆今本愿。不舍于苦而度众生。又愿以今然香发愿功德因缘。令释迦正法。重昭于震旦国中。魔外邪风绝扇于恒沙世界。持律者洞明持犯。善识开遮。习教者。深知义理。了达性修。坐禅者。扩悟心源不遭魔外。念佛者事理圆融。自他不隔。又愿一切法门。人皆通达。永无斗诤坚固之愆。尽革门庭施设之见。念念绍佛祖心灯。法法汇梵网性海。情与无情同圆种智。

　　灭定业真言咒坛一百十日圆满然香忏愿文(丁丑)

　　稽首业性如虚空满分解脱灭障者。我今持诵秘伽陀。愿灭自他诸定业。无边福慧互庄严成就希有胜功德。见闻随喜发菩提心地性藏同圆证。

　　婆伽婆佛陀(妙觉者无上地)　摩诃一和沙(无相无垢地)　阿诃罗弗(明行足法云地)　阿那诃(慧光妙善地)　阿尼罗汉(变化生不动地)　阿罗汉(过三有远行地)　阿那含(薄流现前地)　斯陀含(度障难胜地)　须陀洹(观明焰地)　须陀迦(流照明地)　须阿伽一波(道流离垢地)　鸠摩罗伽(逆流欢喜地)　达磨边伽　波罗提弗陀　波诃谛　师罗叉伽　罗叉必　佛度阿　法必阤　必白伽　罗昙沙　罗罗谛流沙　度叉一婆　度佛阿　度阿诃　度沙必　度生婆谛　度利他　度和差　度只罗　度安尔　度伽阿　流山迦　必阿罗　必叉伽　阿毗跋　毗跋致　安婆沙　流摩阿　流罗伽　流谛伽度　流伽度

　　信念进定慧戒向护舍。愿一切菩萨摩诃萨。惟愿大乘三宝若圣。若凡同加护念。同作证明。听智旭今日至心忏悔。满智旭今日广大愿轮。胡跪合掌沥胆刳肝作如是白。我弟子智旭与法界众生。自迷真性。枉入妄流随逐无明。增长恶业。无始至今。曾未觉悟。所积罪障无量无边。赖闻地藏本愿经发心出世。更遇灭定业真言立志利他。将为铜殿之缘。先课加持之行既劝同仁。共持十万万遍。兼复自励专持五百万声敬詹丁丑五月十七日为始。至九月初八夜为终十日方便百日正修。结如法之净坛受一食之胜行仍于道场将毕默课。行法助成。一七熏修。六时行道以此功德。仰祈铜殿大缘。速能成就。占察坛法。早获流通诵持既毕。恭然臂香三炷。供养法界三宝。专求加被所愿克圆。又念种种定业。皆由身口意三广造十恶恶法既成。如弦发箭。势须远到。理无中止虽大士悲心不可思议真言神力不可思议亦须新殃永断方乃故愆俱亡。而抚躬内省惭悚弥增。我实淫机未净云何使人永净淫机。我实盗意未忘云何使人永忘盗意。我实杀习未除云何使人永除杀习。我实妄言绮语恶口两舌种现未消云何使人永消口过我实贪瞋痴起现不停云何使人永停惑毒。呜呼。检点一身浑是短。羞惶半世已成虚扼腕痛心号天恸地更然臂香三炷。深自悔责亦为法界众生求哀悔过伏愿从今以后十恶消除三业清净。不造未来之因不受过去之果又然臂香一炷供养五台山妙峰老师及云栖和尚憨山师祖。紫柏大师。密藏尊者。一切真善知识愿以福慧力同加覆护。令我所愿速得满足又为九华山中旧住主人。东西二寮若长若幼。一切眷属持灭定业真言二十万。然香一炷。供养三宝愿令各增福寿各长慧根。以无我心。善和斗讼。以忍辱法开导后昆。永无自他彼此之私。痛绝胜负是非之见。人人为地藏功臣念念惜法门羽翼又为现在成就藏橱自照性士大朋等及一切助缘善友别持真言十万。又为将来成就普同塔事自照兴邦悟省及一切助缘善友。亦持真言十万。总然臂香一炷供养三宝。愿令各得增长寿命。增长信心。增长福德。增长智慧。增长慈仁。增长安乐。增长胜事。增长道风。又为九华山中来听法者。一切与会随喜结缘众友。别持真言十万。然香一炷。供养三宝。愿令各发菩提大心同修戒慧真道。永舍流俗知见。坚固无上胜猷。又为往来此山流寓此山。一切缁素别持真言十万。然香一炷供养三宝。愿令各念大士深恩各护法门大体掩恶扬善。嘉智矜愚力惩破法之心。猛作干城之助。又为菩萨戒优婆塞程智用。日持大悲神咒七遍(中举为期)为其父亲惟明代持灭定业真言五十万。为其族弟智我优婆塞日持大悲神咒七遍(进学为期)。今更加持真言十万。然香一炷供养三宝。愿令智用早歌麟趾深慰孝思。及与智我同冠进贤堪为屏翰不忘夙昔之盟急酬铜殿之愿。又为菩萨戒沙弥圆果旧持真言百万。今更加持五万然香一炷供养三宝。愿令开发憨蒙。拓炼弘毅深培福寿之基永离作辍之习立躬如泰山乔岳。矢志必涵坤盖干。又为法同沙弥常乐海晏形同沙弥觉非各持真言五万。共然臂香一炷。供养三宝愿令从事入理得大总持。成就五根发明五力。三障圆消万善克备又为菩萨戒比丘果海日持真言三百(十夏为期共计百万)加持大悲神咒七遍(成器为期)兼为大建成泰共持真言百万。今更加持十万。然香一炷。供养三宝。伏愿大建比丘。身命坚强。智慧敏锐。永舍攀寻枝叶之习。了悟直捷根蒂之功。析义如庖丁解牛。得理如鹅王择乳。成泰比丘专求己过。毋责人非。了知将就苟且难出生死牢关。深信驽骀颠蹶不可横超净土猛策新猷莫仍故辙。果海比丘慎思明辨。沉细精微。痛革浮气粗心未会先会。专求深造自得。若无若虚。悟明文字三昧。似独茧以抽丝善能入理深谈必敲骨而取髓。又为法同沙弥净依旧持真言百万。为形同沙弥通恒今持真言十万。为形同沙弥净尘日持大悲神咒七遍(成器为期)加持真言五万。共然臂香一炷供养三宝。伏愿净依折伏贡高。断除我慢。深培福寿。专务思修。省己之短。慕人之长。下学上达。即事炼心。通恒灾障消除。戒根永固。福寿增长。定慧圆明。成大法器。作大栋梁。净尘身康寿永。福长慧增。雄勇特达。刚毅果敢。超群拔萃。破格剖籓。大法自任。千古自期。又为菩萨戒比丘心见道昉。各持真言五万。共然臂香一炷。供养三宝。伏愿心见比丘福德增长智慧开明。方便善权摄化缁素。庄严大藏速得圆成。道昉比丘名心雾散觉意日明。莫念鼻孔撩天。但顾脚跟着地。立行则彻始彻终。惟向一门深入。求道则惟精惟一。不从多法浮贪。杂想应时消落。三学当体圆明。又为大贤大真大擒大文受筹灵山清沼永阒大硪道震。共持真言十万然香一炷。供养三宝。伏愿贤等。福慧增崇。烦习永断。荷担正法。自利利他。又为智仁智洵性观定猷成志照干海量照德智玮明教。共持真言十万。然香一炷。供养三宝。愿令缘障顿消。二严克备勤修出要永离妄因。又为一切禅者一切学者持律者念佛者瑜伽者邪命者云游者务农者。絓是着如来衣现僧伽相践伽蓝地冒出家名。尽三天下所有缁流共持真言三十万遍。然香三炷供养三宝。伏愿狂诞狐禅尽转而为宗说俱通之龙象。钻纸蝇学尽转而为随文入观之狮猊。羺羊戒子。尽转而为定共道共之律辚。狼狈莲宗尽转而为猛智慧行之角虎。客作瑜伽尽转而为神通变化之高流。秃头商贾尽转而为六度万行之导主。云游贼住尽转而为头陀胜行之芳标。农事僧民尽转而栽法界园田之灵种。又为菩萨戒优婆塞徐弘铠日持大悲神咒七遍(脱难为期)。加持真言五万然香一炷供养三宝。愿令释结解怨。早离障难。悔过迁善。增长信心。不负夙根。成就法器。又为菩萨戒优婆塞陈道昕旧持真言十万。为优婆塞项净理旧持真言十万。为韩正知钱士贵胡汝淳程通慧项净香等。今持真言十万。共然臂香一炷。供养三宝。愿令各增正信。各长威力。世出世法所愿从心。永作金汤。进趋觉路。又然臂香一炷。供养地藏慈尊。将此持咒然香功德。并及向日为亡父钟之凤曾持千万。为亡母金大莲亦持千万为法界有情又持千万。为一切师友同学弟子檀护怨亲知识等所持若九十万若三百二十万若四十八万等乃至若为延生若为荐亡。若为悔过若为除灾若自为若为他所持真言若多若少。若至心若散心。皆悉摄取现前普同回向。又复普化大心缁素共持十万万遍。若化未化若完未完。过现未来一切功德亦皆摄取现前普同回向。深心信解真言威力不可思议。一一字中圆具法界无边功德一切字中亦复如是以此重重无尽不可思议功德威神令我一切得如所愿满菩提愿又然臂香四炷重复供养法界三宝及地藏大士。求决所疑至诚占于第三轮相一者依占察法先悔罪障二者住阿兰若。先修禅定三者著述弘经先修观智四者植诸善本行众三昧。恳乞大慈分明指示令我此生不致浪死。又香三炷。供养净土三宝。以此功德悉皆回施法界众生。愿共一切众生。舍此一期报身。决定同生极乐世界。永离苦因苦果。速证菩提涅槃。

　　绝余编卷一
嘉兴大藏经　绝余编


　　绝余编卷二

　　蕅益道人智旭着

　　门人圆果录

　　法语

　　示朗融

　　万法本自融彻。由迷情封执而成隔碍。如一指能蔽山岳如认沤必遗大海不惟埋没自己灵光。亦且冤屈六尘境界。讵思六尘非能惑人。人自妄受六尘所惑。根根幻驰。识识纷动。然仔细推求。尘既不居其咎根亦岂职其愆根既不职其愆识宁独当其罪。三科分析既无真主。纵令共合。那有实法。而众生于此虚妄法中。着我着人。分取分舍。犹如捏目乱华发生。更欲分别花相孰妍孰丑孰大孰小。不亦惑乎。惟将身心世界全体放下。作一超方特达之观。譬如为天下者不顾家则智眼昭明。而一切障碍境界。不觉其融于性德无往非真实受用处矣。

　　示三止

　　永嘉大师有云。惺惺寂寂是无记寂寂非寂寂惺惺是妄想惺惺非。此四语。丛席争传诵之。然先须彻悟惺寂源头。方不堕守精魂窠臼即如儒者亦云明镜止水以持心。岂可谓慎独工夫。便是禅门中奢摩他妙修行路耶。四祖谓牛头云。观者何人。心是何物。只此二语。直得遍计妄想。百杂粉碎。以此体真。以此方便随缘。以此息二边分别。一句中有三玄。一玄中具三要。唤甚么作独将谁去慎不惟妄想无记无处容身。恐惺寂二字亦并无处着落。非惺非寂。是谓寂寂惺惺惺惺寂寂唤作不二。早已二也。况可云双修并运哉。悟此成修。是名一心三止。待时而说。乃成法华三止。自利利他俱不离此一字法门能于一滴水中兴云澍雨。贵在神龙之自奋迅耳。

　　示文约

　　做工夫人。每每被昏散二障所扰。不得成就。久久便致退悔。殊不知昏散根源全由迷己作物。故楞严经云认悟中迷。晦昧为空乃至昏扰扰相以为心性。夫昏则障慧。扰则障定。定慧既障。则睡眠与散乱杂呈。若欲去其根源。先须识取心性本体从来明静。诸佛证之为定。慧行人修之为止观。止观之功。全即明静之体惟静故明惟明故静。既非二致。岂有前后。但约对治法门。昏盖重者。以观起之。散乱多者。以止息之。息散之止非无观起昏之观非无止。止观不二。勤修不息。自然本体渐露。客尘渐销。要知这着工夫大段间断不得。又大段性急不得。所以儒门贵勿助勿忘。佛门喻以弹琴太缓太急。皆所不取。然欲除昏盖。直须打起精神。不可贪恋蒲团稳坐而欲除散乱。正不必厌恶妄想。直须觑破妄想无性。则自然休去歇去。故僧问岩头云。起灭不停时如何。岩曰。咄。是谁起灭只此一语。可为明心见性者作第一先锋也。

　　示慧幢上座

　　予读子舆氏书至舜尽事亲之道而瞽瞍底豫。忽见圆顿观心要旨焉。夫父虽至顽不可舍之而别觅他父。虽顽父即我真父。不可如傲象之顺命为恶。顺命为恶非事亲之道也。舍父别觅又可称孝乎。现前介尔一念。亦复如是。全体即是无明。又全体即是法性。无明犹顽父也。法性犹真父也。顺无明流造业流转犹如傲象。舍妄觅真别观法性犹如背父。逃逝虽善恶途辙稍殊。其为不孝均矣。六道凡夫。顺无明而为恶者也。藏通别三种行人。舍无明而逃逝者也。若知焚廪掩井之瞽瞍。即是允若底豫之瞽瞍。则必尽事亲之道于己躬而肯作顺逆两法以亏天性耶。所谓尽事亲之道者。亦只是深信父实生我。除此父外别无真父。然断断不可从命为恶。直须竭怨慕之诚以格之则顽如瞽瞍。亦可回心况未必如瞽瞍者哉观心亦尔。深信现前一念。全体法界。离波觅水。终不可得。然断断不可随其生灭。不事观察。直须以不思议一心三观深体达之则纵令恶无记心。尚成不思议境况善心哉。知一念中圆具三德秘藏事理两重三千互遍互融深生信解名之为慕此境若不现前。只是止观力微。发勤精进誓以十法成乘。名之为怨若能如此努力纵钝逾般陀也须发明有日倘悠悠忽忽纵利逾蓝弗敏过达多的的无济也。上座久种善根信力牢固但平日学问。不知除却求放心外更无余诀。所以千经万论。不能同条共贯。今山中聚首一载。复欲相别。惟此一味单方相赠。能服此药实为千里同风。若谓此外别有则是自欺自诳。虽历劫同住终是未曾觌面矣。况色力有限。年光不多。奈何泛泛远求而不束其功于紧要地乎。至于借事助理则大悲行法以求寿命为开眼之地。梵网全经以求圆解为起行之本佛号千声。汇归净土为归趣之地。然事非徒事。全事即理。因果圆彰。自他不二。贵向头头法法中彻见法界源底。只是一法界更无二法界。所谓一以贯之儒教尚然。况圆顿佛法乎。思之择之。

　　示未能

　　珠生浊水莲出淤泥。从来圣贤豪杰固不择地而生。但习俗移人贤智不免。非有大识见大志气大力量大方便。鲜克自济。求其无待而兴。不受幻境所侵夺者。厥惟艰哉。夫所谓幻境侵夺者。不惟顺流俗而与之俱化也。即使厌流俗而切思远离亦名被其侵夺。以一切境界全是无明变现。无明变现之性全即法性。由不达故横生欣厌。欣成六道。厌堕二乘。去无上菩提远矣。欲趋无上菩提者。固不得随顺幻境。亦不得厌离幻境。但了幻境即法性。悲长夜之在迷。以悲迷故。起无作二誓。欲拔性德之苦。以了性故。起无作二誓。欲与性德之乐。如此慈悲誓愿方与地藏法脉相应。亦与十方三宝气分交接。先须方便发此心已。则一切不如法境界。一切末世恶态恶习触目警心。无非助发菩提资粮。故起信论云。或有菩萨见法欲灭为护正法故发菩提心。或有菩萨见众生苦而发菩提心。正谓此也。四谛之中。苦为初门。娑婆世界修行一日胜于净土修行一劫。法不在泛涉。会心者妙。药不论贵贱。起病者良。见思之病虽急。但是其标。无明之病虽缓。却是其本。急则治其标。缓则治其本。皮既不存毛将安附。坎坎伐木。不如并大地而掀翻之。夫所谓掀翻大地者。只是谛观现前一念非自非他非共非离。三际叵得十方无朕。廓然太空森然不灭。无倚无依思议不及。海印炳见。横遍竖穷如一念。一切诸念亦复如是。念性固然非关观得。藉观圆显生佛同归观而未显障由三惑弘誓策发止观安心破遍护通调停道品事理圆进六即防非安忍离爱功成无惑万勿悠悠视作等闲。拟心姑待他日。又万勿急急欲图脱离。不知藉境炼心。昔阳明学步。坠五斗米于两足循堂而走去米之后其疾如飞即做工夫第一妙喻也灵犀一点通尤须善此诀窍。

　　示慈昱

　　佛法大海信为能入智为能度信如坚舟智如柁师其余五度及万行则皆舟中器具也欲令信心增长先须时时念生死苦警悟无常不得沉迷五欲执着世情以种种世情决定了我生死不得种种五欲决定牵人入放逸坑堕恶道苦。今虽处在烦恼之地。也须随缘稍自勉拔岂可寻波逐浪直至沃焦而忘返耶既能于生死长夜中发得一点真实信心即宜急求智慧以为导师求智之要第一在亲近明师良友第二在读诵方等大乘非明师良友决不能益我身心。非方等大乘决无有出世正楷若人有信心而无智慧则能增长烦恼若人有智慧而无信心则能增长邪见。故知船及柁师相须度险缺一尚自不可。况复俱乏。则茫茫苦海安有出期。古人云。一失人身。万劫难返。此身不向今生度更向何生度此身。莫谓火烧眉毛且图眼下。殊不知人间五十年不过四天王一昼夜耳。倘不信后世苦乐。只如卧时身本在床梦中种种见闻不灭。岂可作断灭见哉高明之士早自着眼可矣。

　　示迦提关主

　　法华一乘妙旨惟令一切众生开示悟入佛之知见然佛之知见非他即诸法实相是也诸法实相非他即现前一念心性是也现前介尔一念不自生不他生不共生不无因生未生无潜处欲生无来处正生无住处。生已无去处。心无心相。则其性无生。无生故无住无异无灭。无生住异灭。即真法性横遍竖穷不可思议若于此无相妙心妄谓有心相可得。则佛知见便成众生知见。若即此妄相幻心。达其本非有相。则众生知见便成佛之知见而此一念心性。既举体全空亦复即假即中。以三谛宛然故三观亦自法尔以法尔之三观。照宛然之三谛能所不二境智互融于此妙法能生信解。名为随喜解义观文名为读诵转示他人。名为讲说历事炼心名为兼修正修。五品功深六根斯净似成真发究竟可期有相无相二安乐行一串穿却只贵笃信力行别无奇巧方便至于十妙五玄四悉三法皆是一心圆具。说之则名相纷然照之则海印炳现如人饮水冷暖自知。当非笔舌所能罄矣。

　　示乳生

　　夫置身于海中孤洲而伯牙善琴其情移也。望之似木鸡而余鸡无不走者其神全也。世间小技尚非聊尔可以奏功。况欲学出世大道仔肩如来正法者乎。是故智者大师所明圆顿十乘观法必先之以二十五前方便所谓且五缘诃五欲。弃五盖调五事修五法就此二十五事。复各具表法及观心法门。夫然后正助合行事理双备如足目并运安隐入清凉池后来禅士讲徒各自率情任意。逞一得之见。罔达大方轨则以此卤莽薎裂学问求成一世间伎术戛戛乎难之。而欲投足宗教两途思以自利利他。诚奚望也。是故真正学人。必先移其夙情则神自全情之所牵虽万别千差总不出色声香味触五种神之所亏。虽亦受病不等。总不外贪瞋睡掉疑五种。急须诃弃则圣贤可阶梯而至矣。易曰。山下出泉。蒙君子以果行育德。又曰。蒙以养正圣功也深思果。行育德二语方识养蒙之法。文殊师利勇猛智。普贤慧行亦复然。以此出世法乳自养即可兼养法界众生莫患世间无子期也。

　　又示乳生

　　夫不易移者习情必有以忘之而始移。不易全者元神必无以戕之而始全。今以半耗之神。日汩于久沿之习欲求超凡入圣制外降魔安可得乎。世之悠悠无志甘与草木同朽者诚无足论。最惜徒有大志弗能自拔。设思自拔。曾不时时自省究竟与无志者同归哀莫大焉试一自省则晏安习气。华靡习气。温饱习气。贡高习气。疑惑习气。诗文习气。较长竞短辨是争非习气。乃至寻行数墨依文解义习气。凡所可昏扰我神明者。六时之内何等纷纭杂沓。而依教观心澄思忏过。纵有萌蘖之生。盖不啻一暴十寒矣。且人命呼吸转眼无常。眨得眼来已成隔世。儒者云。才说姑待明日便不可也。况二年三年耶。九旬同住信非偶缘。只恐弈秋未去鸿鹄先来。情如故而神愈戕耳。必须时时对了义以移情。念净戒以全神。庶不负一夏盘桓。不负出家初志。否则鱼子庵罗华喻亦可惧也。高明之自忧能如杞人之代忧。斯大幸矣。念别情深。书此以期他年刮目。

　　示悬镜

　　奋发之心人皆有之。而不能不藉于外缘。羞恶之心亦人皆有之。而不能不汩于恶习。呜呼。娑婆国土善友罕逢恶缘偏盛自非咬钉嚼铁刻骨镂心其何以自振拔哉惟有智之士鉴物理之无爽。达未然之祸福趣吉避凶取决于心而不惑于数。故能知天立命超死脱生然知天立命超死脱生之事人皆可为即如贤契乍听大佛顶经便能然香立誓岂非真正出世种子。但贵时时提醒此心。念念不离了义经典则善缘淳熟魔境自退舍矣。勉之勉之。

　　传

　　　　　壁如惺谷二友合传

　　壁如禅师讳广镐台州王氏子俗名立毂号伯无父士琦。为大同开府以清廉著名。师弱冠时即有出世之志礼云栖莲大师。取法名受五戒万历丙午举孝廉。甫年二十七岁越两大试不第遂慨然就选。盖以世为廉宦家业甚薄而仰事俯育之累未完急欲完之以图出世也。令新淦爱民如子。民皆感恩颂德但因居官事冗戒德稍疏戊午冬入觐。舟次荻港梦鬼使摄见冥王王责以破戒事驱令入狱傍有冥官代请为取破戒后诸事查之见其善多恶少乃释不入狱凿两眼钉诸柱上及至醒悟则双目不能视矣。医者进明目之药复梦为冥王所诃更以二钉入眼腔中大痛失声而醒。遂不服药。告病归乡。就台山高明寺傍筑室闲居。日课金刚般若并大悲心咒行法不一年渐渐复明。诸亲友见其无恙劝令再仕。师叹曰。人生几何猛求出世之不暇犹暇作蜗角蝇头活计乎特以太夫人在未忍舍去耳寻思既欲离俗复以母在为碍岂可不愿其母臻上寿耶。而太夫人亦女中丈夫笃信三宝。每率其媳及女孙晨昏课诵鱼磬琅琅恍若禅宇。游僧过其门。必设蔬供。无空过者。尝见有人子出家而父母悲泣必笑之曰。出家乃第一好事应须庆幸何悲泣为设吾子出家。吾决不作此态也。师由是得安心远遁。剃染楚中。单身行脚。备尝诸苦。既登戒品。掩关阅律。并书华严大法。次从楚地游历匡庐峰顶诸处徐到博山随众参禅。人无知者。予适同归一送惺谷至博山剃发。师昔为居士时。住高明静室曾与归师交。今虽现比丘相归师犹仿佛其形。一日在众中执其手曰。公是台山高明寺回生王伯无否师不容自讳。为历叙所以出家状。且悲且喜。日见予与无异禅师辩论受戒一事最为详悉。因叹近来律学甚为淆讹。本以破戒。亲受冥谴。久欲留心此道而历叩名德律主。罕有不聩聩者。予出毗尼集要示之师亟读亟赏。叹未曾有。遂与盟千古交。又知予方事阅藏复以启嘱予曰三藏义类。宜总为一书。三藏酌要。宜别为一书诸宗集目宜别为一书。佛事稽古正讹。宜别为一书发菩提心集。六度集宜为二书毗尼中衣事。钵事。及授戒说戒羯磨诸事日用间宜行者当辑附于集要之后。梵网经虽前有二大士发明。今宜补以弥勒戒本。及诸经中所说有相发者集附本条之下。然后自出手眼以补前人之缺。亦不失为二大士忠臣。勿以避嫌。失此胜事。沙弥戒。优婆塞戒俱要少有发明。附于集要。以上事凡八则弟往读契经薄有微愿恨齿逼迟暮精已销亡。近又作蒲团活计。故不能填也幸逢郢匠。敬附当机倘三昧酒消尚冀奉襄半臂。不尔者当结缟带于来生矣。予唯唯谢曰。弟亦夙有此志。可谓不谋而合。第六第八两事业已为之。余亦当如命耳。未几南都余太仆请异师开堂。异师意欲师与我辈同行师固执不从遂掩关于东峰静室次年异师示寂师出关襄理后事既毕适太夫人以其道伴讣音至师乃归浙省亲太夫人语之曰。予尝谓子设出家。吾不悲泣今果然否勉矣进修吾自善养余年。汝子亦善能读书勿以此挂怀妨出世大事也师奉慈命乃游学于武林挂锡莲居与新伊法师莫逆时予自皋亭将入孝丰取道武林。复与师作数日盘桓。师嘱予曰毗尼集要弟虽预参订而实未淹浃。拟从师授讲。然后身服习之。不令付诸空言。但今遇华严法席不能相随。余生若在准于明岁入山结夏耳。讵意不旬日间。即婴微疾师亦预知时至命侍者写嘱言留贻二子摄心念佛而去。呜呼。以师之敏而好学解而能行。其出世正因。怀菩提大愿谦光厚德。饮人以和真无愧莲师法脉。天竟不假以年。岂非法门之大不幸乎。师生于万历庚辰卒于崇祯辛未世寿五十有二法腊五年。示居学地故衣钵无传唯回生纪一卷流通于世。佛日金台法师敦法门之谊塔其全身于皋亭山麓。

　　惺谷禅师讳道寿温陵何氏子。俗名启图。为文学时偶得憨山大师楞伽记阅之。且读且泣。遂发出世心捐弃举业专究宗乘。因父在。不得出家。即以居士身与道友如是雨海等日相砥砺。时泉南久乏闻熏缁林中曾无一人知参方行脚事者。师鼓舞其一二英杰破格远游。从此闽中缁素。始稍稍有发心北学于江浙者。师初至匡山谒憨大师。见其规模阔大。而于商究生死一事不甚亲切。遂舍之而归博山。博山居以别室勉以参究居年余。每与异师诤论甚厉。侍者多厌恶之唯异师不以为怪知其别有长也然异师法门必欲先定后慧。师自揣种性。应须先慧后定药病不投莫能相疗因东游武林访无尽法师于天台见故友归一师德业俱进疑法师必有出格钳锤依之而住得阅妙宗钞等极则教理回视昔时慧解倍觉精细后因刘大参延至吴门。从吴门复游杭州至龙居。予是时亦在龙居阅藏。主人命师访予。一见即问予曰师平日有著作否。予以白牛十颂示之师大悦遂欲与予盟千古交。予时心未以为然相聚既久每议论佛法辄与予破格大诤闻者亦厌恶之。予固坦然不怪但以其为居士也未必细加详察后因归一师同结冬。偶商及耳根圆通法门归师则持公论竟是师而非予。予方服膺。因虚心再研旧日诸诤负堕处实居大半矣乃共缔千古盟激令早现僧相师以旧礼博山既无大故不忍背舍。会须往彼剃度归师与余欣然送之到博山异师手为剃发。而未受沙弥及比丘戒盖受戒事曾先与季贤师约必欲重复古制故也庚午年春予病滞龙居。师与如是师在南都予诚恐一旦律学无传。然臂香刺舌血作书促之至师乃同如是师来来则礼季贤师为和尚觉源师为教授阇梨新伊师为羯磨阇梨力复如来旧规如法受沙弥及比丘戒唯菩萨戒不重受以其为居士时曾受之博山也结夏安居听予讲毗尼集要而师久习宗乘得其大益亦未免染其流弊。竟不能留心律学但恐负予苦心知金台法师虚怀好善遂以集要力请流通辛未年秋师竟以疾示终佛日。呜呼。师亦最奇人也为法门则每触时忌。为道友。则每忘自身而慧眼超群。机辩峭拔往往以短兵取胜虽名禅宿德欲与之战。大似撼岳家军倘驯而致之。即兜率觉范岂多让焉。予方谓博山有子青出于蓝。何意其入灭之速耶。师生于万历癸未。至崇祯辛未世寿四十有九法腊二年。金台法师说偈而荼毗之令其骨塔与壁师之塔相邻。吾闻昔人欲葬梁鸿觅要离之墓而附近之千古以为具眼。金师此举亦一快也师与如是师同礼博山亦同受具戒而如是师以受师益处最多。同雨海居士辑师平日手札名为笔语而流通之。述师行纪而彰表之。执弟子之礼于身后为天下后世之重名相而轻法恩者愧云。

　　方外史曰。二师。皆予最善交也壁慈而温惺悲而厉壁聪俊而详明惺沉毅而精锐壁日读数卷过目无不了了惺涵泳一偈一句。动经旬月不置是故惺让壁之博畅壁服惺之莹彻。壁所至处人皆爱之惺所至处人皆畏之壁惟欲受人之益而未敢益人故以能问于不能以多问于寡乃至临终犹合掌问法令侍者代为拜谢。惺惟欲益人。即名自益。故从闽中至江右。从吴下至武林无一处不与人诤辩乃至临终犹追念昔时道友不置。如是师劝以宜顾自己勿念余事。则厉声大叱。谓千古安有自私自利之圣贤噫孔子谓不得中行。必也狂狷。孟子称伯夷下惠同为圣人。若二师者春兰秋菊正不妨各擅其美又奚必两融始名全德哉其与予交善也壁师则欲受予益不得不稍以微辞益我惺师则欲益于我。亦不得不稍受予益。此皆其生平破格处也独可痛者壁师欲学毗尼而有志未遂惺师既听毗尼而不能力学。如来正法。谁共仔肩。斯诚千古有余憾耳嗟乎一月之间。二师相继而殁。予虽犹有一二同志然或但能受益而不能益我。或虽稍可相益。而略遇违缘复掉臂长往矣。予更何所乐于人世是以浩然永叹而甘没齿于深山也。

　　绝余编卷二

　　　弟子普滋损赀刻此绝余编两卷奉荐

　　先师中白融公　先父马应龙　先母徐氏伏愿
　　三障圆消超生
　乐土早成佛道广度众生
嘉兴大藏经　绝余编


　　绝余编卷三

　　蕅益道人智旭着

　　门人圆果录

　　序

　　梵网合注序

　　大哉。梵网经心地品之为教也。指点真性渊源。确示妙修终始。戒与乘而并急。顿与渐而同收。约本迹。则横竖俱开。兼华严法华之奥旨。约观行。则事理俱备。揽五时八教之大纲。文虽仅传一品。义实统贯全经。缅惟智者大师之时。人根尚利。故既广宣教观法门。乃仅疏此下卷戒法。而大师精谙律宗。文约义广。点示当年之明律者。则易开悟。今时之昧律者则难。千有余年。久成秘典。我莲池和尚。始从而为之发隐。此其救时苦心。诚为不可思议。特以专弘净土。律学稍疏。故于义疏仍多阙疑之处。又下卷虽获流通。而上卷犹未开阐。呜呼。四依大士。于法岂有吝心。直是众生缘薄。罕能遘于希有法门耳。智旭幼崇理学。即以千古圣贤道脉为己任。但恨障深慧劣。往往执东鲁而谤西干。后因闻自知录序。并阅良知寂感之谈。始发信心。嗣又闻地藏本愿。并听大佛顶经。猛图出世。于是矢志参禅。逃家行脚。虽亦数发悟解。奈何克证无期。赖有一点惭愧正因。断不敢错下承当。生增上慢。以蹈迩来大妄语之覆辙。爰念宿因力薄。应须兼戒兼教。以自熏修。先从阇梨古德法师遵学戒之法。于莲老遗规。次探法华玄义。摩诃止观等书。私淑台家教观。而毗尼一藏。细阅三番。梵网一经。奉为日课。遂于发隐所阙之疑。涣然冰释。即上卷。文古义幽。昔人所称不能句读者。亦复妙旨。泠然现前。因拟一为合注。以补前人之缺。而此志虽发。缘障多端。六七年来。悠悠未遂。客岁藉大病为良药。方遂入山本志。适如是昉公。远从闽地携杖来寻。为其令师肖满全公请讲此经。以资冥福。复有二三同志欢喜乐闻。予由是力。疾敷演。不觉心华开发。义泉沸涌。急秉笔而随记之。共成玄义一卷。合注七卷。注既成。叙厥本末以告来哲。盖虽不敢谓凡夫心力实能超越前贤。而夙有微因。今复久诵。半生淹洽。自不无千虑之一得。故于理观事相。不惜一一指陈。诚可勷开解笃行者之半臂也。后之览者。尚勿以繁琐而厌忽之。俟解行双圆。乃归诸筏喻可耳。

　　赞礼地藏菩萨忏愿仪后序

　　呜呼。大法久湮。人多谬解。执大谤小。举世皆然。宁知地狱众苦。已随其后。喑哑余报。复更难穷。故我地藏慈尊。于大集会中。现声闻相。而世尊广叹胜德。且为之较量。云。假使有人。于弥勒。妙吉祥。并观自在。普贤之类。殑伽沙等大菩萨所。于百劫中。至心归依。称念礼供。求诸所愿。不如有人。于一食顷。归依称念礼供地藏。以菩萨久修坚固大愿大悲。勇猛精进。过诸菩萨故也。盖末世之中。驾言于大乘甚易。而躬行于僧行实难。宁知废小谈大。并其大而亦非。悟大用小。并其小而亦大。故法华诫弘经者。必依四安乐行。涅槃极谈常住佛性。尤扶戒律。今大士之功德独盛。得非亦在此乎。智旭深恨夙生恶习。少年力诋三宝。造无间罪。赖善根未殒。得闻本愿尊经。知有出世大孝。乃转邪见而生正信。仍以谤法余业。虽辛勤修证。不登法忍。每一展读大士三经。辄不禁涕泗横流。悲昔日之无知。感大士之拯拔也。因念浊智流转之日。与我同此过者不少。敬宗十轮。并本愿占察二典。述此仪法。庶几共涤先愆。克求后果。不终为无依行乎。未登无生正位。皆可修之。无论初心与久学也。

　　安居止观山房序

　　海阳西郊。有最高峰名阳山尖峰。侧有阿兰若。名止观山房。九华葆一初公之所构也。茂林修竹。叠嶂层峦。云霞变幻于足端。视听扩彻于天际。予将访友闽中。过而乐之。且以时逼炎暑。征途不易。遂从初公之命。借此结后安居。日永境闲。萧然无事。二三同志喜究大佛顶经要旨。因作九旬商确。商至第四卷。云。我说佛法从因缘生。非取世间和合粗相。顿悟法华经中佛法。从缘之旨。嗟乎。二经妙指何其巧出一辙也。是故。智者大师证法华三昧。乃揽本迹十妙圆归于介尔一心示摩诃止观法门。与今经所明妙奢摩他三摩禅那。若合符节。后之笺释斯典者。无虑数十百家。苟欲舍摩诃止观。而别立宗途。未免转趣转远。良以摩诃止观。的是如来大事因缘。的非世间和合粗相故也。请尝言之。性觉妙明。本觉明妙。寂而常照。照而常寂。岂非止观不二之真源乎。迷此真源。则寂体成昏。照体成散。是不变之性随染缘而成九界。悟此昏散。则散既本寂。昏亦本照。是谓不变之性。随净缘而成佛界。虽成佛界真源不增。虽成九界真源无减。是谓随缘之理。历染净而终不变。夫随缘即不变。大事之因也。不变即随缘。大事之缘也。故曰如来发明世出世法。知其本因。随所缘出。知此义者。方知心佛众生三无差别。亦知六而常即。修非性外。即而常六。性不废修。修非性外。不堕因缘。性不废修。不堕自然。世有徒闻止观之名。罔窥厥旨者。妄谓但属修成。岂识性修不二真旨趣耶。予在俗时。创闻地藏本愿。而发出世之心。嗣听此经而为剃染之举。历年行脚。取益无方。于此二经盖不曾挂一字脚。实又不曾离却一字。后读台宗教观。每每引占察经以为诚证。而占察经。即地藏大士所说妙法也。其开示一实境界。则是一大事因。其开示二种观道。则是一大事缘。愈信如来密因。菩萨万行。一门超出。无二无三之旨。诚不我欺。每思拈此妙义。点示未闻。客岁于九子别峰创讲一过。今乃重拈妙义。于是随其根性。各获法喜噫嘻。此虽偶缘。岂偶缘哉。倘吾与诸友不同具此一大事因。则法性了不相关。倘吾与诸友不久种此一大事缘。则说听岂能投契。况此山房既已先称止观。而初公法派复是九子传来。当知于此大事夙缘非浅。从此种而熟熟而脱。莫如钝根声闻于中悉忘。他年更作贫儿驰逐也。嗟乎。智者大师闻此大佛顶经名字。向西遥礼。一十八年不获睹见。后百余年而般剌密谛剖膊传来。复更淹留多载。始渐流通。观此二大士苦心。岂欲为寻行数墨者添葛藤哉。必须教观齐彰。因指见月。由斯典而通乎止观。还由止观。而彻信。吾言不诬。则九旬结夏。真堪为尘劫缘因矣。更拈一颂。以裨妙观。颂曰。顶光化佛全彰性。妙观天成不借功。未歇狂心头亦在。已瞻华屋户宁穷。密因彻悟无生灭。万行方知究竟同。魔外升沉目去翳。菩提真路鸟翔空。

　　题跋

　　合注跋语

　　夫本源心地。含生共有。无染性戒。日用不知。目翳而华舞太空。梦蚁而寻膻阶下。晴虚之体依然。轮王之身如故。哀哉妄惑。枉受幻轮。劳我慈尊。现身同患。示成不倦于八千。垂化无偏于尘刹。一滴之心地既敷。积劫之沉迷立醒。而琅函久锢。半珠仅呈。繄我愚蒙。得探全宝。竭思殚机。尘培泰岳。思法缘之匪易。辄涕泗以滂沱。愿我同仁。深思力学。解行同遵。自他俱利。庶得上报佛恩。不负己性矣。

　　题画

　　华林开士。性癖山水。六十初度高足葆公。圆山水以寿之。群峰列秀。空亭寂然。见道不见山也。见山不见人也。或曰掌亭人得无入隐身三昧耶。予曰。此正入普现色身三昧耳。东坡不云乎。溪声尽是广长舌。山色无非清净身。虽然此犹是门外语。且道如何是门内语。见山依旧山。见水依旧水。若向这里会得亲切。便可向开士祝无量寿矣。

　　题等韵

　　光音以上觉观。永离不复。以音声为教体。世界初成。梵天再立。始共呼为。萨埵萨埵。此语言文字之始也。风土既殊。以字代音。而梵韵不可复考矣。后之贤哲。创为三十六母。以辨五音。至今相沿习学。又成故套。试研问久学。尚未委其源流。他何足云嗟嗟。文字性空。缘生故有。一音一字咸即法界。所以众艺童子唱字母时。一一无非般若波罗蜜门。而今于因缘所生法中。尚未知其端的。况能知此音性字性。皆悉即空即假即中。顿成三般若耶。虽然法无迷悟。迷悟在人。观照为实相之门。文字又为观照之门。则此一帙。未始非诸佛智母。纵令习而不察。如贫女宝藏。虽未受用。不可谓无。况今书者读者。又孰非善财眷属哉。

　　刻般若照真论跋

　　夫般若无名。一切法皆般若之别名也。一切法无体。般若即一切法之自体也。一切法不可名。故般若亦不可名。般若无别体。故一切法咸无别体。世有欲借语言而显般若。欲绝语言而显般若者。皆未达甚深般若。圆融三德者也。何谓圆融三德。一实相般若。二观照般若。三文字般若。此三非三。亦非定一。以一切皆实相。一切皆观照。一切皆文字故。是故六百卷全帙而非多。二百六十余言而非少。乃至后贤述作无虑数十百家。了得。即字字解粘去缚。不了。则字字加缚增粘。澄公照真论。亦其一也。此论自北而南。流通已久。惟新安尚乏闻熏。赖普门安尊宿携入黄海。而积如厚禅师旋为绣梓。观二老苦心。直欲令见闻随喜者。当下即与甚深般若相应。岂可更作借言绝言两法会哉。若于此论不作借言绝言会。则于六百卷经于一大藏教。亦不作借言绝言会。譬如一星之火遍烧原野。予拭目俟之矣。

　　血书法华经跋

　　夫一切佛语。皆群灵之眼目。千圣之慧命也。况无上妙法乎。一切读诵受持。皆般若之真因。渡苦之宝筏也。况刺血为墨乎。而掠虚禅者。惟事高谈名理。罔知真实行门。吾以为彼直未悟理耳。设真悟理。则一切行门。无非妙理。有何事相可薄。理性可尊。况众生无始。我执恒重。若宗若教。对治咸急。正宜借此微因。充而至于三祇大行。俾正使习气与舌端皮肉。一齐破尽。可谓即事而理。即渐而顿。奈何弃此真实功德。而以空谈当妙悟哉。惟乳生法友。夙植正信。年方应法。遂作此不思议功德。是故历参知识。不染近时禅病。今又将笃志教观深入斯经堂奥。夫非因真果正形。直影端之一验耶。将来亲见灵山一会。俨然未散。绍智者大师真正法脉。方知一点一画。无非全体法华三昧。决不误认。无相安乐。行犹在。有相安乐。行之外也。请即以吾言为券。

　　书柬

　　复水部胡善住

　　病卧山中。忽接手教。爱我切而规我深。自非金粟后身。不能说此希有法也。入正位人。尚应泣声震动大千。况我大心凡夫。其能漠然于衷耶。但自利利他事。亦须知彼知己。知时知势。贫衲每每自反。世谓我持律第一。实增惭惧。姑无论三聚十支八万微细。即比丘一百五十戒。相虽于开。遮持犯之。致了了分明。而未能行其万一。又无论遮罪中。除饮酒过午二条。余皆未净。即性罪七支。能免故杀。而不能防误杀。能不错因果。不敢以三宝物私自取用。而不能砖钱决不买瓦。犹如古人。能执身不犯世间男女。而不能梦寐清净。能不作妄语两舌。而不能无恶口绮语。良由多劫以来。乘急戒缓。习以成性。遂大段着力不得。是以耻躬不逮。今已退居沙弥位中。万万更无弘戒之理也。惟宗乘中事。未出家时先已留心。苦参十载。颇辨真伪。而当世禅流。反以我为夹杂教律。横生邪慢。次则教观一途。叨仗夙因。颇窥堂奥。而近时学士。复以我为未历讲席。自设町畦。舍此二法。更欲以何法度人。总之。时未到。势未乘。惟有山中苦行。以消夙业。正欲养成毛羽。庶望高飞。待佛法现前。用副梵王劝请。非敢固为石隐。置元元于度外也。一夏病剧。秋来稍痊。但疟症如故。须听其自止。非药饵可制。初入山时。于地藏肉身塔前。拈得先阅藏阄。今聊以法喜资神。似较参苓倍胜。山中澹泊。冬衣典尽。蒙赐路赀。本不宜领。以寒威将逼。遂用赎之。亦足见因果不甚分明。戒律疏缓之一端矣。遥向丈室忏悔。非敢言谢也。病笔草复。不庄不次。谅之。

　　复韩莲洲

　　曩在吴城。养病两月。备蒙仁者暨一切缁素。善友道爱殷勤。讵忍忘之。特以出家本志。分毫未酬。滥膺人世。虚名实深惭悚。不得不避迹深山。再事苦修图得一当。以报知己耳。不谓夙业所追。无地可避。一夏病苦。空消天日。犹仗地藏弘慈得以不死。今且阅藏作著述。资粮倘幸未填壑冀满。梵网占察二愿。蒙论天池华山之间。虽亦甚妙。总以人情太熟。取静为难。故悉达大士。尚须远居雪山。况我凡夫。岂容恋恋故乡耶。经云自未调伏欲调伏他人。自未度脱欲令他度脱。无有是处。不肖正为。深念父母之邦。广及法界有情。乃誓于山中修道。以济度之。非敢急于自度也。夙愿所牵。致违尊命。罪何可言。然仁者善能设身处地。当不深咎耳。贱恙虽未愈。大约得过十一月后。或有生机。日下计星守命。未免受其侵蚀。总之道力羸弱。故使五行有权。思之可悲。言之可愧。附去幻寓华严四偈。博笑余惟为法为众生善巧调摄。至嘱至嘱。

　　复卓左车

　　病卧深山。尊使晚到。强起呼灯。捧读尊翰。道爱殷切溢于言表。兼以尊使暨北溟禅人。极道盛意。不啻口出。铭之五内。但贫衲此番入山。虽非究竟作石隐计。而痛念大法倾颓。绵力难救。姑作数年苦行。以俟人定胜天耳。承谬举于宗伯叶公。谓为宗说。俱通解行双到。试自思之。实增惭愧。倘以古人之俱通双到相此。未免蹴然。倘以今时之俱通双到见称。又未免　然矣。每忆出家本志。似不在释迦之下。数年被道友所牵。致令虚名盛。而实行微。多方作入山计。今始半遂。正欲深之又深。能为居士一人顿改节耶。且秋间彻因持胡善住柬来。悲怆恳切堪为堕泪。而贫衲亦竟付诸漠然。今忽应居士命。则胡公其谓我何。专此附复。统祈慈亮。叶公笃信斯道。适膺宗伯之任。灵山亲嘱。克副无疑。企羡企羡。但山野病夫。不敢浪通名字。敬以原柬奉缴。

　　复陈旻昭

　　法门之衰。如大厦将倾。非一木所支。故数年以来。惟恃道友为命脉。而众生习气各有偏重。亦复不能如水乳合。兴言及此。惟有血泪横流而已。利名两关。从来羁绊。我不得非适今也。乃极相知人。犹然以名利见疑。所以誓朽此骨于深山。不甘受千古诬谤耳。居常谓坏法门者。皆由于撑法门人。如齐桓晋文。尊周适所以坏周。方痛惩之不暇。奚忍蹈其覆辙。独有出家一点初志。急欲克获圣果。而悠悠十五六年。竟成虚度。惭天愧地。夫复何言。即此十五六年行脚。打破面皮。放舍身命。仅开得名字即佛位中一只清净肉眼。于佛菩提了了得知。归家道路明如指掌。而形枯气索。前进为难。意欲传得一人。勿令最后佛种从我而断。亦竟未遇其人。呜呼痛心。又惟有梦寐永泣而已。慧公来。伏读手教。兼承厚施。愧不能消。然讯知居士近况。所处颇艰。而道念益固。深以为慰。或我佛遗法。将来不至永坠。尚有否极泰来之机。其终借手于居士乎。每观种种邪外之流。其智甚短。其说甚陋。犹足以簧鼓天下。后世有述者。大底别有一段彻底精神以持之耳。况将彻底精神持此至妙至深正法。岂反不能弘于天下垂于千古。倘不能弘不能垂。只是我辈精神未曾彻底。但当自反自励。不必他求也。船子身葬水中。而夹山乃大弘其道。荆溪以居士身参学多载。后方出家。一世不登法座。而其书乃传之万世。不可磨灭。宣圣之木铎。孟轲之好辩。皆此类也。此意愿与居士共之。虽未获一第。亦奚足忧。当勤心道业。誓续佛祖慧命为急务耳。如是师带病远来。期共作山中朽骨。不意寺内三丧相继。未免内顾之忧。勉强劝其一归。了世间幻局。赖有此人。差慰鄙怀。但身亦多病。竟未知谁死谁手也。山居百八偈。附呈清览。又附戒消灾经。略释一卷。知居士必能得意于语言文字之外。其余著述未能一一持上。统俟后缘。贱恙仗庇仅痊。但久病之余。非复向日精力。一息尚存。惟以著述念佛为务。俟金莲现前。便长揖西驰矣。

　　复智龙

　　逃名于万死之后。已悔其迟。传法于一隙之天。倍见其拙。然生平受用。惟是多虚。不如少实一语。庶不致以身谤三宝耳。故退戒一事。虽痛心于归师之负盟。亦以为今比丘则有余。为古沙弥则不足。宁舍有余以企不足也。来翰谓法门中事。大可痛心。诚然诚然。但非时食戒。遂因将就上下相安而毁之。将就二字是狮象家风。是狐兔习气耶。语云。躬自厚而薄责于人。则远怨矣。其身正。不令而行。有诸己而后求诸人。无诸己而后非诸人。观足下举动。未出常流。徒欲漫增感慨。恐傍人之感慨足下者亦不鲜也。诗云。具曰予圣。谁知鸟之雌雄。孟子曰。以燕伐燕。何为劝之。不肖于足下亦然。自此以往。更当学庄生之不庭耳。

　　寄徐雨海

　　幻住一别。音信杳然。令人悬念无已。世道愈恶。病障日增。遂于丙子初春。作长往之举。埋名易字。暂寓九华。以养沉痾。不意如是师。乃于腊月初八夜。忽从天降。大惊大喜。未及作礼便问。雨海安在。如师沉吟未答。连问至三。方述居士的信。甚为悲切。亦甚为庆幸。以居士生长富贵。从不知世间些小苦事。况受此大苦。故应悲切。以居士雄才大略。胆识高旷。负盖世之资。具千古之学。怀聪明慢。眼空天下。世出世法。粗心浮气。未入甚微细智法门。自非此等恶辣钳锤。何由得入圣贤阃域。佛祖堂奥。子舆氏曰。天之将降大任。必先苦其心志。乃至行拂乱其所为。此实可庆可幸。但于动心忍性四字。不妨十思百思。遒圆中第一法药也。向曾深诫居士。不宜轻举妄动。不听刍荛。致有斯患。然惺师每言。因错得妙。跌法从他得。今于此局益验不诬。干之上九曰。亢龙有悔。而不食之硕果。转为不远之复。复之象辞曰。至日闭关。商旅不行。后不省方。即是潜龙勿用之意。盈虚消息。通于至道。于通起塞。即塞成通。台观所以贵。善识也。如是师正拟与贫衲同隐九华。作潜修著述计。不意满公演子既已西驰。直院湛公亦复长逝。还一乃遣晦文。远来哭请。似不得不作归局。贫衲亦万万欲与同行。奈此间尚有小事未完。须一完却。径至泉南闭关静坐。俟居士难星退。舍把臂于莲寺戒坛前也。自腊月初八闻信。每日为居士持大悲咒七遍。以脱难为期。愧凡夫乏神通力。聊尽此心而已。万祈为道。自爱自勉。种种阔怀。非笔所罄。

　　再复陈旻昭

　　圣祥归。又荷厚供。兼读手札。稔知大愿大悲。真可谓不忘灵山亲嘱。铭企何已。但不肖以病废之余。勉为二三同志作村学究训蒙勾当。何敢滥膺弘法之名。而长干大道场地。既有贤主人。复有大护法。自必有福慧并隆。巧逗时机者。出而应之。岂不肖秦时镀栎钻。所宜居此位哉。古人云。改弦易辙。不如就路还家。如不肖者。正宜幽至究竟。如居士者。正宜闹至究竟。闹至究竟。闹即是幽。幽至究竟。幽即是闹。长干九子不隔微尘。居士久悟斯旨。何犹示同未悟耶。梵网合注。仗庇幸已阁笔。共计十万余言。未遑录上。先以缘起。呈正坛中十问。性学开蒙。二友合传。并尘清览。严冬在迩。伏惟为道为生。珍摄不在言。

　　又寄陈旻昭

　　山中寂寞。屡蒙厚施。为谢但愧。凉德不能消受耳。每念大法垂秋。乱臣贼子遍满天下。迩年势虽稍衰。而正法受其剥蚀。元气殊觉难复。似未可欲速也。贫衲以孤孽之身。漫抱婴杵之任。而所交硕友。仍多内变。是以感伤切髓。聊附虞仲夷逸之科。遣兹余喘。冀早生安养。然后乘本愿轮还来度生。纵令未填沟壑。不终石隐。亦断无即游王舍大城之事。万祈慈谅。勿致徒费往还重招妨命之愆也。居士竭力弘护。即此是大学问。大精进。古人云。从缘荐得相应疾。就体消停得力迟。又云。向上事须从向下会取。岂欺我哉。但贵善自着眼而已。圣譬则力。智譬则巧。虽筈筈相拄。非复巧力所及。终亦不离巧力。居士以为何如。榔梅居士。夙钦道风。乃复佳贶远颁。尤征乐善之怀。愧感兼集。但山野废衲。不敢浪通名字。统祈鼎言致谢为嘱。偶读地藏三经。述出赞礼忏愿仪一卷。拟作救时单方。未审当尊意否。余情非笔舌所罄。统希心照不宣。

　　寄韩莲洲

　　客岁闰月。得接手教。不觉又易岁矣。流光如驶。衰病相仍。舍却乐邦。何处送想。此意愿与仁者共之。故乡本即法界。我今不离法界。即是不离故乡。设更欲飞锡故乡。则故乡又在法界外矣。至于度人桑梓。自是入廛垂手边事。不见悉达嘱车匿云。设我骸骨枯腐。不尽生老病死之原。誓不返还。岂可谓悉达置故乡于度外。又岂可谓不肖今已成道。不比逾城出家时耶。仁者屡遭拂逆。当是夙因所感。亦是今生善力深厚。转重受轻之局。但于随缘消旧业。更莫造新殃。二语不妨再思十思。必自有解脱路也。地远缘疏。音问不能相续。惟神栖安养一念。千里同风。终不以暌违为隔耳。

　　寄灵隐兄兼讯影渠

　　病卧荒山。无时不念及仁兄。仁兄眼目志识。俱足千古。而不能千古者。只是欠刚骨也。久欲作一方便。为二兄结伴修行计。无奈福缘浅薄。兼以恶疾缠身。今疾虽渐愈。缘似尚悭。亦祈仁兄挺出刚骨。俯就几分。则深山坐对。庶可期耳。合注缘起坛中。十问附政。向蒙许华严大钞。未审何时发来。意欲细阅一遍。求其与台宗真实相出入处。庶可息从前诤论。为申积冤。否则悠悠门外之谈。殊未足凭据也。闻二兄于台宗教观已有信入。犹愿潜心讨彻源底。为他日相晤时。快谈张本。呜呼。流光如驶。衰老日侵。既自反而痛心。乃敢为同志饶舌。幸勿罪其狂瞽。影师近目法体何似。乞示好音。

　　复项居士

　　回音蔼然。深悉道况。兼承厚施为谢。但细读扇头和偈。未免落在口头三昧。大似初生牛犊不畏虎。居士向本正信笃实。今何忽弄此虚头耶。岂不见古人错下一语。五百世堕野狐身。奈何妄谈般若。作拔舌犁耕种子。万祈戒之。勿视作等间也。山僧一行一止。各有因缘。漫以赵州相拟。殊为未确。夫帝乡可游也。皈戒之心不可忘也。诗偈可作也。儱侗套语不可袭也。红尘堆里学山居。风尘何能染人。只恐人自染风尘耳。后会未期。聊进药石。以酬一日之知。余非所计。临楮神驰。

　　杂文

　　吊温陵开元寺肖满师伯文

　　呜呼。水涨船高。泥多佛大。从来间世之英豪出现。未有不因培植厚德而致之者也。予之得稔知老伯厚德也。因获借交于高足。如是昉师也。而昉师之与予莫逆也。则又因惺谷寿师。联出世盟也。惺谷以居士身。倡修证法门于泉南佛国。是时法化久息。疑谤颇多。独昉师极力为之表里。而老伯实克成之。至于昉师同寿师行脚。遍参海内知识。遍交海内胜友。费却草鞋钱凡若干。数尽取给于老伯之精舍。曾无倦色。又老伯每以淳厚雅度化导缁素。目击道存。不言而喻。且勤营福业。不吝钵资。供养三宝。惟虞简缺。是以法事之殷勤。仪节之周备。不惟温陵一境亲炙成风。而八闽上下。亦且闻风兴起。无怪乎其克享眉寿。允裕后昆也。呜呼。末世障深。竞骋狂慧。持戒修福。鄙其有为。匪藉先辈。孰为典刑。老伯固应住世一劫。昭示未来。而莲蕊欲敷侍者不请。遂踵只履之风。岂不痛哉。予每悲法道陵夷。魔外充斥。目不忍见。耳不忍闻。遁迹深山。甘群野兽。而昉师犹冲风破浪。冒死捐生。寻予于数千里外。法道重于丘岳。身命等于鸿毛。虽刚骨弘誓。禀自夙习。其受滋培于老伯者。亦岂可思议也。独嗟昉师初出。老伯旋终。于世法中不无永别之恨。然得此贤嗣。毅然以荷担法门为己任。克其志操决堪。光显如来道化。则老伯亦诚可无憾矣。予闻诸儒礼云。知生者吊。知死者伤。予虽不获亲奉慈颜。乃藉昉师。而神沐至德。今之望薰风而洒泪。不亦宜乎。

　　吊知白文

　　呜呼。习俗移人。贤智不免。法门日替。僧体益卑。求其矜然有以自拔者。几何人哉。维我知白朋公。托迹名山。希心禅理。不染时流之陋习。克臻先哲之典型。秉归戒而毕志茹蔬。闻佛乘而欣怀染指。力疾投身于万德。洗心毕露其千。尤予方庆缁侣有人。山灵增色拟从闽地。言旋永缔莲邦净社。谁谓暂离三月之间。遂作千秋之隔。呜呼。无常巨力。抑何夺吾良友之速也。四十六年幻梦。虽然当下圆消。九十九峰家业。毕竟凭谁同绍。见其进未见其止。已堪为法门叹。惜可共学未可适道。尤足为身心隐忧。公灵不昧。必能忆大乘止观法门。信净土横超捷径。则千佛社里虽少一人。九莲池内新敷一萼。公既死而不死。予亦怨而无怨矣。公其含笑而存鉴之。

　　疏

　　万钵缘疏

　　一滴水耳。而蛟龙得之为云为雾。普洽寰区。其功果在于水耶。果在于龙耶。果非水与龙之功耶。谓功在于水。则均此一滴。胡以日曝之而干。火炙之而亦干。即渴人饮之。亦不足以润其舌。谓功在于龙。则置诸高原。尚不免有热砂之痛。宛转之苦。谓功不在龙与水。则胡以二物相遇。遂得相成。龙既不可思议。水亦不可思议。噫。此亦可以悟法界妙理矣。而更可以喻修证要门。盖水犹福也。龙犹慧也。水龙之性即真如法性也。倘水性非真如性。本不能周遍法界。纵遇真龙。岂能令其腾波涌浪。倘龙性非真如性。本不能神明出没。纵遇真水岂能令其变化飞腾。惟以称性之龙。御称性之水。则龙灵而水亦灵。亦惟以称性之水。得称性之龙。则水妙而龙更妙。福慧二途亦复如是。修福不修慧。福则有漏。有为有分剂有穷尽。修慧不修福。慧则无光。无焰无力用无庄严。惟以称性之福资称性之慧。如得水之龙。虽小亦不可欺。亦惟称性之慧。作称性之福。如遇龙之水虽少亦不可尽。而福慧二轮。又惟以同一法性故。皆不可思议。倘一尘福聚。本不等于法界。胡能使二钱微供。顿超匿王四十里灯。倘一念真明。本不彻于全体。胡能使一放屠刀。便预贤劫千佛大数。是以修慧必须真。莫类蛇虺之不能腾驾。修福不须择。莫如海鳖之但夸水多。然慧门严真伪之辨。取舍贵精。福门融大小之岐。随缘愈妙。所以出家三学讨究归于师友。日用四事供膳托于檀那。师友必择而后精。檀那必等而后普。欲行等慈。诚莫若万钵缘之设矣。人输一钵为力甚易。集之成万为福甚多。如一室中具足万灯。一一灯明各遍室内。当知施一钵者。即已圆具万钵功德。又况灯灯相续焰焰转明。熟食除暝功遍一切。宁止于万钵功德而已。多亦法界少亦法界。少即法界。故施一钵者不必愧其薄。多即法界。故施无数钵者不宜厌其奢。古人云善人行善。惟日不足。华严云十大愿王。无厌无足。请于此法性海中。兴大法云注大法雨。滴滴总归大海。莫问斯水何来。亦莫问斯水何去矣。

　　蕴空精舍募建华严阁疏

　　自佛法流传震旦。经帙之最富者。莫若华严。其最简者。莫若心经。心经语仅数百。虽童子亦能诵之。华严则浩然八十余帙。虽老宿亦未必尽谙也。顾究其旨趣。广略互收。只如心经照见五蕴皆空一语。人皆知之第未审其以何为照也。若照以邪慧。则谓死后无相为空。若照以声闻般若。则六分推析。觅我了不可得为空。若照以缘起般若。则体虚无性如幻如梦为空。若照以不共般若。则二边叵得离过绝非为空。惟照以甚深般若。则色等诸法。全即法界。体绝纤尘量穷横竖。遍具遍含。无障无碍为空。依此修观。则法法随心。名观自在。尘尘圆具。亦名普贤妙智融彻。亦名文殊大慈普覆。亦名弥勒法身真常。亦名毗卢。上中下三部华严。一言可蔽。巍巍宝阁焕乎在心目间。更何俟谋诸土木耶。虽然华严以六相明宗。不有坏之孰为成之。不有其别孰彰其总。不有其异孰显其同。则土木一案正不可少。十玄门中。所谓托事表法生解也。举凡输粟布金者。一切与此甚深般若相应。如空合空。如水投水。人人欢喜鼓舞于自性中。何必更赘一言为劝。而又何妨藉此一言为劝。以此一言亦全是法性故。主募事僧。为惺凡开士。请以此法自惺惺他。

　　海灯油疏

　　劫初时人有身光。不假日月光明。身光渐减。日月出生。而日月光明复有时不能遍照则继之以膏火。此膏火功德不惟等于日月而已。日月照临属于悲田。灯火供养悲敬双具。又况地藏大士以无缘慈力同体悲心。示居九子峰头。遍救尘沙含识。肉身灵塔四海归依。由是有海灯之供表善信之微忱。当知一茎光照。全彰自性妙明。缘善既发。正了同显。倘谓此是事相。或是尘缘。无关修证者。则离事谈理。离境觅心。理若龟毛心同兔角。谁与万善庄严成两足果。昔有一贼因盗寺物。为佛剔灯光明尚感多劫身有光明之报。况以好心施供。藉大士慈悲。俾焰焰普烛幽涂方将续如来慧灯耀法界宝炬。若自若他同开长夜幽关。又岂止生死中之乐报已耶。请速发心毋贻后悔。

　　芙蓉阁建华严期疏

　　此山自李青莲。有秀出芙蓉之句。而九华之名始彰。今印如开士。构一楼于化城寺侧。称之为芙蓉阁。倘亦有味乎。青莲句也。开士复发弘愿。即于此阁转大法轮。欲建三年华严道场。僧侣以十二为数。檀越以八十一为缘。每缘于一年中助米一石二斗。助银一两二钱。共须八十一缘。或一人独任数缘。或几人共成一缘。无不可者。圆满之日。仍以忏摩回向法界。甚盛举也。开士既发此心。兼征予一言为劝。予每谓地藏本愿一经。当与八十一卷华严并参。华严明佛境界。称性不可思议。本愿明地狱境界。亦称性不可思议。一则顺性而修。享不思议法性之乐。一则逆性而修。受不思议法性之苦。顺逆虽殊。其为全性起修全修在性则一也。吾人若一念迷佛界不思议性。则常寂光土。应念化成刀山剑树炉炭镬汤。若一念悟地狱不思议性。则泥犁苦具应念化成普光明殿寂灭道场。迷悟虽殊。其于性德无增无减又一也。然性德虽无增无减非逆非顺不属迷悟。而迷之则为九界逆修。遂感分段变易二死苦报。悟之则为佛界顺修。遂成菩提涅槃二种转依。迷为三惑悟为三智。逆修为十恶五逆。顺修为六度万行。生死为三界四相。转依为三身四德。苦即法身惑即般若。业即解脱。谚所谓推人扶人。只是一手。赞人毁人。只是一口。大佛顶所谓如水成冰。冰还成水。讵不信然。则芙蓉九朵信可与华严九会同其表法。岂谓地藏本愿经。仅谈地狱因果事相而已。况华藏世界安住于大莲华中。如来成道亦复坐宝莲华。而优钵罗波头摩等地狱亦复名青莲华赤莲华。可见一名一喻。一事一法皆悉具足十界。诚在当人之迷悟顺逆何如耳。不思议法性体非群相。不碍诸相发挥。又奚间于地狱及寂光哉。愿开士率诸檀越及诵经缁侣。即以此为顺修因缘开发正悟。则铁围两山即是金刚菩提道场。无令火焰幻作金莲。如慈悲忏法所云斯大妙矣。是为劝。

　　九华山营建众僧塔疏

　　福田有二。曰敬。曰悲。敬田以田胜。悲田以心胜。供舍利而福等虚空。敬田也。泽及枯骨而万世称为仁主。悲田也。但有一田功德已不思议。况悲敬具足者乎。悲敬具足。则天下丛席之普同塔是也。夫罗汉四果。证入无生。永离我执。既入涅槃不复爱此朽骨。凡夫比丘未断思惑。倘尸骸暴露则神识不安。神识不安。可悲也。堂堂僧宝。可敬也。矧凡圣莫测。安知肉眼所谓凡僧。非即大士所曲示乎。是故随供一骨罔不具予悲敬二田。此即小小道场必备此事。维九华为天下第一名山乃乏兹要典耶。然九华亦非全乏。奈前人作事草率。不足垂于久远。致令荒原暴骨悚日伤心。予初到山。首以此事经怀因病苦所困不克议始。今赖大士弘慈。恶疾退舍。方拟舍身命而力营之。适有众位耆宿。无不先得我心。而又十倍予力。相与快为鼓舞。予遂不揣陋拙僭言倡始。兼愿集百金以助厥成。其有见闻随喜。无论若缁若素。但肯随喜乐助。亦无论若多若少。既投最胜之因必克无上之果。敬则成佛道而有余。悲则度众生而无量。系以偈曰。

　　僧相堂堂福德之海。纵令朽骨福性奚改。起塔供养。应至梵天况复丈许。讵云不然。三百余金众缘成就。铢两分文。成佛无谬。弹指合掌。的的真因。谁为证佐。妙法华经。

　　止观山房改向文疏

　　昔世尊将成正觉。登一山顶山为振裂。世尊念曰。得毋我夙障耶。山神跪而白曰。非是菩萨夙障。只缘斯山浅薄。不足载如来成道耳。去熙连河侧不远。有菩提场。周匝千里。金刚所成。三世诸佛咸悉坐此成等正觉。佛如其言。诣彼成道。由此观之。风水所系亦大矣。世有高谈唯心。蔑视风水者。讵思一切唯心。则风水独非唯心法门乎。是故华藏庄严世界海。安住无边香水海中。无边香水海。依大风轮而得安住。此即风水之本源而唯心之极致也。今于此法界安立中。有尘许娑婆。娑婆中有尘许支那。支那中复有尘许之新安阳山尖。而尘许之法界不小。华藏之法界不大。拟欲向此一尘中转大法轮。奈向日所定方隅未为允妥。事须改作。方得依正相称。盖不必再作布金之侈费。便可坐收熙连河畔之奇功矣。深信唯心法门者。请于此荐取持地圆通。

　　绝余编卷三

　　助刻芳名

　　贤庵　海苍　德贤　傅福　性超　常融
　性溟　性学　显悟　秉才　寂洪　照衡
　传善　弘净　定瑞　海秀　觉心　如明
　傅照信　傅照莲　傅普见　傅普敬　照安
　傅普持　傅普善　傅普寿　蓝元善　章明生
　弟子照芳照瑞同募　宝全　性印
嘉兴大藏经　绝余编


　　绝余编卷四

　　蕅益道人智旭着

　　门人圆果录

　　赞

　　观音大士像赞

白者是纸。黑者是墨。何处有紫竹林。甚么是磐陀石。希有大士。无作妙德。不向空中现影。偏借灵于手笔。识海波澄月影寒。蒲团叶翠苔痕碧。善财合掌是何年。同体大悲亲荐得。只今顶礼复是谁。圆通还向耳门入。南海波斯到岸来。明珠价直微尘国。

　　海潮大士像赞

叠浪层波。一伦圆照。磐石嵯峨。毗岚鼓窍。加趺坐断绿苔痕。动静融归闻性妙。大悲三昧瞥相亲。鼻端彻听岩花笑。

　　莲舟大士像赞

波翻浪涌。性定心澄。慈心三昧。雾霭云蒸。咄。莲华一叶轻如许。法界收来胜不胜。

　　海涌文殊像赞

一片青山。无边波浪。动静不生。奇形异状。涌出宝莲。文殊在上。大智勇猛。识风鼓荡。若欲思量。命失身丧咦。如意拈来触背融。白毫全体光明藏。

　　十八应真像赞二首题贯休真迹

　　出山七尊

石梁桥畔烟树古。中有峭壁方广户。石梁桥下水流急。昙花灿烂侵眉宇。应真见道不见山。出壁登桥任仰俯。风动幡动两无关。回首依稀识师主。狮颦豹变不惊情。梵册华言觌面呈。肩舆坐断十方界。力士安知脚底轻。拈来拄杖没巴鼻。玄机问取徐行麠。下座

芒鞋谁未破。卓哉难弟复难兄。

　　水阁十一尊

波涛万顷喷山颠。楼台幻出云霞联。乞士何时应供返。袈裟馥郁沾龙涎。杖藜斗笠闲家具。钵盂布袋空相传。化城宝所谁远近。古木岩花孰后先。龙王翘体迎还送。风不扬尘石自动。倚栏共听海潮声。闻机剥脱虚空痛。天际茫茫识浪平。涅槃生死镕情冻。老僧手腕具神通。笔端三昧称如梦。

　　达磨祖师像赞(二)

一句安心语万劫系驴橛。转得鼻孔来虚空出鲜血。怪底东施强效颦。却令西子蒙不洁。何如分付老云门。早与瞿昙同打杀
　蓦地西来。大似无风起浪。更加折苇。不免眼下栽眉。饶君面壁九年。落得弄巧成拙。赖有楞伽四卷。且喜救却一半。咄逢人切忌错举。

　　九华化城寺大圆禅师像赞

咄咄老僧。不唧溜汉。性火真空。两重公案。八十余年赃已追。留下家私谁共算。大圆光里笑呵呵。邈出真容只一半。任尔人天供养繁。面孔依然归那畔。

　　龙庵老人像赞

海潮大智。九子龙庵。但修实行。不贵空谈。视十方为一体。杜后裔之痴憨。披紫衣而慈容坦坦。执明珠而佛号諵諵。神虽久归安养。名犹昭著东南。夫惟煽慈风于无尽。能令礼遗容者宛如面参。

　　博山无异师伯像赞(有序)

　　予昔送惺谷禅兄剃发。始晤师伯。追随至金陵而别。盘桓一百余日。每谈及法门流弊。拟相与共拯之。不意仅年余而师伯示寂。遂令予独掌只轮。不能浪鸣单运。岂不痛哉。迩来频见为宗匠者。辄以东瓜印子印人。致使宗风扫地。缅怀师伯。受用寿昌不肯二字。终不以佛法作人情。凛凛有古人风。倍切思慕。适知十禅兄以遗像索题。凄然久之合掌赞曰。

貌伟神丰。心慈体劲。向空观以入门。从寿昌而断命。坚持不肯家风。痛洗今时禅病。既存彻困婆心。何必单提正令。只嫌一句葛藤窠。留与儿孙作话柄。没踪迹处莫藏身。老妇依然犹叹镜。

　　铭

　　净信堂铭

我所住堂。皆名净信。轮相初开。破疑前阵。五悔功成。至心发轫。二观圆融。随机善进。平等法身。三昧中俊。观察己心。念佛正印。决定应离。杂乱垢烬。三忍四佛。康庄非峻。

　　梵网室铭

我所住室。即名梵网。十方佛法。犹如观掌。文字性离。非默非响。更言不立。无端成两。心地法门。戒光森爽。性修交成。实相斯朗。法报化身。体方且广。华藏庄严。镜中现像。

　　墨铭十六首

　　灵光独耀(一)

性色真空性空真色。一字法门圆融万德。

　　赤泽摩尼(二)

径寸妙宝五天价高。穰穰珍雨称性无劳。

　　琉璃液(三)

南埵须弥内外明照。印彻香河色尘圆妙

　　乌金髓(四)

宝明生润天一地六。神丹告成名归仙箓。

　　空青乳(五)

蕴结何依津流非滓。点开普眼法界洞视。

　　紫云根(六)

舒卷无性出没有端。弥空梵字五眼同观。

　　含音(七)

四辩离微如来之藏。法鼓未挝魔军先丧。

　　摄电(八)

慧云弥覆警聩开盲。刹那三昧耀彻幽城。

　　骊珠(九)

探之颔下出自深渊。高幢悬置光烛大千。

　　禹璧(十)

治水功成恩垂永世。玄之又玄非从人制。

　　月华(十一)

刚中习坎克粹其精。照此长夜识海澄清。

　　霞灿(十二)

非水非天亦真亦幻。映彼金沙优昙方绽。

　　凝碧(十三)

迥矣霄汉呈此佳祥。点画未兆文彩已彰。

　　苍露(十四)

月照芙蕖香含湛湛。挹此明珠须眉可鉴。

　　灵草(十五)

着耶苣耶产于何土。香光庄严法性玄圃。

　　玄芝(十六)

香水海畔有七金山。毓瑞朵朵服之童颜。

　　方竹杖铭五首

藏虚于实寓圆于方。拄天匝地随君举扬。咄转身何处寻踪迹。蓦直归家夜未央。(赠葆一兄)

直既中绳方亦中矩。烟水百城宾中识主。(赠如是师)

劲节虚心相对何语。离却有无谁夺谁与。(赠积如丈)

不存轨则聊示方隅。肩云戴月逸尘而趋。(赠知十丈)

毋刓汝体毋露汝端。舍之栗栗用之跚跚。(自题)

　　诗偈

　　山居百八偈(有小引)

　　抱病入山。了当大事之不暇。而暇作吟哦活计乎。然俯仰身世。自悯悯他。又似有不容默默者。随意所到举笔直书。积而数之偶成百八。盖实不向吟哦中来。倘得意忘言。亦未必非了当大事之一助也。乃不毁而漫存之。

　　一

只此万山中。悠然意不同。望江迷客路。礼塔怀真风。茅室我晏坐。时复观筠丛。嬴来病后质。安问穷与通。

　　二

一自芒鞋破。从教万虑慵。短衫堪度夏。敝袄复经冬。禅起余长啸。谈时仅短锋。晨昏伴幽寂。崖上几声钟。

　　三

山舍陋无窗。惟标离相幢。交吞既非独。两照亦非双。霞色烛短岭。月影凝长江。为叹举棹者。胡为多钉桩。

　　四

问予何所事。禅余读梵书。寂默固无在。葛藤奚待锄。俯仰聊自适。赖此狂与疏。香木日已烬。何如长作樗。

　　五

一病五百日。形神并已枯。缁素偶相值。称我为禅臞。禅臞竟何解。佛法从来无。倦眠醒便起。笑此空头颅。

　　六

我性耽枯寂。爱此山中山。珍禽晓破梦。孤猿夜伴闲。白云时出没。流水亦潺湲。得失永无虑。有门常不关。

　　七

我爱山中行。安步不须马。有时访怪石。有时趋树下。本无取境心。何劳更修舍。嗤彼世涂中。钻龟复打瓦。

　　八

我爱山中住。观化俯且仰。一法不当情。万缘同镜像。才言独露身。无端已成两。笑破太虚空。岩谷争酬响。

　　九

我爱山中坐。一日两日永。顶虽鹊未巢。树亦枝无影。既不耐諠哗。亦不味幽静。形疲便起行。枯桩变浮梗。

　　十

我爱山中卧。易寐还易醒。醒寐惟幻形。谁实司肯綮。谛观五阴身。非别亦非并。不知何所缘。犹然不自肯。

　　十一

我爱山中春。雪埋古路尘。幽兰笑岩石。游子行且逡。松色宛如旧。鸟声亦不新。避秦嗤未久。尚有羲皇人。

　　十二

我爱山中夏。心间日逾暇。茅屋足清凉。何必登台榭。介尔华欲敷。奚物堪酬价。一片白云飞。雨似车轮下。

　　十三

我爱山中秋。微云淡碧流。桂少香倍烈。菊瘦姿乃幽。白粲早已熟。寒蝉声未收。饭罢峰头坐。长江天外浮。

　　十四

我爱山中冬。密云覆重重。雪舞尽如蝶。檐结宛似龙。室内饶焦木。门外无行踪。拥被镇日坐。不参五叶宗。

　　十五

我爱山中风。暮息朝复有。寒时漫相疏。热时仍觉厚。疏厚自随情。此君元不受。欲知情性长。问取池边柳。

　　十六

我爱山中花。遍处呈佳锦。草木虽殊质。香色均成品。清赏适相宜。何堪供佩衽。幽然傲深谷。不伴时流饮。

　　十七

我爱山中雪。万峰同一览。洁矣无片尘。清哉有余淡。压竹每成梁。缀松多作菡。何须苏武吞。予亦将为糁。

　　十八

我爱山中月。寒光照深庵。万里绝云霞。一窗饶冷焰。移来柏影长。拂此幽人脸。旨哉月喻经。圆缺皆从渐。

　　十九

我爱山中泉。内涌非从边。渊渊离烦垢。泠泠浸碧天。煮糜信甘美。烹茶亦奇鲜。谁为知味者。请问光音禅。

　　二十

我爱山中石。纵横乱成格。苔藓作衣裳。云霓备冠舄。不点生公头。宁畏提婆掷。兀兀伴余年。笑我烟霞癖。

　　二十一

我爱山中松。行列亦横纵。数尺已似盖。盈拱还如龙。奇根傍危石。质臞姿乃丰。严冬一夜雪。遍体白芙蓉。

　　二十二

我爱山中竹。交影堪成屋。风来奏梵音。雨过抽新簇。劲节出长林。虚心符短牍。双径不须开。千亩藏幽谷。

　　二十三

我爱山中晴。日照幽溪明。云雾忽何去。松篁乃菁菁。长空鸟迹迥。短岭泉流清。舒体一独啸。深谷频相赓。

　　二十四

我爱山中雨。鸟鹊同敛羽。抱膝坐绳床。寂尔无闻睹。倦来舒脚眠。倏忽经五鼓。扪枕辨方隅。手眼知非瞽。

　　二十五

我爱山中云。幻作庭前供。星散各为葩。乌合还无缝。乘来身较轻。腾去天为重。旷矣任翱翔。谁共虚空讼。

　　二十六

我爱山中日。冬夏咸和适。霜露释然消。幽室能生白。浴溟此先知。悬鼓还非隔。正午打三更。疑杀参玄客。

　　二十七

白云卷还舒。清风拂还止。问我山中乐。从来只如此。懒向蒲团求。亦不钻故纸。若作佛法商。千里复万里。

　　二十八

未知牝与牡。安辨黄与骊。冬来风飒飒。春至草萋萋。法本不相待。徒劳似木鸡。游子欲问道。流水满前溪。

　　二十九

饮酒每嫌淡。食肉只喜肥。嗟此恻隐性。长闭嗜欲扉。岂思蔬与水。亦已堪疗饥。瞬息面目异。何时复知归。

　　三十

好花明月下。一杯仍一杯。酣后长舒脚。熟睡声如雷。恣言人世乐。那信身如坏。息断知何去。空令亲属哀。

　　三十一

少年竞脂粉。窈窕思长娥。秋波送深媚。云鬓开沉痾。卮酒雅相赠。舞罢还酣歌。之死矢靡悔。悲哉灯畔蛾。

　　三十二

美人衣罗绮。纤指弹琵琶。音韵清且婉。态度云复霞。仙尚失神足。人谁不叹嗟。宁知一线断。傀儡归泥沙。

　　三十三

逐兴呼美酒。舒怀抚瑶琴。岂无暂时乐。终为坏苦侵。迷头常认影。历劫从他寻。何如撒两手。潇洒出稠林。

　　三十四

人将鸡豕烹。狱卒将人煮。酬偿无已时。楚毒那堪侣。何不修慈心。民胞物吾与。蔬水足资身。二簋亦可祣。客来饶菜根。养亲献果茹。有生皆爱命。奚忍充豆俎。君子远庖厨。掩耳盗铃语。

　　三十五

馈肉令人悦。挥刀令人恐。不从刀上来。此肉何由捧。食之信可甘。思之宁不悚。斯事尚心安。何须咎作俑。

　　三十六

渊明嗜杯酒。不与莲华盟。折腰既弗屑。麹蘖胡偏酲。欲深天机浅。格言羡庄生。性学岂多术。无如理胜情。

　　三十七

壮士血气盛。国步夸邯郸。杀人不敢睨。一语盟肺肝。义勇洵绝世。仁慈体乃刓。图穷露匕首。髑髅千古寒。

　　三十八

草茂忽复萎。月满忽复亏。少壮尚难保。老大安可怡。莫问死何去。只今住者谁。空华结空果。拭目知未知。

　　三十九

红颜曾未几。倏忽斑两毛。争趋爱欲焰。积劫归尘劳。斯世竟何恃。苦趣诚无号。早悟不生灭。嗤言王母桃。

　　四十

拜将羡椎埋。谁知身在蜗。生来惟两脚。宁复须三鞋。营营竟何益。终就无常豺。试看北邙土。多是贪瞋骸。

　　四十一

忉利一昼夜人间已百龄纵使满百岁犹然朝菌形况复多夭折瞬息无安宁胡不一猛省甘为四大刑

　　四十二

玉兔甫西逝金乌复东升少壮日已去衰病时时增寐者终不觉智者思自惩欲使冰成水无令水结冰

　　四十三

梧桐一叶落天下同惊秋老少死无算见者胡悠悠眼前几许乐贻却千古愁早唱归家曲莫待捐荒丘

　　四十四

狐兔营其窟乌鹊争其巢孰知咸在旅生死均浮泡茫茫苦海阔欲度须系匏莫使荒郊骨还令梵志敲

　　四十五

东邻庆新妇西舍哭亡男哭者不复笑庆者终必惔悲欢乱衷曲拟北仍复南输与烟霞客随缘宿草庵

　　四十六

世法多崎岖禁赂还存贿枉道或容身直道每招罪何如野衲闲薇蕨堪充馁风来翠竹鸣云去青山在俯仰独清宁家风常不改

　　四十七

贱夫登垄断巢许栖高冈清浊固霄壤取舍同膏肓不知三界梦剜肉强作疮一念悟无性十虚任徜徉

　　四十八

水气每成虹地蒸每作菌介尔本无形刹那已有朕慎独虽兢兢岂达无生忍一翳甫在睛空华斯乱殒欲令华相灭莫向空中泯

　　四十九

盛暑喜乘风严寒爱向火情性屡随时究竟谁为我未出有无关空劳此静坐莽苍三返人抚腹犹称果

　　五十

风来万壑鸣月出千山皎笑此顽虚空常为明动扰不动复是谁岂居风月表离即既双非问君了不了胡弗畏深坑徒忧打之绕蓦直转欹邪空争内外绍

　　五十一

荆璞未应剖卞和徒自泣雷鸣二月春蠕动皆离蛰屈伸信有时何用劳汲汲筑碎太虚空从古原无汁

　　五十二

画饼不充饥美食不中饱欲缚树头风勤取龟毛绞弄假岂成真卖拙翻为巧俱卢日落山赡部鸡鸣卯

　　五十三

圣训恒谆谆令观五盛蕴阳焰与空华无我谁欣忿生死靡暂停幻质同朝槿了知呼吸关至道斯云近

　　五十四

御寒不　绩糊口不耕田佛制固如此谁思共息肩神王翻贝叶形疲且稳眠何须学枯木失此无心禅

　　五十五

有嘲不用解有山不用买泉流月影长雾压空形矮起卧任所适语默随潇洒拽杖登岩阿野鹿驯无骇

　　五十六

今夏称酷暑此地偏清凉金风初到岭木叶早已黄霜后菜味逸饥来食易良饭罢更何事加趺送夕阳

　　五十七

自昔违故国客路良迢迢回首信非远纵步终难翘赖有旧时友举手频相招同行不肯返如何独乘船

　　五十八

我去千里外朋来万里中趋避各异旨臭味胡相同取舍信有极诣极思真风笑指南询客悠悠路未终

　　五十九

非我漫伤今嗟时太不古律法如乱丝禅宗更莽卤庶几义学家犹然水添乳悠悠净土门事理分舍取各披祖父甲翻傲负嵎虎哀哉复哀哉坐致魔军侮

　　六十

枝叶秋已摧贞实冬无败所以真伪关终莫逃炉鞴欲使稻梁肥殷勤先去稗折摄似分途同归调伏戒

　　六十一

人侮非自侮自侮非侮人不受礼归主妙喻真且亲修罗慢幢折帝释胜幡新忍为力中最胜敌宁扬尘

　　六十二

调心如大地宠辱何关意美玉良自珍角石翻成瘁遐哉睡虎机千古称难企谁知歌利王鹿苑先蒙记

　　六十三

言居佛祖先行落凡愚后漫抱法门忧自疾耳无救耻躬愧儒宗归爨惭御冠莫夸日正长瞬息闻更漏

　　六十四

揠苗徒自损沟浍盈还涸九仞不及泉枉向高原凿慎终亦谋始所厚那堪薄醍醐愿共餐善巧先钻酪

　　六十五

三十未始壮四十今已老徒尔费芒鞋依然不闻道既惩从井仁岂学手援嫂见弹求鸮炙嗟哉计太早

　　六十六

壁影本非魑孩童疑作鬼白日忽升天见彻无头尾秋深饶月华春到多芳卉根境未离籓受用能有几

　　六十七

四衢游坦坦白牛步缓缓已悟胜莲时方知忍土短成坏等浮沤依住均累卵啾啾器内蚊谁信斯非诞

　　六十八

牛犊不畏虎伤鸟怖虚弓安畏虽异局对境皆懵懵何如见谛士了了知无忡游戏逆顺界宁尸胜敌功

　　六十九

避世不择地避地不择人乌江已非汉桃源亦属秦所以明哲士没踪莫藏身欲知刹海性从来惟一尘

　　七十

鹊噪固无忧鸦鸣亦报喜声性本非殊闻机宁异耳一耳听两音两亡一便止无明从此无始觉从此始

　　七十一

咸临吉乃利倚伏洵多义甫唱拔茅歌旋生朋党祟世事固应然调心尤不易难提起四禅魔女偏相魅

　　七十二

蹇不利东北解亦利西南安身乃崇德憧憧奚所堪鸿飞丽天表龙跃归深潭思虑泯无朕白日眠方酣

　　七十三

居德忌成夬育德贵如蒙大道旷无际何以耳似充出关惊枕梦入场嗤老翁熟读霍光传方知养正功

　　七十四

亢龙成硕果无悔须归潜形气尚应尔况复心法严洗心贵藏密岂兆凉与炎滴油莫堕地凛凛刃方铦

　　七十五

逐妄又寻真扬灰复鼓尘未悟宾中主安知主里宾美食饱所弃糟糠饥所珍滔滔天下是沮溺同迷津

　　七十六

希颜复学孔未出三界笼步老复趋庄依然旧漆桶太极未生形自心早妄动石火电光机何劳夸一统

　　七十七

既惭德不修又愧学不讲德学本同条谁能作两项紫阳与象山各吃三十棒识取宣尼宗方来证沟港

　　七十八

童冠沂水游三子异其撰一哂一喟然黑豆换却眼央掘发诚言胎难安然产读至不动章大慧颜当赧

　　七十九

前际不可穷后际不可极现前介尔心边际渺难测明明法界宗妙观胡墨墨奋起金刚拳打碎无生国

　　八十

欲雪先集霰欲雷先耀电如何欲成佛福慧毫无片流小石能穿钻息火谁现须教熟处生擐甲同鏖战

　　八十一

星火燎荒原一指蔽山岳易训诫履霜宣尼贵先觉未穷学地流慎勿夸无学泥在水非纯稍动还成浊

　　八十二

浊水珠可清暗室灯能破惟有靛池公狮吼终惊卧跨下亦登坛大将非从货悦草披虎皮徒令千古唾

　　八十三

狡狐能惑虎木鸡难怖禽可欺不可罔神全乃莫侵面南看北斗端的谁知音曾经胜热焰彻体凉且愔

　　八十四

昆仑非宿海宿海非阿耨滔滔万里流一滴源谁透漫传天上来错认银河胄赖此投海机从前皆免究

　　八十五

六尘本太平六根亦非娆问取六识身踪迹尤杳杳谁为结使源细觅终难了试看瓶内空倾出知多少

　　八十六

色色彰苦空声声演无我拈来法界钥开尽尘沙锁睹角便知牛望烟岂惑火若要船头直端却船梢舵

　　八十七

须弥怪石供海水涂足油陶轮掷千界刹网收双眸变身四万二入圣终未优拟作神通会新添头上头

　　八十八

鲲潜知海阔鹏徙知天高十虚信寥廓何如遍吉毛纵步历尘劫徒令童子劳迷此一隙理今古同滔滔

　　八十九

金屑不着眼毒器不贮浆王馔未敢食华屋徒窥墙垢尽明自现胡劳羡色庄春风一夜起兰蕊遍溪香

　　九十

芒鞋弃屋后钵袋挂茅庵非敢滥无学坐访同行参石蜜味中最食乃知其甘见月良赖指宁复捞深潭

　　九十一

力疾复谈经非甘背夙盟应怜慧命断谁顾色身竛字字杵婴血言言佛祖型寄规龙象众莫作等闲听

　　九十二

语不竞朝华病应消夙业独愧衰朽身难企尊者胁法无心外传道自威音劫明明梵网灯未审谁先接

　　九十三

直指西来意楞伽心可安语言同解脱内守偏蹒跚休恋声前句还思步外竿不尝天下醋那信一般酸

　　九十四

雾行不觉润日照咸知暄独怜之楚客往往北其辕珠固在浊水莲岂出高原为问南询者讵曰甘劳烦

　　九十五

学士畏枯寂禅德怖繁文繁文信无益枯寂亦添瘽蛇绳见方炽取舍徒纷纭捉鼻谩高唤灯照知非豮

　　九十六

未明心与性读诵徒喃喃甫欲思上达暗证还自缄不解顺流棹岂知逆风帆呷尽四海水到头滋味咸

　　九十七

竞为格外锋罔念昔时典因护乃至吠堪嗟梵志大财悭尚可回法执谁能遣五百野狐身覆辙偏争践

　　九十八

佛语即佛心佛心非佛语离此即非关究竟谁为汝一句了然超万劫合头杵若要舌本甜勤取黄连茹

　　九十九

心肝挂树杪此理从来少离教觅单传痴鳖何时了妙指发妙音非内亦非表侧耳不会心依然打之绕

　　一百

观箭毒逾炽问桥路逾迟路迟日易暮毒炽那堪医有药不早服有足不早驰茫茫生灭海谁与定归期

　　百一

毒蛇勿捉尾甘露勿添水添水饮成病捉尾螫人死执项善调御功归豢龙氏悟时转法华良哉惠能旨

　　百二

听法不观心死至成狼狈观心不听法执刀还自害未知说默源同条却异会鼻孔向下垂空赞威音外

　　百三

长语悟非多雪填井便无要言迷不少小毒还生愈何劳妄欣厌共把真宗诬早修开演智莫画旧葫芦

　　百四

执药每成病借病翻成药通塞靡定踪触境须深度知人勿昭昭自照无莫莫一言烛根元千山胜行脚

　　百五

聚萤不爇草聚雪不成山钻纸信无益枯坐终痴顽未历羊肠险安知行路难千里始初步休商最后关

　　百六

洪钟叩乃鸣美玉终须琢不觅恶钳锤岂破无明壳护兹烦恼情忍使灵光剥幽幽长夜寒熟睡谁能觉

　　百七

乌鸢忽成马展转无非错佛灭曾几时哀哉水潦鹤矧兹最后年何地寻略彴斯文赖未亡共听封人铎

　　百八

日轮挽作镜海水挹作盆照我忠义胆浴我法臣魂九死心不悔尘劫愿犹存为檄虚空界何人共此　

　　幻寓华严庵四偈

笑破无生梦抛开有识身随缘聊寄足何事可关神璎粥偏宜病鹑衣不厌贫灌园惭计拙莫复更思莼九子峰偏静非干车马喧有庵藏竹径无客到松垣地是金沙布天从螺髻援加趺消永昼欲辩已忘言未具抟风翼欣同维鹊巢秕糠能作饭野菜亦成肴泉饮方知冷情枯始可交半生惭孟浪今复爱吾牦千里归盟主宁辞风雨侵缅怀恒尚古扼腕每悲今野兽夜警寐山禽晓奏音苦空须早悟无负最初心

　　遣病歌

九华峰头云雾浓三月四月如隆冬敝袍厚拥供高卧尚嫌暖性来无从九华山中泉味逸百滚千沸甘同蜜拾取松毬镇日煨权作参苓疗我疾堪嗟我疾疗偏难阿难隔日我三日寒杀阇梨热亦然已信浮生危脆质岂从旦暮恋空华悲我知门未诣室是以勤将神咒持拟开同体妙三慈我病愈时生界愈刹那非速劫非迟个中消息谁当辨痛痒相关漫自欺

　　梦彻公有感为持咒偈

十载弥天网心心获异禽蟭螟偏误入五夏漫投针一篑功犹缺他缘早受侵神交虽不隔托足已殊林百里半九十悠悠关我襟支颐频到梦寤想倍忧深黾勉皈明咒终期听好音力追先哲道莫陷近时燖

　　三十八岁生日偈(有序五月初三日)

　　予自分三十八岁必死扶病勉强入山不欲留此骨于人间世也山中与我同生者三人皆于春夏之交逝矣予犹延残喘得至今日实三宝及神咒力耳爰成一偈以感佛恩。

误受五行质恒为四大侵庚从丙火铄计使月光阴拼作山中骨宁存尘世心独沾神咒力偏渡业河深已悟无常浪重聆实相音菩提须永发正法誓长今岂视魔军扰甘令佛道沈

　　有所慰

君不见帝释五衰相已现甫唱三皈貌更姝又不见赵州苦行山中足螣蛇变作龙戏珠从来逆境多成就叹息几人能自孚动心忍性诚实语自暴自弃非良图夏草茸茸霜所败松柏亭亭冬不殊寒威适足坚我骨冰雪还堪养我株老虬千载称神树岂向春风竞赏娱大任舍予谁克荷精金须炼终非诬试看山前行路者崎岖历尽是通衢

　　病余写怀四偈

一条拄杖两芒鞋海阔天空舒我骸爱见慈悲终作疾婆和学侣谩为侪悦心有法聊成赏糊口无粮却是斋好恶云山随意历莫商何地把身埋

昔日曾吟五子歌典刑依旧忆熙河宗庭独力除荒草教律谁能共执柯雨露重时恩念少钳锤辣处怨情多堪嗟大愿无方便还向金錍自切磋

胜心虽发足凡情十载依稀旧路行疵露任从人世拨心虚惟念断金盟庄生有斧嫌无质旭子徒存垔孰乎笑杀巴人犹少和引商刻羽欲谁赓

大小由来出路岐无端埋没好男儿花香暗被狂风泄果嫩偏遭淫雨漓收拾败棋输已半搜罗剩骑气方赢三年尝胆嗤非久须学华严尘劫思

　　重阅大藏偈

我年三十岁阅藏求殊琛身心并安适志欲老丛林无端被名累善友牵我襟虽受切磋益酬酢时相临实德愧无寸虚膺人世钦夙障得其便恶疾斯来侵悠悠旦复暮迁延乃至今赖此病良药入山恐不深栖止宁择木怖曲同伤禽乘时理旧业随缘且自箴已识浮生梦何劳谋釜鬵为哀盲道者恒复长呻吟法药须疗病岂曰甘为蟫炼酥能作酒当令猛光歆魔外固多巧谁堪七纵擒勉旃莫辞诞法雨将咸淋

　　有感偶成

他人之恶不可助助恶犹如投火聚他人善事不可阻阻善犹如违害鬼遏恶扬善顺天休罪灭福长不须求以善资善喻水流终归大海涵千洲以恶资恶喻积粪彻底臭秽终难近粪秽犹令田稻肥恶业徒招地狱悲

　　喜病口占

病作丸汤经作医苦空无我适相宜一伦生死无生灭痛杀阇梨知未知

　　题五钗松

昔时五钗化作龙今时五钗还成丛昔时大士孤峰坐今时大士盈山中五钗本自大士种抚兹道树知慈风岁寒不改青山色雪缀依稀帝释宫帝释宫中曾现瑞百千身相同名字愿力尘沙未足奇谁信泥犁无碍事法身轮转水为冰性恶昭然性善义迷悟关头一念融刀山剑树随游戏笑指庭前柏树参那知此树西来意

　　赠见心开士偈(有小引)

　　见心开士为九华尊宿喜营福事非一日矣。

　　神庙时所颁大藏久未供奉开士复捐衣钵之余为橱供之予因阅藏以偈赞曰。

诸佛慧命常住法身云何不灭三藏是珍因指见月月见指亲文字观照实相同真一展一诵为梁为津维我开士信此妙因如法供养有叙有伦护彼侵蚀卷帙常新便彼简阅次第攸陈悟性永发功由尔遵缁林之导法王之臣何以报德劫外长春

　　丁丑季冬礼千佛于九华藏楼偈赠诸友

谩云苦瓠换甜瓜应信慈尊并我家念性不劳参水月低头已驾白牛车

介尔灵明绝古今摩尼岂被汩流侵珠澄浊水清光露映彻晴空万像森

堆山积岳尽尘埃力把慈风一夕摧吹散铁围无暗地何须拭目问明来

昔年窠臼一时掀腊尽春回日已暄欲信昆仑泉脉动但看河冻不胜辕

岁月如流不可期强将识性试旋思三千鼻孔终无异一样须眉那自疑

灵犀一点性元通触境逢渠道自融蓦地举时声历历相看同在宝楼中

芥翳非关眼性明空华飘舞孰枯荣道场当处无成毁记取当年常不轻

一体横分想与情冷然性计即无生功成五悔非留惑莫替楼头最后盟

　　赠顶瞿师掩关念佛

一句弥陀声历历自他共离不可觅是心作佛是心是炽然感应真空寂蓦直归来莫问津无明睡里轰霹雳醒来扪枕笑呵呵梦堕大河谁实溺梦时非堕醒非超一任凯风同奏绩髻珠解处绍功成内外空争庶与嫡权实由来不二门白牛背上横吹笛一曲无生明月寒从来不用降魔檄

　　因拄杖折联成旧句

久将北斗面南看回首家乡月影寒拄杖折时手眼瞥芒鞋破处足心酸不劳藏迹针锋里偏解抛毬急水滩一啸忽传林谷响石人抚掌白云端

　　梦感正法衰替痛哭而醒述偈写怀二首

几番视听悚狼威脂欲消时肉渐肥自许肝肠终莫改那堪声气合仍违魔军邪帜三洲遍孽子孤忠一线征梦断金河情未尽醒来犹自泪沾衣

休言三界尽生盲珠系贫衣性自明肯放眼前闲活计使堪劫外独称英不龟手药犹分明无上尸罗宁隔程泣愬莫嫌频入寐会须践我最初盟

　　道过齐云问讯贞武

烟霞剩癖此中分遥望名峦势欲棼拟向玉屏占瑞气还从金鼎挹香芬千寻曲涧鸣流水万朵青山缀白云予亦佛门为外护何妨破格友真君

　　四十初度写怀

物论悠悠理本齐年来渐觉脱筌蹄拳开非实掌元在翳去惟空眼不迷流水有心终汇海落花无语亦成溪刹那生处生何性笑把威音劫外提

　　雨窗选佛分得东文二韵

何须翘首福城东十界圆归一席中众壑争鸣同就海檐声滴断熟梅风

拟将游戏觐迦文却喜空山布法云轮相转时知性起欢呼早已震魔军

　　喜雨歌

初夏久旸旸人情争畏旱芒种雨如倾沟浍咸充满一澍十昼夜溪流抑何悍我坐阳山第一峰禅衣拥膝偏称暖倦来无事且经行选佛场中欣有伴焚香煮茗乐悠悠雨点风声片语收风吹不入雨不湿堪笑从来学未优三身四土都霉却翠竹青松云外浮君不见随他一语千山走今日重添头上头

　　赠葆一兄

新安诸峰多淡雅阳山独自称秀拔悠然小阁筑松间倚栏坐眺襟期豁城市纷纷声不侵万山点缀浮云阔鸟语蛙谈了义诠磬鱼梵呗闲生活我来结夏信奇缘坐向尘中剖大千葆公夙志亦非小衣珠欲向迷前晓梵世丝垂拟就针风师珍重莫相侵伫看投契无踪迹绣出鸳鸯绝古今绝古今微尘国里足知音目前鸡肋何须恋携手同归解脱林

　　寄怀未能

文字离微影不留玄机欲唱孰相酬因怜屡中神犹隔翻忆如愚益可收九子峰头标月指千如境里辨金钥灵犀通处知无朕莫负持明助远猷

　　新秋怀如是师

林低鸟迹迥石密竹影臞白云填万壑残月挂斜株嗟此不成寐我友天一隅敦好信非久时复怀嘻吁

　　警众友

翘首菩提路悠悠几陌阡应怜小证后重忆大通前月指谢绿影镜像明媸妍自惭说法鸟诫尔莫生天

　　题扇寄怀野愚索印章

天都列千嶂远望积平郊松阴拂危石幽然筑小茅无事此静坐日影移林梢惭予天外友携杖徒神交翘望别峰外矫矫白鹤巢短吟聊寄兴新句未堪敲借灵思妙腕解此半生嘲

　　赠华林开士

九旬结夏阳山峰松阴竹翠随俯仰坐谈喜有二三英敛目还勤九华想九华山头有老僧心慈体厚神爽朗言笑春风遍席生灵根堪作莲盟长海阳三百路悠悠日出扶桑一影收识浪息时心水湛愿风鼓处行云稠悲缘有种惟应拓惑业无根任意抽片语神交聊寄赠努力追踪胁比丘

　　别玄览

雨歇松林湿未收寒蝉怯露声如抽九旬同住忽云别孤怀不语偏悠悠丈夫慷慨重一诺片言矢志须千秋白云出没竟何性碧空青皎光沉浮智士从大不从小愚夫近虑无远忧皮囊爱惜终捐弃虚名赫奕奚能留何如旷览寰区表高登阔步遵玄猷檐风吹醒循阶梦弹指先参慈氏楼君不见菁菁夏草今如许翠柏霜残叶不柔

　　附对联

　　地藏塔前对联

带果行因一颗慧珠光灿烂照泥沙即是究竟寂光

秘大现小六环行锡响琳琅唤昏蒙当体真常大觉

　　化城大殿对联

石壁云窝非世界非微尘托幻表真由大愿

心地性藏即化城即宝所开权显实在当人

　　法堂对联

古佛垂慈六度四弘同会极

新罗示迹一花九叶别传灯

　　三门对联

和尚石一音说法

芙蓉峰六时献花

　　绝余编卷四
