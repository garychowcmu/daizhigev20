嘉兴大藏经　憨休禅师语录



　　师讳如干号憨休蜀西龙安人胡姓十九岁出家二十二岁圆具遂行脚江浙遍参诸大宗匠之门随处皆有悟入丁未游少林过风穴参云峨和尚机缘相契亲炙六载乃授记莂于康熙壬子入秦开法泾阳兴福禅寺后迁广教清福炖煌金粟诸刹甲子住兴善戊辰住风穴师为人厚重声清气雄胸次磊落不立崖岸机锋峻利说法如云兼博通文翰士大夫见者咸悦服焉九坐道场开堂七刹门人录其要语十二卷附集敲空遗响十二卷并行于世。

　　金城弟子弘善谨识

　　序

　　曩余侍
经筵日讲之暇探讨竺坟获传灯录读之载临济吃黄檗三顿痛棒悟得达磨西来的的大意后住河北建立宗旨凡见僧入门便棒入门便喝不容情解痛快直截如俊鹰快鹞一味生擒活捉虽五宗并列惟临济独盛憨休和尚乃临济下第三十三世之孙风穴云峨老人之嫡嗣也具顶门正眼光烁天下随机应答如轰雷掣电靡测端倪利刃吹毛干犯不可有黄檗大机之用得临济格外全提真狮子王哮吼不啻裂碎野狐心胆纵是铁额铜头直教命根顿断矣信夫山堂淳之言宗祖高明子孙光大良有以也读斯录者不得以语言文字求之当相忘于语言文字之外而后可。

　　时
康熙庚申岁嘉平朔有三日
赐进士及第嘉议大夫礼部右侍郎兼翰林院侍读学士中阳何瑞征敬题

　　序

　　瞿昙氏之教微妙甚深令人难解难入读之者如河伯望洋莫测涯际其后达磨来梁不立文字直指人心见性成佛谓之教外别传至曹溪卢能大师枝分二派禅列五宗电掣雷轰日滋月盛考亭常曰达磨西来尽翻窠臼犹为高妙故吾儒往往多心向而逃禅者盖必有所取也余事理学未究禅宗乙酉丙戌之际与吾友陈旻昭侍御游侍御深于逃禅者也因得参宗门尊宿见其寓直指于痛棒示神妙于微拈庶几灵山一会俨然未散哉诸方异尚道岸咸登独华河上乘未闻有心人西向而悲非一日矣庚子岁风穴云峨老人始卓杖入关开堂振响秦之缁素如睡梦觉天龙人鬼焕然改观拨云雾而睹白日也憨休和尚荷风穴正法眼藏不惮远涉更弘宗旨杖履所至风飙雷动匪但匹夫匹妇之所皈向即吾缙绅士夫凡有志夫性命之学者虑无不舍身向道腰忘带足忘履矣观其隐心救世善诱接人钳锤即以指心问答即以见性棒吃百顿机契片言斯诚释氏之雄拔乎其萃者庸讵出黄面瞿昙之下师壬子住兴福杖过嘉庆与余一见如旧相识其后七坐道场随处说法门人集语录若干卷梓以播世欲使世间得与于斯录者认本来面目悬崖万丈可以撒手游行顾进退勇怯何如耳道岂远人哉若夫钝根自闭之夫绝不知有向上一路虽铁船可渡木马可鸣悟此者其谁与余虽从昔者吾友之后于至道稍有知识要亦门外汉不足语入室心印世不乏个中人必将有会于斯编。

　　时
康熙丙寅岁七月望有一日
赐进士第内府中书科中书舍人泾阳张恂拜撰

　　憨休干禅师语录目录序文(二首)卷第一住陕西西安府泾阳县兴福禅寺语录卷第二住西安府咸阳县广教禅寺语录卷第三住西安府泾阳县清禅禅寺语录卷第四住西安府长安县青门炖煌禅寺语录卷第五住河南汝宁府新蔡县金粟禅寺语录卷第六住河南汝宁府新蔡县金粟禅诗语录卷第七住西安府咸宁县大兴善寺语录卷第八住河南汝州风穴白云禅寺语录卷第九小参卷第十示众机缘垂问卷第十一拈颂古卷第十二拈颂古后跋

　　憨休干禅师语录卷第一

　　嗣法门人　继尧　等编

　　住陕西西安府泾阳县兴福禅寺语录

　　康熙十二年癸丑二月初三日师在华州甘露寺受请于初七日入院至山门云触处洞然目前无异路当阳直截格外有灵机分明八字打开未免指南一上曳杖便入。

　　佛殿金沙滩头马郎妇跣足露胸杖林山下竹筋鞭撑天拄地新兴福今日别行一路遂撒开坐具云看大展三拜。

　　祖堂西天四七东土二三移星换斗互相热瞒不肖儿孙今到此全身回避最为难乃以坐具打圆相云交。

　　韦驮普眼圆明现威容而等慈品汇作家手段宣甲胄以振肃魔林遂竖拂子云欲得这个流通须仗极力匡助。

　　伽蓝其为气也至大至刚式彼灵兮不生不灭忠勤汉室而大义参天呵护法门而卫严金地兴福攸赖于今日玉泉记莂于当年且以何为验遂插香云愿将归帝擎天手剔起灵山照世灯。

　　方丈室掩摩竭塞耳偷铃杜口毗耶扬声止响新长老也无如许伎俩惟据一条白棒朝打三千暮打八百何故兴福门下令不虚行。

　　开堂师至法座前拈疏云发明妙觉真心流通正法眼藏须凭这个如其会得不消锦上铺花脱或滞壳迷封更烦表白宣过读毕以拄杖指
法座云此大宝华王座从上老古锥据之倒弄颠拈生陷无间地狱即今干上座业债相牵推免不下只得随队亦向其中撒土撒沙去也还见么便升座告香云此瓣香体元居正开帝网于三千建极立中衍龙图于万亿信手拈来爇向宝炉端为祝延
皇帝圣躬万岁万万岁钦愿常光佛日将雨曜以齐明永御金轮等二仪而远大次拈云此瓣香得尼山精一之真传盐梅鼎鼐协飞龙九五之治化霖雨苍生奉为满朝文武天下官僚本县邑侯及诸衙勋贵伏愿福源洪注如日月之升恒禄位崇迁似河山之带砺复拈云此瓣香兆形始地灵根早固于劫前判气先天枝叶繁茂乎今世奉为今辰请主护法檀那绅衿文学并及在筵耆德伏愿寸心不昧常开般若之花一念圆明当结菩提之果又向怀中拈出一瓣香示众云诸人还知么二十余年楚水吴山辛苦受尽后至汝海山中遇着个无面目老尊宿被他蓦与一锤漆桶打破于今冷地光生不敢囊藏被盖恭对人天众前拈出爇向宝炉奉为现住河南汝州风穴山白云禅寺传临济正宗第三十二世
本师云峨大和尚不为酬恩报德要使大众咸知遂摄衣敷坐上首白椎云法筵龙象众当观第一义师云拨草瞻风二十秋全机不动信优游无端扶上华王座擘破三元接上流人天既集法令当行杀活临时全体独露只如第一义谛还有解观者么出来相见僧问少室安心断臂得髓风穴待谶铁牛呈机向上一着则不问如何是五家宗旨师云西风吹渭水落叶满长安进云如何是临济宗师云生铁昆仑颠倒舞金乌玉兔绝光辉进云如何是曹洞宗师云银犀海外弘离坎木马云中判午寅进云如何是云门宗师云川乌根下生甘草芍药花中结柘榴进云如何是沩仰宗师云云笼古洞连山罩月出长湾带水明进云如何是法眼宗师云会得唯心万法空头头尽露真消息进云五宗已蒙师指示出身一句事若何师云石安原下泾水东流进云恁么则学人礼拜去也师云切忌躲跟僧作礼师打云放过则不可问斩新日月特地乾坤祖印高提壁立万仞逢人即出则不问如何是斩新日月师云未离汝海千山暗才上中天万国明进云如何为人师云一棒一条痕进云恁么则遍界潜消狐犴迹狞狮出现爪牙雄师云汝且吃棒便打乃云宗乘一唱三藏绝诠至道恢弘千途合辙众流截断遍尘刹而任运全该妙转元枢括有无而凭垂指注光超日月智出圣凡动静无私隐显不昧髑髅常干世界鼻孔摩触家风绵密安详权开洞山五位暗机圆合要出沩仰三生一字关大云门之高古六相义摄法眼之现成夺境夺人直捷痛快立宾立主大用天旋印水印泥印空匪作家难辨非心非佛非物唯证者乃知似地普擎如天普盖真机剖露万法全彰正恁么时文殊普贤起佛见法见兴福各与二十棒贬向二铁围山则且止且道即今开堂祝圣一句作么生道击壤歌扬忘帝力由庚诗咏乐时雍(谢词不录)复举宝寿开堂日三圣推出一僧宝寿便打三圣云恁么为人瞎却镇州一城人眼去在宝寿掷拄杖便归方丈师云无勘验龙蛇眼目难以荷负宗乘有超情越量机权方能钳锤佛祖宝寿三圣二大老虽则拳踢相应酬唱无亏要做临济下烜赫儿孙犹未可在且道如何是临济儿孙以拄杖捺膝云横按莫邪全正令太平寰宇斩痴顽上首复结椎云谛观法王法法王法如是下座。

　　请执事上堂僧问如何是先照后用师云汝问甚么进云如何是先用后照师云答汝了也进云如何是照用同时师云铁轮天子寰中敕进云如何是照用不同时师云帝释宫中放赦书僧礼拜乃云法不孤起仗境方生独掌不鸣两手斯应华王缀叶方播绝世奇馨鹦鹉乘风得展凌云妙翅所以宗旨欲建成褫固是耆年法社新开变理在于昆弟漫言皮肤脱尽脑后更欠一椎只饶明暗两忘元中犹有三要威音王前行道未免移过钵盂知是般事便休早已脑门着地文不加点讳处结构藏锋两年一春好生修事供养赃物现在刈得三百个祖师食已先馋何曾不入这保社兴福今日量才补职高下得宜都来向无阴阳地上安排藏身之处没踪迹于无生国内桢干没踪迹处莫藏身匪但毗赞宗猷要使爪牙俱备拿云攫雾人人夺狮子之狞威浴日光风个个展凤鸾之健翮然虽如是且高竖法幢共相建立一句又作么生道妙舞应知夸遍拍三台须是大家催。

　　结制上堂僧问实际理地不受一尘佛事门中缺一不可今辰法筵初建四料拣还许学人问否师云乌龟三眼红如火一角麒麟快似锥进云如何是夺人不夺境师云你是个不唧溜汉进云如何是夺境不夺人师云金刚杵打铁山摧进云如何是人境俱夺师云长剑倚天寒进云如何是人境俱不夺师云尔问我答进云料拣已蒙师指示向上单提事若何师便打乃云今朝十五结制天下丛林古式先圣既有规模未免随条攀例考钟伐鼓升堂衲子眼眼相觑人人头顶青天个个脚踏实地大事彻底无私何用思量拟议高举向上钳锤顶门一击粉碎虚空笑口忽开刹尘任恣游戏大斧斫却山门倒骑佛殿出去直饶尽思度量不能测其佛智诸禅德且道如何是佛智不见道庭前种莴苣莴苣生火箸火箸长莲花莲花结木瓜木瓜才剖破一颗大芝麻若向这里会得许你荐取佛智脱或未然好于三冬向暖火不妨冷地拾枯薪。

　　上堂僧问如何是第一义谛师云骑驴踏镫不如步行进云如何是个中人师云高据猊床行正令进云如何是人中意师便打问八百狮子吼秦川即今和尚座下有多少师云只汝一个不唧溜乃云有问有答塞壑填沟无说无闻息掠补劓假饶问到穷劫与已了无相干纵使答到尽头其道愈为转远何故盖为诸人本来自性圆满十方常住真心贯通三世随缘无作动寂常真亘古亘今无余无欠所以棘柏论云有情之本依智海以为源含识之流总法身而为体只为情生智隔相变体殊达本情忘知心体合诸禅德秪如本作么生达心作么生知不见道其为本也不可以功成其为源也不可以行得功忘本就行尽源成源本无功任缘自在然虽如是这由是三家村里座主见解若约衲僧门下机先领略犹滞半途句下承当早已蹉过且不涉离微独脱无依一句又作么生蓦拈拄杖卓云岳边顿落千山势海上溟收万派声。

　　上堂僧问知时频到香积国底人为甚么拄杖头上失却眼师云手执夜明符几个知天晓乃云法身无相凡触目以皆形般若无知对夤缘而悉照圆古今于一念宗三世于毫端显明则海印光澄冥昧则情迷自惑所以道森罗万象是善财之宗师业识尘劳乃普贤之境界真空绝迹法相离名了无正偏随机应现微言若滞尚为缘虑之场实际若居翻成名相之境苟非通元上士逸格英贤又何能于诸尘中发明格外真宗揭示当人之巴鼻也哉须知诸法所生唯心所现既是法随心现只如山头鼓浪井底扬尘碓嘴生花磨盘结子诸禅德还委悉得么若也委悉一生参学事毕如或未委莫将闲学解埋没祖师心。

　　冬至上堂僧问大彻底人本脱生死因甚么命根不断师云瞎驴趁大队进云佛祖公案只是一个道理因甚么有明与不明师云暑往寒来聻进云大修行人当遵佛行因甚不守毗尼师云鸭卵何曾抱出鸡进云杲日当空无所不照因甚么被片云遮却师云莫眼花进云人人有个影子寸步不曾离因甚么踏不着师云看脚下进云尽大地是个火坑得何三昧免被烧却师云洞铁须还刘曜手乃云一阳来复万物资始君子道长汉线初添当此之际岭上寒梅将吐玉庭前古柏翠凝霜境物萧萧佛祖之真心独露朔风凛凛西来之大意全彰若能于斯会去始知万别千差吾道一贯道既一贯便见天得一以清地得一以宁人得一以灵王侯得一天下和平日月得一以照临四时得一以运行鸟兽得一以飞鸣草木得一以发萌衲僧得一钳锤在手一切临时与夺自在杀活纵横把住则滴水滴冻水泄不通放行则冰河发焰铁树生花然虽如是即今庆节纳祜一句又作么生道万方有道归皇化玉叶联芳亘古今。

　　复举洞山禅师冬至日请泰首座吃果子云有一物上拄天下拄地黑似漆常在动用中动用中收不得且道过在甚么处座云过在动用中山叫行者掇退果棹师云洞山老汉虽恃权衡之威猛杀活临机之大用然泰首座亦有添兵减灶之谋诈败佯输之计仔细点检将来大似空入沙场徒劳索战当时山僧若作泰首座待问过在甚么处便举杯躬身云多谢和尚赐茶不惟使洞山无处措手更见佛事人情一齐周备。

　　上堂壁日晒光卿云舒彩六合开朗八水澄莹霜林之落叶堆黄村落之炊烟飏白全机显现法性昭然十方刹海露堂堂万象森罗明历历胜妙岂容意况性相不可拟思了悟唯心境智不二所以释迦老子云诸法无法体我说唯是心不现于无心而见于分别于斯荐得便知如理即事体俗全真遇缘即宗随方潇洒且道不落夤缘一句又作么生莫怪从前多义气他家曾踏上头关。

　　复举障蔽魔王领诸眷属一千年随金刚齐菩萨觅起处不得忽因一日得见乃问曰汝当何住我一千年觅汝起处不得金刚齐菩萨云我不依有住而住不依无住而住如是而住师云金刚齐菩萨被障蔽魔王一拶只得七穿八穴几乎无个容身之处然虽如是不因紫陌花开早争得黄莺下柳条。

　　上堂灵山打草黄面老奔波一世少林面壁碧眼胡瞌睡九年百城历遍而虚费草鞋九上三登而徒劳钝置只得隔墙见角便知是牛隔山见烟便知是火不出户而知天下不动步而历恒沙正所谓散于气者乃道之漓适于变者为法之弊灵机不动妙体何依历历孤明尘尘光彩不属世谛流布岂容佛法商量直饶总不恁么犹未是衲僧分上事如何是衲僧分上事间持经卷倚松立笑问客从何处来。

　　复举德山禅师因僧问从上佛祖向甚么处去山云作么作么僧云敕点飞龙马跛鳖出头来山便休去次日德山浴出僧度茶次山拊僧背一掌云昨日公案汝作么生僧云这老汉今日方始瞥地山又休去师云德山陷虎机深神妙莫测这僧批鳞手辣白浪滔天秪如德山两度休去汝诸人还知落处么水归大海波涛静云到苍梧气象闲。

　　上堂道本无言天地位而万物育灵源绝朕心思尽而万行空廓彻灵通孤圆活鱍迥脱是非之表杜绝形名之端不勉而中不思而得不离当处贯古今而洞达十虚只在目前该隐显而冥通三际本来具足一切现成但能正眼豁开纵步随方无碍所以道处处真处处真头头尽是本来人真实说时声不现正体堂堂没却身遂以拂子击一下云这个是声那个是本来人又击一下云这个是本来人那个是声若向这里缁素分明许你与达磨老子相见如或眼里迷哩麻啰兴福重为注脚乃以拂子打圆相复划破掷拂子。

　　上堂真妄一源本无迷悟理事无碍迥脱是非疑虑纷纭而观有大小之别异见竞起而执定有无之偏心月孤圆自生违背灵光朗耀不肯承当家中舍父而他国伶俜衣内忘珠而四方佣赁致使迷云密布障蔽性天荆棘丛生菩提路隔适有胜妙义菩萨闻兴福与么告报领百千眷属从北方成就世界而来以无量幢幡云无量宝盖云无量香花云无量光明云无量音乐云种种供养恭敬围绕勤求大法仍以上方香饭普熏兴福禅林未免因斋庆赞随分葛藤向无说处通说无法处演法应时应节去也还会么要听少林无孔笛从来多是逆风吹。

　　佛成道日上堂声钟不住催狼忙出方丈纵步便升堂僧俗齐翘望报道老释迦今日道成办星现眼皮穿奇哉乃发叹一切诸众生如来等一样因妄想执着不能证德相兴福重举扬粗硬一条棒用处不换机当仁总不让佛祖齐到来总与三十棒打破生死关究竟到彼岸骑鹤上杨州腰缠十万贯输他老瞿昙意气多调畅比邻有檀那设斋来供养面做好馒头米炊香稻饭勤种大福田嚫钱随手散南无佛陀耶因斋喜庆赞大家饱膨脝水牯勤收放且普利一句又作么生一念圆修福慧隆三心无得消诸障。

　　唐泾湄昆仲请上堂欲识佛性义当观时节因缘时节若至其理自彰于斯时也庭柏含苍翠墙梅绽早芳腊暖天无雪风寒夜有霜欲识佛性义不必更商量诸人于此桶底脱去伯氏吹埙仲氏吹篪同气相求同声相应若也把断要津三世诸佛只得口挂壁上然虽如是心佛生从来一体儒释道本自无差但办肯心无事不就兴福小时于书堂中记得首古诗遂歌云朝为田舍郎暮登天子堂将相本无种男儿当自强且如何是自强底句桃花先透三重浪月桂高攀第一枝。

　　上堂一二三四五六七数到今朝是人日新年佛法总现成只是时人自不识何也突出难辨久参未免踌蹰信手拈来后学那知端的东风拽柳线淑气破花颜明明百草头边一一天真漏泄何必行棒行喝勿论照用同时若肯直下承当不妨现随类身作奇特事且道如何是奇特事良久云普天和煦春光蔼火内优昙绽一枝复举郑十三娘同师姑至大沩才礼拜起沩问师姑甚么处住师姑云南台江边沩便喝又问背后娘子甚么处住郑放身进前叉手而立沩再问郑云早个呈似和尚了也师云娘子做次大似掩耳偷铃诸人还知他放身进前意么住处分明意自殊天师门里卖桃符茫茫宇宙人无数几个男儿是丈夫。

　　解制上堂九旬解制始收功灿烂星桥火树红紧峭草鞋狞似虎横担拄杖活如龙生涯到处随缘分圣谛无为契己躬牢寨踢翻浑不管从教八面自玲珑是则是诸禅德若是路头熟惯脚下无私底蓦直便去归到自己家中一一现成稳坐受用倘或路头未辨脚下生疏底不见道春草碧色春水绿波送君南浦伤如之何卓拄杖。

　　过熊耳山扫达磨初祖塔拈香上供毕乃云航海西来早成滞货少林面壁已涉廉纤平欺赤县神州马驹踏杀天下梁王殿上一恁簸土飏尘元魏国中何妨滴水滴冻虽输神光一臂嬴得五叶花开末后只履西归那知活埋熊耳今日不肖远孙如干向这里借路经过就此披拨烟岚特拈一瓣枯木非为追远报本大都饮水思源虽然如是且道我初祖面目即今在甚么处蓦竖拂子云两轮日月双环眼万卉春风筛络胡。

　　退院上堂僧问妙义元言春细雨莫教污我本来心如何是本来心师云鸡声茅店月进云要提无相毗卢印须踏千峰顶上行如何是毗卢印师云人迹板桥霜进云恁么则春畴麦秀含苍翠遍界分明不覆藏师云切莫认着进云争奈即今何师云汝即今在甚么处僧便礼拜师云错乃云法无定相遇缘即宗时无异缘随处作主元机妙密神应无方揭示本来心鸡声叫落茅店月高提毗卢印人迹踏碎板桥霜遍界不曾藏春畴麦绿含苍翠汝今在甚处倒身三拜错承当竿木逢场随缘放旷所以客冬安期于此蒙众檀越信力资培法道光扬始终全美今者应缘广教杖笠移西特为升座辞谢虽则咫尺相违大都本地不隔如何是不隔底句墙内竹抽墙外笋涧东花发涧西红。

　　憨休禅师语录卷第一终
嘉兴大藏经　憨休禅师语录


　　憨休禅师语录卷第二

　　嗣法门人　继尧　等编

　　住西安府咸阳县广教禅寺语录

　　康熙癸丑季冬师在兴福受请拈疏云本是无事人门外客偶至火蛇忽缠身狭路难回避既难回避只得道破个中消息始得遂度与维那读毕。

　　升座云囊锥始脱颖尖新驴事方归马事临一度业缘犹未了催符又逼过眭村一不做二不休还有共相扶竖底么试出来看僧问佛身充满于法界普现一切群生前随缘赴感靡不周而恒处此菩提座如何是赴感底句师云入水见长人进云去来不以象动静不以心既不以心象去来动静毕竟是何物师云描不成画不就进云恁么则竹影扫阶尘不起月穿潭底水无痕师云好个消息问古人三请不允和尚今日默然还是应广教应此处师云一点水墨两处成龙进云恁么则草鞋到处皆云水拄杖随缘任去留师云却被阇黎道着乃云鹏翮翩翻惊破长风千里浪金锤影动击开祖域万重关独露方外乾坤斩新寰中日月光辉溢目遍界欢腾倏尔金地招手只得江陵点头元非有待偶尔成文正所谓我本无心有所希求法王宝藏自然而至尘尘普利刹刹咸资赴感随缘不离本座既不离于本座须知广教即是兴福兴福即是广教既无分于彼此岂有象于去来正好拨转向上机轮开凿人天正眼恁么也得不恁么也得东涧水流西涧水恁么不恁么总得南山云起北山云且水到渠成风行草偃一句又作么生密移一步六门晓无限风光大地春。

　　甲寅二月初七日进院至
山门欲达普光明殿须由大解脱门但能脚下无私信步任渠出入遂左右顾视云还有把手共行底么但愿东风齐着力一时吹入此中来。

　　接引佛殿巍巍相好三界独尊四十八愿而津济众生九品莲胎而果因一致长年垂只手端的待知音即今来也且作么生相见乃上香云一瓣兜楼烟篆袅普天杲日丽晴光。

　　祖堂异苗蕃茂五叶花开深固灵根二株挺秀马驹踏杀天下百丈千古典型堆堆冷坐遇同人遂烧香云一回拈起一回新。

　　韦驮奋狮子威现童真体革故鼎新权衡在己门前倒刹竿借力须扶起。

　　伽蓝鬼神之为德也其至矣乎民鲜能久矣吾今到此振复颓纲唯有一事相嘱是那一事三个孩儿抱花鼓莫教拦我毬门路。

　　方丈九年面壁落赚人天一默当机洗清魔佛新广教这里若有奔流度刃具通天作略底到来也须倒退三千为甚么如此以拄杖卓一卓喝一喝。

　　即日绅衿缁素请师开堂拈疏云拈花奥旨少室真宗尽从这里漏逗了也如向未举已前荐得犹较些子倘或尚留观听却请维那宣过宣毕指。

　　法座云这曲录床子千圣共登于中转法轮提心印机如掣电口似血盆广教今日有条攀条无条攀例去也喝一喝便升告香云此瓣香分种于威音那畔馨腾于震旦国中散而为瑞为祥结而为云为盖拈来爇向宝炉端为祝延今。

　　上皇帝万岁万万岁陛下钦愿统御万方皇极永建于九域覃敷五福讴歌胥庆于八埏次拈云此瓣香渊源洙泗授受杏坛放之则弥六合卷之则退藏于密奉为满朝文武天下宰官本县邑候诸衙勋贵暨缙绅文学诸大护法伏愿不忘佛记司文衡而城堑吾宗奕世甘棠沛霖雨而资平治化以及今辰请主在筵耆宿等普愿心花开朗种智圆明又拈云此瓣香包罗万象含褁十虚得处甚是孤危用时何妨毒烈今次第二回拈出奉为现住汝州风穴白云堂上本师云峨老和尚爇向宝炉用酬法乳之恩敛衣就座维那白椎云法筵龙象众当观第一义师云垂万里钩牵骐挽骥撒缦天网打凤罗龙入彀始见英雄超方须是作者有么有么僧问新整炉韝选佛场开衲子到来如何煆炼师云石鸽穿云连斗戏进云今日广教开堂与昔日灵山会上是同是别师云金骝度海带山嘶进云恁么则法王座上全身露觌面承当非古今师云礼拜了退又问昔日世尊初于波罗奈三转四谛法轮即今广教转何法轮师云渭水晴光摇绿树进云达磨只履西归何不两只都将去师云要假儿孙脚下行僧作礼乃云诸佛慧命列祖纲宗令不虚行风行草偃缘不虚应谷响声传一言含万象以无私一句逗群机而迥出混融万有包括古今达根尘而不隔纤毫透声色而岂留朕迹真光朗耀廓尔虚明法印高提宏机密运所以道法随法行法幢随处建立有时于四衢道中开权显实慰谕诸子而三车等赐有时于十字路口分宾列主聚集众缘而立业成家况此广教禅林嬴秦遗迹毕郢名蓝雄赡关中绘巧殊称三绝大观海内名闻更逾七金逢圣世以重兴赖得人而复创场开选佛克振前徽弘扬济上宗风流通正法眼藏当恁么时正令全提隐显该通一句又作么生道十二处忘闲影响三千界放净光明(谢辞不录)复举临济初住河北谓普化克符二上座曰我欲于此建立黄檗宗旨汝可成褫我二人珍重下去三日后普化却上来问和尚三日前说甚么济便打三日后克符又上来问和尚昨日打普化为甚么济亦打师云如击石火似闪电光构得构不得未免丧身失命普化克符虽善成褫激扬宗旨点检将来也是贼过张弓山僧今日欲于此建立风穴宗旨若有珍重出去便好劈脊便棒或有僧问和尚打者僧为甚么山僧亦与劈脊打出召大众云秪如临济也打山僧也打且道是同是别若缁素得出许你具衲僧眼其或未然新出红炉金弹子簉破诸方铁面门维那复结椎云谛观法正法法工法如是下座。

　　上堂问捶击妙喜世界百拶碎底人为甚么处处解持钵师云随流得妙僧礼拜师云杜撰禅和如麻似粟乃云虚玄湛寂廓尔无垠藏百亿须弥于藕丝孔中置大千刹土于蟭螟睫上卷舒自在任运何拘触处洞然随缘不变纵令离娄师旷之闻见难施苏秦张仪之智辨叵测虽然牢关把定密不通风机梭放行丝轮活脱遂蓦竖拂子云若向者里领略且喜穷子归家如或拟议思量枉受伶俜辛苦。

　　解夏上堂僧问如何是宾主句师云研锤撩馎饦进云浩浩尘中如何辨主师云向未开口已前荐取僧作礼乃云日躔鹑尾大火西流露下疏桐叶卷庭柯之翠凉生幽砌虫吟促织之声绿阴之槐国梦回碧落之清秋气爽元枢密运四序推迁节换时移个中不变心外无法头头显示而法在目前法外无心物物全彰而心即前境若是明眼汉没窠臼于斯连得便行直下如千日并照万镜临台坐断毗卢顶　竖亚摩醯正眼横吞宇宙倒卓须弥独步丹霄超然物外然虽如是今日一期告满九夏功圆且不涉途程家堂稳坐一句作么生道云在岭头闲不彻水流涧底太忙生。

　　复举翠岩禅师夏末示众云一夏为诸兄弟说话看翠岩眉毛还在么保福云做贼人心虚长庆云生也云门云关师拈云翠岩大似藏头露面未免笑杀傍观三老虽则极力劻勷也是随邪逐恶且道优劣在甚么处人义尽从贫处断世情偏向有钱家。

　　师诞日缁素请上堂僧问如何是生前句师云梳影草莱翻白昼进云如何是生后句师云泼空烟雨冷青莎进云生前生后蒙师指向上一句事若何师便打僧礼拜乃云形气未彰那有生灭去来之相鸿蒙既判便分色空明暗之殊虚融万法即假即真不立纤尘绝彼绝此生佛不异凡圣同源透声色以齐该离见闻而迥脱纵横得妙圆应无亏所以古德云若人见幻本来真是则名为见佛人圆通法法无生灭无灭无生是佛身诸人还荐佛身么卓拄杖云青萝夤缘直上寒松之顶白云澹泞出没太虚之中。

　　结冬上堂僧问高竖法幢即不问当阳直指事若何师云满地绿苔乘宿雨一林红叶醉新霜进云即今选佛场开四众云集未审选甚么人成佛师云少汝一个不得僧礼拜师云一钓便上乃云昨日结制今朝开炉霜花点白随雁阵以排空已是天寒人寒将见滴水滴冻当此之际方外衲子荐在机先行脚高人腰包放下聚首于毕郢原上安期于广教禅林人入鼻孔昂藏个个眉毛厮结拶碎祖师关捩豁开妙净明心蓦拈拄杖云这个是妙净明心那个是祖师关捩卓一卓云这个是祖师关捩那个是妙净明心若向这里会得一段大事因缘直下了毕脱或未然红炉焰里重添火烜赫金刚眼自开。

　　上堂僧问敲空击木尚落筌蹄瞬目扬眉即成窠曰向上宗乘则不问女子入定意如何师云石牛拦古路进云假饶百千文殊亦出此女子定不得未审世尊恁么道是好心不是好心师云一马生三寅进云罔明因甚却出得师云杓卜听虚声进云恁么则两个驼子相逢着世上于今无直人师云鼻孔漫撩天乃卓拄杖云只者一着子在天而天在人而人弥满法界逼塞乾坤处凡不减在圣不增超今越古盖色骑声三世诸佛以之一雨普施润泽三根历代祖师及天下善知识以之全提正令坐断要津三贤十圣并诸大菩萨及大阿罗汉以之等修六度妙果咸臻天下衲僧以之渡生死海竭烦恼河高超尘表取证无生今日性悟居士以之具决定信发殊胜心广行檀施请转法轮顿令心花开朗道眼圆明山僧以之据曲录床提木上座与诸人敲枷打锁拔楔抽钉且道拄杖子以之又作么生烦恼海中为雨露无明山上作云雷。

　　宗南法侄请上堂法身红烂鲜血滴滴路上行人尽都不识唯有超方作者举起便知端的知端的劈箭急真不掩伪曲不藏直绣花针眼度金鹏万里晴空轰霹雳东土二三西天四七捏不成团擘不开扭不干兮打不湿喝下无私照用全棒头有眼明如日没弦琴无孔笛相将卖弄胡须赤拈花微笑暗传来儿孙递代相沿袭虚空背上刮龟毛西河狮子咬人急且道有何本据便得与么自在不见道龙生龙凤生凤生铁秤锤无罅缝大唐国里没禅师猫儿上树干打开以拂子连击云吽吽趁得老鼠打破油瓮。

　　上堂雪风凛凛透心寒个直分明彻底看拶碎祖师关捩子圆明寂照绝遮拦诸仁者若向这里领略得去正好于三条椽下七尺单前眉毛厮结鼻孔昂藏蜡人向火薄处先穿见闻不昧一味平常如其不会问取金刚瞋拳怒目太煞郎当谁知李四元是张三霜花点点雪片团团好个消息特地风光蓦竖拂子云高着眼莫颟顸拟议思量总不堪绣出鸳鸯从赏玩金针难把度萧郎击拂子。

　　冬至上堂群阴剥尽一阳来复消息分明谁人能觉寒威凛冽朔风觱发条抽石笋焰发冰河若是眼里有筋的举一明三假饶舌头无骨的总跳不出五眼辟支莫能窥千手大悲难摸索堪笑意下丹青背地纷纷卜度休卜度杨岐驴子三只脚喝一喝。

　　上堂檐前喜鹊噪声频忽报檀那驾到门挝鼓升堂无法说一天晴日丽光明全机显露极切披陈面面相对鼻直眉横要会西来祖意只须手办眼亲从来佛法无多子自古久长难得人山僧如此举扬拄杖子听得忍俊不禁蓦地　跳上须弥卢不觉磕着娑竭龙王脑盖只得巨灵神恶发将华山一擘分为两路放出黄河泼天雄浪普润一匝归来向广教寺里扬声大叫而说偈曰不退当年大道心相邀共聚饭丛林优昙花绽三冬蕊福海源长寿量深。

　　解制上堂自昨冬十月十五结制于广教寺里捱拶至今朝上元佳节圣制告圆云堂衲子人人打点腰包个个紧峭草鞋将欲独步大方昂藏气宇吞佛祖瞻风拨草撑开天汉泻玄流诸兄弟去则恁去若是前途有人问如何是广教为人底句汝若道得不惟与山僧添个光彩亦显得自己一冬不空过矣脱或未然处分随人甘自屈难辞拄杖送头颅。

　　檀越供法衣请上堂师拈起袈裟角云鸡足峰前迦叶捧去黄梅夜半卢老传来从上佛祖的的相承莫不以此流通正法眼藏所以人如来室披如来衣坐如来座今日山僧既据此座必披此衣不假强求自然而至拈来恰好非长非短畦相宛然本地之风光独露金针暗度当人之正眼圆明直下现成通身光彩承先启后永远传持继往开来获大利益如何是利益的句福寿云臻归善信禅灯祖印永流辉。

　　师诞辰缁素请上堂当阳突出迥绝囊藏觌面提持全无忌讳孤迥迥坐断千差峭巍巍壁立万仞辉腾今古超越圣凡先天地而不生后天地而不老灵然独耀洞底无私造化不得而拘阴阳岂能陶铸所以道五行不待书中验八字那从掌上推得失荣枯人莫测毗卢顶坐笑嘻嘻如何是毗卢顶挥拂子云若向这里荐得便知山僧寿日即是诸人生辰诸人生辰即是山僧寿日彼此无二真俗浑融天地同根万物一体即今因斋庆赞福利有情一句又作么生道愿将无量虚空寿散与寰瀛庆瑞祥。

　　憨休禅师语录卷第二终
嘉兴大藏经　憨休禅师语录


　　憨休禅师语录卷第三

　　嗣法门人　继尧　等编

　　住泾阳清福禅院语录

　　康熙乙卯季秋师在兴福受请拈疏示众云这是清福众檀越从真实心中流出一道宝光辉煌法社扶竖纲宗要知其中端的须借维那剖露宣毕指
法座云毗耶借座今古弘规高广庄严尊居无上今幸觌面相逢须知放过不可。

　　升座云年余罢抚没弦琴院草青长一丈深露柱蓦然开口笑喜逢云外有知音知音既至敲唱当行竿木随身逢场作戏还有接拍相和者么僧问古殿声钟大扣云堂之响当轩画鼓忽轰震地之雷四众临筵即不问西来大意请师的旨师云黄花香满径红叶醉新霜进云恁么则风行草偃人皆仰水到渠成在处通去也师云不劳赞叹问如何是出生脱死一句师云兴福寺前平野阔纵观极处白云飞僧礼拜乃云道贵乘时须是应缘济物远方来慕何妨疾切敷扬跨出杨岐三脚驴流通祖师正法眼金刚王宝剑喝下全彰山形拄杖子觌面分付任渠长安正阑信知我国宴然杲杲赫日耀三秦灼然大智圆明体无向背飒飒金风嘘四野果尔声和响顺理绝差殊说甚么去来不以象动静不以心去来不以象波斯鼻孔长三丈动静不以心空生岩畔雨花生本自无为当人元具兵随印转将逐符行应时应节一句又作么生道大鹏只展摩霄翼谁顾奔腾六合云于十月初一日进院次日开堂拈疏云毫端未动文彩全彰迷封打开光辉遍界若也见得彻去不劳重说偈言设或踌蹰更请作家一回宣过指法座云尽大地是个宝华王座诸人尽在里许又何须特地虽然要提无相毗卢印须踏千峰顶上行喝一喝遂升座拈香祝
圣毕复拈云这瓣香名不得状不得虚而灵寂而妙昔在风穴酬价向于兴福曾拈今次第三回拈出专为现住汝宁慧文禅院
本师云峨老和尚爇向宝罏用酬法乳遂敛衣就座维那白椎云法筵龙象众当观第一义师云声前荐得已涉廉纤椎下承当崖州万里有超宗越格者么试出来展演看僧问灵山会上迦叶传心五乳峰前神光得髓的的亲承一句即不问如何是斩新日月特地乾坤师云两行古柏参天翠一片闲云贴地飞进云放出铁牛耕夜月展开木马恁嘶风师云金刚脑后三斤铁进云恁么则宝华座上家风展大地咸沾雨露恩去也师云阇黎赞叹即得乃云向上一着统摄圣凡末后一机该通今古根源直截而在处全彰珠网交光而随方影现迥绝见闻知觉了无回互正偏出没卷舒得大自在所以能于一切处建大法幢吹大法螺击大法鼓演大法义雨大法雨握金刚宝剑剪邪见之稠林运本分钳锤对人天之眼目直教古佛眉间放光那管脚下拖泥带水况兹池阳胜地清福道场浮渭据泾屏嵕案郢唐一行禅师之开建明彦庵率众以重修阅世已来香火几废钟[木魚]虽具大道无闻幸兹众檀护念洞彻因地圆修敦请山僧弘扬正法即今正令全提主宾契合共相庆赞一句又作么生道雕弓愿挂无多事率土歌谣贺太平(谢辞不录)。

　　复举三圣云我逢人则不出出则便为人兴化云我逢人则出出则不为人师云二尊宿文经武纬三略六韬扶竖济北纲宗则不无若在清福门下各与三十痛棒且道甚么处是他吃棒处三尺龙泉光照胆万人丛里夺高标维那复结椎云谛观法王法法王法如是下座。

　　上堂僧问那吒太子析骨还父析肉还母然后现本身为父母说法骨肉既还父母又向甚么处现身师云云卷青天露进云还有报恩分也无师云竹筛日影斜僧便喝师云你这一喝未有主在僧伫思师云果然乃云萨陀波仑卖心肝而求般若怛答阿羯为半偈而舍全身少室断臂安心云门推门折足这一队不唧溜汉虽是医得眼前疮剜却心头肉殊不知朔风凛冽紫柏凝霜翠舞晴轩竹响千竿之玉云连村墅寒炊万井之烟一一天真一一明妙若作境致解会觌面错过当人若作佛法商量管入地狱如箭若道境法双忘犹是堕坑落堑到这里汝等诸人作么生会直饶倜傥分明正好吃山僧拄杖子在何故假鸡声韵难瞒我未肯馍糊放过关。

　　立两序上堂烹金琢玉须凭作者之钳锤荷教扶宗全赖弟昆之协力所以道单丝不成线独木不成林欲行恁么事须得恁么人恁么人既得有令必须遵相将同出手扶起破砂盆且如何是尽心竭力一句岁寒始知松柏操事难方见丈夫心遂左右顾高声云大众一一记取分明。

　　结制上堂举法昌遇禅师云法昌今日开炉行脚僧无一个唯有十八高人缄口围炉打坐不是规矩严难免见诸人话堕直饶口似秤锤未免灯笼勘破不知道绝功勋妄自修因证果乃喝一喝云但能一念回光迥脱三乘羁锁师云清福今日开炉僧有百十余个堂中色色现成昼夜经行打坐不图热闹门庭贵要穷神灶堕竖起生铁脊梁直待疑团打破虚空笑口豁开更不招因带果何故海底折角泥牛扯断玄关玉锁大众山僧与么道且道与法昌相去多少具眼者试辨看。

　　澹然义真诸禅德请上堂智鉴圆明尽诸相而照瞩真空湛寂摄体性以凝然乾坤函盖而妙绝名言理事双忘而包括今古往复无际动静一如含有德以还空越无私而迥出纵横变化左右逢原本自现成无容造作虽则铸锹徒凿利不能到于风轮架梯至高升不能达于银汉殊不知其器者费劳其谋者益妄所以令行摩竭抱薪救焚杜口毗耶吃盐止渴德山入门便棒乌龟骑石台临济入门便喝猢狲人布袋这一队老冻脓总未是宗乘极则在且如何是宗乘极则蓦竖拂子云白牛上树从君觅乌鸡入水大家知。

　　复举香严独脚颂云子啐母啄子觉母壳子母俱忘应缘不错同道唱和妙云独脚师云能近取譬香严可谓格外宗师若论啐啄同时远之远矣何故但得个中忘知解户外青山自点头。

　　上堂大道平平信坦然七通八达露堂堂脚下无私亲荐取家家门首透长安须领略莫颟顸拟议思量总不堪古庙香炉烟焰发圆明寂照绝遮拦男也得女也得何必当来问弥勒六般神用空不空一颗圆光色非色凡也可圣也可妙体本来无处所通身何更有踪由大千沙界含包褁然虽如是其中一点最淆讹丙丁离壬不属火。

　　冬至上堂六阴穷亥至极复归其本一阳生起天地聿见其心天心既见万卉春回山意冲寒而欲放江梅岸容待腊而将苏柳眼当此之际冰河发焰豆爆冷灰世法佛法打成一片直得玉泉布裈烜赫赤卖弄风骚洞山果棹掇筵间郎当忒甚须知我衲僧门下通权达变之方化育裁成之妙一一应时及节头头转地旋天所以把住则不留朕迹河图洛书早为多事放行则书云添线亦任随波虽然这犹落时流旧套秪如天地未分阴阳未判生佛未形之先这一着子毕竟落在甚么处以拂子击香几一下。

　　复举慈明禅师冬日榜僧堂前作此字其下注曰若人识得不离四威仪中首座见曰和尚今日放参慈明闻而笑之师云慈明一期施设固是黄绢幼妇要且难谩识者首座顶门具眼虽则觑破元机早已堕他圈圞点检将来二俱不了何故一气不言含有象万灵何处谢无私。

　　上堂一日两上堂肚空莫得说两眼似流星诸人须领略遂左右顾视云还会么义海渊深全归顾鉴品类幽杳尽入照临头圆象天足方履地眉毛横八字鼻孔大头垂人人瑰伟丈夫儿个个英灵禅衲子佛法通身露布大事彻底无私若能直下承当始悟不从他得鸢飞岭畔何消踢破方归招手江边岂待横趋而去然虽如是相席打令曲徇时宜买帽相头固难恰好所以道天地为红炉煆炼强与弱大道本无元卷舒由橐籥凡圣路坦然各自看谋略只如山门倒骑佛殿露柱吞却灯笼还有佛法也无蓦竖拂子云鸳鸯绣出从君看不把金针度与人。

　　上堂蓦拈拄杖卓云金刚宝剑当阳截断情尘正眼摩醯闪烁光通今古门门合辙路路朝宗若僧若俗而别无原由乃佛乃祖而同一正见伶俐道者举一明三淈　之流目瞪口呿纵使棒如雨点喝似雷崩列千圣下风踏毗卢顶上俊鹰快鹞趁不及石火电光莫能追到此田地正是玄沙道底所以鹅湖禅师问诸硕德曰行住坐卧以何为道有对知者是湖云不可以知知不可以识识焉得知者是乎有对不分别是湖云善能分别诸法相于第一义而不动焉得不分别者是乎有对四禅八定是湖云法身无为不堕诸数焉得四禅八定是乎众皆杜口清福今日特与诸人颂出颂曰无滞自然随水去有声都为不平来五更鸡唱琼楼梦万户千门晓自开。

　　上堂灵光朗耀洞瞩生死根源智体幽玄坐断圣凡窠窟随缘不变迥绝罗笼会一真而普应群机总万法而全体大用透顶透底离见离名放行也瓦砾生光风行草偃寒山拾得抚掌点头把住也山河失色截断众流临济德山吞声饮气只如放行埋住二俱不涉汝诸人又作么生竹密不妨流水过山高岂碍白云飞。

　　上堂冰鉴澄莹惊起泥牛离海底玉壶璀璨乍看琼萼绽梅梢雪锁千山而寒威沉沉云封万壑而朔风凛凛当恁么时打开如来多宝法藏物色鲜明透脱当人自己心源境界殊胜头头合辙处处现成匝地普天全体即用有时慈悲落草黄叶止啼有时尽令提纲壁立万仞所以道大人行履不寻常触着眉棱解放光万别千差都烁破明如杲日照虚堂此是我衲僧家寻常施设且拈放一边只如今日居士设斋未审将何酬答遂挥拂子云石麟愿早来天上福自绵延寿自长。

　　上堂僧问向上一着统摄圣凡如何是向上一着师云铁牛吞华岳进云末后一机该通今古如何是末后一机师云木女产婴儿进云恁么则动容扬古路不碍往来行师云三千里外绝淆讹乃云禅非意想道绝功勋动念则乖修证即错直须脚跟下廓尔现前顶门上灵然独耀到这里犹是兔子怀胎蚌含明月若是真实履践没量大人正眼洞明全机显现然后山是山水是水僧是僧俗是俗万象森罗了无向背七穿八穴五达四通一处透千处万处齐透一句明千句万句齐明只如离却妄想忘却功勋威音以前一句又作么生火里优昙朝绽蕊云中石笋夜抽条。

　　上堂三度与棒黄檗老彻底婆心胁下还拳小厮儿事急则变显大用发大机明头合暗头合擒纵互换照用齐彰北斗里藏身针锋上走马到这里释迦老子口似磉盘达磨大师眼如木　十圣三贤赞叹无门众生魔外疑谤不息独许超方作者伶俐衲僧直下了知端倪不用明椎玉鼓暗展铁旗在处草偃风行所向无思不服正所谓钟馗醉里唱凉州小妹门前暗点头巡海夜叉相见后大家拍手上高楼相见且勿理论只如庞居士道日用事无别唯吾自偶谐汝等如何话会二六时中能返观永言配命定多福。

　　元旦上堂拈香祝
圣毕僧问个里不须元解会新年佛法总现成如何是现成底句师云元正初一万事大吉乃拈拄杖云地天交泰招摇指寅千祥毕集万物咸新只得山门佛殿欢声起舞露柱灯笼放大宝光柱杖子忍俊不禁　跳上三十三天撞破帝释面门要使国泰民安处处乐无为之化年丰物阜家家开有庆之门佛日高辉法雷大震一众如狮如象分方为雨为霖乘时庆赞则且止如何是新年头佛法遂卓拄杖云当阳一句无私覆觌面离披孰敢窥。

　　祁夫人设斋请上堂淑气氤氲茁灵芽于性地碧霄空洞昶慧日于心天江梅破玉以竞春岸柳垂金而呼燕当此之际朱帘绣户无非世外风光金谷罗帏尽是劫前烟月若向这里荐得彻去便可以转尘劳为佛事化荆棘作栴檀履险若夷骑声盖色不消弹指楼阁门开所以道万法是心光诸缘唯性晓本无迷悟人只要今时了既无迷悟诸人聚头向这里又讨甚么碗只要今时了且今时作么生了卓拄杖喝一喝。

　　解制上堂红炉焰里翻身万里搏风方有分荆棘林中得路虚空住脚始无疑大道只在目前一任横三竖四神通妙用游戏自如动静去来何忧何喜摄十方世界于一微尘里促百千亿劫于一刹那间解脱门日日打开安乐神时时应现又何必南天台北五台礼文殊参达磨明明百草头历历无藏覆只如今日九旬告满圣制功圆布袋解开逍遥物外一句又作么生道掣断凤楼金锁钥放归天上玉麒麟。

　　风穴云老和尚迁化讣音至师集众乃捧帧举起云当阳捧出觌露全真向上一机卷舒自在要识当人面目须向这里荐取遂挂真云还会么分明眼在眉毛上珍重渠侬仔细看。

　　次日上供拈香云天上月无双中天独朗人间僧只一艺压当行阐扬临济纲宗十二处打雨敲风全提正令坐断白云峰顶三十年呵佛骂祖法道重光毫无佛法与人一味拦腮劈脊钳锤恶辣炉韝通红销尽钝铁顽铜铸成祥麟威凤这是我本师云老和尚平常作略正宜群情依怙遽闻于昨岁四月十三日于金粟禅林示现涅槃不肖某久侍巾瓶滥叨法嗣亲承入室不同门外之游人已届小祥难雪终天之抱恨追慕莫及哀恸何穷今日恭就广教寺里茶倾三奠香爇一炉大都恩大难酬岂为慎终追远然虽如是即今香花罗列菽水蒸尝且道我本师和尚还来受供也无若来即今在甚么处遂顾左右插香云香焚实鼎云千片月上青山玉一团。

　　云老和尚大祥拈香云曾遭痛棒送头颅续焰联灯道不孤恩大难酬无著处栴檀一瓣爇枯株乃插香召大众云还见先师么鼻孔擂捶端的在夜半乌鸡雪上行。

　　憨休禅师语录卷第三终
嘉兴大藏经　憨休禅师语录


　　憨休禅师语录卷第四

　　嗣法门人　继尧　等编

　　住长安青门炖煌禅院语录

　　康熙戊午九月师在兴福受请拈疏云个中一句子要使众人知诸佛现于世总只应个时遂度与维那宣毕。

　　升座云黄菊凌秋无意吹香而香风自远白云澹荡无心出岫而岫捧出头万法本闲唯人自闹时节若至其理自彰不必截鹤续凫自然移岳盈壑渠成水到草偃风行拈提向上宗猷有义气时添义气展演衲僧巴鼻不风流处也风流正好扬化日于中天露针锋于遍界直须竿头进步何用俯首踌蹰既然如是且如何是出门一句看取仰高云势远搏风九万过南州。

　　十月初一日进院据室据此室行此令发大钳锤烹麟煆象任是生铁铸就底到这里也须头破脑裂何以既入虎穴要得虎子。

　　当日绅衿缁素请开堂师至座前拈疏云言言见谛句句超宗赞助向上宗乘流通人天正眼应须未举已前荐取文彩之外承当苟或未然却请维那宣过宣毕以拄杖指。

　　法座云大座当轩孰敢窥灯王结就五须弥高高直踏毗卢顶听取晴空走怒雷喝一喝便升座告香祝圣毕复向怀中拈出云此瓣香光吞万象气绝诸尘嗅之则鼻孔穿触着则脑门裂当年向风穴第一句下翻身今次第四回奉为前住风穴白云禅院云峨先师喜老和尚爇向宝炉用酬法乳敛衣就座维那白椎云法筵龙象众当观第一义师云金锤影动宝剑光寒把断要津不通凡圣放开一线塞壑填沟还有锯解不开的么出来相见僧问一片荒凉地俄成狮子林森罗齐点首万象悉欢腾如何是彻底为人一句师云长空有月家家照进云满院蒿莱腾瑞气一庭瓦砾放光明师云谁不瞻仰进云恁么则暂携瓶去沽村酒却着衫来作主人师云翻手把马笼进云意旨如何师云背鞭打不着进云且莫压良为贱师云伤鳖恕龟杀活出我僧以坐具摵一摵归众师云假鸡声韵难瞒我问拈槌竖拂尽属葛藤棒喝交驰廉纤不少去此二途请师急切处道一句师云肚饥要吃里急要屙僧礼拜乃云祖印高提万别千差无异路宗乘举唱千差万别总同源一切处任我提持无碍辨随方展演全身担荷一条穷性命东掷西抛彻底掀翻万丈冷门庭横开竖辟放出焦尾巴石虎趁起无鼻孔铁牛倒骑无位真人行时无辙迹蹴蹋威音面孔用处绝思惟任是释迦弥勒总教拱手归降妙德空生到此钳口结舌然虽如是且即今据方就位一句又作么生道卓拄杖云一花开五叶结果自然成结椎下座。

　　云老和尚三周拈香指真云这个潦倒狞恶天生眼空宇宙气压乾坤呵佛骂祖凌灭宗乘一味生擒活捉惯能拔楔拙钉整颓纲于像季为风穴之中兴棒头落处忒煞无情不肖当年遭毒手而今痛彻恨难伸前年今日归家去今日前年曲又陈光阴迅速兮俄经三载水源木本兮祭敬其诚不蹈巴陵三转语岂学普化更描真毕竟如何遂烧香云一回饮水一回噎日日香烟夜夜灯。

　　林我和尚入塔法嗣愚参请上堂掀翻窠曰放出无位真人坐断见闻显现常寂光土不生不灭亘古亘今千圣从不同廛万象都无所覆有时一毫端上现宝王刹露出佛祖莫穷的机关有时坐微尘里转大法轮演出宾主互换的文彩经天纬地玉转珠回所以道众生心地藏无头亦无尾应缘而化物方便呼为智既是应缘化物作么生是方便不见南泉为马祖作斋问大众云今日为先师设斋且道先师来么有者道合取钵盂有者道真堂前添一分食南泉虽则达孝不匮众僧可谓善应来机若论扶竖门庭须还作家始得只如今日愚公长老为林我和尚设斋敢问大众林我和尚还来么有道得的试出众道道看如无炖煌借龟毛拂子与诸人通个消息遂蓦竖拂子召众云看看林我和尚来也在炖煌拂子头上以龙奋迅三昧作大狮子吼而说偈曰此身报尽化他方他方示现此身藏虚空正体元无尽石火生缘漫较量滴滴相承檐溜在绵绵不断慧灯长连城着彩虽多事锦上添花也不妨说毕向晴空里轰个霹雳拂袖而去是汝诸人还见么出头天外看须是个中人。

　　奠林我和尚以拂子向真点云生缘共处出三巴异目超宗老作家觌面分明谁荐得东风吹绽碧桃花恭惟林兄和尚德超寰宇道冠神州惯弄狮子爪牙平地惊翻三世佛擉瞎金刚正眼等闲赚杀一船人据五冈严行祖令打雨敲风声光烜赫愈双桂数十载大阐秦川烹麟煆象手段迥迈乎万峰裂石崩崖炉韝通红开大冶辨魔拣异钳锤恶辣压诸方整末运之颓纲擎中流之砥柱宗坛目瞻获主后学咸钦有师正睹光天慧日胡为半路抽身木马夜呜不甚哀呼哽恸西方日出难禁雾惨云愁不肖弟谊切连枝情缘共本杓柄东西虽异闻雷忤逆则同薄荐苹蘩聊陈刍奠不是世谛流布亦非卖水河头尽情揭露当阳敢道全身出现既是全身出现且道毕竟向甚么处与我林兄的的相见蓦竖拂子云火里鹡鹩吞却月乾坤暗黑少人知。

　　师诞辰檀越请上堂吾年四十九衣穿露出肘住院作村僧赤穷空只手敢云德不孤果然邻必有远近诸檀那焚香来稽首击鼓请升堂要我出个丑狼忙赴来机问着劈脊搂踏倒岑大虫咬杀子湖狗那吒失却威须弥颠倒走好幅祝寿图不比函关叟献冰桃呈雪藕岂能长生坚固久禅悦珍馐尚不餐谁能更饮无明酒报诸人须自剖天地坏时渠不朽信道无生无不生草木丛林狮子吼堪嗟黄梅石女儿日日面南看北斗只管用尽自己心不知笑破他人口设有个衲僧出来道和尚今日庆诞好事为甚说个人笑直向他道其奈禾黍不阳艳竞栽桃李春翻令力耕者半作卖花人。

　　结冬上堂炖煌结制太空疏米贵柴荒事事无龙象四来相聚首不嫌枯淡要开炉炖煌到这里抑不得已只得强打精神移贫作富将尽十方世界统为一个火炉其中四圣六凡森罗万象草木丛林尽化为柴炭只将一把无名火撒向其中直得亘天烈焰勿论瓶盘钗钏当下迹化形销钝铁顽铜铸成钝钢利器大众且道炖煌有甚凭据便得与么作略还委悉么卓拄杖云不辞宝惜重拈出珍重禅人照顾眉时有诸文学在筵复举赵州因秀才问佛不违众生愿是否州云是秀才云某甲欲取和尚手中拄杖得否州云君子不夺人之好秀才云某甲不是君子州云我亦不是佛师云秀才智譬则巧斐然成章赵州善应来机不落圈缋炖煌分明道破还有知他落处的么脱或未委更听一颂胡须赤更赤须胡具眼还他大丈夫勘破释儒元不二大家水上按葫芦。

　　上堂夫妇之愚可以与知饥则吃饭寒则添衣霜风扑面毛竖肤肌雪封万壑冻锁千溪现成公案不假寻思全机显露觌体无依然虽如是只须一回白汗出看取心空及第归且道及第后又如何蓦拈拄杖云脱壳神龟火里走无毛鹞子拍天飞。

　　上堂终日忙忙那事无妨檀那敦请击鼓升堂衲子齐集排立两行眼眼相觑鼻孔昂藏人人头上辉大宝光只得乡里佛城里佛村里佛露头露面清净身圆满身应化身觌体全彰若向这里荐去终日拈香择火无非道场脱或未委更为举扬应化随机等现身士农商贾各经营菩提道种深培厚元是灵山会上人。

　　檀越送米到院上堂三秋霪雨多墙屋俱坏烂届冬雪又霏和泥补不办不料诸禅和都来共合伴室内少单床钵中无斋饭愁杀老金牛空桶难呼唤锦上有添花雪中谁送炭思量尘世中岂无具眼汉果尔诸檀那来圆此公案信手破悭囊籴米数十石满载白牛车专心为供养粒粒须弥山颗颗黄金灿香积始流通道业易成办一饱忘百饥水牯觔力壮这样大功德如何不庆赞福海愿增深寿山高莫量更有一着子超越难比况世间出世间诸相即非相但能办肯心决定不相赚苦海虽无边回头便是岸且道如何是那一着子蓦拈拄杖指云看看分明月在梅梢上。

　　上堂数僧出问师约住云住住问既无尽答亦无穷直饶问似云兴答如瓶泻箭锋相拄针芥相投明眼人前不值抚掌一笑然虽如是事无一向炖煌破寺极是淡薄承众兄弟远来相依结冬又承檀越来此设供不惟广行檀施更是为众竭力今日值此胜缘不敢囊藏被盖略借炖煌菩萨鼻孔为诸人出气拈拄杖云看看炖煌菩萨在山僧拄杖头上现大威光道如来如实知见三界之相无有生死若退若出亦无在世及灭度者非实非虚非如非异不如三界见于三界如斯之事如来明见无有错谬以拄杖卓一卓云从上这些络索被山僧一拶只得瓦解冰消是汝诸人还会么若也会得达磨不来东土二祖不往西天若也不会炖煌菩萨向汝诸人脚跟下蹉过了也喝一喝。

　　上堂僧问如何是父母未生前本来面目师云佛殿台前铁香炉僧礼拜归众乃云喜鹊檐前噪果尔檀那到击鼓请升堂令我举元要衲子上前来当阳恁　跳纵夺有机关向上无孔窍棒喝在临时杲日当空照石人脊背汗长流须弥脚下乌龟叫伶俐的腊月火烧山懵懂汉冰冻火神庙莫守寒岩异草青坐著白云宗不妙炖煌如此告报如将珍宝大车等赐诸子直至道场安隐快乐如何是稳密受用的句矮榻朝阳寒气少疏梅带月夜香多。

　　若愚法主请上堂以拂子点空云个一着子统天统地尽物尽人精莹灵明了无滞着洋溢乎宇宙之内平铺于日用之间运靡不通观无不透譬如宝珠映色因青黄赤白以成昧者指为实相水银堕地随小大斜圆以散迷者谓为殊方不知应化随时元无实体若是英灵汉子向这里一觑觑透全身负荷直下承当不拘格式不蹑前踪道一句塞破虚空垂一机平欺佛祖只如路逢达道人不将语默对又且如何山林尘世元无异正眼当阳共密弘。

　　冬至上堂谁言困穷是山家满地银铺衬玉华打破虚空无尽藏光明寂照遍河沙今日冬至令节诸方说禅说道闹浩浩地炖煌寺里清寥寥白滴滴无禅可参无法可说只是冷冰冰地唯有庭前柏树子傲雪凌霜增义气终日蒙头衲被中图教雪花堆满砌柏精神雪清趣一一宣明西祖意楼阁门开镇日间善财不受菩提记倒骑佛殿出山门蓦然撞着东陵侯邵平士又且如何向他道一阳来复正斯时吾道光亨从此利。

　　董斗垣文学送米到院上堂积雪久不消大地尚弥漫袁安闭门僵卧浩然无处寻梅天寒人寒滴水滴冻炖煌正值柴荒米贵日日如夫子在陈只得山门头两个大汉穷厮煎饿厮炒煎煎炒炒惊动雍州城里董大居士以上方香积粳米数石来饭僧众仍请升座举扬个事只是一时仓卒肚内不曾打点且道说个甚么即得记得孔子云君子谋道不谋食学也禄在其中矣耕也馁在其中矣君子忧道不忧贫栖贤舜和尚云勿谓栖贤穷身穷道不穷草鞋狞似虎拄杖活如龙渴饮曹溪水饥吞栗棘蓬铜头铁额汉尽在我山中二大老一人大成至圣一人宗门耆宿虽然各露风规不无自扬家丑山僧不敢比类先德亦有一偈自惭寡福住炖煌僻壤穷陬水一方幸有维摩相赞助不知身在寂寥乡大众山僧如此提唱且道是揭露风规耶是自扬家丑耶遂卓拄杖云擘开华岳连天碧放出黄河彻底清。

　　上堂问如何是祖师西来大意师云霜深台殿古进云教外别传不立文字直指人心见性成佛且道性作么生见师云石浸水云寒僧礼拜云谢师答话▆云且莫乱针锥乃云祖师西来意教外问单传直下如见性成佛有何难霜深台殿古石浸水云寒一段真风迥人多向外看心与境会理逐事彰明明百草头边历历荣枯不易有眼共见有耳共闻既是共见共闻为甚么到这里十个有五双不会遂蓦竖拂子云夜来何处火烧出古人坟。

　　上堂僧问如何是新年头佛法师云龙文远水吞平岸羊角轻风旋细尘僧礼拜云谢师指示师云三千里外绝淆讹乃云春日融和乍见东风回暖律时清道泰喜逢天地一家春农间村歌社舞枝头鸟语花敷向上真机尽情揭露衲僧巴鼻彻底掀翻漏泄百草头边显现当人分上会得当下安贴荐去光彩常新不借傍资光辉朗曜不假三寸洞瞩十方直饶千佛出世也移易他一丝毫不得历祖代兴也动着他一丝毫不得到这里始可披三元戈甲提二要正印阐扬济上宗风烜赫一时保社脱或廉纤不断钉钉胶粘取笑傍观岂堪入作所以道他人住处我不住他人行处我不行不是与人难共处大都缁素要分明且超宗越格直截指陈一句又作么生以拂子拂一拂云一条界破青山色万古长如白练飞。

　　上堂青门道口赤帝城边有一句子贯通佛祖该括人天利生接物时无异缘亘今亘古不变不迁威音那畔象帝之先非心所测非口所宣男女共禀凡圣同源当阳揭示无党无偏直得尽大地情与无情各各发菩提心同驾般若慈航且道是那一句得恁么有力卓拄杖云一擘华山分两路万年流水不知春。

　　上堂蜗角蝇头过客竞劳尘世辉天鉴地至宝秘在形山若能梦眼豁开便见头头显露拈香择火无非宝志道场击缶抛锹尽是普门境界触目菩提咸具足现前三昧已圆成所以云未出门时一句于已为诸人道破了也若待兴问兴答线去丝来舌头被人掇转眼脑被人换却要见直截根源远之远矣然虽如是炖煌今日为诸人别行一路蓦竖拂子云还见么击禅床云还闻么只此见闻非见闻无余声色可呈君个中若了无他事体用何妨分不分以拂子连击。

　　解制上堂三冬结制无端画地为牢百日安禅大似开眼作梦看看逗到今日上元佳节圣事告圆打开布袋恁尔东去西去去则恁去只要具个咬猪狗的手段逢渠即便咬杀切莫畏刀避箭鼻孔被人乱穿他时异日也道向炖煌这里结冬来虽然更听一偈处处春光物色新相逢各自奔前程草鞋跟断归来也铁树花开别是春。

　　冲涵和尚讣音至师为设灵致奠云昔年聚首在鲖阳其后联灯各一方君自中州行祖令我从关内整颓纲狂澜正赖中流柱传讣俄惊折栋梁个里情知元不灭为怜手足痛悲伤悲伤痛悼则不无且甚么处见得渠侬不灭聻蓦召大众云还委悉么茶倾三盏世情外香爇一炉岂偶然呜呼哀哉伏惟尚飨。

　　吼林和尚为师庆祝请上堂瑞气盈空轻云泼远山之黛晴霞开旭薄雾描近渚之烟上下鱼跃鸢飞村落驴鸣犬吠明明空劫事一一祖师机诸人若能于斯会去始知红尘堆里人人鼻孔撩天赤肉团上个个壁立万仞灵灵于交接之际历历于声色之间魔佛齐该圣凡平等卷舒出没任运纵横恒在大道光中竖拂子云究竟不离这里然虽如是且即今庆祝一句又作么生方外乾坤阔壶中日月长。

　　师生辰董斗垣文学同念佛社众居士请上堂今日中元佳节乃山僧出母胎的日子承众檀越设斋庆诞但山僧自住炖煌已来虽不能撑持法门却也诸事繁冗每日较量锅眼大小杓柄短长西来祖意不知向甚么处去也今日被诸人抑逼升座思来算去只是开口不得忽尔南极老人在长生宫中闻下方世界有此殊胜奇特因缘邀西王母乘云跨鹤而至座前曲躬合掌而说偈曰要知佛法在平尝举似诸人漫度量吃饭穿衣须荐取低头合掌好承当营为动用凭谁力彻体风光已自彰为报在筵垂护者大家唯愿寿而康。

　　炖煌菩萨塔前拈香云途遥十万八千翻译海藏于东震学究三十六国兼通道术于西干昔日闻风今朝相见且如何是相见的句遂烧香曰面目现在。

　　风穴沼祖塔前上供云洞底无私万柏环山呈翠霭当阳揭示一溪流水响潺湲神情毕露面目分明当时待谶而来七载松脂燃夜火果然遇风即止青莲目瞬丧全机亦恁家国丧亡鲸鲵钓高光日月贵图野老安贴铁牛机峻振乾坤续临济四世之灯衍曹溪将坠之脉昔也全身无缝今则窣堵流辉单传赫奕于千峰慧叶联芳于此地今日不肖远孙到这里为甚么家丑外扬遂上香云他年有叟言犹在一瓣难酬嫡骨恩。

　　憨休禅师语录卷第四终
嘉兴大藏经　憨休禅师语录


　　憨休禅师语录卷第五

　　嗣法门人　继尧　等编

　　住河南汝宁府新蔡县金粟禅院语录

　　康熙十九年庚申季夏师在长安青门炖煌寺受汝宁郡伯熊公仲龙新蔡邑侯朱公承命及缙绅文学建寺山主郡丞宋公敏学并诸山耆宿远致书币请住金粟禅林于九月十五日入院至山门云无上法门廓通内外当阳直截往来无碍何以见得卓拄杖云看脚下便入。

　　弥勒殿尔憨我憨趁队打伙城市山林无可不可终日笑嘻嘻布袋常包裹今日当阳捉败渠路逢窄处难避躲。

　　佛殿佛之一字吾不喜闻水不洗水金不博金新长老则不然将此深心奉尘刹是则名为报佛恩遂展拜。

　　祖师花笑庭前鸟啼松际满眼满耳早已多事。

　　伽蓝既是护法特为相嘱一草一叶皆常住物。

　　韦驮示童真体现将军身降伏魔外卫护丛林吾今到来烦着精彩看取令行。

　　方丈这个所在先老人昔年于此建法幢立宗旨辨验龙蛇不肖今日继席不敢违条越例亦要于此觅取一个半个续佛慧命以报先老人之恩且道又如何施设以拄杖卓一卓喝一喝便据座。

　　即日邑侯朱护法暨阖邑绅衿山主宋郡丞请就当寺开堂至座前拈疏云绣口锦心错落珠玑光日月祥麟威凤连编藻翰耀乾坤扶竖佛祖纲宗流通正法眼藏尽在里许如其荐得不必重宣脱或未然再为表白宣毕以拄杖指
法座云此个宝华王座高而无上广不可及三乘于此胆战十地于此魂惊今日干上座远来要上便上要坐便坐且道凭个甚么便乃如斯请看分明举似去也便升座祝香云。

　　此瓣香根培先劫叶茂今时能为万象之主不逐四时而凋拈来爇向宝炉端为祝延
皇帝万岁万万岁钦愿尧仁广运萝图弥亿万年舜德逾新宝祚亘河沙劫次拈云此瓣香集义所生衍尼山之道脉学而不厌得一贯之心传拈来端为供养满朝文武天下官僚汝宁府主新蔡县尊伏愿乃忠乃孝常为帝室之股肱为雨为霖永作生民之父母以暨绅衿护法建寺檀那诸山耆宿在筵善信伏愿心花间朗常明般若之因道念坚隆永结菩提之果复向怀中取香云此瓣香根元有据应用无私前已数番道破今次第五回拈出奉为前住风穴白云堂上云峨先师爇向宝炉用酬法乳之恩遂敛衣就座维那白椎云法筵龙象众当观第一义师云若论第一义谛白椎前观早已错过白椎后观崖州万里还有不涉二途中道不立的么出来激扬看僧问千里途程即不问归家稳坐事如何师云皇天无亲惟德是辅进云恭惟和尚万福师云不劳赞叹问天垂宝盖笼法座地涌金莲捧狮猊为是神通妙用为是法尔如然师云赤红崖打白红崖进云恁么则高悬日月乾坤廓大震雷音唱祖机师云孟八郎汉问世尊未离兜率已降王宫未出母胎度人已毕本来现成正觉山头又悟个甚么师云眉毛在额上进云恁么则竿木随身逢场作戏去也师云耕夫制玉漏僧礼拜乃云钳锤佛祖龟鉴人天须是胸中豁荡荡脚下硬紏紏方能用陷虎机关弄白拈手段发棒头焰续无尽灯所以有时主中作宾周游寰宇要且不离家舍有时宾中作主坐断乾坤何妨遇缘即宗如大雨普施咸回一切灵苗枯稿似千日并照洞彻当人本地风光虽然这犹是建化门头事秪如不涉化门开堂祝圣一句又作么生道皇风一片封疆远万国来王贺太平遂起躬身叙谢云如干二严全缺三学荒芜无补法门滥膺僧数况乃金粟巨刹名卿徽猷实愧匪材继此芳躅但以先师迁化于前坤兄示寂于后丛林虚席禅社寂寥蒙府县贤侯缙绅文学之雅爱建寺山主阖山耆德之高怀合璧联词远为敦请顾此严命不敢拒辞千里而来勉徇此举但愿皇风浩荡化目流辉朝市山林共契无生之旨檀那护法常转正法之轮。

　　复举投子青禅师因僧问如何是一大事因缘投子云尹司空请老僧开堂师云投子古佛平常具逸群之令越格之机及至被人问着未免仓忙失措今日邑侯乡绅文学诸大护法请山僧开堂若有人问如何是一大事因缘直向他道风行草偃人皆见水到渠成在处通结椎下座。

　　山主宋子勉群丞请上堂僧问建寺檀那福海深拈香祝愿已圆成向上请师重指示一番提起一番新学人有问和尚还许否师云汝试问来进云如何是宾中主师云来机劲挺进云如何是主中宾师云下水拖人进云宾主相逢合谈何事师云天高群象正海阔百川朝问昔日长者布金请世尊说法于秪围今日山主建寺请和尚开堂于金粟是同是别师云一彩两赛进云恁么则有义气时添义气不风流处也风流师云谁不恁么道僧礼拜归众乃云不改当年故旧心区区千里为相寻驰书不惮关出远护法惟凭愿力深入院已吹无孔笛升堂再抚没弦琴当阳拈出无藏覆一句分明贯古今古今共贯历历分明在天同天在人同人超越情谓脱略见闻十方薄伽梵一路涅槃门赤身能担荷全在大力人须领略莫沉吟一回拈出一回新频呼小玉元无事只要檀郎认得声然虽如是且真切为人一句又作么生道不住本来无相貌外求知识也非真。

　　到风穴雪兆和尚引座两序大众请上堂千峰顶上坐断淆讹大慈泉中沿流不止虽是沼祖开创道场争知其后令行吴越七百余年狮弦绝响幸我先师昔年于此重兴法社祖道恢弘不肖亦曾于此亲沾法乳今日借路经过特为入山相讯堂构愈见岿然门庭更是烜赫可谓继志述事在吾堂头法兄和尚矣承众兄弟抑逼升座不无客听主裁只得宾主互换敲唱双行正恁么时玩月台忻然起舞旋风垛大笑点头弟应兄呼埙篪迭奏如何道得个恰好句只把一枝无孔笛大家吹彻万年欢。

　　到汝宁广慧纯哲和尚引座两序大众请上堂鼻孔相揩岂可过门不入孔怀兄弟谊切同气连枝一杖度秋风全机露布千里呈旧面目击道存诸人若能于此荐得便知一亘晴空即性之相而湛然常住千波竞起即相之性而奔逐迁移直下洞彻渊源举措了无间隔一念融通三世刹那现于一毫声色齐该见闻不昧何异中天杲日独运无私盘里明珠纵横无碍五千余卷诠之不尽三世诸佛赞之不及到这里诸兄弟毕竟作么生即得木童把板云中拍石女含笙木底吹。

　　结制宋郡丞请上堂僧问炉韝弘开煆凡炼圣只如坐断报化佛头掀翻得失窠臼底到来又作么生煆炼师云一举四十九进云恁么则水归大海波涛静云到苍梧气象闲师云且莫乱道问尽大地是个禅堂未审谁是禅堂里面人师云卖扇老儿手遮日进云内不放出外不放入时如何师云死水不藏龙进云只如纯清绝点又作么生师云正好吃棒进云纯清绝点为甚么还吃棒师云随语生解进云那里是随语生解处师云转见不堪僧礼拜乃云阎浮世界多秽浊菩萨潜身多缩脚独有维摩愿力坚降迹鲖阳能度脱儒林示现宰官身喜舍名园为金粟相承二世心愈坚光前裕后齐芳躅所以有大狮子王不辞泥水全身入等闲哮吼百兽惊外道天魔皆胆落今朝结制请升堂要假人人归本觉不是心不是佛不是物正令全提虚豁豁十字街头铺碌砖行人那个踏不着衣内珠休失却希世难逢龟值木要得梅花扑鼻香除是一番寒彻骨因思九年面壁人到头还输那一着且道是那一着卓拄杖云池面水澄天一色帘前风疾雁行高。

　　上堂僧问昭昭于心目之间其相不可睹恍恍于色尘之内其貌不可观毕竟如何指示师云晦日霜天暗阴云匝地飞乃云雁叫长空片片白云垂玉露秋林木落飘飘黄叶坠金风时节不相饶分明全体露所以法无别法凭我信手拈来道无别道恁我随口说去纵横自在圆应无差人人常光现前个个灵台不昧穿衣吃饭坐卧经行时时逢见释迦处处撞着达磨动步则交肩开口便咬着既然如是为甚么百姓日用而不知把手相牵行不得惟人自肯乃方亲上堂向上一着机轮活脱历历明明活活鱍鱍截鹤续凫夷岳盈壑大用现前全机杀活电击雷轰倾湫倒岳金刚与泥人揩背一擦骨出不容算后思前岂容安排造作拈来便用信口说出诸禅人须领略南地竹兮北地本教人常忆李将军万里天边飞一鹗上堂落叶飘飘战朔风声声寒雁唳长空刹那不涉离微旨谁信元关有路通且道路头在甚么处以拂子击禅床一下复举僧问马祖离四句绝百非请师直指西来意祖云我今日劳倦不能为你说问取智藏去僧问藏藏云何不问取和尚僧云和尚教来问藏云我今日头痛不能为你说问取海兄去僧问海海云我到这里却不会僧回举似马祖祖云藏头白海头黑马祖父子虽则风行草偃共辙同途鼻孔不无被这僧穿却了也只如藏头白海头黑诸人还会么生铁郓针挑蜀锦古松琼叶落珠盘。

　　山主宋宅请上堂一道坦然平鱼轩出蔡城市喧人到郭树密鸟啼声黄叶经霜落池塘湛水清俯察头头妙近观物物明何须求至理更要说无生不见道人人本具个个现成大道不分男女相修心无论富和贫但能一念回光照便证金刚不坏身如何是金刚不坏身昨夜近三更月在梅花上拍禅床。

　　佛成道日上堂僧问击碎虚空一一山河归自己因甚当阳一路智者犹迷师云过了陈州便到汴州进云掀翻沙界明明慧日照群生因甚现成公案漆桶不快师云蟭螟眼里放夜市进云与么则迷悟两头俱坐断一个闲人天地间师云且过这边立乃云瞿昙昨夜眼睁开说睹明星悟道来不是梦中发寱语分明舌上起风雷钵盂安柄重翻样膝上画眉任体裁堪笑儿孙空落赚年年此日叹奇哉诸禅德若道有道可悟头上安头若道无佛可成弃波求水作么生免得此过良久云空将未归意说向欲行人。

　　元旦汝宁太守熊大护法请上堂拈香祝圣毕乃云九天雨露洽方新惠泽覃敷远荷临鲖水光生泉石美会看龙虎际风云云龙风虎坐爱僧兮游方之外食功食志果然道也乐在其中当此万物维新之际三元正始之时君子道长地泰天清祝一人无穷之寿纳兆庶有庆之祥至理幽微元机密运会千差于物表脱性相于筌蹄一即一切一切即一拈来则头头不昧用去则法法圆成可以修身而克己复礼可以治国而泽济斯民可以见性而顿超佛祖可以植福而鼎铉台衡如是则群机顿息众望独尊扬化日于天中乐雍熙于圣世正恁么时宗风大阐祖道恢弘则且置即今熊大护法挥金饭众因斋庆赞一句又作么生道看取沙堤归内阁调和鼎鼐属盐梅。

　　解制上堂日暖风和冰消鱼跃上元灯节之候丛林解制之期栏圈打开放出泥牛连夜吼金锁掣断竞驰木马逐风嘶个中毋固毋必脚下东去西去步步踏着实地心心妙契平常不妨朝游东土暮到西天倘或未尔更须拨转路头切莫离了这里何故须知远烟浪别有好商量。

　　风穴雪兆和尚遣坤首座至请上堂僧问如何是金粟境师云云霞落水红生浪草树依冈绿到天进云如何是境中人师云黄金狮子呈高座白玉麈尾谈重元进云如何是人中意师云铁牛昨夜腾霄汉踏碎春光遍界新进云谢师答话师云吃棒且待别时僧礼拜归众乃云鹫岭一枝花少林开五叶东震与西干芬芳互韡叠历祖递相承滹沱最烜赫石火闪电光当机难凑泊一喝主宾分照用同时节宝剑金刚王魔佛齐剿绝立尘家国兴野老频蹙额不立家国亡野老常安贴南塘春日辉汝海含秋月彼此互相呈究竟元不别秪如那吒顶上起蒺藜金刚脚下流鲜血且道是何宗旨喝一喝。

　　师诞辰宋郡丞请上堂十五日以前乌龟向火十五日以后锯解秤锤正当十五日露柱怀耽毕生个关提儿孤穷赤骨力四众喜临筵都来庆生日打鼓请升堂眼眼觑相及既升此座连击拂子云不免打起豆子山头瓦鼓吹起无孔铁笛唱个绵州巴歌哩啰啰哩韵协听之者偏头侧耳望之者脚底　趚再撒羊平山一阵白雨汝诸人眉毛个个打湿看取龙女归来织得绢二丈五尺任他属罗江任他属平武其间有个端的且道端的在甚么处横塘宿鹭斜飞起几只银瓶挂树腰。

　　上堂久默斯要不务速说释迦老子口门窄面壁安心断臂得髓也是解缆放船看孔着楔殊不知离色求观似取音安置于箧中离声求听如吹气欲满诸网孔守寂栖喧坐地折本经行打坐平地吃交争如秋风清秋月明秋云淡荡秋水澄渟落叶千林满寒鸦几树鸣到这里纵是大智鹙子测之不能妙德空生解之不得且如何得相应去良久云脱体顿超声色外方为出格自由人。

　　供水陆上堂实际理地不受一尘建化门中缺一不可取用期乎活变施设妙在从权所以有时于孤峰顶上孤迥迥峭巍巍坐断佛祖顶　十圣三贤瞻仰不及众生魔外觑捕无门有时于闹市城边脱洒洒豁荡荡打开弥勒布袋应无缘慈纵横自在四生普利三有齐资故居有为界示无为法而不住有为之相契无为心修有为事而不坐无为之床若向这里荐去可以植福而福海增深可以忏罪而罪山殄灭若僧若俗同住道场若见若闻均沾利益人人悟毗卢性海个个圆八万行门脱或未委更听一偈了契无为大道心圆修彻证在当人福缘寿量同天地万亿斯年乐太平。

　　嘱净音西堂古云书记上堂少林源脉流来五派分岐济北纲宗焰续千灯炳焕钩锥深密玉锁金圈要在脱略见闻始能克家担荷所以百丈耳聋三日黄檗吐舌惊群智过于师方堪传授兹者净音古云二子久经炉韝正眼圆明今日时至义彰特对人天众前嘱付虽则深蓄厚养贵乎把茅盖头一朝果熟香飘也须露个牙爪看取一出林来踞地哮吼不惟狐兔心胆俱裂直教释迦弥勒齐列下风矣且佛佛授受祖祖相传一句又作么生金粟堂前花蕊绽二株嫩桂首昌昌遂付衣拂。

　　上堂目前无法法在目前格外灵机机先领略通天作用一回拈出一回新匝地风光一度用着一度快百草头上漏泄天机闹市城边剖露真智汝诸人若向这里荐得去亦恁欺胡谩汉道四拿三倘未荐得未免推车向壁还有荐得底么觌面若无宗正眼抬眸鹞子过新罗。

　　憨休禅师语录卷第五终
嘉兴大藏经　憨休禅师语录


　　憨休禅师语录卷第六

　　嗣法门人　继尧　等编

　　住新蔡金粟禅寺语录

　　结制上堂举法昌遇开炉偈毕师云法昌老汉背地里开个冷饭店接这一伙泥团汉着甚么死急佛法不是鲜鱼岂怕烂却金粟今日结制承迎仙店众位檀越远来敦请升座未免嫫母效颦亦有一偈非徒压倒元白只要与古人相见金粟今日开炉僧有三百余个广严大座当轩横按莫邪据座放出杨岐驴子那管诸人话堕本来一物也无分明为渠道破直指见性明心那更循因滞果为甚如此专与拔楔抽钉特为敲枷打锁大众敲枷打锁则不无且道甚么句中与古人相见还会么一把柳丝藏不得和烟搭上玉阑干。

　　关中云松远法侄至上堂僧问向上一路千圣不传如何是不传底句师云薄暮钟初动开帘喜见君进云官不容针私通车马师云不快漆桶僧礼拜乃云冰锁双池彻骨寒西风落木正凋残炉头拨火煨山芋忽报心知到草堂故人远至喜溢眉端倒履相迎那顾灯笼发笑开怀款叙何妨抵掌谈心正恁么时庭盈瑞气座绕祥烟直得此君亭条抽石笋第五桥焰发冰河历历孤明尘尘光彩即境唯心理事不二净圆超证秘密妙严十成八字打开遍界全彰殊胜又何须高升此座鼓舌摇唇也哉其或未然山僧将第二杓恶水泼汝诸人去也拈拄杖云道远乎哉触事而真着衣吃饭坐卧经行圣远乎哉体之即神灵明绝待盖色骑声契心平等离相离名不落凡圣迥绝功勋今日故人远至开方便门不敢囊藏被盖尽情揭示诸人直得禅堂里憍陈如尊者忍俊不禁鼓掌呵呵大笑且道他笑个甚么相逢不在千杯酒一盏清茶也醉人。

　　献云心一二禅德持长安当道众护法书币远至上堂六辔在乎骏马异于机先一诊瘳疾灵方悬于肘后破家荡宅颇副奇英劈腹剜心犹未性燥一弹指顿开千门万户一謦欬拶透铁壁银山犬吠驴鸣圆通大启鸦鸣鹊噪正义弘宣只得尽大地若远若近若僧若俗一一现千百亿身异口同音殷勤伸请金粟未免将常住物当作己用一时布施诸人了也是汝诸人还领略也无若领略去不消一捏脱或未委复引缘喻昔雪窦云客从远方来遗我径寸璧中有四个字只是无人识雪窦老汉虽则单提向上独露风规美则美矣只是不会道破不知于中是四个甚么字千载之下未免令人疑着山僧幼时读玉台新咏记得几句古诗略较些子客从远方来遗我一书札上言长相思下言久离别大众字句甚分明依他会不得既是字句分明为甚么依他不得长疑即见面翻致久无书。

　　解制上堂下元结制上元解制人人尽知金刚圈栗棘蓬释迦老子亦难吞跳因个甚么烟水云山意渺茫参询衲子路头长草鞋跟断知端的始信南塘不覆藏。

　　佛诞上堂今日四月初八乃我释迦文佛于毗蓝园内无忧树下降生底时节天下丛林处处浴佛莫不考钟伐鼓说禅说道金粟寺里坡事稍繁每日大喊小叫不是车水便是抬砖总无纤毫佛法与人倘或有个伶俐道者脚下蓦地蹋翻石子磕着鼻孔元来只在这里便与释迦老子无二无别既然如是因甚么教中道久受勤苦乃可得成还会么踏破铁鞋无觅处得来全不费工夫复举世尊初生下便一手指天一手指地周行七步目顾四方云天上天下唯我独尊山僧有个平实颂举似大众才出娘胎便学行周旋七步可怜生指天指地称尊大笑杀阎浮世上人卓拄杖下座。

　　风穴沧涵和尚至上堂火伞张空静掩松门人迹少薰风拂径奔腾象驾暑犹来直得蔡州城畔瑞霭连天金粟堂前风光匝地个个欣沾法利人人快睹光仪拈提向上宗猷大震中原祖道一时奇遇胜会难逢手足殷勤几度南塘桥上望宾主互换一炉香锁白云峰直下识取纲宗切莫当面错过大众秪如弟应兄呼埙篪迭奏一句又作么生道多生觉悟非干衲一点分明不在灯。

　　解夏上堂小暑南收大火西流林塘改夏万物凝秋打开袋口亦恁自由脱洒洒绝情尘净裸裸莫可把寒暑不能迁随缘任去住胡笳曲子韵出青霄宝镜当台光含万象古今无盖覆现在绝遮拦元本自家境界从来不受拘牵所以道心等虚空界示等虚空法识得虚空时无是无非法何必灵山问佛少林问祖还会么欲放枝头自在春殷勤为解丁香结。

　　师诞辰宋山主请上堂梧飘金井叶坠银床古殿风清秋空气爽父母未生已前不离这个时节父母既生已后亦不离这个时节若识这个时节便见毗卢正体触处全真般若灵光随机普应坐断是非路扫除凡圣情洞彻空澄圆明朗耀诸人还委悉么击拂子云唤起窗全曙催归日未西无心花里鸟更与尽情啼以拂子连击。

　　宋郡丞供水陆请上堂祥云结盖瑞气盘空凡圣交参人天普集乃知金粟寺里转无碍之法轮善法堂中作殊胜之佛事尘尘混入刹刹圆明二谛融通理事无碍所以道三转法轮于大千其轮本来常清净天人得道此为证三宝于是现世间今日山主宋郡丞修建无遮大会法施门开金粟不无大展宗猷令彼水陆飞空一切有情咸登正觉之场现前僧俗男女圆明般若之因共证菩提之果去也遂蓦竖拂子云仰之弥高俯察非遥即理即事亦孔之昭以此福国则时清道泰兵革潜消以此佑民则年丰岁稔雨顺风调以此普利群生则四恩总报三有齐超以此福荫后裔则绵绵瓜瓞麟趾凤毛直得森罗显焕万象回昭长光佛日永协甄陶正恁么时因斋庆赞福利无穷一句又作么生道花开金谷春常暖香喷玉墀桂早芳。

　　结制上堂金粟旧火炉深广莫可测一道本平等圣凡元不别拨出火星时虚空齐迸裂所以寒则普天普地寒热则普天普地热三世诸佛于火焰中转大法轮总不相违越汝等诸人今日于中坐卧经行亦恁麻三斤干屎橛都来抛向一边总没干涉只是不许昏沉瞌睡若也瞌睡眉毛被火燎却也怪金粟不得何故不见道拨开星火亘天红凡圣销镕烈焰中非是渠侬夸好手都缘妙契本来宗且道如何是本来采卓拄杖云一举四十九。

　　上堂诸佛出世为一大事因缘祖师西来亦不离见性成佛金粟这里方开炉韝高竖钳锤海众云临龙象毕集直得明今卓古曲应时宜适有主根地菩萨闻金粟有此殊胜因缘同诸上善人聚会一处恭敬围绕勤求大法金粟不敢囊藏尽情分付只要当人一念回光顿超诸有彻证无生遂举起拄杖云这个是色不得以眼见卓一卓云这个是声不得以耳闻直饶离却见闻尽大地无纤毫渗漏犹在半途且到家一句又如何展演义气不从天地得英雄岂借四时催。

　　上堂抛纶掷钓久忘怀一枕松云足快哉海岳掀翻谁是侣出头天外有人来高贤远至泉石辉腾鼻孔相触道义为亲殷勤三请猊座高升正恁么时宾主契合水乳和同雁叫长空霜明远渚毕竟如何庆赞击拂子云打面还他州主麦唱歌须是帝乡人复举邓隐峰到南泉泉指净瓶云此是境瓶中有水不得动着境与老僧过净瓶来峰拈瓶向南泉面前泻泉便休去南泉指瓶索水早已打湿眉毛隐峰觌面拈出要且涓滴全无只如南泉休去汝诸人还知他落处么照胆蟾光沉碧汉拍天沧海浸须弥。

　　上堂僧问昨日高提法印今朝宏唱祖机向上一句请师指示师云鸟啄珊瑚树鲸吞离水犀进云既是人人本具个个不无为甚么学人到这里开口不得师云脑后欠一槌进云只如南泉道不是心不是佛不是物师和声便打云是甚么僧礼拜师云猢狲戴席帽乃云昨日才升座今朝又上堂针无两头快人有世谛忙盘根知斧利入水见人长手亲并眼辨那用更商量譬如雁过长空影沉寒水雁无留踪之意水无顾影之心宏机密运正令全提打开向上牢关流通佛祖正眼且道如何是佛祖正眼木人拍手空中唱石女画眉月下歌。

　　上堂僧问瞬目扬眉拈椎竖拂一切屏去请师直指西来意师云参差竹树笼烟薄远近楼台月上迟进云马祖既云即心即佛如何又道非心非佛师云馒头面做人皆信秤锤是铁我无疑进云学人则不然师云怀州牛膝青州枣到底输他出处精进云恁么则一对鹭鸶无觅处夜来依旧宿芦花去也师云赤土画簸箕僧礼拜归众乃云诸人未到金粟须到金粟既到金粟不识金粟敢问金粟既到了因甚么却不识善财别后谁相忆楼阁门开镇日间。

　　葆光绍真福缘三尼请上堂举拄杖云白棒频拈风驰电卷青虹在握截铁斩钉飞星爆竹十地魂惊裂石崩岩三乘胆落洞灼当人本体照彻生死根源随机应现利物兴慈所以道应以佛身得度者即现佛身而为说法应以菩萨身得度者即现菩萨身而为说法应以比丘身得度者即现比丘身而为说法应以比丘尼身得度者即现比丘尼身而为说法现比丘尼身说法则且置秪如实际尼勘俱胝末山主服灌溪刘铁磨契沩山且道他三人具个甚么眼目便得与么英特自在诸人还知落处么红粉易成端正女无钱难作好儿郎。

　　解制上堂僧问结制安期贵图悟彻本来面目剜心劈腹元为发明本地风光如何是本来面目师云青松林内泼岚起宝塔高吟撼晓风进云如何是本地风光师云铁牛爱吃无根草眼里无筋莫乱传进云只如水潦云百千三昧无量妙义向一毛头上识得根源去且道是那一毛头师云速礼三拜进云恁么则请师为解丁香结放出枝头自在春去也师云闲目吃蜗牛僧作礼乃云今朝正月半大雨落霄汉不见灯明佛世间减瑞相云堂众衲僧日久要晒眼包笠缚现成袋口只得放南北恁腾腾东西随放旷行则恁尔行好生脚下看且道脚下作么生看若善参详底总不离我这里如或不尔直饶走遍四天下何日归家罢问程。

　　复举临济示众云有一人在孤峰顶上无出身之路一人在十字街头亦无背面且道那个在前那个在后师云定龙蛇作略陷虎兕机关临济远祖不无险峻若遇饱参衲僧一些也瞒他眼睛不过何以历劫迥超无向背展开春色共依依。

　　在旭苍雅二法侄请上堂德山棒八角磨盘空里转临济喝瘥病不假驴驮药拈却棒去却喝顶门放出辽天鹘大地尽是解脱门把手相牵拽不入蓦竖拂子云入与不入总在金粟手里还见么竹树烟笼桥畔石池塘水映殿前松。

　　广慧纯哲和尚至上堂石径松阴迥绝尘林花香喷满园春草堂趺坐间清昼忽报同门象驾临同门远至象驾峥嵘瑞气盈庭惊起泥牛吼夜月风光遍界奔腾木马奋嘶风直得此君亭欠躬揖让第五桥抚掌欢呼倒跨铁牛人人瞻大方独步普施鲸钓个个冀利物垂慈展大机发大用共振中原祖道斩新条行新令弘扬济上纲宗直饶佛祖不敢当锋圣凡无处凑泊有如是威光有如是作略方能为人天主作龙象王然虽如是水乳相投同气连枝一句又如何举似遂展两手云非口所宣非心所测大众切莫如虫御木。

　　宋郡丞荣任叙州请上堂九重恩命宠殊深特拜黄堂佐治新僰道荡平瞻化日会看考绩转枢衡香林呈瑞法海凝祥正令全提得副大机之用筹谋独运能树盖世之勋正所谓大人行大事大智得大见以出世心行世间法不坏世间法能成出世心此心行于身则功成名遂禄位崇高此心行于家则起敬起孝嗣续繁昌此心行于天下则裕国泽民甘棠永茂此心行于今日则现前缁素永赖金汤结一时殊胜之缘造万世无穷之福不劳重话举起便知脱手相呈一超直入兹者公车就道隼旗遄飞转功就位激切披陈一句又作么生道虞渊取日归黄阁凤沼乘云上玉墀。

　　雪兆和尚讣音至师为设灵致奠云阴浓绿树夏初长撒手人归去太忙独露全身谁委悉薰风殿阁生微凉恭惟法兄宗坛狮象法窟爪牙纵铁牛机坐断白云光祖席垂鲸鲵钓掀翻汝海振家声十余年轮无孔锤击碎妖狐心胆四五刹握金刚剑断尽衲子命根具名文句身得无碍三昧道播湖海德振寰中具瞻叶缀花联正赖光前裕后兹闻忽于四月十九日在风穴堂上化缘已毕半路抽身不肖弟同条共本一道传宗遥聆讣音曷胜痛绝今就金粟寺里倾三盏茶爇一炉香非为佛事人情且要两得相见作么生是相见的句以拂子拂一拂云一泓烟水澄空碧无数愁云贴地飞。

　　憨休禅师语录卷第六(终)
嘉兴大藏经　憨休禅师语录


　　憨休禅师语录卷第七

　　嗣法门人　继尧　等编

　　住长安大兴善寺语录

　　康熙甲子春王正月师在河南汝宁府新蔡县金粟禅林受请于二月二十五日进院。

　　即日绅衿缁素请开堂师至座前拈请疏云言言锦绣字字珠玑发明向上真宗流通正法眼藏要识其中端的须仗维那宣过宣毕以拄杖指法座云这条活路千圣同游坐断毗卢顶　直踏孤峰顶上如何是最初一步卓往杖云看脚下便升座告香云此瓣香开萌五始肇形二仪熏之则瑞霭娑婆舒之则云腾法界望朝金阙爇向宝炉端为祝延今。

　　上皇帝万岁万岁万万岁钦愿皇基永固万方戴雍穆之庥帝道遐昌八表乐熙皞之治次拈云此瓣香根盘尼岳叶茂杏坛吐花灿锦绣文章腾光射霄汉牛斗爇向炉中奉为满朝宰辅阐国公卿本省当宁文武尊官百辟诸衙勋贵伏愿调和鼎鼐协甄陶而永佐尧天黼黻皇猷运韬略而肃清海宇以暨绅衿护法请主檀那咸增百福共纳千祥再拈云此瓣香灵山毓秀少室芬芳绵绵继续无穷祖祖传来有据今次第六回拈出奉为前住汝州风穴禅寺云峨先师喜老和尚爇向宝炉用酬法乳维那白椎竟师云出关还又入关中一墨水成两处龙无位真人随驾驭三千里外会同风风云际会龙象交参敲唱当行斩新条令就中还有接拍相和者么出众相见僧问昔去中原法久埋喜逢旧店又重开西来大意凭师指无数香云绕座台请问如何是西来大意师云晴日春光丽庭松翠色新进云今日升堂垂弘范越格超宗世罕闻未审与世尊祗园说法是同是别师云今之古之进云恁么则先后一揆浑不异弘通妙协任纵横师云且过一边着进云只如桥流水不流意旨如何师云所供诣实进云了知佛法无多子踏破乾坤万事休师云那里见得僧礼拜师云赤土涂牛奶乃云向上一路智者由迷末后一机突出难辨所以机前荐得尚落筌蹄句后承当白云万里故释迦文佛拈花于灵山会上人天百万独迦叶尊者破颜微笑却道吾有正法眼藏涅槃妙心付嘱摩诃迦叶广宣流布勿令断绝递代相承二十八传而至达磨大师来兹东土直指人心见性成佛不立文字谓之教外别传一花五叶六代传衣而至曹溪六祖慧能大师能传南岳让让传马祖一一传百丈海海传黄檗运运打临济六十拄杖如蒿枝拂直下翻身如狮子王哮吼自在如金翅擘海直取龙吞凡见僧入门便棒入门便喝临济又三十传而至天童密云悟悟传林野奇奇传我风穴云峨先师迄今儿孙几遍海内通都大邑遐陬僻壤莫不知有此个宗风况兹兴善古刹关内名蓝乃省会灵奥之区为龙象栖迟之地先师昔年于此建立法幢破西极之天荒斩新日月山僧今复于此振复颓纲提佛祖之正令特地乾坤道起中衰木归有本即今入院升座不二门闲现前缁素法法木然心心本佛僧也俗也男也女也智也愚也凡也圣也悟则事同一家迷则万别千差所以古人云道无不在触事而真心若不邪所为自正个事且止只如开堂祝圣应时应节一句又作么生道允恭克让文明化垂拱端然致太平复举唐兴善惟宽禅师僧问如何是道宽云道在目前僧云我何不见宽云汝有汝故所以不见僧云我有我故所以不见和尚还见否宽云有汝有我展转不见僧云无我无汝还见否宽云无我无汝阿谁求见师云惟宽虽慈悲之故有落草之谈只是令人落在葛藤窠里绊到驴年未有出头分新兴善又则不然若有人问如何是道但云游蜂入洞排金闼蛱蝶穿花斗锦翎待伊眼孔定动劈脊便棒何故选佛若无如是眼假饶千载亦奚为结椎下座。

　　结夏上堂从上圣制三月一结除热恼以获清凉息狂妄到寂灭地示诸佛慈悲之方便显衲僧正令之全提佛来也打祖来也打廓神机于未兆明头也合暗头也合悬智照于无私人人壁立万仞一一玉转珠回所以云十方同聚会个个学无为此是选佛场心空及第归既是心空又归向甚么处既是无为又作么生学遂高声顾大众云各各归堂参详去。

　　解夏上堂九夏光阴瞬息过期圆百日竟如何山门大启随缘去只是山僧不恁么为甚却不恁么还家尽是儿孙事祖父元来不出门。

　　开炉上堂打开炉韝煽通红圣解凡情当下镕休避钳锤生恶辣要伊及第悟心空遂拈拄杖云诸人者若向这里荐得目前万象森罗理事无碍同是一真法界彼此何分随处建立法幢应时为祥为瑞横行天下唯吾独尊又何必僧堂添火节外生枝讨许多生受吃耶诸人还委悉么寒猿叫落关山月客路由来不易行喝一喝。

　　上堂锦上添花十有八九雪中送炭百无二三兴善久缺斋粮又值雪雨连宵瞎驴儿苦困饥赢老金牛空难作舞正此困厄之际幸有诸大檀越各输宝藏籴来米色如金满载象囊驼出面光似玉饭我大众济此时艰黄头碧眼笑咍咍白牯黧奴齐　跳真为雪中送炭斯世罕觏之奇缘也山僧出队归来见斯功德浩大特与作一家宴管顾诸人遂展两手左右顾视云且道是百味具足耶一味全无耶还辨得么若也辨得将此深心奉尘刹是则名为报佛恩若辨不出切忌食饱伤心卓拄杖下座。

　　托钵回上堂托钵归来事无多翛然趺坐乐清和瞿昙昔日深深意试问诸人会也么诸仁者若向托钵处会去长街短巷无非弥勒戏场歌馆酒楼尽是普门境界何妨拉终南山来兴善佛殿里移山门向祖师鼻孔中尔若不会祖师向汝脚跟下过去了也还会么浪高三汲龙化去犹有騃人戽夜塘。

　　上堂举拄杖云新正举笔万事大吉向上关键略通消息有时唤钟作瓮湿纸裹金毛狮子有时拿三道四单丝控玉角麒麟手眼浑身通途合辙声色不到处触背俱非当阳拓起时一切成现非具夙根利智焉能格外超宗若也彻见锋铓自然机先领旨风飞雷厉迥异常流剖露佛祖胸襟揭示人天巴鼻人天巴鼻则且置佛祖胸襟又作么生剖露卓拄杖云要知立业成家事须见撑天拄地时。

　　解制上堂梅腮绽玉柳眼含金野马飘空春风匝地心外无法更无别道若了目前复有何事所以九旬之内坐卧经行无纤毫虚弃之功一切智智清净无二无二分无灭无断故兹当解制亦恁诸人撩起衲衣暂息春天之树横担竹杖斜穿日暮之云江西湖南随月潇洒河南河北称性优游只是兴善还有一事未与诸人商量在且道是那一事良久喝一喝。

　　上堂以拂子打圆相云个一着子在男不增在女不减超凡越圣耀古腾今先天地而不生后天地而不老不生不老皆从性聪善人信心中流露将来所以四十余年安富尊荣琴瑟时闻静好兰芳桂秀宝树日渐盈庭大业承一人福泽覆荫之无穷瑶池享千岁蟠桃期颐之弗尽灵根迥异智种天然颂祝华封快须听取蓦竖拂子云性水汇成福海阔须弥突出寿山高。

　　师诞辰缁素请上堂枕簟凉生已觉秋蝉嘶乱呐柳梢头未生生后真消息觌面分明莫外求既莫外求则露冷蛩吟砌潭清潦尽流数十年来闲岁月忽迁忽变任渠休唯有松筠青不改长年相得共优游今朝故是余生日远劳仁者共唱酬檀越既来恭请不免借花献佛普为诸人庆祝去也乃卓拄杖云还会么丹桂人人生月窟蟠桃个个熟瑶池。

　　结制驻防众护法请上堂时值下元十月半举则陈年旧公案饶他铁额并铜头也须再入红炉煆众中忽有个不受人煆炼的衲僧出来道和尚且莫寐语人人眉毛横八字个个鼻孔大头垂一一分明一一成现又何劳更用炉锤费者许多柴炭作么山僧痒处不妨被他爬着不觉手之舞之足之蹈之而说偈曰撮得髻根牢即休何须一日两梳头大抵还他肌骨好不搽红粉也风流。

　　梓郢法侄请上堂僧问考钟伐鼓大震雷音今日升座未审说何法要师云蛇蝎性灵生便毒芝兰气味老终香进云如何是向上句师云一天霜露冷进云如何是末后句师云衣单彻骨寒进云如何是亲切为人句师云不遇攀花手徒劳造化心僧礼拜乃云钟鼓频催入阵来分明觌露莫疑猜顶门一击虚空碎只要诸人眼自开山僧久不升堂承梓公法侄远来敦请未免虾为子曲既升此座正令全提万有全归一念智光洞照十方尘消觉圆磨尽空中幻翳纯清绝点放出无位真人物物头头全彰尘尘刹刹大用举头会意在圣犹亏眨上眉毛白云万里直饶离微迥脱机境全无总要吃兴善手中棒在何故篱头落底千千药不是神农人不知以拄杖卓一卓喝一喝。

　　驻防众护法请上堂若论此事如大将出师纪律严明行伍有序击首则尾应击尾则首应击腹心则首尾俱应所以有时把住水泄不通神鬼莫测有时放行天魔胆落外道归降若是李靖三兄久经行阵的不妨向者里夺角冲关斩将搴旗掀倒禅床喝散大众亦未为分外众中还有恁么人么良久高声云当阳不决龙蛇阵纵得封侯也是闲。

　　解制上堂大雪落连宵衲僧要解制击鼓便升堂再与论个事且道是甚么事不见古德云末后一句始到牢关秪如末后一句诸人还委悉么若也委悉许你横担拄杖独步大方若也未委总是水中捉月镜里寻头汉只管趁队打伙出一丛林入一保社有甚么了期山僧有个巴于谣今日拈出为汝尽礼津遣去也乃歌云不寒不暖正春天客里风光亦可怜此去潇湘知近远莫教空费草鞋钱。

　　佛诞日熊护法为子扫寺请上堂僧问如何是西来的的大意师云莺声来柳陌槐色落庭阴进云恁么则不离目前去也师云切忌眼花僧礼拜乃云种得多生般若根心源不昧护丛林佛天已遂生平志麟子振振庆善门所以道皇天无亲惟德是辅作如是因获如是果兹者熊大护法三千里外远寄信斋为子扫寺可谓父母爱子心无不至寄以金田借佛佑庇今年十二已冲龄特为脱自归祧讣教诗书培礼义竭力君亲忠孝备他年鼎鼐资调元还忆灵山亲授▆且道灵山授记个甚么桂秀兰芳恒远远金章紫诰永绵绵。

　　到嘉庆寺中翰张稚恭暨诸文学请上堂师云道由心悟岂假言传体之不在于聪明即之迥超乎闻见儒释不二凡圣同源正令提持机用各别何以见得昔鲁哀公问性命之道于孔子孔子对曰分于道谓之命赋于一谓之性▆于阴阳象形而发谓之生他穷数尽谓之死命者性之始也死者生之终也有始必有终矣诸禅德性命生死阴阳变化之理孔夫子固分析得甚详若是无始无终不生不灭者一着子毕竟不曾与他点破为甚么不点破急则治其标我祖师门下谈性命之理又则不然西天国王问于波罗提尊者曰性在甚么处者曰性在作用王曰是何作用我今不见者曰住在作用王自不见王曰当作用时几处出现者曰当出现时其处有八王曰其八出现当为我说尊者即说偈曰在胎为身处世名人在眼曰见在耳曰闻在鼻嗅香在舌谈论在手执捉在足运奔遍现俱该沙界收摄在一微尘识者知是佛性不识唤作精魂王闻斯言心即开悟诸禅德山僧今日承诸大护法抑逼升座不觉将儒释生死性命之理尽情吐露了也还委悉得么若也委悉儒教释教殊途同归脱或未然山僧重为指注去也击拂子云会么尽骇新张禄谁知旧范睢。

　　师诞辰众请上堂今日我娘生我时肝肠痛断几人知触境常怀风木恨抚躬每忆蓼莪诗编蒲睦老曾遗迹侍奉黄梅独有儿愧我劬劳恩莫报向人岁岁露家私家私既露大众咸知脱体分明毫无隐讳直如娘未生时那一着子毕竟落在甚么处以如意连击禅床云一片槐榆木敲来响杀人。

　　川陕督标书式马护法寄褐小童请上堂玉燕投怀光已昭于盛世明珠入掌天唯与于善人虽宝树之盈庭全赖根荄稳固欲兰枝之挺秀须凭雨露滋培所以威凤九苞羽毛成于丹穴祥麟一角绣绂应于尼山惟在当人念念之恳诚故兹麟趾振振而协庆诗云木支百世雅颂君子万年在世谛尚尔如然况佛法岂无征验故六祖大师云心地含诸种普雨悉皆萌顿悟花情已菩提果自成即今马大护法请升此座专为寄褐幼童一以增延童寿一以福禄咸康可谓心种含生菩提果结矣兴善如此提唱不觉惊动长安东方曼倩先生从金马门而来欣欣然有喜色而相贺曰兰桂森森誉早彰袛林寄荫一枝香宁馨今日夸王衍克振他年赛马良蔼蔼慈仁多益善绵绵瓜瓞永传芳殷勤不用频多祝福佑绵延寿自长。

　　结制上堂大雪满空飘万机俱休罢总是家里人只说家里话炉韝煽通红钳锤休惊讶勿论云门胡饼那管庐陵米价不称洞山贴秤麻亦恁镇州萝葡大三脚驴子弄蹄行生铁秤锤没缝罅窜出南山鳖鼻蛇陕府铁牛生害怕唯有兴善拄杖子一齐擒来都按下且道拄杖子有甚么长处便乃如是乾坤扑落须弥倒透出虚空相外行。

　　念佛社众居士请上堂兴善连来话隐沦随缘作梦恁他人梦中拄杖能奇怪化作弥陀佛世尊尔时阿弥陀佛命阿逸多菩萨往他方世界吹大法螺击大法鼓演大法义雨大法雨教化尘中无量无数诸众生一时成等正觉作是事已忽然惊寤拄杖子依然在兴善手里不曾动着丝毫诸人还识拄杖子么有时间把出门去扶我归来靠壁东。

　　佛成道日上堂寒翠千枝霜凝庭砌之柏虚明一色雪覆终南之山至道全彰真机显露若是皮下有血的向者里撞倒琉璃瓶子迸破黑漆桶箍便解石上栽花自能眉间积岳戒珠闪烁慧镜常明一道神光贯彻今古甚深希有腊月莲花火内开笑杀傍观赤脚乌龟钻破壁明明不昧寂寂无私本自现成阿谁无分所以释迦世尊于正觉山前夜半睹星豁然大悟叹云奇哉一切众生皆有如来智慧德相皆因妄想执着而不能证得汝等现前诸人都具有智慧德相何不将妄想执着一齐放下做员洒洒脱脱无事道人岂不快哉那容释迦老子于净洁地上撒屎撒尿说迷说悟耶众中还有恁么人么良久云曾经巴峡猿啼处不待三声已断肠。

　　解制上堂诸方解制尽今朝鹏翅摩空万里遥不动脚跟乘快便万人丛里夺高标遂蓦竖拂子召众云诸仁者此岂不是标还有夺得的么若有个汉踏步向前踢倒须弥吸干大海直教鱼龙虾蟹尽向手中乞命脱或未能兴善只得随例从权且道是如何从权一句大启牢关腾虎豹抽开金锁走蛟龙。

　　结制上堂厥躬长抱病炉锤已休歇云水聚头来圣制固当结天龙展笑容檀信生欣悦今日始开炉岂徒为虚设息尔狂妄心除尔烦恼贼到智慧彼岸出生死途辙获胜妙菩提能证大寂灭中下少见闻上士便须瞥衲僧伎俩多圈缋出不得开眼便尿床梦中还梦说既到兴善来当放下一切九旬禅期内讨个最妙诀且道如何是最妙诀卓拄杖云急急如律令。

　　驻防众护法请上堂僧问如何是兴善境师云城头夜静冬冬鼓日里云开淡淡山进云如何是境中人师云黄金缀顶攒文羽白鋈翻风舞纛旗进云如何是人中意师云脑后一寻光脚下三尺土进云人境已蒙师指示向上宗乘事若何师云青松堕影庭碑暗黑石铺苔雨砌新僧礼拜归众乃云若论此事如击石火似闪电光极难凑泊唯许有力大人以大知大见具超方眼明格外机向未举以前一觑觑透千圣罗笼不住大棒打不回头到者里始有少分相应故灵山会上广额屠儿放下屠刀云我是千佛一数大集会中大力魔王云待世间一切众生尽皆成佛了然后我乃发菩提心此岂不是大人具大见大智得大用正所谓杀人不眨眼底立地成佛立地成佛底杀人不眨眼提持过量事还他过量人然虽如是只如过量中超脱应机一句又作么生道还知么但愿雨抛金锁甲河清海宴乐升平。

　　解制上堂一冬九十日今朝事方毕报尔参元人流光如箭急年光既如箭急汝等诸人各各添了一岁试问本分事还彻也未若也彻去不妨朝游西天暮归东土神通游戏不为分外若也未彻兴善与诸人通个消息蓦竖拂子云一切禅与道触目无非妙杀活在临时不用生机巧掷拂子。

　　大佛殿落成满汉当道大护法悬字额请上堂殿宇重新全凭檀施信力琳宫革故曾下实地功夫横一梁竖一柱根根骨骨愈精奇铺一砖盖一瓦鳞鳞密密甚坚固黄坤满载拽来门外三车朱漆流丹胜铺阶前七宝累杀追风木马困极吸月泥牛见义勇为当仁不让只要追回先圣宝所重兴兴善道场令随喜者如登华藏春台瞻敬者便识唯心净土漫说华严经中之富贵不减须达长者之布金虽然道绝功勋自是恩归有地此乃满汉众护法信心财施之所成亦乃督修诸▆人经营筹画之成就因植三世果获二严功德甚深赞莫能尽即今字额高悬垂姓名于千古举扬向上示福利于人天兴善推免不下只得举个古人公案昔涅槃会上广额屠儿放下屠刀立地成佛便云我是千佛一数召大众曰者个屠儿甚生挺特诚英雄中之真英雄丈夫中之大丈夫也只如放下屠刀见个甚么道理便乃立地成佛还会么放下屠刀便识真承当自肯脱红尘眼前无限英雄士尽是千佛数里人。

　　师诞辰慈航献云二禅德请上堂今朝七月十五行者考钟伐鼓长老曳杖升堂诸人面面相睹高歌一曲无生大地山▆起舞惊起编蒲睦州终日侍奉慈母今日幸是余生思念劬劳无补有惭跪乳羊羔那得慈鸦反哺罔极痛切终身风木常怀凄楚出家幸嗣法门报恩惟凭佛祖拈来对众举扬多感慈航献云请主人人本有爷娘切须各自照顾遂左右顾视云大众还识本有爷娘么无姓无名无相貌动静营为是阿谁以拂子击禅床。

　　结制金如琏居士请上堂今朝冬月初一十方龙象云集都来结制开炉休嫌钳锤紧密不是规矩严难要使诸人心息假饶跳出金圈者里难吞栗棘直待髑髅识干大事方才了毕只如三脚驴子弄蹄行木人穿靴水上立且道是何意旨掷下拂子云各各归堂参取去。

　　马林顺居士受戒请上堂云昨宵滕六下瑶台大地虚明一色开想是檀那诚念切诸天预感散花来千山覆玉人迷一色之功满地铺银宝积千庄之景珠光映梵网之门尸罗阐冰霜之戒如其会得戒定慧三德圆修脱或未然西来意聊通一线有时一尘不立万派收声有时楼阁门开森罗应现直饶　指便去犹滞半途隔江而趋尚未梦见所以道向上一路千圣不传遂左右顾视云既是向上一路千圣不传为甚么又少林立雪南岳磨砖蓦竖拂云还会么万籁有心闻不得孤崖无耳却知音。

　　解制上堂十五日已前画地为牢路从平处险十五日已后打开布袋大道直如弦正当十五日笠子翻身袖拂白云归故里草鞋　跳肩担明月绕天涯诸禅德亦恁自东自西自南自北前途若遇猛虎当路又如何回避若回避得不枉在兴善者里过冬若回避不得未免丧身失命还有回避得底么参禅须是英灵子敌胜还他狮子儿。

　　马林顺居士出家上堂云须发未落名为居士信心已具十分须发既除相列僧伽猛力须增百倍以百倍猛力披忍辱铠秉智慧刀去愚痴病除烦恼魔直与从上佛祖共躅齐眉于三界火宅之中转大法轮雨大法雨作利益事教化尘中无量无数诸善善人一时成就阿耨多罗三藐三菩提这才是大丈夫汉所以道善哉大丈夫能了世无常弃俗入泥洹希有难思议背丹霞和尚于马祖处投机逴得便行此乃过量人能行过量事要行过量事须是过量人今既剃落可谓能行过量事矣且即今离尘剃落一句又作么生道铲却无名顶上草放出神光照大千。

　　正蓝旗驻防众大护法请上堂云向上一路格外提持机用迥别不落文字名言岂存圣凡轨则如大将登坛权柄在手杀活自由所以德山入门便棒临济入门便喝若是个汉不顾危亡单刀直入函盖相合箭锋相拄始有衲僧气息倘或拟议思量性命早属他人了也且不存知解纵横自在诸人还委悉么穿杨箭与惊人句不是临时学得来。

　　憨休禅师语录卷第七(终)
嘉兴大藏经　憨休禅师语录


　　憨休禅师语录卷第八

　　嗣法门人　继尧　等编

　　住汝州风穴白云禅寺语录

　　康熙丁卯师在长安大兴善寺受河南汝州明使君罗公大美贰牧罗公守疆签判王公国璜暨缙绅文学及本山耆德了悟从智缁素等书币请住风穴白云禅寺于戊辰十月廿二日进院。

　　次日州牧罗公同阖州绅衿缁素诣山请师开堂师至座前拈启示众云灵山佛法付嘱国王大臣有力檀越令其灯灯相续长明不断且那里见得相续意分明听取遂度与维那宣毕师乃云曙色未分人皆尽望及乎到来四众欣瞻山僧不免应时击节去也遂指法座召众云欲穷千里目更上一层楼遂升座告香祝圣毕复拈云此瓣香恶声早播辛苦难禁东掷西抛已成滞货岂料业缘未了依旧天纲难逃今次第七回拈出专为前住本山先师云峨老和尚爇向宝炉用酬法乳遂敛衣就座维那白椎竟师云铁牛鲸钓久希声千里招寻觅故人旧店今朝重整顿一番拆洗一番新扬须奋鬣须是跃浪金鳞夺角冲关还他作家战士昂藏义气颇副奇英场局已圆出众相见僧问未出潼关千峰失翠既到风穴万象辉腾佛法既云无二为甚又却如此师云千兵易得一将难求进云柏承瑞气偏增秀水落寒潭到底清师云不易念得来进云争奈云封幽壑静石逗涧声长师云多虚不如少实问祖印高提风穴之家声不坠法轮常转铁牛之曲调更新为甚么鲸魽沉浸蛙步　泥师云春色无高下花枝有短长进云凭师一滴曹溪水到处为霖润八荒师云切忌打湿眉毛进云祗园久熟菩提果亦恁风吹遍界香师云阿谁欠少进云可谓义气不从天地得英雄岂借四时催师云重言不当吃进云不因樵子径争到葛洪家师云脑后见腮一僧出礼拜归众师云留神出海将无事脚底谁知已画沙乃云直截单提千差坐断电光石火一句洞明到即不点时金声玉振分明剖露处锦上铺花何妨换斗移星亦恁经天纬地卷舒出没自在自由况此风穴胜境乃先师中兴道场不肖今日远来继席幸值皇风荡荡帝道平平台旆临筵明眼作证只得向普光殿上抛出杨岐金圈玩月台前窜出南山鳖鼻宾主互换照用同时阐扬少室真猷揭示滹沱正令使未见者见未闻者闻密契佛祖不传妙心顿悟父母未生面目正恁么时转功就位则且置只如兄终弟及续焰联灯一句又作么生道万里江山无异路一天风月尽吾家(谢词繁不录)。

　　复举当山沼祖云若立一尘家国兴盛野老颦蹙不立一尘家国丧亡野老安贴于此明得阇黎无分全是老僧于此不明老僧即是阇黎阇黎与老僧亦能悟却天下人亦能迷却天下人要识阇黎么左边拍一拍云者里即是要识老僧么右边拍一拍云者里即是师云当山沼祖握王库刀提振纲宗可谓拔见刺于舜若多身出金尘于烁迦罗眼若是伶俐衲僧一举便知落处只如左右者两拍大众还委悉得么金镞惯调曾百战铁鞭多力恨无酬复结椎下座。

　　知还元默二耆宿请上堂僧问远离兴善丈室已坐风穴道场斩令新条请师举唱师云天无私盖地无私载进云恁么则含生有赖去也师云知恩者少进云今日一言垂轨范清声千古落人间师云伶俐衲僧乃云忆昔在山时彼此各年少而今归山来各各已衰老不话短与长把手呵呵笑林下任逍遥自合无为道遂左右顾视召大众云如何是无为道怪柏引云盘古岫桂轮似镜落前溪。

　　汝州众檀越请上堂僧问风穴胜刹古佛道场州牧请师愿垂法要师云今日晴似昨日进云此莫是和尚为人处也无师云不妨疑着进云恁么则千峰境色重添翠沼祖家风复振清师云点即不到问不居凡圣是甚么人师云明州憨布袋进云意旨如何师云西秦武安君乃云智镜莹然灵机妙密全宾即主即相明心如是则把住放行迥无向背舍彼取此何有去来施格外之权衡阐妙明之心印扶起风穴法道挽回济北宗风振颓纲于今时续祖灯于无尽作无所作而正眼流通为无所为而辉腾今古只如人法双忘当阳独露一句又且如何以拂子击一击云翠岚亭畔云千丈玩月台前水一溪。

　　静波禅德领众请上堂僧问长安城畔大展佛祖家风拄杖东来未审如何指示师云千峰顶上云霭霭大慈泉下水潺潺进云如何是西来的的大意师云此去汝州二十里进云虚堂对远峰时如何师云番人头戴冠进云若然者祖道重光于此日家风克振于汝坟师云闲言语进云施主殷勤伸三请毕竟当筵事若何师云路逢死蛇休打杀无底篮子盛将归进云大众证明学人礼拜师云瞎乃云影草随身纵夺皆由自己神锋在手杀活尽在当人法外无心芒鞋随方设化心外无法楖栗到处成家理随事变而有实有权事逐理融而有照有用通今贯古越量超情救俗匡时反常合道要使人人打开顶门正眼个个拶碎生死牢关壮祖域之辉光补皇朝之化育是则固是只如重整家风高底普应一句又作么生冻云飞尽孤轮迥彻底无私遍界辉。

　　结制上堂僧问禅非意想道绝功勋眨上眉毛早已蹉过西来大意请师指示师云六六三十六进云若然者棘栗迸开天地眼其中密意少人知师云未信你在问两边不立中道不居时如何师云卖油婆子水梳头进云还当得也未师云吃饭咬着沙问钳锤初竖炉鞴新开假饶千圣罗笼不住大棒打不回头的到来又如何煆炼师云朝三千暮八百进云为甚么如此师云炉鞴之所多钝铁良医之门足病人进云莫谓无仙陀师云勘破了也僧礼拜师云不消一拶乃云诸方结制十月十五风穴结制冬月初一时自虽有差殊大都理无二致长期短限曲为中下之机炉鞴钳锤皆为顽钝而设若是通方上士不消画地为牢出格高贤安用克期取证倘或桶底未脱情识未枯正好向风穴者里剔起眉毛直教路从平处险闭门作活须要人向静中忙蓦地豆爆冷灰管取通身庆快虽然如是月头初一月尾三十释迦老子拈弄不出是甚么觱发初经透体寒山家那用费盘桓暖帘放下围炉火一念圆明彻底看。

　　沧涵和尚塔前拈香上供毕乃云鹤鸽声断实堪哀满地愁云拨不开将谓弟兄情义尽风吹黄叶打头来恭惟涵兄和尚宗门绣础法海香幢道冠神州竖亚顶门一只气吞海宇流通格外三玄爪牙能陷虎于机先料拣惯擒龙于句下纵横无碍辘辘似辊盘之珠杀活自由凛凛如吹毛利剑十余年弘扬法化丽杲日于中天两三处建立法幢振颓纲于末运大功不宰何期就路还家能事已终全身翛然窣堵不肖弟素忝知已幸获同门远承遗命来继兹席未能摅诚于万一聊陈薄奠以申词遂召众云即今香花罗列清供满前且道我涵兄和尚还来摄受否若道不受却成虚设若道摄受蒸尝现住毕竟如何即得以拂子点云夜深不向芦湾宿迥出中间与两头。

　　静持禅德设斋请上堂僧问处处绿杨堪系马为甚么有佛处不得住师云棒打石人头进云家家门首透长安为甚么无佛处急走过师云嚗嚗论实事进云学人不会乞师指示师云东海东畔是新罗进云若不得流水还应过别山师云沼祖来也僧礼拜乃云杲日当天光辉万象璇玑运转天关金鳌统该地轴空中木马长淅沥以嘶风海底泥牛时滂湃以驾浪吞月虾蟆居井底抱儿石虎卧岩前于斯明得向上一路别有家风格外提持灵机迥异且作么是向上一路还委悉么古殿西风寒飒飒一声鸿唯过辽天。

　　解制上堂僧问师未升座时还有佛法也无师云有进云如何是未升座时佛法师云高低古柏沿山翠长短幽篁满涧青进云升座后又如何师云一片白云横谷口几多归鸟自迷巢问学人得得到五台因甚么不见文殊师云望嵩楼畔阳人聚进云学人不会请师直指师云此去汝州不远僧礼拜乃云一向把住今日放行其把住也壁立万仞水泄不通白云寺里高挂钵囊眉毛厮结一个个扫踪绝迹直至千江浪息大地平沉其放行也阳和气转暖律初回风穴山中横担拄杖紧峭草鞋一个个放光动地只得冰河发焰枯木生花正恁么时还是把住好放行好且随老木同寒瘠将逐春风入烧瘢。

　　金粟虎堂和尚专使至请上堂僧问世尊雪山睹明星大悟又悟个甚么师云鼻孔大头垂进云分明成现事何用受辛勤师云若不如是焉知如是进云只如殃崛救产还是佛法灵验还是果熟自落师云佛法灵验果熟自落进云古人不见今时月今月曾经照古人师云引不着僧礼拜师云切忌躲跟乃云连枝同气共阐向上宗猷正令全提各自随机应变洒汝海之一雨万卉欣荣继金粟之遗踪真灯昺耀光扬先师法道提奖后进弟昆在吾金粟虎兄堂头和尚矣不任欢庆似仆无识之夫谬主斯席恒愧素餐何期实念松麓二上座远从金粟深入白云得得远驰书币来此设斋仍请升座为众举扬向上宗乘过沐周勤仰荷不已风穴只得应时击节为诸人举扬去也遂蓦竖拂子召大众云看看沼祖来也在风穴拂子头上道祖师心印状似铁牛之机去即印住住即印破向上牢关急须照顾眼孔定动早已蹉过遂震威一喝复举僧问古德云深山中还有佛法也无德云有僧云如何是深山里佛法德云石头大底大小底小师云风穴又则不然今日若有人问如何是深山里佛法只向道冲开碧落松千尺截断红尘水一溪风穴恁么道与古人是同是别若分辨得出许你具衲僧眼若分辨不出各各归堂向衣线下穷理好。

　　上堂举沩山问仰山云即今事且止自古事作么生仰叉手进前沩云者犹是即今事自古事作么生仰叉手退后沩云汝屈我我屈汝明投暗合玉转珠回退后进前洞明今古沩仰父子可谓尽善尽美秪如屈汝屈我诸人还知他落处么卓拄杖云穿过髑髅消息尽争教大地黑漫漫。

　　上堂僧问高提祖印正令当行向上一机如何举唱师云石虎空中吞皓月进云十五日已前镜中明洁十五日已后眼里着沙未审淆讹在甚么处师云多少人疑着进云不因樵子径争到葛洪家师云过僧礼拜师云何不再问乃卓拄杖云佛祖纲宗正法眼藏脱出情尘意想不立元要功勋凡圣一源是法平等有时把住则壁立万仞千圣消声有时放行则合水和泥铺花锦上所以恁么也得不恁么也得恁么不恁么总得家堂稳坐受用现成恁么也不得不恁么也不得恁么不恁么总不得十方坐断万善同归且激切敷陈一句又如何举檐声不断前旬雨电影长连后夜雷。

　　上堂今日请升座有口却如哑拨动上头关笑他明眼者明眼既遇不免向眉毛罅里放出无位真人十指爪间剔出杨岐驴子真机迥脱万法全彰一弹指普应群机一刹那顿超佛祖只如虾蟆跳上梵天蚯蚓抹过东海汝等诸人作么生商量良久云九十春光犹未尽流莺啼在落花枝。

　　上堂举杜顺和尚偈云怀州牛吃禾是真语者益州马腹胀是实语者天下觅医人是不异语者炙猪左膞上是不诳语者风穴今日将梵语唐言一串穿却了也遂卓拄杖云杜顺和尚鼻孔尽在者里诸人还见么鸳鸯绣出无向背夜深谁识把针人。

　　上堂眼若不睡诸梦自除心若不异万法一如诸禅德伶俐的忒煞伶俐淈　的忒煞淈　三十年后有人悟去也不定风穴者里有个见处不免举似诸人遂竖拂子云薰风入户时侵阁高树春云日啸台。

　　冬至上堂僧问群阴剥尽一阳来复如何是斩新条令师云寒松一色千枝秀宝座拈花万国春进云者由是建化门头事如何是向上事师云蚁子踏断铁牛脊乃云日日日东出日日日西没堪笑老杨岐驴子三只脚庞公卖笊篱清平持木杓亦等露家私究竟难摸索直如今日群阴剥尽一阳来复之时无阴阳地上还受剥复也无良久云衲被蒙头万事休此时山僧都不会下座。

　　天童扫祖塔方丈慰弘和尚引座两序大众诸师请上堂太白深处天眼难窥峭拔孤危壁立万仞深固幽远到者须是其人煆象烹麟自有当代宗匠所以清关桥下源远流长太白峰高声光烜赫盖缘狮子窟中尽皆狮子栴檀林内悉是栴檀又岂容瓦鼓乱韶薰莸杂糅兹者如干远来拜扫爰为乌鸟之私敢向班门弄斧乃蒙方丈法兄和尚之弘慈两序大众诸兄之雅爱命升此座演唱祖机大似卖水河头挑灯日下抑不得已只得借龟毛拂子与众兄弟商量个眉毛落处且那里是眉毛落处遂蓦竖拂子云雨散云收山岳静一轮月印海天宽。

　　扫密祖塔拈香指塔云此瓣香根元有据出处分明根蟠于太白山中枝分于栖真室内香飘汝海叶茂天中不肖曾孙如干得得拈来专为供养我密老祖翁太和尚非为酬恩报德盖思木本水源今日亲见祖翁只者面目现在且道以何为验遂插香云以此为验便展拜。

　　扫林祖塔拈香上供毕乃云拂拂薰风透体凉阴森万竹动晴光祖翁面目分明处啼鸟山花为举扬恭惟曾祖林老师翁太和尚道光四海德播九州坐断太白山头轮无孔锤开凿人天正眼高据通元峰顶握生铁棒劈破佛祖顶　回既倒之狂澜援已溺之含识典型犹在窣堵翛然今日不肖孙如干得得远来就此天童山中聊呈菽水恪尽雏情爰为恩大难酬非徒世谛流布且即今拜扫一句又且如何心灯烈焰传芳远万古乾坤覆载隆。

　　扫山晓老和尚塔拈香上供毕乃云缘同锦水出巴川道继神驹谶古传仰止生平欣有慕今来一塔已岿然恭惟法伯晓翁老和尚宗坛香象法窟狮王棒下擒龙涨起滹沱千尺浪机先陷虎推开太白万重云驾法海之津梁挺中流之砥柱大机大用铁棒频敲青琐闼列宾列主衲衣曾惹御炉香机契宸衷道光尘劫兹者不肖侄如干情关犹子私淑有年秦浙虽异于东西鼻孔难分于彼此今就答前聊呈刍奠俯竭葵诚惟冀心灯炳耀祖道恢弘竖法幢于千秋振宗风于万祀人天永赖寰海具瞻只如全机剖露显发当阳一句又作么生塔前宗子千株秀慧叶昌荣遍界芳。

　　憨休禅师语录卷第八终
嘉兴大藏经　憨休禅师语录


　　憨休禅师语录卷第九

　　嗣法门人　继尧　等编

　　小参

　　当晚小参一句全提千差坐断当阳显赫迥绝离微盖色骑声而罔测端倪贯古通今而了无缝罅灵机卓尔万法枞然鸟道虚元十方通透觌面无向背当处绝遮拦活鱍鱍触处现成圆陀陀纵横自在所以云有物混成先天地生寂兮寥兮独立而不改周行而不殆可以为天下母吾不知其名遂蓦召大众云既不知其名毕竟是个甚么参。

　　结制小参举芭蕉清禅师云若论此事如人行次忽遇前面万丈深坑背后野火来逼两畔是荆棘丛林若也向前则堕在坑堑若也退后则野火烧身若也转侧则被荆棘林碍当与么时作么生免得若也免得合有出身之路若免不得堕身死汉师云这个公案大似鱼腹滩头八阵图休生伤杜景死惊开一一布列分明可谓杀中透脱活处藏机神情莫测妙绝古今若是久惯奇门熟谙遁甲底作家战将说甚么免得免不得只管于中左冲右突七纵八横门门有出身之路着著有先见之机到者里汝诸人须知有武侯妙诀始得且如何是武侯妙诀挥拂子云不因指点黄承彦到底难苏陆逊迷。

　　晚参顶相巍峨千圣莫窥其极威光赫奕万灵叵测其端包空有而绝形绝名入言象而无朕无兆凡情极尽圣解岂居净智觉圆真常独露凡名圣号悉是虚声殊相劣形皆为幻色行棒行喝乃乱世之英雄说妙谈元为太平之奸贼遂左右顾视云棒喝英雄元妙且拈放一边阿那个是贼门户堤防须谨慎莫教偷去怨爷娘。

　　打七小参立限起期大似虚空挖窟宠炼三打七还如牵牛上壁头求真去妄而枉役心神益行加工而谩劳觔骨心心无间已涉廉纤念念纯真还迷智眼泾河水清渭河水浊犹未脱常人情见直须放出南山鳖鼻吞却东海鲤鱼趁起陕府铁牛踏倒嘉州大像方能毫端上建立世界火焰里转大法轮妙契冥符声和响顺何故聻者回不入惊人浪到底难逢称意鱼。

　　圆七小参仲冬严寒言端语的且喜衲僧七已打毕七既毕已山僧又说个甚么既无可说却举个古人公案记得赵州谂禅师示众云山僧今夜答话去也有问话者出来时有僧出礼拜州云适来抛砖引玉只引得个土墼子师云赵州奇兵协合首尾一如者僧见义勇为单刀直入既然如是为甚么道只引得个土墼子的卢不跃檀溪过争见真龙水上飞。

　　除夕小参一年十二月月月有三十如何到今宵人人都忙逼贫富理旧堂丰肥置绮席爆竹吼如雷欢声闹不息东舍唤西邻男歌女笑极李公劝张公醉酒胡乱吃打鼓祭江神不知尧舜力唯我林下人当体常湛寂无故亦无新无意亦无必不烹露地牛只炊粟米粒云水喜团圞家晏时供给唯有末后机时时常请益好时节因缘错过真可惜直此报诸人流光如箭急急急急触境逢缘休外觅复举僧问古德腊月三十日到来时如何古德云门前无索债底师云古德只知开口不觉舌头拖地今夜若有僧问兴福腊月三十日到来时如何向道须弥脚下乌龟子且道还有索债底人么腊月三十日门前无索债忙杀田厍奴笑倒憨布袋布袋逢人便打开都是寻常旧卖买击拂子。

　　当晚小参灵源绝朕法相离名赤条条不挂寸丝净裸裸全无忌讳露呈万象该括十虚取之无踪舍之不得贵乎心饫神会妙在领略机先譬彼茅庐未出已知鼎足三分王气潜符早定真人消息况复衲僧家眼光烁破四天下鼻孔中藏狮子儿直须坐断舌头切莫拈　舐指故袭灯云语是谤默是诳语默向上有事在老僧口门窄不能为伊说汝等诸人归堂各自摸索看。

　　晚参举龙牙密禅师云休把庭花类此身庭花落后更逢春此身一往知何处三界茫茫愁杀人师云山僧则不然花开花落示全身劫外灵枝不犯春昔亦不来今不往个中须识本来人。

　　小参三世诸佛说不到开口道着历代祖师行不到动步踏着既开口道着动步踏着汝等诸人为甚么不会众下语不契师卓拄杖云秪为分明极翻令所得迟。

　　解夏小参今夏广教住时缘两乖助羽檄飞不停▆▆催科日到户旱魃更为灾千里焦赤土檀信无所施化士难纳疏且喜数衲僧道念恒坚固沩山水牯牛时时勤牧护鞭索既忘疲廊下东西步东踏西踏忽然踏着云门扇子　跳上三十三天磕着帝释鼻孔东海鲤鱼打一棒雨似盆倾三草二木一雨普润各得增长水牯牛此时硬着蹄角将南村北舍前冈后原不管墙内墙外祖翁田地一齐耕转不觉通身泥水适柳毅先生从洞庭而来蓦地撞着欣欣然有喜色而相告曰只是寻常者一头随缘放旷复何求打开栏圈无拘东南北东西任意游。

　　当晚小参多年四海觅冤仇不得冤仇誓不休芍药花开菩萨面棕榈叶长夜叉头神光不昧万古徽猷一句全提千差坐断纤尘绝医杲日丽于中天烜赫无私灵锋当乎宇宙辉天鉴地耀古腾今若是大丈夫伶俐汉脚跟下硬纠纠地万灵笼罩不住千圣呼唤不回如狮子儿踞地吒沙返掷自在如金翅擘海直取龙吞如插翼虎飞取物食不见当时大雄山下百丈亲遭一口高安滩头大愚痛吃三拳若也金鋀罔辨煤墨不分未免上人机境性命早属他人了也还委悉么男儿自有冲天志不向他人行处行。

　　结冬小参正眼豁开古镜台前列万象淆讹坐断太阿锋下截群机拈提向上钳锤弘开作家炉鞴亘天烈焰佛祖齐烹匝地火星圣凡俱殒直饶胜热婆罗到者里管取手忙脚乱大众且道具甚么手段底人则不被烧却竖拂子云顾影须为良善马跃炉都是不祥金。

　　因事小参赫日当天起寸云看来枉自费辛勤何须别用求元旨记得儿时千字文天地玄黄分明个事露堂堂宇宙洪荒烁烁圆明一颗光若能直下荐取管教云腾致雨露结为霜只要遐迩壹体勿论周吴郑王但得知过必改向后器欲难量切莫罔谈彼短靡恃己长大众清福如此说话大有人在背地里笑似三家村里教顺朱底措大虽然如是大鹏展翅盖十洲篱雀徒自闹啾啾复举玉泉皓禅师因苏东坡来参问尊官高姓坡云姓秤是称天下长老的秤泉喝一喝云重多少坡无对师拈云苏学士乃宋朝大儒平常具一干秤到处夸经卖纪因甚向玉泉便折却是汝诸人还会么听取一颂秤头卖弄却光新一喝当机便折衡不足文章穷伎俩知君错认定盘星。

　　晚参千佛出世直指心源达磨西来不为别事所以圆通讷禅师云圆通不开生药铺单单只卖死猫头不知那个无思算吃着通身冷汗流清福这里也无生药铺可开也无死猫头可卖惟据一条楋栗拄杖朝打三十暮打八百何谓如此棒头有眼明如日要识真金火里看。

　　檀越到山请小参以拂子点云雪覆千山玉冰河冻断流分明西祖意何用更驰求诸仁者若能于此铲地会去始知佛祖之道出自平常大解脱门毫无隔碍弥纶宇宙逼塞太虚头头显露真机处处全彰妙体不可以语言造不可以寂默通独脱无依灵然绝待所以世尊拈花微笑契于迦叶口是祸门达磨面壁三拜累于神光脚跟不稳一人傅虚万人传实递代相承沿流不止其后雪峰辊毬道吾舞笏秘魔擎杈普化振铎黄檗打临济六十拄杖如蒿枝拂相似者一队没意智汉扯风扯颠造妖捏怪知他有甚凭据虽然克家种草自肯承当上上之流闻而生信不见昔日陆游居士问松源云心传之学可得闻乎源曰既是心传岂从闻得士即领悟呈偈曰几度驱车入帝城逢僧一例眼双青今朝始觉禅家别说有谈空要眼听且道他当时见个甚么道理便解与么道还委悉么要得梅花香扑鼻除非彻骨一番寒。

　　晚参举天亲菩萨从弥勒内院下无著菩萨问经云人间四百年彼天为一昼夜弥勒一时成就五百天子证无生法忍未审说何法一任钻龟打瓦天亲云只说者个法妄通消息只是梵音清雅令人乐闻依稀似曲才堪听又被风吹别调中天亲无著二菩萨虽似暗藏春色明露秋光大都未识者个在还会么乃抚掌呵呵大笑而退。

　　晚参云不是心不是佛不是物不是物兮是甚么南泉王老师尽力道不出道得出舌头拶碎虚空骨南山猛虎咬大虫古墓虾蟆头戴角输他潘阆倒骑驴却令笑倒黄幡绰喝一喝。

　　晚参举法华经云十方佛土中唯有一乘法无二亦无三除佛方便说如何是方便说寒野凝朝雾霜天散夕霞。

　　除夕小参一年三百六十日今日是个尽头的日子诸方尽向者里说禅说道举古举今当作家常筵宴清福行不列市思来算去只是无有说的记得有首唐诗不免借来完个局面旅馆寒灯独不眠客心何事转凄然故乡今夜思千里霜鬓明朝又一年诗人之意大约客久他乡长栖旅邸贪著名闻利养抛别故园荡而忘返忽遇大年夜到来猛地思起故乡远在千里之外不觉凄然太息大众等是南州北县水云义聚安禅于斯人人都有个故乡不知今夜还思念及么纵能思念更问那个是你故乡莫是毕郢原上清福寺中是汝故乡么争奈者里无你插脚之处莫是江南塞北楚地燕邦是汝故乡么法堂内大有人不肯在毕竟如何爆竹数声消雪态梅花几点壮春颜。

　　复举古德僧问年穷岁尽时如何德云东村王老夜烧钱师云古德者般答话大似泗州人见大圣还委悉么东村王老夜烧钱上树猢狲尾倒颠岁尽年穷如会得随家丰俭乐尧天。

　　解冬小参牢关把定绵密不通风布袋解开随方任潇洒衲僧家住无住相行无行踪要住即住一条拄杖子无束无拘要行便行两只破草鞋如云如鹤行解相应去住自由所以终日行未曾踏着一片地终日吃饭未曾咬着一粒米终日着衣未曾挂着一寸丝如是则常在途中不离家舍常在家舍不离途中清福今日十字纵横与诸人直截指呈了也还知么长安风月贯今昔那个男儿摸壁行。

　　小参极尽筌蹄没意白云封岳麓大功不宰无心明月印寒潭杀活纵横而露布门庭与夺自在而显彰妙理言前荐得犹滞半途觌面酬机早已错过若是追风良骥岂在加鞭冲浪金鳞自知时节所以衲衣未脱兴化之道眼圆明布毛才吹侍者之狂心顿歇众中还有恁么人知恁么事么良久云惊群须是英灵汉敌胜还他狮子儿。

　　结冬小参蓦拈拄杖云灵锋在握坐断十方宝鉴当轩难逃影现复卓一卓云者是烹佛烹祖大炉鞴煆生炼死恶钳锤若是个伶俐汉斩钉截铁又何须七十三八十四者里经冬那里过夏蒲团坐破甚么相干殊不知此事极是现成才涉思惟千里万里不见。

　　僧问赵州和尚云如何是祖师西来意州云庭前柏树子僧云和尚莫将境示人州云老僧不将境示人僧又问如何是祖师西来意州云庭前柏树子诸兄弟看赵州如此提唱可谓宝鉴当轩争奈者僧漆桶不快翻成钝置犹欠光新若是广教待问如何是祖师西来意和声便棒不惟令者僧直下知归亦免得后人寻枝摘叶。

　　晚参举僧问岩头古帆未挂时如何头云后园驴吃草师云岩头恁么答话不妨光前绝后若遇明眼衲僧未免一场笑具且道笑个甚么一僧出云舌头无骨师云瞎僧云且莫压良为贱师云太乙西边紫阁东僧礼拜师云败阙败阙便归方丈。

　　宁文伯文学请小参人之初性本善性相近习相远此四句山僧孩提时于书堂中念过的如今猛地思量起来正是为圣为贤之大纲领超生越死之最捷径也此语直示吾人有生之初性体本善干干净净无纤毫染污元相近的及其壮也为世欲所牵积习深厚便与之相远了所以轮转于三界之中汩没乎四生之内改头换面慒然无知良可悲也若是有血气丈夫闻山僧与么告报便知自性本近唯因习而远猛地回光返照念念在兹用力之久一旦豁然贯通始知造化在我道不远人口之于味也目之于色也耳之于声也四肢之于安佚也非汝而谁立则见其参于前也在舆则见其倚于衡也瞻之在前也忽焉在后也取之左右逢其原也道岂远乎哉当日宋时有个邵尧夫于此事却较些子着皇极经世书咏诗云月到天心处风来水面时一般清意味料得少人知然在儒门足可观光若是祖师门下又则不然何也盖为此事离文字相离语言相故世尊拈花迦叶微笑鸟窠吹布侍者契机香严击竹而礼拜沩山长庆卷帘而彻见天下岂是心思拟议寻章摘句簇锦攒花弄识神影子而可成办者耶不见山谷黄太史同诸钜儒造黄龙心禅师问佛法捷要处请指示黄龙曰只如仲尼道二三子以我为隐乎吾无隐乎尔居士寻常如何理论山谷拟对心曰不是不是山谷迷闷不已一日复造侍心山行次时木樨盛开心问曰居士闻木樨花香否山谷曰闻心曰吾无隐乎尔山谷遂有省不觉礼拜于地曰和尚得恁么老婆心切心曰只要公到家耳当时黄太史若在语言文字上作活计争能于黄龙处嚗地断啐地折此便是离文字相离语言相的样子所以道道在目前不是目前法亦不离目前非耳目之所能到遂蓦竖拂子云居士还会么要识上大人便是丘乙己久立珍重。

　　结制小参若论此事别无奇特只要当人死尽无量劫来偷心向三条椽下七尺单前竖起生铁脊梁咬定牙关孤迥迥峭巍巍一直挨拶将去蓦地撞倒铁壁银山管取通身白汗庆快生平倘有纤毫情念未尽尽属生死根本所以道灵源不昧万古徽猷入此门来莫存知解即今炉鞴弘开之际钳锤高举之时人人收拾阑残个个猛着精彩若是十赤精金愈炼愈精自然光焰溢目遍界辉腾其或胸臆夹杂志念不纯更须向炖煌炉鞴里煆过始得何故不经敏手重烹炼到底终归是假银。

　　晚参明明历历历历明明当阳疾荐莫向外寻昨夜三更霜月冷冰河发焰寂无声卓拄杖云唯人自肯乃方亲。

　　小参参须真参悟须实悟踢倒牢关大方独步心期满处即知不比寻常做处所以长庆卷帘鸟窠吹布香岩击竹东明触树彻体一段风流不属修证染污只须一回亲证肯受他人指注那个男儿不丈夫剔起眉毛须照顾卓拄杖。

　　小参秋水横按用处绝思惟眨上眉毛早是已错过独超物外遍满十方迥脱是非不落顾鉴全照全用截断衲子命根离相离名铲除圣凡窠臼直饶德山临济立在下风文殊普贤全没伎俩正恁么时东村白额咬杀南山大虫汝诸兄弟还知落处么赤膊金刚阶下蹲脱壳神龟火里走以拄杖卓一卓喝一喝。

　　结制小参大抵丛林小参谓之家教昔山僧未至金粟汝诸人分上不曾少个甚么山僧及到此间汝诸人分上亦不曾添个甚么今既不添昔亦不减穿衣吃饭坐卧经行一切仍旧何等现成又何须九旬结制三月安期大似好肉剜疮无绳自缚殊不知钳锤未举早已打破牢关炉鞴停煽尽属纯刚利器庭前柏树子成佛多时槛外木樨花触碎鼻孔灯笼露柱喜气盈眉厨库僧堂欢声庆赞只得屋角上鸱吻忍俊不禁咬杀殿脊虚空里磨盘手舞足蹈踏碎蟾光若有个汉于斯承当得去不妨坐断报化佛头掀翻是非窠臼横身宇宙独步丹霄不拜释迦高揖弥勒不为分外脱或未然正好于三条椽下七尺单前高挂钵囊全身放下竖起生铁脊梁务要克期取证蓦地冷灰豆爆裂破面门究竟不离者里只如火焰为三世诸佛说法三世诸佛立地听且道是甚么意旨遂挥拂子云三叉路口石人蹲。

　　除夕小参捏不成团拨不开何须南岳又天台六根门首无人用空守寒炉拨死灰殊不知有句无句如藤倚树日面月面空中闪电海底起红尘灵机透脱山头飞白浪至理高明若向者里洞达得去理事双彰权实并显脱或未然葛藤窝里绊倒一生得失海中没头浸杀只如岁尽年穷一句又作么生道爆竹一声催腊去梅花几点送春来。

　　解制小参九旬已过解制斯临堤畔梅花迎东风而解笑枝上啼鸟向暖日以争喧只此见闻更有何事众兄弟一冬已来时无虚弃功不浪施历劫无明当下消殒所以有时当门按剑独露狮子爪牙句里藏机突出向上一窍今虽打开布袋亦任去住自由只是金粟者里还有一事正要共诸兄弟商量且道是那一事三分光阴二早过灵台一点不揩磨贪生逐日区区走唤不回头奈若何。

　　结制小参承言须会宗勿自立规矩衲僧家等闲拶着如奔流度刃疾焰过风斩钉截铁举一明三所以陷虎机关难瞒识者穿杨中的作者方知竖帜夺标须是英灵汉子啮镞之机还他敌胜狮儿撩起便行犹为钝置廉纤不断岂能克家金粟今夜结制未免抱关击柝去也还有恁么人知恁么事么卓拄杖云一镞破三关分明前后路。

　　解冬小参结冬九十日明朝欲解制今夜为小参重与论个事且道是甚么事不见五祖演禅师云一即三三即七牧羊海畔女贞花拒马河边望夫石石击赤赤土画簸箕从教眼　眵五祖老人虽则暗藏春色不无明露秋光若论个事犹太远在金粟三冬已来与众兄弟眉毛厮结鼻孔相揩深锥痛劄透骨彻髓极力相为明朝圣制告终布袋打开东去西去只是不得孤负金粟何故频窥红烂处畅煞子平生喝一喝便起。

　　结夏小参安期结制先圣弘规递代遵行理无二致是则也是金粟犹且不然何故圆明不动体如如凡圣同源岂有殊不用将心求解会大千沙界总毗卢于此明去正所谓以大圆觉为我伽蓝身心安居平等性智何妨揭却炙脂帽子脱却鹘臭布衫洒洒地做一个无事汉岂不庆快那更受人画地为牢循规蹈矩也哉脱或脚跟下红丝线未断正在圈缋里总跳不出好于金粟门下九十日内讨个活路始得且如何是活路遂起身归方丈。

　　解夏小参初住兴善岁值饥荒堂中三百余众不免结夏安居常住空虚盐荒米贵移贫作富不能将无作有不得只是牵来补去随分度时逗到今朝是个解制日子更要问你诸人前日结又结个甚么今日解又解个甚么直饶道得结解分明由是途路边事在殊不知前日结到底不曾结今日解到底不曾解你要去只管步步登高我也无锥锥你你要住只管从空放下我也无钩钩你来去自由本法常寂灵台不昧智鉴常辉蓦竖拂子云还会么金风昨夜从西度梧叶惊飞四海秋。

　　乏粮小参大雪连宵五六日脚下水泥二三尺面壁岩前绝行踪僵卧高人扫无迹只知白狗烂银蹄谁解乌鸡雪上立兴善常住久空虚米麦忝豆无一粒可怜云堂众衲僧身上衣寒饥又逼馒头馎饦个也无糠饼馍糊也无吃忆昔孔子在陈时绝粮未似我今日虽然护法有天龙这里不能相助力清寥寥白滴滴闭门死守欲打七如何更得有心情思量念个波罗密大众波罗密作么生念乃合掌云南无一元和二佛陀三达摩其余是甚么碗脱丘果然灵验今日幸尔天晴两廊师德相济麦豆以赒其急衲僧个个饥疮充塞道业愈增只有方丈长老坐食无功虚消信施未免作一头水牯牛偿债去也诸人还知头角峥嵘么以拄杖卓一卓喝一喝。

　　结冬小参大事未明为之结活捉虚空敲出血倒跨杨岐三脚驴等闲踏翻波底月大众还会么若会得也是眼中一粒黄金屑若会不得正好于兴善这里三条椽下七尺单前全身放下眉毛厮结但能歇尽狂心那怕瓮中走鳖真实言无畏说打刀须是并州铁疏山突出曹家女东董端儿木一橛喝一喝。

　　结制小参多日不说禅青草覆却舌结制请小参只得应时节曳杖上堂来早着眼中屑那更鼓唇皮又要强分别谤佛兼骂祖听造阐提业释迦老臊胡达磨齿门缺断臂赚神光皮髓尽漏泄睦州担板汉云门干屎橛洞山麻三斤玄沙保未彻临济与德山一伙白拈贼递代相承来儿孙更颠劣惯驱耕夫牛惯夺饥人食猫有歃血功虎有起尸德彼此丈夫儿岂受他人惑切莫弄泥团抵死守途辙眼前黑漫漫胸中似漆墨终日求利养狂心不肯歇暂时入丛林又不依轨则菩萨与夜叉只在一线隔直下肯承当成佛最直截更有一句子真实为汝说那吒顶上起蒺藜金刚脚下流鲜血且道明甚么边事参。

　　圆七小参本来成现迥绝思惟无端画地为牢至使群疑不息诸人发向上志起精进心定要打七炼三直得七日七夜亘天烈焰炉鞴通红妙密斯严钳锤恶辣恁是胜热婆罗门无处躲避假饶赤身火金刚倒退三千勿论顽铜钝铁当下销镕只教祥麟威凤一火铸就虽未迸裂虚空且喜打成一片于今七日功圆未免收因结果且道如何是收功一句若不蓝田射石虎谁人识得李将军。

　　张复恭檀越为孺人王氏请对灵小参六十年来奉佛勤临行至再嘱夫君请吾欲觅归家路特向灵前为指陈王氏孺人谛听谛听灵光独耀迥脱根尘体露真常纵横自在个中本无生灭就里宁有去来净智妙圆体自空寂殊不知其来也如月印天心其去也似波澄水面所以道生以不生生死以不死死生死两重关究竟何彼此若向这里勘破又何有生死去来之所碍耶即今四大各归根尘永谢还知安身立命处么以拂子打圆相云这里不住无生灭佛国莲胎恁意行。

　　结制小参明朝结制今夜小参四海禅流向此兴善寺里眉毛厮结人人纯钢打就个个生铁铸成后进初机未证据者如猿付杙念念不停久参先德已彻无功百尺竿头更须进步假饶乾坤坐断逸格超宗明投暗合玉转珠回的也是把缆放船抱桥柱浴若是通方上士出格高人自有生机一路终不守他窠窟现前大众善冀参详九十日内便与么去无纤毫过患自然坐治太平其或未然击拂子一下云三日后看。

　　起七小参兴善今日起七话头要知端的坐断凡圣二途又要离心意识放下一念万年譬如银山铁壁虚空揣见骨髓秤锤捏出金汁顶门正眼豁开参学事才了毕若是情关未破识锁难开汝等诸人正好于七日七夜之内讨个本命元辰落处且如何是本命元辰落处击拂子云雪消大野乾坤静风卷残云世界宽。

　　憨休禅师语录卷第九(终)
嘉兴大藏经　憨休禅师语录


　　憨休禅师语录卷第十

　　嗣法门人　继尧　等编

　　示众

　　示众学佛徒空坐参禅与道违两边俱不立中间总亦非双忘人境绝觌体无所依报尔英灵士切忌乱针锥毕竟如何路逢死蛇休打杀无底篮子盛将归。

　　示众举马祖因僧参次画一圆相云入得也打入不得也打僧才入祖便打僧云和尚打某甲不得祖便靠拄杖休去师云奇怪诸禅德马祖等闲举扬个事如金翅擘海直取龙石因甚被个布衲拶着便乃瓦解冰消且道马祖意在于何卓拄杖一下云三盏酒妆公子面一枝花插美人头。

　　示众向上一路千圣不传灵机绝朕智者由迷暗合明投端倪孰辨放行把住有谁通晓直饶空生悟解不敢当风释迦弥勒退身有分何故机关不是韩光作莫把胸襟当等闲。

　　上元示众今朝上元正月半火树银花开烂熳渭水搊琴枣树听终南拍手黄莺唱惊起杨岐三脚驴长鸣踢踏腾街巷撞倒帝释平天冠东海鲤鱼打一棒连宵大雨似倾盆露柱灯笼尽闲放忍俊不禁老鸱吻看看殿脊欲咬断山门抚掌笑呵呵厨库僧堂偷眼看且道他看个甚么熨斗煎茶铫不同簸箕打米升别样喝一喝。

　　示众举赵州云今夜答话去也解问话的出来时僧出礼拜州云适来抛砖引玉却引得个上墼子师云诸人还知赵州用处么听取一颂垂鼻欺唇老赵州抛砖引玉有来由长安道上人无数几个亲行到地头。

　　示众以拄杖划一划云十方薄伽梵一路涅槃门上士游山水中人坐竹林复卓拄杖云还会么水流黄叶来何处牛带寒鸦过远村。

　　示众柳叶舒眉桃破腮衔泥燕子日飞来分明鼻祖西来意若个禅流眼自开。

　　示众举浮山远禅师与王质待制论道远画一圆相问云一不得匹马单枪二不得衣锦还乡鹊不得喜鸦不得殃速道速道王罔措远云勘破了也师云浮山当道掘井痛处着锥不无好手点检将来未免互相钝置诸人还会么抛出通红一团铁待制两眼黑似墨冷地思量愁杀人浮山真个白拈贼贼贼猛将雄兵收不得疑杀天下杜禅和笑倒街头古弥勒。

　　示众驱耕夫之牛夺饥人之食冰棱上行剑刃上走这是衲僧家寻常作略直饶拨转天关掀翻地轴由未是向上人行履处在如何是向上人行履处良久云月不破五。

　　示众向上一路滑壁立千仞险石火电光迟诸人各具眼举拄杖云看看便归方丈。

　　示众千花竞秀发高枝百鸟啼春正及时声色两途俱坐断顶门出气是男儿还有恁么人知恁般事么左右顾视云下坡不走快便难逢。

　　示众举沩山问仰山云即今事且止自古事如何仰山叉手进前沩曰此犹是即今事自古事作么生仰叉手退后沩曰汝屈我我屈汝遂召众云动弦别曲叶落知秋还他沩仰父子始得只如屈我屈汝汝等诸人还委悉么汝屈我我屈汝三头六臂谁能睹教人常忆李将军笑倒卢龙射石虎。

　　示众欲识西来意明明百草头临济金刚剑截断众波流喝一喝。

　　示众契理亦非悟执事元是迷云尽日头出乾坤照无私眼中如无翳空花那有依报汝参元士莫滞砾中泥卓拄杖云若到诸方分明举似。

　　示众古德云才涉唇吻便落意思尽是死门终非活路且作么生是活路有僧才出师高声云归堂吃茶去便起。

　　示众云示众一节无非要诸人发大勇猛起大疑情疑到无可疑处向百尺竿头更进一步直于悬崖撒手舍命承当死中得活过来自然千圣罗笼不住一棒打不回头有时掷大千于方外有时纳须弥于芥中若到与么田地犹未是衲僧行履处在且如何是衲僧行履处卓拄杖云一二三四五六七斗牛女虚危室壁霹雳一声顶门开木人穿靴水上立喝一喝。

　　示众举德山禅师云汝但无心于事无事于心自然虚而灵寂而妙若有毫端许言于本末者皆为自欺何故毫厘系念三途业因瞥尔情生万劫羁锁凡名圣号尽是虚声殊相劣形皆为幻色汝欲求之得勿劳乎如其厌之终成大患始终无益师云德山恁般说话可谓吐胆倾心只如毫端不立本末都捐心佛众生境智俱泯还成得自欺否若到这里毕竟又作么生具眼者试辨看。

　　除夕示众三十六旬尽今朝雪瑞年丰乐事饶唯有禅家生计别虚空背上刮龟毛诸仁者且道龟毛作么生刮良久云来年更有新条在恼乱东风卒未休。

　　示众仁者见之谓之仁智者见之谓之智只如衲僧见之谓之甚么以拄杖画一画喝一喝。

　　示众炖煌作用别一切最平常饮啄随缘分瓜蔬足道粮饥时频吃饭困眠即上床放旷如痴兀通人自有长蛇头上揩痒剑刃里藏身即不问且道鲁祖见僧来便面壁意在于何汝诸人还会么良久云寒松青有千年色亦任风吹满径香。

　　示众电光影里事如何尽令全提举似他若待眉毛才眨上抬眸鹞子过新罗拈拄杖云看看拄杖子钻入汝诸人鼻孔里去也切忌喷嚏恶发。

　　中秋示众灵山话月曹溪指月寒山比月马祖玩月毕竟如何是真月良久云长空有路还须透水底无踪不用寻。

　　示众六瓣三棱七凸八凹眼见如盲口说如哑吒吒沙沙藞藞苴苴且道是个甚么竟日觅不得有时常自来。

　　示众南塘锦树霭重重触目无非是此宗石女穿靴临水面踏开烟浪起鱼龙。

　　示众井底虾蟆吞却月南海波斯眼子黑文殊脑后拔出钉普贤口内吐却铁拈拄杖云临济大师来也卓一下云久日桦来唇。

　　示众十字街头衣穿骨露孤峰顶上屋漏看星直饶反着草鞋倒骑佛殿朝到西天暮归东土由未具顶门正眼在如何是顶门正眼卓拄杖云云笼碧汉连宵暗月在清池透底明。

　　因学者学书示众若论此事如人书字点画可效者工否者拙盖未能忘法耳当笔忘手手忘心乃可也有般的闻说虚圆正紧便乃执之失度不会放之自然焉能纵横得妙若要鸾飞凤舞虎啸龙腾岂可得哉到这里休夸逸少谩说张颠挥云扫雾则不无只如纸墨未呈以指点空云且道者一点落在甚么处从来八法子赚杀几多人。

　　示众林花烂熳文殊刺瞎眼睛鸟语缗蛮观音塞聋耳孔说甚么天台普请南岳游山若据衲僧门下天地悬隔且道衲僧有甚么长处良久云内外推寻觅总无境上施为浑大有。

　　示众若论此事如空中鸟道无迹可寻水底鱼游无踪可觅设使吹毛悟去犹在半途隔江横趋互相钝置所以道向上一路千圣不传学者劳形如猿捉影既是千圣不传为甚么拄杖子穿却释迦老子鼻孔作么生道得个脱身句良久云曾经巴峡猿啼处不是愁人亦断肠。

　　示众纤尘极尽智鉴圆明举用千差灵光朗耀圣凡坐断今古两忘始能高提祖令横按莫邪出没往还人间天上直教须弥粉碎大海干枯把住要津纤毫不立放开一线塞壑填沟正恁么时汝诸人还会么雨后始知山色翠事难方见丈夫心。

　　示众南塘春水碧沉沉柳色青青绕万寻四海禅流同共住莫教空过好光阴。

　　示众举沩山睡起次仰山来沩云老僧适才做得一梦子试为我圆看仰应诺下去端一盆水来沩山洗面毕香严从外来沩云我适才做一梦寂子为我圆了也子再圆看严亦应诺下去端一碗茶来沩云二子神通过于目连鹙子师云沩山大似怜儿不觉丑二子虽是承虚接响弄假成真神通妙用则不无若是佛法总未梦见在诸人还知么犀因玩月纹生角象被雷惊花入牙。

　　示众把定牢关不通凡圣放开一线塞壑填沟亦恁倒弄颠拈在处全体大用钳锤妙密神应无方还有具恁般手眼的么良久云直饶威音更那畔已落吾家第二机。

　　示众拈拄杖云全提兔角杖击碎虚空骨倒握吹毛剑剿除生死窟华山图上倒骑驴始解无人亦无佛笑杀西来老臊胡卓柱杖一下不消弹指超无学复卓一卓。

　　示众寒时向火热乘凉渴饮饥餐孰较量拈椎竖拂无他事只要诸人达本乡且道如何是本乡以拄杖卓一卓云子丑寅卯辰巳午甲乙丙丁莫莽卤。

　　示众举灵云见桃花悟道偈云三十年来寻剑客几回落叶又抽枝自从一见桃花后直至如今更不疑玄沙云谛当甚谛当敢保老兄未彻在师云灵云忽睹桃花不觉打失娘生两眼若谓从缘而入谁知丧却自己全身元沙虽则极力相扶也只救得一半大众还委悉么桃花争放故园春灼灼枝头不是尘堪笑灵云打失眼至今多少断肠人喝一喝便起。

　　示众拈拄杖云归根得旨随照失宗复喝一喝云一句截流千差坐断是以金刚宝剑不露锋铓踞地狞狮爪牙铦利虽然如是犹是照用同时且道人境俱不夺时作么生委悉卓拄杖一下云古岸渔翁垂钓处芦花红蓼满沧洲。

　　示众举沩山坐次仰山从方丈前过沩云若是百丈先师见子须吃痛棒始得仰云今日事作么生沩云合取两片皮仰云此恩难报沩云非子不才老僧年迈仰云今日亲见百丈师翁沩云子向甚么处见得仰云不道见只是无别沩云始终作家师云师资酬唱啐啄同时意气相投机轮互换独许沩山父子然虽如是只如仰山道只是无别汝诸人作么生会良久云知音不在频频举达者须知暗里惊便起。

　　示众弥勒真弥勒分身千百亿时时示时人时人自不识拈拄杖云还识么若识得去处处绿杨堪系马若也不识依然日午打三更良久云笑煞傍观。

　　示众兴善有时壁立万仞发大机显大用人人惊怖逃逝有时一味平常和其光同其尘个个赞叹欢喜诸禅德信知我所得智慧微妙第一你若拟心早是不微妙了也何故此事非思量分别之所能还相委么以拂子击禅床一下归方丈。

　　示众钟楼上念赞床脚下种菜东司里烧香山门前礼拜且道是甚么人得与么行竟良久云西风卷尽秋休叶露出枝头一点红。

　　机缘

　　僧参次师问甚么处来僧云那边师云那边事作么生僧便礼拜师蓦踏云没地头汉。

　　二僧参次师问近离甚么处僧云宁夏师云宁夏到者里多少路僧云一千八百师云踏破几緉草鞋僧无语师问第二位者上座不的秪对汝又作么生僧亦无语师云一队无孔铁锤便打出。

　　僧参次便问猛虎当路坐时如何师云耕夫制玉漏不是行家作僧云和尚摇头学人摆尾师云馊饭泥茶炉僧无语师便掌云者掠虚汉。

　　僧问肇论云天地与我同根万物与我一体既是一体为甚么众生不成佛去师云但恨枝无叶莫怨太阳偏僧云开眼见一切物合眼又作么生见师云驴屎似马粪僧无语师云将谓将谓便打。

　　有儒士投刺称道学谒师师云学即不问如何是道士云这何必问师云且莫诈明头士罔措师云贵教戒慎乎其所不睹恐惧乎其所不闻居士向不睹不闻处试道一句看士拟开口师云不是不是士茫然云和尚还道得否师云居士问将来士如前问师云山花开似锦幽鸟语如簧士云如是则有睹有闻也师云不睹不闻是非入也视听昭昭而不起闻见者斯可矣士叹服作礼而退。

　　僧问如何是生死二字师云待太华峰点头即向汝道僧云为甚么不道师云直教汝求生不得求死不得。

　　道士罗冲虚参次师问平常看甚么经士云南华道德师弹指云者在甚么句中收士云不知师云不知最亲切士罔措次目复来请益师见便云恍恍惚惚其中有物且道是甚么物士云特来求和尚慈悲指示师拈起扇子云会么士云不会师云白纸扇子足风凉士云是何意旨师云神仙妙诀父子不传。

　　僧参次才展坐具师云道即便道展炊单作么僧云特来礼拜和尚师云目前无阇黎此间无老僧汝又作么生僧喝师云乱喝僧拟议师便打。

　　僧参次师问上座仙乡何处僧云用南师云川北事作么生僧云剑阁从来险师云汝作么生过来僧云樊哙当鸿门师云正值项庄舞剑时如何僧拟议师云学语之流便打。

　　僧问如何是金刚圈师云汝试跳看如何是栗棘蓬师云汝试吞看僧云毕竟如何吞跳师云马便搭鞍驴便推磨僧云学人不会师云终南山色碧嶙嶒。

　　僧参次师问甚么处来僧云兴善师云兴善有何言句僧云前日开示忘却了也师云汝是甚么处人僧云平凉师云大好忘却了便打。

　　因鸡鸣午师云好一声只是无人会得时有僧便问和尚还会么师云远水明沙白深秋落叶黄僧云便恁么会去时如何师云依稀似曲才堪听又被风吹别调中。

　　僧问如何是庄严佛土师云葡萄满架垂珠网石笋抽条竖宝幢僧云即非庄严是名庄严师云金刚经到念得熟僧礼拜师云韩卢逐块。

　　僧云久雨不晴时如何师云滴穿眼睛浸烂鼻孔僧云忽遇杲日当空时如何师云干尽髑髅迸破龟壳儒士问三界之外更有何物师云三界之外更有何物又问三教圣人灭后还归一处否师云别面不如花有笑离情难似竹无心士云学生不会师云会则事同一家不会则各自称尊。

　　师锄地次有客到相请僧便问有客到门时如何师云荷锄归家进云如何管待师云打水煎茶进云和尚太煞现成师云举头天外看谁是我般人。

　　问僧甚么处来僧云秦州师云来时踏断草鞋绳否僧云不会师云礼拜着僧作礼师云恰好不会少间茶次师又问曾见甚么人来僧云如是和尚师云是洞下尊宿僧云是师云银碗盛雪明月藏鹭汝作么生会僧无语师云却不如是便掌。

　　问僧路逢剑客须呈剑那个是汝的剑僧喝师云好喝僧拟议师便喝僧作礼师云铅刀徒逞不若龙泉便打出。

　　问僧甚处来僧云平凉师云有一人论劫在途中不离家舍汝还见否僧便喝师云好一喝只是汝不知落处僧礼拜师云果然便打。

　　问僧风动心摇树云生性起尘若明今日事昧却本来人如何是本来人僧便喝师云昧却了也僧又喝师云汝恶发作么僧伫思师便打。

　　问兴福结制十一日汝诸人本分事作么生僧云早晨吃白粥到晚又觉饥师云只恐不是玉僧作礼师云汝见个甚么道理僧无语师云者掠虚汉连棒打出。

　　僧问世尊雪山六年苦行明星出时悟得个甚么师云脚不离地走进云和尚是释迦是师云汝试定当看。

　　僧问一口气不来向甚么处安身立命师云你即今在甚么处僧伫思师云不遇攀花手徒劳造化心便打。

　　僧问离微通不犯的是甚么人师云眼生三角头峭五岳僧一喝师云早个犯了也僧拟议师便打。

　　僧问一口气不来向甚么处安身立命师云天阴地润僧云学人初机请和尚慈悲直指师云春到园林千点翠水和明月一天秋。

　　问僧从那里来僧云峨嵋来师云普贤骑的白象还在么僧云在师云在甚么处僧拟对师与蓦面一掌。

　　僧参次师云从缘入者不是家珍汝为甚么上人门僧云特来礼拜和尚师云脚下草鞋何不脱却僧作礼师云兔子吃牛奶便打。

　　问僧汝昨日吃棒还知棒头落处么僧云不知师示以偈云棒头落处谁藏覆天眼龙睛觑不破蓦地翻身狮子儿人人鼻孔下头大。

　　问衲僧家二六时中一丝不挂为甚么这边拖犁那里拽耙众下语不契请师代云穷坑难满。

　　问诸佛未出世已前人人鼻孔撩天既出世已后为甚么杳无踪迹众下语不契师代云见面不如闻名问时正严冬天寒地冷为甚么石笋抽条代云时节不相饶。

　　问无神通菩萨因甚觅他踪迹不得代云好个入头问竖穷三际横遍十方的因甚么到者里抬脚不起众请师代云何不道金粟门下。

　　问不到广寒宫殿里扇头能有几多风只如广寒宫作么生到一僧从东过西一僧从西过东师云却较些子二僧齐礼拜师云一骨哄二狗便打。

　　僧问如何是法报化三身师云木杓头边镰切菜如何是法身师云华山一块石如何是报身师云铁索挂天梯如何是化身师云黄河正东流。

　　僧问经行及坐卧常在于其中为甚么百姓日用而不知师云汝自颟顸僧云通身无影像遍界不曾藏仁者见之谓之仁智者见之谓之智不涉二途请师直指师云刹竿头上仰莲心僧云意旨如何师云蹉过也不知僧拟议师便打。

　　僧问大事已明的人为甚么棒下翻身不得师云莫守寒岩异草青僧云恁么则龙游千江水虎走万里山去也师云谢三娘称金。

　　僧问七尺单前明祖意如何是祖意师云终南拍手黄莺唱僧云三条椽下悟元机如何是元机师云渭水搊琴枣树听僧云西来大意明千古大地掀翻总是心师云脑后见腮僧云谢师证明师云一钓便上僧礼拜师便打。

　　僧问济上宗旨棒喝交驰离此二途还有指示也无师云不是化龙鱼徒劳遭点额僧云龙卧碧潭时如何师云可惜没头浸杀僧云一声霹雳又如何师云且漫腾腾僧便作鼓翅势师云野狐精连棒打出。

　　僧问即心即佛时如何师云铁牛生石卵僧云非心非佛又如何师云抱出玉麒麟僧云既不是心不是佛不是物毕竟作么生师云妇摇机轧轧儿弄口喎喎僧云恁么会去时如何师云坐著白云宗不妙僧云恁么则义气不从天地得英雄岂藉四时催师云伶俐衲僧僧云莫谤他好师云识甚好恶。

　　僧问尽大地是个解脱门把手拽不入过在甚么处师云汝即今还入么僧云雪曲逢春吟夜月芒鞋踏断古家乡师云案山子未肯点头在。

　　僧问怀州牛吃禾益州马腹胀天下觅医人炙猪左膊上岂不是杜顺偈么师云是僧云为是神通妙用为是法尔如然师云亦非神通妙用亦非法尔如然僧云毕竟作么师云晴空杲日当天照僧云唯此一是实余二则非真师打一棒云不信道。

　　僧问卢陂既有铁牛之机因甚被沼祖三问道不得师云有眼盲人脚踏空僧云学人有个见处师云试举看僧便喝师云湖南长老僧拟议师云果然便打。

　　僧问百千法门无量妙义总向一毛头上识得根源去如何是一毛头师云初三十一不用择日僧云只如麻三斤干屎橛新妇骑驴阿家牵毕竟是甚么意旨师云石火光中飞彩凤僧云某甲不会师云逢人但恁么举。

　　打七郃阳进士王莘发入堂随喜问师云万法归一一归何处师云满堂云水客一位老先生士云毕竟一归何处师云剑去久矣士云学生不会师云请过者边来士从东过西师云居士元来却会士乃欣然首肯作礼云弟子若不问过几同谤佛之流。

　　僧问达磨西来不立文字直指人心见性成佛为甚么又向少林面壁九年师云家无滞货不富僧云只如二祖立雪意旨如何师云掘地讨天僧云不是一番寒彻骨争得梅花扑鼻香师云此心能有几人知僧礼拜云谢师答话师云一翳在眼空花乱坠。

　　图抚毫到寺指佛问师云是个甚么佛师云释迦佛图云释迦佛是个甚么人师云只是个放得下的汉子图云莫是放下名利二字么师云早被檀越勘破图云佛只一也为甚却塑三位师云檀越不妨具眼图云我们不会禅机要明白说才晓得师乃为开导三身四智之旨图欢喜赞叹云今闻慈诲甚释前疑乃拱揖而去。

　　西安董府尊请师斋问云都说参禅悟道不知如何是道师云春明门外灞桥东董云尘劳爱网争么得打脱了去师云除是脚下无丝方可董云梅花漏泄先春信无限游蜂尽逐香师云那里见得董云居官居佛诚为不二师云郑州出曹门董云不会师云本有之性为甚么不会董云如何是本有之性师云护法问从何来董忻然首肯。

　　垂问

　　潼关天险华岳齐云人人知有为甚么巨灵神向者里失却一只眼。

　　柳毅传书得到洞庭为甚么泾河龙王日日脚跟不点地。

　　八百狮子吼秦川若草若木大小悉皆震动为甚么终南山只是不肯点头。

　　憨休禅师语录卷第十(终)
嘉兴大藏经　憨休禅师语录


　　憨休禅师语录卷第十一

　　嗣法门人　继尧　等编

　　拈颂古上

　　举世尊才升座文殊便白椎云谛观法王法法王法如是世尊便下座。

　　拈云世尊好一本上大人被文殊涂抹了也还有知他世尊下座处么。

　　颂银床叶落已惊秋故作深宫一段愁野老不知天子醉谁将携手御街游。

　　举世尊将诸圣往第六天说大集经敕他方此上人间天上一切狞恶鬼神悉皆集会受佛付嘱拥护正法设有不赴者四天门王飞热铁轮追之令集既集会已无有不顺佛敕者各发弘誓拥护正法唯有一魔王谓世尊云瞿昙我待一切众生成佛尽众生界空无有众生名字我乃发菩提心。

　　拈云贼是小人智过君子。

　　颂相将魔佛论同条春到寒岩雪自消多义气谩相招九天云净鹤飞高。

　　举殃崛摩罗尊者因持钵至一长者门其家妇人正值产难长者曰瞿昙弟子汝为至圣当有何法能免产难殃崛语长者曰我乍入道未知此法待我回问世尊却来相报及返具事白佛佛告殃崛汝速去报言我从贤圣法来未曾杀生殃崛奉佛语疾往告之其妇得闻当时分娩。

　　拈云长者据实而问事出尔时殃崛乞诸其邻劳心费力世尊恁么道大似弄假像真妇闻当下分娩疑杀天下人。

　　颂产难惊闻事异常劳他殃崛走郎当偶然生下孩儿了尽道灵符肘后方。

　　举世尊因文殊至诸佛集处值诸佛各还本处唯有一女子近于佛座而入三昧文殊乃白佛云何此人得近佛而我不得佛告文殊汝但觉此女令从三昧起汝自问之文殊绕女子三匝鸣指一下乃托至梵天尽其神力而不能出世尊曰假使百千文殊亦出此女子定不得下方过四十二恒河沙国土有罔明菩萨能出此女子定须臾罔明大士从地涌出作礼世尊世尊敕罔明出罔明至女子前鸣指一下女子于是从定而出。

　　拈云者场曲调虽是宫商节奏金石铿锵明眼人前一场笑具。

　　颂翠拥华裾坐绣床雨余芳草照斜阳一声柳陌娇莺语掩面含羞出画堂。

　　举百丈大师凡参次有一老人常随众听法众退老人亦退忽一日独留丈遂问前面立者复是何人老人云某非人也于过去迦叶佛时曾住此由因学人问大修行底人还落因果也无对云不落因果遂五百生堕野狐身今请和尚代一转语贵脱野狐身老人遂问大修行底人还落因果也无丈云不昧因果老人于言下大悟便脱野狐身化去。

　　拈云大凡语不离位堕任毒海只饶脱尽廉纤犹欠悟在百丈老汉虽与打锁敲枷抽钉拔楔仔细检点将来也不免随群逐队脱或如今有个出格衲僧超方作者道得纵横十字圆转一机总未脱野狐身在且道利害在甚么处良久云三生六十劫。

　　颂五百生前个野狐可怜堕脱自涂糊饶君直下超三界试问阇黎悟也无。

　　不昧不落谁堕谁脱百丈野狐一坑埋却。

　　举德山一日饭迟托钵下堂时雪峰作饭头见便云者老汉钟未鸣鼓未响托钵向甚么处去山便归方丈峰举似岩头头云大小德山未会末后句在山闻令侍者唤来问汝不肯老僧那头密启其意山乃休去至明日升堂果与寻常不同头至僧堂前抚掌大笑云且喜老汉会得末后句虽然如是只得三年。

　　拈云德山踏翻射垛却被雪峰中的岩头纵解抽矢扣轮也是随邪逐恶父父子子虽则敲唱双行纵夺可观若遇明眼衲僧未免一场败阙只如岩头密启其意又作么生从前汗马无人识只要重论盖代功。

　　颂铁锯舞三台死蛇惊出草水和明月流天其白云晓新罗打铁火星飞嘉州大像惊绝倒话杷三年满道途张郎何似李郎巧休弄巧一马生三寅恶物也不少。

　　举古德一日不赴堂侍者请赴堂德云我在庄上吃油糍饱者云和尚不曾出入德云汝去问庄主侍者方出门忽见庄主归谢和尚到庄吃油糍。

　　拈云侍者如虫御木古德偶尔成文因甚庄主来作谢路远夜长休把火大家吹灭暗中行。

　　颂门未出时已到庄油糍吃饱不升堂五湖四海英灵士几个而今有眼光。

　　举兴化谓克宾维那曰汝不久为唱导之师宾曰不入这保社师曰会了不入不会不入宾曰总不与么师便打曰克宾维那法战不胜罚钱五贯设饡饭一堂次日师自白椎曰克宾维那法战不胜不得吃饭即便出院。

　　拈云兴化正令虽行大似以强凌弱克宾临危不变还如有理难伸且道罚钱趁出克宾还甘么去路一身轻似叶高名千古重如山。

　　颂罚钱趁出事何当恶辣钳锤验大方情深相送时分手千古令人意莫量。

　　举沩山在百丈为典座百丈将选大沩主人乃请师同首座对众下语出格者可住百丈遂拈起净瓶置地上设问不得唤作净瓶汝唤作甚么首座云不可唤作木　也百丈复问于师师乃趯倒净瓶而去百丈笑云第一座输却山子也因命师住持。

　　拈云百丈埋兵挑斗典座大胆冲锋虽然嬴得沩山犹较华林百步何以故不因霜雪寒焉知松柏操。

　　颂锦袍高挂绿杨烟选将须还韬略全一发千钧齐喝采英风千古落人间。

　　举疏山到沩山便问承师有言有句无句如藤倚树忽然树倒藤枯句归何处沩山呵呵大笑疏山云某甲四千里卖布单来和尚何得相弄沩山唤侍者取钱还这上座遂嘱云向后有独眼龙为汝点破在后到明招举前话招云沩山可谓头正尾正只是不遇知音疏复问树倒藤枯句归何处招云更使沩山笑转新疏于言下有省乃云沩山笑里有刀。

　　拈云沩山打开通红炉鞴百炼精金明招拈出恶辣钳锤一火铸就还知他疏山悟处么笑里有刀谁解会翻身剖破太虚空。

　　颂有无二句问藤枯夜半黄梅送老卢笑倒东风天地古十分春色落江湖。

　　举守廓侍者因华严上堂云大众今日赐卿无畏若是临济德山高亭大愚鸟窠船子儿孙不用如何若何便请单刀直入华严为你证据廓侍者便出礼拜起便喝严亦喝廓又喝严又喝廓礼拜起曰大众看者老汉一场败阙又喝一喝拍手归众华严归方丈时风穴为维那上去问讯严云浙客叵耐守廓今日把老僧扭　一上侍集众打一顿趁出穴曰趁他迟了况是和尚言过道单刀直入岂不言过他是临济下儿孙本分与么作用严方息怒穴下来与师说前来事意师曰你着甚来由劝者老汉我未问已前早要棒吃得我话行如今不打我拓却我者话不行穴云此话已遍行天下也。

　　拈云大小华严当断不断返招其乱当时待守廓才礼拜起便喝即痛打一顿趁出不惟契他守廓亦免风穴传言送语不了。

　　颂偃月长蛇阵势威将军疋马破重围如今四海清如镜一任行人说是非。

　　举睦州因秀才相看云会二十四家书师以拄杖空中点一点云会么秀才罔措师云又道会二十四家书永字八法也不识。

　　拈云秀才善二十四家书只者一点也不识杆自徒劳传摹移写有甚用处当时若待伊才点空便云草本不劳拈出匪但截断睦州葛藤且要与孔夫子增气。

　　颂睦州一点问来端封后先生眼自瞒既到班门休弄斧被他八法累尼山。

　　举为山问仰山承闻子在百丈问一答十是否仰云不敢沩云佛法向上事作么道仰拟开口为便喝如是三问仰山拟答皆被喝仰垂泪云先师道教我更遇人始得今日便是遇人也便发心看牛三年一日沩入山见在树下坐禅沩以拄杖点背一下仰回首沩云寂子道得也未仰云虽道不得且不就别人借口沩云寂子会也。

　　拈云沩山轻轻借问寂子草草承当若非坐断舌头争得一条活路既是不就别人借口毕竟如何话会常忆江南三月里鹧鸪啼处百花香。

　　颂冲浪锦鳞始上钩一声霹雳便抬头蓦然翻转成龙去吐雾吞云得自由。

　　举黄檗因普请次南泉云如许大身材戴个些儿小笠檗云三千大千世界总在里许泉云王老师聻檗戴笠便行。

　　拈云南泉老汉惹火烧身若不是放出斩猫手段几乎燎却面门黄檗若无个笠子盖却髑髅未免藏身无地。

　　颂笠子拈来显大机乾坤函盖电光辉不因六月扶摇力争见鶤鹏万里飞。

　　举兴化见同参来才上堂便喝僧亦喝师又喝僧亦喝师近前拈棒僧又喝师云你看者瞎汉犹作主在僧拟议师直打下法堂侍者请问适来者僧有甚触忤和尚师云他适来也有权有实有照有用及乎将手向伊面前横两横到者里他却去不得似者般瞎汉不打更待何时。

　　拈云兴化有入地之谋者僧具冲天之作只得横吞巨海背负须弥杀活全彰纵夺自在且道甚么是兴化将手向伊面前横两横处若检点得出许你具衲僧眼脱或未然三秦席卷非无计忠义何劳忆蒯通。

　　颂单旗疋马入沙场拈出莫邪照雪霜只见锥头施快利岂知犹有鉴头方。

　　举陆亘大夫问南泉肇法师也甚奇怪解道天地与我同根万物与我一体师指庭前牡丹花云大夫时人见此一株花如梦相似大夫罔措。

　　拈云大夫恁么举问奇则固奇要且坐在葛藤窠里若不是南泉拈一把吹毛剑当头截断绊到驴年未得自由在。

　　颂觌面拈来个最亲可怜穷子眼无筋须知天地同根处瞌睡何曾得梦醒。

　　举香严僧问不慕诸圣不重己灵时如何严云万机休罢千圣不携当时疏山在众作呕声云是何言欤严问阿谁众云师叔严云不肯山僧那山出众云是严云师叔莫道得么山云道得严云试道看山云若教某甲道须还师资礼始得严乃下座礼拜准前话问山云万机休罢犹有事在千圣不携亦从人得严云却请师叔道山云何不道肯诺不得全严云肯又肯甚么诺又诺阿谁山云肯即肯他诸圣诺即诺自己灵严云饶你与么也须三十年倒屙去在设使住山无柴烧近水无水吃分明记取后住疏山果如严记至二十七年病愈自云香严师兄记我三十年倒屙今少三年每至食毕以手抉而吐之以应前记山后问镜清长老肯诺不得全你作么生会清云全归肯诺山云不得全又作么生清云个中无肯路山云方惬病僧意。

　　拈云看他二尊宿一拶一捺各露风规虽然如是疏山后若无镜清瞑眩之药厥疾不瘳。

　　颂照雪横戈彻晓行偶逢剑客便相呈当初将谓茅长短烧了方知地不平。

　　举赵州僧问万法归一一归何处州云我在青州做领布衫重七斤。

　　拈云此话不妨坐断天下人舌头若是兴福更问毕竟一归何处只饶赵州古佛管教口挂壁上。

　　颂七斤衫子播寰中逐块韩卢失却踪万法一归何处也木人拍手笑春风。

　　举子湖利踪禅师于门下立牌云子湖有一只狗上取人头中取人心下取人足拟议则丧身失命临济下有二僧来参方揭帘师喝曰看狗僧回顾师便归方丈。

　　拈云子湖狗子爪牙甚是锋利致使恶名远彰可惜天下衲僧个个不顾身命当时待道看狗便作犬咬云嗷嗷管取子湖冰消瓦解。

　　颂当机觌面提觌面当机疾拟议不将来从教血滴滴。

　　举百丈侍马祖游山次见野鸭祖指云前边是甚么丈云野鸭子祖云甚处去也丈云飞过去也祖扭百丈鼻负痛失声祖云又道飞过去也丈有省。

　　拈云马祖扭转鼻头推门落臼百丈失声有省认鳖为龟若作佛法商量入地狱如箭射。

　　颂侍从闲行看鸭飞万里晴空有路归鼻头扭着连心痛哭笑从他说是非。

　　举临济访平田于路见一嫂使牛济问云平田路向甚么处去嫂将牛打云者畜生诸处走到者里不知路济云我问你平田路向甚么处去嫂云者畜生养来五载尚使不得济云欲观前人先观所使便有抽钉拔楔之意。

　　拈云者婆子虽然气焰猛炽逼塞乾坤要且不解指路临济大师却也善验端倪可惜放过还会么鬼怕恶人难展掌贼凭赃物易承头。

　　颂穷途问路指端由信手挥鞭只打牛五载养来多义气不风流处也风流。

　　举沩山示众云汝等诸人各呈所悟看时有志和上座出作礼沩云不思善不思恶正与么时还我志和上座本来面目志云正与么时是某甲放身命处沩云子莫落空否志云某甲若见有空可落何曾是放身命处沩云到者里何不问去志云某甲到者里亦不见有和尚可问沩云汝福薄扶吾宗不起。

　　拈云不启龙门焉知三汲之化不迷鱼腹安伏八阵之神沩山与者僧蓦路相逢未免七花八裂了也何故平芜尽处是青山行人更在青山外。

　　颂等闲垂钓向官津柳外从来觅故人话尽收纶天欲暮君之东鲁我西秦。

　　举风穴僧问如何是佛穴云杖林山下竹筋鞭。

　　拈云出巧新行能做会卖。

　　颂杖林山下竹筋鞭遥望灵山眼底穿若是龙驹才顾影翻腾踏破水中天。

　　举黄檗问百丈从上宗乘如何指示于人丈据坐檗云后代儿孙将何传授丈云我将谓你是个人便归方丈。

　　拈云百丈鼻孔昂藏黄檗眼睛突出毕竟将何传授驴年向汝道。

　　颂闲寻幽涧入危峰万仞岩头百尺松风韵日长千古调谁人更打上方钟。

　　举沩山因资国来参乃指月示之国以手拨三下师云不道汝不见只是见处太粗。

　　拈云沩山寒光万里者僧皓魄一轮既然见处同明因甚么又道太粗璞逢敏手方增价诗到重吟始见工。

　　颂孤光迥迥映长空一道清辉万古同自是姮娥情未瞥犹怜身在广寒宫。

　　举黄檗示众云汝等诸人尽是噇酒糟汉与么行脚何处有今日还知大唐国里无禅师么时有一僧云如诸方匡徒领众又作么生师云不道无禅只是无师。

　　拈云秉金刚剑全杀活机须是黄檗老汉其奈者僧路见不平若非元关深锁洎被打破蔡州。

　　颂不道无禅是无师噇酒糟汉复谁知行人莫怪花狼藉春入山河岂有私。

　　举南院颙禅师上堂云诸方只具啐啄同时眼不具啐啄同时用时有僧便问如何是啐啄同时用师云作家不啐啄啐啄同时失僧云此犹未是某甲问处师云汝问处作么生僧云失师便打其僧不肯后于云门会下闻二僧举此话一僧云当时南院棒折那其僧忽然契悟遂奔回省觐师已圆寂乃谒风穴穴一见便问上座莫是当年问先师啐啄同时话底么僧云是穴云汝当时作么生会僧云某甲当时如在灯影里行相似风穴云汝会也。

　　拈云南院全机电卷令不虚行者僧祸出私门吃棒有分后向云门悟去且道又悟个甚么斫倒那边无影树却来火里又抽枝。

　　颂弘开炉鞴钳锤恶烈焰翻腾便不禁灯影如今都灭却方知彻底老婆心。

　　举南阳忠国禅师一日三唤侍者侍者三应师曰将谓吾孤负汝却是汝孤负吾。

　　拈云国师三唤侍者三应作么生是他孤负处子期去不返浩浩良可悲不知天地间知音复是谁。

　　颂龙吟雾起虎啸风生弥漫六合振荡乾坤无孔笛和毡拍板拍拍是令少知音三汲浪高烧尾去免使桃花宿禹门。

　　举风穴在郢州衙内升座云祖师心印状似铁牛之机去即印住住即印破只如不去不住印即是不印即是时有庐陂长老出问某甲有铁牛之机请师不搭印穴云惯钓鲸鲵沉巨浸却嗟蛙步　泥沙陂伫思穴喝云长老何不进语陂拟议穴打一拂子云还记得话头么试举看陂拟开口穴又打一拂子牧主云佛法元来与王法一般穴云太守见个甚么道理牧主云当断不断返招其乱穴便下座。

　　拈云七纵七擒方显出将入相八遇八克便能勍敌万人卢陂虽能勇敢当先其奈龙头蛇尾风穴全机电卷杀活纵横若不是李牧主几乎落赚重围直饶急急抽身也只救得一半。

　　颂祖师心印铁牛机戴角擎头牧古墟几度拽回还放去青山无处不逢渠。

　　憨休禅师语录卷第十一
嘉兴大藏经　憨休禅师语录


　　憨休禅师语录卷第十二

　　嗣法门人　继尧　等编

　　拈颂古下

　　举定上座初参临济问如何是佛法大意济下床擒住师拟议济与一掌拓开师伫思傍僧云定上座何不礼拜师便礼拜起浃背汗流忽然大悟。

　　拈云千钧之弩不为鼷鼠而发机万斛之舟岂从坳堂而创设临济固是全体大用杀活当机若非定上座具坐筹帷幄之谋决胜千里之外争显得汗马功高。

　　颂击石火闪电光玉楼金殿锁鸳鸯游人不解春归去犹向桃花忆阮郎。

　　举益州大随真禅师庵外有一龟僧问一切众生皮裹骨者个众生为甚么骨裹皮师拈草鞋覆龟背上僧无语。

　　拈云得人一牛还人一马。

　　颂草鞋覆龟不妨奇特明眼衲僧如何会得一句了然如未委留待当来问弥勒。

　　举芭蕉云我年二十八到仰山参南塔上堂云汝诸人若是个汉从阿娘肚里出便作狮子吼解好么我于言下歇得身心便住经五载。

　　拈云芭蕉大似假途灭虢还复灭虞殊不知计较虽成早丧垂棘屈产之义理也如今有解作狮子吼底么出来吃棒。

　　颂张公吃酒李公醉鼻息如雷瓮里睡而今酒醒忆张公十个五双都不会。

　　举韶山因遵布衲访师在山下相见遵问韶山路向甚么处去师以手指云鸣那青青黯黯处去遵近前把住云久向韶山莫便是否师曰是即是阇黎有甚么事遵曰拟伸一问师还答否师云看君不是金牙作争解弯弓射尉迟遵曰凤凰直入丹霄去谁怕林间野雀儿师曰当轩画鼓从君击试展家风似老僧遵曰一句迥超千圣外松萝难与月轮齐师曰饶君直出威音外犹较韶山半月程遵曰过在甚么处师曰倜傥之辞时人知有遵曰恁么则真玉泥中异不拨万机尘师曰鲁班门下徒施巧遵曰学人则恁么未审师意如何师曰玉女夜抛梭织锦于西舍遵曰莫便是和尚家风也无师曰耕夫制玉漏不是行家作遵曰此犹是文言如何是和尚家风师曰横身当宇宙谁是出头人遵无语遂同归山才人事了师召曰近前曰阇黎有冲天之气老僧有入地之谋阇黎横吞巨海老僧背负须弥阇黎按剑上来老僧挜枪相待向上一路速道速道遵曰明镜当台请师一鉴师曰不鉴遵曰为甚么不鉴师曰水浅无鱼徒劳下钓遵无语师便打。

　　拈云遵布衲向虎口里横身鹰爪下分兔固是好手可惜被韶山驱而纳诸罟获陷阱之中而莫知之避也还知利害么莫谓韶阳山险峻前头更有最高峰。

　　颂韶山壁立耸千寻蓦劄相逢个里人射虎不真。

　　原书阙

　　史寻常如何理论史拟对心云不是不是史迷闷不已一日侍心山行木樨盛开心云闻木樨花香么史云闻心云吾无隐乎尔史遂有省。

　　拈云坐断元关不容之乎者也铲除知解岂落窠臼名言理虽共辙同途向上元来各别太史纵然悟去要见黄龙太远在。

　　颂骑贼马捉贼赃木樨香处太郎当山堂虚寂何人识一度风来一度香。

　　举南泉归宗麻谷往南阳礼觐国师到半路南泉于地上画一圆相云道得即去归宗入内坐麻谷作女人拜泉云与么则不去也宗云是何心行泉便唤回。

　　拈云者几尊宿恰如无弦琴遇着毡拍板虽是五音调畅六律和谐点检将来未免半涂而废兴福当时若见每人好与三十拄杖一时赶散使他直下个个亲见国师。

　　颂三老元来不丈夫各将鼠伎谩搘捂国师面目今何在话杷传流满道涂。

　　隔墙见角未为良牛影徒猜共较量坐拜呈机归去也不知眉竖古苍苍。

　　举雪峰问僧甚么处来僧云浙中来师云船来陆来僧云二途俱不涉师云争得到者里僧云有甚么隔碍师打趁出僧过十年后再来师又问甚么处来僧云湖南师云湖南与者里相去多少僧云不隔师竖起拂子云还隔者个么僧云若隔即不到也师又打趁出此僧住后凡见人便骂师一日同行闻特去访问兄到雪峰有何言句便如是骂他遂举前话被同行吼叱与他说破者僧当时悲泣常向中夜焚香望雪峰遥礼。

　　拈云驱耕夫之牛夺饥人之食须是雪峰老汉始得者僧棒虽吃了可惜不知落处叫屈衔冤却被同行说破终朝痛恨难忘且道与他说破个甚么以手打杖鼓势云棚叭啰札。

　　颂平生肝胆向人倾两度相逢怨恨深多口阿师能说破谁知千古意分明。

　　举青原思禅师因僧问如何是佛法大意师云庐陵米作么价。

　　拈云青原大似无孔铁锤却也令人针劄不入若论佛法大意总未梦见在或问兴福如何是佛法大意劈脊便棒免使千载之下妄作米价商量。

　　颂庐陵米作么价万古风闻传话杷碓嘴生花绝较量谁向鬼门重贴卦。

　　举昔有一老宿访临济才相见提起坐具云礼拜即是不礼拜即是临济便喝宿便礼拜济云者贼宿云贼贼便出济云莫道无事好首座侍立次济回问云还有过也无座云有济云宾家有过主家有过座云二俱有过济云过在甚么处座便出济云莫道无事好。

　　拈云老宿打失眉毛首座眼睛突出若非临济老人有妙密钳锤几乎一场狼籍。

　　颂偷驴贩私盐强盗撞着贼天明对面看底事如何说咄临济未是白拈贼。

　　举麻谷同归宗南泉谒径山路逢一婆子乃问径山路向甚么处去婆云蓦直去师云前头水深过得否婆云不湿脚师又问上岸稻得与么好下岸稻得与么怯婆云总被螃蟹吃了也师云禾好香婆云没气息师又问婆在甚么处住婆云在者里三人至店婆煎茶一瓶携盏三只至谓曰和尚有神通者即吃茶三人相顾间婆云看老朽自逞神通去也于是拈盏倾茶便行。

　　拈云者三个汉到处行脚向者婆子手中纳败阙当时好与踢倒茶瓶扑破盏子管教者臭老婆羞惭无地。

　　颂域中背面轻翻转阃外威权谩激扬浅草群蛇头角露等闲勘破老婆禅。

　　举南院颙禅师僧问从上诸圣向甚么处去师云不上天堂即入地狱僧云和尚又作么生师云还知宝应老汉落处么僧拟议师以拂子蓦口打复唤近前云令合是汝行又打一拂子。

　　拈云者僧先锋有作争奈殿后无功宝应虽则照用同时大似欲隐弥露若是兴福待问从上诸圣向甚么处去向伊道甚么处去不得非独者僧蹑迹无从管教尽大地人追仰不及。

　　颂去处何如问处亲天堂地狱总无凭衲僧直下如相委免作区区问路人。

　　举太原孚上座参雪峰才至法堂顾视雪峰便下看知事至明日入方丈作礼云昨日触忤和尚峰云知是般事便休。

　　拈云孚上座只见锥头利殊不知雪峰寸刃不施即便收伏江南塞北且作么生是他触忤处一任诸人钻龟打瓦。

　　颂偃旗息鼓入场来眉底双瞳便豁开明日又来重验过相将铁锯舞三台。

　　举赵州僧问如何是赵州州云东门南门西门北门。

　　拈云好座赵州城子被者僧打破了也兴福则不然如何是赵州便答楼台影里家家月砧杵声中处处秋看伊从那一门而入。

　　颂脚下无私信步行晨昏不禁坦然平城头歌鼓如相委南北东西任纵横。

　　举赵州因僧问学人乍入丛林乞师指示师曰吃粥了也未僧云吃粥了也师曰洗钵盂去其僧忽然有省。

　　拈云盐车困马见伯乐而长鸣鞭影才窥便乃追风千里者僧只饶悟去更买草鞋行脚始得。

　　颂粥饭于人日用长钵盂洗处绝承当钻天鹞子穿云过谩向穷途哭阮郎。

　　举盐官一日唤侍者曰将犀牛扇子来者曰破也师曰扇子既破还我犀牛儿来者无对。

　　拈云盐官好一个犀牛儿其疾如风争奈侍者不解收放若是兴福待云还我犀牛儿来便近前躬身云仲夏毒热恭惟和尚起居万福不惟头角峥嵘更见四楞踏地。

　　颂盐官犀牛扇子遍界清风未已蓦鼻牵回无他更索还成钝滞休钝滞当阳踢踏昂藏气。

　　举南泉示众云唤作如如早是变了也如今师僧须向异类中行归宗云虽行畜生行不得畜生报师云孟八郎汉又与么去也。

　　拈云南泉垂香饵以钓巨鳌归宗设锦阱以陷猛虎二老足可称奇若是衲僧门下总是吃棒的汉。

　　颂锦衣脱却愈光新戴角披毛草里行撞着东村王上社依然两眼黑睁睁。

　　举丹霞访庞居士儿女子灵照洗菜次师云居士在否女子放下篮叉手而立师又问居士在否女子提篮便行师遂回须臾居士归女子乃举前话士云丹霞在么女云去也士云赤土涂牛奶。

　　拈云丹霞向夜壑藏舟灵照于澄源着桌虽则咿哑唱和逐浪随波点检将来不▆▆露若非庞老具末后牢关门风洎合扫地矣。

　　颂老大羊头不识羞人前一味逞风流阿爷归后重勘过嬴得声光振九州。

　　举普化尝振铎云明头来明头打暗头来暗头打四方八面来旋风打虚空来连架打一日临济令一僧捉住云总不恁么来时如何师拓开云明日大悲院里有斋僧回举似临济济云我从来疑著者汉。

　　拈云普化与么提唱也是把火偷猪临济因事长智还如普州人送贼何故聻单雄解弄枣木槊尉迟随后唱番歌。

　　颂终日佯狂未是颠声声宝铎彻天源瞎驴一踏全机丧月皎长空印碧潭。

　　举天平从漪禅师到西院常自曰莫道会佛法觅个举话的人也无院闻而默之异日上法堂次遥见遂召从漪师抬头院云错师进两三步院又云错师近前院云适来者两错是上座错是思明错师云是从漪错院云错错师休去院乃云上座且留过夏共汝商量者两错师当下便去后住相州天平山举前话示众云我行脚时被恶风吹到汝州有西院长老勘过连下两错更留我过夏共我商量我不道恁时错我发足向南方去时早知错了也。

　　拈云三搭不回天平犹未是聱头汉重重勘验西院大类缘木求鱼秪如者两错还有商量也无当阳不解穿扬箭过后思量愁杀人。

　　颂战鼓频催入阵来层层戈戟尽冲开沙场一决英雄士雨过犹怜晚角哀。

　　举百丈禅师再参马祖祖见来乃指禅床角拂子师云即此用离此用祖云你已后开两片皮将何为人师取拂子竖起祖云即此用离此用师挂拂子于旧处祖震威一喝师直得三日耳聋。

　　拈云百丈再参事不厌细马祖一喝脍不厌精还知三日耳聋处么八十翁翁入场屋。

　　颂一喝传心印当机绝见闻大雄峰顶月千古曜乾坤。

　　举麻谷持锡到章敬绕禅床三匝振锡一下卓然而立敬云是是谷又到南泉亦绕禅床三匝振锡一下卓然而立泉云不是不是谷云章敬道是和尚为甚道不是泉云章敬即是是汝不是此乃风力所转终成败坏。

　　拈云章敬明用红绵套索南泉暗设碧玉阱坑二老虽则陷虎机深却被麻谷一箭射倒了也何故是非一入时人耳洗到驴年也不清。

　　颂鸳鸯绣出自金针宜称何堪举似人端的辨来重赏鉴还须亲见武陵春。

　　举沩山与仰山行次指前头枯树问前头是甚么仰云只是枯树子师指背后耘田公子云者公子他后亦有五百众。

　　拈云沩山指处分明寂子满口道出若论激扬此事郑州出曹门。

　　颂耘田公子日辛勤得失荣枯似不闻东涧水流西涧水南山云起北山云。

　　举盘山示众云三界无法何处求心四大本空佛依何住璇玑不动寂尔无言觌面相呈更无余事珍重。

　　拈云盘山恁么道大似紫罗帐里撒珍珠虽然后代云仍且不得草草何也鹤有九皋难翥翼马无千里谩追风。

　　颂绿阴何处抚瑶琴花落残红几许深日暮曲终人不见江头霭霭数峰青。

　　举黄檗运禅师在南泉会下为首座一日捧钵向南泉位中坐泉入堂见乃问长老甚年中行道檗云威音王已前泉云犹是王老师儿孙下去檗遂过第二位坐泉休去。

　　拈云黄檗陷虎机深南泉抽身计稳可谓宾主互换照用同时点检将来不无失利当时待伊问甚年中行道但把匙吃饭直饶王老师全机大用管教措手脚不及。

　　颂天生伎俩出群英惯踏毗卢顶上行若谓主宾互换也寻城日午打三更。

　　举临济会下有同学二人相问一云离却中下二机请兄道一句子一云拟问则失一云恁么则礼拜老兄去也一云者贼临济闻升堂云要会临济宾主句问取堂中二禅客便下座。

　　拈云者一伙随搂搜汉有甚么了期不见道拟问则失。

　　颂宾主互换较无差孤鹭齐飞共落霞人义尽从贫处断世情偏向有钱家。

　　举沩山一日见香严仰山作饼次师云当时百丈先师亲得者个道理仰与香严相顾视云甚么人答得此话师云有一人答得仰云是阿谁师指水牯牛云道道仰取一束草来香严取一桶水来放牛前牛才吃师云与么与么不与么不与么二人俱作礼师云或时明或时暗。

　　拈云动弦别曲叶落知秋还他沩山父子若是衲僧门下犹欠悟在何也不是僧繇手徒劳话丹青。

　　颂馒头水牯示纲宗觌面相承道愈隆化外来宾端的别莫将附子当天雄。

　　举风穴沼禅师因僧问语默涉离微如何通不犯师云常忆江南三月里鹧鸪啼处百花香。

　　拈云绝天维立地纪未足称奇擘太华逗河源岂是敏手只如风穴恁么答话还惬者僧意也无世间无限丹青手到底都卢画不成。

　　颂重重春色翠成堆雨洗孤峰向晓开满径杳然清昼永夜深谁共扫苍苔。

　　举雪峰僧问古涧寒泉时如何峰云瞪目不见底僧云饮者何如峰云不从口入赵州闻僧举乃云终不从鼻孔里入僧却问古涧寒泉时如何州云苦饮者如何州云死师闻得乃云赵州古佛遥望作礼从此不答话。

　　拈云雪峰胸藏日月赵州眼盖乾坤然而应机似同大都垂手更别且如何是别的道理云笼树色枝偏翠月淡星河斗柄高。

　　颂古涧寒泉彻鉴源底不从口入饮者即死赵州古佛放毫光射入雪峰遥作礼不答话事堪耻海阔云间知几几。

　　举首山念禅师因僧问如何是佛师云新妇骑驴阿家牵。

　　拈云藏尽楚天月犹存汉地星。

　　颂新妇骑驴阿家牵踏碎春光柳带烟当体风流谁会得落霞孤鹜共长天。

　　举沩山一日问仰山曰大地众生业识茫茫无本可据子作么生知他有之与无仰云某甲有验处时有一僧从面前过仰召云阇黎其僧回首仰云和尚者个便是业识茫茫无本可据沩山云此是狮子一滴乳迸散六斛驴乳。

　　拈云寂子卖弄家私沩山翻成钝置若非金毛狮子争解翻身跳掷只如道此是狮子一滴乳迸散六斛驴乳意作么生擘开华岳连天碧放出黄河到海声。

　　颂茫茫业识若为凭蓦地当阳唤一声珍重阇黎何处是回头真个可怜生。

　　养子不及父家门一世衰相逢皆醉客青眼为谁开。

　　举鲁祖凡见僧来便面壁南泉闻云我寻常向师僧道向佛未出世时会取尚不得一个半个他恁么驴年去。

　　拈云鲁祖玄关深锁南泉八字打开二老汉一抑一扬不无洞达要且未会向上事在且如何是向上事那边不住空王殿争肯耘田向日轮。

　　颂坐断千差古路头铁船倒驾意悠悠数声渔笛来何处吹落洞庭一片秋。

　　举则川与庞居士摘茶次士云法界不容身师还见我否川云若不是老僧洎与庞公答话士云有问有答是寻常川不管士云适来莫怪相借问么川亦不管士喝云无礼仪汉待我一一举似明眼人去在川拈茶篮便归。

　　拈云得处稳密何妨八面风吹见地固明岂惧四山来合庞老一任伎俩有尽其奈则川不采无穷然虽如是也须到退三千里。

　　颂一条瀑布岩前落两扇柴扉掩薜萝道泰不传天子令时清休唱太平歌。

　　举仰山一日见香严乃问师兄近日见处何如严曰据某甲见处无一法可当情仰曰你解犹在境严曰某甲只如此师兄又作么生仰曰你岂无能知无一法可当情者沩山闻举云寂子已后疑杀天下人去在。

　　拈云香严恰似个大力白牛稳眠露地若非仰山几乎唤不回头若据兴福待问师兄又作么生劈面便掌不惟免致带累沩山管教香严知恩有地。

　　颂借婆衫子拜婆年淡抹春山越样鲜可怪流莺相送意一声啼破柳梢烟。

　　举德山到沩山挟复子于法堂上从东过西从西过东顾视云无无便出至门首却云也不得草草便具威仪再入相见沩山坐次德山提起坐具云和尚沩山拟取拂子德山便喝拂袖而出背却法堂着草鞋便行沩山至晚间问首座适来新到在甚么处首座云当时背却法堂着草鞋出去也沩山云此子已后向孤峰顶上盘结草庵呵佛骂祖去在。

　　拈云逢场作戏须是具眼衲僧善别机宜还他作家宗匠德山负冲天意气出格超群争奈沩山善用不战屈人兵底手段即时收伏还知二老作用处么好手手中呈好手红心心里中红心。

　　颂卒风暴雨涨前滩渔父扁舟总若闲浪里倒拈无孔笛夜深吹过汨罗湾。

　　举南泉因东西两堂争猫儿师遂提起云道得即不斩道不得即斩却众无语泉便斩之赵州晚自外归泉举前话示之州脱草鞋戴头上而出泉云子适来若在救得猫儿。

　　拈云南泉据令而行赵州依款结案虽似逐恶随邪大都子为父隐父为子隐。

　　颂猫儿斩却不知休话语重将似赵州纵使草鞋头戴出至今老鼠闹啾啾。

　　举赵州问南泉云道非物外物外非道如何是物外道泉便打州捉住棒云已后莫错打人泉云龙蛇易辨衲子难瞒。

　　拈云赵州骑虎头据虎尾不妨险峻南泉正令虽行惜乎未曾剿绝当时若是兴福棒折也未肯放过在。

　　颂纬地经天帙世伦南泉父子意惺惺画龙不是僧繇手徒说闻雷破壁行。

　　举安国师问僧云得之于心伊兰作旃檀之树失之于旨甘露乃蒺藜之园我要个语具得失两意僧竖拳云不可唤作拳头师云只为唤作拳头。

　　拈云国师一等垂问可谓平实商量者僧虽则露出家珍惜乎未为全璧如今若有识心悟旨底衲僧拈却得失二途试道看。

　　颂得之不失失之不得毫厘有差天地悬隔眉毛两道绝疏亲日可冷兮月可热。

　　憨休禅师语录卷第十二(终)

　　后跋

　　吾师憨老人住西安城南大兴善寺道眼精明孤▆超绝机锋铦利钳锤恶辣学者最难凑泊余始见于炖煌室中瞻其丰采如腊雪严冰令人毛骨俱寒棒喝未施而尘心已自灰矣遂皈依座下虽须发犹然而额上眉毛已知在自己面孔上也老人自出世以来七主名蓝随机导物因事举扬故有上堂小参示众入室机缘门人录其最要者若干卷欲刊于嘉兴楞严寺大藏经坊乃谋于余余欢喜踊跃争先首倡鈘梓流通愿与有血性奇男子打开金刚正眼同跨佛祖顶　于老人禅床不无震动而倾倒矣。

　　时
康熙庚午仲春汉醇儒广川伯裔世袭生员弟子董文昌法名性佛焚香沐手谨跋

　　　　参学弟子　同智　明心　性悟　性元
　　　　　　　　佛慈　寂行　明庆　寂贤　同校刻

　　　　　　　　　　　　嘉兴倪尔绳敬梓

　　　　　　　　　　　　海盐王楚珍拜书

　　　　　　　　板存浙江嘉兴府楞严寺大藏经坊

　　功刻题名

　　钦命总督河道提督军务兵部左侍郎兼都察院右
　　　副都御史加一级潼川王新命
　　镶盐旗汉军营驻防陕西西安府协领
　　　　　曹士琦　男曹元芳　圆哥
　　镶黄旗汉军营驻防西安府拖沙喇哈番
　　　　　李木强　男李世禄　孙　智聪　海琛
　　川陕总督部院衙门笔帖式
　　　　　马尔泰　男韩瑞　　海珠
　　文林郎同知乾州事阆中李世杰
　　文林郎知湖州府归安县事长安冯云龙
　　汉醇儒广川伯裔世袭生员董文昌
　　咸长两邑庠生蔺毓秀　李文蔚　冯云骧
　　　信善张自顺　刘元升　吕　友　乌礼巴
　　　　　杨志胜　金如琏　彭兆生　白蕴玉
　　　　　倪五桂　王应魁　朱有谅　周文极
　　　　　陈之信　徐得胜　刘国斌　王　霖
　　　　　林应凤　周继武　张弘仁　杨毓忠
　　　　　丘全德　徐得福　王喜圆　张集义
　　　　　吴国祐　孙承业　尤士贵　王显志
　　　　　金有禄　姚元鼎　金海珍　焦文才
　　　　　马之骐　王　彪　赵　二　马　能
　　　　　云松远　梓郢林　觉　真　牧　雨
　　　　　永　敖　道　觉　献　云　德　诚
　　　　　恒　崖　同　葆　觉　道　紫　衣
　　　　　德　宗　发　暹　海　岸　觉　宗
　　　　　慧　明　心　安　性　智　照　俊
　　　　　明　还　了　后　续　宗　了　虚
　　　　　显　光　宗　显　体　法　恒　祥
　　　　　广　居　觉　之　如　髻　清　玉
　　　　　寂　定　清　潮　照　祥　瑞　一
　　　　　海　定　净　域　心　诚　实　弘
　　　　　心　一　海　清　真　学　照　慧
　　　　　照　福　清　霄　真　净　明　体
　　　　　照　兴　行　善　祥　照　灵　修
　　　　　闻　修　隆　智　明　洁　性　瑜
　　　　　性　聪　性　懿　性　玉

　　　　右暨满汉绅衿缁素众善人等发心捐资助刻
　　憨休禅师语录一部上祝
　皇图巩固帝道遐昌海宇清平万邦宁谧四恩总报
　　　三有齐资凡向时中吉祥如意者

　　康熙二十九年岁次庚午九月　　日谨述
