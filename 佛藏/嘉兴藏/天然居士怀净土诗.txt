嘉兴大藏经　天然居士怀净土诗


　　天然居士净土诗叙

　　夫净土之作难言也古云禅外不曾谈净土须知净土外无禅非个中人无以谈禅非个中人无以言净土非个中人无以了净土非个中人无以为净土之诗若非禅净两融事理双泯不知何者为禅何者为净土今吾法侄天然居士之作净土诗岂非法语也哉欲老僧之为叙是亦益其法语也因索为叙正如洪钟在架随扣击以无亏所云禅外不曾谈净土须知净土外无禅者深有味于斯言也公之诸方欲人人具正法眼不得以诗而目之也然老僧亦不敢妄通消息偶拈是以当一噱尔。

　　传临济正宗三十二世松江佘山墨浪文老人书

　　净土诗叙

　　天然居士夙秉灵骨身处尘劳志超诸有予昔相识于江上敔山国师先老人放生社中后契机于璜塘古院自予登天目以来不会晤者二十寒暑甲子端阳前复见访于金轮第一峰出其所著怀净土诗凡一百四十九首字字醒迷言言铎世令人阅之转读转快觉杨无为周续之诸公不能独擅美于前矣居士以予言为何如。

　　武康金车山报恩禅寺骨岩峰老僧书

　　净土诗叙

　　怀净土者不知净土之怀何义空怀净土也示说禅者不知说禅之示何理空示说禅也故谚曰禅净两俱通如日丽虚空旨哉言乎今吾同乡法兄天然居士不恋朱紫有流水风手眼别出勘验诸方若非乘最上愿人焉能神力有此斯所以愈见其火中金莲花也居士于禅课暇不欲坐无事甲里借文字三昧显儒释一贯之旨示海内具大眼目者以见禅外无净土净土外无禅也首以警策四众为冠终以禅净兼修为趾共一百四十玖首首四句句七言计四千一百七十二字有能于此豁开心地顿断爱河世出世间为菩提种则不辜负居士之苦心也设或未然听我偈曰行树重重七宝庄天成楼阁越寻常莲开四色香侵裓法示三乘别讲堂念佛众生归极乐通仙灵鸟自飞翔惟心净土如能委刹刹尘尘是乐邦。

　　金华慧日禅寺法弟冶堂超杰书

　　怀净土诗序

　　昔维摩移置妙喜以为神通然维摩吾法中人则妙喜亦吾法中物今所谓净土者与妙喜等而天然居士既入法中复怀净土岂亦从净土来者也乃吟咏成诗请为叙叙云何以天然为维摩以净土为妙喜是吾法中人是吾法中物。

　　余杭径山兴圣禅寺法弟五岳玹题

　　净土诗序

　　余览宋王龙舒先生修净土文首劝人信心虽然凡眼人不见净土忽于空中指有一极乐世界起信甚难不知世人见名利求名利以为实也而反虚净土不可到而学者贯想回向终有到日是以为虚也而反实盖天地四方不过太虚结成故人意中有一西方自有一西方报唯慧心人可以语此昔李龙眠画马秀大师让曰公业习此日夕思其情状求为神骏系念不忘一日眼光落地必入马胎无疑龙眠大惊不觉身去坐榻曰当何以洗此过师曰但当画观音大士龙眠遂画大士像由是言之人心不可妄动妄动即留影响在心不化颠倒正见堕入恶道吾人果能一心结想净土自然一尘不染邪魔远离尤必藉持诵之力迸断杂念真体忽现故远公莲社一时名宿俱在其内解脱者不止一二人流传后来为古今开此门径则知念佛一事诚禅净双修之捷境也吾友天然朱子由谈元而皈依净土由净土而皈依诵佛一日夜诵至十万遍豁然顿悟及参诸善知识契合水乳已二十余年慈悲度世普劝诵佛为诗一百四十余首名曰怀净土诗言言痛切提唱宗风直捷了当骨岩墨浪冶堂五岳和尚俱有引一日示余敬述数行以赠并呼起天下不知念佛者而使之念佛焉。

　　新安鲍训拜书

　　天然居士怀净土诗目录叙文五篇怀净土诗十六观门九品往生儒释一贯禅净兼修后跋三篇净土题词天然小传

　　天然居士怀净土诗

　　天台山昙华亭比丘明康录

三教虽云共一心名儒格物悟天真玄门妙道飞仙少万法归原我佛亲

金刚台上大金仙遥盼众生不计年欲脱娑婆生死苦早寻归路莫迟延

擎天堪羡栋梁材鼎鼎调和众所推名姓已书麟阁上还须乐土一登台

位列公卿且谩夸鳌头独占眼前花真经六字无心念大限来时何处家

伶俐书生盖世才文章莫向草中埋未知身后归何处快念弥陀犹晚哉

仗佛光明剃了头剃头离俗贵真修真修若不明宗旨勤念弥陀归去休

方袍圆顶世人钦不念弥陀枉作僧业识忙忙根本散铁床铜柱请超升

既入空门休纵饮沾唇即是孟婆汤迷魂乱性真狂药欲免烊铜快放光

决志参方恐阴魔无如把稳念弥陀横超三界西方易直上九天岐路多

选佛场中人万千形同诸佛顶皆圆坐教人法双忘后本性弥陀自现前

无诚那得金刚座有污如何望宝莲禅净归原同学佛毗卢极乐破蒲团

玄门功就上蓬莱羽化能空三大灾白日全家骑鹤去也须念佛出轮回

五漏形骸是夙因缘何不念本来人本来念念常相忆转女成男越爱津

弥陀谩说住西天只在人人方寸间多谓妄情难见佛此心清净即慈颜

青莲叶上婴儿耍红藕丝中共命飞逆顺若还亲荐得谁家屋里没阿弥

绿水青山间岁月红尘白浪闹邯郸一生幻景无多少十念弥陀有若干

高一声来低一声声声愿结乐邦盟乐邦谩说程途远处处频伽绕树鸣

悬崖撒手念弥陀一叶莲舟出爱河七日若还心不乱谁分极乐与娑婆

五浊尘中修白业七珍池上坐金台人人晓得西方好何不弥陀归去来

安养寿长须早到阎浮苦大莫迟留世人欲觅还乡道快念观音渡海舟

周易未分无一画中庸末后似乎禅立身须仗尼山理念佛终归极乐天

裙钗绕座非为庆脂粉髑髅如白刃不念观音早转头问伊怎脱妖狐阵

老而不死头如雪食肉衣皮心似铁不念空王碌碌过眼光落地如何说

返本还源最直程弥陀十万昼连更口无剩语心无念七宝池中定有名

听得牟尼说也么执持名号莫蹉跎纯真一念全无间不历僧袛获佛陀

玉帝安居善法堂凌霄宝殿紫霞床百仙诸子如云绕同念西天老愿王

阎王供佛森罗殿侍立牛头并马面未举幽冥凄惨刑先开黑白分明卷

日光指示甚分明才出东来就西行堪叹愚痴无净念甘投利欲大深坑

金乌常驾法王舲昼夜游行无少停惟恐有情常在梦朝朝唤起示归程

照破虚空大日轮光明显出紫金身无分高下皆摩顶导引西归不暂停

金仙趺坐紫金台大士声闻处处该遍历娑婆唤归去凡夫几个肯头回

富贵场中多少人昼餐杀戮夜交勤可怜甘受波吒苦不肯回光自照心

旧业新殃俱解释一心秪念波罗蜜万法归一一归西西方极乐无伦匹

升沉三界不停时日落之方有故居普劝谆谆期早到莫教狼藉自羁迟

欲海波涛日沸腾劝君驾筏渡迷津迷津汩没多豪杰欲脱迷津须认真

万类有情同佛性多因妄想异形躯互为相啖不休息甘受轮回生死拘

颠倒梦想贪爱淫欲心不动梦想清梦想俱清离贪爱即见弥陀清净身

火里莲花煆炼开光明遍照不沾埃人人自有天真佛何须辛苦待当来

暴雪自投狂火路善良稳驾顺风舟阴阳鉴察形随影枉使深心夜半谋

黑夜醺醺合了眸情痴眷恋粉骷髅英年不识清凉境活火烧残嫩骨头

盖世英雄逞己知阿弥陀佛不勤持色身妄认为真体真体真空空里虚

荷叶卷舒团坐具芙蕖零落散袈裟随波逐浪无休歇一上莲舟稳到家

武林虽则风光好不若耶溪流水清更有西方开九品青黄朵朵尽标名

石莲木患与菩提日夜揩磨念着谁捏断线头珠满地拈来处处是阿弥

白饭黄齑度几秋得休休处便休休劝君蚤赴宗雷社莫与儿孙作马牛

法体人人心本具莲邦只在想中成阎浮世上人虽恶念佛功多定往生

饶君修到非非想还在轮回三界中快悟迦文真实旨西寻极乐下勤工

池内金莲莲内人个中消息甚分明凡夫不肯将心洗日夜熬煎近火坑

道不远人还自悟心即是佛莫他求豁开正见无余念万别千差一旦休

地狱天堂总莫居可归极乐玩芙蕖辛酸地狱无时了狂放天堂有尽时

娑婆胎育苦千千极乐莲生香满天有功且住浊恶世无愿难撑彼岸舡

百亿须弥华藏剖兆千日月空中走凡心寂寂圣心休金沼莲胎个个有

水鸟树林皆念佛为人何不试观心观到醍醐亲灌顶大千世界尽黄金

九十六门邪教说百千万劫转轮回劝君快念弥陀佛就我西方径路归

敔山念得一声佛嗽口澄江五六年看破形骸非我相真空宛出本来颜

　　(江阴敔山念佛放生国师玉林老和尚栖云和尚六解和尚全庵和尚骨岩和尚僧健和尚等尚书张静涵进士戚价人张孟及翰林曹仲嘉邓玉书春元薛尔锡徐在音县令何尔彬於潜人新安孙格飞先生程公达居士兰溪何惺初朱道则等)。

幼失诗书不擅耕从来忧道不忧贫人间甲子无多日愿作烟霞野外民

未入名山寻胜迹偏依流水种青莲而今学就龙舒法暮暮朝朝佛百千

阎浮狼藉几多年非道非僧不是颠五浊池头频濯足莲花踢出水中天

落月长庚对我家门前九品好莲花莲花大似娑婆屋更有金幢覆宝霞

乐极时参南海容婆娑日念西天语有朝脱体坐金台诸上善人同一处

无心恋着阎浮事有念思归极乐邦三业清清尘梦觉吹来阵阵藕花香

乡村四月尽栽田独有山人爱种莲因果分明无滴漏心空及第藕如船

不效双林弘大法偏依三有觅莲花往生极乐低低品胜过娑婆富贵家

朝朝礼拜拜空王夜夜焚香念乐邦有日娑婆功行满优昙上品放毫光

念念念归安养国心心心想往生因我今勘破庐山远总是莲花会里人

生死轮回不暂停释迦立教劝修真弘施棒喝僧无数笃信西方有几人

人人有分甚奇哉本性弥陀不用猜话到尽头难束口妄无起处即如来

万行不为惟白业一心只愿离娑婆非予执定西归法犹恐当来又路多

佛言成佛无难事我悟西来微笑颜苦海浮生遮障重升沉六道自循环

无花不识春消息有月方知夜若何佛在心头须蚤悟若还未悟有淆讹

日月两轮天地眼虚空一片圣贤心日月有形忙不了虚空无相性常清

西游十万恒沙国即是吾师大道场无量光明花灿烂巍巍趺坐鼓音王

一声佛号悟金仙因地光明大果圆万行归元同证道西方堪玩有池莲

寂寂普观无量寿珠网交罗化日时宝盖幢幡分五色几回亲梦浴莲池

弥陀西住祖西来念佛参禅共体裁超霞拈出请君看菡萏何曾两样开

人心如月在中天月在中天几夜圆圆得浮云多覆闭无云圆月始天然

六天不着无名汉愿往西方作佛奴寄语市朝贤达者人间富贵只须臾

百年过失三途近六字修持万行圆荣辱台前无道则放生社里有高贤

诸方浩浩尽宗禅几个高超弥勒前净土杳无问津者惟予翘望已多年

我有衣藏无价珠光明无欠亦无余个中遍照元无物独露真空满太虚

晦庵后裔拙天然自幼生来好问禅鞭醒铁牛连夜吼耕翻八识寸金田。

双溪重整宗雷社普劝同修极乐缘十八高贤知我意浴池应放宝花添

　　(余杭双溪念佛放生社友五岳和尚西堂白▆禅师佛眉和尚书记一度师岸光和尚弟子道树禅师岸眉和尚法嗣半岩禅师大安寺蕴珏▆师麂角山社友道容师新安程仲珍程义仙▆明黄瑞之双溪姚胜甫俞叔昭孙五云丁以千孙阅成周子遐丁月友费粲侯朱道则等)。

频向诸方弄爪牙亲承福胜授袈裟袈裟零落难缝补露出西来五叶花

须发髼松续祖灯尘居无欲更无能兼修净业兼行道不似儒翁不似僧

道冠儒履佛袈裟彻骨风流处士家频向床头寻极乐火坑开出胜莲花

山居久傍苎翁泉泉傍幽栖每照颜颜貌年来不如昔此心无异水中天

学证无生非偶然昆虫草木总周全千祗闻得医王法屡世修成净土缘

问子何事寄苕川为礼吾师双径前西雨东晴参透了仍归净社乐无边

阿弥陀佛念千千念到山边与水边来往世人休笑我殷勤念佛胜神仙

火里莲花非是草光明如日离蓬岛谩云仙佛尽居山大隐依廛人莫晓

红莲相映白莲开独有青莲结胜胎花拟楼高摽姓字藕如船大长金台

丈六金身是法身法身向上报双亲双亲仗佛超三界方显男儿大孝真

父母非亲谁至亲至亲极乐老能仁无穷岁月常相忆相忆娑婆念佛人

弥陀一卷佛家书七宝楼台我旧居不是道人贪极乐观尽娑婆总不如

莲邦却在自心头只是无人着意修更有愿王垂念切惟予常望碧云楼

不跨珠顶游蓬岛惯想金容依市廛清净心中无别念知音莫更问吾禅

朝臣待漏翻千卷我持六字不成行少年曾学神仙术半老思归极乐乡

消磨岁月功夫到煆炼身心智慧长具足六根无欠缺凡夫何异法中王

自性圆明无染污本来清净不飘沦娑婆极乐两无间心沼莲花瓣瓣金

诸贤莫笑我归迟上品金莲花未舒不是某家夸大口此心能有几人知

不驾五湖名利舟不修三界人天福饥时璎珞粥两餐倦则维摩床二宿

历遍天涯寓径山苕川分得水云湾不闻南国风波险常忆西方岁月间

围绕千山与万山一椽偶寄两溪间西来大意人无问碌碌长街我独闲

非予欲舍娑婆苦无奈红轮如转鼓百岁光阴倏忽间无常老病真凄楚

非予取彼西方乐步步金莲常衬脚行树楼台众宝成天肴甘露随心酌

法王原在自心中何必重宣极乐宫安养大师亲面目全身无量等虚空

超霞不是归何晚为劝娑婆念佛缘直待因缘时节至如蝉解蜕法王前

吾诗虽则不成章顽石闻知放宝光普劝往生行佛事赠君苦海作舟航

　　十六观门

　　日观

西方归处一轮红赫赫光明绝影踪上下四维无不照通天彻地紫金容

　　水观

满腔澄澈碧琉璃本性弥陀涤垢衣法体圆融无色相海天空拟月光辉

　　地观

十方一坦布金沙七宝玲珑散晓霞无数浴池花灿烂百千楼阁法王家

　　树观

亭亭宝树景偏多玉叶金枝异鸟歌二六时中声不断飞鸣宿食绕娑罗

　　池观

八功德水浸金沙四色光明映宝花念佛人归莲始绽法身沐浴净无瑕

　　总观

毗卢楼阁插清天人寿无疆不记年七种灵禽常念佛十方贤圣共谈玄

　　花座观

玉骨金须透水滨团团千叶不沾尘个中二十庄严海极乐娑婆是比邻

　　像观

巍巍千丈紫金身百宝庄严绝比伦眉际白毫光不夜胸前卍字礼天人

　　真身观

涵盖乾坤无量体紫磨金色太虚同遥伸玉臂摩人顶指点众生悟本空

　　观音观

肉髻圆明大慈父宝冠璎珞化如来千轮辐足随流转九界寻声引众回

　　势至观

五百天花冠灿烂一声佛号证圆通自从亲入三摩地常侍弥陀演苦空

　　普观

黄金细末铺池底绿玉新枝透树尖空里散花空里乐玲珑梵刹绕诸天

　　杂观

金银布地玉为田四圣六凡坐宝莲鹦鹉伽陵歌又舞唤归男女万千千

　　上品观

七重行树景敷扬八面金台放宝光说法慈尊咸护念百千菩萨立成行

　　中品观

琉璃地上黄金屋白玉阶前璎珞幢宝盖悬空垂佛顶莲花随足衬双双

　　下品观

行树金台调御家诸天时供有名花频伽共命咸称佛演舞阶前景自嘉

　　九品往生

　　上品上生

无边刹海导迷情万行圆明本现成宝殿琼楼空色相金刚台上说无生

　　上品中生

紫金台座证无生本性如来自在行解透目前诸大部弥陀垂手接殷勤

　　上品下生

金莲台上放光明密行惟持六字名百宝栏楯光万道观音化佛远相迎

　　中品上生

戒珠无污体圆明施舍时时利有情万叶金莲花接引亲随势至往西行

　　中品中生

六时称念南无佛不动尘劳憎爱心华盖幢幡临命后宝莲敷足众相迎

　　中品下生

尘居念佛悟无生忠孝门墙公与卿坐卧经行声不断莲花相接过疑城

　　下品上生

从来不信弥陀佛半老皈依越万程金臂遥伸归念切相随海众乐邦生

　　下品中生

熟径难忘轻五欲不持净戒不修行腥膻未断时时佛童女天花指路明

　　下品下生

业重三途频入梦偶然结个往生因临终十念弥陀佛遥见莲花来接迎

　　儒释一贯

　　汉朝明帝

牟尼西越演真空千有余年大汉通灵异梦中人主觉朝朝传奉念无穷

　　晋十八公

一代名流事远公匡庐开创宝莲峰虎溪三笑留真迹白社从教万古宗

　　梁傅大士

弥勒亲来我婺州化身善慧示因由君王尊信迎归阙筑室双林七佛游

　　唐白居易

社结香山老太傅古希之外愈心坚送迎不叙寒温话念念神游极乐天

　　宋苏子瞻

眉山学士号东坡出入常怀接引图龙井山中开胜会临终直趣法王都

　　元吴子章

妙药埽空千世妄灵丹点破一腔愁个中念念弥陀佛救济贫儿遍虎丘

　　明唐体如

几翻应试梵村过亲叩云栖念佛陀清献西游濲水路先生乘楫离娑婆(清献公宰相赵文懿公之祖体如公状元唐汝楫公后兰溪人)

　　清超霞等

国师面圣转江阴吴越群儒佛社临十万洪音忘昼夜优昙华发敔山岑

　　禅净兼修

　　长芦禅师梦普慧

五蕴皆空犹有梦书生梦里请摽名名摽普慧普贤至兄弟同修极乐盟

　　法照禅师遇文殊

佛说台山原是金故移莲社访知音乘狮道者亲来往五色祥云绕竹林

　　少康禅师耍儿钱

青蚨十百杖头悬赤子从教种宝莲幸得库头钱钞广诱归男女万千千

　　永明禅师用官粮

私取王粮立大功放生感动十阎翁密修细行人难学海外能令法眼通

　　中峰禅师怀净土

东西如隔映窗纸点破分明一样天幻住莲花成宝座随机说法净尘缘

　　楚石禅师修净土

醮楼听得一声鼓唤醒书经梦里人拟就西斋诚实语知音切莫自因循

　　莲池大师发愿文

云栖宛出渡人船十万余程昼夜旋更有一般难信法要将东土易西天

　　大觉老人放生社

重开佛会大江头多少名儒硕德修鳞甲羽毛同解脱遨游极乐永无忧

　　净土诗跋

　　天然先生系出紫阳寄居双径予髫年读书于先生之外父家遂订莫逆交见其言论风旨矫矫出群非凡俗者流予时心窃仰止焉后予负笈从师或游武林或渡山阴几于吴山越水间暌隔十余载先生亦由钱塘溯长江抵濲水故庐定省尊慈有年复往江南名胜遍访法门敔山放生社中证道璜塘契机直超最上一乘非其夙秉慧根焉能胸怀智珠若是嗣后先生复来径麓寄隐一廛饮上池以济世持百八了余生看破本来亲承福胜圆菩萨戒庞老家风不是过矣甲子仲夏偶出其怀净土诗示予言言觉世不啻晨钟数杵发人无限深醒捧诵之余如受接引以见当年订交自有一段因缘耳。

　　天都社弟孙润顿首书。

　　净土诗跋

　　溶自都门返浙游览之余穆然想见宣圣威仪世尊遗教未尝不掩卷叹曰东鲁儒宗西方释典何其名异而实同也即儒之正心通于释之明心儒与释有同揆之理即释之见性合于儒之率性释与儒无异见之端吾观世人终其身津迷而不悟者良足悲夫若吾天然先生借怀净土之诗以显道使先生而富不过膏梁之丰盈已耳使先生而贵不过轩冕之崇隆已耳焉能举世皆浊我独清举世皆寐我独醒处世能悟出世之因儒翁人亲佛门之法无如我先生者哉易曰不事王侯高尚其志先生之节以之诗曰高山仰止景行行止先生之行以之故谓净土诗为末世之津梁也可谓净土诗为暗室之宝珠也亦无不可。

　　双溪放生社晚生丁之溶敬书。

　　净土诗跋

　　夫真机独露若皓月朗于太虚法性圆明似骊珠耀于沧海所以心明而达理谓之禅尘氛无染以谓之净土今我法兄天然居士亲从福胜法叔公衡老和尚机下打破祖师关捩深达法性脱尽尘氛顿见禅外无净土净土外无禅也每自禅课之暇吟咏于两溪双径悉以鸟啼花笑畅演宗风叶落蛩吟而明妙谛积之岁月汇而成帙名曰怀净土诗将付剞劂以广其传适余造其丈室出是集示余诵之句句浊世之津梁行行迷途之宝筏片言只字皆从本性中流出吐尽诸佛肝肠竭尽历祖心髓实为儒门之道眼释氏之法幢者矣有能体而行之非惟识自己心源佛祖慧命断可望于自利利人之阶梯耳。

　　康熙甲子冬日苕川大禄禅寺法弟超机敬识。

　　怀净土诗题词

　　天然法兄居士自双溪结莲社共四众人修持年年每月朔旦社期必捐资放生定会会躬为领首非远师之再来亦弥陀之弘愿耶欲人人到净域拉个个入乐邦矣法兄今以怀净土诗集剞劂附我大藏刻场承为相示作此酬之。

流水婆心世所奇双溪繇建虎溪期一番旧案君拈起三笑新欣谁更疑前进先生由念早后来居士莫言迟远公誓愿慈航普四众同登次第支

　　径山寂照藏院法弟古梅颖顿首具稿。

　　天然居士小传

　　居士朱姓讳道则字天然兰溪斗南公之长子母童氏居士年幼即不凡随父习业江阴日从张青阳高梁溪诸大老游当时敔山放生社中有百八名儒同念佛之举二十外来余杭双溪赘故人童养初先生女偕余偃息陆羽泉头以爱长松修竹兴到则携筇洞霄天目又或逃禅福胜报恩余怪其好交缁衲者流虽往来二十年不能知其实际后乃知为圣人嫡派文公十九代孙焉其著作有旅泊澄江十六年亲归濲水事周全庭前丹桂香初动沼内金莲华更妍骑竹儿童俱长大夺魁英俊半云天今霄重上南楼宿擂鼓山高月正圆之句若乃与善知识问答其机锋超过庞公者流又数年语余曰三十年前予望金衢当复乱故托迹双径间止庵先生见其游天台天目诸诗并药师弥陀经叙肃柬致币命彼仆夫为之载之德州太守海门孙公赠以歌曰尔何人字天然系出鹅湖鹿洞之高贤金华近无桃源地乃携竹炉茶臼来寻栖真玉柱古洞天兼访莲华双径石陆羽泉头寄一椽饱经史腹便便兴酣笔落飞云烟可云天然图画矣又数年亲病归省歌曰为道云游愿已全归来原是旧山川桑榆景暮儿当孝万行无过报本先遂豫修双亲寿藏以身寝金井数夜及藏成勒石俯伏供中以真气接亲长生之气贺者数百人余闻而恻然心泪又曰我擂鼓山洪畈朱为紫阳正传以谱帙蔓延致新安考亭渺若河山复肆笔作叙起伏转折照应合辟之法绝类韩苏文而本支百世一线穿出如指上螺纹如暗中观火然则天然非徒往来缁衲抑亦淹洽儒典盖与孝相终始真圣人之徒吾道之光也居士妇恭顺慈孝一子天资长厚年十二居士即授以太上感应经功过格曰当此见识未开宜令思无邪又示儿曰积无▆功是▆功累得云善是一善积功累善与天齐课佛救生第一件在昔陆象山鹅湖之会深诋朱子支离及后祭吕恭甫有曰追惟曩昔心气粗浮徒致参商嗟乎始余与天然言论不合岂独象山哉君子谓此可作天然居士传。

　　扬州逋客王颐之拜书
