嘉兴大藏经　雪关和尚语录


　　雪关和尚语录序


　　雪关和尚语录目次序传卷之一瀛山语录博山语录鼓山语录卷之二虎跑语录妙行语录卷之三拈古颂古赞偈卷之四偈之余卷之五尺牍疏祭文卷之六诗

　　博山雪关智訚禅师传

　　闽中西峰居士曹学佺撰

　　师讳智訚上饶傅氏子八岁丧父母郑氏送依景德寺长老传公为童子传公教令顶礼观音大士一夕梦大士手摩其顶由是泛览群书奭然意解一日见坛经火烧海底句疑之乃参礼博山来公山令默究船子藏身公案行住坐卧提撕不忘偶入槽厂行见磨鼻拽脱有省有偈呈博山曰直下相逄处由来绝覆藏舌头元是肉不用更商量博山喜曰子可参禅也后作五颂请寿昌衲衣山曰宗门语句如满口含冰不曾道出水字子风骨太露更须死心一番始得师乃掩关谢客兀坐返参凡六载经几重　剥始彻源底偶作雪关歌山见称善乃为开关有偈曰始行大事六年雪顿入圆明一片冰今日幸亲无缝塔掣开关锁万千层继命首众一日领众入室次山垂问曰堂中首座人天眼目如何是人天眼目师曰顶门上山曰还假鉴照也无师曰君不见山曰不虚参见作家来师掩耳而出已已受瀛山之请瀛山古刹四壁萧然作破院歌以自乐相国郑公方水以诗慰之曰太甲之下是瀛山依稀破屋两三间闻师支伞过天漏譬似杨岐雪满关居无何博山和尚迁化师奔丧至丧事毕众推继席自是往来瀛博之间提示不倦督学陈公懋德入山访师置二十五问师应答如流陈大服膺壬申春予同诸公以鼓山延师结制于是演法鼓山玉莹珠回玄风遐播期满还锡博山丙子春中丞余大成司理黄端伯以杭之虎跑请师应之大弘祖道口唇才动辄滚滚不竭环师而听法者万指继而妙行请师重建经营二载大殿落成师曰吾今可以谢喻弥陀矣丁丑秋示微恙乃谢院事鼓舟南迈孟冬朔旦行抵瀛山病体尪羸群心汹汹乃作遗书谢诸檀越时寿昌阒公自博山来候匡坐叙别悰阒公问和尚安否师曰且道我生耶死耶阒公曰末后句也须分付师弹指一声遂微笑而逝弟子弘恩成许等迎归博山建塔莲花峰之西原师示生万历乙酉年九月初一日示寂崇祯丁丑年十月十一日坐三十一夏享年五十有三有语录六卷。

　　雪关和尚语录卷一

　　侍者传善辑

　　瀛山语录

　　崇祯己巳师初住瀛山郑方水相国请开法。

　　初住院示众昔日杨岐会禅师辅弼慈明时师资道合雪曲赓酬后来却住个荒村破院老屋败椽仅蔽风雨人不堪其忧师独不改其乐衲子有请更创者固止之曰尔辈出家做手脚未稳早已四五十岁何暇闲工夫事丰屋耶翌日上堂云杨岐乍住屋壁疏满床尽撒雪珍珠缩却项暗嗟吁翻忆古人树下居观此老铜筋铁骨久经大冶红炉雪胆冰肝坚耐岁寒节操故能砥柱法门力振慈明之道中兴临济之宗令人千载慕蔺不及也某虽乏古人风致然亦头脑相似忝依博山二十余年愧无辅弼之才滥膺椎拂之任今力尽神疲稍寻个小歇场强来住此瀛山破院篱穿壁坏日炙风吹且与诸昆仲共吃些粗茶淡饭过此时光不曾将佛法二字挂人唇齿今晚茶筵为某禅人特请开示訚上座别无布施聊拈一偈以当效颦瀛山乍住壁篱疏冰满床兮雪满庐受用不嫌真淡泊家风亲见赵州无。

　　端阳示众江天空阔鸟低飞鳌鼓喧阗竞渡时两岸高声齐喝彩看谁夺得锦标归诸道友弄潮作戏尚且不顾危亡破釜焚舟必先鼓其锐志何况生死事大若不努力打彻决了何期心苟怯弱终为落节之人志意坚强才是胜敌之手虎斗龙争即不问急水抛篙一着又作么生大胆驾头冲浪过小胆难忘覆溺愁。

　　浴佛日示众释迦老子向无生处说生破院道人无生可说释迦老子向无灭处说灭破院道人无灭可说与么道释迦老子全身在生灭之内破院道人全身跳出生灭之外且道跳出底是在内底是不见古德道他人住处我不住他人行处我不行不是与人难共住大都缁素要分明若向者里缁素得出跳出底不妨在内在内底不妨跳出搊住释迦老子鼻孔一任转身吐气务破破院道人面门岂碍簇锦攒花何以故无生犹是末声色本非生不因荷叶动那识有鱼行虽然如是三十年后莫道破院道人为你诸人说梦。

　　除夕示众沩山大师道欲识佛性义当观时节因缘时节若至其理自彰诸禅德今夜是除夕明旦是元朝时节已至作么生是自彰之理訚上座二十年前如个木偶相似寒不知寒热不知热桃符换不管春来爆竹响那知腊尽虽则如痴似懵要且世法瞒我一点不得二十年后依然业识从头寒便知寒热便知热迎新岁也贴门神送残冬还烧榾柮虽则随波逐浪要且佛法瞒我一点不得如今跛跛挈挈只与么过时光说知也得说不知也得说知不知总得何故不萌枝上从来暗辨春秋无影峰头几番明占气候秪如年更岁换腊去春来在诸人分上还是知耶是不知耶若道知未免顺俗违真不了佛法边事坐在尘俗境界中谩道花枝偏有色空劳莺语为谁娇若道不知又是顺真逆俗不了世法边事坐在净白窠臼里只为冰坚难跃鲤却缘水浅不藏龙只如去此二途毕竟怎生说个真俗双彰底道理还会么鹘臭布衫都脱却穿婆帔子拜婆年。

　　问答

　　僧问昔日黄龙今日瀛山法席不同法门无二即今龙象之中如何是不二之谈师云眉毛分八字进云分后如何师云叠叠见青山进云见后如何师云拈却如何若何进云门里出身易身里出门难即今六路齐收出门一句求师指示师云一线通天别有门进云好个无生曲繇来和者稀师云谁是其人僧礼拜归众。

　　问世尊出世昙花现瑞地涌金莲和尚出世有何祥瑞师云火里青莲朵朵鲜进云还有为人处也无师曰随家丰俭进云分明踏在瀛山上为甚么看到瀛山早已迟师云秪识门前路难寻殿后峰进云山后事如何师云屋顶青松绕翠屏进云更有向上玄津乞师指示师云今日不向汝道进云为何不道师云案山未点头在。

　　问如何是瀛山境师云千峰顶上叠青螺进云如何是境中人师云眉毛不露。

　　问大冶红炉炼凡炼圣体非凡圣作么生炼师云烹金虽有彩治玉本无瑕进云意旨如何师云重叠关山千万层。

　　博山语录

　　崇祯壬申春信州众檀越及合山大众请师住博山以四月朔旦开堂。

　　上堂拈香云此一瓣香气压群芳遍空遍界光吞万象亘古亘今爇向炉中专为祝延
今上皇帝圣寿万安　皇后齐龄　东宫衍庆伏愿金瓯永固满朝尽是夔龙黄河再清四海争歌尧舜此一瓣香无烟火处拈来薰凡灼圣没鼻孔人嗅着彻地通天爇向炉中专为山中　檀越外护众居士所冀真俗不二远继庞老之风心境双融大露苏公之舌此一瓣香价高无比灵根占断娑婆酷烈难当毒气亲由洞水今日爇向炉中专伸供养　博山堂上先大师异和尚用酬法乳之恩敛衣就座维那白椎竟师乃曰夫为沙门欲荷担大法者必须先明第一义具择法眼然后思所以弘法利生于二六时中法为家务法为城墙法为舟车法为茶膳不见祖师道心同虚空界示等虚空法证得虚空时无是无非法古今悟道知识横说竖说总是说此无是无非之法妙在舌头不黏着肉好眼不屑点沙终日说有不堕常终日说无不落空终日说非有非无不属相违终日说亦有亦无不名戏论撤四句之籓篱翻百非之窠臼如吹毛在手杀活自由如明镜当台妍媸随照所以道法无定相遇缘即宗大抵法性宽波澜阔才是大方家接人手段着着都有妙处今时学做善知识为人说法者多求其深知法体深通法性善说法要者如麟顶觅角无几人耳初心参学分上若大理未明大法未了必须要真实操履真实究竟果到此个田地即使埋藏山谷不肯出头自有人剜肉然灯舍身为座虽诸天魔梵亦将下来请转法轮岂阐提只手能掩其太阳光辉乎今日檀越众居士洎合山诸禅德殷勤劝请山僧举扬博山宗旨如将千斤担子逼上肩头责备将来躲闪不得山僧只得冒登此座为诸兄弟说几句粗茶淡饭若唤作说法大有人笑者个虫豸在笑则任从且道訚上座毕竟是博山逆子耶孝子耶卓拄杖云自从拗折撩天杖今日重拈活似龙复卓一下云珍重。

　　沙县陈秉初居士请上堂万水千山特地来为缘听法请登台山僧指示无他语长夏山中正熟梅昔甘贽行者入南泉设斋仍请南泉禅师念诵泉乃白椎云请大众为狸奴白牯念摩诃般若波罗密行者拂袖便出南泉斋后问典座行者在甚么处座云当时便去也南泉便打破锅子拈云甘贽入寺设斋砒霜甜似蜜南泉打破锅子毒手利如锥简点将来父子失情匆匆放过今日陈居士若请山僧念诵秪向他道住持事繁免得打破锅子伤了客情山僧与么道且道与古人是同是别良久云曹溪波浪如相似无限平人被陆沉。

　　四月八日上堂教中道未离兜率已降皇宫未出母胎度人已毕与么说话大似一床锦被盖孩儿遮掩得好诸道友若向父母未生前觑得破便见尽大地是释迦老子面孔尽大地亦是诸人自己面孔诸人自己面孔与释迦老子面孔更无差别于此不会却劳他从头离兜率降皇宫出母胎度幻众真个是纳一场败阙所以初生下来便乃指天指地独自称尊二千年外却被一个跛脚阿师要一棒打杀与狗子吃贵图天下太平诸兄弟云门一棒刚要打杀释迦老子山僧今日一棒恰要打杀云门秪如山僧替释迦老子出气诸兄弟还有替跛脚阿师雪屈者么众默然师笑曰不是山僧逞人我果然难得十成人。

　　栴檀像成洪惟心居士请上堂赵州云我有时将一茎草作丈六金身用有时将丈六金身当一茎草用曹山问僧云佛真法身犹若虚空应物现形如水中月作么生说个应底道理僧云如驴觑井山云道也太煞道秪道得八成僧云和尚作么生山云如井觑驴山僧道善塑无如曹山善雕无如赵老不露些子刀痕真个手段高妙若会得如驴觑井便晓茎草化作金身若会得如井觑驴便晓丈六金身当草目犍连枉运神通优填王徒烦匠巧丹霞正令劈头行谁道子孙贤不肖今日是新安洪惟心居士设斋为报荐先慈敬塑栴檀尊像一躯送入先师塔院供养仍劳书币殷勤以山僧诞辰恳请为众说法说法且置毕竟造像斋僧有何功德卓杖云不求有漏人天福大孝全彰古佛心。

　　上堂举玄沙大师问镜清云古人道不见一法是大过患你且道不见甚么法清指露柱云莫是者个法么沙云浙中清水白米从你吃佛法未梦见在师拈云此一则公案不识者将谓玄沙不肯镜清殊不知两尊宿旗鼓相当埙篪迭奏可称难兄难弟矣所以天童老人道镜清久不作佛法梦也又云须是玄沙同参始得天童可谓善知无舌语解听没弦琴真个是二老赏音者也若作胜负商量此人未梦见佛法在近来法门淡薄兄弟家相见惟叙寒温情面款待佛法二字绝口不谈看他古人一唱一酬之间如函合盖似箭投锋足为千古眼目今日是五慈禅友从浙中来以久参先博山之故特来扫塔设斋供众仍请山僧上堂激扬斯道可见世虽末法人尚古风不愧为法门昆仲矣然正眼观来不是好心何故你在浙中吃了清水白米却来累及山僧偿他口债且道口债作么生偿掷下拂子云除是维摩老知吾施受心。

　　报荐先相国方水大居士上堂心眼本开无奈空花自翳性天廓朗只因迷雾长昏佛说世智辩聪是八难中之一以学解多知遂成理障故翻不转文字窠臼打不破生死牢关当其迷时文字语言总是障道根本及其悟也语言文字原是解脱正因妙在反手覆手耳昔李渤刺史问归宗常禅师云须弥纳芥子某即不疑芥子纳须弥莫是妄谭否宗云人人传使君读万卷书籍是否李云然宗云摩顶至踵如椰子大者万卷书向何处着李复问一大藏教明甚么边事宗举拳示之云会么李云不会宗云者措大拳头也不识李云请师指示宗云会则途中受用不会则世谛流布师拈云万卷书何处着伸脚处便缩脚掀翻窠臼绝狐疑真个拳头好作略不在途中不在家世谛流布亦不恶下座。

　　上堂据理而论世法中埋没多少人佛法中醒却多少人争柰古德道佛法中迷却多少人世法中悟却多少人古德此语未易构他语脉何也佛法固是难通红尘扑地能有几个辊出头来若往昔未熏般若直须正念全提如猛将战出重围方可解戈卸甲到此则太平世界任讴歌尧舜之风清白门庭争接起夔龙之武不碍逢场作戏何妨借路还乡秪要踏得稳靠得实然后扩为利济广被无涯将世法唤作佛法将佛法唤作世法有何不可虽然如是秪恐不是玉是玉也太奇。

　　舟中放灯小参性水澄清元无漂没妄波鼓动遂有升沉既迷出世津梁不睹光明宝藏千波竞涌谁然照水之犀一口吸干孰是倒澜之手溺而不溺直须跳出者层波生而不生转取腾霄那一步只如白浪滔天还有不被颠溺者么良久云移舟不别水举棹即迷源。

　　小参生从何处来死从何处去大冢业识茫茫可怜无本可据秪如有本可据底人又作么生拏住布袋口掷却拄杖子左手控飞龙右手跨猛虎乱把绣毬抛倒踞香台舞浪荡不归家何彼复何此彼此且置秪如今夜现前大众毕竟是业识耶非业识耶是有本可据耶无本可据耶咄不入祖师室茫然趣两头。

　　忏堂小参若论本地风光如摩天俊鹘岂落二机如踞地师子全威不动直下便见无第二人拟议即乖焉容钝置正位尚嫌尊贵偏方岂落程途旋风千匝打归来机轮绝断无回互昔三祖求二祖忏罪二祖云将罪来与汝忏三祖云觅罪了不可得二祖云与汝忏罪竟审如是理忏尚且不有事忏更复何凭假饶事理双融便证礼佛三昧也未知有向上事在汝等诸人不可匆匆放过珍重。

　　茶话如来常寂光如月印秋水众生心水浊月即被云遮佛开净土门岂离心境有心净土亦净吞却山河影土净心亦净击碎玻璃镜心土二俱离莲花出淤泥心上二俱即娑婆真乐国卖花人过野桥香巢松鹤唳疏枝仄且道毕竟事作么生师按指云东土西天一丝不隔今夜是郑式蘧居士入山修忏报荐淑人张氏有令兄尔周居士设茶供养大众命山僧鼓两片皮当知淑人灵爽顿坐上品花轮亲瞻紫磨金相去也夜寒珍重。

　　茶话身心犹泡沫世界若干城情想等空花生死如梦幻不达梦幻无以超生死不了空花无以破情想不识干城无以出世界不知泡沫无以了身心譬如空中蜃气许多妄认楼台阳焰非波渴鹿谓真是水所以轮回苦海无有脱期圆觉经云知幻即离不作方便离幻即觉亦无渐次若能如是究竟不妨宴坐水月道场转此如幻法轮降伏镜里魔军成就梦中佛事到此境界则所谓如梦幻如空花如干城如泡沫者皆如海印发光成就游戏三昧矣今夜郑式蘧居士追荐淑灵张氏设此茶筵我等饮水谢源不可忘却檀施且道不忘底意如何师乃拈起果子召众众举首师笑云不可日用而不知。

　　茶话举僧问云门如何是法身边事门曰枯桩又问如何是法身向上事门云非枯桩若论法身边事知有底能知若论法身向上事不知有底却又知或有个知有不知有底出来你道此人是会得枯桩耶非枯桩耶师举起茶盏云张三贪杯李四酒醉茶钟落地果碟粉碎直饶晓得正按傍提也难与睦州老人弄唇接觜。

　　问答

　　僧问和尚为人一句作么生道师云缦天帐子无人见笑把鲛珠倒撒来进云三圣道我逄人即出出即不为人此意如何师云我不似乌龟钻破壁进云兴化道我逄人即不出出即便为人又作么生师云也是反手卸笼头进云正当出与未出时如何师云眼横鼻竖僧礼拜。

　　僧问德山托钵上堂雪峰道钟未鸣鼓未响者老汉托钵向甚处去德山便归方丈此意如何师云竿头才露影谁识转身人进云岩头云大小德山不知末后句未审不知在甚么处师云攘羊证父进云密启其意未审如何师云汝道他是甚意进云德山便休去不知是何心行师云才是德山进云明日上堂果与寻常不同不知不同在甚么处师云汝且道我今日上堂是寻常是不同进云且喜老汉会末后句不知会在甚么处师云末后句且置汝还见德山么进云岩头云秪得三年活未审岩头具甚么眼便恁么道师云也是蝇子放卵不顾佛头进云谢师答话师不顾。

　　僧问离四句绝百非请师直指西来意师云千年池里鳖一钓上竿来僧拟议师云倒拖出去着。

　　僧问先锋即不问如何是殿后事师云出身虽有路转步莫迷踪进云三军一命重在己权师云倒跨毗卢印横挥宝剑寒进云恁么则四海讴歌乐有余师云是甚么歌答云吽吽师云汝却解西天人梵语。

　　僧问上来道个不审能销万两黄金下去道个珍重亦销得四天下供养若作佛法会滴水难消若作无事商量眼中着屑请问和尚如何即是师云你却销得几何僧一喝师云秪易叱他泥犊子难教击碎鹘仑砖僧云光透日月明暗不收时如何师云是甚么光僧又喝师云莫便是光么僧又喝师云你只有者个结局便打。

　　僧问落叶知秋即不问如何是把定乾坤句师云恰值中秋节进云不跨云桥浪里舟因甚人在彼岸师云阇黎掉在水里进云恁么风卷岭头云浪翻潭底月去也师云那里学得虚头来僧无语师便打。

　　僧问恁么来时如何师云看取脚下进云不恁么来时如何师云转身就位进云恁么不恁么来时如何师云撞入葛藤窠僧礼拜。

　　僧问如何是宾中宾师云面面扑灰尘进云如何是主中主师云猊床不露影进云如何是主中宾师云出门不上路进云如何是宾中主师云归家不坐堂进云宾主句蒙师指示知音一句作么生师云试唱一曲看。

　　学宪陈云怡居士问

　　问蒙示末后句最为要紧敢先问取当头一句师云掉转身来看。

　　问眼见饿夫满前自无粒米陡起悲心作何救济师云虽无粒米倒廪倾仓。

　　问自己与千人万人同饿偶得半升脱粟还食自己还食千人万人若食自己安能独餐若食千人万人如何分饱师云逼塞虚空何分饥饱。

　　问咒咀诸毒药所欲害身者念彼观音力还著于本人东坡居士杜撰改还着句云大家都没事俗眼观之却是大士憯刻东坡平等慧眼观之如何领取师云笑倒补陀岩。

　　问跛鳖曳尾泥中脚脚着地神龙夭矫云际首尾无踪两者孰实孰虚孰胜孰劣师云深含独占更加参。

　　问眼见分明不肯全身拶入过在甚处师云夜鼠愈走冻蝇不飞又云过在不肯处。

　　问多生来一领贴肉布衫如何即脱师云要脱作么。

　　问家珍虽不被劫偷儿时来零窃如何剿除师云一齐飏下着。

　　问弹无弦之琴唱希声之曲急切觅不得一个半个知音请问博山三十年来知音有几师云蒙此一问直待案山点头。

　　问廓今无问师作何答师云早知居士有此一问。

　　鼓山语录

　　崇祯壬申总宪能始曹公农部得山林公及众乡绅请师于福州鼓山涌泉禅寺结制以六月初三日入院。

　　上堂拈香云此一瓣香端为祝延
今上皇帝圣寿万安伏愿　一人常有庆万国永无虞此一瓣香专为山中　檀越护法宰官居士伏愿作儒宗之柱石为法苑之金汤此一瓣香专伸供养　博山堂上先大师异和尚少酬法乳之恩就座白椎毕师乃云若论佛法如蚊子上铁牛无你开口处未免权向第二门头说个譬喻去若要造进此道如人行路一般必先寻一条直捷路上行更要向差别路头一一透过始得秪如山僧在博山束装出门诸兄弟有先从柘浦抵芝城顺舟而下不数日便到鼓山何等快捷山僧从鹅湖穿马岭经寿昌登广福涉镡津其间历峻岭而千盘经回溪而百折所过州城纷人士香花之接遍游兰若观丛林法化之仪经六十余日始到鼓山何等曲折若论一踏便到诸兄弟诚得便宜若要曲尽逶迤须学山僧重重经过险难始得今人参学多喜直捷理会不知果有见处更要透过差别关头始具决择法眼然后清机历掌珠滚盘圆万化从心兵随印转咄此总是途路边事料掉没交涉且到家一句作么生道大众无事各自归堂好。

　　结制上堂乱意猿奔树尘缘马过桥不到心空处何日得开交所以古人立个期限要你向瓮中捉鳖诸兄弟直须内不住心外不住境黏胶既脱窠臼掀翻果到心境双亡正好通个消息若有露得消息者山僧当拭目以待咦龙门高万仞腾跃是何人。

　　诞日上堂僧问象赴龙奔各趋庆贺请问和尚年多少师云与拄杖子同年进云然则不历春秋度常延不老春也师云狸奴白牯自知时僧礼拜归位师乃云业风吹堕阎浮界肉袄频经脱换来觑破未生前面目方知露柱是娘胎教中道诸法不自生亦不从他生不共不无因是故说无生山僧道诸法从自生亦复从他生亦共亦无因说甚么无生诸兄弟若向教中意会去如斩开荆棘指出一条大路若向山僧句里会去如不动旗枪便尔就路还家所谓发足有殊到家则一也僧出问和尚因甚么忘却生身父母与露柱作儿师曰苗从地发花借春开便下座。

　　解制上堂诸兄弟九十日期今已满闭门作活事如何不曾捏杀猕猴子重叠关山未易过大抵末法禅期真参罕遇纵他意树抽枝未见心花成片虽然如是冷灰里岂无一粒豆爆还有不跨石门扶竖晏祖门风者么如无且向芦花深处宿月明穿过钓鱼台。

　　元旦上堂春色无分新旧年光岂有去来洞见刹那三际从他叶落花开不见白杨顺禅师道染缘易就道业难成不了目前万缘差别秪如昨日唤作除岁今日唤作元朝浮字虚名凭谁安得若乃千门爆竹使大地而惊雷万户桃符替虚空而挂彩银烛透纱笼之影铜瓶簪杨柳之春堂奏管弦响送木人之耳炉烧榾柮威袪石女之寒景物森然风光满目若唤作目前底法则心外别有境象若是自家屋里事如何领略此段生涯还委悉么根尘元是吾家宝无柰空花翳眼珠果尔斯须常返照自然不到丧居诸。

　　茶话吃茶知是茶味吃饭知是饭味因甚么又道人莫不饮食鲜能知味不见僧参赵州州问曾到此间否僧云已到州云吃茶去又问一僧曾到此间否僧云不曾到州云吃茶去监院问云和尚因甚么到也吃茶不到也吃茶州唤院主院应诺州云吃茶去诸禅德若知赵州三度茶话则茶味饭味彻底皆知诸兄弟须知此茶不论主宾宁拘好丑南北东西各一杯虚空浇湿眉毛皱大众夜寒珍重。

　　茶话乾坤靡久停之客红颜无可驻之丹日月穿眼底之梭人命似急流之水伶俐汉抖碎虚空蓦翻筋斗便好向急水滩头下得脚稳就无阴树下终日打眠然后拈来世谛总是昙花转步尘劳无非华藏诸道友果能到此境界不妨道个处处绿杨堪系马家家有路透长安。

　　辞众茶话山僧今晚借龙泉上人一杯茶与诸君告别当知山僧来也不曾出博山去也不曾离鼓山纷纷尽是拖泥水动念无端滞往还总是情关不破识浪难干所以把手忍分判袂愁诀当知道人分上却不其然不见进山主云来来实不来途中好善为去去实不去路上莫亏危若知得山主底意便知訚上座不离丈室常在途中不离途中常居丈室还委么杖头踏尽纵横路遍坐青山作道场。

　　水口兴济堂请小参来从渊关来去从渊关去来去自奔波渊关浑如故不见祖师道万法本闲唯人自闹若知闹底即是闲底便见灯花灿烂色不关情若知闲底即是闹底便听箫鼓骈阗声非碍耳何以故有物为物则被物物碍膺尘本非尘则可尘尘合道举起拂子云拂子是尘唤甚么作道拂子是道唤甚么作尘掷下拂子云还知么关津虽放过不许贩私盐。

　　又夜请说茶话至道无文至理无说无说无文是何妙诀闭户造车出门合辙如豹泽毛如龙蛰穴鼓浪乘风江河倒决转妙旋玄其机始彻一棒当头破皮出血担版不圆只得者橛机权变化不思议舌会尽淆讹众流可截且道截断众流底人是何手段不曾过水口那识是渊关。

　　黯淡寺请小参禅非放意可参道非矜持可得矜持则心头常惴安能顺水张帆放意则绳头不紧焉能逆风把柁如人未过黯淡滩头未免心惊险堕既过黯淡滩头便乃放身倒卧如此参学终有矜放之失安契中道之妙惟智者善能陆地行舟空中走马夷险皆如逆顺何讶且道因甚么得如此稳便移舟不别水举棹即迷源。

　　开元寺请小参古德悟道偈云一拳拳倒黄鹤楼一踢踢翻鹦鹉洲有意气时添意气不风流处也风流惭愧古人露手露脚鼓粥饭气大似个白拈贼殊不知天关未转地轴未旋徒尔惊群难极底蕴訚上座则不然展开坐具包群象抖擞袈裟裹太虚六臂三头夸好汉轮王未与髻中珠何也大方无轨则应物任偏圆。

　　董岩请小参道人用处如风行空理透彻而意自玄机虚闲而神自王一任神驹蹴踏还如灵鹤翱翔盖得无心于事无事于心自然虚而灵寂而妙不拘修证宁滞有为诸兄弟若欲得此受用直须绳头紧把自然透出重关且道透出关外底人是何作略天容难覆载器水逐方圆。
嘉兴大藏经　雪关和尚语录


　　雪关和尚语录卷二

　　侍者传善辑

　　虎跑语录

　　崇祯丙子春司理海岸黄公中丞集生余公洎武林众缙绅居士请师于虎跑定慧禅寺结制。

　　开堂师升座拈香云此一瓣香氤氲结而地天交泰盘旋覆而海岳春融爇向炉中端为祝延
今上皇帝圣寿万安前星朗耀后岳齐高伏愿　皇仁浩荡与日月齐明　圣历绵延等嵩叶永算此一瓣香瑞接空中紫气香分劫外优昙恭为　满朝文武　合郡宰官　虎林护法居士信心檀越诸山耆宿本寺监院众执事伏愿道标峻揭长为法海神龙愿驾高骖允作清朝仪凤此一瓣香吞吐千秋灵气含藏刹土风光专为供养　开山寰中大师伏愿玄风再振少林开无影之花法苑重新大树垂普天之荫此一瓣香杂毒为九祖佛也须蛊杀旃檀和粪贵贱不许论量恭为供养　博山堂上先大师异和尚仰酬法乳之恩敛衣就座维那白椎竟师乃云今日升座诸方龙象拥集肩挨脚拶推倒香台直饶你向千人丛里翻身万人队中跳出还须与老僧把手同行始得还有么如无老僧打葛藤相谩去也若论参学似登峰者必须造极溯流者决要穷源莫同流俗专学乱统秪如此一坐具地乃唐开山寰中大师道场者老汉脚踏实地不弄虚头舌拄梵天掀翻到底故其垂示云说得一丈不如行取一尺说得一尺不如行取一寸者般言句如开一副大炉韝秪要铸成纯钢汉子打就生铁心肝方能了死脱生成佛作祖汝若说得行不得如空谭楼阁终无结构之功汝若行得说不得如灵雏在壳未成啐啄之用汝若行说俱到则知果熟曾经霜久瓜甜原为地肥汝若行说俱不到此是不唧浏汉诸兄弟三世诸佛百千祖师在汝脚跟下答话已久若更想些胡答乱问来寻老僧斗觜弄舌非但迟了八刻何曾梦见汗臭气在当此之时真风莫挽颓波日靡观禅宗凋弊与世界涂炭俱可痛哭流涕所以山僧到浙中来蒙合郡宰官洎诸山名宿敦请开堂意在因邪打正止法门互诤之风点铁成金消末劫兵荒之苦诸兄弟必须真参实悟究竟到头方得个大透脱时如其未悟称悟非但瞒却他人却是欺瞒自己尽是泥犁种草波旬眷属千佛出世亦救你者般东瓜茄子不得虽然如是山僧到者里开个铺面且道图个甚么抛纶为钓鲲鲸族小小虾蟆谩上钩。

　　上堂老苍天靠你住昨日难防今日事花妍柳嫩正骄春晴空霹雳生风雨剌剌金蛇扑地飞岩泉迸溜峰攒雾雨过天清日出头始知变态常如故不如故岂不见雪窦老人道大丈夫先天为心祖。

　　净慈寺上堂山僧出虎跑三门赴闻尊宿洎合郡众宰官居士湖上放生之约不意偶过净慈诸公却转请上堂不知是何心悻然虽如是不妨借路经过夫肖翘爱命蠕动贪生业最惨于杀伤慈莫深于救护一夫骛渔猎之利何止戕百万生灵一家奉蔬水之餐亦足活无限物类夫何全无不忍之心甘填难满之腹宾筵殚水陆之珍食品耗万钱之费既乏同体之悲焉无反噬之报因中失悯果亦无怜所以年来杀戮遍行生民涂炭良有以也惟仁人君子能全恻隐之风活路生机原开仁寿之域是以西湖胜集众善骈臻轮月放生群公佳举可以续云栖大师悲深愿广之法乳庶不孤瓶匋尊宿利生接物之盛心所以太师翁云若恩周多命则大积阴功或惠及一虫亦何非善事即此祝　圣历绵延之算共抒忠诚转寰宇太平之风阴裨王化秪如永明大师道高低岳渎共转根本法轮大小鳞毛普现色身三昧还有知得永明老人落处么海岸居士云请问和尚如何是色身三昧师云飞者飞跃者跃是个甚么进云如何是根本法轮师云能为万象主不逐四时凋进云护生须是杀杀尽始安居毕竟杀生是放生是师便喝进云果是作家师云念汝尊官饶过一掌士礼拜师下座。

　　孝廉闻子将等请上堂钱塘江上春风起三月桃花翻浪势五云山里众鳞龙风雷特地催烧尾禹门万丈跃烟霄振鬣掀鬐鼓异涛不但丰年霖雨足吸干鲸海巨波消而今得个权栖泊相将盘踞炊香阁倒卷珠帘转步来面前颗颗骊珠烁且道是甚么人为他点眼良久云水晶宫殿杳淡墨也难描珍重。

　　孝廉唐祈远居士请上堂祈远居士问如何是参禅入手处师云吾常于此切进云如何是参禅险难处师云一一经过始得进云如何是参禅得力处师云把定乾坤居士礼拜退又一僧出问云和尚是个饼面铺趁炉灶热再搭一个师云你问来僧乃问如何是参禅入手处师云截千人之头臂剜万人之心肝进云如何是参禅险难处师云拆佛殿毁魔宫进云如何是参禅得力处师云逆水船开顺水风乃云诸兄弟者些答话虽是搬他闲骨董也不曾思索出来不见洞山雅禅师云言无展事语不投机乘言者丧滞句者迷他家是透顶彻底的人临机应用洒脱非常不似今人要句句投机却被言句碍杀径山老人道赵州禅只在口唇边山僧道赵州禅如神庙里签千掣千圣万掣万灵初不曾安排吉凶使人规避祸福也方山老人道得意者所说皆是失意者所言皆非若以是非得失而论古驳今山僧绾上眉毛一任诸方贬驳卓拄杖下座。

　　解制上堂山僧手脚[(申/八/女)頁]园丁日午浇瓜惯不曾今日根芽舒遍地春风引上石瓠棚秪如水到渠成瓜熟蒂落还有人道得底么一月期场云里过天明分晓各归巢。

　　小参师拈拄杖举芭蕉清禅师云你有拄杖子我与你拄杖子你无拄杖子我夺你拄杖子芭蕉老汉扳例随条就窠打劫要且无为人处山僧则不然竖拄杖云只个拄杖不与不夺拄地撑天如龙之活然虽如是非但芭蕉结舌山僧亦结舌有分且请拄杖子为众说法卓拄杖云还闻么众无语师云大地是聋人。

　　小参诸禅德情干识漏错认法身言滞句迷焉离毒海法身边事犹可以依稀仿佛法身向上事有几个自在纵横高峰老人偈云海底泥牛衔月走岩前石虎抱儿眠铁蛇钻入金刚眼昆仑骑象鹭鸶牵会得此一偈则照用料拣棒喝交驰正好作曹洞儿孙洞山老人道五台山顶云蒸饭佛殿阶前狗尿天刹竿头上煎　子三个胡狲夜簸钱会得此一偈则偏正妙协机位环旋正好作临济儿孙恁么道大似搓圆捏匾换柱移梁或有个干嚗嚗底问山僧又作么生规圆方竹杖漆却没弦琴家活临时用安排便不真复笑云也只八成。

　　龙居永庆禅堂示众植根不固必无铁干虬枝力量不充焉易摧峰抒海贵在深参极究历远穷高事境与理境齐彰行到与说到俱畅然后圆机普应不滞一隅信手拈来信步踏着信口道着若以浅识劣根剽窃称禅何异将瓯盛水空拟大洋。

　　扫寰中大师塔拈尺论丈量空之手鸣金戛玉希世之声感神虎而跑泉翻移海岳逐神驹而出厩蹴踏风云今日窣堵坡前恍然觌师真面且道觌面事如何参差烟树里翠滴晓风寒。

　　问答

　　僧问木佛度火时如何师云添上榾柮着进云金佛度炉时如何师云看取焰中轮进云泥佛度水时如何师云脚跟不曾湿进云为甚么真佛内里坐师云闭门打瞌睡。

　　僧问如何是城里佛师云城外有进云如何是山里佛师云市上有进云如何是家里佛师云老僧不在此坐。

　　僧问如何是净土师不答僧又问师亦不答居士见而问云如何不答师云若答他是土上加点便不净也。

　　余集生居士问禅净兼修者为当先参禅而后修净土为复先修净土而后参禅师曰此问甚为泥于融会者必须甄别若初心参学宜求一门深入不可脚踏两船参禅则单提一句公案彻悟本地风光念佛则单提一句弥陀究极惟心净土然后融禅入净似一毫致于太虚融净入禅譬一滴投于巨壑可谓野色更无山间断天光直与水相通若先系缀两头用心不一则两端交战于胸中佛不云乎制之一处无事不办此可证也。

　　妙行语录

　　崇祯丙子春司理海岸黄公中丞集生余公洎武林众缙绅居士请师重兴妙行禅寺以三月念五日进院。

　　天王殿不动而升普光明殿帝网幢前与么相见。

　　伽蓝殿明月为廊清风作殿拈起锄头从头翻转然虽如是善建者不拔。

　　祖师殿万派千枝源头一线信手拈花无人能荐咄云展。

　　佛殿玉殿苔封不带埃珠林宝网镜光开世尊犹自拈花笑且道笑个甚么咦笑有个人重来。

　　上堂指法座云作礼灯王借此宝座大家有分得坐便坐遂升座拈香祝　圣竟敛衣就座维那白椎毕师乃云生平不学杨岐老破院风光却俨然薄福又来湖墅寺起炉搭灶竖空拳枣柏大士道法无定相遇缘即宗山僧在博山出门不知有虎跑底事在虎跑开堂不知有妙行底事今日受请而来大似梦境相似着一毫念头预为不得此喻弥陀一坐具地因缘成既有坏废必当兴山僧业债难逃忽然落魄至此倘藉众缘或可济事然则缘之一字安排不得躲避不得所以古人云万般从此道一味信前缘拈拄杖云秪有拄杖子不属因缘本无成坏亦不用安排躲避却能为一切众生之所凭靠山僧涉水登山全承渠力拄地撑天岂更由谁倚在禅床角则声臭俱无拈出法堂前则乾坤搅动诸人还知么将此深心奉尘刹是则名为报佛恩卓拄杖下座。

　　黄海岸居士封翁八十诞会城众宰官居士请上堂海岸居士问寿等虚空是何人师云量过虚空者进云虚空如何过师云出门先辨路转步按飞云进云恁么则过了也师云切忌撞倒烟楼士礼拜师乃云海岸居士两任浙中司理投钱饮水清畏人知决谳平反视民如子其尊翁自昆居士亦尝令建德先后美政俱擅循良可见趋庭义方别有家传矣今首夏初三日乃封翁八十华诞武林众士绅想其人颂其德无以效华封之祝因各以衣裓盛诸香花诣妙行禅院请转法轮以祝封翁无量之寿山僧道以法为亲以慧为命不但父子同条亦乃祖佛齐证如胁尊者八十出家老赵州八十行脚全凭者个风流趁入花藂矍铄非特此二老也一切诸佛诸祖以及自昆居士海岸居士亦无不凭者个而入大光明藏成就世出世间诸大功德也功德且置秪如今日因斋庆赞一句又作么生道无根树子无今古果熟香飘溢寿筵珍重。

　　康蓝田居士请上堂昔喻弥陀斋三百万僧辟此道场与天宫斗丽师乃地位中人见地超旷行果因花成此一大功德海也今有蓝田居士好善乐施以饭僧为佛事今日是居士设斋报荐先君康思萱先妣萧氏一门宗族俱证莲胎山僧自惭德薄难消信施供养众中要选个无事道人出来酬他信心斋供且道那个是无事道人不见古德道眼里着不得沙耳里着不得水个是无事道人又有道眼里着得须弥山耳里着得大海水个是无事道人雪窦道恁么也不得不恁么也不得恁么不恁么总不得也是个无事道人山僧道三个无事道人总是不唧浏汉要消施主供养依旧还难且道毕竟是甚么人消得师指露柱云露柱呵呵开口笑横吞倒吐肚皮宽。

　　结制上堂僧问解结即不问如何是衲僧向上事师云何不向下会进云向下事又作么生师云井底虾蟆飞上天乃云他弓莫把他马莫骑▆线直路不许人知诸兄弟清心禅堂是个系驴橛祖师公案是个葛藤桩四海禅和是一緉破草鞋天下善知识是一味断肠草直须斫倒系驴橛拽断葛藤桩掷却破草鞋拈却断肠草果能具此知见有此作略不妨千峰顶上却在十字街头十字街头却在千峰顶上绕他华藏世界百千万匝依然止在一毫端如其不然且向一线直路行去好珍重。

　　谢众居士斋小参世间饮食若还吃得消不得是可忧底事维摩香积饭吃得消不得却是好事秪要吞得下吐得出便是超方出格手段非但能消四事供养亦可消得万镒黄金假饶有个不吞不吐底出来且道将何供养薄批明月浑闲味细切清风更是奇。

　　问答

　　僧问一天法雨洗兵威今日重辉古殿基如何是古殿基师云不见绿苔生。

　　问今日大开炉韝煆炼圣凡有个纯钢打就生铁铸成底汉子出来还受煆炼也无师云也要脑后一锤。

　　问高高山顶立时如何师云岩颠惊石坠进云深深海底行时如何师云水怒浪花翻僧礼拜。

　　问倩女离魂事如何师云月淡花移影进云未审他是业识是意生师云风摇水作波进云毕竟是一个是两个师云急急如律令。

　　问佛法无多子久长难得人既无多子更教人久长是何心悻师云若不久长争知无多。

　　问古人道鱼不识水鸟不识风迷不识性悟不识空此意云何师云所供诣实。

　　问劫火洞然大千俱坏未审者个坏不坏师云添起一堆柴。

　　问云居打沙弥意作么生师云非父不生其子进云如何是不呈底句师云贼赃已露。

　　茹无拣居士问鸳鸯绣出从君看不把金针度与人如何是鸳鸯师云一双扑地恁孤飞士云如何是金针师云从来不度士礼拜。

　　楚黄宋心白居士四问

　　问十方如来于十八界一一修行皆得圆满无上菩提文殊选根独取耳根何也且既曰返闻则不取音声即千二百功德与八百功德皆非所论何得以耳根独利于圆通耶又所谓逆流果收视返听否耶若曰返闻自性则自性有何境界耶抑于无可指示中有可指示否耶。

　　师云独取耳根者以音闻乃此方逗机之要故独选耳如文殊云此方真教体清净在音闻欲取三摩提实以闻中入是也返闻自性者非但不取音声不论功德自性境界着不得个元字脚逆流者即入流其实即返闻意与收视返听不别自性无性何境界之可拟盘山道向上一路千圣不传若道有指示即传也若道无指示争奈又有向上事居士但恁么做去若得到日如人饮水冷暖自知不用问人也。

　　问观音云我从闻思修入三摩地又云初于闻中入流亡所此二闻字同耶否耶窃谓思则不亡亡则不思妄则不宜于思真则不宜于亡今既曰思又曰亡果何思何亡耶且动静二相了然不生则闻与不闻皆非所计何必曰从闻入于闻中入流亡所耶。

　　师云闻具能所根是能闻尘是所闻从闻之闻具师资义谓从师得闻音教然后思修证入则未入流前闻中兼所入流之后独有根存故云亡所也又来问思则不亡亡则不思此正不审思为何思亡为何亡教家有分三慧以疏经者谓闻慧思慧修慧以诱人循循而入所云亡者亡其缘所之声未亡能闻之根及乎所入既寂动静二相了然不生此亦只是打叠声尘干净如是渐增闻所闻尽才显能所双寂到此境界则能闻所闻俱不生也经本文亦自层次分开如云初于又云渐增又云尽闻不住觉所觉空长水释云尽闻之处即思慧为体亦名为觉至云觉所觉空者非但遣却闻慧即思慧亦不立矣又云空觉极圆者泐潭标此处修慧现前也又空所空灭者此修慧亦遣也前三慧未空宛成生灭此三慧俱遣顿入圆明故下文云生灭既灭寂灭现前又璇师分此段经文为四一亡前尘二尽内根三空观智四灭谛理然则亡所之亡亡前尘也尽闻之尽尽内根也空觉之空空观智也空灭之灭灭谛理也寻绎斯旨则曰思曰亡非谩无阶梯其中有观照差别之异如嚼蔗味渐入佳境若必如居士所谓亡则不思思则不亡此又似今时拍盲禅人蔑裂教网混同作解不顾教家销文有次第科经有节目翻被渠笑为杜撰又来谓妄则不宜于思真则不宜于亡此亦正坐前惑殊不知思则观智深入善销能所之妄何得不思真乃寂灭现前顿亡生灭之见何谓不亡又来问动静二相了然不生则闻与不闻皆非所计又何必曰从闻入于闻中入流亡所耶此说亦是未明前意若明前意当不复有此疑也若不从闻入何由得见动静二相了然不生乎。

　　问生灭去来本如来藏又曰性真常中求于去来迷悟生死了无所得不两相反乎又如而如来藏本妙圆心非心非空以至非常乐我净即如来藏元明心妙即心即空以至即常乐我净皆两相反何耶岂所指性有二心有二耶抑五阴法尘所指有二耶不然终于非即本无二义不明也。

　　师云迷则起众生见见有生灭去来则如来藏性随为生灭去来矣悟则本如来藏求其生死去来了无所得则生灭去来皆合如来藏性也以迷悟相翻似反若知真妄无别则非反也又如来藏有三初显空如来藏离一切相故俱非次显不空如来藏故俱即三显空不空如来藏故离即离非是即非即此合中道义以阿难首请妙奢摩他最初方便世尊至此圆答三谛始酬前案居士详此则来问非即本无二义无不洞然明了更不疑性有二心有二及五蕴法尘有二也居士初疑其两反者盖不闻双即双离之妙故惑非即差岐依违介念佛告富楼那云汝以色空相倾相夺于如来藏而如来藏随为色空周遍法界我以妙明不生不灭合如来藏而如来藏惟妙觉明圆照法界泐潭谓此妙用如水投水不分能所繁兴大用起必全真要以不思议心得不思议用则三谛妙义皆日用中事拈来无不是用处莫生疑一涉思惟徒劳卜度。

　　问以是因缘世界相续两仪未生之先妄想因缘何人何自而有生耶又云诸佛如来妙觉明空何当更出山河大地则此世界诸佛所不容不亦留碍乎且山河大地不生则同混沌又何以成世界耶。

　　师云居士问两仪未生之先妄想因缘何人何自而有生耶此问大似演若迷头狂性未歇耳岂不见温陵云世界业果众生皆妙心影子如镜中头分别则妄不随分别则狂心自歇也所以本经亦自断案明白道汝但不随分别世界业果众生三种相续三缘断故三因不生又云妙净明心本周法界审如是则众生界全是佛界以迷妄故虚空世界生起纷然妄尽归源则山河大地纯是一真法界然则两仪未生已前早个依正互严生佛齐现唤作无生犹不可唤作妄想因缘又可乎又岂可落在顽空作断灭想将谓佛界成则不容有众生界乎矧又疑山河大地不生则混混沌沌不成世界乎此问正似满慈腾疑细研佛答则所惑自袪昔长水璇师问琅玡清净本然云何忽生山河大地玡凭陵答云清净本然云何忽生山河大地璇师从此悟入居士兼参此旨则即时豁然便得本心不俟予叨叨饶舌也。
嘉兴大藏经　雪关和尚语录


　　雪关和尚语录卷三

　　侍者传善辑

　　拈古

　　陈操尚书一日斋僧躬自行饼一僧展手拟接公却缩手僧无语公曰果然果然又问僧有个事与上座商量得么曰合取狗口公自掴口曰某甲罪过僧曰知过必改公曰就阇黎乞取口吃饭得么一日同众官登楼次见数僧行过一官人曰来者总是行脚僧公曰不是曰焉知不是公曰待近来与勘过及僧至楼前公蓦召上座僧皆举首公曰不信道。

　　拈曰陈尚书之机辨峻比云门辣似睦州盖从二师处得来故纵夺临时杀活自在真宗门入作所以下刃最紧也还识尚书么电火难追影风雷莫辨真。

　　韩文公问大颠(云云)。

　　拈曰首座眼亲颠师手快一般抵对佛法妙在见几而作据款结案也是正令当行不为屈棒文公犹是俗汉当时若开眼未免傍观拍掌还知大颠打首座意么翻云全在我覆雨更繇谁。

　　高仲贻太傅参芙蓉楷禅师蓉令去其所重扣已而参一日忽造微密呈偈曰悬崖撒手任纵横大地虚空自坦平照壑耀岩不借月庵头别有一帘明。

　　拈曰此老所诣处坦夷明白可谓山河大地不碍眼光若要摆手过漳江更须撤却帘儿相见始得假如相见时如何家庭才转步道路又分携。

　　洪州许刺史式一日与泐潭澄上蓝溥坐次潭问闻郎中道夜坐连云石春栽带雨松当时答洞山甚么话公曰今日放衙早潭曰闻答泗洲大圣在杨州出现底是否公曰别点茶来潭曰名不虚传公曰和尚早晚回山潭曰今日被上蓝觑破蓝便喝潭曰须是你始得公曰不奈船何打破戽斗。

　　拈曰贼来须趁客来须待一个引玉抛砖一个埋兵掉斗无端殃及上蓝真个是不奈船何打破戽斗要识三大老面目么琵琶随手拨箫鼓应时鸣。

　　黄山谷居士初好作艳词得圆通秀禅师激发遂悔过绝笔后参晦堂因闻木樨香释然。

　　拈曰吾无隐乎尔桂子月中落尔无隐乎我天香云外飘山谷不遇晦堂鼻孔撩天搊他不住虽然荐得些子争奈脚跟红线犹未断在何也路头才撞入关锁转难通。

　　山谷居士因谒死心禅师随众入室心见张目问曰新长老死学士死烧作两堆灰向甚么处相见公无语心约出曰晦堂处参得底使未着在后左官黔南道力愈胜于无思念中顷明死心所问报以书曰往年尝蒙苦口提携长如醉梦依稀在光影中盖疑情不尽命根不断故望崖而退耳谪官在黔南道中昼卧觉来忽尔寻思被天下老和尚谩了多少惟有死心道人不肯乃是第一相为也。

　　拈曰铁面去皮晦堂析肉死心又敲骨出髓矣山谷居士悟入深奥得三尊宿炉韝之力也秪如疑情尽命根断死心道人还肯他也未铁壁从渠透银山更要通。

　　寺丞戴中孚咨扣灵源一日有省以偈呈清禅师曰杳冥源底全机处一片心花露印纹知是几生曾供养时时微笑动香云。

　　拈曰穷源见底灿露一片心花微笑破颜知是多生供养果然稳当头尾完全若要撒得开捏得聚须更穷尽变化始得。

　　左丞范致虚繇翰苑守豫章过圆通谒旻禅师茶罢曰某行将老矣随在金紫行中去此事稍远通召内翰公应诺通曰何远之有公跃然曰乞师再垂指诲通曰此去洪都有四程公伫思通曰见即便见拟思即差公乃豁然有省。

　　拈曰圆通老人可谓有囊中妙药能起死回生在顷刻耳今宗师家未尝施此国手便谓外护沉痼莫疗不亦冤哉左丞虽于此省入去此事不远争奈乡音犹易识家国尚茫然。

　　尚书莫少虚因宦游西蜀谒南堂静禅师咨决心要堂使向公案上提撕无所入适如厕忽闻秽气急以手掩鼻遂有省即呈偈曰从来姿韵爱风流几笑时人向外求万别千差无觅处得来元在鼻尖头堂印之。

　　拈曰万别千差无觅处得来元在鼻尖头虽是苦心造到简点将来犹带些秽气在何故为他向厕坑头着到。

　　凌行婆问浮杯因缘。

　　拈曰凌行婆具超方作略语句惊人虽赵州古佛亦让一筹诸尊宿尽不柰伊何倒被浮杯老人不动干戈捉败者老魔魅了也且道何人为证乃以手捶胸曰苍天。

　　婆子烧庵。

　　拈曰婆子烧庵却与阿师添些光彩阿师被趁倒会勘破婆子家风且道在甚么处勘破婆子遂合掌云谢供养。

　　一婆子令人送钱与赵州请转藏。

　　拈曰婆子送钱转经起动高年老宿赵州下床绕匝不孤施主好心分明全藏掀翻却道秪转一半且道那半藏落在何处任从黄叶落不与止啼钱。

　　颂古

　　赵州无字

赵州无字漫天网虾鳖鱼龙一口吞问取大唐人不会新罗夜半放僧参

　　赵州问大死的人

十万里鹏才展翅一千年鹤便翱翔到家底事人难会不涉程途用果长

　　赵州勘婆子

魔王手里追魔印展也何曾露出来不是脚跟红线断台山之路滑如苔

　　船子藏身

笙歌院里低昂舞锦字梭房宛转看近日洞庭秋水满古帆风便过千湾

　　婆子烧庵

婆子烧庵庵愈好海中红焰烁天高目前秪要添些子向后从他怨寂寥

　　南泉白牯

生佛齐通一鼻风都来吸尽不同同狸奴白牯超方后坐断山头一段空

　　忠国师三唤侍者

重重提出摩尼宝晶光独露更非他养子虽是婆心切怎奈当机错过多

　　临济三顿棒

金刚宝剑用非常截断廉纤露本光莫言佛法无多子者个从来绝论量

　　赵州吃茶去

逄人只是者杯茶虚空浇湿眉毛皱吃着若能知味者必然空里翻筋斗

　　灵云见桃花

灵云偶中桃花毒玄沙善用盖头机若无把定乾坤手金毛狮子变狐啼

　　德山托钵

越格超方用不同节节生机活似龙千圣不传末后句任是岩头也莫穷

　　赞

　　闻谷大师赞

　　行云流水不留踪垂老千山策瘦筇归到破匋庵里坐一双冷眼勘蛇龙。

　　博山和尚赞

　　这尊慈拈穿胆之锋无机不透旋曜眼之镜过物即彰一片热肠爱儿孙敲冰浴火十分胜气与佛祖夺格换机眉毛忒粗老胡僧也须压倒手段极辣诸尊宿立在下风奋雄辩则雷振风飞魔外莫不丧气摧异见则刀开斧劈疑难顷尔冰消接伶俐汉满口含糊对生盲人一腔明白当初未遇刚求见今日相逄不欲亲何故如此险机暗用常担版毒口才开便铄金。

　　偈

　　禅镜偈(有序)

　　大圆镜里说个禅字早是痕生况又说许多禅病曲折出来明眼人前反添搕　大都参学者流决择不精非证道眼料简不明混同魔异所以禅镜之作不得已有一腔热肠聊为后学赠点眼之方若云制之一处无事不办只消一句话头不起第二念则此种种指示诚为制字下注脚耳然秦宫玉镜照人肝胆牛渚犀光洞怪隐状去圣时遥宗门流弊败阙不可胜言訚上座眼不耐见将此一柄秃扫帚向少林庭下从新打叠一回当时达磨大师面壁嵩山掉落个影子在熊耳峰前或有人捞摸得着描写将来使祖道重光不亦幸乎若作实法缀人宁可付之丙丁童子不欲令好眼着屑耳。

参禅不痛切生死何时决轻抛分寸阴眼里流生血世念冷如灰心肠刚似铁拼命直前行到家有时节参禅不苦志安能做到底不为恋残躯便是恣懒意嚼出苦中甜参到难处易能知哲侍者方称铁汉子参禅不猛利优游成钝滞道力莫能充病根拔不起势若破重围雄心须奋厉做个大阐提舌根藏口里参禅不耐久性喜狂奔走牵挂寸丝头分明业鬼诱不做死冤家魔王焉授首香林四十年一片方打就参禅不绵密话头长打失斯须岂可离昼夜无间隙一念如万年千朝同一日无孔生铁锤捏出黄金汁参禅不劲挺骨格非中正为人必泛常作事徇情境气概要刚方志意须坚硬昂藏大丈夫佛祖听号令参禅不着意莽荡无成褫邋遢似神仙疏散学高士大理既未明喻如丧考妣不到大脱空逍遥谁许你参禅念头杂多虑心难遏才觉话头来又遭岐路夺转变志不常欲死机偏活除是一条心真疑方顿发参禅学心在难舍佛法爱不是恋词章便为求知解运粪污心田刳龟图灵怪直饶广博通抛家犹走外参禅多执着执着翻成错大道理虚玄无绳君自縳手段要翻腾胸次须宽扩急促入邪魔多因此病作参禅着机境眼眚花翻影百怪与千奇都是识心病急须顾本参不可恋光影门外打野榸路头恐不正参禅执情解强作道理会三枚信口猜隔靴搔痒在如灯影里行被葛藤椿碍斩钉截铁人不欠他家债参禅心枯槁喜沉不喜掉如坚冰夹鱼似巨石压草冷浸死水里忘却长安道澄潭舞毒龙好把苍波搅参禅带狂妄脚跟不稳当口舌要争强见处成卤莽破除潦草心制死浮躁想一味放平怀自然销业障参禅带习气憎爱心难治生死根不除恶作机常起熟境变教生活蛇弄得死识破不为冤转变成大智参禅气量窄触境动声色烦恼火烧天无明云泼墨德性欠雍容词气多忙迫小节忍不来大悟何超豁参禅无实地虚头弄到底门面爱装花脚跟那点地逄人恣谈禅开口便成偈线断傀儡时方知是鬼戏参禅似儿戏颠倒心难制触境便随流律身忘禁忌烂泥不上壁醉汉长倒地惟愿痛加鞭牢拴牯牛鼻参禅没结局短贩随流俗制衣转为裳弹琴不终曲图他小歇场享个便宜福下稍如此流路遥知马足参禅去药忌心病休增炽乘言丧本宗滞句迷玄旨法爱不关情悟来亦无意如过蛊毒乡莫沾滴水味参禅要起疑疑与悟为师如坠求离井似烧急救眉路头谙入处箍底爆开时一句无多子芭蕉剥尽皮参禅落思议总属识心意分别起支捂抟量摸影子不解剥芭蕉却添骈拇指注脚总分明已落第二义参禅心愤发便有好机括如人恶发时放火将人杀毒气既攻心命根应倒拔莫学死猫儿捕鼠眼睁煞参禅信得及休向外边觅若真师子儿岂吃残羹汁成佛不繇他如何黑似漆立地便承当一门超直入参禅要师友痛处加针灸冶就巧模成璞待良工剖不是明眼人锥劄徒生受切磋与琢磨亲炙还须久参禅愿力坚铁壁拶教穿誓死无移志捐生尚勉旃求深应遂意理极自忘筌铁杵成针日香飘果熟天参禅休自画秪要加鞭策莫愁半路艰毋虑前途窄根器谁不如悟来焉可测拼个两三生定然要明白参禅助发机声色不须离竹击曾因悟桃开尚破疑圆通从此证普眼颇相宜不二门开处花红鸟乱啼参禅须明理理即法身是毫厘有差殊白云千万里宝镜彻无疑金屑眼成翳直下便承当何容生拟议参禅不执是是与非何异不但诤空言抑且昧真理师子解翻身牦牛偏爱尾打破是非关是非里游戏参禅不怕错妙在自知过一句绝狐疑无可无不可打正贵因邪欲补先扑破灵符到手时造命都由我参禅要质直虚伪成何益面貌赛春风胸次饶荆棘谄曲非道情粉饰坏本色因地心不真果位成迂僻参禅宜澹泊嗜好天真铄清虚理易明滓秽神俱浊璎珞粥可餐橘皮汤好瀹咬破铁蒺藜法味怡神乐参禅行门办先哲为龟鉴添石负云舂栽田博茶饭临济自持盂雪峰躬典爨受用不知艰终愧汗血汉参禅有作略智力能恢廓转变不寻常妙用自挥霍纵夺顺机宜杀活临时作如遇国手棋别有超方着参禅妙兼带偏正融相碍针线巧安排脉络相通会交罗珠网光回互绮生彩节拍妙相应卷舒大自在参禅要打彻淆讹都剿绝言句尽疑通宗趣善分别穿过险关津拔却闲钉楔千了百当人万机流可截参禅要操履步步踏实地事理贵双融矛盾即不是途中好善为家业从新起拈起一毛头都有西来意参禅知因果动念休差错修证即不无污染即不可还他净白心简点纤毫过莫论野狐禅不脱亦不堕参禅要得妙随机成善巧过水那湿脚解走不触道闲穿花柳丛笑听琵琶调还他了事人七颠仍八倒

　　和白毫庵偈(有序)

　　余读相国二水居士庵居诗百首其吐词不带烟火脱去筌蹄妙拨无思关捩居士乃亲作小楷寄余年高兴逸笔法精绝余固宝为眉山之带留镇三门因步韵赓和以缀其末大似投橘报李不善献酬博居士一笑可也。

石笋倒抽绿竹豆棚忽引瓜藤问我属何缘故释迦传自然灯

不在昂如孤鹤何言泛若轻鸥纵到回机地步鹅湖笑人逼浮

都有一条坐具无烦借座灯王穿过鱼庖酒肆展开佛国道场

胸次未销磊落纵然好事不佳真个了无憎爱心如腊月莲花

乌兔何尝运转虚空那怕消磨无字碑文难打石人壁上摩娑

出门笑渠落草回途见我家山六月峨眉千丈倩谁移在雪关

泉眼水流接笕石边笋迸成鞭一饱顿忘百味三竿犹恣酣眠

竹径夏怜蔽日茅堂冬爱迎阳脱得汗衫干净风吹荷芰衣凉

闹市丛中合伴刹竿头上翻身虽然无缚无脱何妨繇我繇人

截鹤续凫信手移花接木随缘铁杵成针有日针成铁杵何年

骂坐通身是胆唾面一忍如灰静[跳-兆+(畚-田+水)]多生习气善用吻合本来

妙翅摩交远汉骊龙吸尽寒渊丸弄虚空万象大都率我天然

问道如盲见日涉世无风起波聪明不了生死甘心受拷阎罗

历劫算来片晷大千辊入戏场解脱门门可入牵渠不肯还乡

鹏举依然控地鹤冲宛在庭中亲见德云面目须弥不隔别峰

筋斗且从人打傀儡看是谁抽底蕴尽情勘破成魔作佛自繇

竹杖旋纹有节芒鞋绽底多年分甚刹那亿劫一贯原是千钱

精卫填河难满乌鹊跨桥欲周解省些儿心力还他看象截流

山色面门指示溪声耳畔叮咛返顾不曾移步果然亲到祖庭

磬折逄迎有礼泛应曲当无心斸断井藤百尺接起崖树千寻

受用千波百挈相忘尔寂我惺解镌石头作佛试问那窍不灵

吴门笑看雪练胥江怒射春潮问我今何所见白云半抹山腰

劫数何曾增减浪谈过现未来三世诸佛吞尽思大口何鲸哉

米盐吃尽如许光景剩有几何当面若还错过低头枉费揣摩

疑岂无因而至悟乃不期而然疑悟一齐冰涣扑破补起青天

至理无分三乘真文不属五车拙夫宁为小技烈汉岂蓄秘书

未晓维摩一默无声早是喃喃朱笔描成粉字青袍拖出蔚蓝

香严一贫彻骨无锥更道锥无后来赚人上树笑杷成何规模

有路还非入处无家正好安居就里聊知贴体过头不学掠虚

世上从渠毁誉个中莫论疏亲剜出虚空骨髓恩仇岂有二人

没缝衣裾绰若无孔篴韵悠然退步若知错路抬头依旧观天

将谓难乎今日焉有易于来年烈汉一脚趁上踏翻无底舷船

善触当锋不犯惯奉无物可将虽是空如来藏金珠车载斗量

业惑分迷分悟小根说即说离大都不识休咎穿凿妄谓灵知

大力浑忘担荷好手颇具辣辛宁使刚刀截命不将眢井坠人

灰冷地炉剥芋烟红瓦灶催茶清绝恐添诗料净瓶反手插花

当路休呈剑术到门且吃杯茶举意早先知有不劳拈出更佳

曾作潇湘钓客渔竿任掷西东捉得瓮中老鳖夜来飞出成龙

意路搜开百道情关劈破千重调御丈夫控辔何愁醉象狞龙

果正贵在因真一是能翻百错猕猴抬入道场古怪走而不作
嘉兴大藏经　雪关和尚语录


　　雪关和尚语录卷四

　　侍者传善辑

　　偈之余

　　五言

　　示禅人

此道最幽玄莫生别欣厌但办一心求莫计程途远一要意真诚二要绝贪恋不被境缘牵直下如射箭佛祖众机缘一一皆方便透得一桩去拈来都成片切忌乱商量狐疑起邪见非真明眼人莫遭胡指点抖擞复抖擞中道莫疲倦只靠话头行机关自圆转汝若计空言太虚生闪电自古参玄人刻刻常自勉

　　与李季寅琴师

妙指发箜篌清音传海印试问弹者谁为君通个信不见道曲终人不见江上数峰青

　　与胡调仲居士

及尽无门路分明撞入头钓鳌忘雪夜猎兔趁天秋平踏峰千转深捞月一钩此身游万象宝藏许全收

　　金岂凡岳牧顾山中以二偈见投因答此

芥孔藏身稳到来忘浅深蒲团翻得转尘刹现全身

　　　　其二

雪色窗前月松声屋里涛西河看吸尽滴水化金鳌

　　示懒云禅人居山

无事居山好山中事若何遍栽松欲老舒卷任云萝

　　山居杂偈

翛然无个事展卷读残经谩道图遮眼磨天镜更清一片顽石头平生最相似不必镌作佛何用安名字指汝心即佛何繇信得及不隔一重门牵手谁肯入妙悟非繇他丈夫须了义不在语言多步步踏着地居正绝方隅个中太尊贵削角不磨棱即偏皆本位直遂难藏曲盘旋又太纡当机先一喝笑倒赤须胡一个铁馒头具足百滋味尽力忽咬破不见当门齿朝看东邻花暮赏西园菊不妒他人时终还自家福不挂一丝头超然忘管带只恐水牯牛斑驳未驯在有路从渠入无门赚客来若非弹指汉楼阁几时开净土我常生莲胎亲入定禅净拟分疏转隔西方境洞口桃花发灵云道眼开不知金屑贵佛面满尘埃众味方作羹一缕不成绣所以杂花林庄严殊妙有毫厘休系念瞥起即伤他止止不须说分明妙法华般若何为体虚空笑破口体用分不分依然落窠臼道德五千言那句是真道八十母腹中白头儿已老御寇仙都子乘风羽翰飞不知风起处且坐钓鱼矶憎爱家常饭死生衣里珠红罏烹炼过片片映水壸凿井须及泉钻木期出火寄语学道人自画终不可险岩须踏稳曲巷要穿通识尽还乡路家中客邸同垂丝千尺水意在掣华鲸透网将何食煮茶敲涧水虚堂一夜雨滴碎古人心最有木人巧无弦抚妙音是非关里过击碎是非团浑仑吞双枣如何过得关参禅如铁石心境自双忘扑破玻璃镜花开枯木堂智管谩窥天识蠡安测海破尘出此经虚空碎米大忍人难忍处行人所不行破除憎爱见涉世一身轻学道非难易从门那得门问津无入路不觉到桃源水流岩答响花发洞藏春不晓居山趣山中亦是尘岩深人不到到必不为深唯有深无底乾坤在此心饭熟菜羹香石坐苔裀暖将就过时光减劫难求满

　　六言偈

　　寄余集生居士时谪岭南

芭蕉剥出心来枯木糁些花子不因雪上加霜争识赵州苦死

打破蔡州是贼漂堕鬼国非邪且喜停囚长智五灯开朵新花

圣主非常罏鞴祖家别样枪旗尽道五羊戍客新添一发禅师

纱帽视为苦具缁衣非了道缘问取曹溪行脚何时顶相重圆

　　山居杂偈

一夜立教雪积万仞拶到崖崩错受神光三拜至今笑倒胡僧

少林面处皆壁韶阳普字为门问我雪关何据杖头展布乾坤

布袋打开没口钵盂洗净安唇咬破庐陵一粒果然价重三斤

好个路头入处风流出自当家种菊非关对酒爱莲谁道贪花

世味如人嚼蜡尘缘似马过桥万事灯前弄影一场闹热元宵

匝地纷华悦目长年丝竹写音不是圆通上士色声谩道唯心

苦乐场中观剧荣枯梦里看花玉琢不移坚润金烹愈见精华

雨过荷翻翠盖风来蝉送瑶琴六月缘何无暑凉生雪胆冰心

　　七言偈

　　示禅人

参禅最怕落窠臼要解虚空翻觔斗尘情切忌弄沤花诸见莫教开户牖个中事本无难易只为人根有钝利利根不肯办真诚返被钝根做到底剔起眉毛莫放闲精神愤发透重关若还冷坐无思算不堕偷心便落顽死生岂可同儿戏光景门头休认是打破重重关锁来方才好吃庐陵米

　　答瓶匋闻大师

赵州曾访寰中老般若亲提苕帚扫八旬行脚掣颠风缺齿逄人先咬倒瓶匋尊宿虎跑来眼光闪烁语轰雷四众丛观如矗岳鹞追鹘子抟天飞其时略露些头角回帆挝鼓游川薄湖南寺里大鏖兵劈空架造珠楼阁劫家人被贼家偷引向潮前拍弄舟千尺寒松擎嫩干笑看石压笋斜抽枰边冷地敲闲着惯打不妨薶手脚此情说与大家知个是没毛虫太恶也不恶苦似蜜兮甜似药

　　示万安一居士持金刚经

持经不必较功德千卷万卷须自得持经不可轻易用福德智慧从此涌但向心中着意参字字皆为般若种金刚般若丈夫心昔日南能悟入深觑破脚跟无所住打开伏藏运黄金居士善根原自厚笃信斯经乐持受天龙八部护琅函四八何妨在经首三十二分强安名就里掀翻最上乘至理不留元字脚虚空缚杀烂麻绳然灯记莂释迦尊早是空花落眼痕空色两重关击碎大家扶起破沙盆

　　题梦泽居士画牛图

牧童惯识牛儿性涧饮山奔恣所之只在索头收放力绿杨阴下醉如痴山月照松风吹此际人牛两不知随分纳些真个好沩山老子得便宜

　　长乐陈觉非居士书法华经跋之以偈

三周九喻妙莲华权实双彰法界家秪贵心中开宝所无烦门外觅牛车何人凿井方求水穷子归家喜见爷今日觉非非已觉笔端花发自灵芽

　　赠百拙关主

真关巨辟启重玄海印空澄镜百川好拼青苔生我舌从他黄口说雏禅水晶珠莹和盘转霜剑锋寒出匣便夺得轮王真子印者回方许话头圆

　　与樊宪副紫盖居士

木蛇解握便忘言撞着疏山笑拍肩不向瞿昙输落后却嘲灵运枉争先月华冷照霓裳舞石女新梳鸦鬓妍选佛场中穿下过风光随地是家园

　　与樊伯括文学

说痴即慧两无根妙在随缘返本源风自吹开红日路云如点破碧天痕五湖不碍扁舟泛一口谁将万象吞家有庞公为圣父团栾都是好儿孙

　　与三山陈参军

一道灵然性本光上根人自肯担当入门果见羹墙面出水方知菡萏香心地融通谁不佛津梁随处岂须航虽于富贵场中走触目无非是故乡

　　寄徐太玉太史

格外深谭喜有君相看屴崱海峰云偶然击竹原无悟大率拈花岂属文珠在盘中光自转剑挥空里迹何分钱塘江上潮声急知我方知我不闻

　　赠马半邡居士

非物非心亦非佛澄然如水无筋骨打破云门胶脑盆翻身搅动苍龙窟笑看一马生三寅下载清风随剪拂

　　雪关杂咏八首

虚空逼塞是吾关不与乾坤共两间劈破须弥擎露柱统开法界入湾环摩尼殿角龙藏影菡萏花中佛破颜却忆当年天目老高风绝世邈难扳

俨坐如山独峙高大千厮结两眉毛娑婆布满千花座华藏虚游百宝刀香雾夜分微欲线琴声风细急如涛道人此境常时别九月花开绛树桃

真心寂尔自形忘涉入洪波不似狂语共赵州呈漆器默如毗耶颤空床霞笼仙掌盘承露月绕天池镜放光且喜重重关钥破几多旅泊尽还乡

岐路忘羊觅转多多岐与我不偏颇骑归绕寺生狞虎唤出离瓶养熟鹅坐得莲台非是佛夺他拄杖自成魔如今笑杀沩山老水牯投胎没奈何

不逐闲情起爱憎也无佛法继南能春来杨柳枝枝月腊后梅花树树冰熨斗煎茶殊有味钵盂安柄太劳形赵州懒下禅床揖冷眼看他岐路僧

倒骑黄犊上青皋踏折山腰旧石桥平地雪抽三尺笋南山云覆半檐茅悬崖截断人难度碧落冲开鸟独骄渺渺一江烟水阔是谁隔岸手相招

百堵周墙竹一丛香炉木榻对禅翁鹧鸪夜宿花间雨燕子朝翻帘外风住世浑疑游梦里忘情何必隐塘东浔阳江上潮声急近日麻姑书信通

几多花鸟几阴晴春树春山映月明黑漆关头如未透迷云眼里自添盲清风倒跨鹏程远千里横奔骏力能要解出廛行旧路也须毛骨一齐生

　　关中呈方丈

爆地忽雷惊白昼谁家黑狗尿青天夜深弥勒穿廛过手把袈裟笑掣颠

　　示悦众琮友

参禅心似离弦箭一镞三关直要穿狭路逄人浑不顾等闲拈出火中莲

　　示无知禅人

我号无知君有知有无那个得便宜果然妙极无知处狭路逄渠笑雪眉

　　示智实禅人

家破人亡不挂丝迸开衣缝露明珠追风良马行千里笑看收鞭却是谁

　　与文学沈泽民居士

胸吞云梦未为奇撞倒须弥更与捶倾峡不存元字脚曹娥江上好题诗

　　与文学邹孝直居士

吹律易回寒谷暖骑驴难觅雪中诗生涯一段凭何得搔痒从来只自知

　　与文学洪原明居士

千金声价购鸡林争肯轻抛衣里珍悟到至文无只字笑从人乞顶门针

　　与太学龚华茂居士

格外求人不论文才华如骥出空群赠君一管无毫笔书破羊欣白练裙

　　与文学周元湛居士

重门深入好旋身盘踞千峰线路亲指顾风雷皆我物乾坤独住不容邻

　　与嘉兴朱宝台居士

名场已放闲拘束此事如今可着鞭点得铁成金汁后拈来瓦子当珠圆

　　与蓝郡董寅谷居士

丈夫别有千秋业此个根基不等闲铁壁银山挨得入与君弹指笑开关

　　与文学董尔基居士

入道还须心似铁急追本有莫忘疲一回揣出虚空骨把断关津更是谁

　　仁和宋喜公邑侯有兴复智果之意以偈寄之

坡仙梦绕湖山胜不忍参寥地劫灰茂宰风流今接踵俸金倾出布香台

　　似詹中五居士

一线通天别有门横奔直走任掀翻个中不立闲窠臼随处方圆达本源

　　答大宗伯董玄宰居士

大地红尘扑地飞随流须得截流机笑穿轩冕场中过抖擞千年火浣衣

　　答兰溪令吴雪崖居士

莲花偏爱泥中出可是居官不染心笔底棒头开活眼放光何必在祗林

　　与参戎徐巨升居士

道人缮守此心城鱼丽纵横练法兵一片雄心收得尽霜锋冷焰世清平

　　与文学沈吉人居士

一回谈唾便开颜不为闲情数入山此道如人登绝顶莫教中路畏巑岏

　　与莲居新伊法师

曾与章安为弟子义通性相贯千花良遂敲门心忽肯始知禅讲不分家

　　与密印禅友

两度相逢鬓更苍浮图几处尽恢张何如壁立千峰顶啸月眠云石作床

　　与郑是则居士

灵根本是祗林树直待参天始见高好向蒲团开只眼溪山春色满云袍

　　与郑尔周居士

一门深入自忘缘万仞峰头片月圆打个翻空觔斗下珠帘倒卷看青天

　　与郑姇尹居士

才涉思量便落窝心如墙壁绝扪摩神龙搅动香河水真个无风起白波

　　与郑立生居士

万境虚闲不系心入门转见此中深灵枢拨动真关捩透脱无非自在人

　　示铁幢禅人

铁脊撑天即此幢波旬一见倒戈降偏方正位都经过八面玲珑笑掩窗

　　示亦非禅人

心佛亦非非亦非无思灵焰发千机魔旗祖帜都挥下始信如今战胜肥

　　与蔡光禄密汝居士

密在汝边亲切句分明漩澓合曹溪千枝万派归源后掷却温郎照怪[尸@坐]

　　与余未也居士

孰云未也入无门不道圆通属耳根春到桃源花发处乾坤原是我家园

　　寄陈旻昭居士

穷经谩道志相违无地容锥尚有依尽力打翻窠臼去旋风妙翅九天归

　　示遗闻上人

脱去廉纤道眼开火中拈出片冰来盘旋妙翅乘风力擘海曾吞龙子回

　　雪中作

雪作笺兮冰作句不须呵冻笔为奇银花玉树纷开遍犹待长空迸赫曦

眼底清光银世界一声裂帛响空飞何人放出雕笼鹤转引天鹏万里归

冰山雪洞都推倒立尽孤云道眼高明月芦花犹不似灵云错认是夭桃

色映梅花不带尘冰条别种一枝春谁同仰峤看师子除是能过此色人

　　示空诸禅人

身心无处好参寻习气销融矿即金两朵眉毛如剑刃不妨随地振丛林

　　与刘和鹤居士

十年钓尽寒潭月海晏波澄绝照时今日金鳞休滞水冲开铁网浪头飞

　　示心地禅人

莫谓即心云是佛从来净地却难忘直须透出威音外翻转虚空作戏场

　　山居

几树肤红山果熟一条白练瀑泉飞道人不到忘心境遏捺如何息得机

空谷足音闻欲喜静中思动反添尘纵然千指常围绕元是孤村一个人

剩栽多福门前竹笑指南泉梦里花不了目前差别事果然惑障若尘沙

几静窗虚蕉映绿幽然清磬出林皋摊经谩道图遮眼屋里何妨走一遭

竹篾三条束肚皮此情惟有药山知马师抛出闲裷缋也是怜儿丑露时
嘉兴大藏经　雪关和尚语录


　　雪关和尚语录卷五

　　侍者传善辑

　　书

　　答司理黄海岸居士

　　三家村里唱几句蛮歌野曲若推向十字街头便露出杜撰手脚此行为云栖扫塔实副本怀他则非杖笠所之舟次捧翰贶知大居士一片婆心原欲接寿昌此脉洞水逆流第年来赢病愈侵应酬不及虎林高衲如云名公盛集向上机筹大有人东提西唱似不必骈拇汉更出标指可也幸为曲施权巧转机善辞或图共酌名泉借轩帷入山罄数日之谈此为鄙望余容面对光风极领欬唾他不赘。

　　答虎跑慧公(启)

　　名山华刹从来哮吼有人子唱父歌相传节拍能和久聆道誉千指乐从欲溯玄风孤策悬望虎跑泉而涌醴思共酌于椰瓢师绝响以续筋愧难赓于雪曲倘绕匝寰师之塔或得随谂老之筇先指五云继游奥域清香苦茗不妨与诸禅德剧谭高座白椎原自有一方耆硕实冀垂慈高鉴俯遂出山本怀凭楮遥辞临风布谢。

　　复妙行众檀护

　　云栖杖笠未游虎跑催符便至流连匝月欲返故山忽承众居士瑶函下及珍币殷勤意在鼎新妙行恢复喻大师奇功伟迹惭薄德眇躬难肩重任况萍光梗景未必稳栖地当佛奥祖区僧多玄梁法栋倘容偷懒别请高闲万不蒙允当借居停数日藉广道缘或得与诸公拈皮论髓远追少室家风指扇索犀重翻盐官旧案此亦鄙愿所欣惬也造次布复百谢高情。

　　复吴江众居士(启)

　　赤脚踏寒冰六月凉生火宅白云封碧嶂一声雁过茅堂正枯坐以无聊惊华笺而忽贲双径历来法窟真师子吼时时响振霜林一国尊称圣师大龙王池滚滚祥开月殿千有余年胜概作兴必藉名贤八十七人传灯承接还须郢匠凌霄峰畔应谶有人兴圣堂前登座已久在群公协其声调不难赓雪曲之歌听下衲别有机缘当展拜祖庭之侧所望众居士深追远到践实履真入门便是春风吹不动之轩登岸非遥野渡横无人之棹俱作截流香象遍为护法长城握尘何期焚香致谢。

　　复太宰李西有居士

　　隔秋慈遍禅人归接翰贶因兵火震邻饥荒接壤往来衲子不便所以难致邮也大居士净性调直足下无私此便是端居大光明藏想日用事善自偶谐自不违时失候其他多三昧虽差别各殊昔人谓得用随宜即便休若更不断丝头终被人哄入行铺搬骨董不了公原晓人野衲何敢寱语聊藉以布候兴居亦见丘壑人向往切切也。

　　复钱坤诚居士

　　读社告信居士荷鹫峰之嘱累树毗耶之灯幢开六堂转大法轮先戒如筑墠弘教如庀材祖灯如堂皇卫生如浆脯忏摩如浣濯净业如床蓐譬善治生者缺一事则用不彀骈众美而屋乃润此杂花之所圆演永明之所统归居士从原疏派接树遮阴则是构深得云栖家法然须择行解兼备始能典其事以执耳之人非止匡辅大教亦乃裨赞王化恐时师僻习安足以振闳大之举然虽如是设有个一不立六不收底来问居士入社未审安置他在那个堂好想眼具缁素勘辨龙蛇一点瞒公不得但不知谁是其人幸有以报我。

　　与相国钱机山居士

　　台车一顾清谭半日虽华严之机缘郑公顿契黄檗之旨趣裴相知归较大居士此晷风光似亦不减功名富贵是顺缘公也尽尝滋味忧畏患难是逆境公也无不经历此际肯一齐看破顿然放下提起者着做去譬剥芭蕉心自露也况是品地完全真醇合道果体究紧切无斯须放空处昨云将谓远原来近却被道着矣然可作悟谶猛着精彩伫听捷音冗笔不庄。

　　与太史徐太玉居士

　　五云枉顾又得一宿深谭较鼓峤更有风光别后想正眼顿开惑路辨清其工夫可直捷而入想不靠倒壁观老子不休也在虎跑日与衲子切蹉陶汰如飓毋风消鲸波势息惟有下万丈深潭探取骊颔似难其人耳且别选一室颜曰炊香阁更与居士中有血性者痛加钳锤觉近日许多口头禅一齐捉败后来缁白如云使宗门不乱旗鼓标帜有在世亦佛法之幸独不能时与大居士握尘凭陵论向上事为快意然亦打鼓相贺等候多时公当猛省一决可也。

　　与杭州郡牧岳衡山居士

　　到武林即游春风化日中况虎跑坐具地得借榻安禅无非覆载之力屡承台顾到一次如添一重法堑惟有瓣香遥祝太尊翁松乔永算大居士霖雨普天此为报谢微念然法喜唱酬其一腔属望之情还须上上根人当机领荷想大居士以公庭为佛事抚字如度生躬践实政德感人天肯参此末后句如壮夫伸臂似不难其力耳禅期将毕回策及时第不克抠趋一握尘谭而别怅慕何如。

　　与宁波郡牧许云宾居士

　　大居士能于朱绂场中作善知识宽平为政便是福星清耿居官堪行佛事但愿就路还乡二六时中紧把绳头看个主人公落处忽然云开日出雨过山青便好抚掌大笑赵悦道闻雷声真个撞采耳卒然一晤千载成缘因风裁谢犹忆奇逄。

　　复海宁董治声文学

　　文章如做茧脱此软壳须有异人不然裹却一生只成学问边事居士伟哲非常能儒佛两办则出人头地远矣昨对尘次偶及不肯非断断要人如此以挽近师资弄成套索学者多爱人肯怕人不肯即师家亦喜人顺不喜人触审如此则择法眼了无足凭若真是个铁橛汉子他自知分晓肯与不肯是两头话坐断双关别寻活路直得千机顿发一事无干若到此个地位决不比山蛮杜拗任天下老宿肯亦得不肯亦得肯不肯亦得果能裂破老僧圈裷跳出亦好不跳出亦好跳出不跳出亦不必问人只消自家断案可也。

　　复相国钱机山居士

　　止怀仰间忽翰教下及且云此中蹙然如有所动此便是灵机发枢神光透露若尽情打动一番如六返震摇将无始窠臼彻底掀翻然后风清海晏寂然不动则向上路譬轻车驾熟原是旧家茶饭此个大安乐大自在法门公已现成受用之矣第在入路稍艰不敢不为先道破捧佳箑读之皆是入门语脉竿头进步更有好音布袍之赠尤感道念深厚草率布谢仍伫来仪。

　　答文学詹中五居士

　　禅净何岐人心自别但请一门深入彻旨后则融合两字亦多矣居士既皆请益互相参叩知识原无二心口光殊有多色其垂手或稍差异到家时一齐并却若存些子人法不忘是脚跟红线未断被人牵掣不能自繇自在耳居士岂甘如是哉想亦甄别之当然也。

　　与太史钱瑞星居士

　　昔人问老宿如何是言说法身答断头船子下杨州近日公从广陵回还荐得此意否若于斯领略虽在途中不离家舍于此未会虽居家舍常住途中大居士若道我已坐断两头别行一路则野衲所借拄杖早赐封还可也一笑郑潜老经天纬地之才杀佛活祖之手惜不及面谭尽情捉下有复劄敢望转致以报道怀。

　　复郑兵宪潜庵居士

　　钱太史归接手教并佳刻读之如见华严地位中人不特于佛法具有深心信入圆位至于治世安民能为全城保障硕画奇算曲尽机宜真是救焚拯溺好手现菩萨宰官身说法者世不多觏也又见居士素以本地风光参研极则故垂问处贵寻主人翁落处不肯放过此又何等吃紧着鞭如所谓斩外寇必先斩内贼诚为高见第此事如握利剑相似要杀得天下人须杀却自己杀得自己才能杀却天下人若是情根欲境犹易扫开理路解会倒绊脚跟大段要从己躬下极其褫剥工夫方堪入作不然毫发渗漏过于蛊毒昔人言过此乡水也不得沾他一滴政谓情见两途俱要拈却然后拨转向上关捩千自繇百自在虽有习气千般业识纷飞到此际如野烧回青红炉点雪不妨道个有意气时添意气不风流处亦风流居士若具透关眼自不疑野衲舌头一片婆心拖带泥水以报问法远诚未必无少补也。

　　与天台邑侯彭赤霞居士

　　庞居士问马大师不与万法为侣是甚么人师云待我一口吸尽江西水即向汝道士于言下大悟此老费尽一生气力到者里卸角驮收笼头较马师道自从胡乱后三十年不曾少盐酱却又别是一段风光一人破家荡产一人立业兴家两个共鼻窍出气不识居士于此古锥舌路还一齐截断否耶想日亲簿书翻着自家公案放渠热棒不啻径山竹篦决牍如流总是大用现前葛洪有言若不是脚跟线断也难得个自繇敢问公还是自繇耶繇人也简点得出不亦少分相应矣。

　　与兵曹徐独往居士

　　吃人残唾是近来禅者无化腐手段若单爱自家杜撰亦是聪明好辩所受病处石头老人道乘言须会宗勿自立规矩此千古明眼证据今师家无此法马故衡物失准第灸必着穴斧不留痕此了手人善高鉴处若恣性奇谭不以平心较论恐螳螂捕蝉莫知黄雀在后古人简点抑扬都与人做个手眼所以赏罚分明不似今人一棒打杀都无救活手段妙在杀得人活得人临机应变与夺随宜公于此觑透则如所驳者政所谓剑为不平离宝匣药因救病出金瓶谁能逃乎秦王镜晶晶然照见肝胆耶居士知我不讳颇似真切藉以为格外神交亦不孤虎跑相见一回此而布候殊无他语亦欲讯公近日行履也。

　　复兵宪董寅谷学宪张二无两居士

　　世界当缺减之劫旄头骄杀运之秋不有治世菩萨保障东南则流寇所垂涎处不几墟而无完郛矣想贵乡有两居士如紫芝黄云之气罩映江左而一带安堵皆福星所芘屡承手诏窃慕道风岂止作天际真人想实以华严上士多寄迹于尘寰之中游戏阎浮而作佛事愧痴蝇蘸唾莫可飞举非特缘之绊人亦笑自绊其缘耳公等根力擎天象龙高步肯一念回光便同本得来问不独敲钟送响亦善动弦别曲聊因裁答冀有赏音此中湖山多胜足称高游倘秋凉放棹得对毗耶老子谈向上捶开不二门庆快何可喻也便鸿布谢益溯光风。

　　复兰溪邑侯吴公良居士

　　大云一席之谭世外奇觏再想过华封听弦诵重谭末句忽飞翰至如快睹光霁昔人谓作县如制锦此居士事也野衲屡住破院似补鹑衣此可见多生植本输公一筹第锦裁必须刀尺衣补全在针线若谓刀尺不假针线还无绵密功夫针线不从刀尺终乏裁剪功能然则公庭皆是佛事丛林亦犹政务等与世造福耳现宰官身与现比丘身虽不同其亲践实履似不可隔一丝毫忝与居士俱游博山之门同气相求惟此一着先师座下一真实居士端有望于公捧来教甚惬鄙意也木佛天然恰似渡江影子但恐丹霞见而恶作有些救他不得奈何。

　　与鞠岩长居士

　　禅客虽多掠虚之病净土亦有靠实之过二法融通才好趋向上一路可无滞隅担版之诮也法丁诤劫魔帜高张故先大师与闻老宿皆救弊因时乃有度几个老实禅人念佛之语若一向安桩凿孔换局更筹不若度几个老实念佛人参禅亦不无其人大都工夫做到家一任乱翻筋斗倒拔钉楔禅也料掉没交涉净也料掉没交涉和没交涉也料而掉之便知得杨侍郎次公无一可取无一可舍太虚空中之乎者也又云将错就错西方极乐公既承两知识婆舌开导必深有所得来翰恐是试水探竿兹不得已聊为葛藤一上若要彻见念佛是谁除是眼前空俗物脚底露茎毛自然补碎成片也。

　　复兵宪樊紫盖居士

　　众生业轮不息世界魔运愈开流贼好杀▆人如犬[(雪-雨)/(矢(十-〡+几))]无日不动刀俎梅长公书来却怪佛菩萨不救山僧道庖丁挥刃时公何不即刻敕而放之耶信称安土谷忽价涌数倍八十翁从不闻此玉粒之贵饿殍相枕真一时奇灾也然闽浙皆然似补烽垒不及之惨公卜邻葛水初谓兵可避而不知灾不可避群虿肆忿不过趁队蜂起忘乎有手者能扑杀之譬贫儿学偷大段饥寒所逼耳居士心天仁爱视民如子且以佛法观则冤亲皆可度无一人不在光风化日中倘未结案幸再宽开一面网禅道无他妙在心能转业则就此际望公入慈心三昧大行权巧干旋一番不报无戆之施此后扳卧辕前感泣遮留何更有跋扈者哉前居士有持戒念头此亦学佛者吃紧一着更有修忏摩以浣祓则宿孽可清俱成最上胜因想大智慧人知鄙说若合券耳。

　　答邹孟阳居士

　　此事繇起疑而入悟如因行路而到家直须就一疑打透则千疑万疑一齐贯彻以疑情肤浅罕见有彻骨彻髓之人譬阅坛经者各各自谓领解殊不知斜睇摩尼偏执一色故嵩明教老人向空划界割水分痕却道个天机深者得其深天机浅者得其浅正使竞斟海量纳异牛涔可见镡津之水始与曹溪埒派耳余承诸公招主虎跑因为衲子四八入室拈三问勘验其一问针劄不入时如何二问得坐披衣自解作活如何是作活底人三问把定乾坤具甚么眼若向第一问答得亲切则入头清楚第二问答得相应则淆讹彻旨第三问答得谛当则入彀无疑孟阳居士饱参此事选佛可期因出纸索语聊为施是法饵以钩到不疑之地果到此际拙札付丙丁童子可也。

　　答闻子将居士

　　学此道最先发心时要一味真实则中间工夫所到如一气呵成大段发心真实则所信亦无不真实信既真实则所疑亦无不真实疑既真实则所悟亦无不真实悟既真实则所用亦无不真实其所以不得真实者逆料渠最初发心时多是人品掠虚则入路不真业惑深锢则所信不真揣度浮想则所疑不真暗中摸索则所见不真卤莽施为则所用不真此宗门唤作孟浪汉即先圣亦痛为此辈严设籓篱不许混乱闯入故付授之初必先选其根品譬有嘉谷宜莳良田譬若制琴贵选焦桐譬贮师乳须得宝瓶瓶不真则师乳迸桐不清则琴声亡田不良则嘉苗瘁所以古德道遇人则途中授与不遇则世谛流布又曰非遇上根宜慎辞哉古德所谓遇人者即真实发心人也略举一二与居士做个样子昔大梅问马祖即心是佛他便信得及后来住山三十年脚跟稳当马大师亦惑他不动居士要问如何是真实信此可做个样子灵云道三十年来寻剑客几番落叶又抽枝自从一见桃花后直至如今更不疑此便是一棒打不回头底汉子虽玄沙恶辣亦拦当不得居士要问如何是真实疑此可做个样子进山主道是柱不见柱非柱不见柱是非已去了是非里荐取居士要问如何是真实见此偈可做个样子真净老人颂华严四法界云事事无碍纵横自在手把猪头口诵净戒趁出淫房未还酒债十字街头解开布袋居士要问如何是真实用此颂可做个样子若疑今人真实做处无可凭据然则大梅常灵云勤龙济进真净文此数老皆是发心极真信得极切疑得极到用得极熟如生米做成熟饭钝铁打成快斧足可为千古标格也太都真实两字便是当人本心达磨西来不立文字直指人心见性成佛亦是直指各人实际风光秀师亦云直心真实菩提道场以世风下衰情根嚣伪器乏醇正解多穿凿既不能具斩钉截铁之手未免多倚墙靠壁之见如来问中切中流弊亦自料简分明则知居士信不泛常疑必结案见须审择用不浪施肯细将三祖信心铭永嘉证道歌时置座右深绎久味领略全旨一番胸次更不存个元字脚当自豁然了然洞如千日矣。

　　短疏

　　化修造

　　穿凿不相关物外烟霞赢得一身潇洒庄严非有碍空中楼阁果然八面玲珑龙池与凤岭争奇为祖师漏泄西来大意佛殿共三门论议笑维摩空谭不二法门山僧只手欲成功盖为扶他五叶居士万缘都舍尽也须乞我一文向百草头边锄破白云无非开场选佛就三条椽下抉开金锁秪要立地逄人咦铁杵成针无别道木人敲斧不须猜黄金伏藏都倾出自有摩尼特地来。

　　化油灯

　　道非明暗僧堂前日照三更夜有短长佛殿里光吞一点烁破青山万朵那知纸捻无油点开大地群盲谁道寒灰没焰觅火直须深拨投明不假夜行拶破碧琉璃焜煌乎千门同照揭开多宝藏交罗也万象联辉果能油贵添灯滴滴具百千日月管取性天揭晓人人有万丈毫光何以故我见灯明佛本光瑞如此。

　　化钟釜

　　敲月鸣风到处钟须耳听烹山煮海繇来锅有人烧莫问铁和铜每日键锤无不响但添水与火三餐茶饭自然香虽云物乃家常何烦檀越大抵器须冶造必假炉锤功倘遂于鼎成福定随乎响应变生为熟岂没个知味里之玄轻击远闻定有人会声前之句虚心一扣垂手全提。

　　祭文

　　云栖扫塔

　　维崇祯九年岁次丙子正月望越二十六日博山法孙某谨以瓣香素供致奠于　云栖堂上先师太莲池大和尚之灵塔前而言曰於戏游云栖之门莫能知其向背窥云栖之奥末由辨其中边不肖自壬子之秋从先师来礼足时侧聆震吼状洪音之发虡钟窃被慈恩胜枯荄之遇膏沐继而阅师太诸所著述如大官赐膳医王施匕恍令病骨顿苏直教空腹欲果味疏钞则莲胎有种才念佛而佛成披发隐而法铠严身不摧魔而魔服全开宝库赈乏靡虚浚决香河流润不竭踞一乘而辟无量乘义珠网交辉然一灯而朗百千灯光暗室齐照旁敲曲唱禅靡专谭善诱广苞土皆圆净续莲宗而宛瞻庐阜移祖庭而不在少林智齐极果俨然古佛再来风肃前规一仍百丈旧贯诚末代法施之主无聋聩而不开只千古未有之师垂龟镜而永赖呜呼道山峻极妙高惭其嵯峨梁木倾崩法门孰为砥柱绳绳到我落落匪材愧为脚下儿孙无由述其祖德不成供养聊表孝思春深花坞唯闻啼鸟几声月照萝龛犹睹慈光三昧太虚莫绘赞叹奚为杯茗既陈音容如在知弗嫌于一滴欣来鉴于微诚尚飨。

　　祭博山先师

　　维崇祯三年岁次庚午九月丁丑朔越十有八日甲午合山弟子某等谨以瓣香素供致奠于　博山堂上示寂先师大和尚猊座前而言曰於戏我　先大和尚包虚空以为量遍法界以为身掣华亭浪里之金鳞夺寿昌手中之玉尺超今迈古祖庭之焰重辉迥地遮天大树之荫广芘握群宗之纲领魔外锋摧踏千圣之顶　辨才瓶泻空花影里何妨撒却戏台生死场中一任打翻筋斗哀号失怙大似地裂天崩恋慕衔哀宛如考丧妣逝洪钟莫扣绕狮座而寂尔无闻法幢既倾瞻鹫峰而俨然未散杯花聊奠海岳齐悲呜呼哀哉尚飨。

　　　　　　又

　　於戏我　先大和尚法门砥柱像季标幢为当代法施之主化门广辟用一味伽陀之药禅病皆苏布网漫天捞尽鱼龙虾鳖镕金作器打为钗钏盘瓶慈与威而并施宗与教而响答摘骊颔之明月入水元不动波捋虎颧之雄须得子贵亲入穴圆机活眼淆讹一串穿来巧手妙心应变多方不倦糠秕犹能陶万汇何法非宗欬唾足以润群灵有萌皆发不肖某久淹齑瓮滥厕罏锤难描仿佛之真几费节拍之和羽毛未备空追妙翅抟风牙爪未成谩劳狮王调弄虽毒拳之未报何曾放过些来念痛棒之屡尝如今更思一顿时至也拄杖撩起便行缘尽兮骨董何妨撒却春雨淋不去昔年之句如何桃花绽倒枝今日之言已验掣开无缝锁湘烟潭水总传神穿过涅槃堂鹤唳猿啼皆助哭惭愧不成供养悲伤无限衷情於戏哀哉尚飨。
嘉兴大藏经　雪关和尚语录


　　雪关和尚语录卷六

　　侍者传善辑

　　诗

　　五言古

　　彭质先广文诞日诗以贺之

浚哲本天人数非灵蔡卜千岁轶庄椿五经笥边腹夙慧冠词林挺然好坚木汉品晋风流文章锦绣谷骅骝碧玉蹄款段安能逐手持天竺书根利刀批竹心潭龙未降义薮虎先服超出尘象表头上冠宁束广文岂为毡中丞厌食肉愿作宰官身因深缘自熟栽莲愧比匡呼鹅应待陆一枝优昙花聊佐飞觞祝骏发在兹时鸿猷当秉轴勿使道盟寒灵山曾受嘱

　　送吉水陈青逵文学归阅藏

世罗密如发众爱织成目既堕此中生超然几脱俗非有大力人泥深没象足苟无决烈志安能翻此局君今何高挺灵锋慧自夙爱子且能捐尘缰岂能束千里望云山轻舟来何速相送儿出家还归谢故属静掩三间茅间简千余轴了却生平愿别唱无音曲家在青原山山光照几牍烂煮庐陵米折脚铛中熟咬破一粒时百味随心欲丈夫疾求道抽刀剖寒竹直下便承当六六三十六

　　与董郧阳八际使君

凉奏比岩吹茆堂秋欲沐峰气邈含阴太灏颠何肃似濯烦歊襟清镜超蒙俗廓视寰中虚真机朗如烛旷古彻来今千秋瞬不足至今空洞怀万事云流目撄锋截毛寒骅骝疾驱毂出则蛰龙飞处则神鸡木伏御两忘情柴桑遂贞复庐阜不多高远公道名馥当时十八贤气味相浑穆杖藜偶过桥笑声虎惊谷世岂无渊明破院惭幽独安得长者车答歌莲社曲拥帚每跂予还期访修竹不必论禅深浩然公素蓄永嘉到曹溪何妨留一宿

　　送孝廉刘和鹤居士北上

二月桃始花策马游上京春云如送远春鸟如缓程执手问行役君去路自平盘腹既万卷落纸江涛声十年悟一字海岱无留情持以献明圣旦夕富苍生固若筹闲事君岂淹世名心为度人楫身作护法城游尘满衣带终返青山盟归来小庵树已匝茆檐荣朝饭一口雪晚壁半点灯问答维摩似起坐文殊并嗒然笑相视不觉松风清此意与君说聊为蓟门行

　　无奇歌赠杨生

山奇峰戍削水奇波荡折物奇吐精华士奇标卓越君生负奇姿骏采神先轶落笔驱前茅不逐时流辙一出诧空群辟易千夫杰旗鼓目无牛气吐虹光烨愿言资醇平游奥隮堂阙珠以蚌为衣玉以石作穴山川媚而辉灵閟后乃泄售奇岂因炫嫉奇不为跌欲上凌云梯眼空出金屑杨雄亦有言雕虫非所挟豹雾泽其毛七日食俱辍游鶤息以翔六月天风捷虚怀己亦忘得妙江河决

　　读寒山诗作

我爱寒山诗不入时人调句句洗尘情安在事华藻至人宁逐物廓若飞空鸟岂但出樊笼兼忘脱矰缴长眠松下石兴来欹浩浩拊掌笑如狂东颠复西倒高挥石壁上暗书木叶杪乍看意句新转玩滋味好冷眼观戏场热闹何时了相逄拾得来快把苕帚扫垢面与髼头不令俗子晓恰被闾丘生觑破神通小至今天台山白云封海峤日日松风吹夜夜江月照此意人不知对面千里邈

　　赠禅者居山

山居清绝处万境喧嚣息此时道人心相与同岑寂涧水响如琴猿啸下石壁风柯作梵音岩花吐幽色俯拾橡栗餐问煨魁芋吃乐此烟霞情触目心境即忆昔永嘉书左溪尚未识君能了斯旨动静随意适

　　七言古

　　次韵寄永嘉何山人无咎

维摩昔日谁为爻文殊普贤称最厚君今辨才如泻瓶吸尽西江无出右曾闻落笔走波涛妙解入廛看花柳想是双林再出来还疑永嘉亲世久虽然堕落此风尘一点灵光不辜有翻笑庞公儿女痴说甚无生话太丑年来金屑眼中空惟余夺命符悬肘江南俊彦足如云几个藏身依北斗潘髯程虎擅芳声播弄精魂入诗酒近从宝婺识王即风流借甚都人口八悲曾尔誉鸡林一览便能识齑臼岂因造物妒人奇无耐生机贼其肘去年健足走如飞今朝杖子不离手盘跚强赋出无车牢落谁怜衣短后相逄知己话寒灯不觉精神俱抖擞岂无爱客孟尝君弹铗何堪迫衰朽茂陵作赋气凌云病渴多因怜少妇丈夫筋骨可撑天到底情关谁自剖还如老象没泥中尽其神力难奔蹂读君临别赠千言彼岸相呼疾回首灵苗不必待新栽般若何须探二酉心如湛水生莲花触处欣逄无量寿当时彭泽素心人亦厌浮名等刍狗东林往事成空谭未若参禅贵知有我欲来看雁荡山相期不必裹粮糗问疾捶开不二门拈花同礼灵山叟

　　武昌寒溪寺乃远法师道场时孟玄旨孝廉得一大士像从野老茆檐灰烬中出非金石土木之所成容仪殊特观者叹异因赋此志之

江面数峰凝紫翠榜人遥指寒溪寺隔岸苍烟抹丽谯黄州百雉明秋帜落日林端逗磬声入门想见古风清山川遗墠思高躅道价嶙峋岂浪称昔闻灵姿跃鱼网今复茆楹腾瑞像非关罏冶与埏埴分明妙相呈灰壤光仪闪烁非金银范手雕工枉用神大士标奇真叵测物无虚应示当人君不见陶公侃文殊捧足双舒掌江汉重逄孟孝廉宝珞亲瞻事非两夙缘何幸对披襟挥尘凭陵吐妙音问我洛伽何处是楚天雁叫碧云深

　　雪关歌

天地一蘧庐古今谁构始而我掩斯关安居毛孔里毛孔不窄关不宽金乌玉兔时往还照见幻栖关里事玲珑八面浑无阻坐听流泉松下鸣倒看云影峰头露青天放眼瞠不睹石人欬唾生风雨有时藏身没踪迹槛外璚枝分野色有时没迹莫藏身钓尽寒潭跃浪鲸此关何为雪呼六六月红罏飞霰扑我关不记春与秋花开叶落山常幽我关不占天和地一段光明覆无际我关非内亦非外扁舟荡漾游沧海我关非动亦非静旋岚偃岳心恒定万象为关关万象空合空兮联帝网卑而不下高不危疏而不漏暗复朗谁谓此关小圆合太虚无欠少谁谓此关大只在一尘含法界法界所有关中聚笑掷大千为戏具法界无物关中空放开捏聚如游龙龙飞虎步恣腾踏板桥忽动霜蹄滑劈破云门一字关剔起眉毛还险煞有问关中主若何指头无缝全机活

　　破院歌

破落僧住破院破破落落无藏闪十方通洞没遮拦玲珑一座空王殿昼无香夜无灯风过时惊壁倒声法堂几丈生荒草佛面飞埃堆满层树为龛苔作簟一餐脱粟千家膳竹笕泉分花坞来石头敲火烹茶便客到稀僧过少寡逄迎兮罕谈笑扶罢犁儿拴却牛攀崖独坐看云鸟猿窥厨鹿饮涧相近相亲如作伴长打门前之绕行知予胸次无涯岸松何苍峰何秀石壁潺潺下飞溜身在千岩万壑中道人行履君知否放情怀纵潇洒山灵供轴天生画热闹门庭让别家烟霞啸傲过王伯呵呵呵煞颠倒说甚禅机谭甚道顺情逆境两重关几个不随分丑好休扫圣莫轻凡罢论前三与后三索价撩天夸至宝争如伸脚放痴憨虎踞前豹哮后见我耽如垂耳狗生平毒恶不关怀摧化狞心如拉朽浪担忧空过虑恐怖之中观自在自家佛殿好庄严依报缺些也无碍嫌淡薄爱温饱此等何由知道妙一生橡栗着荷衣千古高标人莫造从荒凉任倒坏破而不破真如界弹指轻开楼阁门捉败明州憨布袋老杨岐古神鼎藜床积雪那伽定更有栽田博饭翁令人想像偏饶兴破落僧住破院意趣幽深人不见流俗阿师未必同纵居华藏生忻厌

　　如意泉歌(有引)

　　瀛山从太甲分枝有双涧夹流在左右两翼峰之外去寺稍远寺有井暨五池时秋亢无以汲予因携筇入坞之东觅得一泉从石窦间迸出味极甘冽可供数千指因作歌以志喜且呼为如意泉盖予手持一铁如意拨开泉眼水即应指而出故命名云。

山色巃嵷何秀拔疑是鹫峰分太甲如幢似盖涌神嚣翠积楼台霞欲泼中藏乳窦秘寒湫未滥觞时似截流我来匡徒食指众秋深井沼竭难求稽首杂华香水海娑竭遥分脉非外手携如意踏林皋所控必无爽诸丐俄闻好鸟树头鸣树下幽崖小鹿行俯视草深淤湿处声生觱沸耳边清呼童荷钁开泥面石罅才疏珠急溅喜将柄铁发其淙迸破源头那一线柔光湛碧注琉璃煮出瓯花晕绿脂忽阵春风传磬响佛前先供满瑶卮笑呼同侣斟还坐知味其中能几个三唤无烦老赵州肯与茶仙较清课此泉未出山之垠澄不停兮搅不浑此泉崩流通浩瀚绠莫汲兮竿莫探要知滴水广含藏万派千枝同一贯更有神龙深处蟠酬经变化雨潭潭军持直透金轮际倒汲沧波彻底干

　　题白毫庵偈后

虚堂冥坐清无事开缄远承瑶帙寄新诗百首手自书锥沙截铁饶风致词家三昧属何人公于翰墨聊游戏一毫端上现神通笔劄大小神全备夭矫香海出游龙挥霍长风抟妙翅谁谓笔腕疲精思恰似希夷偷打睡字学无心诗偶工个中活计难思议山中多少缚茅僧输与白毫庵主意无门锁子缝轻开没底船儿篙惯刺逄人借问绿葡桃满盘拓出鲜红荔读公诗无义味空空洞洞欺边笥舌头元是肉生成挥洒千篇无一字

　　五言排律

　　读曹能始观察游福庐山记知为海上名山其寺乃相国叶公道场时云会上人来索予诗因赋此以当卧游

阆风多玉削海上近移来壁罅天门陡峰腰佛殿开涛奔千涧雪树抱七层台蜃气飘空散鲸波荡日回异香传洞口幽境逼天台石尽玲珑态亭多曲折隈浮图悬谶许紫阁再来裴香火地偏胜金汤劫不灰卧游如历掌枚叔信奇才

　　上樊山王

本是金轮裔何须紫气占群灵皆翼卫百福自庄严道不由师悟才真与德兼神全多蕴藉语至绝廉纤秘笈探龙藏新诗吐凤笺屏翰宗社倚城堑法门瞻赋草随时得心花信手拈光风难再睹去棹欲留淹

　　赠法主

来从师子窟一吼便惊群智迈三支秀才兼八索文广陵涛作辩雪岭草同芬目富心俱饫器传水不分道安倾众难庆喜擅多闻赤脚幡犹竖青龙钞已焚鞭前窥骏影树下服魔军目翳空金屑心花灿印文迦梨吾不爱得意许传君

　　五言律

　　同费海鸥山人经台看石

山中清富贵怪杀石头奇座涌狻猊皆花擎菡萏枝秋云兼鸟落午溜觉风吹霞外心相许非君更有谁

　　赠若惺师

优昙吾不见纵见不如君得法如传水挥毫欲吐云久知鹅择乳应见骥空群说罢楞伽义心花露印纹

　　次韵送吴山人道甫归华亭

孤筇双径出臞甚鹤憎颜我任虚舟泛君随旅泊闲吟狂诗发啸骨傲癖成顽月照虎溪水书招早入山

　　寄白明府

此邑方分竹他城候及瓜公堂县夜月山廓富春花到处民安堵来时雨裛车香山白太傅遗草满禅家

　　游圣水岩

谷转树苍苍桥边过野堂石屏云泛影天镜月临光寒漏猿传磬空更鹿绕床岩前流圣水野老卜丰穰

　　宿湓江作

风俗邻蕲楚山川秀且妍浪头高似雪江面阔如天客店芦花岸渔家杨柳烟持盂行欲乞远浦不停船

　　答董德受居士

一返西江棹迢迢海上峰龙门难密迩凤彩想仪容岂为千山隔还如对面逄宛同真臭味毒我玉芙蓉

　　游雪峰憩瀛山堂

我住瀛山寺兹庵喜共名峰青连树秀沙白晃星明潮水迎帆影溪风扑磬声扶筇登雪岭此宿想多生

　　题天镜岩

扃秘灵奇久鸿蒙忽启藏岩吞江雾白泉洒洞门凉镜可容天面窗惟贮月光道人何所见一鸟过沧浪

　　七言律

　　寿郑相国方水先生六帙

佩声辞曳五云端出处分明谢险竿客饭愁无鲑作菜道装也爱箨为冠罗应笑翟门前设琴或思聪指下弹身似虚舟还不系壶中跳入弄双丸

　　慈功上人栖鼓山诗以送之

绝顶无过屴崱峰海天极目水朝宗一枝圣箭遥穿鹄半壁神泉倒喝龙路入白云行杳霭殿开碧嶂望巃嵷何年振策寻烟岛饱看高高石罅松

　　寄金岱舆宪台

万方悬覆一天云使节遥临粤岭分地接炎荒如洒雪风清蛮洞早沉氛信州父老思遗爱江国才名望不群此日台阶星斗近金汤佛土借鸿勋

　　与董仁原明府

万松阴里借篮舆香积盘餐品只蔬栖凤岭多趺坐石浴龙池有放生鱼回头记得来时路见道何须万卷书元是旃檀林下客明珠依旧在衣裾

　　自寿

住老空山鹤伴眠披蓑来往钓鱼船逄人有点装憨相说法原无出格禅熨斗煎茶供万口袈裟作被盖多年问予寿量今何数笑看龙牙袜底穿

　　其二

发长貌丑一头陀破衲从新补嫩荷日月两丸穿眼镜烟霞千嶂隐身窝笑看石女梳霜鬓长听黧奴唱野歌旷劫促延拘不得春秋半百岂为多

　　郑方水相国见访山中次韵酬之

百里巾车度委蛇清光萝际共云披不嫌野饭同僧钵若问宗风看祖碑梵静独余天乐细诗成犹较烛花迟山窗月上仍忘寐去汲清泉烧竹枝

　　游西岩

振策来游百丈巅道人无住宿风烟洞门豁若鲸开口石壁危疑佛坐莲隐约尽岩还有路玲珑一孔别通天大千掌上如观果万朵河山入镜妍

　　寿融闇上人

雪浪庵头供采汲恩公衣钵许亲传神珠独耀夸明月妙翅高摩逼义天手种昙花今几树人如宝掌住千年生平不解离圆觉对客清谭舌涌泉

　　山居

年来瓶锡乐幽林禅寂何尝事若吟掬水引鱼时上下穿云采药几晴阴锅儿扑破何须洗树子无根懒去寻才听溪边人有语又随麋鹿入山深

　　五言绝句

　　山居杂味

选石留人坐拈花供佛看年来禅寂乐不独在蒲团鸟来传法语天为雨新花莫论玄中旨相逄且吃茶流壑声无尽春山烟更晴偶来松涧曲闲与鹿群行竹里安茶灶松间挂鹭瓢山窗凉树密五月听鸣蜩嫩锄穿石笋老摘坠藤花虽是山居乐平生口懒夸树匝峰千转崖飞瀑万寻到来非遁世门径自幽深闲拈松作尘自叠石为城占断峰深处扶筇绝顶行栗黄垂壳坼芋熟拨灰香供佛秋花少芙蓉开小塘不羡簟瓢乐犹贪丘壑清柴干溪水便称我住山情

　　讲经台

空生岩下坐雨花落如霰白马未曾来早已传经遍

　　浴龙池

龙驯风雨息清水浸莓苔坐石间看惯猿归鹿又来

　　栖凤岭

石壁桐花落山空小鸟飞岭头霞色起知是凤来仪

　　灵源桥

雨过夜塘深鸬鹚飞欲起桥上望秋山影倒流水里

　　七言绝句

　　寄俞公远二首

瓦缶茆龛一个灯白云为幔坐间僧夜来借问天边月曾到君前照未曾

树底常闻鸟说经山泉惯汲满铜瓶松风不肯容高卧梦到溪亭吹忽醒

　　徐山人香水有章台之恋因以儆之

梦里花枝蝶自迷醒来犹恨五更鸡莲花虽向泥中出争肯和根倒入泥

　　答李飞侯文学

青莲仙品落人间何意巾车过雪关相见不须施棒喝夜深明月照花龛

　　题听松山房

似闻白马起潮头惹得钱王控弩愁我试与君坡下听分明天乐响箜篌

　　山居

叠个石头松下坐选枝竹杖手中携看山莫道无间伴野鹿成群送过溪

柏子长烧香满炉磐陀坐听鸟声呼瑞岩不识庵中主刚要惺惺唤醒渠

龙山客到便移庵拂尾灵龟我不堪混众独居皆可意白云深处及封关

邻僧送个藤花枕纸帐无钩竹榻低几度放憨呼不醒那知窗畔日头西

泉石独饶清供好烟岚竹树画图开从来身在千峰里长啸高歌归去来

热闹门庭饶一着幽深境界占三分苍松白石容高卧隔断红尘遍是云

　　瀛山八景

　　一指峰

西来大意凭谁说壁上孤峰竖指头烟水百城都影现善财犹自向南求

　　香象峰

生狞气势度香河截断中流万顷波何事横眠烟雾里笑看兔马走前坡

　　紫芝坞

石骨蒸云芝草秀松脂润地茯苓多结茅此处人稀到水面香风吹绿荷

　　修竹坞

种来一径筼筜绿玉版逄人恣说禅迸出龙孙千万个春风补我破苔钱

　　如意泉

泥深草湿乳泉藏小鹿贪眠树底凉试向源头挥一钁四时花坞水流香

　　东涧水

鸟惜落花衔去缓鹿窥清影下来忙闲情饱看青山色坐听潺湲归亦忘

　　西涧水

雪瀑交飞谷里喧石桥虎过渐黄昏瘦筇问我谁为伴笑指扳岩下树猿

　　金钟山

不待华鲸吼晓风赋形疑是蜀山铜太音岂入时流耳常自声传万壑中

　　六言四句

　　山居

曲磴遥峰数里断桥流水三湾有鸟来啼竹院无人间闭花关

准拟岩栖壁立还思泛宅浮家兴到间寻烟峤倦来一枕芦花

桃萼几枝红雨柳丝一把苍烟眼底风光烂熳问君春在谁边

石罅安排茶具松阴听斸苓镵坐逼风泉欲冷何人招手高岩

麋鹿群中散步渔樵队里相将真懒几分幽趣天放一种清狂

石骨穿云欲露泉声带雨分流种竹平遮地角卓庵先占峰头

不见崖猿捧钵时看溪鹿衔花偶逐渔樵归去行过村里三家

觅伴松间敲火呼童涧底担泉过量何分七碗贪杯笑倒玉川

　　雪和尚语录跋

　　夫弘法为人非细事也必须行解相应事理函盖始堪是任不然则山鸡凤冠虚妄之流耳善丙子冬出岭参叩得侍　雪老人之侧见其操行端方应机圆活或隐或显人莫测其涯涘但愧缘悭仅一寒暑而　老人西迈矣彼时见其语录散漫欲为编辑而力有未逮至戊子春又闻博山经房已罹回禄板尽化于灰烬至今九载未有修复因追绎　老人所说之法玉莹珠回堪为后来龟鉴讵可任其湮没弗传乎于是不揣鄙劣将五会之语编而辑之分为类者九为卷者六付之剞劂用贻同志聊比书绅云尔。

　　岁次丙申仲春中浣侍者传善稽首谨跋
