嘉兴大藏经　芝岩秀禅师语录


　　芝岩秀和尚语录序

　　经魁解元出身王文南拜撰

　　吾荆自六祖三世肇起惟忠迄于天皇天王两悟炳灵鸿洞佛日者光曜人天儿孙之繁将弥震旦乃至茅穗挺异福昌承徽庶几乎五宗晃晃法语馨传迄无尽兜率来精爽小小歇绝乃至诸方之高倡衣拂者几同褁足直迄隆万荆盛儒禅如慎轩何思伯修中郎辈诸士流宗义齐炳然后无念憨山永璞达观寒灰诸老或住或游亦若应期而至荆法道若一盛焉虎溪云浦竹室以岑亦犹唱明贝叶虔奉教像嗣是以还代罹兵燹亦途有崎岖若竹帆诸公之至斯者似树下三宿而已近以
先皇三礼国师海寓人争向慕吾荆始复知提唱此事近十载以来则四众中之有居士既办肯心还勤福获乃得五宗齐耀五叶同芬禅宗之集于荆者遂协圆觉之数则荆一时之禅道为盛焉芝岩和尚蜀山钟秀锦水濯灵本以仕人之裔毅作披缁之侣其所以十地发心五劫矢愿者固尤异于三生石上者矣得法于屺山二隐老和尚以荆故昔济宗煌煌之地蜀楚儒禅音徽相接而适吾宗提祖右协启融宗公暨郡之众檀居士袈裟卜吉即选胜于右副之北园实惟郡之东偏四水周环人烟罕接之处上为古之明月楼下为古之明月池固已人境双清瞬目即禅者矣遂共为题水月禅林鼎立宝所而奉公说法其中自郡之中外远及四乡善信云来塞彝坌会公为提五始之纲宗与四众为指拂头端尾正符下令行既即景以印心还因心以澈境一时言句之出郡邑明公与诸当事罔不瓣香含奉辍俸庄严迄今水月林中几几乎琉璃结网水晶为屏之盛矣郡人士以其言句之播在丛林者上接天童之派下传屺山之灯欲梓行之而问叙于余余故和尚证心友也生未始无夙种而未有善缘每多尘障举无始劫来明记前生有九龄辄知向上者近乃为暮年黄口日忧水荒逋赋既未能如庞公之不入州府又未能如张公之在所佛庄日与芝公柏影水心眉毫厮结于此然则兹集之梓行也二老跃如有盆中天上之喻矣书为叙。

　　芝岩秀禅师语录目录序卷之上上堂小参卷之下颂古杂偈佛事行实

　　芝岩秀禅师语录目录(终)

　　芝岩秀禅师语录卷上

　　嗣法门人明一等编

　　住湖广荆州府江陵水月禅院语录

　　师居华严庵受本省提督军门右标总戎启融王护法合郡缙绅文学众居士王元海等请入院上堂师至座前云向上一路千圣不传向上一路千圣不然且道新长老作么生乃顾左右喝一喝云壁立当山路更高人也行便登拈香云此一瓣香根盘劫外叶覆寰中端为祝延
今上皇帝圣躬万岁万岁万万岁恭愿金轮永镇慧日常明次拈香云此瓣香奉为满朝文武阖国公卿本郡当道各位尊官常为法海金汤永作皇家柱石远近檀那臻荣福慧又拈香云此一炷香灵根永固怀德怀仁金枝垂秀为祥为瑞奉为今辰请主启融王公大护法伏愿天爵荣隆高增禄位复拈香云拨草瞻风吃尽苦辛度岭穿云掀腾海岳拈起也体妙无私放下也光莹独露烧向炉中端申供养前住船子道场现住宜兴屺山保安堂上传曹溪正脉三十六代二隐老和尚用酬法乳上首白椎竟师乃挥拂云大众见么今朝水月林中迥无回互举扬个事不同小小直下相呈不容凑泊拟向如何劈春便棒且道为人在什么处还有与山僧拄杖子相见者么一僧出师便打问劈开荆棘踏破苍苔水月交光全机独露时如何师云放宽一线进云还许学人更借一问也无师云清风生水面皎月印波心进云龙象蹴蹋未审如何师云无你插足处进云沩山水牯露地翻腾又作么生师云拽转鼻头痛酬一棒进云赵州道狗子无佛性毕竟是有是无师云壁上风车走不停僧拟进语师便打僧云者一棒未审落处师连打两棒问月出湖光独照清虚之境水绕莲池常开性海之香敢问如何是水师卓拄杖一下云看脚下进云如何是月师以杖划○此相云见么进云见且置即今王护法鼎建禅林相酬一句请师道师云龙生金凤子虎抱玉麒麟进云恁么则大家齐拍手共唱太平歌师云徒烦侧耳僧罔措师云礼拜着乃云理无二致事有多端日上月下水冷天寒明明不昧历历孤然逢场作戏倒弄横拈所以道佛法遍在一切处一切处悉能克遍水月长老则不然只恁么会去犹属平常未有奇特事在且如何是奇特事遂以拄杖指地云大众于此见得便见我王护法施金布地永供伽蓝人天依之建立凡圣由此成现一切智力无量神通悉秉具足倏尔回光圆融廓彻所以云大人有大智大能具大用世出世间甚希有事虽然成就建立则不无秪如因斋庆赞一句作么生道有情来下种因地果还生复结椎下座。

　　山主王护法新铸大钟法鼓上堂问东廊撞钟西廊击鼓狮音齐吼即不问当阳一句请师宣师云金风吹玉管若个解知音进云人天集会凡圣交参还知是事也无师云汝也不妨伶俐进云恁么则十方齐洞彻悲智启圆通师云若将耳听终难会士礼拜师云眼处闻时方始亲乃云圆音廓震彻见当人性源宏规肇举透明佛祖心光心光既透触处现成智体洞明大千朗鉴所以昔日迦文老子一音演说随类得解今朝水月更为举扬情与无情同一知觉何故金绳开宝界玉炬起高筵广摄群机咸登道岸乃拈拄杖云大众会么复作撞钟势云闻么鲸音才吼出那畔悉开闻。

　　师诞日奉楚栾居士请上堂师云秋云轻秋色明普天匝地净光生霜风凛凛逼人寒菊傲东篱翠倚屏闲独卧设蒲轮一枕齁鼾到五更月挂梧桐惊素魄千枝万叶尽归根殷勤报与知音者一寸光阴一寸金乃厉声云大众好语直是无人解得何故黄叶止儿啼已歇诗人徒把赋归吟。

　　荆州府尹李慈母挂大悲宝幡请上堂师挥拂乃云大悲千手现通身净妙垂慈彰圣名毫端广摄群生力越格全提报佛恩以手展幡大众会么此是当道李大护法诰命慈母季太夫人直显无尽之功乃与大士眉毛撕结剪发绣形俨然一佛境界的示诸人且道他罗纹结角在什么处还见么鸳鸯绣出从君看金针不把度与人。

　　迎观音圣像元海王居士请上堂问今日六月十九恭逢大士迎临今请和尚升座以何法示人天师云普门广摄无边境左右相看飞宝光郑护法问大士像现三十二应身从闻思修众生以其化导屏却此机又且如何接引师卓杖云天人群生类直下俱亲承进云恁么则一切众生顿超去也师云阿谁不荷此恩光乃举拄杖召众云此是观世音三十二净妙庄严无漏心力应机广类随其化现卓一卓云会么这里会得慈能诱物悲以导迷一一品类一一见闻始知大士有如是威神显如是妙用成就众生不思议事水月恁么道忽若有个伶俐汉出来道长老你且莫教坏人家男女英俊道流离情绝见圣名凡号当头坐断岂容凑泊山僧亦向道是即是你只得其体未得其用体用互彰始能运转于一毛头现作不可说不可说无量胜妙法门成就一切功超十地若是恁么人便得恁么事若得恁么事须是恁么人乃拈拄杖云且体用现前一句作么生道划一划云截断葛藤卓拄杖下座。

　　启千佛忏会栾居士设斋上堂问如何是过去佛师云殿上的进云如何是现在佛师云黄金铸就紫摩身进云如何是未来佛师云礼拜着进云三世如来蒙师指且道他鼻孔在什么处师打云一串穿却问恒沙诸佛今已现亲承句子请师宣师云莫向背进云直得无盖覆去也师云道你莫向背便打僧礼拜师乃云十方同聚会个个学无为此是选佛场心空及第归庞蕴恁么道美则美矣善则未善今朝水月四众临筵特为提持一个个异口同音心心契合十方聚会当处圆成三千诸佛在其面门放大神光广摄无尽更说什么心空及第归与不归所以灵山会上广额屠儿放下屠刀乃云我是千佛一数虽然如是捡点将来山僧则不然何故举头尽是儿孙事祖父从来不出门。

　　大殿上梁升座士问跨海金梁愿果殊丛林千古立雄图徘徊满目俱麟凤壮丽荆南第一都且道报国为民毕竟如何酬唱师云一炉沉水祝尧年万姓欢欣享太平进云且道承谁恩力师拈拄杖云全赖者个乃云一梁一柱一瓦一椽同齐着力境界廓然若非大有作略焉能出手扶阳然虽如是犹涉化门只如斧斤不运钳锤不施又作么生等闲耸出云霄外舜日长明宇宙春。

　　圆大悲忏期上堂问忏宏法化即不问五家宗旨请师宣师云逐一问将来进云如何是临济宗师云一棒一条痕如何是曹洞宗师云不许夜行投明须到如何是云门宗师云脑后日头红如何是法眼宗师云箭锋相拄如何是沩仰宗师以杖打圆相云十方虚空束作一团进云五家宗趣蒙师指见性成佛意如何师竖拂云还识这个么僧云识师云也须珍重始得僧问大悲愿力示现受生未审作何举扬师蓦示如意会么进云只这便是么师云莫眼花师乃复竖拂云过去正法明现前观自在涌上拂子头边示显种种殊胜妙颜乃云我于过去不可说劫证是三昧应感周遍现不思议七难二求随其演说无畏勋修微妙莫测能施法则成就未来具大威德大众三十二应已为现前诸人说是法了也且道水月又如何举扬复竖起拂子云三十二应显家风还同水月印波中击拂子一下云通身手眼通身用灵光炯炯照无穷连击拂三下下座。

　　佛成道上堂师挥拂云看看释迦老子来也在拂子头上睹星成道尽脱　纤乃云一切众生皆有如来智慧德相但以妄想执着不能证得又拂一拂云总与八字打开了也汝等诸人还信得及么若信得及去始知为道骨瘦如柴面皮似蜡吃璎珞粥一段苦心然以根器不同机能各别所以上士一了一切了中下多闻多不信果是英俊道流自然迥别咬牙砺齿啸傲天真鼓腹讴歌游行自在大众是事且置只如迦文世尊还堕迷悟也无千峰势到岳边止万派声归海上消。

　　上堂僧问大悲胜相今日亲瞻无上妙旨请师指示师云通身剑戟通身用进云大悲千手眼那个是正眼师云一毫端上定乾坤僧拟议师便喝乃云多载因留意今朝试为分此方真教体清净在音闻所以云欲识佛性义当观时节因缘且道今日是什么时节竖拂云见么即今大士八万四千母陀罗臂清净宝目总向一毫端上一时揭露一一毫端放无尽光睹此光者咸超极果众中还有未证据者么听取一偈同结良因正此时母陀臂展接群机克期取证无生力信有功能不浪施下座。

　　观音诞日上堂师云柳眼舒金咸是菩萨境界梅烟粉席尽属古佛家风若是昔有灵骨具大根器者一闻所举直下无疑信得及去坐断圣凡了无向背超情离见迥绝遮拦不惟助佛扬化抑且报答四恩不见昔日天亲菩萨从弥勒内宫而下无著禅师问曰天上一昼夜人间五百秋弥勒菩萨一时成就五百亿天子证无生法忍且道说个甚么法天亲云秪说者个法师云大众且道者个是甚么法竖拂子云还见么以拂子拂一拂云还闻么若乃亲见亲闻管教纵横无碍卷舒由己人人面门上放大宝光个个脚根下壁立万仞正所谓从缘得本借路还家除却妄想即如如佛虽然如是也须亲证始得其或未然听取一偈明月楼边建法幢善人多聚尽金汤增辉法社人天仰四息悠归极乐邦欲证无生无灭旨除非亲见本爷娘以拄杖卓一卓下座。

　　佛诞日受千佛衣上堂至座前以如意指衣云大众会么此是过去未来现在三千诸佛各各从定而起顺行逆化针锋上透露线缝中藏身显现今时独露威光全机展演当阳揭示千眼洞明如天普盖似地普擎未审诸公见么山僧今日无端入此群队去也何故不入惊人浪难逢称意鱼搭衣便登座西文和尚白捶竟师云要知这件福田衣大庾岭头提不起虽然成就未曾披今朝这里却省力拈来搭在肩头上津济四生皆获益化日光天辉今古纵横不落有无机触目分明无异服百匝千重凭渠力大众既凭渠力秪如董王众居士家家信念个个虔诚不独损己资而成种种供养亦且引进他人共作真常山僧作么生酬谢竖拂子云大众还见么以拂子拂一拂云还闻么若乃亲见亲闻管教即有漏而成无漏转凡心而成圣心自然福德不可量智慧不可量安乐不可量乃至算数譬喻亦不可量山僧与么告报还当得酬谢么合掌云财法二施等无差别檀波罗密具足圆满卓拄杖下座。

　　上堂师云尘劫来事袛在今朝河沙妙德总属心源又云心同太虚无欠无余这点灵明本自具足如千日之共照似一炬以函空所以水月寻常道我这里无内无外无出无入骑声盖色鉴古辉今且道是神通妙用法尔如然乃以拂子画○此相拂一拂云触碎珊瑚月清光分外明下座。

　　正蓝旗大千岁供法衣差大人赍到设斋上堂师至座前捧衣示众云了知庾岭兢相争降赐繇来垂念诚披出当阳谁着眼弘恩无尽甚分明大众见么脱或未然显露去也遂搭衣便升座拈香云此一瓣香荡荡乎福源浩渺巍巍乎寿算无疆恭惟　大籓篱大千岁　统惟王母仙眷伏愿透明诸佛正因彻证列祖根源敛衣敷座维那白椎竟师云风行草偃水到渠成灵源不昧智眼洞明不惟佛日流通便见宗风远振如是则知于一毫端现宝王刹坐微尘里转大法轮可以提携三界接引四生恁么始知恢张列祖从上宗猷显发当人本来妙用何妨小中现大大中现小(臣)僧幸遇我　王信知有此一大事之因缘故尔广作万不及之福田现前诸人还知得么若非顶门具眼肘后悬符安能信哉且道此顶金襕当时黄面老子丈六法身披来不长千丈那舍卢身亦不短如斯见得觌体无私迥绝囊藏当阳显示那容盖覆到此境界处处威权揭露时时恩光遍布由兹丛林增色山门永镇则且置秪如符到奉行报国酬恩一句作么生道万方宁静归皇化仰祝无疆有道君复举昔日波斯匿王问佛圣义谛中还有世俗谛否若言其有智不因一若言其无智不因二一二之义其义云何佛言大王于过去龙光佛时曾问此义我今无说王亦无闻无说无闻是名一义秪如众中还有人识此义否若还识得皇恩佛恩父母深恩一齐报毕若不识得山僧不免道破去也靠拄杖云天上有星皆拱北人间无水不朝东便下座。

　　小参

　　对灵小参师云纷纷雨雪覆长安迸出寒梅绽玉颜漏泄真机藏不得夜来和月影珊珊周老宿还会么虽则恁么来未离这里若是过量人直须超越始得出没自由去来无碍应现刹尘不遗朕迹众中莫有道得的么万象头边忘管待冲霄老鹤出银笼击拂子下座。

　　对灵小参师云今朝十月二十四告报亡灵休拟议直透心源达本宗体证无生归正据卓杖一下云九莲开合遍庄严顿超直入如来地。

　　对灵小参东风拂拂柳丝轻绿暗红稀逐浪均一叶忽飘秋信至到头日午打三更卓拄杖云向这里会得则知往复无间动静一如何妨盖色骑声超情越格不属春秋去来无碍所以道诸行无常是生灭法生灭灭已寂灭为乐且喜明源魏公生平气硬撑天步步脚踏实地从此摆脱罗笼网稳坐涅槃城若得离明绝暗任去任来卷舒自在游戏逍遥虽然如是怎奈俊等追怀恋慕恐其忘返未获解脱敦请山僧为伊换步移身转功就位得个安乐法子且道安乐一句又作么生道以拄杖指棺云一气不言含万象高低何处不风流。

　　荆州水月林芝岩和尚屺山上堂法语保安法弟天鼻和尚请。

　　师云祖师法印岂属囊藏觌面无私岂容覆盖倘有侧耳扬眉瞻前顾后者劈脊便捧肤坚出问云诸祖门庭即不问如何是临济家风师云藕窍塞虚空进云如何是金刚王宝剑师云截断众流进云如何是一喝不作一喝用师云天上天下进云如何是一喝探竿引草师云见之不取思之千里进云四喝以蒙师指示向上宗乘事若何师云向前来与汝道进云龙袖拂开全体现象王行处绝狐踪师云一句道着僧便喝师便棒进云棒头有眼不得草草师云再犯不容印月出问云法流千古以法为宗保安禅院大众云集即不问如何是法流千古师云向这里荐取进云如何是禅宗妙用师云觌面无私进云某甲不然师云试道看僧拟议师便打进云恁么则香云腾宝座法雨满乾坤师云知即得师乃云教中云十方国土中惟有一乘法又道尚无二乘何况有三秪如先师开道江南两浙数十年间说法如雨散布海内还唤作一乘法么若唤作一乘法入地狱如箭射若不唤作一乘法亦入地狱如箭射不见道有法可说是名见道无法可说是名谤佛正恁么时众中还有缁素得出么如缁素得出始不辜负先师六处婆心道风遐播如缁素不出埋没今时况我保安法弟和尚高提祖印洞彻玄途接上上机全提正令所以先师末后一段光彩亏其任职之能全身担荷门庭施设焕然一新展开旧日家风裂破今时窠臼顿使金刚潭际雾起龙吟屺麓峰头风生虎啸亦不致先师法道寂寥也且今日愧承挥金盛设兼请举扬山僧到来岂敢妄通消息原为先师未了之局恭忝来命岂能固辞只得相席打令客听主裁虽然如是亦须应个时节众兄弟且道应时及节一句又作么生道秪为同门声气好兄呼弟应几知音。

　　　(捐赀助刻语录卷上
　　王元海同缘明福栾彩同缘明悉栾化同
　　缘明证刘斗同缘明寿詹洪曜董彬同缘
　　明珠李门李氏泽溥)

　　芝岩秀禅师语录卷上
嘉兴大藏经　芝岩秀禅师语录


　　芝岩秀禅师语录卷下

　　嗣法门人明一等编

　　颂古

　　世尊初生。

　　大惊小怪强横行惹得韶阳报不平惑乱儿孙招此祸至今犹恨棒头轻。

　　世尊拈花。

　　一朵青莲试举时人天百万几堪知独余迦叶头陀老赢得金襕未是奇。

　　赵州勘二庵主。

　　卖弄风骚古赵州一般拳竖两般酬就中杀活机关巧牙齿原来是骨头。

　　南泉斩猫。

　　不近人情老古锥全提正令莫能窥赵州纵使来相救早已横尸那复追。

　　德山托钵。

　　奢华公子爱风流知己罕逢倚酒楼闷极贪杯沉醉后狂歌一曲月明秋。

　　女子出定。

　　出定入定相呼相应机关识破毫发无剩行人莫与路为仇而今四海清如镜。

　　婆子烧庵。

　　三冬寒气少九夏热偏多若是英灵者临机不放过觌面呈会也么令人特地笑呵呵。

　　香严上树。

　　当阳曲为示全提个样婆心恐堕迷欲使诸人明祖意虎公早已识机倪。

　　牧牛颂(次普明禅师韵)

　　未牧。

　　狂劣知渠任性　溪山望转路迢遥顽皮未获应难制奔逐恐教触犯苗。

　　初调。

　　才拽回头把鼻穿颠狂恨欲痛加鞭牧童不顾浑泥水放去收来信手牵。

　　受制。

　　识得分明秪这头从前恶性渐调柔王家水草都无犯步步随教得自由。

　　驯伏。

　　春芳踏遍古溪边信伏于今始贴然一任东西忘管待夕阳影里得安眠。

　　无碍。

　　头角峥嵘意自如随情任运不相拘一声哮吼佳山外万叠争看兴有余。

　　任运。

　　纵步云间万顷秋牧童睡熟枕荒丘浩然不禁烟霞骨出没溪山任自由。

　　相忘。

　　萧然绝迹任西东满目清光绝异同大海沥干无一滴千溪万壑总涵空。

　　独照。

　　了无拘绊一身闲孤月高悬翠霭间永夜是谁眠露地清光炯炯照尘寰。

　　双泯。

　　物我双忘泯异同镜开皎月印寒空碧潭影没清如洗遍界春风一草丛。

　　与自安杰西堂

透彻根源心自安毗卢顶上任横眠恢弘祖道玄机活正令全提遍界传

　　与静庵一西堂偈

静地堪将筑个庵玲珑八面绝遮拦垂慈接物今由尔珍重门前竖刹竿

　　与印月监寺

戒珠莹洁利群机净显秦西道不虚月印波离三聚法灵峰独露展威仪

　　示秀还居士

袖里乾坤格外机潇然无束亦无拘到头拨转三更月宝印齐彰遍界施

　　送旭庵禅师重往江北募出和尚塔事

江北江南都走遍不辞劳苦始周全此回若得真堪委正眼流芳岂等闲

　　赠天王善来当家

丛林赖尔圣凡亲日用操持贵自勤想是当年曾记嘱堂堂独露始超群

　　送别还源禅师归蜀

知君气骨不寻常返本还源归故乡若到峨眉峰顶月峨峰尖上驾慈航

　　潜江法云社立修出尘求偈

经年打算出红尘立志须坚行要真识得本来真面目堪披法服入僧伦

　　为静觉监院

千斤家道事非轻赖汝勤劳荷众辛机用全彰须猛力头头法法始相亲

　　示明福道人

大道本无言分明在目前透得眼前法毗卢顶上眠

　　挽陈氏女道人

金风飒飒下秋空转眼浮生一梦中人世排场如戏局烟霞影里落花红遗身返掷无生国信有渠侬得意同

　　赠尔公王居士出关

不负钳锤使悄然参禅须用择师贤了知妙悟无余说一任饥餐睡打眠羡尔寻常百不管欲须越格贵钻妍分明个事君能委便是人间火里莲

　　四威仪

山中行独步任纵横经举足掉背孤掌鸣

山中住竿木随身竖逢场戏敲断圣凡路

山中坐半肩风冷过露全机那管山河堕

山中卧好梦做几个举似人知音也难和

　　孤松挺秀

色古焉知岁灵然不易观澹涵山鸟秀响压谷音残风雨闻仙梵蛟龙见影蟠苍然霜雪后独挺傲深寒

　　寿梓舟和尚五旬

寿山壁立孰临网北斗拟悬彩瑞香拈起吹毛频辨别横拖楖栗示新彰徘徊斯道重辉席高竖法幢继祖光气量弘深同月皎一轮清彻印湘江

　　寿守元和尚

英俊孤巍四海降惊人句子孰承当机轮拨转湖湘月风味飘来丹桂香佳气每从频笑得清声偏向座中扬寿高独步长天宇祖印全提遍界昌

　　送别昂溪大师

孤杖侵寒露长途孰解前明星犹在树曙色半横天去路不知处来时岂待年一身空无寄万里自随缘

　　屺山送别旵岩法兄

曹源一脉共知音屺岭遥看意转新无限香风清宙内采芳还忆送行人

　　酬芥含法兄来韵

不爱青山入市廛祇因遍欲访高贤若逢旧日间知己莫把家风尽兴传

卓破青山只一筇孤昂任运月行空独挺不计乾坤阔几点烟霞入座中

　　黄州雨花林访此山法兄

重阴竹翠锁华林瑞色飘飘意更新收卷闲云归远岫袈裟犹带旧烟尘

　　过昙华寺步一念和尚来韵

枯柏回春慰寂寥芳神不改话前朝昂藏叶叶应初茂气盖森森行未消千载树神灵有在万年孤干发新条徘徊祖道重辉日飞鸟争衔香乱飘

　　再晤梓舟法兄

忆久今相聚因怜道爱亲芝兰含远秀松柏韵长春共话无私句同扬不二因钩锥随处露垂手接佳宾

　　寿报庵王护法

正气天伦寿不迁知心何更结山川刹竿倒着声光满化外生来别是天

寿量亲经七十三灵峰心印羡行仙浮幢王刹光中现及第心空万象鲜

　　与总戎启融王护法

天涯奇遇莫非轻千里同风喜共盟满腹情怀新调韵一翻风月泻图行依依问道非无益句句谈心入座莹弘护吾宗君羡谱紫衣犹带旧烟尘

　　酬报庵王护法原韵

气宇超群岂受侵宏才文秀习诗蟫丹心一片舒蔡赤满纸琅玕翰墨林妙舞生机皆自得功成名遂碧云澄个中主伴重重意一互晴空耀古今

　　送别巨掌郑护法归闽

晓起凭栏独羡行扬帆高指五湖春频惊柳眼含青秀细剪梅烟吐远晴一棹堪销芳草合半蒿深锁梦魂轻岭云踏碎无心去日炙风吹枝荔新

　　寿真宇郑居士

风流雅士闹身闲堪作人间瑞福仙浩浩声光皆佛国万峰亲记万斯年

　　题建文皇帝隐东明寺

不爱皇宫爱梵宫烟霞晦迹万机空庭前留得花常在何似当年文帝容

　　报恩次全庵西堂大师韵

桃花春雨晓行舟客子忙忙入醉楼惟有金轮峰顶月不随流水照王侯

　　送别巨掌郑护法

文华光耀遍天涯信步云风蹋祖家机用全彰嵩岳秀堪将白棒验龙蛇

　　酬岁冰师峦阿杳翳韵

峻岭信步徐登上笑看大块呈奇壮一群白鸟拍波来数朵青峰浮玉浪

　　报恩同洪波兄春日登高

春风霭霭上重云得入重云见远春此日登临发一笑多年心事总成尘

　　赠无染老宿七旬

介眉安进古稀年寿益康宁海屋边心镜晖腾光浩浩觉华愈茂碧新鲜

　　寿印莲师六旬

印遍灵明绝见闻莲邦荣茂悉为真年经耳顺虽称美透彻根源寿万龄

　　寿千林和尚四十初度

宗风孤卓楚江干气宇如王露彩斑足下乌藤函九带机前意味具三关心空及第端居谱大用全彰皓月宽何幸秪园先圣迹千秋凛凛古今颁

　　随宜法弟过访兼以述怀

荆南开法数余年未见端诚到我边几欲杖移尘世外每思瓢挂碧峰巅昔因曾订东吴地今幸盘桓西楚天愧感同门兄弟好躬身伴我岁寒烟

　　拙日禅师呈妙净白拂兼赠

千丝白拂少人知为爱清光净妙施独有奇人频羡得头头法法始相宜

　　咏葵

绿叶珠衣浓淡开娇红嫩蕊点金台芙蕖谩着胭脂染疑是仙娥摘降来

盈门锦绣落花残淡锁轻烟赛牡丹满漾舒妍鲜紫腻一翻名胜隔青山

　　东明观牡丹花

春风动处牡丹开淡锁轻烟倚玉阶今日南泉来到此问君消尽几尘埃

　　寿拙目禅师

兀坐草床远市廛个中消息见谁传葛藤截断无拘束正是人间陆地仙

　　示志洁戒子

心随朗日高志与秋霜洁心志泯圆通两口无一舌

　　示以参戒子

以参祖师禅毕竟是何物永夜废寝餐舌头原无骨

　　戊午年仲夏日过梁溪特邀喝云法兄和尚过屺山编集先师语录重刊入藏赋怀

密树重阴引兴长满庭翠色点云裳祖灯续焰光增耀道脉连枝韵复香暑逼劳神烦妙用秋临着意发清商梓镌梨枣流通去从此嘉声播上方

　　赋怀屺山方丈天鼻法弟和尚(是年修理大殿)

凌空小阁恣谈心云影山光彻古今意合乾坤知道谊气投水乳见情深家风仍旧多欣慕殿宇重新羡荷任孰谓同门英杰少区区三月杖亲临

　　佛事

　　为静觉监院举火

　　相随八载披肝沥胆数年以来灰头土面念汝任事之能况兼修持之切丛席秋毫无犯大众仰赖殷勤谁知归家讯粲推倒涅槃山放下千斤担虽则任去任来莫作等闲看既不作等闲看又作么生擸火炬云红炉焰上任纵横须识娘生本来面。

　　灯节为自安举火

　　十五日以前灯花结彩锣鼓交加十五日以后灯残光谢雾锁长空大众且道正当十五日又作么生到头霜夜月任运落前溪擸火炬便烧。

　　为悟修禅师举火

　　时当初夏烈炎炎灼破乾坤午夜前一念情忘诸念尽魔宫佛窟恁安眠分明个里无藏覆一点灵光彻大千擸火炬云烈焰光中开笑面堂堂独步海天宽。

　　为亡僧举火

　　师云一念空兮万境亡皮肤脱落露真常功圆行满超尘劫撒手还源体性彰且道即今尔还委悉么红炉焰上飞嵩雪化外乾坤万古昌执炬便烧。

　　扫屺山先师老和尚塔

　　声震江南数十秋九回说法接英流高悬慧日中天普目射千寻万景收智鉴岂随凡圣转灵机迥别恁悠悠吴山鼓棹人天仰阖国欣然万性酬。

　　为广林庵若沤法主秉炬

　　师云正驾慈航接引间祥云缥缈拥尘寰忽翻三月桃花浪逴得春风省旧颜恭惟沤公座主生缘本里阐法广林揭开无尽宝藏显露向上玄机有时在闹市丛中雄谈不二有时向水边林下笑傲诸方把住放行优游自在把住也乾坤失色放行也瓦砾增光戒源未委其谁腊高六十三旬亲受唐王供养乃尔因缘所感逗到临末稍头自解平昔葛藤一刀两断撒手西归到此景界千圣罗笼不住人天呼唤不回可谓功圆行满果熟飘香秪如阖属致请山僧到来又且如何不免拔剑相助复举炬云一道灵光透顶门十方世界现全身。

　　行实

　　师住支江县昙华寺监院愍宗同戒子翠峰诣香设茶请说行由师曰老僧乃愚拙粗鲁人也有何德过人敢言行由耶但行脚时苦多乐多参学因缘略举一二老僧西蜀达州古蒙溪钟子山人也族姓罗父文厚母汤氏因父梦僧投宿着大衣直入寝室父惊觉忽听报曰内房生一小儿父喜甚故启乳名僧保幼时才见僧来便解合十叩首至七岁时有姑爷李洞泉茹长斋乃引进罗汉寺听讲金刚经彼时即发心有慕缁衣之意父母盖不与知又越一年渠县兰华寺长眉老僧来至俗舍募万人缘接谈欢喜决欲奋志出尘父母俱觉厌恶老僧从此三日不思饮食父母惊恐亲戚相商方得允许始随长眉老师到寺披剃命打幽冥钟并洒扫藏楼将三载忽一日楼上有人谓曰五台文殊菩萨放光汝当速即参礼黎明十方堂有位老僧告假行脚师便随去于崇祯年间过秦遭荒日食一餐饥馑不堪乃往五台果见文殊全身放光发心南行于真定府初会云我和尚开示总不知得落处竟往江南姑苏未久决意参礼浙江古南牧云和尚求示话头古云父母未生前那个是你本来面目向这里参去一载有余疑团不破闻知具德和尚住扬州天宁欲往见之告假不允又住一载初番打七工夫略有少许相应胸中只欲相依具德和尚到彼尚问何处来答曰古南来尚曰古南和尚有何言句答曰无言句尚曰既在古南因甚无言答曰渠无面目尚曰既无面目争得到这里师曰臭名难瞒尚便打云弄虚头汉师便礼拜命安水单一日随众打三工夫猛加精进秪是未得了然自恨障深慧浅福力微薄因兹遍参雪窦云门天童俱不契入后到报恩参见玉林和尚恩问拨草瞻风秪图见性那个是你的性师曰今日亲见和尚恩云礼拜着师拂袖便行恩招手云大德更不回头晚间请茶次恩云在天童少多时师云将住一载恩云天童和尚即今面目在甚么处师云一堂风冷澹千古意分明恩云太煞分明蒙命堂司一日同众打七恩唤入室你们一向做了执事辛苦请你们无别打七风冷同来向这炉火师云恩大难酬恩云那个是你本来面目师云描不成画不就恩云是甚么师云遍界不曾藏一日在山门外侍立恩云这树有多少根数师云不落诸数恩竖拄杖云者个聻师云唯吾独尊恩休去又一日恩在殿前坐问云古人道本来无一物为甚么前殿在前后殿在后师云和尚犹有这个在将解制先一日唤各寮头首犒劳尚拈饼问这些油饼作么生收拾师云作者方知恩云知个甚么师云和尚再请些又一日命同众打七于三更时闻梆声触发即有偈云也大奇也大奇三更山静木鸡声触碎金车无背面倒骑铁马趁须弥七完唤入室师呈颂恩看过云虽然如是大须仔细师云七日之中皮穿骨露今日且休去歇去恩拈棒便打你还吃得者个么师云美食不中饱人餐恩大笑而去次日命后禅堂为首领一日恩来勘验竖拳云你识得者个么师云老老大大拳头也不识恩拈棒便打师接住杖云切莫错打好恩云见甚么来便恁么道师云总不消得恩便归方丈师随后又颂进方丈恩云是甚么师云牧牛颂恩云颂且止牛作么生牧答云放去收来体一如恩云即今牛在甚处师便喝恩云牛且止日用中作么生用心师云饥来吃饭倦来打睡恩复问云赵州勘二庵主为甚肯一不肯一答云溪山虽异云月相同恩云此语甚恰老僧意师云同道者方知恩云诚恐老僧不信那师云和尚大善知识天下人之师范但某念岁月之易过叹生死之难替一住一十二载终日忙忙恒无罢期因此拟归故里结茅住静后有缘分再当亲近荷蒙和尚示偈曰一緉麻鞋紧俏生不妨处处有逢迎楚鸡声彻金车顶好看霓虹断岸横辛丑春过宜兴屺山正值二隐和尚上堂师出问云八十翁翁入场屋真诚不是小儿戏小儿戏即不问如何是真诚事尚竖拂子云会么师云大抵还他肌骨好不搽红粉也风流尚云风流且止如何是你真肌骨师震威一喝尚便棒云少卖弄师拂袖便出至晚到方丈辞别过龙池随喜道场和尚命两序坚留不放命充知藏于二月念二日将拂并偈付嘱自揣愚拙学浅安能为人师范再三推辞不已恐负婆心只得受之既受之后修理大殿皆随诸兄执劳伏役又有年余半生奔南走北难以尽述一时出乖露丑众耳焉瞒现前大众复承监院请说行由岂可无言然虽如是大事不能相为小事各自支当伏惟珍重。

　　芝岩秀禅师语录卷下(终)　板存嘉兴楞严寺流通

　　捐赀助刻语录卷上

　　　王元海(同缘明福)栾彩(同缘明悉)栾化(同缘明证)
　　刘斗(同缘明寿)詹洪曜　董彬(同缘明珠)
　　李门李氏男泽溥
　卷下
　　伍之凤(同缘明福)长男元道(同缘实善)
　　次男(同缘实证)郑守礼(同缘明果)龙略(同缘实裔)
　　壬明高
　　　伏祈各户家家清泰人眷平安二六时中吉祥
　　　如意者
