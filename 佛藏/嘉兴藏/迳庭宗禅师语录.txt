嘉兴大藏经　迳庭宗禅师语录


　　缘起



　　序

　　帝王应运而兴必有名世之人辅赞皇猷不特攀龙附凤之俦匡襄左右即方外释氏莫不有特立通达之士阴翊王度藻润太平之治化也。

　　盛朝开国以来我
世祖章皇帝既表彰六经丕扬圣教乃于万机之暇
敕封大觉弘觉两禅师安禅蕉园时被顾问
今上圣天子缵绪前烈留神空宗忧世觉人之心真亲受灵山嘱付现身金轮阐扬大教者哉肇不敏承乏词垣伏读中秘方策经史之外有禅典传灯会元诸书大约载禅有五宗若沩仰云门法眼已与宋运俱终惟曹洞临济至今久而愈茂所谓二枝嫩桂久昌昌也然济宗贵觌面全提而洞宗则以绵密回互为要旨故今之称洞宗者显圣澄寿昌经为最经旺于江西澄盛于三浙澄传七人弁山瑞白雪其选也雪三传迳庭宗禅师出焉慨自有宋慈明示寂清湘法道数百年寥寥无闻
国家鼎兴粤西文运首推吾全姻亲戚里后先登
朝皆已骧首
天衢黾勉
王事独山间林下未闻释氏之徒蹶然兴起不几仰负
圣天子阐扬宗教之盛心哉爰有博士弟子鸣岐唐公与宗师为方外莫逆愿布囊金为给孤主相阴阳观流泉择吉壤建南源梵刹以居师由是德风远届瓶锡云从佛宇僧寮随方涌出华鲸鱼鼓向彻青霄夏则结制安禅冬乃开炉打七升堂问道龙象蹁跹入室垂机狻猊蹈舞而语录集焉盛矣哉慈明之后释氏蹶然兴起者非师也耶历主望刹延化周圆师亦倦于津梁归真返寂矣康熙乙酉蒲月昌期游戎唐公之季子也继志述事聿刊师录附藏流通邮书都下乞予序其简端予固不文然不敢以不文辞者喜吾全得师而宗风炽然使后之灯传不绝阴翊王度盖自师重兴始。

　　时
康熙四十四年中秋日
赐进士出身
钦点翰林院庶吉士同里蒋肇顿首拜撰

　　迳庭宗禅师语录目次缘起序卷上上堂卷下小参晚参示众机缘佛事拈古颂古附塔铭

　　迳庭宗禅师语录卷上

　　嗣法门人行谦等编

　　住清湘南源洪圣寺

　　康熙壬寅年师在永州府零陵县嶷山受粤西全州众檀护及唐鸣岐偕男庭俊伦俊之俊三俊应俊等请开南源洪圣禅寺于八月初四日入院。

　　上堂师至座前拈疏召众曰会么曹溪密旨少室心宗尽向大护法笔尖头显露了也如有未见未闻者仰烦维那表白宣毕以拄杖指座曰向上一路千圣齐立下风看宗上座为诸人当阳显露去也便升拈香曰者瓣香至贵至尊至广至大端为祝延
当今皇帝万岁万岁万万岁次拈香曰者瓣香奉为满朝文武阖国公卿本省督抚宪台藩臬司道府州县镇各位尊官伏愿保合泰和衍鸣珂于百世匡扶鼎运固磐石于万邦又拈香曰者瓣香根盘劫外叶茂寰中奉为现前请主耆宿檀那齐登正觉之场均履菩提之道复于怀中拈出香曰此瓣香烈如鸩毒沾之则死不移时利似霜锋触之则丧不旋踵爇向炉中颛伸供养
现住嶷山祝圣堂上传曹洞正宗三十世
握中符大和尚用酬法乳之恩敛衣就座参头白椎曰法筵龙象众当观第一义师震声一喝曰声前荐得落二落三棒下承当错千错万纵饶口吞佛祖眼盖乾坤拈法界于针锋置须弥于毛孔犹是南源门下客作汉还有当家种草么问盈盈杲日正当阳狮子颦呻百兽藏报国开堂即不问度人妙法请师扬师曰光辉遍界更无私曰一叶落天下秋一尘起大地收因甚学人袈裟角收不得师曰自领出去曰白鹤本是凡间鸟不遇苍松定不栖师曰钝曰秪如山河大地草木丛林借学人卧具出气又作么生师便打僧便喝师又打僧又喝师连棒打退乃曰宝镜当轩神锋大展祖佛俱泯凡圣齐捐碎明月珠拆空王殿铲尽五家糟粕刮除二桂玄猷直得虎骤龙骧鸾翔舞凤峰峦云霭霄汉光腾秪如祝
圣开堂一句又作么生四海尽归王化里何人不唱太平歌复举握老人命开堂偈曰师表人天百万围古今不异任全威弘开炉韝烹龙象大用楗椎决是非电卷星驰平帖帖水穷山尽独巍巍从来佛祖行难到却许南源格外机宗上座亦勉和一偈以复来命桂蕊芬芳岭外围谨承师命仗余威乌藤倒卓惊三楚麈尾横挥绝百非平帖帖时平帖帖峭巍巍处峭巍巍嶷峰正令高千古要契当阳第一机喝一喝参头结椎曰谛观法王法法王法如是下座。

　　中秋上堂灵山话月曹溪指月寒山比月长沙玩月竖拂子曰惟有南源者个月不落圆兮不落缺纵使南泉拂袖行犹是文殊第二月正恁么时如何掷拂子。

　　重阳上堂今朝九月九黄花开笑口蓦拈拄杖云拄杖喜登高快饮茱萸酒指地唤作天面南看北斗卓破太虚空惊起泥牛吼震动石敢当眉毛尖上走。

　　开炉上堂南源绝无佛法禅道亦无杀人刀活人剑金刚圈栗棘蓬钝置人家男女秪要诸人尽情放下死尽偷心向威音那畔更那畔打个觔斗转过身来还须烂椎一顿方堪缚清风　明月收子日放午轮不是强为法如是故喝一喝。

　　冬至上堂阴极阳回日长夜短直得雪埋万壑隐显该通月透千门暗明不露遂竖拂子曰且道者个还属阴阳日夜也无迥然不落宫商调作响敲空会者稀。

　　上堂枯木花芳锦绣少林春色冰河焰发辉煌洞岭元猷妙旨全彰贯通末后无情说法独露真风所以万象森罗无一物而不彰至理四时化运无一事而不演真乘若到南源者里一点也用不着何故我王库内无如是刀。

　　上堂举世尊因五通仙人问世尊有六通我有五通如何是那一通佛名五通仙人仙人应诺佛曰那一通你问我世尊如是召外道如是应早已漏逗不少何堪土上更加泥即今若问南源如何是那一通声未绝劈脊便棒会么三汲浪高鱼化龙痴人犹戽夜塘水。

　　上堂以拂子击禅床曰闻么若闻则聋却你耳复竖拂子曰见么若见则瞎却你眼秪如不见不闻毕竟如何即得挥拂子曰见不见须弥倒挂龟毛线闻不闻折角泥牛入洞庭更有一机超佛祖蟭螟眼里法王城。

　　上堂问佛法元要即不问乞师直指本来心师曰火里冰曰如何是本来性师曰水中灯曰如何是佛师曰旷大劫来无面目曰如何是祖师曰今时那畔未曾睹僧礼拜曰谢师指示师曰莫妄承当乃曰本来心火里水本来性水中灯旷大劫来无面目今时那畔未曾睹未曾睹绝回互遍界全彰浑不露腊月莲花雪里芳馨香扑鼻谁人悟悟不悟佛祖心肝尽倾吐。

　　上堂掀翻香水海放出鱼鳖蛟龙推倒须弥卢压死熊罴虎豹横身宇宙独步大方左右逢源高低得妙纵饶与么犹是半提且作么生是全提一句鸟鸡踏破澄潭月玉兔掀翻午夜星。

　　上堂举金峰示众曰老僧二十年前有老婆心二十年后无老婆心时有僧出问如何是二十年前有老婆心峰曰问凡答凡问圣答圣曰如何是二十年后无老婆心峰曰问凡不答凡问圣不答圣金峰虽然棒打石人头嚗嚗论实事若到南源门下未肯点头在遂卓拄杖云有心耶无心耶在前耶在后耶凡圣耶非凡圣耶有人道得堪与拄杖相见。

　　元宵解冬期礼千佛忏上堂问三千诸佛秪闻其名未睹其相如何是诸佛相师曰牙齿一具骨耳朵两片皮曰如何是诸佛名师曰胡张三黑李四曰未审居何国土师曰三更红日朗卓午月华明曰上元且不问解冬乞师言师曰若到南岳去须防滑石头乃竖拂子曰三千诸佛向拂子尖上各现千丈报身各坐菩提宝座各为无量亿那由他众生出广长舌而说偈曰元宵佳节然灯放光化被草木赖及万方东南西北两脚奔忙罔谈彼短靡恃己长大众闻此妙偈各证无生法忍且无生法忍作么生证便下座。

　　上堂横按拄杖曰春水满四泽复竖拄杖曰夏云多奇峰左卓一卓曰秋月扬明辉右卓一卓曰冬岭秀孤松此四句内有一句主中宾有一句宾中主有一句宾中宾有一句主中主若人定当得出一生参学事毕。

　　上堂举保福因僧侍立乃曰你得与么粗心曰某甲甚处粗心福拈土度与曰抛向门外着僧抛了却来曰甚处是某甲粗心福曰我见你筑着磕着所以道你粗心保福用剑刃上事热瞒者僧即得若待度土时接来劈面便掷者老汉虽有隐身之术也只得筑着磕着更听一偈白拈手段太尖新逐块韩卢岂自明一片婆心谁会得空悬明镜照高岑。

　　上堂举睦州示众曰裂开也在我捏聚也在我时有僧便问如何是裂开州曰三九二十七菩提涅槃真如解脱即心即佛我且与么道你又作么生僧曰某甲不与么道州曰盏子扑落地碟子成七片师呵呵大笑曰睦州平地起骨堆被者僧一拶直得东扯西拽当时若在蓦面一掴不惟与者饭袋子出气免者老冻脓寐语无有了日。

　　上堂嫩绿新红西来大义鲜花繁叶劫外真机丹凤彩无影林中灵鹤巢不萌枝上直得玉女停针金童侧耳直饶纵悬河之辩欲说者段境界终不能得山僧不惜口业试为点破四月清和雨乍晴南山当户转分明更无柳絮随风舞喝一喝曰末后句聻便下座。

　　上堂殿角铃谈道林间鸟话心可怜西祖意一一尽分明。

　　上堂大象牵归藕窍中乾坤倒挂入针锋铁牛惊起虚空走蹋碎云霄是几重元途断鸟道空厮儿失却三元要洞老忘怀五位功护身符子休提起焰里冰花朵朵红。

　　上堂今朝四月念五听我一一举数六只草鞋三双两轮日月如鼓北斗昨夜起云西岭今朝下雨枝枝叶叶泪流瓦砾石头叫苦休叫苦露柱摇头灯笼起舞。

　　上堂闻声悟道见色明心震威一喝曰唤作声得么竖拂子曰唤作色得么复挥一挥曰薄雾筛红日轻烟衬绿苔若将实句会埋没法王才复喝一喝。

　　解制上堂僧拟问师震威一喝僧拟对师便打曰切莫辜负乃以拄杖打圆相曰四月十五不入者里七月望日不出者里复卓拄杖曰卓破者里丧却自己掷拄杖曰上大人丘乙己。

　　开炉上堂问升座说法善别机宜请问和尚如何是纵师曰丝纶抛出轻收转一任高低上下游曰如何是夺师曰刚才撒下缦天纲纵使金鳞怎出头曰如何是杀师曰天魔丧胆曰如何是活师曰绝后再苏曰纵夺杀活蒙师指向上宗乘事若何师便打乃曰倾悬河之辩施劈箭之机荡元要于言前剿正偏于句下不动步而游弥勒楼阁不返闻而入观音普门若到南源痛与三十何况钩章棘句巧说奇言虽然事无一向不妨第二门头屈曲垂手不见僧问归宗曰如何是佛宗曰我说你不信曰和尚诚言焉敢不信宗曰即汝便是曰如何保任宗曰一翳在目空花乱坠马祖下出八十余员知识惟有归宗较些子拣点将来未免涂污人家男女即今有问如何是佛但曰龙城雕来一任诸方拣点。

　　上堂或搬砖或弄瓦有时妆聋有时作哑阿嫂非哥妻师姑作大姐尽日高歌笑不休扑落虚空没可把举拂子曰举不顾即差互拟思量何劫悟。

　　上堂干三连坤六段秤锤时把虚空钻离中虚坎中满石鼓峰头撑石伞震仰盂艮覆碗半夜雄鸡生鸭卵兑上缺巽下断拈起须弥萤火煆卓拄杖。

　　上堂芰荷出水叠钱青何处莺梭织柳阴坐久不知山雨过圆机滚滚撒珠珍诸禅德若作声色会则穿却眼耳不作声色会则辜负见闻毕竟如何即得便下座。

　　上堂山僧有一诀杖挑水底月惊起东海龙变作南山鳖咬杀石敢当泰山迸出血诸禅德瞥不瞥黄金链转黄白玉生成白。

　　上堂向上机七零八落末后句东掷西抛肘后符填沟塞壑顶门眼耀古腾今纵饶牙如剑树口似血盆到南源且令捞虾捷蚬抑不得已放一线道挥拂子曰百千三昧无量妙义悉被拂子泼撒满地变作干屎橛死猫头了也五位君臣三朝王子唠唠嚷嚷而相谓曰报君知莫莽卤黄鹂啼破绿杨烟白鹭踏翻荷叶雨。

　　上堂休休休处意绸缪绿水青山兴转悠有趣向没来由剑去何劳更刻舟留得五湖风月在不愁无处下金钩。

　　上堂今朝五月二十五冬冬愁听升堂鼓痴顽侍者几番催打算枯肠无半语少年只去弄泥团老大而今自知苦嗤嵩山笑鲁祖无言却把墙壁睹气杀悬河瓶泻儿积学徒将河沙数竖拂子曰争似南源拂子奇东边摇了西边抚挥空三百余会经摵碎云门一字普喝一喝。

　　上堂竖拂子曰南源拂子穿过三世如来鼻孔触瞎历代祖师眼睛截断尘沙界众生命根复挥拂子曰然后放开也在我捏聚也在我且道拂子得何三昧有如是奇特自从收得空王印天上人间任自如。

　　上堂溪声落落流千古月色明明时往还一段真机如会得何须别透祖师关。

　　开炉上堂洪开大冶泼天红钝铁顽铜尽化镕金刚圈栗棘蓬能跳能吞未是雄顾左右曰既是能跳能吞因甚么未是雄换骨洗肠重整顿通身手眼更须参。

　　上堂通玄峰顶不是人间心外无法满目青山韶国师大似徐六担板南源随缘放旷任性逍遥或坐清风或看明月老干挺德山之棒击碎元关幽谷传临济之喝顿空宾主纵慧超鹙子秪可默然饶辩越满慈实难启口何故山河及大地全露法王身。

　　上堂问如何是黄花般若师曰分明月在梅稍上曰如何是翠竹真如师曰看到梅花早已迟僧礼拜曰谢师指示师打曰错乃举华严座主问大珠和尚曰禅师何故不许青青翠竹尽是法身郁郁黄花无非般若珠曰佛真法身犹如虚空应物现形似水中月黄花若是般若般若即同无情翠竹若是法身法身还能应用座主会么主曰不了此意珠曰若人见性道是亦得道不是亦得随用而得不滞是非未见性人说翠竹着翠竹说黄花着黄花说法身滞法身说般若不识般若所以皆成诤论二老名钦御座道播乾坤倾悬河之辩施倒岳之机捡点将来不无渗漏遂高竖拄杖曰看看此是黄花耶翠竹耶般若耶真如耶法身耶虚空耶复卓拄杖下座。

　　上堂阳焰翻波燎却舜若多神面门良久云看老僧眉毛在么僧出众师便下座。

　　简亲王请上堂师拈香曰此瓣香因植灵鹫报感阎浮奉为简亲藩下寿齐南岳福等东溟敛衣就座乃曰龙之种麟之趾大哉玉叶金枝灏矣福基禄位垂一言万姓钦仰行一令阖国咸遵万人丛里树高标一世功名垂宇宙汝等诸仁还有知恩者么王登宝殿野老讴歌。

　　上堂竖拂子曰者里会得鲁祖面壁者里不会子胡看狗毕竟如何掷拂子曰收。

　　住寿佛庵

　　康熙癸丑秋师在南源受柳州护法曾大受等请于十月朔旦入院。

　　上堂一自嶷峰捋虎须闲来世外探龙珠如今垂钓深潭里试看金鳞有也无问大振宗风杲日新广度龙城百万人秪如四众临筵作么生度师曰霜钟夜半谈真谛惹得寒梅笑不休曰如何是龙城境师曰天马腾空霄汉外峨眉飞瀑岸山来曰如何是境中人师曰今朝逼上金猊座满口无言话不成曰人境已经承指示向上宗乘事若何师便打乃曰若论此事问似云兴答如瓶泻秪可热闹门庭衲僧分上一点也用不着何故私通车马官不容针遂竖拂子曰看看释迦如来于拂子尖头放白毫相光光贯十方微尘刹土诸佛顶门十方微尘刹诸佛各放宝光旋贯释迦如来顶门释迦如来出慈和音而赞之曰善哉龙城四众俱从各省府县会聚此城或现将军身或现宰辅身或现英雄豪杰身或现才能技艺身或现童男童女长者居士比丘比丘尼优婆塞优婆夷等身各各参寻古佛徽猷显扬衲僧巴鼻今我授记尔等顿契心宗各成佛道直截承当甚勿拟议复击拂子曰释迦如来被山僧一击仍旧入寂灭道场去也且道授记诸仁还信得及么高声曰鹞子过新罗熊护法荐亡请上堂举道吾禅师携渐源檀门作吊源拊棺曰生耶死耶吾曰生也不道死也不道源曰为甚么不道吾曰不道不道行至中途源曰乞和尚为我道若不道打和尚去在吾曰打即任打道即不道道吾乃药山克家之子等闲出语自然绝后光前头端尾正即今若有人问南源生耶死耶答曰逢人但恁么问且道与古人相去多少。

　　上堂跨狞龙须用超方手段擒猛虎应施格外楗槌一锤才下迸裂顶门半机聊施豁开正眼停思则万里白云拟议则当面错过有么有么众无对师云夜静水寒鱼不饵满船空载月明归。

　　上堂曰椎竟师曰第一义谛却被磬椎上座尽情道破山僧秪可向第二门头重叠举示去也挥拂子曰会么九月二十日却是行仁张善人诞辰又挥拂子曰九月二十八日却又是行体陈护法生辰且道拂子是何年何月生若知拂子生便知陈护法的生知陈护法生便知张善人的生知张善人生便知历代祖师三世诸佛森罗万象情与无情的生若总得知试问寿量毕竟多少顾左右曰前三三后三三万年石上千寻树信手拈来为举扬复挥拂子结椎下座喻嘉澍诞请上堂无阴阳地生苗没影林中发干千万劫愈茂愈繁阿僧祗越英越秀且道是个甚么得恁般出类拔萃撺拄杖曰看看。

　　熊护法寿请上堂卓拄杖曰者里会得不由三祗顿悟真空不越六尘了明智海拈三千大千世界于针锋尖上不费毫力置百万亿须弥于藕丝孔中那用纤能建法幢于旌旗队里现报身于武弁场中披忍辱铠挽回庞老家风持智慧弓点开维摩正眼为宸廷之玉柱作法苑之金汤直得优昙现瑞宝盖呈祥且道是甚么人境界问取当齐熊护法。

　　上堂翠竹绿苍松青更于何处觅真心满目真乘如委悉祖父从来不出门。

　　住理山圣明寺

　　康熙甲寅蒲月师在南源受山主唐长明及绅衿护法等请于九月望旦开理山圣明禅寺。

　　上堂举如意曰护得空王如意珠随机应化自如如一茎草上琼楼现百世洪规立壮图以如意左挥曰左也如意右挥曰右也如意复竖如意曰如意如意呵呵大笑便下座。

　　上堂海月上山窗石屋清彻底幸有蟋蟀知唧唧宣不已今特举似人开口说道理谁是惺惺者拈头便知尾遂顾左右曰佳作仁可知礼。

　　上堂拈拂子左边一拂曰东方甲乙木右边一拂曰西方庚辛金前一拂曰南方丙丁火后一拂曰北方壬癸水中央且道是甚么复竖拂子曰若道是拂子又违了戊己土若道是戊己土又违了拂子毕竟如何即得遂掷拂子曰参。

　　开炉上堂清溪梓童幸有高明继美云桥大士欣逢达者知音且道张子韶闻蛙声于月下杨无为操没弦于寰中王日休法化西方庞居士财倾沧海与今县主施财请法相去多少者里缁素得出一任苦海浪里横撑宝筏荆棘丛中倒驾梯航其或未然暂时按下云头过待等春来起蛰龙。

　　上堂问赵州布衫重七斤意旨如何师曰多少人向觔两上觅曰赵州访二庵主又是何意旨师曰多少人向拳上觅曰不从觔两不向拳头毕竟如何即得师曰短尾苍龙上碧天痴人犹戽夜塘水问南泉斩猫意如何师曰一刀两段血淋淋曰赵州头戴草鞋又作么生师曰讨甚护身符子曰秪如沩山道老牸牛来也意旨如何师曰奴见婢殷勤曰明日台山大会齐又作么生师曰穿却天下衲僧鼻孔曰为甚么沩山便放身卧师曰昨夜三更月到窗曰刘铁磨何故拂袖便行师曰作贼人心虚僧礼拜师便打乃曰赵州七斤衫悬羊卖狗庵主竖拳头证龟成鳖沩山老牸牛有意气时添意气台山大会齐不风流处也风流全身放倒压碎虚空拂袖便行踏翻元路惹得案山点头龙川摆尾殿前石狮子跳上梵天撞着四天王蓦头一击转到须弥峰顶哮吼一声震落满天星斗跌入深深海底还有不假寸绳捡得出来底么如无看拂子大显神通去也挥拂子曰日月星辰归本位山川草木尽辉煌。

　　弁山且拙和尚计至上堂举讣召众曰还知者老汉剿绝佛祖扫空圣凡将四十九年佛法尽情抖乱一千七百葛藤彻底掀翻尽大地人奈伊不何近在弁山峰头踢倒法幢撒手归去人天失怙龙象无依宗上座久承提命深荷钳锤聊爇旃檀用申葵赤伏惟大慈哀怜摄受。

　　余天吉供法服上堂师展衣示众曰若道是鸡足山中底又在大庾岭头若道是大庾岭头底又在理山手里遂披衣云直得通身显露脱体全彰尊贵难伦人天钦仰果能直下承当何用山僧叨呾便下座。

　　住兴隆庵

　　康熙丙辰菊月师在南源受永州杨太守及监院等度请于十月初八日入院。

　　上堂师指法座曰极高峻最宽广步步踏着要上便上遂升座拈香曰此瓣香荫覆万亿人天香满三千世界爇向炉中专为祝延
北阙帝主圣躬万岁伏愿仁风荡荡万民赓喜起之歌德泽洋洋四海荷雍熙之化次拈香曰此瓣香抛珍惜于义岭绝踪迹于嶷山第二回拈出奉为
现住嶷山传曹洞正宗三十世
握中符大和尚用酬法乳之恩敛衣就座西堂白椎竟师曰潇湘水合逆流曹溪之源楚粤山连远接鹫峰之势愚溪演新丰之调澹岩悬宝镜之光无情上座亘古宣扬可惜真机长年空过必须时穷刻究直下脱体承当正恁么时作么生是安禅结制一句从前汗马无人识秪要重论盖代功结椎下座。

　　上堂云门乾矢橛洞山麻三斤赵州狗子佛性有无父母未生前面目眼光落地时向甚么处去喝一喝曰姹女已归霄汉去呆郎犹自火边蹲。

　　住嶷山祝圣寺

　　康熙丁巳冬握老人赴贵州请师在南源受山主唐龙安监院道融等请继席于十月十五日入院。

　　上堂问如何不是心师曰一茎眉毛重千斤曰如何不是佛师曰昨夜三更日头出曰如何不是物师曰黑是纸兮白是墨曰三句已蒙师指示向上全提事若何师曰截断舌头乃曰以大圆觉为我伽蓝身心安居平等性智者里会得　虚空而砌八角金盘钻秤锤而穿九曲明珠俄尔心穷力尽眨眼便见眉毛华严期满散上堂竖拂子曰于斯会得何必福城东际始见文殊楼阁门开方参慈氏禅即是教如水成波教即是禅似波成水非教无以明其禅非禅无以宗其教珠走盘而盘走珠纵横无碍月映水而水映月往复何殊毛吞巨海芥纳须弥后先一道今古同揆若未会方山枣柏大士在诸人背后。

　　固山刘彦明升迁请上堂春回大地山山花鸟争奇运转中天处处祯祥焕彩竹尾扫禅心而飘扬圣智柳线穿祖印而妙契真如头头彰劫外徽猷物物露个中消息一任刀枪林里洞转法轮生死海中普扬三昧自然君臣道合理事浑融挥拂子曰雕弓已挂狼烟息万里歌讴贺太平。

　　过拈花庵请上堂世尊拈花迦叶破颜直至而今作正传遂竖拂子曰山僧拈起　轹钻竹筋鞭死猫头鳖鼻蛇一大络索若有担荷得去的随处作主遇缘即宗是非窝里转大法轮十字街头安禅打坐虽然如是且道庐陵米作么价。

　　百愚和尚讣至上堂洞上一株大树无端被一阵毗岚风和根倾折且道甚处是他安身立命处举计音曰人间天上独称尊。

　　上堂檐前细雨点点滴滴祖师牢关明明历历设若不委再通消息抚几一下。

　　住曹源宝镜寺

　　康熙己未夏师在南源受永州本生蒋乡绅洎监院行袾请于十月望日入院。

　　上堂三世诸佛历代祖师二桂五宗无不从此法界流出无不还归此法界开选佛道场续曹源正脉人人顶门向天个个脚跟踏地正恁么时作么生是正脉流通一句愚溪水接曹溪水嵛岭风高鹫岭风。

　　开炉上堂今日十方聚会名为封拄杖头结布袋口殊不知钵盂安柄额角栽须若是大丈夫汉岂受者般折挫所以字翁开士特请升座直捷举扬记得张状元参宝印有省偈曰春天月下一声蛙撞破乾坤共一家正恁么时谁会得岭头脚痛有玄沙此是现宰官身弘扬正法之鉴苟能向句下明得高提祖印纵辩玄机起死回生抽钉拔楔饥鹰爪下分餐猛虎口边夺食非为分外脱若未然须向红炉煆过始得玄契大师请上堂问如何是类堕师曰龙宫虎穴闲游戏曰如何是随堕师曰酒肆淫房绝染尘曰如何是尊贵堕师曰千邦万国咸朝贺独坐深宫不自尊曰曹山妙旨承师指福山一句又如何师曰流通有分乃曰五位宗旨彻底掀翻三堕玄关尽情剖露于此领略肩挑明月腰裹清风一任人间天上此界他方驾宝筏于迷津泛慈航于苦海其或未然问取福山玄公必为尔等道破。

　　上堂问如何是第一玄师曰嵛峰顶上浪滔天曰如何是第二玄师曰拂子尖头藏大千曰如何是第三玄师曰香炉开口笑青天曰如何是第一要师曰独足木鸡当午叫曰如何是第二要师曰白发儿童满口道曰如何是第三要师曰树树梅花雪里笑曰要玄妙旨承敷演向上一句请师通师曰不打你者痴汉乃曰慈舟原即是渔舟浪涌千峰最上头要使狞龙上直钓蟹虾螺蚌敢吞钩。

　　上堂竖拂子曰智者见之谓之智仁者见之谓之仁禅者见之谓之禅戒者见之谓之戒挥拂子曰智者见之不是智仁者见之不是仁禅者见之不是禅戒者见之不是戒复掷拂子曰无仁可立无智可见无禅可参无戒可持极生居士护持有年今日恭请升座记得张拙秀才参石霜霜问公姓甚么曰姓张名拙霜曰觅巧了不可得拙从何来张公豁然遂说偈曰光明寂照遍河沙凡圣含灵共我家一念不生全体现六根才动被云遮断除妄想重增病趋向真如亦是邪随顺世缘无挂碍涅槃生死等空花张公如真金百炼石老似九转灵丹蓦拶相逢秪消一点且道是那一点喝一喝。

　　冰洁尼圆华严期请上堂问佛法遍一切处如何是一切处佛法师曰且喜华严功德周曰周后如何行履师曰楼阁门前霜月淡妙高峰顶日轮红乃拈拄杖曰香水重重佛境融华严大义尽情通善财空费南询力一棒当阳示正宗卓一下。

　　上堂举云门到乾峰曰请师答话峰云到老僧也未门曰恁么那恁么那峰曰将谓猴白更有猴黑二大老虽则棋逢敌手琴遇知音未免傍观者哂还有定当得者么挥拂子曰有意气时添意气不风流处也风流。

　　腊八日蒋字臣请上堂举宋时张宰相母秦国夫人参径山和尚令看狗子无佛性话忽一夜蓦然得个欢喜处遂以偈呈山曰逐日看经文如逢旧识人莫言频有碍一举一回新径山击节称善秦国夫人虽是个女流宛有丈夫之作今字翁太君闻山僧升座亦得个欢喜处且道他见个什么良久曰待明星出现向诸人道。

　　解冬期上堂问把住已凭师煆炼放行一句事若何师曰紧捎草鞋曰黄檗指大愚师今示何处师曰若往南山过须防鳖鼻蛇曰只如遭他一口如何调治师曰待绝后再苏向汝道曰承师妙用师曰莫妄承当乃曰前面万丈悬崖后面千层峭壁左有狞龙右有恶虎上是天罗下是地纲动足则堕坑落堑回首则粉骨碎身你等得何三昧能出如是圈缋拈拄杖曰者队痴汉有甚么救处下座一齐打散。

　　住卧云山最胜寺

　　康熙庚申年冬师在南源受灌阳县众护法监院福日等请于十月十三日入院。

　　上堂威音那畔已落名言透脱今时终成话柄纵饶离相离名泥涂拽尾假使无踪无迹日下逃形还会么芍药花开菩萨面棕橺叶散夜叉头。

　　解冬期上堂举世尊于楞严会上将白叠绾成六结因缘世尊只知瞻前全不顾后蓦拈拄杖云秪如卧云拄杖本自无结云何有解拈起则从教船来陆来放下则一任东去西去虽然如是今日又且不然遂卓两下曰去底留住住底遣去。

　　上堂棒头开正眼喝下碎虚空两般俱剿绝正法永流通且道作么生流通竹上泉通竹下水溪东花落溪西红。

　　将军线国安大护法送人天师表额请上堂人能弘道法遇人尊汉明帝高悬佛日而万国咸宁唐中宗遥敬六祖而千邦肃静侍郎问道于鸟窠山谷究心于晦老现国王之洪范示宰官之规模但自元运以来法门秋晚至我
国朝之世祖道崇隆自古至今罕逢斯盛线大护法佛心将貌荣位僧仪旌旗队里祖印高标戎马行中真风独露虽然恁么犹是功动边事且如何是尊贵一句丹诏不须衔彩凤万方悉已戴尧仁。

　　住别尘庵

　　康熙辛酉春师在南源受粤西固山大护法刘彦明王自荣等请于正月望日入院。

　　上堂夙植金刚不坏心而今拈出报皇恩忠诚凛凛安天下义勇堂堂定太平扫尽烽烟归圣化洗清云雾现天真于今庆祝南山寿特举经中一段因经中道云何应住云何降伏其心挥拂子曰应如是住如是降伏其心。

　　行梁请上堂呈拄杖曰木上座能纵能夺能杀能活放之则周遍沙界收之则摄入无踪神机莫测妙用难穷且道木上座有何长处空王宝殿犹不住花街柳巷岂留踪。

　　出队归上堂十里一亭五里一铺两径青松一条官路澄澄满目烟光湛湛一壶风月鸢飞鱼跃尽转法轮马叫驴鸣皆谭圣谛挥拂子曰陋巷不骑金色马回途▆着破襕衫。

　　住福寿堂

　　康熙辛酉秋师在南源受零陵县众护法及监院清澄等请于十月望日入院。

　　上堂末后一句始到牢关把断要津不通凡圣指天指地不顾傍观打车打牛笑杀识者果是个汉向者里掀倒禅床喝散大众却较些子若乃向奇言巧语上卜度惭惶杀人不见投子因僧问如何是一大事因缘子曰尹司空请老僧开堂投子可谓棒打石人头嚗嚗论实事即今若有人问山僧如何是一大事因缘即向他道潇湘水泛曹溪浪福寿堂拈鹫岭机且道与投子同异何如。

　　上堂问人天交接即不问如何是第一玄师曰波心泛铁船曰如何是第二玄师曰瓦砾解谈禅曰如何是第三玄师曰石头跳上天曰如何是第一要师曰明珠穿九窍曰如何是第二要师曰日头半夜照曰如何是第三要师曰画鸟枝头叫曰三玄三要蒙师指人法双忘事若何师打曰也要吃棒始得曰水向石边流出冷风从花里过来香师又打乃曰冻锁山河大地浑成银世界水封泉石寰中都是水晶宫映彻本来面目涵藏古佛心宗会得底一只孤鹤扑地双飞若也未明两个鸳鸯池边独宿。

　　佛成道日上堂竖拂子曰明星出现了也还见释迦老子在正觉山前大言不惭么他道一切众生具有如来智慧德相但以妄想执着而不能证得当时山僧若在向他顶门一按且道是智慧德相是妄想执着不惟戒定慧门冰消瓦解抑使鸑鷟麒麟俱是瑞栴檀薝卜一般香免得打作两橛。

　　起七上堂问洞山五位即不问临济四喝请师分师曰劈碎看曰如何是一喝如金刚王宝剑师曰髑髅满地曰如何是一喝如踞地狮子师曰剿绝群狐曰如何是一喝如探竿影草师曰骨出皮穿曰如何是一喝不作一喝用师曰满口道无言僧便喝师打曰乱叫作么乃曰若论此事登山须到顶入海须到底但向恁么也不得不恁么也不得恁么不恁么总不得处转得身吐得气始笑三个半壶壶半酒哥哥丈母嫂嫂娘其或未然喝一喝云这是四喝中那一喝。

　　上堂问如何是宾中宾师曰乞丐沿街不顾贫曰如何是宾中主师曰游子归来见上祖曰如何是主中宾师曰策杖山前逢故人曰如何是主中主师卓拄杖曰天上天下我独尊曰向上全提又作么生师便打乃举远观颖禅师因僧问如何是长法身颖曰拄杖六尺曰如何是短法身颖曰盖方三寸曰恁么则法身有二颖曰更有方圆在达观和尚一往只管看楼打楼山僧即不然若有人问如何是长法身三寸如何是短法身六尺恁么则法身有二劈脊便棒且道与古人是同是别试辨看。

　　住千佛林

　　康熙壬戌秋师在南源受零陵县众护法及监院德度等请于十月朔旦入院。

　　开炉上堂嵛山展衲僧巴鼻湘水传列祖心印若也会得何须画地为牢设若狐疑只得克期取证以拂子向空画一圆相曰直须打破者牢关枝枝珊瑚撑着月。

　　大士圣诞上堂圆通大士何年生一声幽鸟送清音若将耳听终难会眼里闻声始契真。

　　住贝叶林

　　康熙癸亥春师在南源受零陵县众护法及监院等请于十月望日入院。

　　上堂劫外灵光个中玄旨分明一句无私贵在当人领略千手摸索不着千眼顾鉴不到直得案山点头始有少分相应僧问德山入门便棒临济入门便喝贝叶入门又作么生师曰遇茶吃茶遇饭吃饭曰有句无句又何如师曰有事出坡无事便坐曰恁么则仲春深谷英华茂二月庭前锦绣红师曰大似一联春意。

　　上堂无影林中丹凤舞不萌枝上叶丛丛尽情揭露无人委落尽春花流水红。

　　上堂虚空扑落地压倒洞庭秋万象安何处千峰倒卓头还有知此意者么问虚空扑落地有几片师打曰一片也不着曰承师慈示师曰莫躲跟更道看曰若更道头上安头师曰情知你道不得。

　　湘山饭僧上堂拈拄杖曰者片地自无量寿佛于唐时开辟以来楼台显焕宝塔棱层我嶷山本师于顺治庚子弘开炉韝大振雷音今日长明居士请山僧向者里复作香饭佛事直得三世诸佛一切有情总在者里扇炉的扇炉煮茶的煮茶献花的献花勺水的勺水现一切身说一切法接无量众成无上觉你等诸人还见么复卓拄杖曰千圣不知何处去倚天长剑逼人寒。

　　迳庭宗禅师语录卷上终
嘉兴大藏经　迳庭宗禅师语录


　　迳庭宗禅师语录卷下

　　嗣法门人行淡等编

　　小参

　　顺治己亥春师在嶷山座元寮受宝顶监院德圆请住白云庵。

　　结夏小参问诸方休夏为甚此处坐禅师云白云境况家风别六月水花是处开乃云高登峰顶低视人寰观圣水而点滴清涟驾铁船而去来无碍耳畔真机雷鸣足下眼前奇色月霁眉间法法真体头头妙用且心空及第又作么生卓拄杖云棒头有眼明如日要识真金火里看。

　　解七小参今朝六月初一遍界烘烘赤日灼开祖师面门照破衲僧巴鼻明明在处全彰休向外边寻觅堪叹六载雪山可怜九年面壁三登九上徒破草鞋烟水百城空劳脚力何若白云堂内打破生死牢关大家一齐解七且如何是解七的事脚尖头踢出西来意。

　　绝瑕寿请小参师屈指曰一二三四五六七七六五四三二一从头至尾数将来百劫千生无尽极虽然数目甚分明不知其中谁辨的。

　　师诞日小参父母未生已前无处著名　地一声以后秪可傍通拈花微笑徒增绀目之沙断臂安心重益灵台之垢德山用倾湫倒岳之棒欺瞒婴儿临济展疾风迅霆之喝诳吓闾里恁么告报恶水泼人更若叨叨诚为自谤且道无名无相无灭无生又作么生佛祖位中留不住夜来依旧宿芦花。

　　解制小参夜明廉外木鸡啼子夜明月堂前刍犬吠天明于斯会得明露秋光若也未然暗藏春色若是真正大丈夫汉向者里翻转面皮一刀两断且解制一句作么生道路远夜长休把火大家吹灭暗中行。

　　住碧罗庵

　　开炉小参重整家风贵在当阳敲唱全提祖令必须格外钳锤纵饶六臂三头一击粉碎假使三贤十圣一火销镕蓦拈拄杖云琉璃殿上长庚灿玛瑙阶前瑞草香卓一卓。

　　供祖衣小参灵山会上亲传黄梅室中暗嘱却被大猷都寺从达磨岭外携归向碧罗堂中奉重九十六种外道悉乃皈依百千万亿人天咸皆稽首正恁么时如何遂拈起袈裟角云缝里看。

　　住毗卢庵

　　结冬小参举黄山谷请益于晦堂云佛法径捷处乞师方便堂曰秪如仲尼道二三子以我为隐乎吾无隐乎尔太史居常如何理论谷拟对堂曰不是不是一日侍堂山行睹岩桂盛放堂曰此是甚么香谷曰木樨花香堂曰吾无隐乎尔谷即豁然作礼曰和尚恁么老婆心切堂曰只要公到家耳晦堂曲垂方便善用机筹令山谷久疑顿息畅快平生拣点将来秪解顺水推舟不能逆风把舵今日若有人乞指径捷待声未绝但云已是迂曲了也不惟使他直下知归抑免堕于知见还会么鲸吞海水尽露出珊瑚枝。

　　小参至道无难惟嫌捡择但莫憎爱洞然明白热不向火冷不当风爱旃檀之香恶伊兰之臭且道捡择不捡择憎爱不憎爱若捡点得出嫩柳过墙连草缘捡点不出榴花逐水映山红。

　　元旦小参阳象初回乾元新肇翡翠帘前子转身而就父黄金殿上臣退位以朝君太平元有象何妨凤舞鸾翔造化本无私一任龙吟虎啸正恁么时如何是祝赞一句宸庭有道三边静万姓欢呼乐太平。

　　小参竖拂子曰上大人丘乙己拂一拂曰化三千七十士左右顾视曰尔小生八九子会么众默然师曰佳作仁可知礼也良久曰汝等秪知上大上千字文未梦见在复呵呵大笑下座。

　　住莲池山

　　小参陆地莲开现西方之妙境紫云结盖展东土之宗风地即七宝之地池原八德之池烟霞楼阁咸转根本法轮水鸟树林皆现色身三昧何必普陀山上始见观音上品莲开方参无量卓拄杖曰溪声尽是广长舌山色无非清净身。

　　顺治辛丑春师在莲池山秉握老人命代席嶷山唐至仁请小参悬宝镜于堂前显露无私之照设红炉于室内全彰妙用之功旧店新开冷灶着火离相离名的从头煆炼向上向下的彻底销镕不是尽法无民且要觌体相见遂竖拄杖曰竿头丝线从君弄不犯清波意自殊。

　　小参以拄杖横按曰踞此座行斯令人天乞命凡圣潜踪纵饶八面玲珑透彻不及假使通身手眼顾鉴无从直得水河发焰冻石生花展大用于针锋发全机于毫末犹未许吃嶷山棒在即今还有吃得者么良久掷拄杖下座。

　　戒坛小参若论此事本自圆成稍涉迟疑白云万里诸大德会即便会切莫眼目定动见即瞎闻即聋若也错过万劫难逢脱或未然志心谛听便说戒。

　　小参以拂子打圆相云月到天心处拂一拂曰风来水面时良久曰这般清意味料得少人知一僧礼拜归位师曰者是那一味僧拟议师曰料得少人知。

　　解冬期小参洞帘高卷布袋打开去岁船来陆来今朝东去西去明眼人随处作主死禅和逐境飘流虽然如是还须照顾话头且道是甚么话头以拄杖作挑行李势。

　　住青云庵

　　小参昨日雨今朝雷何须特地着疑猜男儿自有冲天志堪笑无端被活埋众中有不被活埋者么良久云苍天苍天。

　　解制小参竖拄杖曰木上座或时为雨为霖普资万象或时为祥为瑞广庇群生或包括乾坤丝毫不泄或展开法界物色齐明虽然理事浑融正偏兼带且道解制一句又作么生横担楖栗无拘束一任东西南北游。

　　小参举昔有二僧各住庵旬日不会一日相见上庵主乃问多时不见在庵中作甚么下庵主曰在庵里造个无缝塔上庵主曰某甲也要造个就师借个样子可不下庵主曰何不早道恰被人借去也二老虽则明穿玉线暗度金针未免递相钝置试问诸人上庵主与么问下庵主与么答且道是借伊样不借伊样若捡点得出许汝具一只眼。

　　住快乐庵

　　开炉小参大道绝偏圆非耳目之所到玄机超物表岂情量之能该直饶见色明心犹是认贼为子假使闻声悟道终成指奴作郎体露真常未是纯清绝点机轮活脱早成滞壳迷封若是出格英灵断不堕此窠臼所以道末后一句始到牢关把断要津不通凡圣虽然如是犹有向上一窍在且如何是向上一窍喝一喝下座。

　　起七小参诸禅德要明此个大事贵乎自信自肯猛着精彩将从前习染底学解底积蓄底册子上看底闲谈中记底善知识口边闻底及四大五蕴六根六尘明暗色空是非得失尽情收作一束抛向东洋大海单单靠着本参话头行住坐卧折旋俯仰穿衣吃饭屙屎放尿毕竟是个甚么孜孜无间念念不停时时刻刻追拶到结角罗纹处更须努力一拶　原来脚跟下自有通天活路若不蓝田射石虎何人知是李将军。

　　理山上梁小参灵源不昧万古徽猷正眼顿开十方洞彻东边龙吟雾起西边虎啸风生且道中间聻蓦卓拄杖曰秪奉一人天地贵从教诸道自分权便升梁。

　　避世小参召众曰诸禅德本源国土太平么若太平正好吃铁钉饭嚼木札羹忽然嚼破舌头自然萧然物外一任楗椎龙象陶铸圣凡在在称尊门门作主且道如何是萧然物外一句长安虽闹我国晏然。

　　小参达磨老子昔年将一只履放在白云峰顶几千年来风吹日晒雨打霜侵竟无有人识得今日觌面拈来遂以拄杖作挑势曰看看不是皮造亦非布成还有识得者么无则西归去也便下座。

　　晚参

　　晚参举南泉曰王老师自小养一头水牯牛拟向溪东牧不免犯国王水草拟向溪西牧不免犯国王水草不如随分纳些些总不见得南泉垂一言半句应当与人解黏去缚抽钉拔楔秪如东边也犯西边也犯如何得随分纳些些若是南源者一头在东不东在西不西横身宇宙处处逢源动则森罗万象悉放光明静则凡圣含灵咸皆敛迹且道与王老师相去多少。

　　晚参举香严曰若论此事如人上树口衔树枝脚不踏枝手不攀枝树下忽有人问如何是祖师西来意若不对违他所问若对又丧身失命当恁么时作么生即得时有虎头上座出问曰树上即不问未上树时请和尚道严乃呵呵大笑香严真如金刚圈栗棘蓬吞吐不得虎头上座虽善应来机未免遭他惑乱若遇南源不消一个喷嚏教他在树上也不得在树下也不得看他如何合煞。

　　晚参举殃崛摩罗尊者因持钵到一长者家值妇产难长者曰瞿昙弟子汝为至圣当有何法能免产难崛曰我乍入道未知此法待我回问世尊却来相报及返具事白佛佛告殃崛汝速去报言我从贤圣劫来未曾杀生崛奉佛语疾往告之其妇得闻当时分娩者则公案不惟眼中无珠者识他不得即大慧禅师曾被他惑盖因他如八阵图一般善识门户者自然出入似入无人之境未透关隘者宁免沉迷南源当初若作殃崛待长者恁么问便嘘一嘘管教直下令产妇分娩。

　　起七晚参换骨脱胎自然七通八达转凡成圣依然落二落三俯仰折旋岂能羁绊行住坐卧孰敢罗笼若也信疑不定心志不坚行则逞情放意坐则乱想胡思闻警策则愤气翀天遇闲谈则葛藤遍地与么参学了生脱死直至弥勒下生所以道参禅须是铁汉着手心头便判直取无上菩提一切是非莫管正恁么时还有透纲的金鳞么问结制小参即不问打七勘验事如何师随声便打僧便喝师又打僧又喝师曰来者里弄鬼眼睛乃连棒打退。

　　晚参举百丈上堂有一老人随众听法一日众退惟老人不退丈问汝是何人曰某非人也于过去迦叶佛时曾住此山因学人问大修行人还落因果也无某对曰不落因果遂五百生堕野狐身今请和尚代转一语贵脱野狐身丈曰汝问老人曰大修行人还落因果也无丈曰不昧因果老人于言下大悟作礼曰某已脱野狐身住在山后乞师依亡僧津送丈乃领众至后山岩下挑出一死狐遂依法火葬师举毕问傍僧曰夜来老鼠咬破油坛你等知么一僧曰不知师随声打曰堕也堕也复以杖作挑起势曰百丈火葬我者里活埋又僧出曰幸和尚高鉴遂抽身归众师曰一队野狐拈棒一齐打散。

　　晚参举乾峰示众曰举一不得举二放过一着落在第二云门曰昨日有人从天台来却往径山去峰曰明日不得普请一个高高峰顶立不露头一个深深海底行不湿脚山僧则不然乃顾左右曰路远夜长休把火大家吹灭暗中行。

　　晚参按拄杖曰进堂一七了也本参还破了也未若破一任放旷于蜗角尖头横身于蟭螟眼里拈兔角而剥落鹘臭汗衫以龟毛而牵转黑漆昆仑直饶恁么犹是作略边事须知更有格外一机在策起眉毛听取一偈脊梁铁铸紧捏拳细究娘胎未出前忽尔踏翻无缝罅峰头浪涌泼中天。

　　晚参举径山示众曰有一人一生修善有一人一生造恶善者一日偶犯不与取戒恶者一念了悟自心犯戒者即名为贼了悟者即名为佛二人同到径山着那一人即是着善人而却恶人则是着贼而却佛着恶人而却善人则是怕恶而欺善若二人俱着则佛贼不分若二人俱不着则善恶不明若决定指佛是恶人则招谤佛之愆入地狱如箭射若指贼是善人未有善人而做贼者当人未具智眼在到者里还有断得者么若断不得径山为诸人断却贼是善人为佛是恶人做佛贼善恶人不出者两个还会么蓦拈拄杖面前画一画曰建昌纸贵一状领过径山无端向善恶途中惑乱人家男女末后不得一状领过堪作甚么若到南源未免吃棒有分遂竖拂子召众曰此是善耶恶耶佛耶贼耶挥拂子曰云中石笋茎茎嫩焰里水花朵朵红。

　　晚参举子胡看狗公案毕乃曰子胡狗子古今孰不遭他毒口若遇南源待云看狗便好踏倒曰畜生人也不识免使逢人乱咬。

　　晚参无毛鹞子飞上天翀破虚空作两边须弥灯王忙去捉针锋头上走三千喝一喝。

　　示众

　　示众举世尊曰如我按指海印发光汝暂举心尘劳先起黄面瞿昙无端打作两橛未免遭人检点竖拂曰海印尘劳总在拂子头上掷下曰看。

　　大士诞日示众鸟啼花笑入理深谈竹韵松吟圆通妙旨跨金狮于千峰顶上却在十字街头骑石虎于十字街头却在千峰顶上不是神通亦非妙用诸人信得及么如不信问取观音大士。

　　戒坛示众凛凛朔风纷纷瑞雪毗卢遮那冻破面门清净法身寒彻骨髓毗尼境界齐彰木叉家风大振于斯会得撩衣护钵总属千花台藏开单展具无非心地法门五篇七聚总是闲言轻重开遮悉归剩语其或未然拈袈裟曰者里不得错过。

　　示众举金陵则监寺问青峰云如何是学人自己峰曰丙丁童子来求火后谒法眼举前话眼云上座作么生会则曰丙丁属火以火觅火如将自己觅自己眼曰恁么会又争得则曰某甲只恁么和尚作么生眼曰汝问我我为汝道则曰如何是学人自己眼曰丙丁童子来求火则于言下顿悟西峰妙曰者则公案自古至今觅一个不错会底人如星中拣月秪如则监寺于法眼言下悟去要且不是顺朱具眼的试辨看师呵呵大笑曰西峰老汉龙头蛇尾直饶辨得也是泥里洗土块。

　　示众举七贤女同游尸阤林一女曰尸在者里人在甚么处一女曰作么作么诸姊谛观悉皆悟道感得天帝释散花供养女曰空中散花者何人曰某乃天帝释见诸姊悟道特来散花供养凡诸姊所需我皆供给女曰我家四事七珍悉皆具足惟要三般物一要无根树子一株二要无阴阳地一片三要叫不响山谷一所释曰一切珍宝我皆有之此三般物而我实无女曰汝若无争解济人师曰七贤女自不识羞抛却家中宝藏无端走在尸阤林里嗅得些臭气妆娇卖俏撒尽风流憍尸迦贪他小利被索三般物便乃悭吝不舍未免取笑傍观南源当时若在见伊恁么索即与三顿痛棒且看七贤女面皮安放何处。

　　示众南山鳖鼻蛇大雄山下虎圆通死猫头云门一字普此意太郎当切忌莫莽卤是事且置昨日有人从广西来今朝却往湖广去且道他所传何事若有信可通未免传言送语若无信可通可惜空费草鞋钱去此二途诸人试定当看。

　　示众几树梅花笑满腮真机点点甚奇哉于中更有深深意阵阵清香扑鼻来。

　　示众举长庆曰总是今日老胡有望保福曰总是今日老胡绝望二老一具杀人刀一用活人剑检点各与二十何也赏则均赏罚则俱罚。

　　示众举弁山瑞祖因僧参次自谓会曹洞宗旨山乃举蛇咬虾蟆如何救即双目不睹僧曰犹带识在山曰如何不救即形影不彰僧曰犹带情在山曰者乱统禅和梦也未梦见洞山在遂一顿痛棒趁出时克归维那问如何是救即双目不睹山曰芳草无艳色如何是不救即形影不彰山曰铁壁放光明复颂曰芳草不艳呈真迹铁壁放光露古颜正去偏来全理事没弦琴韵动关山弁山老祖丕振洞上宗旨虽则光前裕后捡点将来犹让玄孙一步若问如何是救即双目不睹红日更深归古洞如何是不救即形影不彰桂轮午后上青天更与颂出红日更深归古洞桂轮午后上青天个中无语炽然说石鼓冬冬震大千。

　　示众举僧问云门达磨九年面壁意旨如何门曰念七师曰三九念七绝毫绝厘有漏木杓无漏笊篱。

　　示众举僧问赵州学人乍入丛林乞师指示州曰吃粥也未曰吃粥了州曰洗钵盂去古今拈颂者极多中的者亦鲜山僧不惜眉毛特为注破和尚合掌道士擎拳下脚着地抬头见天更问如何十万八千。

　　示众纯清绝点徒增性海之波离相离名早曳灵龟之尾争如任情放去随分收来纵夺杀活而玉转珠回倒弄横拈而珠回玉转还有动弦别调者么夹路桃花风雨后马蹄何处避残红。

　　示众师一日坐檐下众集师云佛法遍一切处无一处而非佛法若言其有堕于常见若言其无堕于断见言有言无难出四见向者里透脱则面面逢渠头头合妙通身庆快脱体安然信手拈来无非格外真机喝一喝归方丈。

　　落堂示众那边底过者边来切莫钉桩摇橹一僧便过师曰者边事如何僧无对师曰随波逐浪汉师复曰者边过那边去一众默然师曰伎死禅和便打出堂。

　　示众者件事人人本有个个不无尘点劫来自家打失今既发大愿已到曹源你看合郡诸檀尽力维持无非成就我等专一办道所谓者里若不究根源直待当来问弥勒设或虚消信施唐丧光阴他日阎使君铁算盘打算饭钱不来敲鬼骨臀莫道佛法无灵验。

　　示众初一才起七不觉七日周未透祖师关此心肯甘休拈拄杖曰向者里休去好掷拄杖。

　　落堂示众师卓拄杖曰此一着能大能小能方能圆能纵能夺能杀能活说有则踪迹不立说无则遍满十方长则尺不满寸短则拄地擎天或时弘开大义或时泯灭真空或时吞巨海或时吐须弥且道如今在曹源手里又唤作甚么舌头短。

　　示众云渺渺月皎皎铁蛇横古路行人打之绕若是狮子儿不向那边讨既不向那边者边又作么生众无对村儿不解鲜鳞味辜负渔郎到渡头。

　　机缘

　　师参大义山且拙和尚拙曰那里来师曰天圆山拙曰途中事如何师曰已到此处拙曰此是甚么处师曰上是天下是地拙曰吃茶去。

　　次日和尚入禅堂问者僧昨日到的那师曰将谓和尚忘却拙曰即今道一句看师曰正午时拙云如何是午时底事师曰着衣过堂拙休去。

　　一夕入方丈拙云近日学语者多尽认识神为主真可怜悯师曰识得不为冤拙曰汝试道看师曰一盏孤灯两岸明拙曰灯烬后如何师曰照天照地拙遂命颂师即颂曰群暗从兹尽光辉自此生日来月复往独尔越常明。

　　一日与居先禅师游山到安乐林围炉次先曰古人道静夜钟声寒潭月影随扣击以无亏触波澜而不散此犹是生死岸头事如何得出生死师曰络索不少先曰汝已出生死耶师曰者汉话头也不识便出先曰来向火着师曰疑则别参先曰太煞滑头师不理。

　　师在嶷山西堂寮一日领众入室师问和尚未升座某甲未入室时且道如何接人山便打曰正好吃棒师接住棒熄灭灯烛掀倒禅床便出山曰不谬为嶷山西堂。

　　落堂僧问如何是觌面句师曰殿前步云桥曰如何是末后句师曰屋后飞来石曰秪如掀翻两头又作么生师曰灵岳作舞僧礼拜师曰切莫诈明头。

　　慈容问曰近日事秪合如是师曰汝亲切道一句看曰山穷水尽师曰行到山穷水尽处须知自有转身时如何是转身一句曰东西南北师曰秪如四面逼煞时汝作么生出曰一线通霄师曰线断后如何容拟议师震声一喝。

　　息念问入火不烧入水不溺乞师指示师拈竹篦曰唤作竹篦则触不唤作竹篦则背你作么生会念礼拜师曰汝曾在甚处住过曰与和尚同住师曰山僧住甚么处僧曰适才吃瓜子咬破舌头师曰秪如来时无口舌头在甚么处僧拟议师便打僧礼拜曰当面不识师曰自供免罪。

　　灵芽入室问一拳击碎虚空竹篦安向何处师曰竹篦且置还我碎的虚空来僧一喝师以手拨空曰竹篦聻僧拟议师喝出。

　　师携吼震无诤游山垂问曰千峰万峰为甚此峰独峻诤曰也在和尚足下师曰身遍十虚为甚么那峰不到诤曰无栖泊处师曰万峰顶上一团瓢为甚么露而不盖诤曰八面玲珑师曰未在更道诤曰不辞向和尚道恐上纸墨师休去。

　　别牧入室作礼曰今日亲见和尚师曰座上无老僧目前无阇黎汝作么生见牧曰无字也是多的师曰又道亲见和尚牧曰和尚是何心行师曰更须亲切道将来牧拂袖便行师曰放过一着。

　　巨声闻和尚终日教某甲做工夫是何心行师曰你见个甚么便恁么道曰一物不存师拈瓯曰这个是甚么声拟进语师掷碎曰恁么始得声礼拜。

　　僧入室问曰我者里内不放出外不放入你从何来僧以手打圆相画破义手而立师曰你又到者里作么曰若不经行阵争得立功勋便退师复落堂问我的是我的你的聻僧进前端立曰一串穿却师曰如何是渠今正是我曰某甲不敢道师曰如何不道曰道着即祸生师曰且放过。

　　僧问如何是三脚驴师曰步步颠曰如何是犀牛扇师曰扯破了。

　　僧问炉韝弘开煆尽圣凡秪如没身心人来和尚如何安置师曰不可错怪山僧曰不到红炉里焉知火后毛师便打。

　　打七落堂杨居士出师按住曰脚跟下亲切道来士曰夜半日头红师曰日落后如何曰照天照地师曰天崩地裂照个甚么士喝师便打。

　　谢守戎游竹石齐问德山托钵公案师举手曰钵聻守罔措师曰钵尚不知托个甚么曰毕竟为某说破师曰少间为公说。

　　守又问曰闻马祖接石巩甚奇师曰那个男儿不丈夫曰马祖射一群某只射半个师曰山僧半个也无汝如何下手守踌躇师打曰又射杀一个。

　　守复问女子出定如何是女子定师曰钵盂安柄曰罔明为甚么出得师曰春回花自开曰文殊为甚么出不得师曰秋到叶还落曰某甲不会乞为我说师曰俗气不忘曰和尚不说今日辜负我也师曰争怪别人遂示以偈曰个中一着许谁知直下承当早已迟若向言前亲荐得再来棒下碎离微。

　　高内翰奉
命祭舜陵差专使程天祚刘机先赍法物金缕过参才见祚便问和尚赚我来赚我来师曰自起自倒汉曰和尚好山水师曰莫眼花曰某甲失利茶次曰和尚名震天庭德钦寰宇诚不易到者田地师曰耳闻不如目见曰见后如何师曰瞎曰某甲远来和尚放宽些地步师曰何物不容曰恩主闻道风差某远来和尚将何答寄师曰长江流不尽日月照无穷曰即此便是别有长处师曰不是知音者徒劳话岁寒曰如何是西来意师曰山花开似锦涧水湛如蓝曰如何是祖师心师曰一茎眉毛重千斤曰某甲即得外人闻知笑和尚去在师曰罕遇知音曰远行足倦暂且违教师曰放过即不可便打。

　　次早曰昨日公案未圆师曰仔细说来曰碗里饭瓯里茶事如何师曰细嚼味长曰和尚说道理即得若在曹洞宗欠绵密在师呵呵大笑曰大似吃饭不得强道不饥复曰汝曾见甚么人来曰和尚不妨疑着师打曰初生之犊不识虎曰
草皇帝供养诸大善知识有何功德师曰天晴日头出落雨地下湿曰即今
元皇向甚么处安身立命师曰竹放云边浪松收月下涛曰此语涉那一宗师曰梅花满地草鞋香曰某甲还京有问南源佛法将何酬答师曰牙齿一具骨耳朵两片皮。

　　吴内翰出使安南问入境闻德风似优昙花入寺阅尊录如摩尼珠颂云石女梳妆越样新月眉云鬓彩霞裙于中那转秋波趣不是风流人岂明此颂句到意到理到事到请问如何是那转秋波趣师云只许佳人独自知曰不是风流人岂明又作么生师曰深领来问曰如何是石女梳妆师曰焰里冰花曰如何是月眉云鬓师曰禾针穿雨线内翰遂酬偈曰千里同风意越伦太行山遇普州人知音何必重重举达者须知暗里惊。

　　佛事

　　兴隆开钟版佛祖规模人天号令人人透顶透底个个彻始彻终欲契洞上家风试看兴隆作略遂击钟版。

　　伽蓝升座凛凛忠心卫皇图而永固堂堂正气护佛国以攸清昔年普静言边鼻孔打失今日嶷山堂上正眼豁开挥拂子曰道场能作主化外自来宾。

　　百丈涧祖忌日上供洞山果曹山酒金牛饭赵州茶百千妙味无量珍馐且道纳受者谁合掌曰唵誐誐曩三婆嚩伐日啰斛。

　　灵机火拈炬曰生平活泼泼今日寂寥寥虽然来去自由犹欠末后一着如何是末后一着掷炬曰一炉红焰翻身转倒跨赤龙化大千。

　　晏然都寺起龛三处丛林功最深精勤誓入普贤门于今撩起还乡去留得馨香四海闻。

　　灯明火灯明灯明烁破面门彻骨彻髓曜古辉今。

　　恒修起龛金风急树凋零篱下黄菊点点金还乡句子分明示以拄杖指曰直往西方径路行。

　　自诚火自诚自诚戒德水清了无回互率性直行赠君一把火光前绝后人。

　　鸣岐唐护法掩棺以拂子指棺曰唐护法会么住世英雄到者里全身放下出群豪杰于斯时一句全提知幻即离犹存幻知幻离即觉尚余觉照毕竟如何盖地遮天无别事为人自肯乃方亲。

　　大根王护法起棺出世辽东入灭西粤既生死无定任去来自由弃富贵而出尘表顿契色原非实舍功名而趋净土了知空亦何真以杖击棺曰出此解脱门直超菩提路。

　　猫落汤死举火南泉刀下全身露洪圣锅中更出奇珍重者回毛脱尽红炉焰里好安居。

　　拈古

　　举青原思禅师问六祖大师当何所务即不落阶级祖曰汝曾作甚么来曰圣谛亦不为祖曰圣谛不为落何阶级原曰圣谛尚不为何阶级之有祖曰如是如是善自护持荡空凡圣还他青原拣别龙象须是曹溪然虽如是龙归大海波涛静云到苍梧气象闲。

　　举僧问赵州万法归一一归何处州曰我在青州做一领布衫重七斤觔两分明不无赵州若问山僧万法归一一归何处只向他道山前石头大的大小的小。

　　举台山婆子因僧问台山路向甚么处去婆云蓦直去僧才行婆云好个师僧又与么去后有举似赵州州曰待我去勘过者婆子明日便去亦如是问婆亦如是对州归谓众云台山婆子我为汝勘破了也赵州婆子一对无孔铁锤且道勘破那个。

　　举沩山示众云老僧迁化后往山前檀那家作头水牯牛左肋书五字云沩山僧某甲正恁么时道是沩山僧却是水牯牛道是水牯牛却是沩山僧师云道是沩山僧却是水牯牛恰道是水牯牛却是沩山僧恰当时若下得这两个恰字教他脱沩山僧也不得脱水牯牛也不得且道利害在甚么处。

　　举德山一日托钵至法堂雪峰遂问老汉钟未鸣鼓未响托钵向甚处去山低头便归方丈峰举似岩头头曰大小德山未会末后句在山令侍者唤来问汝不肯老僧那头密启其意山乃休去明日升堂果与寻常不同头至僧堂前抚掌大笑曰且喜老汉会末后句虽然也只得三年活者公案却是好笑且道笑个甚么笑他父子泼油救火平地兴波明眼人前转见败缺。

　　举芙蓉楷侍投子游园次子度拄杖与楷楷接便随行子曰理合与么楷曰与和尚提鞋挈杖不为分外子曰有同行在楷曰那一人不受教子休去至晚问楷早来说话未尽在楷云请和尚举子曰卯生日戌生月楷即点灯来子曰汝上来下去总不徒然楷曰在和尚左右理合如此子曰奴儿婢子谁家屋里无楷曰和尚年尊缺他不得子曰得与么殷勤楷曰报恩有分动弦别调玉转珠回线去针来明投暗合投子芙蓉之谓欤。

　　颂古

　　那吒太子

　　骨肉都还父母了不知谁是不还身于中若也能端的红日三更透海门。

　　庐陵米价

　　庐陵米价玉无玼觌面拈来佛祖迷纵使机前先荐得夕阳早已过辽西。

　　国师塔样

　　层层宝塔露尖新八面玲珑万古明却被应真添彩色湘南潭北换人睛。

　　丹霞访国师

　　密不通风暗度津龙生龙子更愁人国师解展回天手一箭双雕妙绝伦。

　　百丈三诀

　　三句吃茶珍重歇看来浑似白拈贼虽然肝胆向人倾也是重添眼里屑。

　　洞山寒暑

　　回互机关换处奇金针玉线少人知大鹏展翅腾霄汉堪笑[鳥感][鳥感]犹守池。

　　台山婆子

　　路向台山蓦直行赵州婆子舌无筋曹溪波浪如天阔多少平人被陆沉。

　　德山托钵

　　团圞酬唱哩嗹啰平地高翻万丈波秪活三年成败缺令人千古话淆讹。

　　德山棒

　　扑天扑地拶将来触着从教正眼开截断圣凡生死路金毛狮子展雄才。

　　德山验廓侍者

　　坐观成败运机筹赚得便宜未肯休七纵七擒谁解会卧龙徒自枕清流。

　　文远礼佛

　　上林花弄正春浓嫩绿新黄斗浅红一阵狂风咸扫尽青山还在白云中。

　　供养三世诸佛

　　木猿岭畔啼残月画鸟岩前唤晓风一句顿超空界外三山斜插淡云中。

　　洛浦家无白泽之图

　　行尽溪山休住足究空玄妙莫安居饥餐渴饮无余事何用高悬白泽图。

　　云门示众中有一宝

　　觌面相逢却不逢疾行犹自且从容回途拈出吹毛剑劈碎虚空片片红。

　　乾矢橛

　　江上青山山上松当年曾受大夫封枯根曲直照江水一夜轰雷尽化龙。

　　五祖演属牛人话

　　倏然平地掘深坑埋没良家多少人大似扬尘空里去归来不觉一身尘。

　　钵啰娘

　　石碣篆文格未别雁书草法体难分目连鹙子犹不识分付禅流莫乱评。

　　慈明不动尊

　　不动尊兮提不起拍手相将笑而矣飞龙早已上青天忍俊韩卢寻不已。

　　李驸马问慈明

　　杀活临时照用齐逆来顺去许谁知棋逢敌手机先妙琴遇知音韵转奇。

　　不汝还者非汝而谁

　　不汝还兮复是谁怀胎木马产金猊灯笼露柱呵呵笑惊起乌龟带雪飞。

　　见不能及

　　风来水面层层浪荷出池心点点青黄面瞿昙休弄舌夜深云散碧天星。

　　一切贤圣皆以无为法而有差别

　　雨里移柑石上栽夜深日晒便花开随时结个无名子寄与诸人莫乱猜。

　　高僧像

　　雾锁烟埋老冻侬原来面目总雷同唤回不费丹青力快睹陈年上古容。

　　青州布衫

　　赵州衫子重七斤无奈时人着秤称踏转自家关捩子方知认错定盘星。

　　临济三顿棒

　　旱地雷声劈面来三遭毒手眼难开可怜刻骨刲心恨肋下还拳始快哉。

　　无位真人

　　吃饭穿衣绝覆藏焚香扫地露真常玲珑面面无遮障鸟语山花共举扬。

　　普化踢倒饭床

　　冤家聚会义难容搅海翻江厮炒穷尽谓象龙频蹴踏谁知扫地灭吾宗。

　　五位正偏

　　正中偏夜深独坐正霜天相逢觌面不相识冷落梅花满地笺。

　　偏中正玉人羞对菱花镜鹭鸶飞入绿杨烟金牛踏断虚空柄。

　　正中来无影林中花正开馨香扑鼻无人会惹得虚空笑满腮。

　　兼中至大鹏双展摩天翅冲破云霄两半边有意气时添意气。

　　兼中到红炉焰里水花笑无根无叶无枝条寒光隐隐香风悄。

　　曹山三堕

　　羽毛鳞甲任毸毸是处风光类莫该马腹牛胎闲出没浑无些子带归来　　(类)。

　　酒肆淫房频出入花街柳巷任徘徊浑身不带烟云气踏遍天涯足未抬　　(随)。

　　九重深处不知名宝殿霞封绝点尘偏处不行玄不涉逍遥何处不天真　　(尊贵)。

　　五位功勋

　　倒骑铁马出重城走遍天涯计不成特地归来忘所事乾坤处处贺升平　　(向)。

　　金门投策五更寒念念无违待漏闲一震静鞭惊鹄立全身瞻仰向龙颜　　(奉)。

　　倒跨金毛不露踪灼然出没孰当锋翻身踏碎虚空骨惊起泥龙上九重　　(功)。

　　楖栗横肩是处行玲珑八面露锋铓直饶透出威音外触着须知命已亡　　(共功)。

　　不向毗卢顶上行宁从人世走烟尘无锥无地两无涉劫外翻身彻底贫　　(功功)。

　　黄龙三关

　　我手何似佛手拈来当头便剖劈开火里莲花惊起须弥倒走。

　　我脚何似驴脚踏翻四海五岳山河颠倒奔驰撞碎龙王脑壳。

　　人人尽有生缘权实照用并拈一击髑髅粉碎恶声流播人间。

　　我手驴脚生缘黄龙也须吃拳若能如是会得一镞直破三关。

　　平常无生句

　　江城五月落梅花风送幽香满院赊玉女寻踪无处入纷纷狂蝶过邻家。

　　玄妙无私句

　　巧云霄汉夺天工织锦成图妙莫穷凤舞龙腾诸绣色玄机浑不堕青红。

　　体明无尽句

　　摩尼珠宝绝尘埃赤白青黄露出来那畔今时随类现光腾佛祖耀灵台。

　　迳庭宗禅师语录卷下终

　　塔铭

　　禅师讳德宗字迳庭零陵蒋氏子髫龄以孝闻年十三思出世度其二亲时无学和尚开讲于永州之大定庵师遂摄衣其侧言下若有契合既而历访诸方奈邂逅之徒卒非最上乘意弗惬也岁丁亥偶聆金刚要旨遂说偈二句曰金刚利刃人人具般若灵光个个圆似有所得阅古尊宿录一夕忽梦着僧伽黎执杖为僧而出尘之念益决未几病且甚人皆危之师乃静坐匡床万缘俱捐不移时而病愈后病复作父兄始允其祝发师遂礼东乐堂见渠为师乃遍参天德西莲罗汉诸山至天圆闻义山且拙和尚欣然往谒问答相投赠号曰义伟谓义山得师伟器也嗣侍方丈且云近日参禅尽以识神为本不知正落生死坑里真可怜悯师请问如何即不落识神且命颂灯师即颂曰群暗从兹尽光明自此生日来月复往独尔越常明且云天台韶国师通玄峰顶颂后来知为王者师汝颂亦复不亚他日事未可知也一时与同侪酬唱率能惊人是冬圆具解期且赠偈云无党无偏卓卓中森罗万象悉圆融直须拨落千峰外古镜重辉续正宗辛卯师以母寿归省劝二亲出家因住水月庵庵即师在俗时父兄创建以处师者及归父母皆在庵阅数月父忽病师日侍汤药而禅定于旁竟感异梦而苏将转义山而且公亦以书相促不意父病复作竟不起师哀毁逾常不获赴义山之招矣丧次中有僧无诤者持嶷山老人语录至师阅之惊叹不已乃帅僧晏然辈披荆剪棘构一宝王刹迎嶷山居之盖顺治癸巳岁也乙未师分座秉拂偕众请嶷山开堂师问炉韝新开孰敢逢佛魔从此绝行踪正偏兼到齐拈却更问如何是洞宗嶷云淡烟笼古木旭日照新松其时机缘颇多俱集录中嶷山已早以法王子相待矣师意欲单丁幽栖以终初愿入方丈请假嶷云法门秋晚唱道在近甚无疲倦师益谦让弗遑丁酉佛成道日嶷山遂嘱累衣法并偈曰佛佛授受不堕功功非偏非正彻始彻终全提正令兮魔外潜踪荡尽功勋兮孰敢当锋嶊异见验象龙正法眼藏永流通若还欲识超方作今日室中亲付侬师自此嗣法嶷山为洞宗嫡脉云师得法后礼请者若曹廖张罗诸君子以及唐鸣翁善人常屦满户外师皆不惜出广长舌以开导之壬寅唐公请开南源洪圣寺而州之总戎刘刺史高皆相见恨晚辛亥石镇戎及楚粤宰官士庶延请者争以师至为荣癸亥结春于贝叶林秋初还山命无诤继席甲子二月师上堂举世尊涅槃公案毕乃以杖横肩曰楖栗横担不顾人直入千峰万峰去下座忽语其徒无诤等云吾化缘将尽尔宜珍惜法门无负委托也四月初过理山示微疾七月还南源值师诞辰与大众论出世因娓娓不倦维那劝其静摄师曰吾有不病者在母烦虑也至九月初六辰刻呼侍僧机先命作辞世齐是晚悲风四起猿鸟哀鸣树折石飞土人闻空中有钟鼓声届旦师语侍者曰山僧行矣侍者即呼首座率众至师结跏趺坐告众以大事难明流光迅速谆谆诚勉时有僧执笔索偈师拈笔示曰是偈耶非偈耶众默然遂阁笔敛袖曰善观良久溘然而化师生于前明天启辛酉八月四日世寿六十有四法腊三十有五寂于康熙甲子九月初七日门人无诤等奉全身建塔于南源本山寺右师坐道场十有五处有语录上下二卷行世嗣法门人曰无诤谦维素淡悬柏袾别牧纯戒月怀云涛潭别浪海自昙希香生唐居士九人而别牧纯偕香生唐公谓师与允恭夙契有年乞为塔上之铭因念昔与师为方外交虽不敢谓有杨李之风然亟承砥砺谊实难辞遂不揣荒陋而为之铭铭曰。

　鼻祖东涉　　一花五叶　　洞脉渊源　　支分派接
　代有伟人　　递转法轮　　正偏回互　　五位君臣
　太阳投子　　沿流不止　　石伞止风　　世济其美
　爰挺嶷岗　　遍坐道场　　粤西慧日　　师实光扬
　南源师席　　惟师开辟　　唐公绐孤　　方外金石
　漓江滂沱　　宝顶嵯峨　　千秋百世　　镇窣堵波

　　赐进士第翰林院检讨壬午科江西典试主考前庶吉士昭平陈允恭顿首拜撰

　　疑山握中符禅师塔铭(附)

　　僧何以塔为表法身常住耳塔何以铭为示声教不朽耳然必其人果有奇节异行足为世所取重者岂可概望之天下乎吾于握中符禅师则见一人焉禅师讳智符字握中别号疑山楚南零陵人也父唐母彭所生四子师居最少幼孤出继于季父十岁母逝季父为僧师每省于庵因闻先佛遗言若不洞明心地断不能了生死轮回遂感叹亦欲出家白父不允乃潜往大定庵礼弘忍师剃落时年十有三矣次年秋值无学和尚于本庵开戒遂授以七条随往云山研究毗尼并听诸经论久之知算沙无益乃造南岳谒山茨际不契复往西山参邃谷源值源外出师迎于舟一见便问某生死未明乞师指示源叱之师礼而立乃示以万法归一话师遂服勤随侍焉及源归西山授师满分尸罗命居择木寮朝参夕究寝食俱忘一夜殿上经行忽睹天开金色殿堂俱赤天上神人着青黄赤白之衣霎然隐去如是者三因忆楞严阴魔之说遂不以为然后因炊饭次饭未熟火忽暗乃起拨火蓦然迸发通庵皆然乃大骇俄顷顿没不觉通身冷汗如卸万斤重负相似忽厉声曰元来佛法是者个道理源闻乃拈杖问曰汝见个甚么师曰煮饭供养和尚源曰饭熟后如何师遽出方丈曰洗铫罐去源休去师呈偈有欲询万法端的旨火里金莲色更新之句源问如何是万法归一师曰眼横鼻直曰一归何处师曰红炉焰上雪花飞曰未在更道师曰明日来向和尚道拂袖便行次日源问昨日公案未圆在师曰将谓和尚忘却曰情知你道不得师曰恰被和尚道着源便打师便喝源又打师接住棒曰今日起动和尚源休去甲申过江西参崆峒教次参宝华忍忍问那里来师曰崆峒忍举竹篦曰崆峒还有者个么师曰不会曰因甚不会师曰若会则和尚无立地处忍便打师便喝忍又打师曰大有人笑和尚去在曰过在甚么处师曰再犯不容拂袖便行忍起身曰站着我与你道师曰少卖弄竟出次参谷山慈一见便喝山曰好喝师曰瞎山便打师曰瞎山又打师曰瞎山连打师曰瞎瞎山归方丈师曰勘破了也次谒孤崖聪于洞山聪问坐的非老僧立的非阇黎汝作么生会师曰会即不堪曰因甚么聻师便喝曰者一喝明甚么边事师曰疑杀天下人聪曰且莫草草师曰是何言欤拂袖便行一日因僧持百丈泐老人语录至师目未终乃大惊曰当今海内尚有如是之宗匠耶遂怀香参谒丈一见便问何方人师曰湖南曰曾在甚处住过师曰各处俱住过曰那里住过么师曰那里到过不堪住曰为甚么不住师曰住则祸生曰你只到者里未曾到那里师曰若未到焉知祸生丈休去因嘱曰古人道悟则不无更须受用得着倘于一切逆顺境界透脱不过便唤作徒尚空言耳师闻愈加猛励后因病拽被盖忽大悟从前知见涣然冰释乃曰和尚所言诚不虚也一日因作先百丈忌丈问且道先师还来也未师唤侍者者应诺师曰收了供去丈曰老和尚向汝道甚么师曰智符若道又是传言送语了丈低头归方丈师曰者老汉脚跟犹未点地在丁亥冬丈命呈行脚复以五位纲宗一一征验师立为颂出丈乃喜曰见地清白机用超群堪为当家种草遂以大法嘱之为洞宗三十世己丑丈示寂师以弟子礼终转湖南省亲还大定庵监院独独及宪庭陈居士留结夏期毕隐云壑二载癸巳冬楚粤两省护法开建疑山明年迎师入院乙未开堂衲子闻风麇至遂成丛席丙申迁全州湘山前后两次开炉相继开上方康熙戊辰十月示微疾至廿三夜子时书偈曰明日冬甲子大事毕于此夜半太阳晖千峰载不起黎明端坐而逝师生于明天启乙丑二月二十四日世寿六十三僧腊四十五坐三十夏道风蔼着语录十余卷行世门弟子奉全身塔于升乡之上方乌乎师幼起寒微诗书素未经目也而上堂垂示与夫赠答诸篇什率皆称性所发矢口成音虽积学淹贯亦逊其敏捷此师悟入之深故其言之博辩宏肆有若是也楚粤间凡声教所敷无论士庶公卿舆儓胥吏薰良而善从者盖数千人此师过化存神之妙故其德之入人之深有若是也嗣法者数人如迳庭宗公一麟足公皆各分化一方不殊大鉴之于青原此师钳锤之妙故其得人之盛有若是也乌乎岠生也晚而又在数里之外常恨弗获登师之门以观法化之盛兹因师之孙别牧纯公从湖南来出师状索余为塔上铭自愧袜才无所长曷敢为大尊宿作描真语但岠与师派同其源分属犹子且又素所敬慕者则是铭也又奚敢辞故撮其大略而为之铭曰。

　我曹洞宗　　崛起湘东　　乃有智人　　号符握中
　始造西山　　偶因炊爨　　一拨星飞　　前后际断
　崆峒宝华　　遍参作家　　谷山洞岭　　看弄爪牙
　我坐你立　　宾主翕翕　　石火电光　　追之莫及
　僧特语录　　焚香快读　　嗟今海内　　有此尊宿
　爰登百丈　　以扣宗匠　　交互施陈　　当机不让
　那里到过　　住着则祸　　直下来也　　全机俱破
　机缘契合　　乃呈行脚　　大统纲宗　　两手付托
　其师既寂　　旋归旧籍　　云壑二载　　疑山斯辟
　从此开发　　道行楚粤　　为照世灯　　作济河筏
　士庶公卿　　儓舆胥吏　　无畏法音　　罔不希冀
　凤凰鸑鷟　　麒麟头角　　师胜资强　　子啐母啄
　大事已毕　　便归寝室　　皓月团圞　　峰峦崒嵂
　我作此铭　　如镜鉴形　　万亿斯载　　永以为箴

　　时
康熙乙酉桂月之望传曹洞正宗三十一世楚襄法侄仁岠顿首拜撰
