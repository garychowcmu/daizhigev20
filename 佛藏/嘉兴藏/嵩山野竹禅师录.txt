嘉兴大藏经　嵩山野竹禅师录


　　嵩山野竹禅师语录叙

　　吾乡野竹和尚行道滇南迤东西法乳殆遍最后泊会城憩嵩山寺追余自戊戌腊底与师晤于沙桥百万众中庚子春自绝域旋复握手昆池非剑戟丛中则通都大郡或曰贵耳贱目者世缘太炽何由亲见宝王而谭正法眼臧也邪余曰不然夫五浊先入终取泥洹枯木寒岩烧庵绝迹师之行臧未可为一二拘方者道也乙巳门人编录成言言段厉字字婆心顾恒情为师疑者以师栖情太上静入三摩亦奚不可此諓諓者使妙喜见之不惮千里而毁八闽之板矣第灰劫陵夷宗风泯阙锥不入木则蠃蛳蚌蛤犹隔万山耳钳锤门外苟或迟疑惧黄檗斸足乎蒲桑之鼎既沦鹦鹉之车捆载师以一笠子一拄杖竿木随身到场即戏高高山顶则一剑霜寒只字不可改也深深海底则双朱松下鹤形不可测也翀翀汉翮泛泛波翼远锡天末愿力弘肆直与迦叶争衡障百川而抵狂澜眷此津涯苟非心空及第焉能登祖案而标赤帜邪古所称出世而能入世者意在斯乎余放废多年其流狂癖然略近禅意者则渐远名色稍储顿地耳以之奉扬宗旨犹鹪鹏已极乎寥廓而罗者犹视乎薮泽岂不迳庭也哉是为叙。

　　时
康熙丙午新夏华东逸民蜀雒源刘茞信笔书于五华别野

　　又

　　叙曰圣人心主乎静静而非静而动亦静也凡夫情役于动动而不静而静亦动也夫性本圆明如大月轮之遍照此苏迷卢竟界凡所有水靡不有月故应见之月相形而中天之月不分也性譬则月也竟譬则水也圣人不失其圆明如月在寒潭无纤豪障翳凡夫为业习所锢如月在浊水既以昏蒙无见加以狂飙鼓荡诸趣掀腾欲觊其少许澄彻亦难也古佛西来大意无非去溷为清激浪为平今时阐化尊师亦愿尽人直入于妙觉而后已然道以言显言以显道虽云向上一路千圣不传夫亦何能已已粤自南岳而下便推临济不越三十传而天童密师翁承之吻合无爽若持左券我师浮老人复能克肖前人世济其美纵谓诸佛证入各有不同其上接宗旨丕振家声使人离垢氛而发精明者则一砖镜浣兄为老人入室真子为临济三十二世向住长松今迁福海野竹慧禅师则又为浣兄哲胤也禅师以颖姿入道一回过溪群疑冰释自是十坐道场说法度人机用真切无忝先德今瓣香酬恩法乳拈出盍以历来之大兴祖道俯徇舆情者出世于昆明之慈云顺宁之五福富民之法华潞南之弥勒昆明之嵩山诸刹门人宗宏集禅师诸会法要为上堂为晚参为小参为拈颂为法语为诗偈为书问为机缘若干卷己卯秋高弟宗上以所付梨枣者匈余弁于简端余愧非杨大年警拔无宋学士设施然久知禅师名兹又获睹其大全有淹古贯今之识无组章绘句之痕揭毒鼓于当阳奋师音于大地岂独嵩山滇水也哉将所云阵云横海上拔剑搅龙门者禅师其人矣余故不辞而为法水月之谕以况性源阐祖父之传以明禅源表扬语言文字之旨以为学源为我福海兄庆更为我报恩老人暨我天童师翁庆。

　　康熙己卯菊月柳塘居士沉雄焕一槃谭撰于吴门西山之同叶祖堂

　　嵩山野竹禅师语录目录第一卷上堂住云南府慈云禅院语录住蒙化府竹林禅院语录住顺宁府云州五福禅院语录住顺宁府树宗山善法禅院语录再住顺宁府云州五福禅院语录第二卷上堂再住云南府慈云禅院语录住云南府嵩山禅院语录住云南府富民县卧龙山法华禅院语录住澄江府潞南州弥勒禅院语录第三卷上堂再住云南府嵩山禅院语录第四卷晚参小参第五卷示众机缘普说第六卷拈古颂古第七卷源流颂牧牛颂佛祖赞自赞书问第八卷法语第九卷杂偈第十卷杂偈第十一卷杂偈第十二卷杂偈第十三卷杂偈第十四卷杂着佛事铭行实

　　嵩山野竹禅师语录目录(终)

　　字考(此刻略遵六书正讹间有一二混同者录于后)

　　支

　　(枝本字)。

　　隶

　　(逮本字)。

　　埶

　　(势本字)。

　　勺

　　(杓本字)。

　　　

　　(派正字)。

　　　

　　(漏正字)。

　　倦

　　(倦正字)。

　　　

　　(堆本字)。

　　孰

　　(即生熟字)。

　　耎

　　(软嫩字)。

　　采

　　(审本字)。

　　霟

　　(添正字)。

　　样

　　(橡正字)。

　　景

　　(影正字)。

　　臧

　　(藏本字)。

　　假

　　(假本字)。

　　涂

　　(途正字)。

　　冢

　　(冢本字)。

　　常

　　(裳正字)。

　　掔

　　(腕正字)。

　　体

　　(一作笨)。

　　　

　　(射本字)。

　　朱

　　(株正字)。

　　衰

　　(蓑正字)。

　　叕

　　(缀正字)。

　　身毒

　　(天竺)。

　　恶池

　　(滹沱)。

　　方良

　　(魍魉)。

　　壹　

　　(氤氲正字)。

　　嵩山野竹禅师语录卷一

　　鄂　州参同门人宗宏　录

　　鄂　州龙光门人宗上　潞南州兜率门人宗坚　同编

　　住云南府慈云禅院语录

　　据室云祇者个十笏所在自我灵山以还下逮开圣老师六十九番莫不都向者个所在亲行此令山僧虽是他儿孙决不向他脚下重书草本何也竖起拄杖云曹溪波浪如相似无限平人被陆沈。

　　藩府及当路诸公本郡绅士众护法请开堂上堂拈香云河岳耸灵与先天地而始星辰毓秀与后天地而终端为祝延
皇帝万岁藩统千秋在筵尊官庄严福寿次拈香云根生东巴支茂南国撞着平越一个布衲折合一上如今只得斧劈不开刀斫不断爇向卢中供养见住荆南开圣禅院砖镜璧和尚乃云时当九月下寒霜又见家家刀尺忙方外高人无一事满倾茗碗送秋光又谁管你挝毒鼓又谁管你嚼砒霜但得山前禾麦孰吾徒免得叫饥肠虽然王公临筵权贵在座合作么生指示擿下杖云若对画图悲蛱蜨落霞孤莺正思君。

　　上堂举僧问古德如何是清净法身德云与我过净瓶来僧移净瓶至德云安旧处着僧安毕理前问德云古佛过去久矣师拈云古德空拳诳人未免抛攃金珠者僧见钟思瓮未免随人起倒敢保二俱未了者里若有问如何是清净法身祇向道不得动着如此不惟不致者僧泣岐亦且免玷宗师眼目复以杖一时趁散。

　　上堂年来缄口坐间房恼恨檀门要上堂不是山僧偏爱懒恐妨此语播诸方以拂子拂云会则良马见鞭而行不会则来日大有事在。

　　白宗尧宗舜请上堂山僧连日除粪忽觉身心疲困才向蒲团申眠又被柝声惊醒侍者云剑戟相摩车马雁敶若非王公大人必也道府州郡及乎一启柴门元来旧护檀信只得斜披袈裟倒拈佛柄来升此座欲行此令逮升座上又无法可陈拈请帖云幸有者个会么此是没量大人露不尽底风规但愿始终全义气二株丹桂久昌昌。

　　上堂半山半水之地快风快月人家山前山后秋色海南海北春霞识不识赵州茶普化铃秘魔叉鲁祖面壁瞿昙拈花慧上座又作么生头发髼松两个丫。

　　上堂举古德云心不是物智不是道临济小厮儿三步作一跳师云山僧也有个见处心即是物智即是道临济小厮儿筑着便　跳大众未证据者看看。

　　师剃发上堂头发髼松一老竹屈指人间三十六干戈丛里嚼砒霜老胡血脉从此出噫嘻别有个见处熊刘两君见山僧发长垢多不僧不俗以一勺水要山僧洗之剃之作个益州古佛故登此座子向仁者眼里攃沙攃土复喝一喝下座。

　　杨内府请上堂师敲香几一下云会么山僧刚才上座不觉磕着香几惊起昆池龙王向南阎浮提雨似倾盆使此界他方滴水滴涷大众你道是神通也是恶发也既不会拄杖子为诸仁者重加笺注遂卓两下下座。

　　王内府请上堂法空为座益风流指顾何人豁两眸暗嗟吁不彻头车不行兮在打牛擿下拄杖下座。

　　上堂僧问如何是廓然无圣句师云山僧有眼不曾见良久云众中莫有见得底么出来道看若无山僧自道去也蓦拈拂子竖起云三世诸佛不知有狸奴白羖却知有南泉水羖牛子湖叫看狗喝一喝。

　　上堂山僧适才教诫惊起砖头瓦块一齐出来夸张见解一个道顺世菩提一个道一行三昧山僧喝住云你者两个惨怪识甚么佛法也来者里恶赖祇好奉化县里着你在布袋时有僧便喝师下座连棒打出归方丈。

　　因事上堂支牚法社在端人谁料端人每自瞋不是慈云咨口业为缘爱惜少林春以手作弊拳埶云莫作瞋大家扶起破沙盆。

　　宗尧宗舜供法被上堂僧问如何是七处征心意旨师云释迦老子善说法要问锻凡炼圣即不问如何是向上事师云拄杖头拂子尾问如何是生死大事师云我者里总不见得进云作么生脱离师云用脱作么乃云昨日三今日四椎鼓登堂提本具黑桼藤条涽似龙一切圣凡没迴避昔人唤作妙圆通今时翻为鹙子智抑扬净名释迦抬捺德山临济以拄杖卓云此是宗尧宗舜于空王佛所夙种善根闻山僧繇黔至滇遁迹慈云特来布施四缘及此法被总是要山僧布缦天网网神禽罗俊雁打快鹞缚麒麟遂提起法被云殷勤为解丁香结放出无边自在春。

　　三山许居士请上堂师拈拂子召众云拂子举也万灵不昧千圣共知拂子放也河山峻秀日月齐辉大众祇如拂子也不举也不放凡圣绝踪人天威迹时如何指示处处无踪迹声色外威仪。

　　上堂尔欲联诗韵不成枯肠搜尽月三更不若当年东院老吃茶洗钵自分明大众会么众举首师云吃茶去。

　　陈钦披剃上堂师拈拄杖召众云见么者居士与道婆夙有灵根一见山僧便作难遭想复于此不作男见不作女见想祇要剃发为僧兼请山僧拈提向上钳锤发渠脑后一段光明山僧迫不得已只得向空中着楔眼里攃沙唤作向上提持卓杖云还委悉么休掜怪休掜怪处处行深观自在。

　　督府孙公请上堂僧问未出方丈即不问即今升座事如何师和声便打僧拟议师喝退问昨日妙应今日慈云是同是别师云疑杀多少人僧喝云是疑是不疑师云也好疑疑须三十年问如何是万紫千红总是春师云梅自白柳自缘进云莫便是不师云连唤唤不醒犹自累山僧乃云镫笼自语夜伤风露柱又云两耳聋病似膏肓无可治岐黄再世也难攻既岐黄拱手众中还有知海上奇方者么如无翻腔易调去也昔年三回平越两度高蓝于开圣拾得几个金刚圈栗棘蓬即日孙督府初度之期祇得和囊解出遂以杖向空画云者便是金刚圈复向空点云者便是栗棘蓬蓦唤孙居士士应诺师便下座。

　　宗宏宗上披剃上堂身毒当年小悉达金刀自翻青丝发如今复有继前踪从此祸胎更恶发更恶发拈起拂子劈口打呵呵下座。

　　住蒙化府竹林禅院语录

　　据室维摩室中狮子座多多益善赵州院里破绳床寂寂无聊且道新长老据此室合作么生蓦拈拂子竖起云大众看取。

　　上堂波波挈挈上山来水色天光映碧苔更有香风吹不尽十方世界一华开也甚奇怪适才山僧举首上场诗布施大众不觉拄杖子也和一联云今朝四月朔旦别无佛法相赚若是伶俐衲僧正好直下便见诸禅德你道直下便见见个甚么巴东湖南柴贵米贱。

　　上堂打动东南惊动西北柳树着箭桑树出血有皮面烧有底耳热沧海枯干须弥倒卓普化踢饭床临济便吐舌卓杖云百丈有个下堂句今日拈来为君诀为君诀蹋着秤锤元是铁。

　　上堂熏风吹此日丛林浴悉达当时老云门一棒便打杀便打杀好个白拈贼贼贼将此深心奉尘刹。

　　上堂三世诸佛不知有断木勺狸奴白羖却知有破笊篱蓦唤大众你诸人分上作有见邪作无见邪时有僧出云有无不取时如何师云动口咬着舌。

　　上堂竹埽山广谈实相诸人有耳不闻太极峰善弄师子诸人有眼不见却是岩前石女殿里木人较些子何故他却悟得个百芔迎春万松吼日池上风来波涛竞起亭边雨歇空色鲜明一一露遮那妙体一一显般若真空所谓理随事变事得理融理事纵横妙协兼带你诸人合作么生明得者个说话只饶你拈一茎草作丈六金身用要求个入路也难在。

　　祈雨上堂六月初天不雨农夫憔悴几欲死曾无云气油然生但见赤日烧万里天师符水也不灵男觋女巫徒逞嘴山僧蓦问拄杖子你道几时有雨水拄杖笑曰仁者以理自知又何必说出日子。

　　上堂秋风如瑟秋雨如沛行脚衲僧和泥合水岂有雾卷晴空高天垂一色之光星躔碧落大块有温和之美叶飘飘而陨溪山云霭霭而黯天地虽然者里也有个好处何也目色不色之真空耳空不空之妙理也不管你半提全提也不管你谁终谁始但愿兄弟家来朝风雨一天晴大家摆手千岩里。

　　上堂昔住慈云时日见梁城歌舞夜听羯鼓叩哗权贵不绝裾于山门绅士常问道于寝室千指侍卫四众咸安可谓赢得一场热闹及隐金华时耳闻觱栗音韵目睹瘴疠溪山草木有血溅之痕烟花多凄清之感鸟兽虽异鳞甲是同五湖道人云摇雨散百氏檀门烟飞火灭可谓落得一场岑寂而今寓竹林时栖迟岩窦挂锡祇园嫩草承趺独超东院之奔驰采薇充钵已胜食前之方丈三餐何虑一饱无忧诸兄弟此三种见闻悲欢离合莫不随之且道中间树子还曾动着也未冯君莫话封侯事一将功成万骨枯。

　　上堂道可道非常道错名可名非常名错诸兄弟山僧适才两个错作么生理会日可热月可凉松必直花必香一一是诸人眼同见耳同闻因甚道不会所以道目前无法意在目前不是目前法非耳目之所到于斯会得要会适来两个错字也不难。

　　长▆寺上堂晨钟莫鼓报幽峰一派传镫万世隆此▆▆宁谁是主以手自点云拖犁曳杷是此公。

　　住顺宁府云州五福禅院语录

　　据室蓦拈拄杖云隔江望见撩起便行好个阿师得与么利未跨船舷好与三十棒好个阿师得与么钝新五福者里要且无利钝可柬责何故铜头铁额汉尽在我山中。

　　上堂僧问依经解义三世佛冤离经一字即同魔说如何是不即不离之道师良久僧礼拜师云水浸石头汉不打更待何时便打乃云依经解义三世佛冤镜中取相水底摸天离经一字即同魔说捋石虎须系铁牛角山僧据款分明一任诸人摸索。

　　上堂僧问世尊升寂光土与十二开士广谈禅病和尚升此寂光土与诸人合谈何事师劈脊便打进云不入惊人浪怎得称意鱼师云可怜龙门里多少点额归问如何是夺人不夺竟师云白莲村鸟啼青嶂如何是夺竟不夺人师云襄阳泪碣草中眠如何是人竟两俱夺师云丙夜月斜叫寒猿如何是人竟俱不夺师云五福升堂万象新僧云料拣已蒙指示末后句子如何师云须透上头关乃云五福曲径径径皆通上方三门深溪溪溪咸流长舌处处露一色之功勋头头显无闻之般若且置祇如即日弥陀岳降诸位居士请五福为老人庆赞一句如何举唱水鸟树林皆念佛金阁银台演妙音。

　　上堂即心即佛也不是非心非佛也不是不是心不是佛不是物也不是泥神笑金刚骨出土地骂伽蓝面黑会则脱体风流不会莫枉久立。

　　上堂僧问如何是体中玄师云杲日丽中天如何是句中玄师云石虎骨毛寒如何是玄中玄师便打云钵盂索酒钱僧云三玄且置如何是出身句师复打僧喝师连打问如何是北斗臧身句师云云门舌头堕地久矣乃云高低物象举眼便知清浊音声举耳便解拈拂子云者个是物作么生知击拂子云者个是声作么生解者里荐得许你参得五福禅者里荐不得许你参得五福禅为甚如此山僧今日劳倦待来日为诸人说破。

　　上堂眉间宝剑血溅梵天袖里金锤雄飞宇宙者个说话诸人领略得么臧身处没踪迹没踪迹处莫臧身才落唇吻尽是死门终非涽路祇饶举起便知撩起便行脚跟下好与三十棒还知么不有淮阴神算力怎能强项失江东。

　　上堂雪冻梅梢黄钟宣气于寒谷春回五岭瑞草▆芽于下地一尘不受百千三昧全章一念才兴无边竟缘齐赴虽是百花竞秀妙德家风一亘晴空普贤竟界争奈龟毛在眼里平地起孤　。

　　上堂为趁易春过迤西迤西日夜子鳺啼闲来一望云山外蛮妇长裙汲瘴溪五福恁么莫有就路还家底么众无对师云山僧今日失利。

　　上堂僧问如何是杀人不眨眼底汉师便打进云恁么则佛祖见之也攒眉师复打云者是甚么所在说与么话问一易来复即不问如何是五福自天申师云却也好个消息乃云银河斗柄挂虚碧老子何曾双眼瞥辉天鉴地各称尊三叹奇哉复何益快雁俊鹞过多时痴人犹自倚墙壁要见黄面老人么左边一拍云在者里要见五福老汉么右边一拍云在者里复以两手作弊空埶下座。

　　上堂两序请上堂肚里无一句记得开圣时有个迥别偈善不喜恶不畏饥则餐困则睡良久拈拄杖云一队无孔铁锤速退速退。

　　除日上堂举开圣老人道烹露地牛埽门上尘栖迟澹泊固守清贫者老子恁么只有千尺寒松且无抽条石笋五福则不然无白牛可烹无尘垢可埽清贫非外事澹泊何须恼五福恁么你道还服得者老子口么。

　　上堂第一句荐得与佛祖为师第二句荐得与人天为师第三句荐得自救不了五福即不然第一句荐得湿纸里金毛第二句荐得单丝控玉角第三句荐得兔子蹋月诸仁者还知么苟或不知总是猢狲吃毛虫。

　　上堂去年春在天目今年春在五福却把寒梅子细看支支牚破山头绿谁家酾酒赛句芒不管子鳺啼血出。

　　上堂骑虎头收虎尾第一句下明宗旨莫有明得第一句底出来僧出便喝师便打进云惟此一事实余二则非真师连打云落七落八了也问庭前柏树子意旨如何师云阇黎自道取进云赵州老汉来也师便打乃云空中杲日高天绝负耳之瑕寺边温池长年净秦时之鉴灵光独耀迥脱根尘体露真常即如如佛大众识么其或未识待下座看。

　　上堂山青水绿松直棘曲唤作自然孤负先佛所以道语带玄而无路舌头谈而不谈蓦顾左右云分明举似祇是汝诸人犹欠伶俐。

　　上堂千峰峻秀万▆簇然一室虚明群机自露者般时节若是先德门下犹较些子五福者里未点首在不见道切忌动着动着则祸生复举赵州石桥话有僧便喝师下座搊住云莫是适才喝老僧者么僧拟议师拓开便打。

　　上堂年老身闲无外事携筇日日蹋莓苔也知绿野情相惯邻曲相逢笑几回力倦归来刚欲卧椎钟又上雨华台顾视大众云者里莫有高揖释迦不拜弥勒者么便下座。

　　住顺宁府树宗山善法禅院语录

　　据室昆池深碧边日含烟地中雷复岭上梅鲜此事且止祇如古人析骨还父析肉还母然后见本身为众说法析骨析肉不烦大众你道如何是本身时僧出作礼师打云饶汝铁额铜头也须七华八裂。

　　上堂拈香云耎似棉硬如石开圣堂中拾来树宗山里拈出爇向卢中供养砖镜璧和尚乃云昨日雨今日雨平地盆倾三尺水许多禅客泛渺茫带水拖泥来山里者里有个禁忌是甚么禁忌聻善法堂前切忌是非。

　　上堂僧问灌顶之记麟趾之祥即不问格外超宗一句如何师云雨滴滴地进云恁么则甘霖润泽含青翠白莲村露一支春师云赖有阇黎共举扬乃挥拂子云祥符居士设此伊蒲要我举扬宗乘以光佛祖徽猷并欲保孩提转夭寿为彭年易凶星为吉曜若论齐彭颜一生死之理虽佛祖亦不敢正眼觑着何也从始至终求其夭寿死生之状了不可得况善恶诸曜于中作祟邪复挥拂子云会么天上石麟儿人间报英物。

　　上堂六载雪山忽破疑不知白尽一双眉虽然遍界无臧处说与吾徒那个知那个知一度华开一度思。

　　上堂树宗山里野僧家饭罢浓煎东院茶寄语诸方达道者一年一度笑云霞你道笑个甚么良久云壁溃镫飞树椽差月漏裟。

　　上堂春回阳谷普贤之家风华乱支头文殊之竟界起也山河大地历历目前放也万象森罗头头不至挥拂子云委悉么其或未委且与讲戒。

　　辞院上堂龙潭万丈碧如秋为探金鳞放钓钩恼恨水寒鱼不饵此回依旧桌空舟以杖指云侍者把草鞋来遂下座。

　　再住顺宁府云州五福禅院语录

　　开卢上堂拈香祝
圣毕末后拈香云此瓣香供养砖镜大和尚僧问昨日树宗今日五福敢问落何阶级师云杲日当空照僧拟进语师便打乃云世乱啼饥满道涂如今五福又开卢太平寰宇从今得万指丛中任指呼山僧恁么莫是自誉么莫是激发诸人么祇是不归归便得五湖烟景有谁争。

　　除日上堂岭上梅花乱阶前爆竹催虚空耸两耳昆仑眼豁开镫笼兀兀地露柱笑满腮嗟君涂路客嗟君故乡哀顾视侍者云借问门前客今朝几个来。

　　元旦上堂新年佛法有东家歌唱饮杯酒新年佛法无西家贫者叹饥虚元正启祚万物咸新斗柄指寅羲爻画泰莺啼紫陌猿啸丹岩家家拜贺嘉猷处处欢呼圣德既然为甚有叹饥虚者贵贱虽异等出门皆有营。

　　上堂火树千门灿箫鼓万家叩问是何时节报云元宵天车不横推理无曲断慧日本常光能仁破诸暗诸仁者就竟题情即不问你你道元宵佳节还有识得自己光明底么。

　　上堂石佛岭豪相腾辉谩乃江渔歌不息溪草亸缘山花孕红陇上莺啼峰前虎啸蛮妇步月舍翁鼓琴石佛椎钟长老升座一一都是为诸人发上上机演第一义诸人为甚么都作竟观可惜许。

　　上堂举僧问虔峰十方薄伽梵一路涅槃门未审路头在甚么处峰以拄杖画一画云在者里师云者个公案唤作止啼又唤作归路如此商量虔峰未必肯在如今有问五福十方薄伽梵一路涅槃门未审路头在甚么处五福亦以拄杖画一画云恁么驴年去在。

　　上堂适才温池见河泊水仙二人论义一日水流湿火就燥也不失为本分一曰火不待日而热风不待月而凉也不失为本分山僧见了约住谓曰二人恁么正似盲人摸象各说一专所谓苦瓠连根苦甜瓜彻蒂甜也二人见与么道礼拜叹言大师大慈令我得入游戏神通无碍三昧师顾左右云前头犹易可末后更愁人。

　　上堂如何是诸佛出身处有者道东山水上行有者道西河火里坐有者道熏风自南来殿阁生微凉五福则不然新发意菩萨亦复不能知。

　　上堂不取一法鸡寒上树不舍一法鸭寒下水临济喝似雷德山棒如雨五福即不然猫儿偏解捉老鼠或有出来道华王座上不得寐语五福向道汝也不妨伶俐。

　　顺蒙守府陈公供法衣上堂广大门风威德自在如师王出窟百兽潜踪应龙在天一雨甘澍可与日月增光良不虚也正如陈公居士见将军身护持正法供此法服不惟报答二恩亦要大地人成佛以衣拂一拂云一领云霞无相服人天普荫万斯年复举迦叶倒却门前刹竿着话拈云迦叶虽有肘后灵符争奈是靴里动指阿难虽有掌上明珠争奈是喉中抓痒若是五福但举起衣云者是陈居士供底。

　　上堂父母未生前虎咬大虫父母已生后蛇吞鳖鼻恁么也是指踪画迹既然他自休大德请法如何举似拈起乌藤条击落天边月。

　　上堂凤翔居士追修冥福作合罗饭满盂兰盆海众云臻凡圣猬集吹大法赢击大法鼓要山僧演大法义是以登此宝座祇如大法义作么生演山河天眼里世界法身中。

　　上堂蓦召大众昨夜三更山门与佛殿和歌自乐一个歌东家牛生卵西家马出鹅一个歌竿柬干处尿驴择湿处屙五福见了也歌云碧云绽处家家月铁树花开处处春大众你道者个歌曲是何法中收。

　　普请上堂谁说为僧日日间为僧担负也相关天明清课刚然了三顿梆声催出山。

　　上堂生死事大不可放逸若一放逸未免棒吃恁么告报或有个猛烈汉子出来推倒禅床喝散大众道老和尚你面皮厚多少山僧也祇得忍气归方丈何也者样衲子也难得。

　　上堂夜来堂里一僧呈个颂子云此亦不曾往彼亦不曾来敛眉天外看明月在苍苔者个颂子大似吃官酒卧官街当处死当处薶有甚观光。

　　上堂举鼓山上堂云鼓山门下不得咳唾时有僧咳嗽一声山云作么生僧云伤风山云伤风即得师云还知大小鼓山被者僧热谩么若知还可救得所谓咳唾落九天随风生珠玉。

　　解制上堂竖法幢立宗旨养育才器开卢韝展钳锤陶铸俊杰此是五福与诸仁者厮结眉毛打者鼓笛然不知老面皮厚多少也虽然圣制周完诸人四去若遇着伶俐底问五福说甚么法如何抵对。

　　上堂维摩杜口于毗邪释迦掩室于因沙玄沙筑指于鸢岭雪峰悟道于鳌镇识得此四老子当堂分付法印正所谓郑州梨青州枣万物无过出处好复云子丑寅卯。

　　上堂僧问天地未分圣凡未著者个主翁在甚么处师云头指天脚蹋地进云除却者个聻师卓杖一下云是甚么问如何是臧身句师云一片白云横谷口乃以杖指露柱云要见么见见之时见非见山僧不妨通一线未分已分问若何两个五百是一贯复顾左右云何曾是符到奉行兵随印转。

　　普请上堂乌衣语梁不住云水道人非闲所以五福梆催又要大家出山召众云古人道柴般人人般柴即不问登山涉水还有触目菩提么众无对师代云般柴去。

　　龙潭竹云室上堂龙池龙起万浪千涛雅对雅鸣三村两落即不无如何是衲僧本分事石龟吞却铁鹞子木人骑着玉麒麟。

　　上堂一二三四五六七杨岐老子舌头赤新妇骑驴阿家牵伶俐衲僧争得识喝一喝。

　　上堂僧问黄檗行化即不问婆子掩门意若何师云饶汝伶俐也须疑三十年进云也是几度卖来还自买为怜松竹引清风师云争奈钵盂何进云闭门推出人不识一任梅花别样芗师云太无猒生乃云即心即佛驴觑井非心非佛井觑驴不是心不是佛不是物担枷过状三世诸佛有口祇堪挂壁且喜没交涉还委悉么拈拄杖卓一下云棒下无生忍临机不见师。

　　上堂连朝雨雪下峰头各寮松火烧卢头猿没岭头鸟绝支头陇上寒梅不彻头不可头上更安头。

　　上堂举径山和尚云法是常法道是常道拶破面门点即不到师云径山老人好个曲调千载之下可惜无人接拍山僧未免狗尾续貂乃云法是常法道是常道拶破面门旁观者笑。

　　上堂山僧今年四十回首祇如瞚息自笑平生驱驰何曾得闲半日拈拂子拂一拂云不可以知知不可以识识正恁么时如何行招两社僧共步青山月。

　　上堂天下丛林浴佛独是者里最毒请看八德盆中恶水一瓢浇沃大众还有知恩报恩者么众无对良久云须是木上座始得便擿下。

　　嵩山野竹禅师语录卷一(终)
嘉兴大藏经　嵩山野竹禅师录


　　嵩山野竹禅师语录卷二

　　鄂　州参同门人宗宏　录

　　鄂　州龙光门人宗上　潞南州兜率门人宗坚　同编

　　再住云南府慈云禅院语录

　　沅江总府王公请上堂一钵年来颇自过爱闲不打葛藤窝如今又上华王座依旧开场唱哩啰还有共相酬唱者么僧问如何是慈云竟师云水环弥勒寺云起太华峰如何是竟中人师云髼头垢面老眼空四海中进云恁么则慈云普覆无边刹慧日光吞宇宙新师打云阇黎莫被竟谩好一僧不法师下座打出复升座云刚才拔出金鞭折却野狐脊骨不是憎爱斯人祇要办正眼目据道而论似杲日当空物象自明秦镜当台魑魅自怪山僧始自荆南被本师灵岩老人屈折数番吃尽甘苦始得登此宝座虽忻此遇然常恨不能尽吾师之道每自克责若临深履薄奈何后进不仰先贤却来者里谓是天童衣钵谓是万峰适胤惑乱诸人而又乱形问答大言不惭若不打出使之滋蔓即山僧过也胡不闻古人一言堕狐狸五百生一语倒屙三十载斯人岂不耳而目之邪故山僧不敢以人情爱人自昧招愆之罪必准丛林规矩逐出三门所谓支叶糟糠之柬良有以也各自努力珍重珍重。

　　上堂僧问威音那畔消息请师直指师良久进云恁么则十世古今始终不离于当念师云徒来念诗章乃云听听丰山才打钟蝇迎蚁曳列鸳鸿要知历历祖庭事侵早金乌出海东。

　　上堂僧问无手人合药无病人还得吃么师云得吃不得吃干你甚事进云恁么学人无分也师云即便有堪作么生僧拟议师便打典座问如何是祖师西来意师云汝也不妨善能药石乃云连日冒风倦不暇泼天喷嚏如相骂忽然挝鼓请升堂逼得通身白汗下或有个旁不甘底出来道老和尚既是大善知识因甚么逼得通身白汗下山僧但向他道瞎汉汝也不妨疑着。

　　包章京张公请上堂僧问世尊说法百万人天和尚说法百万人天是同是别师云两采一赛进云恁么则庆贺去也师云也不消得乃云祖师心印如冈如陵其动也万物育焉而不盈其静也百谷密焉而不及乾坤之内宇宙之间中有一宝秘在形山即且置今日张护法为男祖保保寿又如何分付惟愿孩儿愚且卤无灾无患到公卿。

　　上堂僧问马祖升堂百丈卷席意旨如何师云脱体风流进云恁么则滇南独露一支春师云见个甚么与么道僧喝师便打问学人未问时早落第二头也请和尚向第一头道师云勘过了打乃云庵前细雨飘飘飖飖海上湿烟青青黯黯太华山上扑碎金蟾罗汉壁间高飞蝴蜨道是指物传心何异牦牛爱尾不道指物传心正是盲龟值木然则映楚居士求法又作么生一篮栗棘蓬几个金刚圈。

　　上堂僧问闭门打睡接上上机顾鉴颦呻曲为中下设有高揖释迦不拜弥勒者来和尚如何相待师云百二尺潭清见底乃云十五日已前逢人则出出则不为人迎之不见其首十五日已后逢人则不出出则便为人随之不见其后正当十五日一拳拳倒黄鹤楼一踢踢翻鹦鹉洲有意气时添意气不风流处也风流慧上座恁么临济大师在背后咬指云将谓无人也有者个慧上座咄咄莫作是说若作是说祇见锥头利未见凿头方。

　　上堂举僧问赵州如何是出头来底人州云诸佛菩萨径山和尚云元来赵州胆小或有问如何是出头来底人向他道泥猪癞狗师云二老宿一人胆小两手擎天一人胆大四棱着地或有问如何是出头来底人但向道驴唇先生慈云恁么且道唤作胆大唤作胆小。

　　普请上堂两住慈云法社开四缘亦有人将来梆声无那惊人耳也要劳拴旧草鞋。

　　上堂烂东瓜吞却嘉州大象宽阔有余断贯索鞭起陕府铁牛纵横无碍然虽如是犹涉化门本分衲僧必不为矣还会么便下座。

　　上堂僧问学人有一物竖穷三际横遍十方如今欲成僧伽黎未审还得么师云得得进云恁么则普天匝地也师云不得不得问如何是夺人不夺竟师云华阴山前百尺井如何是夺竟不夺人师云中有寒泉彻骨冷如何是人竟两俱夺师云谁家女子来照景如何是人竟俱不夺师云不照其人照斜领乃云把破木勺一舀舀尽沧海水着烂草鞋一蹋蹋倒须弥山祇教阿耨达池无涓滴妙高山王绝点埃者个作略须是有倾湫之埶倒岳之机底衲子始得不然终是涂路人何日是归期。

　　上堂僧问南泉斩猫意旨如何师便打问大死底人却涽时如何师云还我话头来进云若不同床睡安知被里穿师云眉毛下是甚么乃云雨雪交加金峰若葩琼楼独朗玉宇参差觅石羊处处无踪趁白猿树树如华所以道论其事也理随事变论其理也事得理圆理事洞融人法双显呈拄杖云慧上座放行了矣还会么琉璃殿上骑金马明月堂前辊绣毬。

　　上堂僧问洞山过水意旨如何师云一雁落长空乃云潜入滇南已十秋碧鸡金马坐两头分明露布真消息无那高人不肯休兜香饵理钓钩大似云南府昆明县三市街卖卜底老周有问马却说牛木相卯金王秋虽然总是雪峰道底。

　　上堂举僧问赵州万法归一一归何处州云我在青州作领布衫重七斤开圣老人云叠翠峰头师云赵州祇知有屋里皮毛不知有孤峰独露开圣祇知有孤峰独露不知有屋里皮毛所以一个夸富于石崇一个夸贵于商岭各与二十拄杖为甚如此将此深心奉尘刹是则名为报佛恩。

　　开圣老人诞上堂僧问老人诞期犹是者边事如何是那边事师云鞭挞不回问牛头未见四祖时如何师云落得一场喜见后如何师云落得一场喜见与未见时如何师云向女道落得一场喜乃云大众与吾师庆诞慧上座不惜与大众作个满散遂作女人拜下座。

　　上堂喝一喝云会么视之不见名曰夷听之不闻名曰希抟之不得名曰微正打旁敲下下随复喝一喝云者两喝有一喝是宾有一喝是主试柬点看。

　　受嵩山请辞院上堂拈帖示众云言言金石字字珠玑不但当道青松碑文白字亦且百城共腑千里同风莫道慈云矢上加尖照孔着楔好虽然者犹是慈玉上座及汤玉钦众居士底且如何是山僧底遂度帖云知事宣过乃云仆夫行徒正思思此去嵩山春正浓两只草鞋狞似虎一条拄杖涽如龙以杖横肩云会么杖头八面起清风。

　　住云南府嵩山禅院语录

　　据室从上尊宿都在者里驱临济喝拈德山棒一往观来总是借婆衫子拜婆年山僧虽是后生必也别资一路始得乃以火箸拨卢中火云只者一星子家家屋里少他不得。

　　到院众护法请上堂拈香祝
圣罢次拈香云此瓣香奉为
平西亲王殿下并当道尊官荐绅文学当山请主见前僧俗等末后拈香云此瓣香供养砖镜大和尚用酬法乳僧问如何是毗卢竟师云有水皆含月无山不带云乃云斩新日月特地乾坤棒如雨点喝似雷奔昆海老龙王只得平地波起淹到三十三天吓得帝释天王来此恶发云是甚么得如此利害山僧约住云莫作瞋大家且看太平春。

　　铸佛成上堂昆明池上毗卢阁金马坊前嵩岳祠神鼎漫云好座殿而今涌出大雄师山僧适才从三市街过见一伙俗士共相论云一谓铸工善铸所以三十二相八十种好无不自在无不映彻此非涽佛邪一谓住持长老善说法要所以三臧十二部一切修多罗都在杖头喝底使一切见者闻者悉皆成佛此非涽佛邪于是各各争论不已山僧见之不觉笑曰据道而论不是者个道理须要揭开毗卢顶门坐断报化佛舌始有入路不然但有言说都无实义。

　　上堂嵩山日午到街中万户千门迥不同漫道家家然火把白头人尚笑春风正恁么时如何委悉火树银华合星桥铁锁开。

　　上堂举赵州到一庵主问云有么有么主竖起拳州云水浅不是泊船处又到一庵主问云有么有么主亦竖起拳州云能纵能夺能杀能活便礼拜师云二庵主不妨奇特等闲竖个拳头直似楞伽山四面无路可入若非赵州神通菩萨亦难窥看虽然绳头早落在赵州手里何也不见龟负出来丧性命于赤字。

　　上堂有时挥太阿刳佛碎祖有时烹露槚沃肺浇肠若是其中人不消一句自然风行草偃不见他古人道天是天地是地山是山水是水僧是僧俗是俗男是男女是女有甚么磎径虽然振邦居士为母添寿又如何道母也天只无量寿海阔山高莫与齐。

　　上堂春回百谷暖千条杨柳开看看无向背嫩缘舞莓苔乃举拄杖云乐见么见见之时见非是见见犹离见见不能及不见道羚羊挂角无觅处莫向峰头泣草莱。

　　师诞众请上堂云门打杀世尊不是好心金笼笼鸽祝相公一百二十岁不是好心今日四众与山僧庆生是好心不是好心有意气时添意气不风流处也风流喝一喝。

　　浴佛上堂身毒九龙浴悉达不似嵩山更恶辣滚滚一锅艾叶汤大家齐来涽浇杀以手作浇埶云涽浇杀雨湿街头如油滑。

　　长松专使送法衣至上堂师拓起示众云见么若也见得始知未离兜率已降皇宫未出母胎度人已竟那堪更要露袒半肩起模作样其或未见慧上座热谩诸人去也复以衣拂一拂云祖祢不了殃及儿孙。

　　上堂问话者直饶天池作口昆海为舌横问竖问问到尽未来际问亦问不着即使嵩山亦以天池作口昆海为舌横答竖答答到尽未来际答亦答不着总之十言九中不如一默虽然如今嶭居士为青云剃度又作么生白日传心净青莲喻法微。

　　上堂嵩山有两句才欲与诸人说破忽开化三圣和尚括钵盂物来山饭众要嵩山升座说法嵩山自揣识陋不能善巧祇好将者两句向诸人说破遂高声云口渴思吃茶肚饥要吃饭。

　　上堂个事元来不别脚跟点处莫疑旧日寒山拾得痛骂丰干古锥如今王公权贵结此胜缘广利群品要山僧演出摩诃般若荐拔无生山僧也未免向第二门露个说话以杖卓云大施门开绝无壅塞所以道神光不昧万古徽猷入此门来莫存知解复顾大众云为甚么行人更在青山外。

　　上堂破草鞋烂东瓜谩天说价连城璧照胆镜就地还钱者里不消一掴自然人间天上所以放行则瓦砾生辉把住则黄金失色祇如今放行好把住好识人多处是非多知事少时烦恼少。

　　千佛会众居士请上堂众香国里臧身百草头边露景威音者畔空劫已前举古明今远问近对当机觌面觌面当机遇奇特人显奇特事不见昔有秀才看千佛名经问玄沙和尚云三千诸佛但闻其名未审居何国土还化物也无沙云黄鹤楼崔灏题诗后秀才曾题也未才云未曾沙云得闲题取一篇好师召大众还会么听取一颂三千诸佛居何土崔灏题诗黄鹤楼曳得白牛全体出堂堂倒跨上扬州。

　　上堂老鼠咬江波蚯螾嚼生铁乌龟笑大虫虾蟆吞却月识得此四句一生参学事毕。

　　上堂昨日晴今日晴山色分外明分外明更有啼猿三两声三两声长连床上可怜生复举僧问古德云如何是佛德云即汝便是其僧悟去师云者僧悟去祇悟得个识神若是佛未梦见在山僧即不然或有问如何是佛向道一二三便下座。

　　上堂日日空蒙下不休门前石径滑如油来朝自有红轮出行人莫只怨高秋阿呵呵翻忆傅大士步行骑水牛。

　　上堂举一不得举二放过一着落在第二观世音菩萨将钱买胡饼放下却是馒头蓦竖拄杖云乐见么骑竹马上高楼手执红罗扇遮面不令人见转风流曳杖下座。

　　上堂高天皓月净无尘分明拓出赠与人大地本来祇此个何须更去问西邻以拄杖画一画云还见么见则大家休去未见依旧东鲁西秦。

　　上堂一事透彻万理圆融一机干旋十方坐断圣号凡名由此而章殊相劣形以之而见所以一明永明一见永见更不借丝豪力也大众直似长剑倚天神威凛凛正恁么时众居士为用上座成此袈裟如何分付乃度衣喝一喝下座。

　　李廷弼荐严请上堂佛法在世间不离世间觉若离世间觉何异求兔角开眼也着合眼也著有漏笊篱无漏木勺没量大人羊肠信脚乃按拄杖召众云此是我阿思哈哈番明宇李公用底三略六韬落在山僧手中不妨为公更下个注脚公其生也秉张良之资淮阴之算公其殁也题马援之柱留窦宪之碑虽然且道超生死绝去来又作么生委付一叶一华一世界一尘一国一如来。

　　上堂极大同小不见边表极小同大是何竟界祖师肝胆向人倾他家更在青山外喝一喝。

　　宗玺佛源张护法诞请上堂昨日雨今日雨点点打着心眼里报汝诸人知不知古佛过去已久矣劫云初芥石始更询华甲与春秋佛源佛源祇者是。

　　额驸卫檀越请上堂六鳌载地五岳擎天石麟应记少陵题篇所以道圆同太虚无欠无余包罗万有而不盈含吐珠玑而无罄蹋着路头拨转关捩即且置祇如法一丹尼大卫檀越为祖护植福又作么生奕叶流芳继阀阅连绵瓜瓞奏埙篪。

　　上堂山僧恰直桥头见两人把手引白一人云昨日雨今日晴是明法身事一人云芍药开棕榈长是明法身事忽有人从旁约住骂云汝二人恁么只解说法身若法身实未梦见在山僧见之忍俊不禁乃痛与一喝者一队汉各个削迹而去乃顾左右云佛身王居士母难之辰要山僧举扬个事且道个事如何举复顾左右云上来举扬理合回向吽吽。

　　上堂莎底因生一念遭他毒螫通身明王药出金瓶如日销镕薄冰搅长河为酥酪变大地作黄金转关移轴换斗移星即不无且王秉和为会成祈永年又作么生道八万四千尘劳门流入庄严智慧海。

　　上堂太和令陈公于催科抚字之暇捧出无尽香饭供养无边高僧为母樊夫人祈益福算仍要嵩山升此座子举扬宗乘藉此法利并答罔极嵩山既到此座说个甚么即得良久云我有个方便以杖连画云福于斯寿于斯与沧海并与南山齐。

　　上堂大事未明如丧考妣大事已明如丧考妣大事未明固是大事已明因甚如丧考妣当时祇道毛长短烧了方知地不平。

　　玄初刘公请上堂谈笑梁州十载余白云深处每相期碑文白字还须刻莫厌慈明相为时复举李状元访径山杲杲上堂举僧问云门如何是和尚家风门云有读书人来报杲云读书人已在者里作么生与伊相见顾视左右云不是冤家不聚头师云读书人已在者里作么生与伊相见嵩山亦顾视左右云文章千古事得失寸心知。

　　上堂僧问如何是嵩山竟师云门连昆水山接华峰乃云太华山华亭寺罗汉殿太史祠往古来今无变无易个中消息几个能知即使打地张口长庆生眉更有拈皂角悟救糍敲木盆要递泥猫儿尾上系檑椎还会么大虫里纸帽好笑又惊人。

　　住富民县卧龙山法华禅院语录

　　据室深固幽远无人能到如今新卧龙已得端居此室倒拈拂柄把住要津不通凡圣矣你湖海衲僧到来又如何管待以杖画云云门饼赵州茶。

　　开卢金声振请上堂拈香祝
圣毕次拈香云此瓣香奉为
平西亲王并当道护法檀越绅士等末后拈香云此瓣香气吞诸方师表百世爇向卢中供养砖镜大和尚乃云卧龙山寺老禅和此日卢开到岭阿添煤祇借金居士凡圣还教避得么时有僧问如何是宾师云阇黎是暂到进云如何是主师云铁轮天子僧礼拜师便下座。

　　上堂僧问如何是卧龙竟师云碧水流白鸥乃云山日丽长空衲僧齐晒　可惜闲工夫作在衣架上喝一喝下座。

　　上堂竖拄杖云会么于斯会得便知释迦老子打失眼睛底时节脱或未会听卧龙处分然而者事祇饶牙如剑树口似血盆亦难仿佛除是过量人方有趋向分如今深山里土地也在瞠眉努眼谓之直指乌乎老胡岂不绝望不见道参须实悟须实阎罗大王不怕多语。

　　上堂珠树霭沉沉沧江涌万寻昆明一线月旁午上东林且道明甚么边事昨日雨今日晴寒轩暴背乐忻忻。

　　上堂一九两九褱中插手大雪　山孤鸟啼柳品字地卢爇生柴无底钵盂暖白酉更烹露地牛杀子湖狗醉饱拍且歌呵呵笑破口卧龙祇此要人知莫怪普化翻筋斗。

　　普请上堂梆声震天普请出岭虽有冰霜绝多佳景向前拾得钵盂卸柄复长揖云不审不审。

　　上堂僧问如何是三宝师云稻梁菽进云意旨如何师云衲僧三顿饱齁齁乃云若是德山临济以杖指云且向者边立若是文殊普贤以杖指云且向者边立顾左右云卧龙不合为诸人注解便下座。

　　除日上堂爆竹彻天桃符入地世出世间总此周备卓杖云一芥坠而地覆一尘飞而天翳。

　　元旦上堂僧问阴阳未形主人公在甚么处师云会阳既形主人公在甚么处问无梦无想主人公在甚么处师云日出后看取乃云壁立龙山钩曲塘水跃鱼飞鸢来泰去否昨日旧年终今日新年始新年与旧年总著者些子以我为隐乎吾无隐乎尔。

　　上堂你诸人直饶把三经五论三坟五典诸子百氏世出世间工巧伎术总作一句来问卧龙卧龙不消一掴答汝诸人了也且与个事总没交涉汝诸人各有一具地还稳当也未莫当等闲且将未稳当底看看诸仁者但办肯心必不相赚还委悉么良久云无人知此意令我忆南泉。

　　到武定府福田寺上堂僧问正法眼臧意旨如何师拈拄杖云委在今时僧礼拜师打一棒乃云六华飘空群峰集瑞渔父敲冰牧儿瞌睡慈明堂前榜沩山肋上字佛果鸡啼太原角吹玄沙指神光臂以杖一卓云一一皆从者里去复卓云大海终须纳细流岳高尽是千峰埶。

　　住潞南州弥勒禅院语录

　　据室立宾立主绝渗漏于机先有实有权驱圣凡于喝下三千里外蚤识端倪十笏丈中谁堪种草喝两喝云付在来日。

　　上堂拈香祝
圣毕次拈香云此瓣香奉为
平西亲王并请主兵宪卢公护法檀越等末后拈香云此瓣香名不得状不得佛祖难婴其锋臧愈密声愈扬鬼神莫测其际爇向卢中供养前住荆南开圣今住广陵福海砖镜大和尚乃云一竿风月隐梁中又被缠绵出海东莫笑恶声惊宇内十年肝胆验蛇龙有僧便喝师云者喝落在甚处僧又连喝师云三喝后如何僧拟议师便打乃云若个慧布袋有甚底光采一肩破衲衣胸无点墨水舌利如锥腹空似海佛口蛇心笑面无改以拄杖横肩呵呵大笑云你看者个惨怪。

　　上堂旧阁闲田地未曾动着些偶然头首请潦倒着袈裟一根邛竹杖不识落谁家铁额铜头汉看看眼迷麻喝一喝。

　　上堂江梅笑日岸柳含烟千峰翠色一道凝然不居会界不涉众缘珠回玉转纬地经天一尘正受万法周圆三要印开百川同源即理即事非正非偏仰之弥高钻之弥坚似镜照镜如弦合弦还委悉么竹杖横肩入市廛逢人乞与一文钱。

　　贺督府请上堂今日冷似昨日奚暇为众竭力且不解矢上加尖又何能秤锤掜汁不如和南散去何须竖四横三中九下七碟子成七片盏子扑落地拍膝一下云者里也好个时节。

　　上堂花阡柳陌古佛家风舞榭歌楼当来补处桃李经春而笑日松柏操霜而自妍文殊普贤也随队起佛见法见被山僧二十拄杖趁出骇得金刚汗滴伽蓝咬指汝辈东瓜茄子几曾知得。

　　师诞众请上堂四十三年挝毒鼓一条藤杖断人魂更云戴角披毛事白发婴儿解笑言。

　　上堂举道吾和尚示众云高不在绝顶富不在福严乐不在天堂苦不在地狱相识满天下知心能几人大慧杲云高在绝顶富在福严乐在天堂苦在地狱谁知席帽下原是昔愁人师云山僧即不然高者任他高富者任他富乐者任他乐苦者任他苦须知远烟浪别有钓鱼人。

　　上堂一声呱地称雄安知云门棒折更有白拈老子说他所见不别拈拄杖云当断不断返招贼擿拄杖呵呵下座。

　　嶭居士请上堂蓦拈拄杖喝一喝云若是不求诸圣不重己灵一毛头上横身底必不周繇者也若是毒蛇头上揩痒饥雁爪下夺肉百尺竿头努目底更不周繇者也何故聻他家自有通人爱大众山僧恁么且因斋庆赞又作么生但愿山前荍麦孰罗睺罗儿与一文。

　　上堂本来事如何蜘蛛走上壁网取虫吃了依然走下壁翻覆看将来二九一十八。

　　上堂当阳一路祖佛共由觌面一机衲僧罔措所以拾得帽来忘却衫子似者样底有甚么用处不见道大人具大见大智得大用击石火闪电光牢笼不住呼唤不回始有唱和分虽然祇如宗量麻夫人久勤于道作么生是他受用一句云山海岳都抛弃赢得庄周蜨梦长。

　　上堂小知不及大知小年不及大年高声喝云苦瓠连根苦甜瓜彻蒂甜。

　　上堂举僧问夹山拨尘见佛时如何山云祇须撝剑若不撝剑渔父栖巢又问石霜霜云渠无国土何处逢渠僧回举似山山上堂云门庭施设不如老僧入理深谈犹较石霜百步师云今日设有问拨尘见佛时如何劈脊便棒且道是门庭施设是入理深谈速道速道。

　　灵应寺近山请上堂道得一句子玄犹隔千差直饶坐断千差截断众流千圣不携万机休罢犹是时人公干须知更有向上一路还委悉么便下座。

　　上堂僧问如何是北斗臧身句师云倚天长剑逼人寒乃云北斗臧身理事全倚天长剑逼人寒还会么会则大家归去好不会各个面南看。

　　张廷玺率众请上堂山僧昨夜隐几而卧便梦升弥勒内院见百千万亿善财百千万亿弥勒一一弥勒执一一善财手一一善财于一一弥勒前咨问菩萨摩诃萨初发心时学菩萨道行菩萨行其义云何弥勒菩萨言善男子此义深远难可具陈山僧即前云善财你如此问老师如此答还要棒吃么今日众居士请法山僧无处启口权将昨夜梦底举似诸人大众即今说底是昨夜梦底昨夜梦底是即今说底闭眼底开眼底已为诸人说了还知落处么蓦竖拂子云昨夜今朝休寐语大家着眼好生看。

　　嵩山野竹禅师语录卷二(终)
嘉兴大藏经　嵩山野竹禅师录


　　嵩山野竹禅师语录卷三

　　鄂　州参同门人宗宏　录

　　鄂　州龙光门人宗上　潞南州兜率门人宗坚　同编

　　再住云南府嵩山禅院语录

　　开卢檀越高得捷张国勋同各衙勋贵请上堂指法座云者个座子与须弥齐等升此座者揭开千圣顶　坐断报化佛舌演无量妙义流出恒沙法门所谓我为法王于法自在便升座拈香祝
圣毕次拈香云此瓣香奉为
平西亲王及高张两居士各衙勋贵末后拈香云此是第十回供养砖镜大和尚僧问大冶卢开烹佛烹祖如何是斩新一句师云今日勋贵约山僧开堂进云恁么则各各心空及第归也师云如何是心空及第归底句僧喝师云此喝也少不得问选佛场开即不问当阳一句作么生师云零零落落千峰雪澹澹清清几点梅进云人人尽获无生意个个同明般若心师云谁不瞻仰问雪飘万里时如何师云祇要你寒入骨乃云开卢瑞雪两采一赛有时白纷纷有时青霭霭古人云好雪片片不落别处且道落在甚么处还有知得落处底么不见目前无法意在目前且谁是目前法莫是海岳云山草木丛林总成琼楼玉宇么莫是一玉宇有一佛出世说不可思议甚深法不可思议解脱门么莫是藩府勋贵约山僧开堂直指人人本具受用底么衲僧门下总没交涉何也他家别有通人爱。

　　上堂握灵蛇珠辉天鉴地持金刚剑截铁斩钉德山临济如龙得水佛果妙喜似虎靠山清平木勺灵昭笊篱包罗万有含吐十虚过量人有过量智有过量智可以接待天下人所以道净裸裸绝承当赤条条没回牙一道清虚浑无向背还委悉么十字街头等个人玲珑不是寻常事。

　　上堂古者道咳唾掉臂是祖师西来意遂回首作咳唾埶云还有西来意也无僧便问西来大意事如何师云瓦砾生光问如何是戒师云匙挑不上如何是定师云棒打不圆如何是慧师云终不向你道乃云即心即佛非心非佛不是心不是佛不是物生铁铸金刚你若会得南泉在你脚底你若不会南泉在你脚底何也直饶句外明宗总是野狐精见解未具衲僧气息在且如何是衲僧气息良久云恁么也免得个野狐精见解。

　　上堂举僧问法眼和尚如何是佛眼云汝名慧超僧有省佛果云还会么病遇良医饥逢王膳买酱得盐雪里送炭师云嵩山即不然热病得药冷病得汗似桼投朱如油入面。

　　上堂一色不有百千三昧全章一念才兴无边竟缘齐赴所以道群灵一源假名为佛体竭形消而不灭金流璞散以常存无变无不变非存非不存此是清故阿吉革焦氏即日一周作大佛事所以山僧登此座子示无生灭之体明无去来之用若是者里会得可谓省力其或未然山僧更有个方便遂举庄宗皇帝请华严静禅师大内斋时诸大师总看经惟华严一众默然帝问师何不看经静云道泰不传天子令时清休唱太平歌帝云大师一人即得众何不看静云师子窟中无异兽象王行处绝狐踪帝云诸大师为何总看静云水母元无眼求食须仗虾师云庄宗殊胜中殊胜乃能万机之暇露无为之功用可谓万世徽猷华严奇特中奇特乃能百尺竿头发竭世之枢机亦可谓万世龟鉴山僧今日为众竭力且道成得个甚么事也祇要一光烜赫逼虚空今古炽然常照烛。

　　长至杨闻谷请上堂银碗里盛雪也好秤锤里掜汁也好破沙盆里炀羹也好珠砂钵里括残也好者个总不问你你道一阳来复复见天心且谁是天心自代云剥尽群会来复日不萌支上起温风。

　　供养天童悟祖开化和尚请上堂佛祖第一机无是亦无非是非两踢脱心空及第归若论第一机开化和尚为诸人露头露目了也祇如心空及第作么生道有道得恰好者不惟祖风不坠正眼流通亦且知我天童老人面目犹在有么有么复举谷泉和尚访慈明禅师明问云白云横谷口道人何处来泉左右顾视云夜来何处火烧出古人坟明云未在更道泉作虎声明以坐具便摵泉接住推明置禅床上明却作虎声泉大笑云我见七十余员善知识今日始遇作家师召大众云还识谷泉慈明么以两手拍膝云天童老人来也不暇道得问取开化和尚一转语去。

　　上堂孤迥迥峭巍巍针劄不入密绵绵涽泼泼水泄不通所以壁立万仞处滴水滴涷滴水滴涷处壁立万仞即使摩醯三目也觑不见大悲千手也摸不着我甸舒慈云两和尚向觑不见摸不着处要嵩山露个说话然则欲露者个说话须向文采未章前荐取始得何也莫怪从前多意气他家曾蹋上头关。

　　上堂杀人刀涽人剑要用便用要休便休天是天地是地山是山水是水都卢是个没意智显大机明大用通身遍身触着磕着也祇是要未见者见未闻者闻未悟者悟未证者证正恁么时怀州牛吃禾益州马腹胀即不问你嘉州大象吞却陕府铁牛又作么生穿杨箭与惊人句不是临时学得来。

　　福海老人诞上堂举僧问赵州承闻和尚亲见南泉来是不州云镇州出大芦菔头师云赵州答话不妨奇特祇是屈他南泉大似个芦菔头嵩山即不然或问和尚亲见福海来是不向他道滇南产茯苓。

　　包章京张公请上堂结制已过三十日转眼又是腊月一施主办斋和尚吃佛法人事俱周毕此土二三西天四七癞马系枯椿不劳重指示干屎橛芦菔头金刚圈栗棘蓬是担板禅和底履历所以作家不啐啄啐啄同时失紫罗帐里攃珍珠大地撮来如粟粒又作么生委悉喝一喝云弄潮须是弄潮人相识还如不相识。

　　饶绣衮请上堂朱砂钵里金牛饭吞不下吐不出玛瑙盆中赤肉团抟不圆掜不碎放一拈一拏三道三施照用于双纵双禽明纲宗于三玄三要四种料拣七事随身冲天气宇落地金声正恁么时如何是嵩山为人句敶云横海上拔剑搅龙门。

　　上堂以拄杖击香几一下云大众会么恁么散去犹较些子设或迟疑嵩山扯葛藤不少何也羊头神倒跨碧鸡金马游遍四天下与二十四景帝共相论义云胜义谛中有世俗谛不若言有智不应一若言无智不应二一二之义其意云何比无有对者惟有嵩山拄杖子总与一掴云回而更相涉不尔依位住嵩山见了总不管他为甚不管数声清磬是非外一个闲人天地间。

　　弥勒寺监院请上堂百日禅期过半未曾举着旧案今朝特地升堂反覆元来者汉一句当阳众流截断波斯吃胡椒老鼠嚼冰炭。

　　上堂朔风凛凛松烟郁郁觌面相呈更非他物所以物物尽妙法法圆融一一七穴八穿一一千重百匝见色明心闻声悟道玄机独唱截断众流镬汤中垂手虎穴里扬名显大机明大用涽人剑杀人刀须是其人且如何是释迦老人悟底道相识满天下知心能几人。

　　元日兵宪卢公请上堂昨夜穷冬尽今朝椒柏香家家箫鼓动可以乐时康此是仙月卢公治国安民为祥为瑞底余力虽然一句分明报汝知千寻万派还归海挥拂子下座。

　　元宵上堂元宵景致可观火树银华烂然万户千门鼓吹太平时在目前嵩山也随例得一橛乃以拄杖打圆相云会么良久云可惜许复云通蕴张君到嵩山饭僧荐严慈答劬劳又作么生指示此日此时开正眼饥来吃饭倦来眠。

　　上堂春王二月一玄鸟声催急桃华灿烂开者个无人识如欲识须真切嵩山此语虽平常木人闻之也泣血。

　　上堂应龙冯公欲山僧垂语为北堂祝寿山岳峙与内政祈玉燕重翔若论寿域虚空无量沧海无涯若论熊兆英物齐声阿充齐名所以道仁者必得其寿必得其子孙既然且道如何是他受用一句不须鹤下寿添室自是门高岳降申。

　　祖臂韩公同众内府请上堂一尘含法界大地全收一念绝周遮古今不变所以道无边无表绝相绝名掜聚裂开生禽涽捉斥妖逐魅夺食驱耕大众闹市里天子百草头老僧则且置随处作主遇缘即宗毕竟如何以杖击香几云迅雷历历无私震草匽风行得自由。

　　解制上堂春日乍融春风乍温春山刺锦春水消冰全章己用尽露法身出户不出户亦任高鉴蹋着蹋不着何妨草青所以道动若行云止犹谷神既然今日宗熙孔居士为诸人作个满散饯发一句作么生道咭嘹舌头三千里。

　　上堂雨断秋空月浮桂影免捣灵药杵声自冷。

　　上堂举马祖玩月因缘颂云年年此夜一轮圆照彻梁城万井烟要问三人谁个恰抽身归去是南泉。

　　上堂去年开卢雪今年开卢晴去年今年何相远一冷一暖难为情复云雪皑皑晴杲杲手执夜明符几个知天晓。

　　峙如岳参府请上堂长至节过八九老梅雪孕溪口细看地上春来莫愁瘦杀杨柳苏州有常州有一拳拳倒碧鸡坊拈起珊瑚鞭北斗。

　　上堂蓦拈拄杖召众云会么祖师西来庭前柏子句外明宗机先领旨且置祇如离见绝闻作么生道狸奴白羖念摩诃翠竹黄花耸两耳。

　　佛身王居士请上堂时固山额贞何居士出礼拜师云若论第一义谛何公居士为诸人露布了也苟或踟蹰第二门领取竖拄杖云金刚剑截铁斩钉师子儿蹴蹋返踯孤峰顶上招手十字街前点头十字街前招手孤峰顶上点头顾左右云者个说话毕竟如何扯葛藤不了有甚么佛法擿拄杖下座。

　　雪日祖臂韩公请上堂群峰戛玉万壑鸣珂好个庄严世界就里何常淆讹你若寂寂寞寞我也多多和和又谁管你樵没踪迹渔绝网罗龙女献珠酒楼讴歌大家共赏琼楼玉宇遍山阿。

　　蒲居士等请上堂风动风鸣雪飘雪下锦绣山川了无缝罅玄机透彻融万相于目前至理精明会千差于物表超生死绝见闻即不无随处作主遇缘即宗又作么生不萌支上绽香肥无影林中日杲杲。

　　上堂北风聒聒吹疏壁雨雪纷纷下朝夕冻得诸人毛骨寒脚跟下事浮逼逼插下火箸来筑碎梵王鼻石虎叫不休木人叉手泣惟有达道人不借些子力毛德如请上堂初三十一不用择日是佛是心非得非失脱壳乌龟飞上天幡竿头上煎饠饆南斗六北斗七佛法绝思惟道学弹指入卸却云门枷放下曹溪石马祖升堂百丈卷席对面千山天涯咫尺。

　　作务归上堂运瓦般砖事事忙归来无法可商量抬眸月在梅梢上大地山河总是霜喝一喝。

　　上堂元宵镫万家春即此是时节好好细谈论过去诸佛于此时节示般涅槃未来诸佛于此时节示见受生见在诸佛于此时节说法利生且道拄杖子于此时节毕竟如何遂卓一卓复云者事且从包里李夫人求嗣又作么生分付石麟生瑞霭玉燕向高门。

　　上堂春日昏昏春风谡谡瑞草萌牙夭桃吐萼灵云攒眉濂溪囱绿陕府铁牛角生嘉州大象毛脱着着碓嘴生花磨盘八角。

　　额驸夏檀越荐郡主请上堂大道没遮栏至理绝回牙世与出世间无住无非住所以道来无所从去无所至论其体也日月不足谕其明论其用也虚空不足喻其广蓦拈拄杖云郡主见山僧与么举扬则证悟无生在山僧拄杖头上见大人相云我无量劫来宝臧珠珍却被嵩山长老道破如今未免转施见前四众及尽未来际一切众生直使穷劫莫罄汝等还信得及么若信得及释迦不先弥勒不后脱或未能以拄杖击香几复抛下左右顾视云可惜许。

　　蒲夫人请上堂红尘　里无碍紫竹林中有家好个见成受用不须别作生涯如是则寿山福海尽是己有龟龄鹤算亦非他物假使有人磨以为墨过千国土乃下一点如是点与不点尽抹微尘不足喻其寿量大众如此举扬除是本分衲僧方信得及若非其人未免怪笑还识祖师么曳杖下座。

　　特生请上堂雨水前元宵后看看春舒柳桃李自成蹊馨香遍宇宙乃卓杖云是大神咒是大明咒是无上咒是无等等咒特生特生般若同寿。

　　解制谢护法上堂风从虎云从龙更抟扶摇九万空是以各镇提承尽心尽力护卫法门其功可谓尽天地不磨空芥城不穷山僧又将个甚么奉酬我想赠人以物不如赠人以言且赠甚么言聻碑文刻白字当道种青松。

　　结制固山何公包章京张公请上堂举僧问智门祚和尚云一切智智清净还堕地狱也无祚云阎罗王是鬼做师云智门老子可谓不忝云门下烜赫儿孙若较嵩山者里十万八千在如今或有问一切智智清净还堕地狱也无但道不可担枷过状。

　　上堂玉璋饶君为母祝寿嵩山别无可说有首无生曲子不妨举似月初十西风急无位真人持书来报道王母降瑶池王母手中有一物大如斗赤如日以之寿刘母刘母算增益更有骑虎丰干执爨寒拾都来道个如是如是饶公饶公记取记取。

　　上堂吃饭穿衣释迦弥勒真如佛性翠竹黄华出焉而不知其所终入焉而不知其所穷古木无人径深山何处钟有人于其中处胎岳降乃至作世间种种事业莫不于此始于此终你道是谁玉璋饶公复呵呵大笑下座。

　　包章京张公请上堂日间浩浩里作得主梦里如何作不得主者个去处诸人不可放过若放过他时吃阎老子铁棒莫言不道嵩山昔年见个尊宿他问者个所在如何透去嵩山勤苦三年始有个入路今日向华王座上作者戴角披毛事亦不避诸方柬责虽则祖令当行十方坐断孤迥迥峭巍巍尚不敢造次何故如临深渊如履薄冰此言不可不凛焉珍重。

　　永顺总府线公请上堂日面佛月面佛河里失钱河里漉是世法是佛法雨下地上如油滑家家门前火把子楚王城畔水东流不问你且道树倒藤枯句归何处蓦竖拄杖云有佛处不可住无佛处急走过。

　　宗玺张护法度僧请上堂水中盐味色里胶青秤头八两秤尾半斤黄檗室中吃棒药山松下看经国清伽蓝遭打云居土地被瞋且道无位真人居何国土四五百条花柳弄二三千所管弦楼。

　　额驸卫檀越请上堂目前无法有马骑马意在目前无马步行不是目前法空里书卍字非耳目之所到石上种青松所以道有情之本依智海以为源含识之流总法身而为体大众会么木人才奏云中曲石女便吹海底笙。

　　上堂星辰夜夜挂长空何事今宵独不同及至打开两只眼何曾被他碧纱笼。

　　坚长老通法嗣书上堂拈书召众云者符子里有道真言念将出来不惟赤口毒舌魑魅方良全消即乃佛乃祖也未免倒退何也他家曾蹋上头关。

　　上堂朔风凛凛十分寒日照梅梢露未干普请诸人高着眼切忌从他支上看既不从支上看毕竟从甚么处看者里也须拈却炙脂帽子脱却鹘臭布衫底衲僧始得有么如有出来嵩山要与他相见。

　　上堂腊月廿二寒光匝地冻合千溪了无尘滓伶俐衲僧便合会去如涉唇吻白云万里所以道寒则普天匝地寒热则普天匝地热你衲僧分上毕竟如何蓦召大众云幸尔无事归堂吃茶。

　　除夕上堂爆竹声声逼岁除梅花又见向云舒分明好个真消息试问吾徒会也无良久云既不会嵩山自道去也以手作鹁鸠嘴云谷呱呱便下座。

　　上堂元旦二自然智无师智齐周备醒醒底亦任醒醒瞌睡底亦任瞌睡顾左右云头角生也复顾左右云才有好音来耳畔又被风吹别调中。

　　陈天彻率众请上堂才直正月一又是月初十曲指从头数鸟骓趁不及趁不及千峰顶上侧足立离相绝名丝来线去高高处观之不足低低处看之有余还会么蓦过于阗国撞着摩罗什。

　　上堂昨日雨今日晴水光山色坐黄昏岭梅吐玉堤柳垂金山月欲吐未吐鸿雁一声两声复举古德云锯解秤锤油煎石磉两手擎来有功者赏师云谁是有功者我要与他一束帛。

　　元宵冯鳞长请上堂山僧适才入城谢客见东城镫绳与西城镫绳无别南城镫绳与北城镫绳一般勿论长同短胡贫富贵贱家家门首总少者条镫绳不得嵩山见此佳景忍俊不禁不觉手舞足蹈卒成一曲今日冯居士请升此座不免为诸人重歌一上遂操蜀音以手作打瓦鼓埶云元宵自是正月半嵩山一一为君判须弥镫王暗偷眼然镫古佛开笑面千手大悲出梁州毗目仙人生叫唤娱乐底亦任娱乐赏玩底亦任赏玩了了常知无别知明明见了非他见擿下拄杖云灼然似个镀铄钻。

　　宁宇居士请上堂年年二月一独有今年别罂粟十丈映晴岚翠竹千竿摇春日蛰发昆池鱼化龙阳回海角芦飞鳦嵩山拄杖更淆讹忽然变作铁鳖鼻而今窜向诸人前遂抛下拄杖云九九还归八十一。

　　内府众护法请上堂春分时节雨群芳兼蜨舞紫燕理旧巢黄莺啄新[卄/秬]头头意畅情舒物物耳闻目睹既然一一见成何必重重言语大家撩起便行免得攃沙攃土复以手作打杖鼓埶云普。

　　上堂杨花如雪山如锦隔涧流莺叫落梅此日此时人共得寻芳逐翠任徘徊拈拄杖召大众云祖臂韩公即日初度林下道人以何祝寿卓一卓云嵩山拄杖情何切指出桼园八百春。

　　赎王会成归俗请上堂柳条金亸梅梢脂澍百芔竞妍万松郁雾发纤机于群芳撼条风于一雨桃浪并麦浪翻飞梁山与华山相顾白额虎产大虫黄缺唇生玉兔会成会成者里莫住汝非同流勿与共处且归作俗人永承尔宗去克勤克俭永昌永祚恭谂王维摩有郎一着锦衣便高步步蟾从此蹋青霄月中丹桂亲分付。

　　陈章居士供法衣上堂灵山委付迦叶粲粲金襕慈氏相传未休重重锦缝恁么会祇得其一不得其二大庾岭头力竭面目分明鸡足峰前悄然顶门已露恁么会祇得其二不得其一拈拄杖召大众云一二之义其事云何以杖卓一卓喝一喝。

　　纛章京巴公请上堂举世尊初生一手指天一手指地云天上天下惟吾独尊师呵呵大笑云也好笑笑须三十年何也凤儿未出林便有摩霄翼老胡才下地心肝便倾出无端韶阳脑后椎未免平地生荆棘生荆棘芒梢刺着轮王鼻。

　　上堂残春已过中夏初临火云弥布火旗鲜明滇南景异寒暑各婴一雨则凉风透骨一晴则酷吏相瞋大众不涉同异一句合作么生石女夜抛机轧轧木人晓弄笛声声。

　　上堂熏风自南来殿阁生微凉寒来暑往秋收冬臧倚他门户旁他墙反被时人唤作郎。

　　鄂州龙光上长老归振国何居士请上堂玉剖荆山名重列国金离丽水光绝诸尘物既如斯孰与同价况宗门牙叉法社夔龙骨临济而肉德山才明教而学觉范实为杨岐远裔可继福海真孙说甚寿圣锥钩妙喜竹篦三玄戈甲五位功勋总寻常茶饭也所以振国何公欲闻子归就父共说家常祇如家常一句又如何道愁人莫向愁人说说向愁人转更愁。

　　杨闻谷请上堂太华峰昨夜秋昆明水清如油山悠悠水悠悠歌白雪唱梁州端师子正黄牛也来者里大家笑不休你道笑个甚么人从桥上过桥流水不流复举僧问首山云如何是佛法的的大意山云楚王城畔汝水东流师云嵩山即不然或问如何是佛法的的大意向道漳泉福建头匾如扇。

　　潞南州兜率坚长老归上堂师儿近日已匡徒再上山头省老夫七尺辽天筇竹杖重重分付莫涂糊坚长老听指呼他时接得英灵物都卢排上祖师图记取记取。

　　上堂皓月当空未是转身句溪流涧底未是入门句白额虎咬杀大虫说与诸人不识良久云昆仑鼻横龟哥眼赤。

　　中秋上堂寒山无比伦南泉便归去鹫岭喻重重曹溪落指顾嵩山复如何别处开门户以拄杖画○此相云会么休道孤轮隐清光常独露。

　　上堂蝉鸣树底雁宿沙洲万户捣砧千江映月泥牛海底耕翻旷劫灵苗木马云中嘶杀今时消息说甚长三丈阔八尺自然缘水青山诚哉古佛气象一微尘摄众微尘众微尘摄一微尘放去从容收来自在如宝丝网友光相映葛藤且说到者里祇如何檀越素称旧识毕竟以何为验不因握手鹫峰前安得谈心昆海上。

　　曲靖府报国海长老归上堂千差坐断肘下看灵符八字打开胸前旋卍字胸前旋卍字万古神光肘下看灵符五叶秀气五叶秀气一切水月一月摄万古神光一尘尘剖一切尘一尘尘剖一切尘金马坊前一切水月一月摄碧鸡关上遂连喝云若不喝住说到驴年也未休。

　　宗玺佛源张护法诞请上堂瑶池桃孰十月一信手摘来香喷鼻如今捧出万人前玛瑙盆晖映霜日说甚枣大如瓜萍甜似密蓦直无位真人轻轻道个不必恁么也得不恁么也得何故春到百花开何须寻旧历。

　　王国勋国相荐严请上堂走马街前担来负去何曾识得衣珠屠猪案上割去截来那个识得精底譬如巨商入海探宝手力崨疾者先得之所以我长山王公手提万贯囊足千珍自汉中见丈雪和尚知有向上事及寓梁州再造嵩山于于然惟道是乐也故临终时属长君及仲君后事毕谈笑中便奄然化去乌乎若公者比近世形同之沙弥亦霄壤矣还知么临行一句分明道巧手丹青画不成。

　　江佛道请上堂冬日晴开腊八慈风荡荡无边奇哉三叹之语如今笑杀嵩山不是儿孙伎俩别他家曾蹋上头关你若丁一卓二我也拏三道三更欲指鹿为马安知得兔忘筌阿呵呵世间无限痴男女尽向糟瓮里头眠且谁是糟瓮里眠者聻鼬[鼬-由+里]鼷鼠蜈蚣蚰蜒。

　　说戒上堂严持者严持毁犯者毁犯布萨者布萨隐恶者隐恶古者道修证即不无染污即不得祇此不染污乃诸佛之所护念于斯领得即佛之一字亦不喜闻况持犯罪福者哉苟或迟疑优波离尊者为诸人转十无尽戒。

　　上堂连日挝鼓升堂衲僧气宇如王提唱杨岐宗旨结习如雪浇汤嵩山恁么告报还有为人处也无春色无高下花支有短长。

　　上堂龙吟云起虎啸风生放之则遍卷之则臧静无边际动即随方即心即佛非变非常蓦召大众云是甚么得与么郎当。

　　上堂　花颂元正春风剥杨柳青帝骑苍龙金毛变作狗此四句有一句夺人有一句夺竟有一句人竟俱夺有一句人竟俱不夺若人识得将者个座子分半座与他若识不得须弥和南昆仑稽首。

　　上堂尘尘三昧触处该通叶叶如来随机展演且搭在一边祇如百花竞秀妙德家风一亘晴空普贤竟界你道于衲僧分上合谈何事卓拄杖喝一喝云也要大家委悉。

　　上堂竹檀栾柳婆娑好个春初景不可不讴歌不可不打锣遂以手作打锣埶复高声唱云到江吴地尽隔岸越山多。

　　嵩山野竹禅师语录卷三(终)
嘉兴大藏经　嵩山野竹禅师录


　　嵩山野竹禅师语录卷四

　　鄂　州参同门人宗宏　录

　　鄂　州龙光门人宗上　潞南州兜率门人宗坚　同编

　　晚参

　　中秋晚参青山日日雨倾盆祇说广寒羞见人忽地晴开天如洗清光依旧在江苹蓦召众云正恁么时还是修行邪供养邪拂袖归去邪星随平野阔月涌大江流。

　　晚参因小师翦烛光灭师谓众云要见龙潭么向者僧手中看取要见德山么向山僧手中看取即心即佛非心非佛不是心不是佛不是物是个甚么向诸人脚跟下看取虽然不是一番寒彻骨怎得梅花扑鼻香。

　　晚参先行不到末后太过不知是何人斯欲我多多和和元来是鄂渚一个弟弟一个哥哥斯人何居竹眉之阿斯人名谁问取玄沙。

　　晚参僧问幽鸟语諵諵辞云入乱峰是甚么意师云花因雨打落日为云破来问皓月当空时如何师云清光独露进云吹万刀刀时如何师云山山吐妙机进云恁么则有水皆含月无山不带云师云徒来念诗篇僧喝师便打问月朗星稀即不问风云际会时如何师云今夜不答话有俗士与僧齐出师云者僧且止俗士快道士礼拜师云拜即不无汝须快道士云某甲不会师云不会即得乃云幽鸟语諵諵声落髑髅前辞云入乱峰刺瞎汝两瞳今夜不答话十有九人怕皓月当空清光不同者僧且止不可与语俗士快道吓得滴尿者些蠢物不如赶出遂以杖一时趁散。

　　晚参如今穷岁毕那事何曾识心头未悄然依旧重分析举起拄杖云会么若也未会付在来日。

　　晚参僧问孤峰独宿时如何师云祇教你棒折进云过在甚处师不答乃云孤峰独宿祇教棒折过在甚处不吐一句会么卓杖云者般时节说向诸人犹作竟会大似日中迷路月下挑镫若是伶俐衲僧举起便知落处不见南院问风穴云南方一棒作么商量穴云作奇特商量穴便问和尚此间一棒作么商量院云棒下无生忍临机不见师穴便悟入者便是举起便知底样子还会么归宗会斩蛇禾山解打鼓。

　　晚参僧问某甲有铁牛之机请师不搭印师云不搭印得么僧无语师喝云话头也不识问皓月当空时如何师云吃棒未有了日在乃以杖向空指云会么众无对遂抛下云既不会大家噇眠去。

　　晚参有俗士作圆相云者是甚么师云将谓将谓元来元来士礼拜师云放不下担将去又一士问如何是色师云满眼攃红绿进云如何是空师云长长看不尽进云色空两忘时如何师云昆池浮皓月太华插青霄乃云有问有答石头路滑无问无答来朝初八祇饶恁么不翻为黄杨木禅即翻为徐六担板正恁么时如何是独超一句寒岩石鼓敲三点破寺金钟扣五更。

　　晚参聒聒秋风一夜雨华山高卓白云中忽然卷尽烟氛后依旧冰轮出海东者个唤作全明全暗双放双收且如何是正令全提句白棒当轩立。

　　结制晚参克期取证画地为牢立限调心敲空追响者样学道底欲悟本心驴年去枉经不云乎以大圆觉为我伽蓝身心安居平等性智若识得平等性智则时时在伽蓝里安居又何有结制解制而为之间断邪如今还有个衲僧会得平等性智底么且作么生是平等性智莫是四十九年三百余会是么莫是九年面壁立雪断臂是么莫是打碓传衣乃至玄要王子圆相扬眉瞚目插锹辊毬是么乃以拄杖画一画便起身。

　　晚参僧问如何是师子吼师侧耳云　复问僧汝适才问甚么僧理前问师云者狐精尚趁叉牙问某甲一块地请师下种师云我者里种也无下甚么地僧无语师云荒田不柬草争怪得山僧乃云荒田不柬草莫怪山僧好旧日拾得与寒山一面相逢一面老大众你道甚处是与寒拾相见处良久云赵州道底。

　　晚参僧才作礼师与蓦头一棒复问云汝适才道甚么僧拟对师又打乃云以心求之心不可得以礼求之徒劳筋力不如自究了然明白搔着喉咙痒咬破口中舌月冷镫残勿劳久立。

　　晚参金华监院请益了无佛法可说虽有一个话柄早为诸人举出所以汝问讯我低头汝兜鞋我着靸诸人既无讳处我又何曾秘密虽然祇如甘贽礼拜烝笼普化踢倒饭床你诸人如何委悉举拳云者个不可搭却。

　　晚参元正启祚万物咸新古人到者里不觉将春光注破矣祇是千百年来无人识得如今莫有识得底么听取一颂快涽足山家元夕饭胡麻清贫遣岁月何用献椒花。

　　晚参家家鼓吹处处庭燎光光相照不隔丝豪石女奏无生之曲木人舞虞舜之韶汝诸人分上合作么生卓杖云看脚下。

　　晚参僧问如何是祖师西来意师良久云阇黎会也僧云不会师便喝乃云入神通海坐寂灭场打骨董话隐哀牢乡祖师西来意一曲别宫商会与不会山高水长。

　　晚参昨日云龙辛刺史呈个颂子云诵经不诵经二俱堕地狱在家不出家出家不出俗又曰学道不学道祇要死身心心死身不灭身生心不生刺史公可谓在欲浑无欲居尘不染尘看来未在祖师门下须是别有始得诵经不诵经说向愁人愁杀人二俱堕地狱雪山东上太阳出在家不出家红裙妒杀石榴花出家不出俗生铁铸就金刚骨学道不学道一般米面随人造祇要死身心耳里泥沙眼里尘心死身不灭依然教汝驴腰折身生心不生谁把瑶琴月下鸣山僧恁么还杜得刺史公口么。

　　晚参水尽山穷是几多刈茅缚屋住烟萝从教浸烂珊瑚景万里长天映白波。

　　晚参山僧到树宗无法为人通一个破绳床睡到日头红拾枯柴鬻瀑布烧榾柮过残冬报汝五湖贤衲子何曾识得住山翁。

　　再住慈云禅院晚参自笑慈云旧主人归来四壁是埃尘为怜无限痴儿女不觉驰驱二十春者事且从祇如山花开似锦涧水湛如蓝是明甚么边事良久云月落后来相见。

　　六月廿五日晚参家家门首火把子高照田禾祭酒浆自是南方风俗异年年此日鼓笙簧有者赏鉴有者醉狂有者照宅舍有者照城隍男歌女笑走忙忙山僧虽无稼穑祡祀无佛法商量似此佳节休孤负何妨打鼓乐时康。

　　晚参云门抽顾镇州芦菔循环数遍琅玕竹阿呵呵溪西鸡齐啼屋北鹿独宿。

　　九日晚参银烛沉沉玉露寒飘香桂子落阑干山风此日吹人醉不识何人为正冠顾视左右云明年此日知谁健好把茱萸子细看。

　　晚参万点青山夜雨长秋风谡谡咏寒螀莫笑村前王大姊麦作醪兮米作浆杯中物未尽陶陶入醉乡且道是谁祁毛羽狄米贝明臧。

　　晚参僧问如何是铁牛之机师云密密无踪迹层层锁寂寥进云意旨如何师云夜夜峰头月朝朝山上云问南方一棒即不问如何是慈云一棒师云青天也叫屈乃云德山小参不答话也好个话头赵州小参要答话也好个话头慈云即不然有问有答言中取则无问无答免得心力复云薄莫慈云挝毒鼓惊起峰顶石人舞一拳拳破太虚空此句待明日续。

　　上元勉参家家火树花开户户银缸朵发欲会物我同根请观者个时节何故我见镫明佛本光瑞如此。

　　晚参举保福上堂举寒山偈曰吾心似秋月碧潭清皎洁无物堪比伦教我如何说老僧即不然吾心似镫笼点火内外红有物堪比伦来朝日出东师云一个疑有十分悟有十分一个悟有十分疑有十分正眼看来总欠一着山僧也有个狗尾续貂吾心似古鉴万物景常见比伦不比伦打破鉴来看如今恁么莫有优劣么试道看。

　　晚参适才太守至山有劳诸人神用山僧举则因缘以供大众乃举僧问杨岐如何是佛岐云三脚驴子弄蹄行师云天下老宿诸方作者虽然批判终不能为杨岐师翁显出宗旨慧上座有个颂子不妨举似杨岐此驴风入四蹄要驾便驾要骑便骑东游沧海北上须弥报汝诸人那得知。

　　晚参僧问钟楼上唱赞床脚下种菜意旨如何师云从来疑着进云有甚相隔师云汝道一转语看僧弹指一下师云又道不隔僧云请和尚道师云道即不辞祇是口门窄僧礼拜师召众云祇如山僧适才恁么答话还有过也无便下座。

　　晚参无去无来祖佛师朝宗万派合如斯形言语箭锋机一方明月下昆池。

　　晚参蓦指卢云博山雅制看不足炭红烟绿飘香玉山僧不避作卢头尽段群灵齐成佛切忌动着若也动着六六三十六咄咄复以手抚几云也只兀兀。

　　晚参腊尽年穷无甚佛法可说我也不学他古人不蓄一粒米不种一茎菜接待十方往来也不炊黍米饭烹露地牛与诸禅分岁但只渴则共鬻流泉兴至齐歌白雪何故也免得诸人口吻。

　　晚参十五日已前外息诸缘十五日已后内心无喘正当十五日中心树子属阿谁卓拄杖云猫儿尾上系檑椎。

　　小参

　　除日小参微言滞于心首恒为缘虑之场实相具于目前翻为名相之竟拟向即乖用心即错上根利智举着便知下劣凡夫三搭不转五福者里也无禅与人参也无佛法要人会一味饥则吃饭困则高眠蓦召众云祇如腊尽年穷又作么生自代云来日是新年复举开圣老人上堂众才集乃拈拄杖卓一卓顾视左右云开圣今年除夕无甚长言短语祇有爆竹一枚遂喝一喝云是甚么耸两耳师云昔年被他者一喝祇得三日耳聋即今还有知利害者么复喝一喝下座。

　　小参古人三日便能取证诸人入堂已三日莫有恁么者么有则出来对众说看说得是山僧与汝证盟非但山僧即镫笼露柱禅板香案三门佛殿厨库前堂山河大地草木丛林亦与汝证盟有么有么复举玄沙示众云尽大地是颗明珠时有僧问既是明珠学人为甚不识沙云全体是珠更教谁识曰虽然全体是争奈学人不识沙云问取汝眼慈云彦隆禅师云诸禅德者个公案唤作嚼饭喂小儿把手更与杖师云二尊宿可谓恩大难酬祇是多虚少实五福即不然者个公案大似烧尾辟历触着则丧何也不得春风花不开花开又被风吹落。

　　小参五福有个败阙举似诸人祇是不得冷笑昨日从白莲村归中涂遇伙猎汉逐鹿问曰老和尚见鹿过么山僧向道不见曰老和尚错过也山僧被者一语祇得无言可对如今莫有为山僧雪屈者么众无语师云不惟落节于彼亦且失利于此便归方丈。

　　小参举僧问梁山明和尚终日吃饭不曾咬着一粒时如何明云一个班鸠九只鸟师云老和尚也好个心肠祇是口如密心如毒终非慈祥今日若有问终日吃饭不曾咬着一粒时如何但向道三脚虾蟆跳上天。

　　小参五福即日献岁无物与众燕饮赖有一锅滚汤莫教孤负勺柄大家谈笑且衔杯椒柏生光乐无为无景林中月正照不萌支上绽香肥。

　　小参竖起拂子召众云会得底唤作禅不会底唤作禅似者儱侗禅和如麻似栗也着在堂里有甚么用虽然且作死马医复举五祖云孙膑今日开铺了无一人垂顾可怜三尺龙须唤作寻常破布五福即不然五福今日开铺湖海衲僧无措分明一个东瓜说是镇州芦菔。

　　小参僧问打破虚空当下心息如何得心息去师云阇黎自荐取乃云春雨湿千峰春风鸣万里乃转普门经随缘皆妙理者事在临济唤作照用同时人竟俱夺在曹洞唤作理事纵横妙协兼带在沩仰唤作圆相默问义海波翻在云门唤作臧身北斗函盖乾坤在法眼唤作三界唯心万法唯识在列祖唤作打地摇铃张弓架箭擎叉舞笏推磨辊毬虽各开门户究竟还归一致挥拂子云者事且止佛真居士初见山僧于慈云再陈机解于五福且道如何是他入门句寥寥天地间独立望何极。

　　辞院小参松涛瓦钵试新茶一碗一碗野僧家明日前涂谁共语转身一别即天涯。

　　小参万丈天目山青水绿鸟啼春花云穿茅屋锹锄开田千足万足四海高人咸来共住大家谈笑且围卢一个蒲团平生福。

　　开南小参拈拂子召众云会么开南尽处是天涯竹引清风日正斜杖上无钱酤白酒且倾一碗赵州茶笑者如麻不笑者如麻放下云吽癹吒。

　　熊总戎至小参蓦竖竹篦云向此会得即造周熊公为诸人说法已竟其或未会听取一颂太华山顶茶慈云庵前水借地臧卢拨沩山火将清平勺酌文殊盏满满盛将来热渥诸人口。

　　小参诸佛法印匪从人得此老达磨不传之伎俩也直是无人勘破当时野竹若在祇向前以手加额云看你老面皮厚多少不惟教他叫苦叫屈亦且免得后来分皮分髓蓦顾大众云既是如此今日竹元竹眉又作么生分付多谢弯弓力一箭射双雕。

　　小参天净雁横秋气和慈云何事更婆娑祇缘有个平生曲接拍无人奈若何禾山四打鼓演祖讴巴歌甘贽设鬻饭南泉椎破锅若要知此意湖南好大哥。

　　小参朔风刮地雪霰漫空正好薶炭以消残腊关门而避寒魔何期章居士坚请开示不无重违前志而到此座子虽然争奈无处启口祇得借古人拳而筑伊嘴也蓦拈拂子作过茶埶云会么赵州一碗寻常味如今饮者释焦枯。

　　小参僧问冬臧即不问如何是春生句师云处处百花香进云如何是花香意师云穿过髑髅乃云五蕴非有四大本空何事昨日着冷今日伤风拂子出云老师恁么道未梦见祖师意在如今莫有知祖师意底为山僧雪屈么若无山僧也祇得礼拜拂子去。

　　小参山僧十载旁丘墟笑月眠云匹老渔恼恨东风无定力依然相送上皇都法幢随处建立乃佛祖本愿何得懒于斯而更悔于斯争奈白发催人老青春逼岁除。

　　小参生而不生羊柬干处尿死而不死驴择湿处屙生死两忘树倒藤枯木人起舞石女欢呼为甚如此是我不露禅人期直县弧所以渠来共相赞助何事诸人不会依旧负女负吾。

　　小参诸方往往举话不顾旁人笑杀山僧一味清间免得多少唾骂然山僧昔年败露如今不妨举出癸已破家散宅戊戌走入南国刚才跳上戏场被人唤作古佛我笑诸人此言何曾识得老竹。

　　小参举僧问玄沙如何是触目菩提沙踢狗子作声云小狗子不消一踢僧有省师云世出世元无定法所以事有多涂理无二路山僧亦常言信手拈来信口道去一茎草上琼楼琼楼祇一茎草若是知有底人便知盐贵米贱者般说话意在于何时僧出礼拜师与一蹋归方丈。

　　小参有盘根错节方可施利器有银山铁壁方可展钳锤所以任他天下乐忻忻我独不肯大众不是厌良为贱如今人奈何也有明威音那边者也有明威音者边者也有明父母未生前者也有明父母已生后者也有明长老未出方丈诸人未到座前者也有明穿衣吃饭是个甚么屙屎放尿是个甚么者也有明朝参暮请是个甚么升堂入室是个甚么者看将来脚跟下正好痛与三十何故祇为痴狂向外走。

　　对灵小参僧问生死去来即不问归根得旨作么生师云山僧颇识好恶进云震旦自然渠独步净方何用更开莲师云祇道得一半乃云三十年来苦行脚一条拄杖自担荷　毵毵敝衲衣赤赤条条祇者个请我登堂论无生尽力道个咄咄咄不解顺水推舟专要逆风把舵亡者可生天存者常安乐以拄杖卓一卓喝一喝复举道吾生也不道死也不道因缘师云山僧则不然如有问生也死也但劈脊便棒不惟掀翻窠臼亦且与诸人作得驴年道友。

　　小参报汝诸人有个话杷分明举似幸勿唾骂蓦拈拄杖画一画云且道是甚么话杷当日辋川图传是维摩画。

　　小参僧问有句无句如藤倚树树倒藤枯句归何处师云口只堪吃饭问镫镫续焰祖祖相传未审传续个甚么师云一花五叶进云恁么则惟此一事实师云不是不是进云我见镫明佛本光瑞如此师云大众谢供养问如何是麻三斤师云放不下自担去乃云今年十月五云水争先睹问我昔因缘住持事更繁朝打八百暮打三千会与不会柳陌花阡。

　　小参僧才礼拜师与蓦头一棒云礼拜即不无父母未生前速道将来僧便喝师云喝即不无父母未生前速道将来僧云犹要第二勺恶水师劈脊又打又一僧出师亦与蓦头一棒云适才者僧道不得汝试道看僧礼拜云屈屈师复打云祇道个屈问以一重去一重时如何师喝问无常到来将何抵敌师云将汝抵敌问行住坐卧不离者个者个是甚么师以杖画云不是者个那僧礼拜师云汝道者个是甚么僧无对师便打乃云行住坐卧不离者个若问者个一棒打着竖起拄杖云恁么见得也是大虫看水磨。

　　小参举陆亘大夫问南泉云肇法师也甚奇特解道天地同根万物一体泉指庭前牡丹曰大夫时人见此一朱花如梦幻相似师颂云天地同根物一体南泉大夫总未知要知此中端的处牡丹花下卧猫儿。

　　小参沙门释子宜依佛学杖挂三衣囊存一钵是非不关苦乐难缚树下林间云堂城台参问高贤求指解脱三臧研穷五经披剥以悟为期待彻为约古德因缘则则良药痛饮醍醐饱餐戒律从之而行无病不却动止安详言语简略离恶朋辈远蛇蝮毒如象渡河如凤高翮淳风永扇慧光普灼任性逍遥随缘饮歠劝勉诸人各宜省觉。

　　对灵小参若道有生入地狱如箭若道无生入地狱如箭既二俱是过合作么生免得莫是即心即佛免得么莫是非心非佛免得么莫是不是心不是佛不是物免得么蓦召众云者事且止即今荐拔诰封淑人王氏无生之句如何垂示棒头了得无生旨西方此土一毛专。

　　小参拄杖无专哱啕吓得石龟下尿独有布谷两双支上声声大叫且道叫个甚么不是频催雨且要识时节时幻空求开示师竖拂子云见么空罔措师打云向者里参复云汝字幻空邪空云是师云既是幻又何云空既是空又何云幻若会幻空理方识幻人拈幻拂说幻法指幻人成幻佛其或未会将幻空二字放在面前二六时中着力参去。

　　小参若论者个事如人蹴圆相似手之舞之足之蹈之威风八面无一钝置若是眼目定动未免四棱着地了也所以向上一事只在日用应物之际悟得个头头尽妙法法玲珑便是高揖释迦不拜弥勒者奈何诸人桼桶不快会么寒霜铺大地梅花笑破腮。

　　小参僧问百骸分散时如何师云碧鸡啼白昼进云更无一物混尘埃时如何师云金马夜嘶风进云二俱不涉时如何师喝进云百骸分散尽更无一物混尘埃又作么生师云杲日腾空翠色新进云犹有者个在师云女却有者个在问如何是即今佛法师云且许阇黎问进云恁么则所荐亡者得生佛国也师卓杖云棒头卓处了无生乃举杖云见么复击香几云闻么者个不属知不属不知知是妄觉不知是无记者里若分疏得下不惟人人常光见前亦且知我诰封李夫人无量劫来非男女等相底消息使夫人闻此直下信受奉行也少不得是者个符子若分疏不下更有个律令复击香几两下云碧鸡啼处云山净金马嘶时水月明。

　　小参妙湛圆明滚滚秋月逼塞虚空人胡不彻石女和无弦之音木人奏没字之曲恁么也得不恁么也得恁么不恁么利刃蓦头截不是强分疏只要识时节只要识甚么时节是我护法亲籓焦妃夫人其生也佐王内政其薨也功垂劫石历万古而不磨底光明幢子复于其间忽然识得者段光明底时节蓦卓拄杖一下云还会么永证金刚不坏身飘然步步莲华国。

　　师诞小参此日算来四十三明朝决定四十四就中一点不曾移敢问诸人知也未若也知掉臂不顾脱或未知靠拄杖云急着眼觑。

　　小参若论佛法适才普请时为诸人说了也倘是勇猛汉闻恁么道正好将嵩山滥椎一顿有甚么过如今未免别开眼脑为诸人去也以杖竖起良久云也是无专便下座。

　　小参云门抽顾镇州芦菔睦州闭门华亭潜渡一人于理上无碍一人于事上无碍一人于理事上无碍一人于非理事上无碍临济大师道赤肉团上有一无位真人在女诸人面门出入且道还涉理事也无者里分疏得出要篁鼓三玄三要也不难。

　　小参前山雪后山雪火里乌龟冻欲裂露地白牛无处寻东海波斯咬破古文殊普贤暗点头目连鹙子笑不歇忽然迸出火星来良久云止止不须说。

　　结制小参二乘只解杀贼殊不知贼不打贫家少林祇么安心殊不知徒画蛇添足卧龙只得拈条白棒佛来祖来丧不旋踵正与么时若为委悉卓杖云天共白云晓水和明月流。

　　小参个事圆明触处周撞断眉毛刺破头拟欲求真早堕堑将心除妄反为仇言中取则头头昧意外相呈法法尤更问嵩山何指示逢人只竖个拳头乃竖拳云唤着则触不唤着则背汝诸人试下一转语看小参去年也恁么今年也恁么今年与去年何曾有两个恁么中不恁么不恁么中却恁么以杖横肩云星临万户动月旁九霄多。

　　小参太华山风吹日炙昆池水橘绿橙黄且道有指示无指示有指示今日三明日四无指示上是天下是地良久云文殊自文殊文喜自文喜。

　　小参今时道支离礼诵行亦亏诳或世间人此病最难医嵩山如此不是压良为贱不见古人大事未明如丧考妣大事已明如丧考妣若是与古人把臂共行底闻此则庆快平生若是黠劣凡夫闻此必生怪诞大众还识古人建化门庭么拍膝云祇者是。

　　小参匡徒领众竭吾才祇要儿曹正眼开若是分明开正眼众生诸佛一坑薶以拄杖画一画云且道毗卢遮那聻复画一画。

　　小参山僧与二三行者灌圃不觉迟回及过禅堂禅堂里香几便问长老何得违时失候山僧被伊一问只得向四大五蕴里走一回要觅一句佛法抵对了不可得如今又见诸人簇簇上来相逼山僧想将起来若上堂是而灌圃非世尊不当云世间治生产业皆与实相不相违背若上堂也是灌圃也是因甚灌圃处不云集而云集于此此处合下得个甚么语始不负参学乃喝云夜来何处火烧出古人坟。

　　小参山僧连日伤风连日咳嗽若论者个病根语默难构既语默难构还知嵩山病处么毗邪离城谈不二嵩山室里笑杀人。

　　小参知见立知即无明本知见无见斯即涅槃蓦竖拄杖云安楞严安楞严你何曾识得菱花未照前。

　　小参展方外乾坤竖域中日月理上也着事上也着所以道髑髅横干世界鼻孔磨触家风虽然转身一句作么生道竖拄杖云手持千里钞林下道人悲。

　　嵩山野竹禅师语录卷四(终)
嘉兴大藏经　嵩山野竹禅师录


　　嵩山野竹禅师语录卷五

　　鄂　州参同门人宗宏　录

　　鄂　州龙光门人宗上　潞南州兜率门人宗坚　同编

　　示众

　　住安顺府长寿庵监院太极领众作礼求睹长松所付临济正宗记并请师升座师既不获辞集众登座拈记示众云会么者个不从天得亦非地涌本是山僧于平越府长松庵瞌睡　头得得来底今日不妨和囊解出遂展开拂一拂云当场举起师王令瓜瓞绵绵万古春众作礼师便下座。

　　示众吐雾吞云衲僧巴鼻丁一卓二祖佛家风虽然二六时中也须向碗底箸头具一只眼始得遂拈起一茎菜云会么大家拾取一茎好。

　　示众月上金峰物色秀丽指物传心谁曰不备支支动珊瑚寸寸飘桂气虽然无比伦与我常相对天下大医王提此第一句仁者为甚不会不是所得迟只为分明极。

　　示众雪花菜脱粟鬻看来已过人天福不是山僧爱清贫先德高人如是属东坡云富莫富于常知足。

　　示众举善财参弥勒因缘毕乃云过去诸佛在者里未来诸佛在者里见在诸佛在者里无量文殊无量普贤无量观音无量弥勒无量善财无量梵王帝释无量香水海无量须弥卢无量有情无情乃至不可说不可说一切世界俱在者里各说如是无量种种法门汝诸人作么生见若见得则生死二字总与汝没交涉亦可与者一队把手共行久立珍重。

　　示众广大门风将委地可惜无人肯立志慈云强出扶纲常劳筋苦骨何指示黄花韡韡露真机翠竹竿竿明祖意亲切句只者是大道自如如痴人全不识迦维有个老师翁一花垂示付衣偈三千年来有长松此师刚柔而并济长松会下十余人慈云最愚人还忌薶名绝迹已多年今日形踪无处避大众请我转法轮白棒一条无所讳只要人人道眼开不负参寻学圣智。

　　示众春雷疾春雨密吹万正怒哮耳根浮逼逼忽然云霁晴空刁调普息我居此所见实百花香扑鼻或时遣兴过东林脚跟动处印成迹此话说向诸人前直教闻者笑溺滴。

　　示众我此大众各宜洗涤六根妄宰一切虚习将第一义着实审谛者里也不怕念起祇恐不识上上根人举一知十中下之流依旧无据者样底如何教诲即有个方便为渠指示金屑虽贵落眼成翳。

　　示众凡所有相皆是虚妄若见诸相非相则见如来竖起拂子云者是相作么生是非相者里见得始知先佛肝胆已为诸人倾出了也如见不得孤负古人者段风光总之诸人见一切物便作一切物会未见一个两个向者里理会是相邪非相邪如今既不能了明大事正好向佛未出世祖未西来时自己眉毛上识取金刚正眼好如此始不枉相聚一番亦免得他日受阎罗折挫还知落处么遂擿下拂子。

　　过宝台山礼立禅大师塔示众拈拄杖敲桶云会么时端峰塔主便喝师云且漫与么此是大师生平不坐不卧蓦于不坐不卧处拾得来底今日落在者个桶子里要教他出也由山僧要教他隐也由山僧且道利害在甚么处峰又喝师打云汝恁么不惟孤负大师亦且孤负山僧复敲桶云明明一具黄金骨留与世人作样看。

　　示众眼如电口如呐问禅不知问教不孰似此等禅人在者里住著有甚用处会么若不会知事打鼓普请看。

　　出队示众一杖昆明已十旬未曾持钵下嶙峋昨夜偶然饥火发烧着东西南北人大众莫有把臂共行底么曳杖便行。

　　示众山前好松山后好柏中间是甚么诸人下语看此语下得恰与汝一个鈯斧子住山不然担柴去。

　　分卫示众山僧适才午睡梦入给孤独园见阿难白佛云六度何先佛言善哉六度者首檀波罗密何以故吾从住此已来皆用此法此法令我得无上道故令我具无量诸功德故令我灭除三有结习故大众据世尊此说唤甚么作此法莫是檀波罗密么三生六十劫在。

　　示众寸丝不挂粒米不餐底衲僧正好痛与三十棒为甚如此为他祇解洁白地上作涽未解一切处流通虽然且到者里着。

　　示众要取便取要舍便舍取舍两忘时如何大唐国里安他不下复以拂画一画。

　　示众才是八月中秋又到重阳菊破百代光会过客一瞚生死传火欲出三界旅亭打开识情关锁中有一窍通玄天上地下惟我良久云禾山四打鼓护国三懡　。

　　示众不餐粒米不披寸丝人若识得不离四仪实言相告切莫多疑脑后堂堂绝是非。

　　机缘

　　师在长松领维那有居士问如何是祖师西来意师云高蓝山水间四面翠微滴士云不得以竟示人师震威喝之又问如何是浮尘野马师云黄雁飞过去胡僧夜看书。

　　僧问清净本然云何忽生山河大地师云昨日也好雨今日也好雨。

　　僧问万法归一一归何处师云太华山顶云片片罗汉寺前水潺潺。

　　僧问江梅破玉春信方来设问如何是生机一句师云山僧口门窄。

　　师在长松时老人上堂师向前展具却云也不消得便收起老人竖起拂子师云浑然含理事何用历三祇老人复竖拂子云者个用得恁么快师礼拜归位一日长松老人问干溪僧月映千江因甚干溪不到僧无对师出坡归老人举问师师云某甲今日劳倦老人云劳倦且置作么生是映底道理师以手作擎叉埶而出。

　　士问和尚几时来此师云天晓月初出夜半日当空士云莫是临济宗么师喝士亦喝师嘘一声。

　　因士举古人云你不见阎君阎君要见你师云何必南山起云北山下雨。

　　经行次师顾壁上画谓云谷曰此是丹青巧手谷云巧即不得师云如何才得谷拟对师云掠虚汉。

　　师过广陵万寿寺玩月次问僧名甚么僧云无隐师云当月照山河时忽生云雾而轮不可见是隐是无隐僧无语。

　　师归独山遇无臧臧问欲何处去师云独山臧云独山关吏甚严师云未到关早教伊倒退三千里。

　　众参次师举古德因缘毕有聂玄一居士云此事正如弟子于中涂目顾四方不知山水地名或曰此某处也此某处也弟子当下即了然一般师云似则也似是则未是祇如四方不知名时种种名色未常不在及遇人指示目即了然种种名色未常始出此正是取舍之见何有于道哉士礼拜乞师究竟师示偈云见山当见云看水须看月徘徊涂路中莫教筑着石士跽谢而退。

　　师同混源游山见黄雁飞过师指云阇黎见么源云不见师云不见即得。

　　善庆居士求开示师云女名甚么士云善庆师云父母未生前名甚么士无对师云女云名善庆善庆不善解若达善庆理泥牛奔出海。

　　士问大千世界被人坐却和尚向那里坐师云向居士头上坐。

　　师访嵩目禅师不遇归遇诸涂目问和尚何来师云长松目云长松近日有何言句示人师云一味平常目云衲僧门下好痛与三十棒师云未开口前你自合吃一顿目拟对师云苦哉佛陀邪。

　　有居士从云腹来师蓦拈拄杖问云云和尚有者个么士云有师云作么生用士礼拜师劈脊打云汝不会问取云和尚去。

　　师坐次有居士至榻前作礼师鸣指一下士便出师召居士士回首师复鸣指一下士拍一拍师云作么士伫思师厉声叱之又一士作礼云礼拜和尚师云恰值和尚不在士云应者为谁师云归也归也士便出师召居士士回首师云作么作么士伫思师亦厉声叱之。

　　师同僧坐次有居士来僧以手指云者居士不打更待何时师劈口便打僧一下僧喝师云嫌少那随后又打。

　　有居士参适师阅天童老人颂古士问是甚么葛藤师云莫眼花士云某甲不眼花师云不眼花却道是葛藤士拍一拍师喝出。

　　师指庭花问僧云古德道如梦幻相似汝作么生僧云同师云是甚么道同僧云和尚如何师复指云者支恁么红者支恁么白复问当时临济在黄檗处得力枉大愚处得力僧便喝师云喝即不无毕竟事作么生僧又喝师打一拂子云将谓是底。

　　有婆子问如何是祖师西来意师垂足云与山僧脱脚婆拟议师便喝出。

　　又婆子问昨夜生个孩儿请师安名师云不昧婆云意旨如何师云阿邪阿邪婆云叫屈作么师便喝。

　　有居士谒师下禅床以手加额云莫是不二居士么士云是师云天晴不来下雨来士云闻和尚至破雨奉谒师云路上遇人也未士罔措师指狗子云者是子湖底赵州底士云一任安名师云明日来与汝一坑藐却。

　　僧问和尚从那里来师云看脚下僧云犹涉程涂在师云怜儿不觉丑僧拟进语师便喝出。

　　士问如何是父母未生前面目师劈口掌云是生邪未生邪。

　　婆问如何是水中月镜中相师云分明道破婆云如何是未动脚跟前荐取师云吃棒了也未。

　　师问僧甚处来僧云帝释庵师云来时帝释出善法堂未僧云却请和尚道师云我不从帝释庵来复顾侍僧云者僧欠棒在侍僧拟进语师云一等可怜生有居士作礼师与蓦头一蹋士云者蹋也用不着师云见个甚么便与么道士云无入处师以手指地云者里入。

　　僧问和尚承嗣何人师云诸佛非我道僧拟进语师叱之。

　　僧问学人从偏位中来请和尚正位中接师劈头一捧僧接住师便掌僧喝师复掌之。

　　师因僧呈偈师接得复申手云还有么僧拟议师便掌云丙丁童子来求火。

　　有婆子问成佛消息在甚么处师云脚跟下婆云除却脚跟下又如何师云脑后看取。

　　有居士指狗子云和尚快道师云者畜生士踢狗子师云适才为汝道甚么士无语。

　　僧问如何是水中月师云祇教你捞摸不着。

　　士问弟子工夫不得力就师请益师云汝从甚处来士云关岭师云云和尚处有甚因缘士云曾举瑞岩主人公话师云你甚处见瑞岩士伫思师云汝不识瑞岩落处在若知瑞岩落处则知云腹落处知云腹落处则见得山僧见得山僧则从上诸佛被汝一口吞却。

　　士问如何是东山水上行师云两岸芦花翻野色一江风月弄波光。

　　婆子问如何是佛师云相好光明婆云如何是真人师云满口道不出婆云如何是海底捞针师云正好着力。

　　僧问一口气不来向甚么处去师良久云甚么处去有俗士竖起扇子云速道速道师云贩私盐汉士展开扇子师云贩私盐汉士归位师云好柄扇子祇是少风。

　　童子问如何是学师云勤而行之。

　　尼善逝求开示师喝一喝尼不喻旨侍僧云为汝开示已竟师打侍僧三棒。

　　僧问先有和尚先有天地师云山僧后天地天地后山僧。

　　士问如何是肉眼师云眉毛脚下看士云如何是天眼师云河山也觑透士云如何是慧眼师云妍媸景自分士云如何是法眼师云一一鉴如日士云如何是佛眼师云铁壁也须通士云五眼蒙师指示即今事作么生师召居士士应诺师云吃茶去。

　　玄初居士问如何是一味馨香出菊林师云不是饱餐人不知。

　　僧作礼师与蓦头一棒云是甚么僧不审师云悔悔僧云悔甚么师云悔适才错打阇黎僧云棒头有眼师云眼在甚么处僧无对师呵呵大笑。

　　僧问水尽山穷时如何师云者是拄杖子僧礼拜师便打。

　　僧问诸魔顿尽时如何师云且不向汝道。

　　马居士骑驴入山师问云既是马因甚骑驴士罔措师呵呵大笑。

　　僧问如何是的的意旨师云石马夜嘶风僧作礼师云有先锋无殿后便打。

　　僧辞师师以拂子画一画云过得者里便去僧云怎过不得师云作么生僧礼拜师打云好好记取。

　　弥勒高檀越入山供大众布师提起云天龙恭敬不以为喜若下得一转语便与他布时竹元首座出云某甲定不得布师云作么生元趋出。

　　僧问如何是万象之中独露身师卓拄杖僧礼拜师云者里放过即不可便打。

　　士问如何是安身立命处师云拄杖子却知问取一转语士拟议师便打。

　　师问元首座临济有个宾主句汝作么生元便喝师云是宾是主元又喝师云汝再喝看元云得恁么不识好恶师云者汉却来者里捋虎须元掩耳而出。

　　师问磷西堂临济枉黄檗处得力枉大愚处得力磷云和尚也不得无厌生师云末后如何磷云落得一场笑师云未在更道磷舞坐具便出。

　　佛果高居士问西来的旨可得闻乎师云得得果礼拜师以扇　之果云从今更不问和尚也师云汝见个甚么道理果再拜而去。

　　僧光远谒师师云汝名光远邪僧云是师云设遇覆盆下又作么生僧云诸佛同一鼻孔师喝云甚么所在说同说别僧云通身放下师直打出。

　　僧问如何是单传之旨师云一个髼松两个丫。

　　僧问古德云三臧十二部从者里流出又云从者里流入未审出底是入底是师卓杖云不得唤作拄杖子僧礼拜师便打。

　　僧问本常理即不问如何是迥脱根尘句师云棒头自有惊人句喝下何须觅指归僧云恁么则横身踊跃去也师便打。

　　僧问如何是三玄的旨师云重阳九日菊花新。

　　师常呼僧名僧应诺师云汝名甚么或呼僧僧至师云我不曾叫汝或呼僧僧拟议师云可怜生复云嵩山有的旨但呼汝名字汝不恁么来我便恁么去。

　　僧问如何是正法眼臧师云六月里炭团。

　　僧问慈云嵩山二监院齐到还有宾主也无师云宾主历然僧礼拜师打一棒云恰倩汝用。

　　士问如何是成佛底事师云杀人放火。

　　僧问臧身处没踪迹没踪迹处莫臧身意旨如何师云皓月当空照无聊僧云还照学人也未师云将谓阇黎早荐得不知犹在覆盆中。

　　僧问终日商量明甚么边事师云油盐钱乞我一文。

　　僧问学人桼桶破也请和尚验师云汝桼桶破也僧拟开口师劈脊便打。

　　普说

　　普说若论者个事人各自具人各不无既人各自具人各不无又要山僧说个甚么盍人虽自具人虽不无而人人不识自性无始劫来认贼为子薶没家珍妄自驰求由此枉入诸趣轮转不休故劳我先佛出来示此一大事因缘种种譬喻无数善巧唤作开方便门示真实相使人人悟明心地了达诸缘识取自家一段光明以为修证之验自具不无之理于是乎得矣奈何人人又于文言中泥滞不知言外取讨是又劳我祖师西来特唱幽宗单明教外唤作专接上机使人人不落文字直下承当了达罪性本空不涉言诠以为直截之径故曰教外别传递相流布绵绵继续楷模后人自南岳马祖百丈青原石头药山临济沩仰曹洞云门法眼皆传此印也其他七破蒲团四十年不杂用心三二十年打成一片三登九上种种勤劳无非为此大事耳今之初学才进门来便作自了自悟已修已证想甘心于无事甲里妄想丛中终日食信心檀越食衣信心檀越衣取快过时何有实落乌乎岂古人不若时辈之甚与你辈既为生死事大与山僧相伴切勿学此般人无廉无耻无惭无愧须是实心达本方为沙门极则不然终是虚妄之心窥窃祖位欺罔良善地狱种子山僧住慈云时见有称天童法嗣称万峰衣钵高谈阔论或有个问着便东指西画胡喝乱打如此欺忤贤良辱没先德百丑千态不堪屈指山僧此说只要人人识取自家本具一着共相委悉使佛祖一脉流通作人天眼目起迪后昆复次大众若以坐为禅禅非坐卧昔马祖在南岳二十年谆以打坐为业一日被让和尚磨砖打车之喻方才了达性空稣通前后若以棒喝为禅禅非棒喝棒喝若是禅则十字街头三家村里担来负去抡拳喝骂者亦应是禅邪若以能言能说为禅禅非言说言说若是禅则演禽卖卜经纪贸易者亦应是禅邪若以义理讲论为禅禅非论义论义若是禅则经师律虎文人墨士亦应是禅邪故教中道我所说法如筏喻者又曰指南一路智者知疏因你辈初入法门假此重重指示非为与人逞驴唇马嘴作地狱种子耳珍重珍重。

　　普说僧问和尚未出方丈学人未到法堂时如何师云由前山后雨潇潇乃云▆雾重重锁寂寥山前山后雨潇潇为要普滋三草茂甘霖从此应今朝大众若论三草二木不独大支小叶拖绿垂青以喻天人十善小果四谛缘觉十二法菩萨六度即圣之与凡顿之与渐迷之与悟愚之与慧利之与钝总此喻中收然亦不出个自性自度何也你若从见闻识得自性便是见闻自度从觉知识得自性便是觉知自度从色声识得自性便是色声自度从触法识得自性便是触法自度故三草二木之喻无非为人指衣下明珠宅中大驾岂有他邪后来祖师家种种利生亦是草木之喻昔僧问赵州云学人乍入丛林乞和尚方便指示州云吃鬻了也未僧云吃鬻了也州云洗钵盂去僧从斯省悟又僧请益叶县省庭前柏树子话省云吾不辞语汝恐汝不信僧云和尚诚言安敢不信省云汝闻檐前雨滴声么其僧不觉失声云[口邪]省云汝见个甚么僧对以偈曰檐前雨滴分明历历打破虚空当下心息又广额屠儿于涅槃会上飏下屠刀云世尊我是千佛中一数世尊云如是如是汝是千佛中一数又外道不问有言不问无言世尊良久外道礼拜赞叹云世尊大慈大悲开我迷云令我得入又僧问一尊宿学人要觅个去处向甚处去宿以手指云向那里去其僧伫立宿云汝不去怎怪得老僧如此都是见闻觉知色声触法悟去底样子都是草木喻中悟得底样子所以悟得念佛则念佛底是悟得诵经则诵经底是悟得持咒则持咒底是悟得礼拜则礼拜底是悟得持戒则持戒底是悟得参禅则参禅底是何故盍都是诸佛之本源祖师之命脉所谓开方便门示真实相者此也若万派朝宗千江一月此悟之一字乃起迪之源也洛浦云单明自己法眼未明此人祇具一只眼若要双眼圆明除是不居会界不涉众缘无景林中高县日月不萌支上暗办春秋始得诸仁者倘若依而行之将他佛祖玄言妙句三臧十二部千七百则一一坐断然后向人天众前大抹高挥岂不快哉虽然如是也要知衲僧门下别有转身处始得今日为我众居士来丛林里饭僧不觉忉忉怛怛汝等还见么若也未见待来日普请看。

　　普说夫诸佛祖师惟为此一大事因缘故出见于世诸人还知大事也未勿论僧之与俗男之与女贫之与富贵之与贱人人贵在识破生死二字若识破生死二字则曰轮回曰颠倒曰涅槃曰真如曰佛性曰烦恼曰苦乐日善恶曰取舍总是剩语何有系缚哉不然尽是安立知见随业漂沈汩没四生轮回三界不能舍妄归真从凡入圣所以佛祖千万方便或行棒行喝或示机示竟只要使人当下冰消无始劫来种种窠窟拾取自家一段光明七花八裂彻底玲珑始知从前错用许多痴福故古者道佛即是尘尘即是佛心佛众生三无差别岂虚语哉又曰佛真法身犹若虚空应物见形如水中月虽然如何说个应底道理莫是穿衣吃饭屙屎放溺么莫是营家治业教子训孙么莫是高车大马呼奴使婢么莫是迎宾送客折旋俯仰么莫是运水般柴跨南走北么殊不知一一俱是只是你诸人业识茫茫无本可据祇为从前不曾段炼一回依人作解障自悟门尽是经论边语言里热谩了虚过一生从劫至劫无有出身之路若是英灵上士直下便知安肯被他老婆舌头转却面门使不得妙邪珍重。

　　普说吾祖之道不立文字尚矣所以临机显晦出格超群若壮士屈臂不借他力临济大师云大凡举唱宗乘一句语须具三玄门一玄门须具三要路有权有实有照有用如今去圣时遥薶没宗旨者比比而禅衲盗窃祖位者亦比比且返讪正知正见为文字以己知己见为圣谛蛊惑愚痴谓大道无言只枉清修苦炼甘于无事甲里黑山鬼窟瞠眉动目为极或有问不是无根之言便是胡打胡喝若如是则教外别传之旨埽地矣不见一贯之旨非颜曾莫能显抱一守元非老庄莫能措惟此一事实非迦叶诸祖莫能相传三教圣贤莫不以此燮理阴阳入无何有乡游觉苑之场嗟乎清修苦炼甘于无事甲里者尚何如哉古人云今人不疑古人言句学者大病余虽不敏大众请事斯语矣。

　　普说上古淳风居巢处穴大智而后布列丛林养育才器陈规矩修绳墨虽则可观而去圣愈远矣乌乎看来如今不是无禅祇是无师古人岂欺我哉独是余身微言轻不能为诸人张之虽然略举数人行履为诸人楷式若杨岐监院应庵副寺寒山菜汁拾得埽地法昌行脚圆悟归侍太原知浴育王掌记真牧维那牛头负米大鉴打碓石霜筛簸雪峰饭头沩山典座岩头带锄广慧筑圃灵岩驰书虎丘臧主首山典客龙牙庄役夹山开堂洞山生姜道吾把针宝寿街坊明招烹茶芙蓉提拏普化生菜智勇篱笆云峰乞炭仰山种畬蒋山槽厂马足推车佛镫封衾兴阳烂瓜天童摩忏卢陂当衙香严拾垢世奇听蛙海舟镫绳小塘袈裟石巩牧牛嵇山柴头南泉行鬻天衣汲湫保福直岁石门耕畴重云侍药洞山整灼华药持钵华严锄钁者一路老古锥得非诸人楷式邪谷隐云如人学书点画可效者工否者拙然山僧识浅德薄不能新意但取从上楷模以结众缘倘诸人卒地折嚗地断始知古何人也今何人也唾骂山僧有日在。

　　普说举什邡方水禅师示众云方水潭中鳖鼻蛇拟心相向便榆椰何人拔得蛇头出后来大随元靖禅师举了云方水潭中鳖鼻蛇昭觉克勤禅师举了云云门胡饼赵州茶灵隐慧远禅师举了云嚤呢哒哩吽癹吒灵岩完璧老师举了云霜叶红于二月花者四尊宿可谓斗运于上事立于下斗指一方四塞俱成只是中间犹有点淆讹若不为诸人说过未免淆讹到底且道淆讹在甚处乃顾左右云者里无人证盟虽然嵩山又作么生遂举了云依然者事隔天涯。

　　嵩山野竹禅师语录卷五(终)
嘉兴大藏经　嵩山野竹禅师录


　　嵩山野竹禅师语录卷六

　　鄂　州参同门人宗宏　录

　　鄂　州龙光门人宗上　潞南州兜率门人宗坚　同编

　　拈古

　　举世尊一日升座文殊白椎云谛观法王法法王法如是世尊便下座。

　　拈云文殊见兔放鹰正不失为本分世尊因人成事亦不失为宗师只是百万人天不合大惊小怪正眼看来总是搓巴若鬼。

　　举世尊因耆婆善别音响过一冢间见五髑髅乃敲一髑髅问曰生何道曰生天道又敲一曰生何道曰生人道又敲一曰生何道耆婆罔措天童悟老人云世尊大似有先锋无殿后待耆婆罔知便也好与一敲何故不见道先以定动后以智拔。

　　拈云大小世尊无故坑陷平人若非天童老人拔剑相救未免髑髅遍地所谓失之东隅收之桑榆未为晚也。

　　举明州布袋和尚常携一布袋或问如何是布袋袋便放下布袋曰如何是布袋下事袋负之而去或于稠人中打开布袋中物攃下云看看天童悟老人云少卖弄。

　　拈云一个布袋便作奇特观若不是天童老人几被他谩过遂召大众众举首师云可怜生。

　　举六祖大师云不思善不思恶正恁么时阿那个是明上座本来面目明即悟入。

　　拈云不思善不思恶正是明上座疑处亦是明上座悟处只不合向密语密意边淹杀如今还有救得者么。

　　举六祖谓门人云吾归新州汝等速理舟楫门云师从此去早晚却回祖云叶落归根来时无口五祖演云祖师恁么道犹欠悟在悟老人云五祖恁么道还知端的也无。

　　拈云二大师举此公案将谓有个焦尾巴接拍殊不知徒自疲困慈云则不然来日不得普请。

　　举南泉因东西两堂争猫儿泉遇之白众曰道得即救取猫儿道不得即斩却也众无对泉便斩之赵州自外归泉举前话示之州乃脱履安头上而出泉曰子若在即救得猫儿。

　　拈云南泉有生禽涽捉之手无夺赵帜之能赵州有纵夺杀涽之机无缚强项之智千载之下犹令人扼掔大众慈云恁么还有独超物外助慈云一臂者么。

　　举南泉云王老师自小养一头水羖拟向溪东牧未免食他国王水草拟向溪西牧亦未免食他国王水草如今随分纳些些总不见得悟老人云南泉希图本分不知翻成分外。

　　拈云王老师者头水羖费尽许多草料方得肥腻后来天童老人翻为屈杀虽然天童老人可谓善挽千钧。

　　举大梅住山马祖令僧去问和尚见马大师得个甚么便住此山梅云大师向我道即心即佛我便向者里住僧曰大师近日佛法又别梅云作么生曰又道非心非佛梅云者老汉惑乱人未有了日任他非心非佛我祇管即心即佛其僧回举似马祖祖曰梅子孰也。

　　拈云即心即佛正是诸人笑处非心非佛亦正是诸人哭处惑乱人未有了日即不无敢问诸仁者梅子孰时以何为验。

　　举沩山示众云老僧百年后向山下作一头水羖牛左胁下书五字曰沩山僧某甲当恁么时唤作沩山僧又是水羖牛唤作水羖牛又是沩山僧某甲毕竟唤作甚么即得悟老人云沩山大似不打自招复云还知金粟落处么。

　　拈云沩山古佛走入水羖牛队里及金粟落处且置还知慈云落处么。

　　举湖南祇林和尚每叱文殊普贤为精魅手持木剑自谓降魔每见僧来参便云魔来也魔来也以剑乱挥归方丈如是十二年后擿剑无言僧问十二年前为甚降魔林云贼不打贫儿家十二年后为甚不降魔林云贼不打贫儿家。

　　拈云湖南好个贼不打贫儿家争奈者僧前度有个入路后度没个出路若是慈云长老见与么道拂袖便行。

　　举仰山问中邑如何得见佛性去邑云譬如一室有六囱云云。

　　拈云仰山如此可谓有半斤始称八两中邑如彼可谓有全机方施大用大众瞌睡猕猴醒醒且置你道相见后如何蓦归方丈。

　　举僧问赵州学人乍入丛林乞师指示州云吃鬻了也未僧云吃鬻了也州云洗钵盂去僧从斯悟入。

　　拈云七百余甲子老禅伯见人问着便鼓鬻饭气虽疗得他人饥不觉失却自己碗大众还知么。

　　举僧问赵州万法归一一归何处州云我在青州作领布衫重七斤。

　　拈云老赵州虽善裁长补短较重量轻柬点将来不无犹欠机关在何也切忌向者僧前卖弄。

　　举临济问黄檗佛法的的大意三度问三度被打不契檗指参大愚云云。

　　拈云三度痛棒如蒿支拂相似不是高安艾九向棒疮上灸之几乎成个拍盲。

　　举临济一日与河阳木塔三人在僧堂坐正说普化每日在街市掣风掣颠未知他是凡是圣化忽入来济便问汝是凡是圣化云汝且道我是凡是圣济便喝化以手指云河阳新妇子木塔老婆禅临济小厮儿却具一只眼济云者贼化云贼贼便出去。

　　拈云者三尊宿商量浩浩地且置祇如临济道个贼普化道个贼贼便出去是甚么意。

　　举临济将示灭属三圣云吾迁化后不得灭却吾正法眼臧圣云怎敢灭却和尚正法眼臧济云忽有人问汝作么生抵对圣便喝济云谁知吾正法眼臧向瞎驴边灭却。

　　拈云临济老汉生平用白拈手段所以末后犹有一段顾命之恩争奈三圣不识好恶却向瞎驴队里下者一喝唤作父子一堂。

　　举僧到翠岩相看值岩不在遂看主事事云参见和尚也未僧云未曾事乃指狗子云上人要见和尚但礼者狗子僧无语后岩归问云作么生免得与么无语去云门云欲见其师先观弟子妙喜云当时若作者僧便礼狗子一拜。

　　拈云大众欲见其师先观弟子且从祇如妙喜礼拜狗子还得也无世情看冷暖人面逐高低。

　　举灵云见桃花悟入述偈云三十年来寻剑客几回落叶又抽支自从一见桃花后直至而今更不疑玄沙闻云谛当甚谛当敢保老兄未彻在。

　　拈云日暖花香自是家家园里春堪赏所以灵云却向者香嗅里道个不疑后来玄沙恁么且道那里是他未彻处。

　　举瑞岩问岩头如何是本常理头云动也岩云动后如何头云不见本常理岩伫思头云肯则迥脱根尘不肯则永沉生死岩即悟入。

　　拈云县岩散手未是承当绝后再稣欺君不得所以观世音将钱买胡饼放下却是馒头。

　　举九峰枉石霜作侍者霜迁化众请堂中第一座接续住持峰不肯云云。

　　拈云座元平地上扶杖犹恐遭跌况滑路上能放脚邪九峰也好个心肠不失为益友只不合刚克于人故失于厚道慈云恁么断且道免得天下人唾骂也未。

　　举临济和尚示众云赤肉团上有一无位真人枉汝诸人面门出入未证据者看看时有僧出问如何是无位真人济下禅床扭住云道道僧无对济拓开云无位真人是甚么干菌橛。

　　拈云无位真人非但者僧无对直饶智过张良勇过顶羽看则有分举则淆讹嵩山不惜新暑要与诸人说破以杖击禅床一下云洎合错下注脚。

　　举雪岩钦问高峰无梦无想主人公云云。

　　拈云正无梦想时主人公枉甚么处此一诘雪岩老人可谓天地父母心亦可谓善教人处但高峰推落枕子只是难当者一惊。

　　颂古

　　世尊拈花。

　　当时手里也平常未必千金学此方金色老人强解事至今颠倒我衣常。

　　产难因缘。

　　相逢借问口难开此日郎君落节回纵是灵山霜雪遍梅花未必送春来。

　　女子出定。

　　当日入定女子一踢踢翻便止何必拓至梵天又要渠来弹指。

　　外道问世尊不问有言不问无言世尊良久外道赞叹云世尊大慈开我迷云令我得入。

　　有无不问更是邪一得江风便转柤回首长安何近远秋光月色冷平沙。

　　教云若能转物即同如来。

　　尔知我不知我到尔不到上马筑金鞭下马脱纸帽。

　　教云佛说刹说众生说三世一时说。

　　刀刀众木怒号起三籁分明同一音若谓便含千古韵依然错认祖师心。

　　教云关闭一切诸恶趣而生五道以见其身。

　　关闭不关闭失钱便遭罪巴掌问拳头此是何三昧。

　　教云当知虚空生汝心内犹若片云点太清里。

　　好个娘生四大十方总此一袋看来无欠无余酬偿佛冤祖债。

　　教云见见之时见非是见见欲离见见不能及。

　　春眠不觉晓处处闻啼鸟夜来风雨声花落知多少。

　　善财童子五十三参。

　　未见文殊时楼阁门已破何必遍参来千古成话堕快须坐断圣凡情莫直大虫看水磨复弹指云错。

　　达磨见武帝。

　　普通年中到吴江高谈殿陛心无降不是天王多雨露腰支未免血淙淙。

　　二祖断臂。

　　独立庭前三尺雪提刀斫手求心诀天晓回头骨已寒翻然下拜何须说。

　　三祖忏罪。

　　推求身恙若空然如雪轻飞落火边始信从来无一物河山依旧月明前。

　　道明趁卢行者。

　　不见恶不见善者个分明看得见看得见虚空背上早着箭。

　　思和尚问六祖。

　　秦鉴当天物莫逃寒光如水绝尘嚣回头自照无功用阶级何曾着一毫。

　　马祖不安。

　　日面佛月面佛十有九人自受屈清光如前照宝峰儿孙高论翻为物。

　　野鸭子。

　　高论云中野鸭飞鼻梁扭得痛如锥归来明月西江上心曲如今说向谁。

　　百丈示众。

　　不将语默涉离微翠竹黄花是邪非屏却咽喉如道得泼天门户复光辉。

　　黄檗拓钵。

　　持钵王城也自然相逢话旧各抛砖谁知引玉都无实且看芦花放钓船。

　　三顿棒。

　　丈室何曾开得口三遭痛棒拂蒿支高安筑了拳头后从此颠名天下知。

　　四料拣。

　　夺人不夺竟白菊一篱香风永谁家江上捣秋砧思杀关西征戍冷。

　　夺竟不夺人金鞍白马倍精神红日西沉春已去不知何地更逢春。

　　人竟两俱夺云摇雨散成空阔秦皇一去离宫休陵寝荒来鸣晓鸹。

　　人竟俱不夺汉地秦山花雨阔公子王孙乐未央铜鞮唱罢春风泼。

　　临济枉黄檗锄园。

　　低头锄草正新晴钁柄翻开万古春莫谓寻常礼乐备恐妨白日涽薶人。

　　南泉斩猫。

　　掌中三尺丰城剑云水魂消敢乞邻脱下草鞋春已去一年一度暗伤神。

　　平常心是道。

　　平常心是道江风波浩浩日用事如何屙屎与放溺。

　　陆亘大夫问南泉云肇法师也甚奇特云云。

　　牡丹花似美人庄一着春风遍地香玉指指时人不会可怜无语对斜阳。

　　陆亘问南泉瓶鹅话。

　　标宗句子不淆讹唤一声来瓶出鹅从此家邦安若石烹茶酿酒吃如何。

　　麻谷持锡。

　　是不是离不离看他转便欲何为禅床三匝无多子不免当头下一椎。

　　僧问兴化四方八面来时如何化云打中间底。

　　饶他八面尽来时当中一棒血淋漓黑风暴雨忽然尽村斋依旧饱如斯。

　　石头参思和尚。

　　云锁苍梧凤独栖雨去晴来总不知总不知秦皇汉武过多时。

　　药山侍石头游山。

　　两两峰头说六朝秋风吹杀小溪桥谁知笑里成刀剑只到而今恨未消。

　　石头和尚铲草次邓隐峰枉左侧又手云云。

　　者边那边一钁齐铲隐峰面墙石头担板看来赤土自成　独许洞山具只眼。

　　僧问洞山如何是佛山云待洞水逆流即向汝道。

　　洞水逆流如道得平沙依旧月西斜秋风昨夜吹霜雪不识何人醉酒家。

　　江州刺史李▆问归宗介子纳须弥话。

　　介纳须弥莫是妄十人九个不能诠从颠至踵如椰子万卷诗书何处边。

　　白乐天谒归宗。

　　君子儒小人儒白公不悟走盘珠当时若是仙陀客夺过泥盘恰好涂。

　　僧问道吾如何是深深处吾下禅床作女人拜云谢子远来无可祇待。

　　深深深意才相问便下禅床作拜酬热血一腔原不惜奈何郎意未曾休。

　　道吾有时持木剑在肩上作舞。

　　怪来便去频挥剑者事分明无少欠擿下依然是道吾髑髅遍地无人窆。

　　僧问赵州云和尚姓甚么州云常州有。

　　常州有常州有赤土画时样不走画长画短知不知王维虽巧莫能偶。

　　赵州十二时。

　　昼夜推迁一百剥翻来覆去者个贼赵州也自解风流打得胡笳十八拍。

　　赵州参南泉。

　　示审沙弥有主无进前叉手岂糊涂果然芦菔情关切不是寻常小丈夫。

　　赵州因一秀才云和尚是古佛州云秀才是新如来。

　　赵州是古佛秀才新如来两个粗体货深深掘土薶。

　　赵州访临济。

　　一人口哑一人耳聩两个缠绵本是一对勘破了大家请退。

　　秀才问赵州佛满众生愿云云。

　　当机觌面提觌面当机疾某甲非君子我亦不是佛各与三十藤免得钻鬼窟。

　　赵州三佛。

　　赵州三佛金木土属一齐搭却省得取辱打瓦鼓唱巴曲者个风流千足万足。

　　赵州因尼问如何是密密意。

　　欲将密意为深酬好个白头老赵州一掐通身毛骨换不知何处更风流。

　　云峰示众。

　　何必与不必两头俱不挈正当恁么时一掌一握血。

　　三心不可得。

　　过去来今不可得红粉佳人解作贼金刚疏钞烧龙潭直到而今天下黑。

　　德山拓钵。

　　衲子家风不别刚刀须是镔铁斩断雪峰命根那讨岩头饶舌三年死去下冰霜万里关山人迹绝。

　　船子接夹山。

　　高隐云间几十秋风晴雨露一孤舟江清浪暖锦鳞出却向波心自点头。

　　僧问夹山如何是佛山云此间无宾主。

　　本来不坐空王殿谁肯寻花上五台如问山中何所有春池浪静月初来。

　　僧问夹山如何是夹山竟。

　　山头碧去是秋烟茅屋寒来霜满天二十年前如此见安知此日不如前。

　　保福长庆镜清三人游山。

　　万丈峰头一碧秋妙高山色似相侔不见当年人可惜如今泪向白云流。

　　三唤侍者。

　　国师三唤侍者三应负汝负吾情何迳庭秋光一片落西湖且看菊英香三径。

　　灵云见桃花。

　　露滴苍苔桃萼嫩香飘绿树故园春花神满院人皆见何似灵云见得亲。

　　僧问石霜如何是和尚深深处霜云无鑐锁子两头摇。

　　无鑐锁子两头摇万两黄金也合消闲看江南三月雨春风满地是波涛。

　　婆子烧庵。

　　祇解闭门煨野榸不知门外春风催翻思二十年前事几度梅花冷自开。

　　北斗臧身。

　　秋月照高堂草根鸣络纬若非钟子期休问琴中旨。

　　白云端和尚牧牛图。

　　白云老子是心未休石上种棘空里插锹描形画迹也无由咄。

　　邓隐峰推车次马大师展脚路上坐云云。

　　单车直挽向中原万骑倒戈日月昏战场斧子千钧重引颈相酬报此恩。

　　石车乘禅师问天童悟和尚设有问如何是禅作么抵对悟打云一棒打教髑髅穿云更有问又如何悟亦打云足方顶更圆云更有问又如何悟复打云口里舌头尖云更有问又如何悟再打云若唤作禅入地狱如射箭乘礼拜。

　　七尺金鞭驱祖令百千三昧此中圆五湖自此狼烟息独累儿孙续正传。

　　僧问天童悟和尚色身非我我亦非真如何是本来面目悟与推倒师着语云费许多气力作么。

　　色身非我我非真口未开时早吃棒十二巫峰月正明猿声啼枉枯藤上。

　　僧问破山明和尚终日吃饭不曾咬着一粒时如何明云一个斑鸠九只鸟。

　　拨草瞻风心悄悄自言一粒不曾咬万峰别有好商量痛道斑鸠九只鸟。

　　青州布衫。

　　白发老人何太切长将心事翻唇舌青州衫子也无专坐上深房不可说。

　　铁龙拙和尚四眼一金刚眼。

　　打破娘生眼见之见时石火较犹迟莫云五色能盲此射杀阳乌分外奇。

　　透关眼。

　　月冷三更户未关朱帘不卷也清闲褱中把出琉璃盏石女当轩笑破颜。

　　择法眼。

　　十尺楼台百宝庄金珠瓦石也盈堂不须更借银蟾力贵贱妍媸不敢臧。

　　超宗眼。

　　四海清清一色秋空林黄叶落悠悠仙人别有壶中日不似阳乌照九州。

　　天地同根万物一体。

　　天地同根万物一体此言如何打着心髓肇法师肇法师我要问你南泉为甚么道时人见此一朱花如梦幻相似。

　　僧问长松璧和尚万法归一一归何处璧云叠翠峰。

　　寒空一雁度秋河思杀乡关奈若何如是不能知转便年年陇上泣嵯峨。

　　僧问长松如何是第一义松云猴愁搂搜头。

　　拨开空外一支春特杀分明特杀新喝散乾坤驱祖令当头谁设论疏亲。

　　僧问长松如何是祖师西来意松云门前五个石。

　　大意如何五个石分明的示与儿曹沧江空阔秋天雨一处寒声涌怒涛。

　　僧问长松如何是须须长丈二松云白羖背上一茎毛。

　　须须丈二问如何白羖一茎也不多秋夜月明浦淑冷砧声捣碎玉蟾娥。

　　长松和尚问僧释迦弥勒犹是他奴且道他是谁僧无对松代云背后无尾巴僧云意旨如何松云眉毛下黑桼桼。

　　白牛露地眠头角攒云霞看看自完全却云无尾巴。

　　八棒。

　　触令支玄无病讨病伶俐衲僧切忌按定。

　　接机从正绝念离思拟动唇吻早已覆尸。

　　靠玄伤正棒了罚钱兴化老子扑在驴前。

　　印顺宗旨置驿传命一人欢喜万人却病。

　　取验虚实作家勘办设若踌蹰草鞋线绽。

　　盲枷瞎棒翳眼空花天然种类栗棘丫叉。

　　苦责愚痴婆心不歇大施门开有何壅塞。

　　埽除凡圣月照寒芦动扬古路左右逢渠。

　　十智同真。

　　十智同真面目全华山高卓白云边汾阳老口便便画蛇添足瞎驴前喝一喝顾视左右抗声云苦自苦兮甜自甜。

　　九峰不肯首座。

　　古庙香烟如白练石霜此意恐非真要知暗里东风力须看梅花支上春。

　　盘山和尚因见人于屠肆买肉云云。

　　刻舟寻剑几经秋秋月春花未彻头偶然步自屠门过一饱于今何所求。

　　云岩埽地。

　　四海参寻学道人须知有不区区者笤帚竖起自分明汝若不见正好打。

　　僧问天童悟老人铁牛吞却虚空时如何悟云你道老僧枉甚么处僧无对师代云道即不辞只是老和尚莫打某甲。

　　问亦奇答亦奇铁石闻之也蹙眉当时若是慈云在笑破师翁老面皮。

　　苏州报恩贤师翁住遁浦常垂语云报恩居在水乡四面无路还有不假舟楫到得者里么二十年未有契机者。

　　拏却贼走却贼今日关南明日塞北打杀会捕捉了窝家青天白日乐桑麻。

　　贤师翁常以马祖一喝百丈三日耳聋勘众三十年未有契机者一日举问福海璧和尚福海日不是苦心人不知。

　　入室须还父子机温衾扇枕事庭帏家声从此传天下自是名无翼可蜚。

　　铁龙　和尚开堂日没量张居士请书云堂额龙云攃佛处以衣袖左右撝云山川也是草木也是张作虎声便出龙云者俗流也有点气息。

　　千斤黑铁铸成钟一击孤音惊海宇有耳明明也不闻如何不道众生苦。

　　铁龙一日举楞严事究竟坚固因击碎茶杯勘众云你道是坚固是不坚固若道坚固山僧已击碎矣若道不坚固古人为甚如此道。

　　口如石密心如棘可惜当年放过贼漫道夭桃别是红还他煤墨一般黑。

　　大仪观谁禅师嗣栖灵　和尚将示灭召众云吾年三十五随处打口鼓若识吾去处反覆沙界里便擿下拂子时僧再请垂示仪瞚目扬眉端坐而逝。

　　临行鼓板冬冬打目瞚眉扬一着奇分付丛林学道者石林精舍看垂慈。

　　君臣五位。

　　偏归正位绝淆讹正向偏中理事和屋里清光通一线天边素景没长河祇知尊贵深宫住那觉勤劳勋业多看取终时折合了何曾银汉照娑婆。

　　赵州芦菔头。

　　镇州芦菔头南泉面目见如今天下人那个能解荐能解荐也是徐六檐板。

　　鼻祖。

　　折苇杨子江转身回天笃可怜大地人犹唱渡江曲。

　　石蒲揆禅师因则尧居士问如何是那事揆曰昨日方丈里有客么尧拍露柱便去揆曰是是。

　　昨夜东山客问月今朝北郭主回风两人笑到秋初一依旧墙头枸杞红。

　　嵩山野竹禅师语录卷六(终)
嘉兴大藏经　嵩山野竹禅师录


　　嵩山野竹禅师语录卷七

　　鄂　州参同门人宗宏　录

　　鄂　州龙光门人宗上　潞南州兜率门人宗坚　同编

　　源流颂

　　南岳褱让和尚

相从南粤几多秋一日飘然度岭头自是祝融峰上月清光不尽映衡州

　　马祖道一和尚

磨砖作镜喻便便此意闻之五味全更旁关山歌一曲孤音止许马师传

　　百丈褱海和尚

野鸭高飞飞过去归寮哭笑恨偏长来朝卷却堂前席别是从前怨鼻梁

　　黄檗希运和尚

当年一喝聋三日此日闻之舌吐来赫赫家声天下振亚池浪里锦帆开

　　临济义玄和尚

头皮打破痛难堪一到高安便绝谈大业从今非小小儿孙也好着羞惭

　　兴化存奖和尚

未识原流真实处衲衣脱下莫轻忽烂椎下下唤苍天不是寻常蒿子拂

　　宝应慧颙和尚

欲疑不疑是何由点破分明万事休赤肉团边须子细莫教错认在钩头

　　风穴延沼和尚

借问我师的的意倚天长剑绝疏亲中原自此人安堵一物何曾碍眼睛

　　首山省念和尚

经声才绝问心安拂袖归来玉一团更把蒲轮当户坐秋天孤月下阑干

　　汾阳善昭和尚

龙袖拂开如白月象王行处落红英等闲放下千斤担七十一家风味平

　　石霜楚圆和尚

辱骂千翻汾水上可怜一个臭顽皮及知道出常情也回首青天不自疑

　　杨岐方会和尚

泣尽南源犹自可山前搊住恨仍长转身日出扶桑国野草闲花遍界香

　　白云守端和尚

非问茶陵遭跌事伽陀别有好宫商一筹不及犹闲事只是难当笑面郎

　　五祖法演和尚

雪冻白云春方醒杜鹃啼血洒烟霞溪风吹杀钱塘柳别是秋红二月花

　　圆悟克勤和尚

诗声认得未为孤何事翻开别一涂须是巍科重得意好看丹凤起苍梧

　　虎丘绍隆和尚

瞌睡虎儿人不识阖闾一吼使人惊诸方纵有穿杨手未免临危也失声

　　应庵昙华和尚

半载深明没意智家常事事足芳香梅阳遥有铜符寄自是声名无地臧

　　密庵咸杰和尚

正法眼开已可冯破沙盆子也相称丛林近日多英物只是犹多异类僧

　　破庵祖先和尚

工夫稳实乃如此自是玲珑无可比随处逍遥不计年团团秋月浮空水

　　无准师范和尚

见说猢狲何用捉乌头自此眼双开孤音别是清商调千古人思奏落梅

　　雪岩祖钦和尚

一死十年涽不得偶然古柏触双睛西风相送归帆急镜水秦山好掩荆

　　高峰原妙和尚

床头枕子才推落梦想两关便绝音铁蛇翻出险岩句瑟瑟高风[番支]古今

　　中峰明本和尚

拓赠掌中竹篦子如风着水波纹起忽然浪静碧如秋祖佛渊源深见底

　　千岩元长和尚

望亭闻鼠夜翻器木勺磁瓯齐粉碎止剩南泉三尺锅烂鬻藜羹胜百味

　　万峰时蔚和尚

竖拳叉手已无专何用仙仙珠走盘光福山中明月在他家安有许多般

　　宝臧普持和尚

窟中狮子是何物牙叉未施威已出一声哮吼震高冈千妖百怪无臧处

　　东明慧旵和尚

虚空安柄事如何辟历声中走白波心佛刚然如粉碎回头星月在天河

　　海舟永慈和尚

镫绳才断醒双眸放出辽天一个鹘自是羽毛丰足时鹏霄九万随冲突

　　宝峰智瑄和尚

漫笑当年山鬼子眉毛烧却丈夫儿三三两两都打杀扶起瞿昙第一支

　　天奇本瑞和尚

细看师僧杀涽机猛敲石火顾犹迟如今关塞无飞将愁听胡笳悲咽时

　　无闻明聪和尚

者个分明赤子意何妨苦乐两抛开村歌别是阳春曲漫向江头听落海

　　月心德宝和尚

江头采叶一茎走引得波斯笑破口近代丛林老作家看来未必全知有

　　幻有正传和尚

镫花爆落已曾知抛出鞋来又起疑翘首忽焉心眼碎天然灵物化龙儿

　　密云圆悟和尚

蹋碎铜棺月景寒又来理钓弄波澜钓得锦鳞出巨浪吴江日已在阑干

　　浮石通贤和尚

脱尽皮肤始见真吴山越水卧松筠如今一片当湖月万古清辉莫可伦

　　砖镜完璧和尚(一讳行瀚)

指月园中肝胆裂报恩寺里髑髅枯等闲夺得莫邪剑四海堂堂大丈夫

　　牧牛颂

　　安南许镇府就师求牧牛颂师信笔书十首与之其次十首乃师在开圣时呈方丈者并编于此

　　拨草寻牛

曳杖春山绿树齐闲云深处鹧鸪啼孤征莫怨王孙草细看平苔过虎溪

细细寻来不计程寒苔结处野烟平翻身又度千峰外依旧空山啼乱莺

　　蓦然见迹

云乱山深草木齐踟蹰搔首此松溪风梳石发轻会散忽见新蹄印雨泥

趁鸟随云出岭东芒鞋十载度崆峒几回泣尽松会乱仿佛头蹄白雾中

　　捕步见牛

春雨蒙蒙度虎溪寒岩树里叫黄鹂抬眸一望烟峰下头角玲珑隔水西

看水寻山春又秋羞将短发老林丘夕阳回首三千日遥见深眠百草头

　　得牛贯鼻

蹋断青山与白云间花野草自芳芬此时得曳牛儿鼻一笛杨花奏晚昏

陇西春暖簇山烟一拳鼻头信手牵如今正好前溪牧漫听青林响杜鹃

　　牧童调护

牵来日日牧烟霞稳步云山与浅沙洗刷刚然无烈性一声叶笛夕阳斜

鞭策相随只此中流莺声里百花红闲来且趁春风暖一觉晴烟卧牧童

　　骑牛归家

溪中漫步出荒蓁横笛吹来别样春十载辛勤无地谱芦花弯里好愁人

半岭松风吹白沙关山一曲日初斜骑来自是头蹄别不让南泉水草奢

　　忘牛存人

秋烟漠漠月晖晖一色寒空倚翠微隔涧苍苍深树里一声鹤唳到柴扉

无功用处意若何梁月盈盈浸白波夜里不知何处客歌声隐隐出烟萝

　　人牛双忘

轮中桂子景婆娑一道清辉映碧萝万象森罗何处去霏霏玉露下银河

清溪静夜落秋香不见疏钟出上方报汝参寻云水客别县明月照沧浪

　　返本还源

夭桃深处子鳺啼一片春风遍岭西好个辋川惟自乐寻花趁柳过前溪

此日还家罢问津烹茶好赏百花春高人有问如何道山自清兮水自真

　　入廛垂手

相逢竹篦才拈起只是衲僧眼见鬼昨日江南书信来鹧鸪别在深花里

敝垢衣披自入廛酉家屠肆也堪眠儿童瓦鼓知多少布袋何曾少白钱

　　佛祖赞

　　释迦佛

稽首空劫至贤圣此大劫中睹圆镜四十九年住释尊群经能被恒沙性屈指飞光悟阿难毗邪勘破维魔病多子塔前委大龟从此源源流东震东震儿孙道眼明如龙如象最英俊六十九传有长松慈云继松为道胤是故稽首诸圣师愿续祖镫济饥馑

　　阿弥陀佛

稽首安养世尊四十八愿深远化及水鸟与树林九莲八德为园苑紫金光聚同法界满目皇皇莹如琬自从旷劫接群生恒沙船筏及车幰我常接足礼慈尊不惮罢劳直至晚

　　弥勒

稽首阿逸多常游戏华臧终日自轩渠布袋惟相向走过酉肆淫房又转花街柳弄忽然申手索钱复与儿童歌唱慈云庵突突兀兀兜率天来来往往咄任他做尽伎俩难逃者个竹杖

　　观音大士

三十二应如水含月复具千手手各有执无刹不身无身不晰上天下土罗刹鬼国威威慈慈利人利物我故稽首礼吾师足

　　紫竹观音

道子笔下神巧画出吾师真貌吾师无身之身紫竹檀栾遍罩画者礼者供养者何名菩萨之道

　　送子观音(独存李婆子请)

世间大慈父逢场常作戏手送福德男与人继宗嗣善哉李行婆皆承此恩力

　　绘像观音(许三山请)

大士大士见如水月恍恍惚惚皓皓雪雪正法眼中无尽身破砂盆里着不得如今写在画图中万古流芳沛恩泽

　　布袋和尚

一条布袋百样古怪十字街头看买卖逢人乞我一文钱拄杖横肩常三昧

　　面壁达磨(坚副寺请)

者老阿师少室宴坐莫谓难识早已勘破放他三十藤何必将错就错

　　　　　　又(李佛心请)

看则非真望则不像甚么东西写在纸上直饶涂出他鼻孔也未必受汝供养

　　锡杖

锡杖锡杖梵音贞亮天人之幖帜佛祖之榜样熏成五分法身初机必假良匠呵呵若问授者何人本是野竹和尚

　　夔州破山明和尚

者老子生涽贼三十年咨毒舌肉锅酉瓮薶没英杰撞着福慧礼你三拜看你老面皮厚薄

　　安汉铁龙　和尚

栖灵四眼能埽药病指月四禅新出祖令传到诸方人天宝镜魔王脑碎衲僧乞命者个川巴老子却要卖弄毒粪致令天下丛林闹浩浩里讲论

　　立禅和尚

立禅和尚僧宝顶像带水拖泥流通龙臧不怕黑风漂鼓落得慈航无恙如今叶落归根跏趺金屏石上好好出来相见免得虚空痛棒

　　云翁吴檀越行乐图(讳三汲)

阿翁纯一心自无作小白起权大赤松略弟位亲樊胸常冲漠掩贯群书孔颜之乐时或寻僧谈笑林薄时或访道倚杖采药三教床座怡然自若火其百家不用存橐侃侃訚訚洒洒落落造到如斯人难摸索忽遇嵩山别有一着云翁云翁此还是恶要得顿尽脱却此缚

　　潘契空居士小像

黄眉碧眼视着残篇童子炷香坐立宛然呵呵不是嵩山道者几乎唤作地上行仙

　　天童悟老人

不说有为不谈实相佛来祖来先吃棒好打杀不打杀金粟寺里欲削迹难削迹太白顶上噫伊何人斯是我曾大父底顶相

　　报恩贤老人

者位尊慈七坐道场道尊六合大业皇皇虽未亲炙者点难臧如问雄基谁可继依然崛起锦江旁

　　长松璧老人

长松老师维奇维绝四住名蓝纵横施设眼里无人脑后拔楔退隐蓝峰溪山自说祖佛不知鬼神莫测日午铁鼓震长空夜半木人吐出月

　　自赞

者粗汉无羁绊言语奇奇怪怪作事懒懒散散干戈队里驱祖风选佛场中埽文翰如今分付还武昌待遇其人始好展(宏书记请)

个竹布袋也自奇怪不慈不威无向无背人或请益大棒打退有者憎有者爱丹青丹青不用汝绘免得他年累子孙块块兜楼擿火内(坚西堂请)

昔玄鉴禅师画中峰本老人像归滇滇人始知有禅今数百年矣余虽不敢望中峰老人然亲履其地而滇人又亲炙余言似终不能忘余也故升维那描余陋质索题乃笔其辞曰唯村阿师语默难构非佛非心无声无臭嵩松维那可以相授传兮传兮绵乎宇宙(升维那请)

野竹老师本生下里六年长松一朝得髓为人至毒气吞虎兕恶骂诸人白棒随举抽机迅崨走杀云水三草画余来请题搦管书云祇者是(溥后堂请)

是相非相也写纸上此时挂在室中看他有甚伎俩说是川勤适骨之孙何曾是者个模样虽然童子童子快把香来者里供养(帜后堂请)

生平贯弄白拈手令行西南狮王吼无人接拍奈若何且向深塘种白蕅或问此翁是阿谁慈云庵主野竹叟(道监院请)

川巴老也俊峭据嵩山佛魔埽为人切棒破脑休懊悔谁草草无景林中白日杲杲好个慈悲老子只是恶名不少(帱监院请)

十回拈香八据大刹人天魂消佛祖抹杀一道坦然万有包括棒头既锐逢着便劄见者闻者尽道恶辣佛美佛美听余此说异日展时莫只十八(殷佛美请)

申申夭夭个模样传是嵩山老和尚不知无身复无身才是无身真实相我也三唤太无专汝也三应何句当侍者侍者莫只看无风匝匝之波浪(珏侍者请)

独者川老子无风白浪起说法虽十年未常启此齿棒喝看临时不著者些子顶相扩乾坤祇是自家底归去展开看与汝不相似(尼宗一请)

伟哉老蜀直不臧曲其气刚其志笃其心慈其口毒遇贵不尊逢贱不辱德虽未赡行亦颇足如此为人何异恶俗(尼宗镜请)

　　书问

　　上长松老人

　　不肖慧幼未经学壮值干戈加之赋性昏瞢材质樗栎吾师明鉴久矣拜辞函丈奔走无聊况鬼方僰种獦狫烟村而不毛之土安能树吾师宗旨少报万一邪虽梵刹屡主烧香数回终为小就敢云光前裕后以当不传甚盛事哉未审吾师近日起居若何慧历年不得随侍惟罪是恐欲差僧省觐揣无可任者恃在高明或不加责矣夜郎僧谋归乡之举聊附空函问安容当专人恭候伏冀洪慈俯垂法庇再祈吾师全录一本以便流通慧临启无任瞻望之至。

　　复君用蔺居士

　　山僧十年来枕烟霞卧泉石固守本分不敢漏逗片语于明眼人前者盍祖庭秋晚佛道夌徲加之野狐遍地衷伪不分此时若动一毫必招若辈笑骂昨者与居士一晤不过口角中谈论孰知居士错会返引种种过誉并寄偈言山僧筹之又不敢缄默恐堕疏谩之罪与孤居士问道之高意是以就偈中吃紧处着一语以复切勿笑为王蛮子也如偈中云昆仑山上打坐者祇如尽大地是一座昆仑山居士作么生坐若道得一语山僧当痛与三十棒何也宝所五百由旬聊助居士发轫。

　　　　　　又

　　省手札字字奇绝且复擿地有声及再过一次方知一味隔靴抓痒未有实落若是佛祖得力处居士未开口前正好蓦口痛打若知打意自然得力古人有言向父母未生前未棒未喝前威音那边领略得犹较些子若直扶篱旁壁绝无交涉倘居士痛念生死只将父母未生前未棒未喝前威音那边行住坐卧一一参究参究到情忘意绝忽地冷灰发焰啐地折嚗地断始不枉居士于戎马留心空宗一番若是半疑半信有甚了期不是山僧强生支节因翰示不得不直道一语。

　　与督府孙居士

　　奇逢昆海聚首慈云未获深谈便尔别去令人不胜县切闻细柳营近在罗浮此仙都也想肃清万里恩威八荒使魔王潜伏时仍留心佛道其诸同辈日论无生而问道录又不知集几许篇也如不慧之山僧每于塞雁南还祝居士护卫三宝当与髯将军同垂不朽耳。

　　再上长松老人

　　右慧启今月某日承袭法印再授金襕以崇祖嗣者窃以临筵策众扬佛捺祖之无痕就机接人敲金戛玉之有器大风歌威传四海小释迦法震五天正吾师之德功乃我辈之眼目慧抱志岩石安静林丘与六七蠢蠢之徒寻方拈韵同二三[言(遻-(這-言))][言(遻-(這-言))]之士较雨量晴虽圣人直不为况虚名所可动奈何习气未尽繇是方便随兴故烧香于名蓝因领众于南徼是欲报先宗之慈荫非敢扬弱质之微才何当金襕之远颁再劳玉书之大赐慧捐此病躯图报有日但恐罪辱法化难申赦原恃在海涵胸襟总叨法庇者矣。

　　复玄初刘居士

　　手札三赐不及一言奉复者盍山僧短于柬札非敢疏谩为罪不知别后道念若何昨来一帖方知慕爱未已但苦于公事耳然古人有于公事中大得意者传镫诸书往往见之虽公事亦何妨学道所谓公事之余喜坐禅此济川居士彻证处非公事时得意必不出此言也居士以为何如。

　　　　　　又

　　福星当位德音远闻弹丸地上握灵蛇者几人而护持佛法者亦又几人居士居是任不独为祥为瑞亦使见闻快意敬信仰慕但恨法社羁身不得与居士密迩说同条生同条死于三生石上耳何时买舟过昆明以晤言消此渴尘乎临楮怅怅不胜神溯。

　　复本源和尚(讳照明)

　　一日隔三秋况五六年不一见邪月日梅孰兄来得诵大教不觉绝倒且又知长松门下出一瞌睡虎安得不咥人直起吾师之道至若妖鼠封狐自当退步弟学浅德薄虽勉力支牚终鼠臂虫肝之伎何敢当毒鼓声而雷震乎迩兴土木无物奉寄聊赠茶铛一具倘鬻月烹流得句时不可不寄一绝来。

　　寄大云和尚

　　平城拜别几向镬汤卢炭中出入总赖佛祖之灵今得稣矣抑或可少报圣恩之德不知法兄近日挂瓢何地倘念众生不妨拈出长松宗旨幸甚幸甚鸿便聊控鄙怀并呈二颂兄昔圣恩续道原非同点额泣龙门昆明池上一方月曾照夜郎第几村大云名已播川云法乳源源流到君珍重龙门旧日德莫将狮象落狐群。

　　寄海月和尚(讳祖　)

　　龙门分袂未卜动止何地不磷禅人归始知刹竿已树圆觉唱和长松宗旨而恶池一派属兄掌握矣弟不胜庆幸盍佛道垂秋师法不古得兄尘头一挥是辈自合潜灭令法久住不惟利物亦庶学者不入邪见稠林则老人有望矣但老人江南之行弟阻万里老兄倘获佳音可走一帖为感。

　　复羡瞿辉监院

　　月日接贤徒手启太守公将狮山道场焕然一新功冠南云美荣西竺又欲老僧于此作主法老僧薄德浅识大不堪任近又因王妃仙游有像教之羁拟柳眼拖金枯梅含玉或可携筇过武阳桃李溪上一话无生至于主法两字断不敢许可多致意太守公余不多属。

　　复通邑众护法

　　来札恳留秋水住持涌金道场甚为希有此公等一种高意不惟法门增辉亦佛祖慧命有寄而震旦之高风竺干之法运在此一举矣但虑秋水学识荒凉取笑识者公等既重方外友祈辅训之可也若欲讲明堂奥则秋水棒头喝下亦可领取不须更问山野也然佛法凋零之秋护法者与主法者须铁石心勇猛志庶魔军灭迹狐狗潜踪不然则靡不有初鲜克有终之诮定在目前矣。

　　再复通邑众居士

　　月日接众君书云谨诹七月廿四请秋水上堂说法欣动许多绅士各愿护法八月六日公请秋水实住涌金山野始而喜终而笑何也今海内称知识者如麻粟而入吾祖室者盍寡矣山野戊戌入滇法幢再树梵刹九迁虽有一二仿佛者亦不过勉强印之敢云宗扬六诏名动五湖老师大衲无不睹闻而亦欲爱而续之付此人也邪况今一伙秃汉未睹堂奥未尽玄微便将金帛市此祖位到处蛊惑世俗谓之传佛心印乌乎是何幺[(序-予+林)/肉]乱法之甚也众君既留秋水住此道场不可草草须要万仞壁立令尽大地众生见者闻者一齐断却命根与佛祖为师始不负众君卫法之心也草覆不尽。

　　复秋水长老

　　祖佛家法在弘法者之楷模耳欲楷模此法必效先觉轨范方不致魔强佛弱而败乃事且今鼠窃狗偷不可曲指此辈既不具顶　眼而入衰见稠林我辈不以万世师法千古龟鉴临之则与此辈等也月日接通邑绅士书并省贤徒书知贤徒已作涌金主人共多士厮结眉毛作驴年友不德有望矣冬闲张卢韝与湖海英俊从事可报佛祖深恩也所呈上堂但离师太早之过汝宜知之余意尽在来人口头兹不多赘。

　　复良之徐居士

　　适才午睡偶闻门外剥啄声方下榻有某居士至言居士尚念山僧不置口复出手札即启读之不惟天涯咫尺而清风沁人快不能喻然非良之不至此也何时一接笑谈消我渴尘万斛。

　　上福海老人

　　七年秋七月四日上子自淮南驰吾师书至拜读一过训诲谆谆几如亲炙又知近日福祉无恙六七年哀慕之思捧此可消半矣又蒙远赐佛果诸录慧虽不敏不敢与诸祖等然窃向往之即他日与诸祖把臂性海自此始也吾师之德铭刻五内何可忘哉昆明风景翻然改观慧短拙之一人而当二三百嗷嗷蛄[虫施]在江南虽是泛常在滇中则竭尽心力也关山修阻不能趋侍倘吾师原之慧受赐侈矣。

　　复竹眉长老(附来启)

　　月日省启知将归江夏令先君八尺可封矣不知此后可再会滇中不夫佛祖慧命非敢如此第以女素来投机非同浅士验之吾心久矣故遣人再印之以衣原倘他日为吾拈出不但吾门幸甚开圣幸甚而先宗亦幸甚也山僧从此可高眠泉石身上亦无他事矣余不多属。

　　伏闻中谛含远五眼莫得从窥佛教崇虚三贤未能取证大龟尚嗟穷子善吉犹申自诃苟非神悟于机先终是丧胆于喝下宏自破家散宅蹑屩四方二十余载回首家山雨泪莫禁常思出世因缘既不逢人罔闻入路岁戊戌扣法慈云蒙指崨径再造金齿深荷垂慈宏受诲以来捐埃难报今又玉音远锡爱宏何深宏自惭樗栎之材难当大任之责欲躬亲缴上方丈奈众兄说之再三加之间关万里难以孤征只得遥空顿首暂存方底俟先君堂成再觐慈颜方尽褱抱癸卯冬月望日宏再拜上。

　　嵩山野竹禅师语录卷七(终)
嘉兴大藏经　嵩山野竹禅师录


　　嵩山野竹禅师语录卷八

　　鄂　州参同门人宗宏　录

　　鄂　州龙光门人宗上　潞南州兜率门人宗坚　同编

　　法语

　　示竹眉书记

　　三峰宏公楚人也遇余于梁城时余说法慈云因来席下请益先佛先祖下手工夫作何方便山僧揣其因缘不可轻说须时至可耳岁己亥余迁金齿渠亦随侍其志尤切于当日余始悯渠之诚又悯信根有如此之确安忍负之使不得门而入邪故以金刚剑拈出令渠当下无疑则无始以来一切见网爱绳尘劳羁锁一齐顿脱回观从前许多冤屈元来只是个本来面目本地风光但欠悟耳亦知山僧一段婆心与因缘和合之时节实非偶然昔人有言吾若向子道他日必骂我若山僧当日即说今日岂不骂我邪。

　　示云和知客

　　云山水月四皆无情而质皆虚虚实实独云称和者何也盍云兴雨施万物均蒙其泽又能使槁者稣困者起故曰和或集积千峰不相妨碍故曰和今天下丛林之众而江湖来集聚者亦众因名其堂曰云堂盍亦取云集之多而无障碍义耳云集而不碍和说而不憎其称云和不亦宜乎今云和有是德有是和其名云和又不亦宜乎。

　　示竹元侍者

　　高尚之士能歇狂神泯恶作断爱绳省贪力割见网堕贡高求善友访知识游城邑步聚落涉云山履泉石冒寒暑经岁月或肩囊负钵或吃苦耽饥或含羞抱愧或劳筋累骨总之生死未破佛法因缘未会受斯种种苦耳所以入一丛林出一保社参礼圣化瞻仰高流或问一机或闻半偈能向顶门突出金刚正眼烁破魔精肝胆使我临济门庭杨岐正脉绵绵续续续续绵绵岂不称丈夫也哉虽然还须还我金刚宝剑来擿下笔云关又云咄哉丈夫生于大块学于佛乘斯不足畏也然而有时垂一言为丛林重者独何与盍志大气刚与天地同化圣人同行虽在寂寞之滨巨壑之内威武不能屈美誉不能动岂逃虚名于世外者同日而语邪虽如此也须向冰壶石洞中折挫来始得不然徒自掠虚名于事何益。

　　示不磷副寺

　　学道人非有铁石心肝金刚道种必不能也若只是个方方良良秽物腐草不名根器如是之人不惟道之难见亦自陷生平行脚矣不磷道人同慈云数载虽未有大见谛然而受苦耽辛勤勤恳恳昼夜精进以求此道则他日瞌睡虎伎俩似有余地如斯人岂非铁石心金刚种邪故笔此言以嘉之而异日桶底子落时竹布衲自是点头也不磷其勉诸又云不磷从慈云参见以来道业不辍如渴欲饮饥欲餐又常来棒头喝底讨取巴鼻山僧以副寺阙人将以烦汝伊忻然身任其事又常请益洞山生强因缘山僧云待汝咬着恶辣滋味吞不得吐不得于吞吐不得处呈似山僧山僧然后以一粒生铁丸将恶辣滋味下得干干净净无丝毫气息在肠胃中作噎始与汝说破汝到者里亦始知生姜汉元是慈云副寺是时自合不问山僧汝自放心也呵呵。

　　示悟空老僧

　　悟空老僧者今年六十有二发白面皱终不以此自伤盍散诞逍遥如出厩良骥见鞭景而追风趁日者也且不触三圣瞎驴前亦不落临济三句后惟于水边林下朝朝莫莫一钵冰霜而王舍城三十年足不至也所谓绝学无为尽诸有结大阿罗汉人耳慧公可不谓善知人者而悟空得慧公一言如附骥尾。

　　示思修禅人

　　眼色耳声非吾自用之地邪犬吠驴鸣闻尘清净溪光山色见性寂然然总不能逃吾般若之光性地之理奈何鼓钟罗前不知耳识之真青黄交映不知眼入之妙所以不得到入流忘所动静二相不生之地耳然又不知闻思修即同龟毛兔角有何真实有何不真实故曰思而知虑而解鬼家涽计者里如欲求的向威音那边更那边一看看破元来个事本来寂静本来非寂静连寂静不寂静底一总搭却方有入路经云十方俱击鼓十处一齐闻还会么低声低声。

　　示不盈禅人

　　举世间为人只要为到出家地步自然尊贵自然美誉方是出格人亦可楷模后学所以黄面老人弃金轮王位作出家事业四十九年三百余会说尽心病到如今功德尤着此非尊贵美誉而何然后以斯道委付饮光传继未来故有禅教人参有教要人看皆出家事业也不盈见山僧多番将谓山僧有多少奇特殊不知只是个竹布袋耳倘的的要论此事此事富塞虚空盈满大地虽然犹有一着未肯点首在。

　　示含月禅人

　　有水皆含月无山不带云又曰石蕴玉以山晖水含珠而川媚由此观之非人人常光物物象先之喻邪此是过量人之事中下人未必能晓此义也不然在主法者善巧指示曲全其德德既全安有不齐成正觉乎含月来五福共住久矣寒则同穿衣饥来同吃饭但是者事未同耳山僧不得不以没滋味之言诱之使之得入不独含月即诸人亦欲诱之使同得斯道始不枉五福领众之勤劳也嗟嗟蕴玉含珠若能剖出试呈似山僧看。

　　示格目典座

　　描不成画不就才著相成过咎煎油糍敲茶曰锅中点水灶下抽柴此理省得道眼自开雪峰覆盆沩山净瓶一一透过可谓普贤行门。

　　示空庵静主

　　一条拄杖拨草瞻风祇要觅个真子以继吾道自黔至滇未曾拨着一个半个盍人才之难也如此今又来蒙化太极山偶空庵道人与余相见被拄杖子打得横身破裂渠犹以理路未剿故有许多说话余只管痛锥痛劄要将从前见解彻底掀翻知余一种苦心相为也欲余作字余故书此以与之俟异日到大全竟界再来相见时自不负渠一段苦志。

　　示御木副寺

　　江西老宿即心即佛一期方便如虫御木铁铸虚空世人不识汝若能知立地成佛打破烦恼城推倒人我窟若不如斯行依旧是鹿鹿。

　　示化城禅人

　　古人威化城指归宝所意在欲不动寸步而游诸国土不举一念而含育十方无劳弹指楼阁自开不待寻觅别峰自然相见所谓无相实相之体无门解脱之门又曰般若无门四面可入既曰无门向甚处入不妨疑着化城禅者相见于蒙化求一号与开示山僧以所遇之地号之亦由叔孙得地名其子之义然不是欲伊登化城要伊识破化城耳经云宝所在近若悟得宝所化城则剩物也且道见宝所后如何方悟神珠不从外得。

　　示羡瞿禅人

　　行脚人担囊负钵竹杖芒鞋拨草瞻风不惮寒暑者贵图委悉大道耳非是游烟水寻名山取啸傲快胸臆之事也纵遇风涛汹涌漂堕罗刹鬼国亦须不畏生死拌舍身命只要圣解凡情一齐倒断同佛了义成无上道如此才不枉行脚苦辛也瞿云某此处推不开约不住日用中举不顾何如噫嘻还须向五福棒头喝下识些痛痒好瞿礼谢而退。

　　示三草禅人

　　周行七步目顾四方此释迦老子一种婆心争奈云门大师一棒打杀与狗子吃者个说话唤作报恩后代儿孙不翻为过誉即翻为毒药总非二老人为人意也三草禅人自龙潭来五福门下将究云门打杀世尊之意一日山僧上堂伊出问三玄的旨山僧不惜眉毛向道重阳九日菊花新如会此意则二老人被汝一口吞却。

　　示不露禅人

　　学佛比丘镇日青松社里白业龛中无出身路终是鹿鹿汉子纵晓得三臧十二部五经百氏何益于道眼者里须是别有转身涽路始得古人云吃沩山饭屙沩山屎直不学沩山禅此便是别有转身底样子倘能如此称出格高人亦不是过若实未亲到不可与么便休露禅者来吃五福饭屙五福屎五福要问你还学五福禅么要悟犹可易出身也大难。

　　示不用禅人

　　世所贵者连城璧隋侯珠所不贵者道旁砾阶除草所忽者夫妇与知夫妇与能所尤忽者生死大患耳夫所贵者有时堕尘土委泥沙所不贵者有时升高堂覆亭榭而与知与能与生死只是不志求若志求虽圣人不知不能我知我能况生死不明不会邪到此地步曰璧曰珠曰砾曰草曰知曰能曰大患曰贵曰不贵皆一串穿却虽然也须透过始得。

　　示化一禅人

　　衲僧家立个牚天拄地志向吐雾吞云伎俩学佛学祖自然不难矣倘一向往东走西登山涉水此人唤作迷头自狂且无转物手段不惟如水沫泡焰亦且虚丧光会有何益哉不如看个狗子无佛性话久之自然圣解也通生死也办佛祖因缘也透自己大事也明虽有许多苦辛却得生平庆快然后更以无量为一一为无量小中见大大中见小做得十分悟得十分方才不负行脚。

　　示慧一禅人

　　六月一日山雨东霁余登楼望远见华峰翠滴昆水波流凫鹥相狎而鸣渔人竞舟而度爽然自快矣偶侍僧跫然而来曰慧一大德乞吾师法语为学道先声余曰是法住法位世间相常住知之不若知则万事毕若不知你向潇湘我向秦侍僧不喻只拂纸求书因录与侍僧问答之语以示之。

　　示佛照王居士

　　无上妙道在汝昭昭心目之间云何不会却索人涕唾邪三世诸佛历代祖师天下知识皆不能有道与人惟要自悟自度虽先圣建立化门指机示竟不过使见者闻者悟此心地法门同证大觉成无上道耳如能自悟自度则当人分上脱体无依名大解脱所谓心佛众生三无差别腾蛟居士白礼于余求法语开示并欲求一字余曰扯葛藤则不能只好以佛照二字字之如知佛照之义则妙道于斯悟矣噫只恐不是玉是玉也大奇。

　　示崇信赵居士

　　道在迩而求诸远日从东岭出事在易而求诸难月向咸池没嗟嗟孰能于万象中独露身邪东坡与东林总公论道乃有偈其末曰夜来八万四千偈他日如何举似人若东坡者可谓得独露身之理也崇信居士要山僧指示山僧无可指示如有指示又是马头截角何有于道哉虽然李驸马有云担折知柴重如明此乃可学道乃得独露身也即道迩事易正好喷饭。

　　示张春宇

　　今天下以病病人者多而膏肓之病尤多虽杏林春放橘井香生终不能药而瘳之嗟嗟顾安得有卢扁起令尽大地病者一个个倒肠倾肚一个个起死回生然后药病齐埽成个佛祖干净世界余目观三十年未有勃然而兴者安得不扼掔为天下人哭邪。

　　示建极李居士

　　余赋性疏野且未经学安知工诗作字以应文人墨士邪不过一条棒到处打风打雨以继先宗而已偶寓楚雄福城院建极居士以一箑索余偈余不得已乃书曰但尽凡情别无圣解。

　　示崇善傅居士

　　道无迷悟迷悟属机耳余常语人曰悟乃迷即失迷乃悟即隐迷悟虽分然终归幻相古人有曰有权有实有照有用此说非上根利智不能机前领旨言外知归如必曰权曰实曰照曰用则为四端之所笼络安得与大道相应邪崇善居士见山僧论迷悟权实照用之理乃索一言以为指示山僧向道上来所论即指示何须更要蛇足不见道诸佛法印匪从人得汝知之不倘不知更为汝书出。

　　示不瞿禅人

　　父母未生四棱着地父母生后一鹗戾天生与未生陕府铁牛如能一言透则千万言可透如不透虽千万言何益于道哉不瞿江南人自江南河北名山大川无一不足履其概老师大衲无一不礼进其诚祇是云月虽同溪山是异故又从黔迈滇访山僧于云阳请益斯道既得其说觉从前蹋遍许多山水总闲事也今年重到五福朝参暮请勤恳不已总之要明生与未生直到绝学罢参与吾祖佛作冤作仇于驴年耳且乞法语于是乎书以与之。

　　示惟勤禅人

　　为佛子当报佛恩祇如佛恩如何报须是于无作用处显作用无交涉处作交涉无安排处作安排无机用处张机用不顾危亡得失一切净尽抛却只有一条穷性命拖条筇竹杖打风打雨随缘放旷任性逍遥能如是报恩有余矣。

　　示二木禅人

　　瞌睡遇枕子冤家离对头者个唤作好意思好消息然殊不知翻成利害既成利害毕竟过在甚处过在取舍过在喜怒过在见闻过在垢净过在迷悟过在无事甲里昏散魔中被者些盍覆所以不能脱洒不能自由二木禅人二六时中不可放过切须着力。

　　示不闵禅人

　　学道人树精进幢被忍辱铠出言若金石行坐如磐石外不受八风鼓荡内不受三业牵缠始可于佛法中本分上少有相应如只管竟日倚墙靠壁不但打失眉毛亦恐花费眼前日子於戏生死大事如救头然所以保福择菜被玄沙一语坚其操学方能盍天盍地然后如吹万于万窍不同处自然哮吼也尔其勉之。

　　示不显禅人

　　学佛逃禅系驴橛耳殊不知佛即心性禅即日用动心即佛应物即禅然以佛之一字为是不曰漱口三日以禅之一字为是不曰禅乃药石耳者里须将己眼洞明然后始知禅即佛体佛即禅用体用双章理事不二和个不二底一齐抛却方名心佛众生三无差别之本觉也虽羊鹿牛之不一而禅佛心之本同仁者能直下委悉得么合取狗口好。

　　示通广朱居士

　　识破化城之喻则得宝所受用得宝所受用自不作伶俜穷子甘受辛苦也到如此地步自然脚跟未动足遍十方一念未萌圆成万法故曰触事而真体之则神然而此说贵在当人领会人不领会吾末如之何也矣所谓万法本闲而人自闹实自咎耳余常以此语化城居士居士不喻余又只得将个父母未生前面目教伊贴在额头上使一切处看是甚么东西倘忽地里洗面时摸着鼻孔方识吾不汝欺亦知宝所地步原来在者里。

　　示古维董居士

　　古维初见山僧求入道之要因示以本来面目一日再见请益前所示者山僧喝之维忙无所措再求开示山僧云汝正礼拜时是个甚么道理维不喻又一日相见山僧却问从前事作么生曰无下手处山僧云无下手处正好下手维复作礼山僧云好个来头只是不知落处又来室中出纸一幅求山僧书因录所见机语与之。

　　示文远侍者

　　欲脱生死须是上上智之人其志坚其言信然后不问寒暑饥渴苦乐逆顺只于洒埽应对担劳执役涤瓶洗钵礼佛看经焚香课诵一一体究明白自然与实相不相违背而日用之理不待惺惺而自惺惺不待寂寂而自寂寂矣如涉岐路非道人本分倘不然但向彼不来此不往于不来不往处急着眼觑。

　　示自休禅人

　　昔人有言至道无难惟嫌柬择但莫憎爱洞然明白斯言虽一期方便终为丛席徽猷看将来好个入路所以玄沙不出岭保福不渡河便到解脱田地便到不疑竟界此正是不柬择不憎爱样子故曰参学若无如是眼草鞋终被石头谩自休禅人既不与么柬择亦不与么憎爱还得解脱到不疑之地不看脚下。

　　示自愚禅人

　　本色住山绝无他伎由大事未明故有此举所以住山有二一大事未办道眼未明必欲打彻大事悟明己眼故须住山二从上佛祖玄言妙句未透未彻必欲透彻故须住山非为弃世情谢人事入山取静也昔南泉住山刈茅次一僧问南泉路向甚处去泉竖起镰子云者个三十钱买得僧云不问者个南泉路向甚处去泉云我用得正快如知此意正是行到水穷处坐看云起时而住山始有益。

　　示即彻禅人

　　大道在闹浩中不在寂静里在寂静中不在闹浩里此犹是分身两处何曾会同须理会寂静非寂静闹浩非闹浩以闹浩为寂静以寂静为闹浩寂兮闹晃晃耀耀闹兮寂明明历历打破虚空当下心息理会得如此可谓会同要到彻头彻尾出罗笼脱窠臼见大人相亦不难也不然终是随群吃饭何有于道哉。

　　示惟一禅人

　　三界惟心万法惟识惟识惟心眼声耳色咄此是老清凉没处臧头却来山僧笔尖上讨巴鼻住住住听分付花与么黄竹与么绿鼻孔下头大眉毛眼上曲衲僧点着便行何须白日走魅叫苦叫屈侍僧云和尚借取眉毛山僧高声喝曰你道山僧过在甚处侍僧无对山僧复云本自无疮勿剜窟可也。

　　示恒之李居士

　　余常观古人有曰鼓无弦琴岂无知音于山间林下哉然而者事贵在领会领会底自是头头尽妙即破沙盆干屎橛麻三斤庭前柏树子无位真人未有不了了者到此时节则禅不必参道不必学村歌社舞闲坐困眠皆合吾道且不待合而自合矣故曰行亦禅坐亦禅语默动静体安然者也居士还曾亲证也未其或未然蟭螟眼里嘉州象蚱蜢眉梢陕府牛且理会着。

　　示佛海陈居士

　　海居士来自腾越请问直指之义余曰直指之义乃学道人之最紧要者然亦贵在个放得下如放得下自然有条入路曰放下后如何曰蓦直去曰祇如道蓦直去莫是不管生不知生死不知死只管蓦直去么曰否教蓦直去者是要根尘识法外及子史百家陈烂葛藤一齐放下然后向百尺竿头抖擞精神把个没滋味底话行也如是住也如是乃至坐卧一动一静只如此看去倘看得过来则父母未生前父母已生后都透了岂非蓦直去邪士唯唯跽谢而去。

　　示怕量禅人

　　昔人有言四大本空五蕴非有▆滴滴为人不可翻为干爆爆冷湫湫去若如此则安能动后学之渊心激佛海之波澜以注泽枯槁众生邪所以祖师西来特唱幽宗直指人心见性成佛者良有以焉量公相从已来日则行诸难行夜则胁不至席以求心地法门勤道有志礼敬有节所以运水般柴神通妙用诚道玄之偶偕也虽然神通妙用在甚么处请道看。

　　示德安禅人

　　出家人大事未了虽将相之荣不取也比见一伙秃居士向村弄聚落取媚无识谓之打口鼓言我是某宗彼是某派妄形语言魔魅人家男女此等唤作无佛处称尊及征其所为则或兀坐或狂歌如此欺诳如此惑人乌乎是何业种之蚁聚妖魅之蜂屯难殄难去邪枯禅默照之徒鬼窟长年打坐已见叱于当日岂知犹不如枯禅默照之日邪德安求法语开示因书此辈之狂解以告之。

　　示自惺禅人

　　至道无难贵图委悉委悉云何先须立志志不可转有如磐石摇亦不倾排亦不退自然可尊自然可贵了达大道何难何易即语默而非语默即理事而非理事即传持而非传持即绍继而非绍继即惺惺而非惺惺即寂寂而非寂寂金乌夜半正当空便是直下成佛地。

　　示映楚熊居士

　　昔道玄问石头和尚不与万法为侣者是甚么人石头以手掩其口道玄有省后见马大师理前问大师云待汝一口吸尽西江水即向汝道道玄即顿悟玄旨噫嘻此公若无石头开发与夫马祖格外钳锤不过一穿衣吃饭人而已何有名闻于今日哉映楚居士欲学玄公须向一口吸尽西江水处摸索如摸索得着可谓今日之玄公也。

　　示佛印优婆私

　　台山婆云蓦直去伊只一个女流耳便有倾湫倒岳之伎俩且道伊得个甚么此语不可放过若知此语则从上千七百则被汝一串穿却不然纵朝打三千莫打八百尚何益哉噫台山一句子千古更光辉。

　　示笃信优婆私

　　寻牛须访迹学道贵无心指物与心会物物皆本真者几语只恐信不及若信得及则灵昭百草头边祖师意旨便了然也笃信来山饭僧无可开示祇将灵昭句子示之汝当默默参究看是甚么道理如看到山尽水穷放得身命时则灵昭之伎俩尽被汝勘破了也汝能行不。

　　示即性禅人

　　学道须是铁汉是非好丑不管只要光光相照镫镫续焰故曰大丈夫秉慧剑般若锋兮金刚焰不但能摧外道心早曾落却天魔胆即性禅者欲秉是剑奈何其力未充每索法言于老竹老竹向道欲识佛性义当观时节因缘时节若至其理自章汝还知么。

　　示如刚陈居士

　　余自戊戌六月离普定挂笠滇南之弥勒阁时城西慈云庵成督府孙居士延为住持一载因风尘不偶又移永昌之金华山一载到云阳又一载始归慈云嗟乎四年之间奔走不暇安能有法指示于人也邪如刚居士从腾越来作礼于余余曰何来曰和尚忘却弟子邪余不觉泫然下涕曰莫是四年前普定之陈居士不士唯唯于是盘桓者十数日临别索余法言因拂纸录余与居士离合之言以送之如法言当求之诸方善知识去。

　　示拈一禅人

　　有时三世诸佛于粪　上转大法轮有时狸奴白羖在法堂中演第一义拈一汝曾见也未所以者件事不是拈头作尾拈尾作头赵州常云将一茎草作丈六金身丈六金身作一茎草会得赵州意则转与不转演与不演皆了了矣故曰识得一万事毕。

　　示不臧禅人

　　者件事没甚奇特没甚巴鼻没甚工夫没甚伎俩没甚学解没甚见闻只要当下识得无始劫来识神种子元是宾头卢手中琉璃碗不假人借然后唤作奇特也得不唤作奇特也得唤作巴鼻也得不唤作巴鼻也得唤作工夫也得不唤作工夫也得唤作伎俩也得不唤作伎俩也得唤作学解也得不唤作学解也得唤作见闻也得不唤作见闻也得在一切非一切在喜怒非喜怒不见道穿衣吃饭是个甚么参。

　　示蕴空禅人

　　住深山奚所匹倚层峦旁崒嵂刈把茅结个室折脚铛煨品字拾枯柴煮瀑汁或吟咏采松实行则三坐则七时客来便相聚老瓦盆方拓出　黄精盛样栗且加餐任游逸若如何可不必一沤发浴其日逸其流丧其质蕴禅人其惕怵恁么行万事毕。

　　嵩山野竹禅师语录卷八(终)
嘉兴大藏经　嵩山野竹禅师录


　　嵩山野竹禅师语录卷九

　　鄂　州参同门人宗宏　录

　　鄂　州龙光门人宗上　潞南州兜率门人宗坚　同编

　　杂偈

　　送竹眉书记

十载梁州道自箴死心名已重丛林此归还见衡山月曾照洞庭几尺深

鞭指高天走白日魂消石虎血流出亚池派派泛湖湘百代鲸波翻崒嵂

　　送竹元首座

霜敲万尺湘山竹空曲檀栾是几年和根落在桓伊手一笛梅花楚水边

铁拳挥破苍苍面一色烟空飞紫电多少东瓜瓠子禅争逃开圣一支箭

　　送喻紫石归夜郎兼赠木患子

朝闻蜀客向夜郎昆明池上饯行装手中百八君如用舌吐莲华十丈香

　　寄水目山无住大师

自说句章契理来闲花落尽又重开如何不屑当时属水目山头却放呆

　　寄高峰山自然律主

不贵当年推枕子牢将四分束身心年来练得如蟾净别样清光照北林

　　寄云岩静主

闻道不行驴马脚山中高卧笑南参为僧即到无生死当日何须五十三

　　寄毕节众居士

黔山霭霭雨中天遥忆故人赤水边饭罢烹茶茶未孰一声归雁落秋烟

　　寄清水塘应宣

清水塘边草如烟倚云楼阁净诸天夜来人忆三更冷谁看轻风吹白莲

　　寄独山州心月

夜夜高蓝峰上月秋晖先照独山来鬻茶话旧知何日两地寒风吹绿苔

　　寄太极主人

昆明秋碧清如镜烟蕲天空月下来寄语故人须就道快扶轻策过徘徊

　　寄广陵浑源

雪断广陵淑气催寻芳拾翠向莓苔浑源如忆当时约快着芒鞋策杖来

　　秋夜怀古与慈玉上人

前有华亭后慈玉孤舟一系何荣辱他人不解追遗踪莫莫朝朝船子曲

太华峰下昆明月金马坊前汉使碣夜静诵经月上来苍然照见古人骨

　　寄希有律主

麈尾高挥谈四部净坛冷坐论三空麻衣老大成何事不若安眠白昼中

　　寄玄初刘居士

担折知柴重有由如何不悟令心忧尼山若是词坛客未必师人十二州

　　寄东山印持

我祖西来传法印黄梅洗刷更精微自从印破东山月万里苍然揭素晖

　　寄佛度高居士(讳俊捷)

烟树苍苍月色微秋天一雁向南飞此情遥寄哥舒翰玉露泠泠在钓矶

　　寄不凡禅人

叶尽疏林秋已促园中桂子飘香玉不见吾徒过岭来渡头听唱华亭曲

　　答许别驾送扇(讳学夔)

感君遗我扇头字中有热肠岂偶然他日谁编高士传清言未必别为篇

　　答刘夫人

独坐深宫求佛理好将宝剑剖无明等闲识得非他物好笑灵昭也浪名

　　答杨夫人

形声未兆理俱全切忌从他物外牵圣解凡情都莫取此时方信祖师禅

　　答巩昌众居士

相逢一笑旧黔南别去春花已见三信字虽然频寄雁不知何日话松龛

　　答李择之居士

白首穷经欲学韩青镫永夜对阑干鸡囱啼出残更月犹自依依未解冠

　　答竹眉昆仲寄梅花之作

枯肠搜尽答双槐为爱新声远寄来犹说前年天目岭梅花正向雪中开

梅花树树旁崔嵬雪骨冰衫映石苔不得阳春回洞壑如何一片逐风来

　　答李维谷居士

天笃谈心喻指月指头非月月生明若将暗者为明月依旧从前汩死生

　　复黄太史公灿

一夜西风逐雁来千山岩桂映秋开幽香不为游人醉山谷如何得意回

　　复张尔用居士

近日法纲将委地蒲团只是念张商自怜好个清凉室恐作铁围鬼子场

　　复许别驾(附来偈)

一剑顶门血滴滴回头不觉溅罗袍身前曾共三生石今日无明当下消

不贵穷机贵转身当年供奉已消尘眼前岂是无相识能到大贤有几人

　　斗粟从来腰不折惟逢石丈整宫袍今得雨花台上会尘头一拂障全消。

　　敢说生前金粟身佛门狮象已抛尘登岸不须回首顾问涂还问过来人。

　　复古乘上人

挂冠归隐礼空王忠孝又寻寂灭场周子留衣亭上偈何曾一字贵韩昌

　　复胡思慥居士

久欲归家归不得今番归去却无家不如放下归家句一任优游到海涯

一寒彻骨还如洒况是无家野鹤儿若问风流何处得慈云一棒破头皮

君言彻骨还存髓我道贫时髓也无好向人天开只眼清名也自播江湖

　　示觉证刘夫人

旷大劫来一幻身今朝看破是浮尘普门示见随男女宴坐华堂好继秦

　　示佛果高居士

一从白社庐山中人世千年别远公今日将军身再见依然谈笑旧春风

　　示佛源张居士

轻身重道学无为妙在今时惟自知若问自知知底事无根树子糁春支

　　示佛旨于居士

禅房三次论无生利锁名缰一洗清只饮曹溪溪里水从今无意世中情

　　示佛初刘居士

沙场百战逞戈矛洗尽风尘已见休却问苏黄何处得溪声岩桂启双眸

　　示佛舟薛居士

动静双忘入圣流张帆性海任春秋何须更过涅槃岸潦倒高栖明月楼

　　赠坚副寺

当时生姜辣洞山清名从此落人间慈云副寺还刚直竟日何曾一破颜

　　赠三山许居士

祖佛丛中中毒深一腔恶气喷东林此番结下驴年友间弄瑶琴太古音

　　赠丹桂陈居士

何为法眼破沙盆此语分明是道原桂子从今香宇宙石人闻得也消魂

　　赠佛心李居士

少林华绽不萌支香雾重重绕石篱报汝佛心知道不瞿昙法印自今时

　　示升维那

竹杖敲来血溅衣嵩山别是箭锋机还拳不借那吒力好向青峰咏落晖

　　示圆通道人

山海沉沉晓日红一声清声出琳宫楞伽读罢全无事卧看闲云过岭东

　　示彩绘昆仲

宫墙珠树接嵩山宝叶疏疏荫大还直共庄生椿不老余会也得护禅关

　　示我侍者

为僧心了是精修莫把虚名落世流真如木枕堪龟鉴直到真如得便休

　　示易侍者

随侍巾瓶已十春殷勤晓夕拂空尘何时摸着九峰鼻始笑板头未了人

　　示帱监院

监寺名垂切要知金陵之则复何疑虽然洁比冰壶月不似高翔铁鹞儿

　　璋知客求书

不暇临池学草圣挥毫落纸便涂雅云烟未必龙蛇走空道山阴第一家

　　示不磨禅人

铁石为心可学道龙骧虎骤起家声何妨一钵三千界随处法幢接有情

　　示不计禅人

佛有恒沙方便智娑婆国土闲游戏揭开理性示真常实相堂堂无位次

　　示豁浪禅人

锦鲤千头奋鬣来桃花三级怒春雷龙门若不施全力依旧爆腮点额回

　　示朗月禅人

秋江日日碧波流道者无心同水鸥回首楼前今夜月清晖如洗照芳洲

　　示我闻禅人

雪薄香寒送早春鸟啼空翠入清晨昙华山里天然足了得人间一梦身

　　示体周禅人

倚城禅室散幽香庭下海棠看正芳一度闻来穿鼻孔如何还有别商量

　　示会玄禅人

杵声处处送秋光▆醉芙蓉别样香开眼堂堂无入路不知何地觅心王

　　示笋光礼峨嵋

山东万里向西来未必娘生梦眼开好去峨嵋山上见一轮孤月在苍苔

　　示智然禅人

伊鲂眼里着须弥太末眉间贮酒危引得镫笼开口笑不知何日是归期

　　示幻息禅人

乱峰　里寄残身鸟自啼花草自春物外高人如幻息何妨攲枕卧松筠

　　示般舟禅人

芙蓉拔出明如雪直剖先天混沌空此空剖后来相见始笑燕然勒石功

　　作务归示众

土木劳人可罢参汾州门户未能堪胡僧近日知何处不见重来激指南

尽道嵩山歇晚参方来云水力难堪僧堂好个慈明鼓竟日无人击岭南

　　示月峰监院

笠挂南雄是几时杖头消息少人知鬼方好叹无灵物笑杀月峰老住持

　　示映月禅人

风来桂子递秋香物外高人卧草堂细论长松当日事回头月色上垂杨

　　示秋水禅人

学者先须不自欺千章松里破深疑悄然摸着虚空面题字传镫也可期

　　示洞天禅人

不识真机何处是云流洞口也分明江湖多少南询客只是平生滞化城

　　示牧野禅人

徼外相逢一笑休解人何必在多秋青山有约须归去月白花黄好牧牛

　　示无相庵主

扑碎云中师子峰此生也好继先宗钵盂不是人间物漫向寒潭制毒龙

　　示无量老僧

竹岭茅茨久掩关无将鹤发去人间黄精白笋长知足僧史之名也是闲

　　示空庵静主

无景林中牧白牛秋春不计乐悠悠懒添水草祇随分好笑池阳老比丘

　　示纯一禅人

万事如何纯到一还须静里自家看忽然看至情忘处明月皑皑在指专

　　示不昧禅人

百事无关世外春三衣一钵也随身辟尘珠子明方寸好向锦城出示人

　　示笃行禅人

先德门风如不切吐辞未必可为经只宜三尺明如雪山鬼无能逞性灵

　　示心和禅人

净如秋月是禅心一枕间房日色沈才把钵盂烹白水不知野老正相寻

　　示法空静主

无我无人无寿者清源一幅无人写双空空后是何空一把锄头住林野

　　示西江老僧

白石岩边曳杖藜春花敶敶落幽溪溪南回首是何处一带寒松老鹤栖

　　示熹书记

山径迢迢步委蛇苍苍花木也征诗碧鸡坊下青苔石传是王褒旧日碑

　　示六一茶头

陆羽卢同旧有经烹来七碗醉还醒嵩山欲献打门客倩汝擎来就竹亭

　　示非幻静主

高峰室里静无尘坐听啼莺报晓春紫蕨新新穿破土折来便好待佳宾

　　吊天然上人

渠无国土归何处面目分明也了然不信请看江上月清晖夜夜芦花前

　　示玄谷禅人

北禅私宰白牛儿县里来句要纳皮脱下帽檐分外别何曾节外又生支

　　示慧旨禅人

记得盘龙分别时杖头消息汝曾知如何十载青山外方寸依然未破疑

　　示石幢禅人

云开一笑入青天不是他家五味禅自此银河秋月永寒光霭霭净无边

　　示见容禅人

午夜挑镫坐碧纱客身如梦在天涯溪声忽醒从前事长啸松门月色斜

　　示佛照王居士

自理丝纶上钓台青烟白雨集还开溪山笑我三千日未见金鳞破浪来

　　送熊总戎之黔州

乡关一别几经春公极人臣我极真欲问真僧真实理回观此理在君身

羽轮才得驻东林又听明朝灞水吟一夜盘桓须尽意莫教前路思偏深

　　示祥符甘居士

谈笑天涯也有年碑文白字已重鑴大家携手松亭上闲看微风动白莲

　　示普泽赵善人

道在己躬不自知登山涉水却生疑灵昭有个平生语百草分明是祖师

　　示古维居士书华严

河沙偈子斗山高总入香园一兔豪字字书来无尽眼到头未必别尘劳

　　示李明之居士

身经幻梦醒无期沤灭沤生是几时好把赵州无字看不须别处觅灵犀

　　示马坦然居士

大道如何却坦然不须竿木着身边他家别有清机在漫向芦湾唤钓船

　　示彭大器居士

斗大茅庵住此中间收样芋未为穷分明好个清贫调笑杀山前白发翁

　　示李世奇居士

三餐鬻饭无他事一架琴书对酉卮悟来即是真消息何必青天又起疑

　　示王为霖居士

草鞋未入白云门三十葛陂打痛快忽然识得本来人好骂卧龙涽惨怪

　　示李时雨居士

百尺岩边夜雨声圆通面目也分明顶门若是无灵鉴仍是黑风吹杀人

　　示陶君重居士

龟毛拔得几千尺兔角截来百万钧此语相传人未信不如缄口过残春

　　示江文仲居士

百事不关心自闲倦来曳杖向沙湾何须一击头皮碎别有生机笑破颜

　　示董国玉居士

喝底如能细揣摸曹溪鼻孔也不多从今归去西湖月夜夜清晖在白波

　　示潘绍永居士

一念消归露本真根根互用便无尘只恐豪厘空未尽依然性命落波旬

　　示夏元朗居士

酉注荤盘不碍道闲情野况自如如何须更问还家事昆海波心月照初

　　示陈瑞应居士

觅火逢烟未可休焰光须是彻牵牛逃禅必到情忘处海鸟无心得自由

　　示魏不能居士

鞭起铁牛力未能如何与道得相应老庞鼻孔元无别摸着尖头似不曾

　　示夏君锡居士

香园洁白没人住尘土腥膻往往多可惜形山无价宝委在泥沙奈若何

　　示颜思渊居士

三生石共白云峰一枕蒲团睡正浓却被茶童初唤醒夕阳已下岭头松

　　示孔宗熙居士

晓日含霜露正肥塞鸿敶敶向南飞秋风满地吹黄叶几处樵歌隔翠微

　　示王志明居士

春雨霏霏鸟乱啼吾家住在竹林西有人问道如何对一片闲云散远溪

　　示王国章居士

相逢竖拂验来专多少英雄到此难若要清香香透骨梅花也得几番寒

　　示赵佛勇居士

万国风尘草木悲横担一杖到天涯莫云荒服无知己细与君家和旧诗

　　示杨志勤居士

昨夜三更月到囱南泉此语也平常野僧别有过人处一钵青芹分外香

　　示鲁质贞居士

一卢柏子平生事半钵粝羹万虑忘野竹家常已道了任将此语播诸方

　　示田良遂居士

嵩寺苍凉昆海滨门无俗客室无尘倦来又上蒲团卧阅尽人间四十春

　　示王佛身居士

几年学佛空诸有衣下明珠识也无今日相逢同一笑烹茶剥栗且跏趺

　　示熊道人

前峰漠漠散飞霞野径萧疏正落花荜户一声闲犬吠世人也得到山家

　　示王君仁居士

劳劳学佛几多年一卷牛皮也看穿不似道人无一事三竿红日正堪眠

　　示王君用居士

百草堂堂涽祖师庞家面目别无为转身便到忘功用五叶一花香满支

　　示冯国祥居士

身老无能报国恩萧然斗室坐黄昏闲无异物消清昼只有陈年杖一根

　　示何宁宇居士

不爱叩哗不爱静随缘自适得深省森罗摄入大圆中一切圣人如镜景

　　示王应龙居士

晚步平田四野春山家石室静无尘忽然云外钟声出好向堂前省梦身

　　示姚佛仁居士

千尺桃花滚滚流春风细柳系孤舟有时钓得金鳞物回首前山月已浮

　　拓钵归示杨古玄居士

紧俏草鞋入市来婆婆也自笑余呆家常元不添些子依旧低头空钵回

　　示王古宗居士

邻家犬吠启圆通何事时人耳独聋更向山中求解会不知日已下溪东

　　示杨席珍居士

白发持竿坐钓矶苍山洱水送春晖何时破浪金鳞子一上钩头得意归

　　示张国柱居士

一年一度中秋节惟有今年分外别孤月团团在汝心殷勤教我如何说

　　示杨闻谷居士

多年静坐觅心王不识心王每自伤野竹室中三顿棒回头满地散天香

　　示刘自北居士

石霜已夺裴休笏嵩寺还征自北心未必古今分两路看来只是白云深

　　示祝天美居士

世外高人坐白莲心如水月尽秋烟不知亦有攒眉客直向深林访酉仙

　　示张师征居士

年年溪上弄春晖百鸟啼花隔翠微日出乘舟沿水去月来罢钓旁云归

　　示杨腾龙居士

不知嵩少为谁言见说神光雪里论皮髓分来戊底事低头下拜可酬恩

　　嵩山野竹禅师语录卷九(终)
嘉兴大藏经　嵩山野竹禅师录


　　嵩山野竹禅师语录卷十

　　鄂　州参同门人宗宏　录

　　鄂　州龙光门人宗上　潞南州兜率门人宗坚　同编

　　杂偈

　　褱竹元竹眉二子

拂衣昆海是春时三楚为家未可知不见衡阳归雁至空教老眼两行垂

　　寄兜率坚长老

住院心心要细微减言敬事用恩威若云宽猛俱无济那得人人尽上机

　　与升首座

海光昨夜净西楼山色苍苍月一钩自是渔人知我意钓船系在蓼华头

　　与总戎王居士

挟纩当知惠爱深英雄入塞骑骎骎寿亭一去空千载此日浮屠见沛霖

　　送鼎西堂吴门代省

云山万里别哀牢南下戕牁放小舠此去姑苏宁大父趋庭切忌试吹毛

　　送方伯李护法迁浙中时开圣老人在吴郡便寄起居(讳本晟)

清香夹道海棠红皂盍行云向浙东何用衡阳南去雁家书一纸便吴中

　　送磻溪王居士

吾家住在古城西水鸟声声叫柳阳回首亲朋无信字故人独有老磻溪

　　寄胡凫庵居士(讳钦华时许作嵩山碑)

何事书淫惜此光嵩山不放照幽堂曹溪南岳千年石缘字犹能记宝坊

　　赠兜率坚长老

三尺青蛇开紫电十年得自长松院和韬分付不磷儿归去临机看转便

　　赠报国海长老

文水潭鱼极细文孤舟乘月向江濆有时钓得鱼儿出好擿丝竿笑晚昏

　　赠臻监院

一坞红英映草堂闲师才见便还乡如今折赠臻监院别是玄都观里香

　　赠总戎线居士(讳维明)

嵩云带雨润江皋横海将军在不毛令肃严更县夜月南方小丑漫称豪

神武军威徼外陈当时出塞车邻邻灵山旧识公还记共坐嵩山咏早春

　　赠总戎祁居士(讳三升)

亲擐戈甲塞云开手握青蛇气喷雷走马虎溪寻胜迹云房无力下床来

　　赠李廷弼世袭

石霜一个无鑐锁巧手欲开不得开却被郎君轻一击火星迸散满崔嵬

　　赠竹水张居士

知君爱竹又爱水竹高水净青山里或时背手夕阳斜一笑一歌深有旨

　　答龙光上长老苦雨之作(附上偈)

铁鞭已在山僧手问尔龙蛇何处走如今六合青冥开跃跃依然不出斗

　　好把珊瑚鞭在手东椎白日金轮走苍龙跛　如驱羊卧看银河横北斗。

　　前韵赠坚升二子

逢人垂下黄龙手几番申缩金毛走神睛双点真龙儿破壁天飞戾北斗

　　再答上长老(附来偈)

无专申出拏云手吓得丰隆下地走却被龙光收拾归金豪万道射牛斗

　　等闲筑着我师手满纸云烟随手走放在奚囊玉匣中犹余光怪拂南斗。

　　寿轩翁高檀越

箫鼓张筵可壮观百年此祝复何难篯彭不审家何处为我邀来一醉欢

　　寿岩若陈太守

白榆昨夜支支开散入锦城大府来尽道梁州贤太守千春治此字婴孩

　　寿佛髻罗居士

鹫峰寿量称无尽好笑人间贵百年瑞霭高门初度日衔豪一为写新篇

　　寿我侍者(我楚雄人)

鹿城城外白云横此日阿充旁晓生好看蹋翻紫顶月苍山雪浪任从烹

　　次大众勉学二绝

寓内浮名也可删心原始得接嵩山莫愁尘外无深趣白石青溪好掩关

旧时尘务未能删瓢笠何须寄此山方寸清来无一事南公也免揭三关

　　示嵩元禅人

衣囊柬束到嵩山云自无心水自闲只把此间闲到底不须持钵向人间

　　华书记被犬伤

抛闲信步入城游砧急家家九月秋忽遇子湖帘外犬亲遭一口笑不休

　　示无用知客

云水纷纷无尽期茶杯谈笑切须知恐防大伯咍咍笑又咏枯椿旧处诗

　　示显宗禅人

蒲团静对竹囱时花落花开总不知莫把此间容易得卧龙当日也难期

　　寄洞庭贺居士

少陵去后草堂灰冷落巴山千载来月照洞庭万顷碧不知新句为谁裁

高囱研墨写新诗下笔未能又引疑始信昔人言不误吟成扭断数茎髭

　　寄参同宏长老

虎须捋得才盈把凤翥龙骧看作家不是嵩高真骨肉如何掌上有灵蛇

　　寄盛守元居士

百劫尘缘剔得脱寻花趁柳也翛然此情便是毗邪意何用他家五味禅

　　示陈元柏居士

金山室里寻床座四大元无五蕴空玉带输来千古外桃花犹自怨春风

　　示浑朴熊居士

苍苍庭柏语来真老子不将竟示人若谓谈玄终不实不知何地觅芳春

　　示傅云景居士

本常之理未能知埽地焚香看是谁者里忽然头角出青天白日复何疑

　　示佛秘冯善人

未知谁脱复谁缚太末虫儿吞却雀此意疑来几十年犹传普化空摇铎

　　示佛性刘善人

从来者事无多语一个平常心自许黄叶西飞旅雁南秋风析析吹禾黍

　　示何宗古居士

天晓山前白雨收鱼竿又理向溪流谁知自弄钩头饵眼看清波不计秋

　　示杜可美居士

禅心濯濯似秋月三十年来力已竭举似公家知不知若知归去莫轻忽

　　示佛真叶道人

好个庞家回向句荆钗脱下走盘珠千年法社无消息且喜今朝汝自符

　　示王大定居士

一曲无弦弹未已同人闻得便欢忻松门自此堪长啸秋月浮来可赠君

　　示宗益王道人

红尘岂是隔清凉祇恐牢牢着戏场报汝常光元具足不须此外别商量

　　示吕离我居士

斋心事佛只须真莫掠虚名笑杀人直与苏黄同鼻孔超然韵出劫前春

　　示殷佛美居士

者事吾徒切要知临机全不着思惟请看信手拈来药即使膏肓也可医

　　示罗佛髻居士

乌藤七尺验云水尽抱头皮护痛痕不似君家心更切几番走马到龙门

　　示汪永善居士

香匙手里拨卢烟此是诸方上上禅无那汪君犹未彻徒劳高步向林泉

　　示袁宗启居士

世尊无说我无闻此语分明举似君正体堂堂无位次归家切忌骂慈云

　　示曹一祯居士

夜静残镫在草堂囱前寒景动轻霜道人纸被烘来暖一觉安眠万事忘

　　示王东城居士

横担一竹坐茅庐有客相寻忽下驴借问君家何处是门前五柳是吾居

　　示陈贵吾居士

山家充钵是园蔬岁岁年年食有余更问住山消息子蒲团夜夜月来初

　　示李新初居士

暑气相催到上方松门草阁也清凉卧看拒霜华满树西风扑落上衣香

　　示傅玉环居士

相逢尽是热心人未肯休归闲此身独有傅君情可爱时时顾我咏阳春

　　示傅褱吾居士

卧龙山下芭蕉石石上莓苔深可尺一片赠君君莫轻有时价重连城璧

　　示涂成衣

看水寻山情自说娘生鼻孔何曾别翦刀遗下响丁东此事分明都漏泄

　　示王如月居士

雪断夭桃映水红阳春满地草茙茙文殊面目无臧处一任风吹日炙中

　　示姜如鹗居士

无情说法果何长拨着卢头柏子香自是尘尘声动地痴人犹自播雌黄

　　示王一贤居士

团团秋月上溪东素景如霜下草芃好个瞿昙清净眼何妨说与白头翁

　　示李干如居士

尘心洗净可逃禅静里烟华别一天若是翻然开醉眼骑驴何用到林泉

　　示徐居士亨

捉下猢狲即便休闭门高枕乐悠悠此时有问如何道拈起茶杯也好酬

　　示江寂永居士

白石岩前烟漠漠闲来石上看松鹤只须骑鹤白云专莫向人间嚼糟粕

　　示罗洪才居士

列圣微言理可求囱前草缘未为优山僧无者闲家具日日高眠接上流

　　示刘济舟居士

当日张弓二十年三平一见开胸臆敲床自是醒韩公借问济舟识不识

　　示宋荣禄居士

儒佛何曾是两般埽除删述各相关不知别有风流事只在相逢一笑间

　　与王臣举居士话旧

一别锦江十岁寒家山回首几摧肝逢君又话乡中事夜半残镫泪眼看

　　俗士病革因示小偈

伏枕床头苦病身如今易箦欲抛尘要知此去家何处可问莲花国里人

　　示戚道明居士

秋霜打动庭梧落惊起高支三两雀此意明明着见闻如何却说空无作

　　示王国柱居士

日日囱中礼六时金台有路预为期总之未了目前事拓足他方白蕅池

　　示方任周居士

从前谬向经中讨此日方知一字无种柳栽花堪自乐不须别处费工夫

　　示符圣道居士

去尽尘缘与野马何空何有亦何假始知万象一毛中魔佛相逢正好打

　　示毛宗明居士

青眼高歌白日里不僧不俗是何宗瞿昙老子也难识薄莫骑牛入乱松

　　示王渊源居士

清心绝欲坐间房便是长生第一方花落花开情自得何山何水不幽香

　　示杜体贤居士

大业心心在圣尧深褱精一老渔樵杨雄去后无消息此日逢君意自销

　　示岳良壁居士

拄杖颠东拂子忙砖头瓦块费商量瞿昙一有拈花事千古虚声落大唐

　　示陈语石居士

烦恼丛丛是焰光未能勘破苦何长回头若醒尘缘梦便到如来大寂场

　　示佛印婆子

佛印圆通耳独云由来堪忍诏声闻慈航欲尽众生界无那顽皮志不勤

　　示佛明婆子

道在常情须理会非男女相莫涂糊古人虽说无名字吃饭穿衣岂是无

　　示佛见婆子

宗旨今时岂易扶几番困顿几番稣虽然得个蒲团地也笑功成万骨枯

　　示叶佛显居士

本来底事无名字教我如何安得名昨夜前村深雪里不知何处笑歌声

　　示易佛本居士

佛说何曾去一尘闲花野草自天真须弥脚下沧溟水浸杀鱼龙笑杀人

　　示赵佛住居士

本来无住名真住佛子缘何信未能若使虚空开得口说时依旧未相应

　　示郭足法居士

方自方兮圆自圆道人活计此为先咽喉屏却如何道三个猢狲夜簸钱

　　示李贤友居士

山风摵摵陨霜露看看高梧秋已莫促织鸣来懒妇惊道人何不趋归路

　　示王国才居士

熊耳山前断臂师一钵传来是几时莫谓如今消息尽慈云庵主也偏宜

　　示刘宗法居士

山僧无法可相传问着当央痛与拳旷劫无明从此息朝朝莫莫自天然

　　示范世德居士

斩水苍山两地秋单车昨日到梁州迎风一掌能相委白月青天各自休

　　示王国安居士

相逢惟说宕渠边回首身前事枉然何日还乡寻故老为余问讯李青莲

　　示黄玉征居士

九月九日昆阳里闲看秋园落样子篱边醉杀陶渊明笑倩旁人为扶起

　　示杨宗文居士

雷奔一喝勘来专却道明明是此旨更有苍天两字冤何曾悟得自家底

　　送江希贤居士

西风昨夜落青梧又见寒砧草木枯十载梁城惊岁莫明朝回首是东吴

　　章祥宇居士以扇求偈

挥豪欲草扇头诗尽力画来无一字引得镫笼笑不休为君投笔惭无地

　　示马神超居士(紫竹庵托沧江)

行尽深溪紫竹庵禅房华木映晴岚秋来一碧如天镜应看银河下空潭

　　示张一啸居士

日下松支景渐斜香风十里道人家一腔清趣能消受散步长堤送去雅

　　示王如鼎居士

何名清净何名佛草木河山人畜物缚作一团置掌中莫教滚滚如波沸

　　示金之鼐居士

万事经心溺是非一丝不挂也轻微请看聚散白云景到底何曾有所依

　　示杨文季居士

秋老边城木叶空太华风雨夜蒙蒙更残忽霁昆阳月一片清光落浪中

　　示张正颜居士

寂寂山房月一钩风移花景过囱头几番欲绘金笺上只恐王维也着羞

　　观潘契空居士箑头诗字口号

字妙诗工远擅场右丞千古笔生香莫云不是前身事一度思来笑欲狂

　　寄刘善用居士

寄语忘情客可来山中静极白云　河梁亦有清秋月好共知音酌茗杯

　　示李仁吾居士

道者无心学汉诗闲情疏散是便宜相逢有问曹溪旨一掌分明赠故知

　　示舒隰原居士

物物何曾别性天祇缘染污各纷然如今说破虽无异一个鼻头没半边

　　示杨裕德居士

有心说道道非道无意谈心心自心一个蒲团缄口坐高天白月上幽林

　　示王居敬居士

露湿疏林晓雾吹秋禽啼在桂花支如何此意人皆见不省从前梦幻时

　　示郑洪仁居士

世事看来如野马人情不实似潺湲纵然玉帛千厢满不及道人一日间

　　示申宗琳居士

烹茶酿酉也如如此是西林高士居亭上问余玄要意青天一啸落池鱼

　　示宗玩婆子

油糍擿去事何如一掌当腮信不虚火里生莲香可爱声名百代播群书

　　示宗缘刑夫人

当年秦国扣禅宗无字彻来笑别峰心事恐人传不尽亲书入道语重重

　　示载谷郑婆子

道在迩而求诸远饮得茶来忘却饭忽照菱花省旧颜翻然顿足悔来晚

　　示曾一诺居士

嵩山敢自爱林泉总为云峰许我眠法社夌徲非不惜如今半是野狐禅

　　示不及徐婆子

一剑挥空及不及此谈终不落阶级转身若不解真机方寸何能袪妄习

　　示于登江婆子

散手千岩未是玄银河扑碎始悄然有人问尔真▆息遥指蜀山万点尖

　　示陈待沽居士

吾侪一柄龟毛拂别是人间无价物白石先生也不知空教居士来相乞

　　示李宗韬居士

尘说刹说炽然说朝朝莫莫何曾辍李君归去返闻闻识得从前冤可雪

　　示宗祥刘婆子

衲僧尽是老婆儿此语闻之也大奇近日梁城刘铁磨娘生鼻孔要人知

　　示张希声居士

卧龙不说聱头禅有问当空筑铁鞭只教偷心无避处他年免得哭苍天

　　示宗希蔡婆子

六子生来人未遇如今者个也须抛嵩山问汝如何道无翼鸟儿起鹤巢

　　示杨完素居士

毗目仙人失却口嘉州大象向南走蓦然撞着桃符神两脚踢翻白额吼

　　示江佛道居士

春朝细雨下长空北去翩翩万里鸿借问拖泥何所事幽溪蹋碎落花红

　　示龚安然婆子

风雨潇潇洒碧空松云密密送飞鸿道人欲契无生旨且看东园树树红

　　示尼维量

辞亲下发为僧事不务真心也枉然若得一期桶底落翻身便是祖师禅

　　示尼还辙

孤标一榻坐间房阅尽人间四十霜回首丝丝如白雪名高兰若净天香

　　示一舟船头

芦花渡口一孤舟云衰雨笠自风流有时卧唱华亭曲应是无心同海鸥

　　示大坚禅人

不是挂冠图小急都缘学佛价难酬于今欲入慈云室只是深防棒血流

　　示似我禅人

者个须眉不是我才离者个便相左何如抛下了然知斗大茅庵独自坐

　　示南岳德监院

话到为僧未是难鼻梁摸着始心安请观思大当年事三世吞来岂是谩

　　示会元禅人

飘飘一笠汉中来万里梁城得意回归去三川寻古佛草鞋破处骂吾侪

　　示李靖邦居士

雨后烟光净北斗轻风细细动杨柳看来不是眼中尘无那君心却自负

　　荐万恭人陈氏

者个不生元不生挑镫未必暗中行从今识得本来百鸟语松风祇是声

　　吊王秉和居士

十载昆明手共携来风去雨每嵩西哭君何事抽身早孤我云瓢在五溪

　　吊王长山居士

推破名缰利锁关翻身如月涌千山毗邪有问须亲对白石青松解笑颜

　　嵩山野竹禅师语录卷十(终)
嘉兴大藏经　嵩山野竹禅师录


　　嵩山野竹禅师语录卷十一

　　鄂　州参同门人宗宏　录

　　鄂　州龙光门人宗上　潞南州兜率门人宗坚　同编

　　杂偈

　　示愈书记

初日当囱晓色青山满岫晴光悄然快活松下何必丹丘石旁

　　示祥监院

早夜勤勤不倦金陵老子风规有时摸着鼻孔与汝一根竹篦

　　示和侍者

旷大劫来一物朗然逼塞虚空此即相传的事原原委委何穷

　　示敏侍者

槲笠草衣几载芒鞋竹杖平生如何更问消息别指篱前菊英

　　示珏侍者

不变不迁不改何思何虑何忧庭前百尺松子每向其中卧游

　　示学侍者

山中学得无为懒把残经对月千七百则葛藤何为成佛之诀

　　示牧之禅人

沩山一头水羖随处拖犁抴杷莫道无人收管牧之也解倒跨

　　示近山禅人

谐去谐来十载脚跟下事浮沉室中问我宗旨且听树头鸟音

　　示不同禅人

荆棘林中不住翻身却到慈云来时步步思忖何者是吾真闻

　　示湛涪禅人

巾瓶钵杖三衣四海五湖任往荣辱自然不干何须别问安养

　　示悦也禅人

欲醒吾家法眼棒头别有根源若将学解为胜依然三世佛冤

　　示石云禅人

深山寂寂禅室何事心心未闲不若通身放下自然万虑俱删

　　示指南禅人

落日霞生万壑山灵列幕环屏回头石上东顾山色胧胧杳冥

　　示佛旨禅人

止说偷身学懒那知学懒非间懒闲两字无取冯他日上松关

　　示会一禅人

旷劫汪汪爱水今朝一沥倾干只谐明月来往一切尘缘不干

　　示空碧禅人

山僧不解谈禅亦不与人讲究晚来散步长廊不觉依然漏逗

　　寄白马讲主

白马峰前翻经青莲华里悟理高原凿井之喻举世何曾惺此

　　寄古问禅人

江头一片明月白露千珠草头借问广寒何兔捣药闻之满臼

　　示觉一禅人

欲识死生觉性莹然觉一恢恢此理若知真实原非槁木寒灰

　　示大一禅人

月来原自渡口云去无非峰头云月往来不尽时时醒我双眸

　　示仲安禅人

阇黎发足金陵四海名山过目今日相逢益州挂锡三间茅屋

　　示不悉禅人

为僧独贵清真莫学劳劳度日动静常常中规自然大道安逸

　　示不易禅人

不明生死云何须究西来大意只到佛魔两忘神珠一颗自至

　　示岫云禅人

色色空空世界潇潇洒洒人家且过眼前日子任他说落天花

　　示三目禅人

摩醯三目难鉴衲子相逢若何古人别有方便打鼓且听笙歌

　　示明旨禅人

欲知明暗之旨晓夜何常两边明暗抛来莫管回头蹋破三玄

　　示净月禅人

月中桂子垂朵一夜风来送香鼻孔依俙识得开眉便见清光

　　示尼宗一

至道祇须一言自然体露金风且征何者是道只可返寻己躬

　　示尼安然

三尺竹篦悟得。任他东土西天。慈云不是多口。祇要女心了然。

　　示广国宋夫人持法华

礼诵莲经竟日。言言字字深香。有时念到宝塔。便是俨然法王。

　　示贺居士宗福

为仙为佛高志。只在当人一决。若是因循日子。依然错过时节。

　　示雷居士远

地僻山幽可静。溪清石怪堪情。看他鸟弄春日。支上一声两声。

　　示戴居士璞

住着山中几载。日高犹自贪眠。为僧得到如此。何必羡他大贤。

　　示阎居士禧

宿昔闾丘居士。相寻拾得寒山。遗来一片明月。至今犹在林间。

　　示张居士印

西来大意何旨。白日朝来水东。剔起眉毛便是。莫教错过此中。

　　示白居士恩

山头锦鲤如雪。海底金乌若鸡。今日为君说破。明朝各自东西。

　　示徐居士太原

君家住在何处。身上犹带落霞。早把机心放下。冯他碓嘴生华。

秤锤虫蠹久矣。不见不闻随他。前三后三省得。即是吾家叉牙。

　　示何居士常

迷悟两涂未判。端居看是何物。分明一段天真。不是依俙仿佛。

　　示王居士幻

十类众生是梦。三世如来梦人。山僧为你直道。尔我亦是浮尘。

　　示杨居士显

野马如无玉络。奔狂之性何调。学人弃此绳墨。未免伴奂自憍。

　　示汤居士昶

万尺寒潭把钓。细鳞无意吞钩。可怜袯襫渔叟。香饵翛然别投。

　　示众

今朝白礼诸人。事务不烦问我。有求佛法因缘。但指庭花几朵。

山僧虽是村翁。领众何常废礼。只是寻常鬻饭。不曾别有臧否。

　　示陈居士万

多年失却宝所。今日相寻道人。话到无生奥义。何劳抛弃红尘。

　　示丁居士辅

祇知凿井高原。不识水源就下。纵是施工百生。何曾有滴如泻。

　　示易居士生

早晨洗面穿衣。下晚上床脱袜。申手去摸枕头。不知打着心月。

　　示龙居士智

一艇闲游性海。兰桡打倒须弥。此是大人竟界。非同缘木之龟。

　　示龙居士干

无说无传圣道。有为有作猿心。一豪不去分别。当下全消古今。

　　示赵居士本

佛心无住为本。道者无为是根。无住无为不二。镫笼露柱何言。

　　示王居士朗

山门佛殿相对。土地金刚斗拳。既是旁人不识。随他明月前川。

　　坐象岩示昆明诸子

象岭岩前独坐。朝昏满目烟云。回观隔岸松子。依旧落他见闻。

叶上欲书半偈。枯肠括尽无能。不如石上高卧。此事全超一乘。

　　示许居士三山

推落匡床枕子。惊起檐树鸣鸠。安南城里收贼。塞北山前失牛。

　　示刘居士应文

才见提刀出塞。又来捡点家珍。两重公案无别。可谓全咏法身。

　　示陈居士宗性

道人识甚家风。手里把个木勺。惊起甑箄摇眉。镫笼筑破双脚。

　　示石居士廷瑾

槿篱霭霭云合。石涧潺潺野水。入路分明不差。几曾轮转生死。

　　示李居士可植

松直棘曲之理。鹤白乌玄之言。唤作归家时节。何常悟得心源。

　　示许居士云盛

诲人不是不切。回头恐落虚名。偶上东山散步。月明一坞松声。

　　示崔居士天寿

般若深谈四相。法华喻说三车。究来都是闲事。且坐室中吃茶。

　　示徐居士伯迁

月照前峰石色。风吹上涧波声。谁知见者难识。仍教孤他此情。

　　示杜居士三元

水水山山画图。风风雨雨世界。从头柬点将来。智者如何蒂芥。

　　示徐居士化淳

骑牛觅牛痴矣。上筏舍筏愚甚。一切是非莫存。自然华屋高枕。

　　示祝居士良杰

杰出中山独步。虎头燕颔称奇。指专亦有明月。返照必然得之。

　　示徐居士大成

大事因缘不别一挥。智剑心寒成仙成佛。多事间看前峰月团。

　　示张居士希舜

消闲无过山家。万岭清风素霞。闲到峰前一曲。树头惊起飞雅。

　　示郭居士成功

道学无非方寸。逃禅何用求心。自然应物如镜。一切魔王敢侵。

　　示平居士不二

吃饭穿衣不二。提瓶把碗偏同。鸟啼花落岩下。悟得从来法空。

　　示王居士世统

七尺躯中性灵。无专落在风月。今朝落脱些儿。便上莲华一筏。

　　示陈居士栋

万木森森岩石。风吹瑟瑟清音。禅房有此幽韵。任他世上浮沉。

　　示张居士自起

一根既得返元六处。自能休伏二十五人。圆通当时名起天笃。

　　示曹居士成功

石巩一弓廿载。三平方露胸襟。当阳两扣弦子。圣箭犹传到今。

　　示张居士登高

碧鸡午夜啼寒。金马日中嚼雪。分明好个风头。只是当人不决。

　　示罗居士守库

当年济北三玄。今日嵩山一喝。莫谓古今两涂。总然者点生活。

　　示张居士天祥

瑞像道人不取。道人只贵心光。问余何谓心光。依旧龟毛尺长。

　　示史居士得功

空华阳焰潭月。三个本来不真。若谓竹僧错判。何妨缄口残春。

　　示薛居士联

带月连云草坐。石头为枕高情。了然松韵徐响。不胜笙歌几声。

　　示程居士云凤

相传大道多载。只是无人承当。所以慈云一默。管他东土西方。

　　示张居士朝玉

佛殿苔生草。合然镫过去。慈尊门前没个消息。佛法有谁一论。

　　示陈居士拣

至道惟嫌柬择。洞然明白何诠。眼光烁破天下。南北东西见前。

　　示王居士尚勇

道人一个蒲团。四海任他游戏。若问如何是道。倦来放下憨睡。

　　示王居士应显

青峰阴里高卧。白水溪边放船。此是维摩妙着。冯他天下相传。

　　示马居士显祥

者个渥洼骏骨。有时啮膝千里。非同款段腾蹋。所以名高野史。

　　示刘居士文圣

井市山林不二。春华秋月相期。嗟乎者段三昧。须是达人乃知。

　　示曹居士应桀

良骥从来贵德。蟾蜍亦重精明。余闻先佛心印。不是虚头假名。

　　示王居士良友

嵩少安心可师。慈云勤道良友。莫谓古今不同。虾跳何曾出斗。

　　示赵居士良佩

啭啭支头鸟语。闲闲林下人家。夜来一轮明月。客至两杯闵茶。

　　示殷居士自常

举世无人好道。满堂尽是闲僧。虽然有个居士。何曾离得爱憎。

　　示吕居士友才

我辈相逢话旧。芝兰气味相投。落花流水游戏。谁管南州北州。

　　示金居士成功

金刚撝散魔军。慧日光开暗室。瑞草灵芽不珍。端然领取真实。

　　示李居士国珍

曲说直说两路。宗通说通一门。分明只字无得。便是归家之言。

　　示郭居士朝凤

松鹤巢来古树。钟声散入平原。此中即是宗旨。更要阿谁一言。

　　示张居士弘名

心佛众生名字。泥猪癞狗生涯。明明如何不会。驴鸣犬吠从他。

　　示张居士计美

世人百计生涯。懒汉只消一事。日日蒲团石上。闲来便是浓睡。

　　示王居士文柱

古镜生光似雪。自然方良潜踪。骑牛忽过松岭。管甚春风淡浓。

　　示肖居士二卯

竖起一条铁脊。打开半个疑团。了然当下成佛。何必重重细看。

　　示汤居士国印

先佛一枚海印。一印万象森罗。谁知落在君手。何妨来往娑婆。

　　示温居士泗

生死关头识破。端然成佛多时。坐消昆海明月。踢脱凡情圣知。

　　示张居士权

参禅本自求悟。断妄何须猒迷。只把吹毛利剑。圣凡情见排挤。

　　示张居士教

菩提烦恼如焰。生死涅槃似沤。若是安心选佛。秋高月上芳洲。

　　示黄居士宗

数日不打口鼓。安闲自在烟村。刚才摇动檀板。笑破诸人面门。

　　示王居士道

利门名路元假。山鸟溪烟可寻。若问道人乐处。翻身又上幽岑。

　　示金居士豁

如玉如冰如水。若华若鸟若晴。道人祇此坐卧。佛来祖来懒迎。

　　示杨居士鹤纪

少室安心断臂。两重公案纷纭。不如言外求之。免堕从前见闻。

　　示冯居士文魁

道骨千生练就。衣珠一日何明。逢烟如可休去。到底逗遛半程。

　　示保居士佛手

小往大来名泰。轻清重浊两间。见闻不住声色。是谓佛祖之关。

　　示杨居士中立

密云密布三千。一雨普沾草木。唤作如来大慈。亦是指马为鹿。

　　示余居士不一

劳劳终日持佛。只是恐防错认。若谓佛居净邦。目前安得随顺。

　　示罗居士郁

郁郁黄花非外。青青翠竹本真。总是当人佛性。何须猒弃芳尘。

　　示杨居士茂

众生诸佛眼孔。只在吃饭穿衣。直指出来不会。枉然此个真机。

　　示耿居士迥

秘魔擎叉奇怪。沩山笑里戈矛。慈云不是无语。却有一条棒头。

　　示俞居士永

秋日芦华华下。钓鱼舟上坐歌。分明一个船子。元是华亭头陀。

　　示熊居士昌

杀佛杀祖云门。夺人夺竟济北。正好一坑活薶。免得是非两贼。

　　示李居士继

学道当如埽地。只须埽到无尘。了然一片干净。莫管谁为假真。

　　示刘居士时

室中请益禅学。善恶两关莫取。父母未生面目。分明祇者言语。

　　示刘居士龄瑞

维摩病中说法。嵩山埽除药病。拈起拂子便打。少室亲行此令。

　　示雷居士奭

大雄峰顶明月。光含万象森罗。世人祇是懵董。不见目前奈何。

　　示蒋居士嘉

金马碧鸡坊下。太华昆水之间。悟得眼前景物。谁为生死两关。

　　示王居士晶

赵州一个绳床。野竹一间草屋。受用虽则不同。从教天下相噱。

　　示舒居士章

鼻祖西来直指。虚虚豁豁性天。娘生面目全在。劫火从他洞然。

　　示杨居士智

山上鲤鱼破浪。海中尘土坌天。指示当人不信。生生错过目前。

　　示孟道人奇

奇哉鼻舌身意。三世如来安宅。更问如何是道。赵州有个庭柏。

　　示陈道人瑞

为人为仙为佛。祇要吾徒志坚。一点明明会得。便知父母生前。

　　示朱道人惺

勤行德业为首。道眼处处圆明。信手摸着鼻孔。元来不自娘生。

　　示张道人映

心佛众生不二。众生心佛何殊。会来三无差别。青青翠竹真如。

　　示毛居士安

地卢拨火谈道。了没一言可陈。若问那边理事。本来无妄无真。

　　示张居士寅

庵外石牛稳睡。火中莲子飘香。西来大意如此。义气全章法堂。

　　示沈居士鳌

不二门中何物。梅花帐里真机。堪怜一段消息。落得人前是非。

　　示熊居士易

不种梧桐免凤。多栽绿竹引贤。道人虽没文行。却有祖师别传。

　　示闻居士圣

无泥内外中间。岂云闻见非尘。虽然不是真智。了得从前之因。

　　示张居士实

惟此一事真实。本来何有三乘。千头万绪归一。旷劫无明可冰。

　　示谢居士有

一段西来妙机。许多大士难识。今时纵有些儿。究竟何曾得力。

　　嵩山野竹禅师语录卷十一(终)
嘉兴大藏经　嵩山野竹禅师录


　　嵩山野竹禅师语录卷十二

　　鄂　州参同门人宗宏　录

　　鄂　州龙光门人宗上　潞南州兜率门人宗坚　同编

　　杂偈

　　示克礼禅人

溪深勺柄三尺。水静渔歌一湾。此事无人举着。随他狼藉松关。

　　示择木禅人

佛见也须括去。是以乃可安闲。一身轻似云叶。始得把茅住山。

　　示阔安禅人

钟声晓出千峰。秋雨夜来几点。打着阇黎面门。可怜犹作空闪。

　　示等齐禅人

竹杖敲开顶盍。眼光映着眉毛。如何者里难会。却去寻李问桃。

　　示豁山禅人

一口钵盂放下。半闲茅屋随缘。清泉爚孰三碗。力倦方床可眠。

　　示普济禅人

静住深山几祀。不曾拓钵梁城。非衣己自知我。白米朝朝满盈。

　　示玉和禅人

嵩山华木春暖。古寺云烟静深。放下蒲轮且坐。流莺啼在西林。

　　示二木禅人

顶门有眼须见。草履无绳莫抛。信意行将过去。山中也好诛茅。

　　示牧山禅人

落日青枫江上。西来几处渔樵。看他一种佛性。天然与理俱超。

　　示纯白禅人

椎杀山前石虎。打翻殿上镫笼。不知何者为佛。但见日出海东。

　　示遍谷禅人

春莺啼上烟华。白雨倾来竹树。打着心头不知。要人指个入路。

　　访昙华上人不遇题壁而还

南来一衲潇洒。荷叶翦成练衣。我欲相寻庵里。元来拓钵未归。

　　听琴

流水分明指上。高山移在庭中。转身一曲凄惋。洒洒柳雾松风。

　　渔父词

芦华一系孤舟。便取白鱼换酉。明月湾中自倾。醉来仍卧溪口。

潇潇洒洒平生。往往来来洞口。忽遇秦人两语。回头星已在罶。

　　种华

金峰卓锡幽居。且种几行松菊。松韵泠泠袭人。菊华径径香屋。

　　早梅

一支斗雪开来。冷艳微微出朵。只恐佳人妒忌。任他烟雾深锁。

　　入山

直入千山万山。管他两溪三溪。有时大笑岩口。惊起林中竹鸡。

　　题镫

一碗孤镫殿上。清光与月争明。小师好好挑拨。莫教非蛾死生。

　　题壁

饭食经行无别。挥豪壁上图诗。虽然高士诃骂。识者心必韪之。

　　山居

幽居日日清闲。不管声名荣辱。山下雕胡一掌。三餐往往丰沃。

　　示蒋居士武

看尽联峰集翠。峰头猿鸟几声。日莫牛羊下去。松关纤月初明。

　　示晏居士圯

不到石霜夺笏。非从铁瓮输带。顿然崛起庞公。一吸西江绝濑。

　　示何居士觉

当日烧庵伎俩。庞家百草风度。拈来勘验龙蛇。便是生机一路。

　　示许居士贵

钵盂不可安柄。竹杖何曾发蘖。放下手中盏儿。未常有物争夺。

　　示杜居士喻

山翁终日杜门。不是猒烦应对。祇要人人共知。个事全无向背。

　　示宋居士皎

油油出岫春云。郁郁旁篱野草。细看者个生机。不消别去寻讨。

　　示杨居士运

下马虎溪一笑。登楼见月高呼。总是清凉竟界。骑牛恐是文殊。

　　示石居士铿

当囱几树黄梅。临水数竿绿竹。梅上月来似霜。竹边露坠如霂。

　　示李居士祖

无头无尾一物。能宾能主多般。山僧一味闲坐。梅雨一湾两湾。

　　示彭居士节

檐前细雨涔涔。山外水云漠漠。且赏华茶两铛。闲来又上楼阁。

　　示邓居士靖

凉风吹乱芭蕉。细雨润回豆蔻。便是山中佳趣。不妨高卧清昼。

　　示陈居士璋

瓦砾放光动地。东瓜说短道长。者个句当不必。大家散步西廊。

　　示王居士昏

王瓜栈上新燕。郁李支头落英。不是知音莫道。恐他唤作闲情。

　　示朱道人煦

涔涔夜雨黄梅。漠漠水田黑犊。好个风流不知。依然只是徐六。

　　示王居士语

鸟语啼来漏泄。山华看去无名。见闻若不黏着。十方可以横行。

　　示何居士业

嵩山高卧云室。免得劳劳送迎。有问如何是道。子鳺支上三更。

　　示邓居士处

用修遗迹苔厚。玄鉴禅房草深。一段风流可惜。与君且酌东林。

　　示赵居士庄

桼园梦化蝴蜨。李伯昼成马胎。二子不知妄相。如何道眼得开。

　　示杨居士焘

仲尼精一无比。老氏婴儿绝伦。惟我瞿昙独步。十方总是天真。

　　示王居士塞

问我西来大意。塞鸿昨夜南飞。王君若也难会。更折一支紫薇。

　　示余道人局

仙凡一个棋局。日月两枚腐萤。倚槛看华看竹。不知春老山亭。

　　示陈道人准

佛说无心最上。我云有物难群。闲来且蹋松景。未必随他见闻。

　　示曹道人冰

蜡人几度如冰。道者何曾有实。放下一棚是非。端然坐致深密。

　　示景道人经

三拜何曾得髓。一言已是遭贼。看来金屑虽贵。眼里着他不得。

　　示汪道人湘

一滴虚空浸烂。何消滚滚潇湘。道人笑我无实。我也未曾着忙。

　　示柳道人竭

不贵隋堤万树。亦非白蕅深香。若得末山伎俩。管他东土西方。

　　示段居士戍

忽然昨夜秋砧。黄叶西飞满林。一领鹑衣有在。何消瞥起惊心。

　　示孙居士武

无琢无磨是道。有修有证非真。佛生两路无别。你道谁疏谁亲。

　　示乔居士鹤

一翮翼翼碧汉。数声清响前村。往来共我多日。月上待归闭门。

　　示汪居士文

理学知行合一。浮屠戒等三门。何谓禅宗之学。雪峰覆却饭盆。

　　示吴道人凌

是道非道勿论。即心即佛无争。只管掩室闲坐。从他泾渭浊清。

　　示赵道人甸

取得明珠在掌。不须别觅金丹。方知开合随顺。回首光生指专。

　　示胡道人默

三心开却人眼。亲到龙潭不曾。可惜都卢放过。任他随处冯陵。

　　示傅道人说

一个西来印子。如今落在梁中。是谁摸着师纽。我也许他立功。

　　示郑道人琏

琏也尊为玉器。不如心玉为奇。非男非女之相。分付镫笼不知。

　　示吴居士严

青山一坞春云。白水千群野鹜。莫将入道之源。落在见闻两路。

　　示李道人崇

学道贵乎无我。此言入道之原。嵩山不是饶舌。千圣从斯一门。

　　示李居士季

深悲象季浇漓。且旁南山打雀。不是风流衲僧。如何弄得手脚。

　　示潭道人秘

法印何曾秘密。心光如日当天。婆子若还识得。不须别问三玄。

　　示李道人章

要知庞子回向。拈取龟毛尺长。擿在东洋海里。回头百草生光。

　　示李居士淙

万派东流入海。千山西向摩天。谁知成佛之诀。此处亦有生缘。

　　示宋居士轼

每见宋儒理学。也曾口口谈禅。传镫虽有名字。未必心心了然。

　　示李居士碔

你也马头截角。我方龟背括毛。笑倒狸奴白羖。何妨椎杀猿夔。

　　示王居士玭

论道先须去妄。方才得近如来。然后拈起椎子。一下两边击开。

　　示方道人素

曰圣曰凡假名。无修无证光大。只饶万里长江。不免似条袜带。

　　示余居士立

说性说心伎俩。夺人夺竟生涯。嵩山一味闲坐。渴到起来鬻茶。

　　示郑居士洪

生死两关如何。直下穿衣吃饭。有时唼着舌头。好个见成公案。

　　示陶居士濽

五柳先生好饮。如今好饮何妨。应知者点消息。也在三杯五觞。

　　示李居士初

心心欲学般若。见色闻声若何。忽然跌落盆子。打碎山厨小锅。

　　示王居士沐

为君拈起苕帚。此处也须洞然。好个机关不识。回头只叫苍天。

　　示范道人沅

暑往寒来性海。歠茶饮水无生。日用寻常知得。不必问他净名。

　　示彭居士佑

秋水长天一色。此中便是真如。黄华折得盈把。自在安闲有余。

　　示赵道人尔

草塘荷叶钱小。江岸柳梢线长。若问西来大意。不须别处商量。

　　示刘道人盈

　山华山斗额。菜海昆海谈玄。龙女献珠百颗。夜叉震动三千。

　　示陈居士沱

当日宝峰一喝。耳聋吐舌两人。千古门风不别。谁是前身后身。

　　示刘道人能

千山日暖樵歌。一水春晴钓艇。便是道人乐处。识来与佛齐等。

　　示刘居士致

者个如何说得。虚空未必能诠。当日李翱问道。止言月在青天。

　　示马道人涯

卧龙没甚生涯。惟有一条落藜。或问至道如何。拈起当头便批。

　　示赵居士泰

才然竖起苕帚。人便谓余说禅。只如犊子摇尾。且道是妙是玄。

　　示王居士晋

欲得不传至道。只须斫断根朱。躯中一物无取。方识眉山老苏。

　　示何居士既

不与镫笼共语。还同露柱相娱。识得其中妙理。便为了事凡夫。

　　示祝居士深

秋清云吐明月。水净光生蚌珠。一段天真不识。请看鹭宿平湖。

　　示王居士佐

静处坐观物化。怡然自有真如。粗心不得涯际。五眼未能一窥。

　　示龚居士基

素履安然进道。不知几度春秋。审君非是机钝。入路难将力求。

　　示范居士晞

竹里草亭僻净。溪边石径幽深。居来始猒尘俗。烹茶独个弹琴。

　　示李居士正

埽石高眠白昼。曳筇又向青山。若非世外人物。未必能知此间。

　　示姚居士赞

居山须远尘俗。谈道莫生妄言。此是高人法式。亦为成佛之根。

　　示谢居士晖

过去之言过去。今朝之事今朝。看来无甚关切。且向嵩山挂瓢。

　　示刘居士苓

因行不妨掉臂。移松也得茯苓。返身识得家宝。一切烦恼自宁。

　　示吴居士刚

不识金刚妙体。无明窟里回转。此番为女敲开。处处身光大显。

　　示余居士任

春山叠叠青嶂。渔唱声声水涯。达者风流泄泄。往来蹋碎烟华。

　　示闻居士普

广大如天普盍。辉光似日常明。者个果然会得。何妨坐卧经行。

　　示温居士模

一毛专上天地。百草头边祖师。不是其人莫说。恐他笑杀双眉。

　　示郑居士宜

好个见成法句。如何贤者无闻。吾侪不惜唇舌。是非还他莫分。

　　示李居士依

大道本无依倚。真如何用谈论。江清月白之夜。一曲高歌石门。

　　示周居士皓

浩浩红尘有佛。莹莹白玉无瑕。道人莫合双眼。此物何曾正邪。

　　示卢居士纪

何常佛性南北。管甚寤迷两条。只要单刀入去。从前心垢全消。

　　示朱居士怙

棒下不能领旨。且看抛下油糍。有时摸着巴鼻。始笑卧龙古锥。

　　示陈居士航

岳林一个神通。终日嗤嗤自笑。布袋向人解开。何曾有点玄妙。

　　示王居士从

世尊有个三昧。石女偏然宝惜。女也不妨眼开。看他是甚踪迹。

　　示李居士令

欲知衰世津梁。祇是手中拂柄。此处不消伫思。翻然寤得真净。

　　示吴居士忍

阶前石是真机。不别净名一默。如何更问嵩山。归去黑山捉贼。

　　示赵居士钟

梁山天半嵯峨。黑水江心怒吼。少室真机漏泄。木人空里招手。

　　示尹居士筠

几树寒梅厌雪。千竿修竹摇晴。分明好个归路。何用雷奔一声。

　　示夏居士恁

才言入路分明。露柱嗤嗤笑倒。不若支铛鬻茶。管他天色迟早。

　　示张居士诰

不随语默流转。脱去是非两岐。方寸全无一物。不知月上华支。

　　示钟居士坰

海上月光炯炯。树间华景微微。文殊老子三昧。知得全抛是非。

　　示关居士云

潇潇华雨春岸。漠漠香风草塘。不是瞿昙面见。空劳别觅丹方。

　　示计居士缘

道者不随世缘。蒲团只在山里。渴来一涧清泉。秋孰满林样子。

　　示张居士琳

囱虚月照空床。草密荒肥石径。不必蓬壶远寻。须知此地殊胜。

　　示王居士　

半雨半晴岁月。不山不水人家。闲来石上趺坐。目送林东落雅。

　　示无垢禅人

蹋破万峰青。饮干千涧水。若求佛祖心。早须合却嘴。

　　示禅学禅人

林下何生涯。山前一坞粟。何须持钵行。却受人荣辱。

　　示法雨禅人

如天一味雨。万物从兹生。借问生机理。无臭复无声。

　　示唯识禅人

唯识识何识。唯心心亦空。迅雷下一喝。顿教双耳聋。

　　示溪舌禅人

禅者意如何。饮汤识冷热。闲看溪水流。日日弄长舌。

　　示觉旨禅人

宿昔谈心法。何曾知目前。可怜肝胆裂。空负百华然。

　　示不波禅人

早晨吃白鬻。到晚饥仍觉。此理复如何。马头初生角。

　　示融旨禅人

一条筇竹杖。是处得人嫌。拨着兴化了。结冤到驴年。

　　示轮旨禅人

新作出家郎。须明方寸事。揩磨日用中。可到如来地。

　　示慈航禅人

一钵一蒲团。随缘道自安。魔宫与佛界。是处得盘桓。

　　送霁禅人还水目

送女归山里。离亭分手难。殷勤精道业。莫只自颟顸。

　　示得心禅人

得心不得心。得心在方寸。昨夜子规啼。声声啼出恨。

　　示尼善逝

台山大会斋。此语传千古。分付汝研穷。努力莫茻卤。

　　示张居士蕴

慈云昆海上。张子古城里。味道几如饥。往来谈至理。

　　示陈居士见

从来无法说。教我如何指。明月照庵前。吾心常若此。

　　示宋居士槿

相见不扬眉。举意便知有。合掌向南辰。面面看北斗。

　　示蒋居士轮

本来无一事。何须更比伦。东峰日已出。华景落平原。

　　示孙居士文

慈云庵前水。太华顶上雪。祖意已了然。叫我如何说。

　　示戈居士息

寄食江城里。盘桓草阁中。问余道中事。日出寺门东。

　　示郭居士茂

尘中人寂寂。一物了然无。如此行将去。何须问老卢。

　　示孙居士威

月到清江明。风来桃浪生。仁者心不动。随处听啼莺。

　　示唐居士广严

佛法无多子。太虚一印定。泥人笑破颜。石女初褱孕。

　　示徐居士国伦

才欲见山僧。纷纷华雨堕。端然不外求。何处立功过。

　　示胡居士腾所

无我我亦无。有心心亦有。两关齐踢破。杲日当垂柳。

　　示龚居士卺

嵩山一竹篦。勘验五湖人。打得血流出。方才见本真。

　　示黄居士昱

要论无生旨。须教道眼真。秋中一片月。看看无纤尘。

　　示郭居士昱

良哉观世音。能超诸生死。故号大慈父。如秋月见水。

　　示熊居士继

佛本在愚心。亦不离此觉。若明此觉性。谁缚欲谁脱。

　　示钟居士庆

马头截角易。龟背拔毛难。岭上古明月。徘徊过石磐。

　　嵩山野竹禅师语录卷十二(终)
嘉兴大藏经　嵩山野竹禅师录


　　嵩山野竹禅师语录卷十三

　　鄂　州参同门人宗宏　录

　　鄂　州龙光门人宗上　潞南州兜率门人宗坚　同编

　　杂偈

　　西山杂偈

昆海澄清已泼秋。西山高卧看牵牛。人生无事须行乐。莫待星星白上头。

牚云筇竹随春秀。落涧松声逐晚来。村村野趣转幽翠。树树群芳向日开。

一局残棋罢戏场。百年兴废可悲伤。门前欲散华朝雨。且旁溪烟咏夕阳。

蹋蹋莓苔春兴奢。呼童敲火鬻新茶。衔豪拟画庭芳趣。回首青山叫晚雅。

十载曾经采玉兰。重来烽火半烧残。青山无恙松风在。且酌清泉镇日看。

商山岭下鸭城西。古树苍苍乱鸟啼。白发闲僧多种竹。寒梢百尺与云齐。

乱石岩岩倚白云。霜钟送晓散榆枌。分明一幅王维画。可惜和烟落海濆。

世外柴扉旁水涯。高冈华木亸春支。倚岩夜夜看昆海。惟有清风明月宜。

眺望青天明月珠。团团如玉向山隅。老僧自说儿时住。八十年来在画图。

一宿山中便欲仙。山花山鸟也纷然。主人注意能留客。又引峰头看杜鹃。

芒鞋竹杖宿江村。一夜猿声响北原。明日欲归归未得。又携瓢笠入云门。

麦浪翻翻四月中。海棠叶耎石桥东。欲将老眼看三日。无那征蓬已挂风。

　　采蕨

才[巢-果+失]春山放绿蟠。柔疑玉腕净疑兰。拓根虽是山中物。曾与夷齐有旧欢。

　　采薪

负斧登山山更幽。一声寒鸟上支头。雪华回首迷青嶂。不见江心放鹤洲。

岭外孤征两鬓寒。小溪风度雪漫漫。谁知万壑千崖玉。也作峨嵋一样看。

　　采芹

自识青泥姓字来。芳香几度共春醅。莫愁回首云溪晚。已见东峰月色开。

　　山居

放下诗瓢砌石篱。茅房常与白云期。厨芗蕨饭从来事。说似膏梁恐未知。

山中样芋足秋来。日日沙铛只自煨。饱食闲眠明月下。何须高唱酌金罍。

　　龙门奉和本师和尚喜雨之作

一跃龙湫白雨来。江天万里看风雷。虽然草木生机别。各自青青抱润回。

　　喜林上人至

蹋蹋歌声涧外来。手携筇竹打门开。莫愁草榻为君下。且酌蒙山胜旧醅。

　　戏书笔华馆

二月烟华满苑香。主人醉卧古亭旁。莫云往事梦中梦。今日犹存小洞房。

　　和云腹和尚四首(云嗣象崖珽)

　　僧玄谷呈云。公复梁司马四景韵。余读之极爱。神竟绝妙。可谓今日雪窦也。把笔和之虽不能与云较得失。聊自警耳。

　　涉溪

雨尽新晴照柳堤。绿烟深处乱莺啼。高人此际能消受。树树梨华香满溪。

　　心景

柳色莺声此见闻。如何别处说氤氲。嵩山日日间无事。倚杖高歌入水云。

　　寂定

山前雨歇转新凉。静入蒲团事事忘。囱外寒雅啼出月。不知何处散天香。

　　水月

秋河清极净无尘。素景遥遥映白苹。道者了然方寸里。此心欲寄与何人。

　　蝉鸣树底

轻烟袅袅动高支。叶下清音到莫时。几度欲题韵未就。竹风引雨过帘楣。

　　渔舟夜泛

空潭羕羕弄清河。两岸芦华拂细波。回首林皋纤月上。清辉白露坠渔衰。

　　罂粟

朵朵东园一丈开。浇红泼绿美人来。信知西子非凡种。曾是蓬壶旧结胎。

　　鬻泉

孤身落落向天涯。且鬻清流醉白沙。坐到月明苔石上。芦笙吹起野人家。

　　闻雁有感

广陵一夜倍凄清。鸿雁声中伤客情。同学少年多不在。如今何计乐岩耕。

　　看莲

漠漠清池水荇肥。香风款款袭人衣。玉颜已胜浣纱女。不用吴宫着绛绯。

　　过万松山

袈裟自愧乱戎常。病骨三年在异乡。借问蛮烟何日净。此山终是断人肠。

　　野望

天目山中响杜鹃。陇云如绛草如烟。春风不弃碧岩。里故遣梅华十里妍。

　　闲游

草绿东郊曳杖游。山华满岫隔林丘。溪溪黄鸟啼春日。回首云烟在岭头。

　　步友人雪中寻梅韵

寒芳昨夜一支开。玉骨冰肌隔水隈。仙种自应能傲雪。秋波何必妒香胎。

　　过准提庵(庵去长松二里)

家在小溪半亩田。每看松鹤避茶烟。闲庭夜夜东峰月。何必庐山种白莲。

　　再参荆南开圣老和尚

荆南再到逢秋日。三径幽香看菊英。北望秭归巫峡外。晚来万里莫云平。

　　遣兴

挂笠长松已六秋。残篇未敢入双眸。故人遥在南丹里。何日扶筇到虎丘。

　　自勉

莫怨风尘鬓已衰。好将铁骨傲霜梅。古人不自轻吾道。八十犹担杖钵来。

　　长松别灵岩老和尚

十载依违古夜郎。秋风晓送桂华香。寒蝉欲去千峰冷。黄叶西蜚引恨长。

诗瓢此日别愚溪。白雨清朝尽柳堤。不识龙山何处是。茅房无恙借幽栖。

岳色青青雨后真。出门长揖别西邻。山中有分堪高卧。只是深褱白发人。

孤踪几度白云陈。又见黄华向砌开。才得承欢今又别。安知泪向平生来。

衣钵收来去夜郎。轻身趁鸟又还乡。苍苔茅屋深山里。敢把虚名播四方。

己跃龙门三汲浪。非同点额落波涛。他年云外天蜚日。好看风雷撼巨鳌。

　　次王应龙居士韵

三月边城日气融。白云来去自西东。晴光几树催春鸟。空使繁声落草蓬。

　　闲坐

不翦芙烟贴翠茵。青苔石上老闲身。东风日日催黄鸟。坐看山华醉别春。

绿水苍苍系小舠。闲倾白酉复低谣。夕阳才向前溪口。又挂轻帆去石桥。

　　偕许刺史宋广文游龙泉寺

随云缓步上山楼。洞口迢遥白水流。秋色烟光看不猒。晴霞洗尽一池鸥。

　　广陵九日

九月秋高落木时。广陵孤客倍相思。渝州弟妹知何处。未得还乡一问之。

　　孤梅笑日

玉脂袅袅缟衣轻。肯放容华笑晚晴。溪畔已随春雾暖。谁将凡品污高名。

　　江梅映水

支支瘦骨向江开。香雾沉沉映日来。护惜春光江水上。冰衫莫遣委莓苔。

　　访灵隐和尚

云日当天暑渐催。幽人着屐向莓苔。到门桃李天然别。款款清香风　回。

　　法明晓钟(即金齿八景)

白云深锁帝王居。玉字人传是御书。不识龙归何处去。晚钟犹自报清虚。

　　西山晚翠

日莫古城看去雅。武侯祠上夕阳斜。晚风吹得渔樵冷。满目清光泼翠华。

　　龙池夜月

女堞参差印水湄。秋波澹澹引新诗。低回池上龙泉寺。独对寒光有所思。

　　芭蕉石洞

风雨潇潇碎玉声。空岩百丈倚山城。石门深锁荒烟里。亦有洞箫叶底鸣。

　　安乐金井

青峰万点指烟空。觱沸清源出柳东。午夜微波方印月。蛮奴谁遣汲云中。

　　摆井杨柳

金丝织翠曲阑旁。弱弱千条舞夕阳。不向隋堤拖雨足。山中空自断人肠。

　　云岩石佛

山门一望白云开。石壁流光散佛台。日莫珠林清磬出。翩翩鸾鹤又蜚回。

　　金鸡温泉

金齿城东古寺西。碑亭每见昔人题。如今寂寞深山里。祇听黄鹂薄莫啼。

　　李道人给供口占

松间入定正当春。一树寒鸦叫杀人。何处道人来给粟。车声轧轧起烟尘。

　　留客

小座当轩春日斜。西山归鹤破烟霞。三间茅屋能留客。汲得灵泉夜鬻茶。

　　乙未元日奉和开圣老人登石林山用原韵

元日晴烟净。边春入石林。小溪梅欲乱。前岭雪还深。松雾侵人骨。山风散瀑音。谁知尘竟外。闻听亦无心。

　　晚眺

寒烟浮竹树。秋气向檐生。日落山初暗。菊肥暑渐平。孤峰蜚鸟尽。野涧入云轻。千里一身外。狂歌茗欲倾。

　　喜晴柬杜尔侯

晴开峰际晓。人坐小囱中。定水浸香案。蜚崖断雨虹。青烟含瘦柳。白露下微风。已见枫林晚。山山霜叶红。

　　薄莫

登高岳色冷。野望晚山昏。秋老林光瘦。溪干云气温。烟随虹雨出。鸟向夕阳翻。故旧音书尽。悲风动石门。

　　妙应寺

白白金沙地。青青玉井莲。古碑荒鸟篆。废沼引牛泉。微雨湿松子。茶铛散竹烟。了然人景外。镫火接诸天。

　　褱本师灵和尚

一别经三载。音书绝夜郎。昆明秋夜月。湘水播州霜。落木纷纷尽。边风浸浸凉。自知褱抱拙。何日奉恩光。

　　同汪牧鲲夜坐得楼字

石壶倾苦茗。竟日坐山楼。雨过苔衣湿。云生竹户幽。相逢万里外。谈笑五溪头。莫问平生事。千峰已莫秋。

　　和佟太守韩甲喇观海之作

下马山林晚。苍芒碧海深。波砰知变化。浪静识禅心。树树寒蝉聒。村村野鸟吟。归来茗碗在。何以献高岑。

　　戏题大我静主房

山深成野况。高日照岩津。坐见僧寮画。行探石涧春。一峰天外杳。万木眼中频。借问降龙钵。欲收何处鳞。

　　答友人馈物兼话旧

独坐松囱下。焚香听鸟鸣。打门何处客。闻语似师兄。曾忆荼蘼别。今逢玉菊清。赠余方外物。十袭敢云轻。

　　送友人之昆阳

秋净山光冷。前涂路颇遥。边云随去景。野鸟逐归桡。才看钓鱼叟。忽过冷水桥。昆阳何处达。落日见渔樵。

　　秋日坐梵庵上人房

石床华木里。黄叶落西风。万里音书断。一身鬼国东。青山插云际。白露下芳丛。坐到夕阳后。秋香入梵宫。

　　还山

看看溪山晚。前村日已斜。随云行涧水。趁鸟入烟霞。古画仍余壁。寒梅渐有华。且烹龙窟下。尘外道人家。

　　寄都统高居士(讳得捷道号佛果)

晴日浮沧波。清风吹芰荷。岩深臧虎豹。村远隔笙歌。山静人来少。林疏月上多。何时王事暇。一骑入烟萝。

　　秋夕与白云上人

白雾三山起。秋风一院凉。茶烟熏石壁。霜鸟上堤杨。泉落龙岩下。人经虎洞旁。茅庵竟日好。坐卧只空堂。

　　送王太守(讳命来)

相逢一月间。谈笑满台榭。闲去看溪流。倦来归草舍。离情生昨日。论道只今夜。前路须善为。阴晴莫自诧。

　　答扶相国(讳絅)

月浮不出户。况复到人间。囱下南华孰。阶前苔石斑。微风闻鸟语。乱响落潺湲。自是尘沙业。一生即可删。

　　与天龙陈居士

　　陈公西蜀名家。疆场侠士。虽羁身戎塞。心在空宗。岁辛丑。余迁五福。公再往盘桓。因就果园创室为游。宴地乡里。胡公额曰。缘野轩乃约同志闭室轰饮。是日独余惺惺。遂赋一章。

青林开一室。白石映新晴。树密禽常宿。潭深水至清。万竿阶下静。五斗座中倾。余独惺惺者。天池聊以烹。

　　竹林寺

一到无尘地。白云在五峰。萝上新秋月。山中旧日钟。锡闲曾解虎。钵净可降龙。饭罢无余事。散步自扶筇。

　　拟寒山诗(用丽江世守虚白木公云薖集韵二十首)

黄金如可成。白璧贱武夫。真觉陶幻妄。大道贵清虚。世界蜗角专。乾坤着小壶。火风销歇尽。浮沤若溃疽。

但图名与利。早是利心人。况复梯荣业。鹿鹿走梦身。何日去烦热。优游乐天真。悲愍甚悲愍。不得脱嚣尘。

自省身世事。何物与我亲。发肤非己有。妻子属他人。一入冥涂闲。业风吹识神。不如休歇去。免此淫怒瞋。

未能空五蕴。躁妄名为浊。逐尘自迷源。随真贼可捉。寒潭月皎洁。空华何劳斫。慧日本常光。如何不自觉。

鼻祖未西来。个个丈夫汉。直逗到今日。如麻似粟乱。空劳逞娇姿。安知有长叹。乌乎女如此。驴年登彼岸。

此身离襁褓。渐渐形姝好。浑浑若蜉蝣。凄然便衰老。人生天地间。一息难再保。经纪眼前华。不如修行早。

看看如逆旅。光阴真过客。无生半个无。趋利常千百。未雪妻儿冤。又酬牛马役。奔波尚未宁。早被阎罗责。

耽色拖红裙。欲食美酉荤。蛾眉充后掖。金珠足千斤。一朝临死期。方悔不鉴殷。拘拘去冥路。回首谁从君。

货财不为家。世珍非我有。独有两个字。拙愚常抱守。服食莫多贪。无忧无过咎。千钟何足娱。寸地福还厚。

我有一奇物。如空谷传响。六用或来需。应之豪不爽。德常被天人。重重若梵网。乘此大悲心。可以化诸枉。

山中何所有。清溪与白云。或值渔樵语。或从麋鹿群。青冥发澹霭。移坐对斜昏。客至随丰俭。柏子香得焚。

道人衡门下。栖迟方契真。衣破翦荷叶。理穷惟谷神。守智休离德。为物先体仁。勤勤教初学。勿自憍主宾。

梦里作国王。觉来何曾履。浮生三万场。终是痴愚子。富贵不牢固。聪明安用此。伯夷与叔齐。今古无多已。

日日看溪流。敖游古松下。谈心佛日明。讲究尊王化。风打草蓬蜚。仙人时独驾。俯仰天地间。大道谁酬价。

世事多纷云。吾心寂颇妙。林泉常澹泊。免得天人笑。不赴王城斋。安趋公侯召。清溪无秋冬。一竿惟自钓。

圣教有确论。权实两为门。三贤眼上翳。吾心乐秋原。少室单传旨。妙道奚用言。奇哉复奇哉。归来早闭阍。

鶤鹏背千里。锦鳞污池游。逐本须弃末。烦性一旦休。是物皆有适。齐之早不侔。无笑庄生陋。明明是赘疣。

雪鹤白自白。墨煤黔自黔。黄檗何为苦。甘草元非甜。觉性恒如是。初月露纤纤。劳生无把着。不及益当谦。

酉色神之凿。货财命之斧。华罗丧人明。功名实心蛊。惟有越格士。无忧常无苦。往来天地先。游戏任州府。

我拟寒山诗。本从云薖集。三复义自殊。俗士尚能及。烟云洒太清。笔墨蜚华汁。大事虽未能。西江欲尽吸。

　　赠米太守(讳璁曾参万峰明和尚)

自谓曹溪客。复从白兔来。禅深棒下旨。机妙地中雷。长啸三祇劫。尤嫌八斗才。梁山如有约。莫道不重回。

　　答杜长史(讳元英)

若欲觅安心。觅心不可得。春来万物青。月晦一宵黑。动静观无因。后先求有则。堂堂大道宗。君道何通塞。

　　送别刘顺州

星轺五马使。行色碧鸡初。手绾铜章臭。旗开日气余。边春华拥署。夹道雨随车。若到顺州后。还须寄一书。

　　仙月卢兵宪夜坐嵩山

中夜坐嵩山。秋光清四野。重征五蕴床。不及白莲社。诸郡仰金汤。一竿牚大厦。衔杯夜茗孰。默默情堪泻。

　　同岳峙如贺大来月夜登楼用前韵

乘兴夜登楼。推囱遥望野。清光在石林。玉露滴茅社。鬻月问流泉。工诗频步厦。山童涤瓦区。苦茗为君泻。

　　秋日答刘文季内翰

相逢古道在。高论亦何奇。悦老相征诘。张公启笑眉。更残翻溺器。晓后说家私。自是云山衲。清闲可得披。

　　示实参居士

忽见西流火。还闻北陆风。严霜沾老树。皓月起长空。不欲露全体。翛然明正中。来时却无口。今古忆何穷。

　　雪日书示大众

群阴剥尽日。瑞雪满崔嵬。无著王恭服。好倾党氏杯。充厨愁翦蔬。占韵喜从梅。更有过人处。寒卢拨死灰。

　　七夕旅次二首

七月方流火。江枫已半红。晚霞亲橘柚。残暑却梧桐。河上鹊桥起。天边云路通。如何身似叶。犹滞在梁中。日下西峰际。晴光向晚开。人间乞巧候。天上合欢哀。对月轻摇佩。依云漫酌杯。可怜此一夜。泪向平生来。

　　送甸舒和尚居五华

涂饰光先德。磨砖砌五华。金沙清净界。钟声梵王家。瓦合迷苍鼠。亭斜栖白雅。佛镫从此续。烁破岭头霞。

　　示升首座

春日生峰际。烟华起洞边。风回香自远。草耎色还妍。绿入松云度。白移野鹤迁。相依烹样芋。饱食亦堪眠。

　　送裕之张檀越赍奏京师

新秋暑未退。万里北平行。驰驿尊王事。挥鞭入帝京。征涂须保爱。到处看逢迎。马首归何日。山茶欲待烹。

　　山居

山静从无俗客寻。闲华野径自低吟。春来锄药防牙损。秋后收禾畏鼠侵。月到清流常独坐。云封古石每多阴。蒲团一定三更冷。榻下惟闻促织音。

　　高蓝山元日登眺

空山欲上履冰苔。已见晴辉旁柳开。度涧吟行浮野色。倚岩小座韵新梅。百年心事从人欲。一坞春光向岫来。最是今朝兴自别。衣常带得谷云回。

　　宁国寺(寺在迷渡)

桃华满树映春开。红景含香逐水回。绿草芬芳天正暖。白云明灭日初来。瘴深迷渡情堪泣。碑卧荒村事可哀。松寺未残僧已老。何时钟声出莓苔。

　　次宋广文寄上许刺史之作用来韵

昨夜蜚鸿到白云。山山泉石起氤氲。新新墨迹还含润。戛戛金声未可群。世上如君谁梦笔。黔中惟我稿先焚。从今莫寄蒲团客。五老峰前实愧君。

　　太极楼分韵得秋字

楼观菜海碧波流。又见西风送晚秋。几点断云穿石谷。一群归雁落沙洲。闲敲玉磬僧房净。时看楞伽利路休。吟罢又随庭鹤去。桥头坐看采菱舟。

　　除夕

万事伤悲今日驱。百年欢笑每须臾。名心澹尽如杯水。利路无关只瓦卢。自着松柴烹玉雪。谁将柏酉酌冰壶。云房且过眼前日。莫管人家换旧符。

　　偶成与竹眉竹元不磷诸徒

户外昆明积水深。渔歌薄莫响芦林。扁舟欲泛澄江月。夕雨将收捣练砧。老病相催潘岳鬓。儿孙须学古人心。热肠未尽杨华尽。万里春归乱鸟吟。

　　卜居金华山

小筑新居祇树中。卢峰袅袅紫烟空。云来云去随深涧。华落华开逐晓风。翠黛有时生莫岭。西山无日不垂虹。林香又是清明节。倚杖阶前看去鸿。

　　南峰寺

曳杖重来旧竹房。疏钟犹听出山冈。千章古木排双径。一亩新荷绽晚香。洞口闲云流石壁。楼头白月映池塘。上方自是清凉竟。几度游人洗热肠。

　　室中闻野哭

云松百亩景苍苍。忽听哀声人断肠。不为无家深堕泪。多因催赋苦悲伤。鬻鸡雨过莓苔滑。典室翁▆草色荒。日莫更愁钧帖至。凄风吹杀旧堤杨。

　　绿野轩

一到云中见古初。尘氛何敢入幽居。高眠自断天涯梦。病骨难删旧日书。对柳闲看春欲老。向山远望鸟蜚徐。今朝莫遣夕阳早。石上溪翁正钓鱼。

　　同刺史于公坐绿野轩

声声黄鸟响柴荆。遥望云山物色清。白白梨华开谷口。青青松子弄春明。爱君词赋人难敌。愧我袈裟事未精。茶孰室中须畅饮。雪丝莫待满头生。

　　龙泉寺

九曲清流羕碧涡。迢遥一径入烟萝。风回绿水移秋月。雨断青天朗玉河。琪树华开香上界慈云景润湿轻罗。明朝还有前涂恨。不识沾巾思若何。

　　送内翰刘文季归里用来韵

自投书剑学深臧。每见秋高忆故乡。千里峨嵋无限恨。十年昆海不胜忙。人归故国愁荒塞。梦到天涯泪染常。此去蚕丛莫久住。兔园寂寞思梁王。

　　喜李方伯再过赏桃

华木几番雨雪催。清香始见逐风来。在培已得随春日。点叕深叨作赋才。畅饮何须邀美妓。寻芳不用折新梅。只因民膜关心苦。嵩寺难教十日回。

　　和福海灵老人挽淮仙先生原韵

雪照湖沙一片明。江春又旁白云生。祝融有日开青嶂。华屋无琴对紫荆。汉水西来城郭冷。蛇山东向薜萝晴。阴阴松柏千峰里。只与渔樵旧有盟。

　　示苍石禅人

千峰　里好刈茅。缚个闲房十尺高。自放豪吟消岑寂。可将清磬击云皋。是非不问才方净。歌笑何须喜酌醪。漫道烟霞非我隐。如今四海尽风涛。

　　亲王省耕南郭便泛近华洲上宴赏夫渠

王家南郭说田畴。万井疮痍已可瘳。浪夹旌旗蛟送雨。弓开明月箭翻鹙。联樯恋赏夫渠胜。载酉称觞荇菜柔。不数梁园词赋美。棠阴有曲咏千秋。

　　小壶桥获拙鸠集步蜚华入研池韵

轻舠一系读新诗。字秀如何不费思。敲石声声翻峡水。落英点点入香池。阶前老桧方消雪。桥下修鳞欲跃时。好着奚囊归寺去。江湖有意报相知。

　　和张太守游华亭寺见寄

燕公词赋旧知名。宇内新声未可争。南徼惠行怜赤子。东山卧起为苍生。仙仙旌旆华亭日。隐隐笙歌孟获城。玄鉴遗踪千古在。白云倚槛看岩耕。

　　嵩山野竹禅师语录卷十三(终)
嘉兴大藏经　嵩山野竹禅师录


　　嵩山野竹禅师语录卷十四

　　鄂　州参同门人宗宏　录

　　鄂　州龙光门人宗上　潞南州兜率门人宗坚　同编

　　杂着

　　赠高蓝隐者

竹鸡声滑滑。隐者深林里。晓色照溪西。秋风来万里。

　　过紫溪庵

夏日人易倦。闲行过紫溪。竹门山霭合。坐听鹧鸪啼。

　　金华散步见海棠盛开。余摘其尤者两支。插于鬓。大众见而笑之。因口占以示

室中人岑寂。偶步到华丛。一支才插鬓。语笑对春风。

　　褱巩昌府彩绘二居士

登楼褱白公。遥望秋云疾。处处渔樵归。石门正落日。

　　咏梅

寒香初破雪。高洁隔幽溪。堪笑余兼尔。终当岩壑栖。

　　示申居士受

松寒月欲高。隔坞闻荷香。不识谁家笛。清音细柳旁。

　　示梅居士鹤

鹤闲松子青。马亦有追风。邻翁溪水上。日莫钓鱼终。

　　示曹居士济

求佛先求心。莲华掌上开。香风吹不尽。白豪吞日来。

　　示杨居士谢

闻道不须迟。来朝雪满头。忽然骨肉别。如日轻霜休。

　　示周居士昭

南山松柏里。亦有白头翁。昨日过山来。对我理丝桐。

　　寿张居士存之

嵩山磨古今。白月照无终。图画箑头上。烟云生不穷。

　　复李居士相如(附来偈)

听听打更钟。一下复五下。才晓又夕阳。依旧是昨夜。

　　一更一声钟。五更钟五下。寅卯已天明。子丑是昨夜。

　　示王居士令

松囱开涧水。高坐待明月。西北凉风生。翏翏吹白发。

　　示江居士汲

江声夜静远。微波生枕上。邻鸡寒欲啼。鼯鼠自来往。

　　示雷居士岩

琴在白云室。孤音逐水流。弹罢焚香坐。松风犹未休。

　　示栾居士盍

杨柳垂残月。寒雅醒欲啼。不知何处客。已度板桥西。

　　示伍居士芔

一衣三十年。高卧白云冈。如何开却眼。只见别人忙。

　　山中四威仪

山中行。溪溪野云平。古树生苔藓。寒猿三两声。

山中住。闲看前峰雾。茅屋倚云隈。好鸟自来去。

山中坐。何须理清课。日用自闲闲。谁管立功过。

山中卧。一枕蒲团破。忽然惺觉来。峰头日已堕。

　　示刘居士严

道原不在规矩。学又岂关子书。只要心空若月。看华随柳幽居。

　　赠佛果高居士

佛果佛果如莲出火。开口见肝内不着我。祖债佛冤一杖担荷。师子游行野干自堕。事事见成行行回互。分付宗元一切莫附。祖代源流从此属付。

　　赠傅居士怀吾

山生奇石水含秋碧。鸟倦飞而知还。云无心而出入。烟光霭霭溪色幂幂。中有一士邻我咫尺。日来亭上问我佛理。一剑破顶门。浑身血滴滴。忽然申此手。拍碎昆仑脊。

　　示章居士祥宇

死生齐一凡圣同廛。挥之即碎团之即圆。清光满匊明镜当轩。一条白练一念万年。是宾是主有实有权。如斯领悟故曰单传。且道传个甚么。咄。伶俐汉休热瞒。南海波斯骑石虎。森森拔出珊瑚鞭。

　　示造周熊总戎

逃禅须子细。不可堕无记。吃饭与穿衣。咳唾与掉臂。处处契真机。物物明祖意。又须格外观。莫信人巧誉。一念如万年。千差当一致。古之学道流。依之超十地。若不如是行。徒劳立此志。我虽不识丁。敢言说非义。情忘体自殊。意绝理自备。应用在临时。斯道为第一。

　　示不昧禅人

者一物那一物。因不该果不属。心常明意常足。不断贪不求福。昭昭然能照烛。未生前是何物。

　　示汝明磨头

磨推女。女推磨。汝明汝明。识者个莫滞涂。路中只须家里坐。女来执吾役。吾故与女说。毋要论玄机。玄机终非得。无修无悟人。直此是法则。

　　示李居士维谷

在家出家理无差别。一念回光万机顿歇。本既无生何者受灭。万年一念独超方便。佛说非真我本无见。曰男曰女乃贵乃贱。一念万年顿在目前。先天勿用何假后天。前后际断其道玄玄。玄玄之妙不涉眹兆。推倒空王归来大笑。

　　示周居士清

坐如山行如兕。大丈夫本乎此。三千年前老释迦。说有谈空剖真理。非心非佛在彼在此。中天月正圆。素景落潭水。

　　总戎熊居士祈禅铭

禅须实究道须实落。日用之间洒洒脱脱。踢倒净瓶竖起尘拂。索我禅铭乃为是说。毕竟如何长天一鹗。

　　示阮居士坤

几向黄华叱吒。又来白社纵横。着着玄关莫测。威风凛凛江城。

　　示王居士佛身

以身持经。以经束身。夫身与经谁疏谁亲。二如不取何妨持经。呵呵。也是平地掘坑。

　　示黎居士亨

宗亨居士入佛丛林。归无上道了悟佛心。中边不涉亦不闲吟。虽然到此田地。犹是听人余音。

　　示刘居士文进

蓦直相逢道不识。廓然无圣语何欺。如今为女重说破。鸟道归来早已迟。是甚么。猫儿尾上系研椎。

　　示韩居士世

如何是佛。粪　土堑。衲僧罔措。龙天称叹。力士骨毛寒。波旬心胆颤。

　　示黄居士旭

海印三昧。触目菩提。毛含巨海。螾吞象犀。修竹囱前万竿。山僧只管高栖。

　　示薛居士远

天上无弥勒。地下无弥勒。去问拄杖子。向空画一画。良久云总没交涉。

　　示王居士海

昆仑申足蹋倒海岳。抹过丹穴吞却鸑鷟。露柱笑镫笼此理也端确。

　　示杨居士奇

梵夹五千余。字字疏摩诃。中间一字真。着意便蹉跎。呵呵会得奈我何。不会奈尔何。

　　示陈居士云

云从龙风从虎。五眼六通各自睹。秘魔叉禾山鼓。五五还归二十五。

　　示宋居士易知

知者见之知。仁者见之仁。易之易之谁与邻。纵然跳出者个。犹是眼中之尘。

　　示任居士古嵋

黄檗自苦石密自甘。甘苦不着各自归庵。若了此中旨何劳五十三。

　　示贝居士凤

吃茶者茶饮酉者酉。上天鹰飞下地兔走。吾与女复何有。猴愁搂头狗走抖口。

　　示王居士融

雅不涅而黔。鹤不浴而白。火卢浪滔天。梵本难为译。木人天外高歌。石女溪边绣刺。

　　示赵居士珠

如珠走盘似水就下。一往观来何假何借。珠兮珠兮奈尔何明朝有意重来么。

　　示李居士玉

左也得右也得。虚空何面乌。本自黑鸳鸯。枕上梦回时。且道起来何消息。

　　示杨居士冀

马能蹄牛可角。雨下枯回鱼行水浊物我同根佛生。不悖是谓春温之华秋凉之月。

　　示周居士目

我生天地天地我子。面目依然阿谁动止。风吹江海波纹起。

　　示陈居士景

禅非禅道非道。直下了之无不到。百尺竿头进步人。坐却白云终不妙。

　　示白居士道

不入虎穴不得虎子。以喻道人学佛之理。但能勤精进。自然得道耳。

　　示曾居士一

天得一地得一。衲僧有甚闲巴鼻。竹老眉毛任女看。错会依然何处觅。

　　示李居士耀

我心不可得。问之无可说。抛却镜华忘却水月莫叫屈。明朝依旧日东出。

　　示金居士纬

大道如何。经天纬地。万象森罗。清光不昧。左右逢原。切忌眼觑。

　　示徐居士玉

前三后三布袋之间。若也不会绿水青山。寒山逢拾得携手笑破颜。

　　示陈居士蓟

有家无家二俱不立。路上人披衰。田中人顶笠。疑杀瓠子东瓜。笑倒石头瓦砾。

　　示杨居士辙

父母未生女是阿谁。父母生后何悟何迷。咄。撞著白额大虫须打杀。莫待猫儿狗子疑。

　　示曾居士学

道无言说曾子一唯。门人诘之忠恕而已。若是衲僧未敢相许。

　　示周居士维新

圣不得名凡不得状。掌碎虚空何名实相。住住。听吾言。莫要吃人棒。

　　示李居士惟

洞山有麻曹山有酉。赵州吃茶子湖看狗。慈云无说拈匙弄帚。有问西来意拾起蓦打口。

　　示唐居士本

道不属知不属不知。及乎有知何异无知。认取娘生旧面皮。勿待霜月落前溪。

　　示脱尘饭头

炊脱粟供头陀。雪峰覆却盆南泉打破锅。饭里有虫有砂么。

　　示罗居士钦

不是心佛不是物。明明指人也叫屈。南泉芦菔头。不是相仿佛。翠竹青青黄华郁郁。切不可认作佛。

　　示谭道人谷

山深臧云水清。含物唤作吾心。孤负先佛。者里只须分明。免得后时叫屈。

　　示葛居士樵

对一说倒一说。深恨睦州拶折脚。忽然识得者些儿。好把葛藤尽抛却。尽抛却。开眼也着合眼也着。

　　示张居士注

如人饮水冷热自知。此是直说不必生疑。竖起拂云看取令行时。

　　示张居士贞

真实说无间歇。虚空咬烂须弥舌。天下觅医人。驴年觅不得。

　　示李居士止

止止不须说。此意人难知。竹篦打三十。依旧却生疑。呵呵此事不须疑。

　　示叶居士饶

此众无支叶。惟有诸真实。筠袁虔吉头上插笔。此意如何举心即失。

　　示左居士立

千朱柏万章松。闲观春绿绿重重如来面孔何常别。好向峰头识此容。

　　示陈居士释

功德天黑暗女。有知主人俱不取。绿竹黄华别样春。曹溪衣钵何须数。

　　示吴居士述

日出作日入息。锄柄举来人不识。却向他家觅指归。焉知费尽心头力。

　　示李居士和

雪峰毬石霜锁。俱胝一指云门话堕。长松五石更新鲜。将心解会却不可。

　　示周居士宣

一句明三句透。不必重重求讲究。呼奴唤婢识家风。何曾一事落人后。

　　示杨居士益

知之众妙门。知之众祸门。忽然知字都忘却。水送扁舟过别村。

　　示梁居士震

半壁关中百二名杨六诏江山。骎骎良骥嘶月。又向松门学闲。

　　荐刘道人

生以不生生。死以不死死。死生如转圆。佛性何终始。只恐不自知。去来终不已。劳劳三界中。苦乐如拘豕。幸尔遇梁城。听吾说深旨。虽未大休歇。颇亦识知止。此日复何言。言之不相似。扑破无明敢。何物可为累。

　　读升庵外集。载佛经有云乐行不如苦住。富客不如贫主。又见洞山语录。破镜不重照。落华不上支。绝似唐人乐府。因书其后。

星泥两未形。是中何为主。苦乐既累吾。安知众父父。镜破照非无。华陨香还吐。寄言词人知。至道切须取。

　　书石刻金刚经后

　　刘公维巡抚云南时。刻金刚于石。使士民传诵。意在俾南人知有佛。公去袁公懋功来下车之初。知刘旧有石刻金刚。即使人求之。人以残阙进。公叹曰。时日未远。损蠹乃尔。命工补全印出。复装潢之。遍送同事。乌乎。故君子莫大与人为善。则二公以之岁某月日额驸卫公得一本以示余。且谓余曰。二公之好佛不在杨李下。师不一言发明之。无乃忘人功乎。余唯唯。遂成一颂。

镜水无心能鉴物。金刚有种岂微功。太虚同寿传难尽。高阁经声落晓风。

　　喜雨

支上有鸣鸠。梁上有栖燕。蜚时各自蜚。雨下双不见。山囱苦炎热。忽然凉生殿。遥天青冥开。江色净如练。

　　从军行

余生胡不辰。才壮驱入塞。爷娘苦号啼。别时肝脑碎。王事未有程。此心焉可背。磨刀陇上水。憯云忽生代。明日斗旗幡。天地为之晦。

　　毗卢阁告成诗以谢两序

嵩山古瓦薶藓荒。烟流水去千秋凉。庭树苍苍鹤栖老。囱外云深白日长。北来老僧手有力。芟草除砾洗宫墙。未还旧观此僧去。余来四载犹暴霜。鳞瓦蜚碧星日碍。嘲风似磨阊阖旁。水藻丹黍妒华木。青黑乌雀正跄跄。钟鼓逢逢传万壑。高风欲下落天香。画栋雕甍何人力。夙兴夜寐众劻勷。我烹白泉先春草。更烧龙麝排高堂。白黑三百咸歌舞。歌斯哭斯历永昌。

　　峨嵋山月歌

峨嵋山高入青天。白月蜚来半山前。月照空山夜如雪。山摇空月草如烟。老僧秃发骑云出。眉豪垂银深拂肩。此时顾我似有说。回首看月心不然。峨嵋山高高入青天。山月莫逆歌以永年。

　　和于公薄敛歌

南海珠还云州守。高呼青天民父母。啼饥号寒独关心。一岁两岁饶歌酉。于公于公真贤牧。卖剑使人尽买犊。我歌未终惠风生。徐徐出自龚黄屋。虎走蝗蜚又收　。村村童叟歌莫来。只恐君王不借寇。诏下夺我将相才。

　　佛事

　　固山何公请为元旦初贞喇嘛入龛。秋风吹断北山霞。此日松杉叫白雅。报道故人兜率去。香云霭霭落平沙。恭惟喇嘛禅师。塞北柱石秦西名缁宗戒定于中年创伽蓝。于晚岁心空及第。语默绝离微道振中华才名称善慧正宜开导何期潜辉。正恁么时如何是他受用一句。莫道从今无觅处。金光龛里应跏趺。下火举火苣云。无手行拳。拳毕竟灭。执相说法。法毕竟邪。如今喇嘛禅师既恁么来又恁么去。毕竟绝去来相。三处恁么毕竟如何是助伊火光三昧底句。擿火苣云。攃手归家人自在。红卢放出白豪来。

　　乳峰院主起骨。古者道向红卢里段过来底。虽未精细然亦可作得一个器皿。如今者汉向者卢子里和皮骨都段过了。且道成得个甚么器皿。以杖敲骨云。炼得身形似鹤形。别是金刚不坏体。

　　梁山明和尚讣至。挂真云。固陵大树锦江摧。一代宗盟去不回。留得巫山三峡月。清辉夜夜向囱来。乃以手指真召众云。者便是世大父底面目。见在者里。为甚却道大树摧去不回。便烧香云。一度椎胸一度恨。青山绿水也多哀。

　　苏州浮师翁凶问至。挂真举哀云。三十年呵佛骂祖欲得一个半个交代钵袋子。此我大父为法求人底心也。如今和性命都落在不肖慧手里。要教他上天也在不肖慧。要教他入地也在不肖慧。大众且道以何为验。插香云哀哀。

　　为阿思哈哈番明宇李公下火。鹊印摇边月。丈夫吐气扬眉。龙旗掣海云。英雄囚首丧胆。耸贤冠于凌烟阁。题铜柱于瘴疠乡。此大丈夫事非庸才可能为也。虽然如今收功一句又作么生。撺下火苣云。冯君莫话封侯事。一将功成万骨枯。

　　为王秉和居士下火。者居士生平子女玉帛中而不染着。可谓莲华净也。生平弦索歌笑中而不取着。可谓白月高也。若较衲僧门下却也做得半个衲僧。所以三十夜到来撩起便行。不待呻吟枕席然后脱也。虽然百尺竿头须进步。十方世界见全身。

　　为虾挠公下火。雕弓抱月守在四方。画旗翻云雄称一剑。取功名如拾芥。却劲敌若摧枯。此下帏学剑之效也。正当此时公既捐馆人亦衔涕。且道香薪积山如何助他发焰。遂撺下云。莫只火中称安乐。回头须识旧家乡。

　　铭

　　元旦初贞喇嘛塔铭

　　谨按状喇嘛名元旦初贞族蒙古之后生。万历甲寅才成童便有弃俗意。未几父母相继而逝。故喇嘛得蹑屩四方矣。初喇嘛为山海步将有仁心。凡得俸必分而周急人。人常比为叔牙。崇祯丁丑年二十四忽告固山何公纛章京巴公曰。四大苦空洵亦无常。尘网不于此时裂之。真不知死之将至云耳。二公怜而许之。己卯春礼沈阳元旦讲素为师。素授以郁多罗僧专学律部。素见学有日益。乃叹曰佛日重光舍子其谁乎。甲申年三十一。上首罗卜臧招度摆求讲梵网四分。听者无不服膺。自此讲诵不辍。常读法华至药王本事品。即以香水沐臂爇指供佛。而神色不少变。顺治壬辰年三十九至西海谒哒哪喇嘛公。公知法器。即授以僧伽黎俾广佛化。旋奉王旨于西宁塔耳寺。饭僧约万数。明年来汉中创宝林寺。造西方三圣各丈余。糁以金屑巍峨壮丽。而汉中人睹相发愿往生者到今不绝。康熙癸卯夏来滇礼鸡足。将欲还。二公坚留驻锡云南东郭之五灵。五灵旧为城东巨刹年来失人遂至坍圮喇嘛驻锡。不二年即焕然改观。复建阁五楹贮贝叶一臧。皆装潢精奇。丙午某月某日诫众曰。勤俭廉退。释子大节。若肆奢侈。不如流俗也。世界无常真如幻泡。吾徒不勤学业。虚丧光阴。宁不惜哉。虽示微恙应对如常。于某日端身正坐举手掜印奄然蝉蜕。二公与众章京大恸。承服以师礼事之。留三日始茶毗。柩之所至观者如市。二公请余主丧事。既阇维得设利百许。二公闻于王王加叹不已。捐金以助佛事。建塔于寺之左。塔成二公征铭于余。余曰喇嘛与余交虽未久。然常以拈华微笑之意与达磨宗旨诘之。喇嘛酬对不爽。又常向余言生卒所历之事。似以余为法门骨肉。则今日之铭于义可却乎。乃原其始而铭之曰。神庙在御至人生焉。颠毛始[恭-共+(束-木+大)]有志出廛。为王执殳镇静烽烟。仁心可匊千夫欢然。既告以归袈裟半肩。讲诵创造西北人传。末后事毕如蜕新蝉。耸动官庶哭踊联翩。建塔五灵永基万年。

　　淮仙先生墓铭

　　文章百世道。亦可师余嗟。先生来非其时。上自尧舜下及昭代。凿为一书千流。可汇亦诛既死殚发幽光大业未终。先生陨亡。八尺未封二十九年。二子悲号涕泪涟涟。有女一人已择佳婿。二氏向祀无敢。曰戾长君问余请为铭之以勒贞石。千秋永斯。

　　行实

　　康熙壬寅慈玉僧统将嵩山。众护法命来师既受之。十二月到院。明日黑白千人欲闻师行脚因。命坐乃从容告曰。慧渝州长寿叶氏子。生熹宗癸亥三月五日叶氏自先大父至慧三世皆业耕闲有入塾。不过认字便了。国家从天启元祀贼破渝州。历思宗甲申二十四年。蜀东西巴南北田庐父兄烧戮殆尽。慧既遭乱。适父母俱亡。孤身南避黔州。遇同乡缁衣者话及离乱之事。不觉泫然泣下。数日因商南丹忽自觉曰吾乡父老今无一存。我独存者岂非天欲我为好事邪。当此大劫不自回观真痴矣。乃脱下俗服誓曰。如不即出家有如父老。乃谒东明晓师剃落名福慧字思修。日惟礼佛持经如是三年。壬辰春有雪林者来自平越。时慧客寓独山之天竺庵。因问禅师何来。林曰某在平越龙门为磨头尚未具戒。来此募衣今冬欲纳戒耳。慧曰龙门和尚寻常教人习何事。林曰教人精进道业。脱离生死。慧曰捷要一两语可得闻乎。林曰观公此问意亦可嘉。何不要包自去问和尚。某虽记得数则因缘。终是糟粕。慧见林语颇异。因求携往。及到龙门三月二日也。因告香期近不得即见。越十日始得晋谒和尚。问何来。慧曰独山。又问何处人。慧曰洛温。又问几时离彼。慧曰永历初。又问因何到者里。慧举与雪林之语。对未终和尚便喝出。慧维时忖之。和尚怪我邪。去告懒兄。玄知客懒曰。你向者里疑去。慧愈疑骇。时本兄明教授在遵义归慧又告本。本曰兄亡入丛林便欲理许大事也。未久和尚迁万寿。慧去求开示。和尚示以平实末教参万法归一一归何处。慧方有个信意。因与懒民本源隐居开石石芝梅隐梅孰逊岳诸兄十八人打七。未有入路。是岁癸巳慧与大云长兄海云仲兄等二百人纳戒毕辞回独山。未几和尚迁圣恩慧又约听松觉莲同往因求烧茶供众。和尚许之。一日与别南往镇远路上亦如死人。忽过溪不觉口念万法归一。才举首时便识得者事原来在者里。方知和尚喝出与懒本二兄相为处。归见和尚。和尚曰女参得禅也。后因看南泉问知头陀云女名甚么。曰宗知。泉曰知不到处作么生宗。知曰切忌道着。泉曰灼然知不到处切忌道着。道着。则头角生。大丈夫须向异类中行。于此又不知落处。一日见僧问和尚如何是异类中行事。和尚曰与我擎凳子来。僧擎至。理前问。和尚示以偈曰山僧擎凳子。漫道阇黎擎。若谓阇黎擎。依旧可怜生。慧闻始到平妥。便着衣上方丈礼拜曰。前来异类中行事。慧会也。和尚曰女如何会。慧趋出。和尚曰未在。慧复回颂曰。春眠不觉晓。处处闻啼鸟。夜来风雨声。华落知多少。和尚休去。明年甲午惺一照兄含容德兄将长松命来敦请和尚。不得已应之。因命懒兄与慧先往。是岁结冬擢慧维那开堂。日慧出问禹门千寻浪。谁是化龙回。和尚曰浪头赤鬣自分晓。慧曰恁么则蜚跃去也。和尚曰俊哉衲子。慧礼拜又一日慧出竖拳曰者是第几机。和尚曰放下好也。免得吃棒。慧画一画。和尚曰自领去。又一日慧出问欲领一棒。师意如何。和尚曰教你丧身失命。慧曰恰好。和尚曰甚么年间得活。慧曰铁牛耕转昆仑去。瞎驴嘶破太虚回。和尚曰瞻前顾后。又一日慧向前展具。却云也不消得便收起。和尚竖起拂子。慧曰浑然含理事。何用历三祇。和尚复竖起拂子云者个用得恁么快。慧礼拜。又一日慧出问曰第一诀独立庭前雪时如何。和尚曰寒杀只宜寒杀。慧曰第二诀乌龟吞却月时如何。和尚曰皎皎只宜皎皎。慧曰第三诀今时全漏泄时如何。和尚曰可惜只宜可惜。慧曰恁么则踢碎西河师子窟。裂破汾阳万古秋去也。和尚曰莫易开终始口好。又一日慧与端居泰兄岳樵崇兄入室。和尚以杖画十字。慧曰好不识羞。和尚复画卍字。慧乃行。和尚便打一棒。制终辞回省师。和尚送以偈曰龙门一曲别宫商。三峡流泉韵自长。分付还乡须保爱。肚皮篾束白云冈。因更字野竹乙未秋。和尚遣开石意监院复淮国公书。因闻和尚有庆阳王要住龙门命又有仁和侯要住开圣命。因束装与开兄往长松遇和尚着笠曳杖赴龙门请慧随行。一日忽与弟兄失欢。又辞归。丙申再见和尚。于荆南开圣丁卯再见和尚于长松闰五月朔和尚撰曹溪正脉记一轴。曰相逢一笑见平生。眼去眉来意尽呈。圣箭室中拓赠女儿孙。四海可横行。密召入室属曰女之见谛颇好。只是学不逮耳。山僧欲留女身边。然乱离未已。恐不能保长居。女将去住山。不可疾走出人前。慧力辞不获。遂礼拜作偈六章辞行。时友人欲礼鸡足便相约入滇。不期此中王公当事。众护法推慧出来致有开堂之事五六年来缠绵八刹之命。然慧无学又兼离师太早。一回忖之一回惭恧众兄欲闻慧行脚只得将从前之事告之。至于多少败阙不能尽说。如诸兄再问。慧受用一句。慧只得也道个上来所供并是诣实。

　　嵩山野竹禅师语录卷十四(终)

　　　(康熙八年夏重刻
　　嵩山语录一部计一十四卷
　　　板臧浙江嘉兴府楞严寺
　　　经坊)
