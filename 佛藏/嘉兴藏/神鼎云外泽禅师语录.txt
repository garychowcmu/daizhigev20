嘉兴大藏经　神鼎云外泽禅师语录


　　神鼎云外泽禅师语录序

　　余己卯庚辰间闻云大师名籍甚及读金正希先生语录序推崇不遗余力心尤慕之浚师往匡庐抵蕲州南届长沙距吴会三千里竟不得一见越十年师入灭又十六年惺寐禅师以其语录全帙示余展读弥日乃知人天佩服非偶然也师少而英俊久参耆宿深有发明入阳山见授和尚机锋迅疾应对如流阳山云汝进语都筐但桶底未全脱在乃发愤再参忽风动帘幙扑蔌作声从前玄妙宝重处一齐脱落阳山每加勘验知其证悟非虚始以衣拂付之住匡庐五乳峰采茶作璎珞粥终年枯坐一日读高峰自述悟因遂自计曰彼见演祖赞时已悟到虚空粉碎大地平况如何为雪岩末后一拶却透不过复力参二载偶因失足堕涧山禽惊起飞鸣一声不觉彻应透现自是大用灵通纵横自在主宾玄要左右逢源三主祖席衲子云从应机接物雷厉风行杀活临时光明直截使人近傍不得凑泊无繇昔临济吹毛石火东山扑倒便休师真不愧祖风矣嗟乎世间贤达皆有悟地但末后一关未能打破终是悟中之迷虽高峰为古佛再来其前段犹不免此况余人耶师之悟力全在重关更进如与群仙同上云霄独能撞开天阙宜其自利利人无不具足所传语录顽艳服膺也正希先生曰大师面目定不在语录中具眼者荐取余曰大师面目何尝不在语录中但非具眼者不能荐取耳阳山不妄记莂生平煆炼惟师一人师得法十八年门徒参请尝千数而终身无所付嘱惺寂禅师为同参兄弟不远三千里往来佐师灭度后结集前后语录已刻未刻如干卷行于世正法流通惺公力也诵斯录者其无忘厥功。

　　时
康熙十一年孟春谷旦　云间王光承槃谈撰

　　云外泽禅师语录原序


　　神鼎云外泽禅师语录序

　　汾阳有三种师子句一曰超宗异目二曰齐眉共躅三曰影响音闻三种之中无论影响音闻为野干倚势异类无分即使齐眉共躅见与师齐早已灭师半德矣唯夫超宗异目见过于师方堪传授然自曹溪散席以来历唐宋元明屈指几人堪称此种回翔今古庶几黄檗大仰德山临济洞山岩头云门玄沙以至汾阳昭石霜圆五祖演大慧杲应庵华暨近代先师悟老人数十辈而已先师龙吟沧海虎啸深山一时风云驰骤非但首下天台席多香象狻猊即出自天童刀尺散而之四方者类皆超师有作如磬山再世云外泽公其一也公始开发天童继参阳山得受记莂遂深隐匡庐之巅时中现行流识治以悟力一切并消却疑高峰有悟后之迷念不去心一日偶采野蔬堕深涧忽山禽飞起大叫一声不觉泮然冰释从此全机透脱大用现前尽十方世界大地山河草芥人畜都卢是个清净光明遮那妙体窅忘彼此泯绝是非故其引接方来提携未悟从无住本洞示当人不论初机宿学才跨门来教渠一蹋到底直践至泰至安之域大休大歇之场然拟莽卤承当便与深锥痛拶而诸方来者非慧偏识短则半青半黄愍其杂毒入心过由师故复于告香普说时举当世邪知谬说之师条陈其妄指斥其非反覆万有余言而娓娓不休焉於乎默照邪禅误人尚浅大慧禅师尤且肆口讥诃矧穿凿邪解之害人至戕慧命忍视其祸延不起而救正之乎公既契悟恢宏抑复三学该炼昔玄沙说法往往与修多罗吻合所以雪峰称备头陀为再来人今公说法提纲固已破除佛祖华擘玄铨矣至若因事对机则又一一从如来性起妙德中拈出虽不攒花簇锦要亦丽日光天宁曰公仅丛林铁舌远殆几希禅判官之永明寿乎故予谓磬山门下超宗异目独公一人夫岂阿其所好哉惜夫法门衰替人之云亡九原如可作微公吾谁与归。

　　康熙八年岁次己酉月维小春弘觉忞老人撰

　　云外禅师语录目录卷之一菩提上堂卷之二老祖上堂卷之三神鼎上堂卷之四普说(二)卷之五小参卷之六小参卷之七机缘卷之八机缘法语(附)卷之九拈颂卷之十书问卷之十一偈净土咏(附)卷之十二诗卷之十三杂着卷之十四散话卷之十五散话附传遗嘱

　　云外禅师语录卷第一

　　参学门人宏怤编

　　住蕲州菩提禅寺语录

　　顺治己丑七月师在广济接引庵受请拈张高众护法疏见么遍界不曾藏今朝重指注便解承当还较些子如或未然且付维那宣读。

　　入院至山门师卓拄杖云入门一步智者知归掉臂便行人天罔措且道毕竟如何喝一喝。

　　佛殿权挂垢衣云是佛却披珍御复名谁当阳注破无多子三拜浑同古佛仪高着眼莫狐疑四山驱绿拥禅扉分明月在梅华上看到梅华早已迟展坐具三拜。

　　祖师两两三三起祸殃铁钉炊饭要人尝和赃捉败菩提寺觌面无私一炷香。

　　伽蓝兵荒接踵几经年赖尔灵光寺岿然今日我来重着楔尘尘刹刹一光拳。

　　开山医祖像东也撞着个汉西也撞着个汉谁知下载清风儿孙却得一半且道那一半作么生暂时放在暗窗前明日与君重计算。

　　据室小小方丈无劳伎俩是佛是魔双收双放堂堂坐断地天先笑看华鲸来入网。

　　拈护法疏达磨鼻孔夫子眼睛俱在者里和盘托出还有委悉得者么如无不免烦他维那宣读一过。

　　举法衣云从上老古锥遗下者具皮毛后代儿孙透到临末稍头个个少者一杓恶水不得今朝解脱不下看看山僧入者虫豸去也搭衣云不入惊人浪难逢称意鱼。

　　指法座云大众会么者个宝华王座常在诸人顶　上安着不宽不狭无欠无余汝等诸人要推推不开要上上不得何不直下与么去如或未能山僧为你拈却便升拈香祝
圣讫复拈香云生平扶弱不扶强不涉恩仇独主张雪老冰枯红焰发一炉香散海云忙奉为磬山第二代松际先师授和尚爇向炉中从教炙地熏天去也敛衣就座维那白椎云法筵龙象众当观第一义喝一喝云直饶向未举椎前荐取将去早已落二落三了也且第一义毕竟如何莫有道得者么僧问昔日灵鹫今日菩提未审是同是别师云一不成二不是进云恁么则灵山一会不异今朝师云卜不习吉进云谢和尚指示师便打问马祖三十年不少盐酱未审和尚今日事作么生师打云当炉不避火进云恁么则大抵还他肌骨好不风流处也风流师云那里学者虚头来进云和尚恁么那师打云前言不应后语乃掉拂子云堂堂无一物个个是菩提拟欲求玄旨依然涉路岐所以教中道一切众生即菩提相不可以菩提而得菩提又云十方诸佛不得菩提六道众生不失菩提如是则尽十方界都在诸人菩提里尽十方世界是诸人一个本身十方诸佛出现于世转法轮度群有入涅槃一切众生流转生死受无量身经无量劫总不出诸人本身三昧何不直下与么去岂不省力还有信得及者么直饶你向者里信得及去山僧更要问你尽十方世界既是诸人一个全身为什么居者不知行者事人间不听上天钟到遮里须知有透脱一路始得如或不然纵使问一答十问十答百总在灯影中行相似若要亲证自己菩提本身何异认驴鞍桥作阿爷下颔者哉秪如山僧今日承众护法之请一行人众同到菩提鼓响钟鸣人来客往吃茶叙话循礼循仪开示升堂当机问答且道是亲证耶非亲证耶若向者里瞥地去便可上与十方诸佛同一慈力下与六道众生同一悲仰还会么众生即是菩提相杪秋风日殊清亮卜方世界是全身人人脚底重千斤句下若能亲荐得山层层又水层层复举保寿开堂三圣推出一僧寿便打圣云你恁么为人不惟瞎却者僧眼瞎却镇州一城人眼去在寿掷下拄杖归方丈者一则话丛林往往拈提尽道三圣保寿共出只手扶竖临济门风恁么商量何殊矮子看戏殊不知二大老弄巧成拙败阙愈多山僧今日拄杖开封还有共出只手扶竖磬山门风者么如无山僧不免为众竭力去也卓拄杖喝一喝下座。

　　安职事上堂四祖缝衣后灵踪护有神道场千古旧法席几番新愧我非时出诸贤共挽临今朝安职事位位信天真且道作么生是天真底消息聻良久云释迦坐禅弥勒煮饭观音种菜普贤搬柴只有憍陈如尊者冷冰冰地长年打坐山僧看见便去骂他今日安众职事了也你为什么不去随众作务他道和尚曾作个什么来山僧被他一拶直得无言可对无理可伸一场懡　而回只得告诉大众知有恁么事且道知底事又作么生击拂子云诸佛菩萨耐烦耐烦珍重珍重。

　　结制上堂掉拂子云不借无生国何须向上机即今一句堂堂光灿烂瓦解冰消万劫疑不住见闻之内全超鉴觉之渊若是天外出头底衲子向未举已前撒手便行岂不成大丈夫哉如或未然有疑请问僧问当今宗旨建立之初请问和尚如何是夺人不夺境师云巢知风穴知雨如何是夺境不夺人师云惊衣虽脱了鵫鴩尚矜夸如何是人境两俱夺师云花须连夜发莫待晓风吹如何是人境俱不夺师云海阔从鱼跃天空任鸟飞进云四句已蒙师指示直截根源事若何师便打乃云霜林叶落体露千山本来面目无藏处三世如来口嘴干便恁么去犹涉途程总不如何堕坑落堑山僧今日为汝诸人放一线道直教个个如狮子儿壁立千仞去也卓拄杖喝一喝。

　　上堂教中道自心取自心非幻成幻法不取无非幻非幻尚不生幻法云何立如幻三昧王弹指超无学此阿毗达磨十方薄伽梵一路涅槃门拈拄杖云恁么会去弹指超无学横置拄杖云恁么会去停四长智养病丧躯复卓拄杖喝一喝云这段葛藤贬向什么处去也良久云神龙一举透无边纤鳞犹在泥中跃下座。

　　上堂月月有个初一诸人那个不识虽然亘古亘今未免有虚有实还有知虚识实者么问答竟乃云三世诸佛证不到历代祖师说不及作善便生乐方作恶还沉苦地娑婆世界斗量来秪得三千一百斛凭中卖与阿修罗十贯铜钱犹不足告汝大众此事不可使外人知外人知道将谓山僧既称一方善知识为什么将大斗量常住东西私下出卖良久云山僧有个道理回复他且道是什么道理喝一喝下座。

　　上堂僧问把住乾坤失色放行瓦砾生光即今正令全提谁是当其锋者师云高着眼进云恁么则直下知归去也师云对面三千里进云向上事还许学人露个消息也无师云你试道看进云野色更无山隔断师云鸟栖林麓易人出是非难僧礼拜问万机休罢时如何师云莫辜负你者一问进云恁么则直下担荷去也师云你又辜负我作么僧拟开口师便打进云某甲到遮里箭尽弓折了也乞和尚慈悲示个安乐法门师打云者纳败阙汉不打更待何时乃竖拂子云大众见么所以道欲明向上事须是向上人若[毯-炎+畏][毯-炎+畏]毸毸地则不得也直下便见更无回互才涉思惟剑去久矣何况蹋步向前问禅问道穿凿商量挑着屎担傍家走唤作参禅学道闯入邪魔队里被瞎眼阿师将丈二钉八尺楔钉却眼睛彼此欢喜唤作逼拶工夫付衣付拂奸心诡计正眼看来如粪坑蛆虫相似汝等诸人大开了眼看看是个什么道理直下更无第二人天堂地狱饿鬼畜生菩提涅槃尽是汝诸人日用经历底步步过无量无边世界皆是诸人分上事秪为不见有一毫异法故有如是大用若约衲僧门下犹是小用且道如何是大用聻意气不从天地得英雄岂逐四时推喝一喝下座。

　　冬至上堂阳极则阴生阴极则阳至阴阳不到时万化由兹起所以道一句通同十方快畅起也海晏河清住也乾坤失色且如不去不来不起不住时又作么生行履聻诸人还委悉么良久云如或未然更为注破一九与二九相逢不出手还较些子三九二十七冻得虚空成铁壁四九三十六画蛇切忌重添足五九四十五阳气发时无硬所诸人莫谓冷全消更有春寒四十五直待九九八十一恭喜诸人大事毕回头更拟问如何獦蚤蚊虫劈嘴掷喝一喝。

　　腊月初一上堂卓拄杖云戒由心生心依戒起了得自心无事不毕长安甚闹我国晏然高氏沙弥舌头拖地但得心安处处安触目无非波罗密要了生死根源记取腊月初一。

　　上堂僧问德山入门便棒临济入门便喝未审还有为人处也无师云急走急走僧云走后如何师打云病鸟不离窠内死僧喝师又打乃云德山入门便棒临济入门便喝总是盐汤止渴无风匝匝之波撩起便行还较些子若是困鱼止泺病鸟栖芦翻成祸事菩提门下总不与么人情若好吃水也肥汝等诸人还知浑身坐在水里么拈拄杖下座打散云选佛若无如是眼宗风那得到于今。

　　授比丘戒上堂横按拄杖云佛殿出家天地前山门钟鼓皆稽首草木丛林尊证师羯磨教授南北斗今朝特地为举扬坚持此戒甚希有万机休罢急须行眼底有华不唧溜人人本具悉周圆一亘晴空无量寿情与无情度尽时净戒于焉始成就卓拄杖喝一喝。

　　腊八上堂拈香竟乃云今朝乃是释迦世尊成道之辰汝等还见世尊面孔么拈拄杖卓一下呈起云释迦世尊来也他道奇哉一切众生具有如来智慧德相但以妄想执着而不能证得不证得且置作么生是如来智慧德相聻大众释迦世尊被山僧一拶直得无言可对无理可伸山僧不觉呵呵大笑汝等还知有遮个事也无若知不俟更举若也不知山僧为汝重加注脚乃卓拄杖数下云如是知如是见如是信解不生法相且宿草庵宝所在近喝一喝下座一岁旦上堂僧问豁开户牖万里不挂片云杲日腾空四顾松风满座新年头佛法则不问如何是梅华一点的消息师云三日后看取进云当初迦叶曾注破一笑阳春遍九垓师打云遮场祸事天来大僧礼拜师乃云有物先天地无形本寂寥能为万象主不逐四时雕傅大士恁么说话美则美矣未尽善也山僧亦有一颂举似诸人爆竹一声催腊去梅华几点送春回禅和拍掌呵呵笑大地含生脱阴胎大众看看释迦老子骑佛殿越山门来拜年也下座。

　　解制上堂一期结却布袋口露地白牛变作狗拆却牛栏在此时当阳突出看哮吼还有哮吼底么僧问世出世间是个大炉韛和尚今日制作么生解师云火尽不添柴进云毕竟向什么处安身立命师云无入不自得进云恁么则佛祖位中留不住烟霞依旧绕青山师云八华絿子上不用绣红旗进云且喜露柱灯笼证盟去也师便打乃云即此见闻非见开无余声色可呈君个中若了无难事体用何妨分不分即今打鼓升堂四众云集方丈老汉口吧吧地说长道短且道是声色不是声色是见闻不是见闻即今万象摐然音声历历又如何得销缴去到者里若未透脱纲宗底二六时中触境逢缘不是随声逐色定然爱静恶喧有见闻作一边无见闻作一边心境纷纭识情扰扰如何得了生死去若能即此见闻之中而见闻所不能到居尘劳之地而尘劳所不能侵亘古亘今了无声色堂堂坐断见闻念念全超向背解制结制是什么热碗鸣声虽然如是自救则得若要开凿人天眼日提持向上宗乘更须飏却全身向那边更那边翻个筋斗再来菩提手中吃棒且道既到恁么田地为什么还要吃棒聻平芜尽处是青山行人更在青山外卓拄杖喝一喝下座。

　　上堂觌面分明犹为客作回光歇念籓内羝羊一色千差动静无住言思不及处别有一壶天作么生是言思不及底道理还有具烁迦罗眼者么竖拂子云山僧今日可谓正直舍方便但说无上道如转轮圣王解开髻中明珠等施诸人若能向者里大开了眼顿入大安乐法门岂不快畅平生虽然如是能有几人得到与么田地盖缘山僧遮里无丝毫异路与人行无半句语言与人坐诸方学得的解得的尽是明窗下安排印板上露布泥牛木马石女金钟觌面全提悬崖撒手死言死语筑满肚皮乍到山僧遮里不知是何说话茫无措手真可怜生所以道触目堂堂头头具足向遮里悟得个无相无名本来无事正是个大屎坑多少人向遮里出头不得横着肚肠舒机发用明朝后日蹋翻来路方知惭愧杀人直饶道了了灵知知亦不立根尘迥脱照体自如虽云成等正觉向上行履若约衲僧门下犹是贴肉汗衫也须脱得干净再来山僧手里请棒吃喝一喝。

　　结制上堂僧问即今正在已结未结之际初机罔知适从求和尚指示个入路师云莫作梦进云点石化为金玉易劝人除却是非难师云伐冰之家不畜牛羊进云谢和尚答话师便打问万法从心生诸缘唯性晓本无迷悟人秪要今时了今时了后如何师云依稀似佛卤莽为僧进云正当与么时还是已结制未结制师云若是凤凰儿终不践生草进云谢师指示师打云一条红线手中牵乃呈拄杖云大众见么十方三世一切刹土中若圣若凡一齐在山僧拄杖头上成等正觉转大法轮各各遍入微尘国土一一国土中各各见有云外比丘统领佛刹微尘数菩萨摩诃萨众于紫云峰顶演说如是甚深般若波罗密穷未来际无有间断身语意业无有疲厌若能如是见得各各具足各各圆满各各解脱各各成现不资一法不欠一毫长期短期结制解制是甚么热碗鸣声如或未然也须真参实悟一番始得不见古人道毫厘系念三途业因瞥尔情生万劫羁锁直饶纤念不起犹为死水生虫无端依户傍门未免堕坑落堑直须捏死猢狲髑髅前更无魍魉拈来便用临机处杀活纵横大家自在逍遥掷下拄杖云一任抛来掷去喝一喝。

　　上堂眼若不睡诸梦自除心若不异万法一如终日在世间尘尘无一事何须说离说即说妙说玄虽然如是既到恁么田地直须努力向前不可优游小径所以道日可冷月可热火星烧着梵王衣却是新罗人打铁语不到处问答纵横思不及时千酬万应更有一言全举似归堂止静对跏趺。

　　上堂僧问古人道离心意识参绝圣凡路学只如心意识作么生离师云一座才起大地全收进云毕竟如何保任师云十二处亡闲影响三千界放净光明进云通身无挂碍处处绝行踪师云德山元是老婆儿进云某甲总不会师打云你且吃棒着乃举昔日法眼禅师道眼中无色识识中无色眼眼识二俱无云何令见色师云与么话堕阿师何异稚儿弄影明头合处暗里全彰象王行时狐踪绝迹十字街头跛鳖盲龟千金不换一枚镇海明珠一文钱卖却七八十颗不为分外遮里若作佛法商量更须买草鞋行脚始得不作佛法商量带累山僧也是个瞎汉山僧六十年前有个超诸方便句子今日布施诸人且道是什么句子聻击拂子云达磨大师无当门齿下座。

　　上堂师举金刚经尔时世尊至实无众生得灭度者乃竖拂子云世尊一条生铁脊梁壁立千仞才被须菩提轻轻磕着便向草里辊将去虽然如是可谓入水见长人也当时若只向应如是住如是降伏其心处便休今时承虚接响汉向什么处摸索若是山僧则不然见他道唯然世尊愿乐欲闻便云穿却了也复竖拂子顾大众云还见世尊么良久喝云若向遮里了彻将去一大藏教当下圆成如或未然且行罗汉慈解结缚故行如来慈度众生故喝一喝。

　　上堂实际理地不受一尘灵光独耀无古无今佛事门头不缺一法直撞横冲七通八达两行滞货一齐收千林万壑冷湫湫落日红霞千嶂锦西风黄叶一声鸠卓拄杖喝一喝。

　　结制上堂横按拄杖云汝等闻有个云外长老出世各各顶笠腰包来到遮里参禅学道拟会西来大意错了也殊不知山僧从无量劫来常在你顶门打坐寸步不离你要见则得欲觅则不得你拟向玄妙处觅山僧山僧不在玄妙处你向平常处觅山僧山僧不在平常处你向了不可得处觅山僧山僧不在了不可得处你向一切处见山僧山僧不在一切处你若见得山僧与山僧孝顺山僧与你永出尘劳高超十地举心动念皆成海印发光语默坐行尽是超佛越祖你若不见山僧面忤逆山僧时山僧使你欲暂举心尘劳先起昏沉散乱卜度思惟向外驰求自缠自缚且道山僧既在你顶门打坐历劫不离为什么升沉各别还有透得此意者么良久云山僧即是你你即是山僧虽然如是诸方唱导门中即得若向菩提门下更须将自己与山僧一齐抛向东洋大海转身向那边更那边打个筋斗却来菩提手里请棒吃且道既是一齐抛了又将什么吃棒还会么拈拄杖卓一下喝一喝云不容拟议斩全身始得名为主中主。

　　上堂此事无你解会处无你参寻处无你思惟处你要悟即得要会即不得若是个真实悟得的人如乡里两人说家常话相似了了明明成成现现问东答东问西答西不承言不滞句傍人观之或惊或愕或想或疑将谓有许多玄妙机锋道理殊不知在他分中有什么禅道机锋可说虽然如是直饶与么会处犹隔山僧三十里在卓拄杖云描也描不成画也画不就直下相逢来一槌俱打透复拈拄杖卓一下云将在军君命有所不受。

　　解制上堂肘后悬符底且过一边气吞佛祖底犹居门外直得海底生尘山头鼓浪犹是无风匝匝之波若论向上提持直饶百千诸佛展无尽神通历代祖师弄无尽伎俩向此个门中如雪填井相似还会么击拂子云不是与人难共住大都缁素要分明。

　　上堂举华严经云随顺无明起诸有若不随顺诸有断诸有既尽十方凡圣只可填沟塞壑到遮里上无攀仰下绝己躬犹是无风匝匝之波还有跳得出者么良久云跳则且置只如既是上无攀仰下绝己躬又唤什么作无风匝匝之波聻击香几云披蓑侧立千峰外引水浇蔬五老前。

　　上堂僧问银墙铁壁时如何是迷中悟师云你问遮个系驴橛作么进云瓦解冰消后如何是悟中迷师云剑去久矣你方刻舟问学人生死不明乞师一接师云莫妄想进云不会师云却较些子僧礼拜师便打乃云聪明不了生死干慧难脱苦轮若不真参实悟打脱业识根由总无自由分汝等无论久参初学皆须单刀直入扫荡搀抢方见太平基业若只向心窝里想本子上寻以当参学正如南行北辙愈行愈远生死到来方知不实近时有一等禅和子不信真参实究不是向见闻知觉上认住便是向无为无事内困着甚至惯习机锋胡谈乱作种种邪谬病僧久病无力又舌头生疮不能一一详举所以真实告报诸人道见闻知觉决定不是行住坐卧决定不是坐禅入定决定不是寒向火热乘凉看孔着楔舍短从长菩提寺里一百五十个禅和子一百四十九个没有鼻孔众中忽有个汉走出来道请问和尚那一个毕竟是甚么人病僧到遮里怎得不打还有知落处者么乃击香几云好大哥归堂去。

　　冬至上堂一毫端现宝王刹破院子等地天宽寒向火热乘凉门前山色郁苍苍搬砖弄木权相为更无佛法可商量诸仁者莫仓皇不了流为声色梦了则全身入帝乡竖拂子云且道是声色耶是帝乡耶满盘托出无人委七宝空余万丈光复举五祖演冬至。

　　小参举傅大士偈云有物先天地无形本寂寥能为万象主不逐四时雕祖云傅大士恁么说话可谓精金美玉今古光辉山僧举到遮里忍俊不禁与诸人颂出颂云有中有无中无细中细粗中粗师云诸大众要见傅大士则易要见演祖则难何以故话在菩提举到者里也不妨与个注脚袖头打领腋下剜襟贫人齐夺却富者与三斤。

　　云外禅师语录卷第一终

　　(当山远庵和尚捐赀刻
　　前住
　神鼎云外和尚语录第一卷
　康熙乙巳夏月神鼎塔院识)
嘉兴大藏经　神鼎云外泽禅师语录


　　云外禅师语录卷第二

　　侍者深极编

　　住黄梅老祖寺

　　上堂师至法座前拈拄杖指云大众还见么须弥灯王如来遣八万四千菩萨摩诃萨各各坐大宝莲华座一一座高广六十由旬来入法堂助扬大化随山僧手顿尔现前诸人还见么若不见莫怪山僧撒屎着汝诸人头上去也拽拄杖便上拈香祝
圣讫次拈香云三十年来弄马骑谁知却被瞎驴记二回拈出大家看一番饮水一番噎今日对人天众前敬为磬山第二代先师授和尚当阳爇却普请同观白椎竟师掉拂子云如弦直钓老渔翁飒飒清风步步同今又悬竿峰顶上人人俱在水晶宫水晶宫里不是久居冲浪锦鳞出来相见问祖庭秋晚邪法横行即今阖山大众敦请和尚升座未审有何方便唤醒一切人不蹈邪径师云左眼半斤右眼八两进云千峰顶上闻狮吼我祖灯光今又辉师云山高雾重问古人道具足凡夫法凡夫不知意旨如何师云胡张三进云具足圣人法圣人不会又作么生师云黑李四进云圣人若会为什么即同凡夫师云猩猩着草鞋进云凡夫若知为什么即是圣人师云瓦解冰消进云秪如今日老祖寺里升堂大众耸听还是凡夫还是圣人师云观国之光利用宾于王进云恁么则圣凡两路俱抛却一亘晴光万古春师打云堕坑落堑乃云宗风久寂秪为自信不真祖令当行要使十方畅快外道邪宗丧胆权乘菩萨无光若是具眼英贤向未举已前撩起便行老祖也须退身三步让他出一头地始得既无其人不免累及山僧随例颠倒去也昔日释迦老子四十九年三百余会顿渐偏圆大小权实一雨所滋称其种性各得增长乃至法华会上虽云极畅本怀正眼看来譬如指毒食以示人未有亲下口者厥后灵山会上拈起一枝华目顾大众时百万人天悉皆罔措惟有迦叶尊者破颜微笑世尊遂云吾有正法眼藏涅槃妙心实相无相教外别传秘密法门付嘱摩诃迦叶一杓恶水盖覆将来可谓亲吞此毒死后还魂于是西天四七唐土二三余波横流其毒愈炽黄梅五传而至临济毒弥深法弥广宝掌大士自中印而来兹土历州四百历岁千余尚不免毒发于少林祸延于此土后有天王道悟禅师等餔其糟而啜其　当是之时贪生怕死之流望岩而退迄今数百年来毒气全消草木畅达居民适意山僧今日偶为一阵业风吹到此间且道是放毒气耶说佛法耶若是佛法山僧一些也不曾学他更有甚么可说只是收得一条鳖鼻蛇毒气连天逢佛咬杀佛逢魔咬杀魔乃至饿鬼罗汉六道四生但有到来便与当头咬杀今日向人天众前抛出来也掷下拄杖云还有亲遭此毒者么击香几一下云险复举三圣道我逢人即出出则不为人兴化道我逢人即不出出则便为人遮两个汉如手执兵符各霸一方若到老祖门下总与三十拄杖趁出何以故新开铺席赏罚分明卓拄杖下座。

　　上堂僧问法雷已震甘露已洒今日升座还有不说似人的法也无师云看取令行时进云恁么则龙得水时增意气虎逢山色长威狞师云忍屎抵饥肠僧喝师便打问如何是有句无句如藤倚树师云依稀越国仿佛杨州进云树倒藤枯句归何处师云正好吃棒僧喝师便打乃云夜卧不知谁唤起闻声不假耳根尘一条拄杖生铁铸成活鱍鱍地谁敢拘束得伊你但内不徇私外不求妙头头尽是知音法法皆予伴侣若向高玄处觅见没溺杀人抱桩摇橹快活何期山僧不是大德大德不是山僧山僧只于此处而得解脱喝一喝。

　　上堂僧问古人道象王行处绝狐踪破额山乃医祖道场为什么竟容狐鼠师云不见道野狐跳入金毛窟进云冷看是救取是师云祸不入慎家之门进云恁么则太阳升处野磷消师云争奈疏田不贮水何僧礼拜问方今伪说混真魔法炽盛法王登座未审何法救援师云未问已前百杂碎进云与么则狮子一滴乳迸散十斛驴乳也师云看取者一问进云只如紫云峰顶人天交接凡圣混融未审有几人能契和尚意旨师云未曾饱吃庐陵米徒将长袖惹风烟进云袖里金锤光灿烂倚天长剑逼人寒师打云者一棒少你不得僧礼拜师乃云一法能生无量法无量入一亦无余超情离见绝遮拦生育圣凡无向背名不得状不得不可得中只么得佛祖于兹结舌魔外窥伺无门若是个具眼英灵望见山僧恁么道便能当头坐断千圣齐立下风正眼洞明照彻圣凡根本天地如斯而覆载日月如是而运行佛祖如是而转法轮众生如是而流转生死山僧如是而作戏逢场拈提向上钳锤搂碎野狐窠窟直饶亲证如是只能入佛不能入魔更须重入红炉烹煆十成具足死后方可入净入秽入弥勒楼阁入三眼国土处处游履惟见空名此犹是方便利生边事若要直截根源何假遮些唠嚷若[毯-炎+畏][毯-炎+畏]　　如觑地寻针子底一般今日会禅明日会道不是内依蕴界便是外逐狐涎日久月深趋名奔利打入野狐种类相引相牵均投苦海本学善因反招恶果去也山僧今日偶然路见不平说起遮般络索可谓不惜眉毛欲得此话重圆且听重为剖判拈拄杖卓一下云拄杖子朝到西天暮归东土三世诸佛只得傍观有分恁么说话据地擎天汝等诸人开眼也着闭眼也着拟求解会错过多时要不拟心堕坑落堑浑仑吞却正落邪禅直饶透脱分明未免触途狂见且道毕竟如何卓拄杖云烂研巴豆三千颗泻尽诸方五味禅下座。

　　上堂僧问今日乃是汪居士见道不惑之年敦请和尚升座未审因斋庆赞一句作么生道师云万国醉心尝大鼎相逢携手上高台进云恁么则一亘晴空无量寿风云相聚古峰头师云大似一联诗进云且喜佛殿山门共相畅快去也师便打问教中道无法可说是名说法即今四众临筵和尚如何施设师云山僧打退鼓进云灵山一会今日俨然师云你即今在什么处进云居士知恩有地慧日长明去也师打云脱却遮重关再来请棒吃问寿域既开于今日当阳直指事如何师卓拄杖三下进云恁么则金莲从地涌宝盖自天垂也师云虚头禅客进云蹋断紫云峰顶上及第心空在此时师打云且信一半乃云昔日天奇和尚道尽大地名不是别人名尽大地相不是别人相尽大地机不是别人机尽大地体不是别人体尽大地用不是别人用若向遮里会得十方诸国土无刹不现身乃呵呵大笑云大小天奇祖翁元来小胆若是山僧则不然今朝六月廿二日便是如来真秘密秪为凡夫逐始终古人所以无虚弃无虚弃有何事把手相牵入法门文殊引导普贤迎山僧说法作何语日月周行无去住收亦可放亦可凤凰不带黄金锁紫云蹋碎岂徒哉夺取锦标归去来击拂子下座。

　　重阳上堂僧问寒菊未开重阳已至四众云臻举扬何法师云青霄无异路进云有心落在今时无心落在旷劫如何得脱却两重关逍遥无碍去师云山僧被你遮一问直得禅床震动进云恁么则异类中行得自由去也师打云汤寒水热僧礼拜师乃云山僧久矣不升堂万象森罗努力忙今为诸人聊举似满天风雨到重阳乃举南岳思大禅师久不说法志公使人传语云何不下山教化众生目视云霄作什么思云三世诸佛被我一口吞尽何处更有众生可度师喝一喝召大众云不是山僧为你喝住你们都是思大禅师黑漆肚里货了老祖遮里则不然总不见有三世诸佛可吞亦不见有众生可度打动法鼓四五百众一齐围绕将来直得开山千岁宝掌和尚　跳上紫云峰顶横摇直摆五百阿罗汉看见一齐钻入藕丝窍里藏身去了撞着释迦如来便与他摩顶授记云善哉善哉宝掌比丘汝乃能于东震旦国作如斯广大佛事希有希有山僧拄杖子听见恁么道冷地里笑嘻嘻地说宝掌老官也是悔气今日被者一杓恶水劈头浇了要洗得清直待驴年喝一喝召大众云又不是山僧为你们喝住你们几乎堕在金色世界中七颠八倒去也过得者两重关更须知有一重极难过底关在复喝一喝云如今乾坤荡荡海不扬波物阜民安调风顺雨高歌鼓腹其乐无为直饶宝盖擎天争如我板鸣吃饭喝一喝下座。

　　谢监院知客上堂紫云峰顶迥绝人间鸟道悬崖谁能伫足西来大意着着全该蹋步进前反成落后诸贤密达此意方可其建法幢监院荷众竭力识果知因行直言端典型可则五旬设斋供众山僧聊为拈提且道拈提个什么横按拄杖云你有拄杖子我与你拄杖子你无拄杖子夺却你拄杖子恁么会得则无量寿超三际外尘尘全露本来身如或未然且向葛藤里荐取喝一喝复举云居舜禅师有偈云云居不会禅洗脚上床眠东瓜直儱侗瓠子曲弯弯大小云居元来小胆若是山僧则不然老祖不会禅捏圆又搓圆引得云居者不住白云巅召大众云知客云巅不住监院功成不居且道他二人向何处安身立命聻卓拄杖云祖月凌空圆圣智何山松柏不青青下座。

　　结制上堂诸佛出世祖师西来了无别事秪为直指汝等诸人直下本来是佛虽然如是毫厘有差天地悬隔不是其中人难了其中事即今三通法鼓四五百众一齐围绕座前那一个不是其中人作么生是其中事聻竖拂子云唤作什么若道是拂子不是拂子大似郑州出曹门若是个点头知尾底衲僧望见老祖恁么道撒手悟去恰似个参天鹞子一般谁敢画地为牢拘系得伊若是个念言语汉将古人残羹馊饭蕴在八识田中到处逞唇弄嘴问向上向下遮个则不问那个又如何遇着些瞎眼邪师蓦头印可互相狐媚永劫无有了生死之期也奉劝诸兄弟须知此事大不容易粗餐易饱细嚼难饥用心用到无心用脑后依然欠一槌喝一喝。

　　弥陀诞日上堂教中道佛身充满于法界普现一切群生前随缘赴感靡不周而恒处此菩提座菩提座且置作么生说个随缘赴感靡不周底道理聻即今目前春和夏热秋肃冬寒应时及节遍界遍空了无作为岂假思议万化由兹而建立圣凡因此以升沉岂不是随缘赴感靡不周底消息秪为汝等头头错过强作主张不信自己威光却随业识流转所以祖佛出来为汝诸人说破此事建立三乘五教戒定慧门地狱天堂四生六道尽是疗狂子之药方岂有实法与人增其系缚者哉是以真身常住正法难思杀活纵横冷冷照用扫除情垢锻炼真金定慧圆明戒乘兼急全凭自己威光不向别处流转竖拂子云虽然如是且如诸人即今立地听山僧恁么举扬时菩提座在什么处击拂子云依稀似曲才堪听又被风吹别调中下座。

　　佛成道日大雪上堂拈香竟乃云世尊昔年于正觉山前夜睹明星豁然大悟遂云一切众生具有如来智慧德相但以妄想执着而不能证得竖起拂子目顾大众云如今还有亲证得者么放下拂子云证与不证都卢总在者里夫是之谓智慧德相良久云既然俱是智慧德相为什么有迷有悟且道淆讹在什么处如或未知山僧为汝下个注脚乃掉拂子云风浩浩雪飘飘无相状孰堪描玉殿琼楼齐拽倒不劳金镞落双雕便领众上殿。

　　岁旦上堂白椎竟师便喝云春夏秋冬无处住人人刚道有新年还有不涉新旧者么试出来道看僧问元正启祚万物咸新杲日当空吾师如何祝赞师云阳气发时无硬地进云恁么则春回大地遍界难藏去也师云挟泰山以超北海僧拟进语师便打进云千峰势到岳边止万派声归海上消师云下坡不走快便难逢乃云昨日碌忙忙尽道过年节今日庆新年个个皆欣悦不知自己光刚道有年月初学厌纷嚣便欲离分别抛却金刚禅满眼添金屑捏转鼻头看尘尘俱剖泄松风岭外飘煦日镕残雪好个岁朝天都卢为你说喝一喝下座。

　　结夏上堂举大慧云径山无寸土庄田今夏随宜结众缘慵论道懒参禅拄杖挑来个个圆不用息心除妄想大家吃饭了安眠安眠则不无忽地梦见有人索饭钱又作么生乃竖拂子云依稀似曲才堪听又被风吹别调中径山大师与么道美则美矣只是忒俭山僧今日也有数语与诸大众谙个时节老祖无米又无盐禅和来到总随缘头头妙处处禅搬柴挈米担磨肩进既无门退无路顶　一窍常通天禅禅不用思惟计较非干文字语言按牛吃草底一任按牛吃草噇饭打眠的一任噇饭打眠堂内堂外打成一片东西南北捏匾搓圆还有一桩事不得不为诸人说破山上地湿脚冷便须穿鞋。

　　上堂古人道恩重山丘五鼎三牲未足酬亲得离尘垢子道方成就成就则且置作么生说个离尘垢底道理聻莫是广营福田以求出世么莫是一性圆明了无生灭么莫是形有老少佛性常住么若恁么当知皆是佛之影子人天福报见解依通则不无若要亲见佛之一字犹隔一重山在所以赵州云佛之一字吾不喜闻赵州老汉恁么道只见锥头利不见凿头方若是老祖遮里则不然佛之一字回避无门诸大众作么生是佛之一字聻手中拂子不可不是佛之一字今日请主石居士与令堂杨氏岂不是佛之一字汝等攒攒簇簇若圣若凡无不是佛之一字既然都是佛之一字又将什么作拂子又将什么作若圣若凡等一切物来竖起拂子云还会么簸土扬尘无处寻想伊只在秋江上。

　　解制上堂竖拄杖云还见么卓拄杖云还闻么若将耳听终难会眼处闻声方始知恁么会去如隔靴使拳头搔痒相似有甚么快活处所以道参须真参悟须实悟阎罗大王不怕多语恁么说话如棒打石人头嚗嚗论实事不可作禅道机锋会了去你若参到心穷力竭处蓦然撞着个大阐提汉劈头与你一棒直得魂飞天外魄散九霄然后再与你一棒若能向者里现出三头六臂大中现小小中现大举一明三证龟作鳖不惟他人不识得你面目你自己亦不知面目何似是为真实解制之时岂不畅快平生你若未得如是须是斩新提起无义味话昼三夜三行住坐卧吃饭穿衣搬柴运米一切时一切处无不是参情结秀的时节遮一念子如烈焰亘天点着则化蓦地桶底打穿方知决不相赚喝一喝下座。

　　上堂举法眼云三界惟心万法唯识唯识唯心眼声耳色法眼禅师恁么道大似抱桥柱洗澡相似若是山僧则不然三界惟心万法唯识拄杖头边草鞋跟底倒用横拈赵钱孙李老祖寺里敲钟打破玉皇脚趾阎君鲜血迸流跛鳖盲龟贺喜搅乱四大部洲神王个个怒目切齿王家大姐暗嗟呼一喝十方清彻底拈拄杖卓一下云清彻底摆尾摇头知几几下座。

　　上堂山僧横说竖说只要你们认取生身父母不要把他鼻孔扭捏好大众还识么你们各各从千乡万水来到者里把生身父母撤在棘荆林里参甚驴禅马禅愈参愈远何不撒手归家荐取生身父母目顾大众良久云既无其人山僧索性施大慈悲为你指个归家路去也你父母姓张姓张的却在江南你父母姓李姓李的却在江北江南江北虽有许多州县许多处所总在山僧鼻孔里随气出入直饶向遮里撒手回乡认取将去犹是螟蛉之子未识生身爷娘在更或迟疑莫怪山僧倒骑圣僧游戏十方刹海去也卓拄杖云观音弥勒下座。

　　结制上堂僧举狗子无佛性话问赵州为甚么道无师云地肥茄子大进云毕竟如何师云家富小儿娇僧礼拜师云诸人还会么地肥茄子大家富小儿娇赵州只有一个牙物物虽然都咬着皮毛背上好藞苴狗子见人偏解吠山僧饮水不饮茶拈拄杖卓一下云一劈太华分两路断桥流水映朝霞下座。

　　上堂举白云端为郭功辅作个山颂子云上大人丘乙己化三千七十士尔小生八九于佳作仁可知礼也郭公言下大悟山僧今日亦为王居士作得个山颂子此颂不唯为居士点开正眼且能为天下衲僧脱却炙脂帽子卸却鹘臭布衫去在一二三四五六七恭喜诸人事事毕老君颠倒着衣裳天师口念波罗密老祖寺里逞风流石巩禅师踢气毬推倒门前下马石黄梅城里闹啾啾低头拾得水晶珠拈起却是太湖石尔小生八九子以我为隐乎吾无隐乎尔不须说止止止孔门弟子不能知达磨老官打失两个当门齿召大众云你道山僧恁么说话可似个三家村里教学先生也无拈拄杖卓一下云劝君更进一杯酒西出阳关无故人下座。

　　岁朝上堂岁除春已暖吾道大亨通要坐即便坐要行即便行堪笑香严老汉无端瞌睡惺惺道个去年贫未是贫今年贫始是贫去年贫无卓锥之地今年贫连锥也无将谓得太安乐殊不知正是乞儿见小利更有个真净文和尚把不住便道去年富未是富今年富始是富去年富惟有一领墨黪布褊衫今年富添了一条百衲山水袈裟岁朝抖搜呈禅众实谓风流出当家真净老人可谓头正尾正检点将来也须吃老祖三十棒且道过在什么处不见道有功者赏老祖不辞诸方检责也向骊龙窟内争珠去也也不富也不贫南北东西本现成打面还他州土麦唱歌须是帝乡人忽有个孟八即汉走出来道老祖与么道也未见奇特为什么盲枷瞎棒打他古人山僧净洗双手奉他一碗好茶且道是赏伊是罚伊喝一喝。

　　上堂举教中云施主一粒米大似须弥山若还不了道披毛戴角还汝等诸人担囊负盔拨草瞻风向孤峰顶上鏊三打七朝参暮究还了道也未有僧出礼拜将申问师云披毛戴角作么更或抟量一粒米也难消在不见南泉道王老师自小养一头水牯牛拟向溪东去牧未免吃他国王水草拟向溪西去牧亦未免吃他国王水草不如随分纳些些总不见得拈拄杖召大众云还见遮些些意旨么切忌向死水坐却山僧遮里只养一条拄杖子溪东也在遮里溪西也在遮里放行则合水和泥横身为物收起则孤标独立魔外潜踪且道与南泉相去多少掷下拄杖云孤根自有擎天势不比寻常楖栗条喝一喝。

　　解制上堂僧问尽大地是个解脱门今日制向何处解师云刺脑入胶盆作么进云虽然如是作么生得人天普利大众沾恩去师云转见不堪进云台盘踢倒人星散直汉从来不受欺师打云且信一半僧礼拜师云酷暑六月中火云烧碧空九旬天不雨禾稻成蒿蓬满世尽皆忙迫甚禅和犹困散昏中昙印设斋因解制惺惺寂寂却朦胧且道既惺惺寂寂为什么却朦胧若向遮里透得便见适才遮僧问尽大地是个解脱门今日制向何处解山僧向他道刺脑入胶盆诸人作么生会近时有一般汉道尽大地是解脱门何必解制结制恁么见解正是刺脑入胶盆了也诸人莫见山僧与么道便谓法尔如然必须有解有结更引古人修证即不无污染即不得二语为证何殊避溺而投火耶若是有气息汉向遮里脱却鹘臭布衫遇茶吃茶遇饭吃饭如初生孩子相似更无一些缝罅与人摸索若能如是放开肚皮撒手撒脚履践将去虽不能柱石宗门亦得名为知惭愧汉犹胜寡廉鲜耻强作主宰自欺欺人而称善知识者多多矣不见遮僧道台盘踢倒人星散直汉从来不受欺山僧轻轻地向他道个且信一半可谓驱耕夺食痛下针锥到者里须是个人始得还有跳得出遮个屎坑者么好与三十拄杖下座。

　　荐祖请上堂问答竟师云秪如适才那僧问中和师即今在何处安身立命山僧答他个剑去久矣尔方刻舟向者里见得便见中和本来真体永无移易处遮僧亦如是问山僧答他个只许佳人独自知若向遮里透得便见中和大德昔日本不曾生今朝本不曾灭既见他安身立命处便见诸人安身立命处既见诸人安身立命处便见十方诸佛诸祖若圣若凡安身立命处是以祖师道真体本来真因真说有体了得真实法无真亦无伪既无真伪业不能羁要用便用本末无殊故能在天同天在地同地在僧同僧在俗同俗在棒喝同棒喝在生死同生死不见有芥子许差别之相无有刹那许不是得菩提时无有丝毫许可作见闻觉知生灭去来种种解会虽然如是同生同死遮里放过则不可喝一喝复竖拂子云还见么山僧今日以本来正眼当念无生力亲见中和上人同本山先亡后化一切觉灵一时在山僧拂子头上顿脱梦轮高超觉地去也且道正当与么时作么生是唯心无外底受用句以拂子击香几云一击牢关成粉碎大千何处不风流下座。

　　散众上堂法门衰替力难扶苟谄邪禅遍界沽况值岁凶兵旅作一庵深隐是良图便与么会去此人得事而不得理还有举一明三的衲僧么良久云如或未然莫怪山僧打葛藤去也教中道诸佛威仪进止无非佛事凡有施为皆是不舍道法而现凡夫事恁么道也则费盐酱不少只如山僧曩岁因随喜祖庭承诸勤旧集众遮留遂为三载之寓又何曾有分毫住相可得今因世乱年荒散众而去又何曾有分毫去相可得如是则去来不以相动静不以心在远而常近居方不涉方故能大中现小小中现大虎穴魔宫优游笑傲建立扫荡用在临时卷舒立方外乾坤纵横挂域中日月尽是当人全机展拓处山僧今日临行解开布袋头一齐撒向诸人怀抱了也还有亲见山僧面孔者么竖拂子云从来往返绝踪由行人莫问东西路喝一喝。

　　云外禅师语录卷第二终

　　(　大沩慧山和尚捐赀刻
　神鼎云外和尚语录第二卷
　康熙乙巳夏月神鼎塔院识)
嘉兴大藏经　神鼎云外泽禅师语录


　　云外禅师语录卷第三

　　侍者深知编

　　住潭州神鼎山资圣禅寺

　　师于顺治九年九月入院佛殿拈香云古人道因我得礼你自倒还自起此说一行释迦老子赤骨律地遍界无藏身之处今日山僧特与大展九拜而盖覆之。

　　方丈据室云此是昔年开山諲祖断衲子命根处所当时及门衲子各各气宇如王数百年来秽莠繁多遗风扫地今日不肖远侄孙到来不假麟胶续诸祖风流遗唱直教个个如狮子儿哮吼一声壁立千仞去也卓拄杖喝一喝。

　　上堂师指法座云大众这片田地分付来多时了也为什么十个有五双到遮里不敢进步乃登座云虎头虎尾一时收拈香云此香奉为
今上皇帝圣寿无疆次拈香云此一瓣香敬为阖郡檀护文武官员同证宗乘共圆种智又拈香云此一瓣香诸人还知落处么昔日磬山天隐老人常以此穿天下衲僧鼻孔先师继席磬山亦行此令直得尽大地人没奈伊何今日山僧向潭州界内神鼎山头第三回拈出若也见得一一分付无欠无余如或未然先师也该吃我三十棒遂烧维那白椎云法筵龙象众当观第一义师云第一义谛山僧未至潭州时已为诸人华劈了也如今向第二门头更与挨拶看还有共相出手者么僧问远离老祖峰头来居神鼎破院不涉程途一句乞师道取师云八月离蕲州九月到神鼎进云有水皆含月无山不带云师云山僧不眼花进云谢和尚指示师云倒屙有分进云且喜神鼎佛日光辉灼破四天下去也师云臭气熏人进云当阳一句无私语天上人间已共知师云不唧溜汉僧礼拜云三拜不虚师云更须出一头地始得问三圣道我逢人即出出即不为人意旨如何师云酱里着盐进云兴化道我逢人即不出出即便为人又作么生师云水中乳味进云秪如和尚远离紫云峰顶来住神鼎道场是出耶是不出耶师云尽大地是个泽上座你向甚么处见进云遍界且无寻觅处人间天上独称尊便礼拜师云山僧不爱奉承乃云万仞嵯峨不肯住随风缥缈入廛来既到如斯宁容辨白只得按下云头拈起甑箪直令孤峰猿鹤疑满肚皮破院荒村打开布袋从头拈起大家看谁是当行相买卖呵呵呵会也么眼看秋色已如水等闲不奈幞头何喝一喝复举临济大师于黄檗处痛领六十棒后于大愚言下翻身直得尽大地风飒飒地若圣若凡无不仰其光彩四生六道无不受其陶镕亘古亘今穷未来际无不仰其覆荫这个且置且道临济大师得何三昧便有如是威光如是力量若也透得即今现前一众无不各各具如是威光如是力量刹那错过临济大师入般涅槃七百余年了也乃竖拂子云如今却在山僧拂子头上口喃喃的道我有时夺人不夺境有时夺境不夺人有时人境两俱夺有时人境俱不夺喝一喝云直饶与么见得三十棒一棒也较不得更或迟疑莫怪山僧压良为贱去也竖拂子云还见么昔日世尊于灵山会上拈起一枝华便有迦叶破颜微笑谓之教外别传山僧今日神鼎上堂拈起一枝拂子大众一齐举首且道是教外别传不是教外别传乃掷拂子云水归沧海波涛静云到苍梧气象闲。

　　上堂掉拂子云贵买屎尿如金玉贱卖明珠当石头赢得一身闲不彻不风流处也风流问答竟乃云今日乃是魏居士设斋供众请问神鼎生老病死之大事因缘可谓夙佩灵根者矣不见法华经云诸佛如来惟以一大事因缘故出现于世欲令众生开示悟入佛之知见故佛知见且置汝等诸人拨草瞻风千辛万苦无非亦为此生老病死大事因缘只如唤作大事因缘还有生老病死也无唤作生老病死又将什么作大事因缘聻竖拂子云要识生老病死么大事因缘是要识大事因缘么生老病死是恁么会得始是半提自救不了良久云要识生老病死么大事因缘不是要识大事因缘么生老病死不是向这里打破漆桶去主人公也须吃棒始得如或未然憍陈如尊者倒骑铁马上须弥卢一头撞着金刚力士乃吐舌云惭愧杀人。

　　上堂问有一人见性而不解植福有一人植福而不得见性此二人那个堪受人天供养师云脱壳乌龟飞上天进云齿牙余馨犹在师云守株待兔焉能识僧礼拜师便打乃举十四祖龙树尊者至南印度行化彼国惟信福业曰人有福业世间第一徒言佛性谁能见之祖曰汝欲见佛性先须除我慢彼云佛性大小祖曰非大非小非广非狭无福无报不死不生彼闻理胜悉皆信受祖复于座现自在身如满月轮一众惟闻法音不见祖相彼众中有长者名迦那难提谓众曰无相三昧形如满月佛性之义廓尔虚明言讫轮相即隐祖复现身于座而说偈曰身现圆月形以表诸法体说法无其形用辨诸声色师云祖师化度南印土人虽则曲顺机宜也则费力不少争似潘居士冒暑登山斋僧散嚫请山僧举扬正法打鼓升堂说法听法人人现自在身如满月轮何曾有些毫声色形相得来乃举拂子云还见么打面还他州土麦唱歌须是帝乡人击拂子下座。

　　慧山上座请师住沩山请上堂白椎竟师云第一义谛慧上座未出沩山时已为诸人注破了也还有向第二义门挨拶者么慧上座出众对师无言而立师云仔细着莫教话堕慧退身三步又无言而立师云话堕了也便打慧一喝师又打僧问神鼎破院初开沩山请主已至驴事未了马事到来未审此处彼处的的事作么生师云拄杖子一齐穿却进云只如天地未分前拄杖子在何处师云你是晃孚进云与么则施设纵横皆寂用一个闲人天地间师云神鼎山下烟生明朝决定有雨僧掩耳归位师打云错乃云今日乃是慧山上座得得为祖庭择人冒暑躬来神鼎请山僧开法沩山光扬祖道山僧庶事不才何能继兹芳躅况兼神鼎破院开荒一时难以撒手虽然既不可辜他请主来意神鼎口愿又不当违且作么生得恰好去拈拄杖云东方入定西方起西方入定东方起庄严遍界悉无余此是如来刹自在所以山僧有时将神鼎唤作沩山也得有时将沩山唤作神鼎也得有时将南作北有时唤地作天有时立主立宾有时和泥合水有时将一大藏教悬向杖头说权说实有时假千七百则证鳖成龟有时向太末虫肚里横身有时向毗卢顶上撒屎所以道一毛现神变一切佛同说经于无量劫不得其边际此犹是诸方明眼人参证卜度得的只如总不恁么来时如何摩吒鸩鸟九头毒护世那吒八臂长喝一喝复举前日请主送礼时有言沩山水牯牛公案特请和尚斩新拈出山僧尔时病中向他道个主山前案山后今朝不免圆却此话昔日沩山老祖示众云老僧百年后向山下檀越家变作一条水牯牛左胁上书五字沩山僧某甲正当恁么时唤作水牯牛又是沩山僧唤作沩山僧又是水牯牛且道毕竟唤作什么即得古人多有与他酬唱语山僧病躯不能悉举据山僧看来沩山老祖可谓头正尾正争奈末后劳而无功山僧今日不待百年后便生身变作一条水牯牛向大沩山里将四生六道一切邪定聚未定聚种子尽与耕翻令他个个生长菩提树盖覆天中天去也乃竖拂子云还见么一毛头上翻身转百亿毛头总不知击拂子下座。

　　结冬上堂师云神鼎今朝结制漫天大雪纷飞不是严寒彻骨那知滴水滴珠更有艾家翁婆子专诚慕道远求师四百里来请法设斋供佛供驴且问诸人供佛供僧是人知有功德为什么却供驴去还有委悉者么问十方同聚会个个学无为只如无为作么生学师云刺脑入胶盆进云此是选佛场心空及第归如何是心空及第师云髑髅粉碎重吃棒僧又进语师以拄杖挃退云看取前话乃云未结制前一任诸人吃茶救渴忍屎抵饥既结制后水长船高泥多佛大正当今日却在已结未结之际时亨道泰雨顺风调鼓腹讴歌万民乐业若道山僧上堂开示佛法山僧留取两片皮吃饭若道山僧了无一句开示于人正是虚生浪死汉子且道毕竟如何三文大光钱买得个糍粑高广八万由旬硬如铁黑似煤汝等诸人要推推不开要吞吞不下神鼎略施方便便见瓦解冰消卓拄杖喝一喝云不向云雷超巨浪终落沟潭网底鱼。

　　上堂僧问昔有人问赵州初生孩子还具六识也无州云急水滩头打毬子意旨如何师云脚下泥深三尺互进云恁么则有水皆含月无山不带云师云蹉过古人事进云又问投子子云念念不停留又作么生师云山花满髻栽奴是村中俏进云知恩有地去也师打云吐却着问昔日德山托钵下法堂雪峰云钟未鸣鼓未响托钵向什么处去德山低头便归方丈此意如何师云任公把钓进云雪峰举似岩头头云大小德山未会末后句在作么生是末后句师云痒处一搔进云德山闻唤岩头云你不肯老僧那头密启其意作么生是密启处师云疑杀天下人进云次日德山上堂果与寻常不同岩头抚掌大笑云且喜堂头老汉会得末后句天下人不奈伊何虽然如是只得三年活这两个汉在什么处着倒师云去国一身轻似叶高名千古重如山进云果然牙爪如锋利今古闻之丧胆魂师云也知你构不着在乃举涅槃经高贵德王菩萨问世尊云犯四重罪及五逆等当断善根佛性否佛言善根有二一者常二者非常佛性非常非无常故言不断一者善二者非善佛性非善非不善故言不断蕴之与界凡夫见二智者了达其性不二不二之性即是佛性师云世尊虽则一时曲垂方便向佛殿里掘个东司脱赚多少人向者里头出头没不得自由直饶出得头来将不二之见斩为三段然后向者里致个问头来待山僧答一转了东行西行喝一喝。

　　上堂问出家如初成佛有余成佛即不问最初一句作么生师云一叶落知天下秋进云恁么则木人能抚掌石女解烹茶师云转见不堪乃云嘉鱼张居士功名意淡出世情深而能于素无丛林处发大乘心精研正旨决定不为邪师所惑得得远诣神鼎峰头求山僧剃度入三宝数可谓真正佛子不昧灵根者矣然世间之法立身正己为先出世之门最初一念为始最初一念迥脱根尘句后声前犹亏一半若知此旨则千差万别一印顿圆以此印印一切世出世间无不周遍谓之无尽藏陀罗尼门亦名金刚王宝剑亦谓之自性虚空华光三昧亦名诸佛本源亦名道种智亦名常住法身不生不灭等虽然如是未脱教乘网底游鱼龙门难度所以有时向东胜神洲道一句西牛贺洲个个知三十三天道一句四天下人个个知恁么也不得不恁么也不得不是有言不是无言若能赤手全提管取逍遥自在喝一喝。

　　腊八上堂师云释迦世尊此日睹明星打失鼻孔今朝神鼎峰头漫天大雪刺破诸人眼睛还有豁然大悟成等正觉者么良久云山僧恁么道早是带水拖泥争奈诸人依然光不透脱不免向虚空中悬一幅画与诸人谙个时节乃是释迦老子旧套头者老子从无量劫来为度众生向虚空中分疆立限不知其几矣才出头来便手忙脚乱向人举似了也争奈无人领荷于是只得按下云头道个一切众生具有如来智慧德相但以妄想执着而不能证得可谓经疏分明头正尾正谁料后代儿孙依然错过更向人道天上天下唯我独尊不是极则处所以遭云门检点若是极则何须更待睹明星方悟耶恁么狐禅也敢称为善知识不见晦堂颂云瞿昙打失眼睛时雪里梅花只一枝而今到处生荆棘却笑春风脑后吹可与狐禅辈作点眼药也神鼎路见不平向骊龙窟内争珠也与一颂深山古木长栖鸦只翅如云荫万家玉殿琼楼齐啄断三家村里弄琵琶下座。

　　岁朝大雪上堂问元正启祚万物咸新拄杖子还有新旧也无师云滴水滴冻进云今古迥超圆智体何山松柏不青青师云多少人与么错会进云谢和尚慈悲师便打乃举昔日僧问洞山初和尚云闻师引出潭中意直透青霄事若何山云甲巳之年丙作首僧云今日事如何山云大好雪诸人还知落处也无若知此旨洞山功不浪施脚跟亦得受用如或未然山僧更为曲垂方便道大好雪从甚么处得来若道从天降下唤什么作天若道从地涌出又唤什么作地若向这里瞥地去亦可与释迦老子把手共行目顾大众云还有荐得者么良久云既无其人山僧索性为诸人入第三方便品中挨拶看乃竖拂子云还见么诸佛未出世早已将遮柄拂子换却一切人头脑及乎佛出世祖西来也只用遮一柄拂子而已乃至五宗既立万派千殊无非也只用遮柄拂子如今遮一柄拂子日炙风吹停灰积尘多年无人用得他着纵有拈弄拂子者总不知为何等有唤作拂子者有唤作麈尾者有唤作付法者有唤作觌面全提者有唤作无生法者虽云拈弄拂子不知却被拂子拈弄盖为不曾见得分明所以摸他鼻孔不着若见得彻则摸着他鼻孔了也鼻孔在手便见得三世诸佛历代祖师若圣若凡无不是拂子内的影像一一毛端各放无量光明一一光明内各各有无量无边佛刹微尘佛法僧宝四生六道情与无情无不具足忽然影像内突出一个大阐提汉将遮一柄拂子一掣掣断撒向东洋大海那时佛也没有了祖师也没有了菩萨也没有了一切四生六道都没有了你们遮些瞌睡禅和儿又向什么处过活乃呵呵大笑云云外老官你遮一个穷长老过遮样穷年有什么奇特乃能于此娑婆世界作如此广大佛事说如此难信之法甚为希有释迦如来度未尽底众生今日被你一网打尽快活快活乃震声一喝下座。

　　解制上堂横按拄杖云诸方解制正月半神鼎何如早一旬破院难支盐米尽禅和犹把散昏论巨海不堪蚯蚓渡乘时收网地天新还有荐得此意者么不见昔日翠岩令参禅师解夏示众云一夏来为众兄弟东语西话看翠岩眉毛在么古人虽则一期方便直是光前绝后后人往往向眉毛上着倒大不唧溜神鼎一冬亦为众兄弟东语西话且道还有一句子到诸人分上也无好大众诸方参得的学得的皆是印板上打来模子中脱出神鼎遮里虽则向你道开口也打不开口也打且道是有指示无指示今日恁么道明日又不恁么了你不恁么时我又却恁么若能向遮里脱尽规矩格量道将一句来神鼎呵呵大笑有分乃遍视大众云还会么复大笑云呵呵呵是什么迷悟不相干长伸两脚卧栽田博饭较些些死捏蛇头成话堕赤条条地混尘劳裙子褊衫都扯破报诸人休放过现钱买卖着精神出门不认前来货虽然如是路上忽然有条毒蛇钻入裤裆时又作么生依稀似曲才堪听又被风吹别调中。

　　上堂师拈拂子云神鼎新安监院恰值正月元霄两序同心赞助堂堂五眼齐超作么生说个五眼齐超的道理聻不见昔日赵州会下有二僧相推不肯作第一座知事白州州云总教伊作第二座知事云第一座教什么人作州云装香着事云装香了也州云戒香定香慧香解脱香应庵华祖拈云赵州下这一槌不妨惊群动众检点将来也是泥里洗土块若是荐福门下第一座也有人第二座也有人第三座也有人虽然不免从头注破第一座铁眼铜睛觑不破第二座阳春白雪无人和第三座真实身心同达磨且道与赵州是同是别若也如此会得许汝具一只眼若也不会也许汝具一只眼忽有个衲僧出来道总不与么时如何但对他道切莫向鬼窟里作活计师云遮两个老汉一人拈头作尾一人拈尾作头还有检点得出者么如或未然总该吃神鼎手中棒何故重赏之下必有勇夫喝一喝。

　　上堂智光广大精进力游戏人间知几秋千水波清千水月谁知月在碧峰头会么今日乃是山僧母难之辰劳诸缁素道友得得远来祝寿请山僧上堂说法山僧初意未肯相许继思母恩难报不妨乘时亦作一堂供养乃拈拄杖卓一下云有情无情到与不到普同供养此犹是总供养相今当更为作别供养别供养者先将三十三天作个香炉两轮日月作个香合四大海水作盏琉璃须弥山作一灯柱四大部洲作四盘上妙饮食差拄杖子持此供养遍供十方三世一切刹尘诸佛法僧各各遍满各各普入如是一尘一刹一切尘一切刹重重互入如帝网珠下至阿鼻地狱上至阿迦尼吒天若圣若凡无不饱齁齁地不觉不知己之所入于是人天互相推寻互相告语我等今者何故饱齁齁地无欲无依三界人天平等空寂将无娑婆世界成住坏劫已尽空劫而住耶尔时空中有天告言善男子莫作此念此世界南阎浮提有座神鼎山山上有个云外长老今日乃是他示生之辰精穷赫赤无物办供特借此一世界物料以作供具你我皆在所借之中且待须臾便当自己天人闻此乃呵呵大笑曰　于是遂乃一时依旧如故三十三天依旧三十三天日月依旧日月如是一切悉皆依旧了神鼎比丘乃安详而起谓大众曰法性如是非有作也那年八月初三日诸人会得好神鼎不如你明年八月初三日神鼎会得好诸人不如神鼎正当今年今月今日诸人也在里许神鼎亦在里许乃至三界上下若圣若凡无不俱在里许复高声云还有不在里许者么良久云咄西河弄狮子。

　　上堂拈拄杖云不二门开作者知清风浩浩续人稀今朝屈友知天命山拙聊开顶上眉还有知落处者么问答竟师云屈居士深信佛乘克心积善今乃五旬初度远诣神鼎山头设斋俵嚫请山僧举扬正法可见吉人施为皆顺法性尽成性起功德之门不落断常生灭之见迷人我执情见不空凡有施为皆背法性斯名有为生灭也是以大士以修显性以性显修若无性修亦不成无修性亦不显譬如初一日月明虽渐满而常带或半或圆一切月以一切月常在故一月即一切月故若能如是信入则因该果海果彻因源法尔无二非由心外而有少法可建立也是以昔日维摩居士示疾毗耶离城与三十二大菩萨百万人天共说不二法门乃至现大神通断取妙喜世界来于此土取香积国饭悉饱众会纳须弥于芥子掷大千于方外你看他一个俗人作一场大佛事天然奇特皆自心不思议之力非有他术也今日屈居士现尘劳身游神方外达幻财之匪坚了世缘之若梦助我建丛林装圣像斋僧供佛请法升堂种种佛事亦皆自心不思之力非有他术也若能如是见得方知古人的今人用今人的古人为古人无背面今古几人知于食等者于法亦等一刹那间遍满十方微尘国土一一尘中各各见有无量屈居士无量神鼎老汉无量大众围绕各各见无量无边法门乃至一尘一切尘亦如是穷未来际无间无歇且问大众屈居士一生作福不知其几为什么到神鼎手中便成如是奇特不思议功德拈拄杖卓一下云直须过量英灵汉方显无边大法门下座。

　　结制上堂白椎竟师云山僧未出方丈时第一义禅已轻泄披了伽黎到此间举似分明无可说便恁么去将谓神鼎无折合还有向第二义挨拶者么问答竟师云诸大德汝等最初发一念来见神鼎那时佛眼也觑你不见如今既到神鼎随群逐队还记得那时消息也无若道那时发的即是如今用的此人儱侗瞒顸未具参学眼在若道那时发的不是如今用的此人亦未具参学眼在若向者里透脱纲宗说那时发的即是如今用的许他具一只眼若道那时发的不是如今用的亦许他具一只眼正好将拄杖子一齐穿却挑去十字街头卖与王四老官然后方知山僧与诸大众若圣若凡往古来今打成一片不见一法去来相不见一法动静相步步超玄心心寂灭拈拄杖卓一下云三世诸佛也如是历代祖师也如是山僧也如是现前若僧若俗无不如是乃唤云泽上座复应云诺惺惺着莫教话堕乃吐舌云若不得这一转语洎合为你们错下注脚复举僧问风穴和尚古曲无音调如何和得齐穴云木鸡啼子夜刍狗吠天明后来大慧禅师云这个黄面浙子恁么答话做他临济儿孙未得在若是径山则不然待他问古曲无音调如何和得齐便向他道木鸡啼子夜刍狗吠天明后来磬山师翁云大慧禅师恁么拈提也做他临济儿孙未得在或有人问磬山古曲无音调如何和得齐但向他道子夜木鸡啼刍狗天明吠师云这三个老汉将谓各各是个白拈好贼谁不知手脚俱露若是撞着神鼎忤逆儿孙将三个老汉缚作一束埋向十字街头更于冢上作一个大茅司供养往来云水还有知神鼎落处者么乃掷拄杖喝一喝下座。

　　云外禅师语录卷第三终

　　(　徽州府师兄宏朗捐赀刻
　神鼎云外和尚语录第三卷
　康熙乙巳夏月神鼎塔院识)
嘉兴大藏经　神鼎云外泽禅师语录


　　云外禅师语录卷第四

　　参学门人宏怤编

　　普说僧问古人道诸佛不出世祖师未西来佛法遍天下谈玄口不开既是佛法遍天下为甚么谈玄口不开师云咭嘹舌头三千里进云诸佛已出世祖师既西来支分派列五叶联辉浩浩谈玄宗旨建立为甚么翻成途辙师云铜沙锣里满盛油忍俊韩卢空逐块进云即今四众虔诚人天普集未审有何开示令一切人不堕途辙师云直下无回互宛转万重关进云近来狐宗放肆正眼寂寥五家宗旨久矣无闻还许学人一一举问么师云临渊羡鱼不如退而结网进云如何是临济宗旨师云电光影里辨龙蛇如何是云门宗旨师云异乡逢父母如何是曹洞宗旨师云舀水不扬波如何是沩仰宗旨师云哑子夜弹琴如何是法眼宗旨师云倒骑千里马如何是最初一句师云疑杀天下人如何是即今的事师云眼似鼻孔如何是末后的事师云笑杀旁观进云谢师答话师打云可知礼也问承和尚有言开口也打不开口也打为复悬岩撒手为复觌面全提师云云散月当空雨过山更缘进云恁么则处处绿杨堪系马家家门首透长安师云为复悬岩撒手为复觌面全提进云两途俱不涉一剑倚天寒师云抱桩摇橹懒禅和乃掉拂子云诸佛未出世祖师未西来佛法遍天下门径长青苔及乎佛既出世祖既西来弃明珠而抱鱼目者纷纷皆然固根器之差殊亦指南之不妙五家宗旨之立皆为斯流扶偏救弊拣正辨邪譬如国家兵器不得已而用之只如适才禅客恁么问山僧恁么答诸人还会么会则事同一家有什么五宗六宗之别如或不然不免累及山僧更加疏钞去也乃竖拂子云还会么海印威神不动而光涵万象吹毛在握横抽而见网全初语默纵横任缘施设了无痕迹岂可追寻悟此则梦绝断常昧之而难超有漏情尘卜度丧道目前直下知归犹存见迹到遮里须是个人始得莫漫踌躇毫厘有差天地悬隔山僧今日为众升堂了无别事盖为迩来魔强法弱裨贩纷纭参学者既无慕道正因檀越辈又无择法正眼邪师说法如恒河沙各各自谓成无上菩提诳惑善良坑残慧命欺胡瞒汉玷辱祖庭相引相牵均投苦海于是众居士同众禅德告香启白云弟子辈瞻风拨草犹怀大法之虞和尚担荷宗乘宁无恻隐存念敢祈不吝慈悲大施普说将妖狐鬼病炙穴穷根以救正信初萌之士则法门幸甚众生幸甚山僧应之曰狐鼠邪妄何足挂齿仅可迷惑虎鬼无知之流而不能惑诸善根有志之士邪正虽殊因缘则一诸公素称有志高明何独至于此类而责之诸公又云今日之请普为天下浩浩谈禅种种病根敢求指示非为此方之流而动千钧之弩也山僧曰诺遂以今朝升座普告四众曰昨承诸人请山僧细说今时禅病仔细思量要觅一些禅气了不可得更有什么病可说得来不见大慧禅师云禅有甚么病禅又不害头疼又不患肚痛又不患耳聋又不患眼瞎即心即佛有甚么病狗子有佛性也无无有甚么病唤作竹篦则触不唤作竹篦则背有甚么病如何是佛麻三斤有甚么病如何是佛干屎橛有甚么病你不透了着意要透便千里万里了也拟心思惟他拟心凑泊他向击石火闪电光处会他向举起处承当他遮个方始是病世医拱手然究竟不关禅事只如大慧恁么说山僧恁么举且道是病不是病病则且置毕竟将甚么作禅即心即佛是禅耶狗子有佛性也无无是禅耶麻三斤干屎橛是禅耶唤作竹篦则触不唤作竹篦则背是禅耶如或未然四禅八定是禅耶向髑髅边认个识神影子是禅耶若向遮些上作活计正是痴狂外边走有甚么交涉既然如是且道毕竟将甚么作禅聻喝一喝云这些葛藤桩子野狐涎吐山僧今日为你剿绝了也还有放身舍命知恩报恩者么良久云你们光不透脱皆因一向贪图小利客作营生是以名之曰病因病制方名之曰禅尽大地是病尽大地是禅禅即是病病即是禅病既非病禅亦非禅禅病两忘三句净尽然后正好向无禅无病处建立一切法也在我扫荡一切法也在我而我非建立扫荡之所能凑泊者故曰我为法王于法自在虽然如是能有几人不免向无实法中说个药方去也昔日达磨大师制个药方与二祖可大师云外息诸缘内心无喘心如墙壁乃可入道可谓应病之药争奈诸人不肯服何所以山僧寻常向诸兄弟道开口也打不开口也打速道速道才涉思惟劈头打出若能向这里撒开肚皮横身天外纵横杀活一切临时举一机则千机顿赴说一句则万句咸彰一成一切成一坏一切坏坏中有成成中有坏宾主互用玄要相成不动纤毫法尔成现入魔入佛自在自由于此透得方有衲僧气息若只是悟得一个干萝卜头禅不曾过得荆棘林者他只是守定一个觌面堂堂无是不是森罗万象不碍眼光烦恼菩提当体无二底死见识撞着古人杀活全提处不是囫囵吞吐便是道理研穷胡拈乱颂自是非他此是山僧昔年害过底病零零碎碎不知悟了多少后到阳山堂中因先师举铁牛过窗话垂问山僧种种下语皆被把断后因风扑门帘处打落从前知解窠臼透到个通身洒落无念无依处不胜快活举似先师被先师印破面门几成担板若不是种得般若根深拖了个闹热招牌打入今时八斗米糟里埋没一生去也幸而先师以门庭冷落深虑种杂必危除山僧外更无别付山僧亦见今时朝王暮郑觅拂觅名只尚虚浮全无实践入则法眷出则冤仇信义不知惭耻不识因叹曰与其逐队随流作贪名之衲子不若草衣木食作西山之逸人于是抗迹匡山绝缘省虑一日因看高峰上堂自述悟由一段因缘遂自计曰彼睹赞时已悟到虚空粉碎大地平沉物我俱忘如镜照镜时节岂不是与我在阳山堂内悟底一般因甚被雪岩末后一拶便透不得如是两年间常在肚里不得了彻一日因携篮过涧中采苦菜失脚跌倒一山禽飞起大叫一声坦然休歇如云开日朗法法现成无忆无欣遂颂枕子落地因缘云钟残漏尽一声鸡脱尽从前悟里迷大用纵横施巨阙堂堂洗土不成泥自后遍阅传灯诸录无不透彻乃知从前所得悟门亦正但可惜坐在本来本分知见中不遇大手眼师承煆炼以至枉吃了七八年辛苦耳诸大德人身难得正法难闻此事如八十翁翁入场屋真诚不是小儿嬉不可这边那边负却一知半解到处觅相似语言蕴在八识田中撞着些瞎眼宗师互相狐媚蓦头印可赚你百劫千生不是小事不见庞居士初见石头和尚便问不与万法为侣者是甚么人石头以手掩其口士有省即说偈曰日用事无别惟吾自偶谐头头非取舍处处没张乖朱紫谁为号立山绝点埃神通并妙用运水及搬柴这个岂不是与山僧在阳山堂里悟得个头头上明物物上了底一般今时知识靠遮一着如须弥山作出世张本者是你看他虽是个俗人却不向这里坐住又将此语去问马祖云不与万法为侣者是甚么人马祖向万仞悬岩着力与他一推云待汝一口吸尽西江水即向汝道士豁然大悟复作偈曰十方同聚会个个学无为此是选佛场心空及第归这个岂不是与山僧在匡山采苦菜吃跌时节相似当知古人无有不透过遮重关而能为人者又不见百丈大师初侍马祖行次见一群野鸭子飞过祖云是什么丈云野鸭子良久祖又云什么处去也丈云飞过去也祖捏丈鼻头丈负痛失声祖云又道飞过去也丈于此有省既归侍者寮哀哀大哭同寮问曰汝忆父母耶曰无被骂耶曰无寮曰为甚么却哭丈曰昨被和尚捏得鼻头痛寮曰有甚因缘不契丈曰你去问取和尚寮问马祖祖云他却会你自问他去寮问丈丈大笑寮曰适才哭如今为什么又笑丈云适才哭如今笑寮罔然次日马祖上堂丈出卷却拜席祖下座归方丈丈随入祖云我适才要举一两则因缘你为甚么便卷却席丈云昨日被和尚扭得鼻头痛祖云你昨日向甚么处留心丈云鼻头今日又不痛也祖云子深明昨日事此岂不与高峰睹赞时悟得底相似近时有一等知识说百丈悟了便能哭能笑能卷席岂不是赃诬古人不见汾阳问首山念和尚云百丈卷席意旨如何山云龙袖拂开全体现又云师意云何师云象王行处绝狐踪遮个岂不是与马祖百丈把手共行底真不忝为他家儿孙也又不见百丈再参马祖次祖以目视禅床角拂子丈云即此用离此用祖云子日后开两片皮将何为人丈取拂子竖起祖云即此用离此用丈挂拂子于旧处祖震威一喝丈直得三日耳聋师乃竖拂云还见么百丈大师在山僧拂子头上吟吟而笑却被黄檗和尚走出来将舌头一伸直得冰消瓦解汝等诸人切忌动着动着打折汝腰既错会遮个定又错会赵州见二庵主州云有么有么一庵主竖起拳州云水浅不是泊船处遂去又问一庵主云有么有么主亦竖起拳州云能杀能活能纵能夺便礼拜昨有数禅客呈此因缘颂山僧笑曰据你见解总是一个舌头在赵州口里与山僧初在阳山底颂相似山僧昔颂此因缘呈先师云庵主手中刀赵州口里剑彼此不相伤水清石自现先师便与印可如今思之克由叵耐众禅因请拈颂遂拈云二庵主用处一同为什么赵州肯一不肯一恁么会错了也你若能向遮里一劈两开不惟二庵主性命落在你手里只遮赵州老汉亦无出身之路还会么时人只见金鳞跃不见蓼花对岸红复颂云打鳖敲龟验死生牢关犹滞竞头奔都卢一口俱吞尽不脱蓑衣啸月行既错会遮个定又错会香严示众云如人上树口衔树枝手不攀枝脚不蹋枝树下有人问西来大意不对则违他所问若对则丧身失命香严老子可谓点火开门照贼归了也时有虎头上座便出云树上则不问树下请和尚道师云看锢鏴着生铁香严呵呵大笑师云还较些子既错会遮个定又错会黄山谷初见晦堂堂云二三子以我为隐乎吾无隐乎尔作么生会谷拟对晦堂云不是不是山谷疑闷不已一日偕游涧边木樨盛开香气扑鼻堂云会么谷云不会堂云吾无隐乎尔谷有省后又见死心心云新长老死学士死烧作两堆灰向甚么处相见谷拟对心托开云晦堂处参得底到遮里用不着在谷后常谓人曰生平被天下老和尚瞒过多少惟有死心道人不肯此真实相为也诸人且道作么生是真实相为处到遮里切须仔细山僧若纵遮两片皮举古举今说到弥勒下生也无休歇究竟看来总是作死马医诸人也须带些子筋骨捉败古人始有出身之分更若向山僧言下求觅解会又隔天涯去也若是中下根机也须向古人无义味话上着倒东觑西觑实究真参一番蓦然捉得古人舌头庶不辜出家行脚之志今夏堂中数十人多是新发道意者久参上士不满三分之一其中也有善用心者也有不善用心者皆由发心差别依师差别参究差别证悟差别因此差别病亦差别今既不惜口业索性将今时药病差别处略说数端以为证据近时有一种善知识每开示学人道此事本来成现不假修持活泼无依天真灵妙非离真而立处立处即真以不知为古人应病之药了无实法故遂随语生解不许人作工夫教人直下领悟如揠苗助长至令学人向举起处承当凡有所问便喝便掌瞬目扬眉或云觌面荐取或云举似分明或云久知和尚有此机要或云学人无侍者应对和尚凡有施为不离遮一路将此合头语唤作本分草料觌面提持是则也是争奈见网缠绵于无实法中翻成实法又有一等知识教人向一念不生处趋向凡有指示即云无相无名了不可得等唤作寂而常照又引了了灵知不因心念等为证至令学人坐在黑山鬼窟里闭目藏睛作死模样其害尤甚又有一等善知识以不立知见不生解会为道凡有所问问佛即云佛问僧即云僧学人或云不会即云汝有一肚皮禅在将古人活用处作死语会下合头语如云天晴日头出雨下地上湿师姑定是女人肚饥便去吃饭眉毛横眼上鼻孔大头垂等语或师家更为抑捺即便连叫数声或云疑则别参或云亲言出亲口谓之不被移换作主到头一朝秤锤落地方知羞见本命元辰此等坐在平实坑中若肯知非或犹可救强作主宰终堕邪流又有一种知识教人向见闻知觉处领略凡有所问即云叫一声应一声步步蹋着处处不离更求什么或云问话者谁学者或云不会则云不会底又是谁行是谁行坐是谁坐穿衣吃饭更无别物致令学人认着个业识痴团以为主人公于是竖指擎拳进前退后不肯知非执吝自是此等与前竖指虽同而谬解有异皆成邪外又有一种知识专怕认识神之祸遂尽破除根身而认器界将古德机缘胡批胡判如雪岩问高峰谁与你拖个死尸来声未绝则打出正从上宗师爪牙他妄判云此问甚好奈师在阿谁处下手不在打处下手所以误有百年三万六千朝反覆元来是遮汉处着脚致涉许多廉纤师家出口大宜慎取云云可见他一味胡论夫雪岩之一见便问声未绝便打出者正是挑贼破贼杀活全提处如他所说得非所谓不嫌自己麻绳短反怨他家井底深哉又见其判洞山曹山云前有良久处一点心性廉纤曹山与他一刀斩断乃设四禁云莫行心处路言切莫看念佛底人着衣吃饭口动动眼眨眨底人不挂本来衣切莫向本来面目上寻出个人来何须正恁么正恁么是一念不生惺惺寂寂所在若向遮里躲跟便落解脱深坑弯脚坐佛堆里切忌未生时言汝未生前是驴胎马腹中物切须忌他此四恶物若参着他谓之损法财灭功德莫不由兹心意识也千奇万怪都是他变出甚为可畏曹山一禁禁断便应列洞山之上看他遮等说话真是西天九十六种之类而乃敢以仰山再来自称不知一世聪明甚么处去了大众要会曹山莫行心处路么即山僧所谓开口也打要识不挂本来衣么即山僧所谓不开口也打若是个外不住圣凡内不住根本底人则头头独耀着着全彰穿衣吃饭语默经行那一处不是超佛越祖之正路而必欲扫除之耶何须正恁么切忌未生时者以未生时乃净法边垢正恁么时乃染法边垢互遮互拣如楔出楔然染净之垢与本来之衣乃圣凡幻妄之法故须扫除而说法听法本来无依之人不可扫除者故云但除其病而不除其法然古人亦有谓本来面目亦须斩为三段及僧问夹山拨尘见佛时如何山云直须挥剑若不挥剑渔父栖巢等语盖凡情易尽法爱难忘可见可证之本来面目可斩而无证无依之本来人不可斩见佛之见可挥而见佛之人不可挥也所以临济道你若达得万法无生心如幻化更无一尘一法处处清净是佛然佛与魔是染净二境约山僧见处无佛无众生无古无今得者便得不历时节无修无证无得无失一切时中更无别法设有一法过此者我说如梦如化山僧所说皆是道流即今目前孤明历历地听者此人处处无滞通贯十方三界自在入一切境差别不能回换一刹那间透入法界逢佛说佛逢祖说祖逢罗汉说罗汉逢饿鬼说饿鬼向一切处游履教化众生未曾离一念随处清净光透十方万法一如云云你看他又何曾教人拨去穿衣吃饭语言动用等来又见其于竹篦子话上生出大法小法谓之枯木生花又云临济之棒乃绝人之打必须裂断棒上命根方得自在等疑误殊甚又教人人制一片竹篦要实实落落放在目前于事物上参之不得向心窝里看本性妙心不得参本来面目主人公话将楞严一切事究竟坚固除去一切二字合共邪解种种谬说难以枚举又见渠子叙其于折竹声中大悟之后将汾阳三玄要颂结关力参之凡两月余偶得智证一书深与己意符合遂发愿力提其语振起临济宗旨于既没之后遂拈云一句中只具一玄一要权实照用与汝分了也且道临济为甚么说三遮里明得方不辜负先宗若道是一又是瞎汉复颂曰言意浮沉结髑髅发尖迸出海门秋从权到实照功尽处处吹毛用不留又云三玄参到日头没见夜犹为恶野狐等语又何曾梦见汾阳诸老之三玄三要意旨来你看汾阳示众云先圣道一句语须具三玄门一玄门须具三要路阿那个是三玄三要底句快会取好时有僧问如何是学人着力句答云嘉州打大象如何是学人转身句答云陕府灌铁牛如何是学人亲切句答云西河弄狮子又云若人会此三句已辨三玄更有三要语在切须荐取不是等闲与大众颂出颂曰第一玄照用一时全七星光灿烂万里绝尘烟第二玄钩锥利便尖拟议穿腮过裂面倚双肩第三玄妙用具方圆随机明理事万法体中全第一要根境具忘绝朕兆山崩海竭洒飘尘荡尽寒灰始得妙第二要钩锥察辨呈巧妙纵去夺来掣电机透匣七星光晃耀第三要不用垂钩并下钓临机一曲楚歌声闻者尽教来反照又颂云三玄三要事难分得意忘言道易亲一句明明该万象重阳九月菊华新你看汾阳恁么颂何曾有一句合他邪解今杜撰知识已死邪说犹行子孙正盛中其毒者甚多况山僧所寓地僻山荒诸方语录得见殊少前日偶在堂中适睹案上语录数篇首尾不全见其学问辨博笔气纵横足以笼盖当世驾驭英灵大非承虚接响之流只可惑愚而不能惑智者可比故其害人甚多兹特聊举一二以为诸人诸人要识三玄三要底意旨么山僧不惜眉毛为你颂出第一玄浑仑一块砖十方俱照彻物物个中全第二玄切忌犯廉纤随时抛粥饭不借舌头尖第三玄了了绝中边吹火长伸嘴柴生满灶烟第一要不许诸人道万里绝灰尘一棒当头捣第二要掣电长空哨娑竭便腾霄虾蟆田里闹第三要毗岚风浩浩未透祖师关何人不吹倒大众若能如是会得方知一句中具三玄门一玄门具三要路有权有实有照有用不假造作法尔天真岂必待一玄参起然后以玄消玄以要消要至末后一要为至宝哉此等邪说磬山天童二老人昔日间之而未详山僧今日论之而未悉若能向未详未悉处透彻将去则玄要宾主左右逢源法如是故非强论也不见古人道即此见闻非见闻无余声色可呈君个中若了无难事体用何妨分不分如是则见闻知觉与声色无殊声色与见闻不二是以合之则双美离之则两伤即忠国师之身心一如身外无余全体不生灭耳认心认境厥病惟均直饶心境俱忘犹是光不透脱若便向遮里一守守住施机发用根本未空只可入佛不可入魔如高峰睹赞百丈扭鼻庞居士悟旨于石头等时节相似教中所谓十地菩萨见性如隔罗谷者是也如今要得迷悟一如药病俱息须是出得一身白汗将无始至今所有八识病源一刀净尽然后方知阴入界三皆成妙药通身是病通身是医亦能杀人亦能活人临时加减对症修方邪病正药正病邪药善病恶药恶病善药凡病圣药圣病凡药魔病佛药佛病魔药药既无实病亦无依只得无实无依处多少人向遮里失钱造罪山僧今日偶然随人颠倒引起遮般络索已是不能折合直得开山千岁宝掌和尚跳出来道和尚和尚打折当门齿了也山僧大展坐具礼伊三拜且道是赏伊是罚伊良久云赏罚且置汝等住在他道场里还识他千岁宝掌和尚也无若也不识即今识取识取得了更须知他令尊令堂姓个甚么始得还会么若向遮里会得一句中具三玄门一玄门具三要路有权有实有照有用宾主料拣宗旨五家无不贯彻如或不能不免更累山僧深入泥水为伊指破去也乃掉拂子云要识千岁宝掌和尚么只是汝诸人即今历历地听法者是此人无纤毫可得而能成就一切世出世间事业若能如是明见宝掌面目唤作山僧也得唤作大众也得何以故山僧乃大众之山僧大众乃山僧之大众离了山僧外无有大众可得离了大众外无有山僧可得山僧与大众亦能成却一切人亦能坏却一切人一成一切成一坏一切坏然后知山僧亦不是山僧大众亦不是大众总是一个千岁宝掌和尚头头独露着着全彰得到恁么田地则山僧便是大众大众便是山僧山僧大众识取分明更须知拄杖子落处始得拈拄杖卓一下云在山僧分上是山僧拄杖子在大众分上是大众拄杖子离了山僧大众外别无拄杖子可得然山僧拄杖大众无分大众拄杖山僧亦无分既然各住各位依旧拄杖全同同中有异异中有同此是金锁玄关之难到遮里切须仔细山僧有时将大众拄杖子抛向东洋大海搅雨翻风有时将大众拄杖子靠在壁角落头打猪打狗总在山僧分上不关大众事大众有时将山僧拄杖子搬柴挈米吃饭吃茶有时将山僧拄杖子寂静散昏撒屎撒尿总是大众分上不关山僧事山僧放行大众把住山僧把住大众放行收放虽异而常同作用虽同而常异拈拄杖连卓数下云山僧也大众也收放也异同也都卢只在遮里一一明妙一一天真夫是之谓千岁宝掌和尚乃呵呵大笑云鸳鸯绣出从君看不把金针度与人掷拂子下座。

　　普说师云大众二六时中退步看看是个甚么道理还有纤毫与你栖泊也无莫只昏头搭脑吃狐涎鼠粪以当参学一朝福尽变猪变狗酬他信施有分劝你不如休歇好今时正法衰微到处有一般邪魔妖鬼假妆知识相状逞奇捏怪迷惑人道我是真实悟道的人如何悟如何修如何奇特瞎秃奴你悟得的禅道在什么处试拈出来呈似老僧看毫末参差打你脚折当初发心出家岂不是个好念头无端撞入遮般魔魅网里横着肚肠欺人欺己世世生生流浪无穷只为多了遮些情想所以道毫厘系念三途业因瞥尔情生万劫羁锁你但二六时中放教空荡荡地对五欲八风如不见不闻相似有什么生死魔魅得你我看你们个个江西湖南浙江苏杨到处走尽被他丈二钉八尺楔钉着脚手不是抛向万丈深坑鬼窟里动弹不得便是向浊波秽浪中漩流不休山僧与么道也只要你们放下布袋作个洒落无事僧去你才起心求觅时便被邪魔收摄世世生生同受恶报你等遮般痴孩子闻有个云外长老出世成群作队向本子上记了些狐言鬼语个个乱伸几问巴不得问倒了云外老汉便拍手道云外和尚死了机也以为得意殊不知山僧全体作用谁管你死鸡死鸭直教个个头破脑裂鲜血淋漓瞥尔回头识得山僧的方知神鼎老汉为人直截无人情无机巧棒棒见血步步超情自然不肯闹忙忙东奔西走见那一般瞎汉水漉漉地撩起便行岂不快活如今还有恁么人么何不走出来酬唱看如或未然也只缩头缩脑向神鼎老汉背后努嘴说什么大话众兄弟切莫听人说禅说道狐假虎威妄称临济曹洞正宗大须屙尽泻尽如洗臭糟瓶无一些子气息始得你但外不住凡圣声色内不住根本知解无能无所无古无今一道灵光应用无间有甚么禅道与你栖泊汝拟向什么处学来殊不知你自己是个无边际无方所活鱍鱍地入圣入凡而圣凡不能拘应色应空而空色不能滞能为一切圣凡有无得失是非等作其宗祖遮个是尔真善知识真大导师黄面老子四十九年横说竖说无非要你们各各识取祖宗面目你更不肯归家稳坐舍父逃走只顾贪图义句知解广念文词弄口头骗吓人道我是某处付法禅师善知识我通宗通教会作诗作文被人问着不是盲枷瞎棒便是东曳西缠将合头语抵对或广引教典增长稠林理解稍通急忙付拂子手卷笼罩好人随例颠倒他时牛头阿旁将铁索穿你鼻孔系着爱河桥下铁蛇铁蛆钻你肚肠有分莫言不道神鼎者里也不图你攒集不希人赞叹虽则昔时被阳山授老贼将衣拂涂污一上只是个赤条条地精穷赫赤汉亦不是什么善知识也没有什么佛法无知无解饥来化饭吃冷则募衣穿莫道临济儿孙即使活临济大师到来也则只可与山僧作个洗脚奴子黄面老儿是个担粪汉捉死蛇的手三乘十二分教尽是钓虾蟆的香饵六度万行是虾蟆衣三贤十地是亡家的客作汉西天四七东土二三尽是悬羊头卖狗肉屠子佛是山僧小儿曹唤来便用教去便去有什么事有般瞎秃奴全无手眼但务虚名奸谋诡计各各抄记了一个鬼簿将佛鬼祖师鬼列之于前外道鬼吃涕唾鬼脓血粪秽鬼名字各各刻了一本谓之续传灯向人道我是上传灯的善知识临济正传曹洞正传一种无志下流摇尾乞怜偷诗套颂觅拂觅名谄谀王臣华衣美食败坏法门玷辱先德如此之辈莫道消他信施供养点水寸丝尽须变牛变马酬他施主有分华报既完果在地狱如此妄称传灯反不如一个三家村里汉所以山僧道屠儿劫贼虽则造罪犹有忏悔分邪魔外道撞入法门坑残良善法身慧命虚妄印证虚妄承当代代互坑愈沉愈堕其罪过于屠儿劫贼百千万亿倍不可为喻你等今日遇着神鼎将你眼中钉顶门楔尽与拔却割断缰锁打开脚撩手扭荡荡无碍任意纵横四生六道笼罩你不得只是一个亘古亘今无边表无体段底如来更莫求觅莫造作莫捏怪莫妆禅师面孔莫颠言倒语迷乱初机任运腾腾更无什么生死可虑菩提可求翛然无事亦不存无事之见大众还信得及么若也信得及便请与么去不逐名言句义道理机锋好恶是非有无凡圣诸两头念缘将去自然无事佛即是你你即是佛山河大地即是你你即是山河大地到者里十方诸佛也须让你出一头地始得好大众大丈夫儿今日方知自己有与么大受用与么大家业还快活么离此之外更有一些禅道奇特神通定慧等皆是邪魔所作急须将热屎劈面泼诸大众心若不异万法一如毫厘有异便即心与境异我与物异浩浩地流将去汝若心无有异如日出虚空万象毕现不缘而照无滞无为应如是做工夫如救头然始得出家儿父母不供甘旨六亲固以弃离施主供汝衣食王臣宽汝税粮师长成就汝伴侣夹辅汝更不死却攀缘妄想践实履真更待何时山僧今日大似下水拖人不顾性命你若肯信取便与么撒手撒脚履践将去若不肯拖了个死尸别处去莫来歪死缠我不求你壮观体面不图你闹热门庭亦懒差人东化西募养你遮般瞎秃奴神鼎遮里且无窠窟与人坐无岐路与人行无三界与人出无菩提与人求无祖师与你做无拂子手卷付人何以故以你诸人个个是诸佛顶上行若有一毫法开示诸人有凡可舍有圣可成则为轻贱汝则为狐魅汝山僧岂肯用与么心行好大众莫费心力无汝凑泊处无汝用心处只要二六时中一斩一切断一切诸佛现前无一毫心喜一切恶境现前无一念心怖空空灵灵外无凡圣知解内无根本可依到遮里须是个人始得拟议迟疑白云万里好大众你若信佛被佛鬼瞒信祖师被祖师鬼瞒信菩萨被菩萨鬼瞒信文殊普贤观音势至释迦弥勒尽是一伙说真方卖假药的贼你若身生十善疮与你天堂膏药贴你若身生十恶疮与你三途膏药贴你若身生六度万行疮与你三十二相八十种好膏药贴你若不生一切疮则无可贴本是一个光光净净身子无端吃了些狐涎鼠粪便装出个怪脸丑形摇尾巴摆骨臀养长毛拽长棒说奇说怪见鬼见神到处迷乱人家男女向六根门头光影坐却终日商量奇妙尖新业识茫茫心常附物念念只思妖媚于人或有熟记千百联诗句逢人问着便酬又有一等烂记了些泥牛木马石女石龟眉毛鼻孔大家在此擎拳竖指拂袖摇身等一套相似语熟背将来混得过便为省发如此参禅所谓汝眼本正因师故邪苦哉苦哉劫佛衣食轮转无穷瞎秃狗鸟鼠僧淫女子自害害人罪业无量山僧苦口相劝泪出痛肠诸方行脚也须自带眼目始得辨佛辨魔知邪知正莫被狐群狗党无罪枷着向墨汁里浸杀不肯前进自惑惑他作地狱业只为诸人不守本分不信自己本身殊胜如太虚空杳无边际千佛出世增汝一毫不得不出世减汝一毫不得无端生头生角为境所转遮边经冬那边过夏倚他户傍他墙虚图名誉记语传言不自立志所以不惜口业痛棒打你骂遮野狐种且不敢望你替佛祖出气且要你脱却笼头卸却枷锁作个本分好人去还自肯么肯则未脱根尘不肯永沉生死珍重珍重。

　　云外禅师语录卷第四终

　　(　蕲水县弟子自法捐赀刻
　神鼎云外和尚语录第四卷
　康熙乙巳夏月神鼎塔院识)
嘉兴大藏经　神鼎云外泽禅师语录


　　云外禅师语录卷第五

　　侍者深极编

　　小参掉拂子云古人道道不虚行遇缘则应理无二致去住因时昔四祖补衲此山后人因成丛社去去实不去今日山僧承众护法之请曳杖到来来来实不来拈拄杖卓一下云久参上士便合乘时困泺止鱼徒劳激浪。

　　结制小参按拄杖云未结制前一任诸人横冲直撞东去西来既结制后把断要津不通消息而今正在已结未结之间汝等诸人并十方凡圣草木丛林命如悬丝俱在山僧手里还有出得者么僧问祖令初行续四祖千年遗唱即今座下谁是知音师云无眼耳鼻舌身意者进云恁么则一音演畅众德攸闻去也师云闻底事作么生进云今古迥超圆智体满筵目击更无私师云闲言语进云和尚把关大煞师云三十棒且待别时问向上关捩千圣不传一涉言诠便落遮畔如何是那畔底消息师云你在遮畔多少时也进云今朝觌面无私师云犹隔一重山僧便喝师打云还要强作主宰在乃云觌面全提向上向下遮畔那畔无相无名恁么见解是诸方普请会底菩提门下许伊担屎有分且道菩提有什么长处便恁么道盖为诸人未达其源一向在阴界中学得一堆一担蕴在八识田中将古人竭力为人处不是浑囵吞枣便邪知谬解妄用妄谈迷惑无知害岂有极山僧遮里并无些子佛法玄妙为汝诸人亦不会攒华簇锦四六文章语句尖新逞奇弄巧汝等若要学遮些却请诸方去山僧者里只是论实不论虚今当结制之始与你们约法三章第一不得按牛吃草第二不得竿木逢场第三不得稳坐平地透脱三重关直得胸次中空裸裸地然后向遮里看个话头开口也打不开口也打不得向意根下卜度不得向举起处承当不得坐在无事甲里不得乍寒乍热忽朝桶底打穿管取呵呵大笑且道笑个什么喝一喝。

　　小参今朝六月初十日禅人设斋请小参雨声彻骨分明说何必山僧强指南且道说底是世法是佛法有等粗心汉子便谓即世法便是佛法又如何是你即底世法聻世法不明佛法太远在还会么不是僧繇手徒说会丹青喝一喝复举长沙岑大虫云我若一向举扬宗教法堂前草深一丈倩人看院始得如斯举唱未当宗乘若是山僧则不然尽大地无寸土时更须吃我三十棒何以故声鲸吞海水尽露出珊瑚枝击香几下座。

　　师诞日生疖子小参师云今日乃是山僧母难之辰多承众护法得得远来为祝生日且道山僧果是今日生耶不是今日生耶若道山僧是今日生即山河大地情与无情无不是今日生还知么如或未然更为说个样子指个路径去也山僧近日遍身生疖痛得不奈何汝等诸人还知有遮个消息也无盖山僧痛即是汝等诸人痛汝等诸人痛即是十方诸佛痛十方诸佛痛即是一切若圣若凡山河大地明暗色空底痛明暗色空等痛即是现前香炉灯烛痛若向遮里透脱得去便可向生死海中谩神吓鬼指圣为凡变凡作圣南山起云北山下雨若然不会即山僧痛不是诸人痛诸人痛不是山河大地痛山河大地痛不是香炉灯烛痛东西南北各住各位虽然与我同条生毕竟不与我同条死乃顾大众云还会么如或不然更示一颂山河大地同生日情与无情一体融几度醉归明月夜笙歌引出画堂中喝一喝。

　　小参水牯牛作么生众无语师云开口也打不开口也打良久喝一喝云姹女已归霄汉去呆即犹向火边栖。

　　小参结制二十日了也观音菩萨作么生良久云直饶你道得观音我更问你文殊普贤在众无语师云观音见你不会骑个驴子走向诸人鼻孔里去也你们还在遮里等个什么良久蓦竖竹篦召大众众举首师震声一喝击卓一下众礼拜而出溟鉴趋入师云山僧布个漫天网子他们都落在里许秪有你一人漏网如今又撞入来鉴礼拜师举前话鉴拟对师便打云如今是什么时节你出头来鉴无对师以竹篦竖起云斜阳欲落未落处尽是离人今古愁鉴礼拜。

　　小参卓拄杖云风揭门帘月临户牖衲被蒙头打坐蒲团香板分明寂寂忘缘不与诸尘作对冷冷照用岂沉空默邪途三玄收不得四句岂能该迥出威音那畔全彰今事门头且金不博金水不洗水一句作么生道良久云袖里金锤光灿烂吹毛宝剑逼人寒。

　　小参僧问如何是觌面全提师便打僧礼拜云谢师指示师又打云者一棒又作么生良久云二时粥饭斋堂里与你们同餐五日一参又何须僧堂内相见斋堂同餐且不问你作么生是僧堂相见底事众无对师复举雪峰鳖鼻蛇因缘竟乃云你看他屋里人说屋里话各各有出身之路诸人还知落处么如今菩提堂里也有一条乃掷下拄杖云看看良久云尽是丧身失命汉喝一喝便入方丈。

　　小参结制五十日了也汝等身在堂中却不知堂中事山僧为汝点破拈拄杖指观音地藏圣像云观音失却宝冠地藏戴个帽子唯有毗卢世尊长年秪是如此通身赤洒无依也要擎拳竖指今朝举似诸人各自且依资次依资次有何事寒炉灰烬五更钟无位真人忧且喜卓拄杖一下云三十年来气盖天今日无端说道理良久云吽吽吽。

　　小参适才闻鼓声将谓四来戒子习礼侍者慌忙来报乃是请山僧小参即今日尚没有参个甚么还会么久参上士便合乘时新戒初机重听分付卓拄杖云东方来者东方坐西方来者西方坐南北上下忒分明大似虚空安耳朵恁么说话是你诸人卜度得底忽然三变净土时把东方底移在西方南方底移向北方移诸天人置于他土其中众生不觉不知汝等诸人向那里栖泊去乃卓拄杖云切忌停囚长智喝一喝。

　　小参祖师道境缘无好丑好丑起于心心若不强各妄情从何起妄情既不起真心任遍知大小祖师说得好道理卓拄杖大笑云汝等诸人见山僧才与么举时正好拈个屎块劈口　还较些子更要蹋步向前问向上向下函盖乾坤又如何玄要料拣又如何热大不紧且道山僧恁么道意在于何卓拄杖云杀人须是杀人刀活人须是活人剑。

　　小参一尘飞而翳天一芥堕而覆地善财童子行一步过不可说不可说佛刹微尘数世界如是经无数劫犹不能出普贤菩萨一毛孔汝等诸人在堂中朝参暮参未审还能出得他毛孔也无如或不能山僧为汝出却掷拄杖云看看走尽天涯无脚迹鼻头一拨到长安喝一喝。

　　小参今朝腊月二十五云门一曲重新鼓卓拄杖云蓦然突出拄杖头甜者甜兮苦者苦总是一条拄杖为什么有甜有苦问答竟乃云明明绝覆藏历历无回互回互不回互三分一尺布咦莫太贵么拈拄杖指云东单西单了不相瞒。

　　除夕小参僧问残冬已去新岁将来其中事作么生师云照顾鼻孔进云还许学人趋向也无师云拟向则乖进云恁么则腊尽不须传爆竹春回触处是梅华师打云验在目前问眼前境界则不问如何是过节底事师云君子无所不用其极僧喝师云乱喝作么僧拟议师便打问腊月三十日到来人人碌碌忙忙和尚有何方便唤醒一切人师打云切忌眼中着翳进云恁么则人人端坐看杨州去也师云翳眼犹存进云如何是本来正眼师云瞎进云多谢指示师云忍屎抵饥肠乃云一日又一日一年逗到今宵毕菩提乍住事殊艰赖尔诸人齐赞助不打诸方烂葛藤本来自有佳音续天同关地同轴万象深谭子岂不浩浩清风亘古今个中谁敢当头触黧奴白牯暗嗟吁玉兔金乌徒奔逐报诸人休碌碌岁月迁流一任闲直汉从来不受曲虽然如是冬去春来了无交涉则且置作么生是诸人鼻孔聻良久云总道不得大家吃茶去也。

　　小参看话头落在今时不看话头落在无记毕竟如何得个脱洒去卓拄杖云齐之以礼良久云所以古人道休得一分心学得一分佛法楞严经云狂心不歇歇即菩提恁么说话犹是粘牙带齿若是山僧则不然无心可歇无菩提可求触着便转辘辘地有什么过卓拄杖云拄杖子变为龙　跳上三十三天兴云布雨去也喝一喝。

　　小参举僧问睦州如何是展演之言州云量材补职如何是不展演之言州云伏惟尚飨后来大慧杲禅师拈云睦州古佛恁么答话美则美矣也只得八成若是径山则不然或有人问如何是展演之言便向他道问一答百有何妨如何是不展演之言喝一喝云莫　沸师云二尊宿恁么答话大似吃李子只向赤边咬若是菩提则不然有人问如何是展演之言便向他道今日正月初十如何是不展演之言便云孟八即汉又与么去也且道与古人是同是别喝一喝良久云言思路绝滞在见闻一句融通千差洞彻犹如市僚弄丸彼此无坠圆　三点竖彻横通乃连卓拄杖云一也三也圆　三点也市僚弄丸也还有会弄者么试出来弄看良久拈拄杖云如无山僧自弄一出去也以拄杖作舞归方丈。

　　解制小参卓拄杖子山僧一冬以来与诸人东语西话究竟全无些子佛法道理为汝诸人只是把个金刚圈栗棘蓬拈似汝等且道作么生是金刚圈栗棘蓬聻只遮开口也打不开口也打跳不过时便是金刚圈栗棘蓬了也还有吞吐得者么良久云非但者个是金刚圈栗棘蓬钟鸣鼓响风雨阴晴大众忙忙檀那资护人来客往犬吠鸡鸣无不是金刚圈栗棘蓬底注脚还会么不见云门道尽大地是你诸人一个自己把钵盂噇饭吃饭是你自己好言语切忌错会卓拄杖一下云山僧今日可谓嫂溺援之以手若是个汉何须恁么喝一喝。

　　五祖禅堂小参拈拄杖云欲识佛性义当观时节因缘时节若至其理自彰作么生说个自彰底道理聻卓拄杖云还会么若向遮里荐取得去方知人人与祖师同一鼻孔出气当体无私长安任闹我国晏然虽然如是未当宗乘且作么生是宗乘中事聻不见昔日五祖大师以衣钵付授六祖已送至九江提起橹云我今渡汝只遮一句也有权也有实也有照也有用六祖闻之恰如火到头上相似急急抖拍道迷时师度悟时自度你看他如鹅王择乳素非鸭类山僧今日为扫祖塔至山众勤旧请开示以结般若胜缘山僧实是无法可说只得将祖师现成公案注解一番且道与五祖送卢行者时节因缘相去多少卓拄杖云将此身心奉尘刹是则名为报佛恩喝一喝。

　　小参举法华经云诸佛两足尊知法常无性佛种从缘起是故说一乘卓拄杖云遮个是山僧拄杖子且道是一乘是二乘复卓拄杖云一雨所滋草木丛林称其种性各得增长。

　　小参山僧别无所长只会吃饭屙屎你诸人也会吃饭屙屎你若要骗山僧你却作失本生意你若怕失本便请与山僧打成一片那时唤作山僧又是你唤作你又是山僧你若要作佛山僧送你一把苕帚两个粪箕你若要作牛山僧送你一面镜一盆水你若总不恁么山僧向门背里冷地好笑你若恁么恁么山僧坐断你脊梁虽然如是还见山僧面孔么卓拄杖喝一喝。

　　小参戒坛半月半月羯磨也只为防心离过光阴可惜时不待人步步操存心心检察行时行时参取坐时坐时参取乃至穿衣吃饭搬柴运水无不是你们参底时节且道参取个什么参取那参取不得底参取不得底如何参取聻方知参取即无参取吃饭即无吃饭摘茶即无摘茶行即无行坐即无坐作务即无作务汝等即此身心日用便是个大解脱场无亦不可得有亦不可得也不是圣也不是凡不须更问如何各请归堂稳坐。

　　小参山僧绝口不谈佛法为什么终日口吧吧地众下语不契师自代云口甜心苦复云风休林自直云净月偏明西来真奥义满耳不容听且道何故如此胡僧入汉关。

　　小参结制来四十余日了也山僧今日为你们拈却再不可放在堂里既不放在堂里且道放在什么处还会么众无语师击竹篦一下良久云眼若不睡诸梦自除心若不异万法一如大小祖师可谓不辞泥水点破诸人命脉了也更道个归根得旨便可洗脚上船无端随照失宗依旧穿靴打睡众礼拜。

　　小参光阴迅速岁序迁流大事未明如丧考妣汝等还知有光阴常住岁序不迁者么卓拄杖云快些悟去事同一家才涉思惟流转不息复卓拄杖顾大众云会么杖头日月绝迁流六道人天一鉴收亘古亘今无别物有何玄妙可贪求喝一喝。

　　解制小参山僧近来因邪流混杂羞与为伍故普说已后了不升堂拟于解制后便将远引他行不意本山大众恳留再三复以结冬诺之然在道人分上有甚么结制解制之殊了生脱死之说今日如是千百万亿劫亦如是如是之法乃千佛万佛其由之道也未得如是也须劄定脚跟真穷实究一番二六时中灵灵卓卓峭峭巍巍五欲八风无罅可入自然外无名相可分内无心性可守到恁么时忽然向心量不及处打破漆桶时正好来山僧手里请棒吃若秪弄个业识痴团或认得觌面堂堂无是不是底见解自肯自是一场热病到来不是谤参禅无验便是恨健时因循不曾做得工夫那时佛也救你不得莫言不道山僧虽不上堂然何曾不许你们入室参请诸人因地若真又何须待山僧鼓两片皮而后为说法哉森罗万象夏去秋来池透新荷蝉吟古柏那一处不是为诸人发向上机说微妙法诸人试向遮里体当看遮些络索着在何处为从内出为从外入为非内外如是体当当体现前不即不离尘尘尔刹刹尔十方凡圣卷舒同在于刹那一念色心罗列遍周于法界何须觉城东际始见文殊楼阁门开方参慈氏便能大中现小小中现大撮土成金变金作土如斯解制功不浪施诸人还得恁么也未如或未然莫把身心闲处用光阴似箭急相催卓拄杖一下。

　　小参古人道无明实性即佛性幻化空身即法身法身觉了无一物本源自性天真佛处处真处处真尘尘俱是本来人卓拄杖云永嘉大师来也他道禅和子从麻城来却带得有庐山信息说道天晴日定出雨下水长流倾湫倒岳难抵敌浑身没有一毛干且道既没有一毛干向什么处晒　聻拈拄杖卓一下云常因送客处记得别家时。

　　冬至大雪小参昨日一枯山今朝千里白无人妆作成天然现奇特造化了无功心意难推测报汝众禅和不用更疑惑卓拄杖下座。

　　小参山僧昨晚在方丈里思量汝等众禅和子不是坐在黑山鬼窟里便是心意猜求如何得了彻去正思惟问忽见舜若多神来白山僧道小圣有个方便能为和尚出力山僧道你有什么伎俩试播弄看他便飒飒地鼓一阵大风把紫云山吹得粉碎众禅和子无依无倚叫苦连天山僧不胜怜笑不觉替他念南无大慈大悲救苦救难观世音菩萨观音听见喝山僧道咄云外老官你偏好管闲事这些大众我从大通智胜如来时便教化他发阿耨多罗三藐三菩提心如今都忘却了教我也没奈何山僧正要与他理论忽然鼓响钟鸣蓦地醒来乃是南柯一梦呵呵大笑云昨夜那里做梦今朝遮里说梦汝等都来听梦为复做底是梦为复说底是梦为复听底是梦掷下拄杖云山僧一齐为你斫断了也今后再不可打瞌睡众礼拜。

　　除夕小参古人道一年将尽夜万里未归人直饶便归得归得亦无家古人恁么道也是压良为贱若是老祖遮里则不然爆竹一声残腊尽十方三世顿归家太平不借功勋定日日晴窗映晚霞喝一喝。

　　解制小参僧问一期结制已满千圣齐立下风拨转关头请师指示师云大整钓竿横海上抛钩未必爱鱼吞进云未到尽惊山险峻曾来方识路高低师云只知开口笑不觉舌头长进云蹋破草鞋无觅处得来全不费工夫师便打居士问承和尚有言开口也打不开口也打秪如未涉言诠不堕鬼窟底来和尚作么生打师云秀才不出门能知天下事进云恁么则筑着磕着回避无门去也师云虾跳不出斗士拟对师便打问九旬禁足今宵满乞师一句振玄音师云吃饭休借他人口进云前途忽有人问和尚如何为人向他道个什么师云从来往返绝踪由行人莫问东西路进云和尚三寸甚密师云斜阳欲落未落处尽是离人今古愁进云今日得闻所未闻去也师打云胡饼觅汁乃云法门衰替不堪论种种浇风取次生忍苦护持希志士谁知空抱怅然情山僧卑志本欲深栖崖窦践履此道以期不负出家之志而已后因墙壁不牢为诸法叔并同参兄弟移书劝勉有云当今法道危如累卵不忍见闻魔党纵横正因日鲜盈村溢巷付拂付衣父子公孙争名夺利同门推刃得意扬扬不复知有世间因果惭愧之事狂澜既倒遍界波流正宜有志者恻隐存心捐身报法之时也而尚忍烟云久卧耶山僧由是不揣顽庸任缘轻出时艰福薄性直才疏碌碌忙忙损多益少因思古人护持衰法正不如斯首山称法席之冠而留众不满二十汾阳至以酒肉散却闲神野鬼而大器方成者六人真如初住智海众不满三十余犹有老衲数辈践履此道晚居大沩不下九百余僧无五七人会他说话是知得人正不在门庭热闹也栴檀林里岂容异臭之香秋晚法门率多浮嚣之客自今解制之后各各闲游免相负累安众宜少不宜多相从宜选不宜滥真操实履同报法恩因地非真不劳其住恁么说话若作呵骂诸方驱遣妄庸会却此人浪死虚生既不其然且道毕竟事作么生掉拂子云活人逼死死人逼活透脱无依犹遭贬剥漫天布网意在鶤鹏万里悬丝宁忘赪尾若是鳑魮鳅鳝任他网底浮沉鼓鬣扬鬐终看擎头带角收放一道卷舒同时洗尽驽凡吹回蛊滥尽是当人全机大用处顾大众云还委悉么换骨洗肠重整顿通身有眼更须参击拂子下座。

　　入新方丈小参师云凡密禅人久知幻妄一念回机千差洞畅捐家业以助禅堂施住屋而作方丈山僧今日到来法法全超无上蹋著者管教平步丹霄不会者唤作人天福藏雨赴云臻风清日亮是魔是佛总销镕万里青天三十棒还有擎头戴角者么喝一喝复举僧问百丈大师如何是奇特事丈云独坐大雄峰僧礼拜丈便打师乃召大众云百丈大师虽则善赴机宜语惊时听检点将来还有奇特事也无如今若有人问老祖如何是奇特事即向他道凡密师徒施住屋作方丈阖山大众代请小参或有个孟八汉子走出来道遮个是平常底事有什么奇特处好教你知平常底事须知落处落处不明面前有物直须出却始得出却得了然后信手拈来斩钉截铁纵横展拓自在自由岂不是无奇特中真奇特事还委悉么云到碧崖千仞翠月临青嶂万溪春击拂子一下。

　　小参举楞严经云沤灭空本无况复诸三有又云一人发真归元十方虚空悉皆消殒自古自今天下善知识出世如稻麻竹苇若不发真归元作么生称得善知识既发真归元为什么三有依然虚空犹在还有道得未么众无语师云总道不得山僧为与下个注脚去也卓拄杖云移花兼蝶至买石得云饶。

　　小参举洞山聪道者在云居作灯头时有僧问泗洲僧伽为甚么杨州出现聪答云君子爱财取之有道众皆笑之传至庐山莲华峰祥庵主处主合掌云不意云门儿孙犹在夜敷坐具望云居拜之聪由是知名师云且如君子爱财取之有道遮两句话作么生偏不道是临济曹洞沩仰法眼儿孙而恰认得是云门儿孙且道淆讹在什么处众下语不契师代云可笑清贫涎太守渭川千亩在胸中。

　　小参举楞严经云知见立知即无明本知见无见斯则涅槃无漏真净云何是中更容他物竖起竹篦云释迦老子统领十佛刹微尘数菩萨摩诃萨向山僧竹篦头人轮相三昧山僧竹篦子向诸人面门入方广三昧作么生说个知见无见的道理聻掷下竹篦云路远夜长休把火大家吹灭暗中行喝一喝。

　　小参若论此事从来不假人力不假人力自然啐啄同时直饶如是犹是功勋未尽山僧今日为汝说破去也乃顾视大众云作家不啐啄处处是家乡好大众归堂去。

　　小参堂中事作么生众无对师云连日作务辛苦还识辛苦中消息也无不见百丈大师示众云汝等为我开田我为汝说大义众开田竟请师为说大义丈行数步展两手示之大众且道百丈恁么说话是说大义是不说大义若道是说大义恰如解骊龙颔下之珠若道不是说大义急须蹋步进前切莫埋没自己还会么如或未然更听一偈山头乍住事多端挈树搬柴不等闲蓦地相逢王大姐眉毛眨上过前川乃呵呵大笑云几乎错下注脚。

　　小参师云蹋步向前早已失却若不商量未免虚度作么生得安贴去众无语师乃云父母未生鼻直眉横参求转远当体虚玄子曰禹吾无间然矣。

　　小参大众直下休去好此时不休更待何时释迦老予未出世时人人只差半寸出世已后弃明珠而抱鱼目者纷纷皆然实为苦屈若能单刀直入不犯波澜坐享太平安邦定国岂不是一桩奇特事众无语师云夜静水寒鱼不饵满船空载月明归。

　　大雪小参举昔日会祖初住杨岐破屋败椽不蔽风雨值严冬雨雪盈床衲子愿充修造会祖却之曰汝等出家学道做手脚未稳早已四五十岁了也讵有工夫事丰屋耶次日上堂云杨岐乍住屋壁疏满床尽撒雪珍珠缩却项暗嗟吁翻忆古人树下居祖师如此为人虽则壁立千仞其奈太俭何还有知落处者么喝一喝良久云山僧今来初住神鼎破屋颓墙雨雪盈室家风不减会祖虽则二时薄粥饥冷切肤而意兴萧萧快活仍旧恐诸人向伸头缩项处着到不免拨开一路令个个得大受用去也乃拈拄杖云会么细如粉末大似立山大中现小小中现大不小不大丹青难画数日寒风凛洌今朝大雪漫天不假思惟应时及节岂非天地未分以前消息卓拄杖云雪霰盈床围火坐门前万树舞风烟。

　　除夕小参拈拄杖云今岁今宵尽明年明日来猢狲权挂壁拄杖拂天开堪笑多情忙长老徒然碌碌巧安排争如神鼎家风古意兴萧萧乐莫数一餐薄粥送穷年红炉焰里忙诸祖禅和拍掌笑呵呵大地黄金贱如土报诸人休莽卤现成买卖着精神须弥击碎盐官鼓卓拄杖喝一喝。

　　小参举六祖大师至法性寺闻二僧论风动幡动祖曰非风动非幡动仁者心动话诸人作么生会镜公云祖师也须吃棒师云为什么聻镜一喝师云错乃云才离虎穴又入龙潭多少人向者里失钱遭罪竖如意云且道是手动是如意动是心动放下云自是不归归便得五湖烟景有谁争。

　　小参师云十方无壁落四面亦无门为什么又有东西南北众下语不契请师代师云何不道俱被和尚看破。

　　小参师云风动心摇树云生性起尘要明今日事昧却本来人本来人且置作么生是今日事有般汉见山僧与么问便云今日十四明日十五或云今日天晴普请两次或云特蒙和尚举话恁么对答见处则不无要明今日事太远在且作么生是今日事众下语不契师云猫儿尾上带研椎。

　　小参师云礼三拜已依位而立真个作家板鸣吃饭柳响出坡作家真个若作佛法商量衔铁负鞍有分若作平常无事会辜负山僧不少作么生得个恰好去众无语师乃云驾与青龙不解骑。

　　小参师云古人道一句合头语万劫系驴橛作么生是不合头的句晃孚云游人一去无消息留得云山到老看师云正是合头句孚无语师云秤锤落井。

　　小参山僧初住一个破院汝等远来参随不辞劳苦正所谓相逢不下马各自趁前程何谓如此心外无法法外无心各各庄严各各成就终不是他处流转不见昔日黄檗在百丈开田丈曰运阇黎开田不易檗云随众作务丈云有烦道用檗云争敢辞劳丈云开得多少田檗将锄头筑地三下丈便喝檗掩耳而出你看他等闲相见各各如象王独步还有知落处者么良久云既无其人山僧为汝下个注脚荷叶团团团似镜菱角尖尖尖似锥莫怪相逢不下马前程各趁勿迟迟。

　　云外禅师语录卷第五终

　　(　蕲州弟子资本损赀刻
　神鼎云外和尚语录第五卷
　康熙乙巳夏月神鼎塔院识)
嘉兴大藏经　神鼎云外泽禅师语录


　　云外禅师语录卷第六

　　侍者深极编

　　小参举南泉一日不赴堂侍者请之泉云老僧今日在庄上吃油糍饱侍者云和尚不曾出入泉云汝去问取庄主侍者才出门见庄主来言谢和尚到庄上吃油糍汝等诸人作么生会遮公案聻众无对师云汝等既然不会山僧为汝判断去也南泉既称一方大善知识不合偏众到庄上吃东西好与二十棒庄主不合将常住物背地做人情也与二十棒虽然自首者免罪叵耐油嘴瞒人这二十棒一棒也较不得山僧断事虽公病躯偏众有分也该吃十九棒留一棒与你们大众同契何故君子爱财取之有道。

　　小参古人道击石火闪电光构得构不得未免丧身失命还有透得者么众下语不契师代云水泄不通冲霄有路。

　　小参达磨未至道遍神洲及至到来为甚懡　而去众下语不契师掷下拄杖云路远夜长休把火大家吹灭暗中行。

　　小参天晴日出雨下地湿这个是诸人卜度得的只如长沙吃饭浙江饱又作么生商量这里道得始是半提还有道得全提句子者么僧云只许佳人独自知师云迷头认影作么良久众无语师云总道不得山僧散步去也击香几一下。

　　四月尽日小参师垂问云今日城里历本月大乡下历本月小且道依那个历本即是若道此是世间日子此人未具眼在冰崖云神鼎别是一家风师云月带重轮晃孚云若是久经行阵者不妨一箭落双雕师云只知铁脊撑天不觉脑门着地又僧云直得无开口处师云蹉过路头也不知乃云你们与么答话多是向父母未生前处捞摸山僧开口便为诸人道破了也及至打乱六十花甲子时便茫无措手处直须将父母未生前斩为三段父母既生后抛向万仞深坑神鼎有个转身句子布施诸人蓦卓拄杖云风来群木响雨过万山青。

　　小参举云峰悦初参大愚芝芝上堂云大家相聚吃茎齑若唤作一茎齑入地狱如箭射便下座悦诣方丈求示芝云我忍饥不暇那有工夫为汝说禅你且去化米悦化米归又求示芝云我忍冻不暇那有工夫为汝说禅且化炭去悦化归复求示芝云今堂司乏人烦汝充维那悦气闷而退坐后寮见桶子落地扑破遂大悟顿见芝用处即诣方丈芝见便合掌云恭喜维那大事了毕应庵祖云好语要且无来处有人辨得出与他一两金师呵呵笑云三个虚头老汉好各与二十棒何故不合将常住物入衣线下用。

　　结制小参举云门道法身有三种病二种光若人透得始解归家稳坐后来佛眼禅师又云龙门这里只有二种病一者骑牛觅牛二者骑牛了不肯下古人虽则种种曲垂方便争奈后人依然错会神鼎今日更为汝诸人点出二种大病源有一种人见山便唤作山见水便唤作水色空明暗便唤作色空明暗此是一种大病有一种人见山不唤作山见水不唤作水色空明暗不唤作色空明暗此亦是一种大病二病交攻轮转生死诸人若欲透脱生死病源直须向东西十万南北八千处具啐啄同时机用来然后向神鼎手中请棒吃喝一喝。

　　病起小参山僧一病二十余日不惟世间医生奈何不得扁鹊华陀亦奈何不得十方诸佛竭尽神通亦奈何不得何故以山僧此病无棱无罅无可奈何故若能如是见得是为真实善病陀罗尼门蓦竖如意云还会么如意子眼盖乾坤胸藏北斗饥时与一切人同饥饱时与一切人同饱病时与一切人同病安时与一切人同安究竟出山僧手里不得还会么良久云长安夜夜家家月几处笙歌几处愁。

　　八月尽日小参召大众云汝等大开了眼看看面前是个什么道理莫只管打瞌睡瞌睡时眼在什么处还见物也无若道不见与死人无别还有向这里道得一句子者么侍者云不离当处常湛然觅即知伊不可见师云未在者云乞和尚代一语师云何不道明时不见暗时明众礼拜。

　　病起小参山僧卧疾在床早已和盘托出无端要我披衣指示指个什么竖如意云还会么晚学初机会得是药不会是病久参禅客不会是药会得是病且道山僧今日恁么病还落会与不会也无有人向这里透得与你如意子归堂一僧进云衲被蒙头万事休此时学人都不会师云恁么会即不无达磨一宗扫土而尽山僧索性施大慈悲为你说破竖如意云拈起须弥别处舂腰缠十万杨州客喝一喝。

　　冬至小参僧问时临亚岁即不问节届书云事若何师云到江吴地尽隔岸越山多进云只如古人道山中无历日寒尽不知年又作么生师云切忌向死灰里作活计进云有水皆含月无山不带云师云犹隔一重关乃云群阴剥尽一阳来复天网恢恢现而不露焰发冰河花抽枯木无非向声色未彰已前指出诸人本来面目透得者平步丹霄迟疑者自招汩没拈了也咄咄咄现前买卖着精神出门不认前头物还有见彻渊源者么良久云参退吃茶。

　　小参举普眼菩萨欲见普贤不可得见乃至三度入定遍观三千大千世界觅普贤菩萨不可得见而来白佛佛云汝但于静三昧中起一念便见普贤于是普眼才起一念便见普贤菩萨向空中乘六牙白象师云世尊何用繁词若是神鼎见他来白便向他道穿却了也普眼若向这里瞥地也不作个循行数基汉众礼拜。

　　小参举开口也打不开口也打话云还有透得者么试出来道看僧出云花须连夜发莫待晓风吹师云你那里学这虚头来又僧云今日特蒙和尚入室师云乱统乃云先生无口训童蒙开口闭口丘乙己忽有个汉走出来道先生先生上大人为什么不念竖起如意云相见又无事不来还忆君众礼拜。

　　小参举东印土国王请般若多罗尊者斋诸尊者皆转经惟般若尊者静坐王问尊者何故独不转经者云贫道入息不居阴界出息不随众缘常转如是经百千万亿卷大沩智和尚拈云要识尊者看经处么行时脚跟不着地坐时心识似风飘复颂云秋高月色和云白淡泊禅心滋味长历历分明今古意何须特地更商量师云大沩恁么拈也拈得好颂也颂得高若据神鼎看来五步虽活七步须死还有见彻者么山僧亲奉一钟茶与他湿口。

　　除夕小参十方无壁落四面亦无门为什么有新年旧岁觉还云年年此日岁岁今朝师云老鼠含铁晃孚云疑杀天下人师云客路如天远镜公云一坑埋却师云埋个什么进云不用别求师云虾跳不出斗乃掉拂子云神鼎焰中荐得换却头颅诸方队里商量穿将鼻孔冰锁曹溪寒水雪埋少室峰头到这里须知有转身一路始得山僧初住一个破院百无一有虽则勉强支持二时薄粥与你同餐从来不许诸人粘牙带齿不知此意者往往错怪山僧道看看腊月三十日到来了也拶到结角罗纹去处米已尽炭又无看遮老汉如何支遣殊不知半月春来依旧冷诸人徒自错商量快须努力全提去莫恋空怀枉退藏喝一喝。

　　打七小参安禅结制已是画地为牢五热焚身痴汉难为伫足长期百日短制七辰短中有长长中有短延千劫为一念诸人分上了不曾增促千劫于刹那诸人分上了不曾减无增无减海口难宣把住放行都卢只在山僧手里还会么离微云野老不知尧舜力冬冬打鼓祭江神师云道则只恁道却作么生会进云一翳在眼空华乱坠师云转见不堪又僧云天空任鸟飞师云作么生是天空的消息进云步步无踪迹师云依旧跳不出乃拈如意云万煆炉中铁蒺藜洗肠换骨更深锥不是山僧炉鞴烈为怜大海限涔蹄喝一喝。

　　开荒田小参举一不得举二放过一着落在第二竖如意云如意分明不覆藏迟疑特地成妖惑神鼎山中荒田盈陌大小方圆七四八凸普请诸人大家开辟耕时耕核时核栽时栽获时获大家吃得饱膨脝鼓腹高歌待弥勒。

　　小参举昔日沩山和尚见仰山自外归问云那里来仰云田中来沩山云田中多少人仰插锹叉手而立沩山云南山大有人刈茅仰拔锹肩之便出你看他父子等闲一挨一拶耀古辉今透得者钁头边立地成佛有分如或未然更听一颂仰山插锹叉手立驴不是兮马不成一句南山重着楔清风千古震乾坤击如意一下。

　　小参举僧问云门弑父弑母佛前忏悔弑佛弑祖时向什么处忏悔云门云露师云云门着一转语直得惊天动地神鼎今日更为两彩一赛只是不得错会以如意打圆相云东岭下左边的。

　　小参举三祖信心铭云欲取一乘勿恶六尘六尘不恶还同正觉智者无为愚人自缚法无异法妄自爱着将心用心岂非大错师云大小祖师说得好道理只如汝等诸人明明有双眼又何曾见色明明有双耳又何曾闻声于此荐得江西人吃饭浙江人肚胀开他湖广人什么事虽然如是滴水寸丝毕竟瞒东震旦国人不得喝一喝。

　　小参僧问庞居士问马祖不与万法为侣者是什么人祖云待汝一口吸尽西江水即向汝道请问和尚如何是不与万法为侣底人师云家无小使不成君子进云一口吸尽西江水又作么生师云不痴不聋不作大家翁进云居士豁然大悟云十方同聚会个个学无为此是选佛场心空及第归作么生是选佛场师云门倾壁倒进云如何是及第归师云科头赤脚僧礼拜师云此四转语有一转天高地厚有一转曲为今时有一转烹佛烹祖若有人辨得许伊四威仪中得个入处。

　　小参我看你们终日做工夫究竟只在三句里作活计作么生是三句有句无句不有不无句死句活句不死不活句乃至一切法皆有如此三句都是你的儿孙你无端自作缠绕殊不知日间挑谷时种田时掘地时煮茶时吃饭时那时佛也觅你不见还会么不用思量便荐取去岂不省力所以山僧向你道开口也打不开口也打到这里间不容发自是你构不及又作了个话头参将去也大可怜如今还有撒手者么了则东西南北不了者莫怪山僧众礼拜。

　　小参举经偈云如心佛亦尔如佛众生然心佛及众生是三无差别无差别且置毕竟唤什么作心作佛又唤什么作众生聻众无对师云教中又道心佛无内外亦不住中间毕竟无方所意言假安立心佛既假立众生亦复然且问诸人心佛众生既不可得一切事业乃至若古若今世出世间一切圣凡境界岂是有耶世出世间四生六道情与无情皆不可得佛又出世祖又西来为个什么还有下得一转语者么离微云为怜三岁子不惜两茎眉师云道则道犹隔山僧十日在晃孚云富嫌千日少贫患一身多师云犹是那边事孚云毕竟如何师举如意云腰缠十万贯骑鹤下杨州喝一喝。

　　小参举赵州示众云不得闲过念佛念法念僧时有僧便出问云如何是学人自己念州云念者是谁僧云无伴州叱云这驴你看他两个汉蓦劄相逢拳来脚去毫无缝罅着着灵彰后来大慧禅师拈云这僧虽然无伴成群作队搅乱杀人赵州大好一头驴只是不会吃草师竖如意云是真精进是名真法供养如来虽然如是知恩者少负恩者多。

　　小参汝等好生看取莫被人瞒却者个时节若是西来大意山僧近日脾泻病发没气力为汝说得离微云狼藉不少师云也许你识些臭气复云还有么众无语师云礼拜了退。

　　小参汝等从朝至夕也须检点那里是虚度处那里是不虚度处汝才作意时早已虚度时光了也不作意时一一灵妙一一天真锄地的锄地收禾的收禾乃至煮茶饭办柴米时不可问人是禅是道是会不会若向者里见得彻去佛眼也觑你不见无端会禅会道被人拶着便见忘前失后虚度时光只为有个会处横在胸中见我竖起拄杖时便作觌面提持会见我放下拄杖时便作扫踪除迹会乃至一切处无不是遮个会种种抟量难以悉举大似田夫灶妇将三五升米捣顿糍粑吃了自谓饱足反笑他富贵人食前方丈百味珍馐为分外者耳所以乾峰道法身有三种病二种光若人一一透过始解归家稳坐云门出众云庵内人为什么不知庵外事乾峰呵呵大笑你看他两个相见何曾有丝毫缝罅与人如今长年竟月只是求解会如何出得蕴界生死大众仔细看莫虚度时光好。

　　小参举华严偈云若人欲识真空体身内真如还遍外情与无情共一体处处皆同真法界拈拂子云这是山僧拂子真法界在什么处师普云万古长空一朝风月师云钓龙得鳖又僧云分明月在梅华上看到梅华早已迟师云何得干戈相待乃掷下拂子云剑为不平离宝匣药因救病出金瓶。

　　小参垂语云汝等日里东去西去搬柴刈谷时还出得这片田地也无一僧云举目相看无向背道人行处任施为师云正在窠臼里进云和尚又作么生师云不礼三拜更待何时僧无语师举睦州唤僧僧回首州云担板汉人多向不容思议处错会他睦州有什么交涉殊不知睦州老人如红炉上着一点雪相似还见么众伫思师云开口早知千万里低头思虑万重关吃茶去。

　　小参古人道参学须具参学眼若不具参学眼总被曲录床上老汉舌头瞒将去不是小事只如诸人俱到神鼎岂不是为参学作么生是你们的参学眼道得请充第一座少分相应者充维那六出云风吹碧落白云尽月上青山玉一团师云且喜认得驴鞍桥作阿爷下颔素融云海阔从鱼跃天空任鸟飞师云射虎不真徒劳没羽师普云猿抱子归青嶂里鸟衔花落碧崖前师云馊饭泥茶炉普云和尚又作么生师云何不道赵州古佛良久云还知神鼎舌头落处么若也觑得透不但可充神鼎第一座自己脚跟下亦得受用众不散师复云山僧忍俊不禁索性为汝颂出赵州古佛七拗八突方中有方曲中有曲乃拈拄杖欲出众礼拜而退。

　　小参山僧近日得一番大病饮食无味身体黄瘦你们合寺大众尽替山僧着忙山僧亦替大众着忙着忙到着忙不得处莫道世医拱手即使大医王到来也则计较不得是故嗳呀嗳呀底千疼万痛里而众苦不能到如斯见得虽然病而无病到这里始是半提更须知有全提时节然后始可向四生三有内点病为药说药为病唤维摩扫榻差普贤铺床用文殊煎药倒用横拈皆为大病源三昧只如山僧这番病还是大病三昧也无若道是三昧不是三昧敢保诸人三家村里老婆禅也未梦见在。

　　小参山僧虽则久病不曾落堂然无时不为诸人说法诸人若善用心又何必向病僧言句中觅直须向圣凡用力不及处参取如人饮水冷暖自知不是自欺的事不见睦州道汝等诸人未得个入处须得个入头处既得个入头处不得辜负老僧时有僧出云学人不敢辜负和尚州云早已辜负了也僧无语州云明明向道尚自不会何况盖覆将来宗师眼目须是如此如今人闻恁么话尽向言句中会去几时梦见古人意旨所以山僧寻常向诸人道开口也打不开口也打须是大死一番脱却业识来始知山僧真实为人处如今做工夫如脱衣服相似脱去了一层走将进来山僧便认得你乃至层层脱尽到赤条条地那时正好来吃三十大棒若吃得这三十大棒天下人不奈伊何各自归堂恭喜贺喜。

　　小参举僧问马祖云离四句绝百非请师直指西来意祖云吾今日劳倦不能为汝说问取智藏去藏云何不问和尚僧云和尚教来问藏云吾今日头痛不能为你说问取海兄去僧问海云我到这里却不会僧回举似马祖祖云藏头白海头黑遮则因缘诸人作么生众无语师云既无其人山僧为汝分明判断去也遮僧若不遇百丈走得脚酸有分西堂顺水拖船惯得其便马祖头白头黑据地擎天神鼎罪过无边入地狱如箭射喝一喝。

　　入室溟鉴进师云一即一切一切即一竖起竹篦云北俱卢州人为什么到遮里讨火种进云今日亲承和尚入室师云三张白纸一锭黄金又作么生鉴拟进语师打出中牧进师云坐的是山僧拜的是中牧昼明夜暗水冷灯炎那个是你主中主进云今日特蒙和尚微勘师云刻舟禅者进云和尚又作么生师便喝牧礼拜师云不消一捺玄音进师云玄音历历昭人耳且道大梵天王今晚唱何曲调进云都被和尚一口道尽师打云争奈者个何音礼拜师又打乃举玄沙三种病人并请益云门因缘云这僧因而有省汝诸人作么生众无语师云恁么则盲聋喑哑四病俱全了也山僧为你着力则个乃竖起竹篦云不因渔父引怎得见波涛击香几一下众礼拜。

　　入室举韩文公参大颠摈首座话云你看他具个甚么眼脑便与么若道是无过首座为什么便吃棒出院若道是有过他过在甚么处镜公云打草惊蛇师云虾蟆窟里出头来总印云驱耕夺食师云说道理则不无还梦见大颠老立地处么印拟议师便打玄音云若不出院怎见首座威光师云磨推东南碓捣西北溟鉴云吹毛宝剑用不留师云依稀越国仿佛杨州众礼拜师问侍僧你适才道的是什么话僧拟对师便打又问一僧你道我打他作什么僧云他不该说道理师云你作么生说僧云某甲则不然师便打云同坑无异土次日溟鉴呈颂云杀人刀活人剑双放双收机如电下载清风付与谁傍人往往知机变机变绝水底虾蟆吞却月师览毕云你且将去缓缓底与你打葛藤鉴礼拜而出师蓦唤溟鉴鉴回身师便喝鉴无语师云溟鉴鉴应诺师云真刀现前却用不得鉴礼拜。

　　入室溟鉴进师云三世诸佛明暗色空皆是摩诃般若光光未发时是个什么鉴云断不辜负和尚这一问师云笠子未曾除在鉴礼拜师以竹篦击桌一下瞎庵进师云从无住本立一切法既无所住依何而立庵云遍界不曾藏师云那里学得这虚头来庵云和尚恐某甲不实那师打云打破漆桶来与你相见庵礼拜总印进师云赵州为什么道无印云向和尚道了也师打云如今为什么道不得印云心不负人面无惭色师打云未在更道印喝师又打云道道印无语师又打乃云者个狗子无佛性话拈来问着诸人或下语或下喝拂袖扬眉做尽恶态还梦见赵州也未若未亲见赵州当知了无交涉何以故山僧未曾向诸人吃酒糟时泼汝诸人一杓醋在还有知甜酸苦辣者么以手作泼势云看醋又云着便归寝室入室一僧进师云狗子无佛性话你作么生进云和尚与么问某甲与么答语未竟师便打僧礼拜师又打又问师普普云一家有事百家忙师云道什么普拟应师便打以睦进师云开口不开口山僧为汝拈却了也速道速道进云言中易举意外难提师云何处学遮虚头来进云和尚也不得压良为贱师打出又僧进师云狗子无佛性话你作么生进云未问已前百杂碎师云即今是有问是无问僧云礼拜和尚去也师打出又僧进师云才涉思惟便成剩法你道太上老君与孔夫子即今在什么处进云掬水月在手弄花香满衣师云一句合头语万劫系驴橛进云毕竟作么生师以竹篦触退云可贵可贱后有数僧入皆举无佛性话问之不契侍者末后入室师云许多人入室道得著者少道不著者多你道如何晃孚云一状领过师云领过后如何进云箭去久矣师便打又问天则云狗子无佛性话汝作么生会进云昨日向和尚道了也师打云为什么今日忘却则礼拜师亦打众同入师云狗子无佛性这一则话诸人那个不知那个不会或拈或颂不知其几还有亲见赵州者么如或未然且莫草草昔大慧禅师一生常举此话令人看谓是断生死稠林之利斧截圣凡二见之刚刀透得这一个无字则千差万别佛祖机缘无不贯彻如今人往往视为泛常或呈颂或下语以为会得可可地为什么被人向隐显中捞一句子便见忘前失后胡乱抟量当知皆是参证未真不曾亲见赵州手脚故耳山僧既说到这里忍俊不禁索性将今时错会的禅病略为点出有者道个这无字多少分明更有什么参得一向坐在无事甲里又有人道悟人分中道有也得道无也得只是要有出身之路又有一等人谓拈来无不是信口勿思量道有道无有什么过但是一切无著处处都是这一着子又有见五祖演禅师颂云赵州露刃剑便下语云直下荐取又云用处分明答处亲又有一等好高头的禅和子向人道这个是赵州的活机活用如击石火似闪电光不容拟议那可言句中求便下语云高着眼或云觑着则瞎或云莫谤赵州好或便喝便打竖指擎拳做尽丑态或有道穿衣吃饭处处现成说有说无我俱不理种种狂解各谓高明错判名言玷辱宗旨皆是业识抟量妖狐外道所谓一盲引众盲相牵从陷坠若能舍短从长深心体究决定不打入这般种类独作通天生涯向千人万人挨拶不入处挨拶佛祖出头不得处出身乃拈如意击香几云向这里打破髑髅四维上下凡圣有无与你一模脱出虽然如是我不敢轻于汝等汝等皆当作佛众礼拜。

　　打七毕入室审验竟拈拄杖云大众无端同打七山僧手捏珊瑚鞭鞭起竿头试脚步捶胸只得哭苍天急撒手莫廉纤悟与不悟总在山僧手里拄杖头边堂内堂外都卢束作一块搬柴运米何妨倒用横拈喝一喝云不许搀行夺市近来王令稍严。

　　浴佛拈杓召大众云释迦老子二千三百四十年前向一切圣凡顶　上下这一锥真是无回互处后来有个跛脚阿师知他痛痒与他酬唱可谓交光相罗如宝丝绸后人不善来机多作扫踪拂迹会却苦哉屈哉山僧今日顺水拖船向冷灰炉中焚起一炷香赤条条地浇他一杓水且道是酬唱耶是拂迹耶良久云言前句后路千差大施还他老作家苦切提持无可会夜深依旧宿芦华。

　　挂钟板四祖规绳久沉烟莽百丈钟板杳未见闻今朝竭力提持要接起祖师命脉且道祖师命脉如何接聻遂击板云一击玲珑宇宙空万古徽猷是今日挂钟板师握椎云五百年前神鼎寺龙门三汲浪滔天今朝信手重拈掇万里春光奏目前击板三下云重抖擞大周旋撒水银珠颗颗圆万煆炉中如荐得等闲敲磕振三千。

　　云外禅师语录卷第六终

　　(　弟子深日　深实　深白　道亨　道昌
　　　隆合同捐赀刻
　神鼎云外和尚语录第六卷
　康熙乙巳夏月神鼎塔院识)
嘉兴大藏经　神鼎云外泽禅师语录


　　云外禅师语录卷第七

　　门人刘醇骥编

　　机缘

　　师云诸方尽有次第规矩我这里全没相干僧云和尚这里如何师云王斋公送米二石。

　　师问僧何处来曰某处师云我问你一件事得么僧云请和尚问师云打野榸汉僧云某甲请问和尚得么师云一箭过西天。

　　师问僧你前日的话头还参否僧云参师便打僧急救云不参师亦打僧礼拜师又打云参与不参礼拜和南一齐打却切忌瞒顸。

　　师问一口吸尽西江水你作么生会僧云一口吸尽西江水有甚可会师云把一钱子来僧无对师喝出师入厨众礼拜师问一僧你话头在么僧云抛却多时了师云你将什么吃饭僧无对师便打一僧竖起拳师云灶门前火也不看看僧回顾师便打。

　　师问僧祖意教意是同是别僧云一状领过师云四祖却在者菩提寺里补衲聻僧无对师便打。

　　师见新到四僧来拜便云这一队人真可恶僧罔然师云打野梩汉出去僧齐出师云苦哉苦哉。

　　师问僧那里来僧云湖广师云对山僧何得妄语僧云没有师云这里不着客作汉。

　　师问僧何处过冬僧云某甲从来无住处师云鸡栖凤巢非其同类僧喝师打云又道无住处。

　　师问僧你一路来为什么偷我草鞋着僧云和尚何得赃诬学人师呵呵笑云你道什么说明白些僧云和尚何得赃诬学人师云死虾蟆自领三十棒出去。

　　师问僧何来僧云和尚莫多事师呵呵笑云庐山来的僧僧云错会不少师云三十棒自领出去。

　　师问僧作甚么僧喝师呵呵大笑僧无对师便打。

　　师问僧近日工夫如何僧云一切平常师唤行者将水来与者僧洗面着僧无语师打云好个一切平常僧拟开口师喝出。

　　僧举一尊宿因僧问一切众生皆顺孝道因甚土枭食母答云冤家路窄山翁和尚别云直须挥剑若不挥剑渔父栖巢今请和尚再别一语遂举前问师云古今榜样。

　　僧问世尊今日成正觉如何是正觉师云科头打坐进云济上门庭又作么生师云扑进云堂奥中事又如何师云两个。

　　僧问如何是佛法的的大意师云一衲翩翩天际来进云动而无动时如何师云肩拖二斗。

　　僧问古人道但参活句莫参死句请问和尚如何是活句师云山僧从来不说谎如何是死句师云明朝不用拖柴进云死活不到时如何师云浑家送上渡头船后侍者进方丈师举似之者遂问如何是活句师云此去黄州不远者拟议师云又成死句也。

　　师山行次行者在前引路师垂问云和尚山行为什么要弟子引路众下语不契师代云不借借。

　　师礼佛次僧问不着佛求不着法求不着僧求和尚朝朝礼佛作个甚么师云为释迦老子掩彩。

　　居士为师描真求赞师云好好地为什么为山僧起模画样惺弟云不因渔父引争得见波涛师云道则道只得八成进云和尚又作么生师云鱼龙不知水为命折箸不妨聊一搅。

　　师问僧昨日晴今日雨是什么意旨僧无对师代云一文钱买两个烧饼。

　　僧问水泄不通处还有过也无师云死虾蟆进云如何是这里活句师云以。

　　师举杖云然灯佛到这里为什么道不得僧无对师云砖钱不可买瓦。

　　僧云某甲特来亲近师云吃棒得也未僧云如何是法身师云旧年有一个。

　　僧问日用事无别时如何师云且过这边着云一见便见时如何师云山前也有。

　　僧问如何报得父母恩师云双手扶犁水过膝云不会师云不会情人拖。

　　问如何是那伽大定师云拳来脚去僧伫思师喝出问和尚在磬山得个什么师云山僧爱嗔不爱喜进云如今以何为人师云捏棒呼狗进云恁么则圆满菩提无所得也师云百草头上荐取老僧。

　　僧问如何是平常无生句师云横拖直拽进云为什么如此师云教你求生不得求死不得进云忽地死中得活时如何师云此去麻城五百里。

　　问如何是毗卢师法身主师云一钱为本万贯为利居士问弟子俗务多不能一心参究乞和尚指示个径路修行处师急指壁叫云壁倒也士仓忙回首起立师云且喜凶星过度士再问师低头视地。

　　问不动根源时如何师云手不如脚进云如何是本来身师云须弥山高十六万由旬进云意旨如何师云水内一半水外一半。

　　问古人道从门入者不是家珍作么生是家珍师云你问谁僧云即今问和尚师云从门入者不是家珍问丹霞烧木佛为什么院主堕落须眉师云贼是小人智过君子僧云谢师指示师云须眉堕落。

　　问即事即理一句求和尚道师云常住尚少柴头。

　　僧云古人道触目菩提打破琉璃道在何处师云太岁临头。

　　僧问如何是佛师云胡说僧云佛乃三界至尊何得言胡说师云是你恁么问那僧云是师云堕地狱底僧罔然求忏师召僧僧应诺师云出也。

　　一日与数居士山行一士举东坡道溪声便是广长舌山色无非清净身师云东坡好与三十棒士云和尚意作么生师云不贪香饵味方是碧潭龙一僧云某甲有耳不闻师云闭目食蜗牛一僧云若是陶渊明攒眉便归去师云密掩暗房无两目那知日月甚光明僧云山色水声又作何消缴师云安南犹乱塞北那平僧礼拜师云了也了也。

　　问古人道一人所在也到半人所在也到作么生是半人师云贩私盐汉不打自招。

　　僧举报恩和尚打僧云斫断汝手将什么持物打僧脚云斫断汝脚将什么走路又打云道道师云报恩和尚真个与么道那僧云真个师云汝驴年梦见僧因求指示师云我今不斫断汝手汝将什么持物不斫断汝脚汝将什么走路僧云　便礼拜师拈棒云道道僧拟开口师便打僧拟议师连打喝出僧便走师唤僧来僧回身师云更要一顿么。

　　问世尊不说说迦叶不闻闻师遂喝云你是一个无状贼汉僧无语师打出。

　　僧举太阳明安问僧何处来僧云洪山来明云先师在么僧云在明云在即不无请渠出来我要相见僧云聻明云此犹是侍者僧无对山翁和尚代云明朝更献楚王看师云道则忒煞道只得八成僧云和尚又作么生师云不可降尊就卑僧礼拜师大笑云又是侍者去也。

　　僧求开示师云我不如你僧云和尚知即得师云担枷过状便打。

　　师问僧倩女离魂那个是真底僧云乱走作么师云你为什么蹋破草鞋僧拟议师喝出。

　　师问僧来此作什么僧云亲觐和尚师云一场败阙僧云和尚莫错举师云虾蟆窟里活计。

　　僧礼拜师云莫是旧时会过的么僧云没有师云没有便罢僧拜已侍立师云作么作么僧云求开示师云龙蛇混杂凡圣交参僧无语师云参。

　　僧问独居空山忽若鬼怪精魅一齐围绕时如何师云善哉善哉僧云意旨如何师云青黄赤白黑。

　　僧相访问如何是和尚家风师云家里精穷客来便打云请和尚打看师云不杀死汉僧喝师云眨得眼来天已晓良久茶次话及四照用因缘僧有语师不肯僧遂问如何是照师云还见我么进云如何是用师以茶蓦面泼进云如何是先照后用师云你试道看僧拟开口师便掌如何是先用后照师便掌云汝作么生会如何是照用同时师云元来不会便打如何是照用不同时师云不答你这般瞎汉僧礼拜师蹋之。

　　问如何是西来大意师云披襟当雄风回头肌骨冷进云如何是禅师云龙游蛇窟如何是道师云尺线吊金钟僧礼拜师便打。

　　问和尚法嗣何人师云将在军君命有所不受借无语师云会么云不会师云从前汗马无人识只要重论盖代功云恁么则磬山嫡孙阳山法嗣也师云冥冥一去杳杳何知僧无语次日又问和尚既不肯阳山为什么却为他嗣师云冤有头债有主进云如何是冤师云炎天铁匠进云如何是债师云了不相干问迦叶亲闻闻何事师云今日大晴进云意旨如何师云三千四百进云即今了无一物师云弥勒天宫在你眉毛上云还着得也无师云更参八十年。

　　僧问如何是不说而说师云有甚礼物快把将来进云如何是说而无说师云饭后一壶茶如何是归源一句师云你这枚头足有七八斤重如何是慈悲方便师云念佛念法念僧僧礼拜师便打。

　　僧问如何是具三玄三要的句师云臭猪头如何是佛法的的大意师云三更捉得大乌龟云如何举唱师云你且走开待我过去。

　　问妄想难除时如何师云摸取眉毛进云途中受用时如何师云脚头脚底进云世谛流布时如何师云打扫伽蓝僧拟议师震声喝出。

　　僧访吃茶次举洞山访龙山因缘师云我则不然僧云如何是宾中主师云舌竖上腭如何是主中主师云骑将皮袋来宾主相见几何师云瞎眼撞着黑波期云还对谈否师云打三进云宾主已蒙师指示大事因缘事若何师云山僧无明发也进云为什么师云饭到口边不解吃。

　　问病入膏肓师能救否师云破皮厚三寸进云不会师掌云急急如律令茶次又云某到处行脚未逢一人师云碗进云恁么则迥然不住青霄也师云鞠子未脱在进云如何是法身体师云累卯为山如何是法身用师云关羽斩颜良如何是己躬下事师云春到寒食一百五。

　　问大千俱坏此个坏否师云日落三更穿市过云转身一句作么生道师云倒骑驴子下杨州。

　　僧问如何是真实相师云南康府里张皮匠。

　　问四句百非外求和尚开示师云夜梦不祥书门大吉。

　　居士问如何是三教一理师云五母鸡二母彘士云不会师云无失其时士拟议师云失却时也士有省。

　　问如何是西来大意师云南康松网巾士无语侍僧进云还有向上事也无师云有进云如何是向上事师云南康松网巾。

　　问如何是和尚自受用三昧师云四尺六寸进云不会师云吃茶去。

　　问弑父弑母佛前忏悔和尚杀佛杀祖却向何处忏悔师云一枚头。

　　问如何是一门超出妙庄严路师云破家县令进云意旨不会师云山僧俗姓汪。

　　问如何是真实道人师云闹市布缠头进云此意如何师云莫使俗人知僧礼拜师便喝。

　　问如何是沙门体师云不露顶如何是沙门行师云不上高楼进云还有为人处否师云一头驴进云头上安头师云一日驰三百。

　　问有句无句如藤倚树时如何师云无绳自缚汉进云树倒藤枯时如何师云失却拄杖子云沩山呵呵大笑意旨如何师云千里万里僧云谢和尚答话师便打。

　　师见僧看经问云看什么经僧竖拳师云为什么将经抛在粪坑里僧云和尚莫谤法师云是你谤法。

　　问如何是戒定慧师云你倒乖似他因求开示师云你又不乖了。

　　问和尚既不许人说禅说道未审以何为人师云借你拳头打你嘴云更借一问时如何师云劄。

　　师问僧千变万化的人从什么处来僧无对师代云九江城里来。

　　师举南泉卖身话云举也举了还有人问古人意旨么一僧出作礼师云诸方火葬这里活埋。

　　僧求开示师良久云会么云不会师云过次日又求开示师云念佛好僧拟进语师云错。

　　问六贼难防时如何师云一问无他进云争奈不了何师云适才道了也。

　　问如何是夺人不夺境师便掌云谢子意殷勤一掌聊相赠如何是夺境不夺人师云不知痛痒客徒自漫沉吟如何是人境两俱夺师云一坑俱埋却掩面哭苍天如何是人境俱不夺师云鼻孔累垂信饱餐僧礼拜师便打。

　　问黑豆未生芽时如何师云白云万里云观身无相观法亦然时如何师云平地浪滔天云与么则撒手归家去也师云峰顶月轮高。

　　问如何是佛师云八十翁翁着绣鞋如何是无情说法师云还见露柱走入施生台么。

　　问作何善行报得四恩三有去师云折却牛栏进云意旨如何师云忘恩负德汉。

　　问一念未生时如何师云他乡遇故知进云一念既生后如何师云信口道将来如何是金刚体师云　着磕着如何是金刚用师云打着南边动北边毕竟如何是向上一路师云此去南康四十里。

　　僧参礼拜起便喝师亦喝僧又喝师打云千了百当。

　　师问僧那里来云湖广师云湖广米价如何云不知师云这个是驴前马后底云和尚又作么师云非公境界且坐吃茶。

　　师食次僧问心随万境转转处实能幽意旨如何师云波斯鼻孔汪老师竟过西天云如何是随流认得性师云栗米巴子南无如来。

　　问如何是过荆棘林的句师云今日不须种火。

　　问当机一句乞师道取师云诺僧再问师云瞌睡作么。

　　问万里无云更有何外师云黑狗临刑莫怨天云恁么则丹霄独步去也师云一跌百杂碎云撩起便行时如何师云走杀你云如何是和尚家风师云米多盐少云恁么将何款客师云崎岖鸟道劳汝远来僧礼拜师便打。

　　问得舟便渡时如何师咄云这钝汉僧礼拜云多谢婆心铭肌刻骨师云快须飏向粪堆头方可来吃山僧棒僧便喝师云好喝僧又喝师云作家作家僧拂袖而出师呵呵大笑云直饶与么也只得一半茶次僧举洞山泰首座吃茶因缘问洞山意作么生师云谁敢问着汪老师僧拟对师喝云你为甚瞒他洞山速道速道僧开口师便掌。

　　问二边不立中道不居时如何师云近来钱贱米贵进云也知和尚不分外师云滴水难消云家丑外扬师还许否师云一问深知云一问且置师云前言何在。

　　问依经解义三世佛冤离经一字即同魔说作么生得恰好去师云早时有粥中时有饭。

　　师举如意问僧云这个切忌动著作么生是你鼻孔云某甲只管看师云跂死禅和如麻似粟云和尚不得拗直作曲师竖如意云这个唤什么僧拟对师便打。

　　僧赴斋回作礼师云你吃了几个馒头僧云两个师云你为什么鼻孔无窍僧无对师云脱空妄语汉僧请师代语师云何不道和尚牵犁弟子拽耙。

　　师问僧那里来云山下师云挑的是什么云米师云多少云四斗师云真个那云是师便打云某甲过在什么处师云前村赵大娘嫁与张石匠为妻却被石翁仲夺将去你为什么不救他云是什么说话冤屈打人师复打云你但吃棒得我话行。

　　问无明佛性未审是同是别师云别如何是佛性师云请坐吃茶如何是无明师云好好地叫你吃茶又闹作么出去。

　　僧举因缘请问师便喝僧无语师云你问什么进云昔日南泉道声未绝师便打僧拟议师云有这般钝驴汉不打更待何时又连打数棒喝出。

　　师问僧何处来云黄州师云太狼藉生僧无对师云天地玄黄僧拟拜师云罪过在我吃棒在你便打。

　　师问僧非心非佛你作么生会僧拟对师云不是不是出去僧无语师云咬人屎橛不是好狗问第二位你作么生会僧便喝师云我问你非心非佛又乱统作么云和尚唤作喝么师打云野狐精出去。

　　问如何得透脱生死师云穿过髑髅僧云不会师云父母之年云毕竟意旨如何师云一喜一惧僧礼拜师云礼拜一任礼拜切莫认奴作即。

　　问一念未生前请和尚道一句师云不道进云为甚么不道师云前言不应后语。

　　问如何是异类中行句师云猪窠生狗马进云与么则撩起便行去也师云项羽过江东。

　　居士参师云你习何经云易经师拈茶果云这个作么易士无语师云先天一画也不识云不会师云豫顺以动天地如之士拟再问师云鸣豫凶士无语师大笑。

　　僧举忠国师道身心一如身外无余话请问师云是甚么害热病底敢对山僧与么道云和尚尊意如何师云你为什么瞒却国师僧良久又问师云国师先前在你鼻孔里卖疮药见你瞒他变作东海龙王向十字街头兴云布雨去也你为什么向茅厕中等雹子拟作夜明珠。

　　问祖意教意是同是别师云王四张三进云不会师云铁作顶门僧礼拜师蹋之。

　　师示病僧云你等不必做模做样但只是三十年不病山僧付你拂子僧云恁么则某甲今生决定不得拂子师云与你一文钱买药吃一僧云某甲正觅病起处不得师云发寒发热几时休。

　　问佛未出世时如何师云信受奉行出世后如何师云波罗揭谛僧礼拜师喝。

　　问如何是句到意不到师云信口道将来如何是意到句不到师云切莫自涂污如何是意句俱到师云尘尘混入刹刹圆融如何是意句俱不到师云南斗七北斗八僧礼拜师打。

　　问如何是世尊不说说师云数声清磬是非外如何是迦叶不闻闻师云弥陀接引到西方。

　　问不落时机请师速道师云速云如何是和尚为人句师云南康出砚池云意旨如何师云九江出草纸问破尽家私的人来时如何师云山后有几人斫柴僧无对师云骗我不得。

　　问如何是和尚家风师云万顷鄱湖奔脚下一峰孤特立云间进云还有为人句也无师云未到只言山险峻曾来才识路高低。

　　僧举南泉答僧问牛头未见四祖话师云直饶与么也好与三十棒何故聻为伊只解头戴璎珞不肯反披袈裟侍者问如何是头戴璎珞师云一二三四如何是反披袈裟师云草鞋木履。

　　僧举雪峰作饭头洞山云汝作么不失时节峰云瞻星望月山云忽遇黑云叆叇时又作么生峰无语请师代师云将谓更有与么时节。

　　师问僧还见壁么云见师云两个僧无语师代云七手八脚。

　　问大事未明如丧考妣意旨如何师云言端语端进云大事已明为什么亦如丧考妣师云目前无异怪不用贴钟馗僧礼拜云某甲一向错过多少师喝云又自不少。

　　问如何是佛法的的大意师云放屁作么。

　　僧看古德偈云迷悟都来第二头便问如何是第一头师云蕲州艾叶。

　　僧呈颂古师云你自负有省悟处那云某甲不吃残羹馊饭师云你看我眉毛上有几座须弥山云三座师云此去南京为什么一千余里云了无交涉师打云妄语作么。

　　问如何是佛法的的大意师云生铁铸成僧礼拜师云可知礼也。

　　师问僧近离何处僧云江西师云山高月冷水碧天青那个是上座本来面目僧云某甲才到师云刻舟禅者请坐吃茶。

　　问德山见僧入门便打临济见僧入门便喝未审还有为人处也无师云何不举全这一句僧云如何是全师便打。

　　僧参师便问未行脚时在什么处僧云也知和尚婆心太切师云只与么也只得一半云莫唠叨师便打。

　　僧拍掌师云错怪人作么僧无对师云了。

　　问拨尘见佛时如何师拙云这作业坯僧云异类中行时如何师云是牛是马僧拟再问师打云你好好的一个肚皮搬许多粪放在里许作么僧喝师拈棒云这般的狗汉不打更待何时僧无对师连棒打出问生死到来时如何师云何不了却进云如何了师云退后退后。

　　众托钵回师云你等托钵辛苦竖起如意云把这个赏你复纳入袖中云切忌于斯作窠窟众无对乞师代师云好心不得好报。

　　师指狗子问僧云狗子见人为什么却吠僧无对一僧便蹑前问师云杜撰禅和到者里俱纳败阙。

　　云外禅师语录卷第七终

　　(　弟子深响　深机同捐赀刻
　神鼎云外和尚语录第七卷
　康熙乙巳夏月神鼎塔院识)
嘉兴大藏经　神鼎云外泽禅师语录


　　云外禅师语录卷第八

　　侍者深极编

　　机缘(二)

　　师问镜公云一言绝断千江口万仞峰头始得玄千江口且置如何是万仞峰头进云验在目前师云如何是目前事进云动容扬古路不堕悄然机师云犹较香严三十里。

　　师问僧本来成现不用安排作么生是不安排底句僧云某甲不道师云为甚么云道则不免安排师唤行者快将这僧丢在粪窖里去僧罔然师打出。

　　师问僧不与万法为侣底人是何面目僧云顶天立地师云昨日恁么举早有人悟去今日却问着个土墼子僧拟议师喝出。

　　二僧参师云你二人是山僧乡里一般云不是师云那个是么云也不是师云两个木楖槌出去僧齐出师云一个死一个活侍者问那个死那个活师云这二人是你蕲州人汝该识得他者云不识师打云不知死活汉出去。

　　问僧你有多少年纪云请和尚道师云三十六岁半是么云不是师云死水生虫。

　　问僧那里来云湖广师云与何人同来云若有同来则辜负和尚师云山僧罪过云知即得师打云小娘禅客出去。

　　僧问如何是学人自己师云折东篱补西壁云意旨如何师云目无全牛方可游刃。

　　问在圣不增在凡不减时如何师云儿童误喜朱颜在一笑那知是醉红僧礼拜师喝云错会作么。

　　问直下休去时如何师云人平不语水平不流云一丝不挂时如何师云洗面去僧伫思师打出。

　　问言生理丧不如无言时如何师云密掩暗房无两目那知日月甚光明云彼自无疮勿伤之也师云醋里生虫不怕酸云谢师指示师云贪观白浪失却手桡云与么则物物头头全体现师云彼自无疮勿伤之也云如何得不伤去师云老步龙钟休执杖僧礼谢云入水见长人师云见甚么道理云因师得悟生前面直过无边大铁围师云张天师着鬼进云即今觌面无踪影师云莫向这里躲根云横身不怕浸泥水识者方知大作家师云更须道始得僧作礼绕师一匝而出师云好与三十棒。

　　师食次僧问如何是三昧师云总在碗里云打破碗时如何师云张公吃酒李公醉。

　　问麻三斤意旨如何师云秤头八两秤尾半斤云不会师云秤锤落地。

　　问如何是心识不到处师云问这屎坑作么云北斗藏身时如何师云巢知风穴知雨。

　　问如何得了生死师云现钟不打刚要炼铜云便与么去时如何师云折脚虾蟆井底游如何是本分草料师云黑云接日明朝定是有雨。

　　问撒手悬崖时如何师云正好吃棒云专为流通去也师云山门向南开。

　　问文殊乃七佛之师为什么作释迦弟子师云钟楼走马佛殿里骑驴。

　　问水泄不通时如何师云无风荷叶动决定有鱼行僧再问师打出。

　　问心识绝处如何修行师云你是神鼎堂里僧。

　　问百千国土人语音不同一齐问来和尚如何应答师云举扬有分云还别有么师云关。

　　问世尊拈华迦叶微笑还端的也无师云拈却鼻孔道将来云道什么师云举不顾即差亘。

　　问如何是学人自己师云一行二座云学人了无入路求和尚慈悲师云一二三四僧拟议师推出。

　　问堂奥中事如何师云板响过堂云如何是堂中主师云再三渎则不告。

　　问牛头未见四祖时如何师云白毫光里坐见后如何师云芥子纳须弥即今事如何师云躲根汉。

　　问心境双空时如何师云什么人向你说底僧无语师打云掠虚汉傍僧便问请问和尚心境双空什么人说底师云三家村里臭奴才云莫是和尚见处么师云此去长沙九十里。

　　问某甲单刀直入请和尚觌面提持师云了没相干云为什么如此师云头大脚尖。

　　问如何是佛佛道同底句师云人来客往云才生便咬时如何师云六国相印任苏秦。

　　问古人道但得本莫愁末末则不问如何是本师云钩长线短云恁么则圣凡二途俱不涉也师云客星犯帝座僧无语师喝出。

　　问语嘿涉离微如何俱不犯师云山妻死来二十四五年了也僧拟议师喝出。

　　先和尚忌辰设供僧问供养先和尚和尚还来吃否师云黄金无假云与么则无刹不现身也师云阿魏无真。

　　师乘肩舆次僧问和尚道从来不借他人力今朝为什么要人抬师云不借借云既是不借借因甚却与么师云各自奔前程相逢不下马。

　　香灯问大事未明乞师拔济师云殿里香灯休种火灯礼拜师便打。

　　送亡僧归僧问古人道一队死人送一个活汉明明是一队活人为什么唤作死人师云虾跳不出斗云明明一个亡僧为什么唤作活汉师云五眼不能观。

　　师问讲师三藐三菩提皆从此经出如何是此经僧拟对师云佛殿里且置三门外道将一句来僧无语师云脱空妄语汉。

　　磊落举殃崛摩罗救产难话并大慧请益湛堂方便因缘师云要识世尊么处处绿杨堪系马要识湛堂么家家门路到长安落云恁么则平等普融去也师云不是苦心人不知落云意不在言来机亦赴师云汝会也落礼拜师一笑。

　　磊落举会某禅师论纸衣道者见曹山因缘师云那僧且置如今你且道道看磊落无语师云相逢尽道休官去林下何曾见一人进云不借借意旨如何请和尚道师云苦痛冤家落云不会师云生老病死落云路远夜长休把火大家吹灭暗中行师云又与么去也。

　　僧礼观音文师云还识观世音菩萨么云不识师云既不识礼他何为云如何是观世音菩萨师云寻声救苦云和尚为什么向第二头道师云也知你未到这境界。

　　问如何是宗门中事师云香炉云莫只这便是否师云这便是什么云香炉师云果然摸索不着。

　　僧举庭前柏树子话问此意如何师云官差不自由僧拟议师云也知你吞吐不下。

　　师唤僧名僧应诺师云打水鱼头痛僧无对众下语不契师云汝屈我我屈汝。

　　师问僧那里来云江西师云到这里多少路云五百余里师云谁信你。

　　师问僧你是甚么东西变底得与么毛毵毵地云狮子儿师云你为什么生身变作畜生云向异类中行又何妨师云这畜生五岁尚使不得。

　　师问你是昨日新到么云是师云放下钵盂拈起碗筋你作么生会云不会师云掩耳偷铃汉出去僧便出师云苦哉屈哉。

　　僧问秘魔擎杈意旨如何师云悬羊头卖狗肉云霍山便撺入怀里魔拊山背三下又作么生师云普州人捉贼云三千里外赚我来便回又如何师云虎头虎尾一时收僧礼拜师打云且道是为你说答你话若人于此辨得许他于伊字法门有个入处。

　　围炉次极侍者举临济示众六十棒如蒿枝拂更思一顿话师云我且问你当初递棒与你你如何极拂袖便行师唤云蒿枝拂道理又作么生极云识取钩头意莫认定盘星师云子彻也极礼拜师打云一钓便上。

　　问入门便喝意旨如何师云丧身失命也不知云乞师方便师云针锋头上五须弥。

　　问万法归一一归何处师唤行者快将茶来与客吃僧无语师云你适才作么说僧再举师便打。

　　僧礼拜师云山僧不在这里莫拜莫拜僧云和尚在什么处师云相随来也。

　　一僧答十二问呈师师云未在僧云和尚未看如何便道未在师云山僧重重看破了也僧无语而退师笑云活埋多少禅和。

　　问学人单刀直入请和尚直指根源师云你如何会得僧拟议师云一捏便死。

　　问如何是平常心师云仔细仔细莫被神鼎山撑破鼻孔云和尚莫瞒人好师打云前言何在。

　　问生死卒临时如何师云在什么处僧拟议师打云这不是生死卒临。

　　问作么生得了生死师云莫费力云如何得不费力师云忒难生。

　　问古人道一句中具三玄三要作么生是一句师云适才向汝道了也云道什么师云瞌睡汉。

　　问某甲初入丛林乞和尚指示师云那个师僧过这边来僧动足师云错。

　　问如何是吹毛剑师云昨日有人与么问打出去了。

　　问如何是主中主师云脚瘦草鞋宽僧伫思师喝出。

　　问撒手悬崖时如何师云两脚梢空。

　　僧求开示师云你来几时了云一月了师云分明记取举似作家云不涉圣凡一句作么生道师云山僧不在里许。

　　问古人道离心意识参秪如离心意识毕竟如何参师云切莫错怪山僧。

　　问瓦解冰消后求师更指迷师云这个问头甚好山僧答得更奇僧拟议师云甚么人教你的老实供招免打僧云此是宝华和尚语师拓开云我与宝华无量罪过且喜不干汝事。

　　问如何是闹中静师云脚蹋草鞋僧拟议师喝出。

　　师垂问十二则前后数年下语者多不契众乞师自答。

　　问佛与众生同一真性为什么根器不等。

　　答云谁敢与么道。

　　问四大分散五阴皆空真如净性在什么处。

　　答云正搔着山僧痒处。

　　问悟彻法身底人还见有色身无色身。

　　答云明眼人落井。

　　问十方世界只在目前为什么有远有近。

　　答云不坐白云峰。

　　问海内盲龟为什么上船不上岸。

　　答云六耳不同谋。

　　问撒手悬崖为什么命根不断。

　　答云赫赫师尹民具尔瞻。

　　问明眼衲僧为什么自救不了。

　　答云有年无德。

　　问没量大人为什么粒米拖不起。

　　答云赤脚上船。

　　问千差洞彻底人为什么向芥子里悬梁。

　　答云脚大木履小。

　　问不曾参禅底人为什向毗卢国里卖菜。

　　答云父母不听不得出家。

　　问王家大姐为什么胡须满面。

　　答云今夜不须种火。

　　问名相由心生为什么反为心碍。

　　答雪覆千山不露顶。

　　法语

　　同住示语

　　荒基初住凡百不周时更多艰愈难措手苦辛各要备尝劳逸必须平等汝既来瞻风拨草砥志参随我岂吝曲徇机宜旁通一线髑髅前暗行赏罚电光里明验主宾外差瓦砾荆榛为汝深谈实相内倩水薪烹爨发尔妙用宏机不劳土上更加堆但信师姑元是女果能眼亲手捷不妨常住作人情如其见觉未融切忌自欺虚日用▆庵草舍施设无他香板钁头互为宾主打点一腔之冰铁将古风硕行平地追回步绳历祖之芳踪有至德良猷如天俨在扫除自己枝叶不打诸方葛藤是在尔曹毋坠厥志。

　　示镜公怤徒

　　怤子旧字野薮参侍于予者洎二年乃遍谒诸方始叩大雄次参广润复持竿木往返诸方见今时付嘱纷繁率多酸庸鄙陋之士因浩然叹曰吾师如玉人治璞碔砆废尽方乃研磨今林林总总果何为者耶吾负吾师多矣遂挈钵溯千八百里之遥而归侍山僧于高崖峻岭之上志亦有足嘉者一日持轴白其意而求法语因信笔示之曰子所云者皆其最初不具决定大志而但以会禅会道为参悟耳古不云乎参须真参悟须实悟参既不真悟岂有实实也者直透佛祖牢关不借纤毫知见解会是也故盘山云似地擎山不知山之孤峻如石含玉不知玉之无瑕虽然如是犹是方便途程且道毕竟如何是真实处但请将从前参悟得底一齐放下放下亦放下放至无可放处然后拈紫云山置汝眉毛罅里将洞庭湖倾入你钵囊中三千里外逢人更须识取山僧面孔始可作吾家真种草也勉之勉之毋辜予望。

　　示晃孚极侍者

　　学道无他要在顿空我见我见若尽昏雾不生自然虚融恬适任运无依向一切处游履不见一法可取亦不见一法可舍脱然独照照体孤立心境一如直下照亦不立如大死人永绝余想然后苏醒将来拈土成金变金作土世出世间古今凡圣明暗是非千差万别都卢打成一片方可谓之了事汉子耳极徒若要生死自由请于此着精彩至于开凿人天正眼更须将此一片抛向东洋大海转向那边更那边来与汝三十棒有分莫言不道。

　　示禅人

　　汝欲学佛先须识心心佛无异始可修行心苟不真修行无益故经云心真无罪福心妄堕轮回良以心虽平等凡圣无差圆明了知不假心念皆由不守自性瞥尔生心遂使内外俄分空有斯二徇念迁流枉沦诸趣虽沦诸有而衣线下一段光明坦然自在若能向诸佛诸祖直截指示处放身舍命脱体承当不涉因缘不居内外堂堂显现法法无差促百千劫于一念收十方界于刹那尘尘尔刹刹尔更说个什么识心达本即心即佛耶到这里僧也如是俗也如是凡也如是圣也如是平等大道浩然普均始不愧为丈夫汉也若是半疑半信忽怠忽勤寒一上热一上几番偏作主宰强解分明未久终没奈何者皆由立志未真工夫不一把作匹似间事看过弄到眼光落地时猢狲子走出髑髅外了也要收摄收摄不得了也那时不是恨健时因循便是谤参禅无验纵有活佛现前亦相救不得了也今时大有具种性之士能始末觑破幻缘在诚般若中者固少即有不过知见解会自画而于佛祖方便力全然轻忽坐在业识边际纵然解会到盛水不漏总不出教乘指宗极则耳禅人欲得正智现前直须脱尽知见解会来与你三十痛棒咄。

　　古德先贤负大根器孜孜切切扣己真参万水千山不以为劳者其志大且决也志大则不肯因循流浪逐队随群一切世间名利食睡可喜可恋之事视如敝屣曾不足以少移其心志决则不破生死魔军动经三二十年死志撕捱纵使骨化形销而无一念别求之妄心心奋发无间无疲决不取次受人印证宁可终世参不得翻身再来决定不为野狐精魅笼罩却做自欺欺人底劫贼也所以香林四十年打成一片长庆坐破七个蒲团一朝忽蹋到底如获故物更无纤毫知解证悟之迹方可作吾家真种草也。

　　祖师西来并无些子岐曲道个直指人心见性成佛后人犹谓早已曲了秪这些子便是一大藏教诠注不及处若是有血性汉子向这里单刀直入坐享太平自然无欲无依超诸三昧所以道不起纤毫修学心无相光中常自在如斯履践将去更无丝毫走作五欲八风撼摇不动生也与么死也与么是为学道真实得力处也若这一念子未得透脱二六时中如灯焰焰似水涓涓我所炽然如何消缴得下有志丈夫宁可饥死冻死决定不肯食人涕唾受人处分未彻证时胸怀梗梗地如吞棘栗蓬相似择个咬猪狗手脚宗师放下复子三二十年真参实究不到佛祖田地死也不休野狐涎吐岂能凑泊乎。

　　示刘千里居士

　　此道自世尊拈花迦叶微笑以来一人传虚百人传实尔后西天四七唐土二三乃至五宗派立愈出愈奇并无些子玄妙与人为知为解只是人人脚跟下步步不离的受用一着子而已曰心曰佛曰祖曰禅或为菩萨或为众生或现比丘或现居士善其应则无量无边究其根则名言绝分所以古人道饶你辨似悬河解齐龙树了没相干直须痛下毒手铲尽从上佛祖机关玄妙窠臼放教胸次空劳劳地如初生孩子唤作本地风光已是曲垂方便更说什么古今公案得失淆讹者哉千里刘居士夙植灵根世缘味淡死心参究亢志宗乘每相见必孜孜以此道为扣切但未到顿然大歇之地不免为玄妙理解所碍而神通光明不得现前余故为援古德之语以示之居士曰弟子于此事实有了然明白处为什么当机又道不得余蓦召千里士应诺余便喝士无语余云外面打锣声作什么士云拖柞子余云又说道不得噫此是醍醐亦是毒药若向这里倜傥分明正好痛棒更存见解转见不堪去此二途汝作么生速道速道士无对次日呈颂数十则因书此段葛藤于后以勉之。

　　　　　又

　　山僧徂春北渡向滔天浪底下三百六十个钓全无赤梢锦鳞赖有一二小鲤[(魚-(烈-列)+大)旁][(魚-(烈-列)+大)比]不虚竿底浮沉耳惟贤契气骨不凡孜孜此事虽不能如摩天俊鹘遇物便断命根然亦有一番相见一番新之操守足慰野怀今可不须勤学佛法学颂学拈弄来弄去有甚了时不如痛自割舍愈退步愈光鲜须知此事大不容易粗餐易饱细嚼难饥往往士大夫以聪明利智领略才入门来便掉得个动转施为无不是这个底见解及本来无事无灭无生等现成说话向意根下作主宰任运世缘依前流浪莫道风火煎迫时即今些微境界便打不过者皆由证悟不深功夫不尽把作当有当无一件事所谓因地不真果招纡曲耳试看古人何等悟彻何等操持而尚有隔生便昧却者岂其见道之未真多由践履之纷杂故也不见百丈和尚道三十二相属色十二分教属声只如今截断一切有无声色流过心如虚空相似合与么学如救头然始得临命终时寻旧路行尚恐未彻到与么时新调初学无有得期汝看古人为道何等绵密虽然水泄不通却乃通霄有路所以信口言信脚走不犯锋铓全机杀活岂是册子里钻研得的不见赵州和尚到茱萸法堂从东过西从西过东萸云作什么州云探水萸云遮里一滴也无探个什么州以拄杖靠壁而出你看他等闲露一机一境千古万古人扑不破贤契试向这里下一语与古人相见得许你作吾宗种草有分如或未然莫道饭来容易吃当知不借夜行船山僧眉毛在么咄。

　　　　　又

　　前东痛下钳锤犹是扶偏救弊脱汝解行分岐之懒廦而负堕病根尚未详点出在今春火炉头种种逼拶依然随语生解浑吐浑吞总不出山僧指示初学以想当参以解当悟之通病耳及至供招悟由全无一语搔着山僧痒处山僧嘿而置之惟劝汝精严戒行渐淘业根粗想若澄细惑方现那时汝自着忙方知生死事大不是口头取证意下承当者所能了脱若是上根利器一刀两断更不思前算后也者之乎直下如入百万军中取大将头不见一人相似岂似汝辈顾名务胜保惜体面如尺蠖虫取一放一者所能企及哉今时法门大坏皆由师承不真以业识茫茫为大机大用酸寒鄙吝作事事无碍处处现成蓦劄当阳七花八裂勉强支吾具眼每为悲涕邪类互相赞扬玷辱法门滥触宗教此大慧所以有宁可将身入地狱不将佛法做人情之叹也愿千里勉之沩山云今时人虽从缘得入顿悟自心犹有无始劫习未能顿除须教渠净除现业流识即是修不可别有法教渠修行趋向懒庵谓沩山古佛乃能道此语千里欲作法门真正种草请于此着精彩也。

　　示千里受戒四偈

　　世尊明诲四清净违现因兮刳正性言行相应佛祖钦繁兴永处那伽定。

　　世梦名根看破了不辞为汝痛加锥虚空扑落无闲地▆后仍须与一椎。

　　一椎击破无生国到处逢人蓦面欺杀活纵横无忌讳电光影里讨便宜。

　　蹴蹋奔腾天马驹唐言梵语吸无余如今好觅生蛇弄千里何人更识渠。

　　　　　又

　　山僧用处从来辣毒药醍醐同泼撒多少贪生怕死人未到门庭先吓杀千里当年运未通耽糟啜粕意忡忡几番热屎当头泼纳款输诚拜下风痛劄深锥难卒死梦里惊回撞采耳重重受我恶钳锤脱尽衣裳识羞耻而今也解弄些些拈得麻绳当毒蛇三十六人提不起无端枯木变成华同生同死疾如电眨上眉毛还不见却许宏通小厮儿见得山僧半边面聊将此偈定纲宗久久操持始契同觌面能分泥水路重来领棒展家风。

　　示张长人宏法居士

　　出世间法无有边际世间法亦无有边际若待打点世缘妥当而后学道则刺脑入胶盆永无妥当之期了也若能了知世法起落处即是出世间法但有假名而无实义事来即应事去则休一心不动万法风行无厌无忻无取无舍身心器界当体虚玄亦无知虚玄之者得到与么田地正好脱尽衣裳痛领三顿何以故平芜尽处是青山行人更在青山外。

　　博学聪明心机伶俐可以会道而不可以了道何也盖会道者领解在心自矜自是故于行解多致参差纵云理事一体终是触向多迷了道者如太阳升天万象顿现更不假思惟忘念拈来便用更不迟疑长人欲得现前便请猛着精彩眨上眉毛剑去久矣。

　　古人言句直切痛快无一毫岐路与人行无一点窠窟与人坐今时佛法衰微每以奇言妙句问答语言以为禅道一句来一句去如斗百草一般谓之不被移换作主到头驴年也不得休歇如今欲得驰求心歇生死魔空须是将无始至今所有藏识魔根一刀两断十方三际廓尔无踪然后扯住伊便问恁么中不恁么不恁么中却恁么时如何咄觌对即不堪。

　　余北渡以来为法相从矢心参究者三人其一即长人也长人学博才渊年甫壮而誉驰乡国志拯斯民但时际龃龉长人既不肯少贬以售其身而扬闻于势利之途又不屑与凡庸辈碌碌于生死轮回之域决欲行解相应以期至乎佛祖所不能至之地视耽化城知解以自足者为可怜可谓火中莲华者矣辛亚元旦致拜家庙罢即束装踄叠巘历兼程而侍余拥炉酌茗于老祖之室者月有余矣余以金刚圈棘栗蓬劈头拈似之长人尽其神通奈何不得适其郎君来迓暂假归庐因出纸乞言以为警策书此三段以示之。

　　无逸字说

　　圣贤之以身表世者举皆收摄精神拳拳端谨之士而世之豪然旷漫然逸以自高者终有所不及岂拳拳执守者皆得道之楷模耶曰非然也何则道旷无涯非超方玄鉴者则靡不巍然而喟其卓矣况拳拳执守者乎古人以上智不资言句而悟恐中下机之惮夫艰而自画也故告之精勤无逸以诱之使至而新州道上樵夫则一闻金刚遂尽道妙是可以类之肖而望举世之目不识丁者以同至其至耶乃世之狂愚妄诞之夫不遵圣人之权诱以入道乃以其粗浮气习傲然自是漫然自逸欲举其狂豪蛙见以为高浮论一唱世翕然和之是以空言无实之学日胜而世道衰矣余友张长人郎君讳佳逸字无逸乞说于余余观其端厚温良渊潜俊雅足以振家声而翼至道其名近矣其字则然者岂非惩世之漫然自逸语行分岐者而欲收敛精神以将大有为于世出世间者乎子勉之余将俟子于圣贤之域也。

　　示张一生居士

　　教外别传并无些子委曲若能直下信入不动一毫气力便可佛祖同行学人不知此旨着意寻求将谓离却现前妙用外更有许多奇特殊不知反被者个要寻求的一障障住永无歇期只管在意根下卜度思惟打入八斗米糟里耽味不休见古人垂手处便以所知境界勉强配合以为得旨教中所谓以生灭心测度如来圆觉境界如将萤火烧须弥山者是也然此事不可以有心得不可以无心求不可以语言造不可以寂嘿通贤契若能于此四段葛藤一刀两断亦不存两断之迹则二六时中卓卓巍巍孤标独立入世出世无不合宜遮边那边应用不倦入林不动草入水不动波虽则尘劳居然净土六门湛寂万国安和五欲八风无处着脚只遮便是脚跟下做工夫得力之受用也曰佛曰祖曰圣曰贤无不由此道者故曰无不从此法界流无不还归此法界且道如何是法界咄草鞋无耳参。

　　　　　又

　　吾闻海中大鸟来东国钟鼓飨之愁不食丈夫生世各有志畴能俯首就鞿勒一生气骨天下奇正志不受洪钧羁拂袖翩翩参佛祖甘贫慕道如餐饴四年侍我求方便直下为伊通一线沉吟几许始知归解道长江急如箭而今此解须休却瘥病不假驴驼药好个腾空五色鳞何如身绊黄金索黄金索断声价高娑婆量宝偿君劳赤手全提真秘密尘缘佛法烂如糟咄。

　　云外禅师语录卷第八终

　　　怡则　真龙　智舟　二如　楚贤

　　　寂音　众师助刻
　　神鼎云外和尚语录第八卷
　康熙乙巳夏月塔院识
嘉兴大藏经　神鼎云外泽禅师语录


　　云外禅师语录卷第九

　　侍者深极编

　　颂古(并拈)

　　三玄三要。

　　第一玄婆婆丑拙不堪言生下孩儿千万亿了无一子见亲颜。

　　第二玄毗卢顶上掣风颠金刚截断如泥碎朕兆依稀落有缘。

　　第三玄万里长空月皎然鼓棹高歌渔父乐江村月落正堪眠。

　　第一要满口无言君自道击碎摩尼雨宝珠放出无毛生铁鹞。

　　第二要信手拈来光晃耀南海波斯拟借看当头一杓屎和尿。

　　第三要活捉生擒无作造横三竖四绝遮拦魔佛都来厝一窖。

　　四料拣。

　　夺人不夺境天地一糊饼问道与参玄挑雪来填井。

　　夺境不夺人谁来问老僧放伊三顿棒急急奔前程。

　　人境两俱夺死了不得活剑刃解翻身当阳轰一喝。

　　人境俱不夺四海乐欣欣鼓腹含哺客谁知尧舜恩。

　　四宾主。

　　宾中宾头戴华阳折角巾撞着河阳新妇子相逢抚掌笑欣欣。

　　宾中主石火光中急荐取拶折骊龙颔下珠依然不会还飞举。

　　主中宾坐断乾坤色色新虽然不犯重阳令一盏萸汤也醉人。

　　主中主大坐当轩无可与佛祖都来一窟埋管甚十方并三世。

　　四喝。

　　一喝如同金刚剑英雄杀尽几人知乾坤一统还真主解绶归田事事宜。

　　一喝浑如狮踞地野干万兽俱迴避不劳牙爪显全威也落当阳第二义。

　　一喝探竿影草时个中无地可容锥鱼龙由此分身堕谁识鹏搏九万为。

　　一喝不作一喝用十方三世绝闲种直饶言下得些些辜负平生真骨董。

　　狗子无佛性。

　　五陵公子楼前过香雾蒙身意气多寄语玉人亲着眼抬眸不奈管弦何。

　　黄龙三关。

　　等闲垂手处火尽不添柴焰星眉上着抖搜不须呆我脚何似驴信步任千差拗折黄龙角何人不到家人人有生缘个个被渠穿今朝全举似江南万斛船烟尘净尽信旗通羽檄遥飞气概雄不是将军多贾勇太平寰宇绝朦胧。

　　婆子烧庵。

　　拈云贫居闹市无人问富在深山有远亲还有不受遮般恶水者么卓拄杖云山僧罪过。

　　冲开碧落松千尺截断红尘水一溪松韵水声交互处大通智胜竟何为。

　　黄檗大唐国里无禅师。

　　拈云明修栈道暗度陈仓则不无汝等诸人切忌指鹿为马山僧今日不惜眉毛下个注脚去也乃击拂子云大冶精金应无变色咄。

　　天上有星皆拱北人间无水不朝东满盘倾出如相委何用阇黎饭后钟。

　　大唐国里无禅师举似分明更莫疑昨夜严风憾林木今朝普请拾枯枝。

　　沩山水牯牛。

　　拈云要识沩山僧么以左手拍禅床云遮里是要识水牯牛么以右手拍禅床云遮里是复以两手拍一下云六月十三热不相瞒。

　　水牯沩山只遮头及时收放任优悠鼻绳曳断无踪影多少行人失路头。

　　韩文公参大颠至摈首座。

　　拈云杀人须见血为人须为彻则不无大颠老汉检点将来合吃山僧手中棒且道何故聻杀人须见血为人须为彻。

　　零星吃得嗟来食一拨全倾万念灰不是大颠能举令依然门迳长青苔。

　　丹霞烧木佛。

　　拈云人人尽道院主落却须眉殊不知丹霞打失鼻孔喝一喝云遮里动着一茎毛虽是善因而招恶果到处逢人蓦面欺失便宜是得便宜千重百匝毛端现不许时流取次知。

　　东寺心不是佛智不是道。

　　长安一片月万户捣衣声秋风吹不尽总是玉关情今日平高下良人罢远征。

　　芭蕉拄杖子。

　　拈云一分银子买一双草鞋了无奇特只是不许人穿何以故法如是故喝一喝。

　　张三眉毛眼上横李四鼻孔大头下相逢携手笑呵呵大风吹起令人怕。

　　李渤问归宗芥子纳须弥话。

　　万卷书向何处着芥子须弥顿销烁八臂那吒扑帝钟街头笑倒黄番绰。

　　盘山三界无法话。

　　细草殷勤迎步绿野华辛苦送清香天然受用输山叟那许时人造次当。

　　高峰无梦无想主人公话至枕子落地因缘。

　　霜严雪冷客情孤阵阵西风洗道途天晓下床鞋底脱东方日出古今无。

　　一椎击碎摩尼藏相逢何处不逍遥枕头有甚闲巴鼻翻笑从前立处高。

　　麻三斤。

　　日出天欢喜云生地起愁晨星分曙色八月定中秋。

　　南泉斩猫。

　　提起当时血溅天两堂猫子命难全狸奴跳出乾坤黑一带晴峰锁翠烟。

　　南泉卖身话。

　　拈云王老师一个身子尚不奈何佛法何曾梦见不是赵州舍件衣服与他遮羞至今赚却许多人向赤骨律地处作活计喝一喝。

　　一具浑身将出卖不容贵贱价分明贪程蹉路诸禅者种种相酬洎没身。

　　吃粥了洗钵盂话。

　　拈拄杖云三春日暖蝶蜂忙黄莺啼在深深树还有亲见赵州鼻孔者么喝一喝。

　　横三竖四绝箩笼日落西方又起东若向平常无事会新罗国里再相逢。

　　瑞岩主人公。

　　拈云只遮瑞岩老汉早已自瞒了也虽然如是善自知时还会么喝一喝。

　　一生常唤主人公熨斗煎茶铫不同无限清风悬宇宙知音独许钓鱼翁。

　　世尊未离兜率已降王宫话。

　　拈拄杖喝一喝云向者里撩起便行非为释迦老子藏身无地便好向虚空中现大神变搅乱百千世界去也十字街头臭鱼虾一个铜钱买他百二十斤不为分外何以故法如是故喝一喝。

　　东头卖贵西头贱私渡官津夸快便天网恢恢不可逃两行墨字刊于面。

　　夹山与定山无佛有佛因缘。

　　生死与诸佛都来一串穿顶门开正眼明月到窗前。

　　南泉问黄檗定慧等学明见佛性话。

　　拈云只见雷霆施号令岂知星斗焕文章。

　　得人一牛还人一马善放善牧能骑能下草鞋浆水一齐还赚杀东村王大妈。

　　赵州勘破台山婆子。

　　拈云遮婆子秪知开眼尿床不知被人换却鼻孔赵州虽则汗马功高争奈泥深三尺还有亲见赵州者么太平本是将军定不许将军见太平咄。

　　蓦指台山路岂差赵州勘破始无瑕从今休问东西路是处园林是处华。

　　南北东西路渺漫一身旅况许谁谙归来细述途中事多少游人觅路难。

　　伶俐汉直下知归鬼门关从头打过不动干戈建太平阳春白雪谁堪和。

　　陆亘大夫问南泉肇法师也甚奇怪话。

　　拈云飞龙在天利见大人。

　　天地同根万物一体见之不取思之千里幸遇南泉老古锥直指庭花休拟议休拟议拈得眉毛失却鼻指出庭前花似梦何人肯向个中休不因此日亲提令万紫千红逐水流。

　　德山托钵。

　　拈云德山父子恰似醉汉骂街谁敢正眼觑着他虽然如是未免醒眼傍观者哂且道谁是醒眼底人聻乃卓拄杖云丈夫气宇冲牛斗一蹋鸿门两扇开。

　　龙骧虎骤海阔山高巨灵睨之莫措夸父奔以徒劳争似茅庐闲处士三分指掌笑萧曹。

　　傅大士空手把锄头话。

　　拈云武帝求仙不得仙王乔端坐却生天。

　　暑夜一天星明朝定然热大小傅大士秪道得一橛。

　　兴化四方八面来时因缘。

　　拈云者则因缘丛林中多见商量道兴化若无后语洎合打破蔡州殊不知兴化只因后语一生受屈不少何也古庙不须便捞捷水泥深处有嘉鱼。

　　雨风势若挟天来潦倒村翁古庙隈买得朱砂画符卖朗吟飞过凤凰台。

　　六祖风幡话。

　　拈云才离虎穴又入龙潭诸人还会么拈拄杖云是风动是棒动是心动自是不归归便得五湖风月有谁争。

　　大块噫气万窍奴号须弥顶上海阔天高。

　　师子尊者罽宾国王斩首话。

　　拈云白乳涌天王臂堕地腥气现存不是不是。

　　罽宾师子亲相见往往多遭蓦面瞒马上相逢无纸笔凭君传语报平安。

　　傅大士夜夜抱佛眠话。

　　拈云有般瞎汉错会古人意便谓能言能听的是佛恁么说话何异认驴鞍桥作阿爷下颔山僧今日不惜眉毛下一句语要与诸人大家觌面同观良久云觅什么碗。

　　只者语声是抬眸隔万千十方全是胆不用老婆禅。

　　睦州现成公案至打云掠虚汉因缘。

　　拈云韩子卢逐狡兔逾河者三腾山者五兔死于前犬毙于后樵子见之收拾归来烹与合家受用还有知味者么卓拄杖喝一喝。

　　公案现成放过三十潦倒贫儿便拟端的掀翻海岳逞全威折角螭龙无处觅无处觅一二三四五六七。

　　临济无位真人因缘。

　　解语非干舌无山不带云一声牛背笛飞鸟又归林。

　　临济将入灭示众与三圣问答因缘。

　　拈云临济大师当时用的向什么处去也虽然如是行到水穷处坐看云起时还有知恩报恩者么咄。

　　应嫌屐齿印苍苔十扣柴门九不开春色满园关不住一枝红杏出墙来。

　　见见之时见非是见见犹离见见不能及。

　　拈云世尊可谓棒打石人头嚗嚗论实事虽然如是错会者多亲到者少何以故急水滩头鸟作窠。

　　一上一上又一上一上上到山头上烟霭平芜脚底齐万里青天三十棒。

　　九峰勘首座因缘。

　　拈云九峰大似送人上树拔却梯子若是个汉必然别有生涯乃竖起竹篦云首座来也是死是活。

　　九峰举问先师意首座焚香坐脱时死活各分成戏具得便宜处失便宜。

　　大事未明如丧考妣大事已明亦如丧考妣。

　　拈云如今禅和家到处行脚还曾蹋着这一片田地也无如或未然退后了打。

　　大事未明与已明春来杨柳自青青劝君更进一杯酒西出阳关无故人。

　　僧问大随劫火洞然大千俱坏并举似投子话。

　　拈云者僧脑后吃椎不知痛苦一个葫芦东贩西贩若非二老全身远害至今吃蛤蜊酱者不少。

　　男长为兄女长为姐大冶红炉可知礼也。

　　赵州吃茶去。

　　拈云赵州大好一钟茶只堪供养大众若是佛法却未会在何以故太岁当头罗计照命庚己戌辛不死也病。

　　鬼脸神头万万千一杯淡茗苦甘全英雄杀尽无人会珍重秋风八月天。

　　万仞危峰走马傍观暗自消魂鹘臭布衫脱却萧萧夜雨青灯。

　　僧问岩头古帆未挂时如何曰后园驴吃草。

　　拈云切忌动着速道将来。

　　后园驴吃草不用重加料拽辔便骑来穿靴不戴帽。

　　古帆挂后如何云小鱼吞大鱼。

　　拈云头戴须弥脚穿草履还有卸却天灵盖者么喝一喝。

　　卸却天灵盖小鱼吞大鱼得钱沽酒饮何处不吾庐。

　　婆子请赵州转经。

　　菱角尖尖尖似锥荷叶团团团似镜弹指圆成八万门直下一槌俱打正咄。

　　铁牛过窗棂话。

　　踞地擎天只者头无端枉自费功猷牢关掣断鼾眠去南北东西任意游。

　　世尊初生。

　　拈云世尊虽然恁么道诸人不得恁么会何以故王言如丝云门只见锥头利争奈错过如来何咄。

　　谁家灶里火无烟偏你生来便作颠满肚无明全发尽儿孙不尚老婆禅。

　　腊八睹明星悟道。

　　拈云上大人丘乙己。

　　六年苦行受饥寒静久还思入闹蓝忽睹明星称悟道诸人切莫被他瞒。

　　世尊升座文殊白椎。

　　拈云这两个汉前不至村后不至店若人会得与他一緉草鞋。

　　瞿昙据令地天宽多口文殊不惮烦椎下纵然分皂白大千何处着羞惭。

　　世尊拈花。

　　拈云山僧当时若在座下便与喝散大众掀翻法座何以故免教后代人知将谓两个付法说些正法眼藏涅槃妙心实相无相秘密法门且道山僧恁么道意在于何衣锦尚絅。

　　拈华微笑了无长莫把龟毛借斗量击碎骊珠连夜走天明依旧是刀枪。

　　闼婆奏乐迦叶作舞。

　　拈云是真精进是名真法供养如来。

　　名华倾国两相欢长得君王带笑看解释春风无限恨沉香亭北倚阑干。

　　女子出定。

　　拈云精阳不剪霜前竹水墨徒夸海上龙好各与三十拄杖何以故道路各别养家一般。

　　黄河彻底浑休将折箸搅贪看斗鸡人天明不觉晓。

　　文殊三处过夏。

　　拈拄杖云贪看白浪失却手桡则不无迦叶未审世尊文殊还出得而今圈圚也无卓一下云自出洞来无敌手得饶人处且饶人。

　　神头鬼脸罪难逃铁铸肝肠魔胆高冷地看他呈败阙头陀何事守渔樵。

　　那吒太子析骨还父因缘。

　　拈云我要问那吒太子骨肉未还父母时是个什么身若向这里见得彻去唤取庐山与钵盂共睡。

　　骨还父兮肉还母土地金刚打个赌锦衣公子惯怜春争似僧堂三下鼓。

　　僧问鼓山如何是宗门事山云合取狗口。

　　拈云鼓山虽有杀人刀且无活人剑被这僧一问便向莲华国里藏身若向这里剖析分明虽是善因而招恶果。

　　合取狗口翻身便走踢倒须弥放开北斗不曾容易舞三台自有一双穷相手。

　　倩女离魂。

　　二女合为一媳妇多少行人失路头十字街头吹玉笛淡云斜日正清秋。

　　普化振铎。

　　市地冰霜布网罗鲸吞海尽笑呵呵电光石火分缁素临济全机奈汝何。

　　船子接夹山。

　　拈云船子可谓将成九仞之山不进一篑之土若是当时见他道语带玄而无路舌头谈而不谈更与一桡这里着得只眼方能深入虎穴颠倒主宾如或未然纵然悟去也只是个秃尾蛟龙焉能喷雾如今莫有为夹山作主者么出来与拄杖子相见。

　　一桡夺却饥儿食放出憨穷皮肚来船子蹋翻天地暗水光云影映崔嵬。

　　道吾云岩大悲千手眼话。

　　拈云直饶道得通身是手眼也秪得八成如今现前大众莫有道得十成句子者么卓拄杖喝一喝云切忌钻龟打瓦。

　　刹刹尘尘全体露奴儿婢子自殷勤十方吞吐无边表夜半摸来已涉勋寄与参玄诸上士色空明暗句分明。

　　甘贽设粥南泉打破锅。

　　披毛戴角呵呵笑天下风流如此少觌面分明句里呈镬锅打破谁知道。

　　陆亘大夫问南泉天地同根话。

　　炼就还丹拟献君洞门未出已消魂抬眸顿觉乾坤别莫道无神却有神。

　　张拙秀才问长沙千佛因缘。

　　拈云问一得三闻诗闻礼又闻君子之远其子也喝一喝云将谓山僧实有与么说话。

　　诸佛闲名已切蹉更求端的煞淆讹寒山忘却来时路拾得相携返薜萝。

　　沩山三撼门扇话。

　　马面牛头一串穿嘈嘈杂杂枉钻研星移斗转天将晓一曲长歌盖管弦。

　　丹霞与庞居士举宗眼话。

　　拳来脚去着精神究竟和同却不亲月落云收天宇阔夜深愁杀帐中人。

　　赵州到云居茱萸老老大大住处话。

　　破尽家私始出头痴憨到处觅冤仇等闲拶着能翻掷千古徒劳记刻舟。

　　赵州在南泉井楼打水因缘。

　　赵州起倒意殊深烧尾分明度禹门蹋上胡梯三四五舌头无骨峻崚嶒。

　　赵州投子答初生孩子六识因缘。

　　初生孩子六无痕急水滩头打毬子可怜多少弄潮人毕竟还落潮中死。

　　青州布衫。

　　一归何处七斤衫蓦面拈来尽免寒引得沩山穷长老披毛戴角恣痴憨。

　　秘魔擎杈。

　　禹门三级浪滔天信手拈来绝意言据虎头兮收虎尾游鱼无限落前渊。

　　临济三顿棒。

　　好个真后生无端被人骗打得驴腰疼恶发罗刹面推倒慈氏楼折却空王殿稽首临济大导师得与么恶形怪脸。

　　如何是佛殿里底。

　　如何是佛殿里底雨过山青更莫疑堪笑钻龟打瓦客那知祸在着羊皮。

　　柏树子。

　　拈出庭前柏树子活埋今古说禅流劝君打破精灵窟凛凛风行四百州。

　　一株庭柏古来今多少行人蹉路程生铁铸成无孔笛等闲吹过凤凰城。

　　赵州四佛。

　　金佛不度炉鼻孔下头粗木佛不度火直下休疑我泥佛不度水切忌犯唇嘴真佛屋里坐开口成两个收起野狐禅门前山朵朵。

　　赵州引得土堑子话。

　　赵州布个漫天网跛鳖盲龟不奈何言下忽开千圣眼毛端杀活辨淆讹。

　　赵州云佛之一字吾不喜闻。

　　佛之一字吾不喜闻伸手缩手旋乾转坤门前巨沼连天碧屋后山岚点翠痕。

　　南泉水牯牛三更月到窗话。

　　卸却笼头脱角驮摇头摆尾绝安排柳梢残月天初晓朵朵蔷薇带露开。

　　临济赤肉团上无位真人话。

　　无位真人赤肉团搓圆捏扁刹那间横尸遍野无踪影毒气如今尚未捐。

　　临济勘院主典座话。

　　一箭双雕随手落梯山航海谒明君苍茫不辨寰中敕依旧全身草莽行。

　　临济升座僧出师便喝僧喝师打。

　　红旗闪灼电光中举目头头烟霭重活计冰销缁素辨须弥倒卓半空中。

　　临济两堂首座齐喝。

　　两堂首座同时喝宾主历然休再举不动干戈建太平韩卢徒向枯桩龉。

　　南泉平常心话。

　　大地平沉解转身天长地久自由人可怜逐气寻香者迷悟平常总不亲。

　　药山参石头马祖契悟因缘。

　　脱尽廉纤方自肯东西南北坦然平铁牛蚊子俱销烁剩有烟霞绕翠屏。

　　黄檗倒地维那扶起话。

　　拳来脚去不相饶火葬活埋意更超堪笑持竿量水客徒然今日又明朝。

　　临济栽松话。

　　二十藤条赏有功布帆无恙挂秋风冰消瓦解光明发要显儿孙意气雄。

　　庞居士不婚不嫁偈。

　　家计沉江贫迫甚却来世上弄奸欺团圞共说无生话赚得光钱买笊篱。

　　庞居士问马祖不与万法为侣。

　　一口吸尽西江水溪桥蹋断便翻身椎门打户扬家丑谁识驴唇海样深。

　　凌行婆见浮杯并南泉赵州酬唱机缘。

　　鸩毛落水鱼皆死匝地冰霜布网罗瞬目扬眉三万里等闲谁奈幞头何。

　　百丈野狐话。

　　拈云且问大众这则因缘古今拈提者甚多如今作么生会良久云大火岂容蝇蚋泊。

　　不落不昧好看圈缋得路便行髑髅粉碎不昧不落全机展拓倒卧芦华市中摇铎虽然举似分明五眼不能摸索。

　　南泉不是心不是佛话。

　　阿翁推车媳妇唱曲古木寒鸦啼铁蛇当大路惊杀世间人万千山自青兮水自绿。

　　马祖日面佛月面佛。

　　百病一齐发毛绳束太虚微风吹户牖星月绕檐除。

　　即心即佛非心非佛。

　　前途猛虎逼后面狞龙追毛端天地阔云散月光辉。

　　南岳参六祖祖问甚么物与么来。

　　修证不无染不得层层香雾拥楼台更云护念皆如是万臂千头佛祖胎。

　　庐陵米价。

　　百两由来七斤半思量特地忒乖张云收雨霁江山丽款乃一声春昼长。

　　马祖三十年不少盐酱。

　　雨前初见花间蕊雨后全无叶底花蜂蝶纷纷过墙去却疑春色在邻家。

　　大风吹折门前树园里长个大冬瓜八十四人抬不起狮儿一见尾吒髿王老猫儿才斩却赵州又唤吃杯茶。

　　南岳打车打牛话。

　　作镜磨砖事有由一鞭打碎旧车牛黧奴白牯齐开眼蹴蹋奔腾遍九州。

　　衣裳剥尽更加刀死马奔腾气更豪局蹐牛车诚妄见全身正眼亦儿曹。

　　国师三唤侍者。

　　三呼三应不相孤却许南阳起壮图义绝恩忘无半点赵州东壁挂葫芦。

　　三呼三应意分明洎赚檀即认得声负汝负吾重点缀僧繇到此笔难伸。

　　道明追六祖大庾岭有省。

　　拈云道明上座买铁得金一场富贵虽然如是若要同师黄梅更须呕出心肝始得。

　　不思善也不思恶驴不是兮马不成快须擉瞎娘生目始可来分照世灯。

　　六祖书偈传衣钵。

　　拈云祖师恁么说话佛法何曾梦见为甚得他衣钵本来一物无骗他钵盂走佛法何曾梦见些到处逢人开臭口。

　　二十七祖不转经。

　　拈云昨有僧问如何是入息不居蕴界山僧道阿呵呵莫做梦如何是出息不涉众缘亦云阿呵呵莫做梦今日举似大众还会么更听一颂。

　　入息不居蕴出息不涉缘请君莫做梦唱个哩啰嗹。

　　僧问演祖如何是临济宗云五逆闻雷。

　　五逆闻雷藞藞苴苴同门出入宿世冤家。

　　应庵问如何是正法眼藏密庵曰破沙盆。

　　生平惯吃浑囵饭百尺竿头信步行手捏黄金成铁笛一声飞絮满江城。

　　南泉三世诸佛不知有狸奴白牯却知有。

　　东村赵五登高第西舍刘三赤体穷两个相逢茆厕里一齐拍掌展家风家风展处谁知有金鼓无声顽石吼丧尽全机只么行金毛狮子不如狗。

　　南泉赵州玩月话。

　　拈云两父子恰似一对锯匠送去扯来不差毫发及至一划开多少人向遮里失钱造罪。

　　团团孤月映千山几许行人说易难却得南泉提正令乾坤打碎掌中看。

　　殃屈摩罗救产难话。

　　从来贤圣不曾杀当下闻之落葛搭天地毛端展复收春风一阵华容赭。

　　僧问南院啐啄同时并见风穴话。

　　拈云这僧也只是个脱白沙弥被风穴拈个黑豆子换却眼睛犹自不知纵然见得南院用处也只是无尾蛟龙焉能布雨众中莫有为此僧作主者么摸取眼睛看。

　　啐啄同时已不堪棒头有眼不相瞒石火电光千万里回头又堕石牢关。

　　问龙牙大不能盖牙云道者合如是。

　　黄金无假阿魏无真饥逢王膳不能食病遇医王岂便惺休莽卤着精神大地撮来如米粒雪峰老子更通津。

　　僧辞归宗学五味禅话。

　　兰陵美酒郁金香玉碗盛来琥珀光但使主人能醉客不知何处是他乡。

　　盘山光境俱忘并洞山光境未忘话。

　　光境俱忘与未忘粪箕苕帚玩春光落花满地无人扫燕子衔飞绕画梁。

　　玄沙见虎话。

　　拈云弄巧成拙。

　　大地绝毫厘平达青云路透出四重关端的只是虎。

　　僧举雪峰十方世界沙门眼赵州锹子话。

　　十方是眼屙何处赵州寄个锹子去团圞不露始周圆依旧茫茫无本据。

　　僧问长沙本来人还成佛话。

　　拈云好个岑大虫说得好道理山僧则不然割茅刈草还须大唐天子始得何故聻但见皇风成一片不知何处是封疆。

　　昨夜三更失却牛天明起来失却火。

　　拈云大小南泉向遮僧手里纳败乃吐舌云恶。

　　三两黄金七两铜一齐分付与东风赤条条地尘中卧手握明珠弹野鸿。

　　南泉归宗麻谷同去礼忠国师。

　　拈云三个汉拳踢相应就中一个犹甚却被忠国师不费些毫轻轻捉败且道忠国师尚未见面为甚么却被捉败这里见得许汝于之字法门有个入处。

　　明舒暗夺弄精魂未到南阳日已昏招手回家情更切满园春色属何人。

　　衔取一茎草话。

　　拈云云在岭头闲不澈水流涧底忒忙生。

　　同中有异异中有同合水和泥浩荡风衔取一茎追逐去十方元是旧仪容。

　　天上无弥勒天下无弥勒。

　　拈云几个老汉只解见兔放鹰不能穴中擒虎当时若是山僧见他道天上无弥勒天下无弥勒便云南泉老人来也待他眼目定动便与连棒打出直饶南泉老人也须倒退三千里。

　　天上天下无弥勒禅床震动现观音净如鼓腹含餔客拄杖纵横不浪鸣。

　　吃油糍话。

　　不动口而吃油糍不出门而到庄上堪笑南泉王老师一生卖弄穷伎俩。

　　僧问盐官如何是本身卢舍那话。

　　拈云丛林往往商量道与老僧过净瓶来何等分明这僧蒙懂不会所以道古佛过去久矣恁么说话何殊水母借虾为眼有问山僧如何是本身卢舍那只向他道这里不着客作汉若向这里会去如插翅虎子相似快活快活然虽如是不入惊人浪难逢称意鱼以拂子击香几。

　　杨岐棘栗蓬话。

　　杨岐棘栗与金圈日用家常苦又甜吞吐不须舌牙力张公吃酒李公颠。

　　杨岐三脚驴。

　　三脚驴子弄蹄行凛凛霜风荐毛骨踢蹋奔腾遍九州一嘶惊落辽天鹘。

　　鸟窠布毛。

　　鸟窠拈起布毛吹万国春光溢草庐多少寻枝摘叶诸西秦东鲁枉崎岖。

　　国师无缝塔。

　　拈云国师父子俱向代宗手里纳一场败阙无缝塔子至今犹在还见么。

　　东西无量由旬阔南北恒沙刹土长十世如来埋一冢悠然昼夜放毫光。

　　南泉被鬼神觑破话。

　　拈云这老汉赖有这一着在天下人不奈伊何虽然如是还见南泉么击拂子云黄河清而圣人出。

　　黄河清后圣人出不到斯时不得知撒手长安行大道莫于中路讨便宜。

　　金牛作舞并长庆大光语。

　　金牛作舞大生乖长庆相随上五台纵使大光能举令谁知已着眼中埃丈夫自有通天志好恶都来一窖埋。

　　药山一切不为话。

　　任运相将只么行金刚脑后炯双睛横吹铁笛乾坤外聋者能闻跛者伸。

　　药山特牛生儿话。

　　东海垂竿情意远白鱼一跃上王舟眉毛踢起无踪影多少渔人觅路头。

　　三圣令僧问长沙南泉迁化话。

　　拈云长沙一条铁脊梁如须弥山相似水内一半水外一半莫道三圣与这僧拱手归降即今汝等在此立地听山僧举扬也则如百鸟到须弥不觉皆同其色还会么切忌磕头撞额。

　　云外禅师语录卷第九终

　　(　比丘怡谷一两　巍然一两　心岸一两
　　法华庵一两　明心一两五钱　纯野一
　　两　黄斋公父子七钱　李斋公三钱
　　包成之三钱　邵应台二钱同捐赀刻
　神鼎云外和尚语录第九卷
　康熙乙巳夏月神鼎塔院识)
嘉兴大藏经　神鼎云外泽禅师语录


　　云外禅师语录卷第十

　　书记宏道编

　　书问

　　寄云居颛大师

　　曩闻法驾南来不胜忻慰竟以病缘未获亲炙慈光至今抱歉无已展读尊录真行解圆融末世法柱也羡企羡企不肖以薄福下愚入山随例秪知樵锄糊口禅道不解丝毫兀兀痴痴随分度日何足为高明齿录哉江西一水澄湛无痕正望吾师鼓起波涛令人人知水底有龙藏也兹因五乳之便聊附短函少伸通候之敬走晤之缘未知当在何日也。

　　复天童忞叔和尚

　　正渴慈音忽飞诲墨开函捧读如拜师前庄诵语录真如迦楼罗王横身宇宙向海底直取龙吞岂取次之流所能仿佛哉不肖椎鲁无似躲懒峰头疥狗泥猪不识好恶藜羹蔬饭一饱便休不知有佛有祖况更有所谓旷劫今时之捏目而心意之可灰泯耶然秋令春行亦见婆念之深切且拳拳不肖操行丛林敢不仰体尊怀顺流东下日亲炉韝哉但以近有阅藏之愿未了欲了故尔迟迟且亦以如实亲近罔敢或违故天童寺里上堂汉王峰子耸听借独庵中打坐太白峰下起身拄杖与钁头交参禅板与茅鑟撞额虽云各住各位终朝面面全同正不敢以奔走座前之为亲近也然事无一向理应奔徇化仪稍毕前因挈瓢笠峭草鞋竟趋浙矣至于先师壬午息机既及二载后事谅已俱竣冒难奔驰且无半文之措稍缓亦自无妨惟冀顺时保摄大扇古风法雨弥天龙象遍地行将拭目以望矣笺启既无笔墨复恶篝灯呵冻苟简维多统冀恕原曷胜瞻溯。

　　　　　又

　　辛卯夏仲敬领法录手扎之教遥知尊意实存远见但彼时普说已行既展不收一任邪流强辨之来不肖亦何辞于八面酬敌也因笑谓禅者曰道山普融紫云辨析正折摄二门化道相关耳近以紫云山峻搬运殊艰去秋应请潭之神鼎病屋颓垣时荒世乱世人皆弃唯我自甘乃知万龃千龉中似是隐居之地一钁锄云萧然高卧纷纷裨贩不见不闻虽未知向后如何然在穷鬼既今受用如此故且以报也老祖近刻就正余弗备。

　　复宝华朝宗和尚

　　天童一别倏隔十年和尚龙骧霄汉不肖屈伏淤泥学道无功生逢末法昔年草草已钝置于磬山近益灰心惟甘填于丘壑去冬获读和尚自白指迷诸刻足见为法深衷第愚意以为单刻指迷而自白便在其中亦可大有功于法门矣初意圆现之来拟即修书奉候而复逡巡中止者盖自揣其门庭灰冷恐有无因至前之诮近因禅者相传言和尚暂闻不肖数语一颂便有阳山乃有此儿之叹欲索全稿观之云云因念生居此际有前辈大尊宿知己如是真不减应庵之逢大慧也敢不尽呈丑拙以凭贬剥哉乃蒙不吝批详且谓先师尚在正知见中而过奖不肖为大有古人之作者夫古今皆儿孙边事不肖何让当仁但其一副冰铁心肠惴惴焉惟恐堕落今时之辙思不惜身命以为法门出力者其素所自信耳今承诲谕殷殷敢不愈加惕励以报法叔和尚至公知己之盛德哉残冬未获躬谒聊复空函少伸问安之敬来春决志出山亲炙之缘或当有在也余不既。

　　上报恩琇叔和尚

　　即时金风体露万象苏凉恭惟报恩堂头法叔大和尚尊候起居多福泽自己卯秋末拜违慈范厥后见时流苟陋愤激入山以为因循遂队作贪名之衲子不若草衣木食作务行之庸僧故于乙酉春末木陈和尚书来始知先师圆逝已久不肖是时方困苦丁零断粮累日虽闻此讣莫可如何且思一息尚存先师灵骨犹在正不必热忙碌碌较形迹于一时谅和尚必能俯鉴其中而宥之也匡山一住八年渐为禅者所诱遂至冗烦而孤峰静室不可住矣旧春为诸檀越邀至蕲州住一破院兵火之余其难犹甚然行止因时不肖已定议于中决不草草图安而忘法道微躯病质傥不赉志而遽亡砥砺精勤犹恐盖棺而始定以此可望证知礼足之期太平是望芜语四册呈教瓣香扫塔来僧自能白之余怀缕缕笔何能悉。

　　　　　又

　　灵湍归获领尊翰法录之赐感谢已多重蒙鼎惠远颁益深愧汗讵敢鸣谢而自贻疏外哉惺弟远来具知和尚大振颓纲不传之旨既已有人而优养大雄以作宗党之大荫真足为法门庆也不肖倔强一生硁硁信节出逢乱世苦累维多虑深操危惟知尽己旧冬应缘于菩提今岁退埋于老祖峰高路僻颇遂安居扫塔祖庭弥增悲感五祖竟成裨贩旧岁嚷于土兵四祖房舍仅存又为狐党所玷不肖不忍以乡愿之见曲为藏纳书声其罪而复普说以救之专人驰献座下以求削正可行可止惟命是依旧刻所呈倘有过误不妨严为检点细细批详盖待家中子侄理亦宜之鸿便再示详音毋　玉是祷。

　　　　　又

　　前岁祗领尊谕仡有顺流东下之怀而老祖素缁遮留不放且时方有土木之后未果去岁蕲黄大旱颗粒无收始得脱老祖峻岭之艰而又为禅者推挽着神鼎破垣之狱驴事未了马事到来恶业所招自作自受又复奚尤唯当捍劳忍苦行己力之应行而忘乎寡效之助以少报祖宗之万一耳向承唤不肖同删定先师语录因取而编次之仅得上下二卷以行观其本分受用则有余而手眼为人则未足宜乎其阳山之冷如死灰也不肖以硁硁信义砺志自强十载苦心尽翻窠臼办香聊定宗旨不借祖父余光此语苟非法叔和尚之前小侄此生亦无说处此其所以日夜驰神而欲亲晤教者也方今唱导之师殆不乏人而皆各据一知一见为局量如印印泥遽相传授林林总总实繁有徒不惟不肖耻之谅和尚固耻之久矣故往往不惜口业痛斥邪禅所至辄不免于妄庸之口亦理势之必然无足怪者瑞应之缘方周四甲不肖唯当佛前作礼祝愿和尚如老赵州永与法门整持轨范耳不腆祝仪敬书别副老祖近刻呈教余怀惺弟自白也。

　　上南涧问叔和尚

　　不面慈颜者十季而瞻觐光仪未尝少间近闻和尚动止万福人天协赞喜何可言泽自庚辰春假归新安拟寻静室又以密迩俗家往来者众复入匡庐秪期永作一枚山樵毕此余生履践斯道以期不负出家之志而已不谓于今复有如斯祸及也既徇世缘敢忘所自哉瓣香扫塔聊表寸衷而先师灵龛俨然常在正不敢以形迹之喧寂为先师之孝违谅和尚必有以原其中而宥之也芜语四册呈削余不悉。

　　与友人

　　峭冷孤寒闻足音良喜况久别故人突然涌至拥炉酌茗抵掌论心其快幸当何如哉足下聪明好学但可惜向见解文字着倒埋没却几十年好光景耳不见南泉道黄梅五百人个个尽会佛法唯有卢行者不会佛法只会其道所以得他衣钵试问足下佛法与道相去几何而得失迥异有如此者今时学道人无论若禅若教只要口里会说笔下会写聪明伶俐举了便会将去向无智人前装模作样纵然说得盛水不漏唬骗得官民皈信名闻轰天争奈源头不清尽成幻业有损无益耳足下虽是他家种草却不甘向遮里埋身此山僧之所以一见而深敬之也惟愿足下弃舍见闻单单向那要会不能会要了不能了处挨拶兀兀如愚世人尽不识足下足下亦不要识世人虽然到此切莫便休更加挨拶逼到个计穷力尽大地春回不论悟彻而自了然正不妨向一毛头上翻过身来向一切毛头上东涌西没南涌北没放大光明遍照恒沙国土其中众生不觉不知同成正觉者便是这个消息也公其勉旃母孤我望。

　　复达道者

　　昨承专使远致手教以陈茶见惠知仁兄之爱弟者至矣不知何日得复与吾兄同看匡山顶上云也承论寄某之语似太直理则诚然然直口直肠固其性近且跛驽之骨若不痛与鞭笞则永无可救之日怪恼非所顾也近有窃议弟者谓喜则拍手笑呵呵怒则骂人无处躲弟闻而续之曰明明不是我瞒人却是诸人要瞒我闻者皆为绝倒吾兄试听之笑否。

　　复骨严大师

　　己丑冬惺弟远来知贤弟诞膺子印于报恩法叔处深喜事同一家阳山得以有赖未遑修候歉也何如先师寂世以来劣兄曾未躬来料理者盖亦知空行之无益且知此山之无吉地而冀择其良于所寓之道场焉然后奉迎灵骨以閟亦化仪之一端耳无奈世乱年荒缘微福薄悠悠此中谁堪告语项上铁枷不知何时可脱惟当与贤弟辈日夜优游慎思所难而必期不负出家之志则艰难龃龉中又足以自验其志力者在师承云乎哉北松兄不敢致书以空函屡寄为歉盖磬山阳山亦不暇书贤弟其以此意谨致意足矣余怀近况惺弟自能详述不尽。

　　复冰心大师

　　前岁灵湍返接手教并先师灵像感谢维多天涯兄弟开缄宛见颜色矣至若谆谆劝止弹斥妄庸之嘱犹感贤弟相为之怀劣兄岂不知末法时识痛痒者绝少而同流合污亦足以腾名誉而闹门庭哉盖深鉴草草承当之害纷纷付受之欺铁面琤琤不辞怨恨宁使此生遭谤吠于妄庸而必使天下后世之具眼英贤共余斯警破体面之篱籓裂欺罔之妄习则愚虽身填沟壑蹈汤赴火而无负于法门矣贤弟其能谅之乎余怀缕缕笔何能悉。

　　寄不退大师

　　神交已久消息未通昨承法兄遣尊侍至山备悉近况诚高出今时杰作且闻出语相知深搔着小弟痒处弟因笑曰退老近时传闻之语不若如斯意者近来更有新得超师之见耶不然何其能知神鼎之深如此也昔仰山谓东寺师叔若在慧寂不至寂寥今海内宗师如麻似粟尽皆各向一知一见开门小弟每怀绝无知己之叹不意复有法兄见透此关即小弟为不寂寥矣快幸快幸但以初住破院房舍全稀不敢遽迎法驾倘吾兄念知己之殊艰脱略于礼数之外而曳杖光顾俾晚学得沾法润莫大之愿也时寒伏惟为道为众生珍爱是望便中草草不尽欲言。

　　寄毛进士含侯

　　高轩过我峰头直令紫云生色惜叙阔分岐促于一日未罄鄙怀耳山僧山林野人也于世称讥毁誉漠然无所动于其心独于坏法邪魔坑人慧命者恶之如粪盖护法之诚不期然而然也夫为臣合忠为子合孝为僧合护正摧邪同一道也孔子不恶不仁而深恶乡愿大士不恶屠儿魁脍而恶外道相似之善者皆圣贤大公至正之道也夫道本于诚明诚至则与天地通明极则与正体合此儒释入道之正途也今乃妄认转动知觉为本性空见断灭为真心以怪以邪而盗名欺世使彼善根浮小之流一味苟认而自足自是强习言锋亦将谓天下知识皆如是而不复信有至诚明悟之道不惟大公至正之道荡然而真参实悟之途亦不复知之矣况复望其能诚明掺守而播扬大教耶此山僧之所以痛斥邪流不容混滥以佛法作人情也昨见令亲道及居士深知山僧存心在道公正不苟非高明正大之士安能一白其衷之如此耶愿居士不忘佛嘱居乡治国悉以大公至正之道开导于人俾不绝如线之道脉不断则胜于恒沙七宝布施也。

　　复蕲州守包居士

　　禅者归获读来谕深喜护法中之有知己也欣羡欣羡第所云念起即觉随觉随消者乃教乘方便耳非实际本地工夫也觉与未觉既打作两橛而欲工夫纯熟到彻底无疑之地不亦难乎不见古人道才与么便不与么是句亦铲非句亦铲自然转辘辘地自然目前露裸裸地饱齁齁地却物为上逐物为下瞥起情尘早落地上而况卜度思惟乎直饶念觉两忘犹是金锁玄关之难今时负大名望善知识十有五双向者里坐住舒机发用困踬中途又争怪得居士乎末后又云觉无可得何况未觉请山僧下一转语山僧不须移易丝毫便道快些洗脚上船切莫贪程蹉路居士能于语下打破漆桶便当庆快平生相见已竟如或觉明未化不妨拨冗来山剧谈数日洗尽见缠然后向尘劳海里仕宦途中尘尘独露调伏众生俾未闻者闻未信者信其快乐当何如也。

　　复韩奕伯居士(湘阴县令)

　　春初接手教知老仁台虽日坐政事旁午中而此衷固熙怡闲适不烦心虑也即此便是孔颜乐处不意老仁台早以见及于此山僧更拟俟尊冗闲暇时与之深谈密究以发挥人人本地风光天地未判景象不意太尊翁居士遽尔归真百姓如丧考妣蕞尔小邑将不足以税大驾意者明公天所独厚不欲以黼黻朝着之材而陆沉于边鄙小邑耶山僧忝在相知理宜恭吊第自去发以来未行此理特命堂中禅者四人持短偈香烛为吊焚告尊翁之灵盖吾侪方外之人数句淡话虽不能如世人情往会悲文来引泣而开廓性天之表亦有悠致也每念仁台弘护祖庭之德宿书山颂一首九章以表鸣谢之意因并致之旧刻二册呈览快晤之缘有无难必临书无任神驰。

　　复朱子昭居士

　　承谕遭逢奇数行止支离上乘妙义于乎前世因缘者固然还知亘古亘今秪是一个朱子昭更无别人么至若老生腐儒辈不闻禅之一字者谁家瓮里无明月野鹤家鹅志自殊耳又谓人身难得云云山僧敢道自把　砖空里掷必端打着自家头阎罗老子只是当人善善恶恶之心若能向已起未起之际猛地一跳跳出青天白日之下岂不庆快平生又云天大饼从何方咬起不知居士即今在饼内耶饼外耶若在饼外则横吞直吐何难若在内则浑身已为盖覆矣何更问咬起处乎若是个大力量汉向遮里一划两开现出三头六臂莫道阎罗老子即真佛现前亦须趁出门外然后方知山僧即汝汝即十方纵横妙用自在自由更若迟疑也须退步觑破自己脚跟始得莫言不道。

　　复徐翥鶤居士

　　当兹炊桂煮玉之年而鼎贶特颁寒谷非有宿因斯缘替矣展读扇头佳句及翰教所云足见居士才高信确但于此事未下手耳犹龙子曰上士闻道勤而行之中士闻道若存若亡下士闻道大笑之不笑不足以为道使道而人人可信则其为道也浅矣惟除一乘道种宿佩信根决不肯以无价之宝而埋于阴入之坑与四生六道同其流浪也短偈次韵鞭影聊挥以居士知信此宗不敢以门外汉相待耳。

　　复深慧酆友芝居士

　　别后想履道如常见手书果如所料也喜慰喜慰然学道之要唯专与恒专则归凭情一而定力易成恒则正念坚凝而烦惑不挠所以古人道百千法门同归方寸恒沙妙德总在心源一切戒定慧门皆具足于一心心若不通与法为碍意轮走作见性何时古今不出于刹那罪业皆由于妄念来书所述皆意下丹青本无所有但二六时中抖搜精神看这生死罪业从何处起能作此观底又是阿谁正恁么时要会不得会要歇歇不甘肚里烦闷七上八下时正是好消息蓦然于思虑不及处打破漆桶受用不尽也。

　　复吴师半居士

　　便手教知居士虽客隐汉滨已栖心于禅悦狐禅浅见不能惑富贵利欲不能移居然在世出世也世间英伟不少以不知真我常乐之在是骨清者取性诗酒而自傲气浊者溺情利欲以迷神而不知其自昧者也孰有如居士之正信卓然混尘劳而不滓者乎第未详今来履践道况何似能于千酬万应时脚跟下洞然迥照心不奔逸否能于寤时寐时坐禅时缘境时一如无隔否还览一切宗教浅深药病尽识得透不落情解否学道若不如是等体验工夫鲜有不堕于想当参解当悟而生死关头终不得力者愿居士勉之承索法名因道号之义而曰宏心复为无住之说以赠之至于开示法语不敢遽详者以未知践履之悉恐药病误投反憎禅病俟公顾我荒林当与思谈岐曲是所望也余不尽。

　　寄器外禅人

　　印宣来大承供养谢谢但既是佛法中人即其报之也亦宜以佛法相勉砺始不孤禅人为道之诚耳禅人既见作家二十年来念念以本分事密自鞭策非实有过人骨力者不能未审今来履践道况何若大抵今时做工夫人有二种病不在义理思惟上走作便在自性无事上因循其得入后亦有二种病一者以本分为窠臼而草草承当谓之觌面全提不涉理路二者穿凿配当古人公案引得一切人弄业识自是非他更不求余禅人若能如此二语如过蛊毒之乡水也不沾他一滴致心一处念念提撕打脱业识根元豁尔现前如十字街头撞着亲爷相似更不疑惑是则不离五障身成就大丈夫第一希有事顾不伟欤神鼎当遥寄三十大棒为禅人作罢参斋供也勉之勉之。

　　复张迪公居士

　　募僧返接翰教诗扇及般若颂之寄随喜读之深喜般若门中又得一员法将矣快慰何言第细玩之似乎正眼未大圆明即缓刻亦自无伤居士既自信为参禅有省而仍有拖死尸无自由之见生死有无既打作两橛不知当时省悟者何耶意者聪明学识边事妄为流俗师僧辈瞎相印许所误也居士既以山僧为善友修书录颂求证虽未面晤以法为亲山僧更不留情直言砥砺者亦以居士至诚不忍相负也况无闻为山僧五世祖观其接笑岩机缘不忝从上作略而此颂与昔年见梦说录皆如珠着泥不及冶父川之金刚百颂是亦可疑也况高和又其次者耶居士而欲通教乘当访一高明硕德讲师潜心至意与之参详彻法源底然后著述接人未晚若痛念生死事大业识缠绵不是一知半解能了须是择一无窠臼与人坐无岐路与人行底本分宗师弃生拼死与之撕捱五色线断触目皆如到这里方可煆炼若论向上宗乘犹在三千里外不知居士作何栖泊也若只好奇胜博虚名亦何必就证于无情之神鼎而后刻为哉愿居士勉之弗备。

　　寄刘伯前居士

　　丐士归自贵县备述大檀护居士以青年名士懒于做官而留心至道能令我跃然喜也天地至远而起于情宇宙至大而纳于性性情之在物常然宛然探之不得决之不绝天地有穷性灵不竭五趣迭改情累不释能具烁迦罗眼转情识为真际者几何人哉愿居士勉之然既有志于向上宗乘第一不可急求解会会得愈妙去道愈遥第二不可因循含缓含缓则易堕于无事甲中而难入但时时抖搜精神看我这日用千酬万应的是个什么忽然睡着向何处着落眼眨眨地心闷闷地会不去时正是好消息到遮里欲罢不能欲进不得更加逼拶忽然打破漆桶方知不出户庭而身遍十方世界也勉之。

　　寄居士

　　闻居士为病所困今小愈未审于病中稍获相应否请试观病从业起业从心起心源无起病业何然如是则受病者了不可得能病者亦不可得病与不病既不可得知与不知亦复强名如斯着眼则尽十方界都在居士一病收摄无余又何有古今凡圣是非得失生死等得来但请如此操守便是一帖清凉散也勉之勉之丈夫汉唯此一着是吃紧余俱无益耳。

　　复刘千里居士

　　获读手教言言谛实意气超然非不昧般若正因者畴能尔耶盖时际虚浮根微志劣若僧若俗名为向道其实走名不过剽窃宗乘相似之吐余以滋学识炫愚迷而已矣孰有如居士之真切以性命大事为务者乎真火中莲花也山僧诚羡之重之第恐贪途程而蹉却脚跟耳惟愿居士扫清搕　单单向那欲思思不得处着倒念兹在兹便是一部紧要语录更不必山僧语录及诸宗手眼方便也夫语录之设无非一时看孔着楔之谈发扬个眼而已个眼未圆处处皆银山铁壁更求方便万里白云如或觉明未化识浪难澄二六时中只须单提一口金刚王宝剑逢有杀有逢无杀无自他凡圣是非得失到来便杀杀到个踪迹不存见闻俱泯方可与山僧木上座相见方好道自己便是一口宝剑也虽然到此切莫便休正好翻过身来向葛藤堆里坐断报化佛头鬼窟魔宫敲枷打锁未为分外何以故不是英灵多杰骨丈夫标致合如斯。

　　　　　又

　　翰教领悉具知信力稍充但可惜向见解中着倒埋没却如许光阴耳既云唯凭一口宝剑又岂有提起似有放下似无等铅刀解会耶贫衲于此为发一笑这一笑须二十年又云生灭心和入不生灭及烦恼无根蒂等一段说话复惟一笑亦须二十年至云只待桶箍落地扇子跳天等语亦与笑二十年三笑共六十年为复笑居士之被聪明瞒过而强说道理耶为复笑大乘经义耶为或笑山僧自己耶抑将作机锋解会而浑仑吞却耶抑或都无交涉为复别有道理居士于此试定当看若能直下放舍身命则东西合掌南北波翻山僧即汝汝即山僧十方三世即汝汝即十方三世恁么始得半提犹是明前不明后底汉子况不其然纵使将佛祖言教玄解得盛水不漏安禅入定经百千年种种安排徒增困踬要与此事相应何异南辕北辙哉居士勿嫌瞑眩奋迅力行庶不负山僧法门之望耳。

　　　　　又

　　一别五阅月矣岁序如流生死事大志士之所必为而愚人之所必哂者也请试回观四十年来文革学问道理功名荣枯得失转盻成空但有妄报之假名了无实用之可得何不猛与一笔勾下寻取未到刘家投胎前一段真实人体乎若果有此志不须外求解会只二六时中将个死字顿在眉睫间如在大火聚中求出相似管取真疑顿发别是一番乾坤若不如此苦心切志不免识情潜动而不知卜度思惟如猜谜一般纵然猜得着与居士本分上了无交涉况十猜九不中者耶愿居士弃舍所能单刀直入挨踪描迹微思搜寻搜寻到失脚蹋倒时正好来吃山僧手中棒耳何以故白云尽处是青山行人更在青山外咄。

　　　　　又

　　佛法贵在行持不取一期口辨此古语也今贤契能力行之慰幸莫甚矣大丈夫既有志于宗乘不是随群逐队直须拶入灵源不是己身是务必须普导群机以众生慧命为己任不亦重乎尽未劫而不厌不亦远乎若只将如来言教回为己解自矜自足者非真菩萨也。

　　　　　又

　　师子捉象全力捉兔亦用全力一勺冰清一海水亦清此皆戒人忽细而趋大重理而轻事也廓落若能全身拶入则道力日深世念自淡久久不着排遣自能行人所不能行忍人所不能忍诚中着外不期人信而人自信之正不在慕高而显奇也若见世人可厌我能我高处皆是大病见有清净性可依止亦病见无性无物亦病但镕治表里心尽即得。

　　　　　又

　　禅者远迎正值青黄不接之际数米而炊岂有为法而出之人既展便收已进复退之理乎虽贵方之信慕者殷而道场之堪寓者少千里如力求所至自不惮跋踄之劳如其软暖自足虽吐沫日濡无益也接书及所答神鼎十二问知吾徒通身是病而不知故令侍者录神鼎十二语以见寄幸细心参详不可草草会去也若果真脱尽贴肉汗衫底人他自知时明与不明是两头语千里所答正是依他作解障自悟门可见措大家空读万卷书问着自己家里事便东捞西摸认影迷头何时是了不见古人道若欲担荷此事直须高高山顶立深深海底行若闺合中物舍不得即为渗漏山僧不惜口业更为下个注脚闺合中物则是千里半生精神自矜自负底文章博学身世功名及学道以来说迷说悟说性说心论玄论妙论宾论主等一切理障事障皆是也高高山顶立深深海底行者即是一个刘千里更无丝毫能所解会者是也年纪到这时节平生所学所为所得所悟那里是真实受用而更论说闲话过日乎千里勉之愿千里荡尽能所我慢之见拶到法法平等之时有何了悟之可重有何迷昧之可轻有何奇特之可异有何世态之可离自然起无缘慈运平等悲狂缘化导无我无能曲顺机宜寂鉴不二方不负数载参随之苦心也若夫见赞而喜闻谤而嫌则非大光照物也明矣千里既有法子之称若不苦口痛责则山僧亦有过矣知之。

　　寄张长人居士

　　丈夫气宇吞空何可因循悠忽与扰扰群生同受生死轮回之苦愿居士奋起新鲜志气向难行难入处砥砺将起未起时着眼何有一弹指顷非是上上善因无一芥子许地非是舍身命处以此砥行何行不真以此利生何生不度如或未能直入此门则只与么精勤去垢亦非分外何以故譬如虚空虽欲外之不可得也。

　　　　　又

　　得手书能于兵中病中正念朗耀甚慰我衷不必更问如何若何但须只向欲起未起之际一刀两断便觉庆快平生翻过身来东涌西没南涌北没拈一茎草作丈六金身用将丈六金身作一茎草用不为分外如或根思迟钝且向旧时本参话上着倒切勿思惟卜度之为嘱耳。

　　　　　又

　　大丈夫汉决定不畏难而就易决定不随人脚跟而况肯随缘流浪乎然当其未到卒地断爆地折时不遇咬猪狗手脚弗惜恶辣面皮煆炼到洒落自在无疑无碍之地则日久因循乍冷乍热几番自作主宰未久终没奈何直饶到洒落田地尚未梦见师家门头户底在不见张无尽初见东林总几被平实坑子活埋不得兜率悦一番激砺焉能直透牢关后至真净文处大用一提依然茫无著落须知此事大不容易也长人居士非所谓丈夫汉子者耶乃甘心因循随情恍惚倘遇一枚瞎眼汉将条断贯绳穿向无事甲里死水浸杀定也道友中有血性者如长人真不易得山僧知而不言仅以世谛往来得不有辜于长人之知我哉欲与长人言者无穷但纸尽耳山刻数种寄览幸细心体阅此中大有相为处也。

　　　　　又

　　山僧自离蕲广驻锡神鼎虽破屋淋漓饘粥不继曾不足以少动予忧惟是人根浮薄道眼昏迷忧之在心苦不可言纵有走上走下禅和不肯向省力处做工夫却强作主宰唼狐涎作活计被山僧全体作用大棒打这臭死奴骂遮屎面孔远近惊疑夺之愈峻执之愈深可奈何哉总若如此如何参得神鼎禅每念蕲广数年淘汰惟千里与长人颇为全身放下做工夫而千里方如贫人忽得宝珠矜异自足而不知其分外也今来见其道念更切而所答神鼎十二问通身是病路远难于面详故不惜痛下钳锤以复之长人试取一看恐一剂能脱二人沉痾未可知也然长人质朴近道偷心已死却十有八九只欠当阳一掷尔今时学道人除却心思口说便茫无著落殊不知此无著落处正是当人稳坐家庭时节既坐家庭则一切作为皆是心不可思口不可说的大解脱门处更有若凡若圣若悟若迷世出世等一切法耶虽然即遮无思议亦须指向他方世界然后随顺世缘号令凡圣皆是我心之常分耳到遮里方与开口也打不开口也打话相应不若今时杜撰禅师随语生解痛下名言者所能凑泊也长人勉之。

　　复张一生居士

　　读来札知居士于病冗中不昧正念喜慰喜慰但所云凡百绸错都非本领而生厌苦者此固学道人初心通病第未审居士以何为本领耳学道若不经恶逆境缘烹炼终是照觉不出虽云毫无进步不妨举觉分明若有能觉所觉之异则有觉痛痛觉之殊若能虚照无缘则病业与身俱如云影矣病与不病既不可得而知搜讨无落处者谁乎何不并那怕落空底亦空即此空亦不可得如是则十方世界廓落目前药罐炉边超凡入圣虽然如是后日相见若守此作解一棒打折汝腰莫言不道。

　　　　　又

　　禅者冒暑远迎足见贤契辈信心真切但神鼎一时不能撒手且其地僻山深似非老祖菩提之可及不大不小可暂可长今来狐鼠望风归正俟年熟世平料理就绪移风易俗未可知也但所虑者一生虽于此道有望见处而理不胜情苟未向天真未判已前迎刃而解并解亦忘鲜有不为情识所推移者惟愿一生勉之玄沙云今时人不悟个中道理相自涉尘涉事头头羁绊纵悟则尘境纷纭名相不实一生虽数年聚首而实未到卒地折爆地断不免坐在无为无事蕴界中腊月三十到来恐卒着手脚不便天地如幻百年如梦更有什么心情闲处用古人所谓此身不向今生度更向何生度此身好言语只恐一生错会耳如今一弹指悟去万劫千生只如是如是二字不得动着动着打折汝驴腰一生还会么遮里会去五年指示了无实义虽无实义法法全该非是强为法如是故如或未能全提得去仍须看山僧所示开口也打不开口也打话二六时中紧着精神不得丝毫走作稍有依通解会现前急忙扫向他方世界如是厮挨将去自然六窗虚静万虑安闲事事头头省无限力省无限力处便是得力时也相晤之期未知何日不辞缕缕。

　　寄金正希太史(府壬午二月)

　　前冬久扰香积别后又承施问而不一致书称谢者以居士之不必谢而亦无飞鸿之便也客冬始得入匡庐晤大中兄知居士于天童老人处盘桓十许日不审迩来碍膺之物得脱落无滞否若果到此切莫便休但尽妄情别无生死可得何谓妄情日用应酬有个主宰执著者是能所才生则是非凡圣爱憎取舍种种心识如钩锁连环相续不断是为生死若能了知自心本非有无则能所不立终日应缘全无滞碍何处有生死得来纵有余习未净只须退步返观当下冰消瓦解不知居士有当于心否如或觉明未化见浪仍驰须看古人无义味话念念在中心心无间逼到计穷力尽大地回春送向声色堆中自由自在方可吃山僧棒也书不尽言统惟悬照。

　　寄汪本和居士

　　不肖发心学道实赖居士与圣慈师激劝之自尔以来横身放入立定脚跟赞毁是非付之分外唯有生死关头一着未明如箭入心苦痛难忍是以舍俗出家参寻知识千难万苦了无疲厌兀兀痴痴如醉如愚者五六年于兹矣后于天童堂中撞倒髑髅将为奇特后见磬山老人恰如哑子吃苦瓜相似未几老人示寂复至天童以病缘被道友邀至阳山结甲坐禅偶因风揭门帘扑声打落从前宝惜之物自此干戈永息六国安和不知有佛有祖但有到来便教提瓶挈水免致惑乱人天近闻居士国事多艰郁郁不乐此正学道人第一等履践处切勿草草放过也学道若不经恶莲境缘煆炼终是照觉不出平日讲谈超脱玄妙境风卒至受用全无者过在于何盖由未经本色钳锤只是开豁知见增长道理竞胜争高执持能所而已居士尊荣富贵福慧双行到这年纪尚不看破幻缘亲切了手更待何时不肖近日山中了无一事唯二三同志萦怀至于居士犹感劝引之功日夜望之不啻如饥渴也居士能卸却宰官行径轻舟软舆过我于茆庵石室之中当或有少分相为者矣如何如何。

　　与严羽仪中宪

　　久违光仪有怀未吐若之何其觌面而望望然且道是相见耶非相见耶有以不通世礼为弟贵者弟惟喏其怪而詈之者亦惟喏或谓为真相见者亦云喏虽然山僧恁么举似还出得遮个喏也无近与禅者拥炉无日不谭及硕德令人有想见眉宇之兴使之以候台趾何时乘风一至耶迟之迟之。

　　与广济众居士

　　山僧之过贵县秪望为法求人今既见之则前念已酬不必更打口鼓矣古人谓道念若同情念成佛多时又云死尽偷心方堪凑泊盖偷心即情念也只须以此语作真参而细自体察看我今畏生死轮回之心与畏兵火患难之心孰胜悭吝心与净施心孰强有益费与无益费孰多法道心与利名心孰急为人心与为己心孰真如此审察自攻自治他时相见或有得力处但治得一分妄情即是度得个众生治得一切熟习妄情尽即是度尽众生成正觉也故云只愁不成佛不愁佛不解语如今切不可多看文书只须对事对境细细体察痛自割舍才有自便自怠之习萌动即与斩绝斩绝之后不得思量思量即嶂却矣更嘱千里为要若再贪图知解即杂毒愈深症候愈重良医拱手矣古德教人只云佛法贵在行持不取一期口辨说得万丈不如行得一寸也勉之哉母孤望。

　　与砥行社众居士

　　山僧正月抵石门渴欲与诸公一晤剧谈功过之离微乃以扫塔来兹遂逢老祖之留遏浮云踪迹诚不可拘尘对之期杳知何日聊申鄙意用砺璠玙夫善恶之思皆由实际因缘既具业报斯形形则无形实际于焉显露作则无作善恶所以纵横若能净鉴心源将起未起一刀两断生死俄沉所以古人道入息不居阴界出息不随众缘胜转华严经百千万亿卷也若夫有名无实意骤多端业力推移罔能知觉有至贵之宝而甘埋于阴入之坑与蜂蚁牛羊同受轮回之苦岂不惜哉诸公勉之毋为梦幻所移换也社中诸贤时会时稀倘不辞烟水之劳则紫云峰顶与广济诸乡一咫尺耳草草不既。

　　寄胡孟培居士

　　老人家近况何似工夫比前得力否所示法语体验相应否于此相应是谓得头更须得尾得尾者何专念阿弥陀佛不杂一毫知见解会是也老年事唯此一着是吃紧当努力精专一念余皆委之于勿致虑耳。

　　复李少参五鹿

　　山僧自去夏耳沐德风于刘子千里之口真海天奇瑞应迹人间为浊世人心作大旋转者有怀愿见久矣第以青山白云之人其踪迹不宜至王公贵人之门墙纵浪大化中食息于于足矣不虞台下之爱念殷殷遥颁鼎赐每晤刘生谆谆问及以欲面为念有正信宰官如此山僧宁容默默自己乎僧本东南之鄙人也业儒未就几以一疾而虚其有生神识茫茫无以自治因求佛氏之说以治之治之既久深感佛思乃随缘而俾人各以其治治之治之者何自信其心广大自在照用无方而已矣此心非世间思惟计度之心乃圣凡同具同证之无上正觉心也凡夫以分别取相用作无明故虽日用而不知佛祖以灵鉴昭然智用自在故尘尘合道华严经云随顺无明起诸有若不随顺诸有断诸有断处大用现前即世法而成佛法妄情动处幻境纷纭即佛法而成世法所以老庞云日用事无别唯吾自偶谐头头非取舍处处勿张乖朱紫谁为号丘山绝点埃神通并妙用运水及搬柴是知学道入头处无他奇特唯了吾自偶谐而法法非他耳例如台下之日用发政施仁事事恰当处无二无别更有一语直下荐取据地擎天南云北雨晤教有缘书何能悉。

　　云外禅师语录卷第十终

　　(　音李　智焰　秀然　玉林　预修
　　慈和　如月　行碧　性登　如幻
　　众师捐财助刻
　　神鼎云外和尚语录第十卷
　康熙乙巳夏月塔院识)
嘉兴大藏经　神鼎云外泽禅师语录


　　云外禅师语录卷第十一

　　侍者深知编

　　偈

　　阅法华经作偈七首赠　法师

眉光普现尘沙界今古全彰顷刻时权挂垢衣来作佛却披珍御复名谁

三车出宅群儿喜一色机忘我独知法法从来皆实相何劳更举轹中泥

道场一坐经十劫聊为时人示病因抖尽许多闲骨董依然觌面隔途程

授记将来作佛陀声闻努力脱沉痾鼻头捏转呵呵笑燕语莺啼不较多

一乘宝所惟云近才涉名模便隔多信脚蹋翻清冷窟等闲不奈宝珍何

伶俜除粪几多年宝藏无求忽现前若解全家俱撇撒拈来土块胜人天

十方世界身中现情与无情嘹乱歌宝塔净空连涌地众生无奈自疑何

　　阅楞严经成偈十首赠某法师

七处穷心慈大切阿难何事更烦功饶他头动见无动未免朦胧在梦中

不生灭性管窥天镜里寻头岂偶然蓦地唤回颠倒梦由来成佛我为先

八种俱还尔是谁倾肠倒腹为伊推只因心见绵缠甚依旧浑身堕水泥

不历僧祇获法身梦中有语未惺惺刹竿倒却重加楔三世如来一口吞

宝光互涉莫生疑眉横目上许谁知雪消春到天然暖把手牵他不肯归

三十二身风过树十四无畏月行空野老不知尧舜力村歌社舞闹儿童

依三明诲断三因大地山河尽陆沉条令斩新重布出凭空妙手绘麒麟

多般戏论俱消灭六根五阴本来空阿难从此抛身命日落西方又起东

昏沉妄想百千多五十聊宣阴境魔魔佛任他虚起灭山高不碍白云过

法从缘起本无生迷悟由来但强名梦里古今高突岏醒时依旧坦然平

　　住山十警策偈

生死事大切莫因循寸阴虚度业海浮沉

正依报定不必劳思暂时失念缘差悔迟

意将散动即当摄还尘劳海阔一吸即干

古德住山食才接气四事虚消宁不深愧

既身且食乃圃乃樵为尔发机三乘以超

不作不食古有明训尔我诸人敢不自奋

本觉灵明人人圆具智鉴暂昏便落缘虑

空华万像瞪目成狂识情不动般若斯彰

妄觉妄知害道之要刹那失时即非灵妙

名相无体唯念是依射虎中石心未生疑

　　阅朝宗和尚指迷录有感

寥寥衰法不堪论俗恶猥邪满世生三刻指迷功不朽岂同蝗蠈竞儿孙

　　示禅人四宾主话

禅人远至自江西入门便乃呈全提绿水青山仍旧是惺者自惺迷者迷迷不着悟不着快鹞不打篱边雀浮云散尽碧天凉楚水吴山道路长

宾主历然休再举黄莺啼在深深树临济没经几许年水底分明别有天今朝索我重饶舌大鹏飞入蜗牛睫纵然句下便翻身也是将龟唤作鳖

　　侍者归乡省亲乞法语

当年演祖老婆心参得禅称侍者勤今古虽然同一道山僧不弄遮驴唇时当孟夏初炎日万木森森耸翠阴野水护田酿嫩绿碧云拖练过高岑天真消息无人会书送汝归意便惇省亲侍祖佳题目切忌于兹便躲跟勘破娘生真面目速来剑刃再翻身再翻身休说梦王婆元是张朝奉门门境界纵知归依然未达吾家用眼里瞳人尺八吹涌遍涌兮等遍涌

　　惺寂师弟四旬初度以歌赠之

三千里外来相访一句轰开铁面门拈起毛端成剑戟重加针拶汗如淋如淋汗下通身快丧尽多年间买卖渺视承虚海蠡禅出头天外来还债债负聊还老佛陀幻逢初度且高歌断碑风雨文章碎古寺门庭贯薜萝此语拈来人共睹当念谁能罢歌舞千劫分明句里呈眉毛眨上无寻处

　　又送返姑苏

五年聚首难忘念一偈分携不忍言此日为公重叮嘱三吴好处莫廉纤主宾忘尽始相知同生同死也大奇多少游人觅交谊谁知汝我了无机

　　▆▆灵木▆出院复来求住以偈示之

三顿不能知死活更干何处脱根尘他年冷地重知痛却恨阿师手太轻

　　为筏巨济沙弥剃发示语

老年千里来相访为慕吾宗岐径深无见顶　全体露也须这里脱根尘(付衣钵偈)

三衣一钵付汝行持说禅说律笑破唇皮

　　示匪一禅人

匪一出纸求法语我倦令参自己去更问如何与若何当头一棒无藏处果能直下便忘情南山起云北山雨若还不了此根源将谓吾犹隐乎尔咄

　　示霞石法偈

世外烟霞到者稀此怀谁许悟人知山自是山水自水莫须移易一毫厘

倒驾慈航泼面来千门万户尽撞开笑他枯坐忘朝暮湛湛澄澄似劫灰

　　示昙印法语

十方诸佛同一舌纵横妙用炽然说言满虚空无点尘指归惟在个时节譬如月入众波中其光无异亦无同北俱卢洲烧火向大洋海底暖烘烘无二无断智清净凡愚不了徒增闷赤手全提杀活机有法与人真戏论问禅问道虚空安柄自法自知再吃三顿

　　示禅人

开口打不开口打是非迷悟一齐舍直饶如此彻根源三十藤条犹不假不假借意如何信手挥毫不较多魔佛任他闲起灭山高岂碍白云过

烟云说法山河听万象森罗遵号令到了依然一事无钵盂何用重安柄七九元来六十三互换家风仔细看蓦然蹋断来时路大千一掷了无难了无难任收放作块成团难近旁屋里满堆万朵山脚头顿起千层浪四句铲百非离张公吃酒李公迷无孔铁锤当头掷是圣是凡谁得知

祖师未渡流沙河风行水上皱青波九年面壁成何事松阴落落笼山寺大王路上少人行玄途鸟道空峥嵘蜗牛徒云三千界修罗谩比须弥深朅来南北江西东五叶花残扫地红嗟哉荆棘多撩乱纵横狐鼠栖蒿蓬南泉只道一茎草非短非长非暗早人人触着通身凉千古万古谁知好雪公雪公胡为乎端居岩壑延朝晡养成牙爪闻狮吼增其山水一葫芦咄

有句向汝道晴空飞雪雹无句向人言孤船浪里颠不如直下俱休歇大开两眼高山眠祖师心印铁牛机红炉焰上雪花飞擎叉舞笏拖泥水不遇知音徒尔为竹里风松间月为君扫尽空华屑赵州亲见老南泉便是如今个时节太平歌新丰调家家门外长安道只凭一钵度春秋铁壁银山俱靠倒更问如何末后言当头一棒休嫌少

索法语甚么人蟭蟟吞海鹤铁树舞三春拄杖头边草鞋底一声雷震清风起世出世间无别长都来总是自家当良马不须鞭影动丈夫岂肯为人忙

背触俱非道一句春风触着珊瑚树笑他死捏蛇头人队队因循逐玄路玄路东西处所多将心求悟转成讹长伸两脚高山卧冷看乌兔徒奔波太平不若今时好是佛是魔俱靠倒珍重前途访问人不知衔取一茎草

癸未之年春仲月连床夜雨说无说今朝曳杖走天童浪暖龙门拟超越惭予疏懒卧空山满口无言饯公曰烟云黯淡柳依依远近山颜瘦如骨个中消息少人知尽情举似为公别太白峰头撒手时千古万古一条铁

我有一句子大地载不起饶君拂袖行早已沾泥水今朝送汝意难书年老心孤路又岐未出门时分付了更加注脚成胶　

门前丘陇灵山会屋后鸦巢古道场知识百千同日死刚刚唯我舌生疮

乘机执纸竞求禅信手挥毫浪泼天四句明明无一语依然髭长口唇边

风鼓松涛浪泼天明明示汝祖师禅舌头不动谈无歇善恶都来一串穿

融禅未见山僧日三十藤条似饱吃如今为甚反不明多由作念贪言义

垂问将酬连棒打历然宾主登时分挥毫落纸重书偈疑杀世间多少人

发起大机休爱悟小圣何能及大凡三世十方毛孔里何为不信自庸酸

大藏由来一之字洞山此说非言语阇黎拈出令人看十方刹海毛端举

　　示张长人

君不见虎生三日气吞牛丈夫岂与凡民俦漫天世网笼不住视其所以观其由法法从来无定性佛祖垂机救时病长安路在脚头边顶眼圆明识邪正古今得道每纷纷居士真诚力自能与其嚼蜡功名也孰若曹溪继法轮

　　示张玄居

往来一载余终始无二致刚毅具肝肠不忍别余去问我入道门直指是何人小鱼吞大海万里绝烟尘拄杖头边草鞋跟底霹震一声清风顿起世出世间即此便是万象历然吾无隐尔

　　示程上观

念念心心勤检察莫将思虑杂真知情关未破心多碍理解才生觉以移卤莽谈禅徒自昧颟顸问道枉愚痴死生大事休轻忽最好光阴是此时

　　寄谢李少参五鹿

未曾觌面乃深知想见胸同浩瀚奇政颂已倾天下耳禅心每其野僧期公承愿力光台阁我合蹉跎老涧溪肯忆灵山旧时会焚香相俟莫相辞

疑公原是通玄士为导群蒙复现身但信一灵元不昧为民为国总非尘

作意忘怀皆有住本光明照智无穷同风千里长相见任运仁慈到处通

　　示毛进士含侯

电光影里露全机水急游鱼不可栖蓦地唤回颠倒梦淡云扶月过前溪山僧无语君休辨放下家亲便得知脑后拈来当面掷眉毛眨上涉离微参

　　示饶孝廉厥修

莫言学道须离世应信真身满大虚举步便超千圣外头头相遇莫相违

　　示居士刘龙友

大地为供太虚作盘一口吞尽剩却青山万象森罗齐骇倒文殊忘却两三三大则满十方小则看不见手握须弥椎击碎虚空面莫谓云居已有年顶上眉毛常现前拈来试问刘龙友举头鹞子过西天咄

　　示居士

人人固有通天窍不若都卢放下休捏杀猢狲重吃棒花开枯木有来由

拶透当阳个一着独露乾坤空索索不须土上更加堆万里重云只一突

唯心净土谁不有七七原来四十九报宁寺里与君逢形像卓朔头蓬松临岐句子轻拈出灵光灼灼来熏风是不是非不非风流全在一声鸡自是出群狮子子休逐春风趁马蹄

达磨不来东土二祖不往西天世界搓圆捏扁石童舞袖翩翩淡荡春风舒柳目蚯蚓虾蟆相对哭明明遍界绝遮拦何必园林芳草绿吴君吴君会也无祖师门下无玄途直下裂开真面目大千沙界海中凫十方诸佛同一舌纵横杀活炽然说言满虚空无点尘指归唯在个时节譬如月入众波中其光无异亦无同北俱卢洲烧火向大洋海底暖烘烘无二无断智清净凡人不了徒增闷佛祖犹为强著名有法与人真戏论

见便见知不知绿水青山彻骨提触目本来无尽藏何须更举轹中泥轹中泥最深妙六凡四圣俱不要佛法都来弹指间应身千万谁为造时时示人人不知吾今方便为伊道参

猛虎不食陈年肉俊鹰岂打篱边兔丈夫撒手出乾坤是是非非俱不顾

天覆地载成团作块打破机关尘尘自在拈起也万类无踪放下也山河爽快快快快何处清风动天籁甲乙丙丁卯酉子午高丽击钟扶桑打鼓手提拍板唱鹧鸪北俱卢洲人作舞身坐龙楼弄月华空玉国内买朱砂古佛放光生意淡却来尘里拾鱼虾参

本琰道者索我言一字也无那可说指东向道是西方无端弄巧翻成拙拈起葫芦换却头陕府明明灌铁牛各各圆成无欠剩何须更觅水中沤是佛是魔俱挂壁石上苍苔翠欲流

五千四十八百亿四天下只须拄杖头一拨俱销化硬似铁软如绵多处减少处添坐断东西南北管甚天上人间打扫现行搕　万里秋色娟娟咦你是何人

森林霜杀乱苍红病叶飘飘净远空湖渚缩流零碎寓垄田脱稿高低同良朋访我挑灯坐一唤当阳天地中放去收来无系绊四时佳趣自无穷

大道堂堂不假持群生不觉谓为离蓦然打破闲家具一笑风前是甚时

拟将不出以为稀独善其如法愈微赖有[(瓜-、)/田]溪长柄杓不妨闲洗是和非

脱尽型模与矩规横吹铁笛自葳蕤十方在掌闲收放惊起扶篱摸壁儿

本来光遍恒沙国稍费精神会不得幽鸟喃喃骂落花秋英乱点莓苔色

　　净土百咏(并序)

　　禅宗净土当体无殊认影迷头是非梦竞但请班师振旅自然国泰民安若乃宝玩门岐机辨徒增识浪纭纭自彼法庸何伤每见今时业禅蔑净执净谤禅竞派分波迷源饮水操戈同室足慨良深余猥形穷谷白醭口堆友人无端举此为问不觉搔着痒处忍俊不禁遂尔倾谈达旦次早出纸索题因成偈语若干首以归之然幸毋索我于名言句义之中也。

一念弥陀万念清山河大地尽翻身良医不用驴驮药拈得泥团也活人

十方净土一毛端刹刹尘尘海岳寒万德尊容何处是满天晴月响幽湍

寻常拈出弥阤佛靠倒东西与南北莫问高低信步行狮儿岂守金毛窟

万象森罗全佛体回光返照赘疣哉群生枉自痴迷甚不信身盈功德财

即今归去便归去何须更待佛来迎太平虽是将军定不许将军见太平

十方佛刹迥难量独有弥阤愿力长万劫修持真妙士凡夫一念足承当

无量寿超三际外极乐尘包法界天珍重慈恩来接引莫将知解自留连

索头拨动慈尊现方信含生本自真不借一毫光灿烂枯禅到此却沉吟

发起大机能念佛镬汤无地寄寒冰劝伊直下翻身去同室何争宗教名

净土元从自己生称名竟不犯途程凡愚不了如来旨觅巧寻奇堕蕴城

歇却驰求佛现前时时法韵镇常宣娑婆安养印明灭只在如今指顾边

念佛元非向外寻如来亲口为君陈是心是佛是心作彻底无疑几个曾

未回净土尚娑婆汩没尘寰更几何嚼蜡世缘虽未尽故乡知路已无多

秪由自体本来空四圣六凡不借功六八愿严微妙国我成佛也亦相同

上下中根俱摄入纵横自在羡能仁饶君彻悟超三际争似弥阤一句亲

水清月现非他得地暖华开岂别求经像如如秪这是等闲蹉却障何休

念佛功深障自除故乡曾不外吾居凡情圣解俱抛却稳坐莲华任卷舒

佛国无边树里彰都缘慈父行无疆丈夫彼此皆如是便请(深心)试一场道无道有俱谵语是净是禅总强各五色命根谁断得不如依旧度流年

楼阁重重尽日开阿谁端坐宝华台家乡咫尺无行路金臂遥伸接引来

纷纷六贼卒难除趁得东兮又失西六字金刚全杀活太平寰宇斩顽痴

莫贪知解枉劳神活佛明明在汝身内外中间无处所弥阤一语震乾坤

帝网重重笼宝树毫光掩映碧琉璃故乡家业今犹在客作贫儿怎不知

从来法法总无踪徇语依通是哑聋瞥尔回机行易路虾蟆蚯蚓笑相逢

舌覆三千证不虚紫金相好现无余玄微及尽方知谓蠡管何能推测欤

长空雁过水无痕法尔如然不借因无物却彰凡圣妙尘尘全露本来身

业习全凭一想摧十方元不隔纤埃宝严殿阁唯心现弹指生西绝去来

六字弥阤勤勇念眉毛撕结未曾问快刀利斧檗难开转过头来忘却面

直截根源一句佛未忘心识自迟疑虽然向道离心识又被无心梦里迷

寒林春暖暗抽新念佛功深佛影临直下不游差别路浑身大坐法王城

功勋不尽不周圆净土何常世外缘达想木空名解脱全彰福慧利人天

寂寞山居一事无梅窗恰好月来初莫将染净纷心目个是人间极乐图

明暗全捐正眼开一枝华上一如来凡夫到此皆成圣拍手相逢笑一回

净土一机谁了得目连鹙子也茫然为怜火宅耽玄子沉溺枯禅不计年

门门何处不圆通一念归根万法融横截四生三有地尽尘沙界鼓熏风

参禅念佛尽由伊一一天真总合宜言句了无交涉事休将学解播唇皮

心境由来只强名莫将知见论无生无生净处西方路好手凭空画彩麟

一句弥陀才念了虚空扑落已多时我也不须增注脚大家留取两茎眉

净土无尘莫妄猜妄猜俱是强驰求何人死得偷心尽就我西方径路游

万缘歇去天真佛禅教从来不二门无量刹尘光内现精研一念自知恩

本来无悟亦无迷即此迷时是悟时记得前年秋雨夜大风吹折路旁碑

见道洞明诸古宿禅宗净土等弘持斩头觅活贪奇者焉悟西方格外机

尽道唯心成净土我谈净土不容心有无心土俱抛却处处莲华国里人

汝身元是妙摩尼弹指生西有甚奇纵使遍游华藏海都来不出一毫厘

只这一声真佛号十方三世寓其中脚跟拶折西方路石女怀胎脸晕红

五浊爱河称利物自他焉保不随流大须谛审休轻率顺逆升沉可自由

西方咫尺有何难只在凡夫一念看久久修持全体露如鱼饮水孰能瞒

百岁光阴眨眼过不回心也更如何饶君富贵兼才德难免无常煞鬼磨

本来面目古弥阤觌体全彰莫认差更拟将心求妙悟何殊拨水去寻波

水动金渠华正开端然合掌见如来铿锵天乐频伽舞惹得虚空笑满腮

八溟四渤皆归水一句超然截众流杀尽英雄人不见何须更觅水中沤

胎狱寄身经几许归途勇往敢悠悠莫云取舍情犹在狮穴从来不产彪

持名方便妙难思凡圣升沉顷刻时踏得故乡田地稳十方全现一莲枝

众生与佛无差别拟议丝毫落正偏掉臂便行全不顾也须吃我大粗拳

念佛生西人易会无依无住念为难难易两头俱拽断脚跟依旧不相干

情识现为业力绳漫谈净土只唯心葛藤桩子全根拔方见春回万卉新

一句弥阤方举念莲花出水已多时明明说与君知否拟议才生失却眉

良朋索我西方偈黄叶拈来聊赠之细嚼自知滋味别龟毛透出妙莲池

真照不须明日月妙严虽具借功成翘勤想念非他事涉入门门眼更清

莲根本向浊泥生即此凡心是圣心遍入十方兴佛行由来不出一微尘

银台金殿影交加处处晴光映宝华家业现成归便得才生疑虑隔天涯

妄情尽处事多端十字街头春正阑生死涅槃俱扯断何方更着圣和凡

无念无依出宝莲阎浮习性自融迁这回永谢空华梦不负披诚数十年

滚滚松风幕幕烟共谈净土乐无边诸佛证成真实语何处西方不现前

一句弥阤全体现更嫌何处不风流当机不荐自埋没枝上生枝卒未休

不借一毫勤念佛凡夫须此越迷津娑婆界内人多少几个男儿眼有睛

浊世众生信可悲说道人多行道稀旷劫未明端的旨瞒顸乱统罔愚痴

我心灵妙现前事佛祖由来有甚传鞭起铁牛耕大地厌谈净土实堪怜

扬眉瞬目早周遮认得根尘岂是耶金鋀现前全不辨光阴虚度亦堪嗟

历历明明一句佛圣凡何处更容身承当直下犹纡曲那有间言取次闻

信手拈来绝谓言纵横任运自无痕烹茶供养金刚子饱得山门努力喧

念而无念超岐路境念俱无大脱空天乐谈经真际事了非对待色声同

尘尘中念弥陀佛个是亭亭火里莲明暗色空俱坐断纤尘不动利人天

旷大劫来真父子往生何处有生名但知自己弥阤父莫问弥阤作么生

转凡成圣了非难只句弥陀仔细看看到圣凡情净处尘尘佛国绝遮拦

此身才灭彼身成个里如何有死生但握一枝无孔笛随方吹出太平音

五浊不居安养外西方秪在佛声中可怜日用不知者刚把黄金博朽铜

珠投浊水自然清清水莲敷四色荣清浊水珠俱撇了都来无物不圆成

浩浩佛声正念时十方诸佛展双眉是凡是圣俱成佛何事渠渠仍伫思

净心念佛毫无剩堪笑时流枉是非昧却本头咬枯骨蜗牛角竖自高旗

勿因极乐一枝莲宝藏家珍尽弃捐破宅虽非凡小事成家犹自隔于天

一句全消凡圣功火端焉泊太虚虫门开大施无违拒把手相牵不肯从

众生元是病中佛佛是众生病里医医去病除无事事堂堂面目好男儿

三际只须一弹指乐邦岂是禁人行拟于斯处存窠窟泥水依然满路程

伐鼓椎钟念佛时虚空伸手拾须弥权衡不动知多少八两三钱欠一厘

非关成佛如麟角秪为贪求似狗毛瞥尔全身俱坐断笑看水长听船高

说个唯心与自性空拳聊引小儿欢东西南北同修短才犯丝毫早自瞒

弥陀佛号净心持个是群生大导师句下若能生死绝大千搏取若泥丸

但执平常云是道拨求净土亦愚哉更将古德机缘语玄妙商量误后来

遍界遍空全六字世尊聊尔露家风但看绣出鸳鸯巧谁见金针暗度中

彼方极乐此娑婆仔细参穷不较多魔佛现前俱不滞许君亲见老弥阤

倚天长剑一声佛截断圣凡生死机古路一条平坦坦又谁去也又谁归

莫谓西方途路远此中端有古弥阤等闲坐断千峰月任运全超二见河

求生净土虽非实存念无生更背真纵使心空而及第未忘犹似月重轮

一句弥阤一粒珠声声自捡莫他图尘沙念尽谁成佛大地群生自宝蕖

取舍未忘华翳目两忘依旧眼生华不如且作顺朱者管取年年吃嫩茄

归元捷径路无差信步行来有甚遮只为回头并转脑莲池反见坠空华

无端病眼见空华切忌从人觅到家拨动金针膜翳净汲泉来煮雨前茶

针锋尖上五须弥八万由旬较恰齐若谓互融无小大开眼堂堂陷水泥

偶尔劝君恒念佛山僧不是为人提草鞋边有通霄路拄杖横肩不用疑

　　云外禅师语录卷第十一终

　　　慧乘　传量　碧元　如闻　云岩

　　　宜默　成真　觉尘　真耆
　　众师捐财助刻
　　神鼎云外和尚语录第十一卷
　康熙乙巳夏月塔院识
嘉兴大藏经　神鼎云外泽禅师语录


　　云外禅师语录卷第十二

　　侍者深极编

　　五言古

　　登老祖双峰巅复同诸禅者游水口瀑布泉奇胜不减匡庐诗以志之

双峰赤骨立苍气欲摩天夜汗成川泽灌溉万山田潜寻间道出余石苦相煎水怒攻其腋格关成嚣喧石顽而水冽鼓跃竟奔前纵横洒银炼瀑布九天悬佳景真在兹谁谓庐山泉大观随所乐局士羡残编

　　神鼎开山

山水在处佳心空趣乃与动静发幽光粗人不知处我来神鼎山万象纷然着举世逐虚名奇怪争狂倨篇章堆故言腐语如陈絮吾于万物和所得皆神御隐显了无干古今潜一虑

可居且便居何必求丰裕一壑数峰云尽可供朝暮朝暮亦何为不藏亦不露月明天宇清鹤唳松涛护无心可悟迷有甚众生度触处洞真源不借闲言句大开太古堂岂在多人聚动静系非轻救弊惟此务世及出世间如枝之与树烟云荡空碧眉宇舒晴素

　　晚霁庵前弄月

乱云恃风雨吞我万山青暮天聊展笑云遁山还醒月来星与俱飞光到我庭披衣坐其下竹冷光鳞鳞万里溶溶夜萧然一个僧

　　七月望夕步月过山至石鼓峰趺坐神倦不觉假寐觉而归庵东方白矣因记之

浩月浸千山竹响和清溜乘兴偶游行不觉过山岫趺石听幽松刁刁群籁骤片月立予前孤影随我后倦来伸脚眠不管虫和兽梦返觉身寒重露凝襟袖归庵正解衣东方曦也又

　　快活歌示禅者

穷禅和煞快活一室空空胸豁豁客来秪见庵中穷谁知活计如天阔或登高或入草般般应用般般好驴蹄佛手一齐来铁额铜头俱靠倒苦菜羹大麦粥食饱逍遥手扪腹拖条拄杖恣闲游信口临风歌一曲不思前不计后憨着肚皮随分受无量劫来只目前痴人枉把双眉皱不求佛不希祖日用行持无处所搬柴运水露家风作者应知绝回互不谈禅不论道两片临时胡乱扫昔日扶筇上翠峰今朝醉卧荒烟岛笑呵呵好大哥姑姑元是老婆婆一般快活人人有此时不荐将如何

　　山居五言律

破庵借便住不用买山钱远近峦烟接高低松韵联湖光镕野外篆霭起篱边即此是真乐余吾何慕焉路尽山穷处由来一线通烟霞生足下天地走尘中权小犹难近神仙岂足同为人重指注庭竹舞春风抛却参玄事茅庵养病身明明虽有我历历竟无人庭竹从他老园蔬灌每勤谁能知此意独有涧流声旷月无人迹良由草迳深不能随俗辙常得坐高岑野陌青黄错云山苍翠侵许多西祖义狼藉满山林钁山兼种地即此是家风御冷柴根火避炎涧底松淡泊心逾净逍遥佛颇同所嗟今古梦英俊枉埋中我心本净妙何用五家禅且喜辞多事今来乐少缘千山嗟突兀一室镇安眠拟欲登临者抬眸路八千当阳明指示庵外事无余荆棘途穷尽纵横旷自如山高人迹断月冷雁声初却笑承风者茫茫问太虚秋老辞林瘦冬初趱夜长远山方吐白孤榻渐来光杖影窥灯萧泉声到耳忘尘尘俱剖露何处着思量

　　寄伊庵师

旧隐经年别匡山无恙不予犹思翠壁尔勿厌山丘杞虑怜衰法松吟说隐愁何时峰顶上同看白苹秋

　　七言律

　　匡山别同参诸友

天童社里旧同参匡顶重逢鬓已班虚已可知珍法义忘怀时共饱烟岚无羁念念超三际有住尘尘落两般偶忆春风瓢杖约嘱君水牯莫驱拦

参玄莫认本来翁个是权名诱幼童手捏虚空成粉碎目前风物自玲珑谈禅论理珠沉水会旨忘心鸟出笼但请不随明暗昧何劳着力物西东

　　寄徒灵木

去年有客曾知汝说是安居村落间禅道有灵能作偈心情无暇似幽闲机锋纺作勾缘线棒喝流成应世好聊寄苦言祈汝悟开函一读涕须潜

　　四言杂咏

至宝居怀五眼莫睹渴饮饥餐生杀佛祖

菩提本具乃发乃熏渐修顿悟天下太平

亘古亘今应用无物忻厌居怀千山突兀

法性无生随缘起灭生死涅槃红炉点雪

意影才消秤椎落井信手捏空馒头糊饼

有无由心心空境尽倒用横拈无欠无剩

五蕴本空四大非有一唤回头翻过筋斗

法身灵妙自在逍遥任缘成佛不用叨叨

存我说法生灭炽然无心对境步步登玄

本无有物何假何真厌尘取静徒困心神

触处洞然可贱可贵只许人参不许人会

大道堂堂有无不隔线断齐休咄哉老贼

汝心遍周妄情自小我我所空尘尘皆好

镜中见像像寂形空放开皮肚体露金风

舍迷求悟如土易金金土俱捐稳坐家庭

性本真灵杳无边际取舍思惟觅甚屎屁

道由心悟行导凡愚回头筑着撒手下驴

心境佛魔了无著处捏起毛端雷轰雨注

执一非余个是蠢汉达本无差一光灿烂

波波求道说妙穷玄弃金担土直待驴年

将心除妄止火助薪真空顿悟头头普门

本无阶级登陟徒劳咬人屎橛人我山高

汝欲识佛当念即真拟心解会倚户傍门

欲求大道莫恋途程当空便掷岂话疏亲

潭清月皎隐隐劳神掀翻海岳华雨缤纷

等闲放下括地包天低头忆念敢保驴年

既达此宗了无差互行解相应出必由户

佛生同体功不浪施炽然应用法法无为

睹镜生狂狂消何有一体廓然既安且久

灵源常净对境心空随机刮判智用靡穷

赤手挥拳虚空叫痛流出胸襟唤醒群梦

洗尽疑尘廓然归本利剑斫空谁论益损

心为法主无处无方晴天掣电群雁分行

达人大观混融真假等目生死绰有余暇

钟敲月冷铎弄风高旷然无迹理事徒劳

身心空寂五阴滔滔拈来放去无作无劳

连根斩断更莫踟蹰丝毫系念骑驴觅驴

三毒元空光明洞照本自现成休谈玄妙

身心若有梦想应实触处洞然何离何即

事事任缘闲行间坐水上葫芦拨着便过

机轮无滞许汝同参用时渗漏将欲谁瞒

山禽奏韵新茗斟尝十方齐现常寂妙光

客到空林清谈作供懒下蒲团不迎不送

一蒲闲坐脱体全提轻风淡度烟篆横微

扪空寻向劝歇翻疑忽然磕着笑破唇皮

山来枕上雨到窗前天然富贵可以忘年

三间草屋好友能来对床便睡无语如雷

客驭风来啜茶度夏开口说禅当头便骂

提壶劝客布谷催耕半春佳景分付谁人

新秧衬鹭嫩柳笼莺光阴如此不歇何云

山额云垂如人拟睡一雨便醒此时须记

花信酿寒身劳乃觉拟觅衣添群飙忽作

倚栏看山山亦看我似汝恒心宁有几个

十方在掌三界无家逢人便出空里栽花

杨花若雪飞舞山庭阳关唱罢之子东征

游戏人间胸同渤澥虾蚌鱼龙谩夸能解

吴梦初回楚山万点触处皆渠何舒何敛

湛然常用用本无功为天地父作有无宗

山抱钟声圆音落落不犯根尘冲霄野鹤

名根焰冷触处熙怡寄言流水莫告人知

青敷大地柳破春眉差云送客倩雨留知

毛端收展大千随寄堪笑酸寒买山而住

虚空库藏既富且久蚁见枯蝇忻为己有

月下登高长舒一啸今古全彰天然非召

五里松声一天晴月或坐或行受用不竭

山禽唤友嫩柳吹花春光告别闭户烹茶

心如太虚虚而却不妙应世间智同天穆

少老自移真居不改得路便行尘尘绝待

廓尔无求寤寐恒一南北东西无固无必

意言究尽活泼无依淡云初敛新月如眉

明暗色空与意俱丧信手拈来十方通畅

大千手挈身现毛端心空见息夏热冬寒

生死涅槃鹘仑无缝万炼千烹始知奉重

电光石火意地那容一齐抛下暖日和风

逢缘不借岂立玄功毛端刹集烟雨蒙蒙

瓦砾泥团临时抛出玄妙商量咬人屎橛

言前句后体妙失宗千波无迹如日升空

饥来吃饭渴来饮水更问如何开眼见鬼

一道灵光无在不在索价撩天阿谁肯卖

朕兆未彰用不余体一月印江万轮俱启

十方是汝何用他求拈来土块沩山水牛

佛祖所谈开遮擒纵是汝家常莫受人哄

一切智智无别无同有法可示呼蚓作龙

神鼎懒僧拈来便掷是语是禅任人安置

　　杂咏五言

独步万峰顶闲听虎唤儿夕阳林下没回杖月同归

在家疑是客旅舍却为亲湛然而妙用无我亦无人

四生皆客住终回不二家毛端天地阔云散月光华

世梦随时变风云倏忽过乔松堪傲雪禅客意如何

草深蛇性悦空阔鸟难栖欲得门庭闹无如窠臼宜

东风吹万绿众卉竞舒姿法尔长如是谁知竟不移

春深多意气壮我曲桥溪谷瀑连声涌回流溅客衣

离欲真出家心忘登佛地三千放净光只为无情识

大千无量物一室敛无余举似维摩诘煌煌发令姿

茅庵啖翠空霞外群峰立一笑万缘消菩提只遮是

鸟归斜照里鸠语绿阴中山气熏天碧般般绝异同

连日雷驱雨青浮欲涨天一声何处鹤幽谷更堪怜

达观音妙协俗眼自云泥意梦全消处清飙恰到时

群山努力青厌俗图其形每见山僧面飞来满我庭

斜雨知吾意留客即便晴一山清趣事今夜与君评

满装一谷云换得半天雨不第解田忧园蔬赖以注

众鸟随云散残山挂夕阳一声天际雁万绿尽消忙

烟翠钟声出晴云冒碧空兴来舒一啸响落数村松

几欲登山去其如足力绵好风知我意吹梦到层颠

结茅丛社侧客至懒供需酌茗清谈外安论我与渠

床飞新落叶风掩读残书居然三际外声色意无余

老山披露坐细雨伴泉流狼藉西来意何人解展收

神鼎峰头事千松已吐花不辞为举似抬手落谁家

古佛身无尽亡形化万般空花兼翳净神鼎不瞒顸

皓月浇诗壁轻风赠远香对床无语坐千劫坦然降

君骑春色来伴我尝新茗未竟三日谈别去良耿耿

道友如君少清谈不厌过营营人世梦奈此白云何

开轩此静坐好鸟频相过天籁忽然生抛书竟乃卧

雨涤山愈健云收月更新十方秋趣味一笔画分明

　　杂咏六言

有无是你儿孙处处脚蹋实地痴人不肯逍遥更去咬他屎屁

诸佛由来是汝因何抵死不信浑身佛魔同居荐得也打三顿

了无忻厌居怀正是屎坑解脱斫树不断根株时至根苗复活

我是虚空令尊要他菩提作么但无一念希求日用应缘不错

霜叶飞如蝴蝶篱边老菊精神多少时人错会强来说境说心

山抱钟声渡水风推松籁来窗一种净缘谁会黄莺小语商量

　　十二时歌

半夜子消息不通无彼此却嫌蚤虱姿贪饕摸来依旧空劳指

鸡鸣丑欲起仍眠如中酒下单失口念弥陀大地山河颠倒走

平旦寅管甚真心与妄心世界撮来如米大劝君莫唼老婆唇

日出卯山妻秪用一钱讨给侍周旋不露颜呼来却是陈禾稿

食时辰佛法尘劳一东薪清磬数声天地外何须更觅采樵人

禺中已明暗不干谁敢比提将土块作真金到头又似张三李

日南午堂堂大道无回互沙界尘毛体量同莫来拦我毬门路

日昳未休把光阴等闲费他方此土一身中道俗纵横互为寄

晡时申万壑松风唱主宾咽喉坐断通车马不知谁是住庵人

日入酉那事茫茫丢却手远峰吐月到窗前万水千山呈拙丑

黄昏戌一日安排俱了毕开单脱袜拥禅衣谁能更论波罗密

人定亥伸脚长眠观自在梦里饱吞王膳珍醒来打破三瓶菜

　　牧牛歌十首

　　寻牛

鼻端无窍自优悠瞥起跟寻逐两头伊本无依无去住今时及尽始真休

　　见迹

愈着寻求愈觉难溪头停武试详观团团蹄迹分明在不必贪程过远山

　　见牛

登高一望草茸茸业畜元来在此中蹑足向前穿却鼻牵来步步怨春风

　　得牛

捉获耕驱南亩上拖犁拽耙几时休青青两岸虽无犯犹赖山童紧系留

　　牧养

念念惺惺秪遮头循栏潇洒渐和柔养成毛色浑无杂露地安眠不用收

　　骑归

归来明月印前溪短笛临风信口吹识得者么消息事当初孤负我和渠

　　存人

打失全牛一事无柴床端坐觜卢都青山绿水仍依旧面目堂堂好丈夫

　　俱忘

人牛蓦地两全空好手徒夸游刃功不到水穷山尽日谩云无异亦无同

　　还源

拶到还源本自闲枉将功用着其间闻声见色无余地渴饮饥餐倦打眠

　　入廛

尊贵功勋俱不住横身撒手入廛来畜生队里翻筋斗处处牢关尽撞开

　　山居杂咏

蹋遍诸方古寺苔放憨皮肚任人猜而今老大浑无似支枕松根看月来

老松时奏千般韵小涧长分百斛泉随处看云和衲睡梦回拈棒打青天

相随一杖无余物破屋无门不用关只有清闲无处着石头坐遍待云还

隔树数声樵子韵高歌我咏寒山诗虚空喝彩森罗舞不许时人取次知

深山夏日足阴凉小榻鼾眠午梦长睡起经行松树下数声啼鸟涧中央

浓云密雾夺群山恍若孤舟泛海澜四面八方无畔岸不知身在画图间

茅林隘路石为关来往多遭蓦面瞒不动脚跟能到此大千搏取若泥丸

精穷彻骨懒头陀佛法全然不会他对客自来无一语空劳跋涉到烟罗

几年生受贫中乐半世逍遥拙处多一等便宜谁不具炫名弄巧自瞒何

佛法全忘懒唱提搬柴煮饭恰临时相逢多是镌舟者狼藉春风总不知

定起月临窗白满吟成风堕叶黄多太平不计功勋事更有何人入佛魔

出矿精金是处真瓶盘钗钏总同身一声鹤唳天初晓不是心兮不是尘

青山溢目即如来切忌于斯立圣胎日暮拾柴烧火向不须重拨地炉灰

人生随分即无忧尘世茫茫孰肯休一句了然超百亿青山岌峇大江流

饭罢闲行事了然全无些子故相牵岭头倚杖观山色淡杀人间虚妄缘

毕世精神声利驰百年光景刹那时堂堂古路无人蹋孤负春风着意吹

扫石焚香趺坐久山禽见惯每来依一光映现无伊我使得人间十二时

莫谓山居无一事栽瓜种菜忒忙生月沉沧海人难委犹较鸡鸣半日程

草径幸无俗子步隔山时有采樵歌一尘不动真安乐纤类才生早自磨

古风愧我不能追岂把身心蹈近时净行庄严非分外珊瑚撑月不吾欺

森森万绿赴茅庵几片白云相佳闲清夜数声溪外雁为谁飞过碧萝湾

人定月斜钟断后梦回霜冷雁鸣初飘外拽杖穿林走拾得枯枝供地炉

人来无口问他禅敲火烹茶得自便翻忆古人机欠密天书三召惹人嫌

四山骈绿映柴扉看到黯黯思转微春鸟也怜游子苦声声叫道不如归

夹庵涧溜高低响绕迳藓苔厚薄青茶事告成春又去有谁心外见真形

懒举主宾玄要话门前山路乱纵横堂堂一句超群象南北东西不借功

大千经卷一尘包打破何须动一毛坏衲褁山来枕玩空拳捏月就房韬

万山卸翠到禅扉一个山僧倚杖藜不离六尘元自净天然画出数行诗

缚个茅庵云里住刀耕火种度时光传灯说法俱无暇洗脚双趺月到床

山中春夏雨偏多米尽柴生不奈何滴烂虚空犹自可几乎饿死老禅和

物情法尔不能齐得失是非休用提梅华卸白群英发商确春风到鴃啼

啼罢流莺到竹鸡牡丹开遍恰晴时天供野菜漫山谷嫩作鲜肴老作齑

灯光明灭不成亮坐久昏眠未稳时老鼠成群齐着力天明满地是糠秕

密霭翠封山下路踦　历尽到庵前道人活计长如是健则锄云倦则眠

山居糊口一张锄佛法从他烂且枯栽了王瓜便种豆谁能死水按葫芦

学海奇波空自涌心田异草可曾删茅庵斗大堪容膝虚豁全包四面山

一幅生成古画图春为着色更然都门前旧路俱荒却差胜牛头花鸟无

羊肠世路竞奔趋坦直林泉到者稀稳坐蒲团窗月上此时那许俗人知

水响山明诸佛体春来秋去祖师心明明吐露无遮互何事诸人不肯贫

澹荡闲怀冰铁肠去无固必住无方清茶啜罢焚香坐幽鸟一声天宇长

自入山来七八春烟堆衣帽几身尘不将世梦虚声誉唤我一生清净贫

禅人访我入深山陟险梯高途路难莫道山居无款待白云秋色任君餐

委身丘壑高然卧半世生涯月一轮寄与参玄诸上士恩无半点始知恩

同门相访喜盈盈一夜清谈到老晨宾主既忘贫彻骨且须住住莫云云

百年一觉梦中忙消我山中几炷香自是尘劳光影促致令闲静日偏长

客来无送亦无迎抵掌清谈趣自深拥火吃茶端坐久地炉鼾睡到天明

法门替极不堪评种种浇风取次生上下偷安唯苟得风波如此岂应行

世乱始知多欲苦年荒方信菜根香从来贫富唯虚习堪叹人生空自忙

直堪行道世非宜来伴青山度岁时分付雨风休作恶明朝我欲探龙溪

雨过山光沐眼明满潭碧水跃然盈春来好处无多子新霁园林鸟一声

细雨洗青山愈好岩花幽草各知春山僧不是收诗料分付诸人款款吟

同居七八个禅人努力耕锄不济贫春种苦荞双斗足收来仍旧又三升

久居峭谷面如之故友相逢问是谁向道昔人元不在惊呼会得转身时

看云倚杖峰头坐听月携蒲草际眠一个闲身天地外随缘生受亦萧然

青山目极几千重独坐孤峰谁与同只许流泉知此意一声声透碧云中

扶疏新竹舞蹁跹拟住幽禽意未便夏日初长山色健盛涂苍绿赛青天

生平不学雕虫客日弄之乎者也词口不关风胡乱语非禅非偈亦非诗

山居病懒观书少独有轻风知启吾带雨搅林铿碎玉携云出嶂展全图

穿云碧涧长分水骈列青峦不买山回视旧交尘扰里牵名役利几时还

情生妄自分高下无我何劳论是非沙界即今庵里物眉毛孤负许多时

一夜春回冬未觉犹施冷气扑人衣暗香梅蕊传消息幻得东风到绿齐

流莺嫌雨骂东风门外群英牛绿红雨歇携筇看瀑布归来明月在高松

北轩高卧有余适招得群峰到枕看叵耐春风怀妒忌挟来轻雨洒轻寒

挈蒲行倦便闲眠舀水烹茶处处便春事摧残已如许隔山犹唱鹧鸪天

四山青映独凭栏小倦焚香偃卧看好鸟静观枝上久恐予鼾睡送高谈

自补衲衣松树下幽禽来伴语泠泠伫针屡听忘时久竟日方成个补钉

芳菲寂寞已难堪雾雨何须更剥残欲敛暑衣犹怯冷快人惟有竹成竿

大借湖山供玩具满天风月未全贫谢君千里来相访不惜家风尽供申

　　云外禅师语录卷第十二终

　　(　刘千里居士　程上观居士　周启明
　　居士　张一生居士　王遽公居士
　　张长人居士　玄珠居士　陈元之
　　黄文乡　李长吉　潘用平　蔡如龙
　　众居士捐赀助刻
　　神鼎云外和尚语录第十二卷
　康熙乙巳夏月塔院识)
嘉兴大藏经　神鼎云外泽禅师语录


　　云外禅师语录卷第十三

　　侍者深知编

　　杂着

　　端本论

　　古今知识所遇不同因缘亦异故其形诸作用者不得不殊而其弘法利生之心则未有不同焉者也欲行古道于当今之世者勿法古人之迹当法古人之心法其心而略其迹则凡所施为举措不至骇常人之听视动天下之议疑而固已光明硕大照映今昔矣夫古人岂有三头六臂迥异于今之人哉亦陶铸养育人才之有其方而已夫所谓陶铸养育之方者何也标其果以发其因耻之劣以发其进悦之法以开其心约之律以刳其习时其缓急顺其机宜润其偏枯炙其症候言以难之用以验之临之患以观其守试之事以通其权察其行以知其德征其应以审其才然后委之任之推之扬之德优眼正者登之上座以舒其长才力稍逊者以为之辅延之岁月以尽其能是故志士名贤能毕其才力以底功而不患其难就也中下之人虽欲怠志于一时而顾别辱才其后安得不勉而自新乎至若邪恨败种自知远避尚何有搅群乱众之党潜伏于其间哉奸氛既净贤智登庸而曰古道之不行吾不信也方今丛林初学之贤唯孜孜以讲谈章句习学诗文朝夕咿唔穷年呫哔如业公车者相似夫诗文之学非博学强记殚精敝神则不能工也不工则不足以示人工则徒丧光阴于无补之学外以无益于人内以无益于己故虽穷年参学皓首无归者滔滔皆然是唯非特于生死无益又从而滋甚之可不为大哀欤何也夫人材之利钝虽不同而其畏苦慕道之心孰不均之特以成于一而丧于分耳故夫一艺之足以鸣世者必专其力而不为他技所摇恐纷途之足以害其艺也而况于道乎夫道之所资者戒定慧也今悉屏之而疲志后神于章句诗文之学以滋能所交豪贵炫学识钓利名而已矣而望法道之兴生死之明难矣夫古昔圣贤以间世之资尚朝夕皇皇以专致于道而犹有不逮者今乃移其精神夺其岁月以朝夕从事于无补之学宜其生无益于法门死无滋于性命也故古之时沙门所学者定与慧之谓也根基大小所修之万行虽殊而至于持戒精进之二行则未有不同然者也故其优者居可以辅弼宗乘出足以典刑后学虽执劳服役之沙弥亦皆可为一方之化主也是故坟庵草舍村落市廛往往皆有龙象隐伏其中故邪种不得以肆其奸而惑无识也夫岂不知非身无所束之理而专事于威仪进止而已乎固以为律者定慧之根基而自利利他之大本也内则以之涤妄情外则以之摄群类僧既朝夕从事于此而明者众则大小宗乘佛祖担负方可据而任也夫僧既专学佛祖之道其德行又常见推于缁素矣然后因其才而托之以住持分化之事此古人之所以举无败事而有光于法门也若夫所任既非其宜所学既非其当处之不以公行之不以力应之不以诚是非倒置上下偷安而徒恃立规条悬法式以为治吾未见其能事也然则如之何其可哉曰勉之于己责之于躬虑之远为之渐不患人之不可教而患人之不能学不患人之不能学而患己心之不诚不患己心之不诚而患立志之不坚坚其志一其神以致力于道道达而心通然后推其全副精神以应世何世不可涉以利生何生不圆度哉故曰欲行吾道于当今之世略其迹而法其心焉可也。

　　无住字说

　　吾乡吴居士自号无住以书抵神鼎乞法讳因各之曰宏心仍其号无住而复为之推广其说曰无住之体大而无外无住之用纤悉不遗荡一切相而万法皆成立一切行而心境必尽实无可证而证大法身了无所为而用周沙界本来无住而无所不住也惟其无住故江河竞注而不流野马飘鼓而不动天地坏而不挠其神五眼视而莫得其朕无不住故常显常耀铁围莫能匿其辉亘古亘今三灾而不能昧其行也嗟夫世之人迷背其无住之心也久矣既迷无住而有情复由有情而有住虚生虚灭浪古浪今向此无住本际之上念念迁流深埋业海于是住其名以相高住其利以相取住其贪痴邪习以相欺相陵相侮相忌也而孰知无住之体未尝间隔丝毫焉如日月常临而盲者不见可不谓大哀欤若能向一微未判之前彻见无住真心广大之体遍满圆融生佛平等十方佛祖常在我身中成佛利生而我不觉我亦常在诸佛身内坐起去来而佛无遗法尔如然不从修证而得者也居士其有见于此而立以为号者乎予为是说盖亦顺风扬帆于萨婆若海而实无一字之住也因书之以归无住。

　　砥行社序

　　予观古圣先贤之宅心也欲以己道广传于人而人之器具各异不能顿受于是导之以权而实亦因之以至也权者依本起行之谓也实者万行会本之谓也万行会本修则无修操行与人同而造诣与人异故夫佛孔之教虽世出世间之不同而其万类所沾功钜而惠普者唯善之积是务然而感召之捷或有时而爽其期者岂操持之未臻其极而止沸之未抽夫薪耶抑或天之未定也吾意几微之间意之善恶酿为恩怨铸为兵锋者虽贤智不能以自必世之英灵知不可必之难恃也故修其具以待之识苦乐之缘因知转变之在己于是惕其因循砺其志行为祸福未然之防虽忧喜生死之变相仍于前而不能挠之者其所恃者可必也今夫聪明睿敏之才天之所命以圣贤其人者也然恃其才以轻用而忽于砥善之方则反不若庸拙一念回机之为愈是以古德先贤知其才之不足恃也故戒以闲其邪佚施以舍其执情精进以策其懈怠恚以忍而动以定之鉴之以智灯演之以普利而后片念之善始沛然充溢于三际而靡穷劫火洞然不能燎乾坤覆倒而无坏也孰谓片念之善名有为哉盖其矢心也以为善之积不厚则其于敌生死也为无力故兢兢孜孜而寸阴不舍也广济诸君子器重而质醇其得于天者良矣一闻予言而知以操持问道自利利人挽回浊运为业业可谓勇于为善者矣予因为出先大师所辑自知录及了凡居士立命诸篇以授之居士辈欲寿诸梓集诸友为一社以广其化而命主盟于予予唯诸公此举盖将欲挈法界众生尽极果而庄严之不可以不随喜也遂名其社曰砥行而序之简端者如此。

　　借独庵铭

借得破庵既高且独兀坐于中无远不嘱湖山拥足云日宾前供余啸傲可以忘年万象讴歌虚空起舞拟议思惟八千国土谭禅说法棒喝交驰无风鼓浪焉洞全机焚却三乘生埋佛祖透得此庵超今越古

　　座右铭

告汝云外自检毋疲时时日日心心自知恶毋或长中毋或欺毋言我是毋谓人非勿藏私曲勿现形仪名誉华锁汝莫婴之利养毛绳汝莫沾之自知己善损德之弥片言不慎渐成祸追莫轻小善莫纵高词顺适其身矜怠斯萌安逸其体贪欲斯启事无求易行莫厌魔魔难伊何益我者多坚予志愿砺我蹉跎挪莫求伸德毋望报无辨无希消妄之要苦难良药横逆资粮瞻之感之我德于将知足檀护给侍任缘宅心处碍何地不天不天随处本无来去法法全周无思无虑无虑无思莫滞孤危勤求方便不倦普慈普慈无缘门门应现任运施为空中掣电掣电空中无异无同凡因圣习转变非从非从外来吾家具有无修之修十八二九二九十八尘含海刹一句弥陀虚空戮瞎戮瞎虚空行愿无穷十方智者皆入此宗赞

　　阿弥陀佛像赞(二首)

寂光净土凡圣同归启斯秘要诸佛皆如唯我世尊慈荫无量弘愿摄生为依为仗故我念佛佛亦念我曰佛曰予神珠一颗一颗神珠应用不亏空华起灭行业湛如普愿含生永黜邪毒证入此宗凄其欲哭欲哭如何负恩愧多拜手稽首谓赞则那

莲华承足垂手放光慈悲面孔铁石心肠高悬榜样切忌忖量咦红粉易成端正女无钱难作好儿郎

　　观音大士出山像赞(三首)

稽首观音大士宴坐水月道场刹刹尘尘自在毛端遍应十方发辉普门之妙境显示如幻之金刚珊瑚枝上月皎皎清风满界白莲香

四八身兮十四无畏日里挑灯好一觉睡稽首大悲观世音得恁么拖泥带水

但肯返闻常自在何方不证普门身一念清凉休热恼随缘应现等微尘或男或女或小大譬如春入群英界若谓即此是观音何殊一卉稽春在愿将此法施初机笔端工拙莫生疑闻所闻缘皆寂灭黄鹤楼前鹦鹉矶

　　文殊大士出山像赞

无言而言无相而相恁么赞扬全体是谤虽非言议所能窥亦逐群机而示状双眸炯炯电光辉绀发披披云掩映道出常情智超无上奋狮子之全威拯含生于流浪直得草木瓦砾咸放光明疥狗泥猪人天榜样夫是谓之七佛之师文殊和尚

　　普贤大士出山像赞

大千经卷一尘里点画未彰文彩露圆融行布一时收狮子颦呻象王顾体周沙界智眼犹迷毛亘十方善财难度固知大人境界秪可自知宜其合水和泥而蓬头垢面者也

　　题过海罗汉卷赞

一伙阿师千奇百怪蹋鬼骑龙乘狮跨豸为赴娑竭龙宫斋一路做些闲买卖搅浪翻波意不休骇得海神争跪拜虽然伎俩你多般收展无如吾自在

　　题布袋和尚像赞

肚皮大儱侗布袋无罅缝兜率天宫不肯居却来人世间打哄看你恁么垒堆定有万来斤重如今不用论量呵呵一笑自奉

　　初祖像赞

稽首大师聿来东土力荷宗乘控涂毒鼓如日之升如月之明如旱之泽如岁之春智周万物辨截群疑初示梁王廓然不识相时而行九年面壁若讷若愚以俟法器既授可公爰返西竺仰念祖风酸鼻欲哭欲哭者何抱愧实多誓当奋砺作法檀那

　　黄檗无念大师像赞

昔也闻师名今也赞师像名像两俱收着眼看模样趺石坐幽林刁刁天籁放衲僧队里结尽深冤纱帽场中横冲直撞阿呵呵真无状驴头马面得人憎外道天魔魂胆丧

　　云栖师太像赞

太师翁无面目烁大千一句佛了无迷不称悟声声截断圣凡流枯木生华自有由万行庄严真净土时人徒觅水中沤东土不居西不住倒骑驴子下杨州

　　天童悟和尚像赞(二首)

咄咄这老贼丛林殃祸头即之温如煦日触之怒似冤仇搬砖弄瓦平欺佛祖粗棒热喝恶比狰牛知之者谓为白拈贼子不知者唤作妙法宗猷总拈却一齐休几度思量几度恨珊瑚枕上泪双流

我忆当初错行脚误认笊篱为木杓天童堂上老樵夫佛法何曾知有无搬砖弄瓦险心行也是钵盂重安柄而今两脚已梢空被人唤作死老翁看你一生俱未是焉敢便言出生死丑脸人人图一张塞壑填沟岁月长而今举起何妨也殷勤聊为珠禅者(涛珠请)

　　磬山天隐师翁像赞

动若行云止如谷神不唱今时曲调凭空彩画麒麟棒喝不动而声振十方病骨遮身而泣鬼惊神坐断全吴行正令磬山叠叠翠千寻

　　苏州报国院茂林和尚像赞

大坐当轩无依无舍赴感任缘分文不且传南山之正宗救末世之狂野真报佛之深恩利生之正辙者也

　　阳山先师授和尚像赞(二首)

有院不会居有名不会播甘作老魔王嫌佛不肯做灭坏临济正法眼半吐半吞勉扶磬山破沙盆时强时懦天隐三年继席恶行多端吴江两坐道场胡为乱作不重你付拂付衣驴唇马舌秪重你死把牢关经我六十三攻而军威不措是以卷而厝之匡庐绝顶彭蠡湖滨待伊业债满盈然后放你出来吓杀野千狐魅则个

面带慈悲心怀毒害拍盲弄假成真爱做现钱买卖云端高卧三十年结尽衲僧冤业债老实头处了无半字相瞒大脱空时却恁泼狼泼赖直得闲神野鬼鸟散云飞灰冷门庭自由自在莫怪狂儿灭却宗他家自有通人爱

　　自题像赞

生平爱瞋不爱喜信口胡谈无根底捏人痛处强加锥命根已断重敲起僧中冤也法中魔夺富增贫不较多溟鉴阇黎描得否轻云嫩绿正春和

者师僧情性傲不谈禅不论道草鞋索断便施为三寸舌头胡乱扫佛祖呼来做小儿夺人证悟抛坑窖柳丝垂钓得虾蟆万锻炉中一茎草笑呵呵好不好长人描归仔细看脱尽千生贴肉袄

者般无状沙门拍盲心粗胆大欢喜时胜似观音怒发也逢人便唾传临济破尽临济纲宗嗣磬山偏诮磬山语懦芦柴拈起便成刀杀活纵横如铲莝

这汉全无所长学得一味顽拙倒持一柄笊篱漉尽风花雪月世法固是不通佛法全然胡说过桥便要折桥乌龟强证成鳖恁么称为禅师难免负鞍衔铁仰山是我同参解道两口无舌若能直下描将佛祖是何屎橛

这汉禅道不知只是口慈心毒毒气每每现前吓得神号鬼哭恁么胡作乱为定然生落地狱咄哉漆桶上牢唤作人天眼目际徒不顾危亡强欲描伊暴露这般无状村僧供之不如莫莫

应世不肯耐烦住山不会作务禅道了无半星逼人真参实悟从来面目俨然何用图形画轴山嵯峨以排空风萧萧而舞木坐断紫云峰倒骑无孔犊若将佛祖强安排我侬不入他群队何如却受俗儿供要使儒门开眼目(千里请)

我像不可描可描非我像毁之既不能赞之作何状云收雨散月临轩万籁刁刁天外放傍人借问此为谁魔佛同收泽和尚

这瞎驴无面目爱遨游厌拘束有时带水拖泥有时高眠破屋为人儱侗肚肠全无半点私曲一言撞发大无明天下何人敢轻触

衲衣不敢负云山施设随缘尽日闲指点瑕玼还夺璧瞎驴面目不容攀

几处住持无补逢人便露全机铜头铁额也潜威只为全无非是而今两脚梢空去海坛马子似驴大(两序勤旧临涅槃时请)

　　募疏

　　住匡山汉王峰募米疏

　　峰头冷坐徒经春夏秋冬撒手入廛蹋断东西南北若乃一向壁立千仞从教东掷西抛棒打不回头斧刀斫不入虽则月冷风高终是沉空味寂于是有同住比丘某甲从孤峰绝顶翻过身来混入尘劳成就一切众生行愿圆满一切有缘善信诸波罗蜜门此心既发胜应非遥当必有具眼英贤直下为君担荷裂悭绳而捐廪粟助峰头凡圣饱参发大心以弼宗乘开一切人天正路若多若少同归圆觉伽蓝是俗是僧共转食轮三昧果因靡尽福慧无边是为引。

　　住匡山静室募米疏

　　束三篾条眠云枕石自知茆屋生涯操一栲栳带水拖泥举似庐山面目泽上座舌底冰崖撞着的皮穿骨露众禅人贫如水洗到遮里瓦解冰消既乘缘共住不妨脚下旁通肯觌体承当何惜杖头余羡三秋米熟看诸方谬解尤多一钵当门费檀越分疏不少愧我难消为君举箸。

　　接引庵留休夏募缘疏

　　道不虚行任缘便寓云无限碍奚分楚水吴山月有照临岂择南江北海正独步遨游无滞忽乘风又抵村庵曳布袋绕市觅钱直示西来大意遮瓢笠相留度夏恰逢此地群贤山川顿焕春姿人境如承夙记要使法食轮同转必须真俗谛齐修苦渐厨库萧条难讳书词干乞此兄无多助寡助皆有神通薄技如梓工木工俱能奏凯钵里饭寺间需教渠触事现成心中眼格外禅自有龙天证据。

　　众禅丛米同居乞疏

　　山僧了无佛法诸人刚要栖迟既遭时岁艰难且请同炊合米每僧月备三斗纳于常住同居不惟省事省缘要使大家知有檀那于焉出手不妨风月平分坐断南北东西快睹珠回玉转莫云粗餐易饱应知细嚼难饥分付老大东风齐向此中着力。

　　择隐募疏

　　余观古德高僧韫道畜德业业以重其有者非苟善已而已固将出以公乎人也然或呈暮而遇焉或久久而遇焉或没世而遇焉决不肯少贬其道以逞其身故有含声灭影遁深翳僻不愿蜚声于势利之途者不徇缘以轻道也然潜身以存道也非其处而处焉则身危而道亦丧故士不得已而隐则择所就不苟居也足之所历目之所阅虽劳远弗惮必审其可而后安岂非身之所系者重而所以自虑者周欤余自出山以来碌碌奔驰累人自累既不可以大道轻可于人以图热闹又不忍割然独善以逸其身而忘法道是以或出或处不免有众之累有众之累则上而片瓦根椽乃至吃一茎齑与一条裈无不皆从檀护信心中流出矣虽欲无告得乎呜呼余既以直道行世宜其穷于无所逞而又不确然自绝于世而复有所干于人斯其意何意哉有能通吾意于无尽者是旦暮遇之也。

　　老祖募缘疏

　　老祖寺俯瞰群山堂殿饱烟岚之气紫云山横敷绝汉巑岏栖翠霭之巢宝掌大士开山道吾禅师继起在昔争夸狮子窟于今犹号栴檀林为黄梅法苑之宗实海内精蓝之冠叹法席久无音吼致初学未免因循山僧偶尔逢场只得蒲团放下曩岁戕风一过至今丛社荒芜兹欲追还古德家风势须布告十方檀越堆金积帛任多于沧海灌输也携向黄泉不得散财发粟若费作五家狼藉比舍来法社何如满堂聚云水之宾独拍无浪鸣之响恢张正法藏吞跳金刚圈笑看海岳掀翻穿过髑髅遍野一任象龙蹴蹋拴回鼻孔撩天机先坐致太平舌上不妨险峻据关验假鸡侠客门前坦路全无随缘通车马往来且贵大家知有不辞饶舌举似诸贤。

　　募结制资粮疏

　　神鼎山初开破院十方衲水赴云臻潮音堂一吼粥鱼千指僧舒眉合掌百日期克规修证二时饭却要真参正事不辞劳打供办斋何处非龙象作用十方同聚会驱耕夺食任教是佛祖难窥既俱凭檀度处缘成何妨就钵盂边打发因真果实拈来大地尽黄金施受无依笑彼诸天那摸索此时香灯盐米须教渠触事现成他日福慧庄严法尔自归恩有地。

　　神鼎修造募疏

　　名振禅宗神鼎古称法窟灯传济北諲公独号龙门在昔儿孙遍刹尘数百年来沦劫运匡扶大法全观乎时节因缘整顿颓纲要追还祖师命脉以身徇道故无拘于去留为法求贤岂有间于荒乱正独步遨游蕲北忽乘缘又抵湘南要看下载清风式借高檀胜力广厦非一本之支鸠工岂易库厨无十石之储举事尤难指仓廪以助宏功世岂无灵山嘱累插茎茆而彰宝刹人皆有弥勒楼台衣中至宝分付有主檀那世上名山元是大家香火遇十万贯缠腰之侠将禅宫梵苑平地移来妥千百亿化身之灵有宝网璇题从空而下衍檀越将来福社作湖湘此去美谈勇施无疑冥酬不爽。

　　为禅人题募衣单

　　数载参穷枉会西来大意三冬凛冽难禁彻骨单寒娘生裤不必他求青布衫却须檀越有能披风抹月便可剪水裁云四大苟安三椽无虑脊梁竖起精研向上宗乘撒手悬岩矢报檀那厚德。

　　化麦引

　　山前麦熟也未庐陵米作么生一笑点头大家知有水牯队里头头体露金风福德田中粒粒遍周沙界。

　　化灯油引

　　琉璃光戢耀多时谁为续焰众禅和枯肠久涩不遇油翁爰有衲僧别呈方便佛僧同此一点福智岂匪双行不夜堂中月明星灿即空腔里玉转珠回不须受记燃灯但看檀那手眼。

　　明暗两忘正是参玄岐路圣凡一点由来大道无私日午打三更僧堂中几人坐卧面南看北斗方丈里个汉掀眉照彻老瞿昙黄金面孔灼开枯定子黑钬肝肠拶破琉璃瓶方信道光明遍耀揭开功德藏须此时檀越神通油贵添灯夜夜施两轮日月性天揭晓人人放万丈毫光非我强谈法如是故。

　　化豆引

　　原头豆子正熟诸方作么商量山僧懒打葛藤便请当仁不让且道是化豆耶非化豆耶当阳举似目极千峰。

　　募茶疏

　　赵老逢人唤吃空费热肠神鼎白水徒烹更无剩味家风各展不妨明暗全机功不浪施真个古今共辙洗尽胸中垒块那知涓滴没相干拶开镜里乌甜谁道酽茶非古佛成就不须他处觅高明信手即圆成普告同缘共成胜行。

　　募修浴堂疏

　　胞胎不入枉眠解脱深坑段食相滋未免形山垢漏尘自外来垢由内发众生旷劫缠绵既不洗尘亦不洗水佛子于焉证入是以祖标知浴之序教明浴僧之功既识果因须分皂自但肯成褫出手灼然顿越余修跋陀悬已证之圆通山僧标指踪之方便通身澡雪全副精神尽涤旧污垢染别开更始福基架头巾床下履教渠触处现成心中眼格外禅自有龙天证据。

　　拈香

　　浴佛

　　拈杓云权挂垢衣来作佛千江水月顿分身末梢一杓谁能免到底如今属子孙。

　　我佛何曾有隐现人天岁岁自相浇可怜地裂天崩恨万古春风吹不消。

　　黄梅医祖塔拈香云大众还见禅师么自是诸人当面讳却致令祖师瞒你诸人今日不肖远孙到来岂可雪上加霜虽然如是有条攀条无条攀例炷香云一回饮水一回噎一瓣沉香一碗茶。

　　满祖塔拈香云我祖真身等太虚身前身后岂其余句中活眼超今古觌面无私见起居满目蓬蒿机自感盈空祖意密难书纲宗已坠凭谁举九拜龛前襟泪洳。

　　演祖塔拈香云后裔何因识祖翁每披法录见尊容机前杀活烹龙象一及其门心际空召大众云只如今日山僧与一行人众同到东山且道是及门耶未及门耶若向这里撒手悬岩方知祖师面目现在如或未能更听一偈悟迷两路俱拈却今日回家认祖翁横来竖去呵呵笑一任傍人说异同。

　　扫开山諲祖塔拈香云这老汉窃得首山一道夜明符坐断神鼎峰头直得千妖遁迹数百年来法幢顿折裨贩摧残今日某甲到来赤手空拳揭示祖师面目令未闻者闻未信者信且道作么生揭示聻头枕东岳背负须弥吐吞日月捏碎四时直得释迦拱手弥勒皈依四生九有魄散魂飞召大众云这汉子得与么自由自在还有向他手里出头得者么良久云山僧与么道也是西河弄狮子。

　　阳山先和尚周年忌辰设供拈香

　　老汉生平不会禅逢人便说大光钱谩夸符子隐身密今日分明露正偏满耳秋声新飒飒孤峰月色净娟娟玄沙忒煞多饶舌万里神光顶后圆。

　　次年忌日吾师示寂已重周说法于今竟未休触目法身全体现何劳着意相名求万缘歇去超今古种现空来绝喜忧习气婆心犹未尽诸人好听莫悠悠撤供复云巴陵三句酬师德我无半语谢阳山供罢收来还自吃十方诸佛骨毛寒。

　　三周忌日拈香癸未七月十有一老汉全提真秘密翻身蹋破九天云撒手横行异类群展像聊将蔬水设浑然不落古今节洞山半肯嗣云岩我亦与之为等侪。

　　忌日拈香云这个老汉没些涯岸平生惯使拍盲不顾诸方谤赞失口说了一句禅煎茶漱口三日半惹得时流谤不休翻身笑倒苍崖畔独有不肖破家儿扬渠败阙教人看且道作么生看炷香云九拜焚香荐茗蔬去来生死徒相谩。

　　忌日拈香云者个老和尚儱侗无比况黑豆换人眼晴蒺藜恼人怀脏昔年被汝活埋而今骑你脊项一步转高一步一浪更宽一浪火里莲华遍界开呵呵拍手三台上。

　　挂阳山和尚真拈香云生平气盖天被伊强钝置打失夜明珠拈起旧甑箄今日见真仪果然画得是只有一处差些儿十方佛眼莫能觑如今悬向紫云峰任他平地风涛起。

　　黄山受业和尚讣音至设供拈香云恭惟我师少入云栖之室精研一念从而明达正宗因果分明履真践实七十年栖迟岩谷开梵刹接纳贤良不肖泽虽承剃草未侍巾瓶正拟斩断葛藤躬驰省觐何期化机遽寂法树俄倾风恬浪静月落珠沉缥缈云山无处觅三千界放净光明。

　　祭磬山第二代先师授和尚文

　　维皇清顺治己丑岁次孟秋之月越朔十有三日嗣法弟子行泽谨以香烛花果之仪申供于磬山堂上传临济正宗三十一世圆寂先师授大和尚之塔前而言曰不肖自丁丑之春获闻和尚介特孤风于天童堂中遂偕不易一兄远来参扣乍聆举唱若洪钟之发徽音痒切爬搔胜他乡之逢故友铁牛公案呈驴技其六十三番死把牢关羡老将之久谙行阵虽雷轰电掣师徒每似乎冤家而月皎水澄声气密符于劫外謇吾赋志于折铛兮甘咀冰而玩世师每激其奔腾兮勉驽骀之及骥念屡承于喷雾兮了自知其焉昧匪入山而密炼兮几混今时之辙迹惜下刃之欠燥紧兮亦少丛林之故也痴流刻意以啼钱兮师直强捻其唇鼻来蛙见之群嚣兮谓贪瞋之未刈委人间而蜕去兮凤翩翩其高逝偃乔干于法林兮嗟一方之眼寂愧不肖之无才兮誓懔懔期无坠虑众喙之烁金兮聊陈衷而荐芷呜呼师之存也泽既不能以古道者而事师于昔今其逝也泽又安敢以瞎吠者而忘师于终盖其福薄德微之若此是以欲顿起厥宗而无从唯感恩于一案潜励志于无穷。

　　佛事

　　斋堂上梁法语

　　神鼎新建斋堂接引十方龙象无问已来未来一味普同供养知味者管教平步丹霄不知者唤作人天福藏水赴云臻山高月亮二时六味常丰好个西来榜样法中梁功靡量巍巍高据堂中央永兴人天作榜样。

　　为石航楫禅人举火

　　咄哉石航胶世如漆京国奔驰名枷利桎到头城破家亡方信空华不实死里逃生到汉峰誓志依栖受枯寂虽然一病竟身亡棒头击处终无失不昧峰头者段因再来吞吐棘蓬栗以火炬打圆相云且道者个还受生死也无遂撺下火炬云旷劫无明一火焚青山依旧云中立。

　　为中牧修侍者举火

　　持炬云参随七八年始终无过误屡受老钳锤拶透娘生目当机解转身觌面无回互只望操持报佛恩谁知一病归幽谷不昧精诚荷法心分灯照世待回步喝一喝撺下火炬云万里神光顶后圆皮囊且向火中浴。

　　入塔提骸骨云昔年见得些些子浑身犹向机前死今朝拶入塔中天今古分明只如此放入灵骨云急撒手莫廉纤善友丛中听我言十八界空齐合掌常光任运遍三千卓拄杖喝一喝。

　　为介竑达禅人起龛举火

　　师唤介竑云三千里外来皈依一片忠心为常住只▆大泉法社隆工程才举君先去去无去相来无来生死不用重疑猜一条荡荡西方路莫把尘缘空自埋卓拄杖云起。

　　下火云误落黄门身一梦四十年今朝才醒觉眉毛常现前翻身抛漏质直造涅槃天涅槃天休恋着撺下火苣云灵枢旋法界玄鉴扩三千。

　　云外禅师语录卷第十三终

　　(　仁印师　普林师　浮木师　法添师
　　音翼师　音颙师
　　众师捐赀助刻
　　神鼎云外和尚语录第十三卷
　康熙乙巳夏月塔院识)
嘉兴大藏经　神鼎云外泽禅师语录


　　云外禅师语录卷第十四

　　侍者深如编

　　妄刻续灯诸录说

　　僧问人王之嗣以长以嫡为正传而庶出无不臣之法王之嗣见过于师方堪传授者也慨自禅灯世谱之行而诸方所刻将十余处各各自誉为正传果孰是而孰非乎师曰蚁垤培山而山不加大精卫填海而海不闻枯适所以彰其暗短耳所以大慧云这些子药头不问云门下临济下曹洞下法眼沩仰下大法若不明各宗其宗各师其师各父其父各子各子只管理会宗乘热大不紧夫古人创丛林立规矩其志岂为欲己名之高挂传灯以为荣乎为串习机锋语句求后昆之宗尚乎谋寺院闹门庭祈子孙如闾巷庸俗之所为乎盖不忍众生徇妄迷本我见炽然各私其私结习缠缚流荡生死故直引众生令见无私正大真实之性今乃昧其性而区区窃法门之名以济其私不知何所图而为此也僧曰私刻固未必行近有交结权贵上表章乞圣敕而刊定者是可行乎否耶曰至道之在人心自有公是公非不可以机巧矫伪者在如佛祖统纪续高僧传岂非圣敕颁行而非之者何限世史是非天子尚不能操其柄况道脉乎昔杨大年内翰奉敕修纂传灯犹且遍访天下坟庵草舍村落市廛一语片言皆所搜择其手眼高明收斥去取天下无有议其失千古无敢指其瑕者盖其法眼圆明大公无我之心千古圣贤之心也今也正眼未明私情扰乱情好嘱托贿赂私行本拟钓誉名媚庸俗混宗派遂私情刻甫完而高人明眼呵斥随之矣则公是公非之在人心者不可欺也幽显神灵与夫天下后世又可以虚名情识而欺之乎夫五宗鼎盛于唐波腾于宋宋祚之末四宗绝传各有定数不可强也四宗诸祖领众匡徒岂无一二似今时知识之辈而宁绝不以轻授非其种草之徒盖识法者惧决不肯以狐尾续貂博一时之虚名误后人于无尽也今乃广列非其种草于其后岂四宗诸祖之所屑为哉况五宗本同一派一传则血脉皆传四宗诸祖任一定之缘而不强以其道授之非其种类之嗣其硕德高风亘古今而不绝者曷常绝乎中峰广录曾答四宗绝传之问也曰圣人之道虽隐显同时亦由定分耳其时代延促人物盛衰化权隆替一毫不能加损于其间昔吾祖未离西干已受般若多罗预识此其可验矣当青原南岳未着之时五家已有定分矣五家方盛之顷修短之数安得无定分哉特彼此昧略而不自知耳或谓临济道出常情为人痛切机圆语活其煆炼人物速如反掌以故家声久远不坠自余反是宜乎其不永于世也此说不为诬谤先哲臆断是非亦乃昧天理之甚者然近代据师位者不思等心垂化令法久住往往急于求嗣效闾巷庸俗之所为以势利相倾名位相诱物欲相胜情妄相欺似此虽数千百传绳绳不坠何益于理哉岂惟无益实害之至也故月堂有日中灌瓜之喻石室有钻腋插羽之识具在典章不知何所图而弗之顾也如古之云门得法于陈尊宿而宿使其终嗣雪峰丛林逮今尊之又如慈受谒佛鉴蒋山室中有奇遇欲易其所嗣鉴终却之丛林犹归美马但恐我之道不能广被于人使异其所嗣何憾焉譬如分东家之灯而照西室但取其破幽烛暗为美又安庸竟彼昧吾灯之自来也耶曰然则正传旁出之说无有乎曰非无有也但非当世我见未净之人各各自谋自刻自誉自嫡而得正传之名亦非先后付嘱门庭闹热之为正传也自有至公无我之具眼英贤后起而判定之观其证悟机缘视其作用力量因材而笃岂容加纤毫意见于其间哉正传机用直截光明不乘言不滞句自由自在杀活全提雷厉风行抽钉拔楔为人之际不犯锋铓纵入水泥磅礴无碍此其所以为正出也若夫旁出诸师明心见性直入灵源但其作用多慈顺理开示垂手接人左通右达着着截流引导众生令见佛性比全提机用略有差殊是以判为旁出耳曰然则正传只贵直截全提不涉理路耶曰非然也若以不涉理路为正传则传灯所载如鸟窠破灶俱胝打地等岂是有理路耶为什么亦为旁出若以说心说性有道理为旁出则龙树马鸣弘经造论六祖坛经黄檗心要等皆旁出矣当知正传既不在孤硬一机一境上亦不在无道理可行处但观其拖泥带水处活泼泼地不滞一隅了无剩法这边那边透彻无遗一句当阳全该理事说理说事棱缝全消如大福人执石成宝如鸡犀枕八面通同今人正眼不明师资如斗百草头尾不知收放杀活不透牢关浑仑吞吐不无相似语言细掬详看旁出犹差万里皆由因地不真只欲会禅会说觅拂觅名元无决定高远真志撞着瞎眼宗师只图一时闹热不顾遗害无穷见学者稍具天资如笼生鸟一般生怕走了别人家去不待其坚凝正念豆爆冷灰只要他会得个能转动底许为得省发平常无事见印为末后功急忙付拂付卷称赏赞扬互相欺瞒互相谄谀记持诵习传院开堂人我愈深机械愈盛以祖宗招牌为济奸藏丑之具所谓师子身中虫自食师子肉者虽佛祖再生亦末如之何也已矣法门大变日殆日甚虽定分之使然亦含生之业感推此未常不涕下问者于是作礼而退。

　　散话(上)

　　围炉次众问天见水为琉璃人见为水鬼见为火话此意如何答曰好个入头为甚不会众请开示曰法无定法随机应现各各不同了之则物物成解脱之门昧之则尘尘号生死之始不可执一以障真修水本一物耳人见为之水天见为之琉璃饿鬼见为猛火鱼龙视为窟宅是果可以有定乎哉果可以无定乎哉若果水也则天不应见为琉璃鬼不应见为火矣盖见水者定以水为真见指天鬼之见为妄见琉璃猛火刀兵者亦然互相是非无有定止矣若能谛观离罪福缘毕竟何物不见释迦老子曾为注破云无有定法名阿耨多罗三藐三菩提亦无有定法如来可说是知水亦非水琉璃亦非琉璃都卢唤作阿耨多罗三藐三菩提坐断四生路头塞却是非喉吻了也而今吾人日用开眼合眼所见明暗色空人我善恶等正与见水见琉璃无异第不知各各境界受用如何耳若能直下掀翻有甚空华翳日。

　　友人有新婴住持之任者告行而问以弘法立规之要曰弘法莫妙于忘我化人必始于诚身何以言之百丈已前无住持事道人相寻于空闲寂寞之滨粗食疗形败衣覆体当此之时寥如无法之可弘泊如无生之可度规绳不设名利不沾同游熙皞之天共乐无为之化然而法以之而尊生以之而利故无弘也乃其灼有以弘也至若近世掺行不轨而规条以生名利竞驰而住持斯立规逾多而叛逾众法逾弘而弊逾滋其故何哉盖举措烦而律己之效薄耳是以先德知其本之在己也故勤律行以砥身循中和以照物是以不行法而法行不化人而人化悦具道而不敢违其言非冀功而勉善非畏苦而戢心盖渐染于至德薰蒸于闻见而不自知其然也故夫规约之设所以锄过而非以缚贤故化被五天名传沙界者岂有作而然哉真诚无己之效之所化也故曰圣人无己靡所不己其斯之谓欤子勉栴吾将拭目以观德化也。

　　有理学居士号赤城者以三教自负来访与之坐而话焉士遽问曰久闻和尚证最上乘融通三教肯綮之旨可得闻乎曰山僧者里一教且不可得何有于三但就智量所见之大小不同所以无异成异耳士曰然良久茶次士举论语首章曰一部论语开章便说个时习二字若有一时不习即不得成熟矣曰时习二字不得草草看过当知居士与山河大地俱出不得这个时字刹那流入心想情识便是虚度时光岂时时习学之谓哉士曰三教释氏理胜于孔老而终不若孔子之实用吾所愿则学孔子也曰居士所言大有矛盾夫释氏理既胜于二氏天下岂有无理之用无用之理哉又云愿学孔子是践迹而行善人且不能及而况能入孔子之室哉夫孔子之日用事事恰当皆其生平精神无渗漏处得来若有心要去学他便是鹦鹉学人语相似盖他是无思无虑随缘应现不期然而自恰好岂是你勉强学得的士曰然则三教之理同若是乎曰我暂如此说你便向这里作解若全收则非但孔老之教乃至诸子百家无不同承此理恩力若剖析真伪大有迳庭乌得混而一之哉居士四大师既言不同必须一一明示弟子辈方能折服不然其何以辞过高娇胜之议也曰固也吾将语汝以古德之明辨也天古人之辨三教其不同者固多今略举其十以塞子之疑凝耳一始与无始异谓我释立生灭因缘无定初始儒道二教有太初太始为物之先物自造化因缘为万法之本兴灭由人其不同者一也二气非气异我教以心为法本万行凭缘老子以气变为神无为自化自化则无修无习弃智绝圣为教凭缘则必假修成万行会本修则无修此其不同者二也三有三世无三世异我教以禀质色心灵爽相续随缘起灭三世迁流儒老以聚气为生散气为死死则归夫天地不续不存既止一身宁知三世此不同者三也四习与非习异释教以善恶由业愚智习生故多劫熏修灵智玄妙二氏以善恶由分愚智自天禀纯和则至圣至神禀浑浊则为愚为暗纵言慎习止在一身岂说积功能资他世此不同者四也五禀缘禀气异我教以万象森罗并由缘起二家以富贵吉凶气命所由禀气者岂可更易禀缘故广劝增修此不同者五也六内非内异我教以天地万物内识变生二家以人物蠕动皆由天地所变在我则可变染令净所变由天则任彼高低此不同者六也七缘非缘异我教以四相迁流浮虚变灭皆由缘力非谓自然二氏以日化月移趣新更故力负自尔非由我心此不同者七也八天非天异释教以果报因缘宗源斯二一者苦集二者灭道灭道者不住不染离断离常高出空有之巅迥脱生死之外苦集者因心回转逐业高低往来六趣之中留连三有之内是以厌乎苦者断乎集忻乎灭者修乎道孔老以吉凶祸福派流为二二者天地也地之所为可得▆绝故谋未兆而散脆微天之所为不可逃故受而喜之忘而复之是以安乎天者弃乎人绝乎圣者从乎道此其不同者八也九染非染异老子以仁毁于道绝仁而道自停不在于为也欲害于性去欲而性自得不在于修也利累于生屏利而生自成不在于益也礼出于乱弃礼而乱自除不在于作也理由于道有道而理自至不在于圣也得在于时时来而位自成不在于事也是以不求而自得不为而自成为之必败求之必失此老氏之教也我宗以善为福道之本修善而受福人天不善为恶道之根积不善而沉沦三苦慈为无害之路欲为生死之源绝欲而生死必除修慈而寿命必永是以为善者必得不为善者必失离欲者必升不离欲者必坠此释氏之教与二子之教不同者九也十归别归异我教以生死苦也从妄想生贪爱垢也因无明起因无明故可剪可除从妄想生可塞可拔以其性假体妄故息妄而证涅槃弃假而归智觉于是控御一乘浮航六度出生死苦海入火宅樊笼岿尔圆明混境智而双寂湛然常乐与虚空而并存此释教之所归也老氏以生死命也悉是道之所为贤愚性也悉是天之所为天与不可逃道为不可悍知天道不可逃悍者则能安处生死而守全性情情性全而天不坏死生处而道不亏道不亏则悦恶之虑消天不坏则喜怒之心灭于是出嚣尘之域埋道德之乡理孤邵于寰中神独凝于方外澹然玄寂而累害不能干泊尔无为而邪气不能袭可以长生可以尽年此老氏之所归也所归既异发轸复殊相去渺然岂堪同论此其不同者十也然孔氏之教主乎世内释氏之教专主出世而旁通世内则所见有浅深之不同施设之各异而其以利物安民之为务则一也胡可得而轻议之哉子勉栴毋混慢于是居士呒然曰吾乃今而知北海之不可以望洋尽也微吾师之遇几以河海之见傲然一生也谢之矣。

　　客有问曰古来大老如中峰等尚云参究缺于悟明今时插脚丛林率称悟道而互相谤毁同室操戈致令末流愈炽外教腾讥果孰是而孰非乎应之曰此非我之所能答亦非子之所能知也汝但专精体究一朝桶底脱落时是非自现不着问人也客曰乞师略陈梗概俾知信向之方耳曰山僧这里总不见有古今迷悟况有是非可指陈哉若向这里撒手便行方知山僧唠呾已甚客再四请示因谕之曰夫中峰诸老之不悟如金不博金水不洗水不似尔等之盲无智眼为不悟不知也子不见仰山道悟则不无争奈落第二头何今人之病正在以悟为窠臼而未到无悟无证之实地耳至若是非谤誉全未可凭何则以偏见分明作决定解之人各以同其局量所构者为是顺意则喜誉艴怀则恚讥各由习种使然念念变异而不自知其非也以不自知故闻赞则为喜风所飘闻毁则为恚地所碍由斯取执故曰无明生灭炽然人我角立智者了知意下丹青本无所有故主宰不兴尘尘自在怜彼痴迷枉自缠缚耳经云念彼观音力还著于本人者正此意也盖观音力则无受自在之力而彼念念自生系着丰非还著于本人哉究而论之既无可取可舍之相又岂有不可是不可非等可论哉若于此放身舍命则知古今凡圣等事尽是汝屋里闲家具耳。

　　居士问师言法无定法是则菩提然则圣人游戏神通六度万行岂不枉为盖以众生即非众生故也答曰只为一切法各各无定相故可神通变化地可为水水可为地水火刀毒亦复如之且如凡夫界中现见酥蜡铜锡得火即消为水水得寒为冰石汁作金金败为铜或复为石是坚软无定相也有情亦尔善可为恶恶可为善故菩萨知万法无定相用神通力而改变化度之是实非虚不同外道邪通炫惑不可一切拨为小乘自招过咎盖大士神通由离五欲得禅定有慈悲不住定相而为众生现诸希有令心净故多得度故所变诸物随念现前于六尘中任意自在于好能离于丑能乐又能离诸好丑想行舍心等故菩萨得是神通游诸佛国非有为也。

　　世出世间无非一大炉鞴上至诸佛下至地狱各各平等受用无是无非无得无失愚者不了于中妄自囚执取之舍之枉成限量隔碍不通殊不觉平等性中无如是事但能念念不昧随高就下入世出世无不合宜未得如是便碍滞不通碍滞不通处即炉鞴也若能返照借苦乐缘千煆万炼自然无法不通无理不透故住山有住山之煆炼涉世有涉世之煆炼乃至若正若邪若定若乱名色所该无不皆炉鞴也既然如是想念徒劳固必既无喜忧自寂逢声遇色谷响云过则尘尘无非佛国步步尽证遮那苦乐炉锤梦中佛事耳。

　　友人习讲者阅华严大疏而不明文即是字字即是文义因告之曰疏不云乎名诠诸法自性句诠诸法差别文即是字为名句之所依不能诠自性及差别故又文能显义而体非显字者无改义又是功能功能即体故言文即是字字即是文或字为初首即多刹那声集成一字集多字为所依次方成名诠诸法体多名已后方成句身诠法差别也如今不必多只要识取最初一字从何处得来何等省力。

　　阅瑜伽论第八十一云诸契经体略有二种一文二义文是所依义是能依此二总名一切所知境界即依于六文显于十义六文者名句字语行相机请十义者地相作意依处过患胜劣所对能治略广也此明教义相成若不诠义教文何用故通取所诠为经体云以余观之凡可表义理者皆为教体如礼拜是敬义骂詈是瞋义等乃至世出世间若善若恶诸佛皆即以之为佛事如净名经广明者是名入一切诸佛法门若入此门便知佛土本是就应之义好恶在彼于我何殊所贵唯应生之寄耳既语默动静皆说则见闻觉知尽听苟能得法契神何必要依言说况华严性海云台宝网同演妙音毛孔光明皆能说法华香云树即法界之妙门刹土众生本十身之正体所以云刹说众生说三世一切说到这里唤什么作禅又唤什么作教合之且为增语岐之为二者宁可哉。

　　净业者宿问弟子会参云栖受念佛三昧近阅华严合论谓文殊是本心择法妙慧普贤是诸佛无作行愿毗卢世尊是自体天真之佛人人本具不必更求生净土此意如何答曰子但诵其文而不究其实耳且就子身以明之如子之畏生死苦而出家学道岂非汝不动智佛而能之乎知万法之唯心而不住于心相乘念佛之方便以自炼自融岂非汝之文殊择法妙慧乎不离本智而念念度诸流识入萨婆若岂非汝之普贤无作行愿乎若行若慧皆不离本性天真非毗卢佛乎日日增进渐渐证明如鱼饮水冷暖自知者非五十五位乎究竟融通津梁无尽非佛后普贤乎岂息心灭念如木如呆而后为无作执空取静而后为无相起心动妄而后为拣择哉且弥陀愿力摄受世尊劝诚叮咛正自性力加持随根器而三辈往生是所谓佛种从缘起耳又何疑焉盖众生本有佛性是正因以其无力不守自性故随缘缘净则净缘染则染如镜之本光随磨莹之缘而净现随垢染之缘而光昏莹非外来昏非内发皆随缘现不可不知也。

　　有僧在旁进曰宗门上士顿悟直超佛祖不立何净土之可生乎余曰佛祖二字乃对治众生之名句众生取相外求是以古人直下毒手呵其妄见破其着情岂可作呵骂佛祖会死在句下而渐入邪径也此等说话如大火聚不容藏身汝若能直下翻身顿脱窠臼四楞蹋地迥绝依倚逆用顺行皆为佛事终日作而无作终日生而无生念念与弥阤同现而无能所之痕尘尘任运利生而无生相可得是为真实念佛何妨亲近如来游戏神通净佛国土若果宿根纯熟净尽无余万死千生了无侵蚀爱风恶境无怖无忻火狱冰河优游受用则处处道场尘尘佛国何须更劝往生如或烦恼根深习情流注虽信自心佛性争奈现行依然粗重之爱见犹存微细之业流易染不弃一生之操履恐贻隔阴之深忧是在诸公之自揣何如耳。

　　孚公问祖师云忘机即佛道隆分别则魔军盛若全无分别与断见何殊曰以分别取相不得实相知有限量也若不取相无所分别则得实法得实法故能知一切众生心心数法无有挂碍故名正偏知也雪峰云世界阔一丈火炉阔一丈正明无戏论故离取相故顺逆纵横无非真实若着因缘则正法亦成邪见不着因缘即说无常了知即苦苦即无我无我即空乃至一切法义悉入诸法空诸法空即实相也如音声语言分别本末观其实相知音声语言念念生灭音声已灭而众生忆念取相念此已灭之音作念谓骂谓赞而生悦恶心若知音声生灭如响又如鼓声无有作者无作者故则无住处毕竟空故但诳凡耳是名入音声陀罗尼乃至诸陀罗尼三昧门等皆如是也。

　　往迤　行脚时犹及见有孤峻直谅之友曰遗闻上座者其为人峭直清高俯视今时于千古而独上混于众漠如也常遁迹于丛社居不过月辄远徙以故人莫能踪迹之余客游酉湖得之于凤林烟柳间邂逅一见神韵超然迓以同游则欣然就舟呼茶酌公公亦无拒饮啖之外毫无一语余益奇之抵暮邀归草庐即曰诺问有行李乎曰无之曰有所蓄书藉乎曰何处不有要蓄作么曰杖笠衣钵聻曰昔有之今施却矣因笑曰观子所问皆粉嚣之士非吾友也遂欲登岸余惭谢而止同居月余无日不谭无谭不快生平领益当屈指首公一日偕游山径间见暮霞灿烂倒影射波长光煜煜因抚掌大笑曰也大奇也大奇不可以不游余行矣遂去杳不知其所终。

　　余诛茆于匡山之明季而四方大乱米价踊倍囊笈萧然同居者皆托缘以去未几有僧无生者来愿为余司樵圃余奇之时木陈和尚住黄岩余过访留三宿而后返则所谓无生者已倾庵倒箧负之而趋矣因题一诗于壁云屡朝无米啖山蔬务行痴人起恶图空却庵中诸所有刚刚赢得一身孤友人过而见之因大笑俄而传至圆通有牧子上座客居于此闻之叹曰噫山高夜冷何堪际此乃解一衲寄余附之以偈曰夏日炎炎送衲头料应笑倒老风流道人非不知时节庐阜山深别有秋余受而和之曰一偈媒交会未面解衣远寄病同流相知不必重相见千里常同月下秋是年冬牧公竟寂于黄岩至次年夏晒书次得其遗笔于笥中因书此以志高谊。

　　达磨西来直指人心见性成佛并无些子湾曲只贵直下承当若肯承当无有不成之事故承当大者心量愈大识见愈精承当小者见量亦小皆由心现不可不知譬如做知县者承领一县之事则有一县之局量善恶利弊自然察知领知府时则有一府之心量如是乃至地位愈高而心量愈大乃至承当国王金轮圣主梵王诸天声闻缘觉菩萨佛祖无非各各自肯承当而已矣故博地凡夫心量大者便肯承当佛祖担负其心以为尽虚空遍法界并无一法实有一切众生皆我心内之众生我应度尽若有微虫众生不得度者则是我心中一事之未了十方诸佛皆我心内之佛我应承事供养劝请转法轮利群有乃至情与无情若凡若圣皆我心内之事有丝毫不得其所者是我之怠慢因循耳故云道远乎哉触事而真圣远乎哉体之即神未之思耳夫何远之有是故一切大小事业必先认得题目分明然后行文自易所以古今佛祖圣帝明王乃至百工技艺才有一念承当皆自能善用其心占其地步取其截径讨其精微也若不肯直下承当则三心二志或作或辍莫道性命大事出世圣因则些小技艺亦终于无成而已矣。

　　俗官问死者人之所必不免而释氏以了生死为言性者人之所不可见而释氏以见性为旨乃至因果报应轮回之说实有是理乎抑将借此以警愚民也答曰是皆含生日用本然之理实语非虚居士自不察耳夫死元于生生元于情情元于性性本无生焉得有死而谓死者人之所必不免岂至论乎盖性者本也情者发于性而牵于习者也末也末不离本而本彻乎末如波不离水水本彻波水不净由波不宁性不见由情不息妄情息而性自见不可以有无推测也嗟夫群生之所以沉沦生死而莫知其所以然者情为其封而性莫之悟也性莫之悟故触向皆迷情为其封而念念成业业愈深而情愈重性愈迷而执愈深不思父母所生一块顽肉未认作我时是何境象即今去来动止步步不离是个什么肉块烂却性命何居这段因缘岂宜不究而刺头糟粕咬嚼古人死语以当学问碌碌利名与蠢蠢群生同受六道轮回之苦有志之士甘如是乎且子今方壮时幼已过而老未来是今念念已成三世矣而谓之无过去未来之身世可乎又子今心心不住念念流转轮回之因也四生六道轮回之果也既迷法性认物为我而谓之无轮回得乎轮回之境由情习善恶之所感冥然与其髅相应不期成而自成此本然之理也而谓之无报应可乎又将来之苦乐由今之所以修今之穷通由已往之所习可不辩而明矣谓之无因果可乎居士曰旨哉久积之疑冰释矣。

　　僧问教中云生死因十使而有乞和尚慈悲曲示以断疑根答曰经言十使者一身见二边见三邪见四戒取五见取六贪七瞋八痴九慢十疑凡夫迷理妄执相续不出生死皆由此十如世公吏随逐罪人名之为使曰此十使者如何得去师曰内既无应外不能为由众生执有我见故外为六尘所劫我见若空六尘何害昧正理而执断常谓之边见若能了知三世因果五阴相续念念新生故非断念念迁变故非常离此二见故名中道三邪见谓谤无因果断正法因罪浮十恶四戒取有二一者以持戒修定为真道二者不悟正理妄立是非五见取者以执世间有漏善为道即名戒取若执为胜名见取如持戒执为清净名戒取结谓所执为真实余皆妄言名见取结此见坚执非圣慧力不能舍离能使众生速入生死极有力故名五利使六贪使谓爱自身他身妻子田宅等或爱善法乃至爱佛菩提等依圆顿宗皆名为使七瞋使谓恼憾嫉妒不悦等瞋能离慈重于贪欲如经广明八痴使谓痴暗之心邪心分别无正慧明故曰无明能观无性方得渐除九慢使有八一慢谓执我见称实胜彼等二大慢处处自谓为大等三慢慢谓于上境称己胜彼过最重故四不如慢谓实不如人而谓差不多等五傲慢不敬长上等六我慢于色心无我法中执我自高此最难除观理圣贤我见分断七增上慢于出世法中起心生慢未得谓得等八邪慢谓无德恶人自高凌物等十疑使有二一疑事如见树疑为人及一切法不明而疑等大乘谓为暗妄心招变易生死故名为使小乘不知故不名使二疑理为疑自善根疑师疑法等障决定心学道故此之十使上下皆有断有难易见惑难识而易断贪等四使易识难除若能观学无我初见理时即名初果若总观诸法皆假无性不见我人一念之中断八十八使即名见道若钝根观四谛次第渐断八十八使若就一人以论迷心唯是五见及疑愚者难识唯知厌贪瞋痴慢而于我心及执戒等不知是病故名利使智者直观身心生灭分见无我烦恼薄时即知观智是断德心中六使自无谓知色心生灭非人则无我心边见自断以观见理识圣道故正信无疑邪见自断观慧是道戒定但是疏缘戒取见取自断是故六使难识易断以难识故无始来迷以易断故悟理则尽不同贪等易识难断以易识故人多不执以难断故那含亦有以贪等别缘事起唯妨修观非亲迷理故诸小圣虽有贪瞋解理无疑是故智人唯修观慧除迷入道以无妄取故若不学解恒迷正道虽修善法不除邪执反起谤诤故经云在家由取五尘故相斗诤出家由取诸见相斗诤也是以宗门上士直究心源心源既达则法法同归即此身心是自由人三身四智五眼六通一印顿圆拈一机即千机顿赴举一句即万句齐彰何有五盖十使之可断哉。

　　俗士问我于禅宗实深信慕但不信今时知识有真悟道者答曰此正居士之所以为深信也士网测曰夫古今知识出世皆非欲人之信彼也以彼实无可信故若有可信是自欺诳亦欺诳众生岂有佛祖圣贤而作如是心行乎士曰恁么则弟子之惑滋甚若不欲人相信出世何益种种劝化令人起信无乃为佞耶曰非佞也善权巧便令人生善而实无善可生令人灭恶而实无恶可灭以善恶性本自空无所有故以无所有而得证众生方起希有心若实有决定佛可成决定祖可作决定善知识可信决定烦恼可断众生可度者当知皆是妄语非真善知识也真知识者只是各人自己自己是佛祖之母能成一切能坏一切一成一切成一坏一切坏一刹那间透入十方国土随处说法方便利生皆影像无实事为甚么如此只为自信自己更不信有纤毫古今凡圣迷悟是非等故有此大力也居士果能如是自信则天下知识到与不到尽皆委悉又何有法门之可信古今之差别乎士曰弟子焉能如是但因世俗愚夫见僧有过而并高明盛德开示亦并不生信心故发斯问曰大林中固多不材之木大海中殊多不善之鱼况佛法衰微之际焉无邪顽寄我以偷安耶夫贤父兄尚不能必贤其子弟况群居索处綦布星分而能一一得明师友谆谆诲责之乎纵有师友而种性偏邪亦付以末如之何而已矣若因此辈而退失善心则亦善根微小薄福无智之人耳。

　　云外禅师语录卷第十四终
嘉兴大藏经　神鼎云外泽禅师语录


　　云外禅师语录卷第十五

　　侍者深皓编

　　散话(下)

　　大道无方灵妙不测非分别之所能解唯其造道之士识量自殊随量而止则互有浅深于无尽海中妄生有尽之见自执自是矜慢苟安致令圣贤眼不耐见极力呵斥从井救人其知者以为大法纲宗不容混滥不知者反谓诤论是非之未忘吁可惜哉余猥迹穷山学疏才浅自救尚亏乌能为物但念斯时祖庭秋晚丛社凋残司法柄者务于门庭而忽于陶育参玄理者急于机解而昧于躬行致令末流愈炽狂妄纷然言超佛祖之先行出凡庸之下此予之所以岌岌然常抱法道无穷之忧而慨开堂树法者之不足以恃为安也今既相逢狭路未免曲尽婆心带水拖泥广辨邪正使初发菩提之士有所趋则焉尔知我罪我我何辞哉。

　　圆觉经云一切众生性本清净平等平等无有三乘顿渐外道天魔等别由逢知识依彼所作因地发行尔时修习便有顿渐若遇如来无上乘禅根无大小皆成佛果是知我眼本正因师故邪可不详慎而忽忽哉故予以为出家学道不求真正明眼师承期了旷劫难了之生死大事者反不如三家村里一个老实农夫事亲敬长之为愈也何则割爱辞思披缁削发君王不拜父母不供屈膝投师服劳奉养所为何来方今恶俗秃民师之所以求徒徒之所以求师者不过衣食房舍田园资业而已矣于是贪狠凶徒冻馁贱莩皆得以插足法门苟图安逸种性既恶发心又邪此昏昧而求出家彼昏昧而希服役因果不知理义不识贪瞋日长资业日深所言所行与俗无二头白齿黄不知戒定慧之为何物经律论之为何言代代互坑愈卑愈下相牵相引同没污泥上累父母檀那下辜自己净性是岂非万倍之不及俗人之无此罪哉我今不惜口业普告后来好心出家须择师范小小技艺尚假师成况出世大道不遇明师而能得者无有是处盖师有多种僧相是同习行各异不可不知也如古音和尚所谓有持诵师依文课读有文业师耽情翰藻有苦行师枉疲身形有瑜伽师诵持印咒有住持师专事家缘有担板师只见一边有应缘师为人忘己有外道师修养丹术有外术师应验吉凶有贪利师饕餮积畜有胜负师空腹高心有清客师图书诗画有福缘师利养广多有攀缘师交结贵显有邪佞师面是背非有正直师言行清白有善巧师医相地理有有相师装点模样有无相师善达无为有讲法师惟明教相有解义师专谈义理有枯禅师长年打坐有悟解师见道未彻有门庭师惟图热闹如是诸师各住一方皆有名闻学者起因发脚不可不审当察其道德体其心行访其功业若合理者方可皈依不可以世礼所碍将就投礼无益师也古云打头不遇作家到老翻成骨董打头若遇明师开示正路不遭邪师所惑步步得其正功进修日久自然无法不通无理不透今生便须顿了何须更历僧祗其为师者又须各知弟子种性根行正邪志念虚实随根善诱令入正道是故师当思其所以为师之道徒当思其所以为徒之道故为师者当思忖自己解行何如法力何若果能度彼出世否果能彻底无疑否果能为人师范受人礼拜供养否为徒者亦当思忖我弃了君王父母妻子眷属不管顾供养而反屈膝礼拜于人所求何事岂可为些小名闻利养身衣口食而甘作个不忠不孝不仁不义之人哉既不其然则我之所以服劳奉养于师者为求出世大道开我旷劫之迷云示我超乘之正路决择生死之大事绍隆佛种之宏规千苦万难了无疲厌痛劄深锥铭恩刻骨一言半句粉体莫酬奉养服劳唯恐缓怠稍或不然皆恶业因缘怨家合会耳何出家之有哉。

　　既知择师先须立决定志志不决定则易因循纵有修行只增虚妄试看今时若僧若俗其始发心也莫不各言为生死大事而竟因循苟且随习波流而卒归污下者何哉皆其无决定志之立尔奉告诸人来此同居不必更学诸方机辨问答虚滑自瞒唯以立决定今生必要彻证佛祖地位之志而后可以学道道也者心也凡厥有心皆可成佛吾何为独不然如是愤愤不甘与犬马痴顽同受生死轮回之苦而必欲与佛祖同其力量同其双严是为立志立志者卓然屹然而不可移之谓也稍有畏难求易之私则虽有志而不至于立矣立非可起可歇者所能到也。

　　立志既真当思生死事大欺凡压圣笼古罩今不是说得些无古今无生死的道理所能了脱不是念得一句佛熟持得些经咒作得些顽福所能了脱应思无量劫来如梦如醉前波后浪流转无穷逗到今生得为佛子如囚出狱似鸟脱笼再莫因循贪图安遥依旧轮回去也然欲断其流但息其源欲绝生死先悟正因方成佛种若不信有顿悟的事纵有禅定智慧尽是生灭边事譬如画饼不可充饥今既不避嫌疑岂可半遮半现索性将近时乐病一一点明不辞忒生络索只贵不坠宗风。

　　近时阿师有谓见闻知觉木天然活物不受牢笼致令学人认个转动的为佛性于是擎拳竖指拂袖扬眉进前退后如傀儡一般此等谓之识神影子古人斥之为弄无尾巴猢狲一番恶病到来管取噬脐无及。

　　有谓本分事上无形无相绝理绝言言语道断心行处灭执一非余向阴界鬼窟中作活计日久月深成邪外种。

　　有一向举古举今征人下语致令学人串习口头三昧熟记机缘穿凿商量稍有如萤火般见解便与印破面门纵有理会不去处不是浑仑吞枣便百计千方思想出个道理来珍重宝惜既已自瞎又去瞎人此等谓之一盲引众盲相牵入火坑。

　　有不肯参禅耽味止观专修禅定趋静恶喧坐在无魂必死之乡无慧自救终成邪外。

　　有谓明教方可修行如夜行须炬一向刺头经本里口喃喃地念言记语以为参学浸润多年学文学诗攀缘名闻交结贵豪人我日深体面愈重此等谓之自暴自弃抛却黄金抱碌砖。

　　有正念轻微我见炽盛自负公正竞气争能甄别是非甘沦业海纵然正直信施难消拽耙牵犁许伊有分。

　　有起止不恒乍疑乍信忽怠忽勤更不知羞道我已作到不提自提不举自举时节了也只是不得大悟此正所谓小见狐疑转急转迟既无真疑决定之功焉有一念纯真之用火急见人方有可救。

　　有自无正眼为人死煞教人看话头长年竟月将心用心拒散除昏愈治愈乱唐丧光阴终沉死水又有以自己所得瞥脱一着子决定不许人看话头教直下承当致令学人因循放逸认贼为子者是二等俱属固执夫古人孜孜切切惟为生死一大事因缘故其于参师访友之际胸中的有一种愤愤不平牢不可拔之真疑所至冲口便问言下便领或触事融通或逢缘顿悟皆其因真果正之验也后来知识见学者心不诚至随语生解不发真疑不得实悟故不得已以无义味话与之咬嚼使其偷心不期死而自死妄情不期净而自净日久月深冷灰豆爆廓地通天自然无法不通无理不透故云一句通千句万句一齐通岂有已透未透之次第是皆情识意想之参非真参也且道如何是真参待你脱却业识来即向汝道。

　　有教人看话头不必太急切悠悠看去自有悟时不知心力既弱现行波腾焉有六国安和太平无事之境须是死尽偷心干却现行那时更说甚么话头不话头急切不急切之梦语。

　　有坐久轻安忽忘身世便谓本来无事自矜自是反诮精勤为无益者斯皆为理所缚不解变通轻篾律仪拨无因果。

　　有见华严论所明一切佛菩萨名号皆为表法而无实有等语遂起豁达空见殊不知世出世间皆是假名但表法而无实有果生故非无因灭故非有故云唯一坚密身一切尘中现也如论明孔子颜回等皆是表法而无实有可知善无实相人天以表善而实无人天恶亦无实三途以表恶而实无三途推而至于一切名相所该无不皆表法而无实有也何独至于空而执之。

　　有专怕落空之祸遂执实实有佛可成实实有道可得斯亦智眼尚盲自背天真枉成限量。

　　有偏守局见惟惧多闻好为人师不肯虚心习学文义不通见人笔舌非其所及反生谤毁谓他是文字师我不曾读书不通学问只悟得本分事祖师西来不立文字直指人心见性成佛那有许多语句云云宗镜有两人同看一纸契书之喻谓识字者见文契四至分明不着契书便能管业不识字者但见一纸文字取舍徒为今更示之曰达磨西来不立文字已是吐舌吐肝拖泥带水了也更道个直指人心见性成佛好与三十棒还有知得者个消息者么如无三十年后不得道山僧教坏人家男女若向者里荐得则知三藏十二部各住各位有什么文字可立万象森罗炽然常说有什么文字可除是故当知妄见自殊元无文字元无文字则文理常通岂盲徒摸象之言所能惑哉。

　　有谭禅谭道说佛说心但言触目无非佛法头头尽是道场观其所行不如流俗全无实悟只学虚头口口谭空步步著有自不责业力所牵便说饮酒食肉不碍菩提行盗行淫无妨般若生遭王法死堕阿鼻有以不立知见解会为道说本来无一毫事但饭来便吃屎急便屙经不须看佛不须礼谓之荡荡无碍任意纵横无不天真尽是妙用见佛祖说明心见性穷玄极妙之理便云此是建立法门本分事上还着得者些闲言语么一向坐在无事甲里一朝风火相煎四大分离时者个主宰作不得了也。

　　有教人一切放下不必参究念起即歇歇之既久意识昏疲念绝即亡精神化为土木金石斯皆热药成病堕落偏邪。

　　有见古人道忘机即佛道分别即魔军遂乃闭目藏睛做死模样全无分别此如斩头求活忒煞愚痴不速见人将沉魍魉。

　　有见古人道不思善不思恶任运应缘等语遂住意忘缘谓之善恶两亡了事汉子触事逢缘认为无心应用如将药永以为真金不入红炉焉知错误。

　　有谓只要自己用工不必参问盲参瞎做若不沉迷痴慢即甘弃下愚。

　　有专看四家呯唱及天奇直注等书埋神见网而为得旨或抄记方言专斗语句唯资唇吻但顾出身反沦识海。

　　有谓宗门不通意路开口即差似击石火如闪电光不容拟议那许参寻信口胡谈以为得旨者此等日用中常为见碍反堕阴城不知言本无言须知差别一句有滞千途不通岂有明与不明之异耶。

　　有谓古人言句无非断人意根全无意旨不肯参究夫古人垂手之际片语不虚一处通去千处万处光辉与他从上圣贤如镜对镜岂有颟顸卜度之病乎当知以毒攻毒方便最良自拶自搜水清月现绝后再苏方知此旨。

　　有参一时禅又去看看本子看看本子又去坐一时香此等信根不固夹杂心多主宰徒兴终难成片。

　　有参到不奈何处进不得退不得处正是好消息却自心慌生出许多忧虑恐怕落空自谓根行浅薄遂去勤求佛加忏罪除愆反成散缓。

　　有见古人谓八处出现及即今好个时节等语便认个识神以为妙用谓之转识成智又谓之识得不为贼一向流布将去谓之活祖机瞎用盲拈行棒行喝说禅说道自害害人有志之士宁可饥死冻死几十世参而不悟决定不食这般狐涎鬼沫也。

　　有见古人谓平常心是道便谓天是天地是地山是山水是水僧是僧俗是俗穿衣吃饭任运平怀无不是者个更妄引古人吃粥了洗钵盂等为证柏树子麻三斤等谓之即事明心附物显理邪知谬解下喝下拳做尽恶态痴狂乱吠。

　　有参禅只求速会如猜谜一般三三两两浩浩商量学拈学颂互相瞎印譬如卖柴汉子将条扁担向十字街头告人皇帝宫中今日商量甚么事徒自猜疑终无是处。

　　有深思细想将古人机缘穿凿配合以为深得宗旨自高自是反谤他人宋人得燕石以为至宝贾胡一见呵笑宁堪。

　　有私相传受立咒立愿以表不妄传人者此等邪流他时后日截舌泥耕未是苦在。

　　有狐毒深入躲跟一世而不肯知非者或纵有知非而怕受钳锥矜惜体面甘心沦溺者贪目前之逸乐失万劫之良缘志士明人决不堕此。

　　有谓昏沉乃生死根本专遣昏沉高声唱喊番身打滚跳脚擎拳谓之炼魔起参不知昏沉根本由于散乱散乱由于妄情妄情由于不觉纵然终世不眠又中何用。

　　有见教中道即色即空作而无作等语乃一向劳形佛事五色命根未断色空皆是梦语纵有营为只增妄果。

　　有以束身为律动止安详终日唯见他非轻慢一切戒罪邪见虽似修行步步起罪经中判入五利使中良有以也。

　　有年高腊长空腹高心好议他非矜惜体面如三家村土地威福不远眼光落地深悔徒为。

　　有掉得一知半解便去深山穷谷住个茅庵窃比古人长养圣胎日久月深高慢愈增无明愈重成魔伴侣。

　　有妄起色身之见而迷本法身谓之空无作用专事有为以为实行认影为真影像灭时方知不实。

　　有见教中谓一切法毕竟空等语遂谓一切皆空修行何益是为断灭恶见永劫痴迷。

　　有悟得本法身隐隐地有个见处为碍而不肯涉事是为理障所缚。

　　有为理须顿悟事须渐除一向专兴造作若果真悟则一一事皆如理融通三际明彻本源岂更见有个事又有个理之谬解。

　　有谓人法本来自尔境智本和同无生无灭无去无来遂一向任情恣习见缘尚在生死宁空死水生蛊停囚长智皆其病也。

　　有谓万法唯心依正无碍乃耽恋色身及所有依报而念念轮转不生厌离者或有深厌生死而不了本无自缚遂乃一向精求解脱不依真照枉随轮回勤怠虽殊流转则一。

　　有斤斤因果毫不敢违爱佛厌魔动辄得碍虽名正信争奈本体云迷不肯知非终成幻业。

　　有见经中所赞持经功德不知是佛方便开权引实之旨执一不舍如小儿执砂为米夺之则啼长大回观方知痴谬。

　　有专习教乘不信顿悟直超之事执事迷理执理迷事既不自信焉信他人诸佛菩萨所说无非直指明心心苟不明与理为敌喃喃竟日终世仍迷。

　　有专慕禅宗轻斥教义夫禅乃教之体教乃禅之用体用虽殊不思议一也岂禅外更有教可轻教外更有禅可重乎。

　　有钻味言句胜解现前生快足想我王库内无如是刀好肉无疮勿伤之也。

　　有提个话头经年不悟便谓全无滋味惧信施难消不如老实念佛看经希求福利高推上圣自鄙下凡枉涉岐途自暴自弃。

　　有见不须庄严本来清净若起心精进是妄非精进若能心不妄精进无有涯等语一向守净居闲坐在法尘窠臼里弃舍修行才有所重便成窠臼执药成病依旧如迷。

　　有见经中赞叹般若无相行不能消归自己专为人说劝人持诵以希功德佛言汝等以缘心听法此法亦缘非得法性。

　　有见宗师举扬格外玄谭起奇特想思惟心拟求玄解咄错了也不见古人道汝自反照密在汝边岂容汝外更生玄妙。

　　有起愤求心精进心勤思切究纵然想得悟得与汝了不相似若要直截根源只须于向来迷处下手最第一也。

　　有见说烦恼即菩提无明即佛性等语作任真无事会五蕴本空会功夫未尽心魔未绝任之断之皆成过患。

　　有深信正宗而自无智眼不能甄别正邪乍疑乍信者或明解依稀而不信自心圆具成外取空者斯皆信解偏枯不遇明师终成大病。

　　有谓众生与佛无殊遂生增上慢见见佛不拜逢僧不礼轻毁三宝交结贵豪甘投魔冒教中所谓饮醍醐而成毒者是也。

　　有专尚圆顿尊重禅宗遂指一切方便权巧之门为无益者不知实因权立权为实施实既非实权亦非权尘毛刹土处处菩提法语妄言悉是真实何重何轻皆是迷情妄生取舍耳。

　　如上所宣皆是打头不遇作家到底只成骨董欲升反坠求脱偏缠是以不忍冷观袖手遂致缘古证今入水拖泥广斥邪路直示归程若问程而不行与未问者何异山僧今日偶然不惜眉毛引起这般络索可谓开眼作梦撒屎撒尿不识好恶若向衲僧面前不过一场笑具耳何以故为众竭力祸出私门也。

　　居士问经中谓不住相布施功德最多五度如盲般若为导色见声求是行邪道和尚何故令人布施修福念佛修行而不直引入萨婆若海哉答曰布施修福等何曾有分毫声色到汝分上汝自眼见空华耳居士不谕旨再四请问师曰般若能守护一切善法故得入萨婆若萨婆若者即般若异名五波罗密福德入般若中即得清净清净故得佛道佛道即萨婆若也智度论云一切法虽毕竟空众生颠倒深着若不以方便力则不可得度方便者所谓六波罗密相好光明神通变化能以一指动十方国土梵音说法一切种智大慈大悲等具足无量诸法然后能教化众生众生必能信受得如是力假令妄语人犹当信何况实语故经云虽知诸法实相能人涅槃但为众生故行檀等诸波罗密如经广说乃至不可以异事度众生又毕竟空中诸波罗密无差别若无般若亦不能知是毕竟空得波罗密名以入般若故无差别如众流入海故世人不可但为说诸法实相闻则迷闷生于疑悔故以第一义为心用世俗语言为说分别有诸波罗密教化众生众生实无有法亦本空不生不死不退不起色声诸法亦然又诸波罗等一切善法和合能破烦恼得菩提而般若于中功力最大以一切法自性无故不取相故不取故不舍以不忆念取相故即是三解脱门三解脱门即是诸法实相是知水未入海则不咸境不归心则不等但坏假名而显实岂容弃有以投空空有见亡尘尘佛国正好向色声香味触法诸刹土中成等正觉转大法轮度一切众生入无余涅槃皆人人分内事耳何色见声求之有哉。

　　次日又问昨承师示犹未了了更乞不吝慈悲微细剖悉曰山僧昨日了无所说居士亦无所听无听无说是名般若更何疑焉曰此语更增迷闷尚乞布施慈悲曰山僧实无有法为居士说居士不必忆念无忆念则无著无著则无生无生则无三界善恶身心处所可得更有什么不了曰我今方知一切皆空即是般若曰般若正破者等邪见以你们内着我外着空不依般若慧故破空得般若今言汝知一切空何异开眼作梦近时有等邪见众生见经中道一切空无性便一向死嗑呾地打坐更不肯修行作诸功德以为一切即空复何修行此等谓之焦芽败种不可抹治又有谓我不着空无性而能行诸善行是为正道此等望上心不息亦是邪见以其不求佛道则不能行一切善法故若思念分别谓一切法不取相则毕竟空毕竟空不可取以此开示于人亦为大病若谓我是凡夫生死未尽云何便能得般若但随佛语自不分别而定心为人说不取一切相是佛法等亦是大病若了诸法毕竟空而亦不住空见亦无不住之解如是而行则无过失以无所得故不贪贵佛不轻余人于诸众生其心平等于一切法不生心亦无不生之见是名行般若波罗密余五波罗密皆随从故云般若为导师五度如同伴在果则为转轮圣王右手轮宝等如布施时先筹量分别断一切著然后行施是则般若在前导如轮宝在四兵前导轮住余宝亦住降伏四天下已常在王宫虚空中住如般若破诸魔军烦恼已入萨婆若中住无所分别何以故因缘一切法性本无能作所作故子但一切无求识心寂灭无一动念处即是正觉以正觉智行诸世间任运利生无有刹那顷不是得菩提时无有芥子许非是舍身命处复何疑哉。

　　有律主闻师说戒提唱有戒相如虚空及空空互相保是名戒清净等语愤然来见曰和尚上堂便合提宗若弘戒须依古制才是若只纯提空义恐不是佛旨有误后来不可轻易答曰山僧自来不识什么空义也不识如何是古制你试道道看僧拟对乃咳嗽云者个是古是今僧云和尚也不可轻易曰山僧近日伤风咳嗽也不得僧无语曰你也不可轻易有误后来僧又无语良久又问和尚何时得戒云佛未出世时山僧也曾为汝摩顶授记了也你如今为什么根本戒也不持僧云此等说话五部律中出自何部望乞引佛语为证曰汝岂不见佛说决定毗尼经中有偈云一切戏论从心起不应分别法非法如是见法不思议彼人处世常安乐凡夫迷惑随心转多劫轮回诸有中若知法性皆无性是名真实不思议若有比丘念诸佛非善思惟非正念于佛妄生分别想而此分别无真实若有思惟于空法如是凡夫住邪道但以文字说于空文字与空何可得若有思惟寂静法是心非有本无生心行觉观皆戏论无念名为见诸法一切诸法无思念有思有念尽皆空若人爱乐观察空于此无念勿生念法同草木无知觉若离于心不可得众生自性无所有一切诸法亦如是又云了知法性无所有假名安立示世间又云诸法自性无所有当于何处言得证所说得证为无得如是了知乃名得众生得果为殊胜我说众生本不生尚无众生而可得云何当有得果者过去无数百千佛无有能度众生者若此众生真实有毕竟无能得涅槃一切诸法能寂灭未曾有法可生者若能如是见诸法彼人已出于三界此等正旨无教不宣今特举律宗以释大德之疑其他经论所诠浩如渊海一一皆指归此处幸细心体会方知从前所执甚是粗浮戒定尚未窥藩权实焉能甄别佛言聊引惟贵知时律师于是稽首受之而退。

　　余单丁行脚时友人遗闻师为予言其乡有陈老僧其为人卓有至德足不涉城市者五十余年有上首正上座执弟子礼甚恭谨师寿届古稀而亲炙者鳞至屋仅数椽甚隘陋侧有数楹为裨贩之流所居适此僧以不戒受讼求售于正上座上座告其俗弟子林某林喜甚问其价几何以二十金对林即如数与之其人感激将谋徙居林氏拟重构庵以迓焉正公以其事白之师师知其价之厚也甚悦已而叹息者再正公讶焉请问老师叹曰吾念因彼之急而买其居彼讼已过则将何以为栖乎纵彼谋栖得所而数十载之旧居顿鬻于人宁无恋恋之情乎我务守本分至老而遽易其所守宁不有愧于中是以叹耳正公愕然曰和尚勿虑弟子当留其仍旧也遂返身取券璧还师又喟然曰吾想其价用去矣若之何正公曰某甲并价不取可也老师于是管尔笑曰善哉善哉诚得我心也吁今之柄法树刹者为师为徒尚不免有巧取之谲况其下此者乎闻正公师弟之风得不愧于中哉。

　　刘千里居士因阅湛然和尚禅宗或问末载有达观大师招殃传质之于余余见其内有陶居士论老人不行权变高据师位一切宰官无论信与不信一向端坐受拜致招酷祸云云湛师谓老人乘大愿力担荷法门理应如是但议其剃发师退道返俗老人诱劝还僧遂礼老人为师而祝发焉又谓其亲近大千和尚而不嗣其法是皆其师承背乱故天特速严其罚以示警于人云云呜呼是何足以知老人哉夫老人生平之所以自行化他者唯此一着是吃紧余俱闲话耳子不观其诲人惟谆谆以假借四大以为身之半偈又其自治稍有误犯必痛自苦责曾闻其一日因误犯过午之餐便呼人责以巨板三十人或轻之老人则夺板而责其人鲜血溢流乃曰下下仿此乃可是皆痛治情根炼空相应使刀割香涂了无苦乐之实行也非大有过人骨力者其孰能与于斯而乃以情识测度能不发老人之揶揄哉且人生祸患固有定数苦乐顺逆道在其中唯至人能善用之为证道之门饮之如甘露之味苦逆现前全体受用真金百炼愈见光辉遂令因缘果报虚设无权平日所谭玄妙法道于此凑泊不来真伪判然乌容掩饰而谓之天严其罚可乎且老人之参大千和尚录中曾不见有付嘱老人之说老人之不敢承虚接向苟嗣大千者正见其尊重师承不敢轻易处而谓之背师承可乎至于剃发之师律中位在四种阇黎之一又有师戒在沙弥不得受具戒弟子礼拜之说况其不道至于返俗十余年而尚谓之师哉是皆俗流浅见之论非湛师之所宜有也或曰斯说也后人集之未知孰详因笔之以示同志。

　　与中牧阅东坡诗次牧云某甲曾闻苏公乃净戒禅师转世观其一生学问聪明妙思雄辨真足为文人吐气但不知于向上关捩可曾蹋着也无答云若蹋不着争解恁么若蹋得着争肯恁么牧云如今文人才士名公钜儒多从三宝中来固尔未审如今知识既了生死还如此么云你将谓一了生死便永谢世缘不来三界游戏神通阐扬佛事耶若尔与二乘小果何异当知世界无尽众生无尽菩萨行愿亦无尽尽未来际证无量圣身亦不是栖泊处在何得以管见测天乎若使无菩萨常游生死海济渡摄化则众生焉有出苦之期故知众生本有佛性是正因若不逢善缘启发则永缚使缠故大士辈或现僧或现俗或现国王或现宰官或现愚迷或现颖悟皆是游戏神通行菩萨道使一切众生同得同证而后已牧曰然则毕竟如何曰亦无什么毕竟只是东舞来西舞去把六道所有一切众生舞得成佛了便罢牧曰众生界无限量如何有舞得了的时节云汝既知众生无限量菩萨行亦无限量你与么问的亦无限量我恁么答的亦无限量无限量亦无限量既无限量还有众生可得么牧曰无可得云众生既不可得菩萨亦不可得说的听的亦不可得不可得亦不可得有甚么度不了的牧礼拜。

　　因二堂课诵众多不齐召众至方丈而告之曰尔等当知这两堂课诵乃是古人极则提持为人发机处不见此旨者遂指为应合常住接引初机视为浮泛不切之务吁可惜哉夫法法天真随见成异通之则尘尘皆正修之路迷之则在在皆尘劳之门迷悟由心非关事理经云厌离有为功行是为菩萨魔业又云不可离有为说无为无得非居得外等语是皆指踪方便若约山僧看来即这二堂功课便是超佛越祖之谈了也若有丝毫能所心在凡圣情量未忘动便著有无之境静则醉昏沉之乡总无自山分于是见有禅可是有教可非有有为可轻有无为可贵取之舍之枉成限量而不自知耳你但内不住心外不住境则句句全句法界声声尽证法身鱼鸣磬向启发真诠拜跪称扬普现三昧在世出世收摄无余互摄互融功归法界何有一毫头不是西来大意无有刹那顷不是得菩提时而乃视为泛常虚应故事威仪虽具意骤多端全无诚敬之心反增懒慢之罪虚消信施唐丧光阴粗义尚乃不知玄旨焉能透彻开口便谈过分操履不及庸流业识茫茫不知自愧反将涕吐误饲后人妄论他非只占己长终无是处汝等既来相依须是绝诸渗漏务实修行若见有一毫头事则被事碍见有一毫头理则被理碍皆非本分修行实为自欺自昧呜呼狮子捉兔如捉象皆用不欺之全力尊者一弹指而能降五百业龙只因持一突吉罗与四波罗夷等耳故如来按指海印发光汝暂举心尘劳先起皆由见惑致隔天渊汝等可自证知休将大海纳牛迹等闲虚度好时光众礼拜而退。

　　云外禅师语录卷第十五终

　　(　觉明师　霞石　匪一　云居　震初
　　应元　无碍　师普　不息　弘润
　　东溟　玉奇　小隐　悟空　白岩
　　净明　念申　孤松　本初　弘诲
　　众师捐赀助刻
　　神鼎云外和尚语录第十五卷
　康熙乙巳夏月塔院识)

　　神鼎云外泽禅师传

　　滹沱之统三十传至天隐修修之首嗣曰松际授授为人少缘饰眼目精明逃于名闻利养深隐阳山之巅得一人曰云外迹其悟因与其践履信哉宗通说通而行解相应者矣按师讳行泽云外其字也新安之嫠源人俗汪姓父仲观母王氏梦麟舞于庭维万历丁未秋八月初度因名应麟六岁入塾塾师授以千字文指首句四字问曰天是何物到何处止塾师曰汝且读书奚问为遂应声曰不识得读他作么其父闻而异之以为宿世理学者流非功名富贵中人也年十一丧母十九丧父家道顿衰苦志读书致疾呕血自度必死祷佛祈救夜梦神人曰若能归心三宝力扶正法病当自愈醒即发心已而病果愈二十七岁投黄山云谷院无易师度脱次年纳戒于姑苏之茂林律师随至天童见悟和尚问如何用心得个入处悟曰无心可用是汝入处师拟进语悟便打自是群疑塞胸刻期证悟彻夜经行不觉倚柱失睡忽闻开门声有省师便机锋峻拔悟首肯之既上阳山参松际授禅师居久之授继席磬山师侍侧授举牛过窗棂话问师师多方进语皆不契用是发愤再参偶因风揭帘旌扑落作声忽然悟入遂诣授质之授一见便曰汝今日生意好也师拂袖出次日授连举数则公案验师无不透彻如问德山托钵话曰你道德山为甚低头归方丈师曰老骥追风授曰岩头为甚又道他不会末后句师曰证父攘羊授曰如何是密启其意师曰赚杀多少人授曰三年后迁化又作么生师曰看和尚失却鼻孔授曰好与三十棒师便礼拜授曰子将来大有超师之见也者一日辞行授以衣拂付师师既受属直入匡庐栖止七贤峰下是时囊盔萧然唯五乳常住月供五升米师采薇作璎珞粥处之宴如也披阅高峰悟由复自疑曰彼睹演祖真赞时已悟到虚空粉碎大地平沉为甚被雪岩末后一拶便去不得由是力参二载一日山行失足堕涧忽山禽惊起大叫一声遂尔彻法源底乃作颂曰钟残漏尽一声鸡脱尽从前悟里迷大用纵横施巨阙堂堂洗土不成泥从此透脱重关言言见谛句句超宗因有僧问如何真实相师曰南康府里张皮匠时宝华忍和尚杰出丛林不可一世闻师此语抚几叹曰阳山乃有此儿耶一住匡庐经八载后出世蕲之大泉山次迁菩提寺一以祖道自任力挈纲宗以救时獘再迁紫云山老祖寺师因四众之请复大施普说辟诸魔外反覆万有余言专人赉书东下就正天童忞和尚报恩琇和尚俱为之击节叹赏师之道价从此弥高矣末后住神鼎道场室中常举狗子无佛性话验人罕有契其机者故终其世未尝印可一人及示脾疾辄索笔书遗属后三日复书偈辞众曰是非海内展全机多少时师尽皱眉此日一言无可付江南江北大家知书毕又作封龛偈曰神鼎龛无人封自作偈自封之三十年前平贴贴地三十年后也大奇掷笔端坐而尽寿四十有八腊二十有三塔全身于神鼎资圣寺右陇初师开发天童继参阳山得悟记莂后彻法匡庐宝华忍和尚既深加赞美随有说师者曰阳山声名韬晦公盍为建法幢计乎师曰我嗣法阳山宁以菀枯异志且丈夫贵辟今古岂假祖父余光哉力谢之既而出世蕲州同门惺寂廓师敦弟昆之谊不惮吴楚而遥佐师三主祖席入灭后参徒镜公念正法衰替人之云亡为梓语录若干卷行世于此益验师之服人者素矣。

　　康熙十一年岁次壬子春正月吴疁后学本璁淑镡拜撰
