嘉兴大藏经　普光坦庵禅师语录


　　序

　　大道廓然独脱形表何缁何素何圣何凡从上古尊宿握吹毛剑断人命根惟临济一宗卓越常情济十七传为断桥伦祖伦十一传为径山冲祖冲传兴善广广传普明用我金明介老和尚为普明嫡子传法三十余人瓶山次庵法兄其上首也普光坦庵峻禅师丰标天挺遍历诸方在在推许师未肯诺最后至瓶山门下水乳相投遂受记莂余炙师仪范壁立万仞聆师绪论穆然清风捧读普光语录如大宝炬光烛九垓谁敢正眼觑着觑着则瞎却渠眼余合掌称庆曰断桥一支将大振矣因力劝付梓一任含灵抱识横咬竖嚼行见儿孙匝地正不可思议也。

　　康熙庚戌孟秋丙辰空诸罗真性敬题。

　　嘉兴诸乡绅请启

　　伏以青天轰霹雳滹沱道出常情破院扇真风蠡水孤标遍界狮窟既无凡类曹源自尔流长恭惟
坦庵大和尚座下金陵毓秀钟阜呈祥绍隆伦祖之真传丕振车溪之嫡派瓶山室里倒翻筋斗出罗笼槜李城南铲断葛藤全正令久潜光于水边林下壁立高风方现瑞于优钵罗华入廛垂手兹有普光胜刹原为古佛道场不远南翁兴善之宗猷且近鸳老普明之恢复巍然祖刹之间允矣法王之席时节已臻因缘匪偶(植)等久钦道范特发微诚析寸香而泥首勒芜语吕式瞻伏愿高提祖印甘露门随时施设洪开炉鞴辣手段卓绝诸方裂破坠香掷地之机缘播扬日拥扶桑之漏逗俾大根小茎法雨均沾而此界彼疆皇风一片临楮无任屏企之至。

　　　法末张天植　曹　溶　王　庭　朱茂时
　　　钱　江　庄　鏻　何元英　许宗浑
　　　李丹衷　姚原沩　陈　恂　张三省
　　　项玉笋　陈之遵　卜陈彝　濮　芬
　　　项　泰　袁定远　黄　涛　金大起
　　　李新枝　黄士杰　同顿首拜

　　众文学请启

　　伏以花开五叶式瞻庚岭之辉教外单传丕振凫钟之响法不孤起道在人弘恭惟
潜夫大和尚少室真传滹沱嫡派蕴龙蟠虎踞之间气琼筏渡尽迷津接南岳敬畏之家风慧日重悬沙界揭开断桥伦祖之生面播扬车溪幻老之嘉声密印瓶山崇辉范里三千狮象随高步讵曰非时万里香云拥法幢宁惟异地今兹普光禅刹实系古宿道场特请大禅师移锡光临烹佛炼祖绍隆从上之宗猷培毓云礽之嫡乳唱弥高而和弥峻奚翅一世惊闻翥威凤而奋祥麟直令千秋振响祐等向沾道味久饫麈谈怀瓣香而泥首勒寸楮以瞻云伏愿俯鉴微忱慨俞飞锡毒鼓轰天髑髅迸而红日当空狮王踞地狐犴消而清风遍界拄杖　跳之家声尘尘奉重扶桑日出之公案刹刹掀翻将见祖道重兴三草二木而法雨均沾宗乘丕畅此土他方而道风一贯矣肃此布陈颙候慈旆不宣。

　　　法末吕嘉祐　顾　绅　骆云程　施　博
　　　卜汝谐　周天泽　项微谟　陆　煐
　　　项水镜　许振声　施　璜　万人望
　　　项吉士　李　潜　项　奎　罗开驎
　　　项具庆　陆　焘　万民望　项嘉祚
　　　施鉴蘧　项　禹　卜　鼎　项颖思
　　　项观国　万世望　项颖异　谭有泌
　　　项官治　同顿首拜

　　普光请启

　　伏以十方调御光气照于祇林双桂昌荣芳枝接乎慧命生当末季代有传人恭惟
坦庵大和尚觉海津梁名蓝领袖系自江左水分白鹭洲边化被漳南路绕苍龙矶畔继断桥之高躅弘临济之宗风自从唱导海闽何幸锡飞槜李惟是普光禅寺僻处永丰本系寂寞之乡夙望能仁之驾某等投身莲界未破迷途托业琪园犹粘世网平流薄劣无力撑持自非龙象蹴踏之才难副缁素皈依之志敢申瓣香来投座下俯垂赐诲高树法幢溯缘起于天福初载惟凭福德以遥临推创始于道坦法师信藉坦翁而复振此法门之所系赖非勉强之所能求伏望允从曷胜祷切。

　　　法弟子陈大儒　张凤翎　盛　洪　朱焜采
　　　　闻名彰　周世杰　盛鸿仪　朱云焘
　　　　朱永泰　夏成文　夏成彦　于　煌

　　　本山弟子达贤　祖源　真默　祖仁　戒端
　　　　　正印　方庆　智正和南拜

　　坦庵禅师住嘉兴普光寺语录

　　侍者全弘记录

　　康熙庚戌五月十九日师在精严寺受
阖郡绅衿诸大护法洎众耆宿请住普光寺小参拈启云者个有底唤作无尽藏顶王三昧有底唤作金刚秘密真言有底唤作护身符子今日在峻上座手里但唤作卖水牯牛底文契何故从此拖犁拽耙去也一向把住乾坤失色于今放行遍界生光且道把住是放行是良久云明眼人前却成漏逗复举五祖演禅师在海会受请云三处住持只者滋味者回冤家难为回避白莲峰鼻孔海会山出气师云五祖鼻孔虽善出气只不合使人东奔西走山僧又不然初作住持说甚滋味既是冤家何须回避幸有七尺乌藤去住自能出气遂卓拄杖下座。

　　师以六月六日进院至。

　　山门云大解脱门今古洞开山僧到这里不用强安排拽拄杖便入。

　　佛殿漱口三日吾不喜闻老姥不欲见调达常谤嗔遂展具云别人行处我不行便礼拜。

　　伽蓝我六通你五通恢张正法震慑波旬大家扶起破沙盆。

　　祖堂二三四七逐队成群西天此土换却多少人眼睛。

　　据室架箭抛毬擎叉舞剑多少大惊小怪未免钝置煞人新普光无论凡来圣来只要照顾棒头律律何故临济门下当日嘉镇府大厅洪护法设斋暨本山檀越耆旧大众等请上堂师至座前拈疏云这便是二千余年前灵山会上世尊亲嘱国王大臣底一则公案今日诸大护法重新拈出锦心绣口玉转珠回光显宗乘全彰圣谛大众还委悉么遂度表白云更烦剖露宣毕指法座顾众云不礼须弥王高步毗卢顶且道是甚么人境界喝一喝便升拈香云此一瓣香端为祝延
大清世界主今上皇帝陛下钦愿寿空芥城而不竭福等刹海以无涯次拈香云此一瓣香奉为阖国审僚文资武列以及本郡各位尊官伏愿股肱圣主柱石皇图永护法幢长光佛日复拈香云此一瓣香根蟠劫石叶覆大千久经日炙风吹何啻三登九上八臂那吒捉不着千眼大悲觑不见今日对众拈出专为供养
临济正传三十二世瓶山堂上次庵本师老人用酬法乳设有个汉出来道既是捉不着觑不见因甚到这里拈出但向他道事无一向且要共知敛衣就座古林和尚白椎云法筵龙象众当观第一义师云第一义谛亘古亘今普天匝地若到法兄椎下观光早是落三落四莫有向未发椎时荐得者么乃云诸佛出兴列祖降迹以至拈花面壁断臂破颜总是以讹传讹将错就错无非要汝诸仁各各识取者个第一义且如何是第一义聻松篁拂汉梵宇排空鸟语花香风清月朗头头上显物物上明于斯会去自见尧风荡荡舜日熙熙海晏河清民康物阜且道法筵重辟法令初行一句又作么生丰年野老讴歌日共喜嘉禾合穗生(谢辞不录)复举神鼎諲禅师开堂云斋会已具师云吃水也须防噎僧俗已集师云试看灵山一会问答已毕师云闲言语当甚么事佛法成办师云瞒得阿谁只将此着上祝今上皇帝圣寿无疆师以拂子打圆相云山僧只将此着上祝今上皇帝圣寿无疆且道与古人相去多少遂挥拂子一下复结椎云谛观法王法法王法如是下座。

　　当晚小参白仙上座才出师便喝仙亦喝师云山僧一喝正令当行上座一喝意作么生仙云断桥流水急端的是曹源师云许汝赞叹仙又喝师云者一喝没有落处仙云某甲今日纳个败缺师云大众证明乃云欲识佛性义当观时节因缘时节若至其理自彰且道即今是甚么时节众无对师自代云皓月正当空复举主峰法伯住龙渊晚参云大凡整丛林立宗旨莫不由此时节因缘时节若至如贫得宝师云大众还识者宝么不是隋珠卞玉亦非随色摩尼蓦拈拄杖云山僧这里亦有一宝便在诸人分上皆不欠少但以尘蔽沙埋不能证得于今正是时节山僧要汝等个个得者宝去有么有么良久卓杖下座。

　　次日到兴善寺扫鸳祖塔拈香云三十年前鼓两片皮遍界生风三十年后突出巴鼻全身入草今日特地瞻礼只为祖弥不了蓦召众云不肖孙与祖师相见汝等作么生良久云切忌草草遂插香。

　　阖山耆德设斋请上堂风生古殿云列奇峰夏木莺啼雕梁燕语头头祖意昭然触处真机焕尔英灵到此用力不多其或未然更资一路遂喝一喝复举临济大师云我有时一喝如金刚宝剑有时一喝如踞地师子有时一喝探竿影草有时一喝不作一喝用师云只如山僧适才一喝且道是金刚宝剑耶踞地师子耶探竿影草耶不作一喝用耶还会么师子林中师子吼旃檀林内旃檀香下座。

　　立两序上堂以拂子打○云普光今日放开一孔了也莫有着楔者么纵饶着得恰好病僧也只许你一半何故妙舞不应夸遍拍三台须要大家催。

　　三门众檀越设斋请上堂曰仙上座才礼拜师云今日不答话仙挺身云者个是甚么　师云向汝道今日不答话仙伫思师便喝仙亦喝师云病僧一喝有宾有主上座一喝又作么生仙云两眼对两眼师又喝仙云今日放过和尚师云莫谓拄杖不在自严库头问如何是万法归一师云柴米油盐果品蔬菜头云如何是一归何处师云汝须坚心照管头礼拜云谢师答话师云切忌囫囵吞个枣古节维那问孔子云三十而立四十而不惑未审不惑个什么师云且去摸索磬眼那云五十而知天命且道天命作么生知师云一椎粉碎后即向汝道那拟议师便喝那云我今拶破虚空了幸采当阳得力机师竖拂子云还采得者个么乃云连宵雷电交驰风霖大作炎蒸渐遁秋气纵横是汝诸仁总去静处萨婆诃鼾然成熟睡那知山门外有一段奇特因缘且道是甚么因缘有个维摩居士言我普光仓无粒米爨乏茎薪乃使无量无边神通力涌身向虚空中现十八变直往上方过无量无边世界到香积国中用无量无边转运力赍天厨饭还至我所却问病僧我等以此无量无边殊胜妙供饱饫僧伽未审还有福利也无病僧向他道端坐受供养施主常安乐是彼维摩生大欢喜踊跃而退大众还知有者般奇特事么挥拂子云归堂吃饭去便下座。

　　因事上堂举金明师翁拈坠香问瓶山本师云无情如何说法山云和尚拄杖子　跳去也明复勘问山拈坠掷地叉手而立明拈坠置于几上山云无情说法竟明便休去师云大众看他二老举扬个事针锋相拄水乳相投直得山河大地草木藂林悉放香光皆谭般若即我病僧本欲岩栖窦处遁迹过时不意遭他香气勾引出来将些旃檀香沉水香海此岸香牛头无价香华树香果树香末香涂香须曼那华香乃至妙法堂为诸天说法时香尽世所有一切之香一时委付于我既受委付山僧如何施设蓦拈拄杖卓一卓云即今薰却天下人鼻孔去也且道他无情说个什么法久久拽杖便下座。
