嘉兴大藏经　益州嵩山野竹禅师后录


　　益州嵩山野竹禅师后录序

　　世祖朝今天童山晓晰公禅师说法长安之隆安
皇帝万机之暇常以步辇幸其寺至则握手上殿就坐论道几如宾朋维时扈从之臣以为荣晓公则澹如也夫世之人得富翁一诺即起色十倍况
人主宠沃如寮友其衷不动有如晓公者乎若非萧然名利之外万虑都尽亦何能臻此哉余时掌院事无事必过从过则晓公必埽一室坐余其右烧香瀹茗发五岳之高论扬袂掀眉倒千江之雄辨于是乎法门细大古今得失历历可见乃今知马师以还东山父子而后至卧龙仰山及金陵翼善海舟慈公凡八世皆钟岷秀吐词为经真大有为宗工宿衲故上而
朝廷内而当轴外而群宰辐辏问道莫不虚而往实而归至或策骏争镳而惟恐其不获一闻绪论者总之得尽性真理超然远诣确乎不拔绝不可驯至乎尘网者也张子谓儒门澹泊收拾不住皆归释氏至此益信一日晓公惠益州嵩山野竹慧公禅师语录一部凡十四卷读之言词峭俊多发为名理诗颂清新尽黜去瑕垢或置之恕中南堂间不能辨谁恕谁南或置之昭觉妙喜间亦不能辨孰觉孰喜其果得天童悟报恩贤之家法长松璧公之血骨为挽近世一翘楚也邪且见桑梓巴渝与晓公同邑又晓公犹子前谓皆钟岷秀吐词为经大有为之宗工宿衲儒门收拾不住今又见于此也无何晓公抗疏南还余作诗送别十年来不得再晤一吐所欲使人远想故人梦寐不置兼想见竹师亦如想见晓公者久矣今秋竹师门人集后录又八卷不辞万里走力就正晓公于天童而晓公闻余念己亦念竹师乃驰一函为介并以后录寄余且曰思欲见其人而不得孰若读其人之集如见其人焉倘不吝一言弁于其人之集之首使其人亦一见公之言而读之如见公焉此非所谓两思而两得见绝非旦莫之遇而有离合悲欢之间也哉余读竟喜曰较前录则润而色老而苍益知竹师所诣近日知解宗师断断不可及也余因是晓公之言历序与晓公往还之久暨得竹师前后集读之之意乃笔以弁竹师后集若作序竹师大意则吾岂敢。

　　康熙十一年壬子孟冬
光禄大夫礼部尚书加一级侍
经筵庚戌会试正主考前兵刑二部尚书都察院两掌院事左都御史乙未甲辰庚戌充文武
殿试读卷官户刑二部左右侍郎翰林院提督四驿馆太常寺少卿吏礼兵科都右给事中同甲戌进士出身淮南龚鼎孳撰

　　序

　　余家在梓之遂宁涪江一水由梓趋渝至温则东矣若泛温溯梓或云阻长自梓达温轻舟顺流顷刻可至即五百里之山川云树室庐相去犹莽苍也顾余幼在江宁长居　帝里亲朋耆旧久阔星霜风景故园徒瞻明月而其间或有高贤蕴璞潜德幽光在所疏缺者复何限乎一日偶过垣中渝州双山刘子案头见有嵩山野竹禅师语录询之方知嵩山为益之名蓝而野竹禅师为吾长寿之名产实苏之双塔砖镜璧公之世适也阐道德之深微醒人心之本有缥缃数帙等于贝文不几为吾乡江山生色邪其语录乃因人说法灵变莫测而录中间载七言五言小诗及绝句细读之不过借彼宫商挥吾理奥岂必如唐人之琢工月露雕刻形声哉要之名理既到而形声月露之词未常不在其中昔惠琳兼内外之学惠休赋碧云之篇远公莲社东安议林既具原本自标绪余方之于斯真称伯仲矣居山谷者闻足音而喜违故乡者读乡人之集如晤故乡之景仿佛涪水之滨云树室庐山川人物历历在目差慰远思而况乎其寓言妙义使人涣然以悟邪因笔寄赠即以为序可也。

　　康熙己酉孟秋
赐进士及第内秘书院侍读学士加一级安南正使赐一品服李仙根题

　　序

　　嵩山者昆明之精蓝也野竹禅师慧公者渝之长寿人也生有异质智趣不凡幼即皈心绀园未常就里塾学既潜心释典精进苦勤始而护珠终而舍筏融彻四谛贯综六经謦欬希微挥毫珠玉岂非揽英秀于江山秉实学于神哲者哉早岁历永昌郡绅士瞻仰嗣复振锡嵩山弘开诱掖由此观之宗门之中亦具有经济乎先是嵩为会城名胜岁久颓废前辈大师如天童悟浮石贤砖镜璧即师之世次然道灯虽传法力未遍师至有所感孚所以当事群公聿来护法未五年一旦改观飞甍藻耀密宇幽清璚露风甘金云日丽化城既辟而入其中者无不生已度想余戊申冬以调补来滇越壬子春育之张公玮师之乡人以嵩山后录相示披阅之余如晤师旨矣师常言个事人人本具说个甚么则无端而后录岂师之心哉又言只因人薶没家珍妄自驰求所以种种譬喻无数方便使人晤明心地则后录又乌可已邪窃自思之自马石至临济曹洞支派虽分心印是一则师之精警此一大事即坐为禅不坐亦为禅言说讲究为禅不言说讲究亦为禅何适而不可余虽未识师因张公而得后录因后录而得师闻声爱慕宁在班荆倾盍闲乎爰叙其事以弁后集庶使嵩山一片席不愧慈荫大千。

　　赐进士出身文林郎原知河南新安县事丁酉本省同考莆田俞逊思园题

　　序

　　昔菩提达磨亲承跨水逢羊谶记见赤县神州有大乘气象遂逾海西来化行震旦而此土中人获闻无生妙谛共登上乘者千二百年矣其在今日惟三吴两浙刹竿相望说法如云不幸而生遐陬僻澨有毕世不闻佛法者则有缘无缘奚翅霄壤隔矣虽然性犹水也禅犹舟也高原大陆水性恒存而大施般若之航力鼓先登之楫必待其人后行耳野竹大师者生缘巴蜀倡道梁益为砖镜璧老人嫡骨种草报恩浮和尚真孙也当其幼遭兵燹骨月凋残便得觑破幻缘慨就芟染已具大勇猛大智慧大解脱与寻常托迹沙门者实相径庭逮其死心参究过溪举首顿悟万法归一落处所谓从缘荐得永无退失从此声为毒鼓味具鸩粪令大地众生略沾些子罔不丧身失命试读其慈云嵩山诸录简确净圆了无剩义若紫帐珍珠不轻抛撒而一往见宝其间理事洞融人法双显般柴运水总是玄机顾鉴颦呻无非妙理师谓立宾立主绝渗漏于机先有实有权驱圣凡于喝下断断非诬也兹门人复辑其鸡足山新录一编不远万里介吾同门啸堂和尚问序于余余读之咬嚼不破俨蚊子之上铁牛机锋不停恍隔窗之睹走马而且病点五般话商两错真觉目前大道八字打开坐地长安一超直入较之从前诸录更见恶辣因叹师为啸公犹子同生巴渝咸属悟祖法裔今啸公令行吴越师则建幢嵩岭岂非地灵人杰嫩桂久久愈昌欤夫达磨初来五度受毒际会未谐如愚若讷师于碧鸡金马之间开法未几缁素景从飙驰雷震神通妙用当必有大过人者余敢不望空遥礼曰梁州古佛出世也哉。

　　康熙癸丑嘉平浙鄞蛰庵道人本秀钱光绣圣月氏沐手拜题

　　益州嵩山野竹禅师后录目录第一卷上堂住云南大理府宾川州鸡足山石钟禅寺第二卷上堂住云南大理府宾川州鸡足山石钟禅寺第三卷上堂再住云南府嵩山禅寺第四卷法语(附小佛事)第五卷书问第六卷历代祖图真赞(附诸祖赞)第七卷杂偈第八卷杂偈(附补遗)

　　目录终

　　益州嵩山野竹禅师后录卷一

　　住鸡足大觉寺嗣法门人洪希编

　　住云南大理府宾川州鸡足山石钟禅寺上堂

　　康熙十年秋师在嵩山受诸郡护法诸山耆旧请十一月十五日到院众护法率诸山耆旧请开堂上堂拈请帖云见么只者符子可以动天地可以感鬼神言言玄要字字珠玑倘或未信知事宣过指法座云瓢笠随云到石钟一条竹杖活如龙才堪华首烟深处又上摩霄天柱峰喝一喝遂升告香云此瓣香揭开八尺捏聚尺八供养本山祖师迦叶尊者此瓣香河山并秀日月同明可以行四时可以育万物端为祝延
今上皇帝圣躬万岁
阖国公孤藩统千秋再及文武官僚缙绅护法请主印文诸山勤旧此瓣香十一回梁州毒焰弥天毕钵窟前何妨再申供养前住江南苏州府双塔寿宁砖镜老和尚升首座问远峰瀑布拖飞练近壑松杉送梵音如何是石钟境师云问得自然亲进云石女到来难措足木人闻见也愁眉如何是石钟人师云六根非不具进云恁么则六诏重开化日五湖又扇慈风师云大家在者里希西堂问昔日天龙一指只接俱胝今朝和尚一棒接得何人师云一个也无进云某甲承当去也莫怪粗糙师云迦叶师兄笑未休智后堂问迦叶未入此山早有石钟因甚但闻其名不闻其声师云九重叠翠里深藏不断云进云不因吾师指此音谁得闻师云刚才匝地又普天智便喝师云好喝只是不知落处怡宇问华首山前宝华座请师垂示大家闻师云好音在耳人皆仰宇竖起拳云青帝将传新岁令不妨举手候阳春师云符到奉行大旭问从上相承即不问当阳一句作么生师云石钟寺里升堂进云初祖道场新雨露庭前柏子拂清风师云却有与么事耶石幢问如何是诸佛出身处师云山僧昨夜向松闲走一回秋水问石钟幽韵含千古玉振金声事若何师云一句不妨重指示千年松下长茯苓进云自此头陀常在定刹竿倒处又重新师云恼乱春风卒未休乃云远劳诸郡削牍加之诸山交章约山僧到山不容解包息喘即令登此座子要山僧举扬从上宗乘以为开示当人极则一段受用大事山僧筹之无法可说只得将此共见共闻的不妨举似诸公聊作抛砖引玉去也大众师子林岂不四时苍翠四观峰岂不八面玲珑河子孔岂不川流不息沙址村岂不各开门户猢狲梯岂不勘辨往来太子洞岂不说妙谈玄袈裟石岂不日炙风吹钵盂山岂不常贮甘露更有鸦鸣鹊噪日往月来岂不事事见成无奈总作境会真可怜生虽然万古碧潭空界月再三捞捷始应知。

　　张护法上迦叶初祖幡上堂拈起幡云只者花簇锦攒的是我国勋张公与李夫人男祖保于迦叶佛时般若地上种植灵苗自迦叶至释迦老子时始得节错根盘枝繁叶茂滋成五色宝丝缕更假巧手结成天鬘陀罗云持以奉上毕钵罗窟饮光尊者不独徼福福至益寿寿延亦且与饮光老子行同虚空界住同虚空界去也毕竟以何为验挂向天柱峰飞扬龙凤影。

　　上释迦文佛幡上堂龙骧龙形凤翥凤影宝云交错花雨含润只此不思议宝火云宝珠云宝鬘云宝丝云一以先奉迦叶尊者一以今奉释迦文佛大众你看者宝幡飞扬时常竖穷横遍安住时常出微妙音由是观之一切庄严海一切功德海一切智慧海实从我张公李夫人男祖保自心流出山僧与么看则有分何也不是渠侬多意气他家曾蹋上头关。

　　请两序上堂独掌不浪鸣两掌鸣聒聒所以同声相应同气相求的如杨岐事慈明演祖得昭觉他如昺铁面通乌头贤真牧才庄主其余折花添瓶打碓曳磨第一座也有人第二座也有人第三座也有人石钟也不装香供养也无言说议论何故聻铜头铁额汉尽在我山中。

　　上堂自入山来已半月匆匆人事未曾歇忽然听得鼓声催兔角龟毛齐恶发筑碎破沙盆击烂乾矢橛是甚泼天门户石头路滑任伊佛来祖来也只叫苦叫屈咄。

　　开炉上堂僧问如何是夺人不夺境师云叶镜湖含月如何是夺境不夺人师云苍山雪作云如何是人境两俱夺师云上关花满地如何是人境俱不夺师云下关不谢梅向上一句再请垂慈师云五九尽日又逢春问选佛场中顶天立地者落何阶级师云落七问教乘即不问西来意若何师云大理弓鱼皆有子问昨日石钟寺今朝应宗堂中间不动句吾师为举扬师云莫棒打石人头进云诗书不习还得及第也无师云钓鱼船上谢三郎问世尊拈花迦叶微笑意旨师云适才还记得进云为甚么聻师云不独触风化问如何是临济一只眼师云终不得信进云怎奈照天照地何师云一任夷岳盈壑问法昌昔日开炉行脚僧无一个岂不寂莫师云何不问今日的进云石钟今日开炉衲子千有余个又作么生师云只须荐取古人的问释迦过去弥勒未来即今的聻师云人天众前终不寐语乃拈杖云见么此是二千年来迦叶师兄未曾动着的新石钟一时着向大炉韝中用火煆之用水淬之不觉翻成一块顽铁击又击不碎锯又锯不开正无法可设忽然河子孔虾蟆　跳起来上告天帝天帝云不干我事下告土主祠道士道士云不干我事猢狲梯有个猢狲约住云老蟆你只恁的奔走上下阿谁德汝且座上长老自有处分师连卓杖云快活快活将谓无杀着原来也有者个老狲便下座。

　　上堂僧问法不孤起仗境方生只如二十里松行欲尽青山涌出梵王宫此是境如何是法师云此是境如何是法问大悲千只眼那个是正眼师随声便打进云离却打聻师连打问昔日两堂下喝宾主历然如今两堂未喝宾主在甚处师云两眼对两眼问某甲乍入佛法不知谁是沙弥主师云汝者一拜切不可忘却问一子出家九族生天为甚目连母在地狱师云他家别有通人爱问庭前柏子即不问屋后栽松事若何师云临济道的乃云若论此事也不得道无也不得道有明眼宗师无影林中高悬日月通方作者不萌枝上暗辨春秋若是只悟自己不会目前此人有头无尾若是只会目前不悟自己此人有末无本若要自己目前一一圆明须是木上座始得遂卓杖一下云只愁歌舞尽化作彩云飞。

　　报国海长老归请上堂僧问大事未明如丧考妣时如何师云一步不阔一步进云大事已明如丧考妣时如何师云一步要阔一步问鸡足山中水足草足如何受用师云都来随分进云恁么则个个饱餐去也师云木人也解唱巴歌问盖天盖地之句即不问如何是平实句师云劝君莫逐兔逐兔损禾黍问如何是山中境师云竹疏烟补密梅瘦雪添肥进云如何是境中人师云头上无蓬尘足下有芒鞋进云石钟一段真消息及第堂前快杀人师云锦上铺花又一层问十方同聚会个个学无为如何是无为师云谁肯拆篱补壁问石钟结冬何处过岁师云一緉草鞋未有底德周勤旧问石钟未扣时如何师云两耳听不出进云已扣时如何师云两耳识不出进云谢和尚答话师云汝老矣幸而得闻师举僧问云峰悦和尚山颠岩崖还有佛法也无悦云有僧云如何是山颠岩崖佛法悦云猢狲倒上树师云道则特杀只是使者僧不能心诚悦服若是问石钟山颠岩崖还有佛法也无向道有如何是山颠岩崖佛法向道山光悦鸟性潭影空人心。

　　卫府祖护请上堂僧问祖师门下本无一物因甚浮山有九带师云为他舌头长如何是佛正法眼藏带师云虚空吞万象万象总不知如何是佛法藏带师云瀑布落潺湲松风拂萝月如何是理贯带师云日出海门东搏桑最先照如何是事贯带师云夜来何处火烧出古人坟如何是理事纵横带师云落花春不管流得到人间如何是屈曲垂带师云手持千里钞林下道人孤如何是妙协兼带师云鹁鸠树上啼意在麻畬里如何是金针双锁带师云深林人不知明月来相照如何是平怀常实带师云玉鞭云外指春色在江南更有一带请师速道师便打问一切声是佛声不师云莫贵耳贱目进云与么则火炉说法诸佛立地听去也师云火炉说甚么法进云　唎　唎师作听势乃云磨裈擦裤来得两月日矣者个为甚有会有不会石钟寺里安禅毕钵罗窟打坐为甚有见有不见还知么甜瓜彻蒂甜苦瓠连根苦。

　　上堂僧问离四句绝百非请师直指西来意师云未升座时致将一问来进云和尚恁么犹较马师百步师云谁肯跛驴趁队问牟尼珠人不识如来藏里亲收得敢问如何是藏师云与汝往来者不是僧礼拜师云把将珠来僧喝师云莫呈土弹子问昨日风今日风不从别处起时如何师云石钟寺前不得更问着别人进云泼天白雨澍扶犁水过膝师云头上漫漫又作么生进云一段风流事佳人独自知师云少卖弄师举临济逢佛杀佛逢祖杀祖逢罗汉杀罗汉逢父母杀父母逢眷属杀眷属始得解脱师云者老汉果然有大人相真是一员作家只是未有落处所以只是个白拈贼为甚如此聻赃物现在以拄杖一时打散。

　　月可上座请上堂僧问离娄能见秋毫如何不辨正色师云为伊见得秋毫进云师旷能闻蚁斗如何不别弦丝师云为伊闻得蚁斗进云和尚还辨还别不师云山僧亦不辨亦不别进云乞师一颂何如师示颂云离娄能见秋毫师旷能闻蚁斗一椎击破见闻论甚么个屁皱僧礼拜问即心即佛时如何师云船子下扬州进云非心非佛时如何师云天晓争解缆进云不是心不是佛不是物时如何师云坐却舌头着进云与么则泥牛吼处天关转木马嘶时地轴摇师云切忌人前走屁乃云十二月初一林下贵所适松闲立斯须望见苍山雪连络十九峰[番支]弄湖光日徐行蹋断流水声纵观写出飞禽迹大众月上座自粤东来也不问他青草愁云雪积将军之树黄沙苦雾冰坚太史之河只如镇海明珠作何色相还能识得者么便下座。

　　上堂僧问付金襕外别传何物师竖杖云为众竭力进云某甲掩耳去也师云木上座笑汝在问如何是四观境师云烟霞生背面问寺前一片石有时坐有时卧时如何师云渠未常不茹进云不坐不卧时如何师云独立望何极问天下老和尚还有不为人说的法么师云有进云如何是不为人说的法师云桼桶问世尊不说的和尚还说不师云山僧不说别有人说进云迦叶不闻的和尚还闻不师云山僧不闻别有人闻进云春色纵然全不露东风早已上溪梅师云听事不真徒劳传信僧喝师打三棒乃云般若岩终日浩浩商量合谈何事你诸人若是总见总闻我也知你卒难凑泊若是未见未闻我也知你大相孤负事不得已吾今为汝保任此事终不虚也击香几云见么闻么者一片田地分付来多时也亦似华首门放光处不论贫之与富贵之与贱僧之与俗男之与女各有一面圆光自然光光相摄不隔纤毫只是你诸人不曾理会所以见如不见闻如不闻若是但办肯心必不相赚复击香几云得坐披襟向后自看始得。

　　妙宜上座请上堂僧问望州亭乌石岭相见即不问僧堂前相见事如何师云勘过了打进云若论主学人无位次若论宾和尚无位次是一边语两边语师云一边不是两边尤非进云祗如宾主相见合谈何事师云不谈别事进云原来有人师便打问如何是真佛师云如水洗水进云如何是真法师云如空合空进云如何是真道师云如镜照镜僧喝师云只饶一喝威音外犹较山僧半月程乃云若是克证无生顿超方便者须是胸藏六合指动大千方能打锁敲枷去黏解缚若是提奖婴儿抚怜赤子从苗辨地因语知人者堪作么生不如大家归寮且待来日看。

　　上堂僧问世尊三昧因甚迦叶不知师云汝何不问诸方进云勘破了也师云世尊三昧聻僧便喝师云喝任汝喝如何是世尊三昧僧舞坐具便行师顾侍者乃云始从芳草去又逐落花回衲僧家到此十个有五双花添锦上采喝盘中若是石钟则不然八花毬子上不必绣红旗。

　　大觉寺心宇文郁大贤供众请上堂僧问达磨对武帝云不识由此不契乞别一转语得合帝意去师云千虚不如一实僧礼拜师云汝犹未活在问大地平沉时和尚向甚处立脚师云阇黎头一转问得是问如何是衲僧本分事师云杀人放火乃云赤肉团针劄不入乾矢橛水洗不清卖弄萝卜头灭却正法眼白羖狸奴也解唱也解和虾蟆蚯螾也解唱也解和谁能提祖印于无影林中悬慧灯于不萌枝上者里若是杀人不眨眼的作家战将便请卸甲倒戈若是兜三搭四的我则目视青霄长歌绿水去也卓杖一下复举大觉参临济济举拂子觉敷坐具济掷下拂子觉收具参堂师顾视左右云还知二老人么分明颂出春暖风和草木香两人鼻孔不曾藏如今无奈噇糟者开眼堂堂入醉乡。

　　尼广韦请上堂僧问如何是鸡山顶上一株松师云枝牚六合叶荫十方进云恁么则接汉蛟姿存变化冲霄野鹤可为巢师云险似昨日问如何是半提师云提奖婴儿抚怜赤子进云雪里分粉易墨中辨煤难师云意在射雕翻为弹雀问若能推者即是汝心则是认贼为子修山主云若能推者不是汝心则是认贼为子意旨师云石钟有棒不打汝进云家贼易剿白拈难瞒师云总跳者里不出乃云平常应变妙喜室中不犯锋铓直截酬机灌溪句下声和响顺台山大会斋可起丛林浴室揭榜意堪勒泉石到者里自然入林不动草入水不动波若也畏刀避剑倚草附木不堪持论还谛信得及么海岳云山都抛弃赢得庄周蝶梦长。

　　上堂风入松号泉落石响一历耳根百劫快畅若恁么会正是随声逐响不恁么会又成逐物迷源毕竟如何苏噜苏噜。

　　传衣寺虚中太安道林三上座请上堂僧问鹫岭拈花即不问鸡足传衣事如何师云弄巧成拙问如何是钵罗娘切脚师云二十棒寄与演祖二十棒自吃问如何是法身师云雨洗淡红桃萼漱进云如何是法眼师云袈裟角下藏不得进云恁么则清风高九万一举过须弥师云谁是窣堵那吒掌上擎蓦拈拄杖击香几云击开没尽藏放出无位人蹋杀三贤不剩十地其余六凡九地是甚荠粉却在应宗堂前扬声大叫快活快活忽被石钟长老拄杖蓦面一掴翻成一块顽铁及乎问他世尊传金襕之外别传个甚么他却不知复击香几一下便下座。

　　佛成道日南指省谷二上座请上堂僧问应时及节分明句请师为众广敷扬师云猿抱子归青嶂里进云自从一睹明星后无端钝置到今时师云百鸟衔花竟不来问如何是戒师云珊瑚枝上月进云如何是定师云荷叶盛玉露进云如何是慧师云一呼知四事乃云居城郭时看担来负去者日无休息更有夸经纪较重轻瞒天说价就地还钱虽则一一天真各有所适一往看来实可怜悯及入山来闻松声涧响者亦日无休息更有起秀丽含赤丹麋鹿为伍鸟雀作朋虽则了了无猜共相驯伏一往看来亦未是妙还知本分受用处么听取一颂十年领众住昆明官长往来苦送迎此日石钟洞壑里等闲赢得住山名。

　　华首归上堂山僧有一桩事不得不举似大众适才大众同着山僧到迦叶殿吃高居士斋转向华首门眺南雄清秀西洱汪洋北胜与剑阁相晖东山并丽水联络山山蟠郁岫岫回岚百川溢金沙大壑飞霞联碧落千峰回玉浪天柱摩苍透银河牧者唱樵者歌声随岩谷雨以时云以时景逐溪光既与诸人眼同见耳同闻为甚背地里却道也有到处也有不到处大众不见道未达境惟心起种种分别达境惟心矣分别即不生喝一喝下座。

　　上堂僧问袈裟之下还有失落人身的也无师云怎怪得山僧师举赵州到临济济问如何是祖师西来意州云正值老僧洗脚济近前作听势州云要会便会更啖啄作么济便归方丈州云三十年行脚今日为人错下注脚师云二大老恁么要且无祖师西来意若人拣点得出到方丈通个消息。

　　上堂僧问和尚登鸡足入华首曾亲见迦叶也未师云者钝汉甚处迴避得来进云祗如相见时如何师云放他一顿进云恁么则石门不久闭也师云门里道将一句来僧喝师云此是门外的进云门里的请师速道师云两口一无舌问如何是即心即佛师云头上角未生进云如何是非心非佛师云脚下毛先出问如何是如来禅师云如是我闻进云如何是祖师禅师云礼拜了向汝道问如何是佛师云三脚虾蟆跳上天乃云山僧与诸人赴牟尼庵斋了登钵盂峰见盘松下三三两两论及山形水势神怪灵奇云塔盘山昙华箐虎踞龙蟠石厂洞听松亭鸾翱凤翥传衣寺接待寺七纵八横辞佛台火雷坪上九下七正辨论闲被石钟长老抚背一下云唯不见道才有是非纷然失心你者一队汉只恁么论说机境有甚用处一队汉闻山僧与么道即便开悟而去如今恁的举来也是几度金沙波浪急一番流洗一番新。

　　龙华寺万行上座请上堂僧问世尊拈华迦叶得传心印如何是他得处师云珠拾泥里进云曹溪风幡印宗得请出世如何是他出处师云采喝盘中乃云宽廓非外蜗牛角上秋千寂寥非内蟭螟眼里闹市若是内不放出外不放入上无攀仰下绝己躬净裸裸绝承当赤洒洒没回互我也明窗下安排复举龙华照布衲问溥上座那一片向甚处去也溥云莫妄想照云失却一片也妙喜云自倒自起师云布衲无端放尿先自失却一片妙喜因人成事后却拾得一片且如目前无法者一片又作么生论量良久云月落后相见。

　　上堂举睦州道未得个入处须得个入处既得个入处不得孤负老僧师以杖画云陈年葛藤不如一笔勾下又举初三十一中九下七盏子扑落地楪子成七片复以杖画云陈年葛藤不如一笔勾下大众前一画且止后一画作么生又以杖画云者一画也有权也有实也有照也有用诸人如何会山僧终不把古人言句牢笼学者涂污俊杰须是自信自悟一一从胸襟流出方可盍天盍地委悉么便下座。

　　上堂僧问如何是诞生王子师云六国不承颜如何是朝生王子师云苍生得嘘植如何是末生王子师云承明输论策如何是化生王子师云边塞绝烟尘如何是内生王子师云万邦仰圣聪乃以拄杖画一画云住山翁乐无穷奇奇怪怪玲珑石丫丫叉叉古树松不假安禅已纯毒龙谈实相论真空复画一画云古木无人径深山何处钟。

　　华严寺玄印上座请上堂僧问如何是入门句师云且开装镜当轩立如何是门里句师云垂帘晏坐却忘疲如何是当门句师云楼头画眉自分晓如何是出门句师云蹋断青山不计程如何是门外句师云林下何曾见一人问二僧同去卷帘为甚一得一失师云拳头巴掌论疏亲乃云福城东际事东际水和烟要见摩顶处隔在海南边石钟与么不惟善财趋向不及直使老大德云缩手脚有分其余主天神主地神主山神主海神主林神主树神又敢动着一丝毫耶独有文殊犹较些子以目瞚普贤普贤抚掌呵呵大笑无厌足王见得却借石钟拄杖出气云无相如来入此殿是故此中最吉祥二大士摇手云你卖甚么措大抛下拄杖云一齐穿却鼻孔。

　　南安乌龙寺慧实上座请上堂僧问明头来明头打暗头来暗头打时如何师云只恐不是玉进云四方八面来旋风打虚空来连架打时如何师云是玉也大奇进云有意气时添意气不风流处转风流师云泥里不得着土块问如何是山里禅师云林深多虎迹岩险挂龙姿如何是城里禅师云往来朱紫贵问答各耆年如何是村里禅师云锄云犹未了木耙又上肩乃云南安乌龙寺相去隔乡里夜来到此间相逢各弹指拟议则千差笑领则一矣既不离个里不即个里又说甚么此是吾宗旨。

　　上堂僧问若立一尘家国兴盛如何是一尘师云生也进云一尘既承指十处一时收师云未必得恁么快问学人一向无消息请师指示师云何不早问问选佛场即不问如何是石钟真境师云风来耳畔日照高台进云莫落声色也无师云伶利衲僧向后自看乃云嘉平廿二大好取譬百卉蟠牙寒梅唾蒂无情尚自若斯衲僧得不伶利未举已前胡不瞥地既举而后渣也无漉甚么屎屁。

　　上堂僧问乾坤之内宇宙之间中有一宝秘在形山是甚么宝师云两手托不起进云和尚莫瞒人好师云阇黎不得无过问如何是学人着力句师云切不可付在来日进云如何是转身句师云饭食经行绕数遭进云如何是亲切句师云伸脚还在缩脚里乃云不向佛求不向法求不向僧求三文大光钱买个腰支柔面不洗髻不油知他是凡是圣终日在楼头手中把个破木杓更嫌何处不风流。

　　法心上座请上堂僧问德山侍龙潭潭然纸烛递与山山拟接时如何师云要接有甚么难进云恁么则电光中垂手石火里遇人去也师云未然纸烛道将来进云三更日正红师云他梦犹可事汝梦更愁人问大颠摈首座过在何处师便打云向后自看进云大冶精金应无变色师云早是变了师举慈明示众云一切贤圣皆以无为法而有差别前是案山后是主山且道无为法在甚么处良久云向下文长付在来日应庵云天童也着一只眼一切贤圣皆以无为法而有差别西瞿耶尼东弗于逮南赡部洲北郁单越到处去来不如在此师云石钟虽是他脚下子孙终不借婆裙子拜婆年何也不见道待兔守株终非神智遂举拂子云一切贤圣皆以无为法而有差别洱水回澜苍山积雪天柱崔嵬罗川曲折其余一山一水一宫一阙爇甚么沉檀着甚么矢橛煮普耳茶吃了正好瞌睡。

　　印文上座请上堂僧问隔墙见角便知是牛此人如何师云筠袁虔吉头上插笔乃云曹溪浪上鱼跃鸢飞熊耳山前猿啼鸟笑争如者里师旋象驭虎骤龙骧洵可乐也无奈云门又道个腊月二十五甜瓜彻蒂甜苦瓠连根苦金刚　眼睛铁蛇钻入土三脚驴瞌睡虎秘魔叉马师斧雪峰毬禾山鼓既是同肝共腑又何必频拈白棒打青天更将铁锯三台舞。

　　南指法轮良因三上座请上堂僧问寒暑里还有佛法也无师云无进云为甚么无师云寒即寒热即热进云寒暑中和尚如何迴避师云冰簟铺暖阁乃云东山水上行白浪滔滔西河火里坐红光焰焰惟一坚密身一切尘中见击石火闪蛇电倒骑铁牛入觉场无端拂着空王面。

　　悉檀寺院主仙陀请上堂僧问古涧寒泉时如何师云浸杀的不是进云饮者如何师云噎杀的不是进云某甲放身去也师云甚么年间得出僧乃喝师打七棒乃云收足蒲团一月循循如法安居仙陀却有妙智钓起山头白鱼且如秦地不收汉地不管底如何安顿得他下千峰披蓑侧立五老引水浇蔬。

　　上堂举僧问香林如何是衲衣下事林云腊月火烧山师云恁么会刺瞎眼睛不恁么会筑着脚跟正恁么时如何蓦竖杖云将谓春归无觅处不知转入此中来。
嘉兴大藏经　益州嵩山野竹禅师后录


　　益州嵩山野竹禅师后录卷二

　　住鸡足石钟寺嗣法门人广智编

　　大悲阁清宇上座请上堂僧问如何是一同一质师云万象掌中擎如何是二同大事师云百川须倒流如何是三总同参师云瓮里不走鳖如何是四同真智师云看人度筏头如何是五同遍普师云风入松涛吼如何是六同具足师云霜凝夜壑寒如何是七同得失师云水上捺胡芦如何是八同生杀师云手举八棱棒如何是九同音吼师云狗走抖搜口如何是十同得入师云东院洗钵盂与甚么人同得入师云铁额比不齐与谁同音吼师云村里高一伯作么生同生杀师云云门撺鳖鼻甚么物同得失师云片雪点红炉阿那个同具足师云空生只晏坐甚么物同遍普师云耆婆喜弹琴何人同真智师云虚空里赤脚孰与总同参师云且缓缓卜度那个同大事师云烂泥里着刺何物同一质师云叫渠过江来僧喝师便打乃云一法有针锋眼里翻觔斗一法无汪洋水上捺胡芦针眼鱼吞却嘉州大象蠛蠓虫倒跨陕府铁牛千眼大悲觑他不见八臂那吒曳不回头蓦直老黄梅声声叫归来不归来二十四番华信催。

　　上堂僧问如何是超佛越祖之谈师云泥鳅羞鳝问有佛处不得住时如何师云擎拳鼓掌进云无佛处急走过时如何师云磕额撞头进云室内无灵床浑家不着孝师云倘遇曹山向汝道孝满又如何进云父子不相识师云冷灰里有粒豆爆问无孔笛谁人吹得师云不是主空神进云没弦琴谁人弹得师云不是揭谛神进云谁知好手待知音师云祗有阇黎不甘乃云灵鹫峰烟霞生背面迦叶殿星日绕檐楹攀仰不及的徒劳目视云霄举步直入的自然皮骨俱换得到者里方知头头要妙法法玲珑纯钢打成生铁铸就随处作主遇缘即宗且道如何是宗聻千峰势到岳边止万派声归海上消便下座。

　　众戒子请上堂僧问山巅岩崖还有佛法也无师云有如何是山巅岩崖佛法师云千寻瀑布万壑寒松进云未到尽惊山险峻曾来方识路高低师云夜来何处火烧出古人坟问一人说得行不得一人行得说不得一人说不得行不得一人说得行得四人中那个是当家人师云快去一坑薶却进云有个不甘的出来又作么生师云正要与伊相见乃云结制一月日升堂复入室虽无是无非也有得有失拈却一走却七万机顿赴不挠其神众难齐作不抱其怵以杖卓一卓云会则大家弄神驹不会依然赤骨律。

　　上堂举京兆蚬子和尚自印心洞山后居无定止不蓄道具不循律仪在闽川常日沿江岸采掇虾蚬以充腹夜宿白马庙纸钱中时华严静禅师欲决真假先潜纸钱中深夜蚬归来静把住问如何是祖师西来意蚬遽答云神前酒台盘静托开云不枉与我同根生圆悟云诸人若未委悉待山僧下个注脚神前酒台盘铁弹大如拳一击便击碎不值半分钱师云圆悟老人虽则能惊群动众未免费精殚神石钟看来则不然神前酒台盘孤月似弹丸万里清光满千峰玉一团玉一团羞将短发还吹帽笑倩傍人为正冠。

　　念佛堂近微上座请上堂僧问大乘般若即不问念佛堂中事若何师云丰干骑虎来蹋着栖霞石乃云森森乔木岌岌岩峦似珊瑚牚月如玛瑙堆盘黄猿曝日以自若玄鸟栖巢以忘寒仙云灵奥曲径幽兰大众者事且置不问只如显最上乘发微妙旨尘说刹说炽然说又作么生吾家自有真常在岂羡一花五叶丹。

　　上堂僧问一物不将来时如何师云三文与汝买草鞋行脚去乃云一个两个嘉州晏坐开州水卧更有一个待汝诸人拈却炙脂帽子脱却鹘臭布衫石钟始向诸人说破。

　　腊月廿九松波上座请上堂不能发明此事正如佳节时不论远近千里百里少长贵贱入山烧香相似得一念烧香之勤虽许多山山水水险险巇巇不生疲厌盍缘此念之切故耳及到绝顶烧香竟回观山重重水叠叠云冉冉路迢迢身疲气竭从前勇猛冰消瓦解矣总之未曾发久远之志所以有此败兴参禅人若是皮下有血的直下返照虚妄之心猛然便休去歇去岂不自快若只作哑羊相似与烧香之志何异石钟与么汝诸人还甘么以杖画一画云依旧南山起云北山下雨。

　　除日淡空上座请上堂僧问除岁日客事纷纭当此时主一迷客得其便主不迷客作么生师云者里无奴儿婢子事乃云他日间散今日纷纭瀑水拖蓝松杉垂青冲澹而静寥泬而清见而非见闻而不闻文殊普贤无处藏身石钟拄杖随例处分卓一下云切忌躲根复举世尊云一人发真归源十方虚空悉皆消殒演祖道一人发真归源十方虚空筑着磕着圆悟道一人发真归源十方虚空锦上铺花石钟不然一人发真归源十方虚空齐声喝彩伶利衲僧出来道恁么要塞三老子口未得在石钟也许具一只眼元日殷宗端请上堂僧问四十九年未曾道着一字今日应宗堂中有个元字脚请师开示师云五祖道的问天地与我同根万物与我一体是伊还知昨日是腊尽今日是新正也未师作听势进云春随斗柄转人与物华新师云巢知风穴知雨乃云天高无极四时行焉而不德地厚无垠万物育焉而不仁仰一人之有庆咸万国以来宾巢知风穴知雨五湖四海王化里。

　　宗间上座请上堂烹佛祖的炉鞴难容蠛蠓栖泊驱凡圣的作略岂放狡兔寻窟饶他奴呼弥勒婢视释迦的不敢正眼觑着何也是甚冬冬。

　　姚宗仁请上堂僧问未出方丈有一问在和尚处和尚何不答他师云未到鸡山答了也进云是何语话师云撼动苍山十九峰乃云山巅岩崖佛法有参差松竹含烟缕山巅岩崖佛法无十个五双自涂糊也不有也不无蟭螟吞却玉蝉蜍。

　　罗宗道陈宗澍王宗镜请上堂生机一路鬼神莫测当阳一句祖佛难窥贴万象于眉间运群机于掌上玉转珠回星飞电激向上一路千圣不传且道谁人能委悉此事良久云福田庄高一伯吃村酒歌白雪震动十九峰六十九人尽饶舌喝一喝。

　　上堂僧问如何是无阴阳地师云一笔画不成如何是无根树师云双眼描不出如何是叫不响谷师云两耳听不来进云三无承师指大事作么生师云九九八十一乃云会则目前包裹不会目前包裹毕竟如何驾铁船海上飞磨盘空中德山临济带水拖泥佛果妙喜灰头土面石钟聻动容扬古路不堕悄然机。

　　上堂一句截流山头白浪一言该众井底蓬尘山花笑日岸柳含烟大地春回十方通畅不隔纤毫的作么委悉春色无高下花枝有短长。

　　宗朗宗妙二上座请上堂和气盈衢韶华溢目是处楼阁门随缘庆华屋煮淡流煨黄独释迦弥勒奴普贤文殊仆堪笑无边身手里把个漏笊篱却把虚空漉撞着舜若神高声叫共相祝
天子万年藩统百福。

　　上堂条风动处体用双彰瑞草萌时理事全备所以一尘一法界一刹一弥卢此皆妙相圆明真如廓尔祗如大地平沉虚空粉碎时如何迦叶笑阿难哭善应何曾有轻触。

　　寂光寺深修上座请上堂僧问考钟钟鸣伐鼓鼓响漏渫家风即不问祗如破沙盆满盛乾矢橛供养还纳受也未师云快般将来进云西来大意又作么生师云烂煮高河菜浓煎普耳茶乃云古佛家风无开无合衲僧作略有杀有活剑挂眉间符悬肘后捋虎须探骊珠竿头丝线从君弄不犯清波意自殊。

　　上堂息阴轩团团萝月河子孔滚滚江波更看般若台边柳拖锦绣回首木香坪上桃笑春风若是真正道流着著有出身之路终不落他境物里作活所以宁参活句不参死句还委悉么早知鬼便是人做半夜三更也可行。

　　兴云寺院主载谷请上堂僧问如何是万人行不到处师云山巅岩崖更那边进云如何是万人觑不到处师云虚空背上写大字进云恁么则石钟寺里相逢却在鸡足峰顶握手师云合谈何事进云天晓不露师云落在儿孙边乃云春王上九杯满缘酒大郎提壶三儿击缶春暖五岳春醉万有望见福城香风拂柳善财接足曼殊伸手骇得金毛身藏北斗撞着石钟相救相救不相救饶你更参四十年毕竟未及雪窦。

　　净光上座请上堂心不是佛花开世界起智不是道莺啭上林枝盍色骑声的铺花锦上离见绝闻的孤峰独宿万机不到权实双泯一句全收主宾互用且道得甚么人证明露柱　眼睛灯笼笑破口。

　　上堂僧问如何是真佛师云普如何是真法师云怕如何是真道师云直乃云祖佛行不到处行取一步三家村五里铺祖佛说不到处说取一句融四岁能让梨大众如今行说俱到不但孤峰顶上啸月眠云闹热场中冰丝玉管正好水边林下聚落城隍便与么去还知么白鹭下田千点雪黄鹂上树一枝花。

　　密化允目二上座请上堂到得者里行也好呼则应舞则跳住也好穷厮煎饿厮炒我爱赵州老壁上挂胡芦我爱善财老信手拈来草其余说甚么更有不眠人莫道君行早。

　　阔修上座请就法界庵上堂夜来天柱峰与拄杖子论议道观仁者善能济时扶危遇刚即柔所以名譒宇内为甚万里南来到鸡足山也只寻常拄杖子道观仁者善能随衣入定以待慈氏所以德重寰中为甚蓦直巨灵信手撮来也只如粟粒大正论不已被侍僧惊觉点火相照只见火炉火箸通身汗下床角头转出拂子高声叫云贼贼长老听得唤来责云你者一队笨汉将谓无人勘你贼贼各与二十而去如今阔修上座约石钟斋要石钟升座只得将此一段因缘聊为举似只是不可作法界量边事何也善财参遍处黑豆未生牙。

　　九莲寺宗修上座请上堂透玄妙关脱有无缚全佛即心全心即佛赤肉团上有一行字白玉盘中无两粒粟散花天女无路来障蔽魔王空相忆。

　　上堂没意智自然智石蕴玉以山晖水含珠而川媚通身是遍身是一尘飞而翳天一芥坠而覆地竖拂敲床贴榜书字照孔着楔遇伤挑刺铁树上绽花正是上元十四。

　　元霄龙华寺三达上座请上堂十五日已前风自南来雁自北至十五日已后白云浇松青山泼黛正当十五日一事全无虚空粉碎讨甚元霄灯挂向镜湖内昆仑　眼睛波斯闲瞌睡惟有东村李大妻折得梅花三两佩。

　　解制护法并谢诸山上堂结则总作圆觉伽蓝解则翻为平等性智不解不结时如何全无间歇起身云鸡足天下宗山石钟哀牢古寺刹竿相望鼓钟相缔此梁益名蓝真黔[番支]宗社提衡者必学识俱优据位者岂道德偏废福慧僧腊既浅幻垢未去敢望倪床作人师位承本郡护法削牍诸山耆宿雅意不得已俯一期今幸周隆敢忘慈力伏愿护法禄位并隆耆宿德寿共跻在筵诸德同明此事复坐举僧辞归宗宗云甚处去僧云诸方学五味禅去宗云我者里只有一味禅僧云如何是一味禅宗便打僧云莫打某甲会也宗云道来道来僧才开口宗又打黄檗闻云马祖下出八十四员善知识各个屙辘辘地只有归宗较些子师云归宗汗马功高无人铭勒黄檗既成褫他怎奈挂一漏万石钟虽后生必也为归宗作主蓦竖拄杖云从前汗马无人识只要重论盍代功。

　　到拈花寺德解上座请上堂昨年曾寓雨花亭百接桥边草色青今日重来山更暖谁知春在蓼花汀若是妙德家风普贤境界不须一花一世界一叶一如来何也衲僧门下总是展演之谈曲为今时不见道春到上林芳草缘莺啼二月杏花天。

　　到和甸宗云邓总戎请上堂乔甸望和甸水阔山遥新村连检村门联户接大波岭滚滚珠回小云南绵绵练锁莺啼春嶂筑坑满坑牧唱丹丘积壑盈壑锄云攫雾垦土耕烟啸月吟风游山玩水是你衲僧家还会么山月如银牵老兴闲行不觉过峰西。

　　上堂二月二十九春风树树吼夭桃翻赤艳灵云笑破口玄沙贼复来大沩许为友拍一拍云须弥颠倒颠撞破昆仑首。

　　佛诞上堂黄面老子才出母胎便鼓粥饭气云门无大人相便要一棒打杀石钟则不然九皋频唳鹤千里控乌骓。

　　使鼎长老江南省福海老和尚归上堂去年二月惊蛰自昆明一万里到广陵省老和尚今年四月麦秋自邗上一万里回中庆返石钟命梁益道韵携去江淮明月持归你道父子祖孙鼻孔毕竟如何今朝十五日孤月一轮圆。

　　张祖保设伊蒲宗讷披剃上堂石头铲草一场特地马祖安名一场特地展陷虎机弄险岩句须知有千圣不传的向上一路子若论千圣不传的向上一路子法堂前经楼后各草深一丈也无人举着在者里不是得少为足的明得何故聻不见道百尺竿头坐的人虽然得入未为真百尺竿头须进步十方世界现全身委悉么以杖卓一卓云殷勤为解丁香结放出枝头自在春。

　　上堂资始资生各正性命潇潇梅雨诸根普润石钟拄杖随缘任性有时靠墙有时行令而今把在手中天恭敬龙恭敬鬼恭敬人恭敬惟有大力魔王不是不圣待一切众生成佛无有世界众生乃可发菩提心以杖竖起大众一时走散。

　　上堂举白云古人留下一言半句未透时如撞着铁壁相似忽然一日撞透方知自己便是铁壁且道作么生透自云铁壁铁壁应庵老人以拄杖卓一卓云铁壁铁壁急急如律令敕师云应庵老人虽入得白云室然不过只念得两行咒若论铁壁梦也未梦见在不肖远孙将他鼻孔扭转令天下皮下有血的衲僧冰消瓦解以杖卓一下云铁壁铁壁一指便穿解下肩头扁担脱却屎尿布衫复卓杖云七九六十三荐又新杨公请上堂秋风瑟瑟秋光晃晃秋水澄澄秋山朗朗虽品物之大同感悲哀之小怏山僧与么又新杨公以为伤也以为赏也倘不然更有一说蟭螟眼中蜗牛角上利出名入道稀德旷日驭鹏霄云昧罔两迷之者似石沉渊悟之者如珠在掌镜水临轩清钟应响寂兮喧兮何悲何仰寥兮廓兮非来非往又新杨公以为伤也以为赏也不然山僧更与下个注脚遂掷下拄杖。

　　包章京送法被至上堂万松参差千峰联络天开霞彩泉流水乐至人居之俗尘圆脱示一机万机齐赴行一令百令相诺今有长者来登楼阁兴大津梁实为檀越施此法被揄扬佛法有命山僧升此宝座使开示佛祖行说不到的一着以激扬人天未生时的面目若论佛祖行说不到的一着我弼翁张公同李夫人作此佛事已为诸人开示了也若论激扬人天未生时的面目山僧升此座子已为诸人激扬了也更要个甚么拈拄杖卓一下云有意气时添意气不风流处也风流。

　　饶妙永剃度上堂秋霖滴破虚空潦倒渔翁瞌睡万有怒号刁刁此时都来不会既不会剃度者又且如何弹指云摩竭胜庄严娑婆诃。

　　左升云请小参珊瑚掌月体露金风寒露沾条香生宝阁所以道古今无变异时节不相饶既古今无变异时节不相饶说甚么生灭灭已寂灭为乐此事惟我登先居士全体担荷得何故不许伶利衲僧会只许通方作者知。

　　桑玉峰追严请小参九月廿二橙橘满市丰山叶落萧丘菊丽一支两支出类拔萃三片四片旋烟舞翠动若行云止犹谷神伶利衲僧何用视听咄莫张公吃酒李公醉桑树着箭柳树浆看来不是寻常事别有好音在上方。

　　江川令张耕烟护法请上堂升首座问江令重来闻法旨嵩阳向上事如何师云双陆盘中信手擿进云春工既许百花开一片香风吹不断师云莫对鹧鸪唱竹枝进云老和尚面皮厚多少师云山僧罪过智西堂问住着佛处草深一丈走过佛处即头角生去此二途向上消息如何举唱师云鹞子过新罗进云非但某甲威音尤后师云自知较一半希后堂问阐扬大法须是同人直指西来还他作者向上还有事也无师云八花毬子暗中抛进云踞地金毛难措足辽天俊鹞失行踪师云五更清早起进云木人惯用龟毛线石女难穿　　针师云脚下过也进云谢师答话师云口里空喃喃乃云权开震旦国此日嵩山辨胜毗耶离过去金粟入其宫有门拶人足卧其室借饭饱人腹各展雪刃霜刀屠祖僇佛乌庸武略文衡范真利俗且道是谁乃我张公老伯噫嘻公虽神宰实惟父行既从祖室中来安不激扬慧提持向上为南人结般若缘耶所以设伊蒲饭僧命慧登座举扬先祖未了的公案以达殊庥慧上座未免借花献佛去也蓦拈拂子竖起云见么此是四世祖悟和尚用不了的付与先师翁先师翁受之久矣灵岩老师又从师翁处得来如今落在慧上座手里了也虽则万般做造由人到底别有巧妙不见道知与师齐减师半德毕竟如何挥拂子云只须着眼看仙人莫看仙人手中扇复举贤师翁常垂语云报恩住在水乡四面无路还有不假舟楫到得者里么师拈云此老人曲直非江川老伯慧上座终不拈出何也须知远烟浪却有好商量。

　　师五帙卫府祖护昆玉请上堂僧问世尊降生指天指地和尚降生有何祥瑞师云前堂七百后堂半千进云恁么则一点水墨两处成龙去也师云只得赞之仰之问三千世界尘难喻万亿须弥高莫齐弹指声中圆八万刹那际内满三祇犹是者边事只如父母未生前一句请师指示师云山僧不知进云恁么则推出来时大家看也师云水底捷鱼踪问今日初生是者边事如何是那边事师云海咸河淡进云恁么则是法住法位世间相常住也师云风吹石臼念摩诃问如何是冷湫湫句师云何不向热闹处问将来进云如何是古庙香炉句师云汝还见也未进云如何是一条白练句师云谁不要此话大行进云细雨湿衣看不见野花落地听无声师云金刚脑后三斤铁问此日佳辰登宝座请师一句震雷音师云海势欲浮双塔去山形如拥五华来进云恁么则一音遍沙界四众无不闻师云摩天鹳鹤窥明镜呷浪鱼龙引渡杯乃云桃花三月浪金鳞奋鬣过一雨滋山岳无物不该罗衲僧门下犹未是在只如古者道五十知非五十学易是世间学邪出世间学邪更有说空谈有明宗显理不知蓝田含润丹穴蜚英总之一法所印竖杖云文彩彰也还见么连城价重虽多事锦上添花又一重。

　　上堂诸佛出身处熏风自南来佛果老子用此伎俩累他大慧打失鼻孔及至出世便将薰风南来的使用道个芭蕉蕉芭有叶无丫忽然一阵狂风起大似东京城相国寺北角头王和尚的破袈裟大众还会么为他闲事长无明是甚好手喝一喝。

　　上堂举百痴和尚示众世尊初生龙得水时添意气云门打杀虎逢山势长威狞师云世尊初生知恩者少云门打杀负恩者多复高声叫云快活快活时钊侍者问快活甚么师云阿耶阿耶莫要催逼。

　　上堂有收有放风吹不响铃儿草能杀能活雨打无声鼓子花说甚么荷叶团团似镜菱角尖尖似锥猛虎不顾几上肉铁蛇咬住铁研锤喝一喝。

　　挂诸祖像何振邦振国振朝昆玉请上堂猛虎以肉为命因甚不食其子生非异类灵蛇以珠为贵因甚自伤其体树大引风衲僧以悟为妙因甚问着哑口其力未充知识以法为尚因甚请益开口不得其道未合者四转语一转如天普盍一转似地普擎一转竖穷三际一转横遍十方若木若竹总束为德山棒棒亦棒不着若霆若雷总合为临济喝喝亦喝不着其余五家说话是甚么碗跶丘喝一喝云我何公昆玉供养六十九世并诸祖真仪用资先灵冥福且如何指示八万四千非凤毛六十九人入虎穴。

　　上堂小尽二十九狗走抖擞口大尽三十日乌龟穿破壁来朝是闰七月初一敢问诸禅德无位真人还知闰七月初一也未知不知且置你道无位真人是甚么烧酒下烧鹅。

　　钊侍者掩关上堂文殊道不见一法在门外古德又道尽大地是个解脱门把手牵不入又道甚处不是石霜又道尽大地是个杲上座者几个老古锥欺胡瞒汉不是好手石钟不妨也向虚空里凿洞也道尽大地是个关毕竟谁是关中主遂召钊阇黎钊应诺师云关。

　　上堂粼粼飞雪霜广莫吹衣裳白酒打三盏何处得寒凉喝一喝。

　　振邦昆弟荐亲请上堂金刚种明并日月无漏智廓若太虚尘尘露遮那之妙体色色放无碍之净光所以尽法界身本无出没大悲愿力示现受生看他献珠龙女回向庞婆虽称奇特犹较他母解氏先灵七步八步因甚得与么田地不离当处常湛然一声鹧鸪深花里。

　　上堂放得开谁辨端倪捏得聚方称好手拈起金刚圈击碎琉璃碗恁么也得三脚虾蟆吞却月不恁么也得八臂那吒扑帝钟蓦竖拄杖云向道莫归山下路来朝更献楚王看。

　　腊八江宁尼松明率吴孺人请上堂几点明星挂上苍清晖昨夜冷池塘谁知三千年前事又向梁州问故乡复示颂云一钵湖湘路八千浑身泥水百城烟如今识得苍山雪别是当年铁磨禅。

　　上堂妙净明心水绿山青本无出没岂有晦明孤峰泼黛千江浅清此是衲僧家寻常见处又道见拄杖子但见拄杖子且者是拄杖子作么生见蓦竖起云者孟八郎汉又恁么去。

　　祖眼吴公初度请上堂全机大用离见闻以顿超独步大方何舒卷而可执所以华筵触目则碧桃腊梅并绽宾馆悦耳则鸾箫凤管齐鸣万壑霞飞千峰铺秀冈陵可方岁月海屋足增寿图百福自严长庚永照且道林下道人又以何事为寿万缘丛中红一点动人春色不须多。

　　除日上堂干屎橛东掷西抛萝卜头横咬竖嚼七斤衫半缕丝随重随轻一茎草百尺竿可长可短此是除日已前事且道除日已后如何聻也不烧钱也不烹宰闲名已落天涯外亦任春风来日来。

　　元日上堂东皇大帝敕勾芒使者看五岳四渎中谁能转得无上大法轮者朕要供养使者对曰臣非不奉旨但五岳四渎中担板禅和最多耽着五阴魔烦恼魔是伊自救不了焉能转无上大法轮耶帝曰一念回光即同本得岂五岳四渎中便无可应明诏者待朕自去及到上方见上则垂衣而治下则击壤而歌中开元运外乐时康帝顾使者曰此一人有庆兆民赖之真尧之时舜之时又乌庸彼能转大法轮者为大众还知么河山已沐无私化但愿皇图万万年。

　　上堂新年头不自由着锦绣筑皮裘东往西往南洲北洲清狂嬉戏惺眼醉眸更有婆婆娑娑琐琐絮絮黄叶满长安马蹄何处避此皆显最上乘明第一义只是诸人不识所以李王同妃嫔入寺法眼问僧隔壁闻钗钏声即名破戒眼前朱紫骈杂汝作么生僧云好个入路师遂喝云法眼当时若下得者一喝儿孙未必扫地。

　　上堂举女子出定因缘颂云出得也是你出不得也是你既不是你又何须疑你。
嘉兴大藏经　益州嵩山野竹禅师后录


　　益州嵩山野竹禅师后录卷三

　　住鸡足应宗堂嗣法门人广睿编

　　再住云南府嵩山禅院语录

　　上堂小春朔日枫林揭赤乍暖乍寒载霜载雪一枕岩阿的喜杀龙山一杖云月的相伴寒拾饶你吸尽西江打倒东壁万机不到处料无人委悉阿呵呵笑他云居二十年只道得个何必咄。

　　有尼领婆子请上堂偷赵州笋一掌称奇接灌溪老盍覆一机更有散家财鬻漉篱拈梳插髻抛下油糍出城月上女变身毗耶离灵山入正定五台示路岐只者一队如何打发良久云千江有水千江月万里无云万里天。

　　上堂石移云自动霜铺树更苍好个真消息寄语谢三郎心持半偈月在上方金生丽水玉出昆冈是你衲僧门下屎尿臭气梦也梦不见在今日嵩山与么不觉三门前排坊　跳上三十三天惊起帝释天王瞋怒不已被赖重一掴云莫作瞋是则名为报佛恩。

　　天童悟祖忌上堂举祖诞日上堂云人道老僧今日生我道老僧今日死虽然生死不同途步步蹋着自家底如今不肖福慧要问老和尚既是步步蹋着自家底因甚桐棺山犹自吃跌来。

　　上堂举临济有一人论劫在途中不离家舍有一人论劫离家舍不在途中阿那个合受人天供养径山杲云贼身已露师云径山老人大似不打自招何故无上醍醐不可翻成毒药嵩山恁么有个伶利衲僧出来道和尚恁么亦似骑贼马趁贼队嵩山许伊具一只眼为甚么聻但得头莫愁尾。

　　师诞日立僧上堂文殊初生见十吉祥异相善财初生涌出万宝藏须菩提初生室见空相世尊初生指天指地云天上天下唯吾独尊者一队汉若约纳僧门下总没交涉如今远近缁素少长俨临与吾祝庆还是有交涉还是没交涉若有交涉则是世谛流布若没交涉则是孤负来意作么生消释此段文义蓦竖拄杖云苟或迟疑问取堂中首座升去。

　　上堂不取一法路遥知马力不舍一法日久见人心眼见者鸟鸣嘤嘤耳闻者伐木丁丁色不是色声不是声谈空说有圣号凡名该万有而绝对倚众象而即真不隔纤毫岂薶诸尘既如此论量且道凡圣共涉一句又作么生塞北千人帐江南万斛舟。

　　上堂十月二十九朔风括地吼平铺子夜霜高悬午时斗卷帘长庆白月辉抴磨归宗赤脚走云门搤腕打地张口卓杖一下云总向者里荐得卧官街吃官酒不妨潇潇洒洒趁花随柳脱或迟疑抛下杖云下坡不走碍脚碍手。

　　张护法佛源居士送藏经诸祖像入山兼元首座归上堂大藏小藏佛说魔说演出演入转关回轴塞壑填沟截甚字脚道个钵罗娘底阿那个是头此是道子画底从胸襟流出津梁三有梯航四生作殊胜因显奇特事还他真子担荷所以辟乾坤于方外扬慧日于域中者有大檀越不辞万里之崎岖崛起难能之模范经出尘里像分徼外树赤帜于梁城驾慈舟于昆水万古不磨八方永泰岂是一期应便偶尔成文者耶大众还知大清国里有此一段殊胜事么觌面揭开千圣眼同声相和韵绸缪脱体浑融人世外不擦脂粉也风流。

　　张护法佛源居士请上堂赤肉团上隋珠转荆玉回百草坡前安南来塞北去无阴阳地可种可收大般若园有津有济此我大檀越发迹关东见将军身威震徼外况身居国戚不干荣辱之怀孝足尊堂能事老莱之服十分光采百行齐修布金沙于嵩山扬佛日于醉祖可谓世出世无不庄严者拄杖忽然忍俊不禁把树义坊一掴惊起云津桥邓七郑八碧鸡坊黎胡李麻共议如此广大佛事你道非非想天几人坐几人卧太华山闻得约住云住住住听分付不见道突出难辩达者先知粗言及细语皆归第一义此可以县断不可以揣摸以求实也诸君闻之礼谢而退大众于斯荐得莫打八百朝打三千一任一任稍涉迟疑依旧一把柳丝收不得和烟搭在玉阑干。

　　刘道婆转藏经请上堂举真际因一婆子令人送钱请转藏经际收施利了却下禅床转一匝乃曰传语婆转藏经已竟其人回举似婆婆曰比来请转全藏如何袛为转半藏师云真际虽福从天至不觉贪他粒米婆子展妙密全机不知阵脚先动二俱未是作家嵩山今日要断不平之事一齐唤来各与一碗茶吃了然后各与二十竹篦何故聻一则赏功一则罚罪鸳鸯绣出从君看放下金针通不会。

　　七月初二千秋降香启祝请上堂华开一国果结千龄河清九湾宗朝万里此皆从前亲提宝剑自挽雕弓扫荡八荒肃靖六合运郢匠之斤炼女娲之石然后毗赞皇猷洗开佛日梁益安堵中外欢呼节遇良辰降香嵩寺但福慧识浅学疏难措颂言只有借花献佛聊为塞责遂拈拄杖连卓云添南山之算倾北海之觞上大人丘乙己化三千可知礼也。

　　上堂佛源张公勤王之暇便向嵩山作诸饶益即日太夫人陈氏觉慈筹添琼室鹤降瑶池麻姑持器果老捧卮老莱起舞仲氏吹篪词歌眉寿枣献安期更有衡山高僧庐山道士也随列陈词以杖卓一下云以此寿陈母以此培福基与须弥同寿与法界并禧上堂七月秋何处热软似绵硬似铁恁么会便亲切浮山九带汾阳三诀乱世戈矛丛林妖孽不是抑他先圣恐人北其辕南其辙震声喝云八万四千非凤毛三十三人入虎穴。

　　张府祖保初度宗幢剃发上堂杲日丽天瑞气连绵海光清洁山色鲜妍砧声清午梦桂气叫寒蝉披缁者喜逢佛域增算者张设华筵丫角童传霞觞以衍庆曹家女拂玉柱而调弦山僧拄杖聻连卓杖云侬只与么又谁管你两重公案。

　　刘世鼎荐严请上堂黄叶清秋白榆尚柔随缘认性法法全周走只鸡渍醴之奠来白马缟服之俦岘山碣难禁路傍之泪邙山骨易迈冢间之秋如此俊杰问是阿畴是我将军刘公偁胸罗数万气吞百流旧度博南洗清孟缅随征大方将定黔州孤军深入偶失一筹由是死王事其为臣也何羞公之生也不杀名标青史殒也勇敢血贯丹丘。

　　天王数降旌诰　亲藩抚棺奠酬今者扶榇北归道阻且修遗升平之泽安泉石之幽叶落归根来时无口即不无且野草闲花满地又作么生长安一片月万古照中州。

　　上堂举应庵老人蜻蛉许是好蜻蛉飞来飞去不曾停被我捉来摘却两边翼恰似一枚大铁钉师以杖划〡云会么会则各归寮舍未会拄杖饶舌去也遂云蜻蛉许是好蜻蛉飞来飞去恼杀人俊去猛虎两边插羽翼拙来蝼蛄满口嚼铁钉复以杖划〡云还会么亦似假大婆手中的绣花针。

　　上堂举睦州示众云诸人未得个入处须得个入处既得个入处不得忘却老僧木庵云诸人未得个入处须得个入处既得个入处祇须扬下入处始得师云二老人一个荷叶团团似镜一个菱角尖尖似锥嵩山要问诸人未得个入处须得个入处既得个入处速道将来。

　　上堂举法眼示众识得凳子周匝有余云门云识得凳子天地悬殊崇寿云识得凳子四棱着地师云识得凳子快买草鞋行脚复颂云清凉老师气象雄黄面淅子眼更空崇寿随例餐　子嵩山也得三文买草虫吽吽。

　　上堂十五日已前羚羊挂角杳无踪十五日已后风吹大地沙攃空正当十五日羚羊无角大地无风衲被蒙头受用无穷嵩山无法与诸公。

　　楞庵老人诞上堂楞庵侯老师生平得潇洒释迦弥勒是他奴更道背后无尾巴寄语诸方休乱拟此话已行遍天下不肖当时得亲闻仔细思量难酬者仲冬十九岳降辰特表斯缘共相谢共相谢信是鼻头下头大复举老人住长松时问僧释迦弥勒是他奴且道他是谁僧无对老人自代云背后无尾巴僧云意旨如何老人云眉毛下黑桼桼师云恐诸人不曾看惯异等畜生便生怪怕嵩山为伊改换面孔去也释迦弥勒是他奴且道他是谁赤土涂金凤火尾锦绣眉意旨如何夜来人不识却唤作黄鹂有个伶利底道莫是长松牵犁嵩山抴耙么咄是你屎尿气也未梦在。

　　上堂举调达谤佛生身陷入地狱佛令阿难传旨汝在地狱中安否达云我虽在地狱如三禅天乐佛又令阿难问汝还求出否达云我待世尊来便出阿难云世尊是三界大师岂有入地狱分达云佛既无入地狱分我岂有出地狱分翠岩真云亲言出亲口师云翠岩大似炙疮瘢上更着艾丸似非好手山僧见处祗要诸人共知若论扶持正法眼藏还他调达世尊阿难别处安排山僧恁么道还扶持得正法眼藏也无明眼衲僧试断看。

　　诞日上堂溶溶桃浪吼真如滚滚麦波注性海尘刹炽然转普门法法头头观自在不独老亲资冥福乘此善利入佛队。

　　创法堂鸠工上堂举僧问灵树如何是和尚家风树云千年田八百主僧云如何是千年田八百主树云郎当屋舍没人修妙喜云愁人莫向愁人说师云灵树虽贫像富只跳得一步两步妙喜似富欺贫无过拈三作两嵩山不怕诸方拣责全仗有力檀越若是家风逢人不得错举。

　　作务上堂担砖拾砾是生涯土面灰头作者家更有一人呈伎俩却来背后漉鱼虾还识此人么掷下拄杖云是伊措大。

　　佛成道法堂起工张星瑞请上堂齐肩奋力小厮儿三唱轰然也大奇此日公输分曲直栋梁又见架今时所以僧问投子一切声是佛声不子云是僧云和尚莫　沸碗鸣声子便打又问粗言及细语皆归第一义是不子云是僧云唤和尚作一头驴得么子便打妙喜云贼贼败也复云那个是草贼那个是正贼师云据此却有好处祗是诸人不知无奈妙喜惯过梯与贼嵩山事不获已也要骑贼马趁贼追到十字街头凿个坑子无论好处不好处草贼正贼过梯不过梯总与一坑薶却引得三市街郑胡子咬指作声云好手好手近日云南城里且喜少贼曳杖便下座。

　　上堂举照布衲一夕问溥上座那一片向甚么处去也溥云莫妄想照云失却一片也妙喜云自起自倒师云妙喜大似背地　眼热灶放火大小布衲被那一片动着妙喜虽拔剑相救终不能得若是溥上座打一顿出院嵩山恁么判断结角罗纹在甚么处复云低声低声。

　　除夕上堂年年除夕上堂今年尤难躲闪好个嵩山祖庭佛法未曾打算衲僧家有辽天拄杖刮翳金篦施换斗移星底密用行转关回轴底枢机蓦召众云明旦祝延
圣寿庆贺新禧且道是甚么密用是甚么枢机傍观正看将谓有多少奇特原来是顺世法底阿师。

　　元日何振国请上堂僧问元正启祚万物咸新咸新一句作么道师云南城爆竹北塔巴歌进云恁么则五湖四海王化里师云碧玉阶前舞罗裳问唯此一乘法云何而说三师云今日是元旦进云恁么则春色无高下花枝有短长师云阇黎道得自分明乃举手云伏惟伏惟复举云伏惟伏惟蓦顾左右云前两个伏惟即且置后两个伏惟聻有能荐得皇恩亲恩一时报尽设或迟疑打入有无队里落在新旧窠中劳他泥猪獭狗更去打雨敲风斗柄指寅该有象羲爻画泰乐无穷。

　　上堂举云门问僧明己底人还见有己么僧云不见有己始得明己又问长连床上学得底是第几机僧云第二机门云作么生是第一机僧云紧峭草鞋师云云门怜儿不觉其丑者僧家富却生其骄妙喜常谓骑贼马赶贼队借婆帔子拜婆年虽善锦上铺花着些光彩嵩山即不然鱼游春水莺啭花枝来日看取。

　　小参大哉竹杖朔二离院良驹远厩黔驴系断紫金光聚有目不见嵩山和尚别有方便以杖画一画云见见之时见非是见便下座。

　　上元上堂填基砌石嵩阿画栋雕梁若何不比寻常茅店灯王亲驭银河山僧与么拄杖子道老和尚须善应时纳祐莫堕在世法圈里师应声云弗也拄杖子又道试道来看师蓦拈杖召众云星随平野照灯列大街傍金吾不禁夜处处足笙篁不劳冷淡重相赠绣佛前头礼定光。

　　上堂磨砖打地启家门经纪纲维赖后昆昨夜星桥铁树火星星灿烂遍乾坤。

　　架木上堂春山淅淅风如箭绿柳夭桃呈旧面潦倒多知般尔公阎浮树下华王殿以杖指木云锯者锯削者削莫教明朝与后日。

　　树柱上堂僧问法堂新构四众云臻祖令当机如何酬唱师云烜赫输先德进云七十世来成祸事而今殃及在儿孙师云流通赖祖图进云任么则春风卒未休师云脑后犹欠一椎问今日竖柱佛法世法如何师云横三竖四进云可谓长短适宜曲直得当去也师云分付般尔门下俗士问列祖安身处即不问如何是牚天拄地事师云东边的得恁么长西边的得恁么短士云恁么则昔时灵鹫今日嵩山也师卓杖一下士礼拜师微笑乃云斩新日月作者家风特地乾坤智者要妙缘我护法不惜玉帛金珠成殊胜因作希有想为津为筏利己利人只得阶陛嶙峋全彰祖印寮舍盘错显露真宗饰枅栵栭之仑奂雕桴栋栩之炜煌飞甍▆▆烂然左成右平壮矣雨虹跨海云雀来仪给孤▆▆功业既昭般尔氏之艺益巧以此功德用祝
国祚弥隆　藩镇滋茂在筵勋贵外护檀那不忘灵山记共驾昆水航大众入理深谭即不问恩大难酬事若何真俗焕然彰法印河山依旧画图中。

　　上堂百岁村婆只在墙全无一事可思量分明好个安身法切忌遗言到诸方嵩山恁么早是龟毛寸寸长复云食物相呼乡语别滇南蚕豆名烧鹅从今说破休疑怪木人也解唱巴歌。

　　张星瑞为李母太夫人祈寿上堂丹花竞秀信尔桃实三千海福骈臻率然觞称八百凤鸣六六鹤舞双双九如再呼六鳌并辔金马歌阳春之词碧鸡吟白雪之曲蓦竖杖云嵩山拄杖不觉成首寿诗卓杖云行摩竭令展少室规介尔寿介尔禧佛祖位中只是伊。

　　上堂绿柳垂条芳草芊黄莺啼处杏华天松梢月薜萝湾梦到华胥意悄然此四句内有一句抑扬佛祖鼓弄三玄觑得破不直半钱。

　　师诞上堂一住嵩山十六不觉年到知非赤条条底谁会白的的底何为无手行拳无舌解语坐却一走却七看古人难为辞竿木随身逢场即戏既是纳僧本分寻常又道不知邀朋散步昆池上笑指华峰与天齐。

　　上堂举杨岐云杨岐乍住屋壁疏满床尽攃雪珍珠缩却项暗嗟吁翻忆古人树下居师云嵩山别有个见处嵩山轮奂齐南极栋宇窗棂闲雕桼自昂头任所佚铁额铜头从此出。

　　上堂落双雕透九重还他好手破三关拈八棒不费些力所以龙泉太阿出自良匠慧刀智剑须是其人如今我牧野不易显宗不同诸子其力既充又作么生分付瞎驴队队继前踪灭却瞿昙正法眼。

　　众内府为宗巨廖公资冥请上堂升首座问佛法大义即不问廖公归家事如何师云山前麦浪滚滚进云恁么则九天云静鹤飞高师云再下一转语进云两头齐坐断一物镇常灵师云认着还不是座便拜洪堂主问如何是理法界师云道者合如是如何是事法界师云问得自然亲如何是理事法界师云莫棒打石人头如何是事事法界师云袈裟里酒肉百亿须弥春色霭一轮杲日正中天师云是处见善财乃云山前麦浪滚滚园中榴火烁烁返舌无声无啼法堂有礼有乐以杖卓一下云大众山僧与么不觉地藏菩萨欬嗽一声惊起阎罗天子高叫快涽快涽自从登极已来罕闻此音左右阿旁亦各同声唱言伏惟大王显斯妙音庶南阎浮提情与无情长似今日得闻则个阿呵呵大似无事醉眠明月峡起来扑碎玉蝉蜍。

　　上堂客岁秋冬头祖堂兴工作今来四月初弄得没杀阁家里事情一向抛却幸有些儿好处时时与人斟酌百尺竿头攃手徘徊生机一路了无思度拄杖子则不然乃旋风打云要与诸人同入镬汤鼎濩抛下拄杖云大似八十岁老婆输却脚。

　　佛诞并法堂甃脊上堂拈拄杖云拄杖子适才举足上至有顶下至无间尽佛国土一蹋粉碎释迦老子只得无处藏身却向嵩山法堂脊上鸱吻眉毛隙里藏身被拄杖捉得汝诸人要与释迦老子相见么复拈拄杖云在者里大众若也见得不但得道得果亦且做得无事道人设或迟疑翻腔异调去也古者道诸有智者要以譬喻而得开解正如山僧创法堂兴土木于仲冬甃鸱吻于孟夏涉寒暑劳筋力一上神通非同小可砌生公之石磨让祖之砖锯石头之木泥大沩之壁苫梁武之瓦绘黄梅之廊建黄檗宗旨唱百丈门风然后始得十方同聚会个个学无为此是选佛场心空及第归大众如何是心空及第的道理未解语前先作赋一朝直取状元郎。

　　自恣挂六十九代诸祖像何宁宇昆季请上堂六十九个老古锥在无阴阳地上闲不过将根无根树子植向无为国叫不应山前不觉日居月诸枝繁叶茂节错根盘情与无情莫不盍荫将谓功能莫与并者殊不知总被吴道子一毫头上信手图来如今安置此堂一毫不敢动着六十九个老古锥性命既在不肖慧手里且道如何发落一佛陀二达磨三元和其余是甚么只缘何宁宇昆季设盂兰会广资冥福更要举扬个事以答殊庥且道报答殊庥一句又作么生山河天眼里世界法身中。

　　上堂若道有生空里钉橛若道无生眼里着屑生与无生应如是说宗巨廖公闻山僧与么便向虚空里大瞠两眼看诸人去也遂喝一喝云喝散白云千万里一轮杲日挂长空。

　　上堂举僧问古德深山岩崖还有佛法也无德云有僧云如何是深山岩崖佛法德云猢狲倒上树有者道石头大的大小的小嵩山即不然或问深山岩崖还有佛法也无向道有如何是深山岩崖佛法青萝夤缘直上寒松之顶白云淡注出没太虚之中。

　　上堂举道吾和尚示众古人道认着依前还不是实难会土宿颔下髭须多波斯眼深鼻孔大甚奇怪倏然透过新罗界师云真金终不和沙卖大蹋鸿门是樊哙休耿介日照碧云峰石女下阶拜。

　　上堂举古德五蕴山头一段空同门出入不相逢无量劫来赁屋住到头不识主人公师云道则特煞不经拣点五蕴山空合空教谁出入教谁逢休道劫来赁屋住而今捉败主人公。

　　上堂举山翁和尚上堂虚空里还有钉得橛者么一僧才出礼拜翁打云且钉者一橛着便下座师云山翁老人可谓至矣尽矣嵩山不然待伊才出蓦与一棒云此一转语央及阇黎流通大众还知棒头落处么便下座。

　　上堂六阳方消漠漠水田白鹭一阴初息阴阴夏木黄鹂插翅蚤冷灰里扑跳断觜蚊铁牛边挨排熏风鼓匝地之和梅雨销普天之酷佛子住此地即是佛受用且如何是受用一句文殊担水才执爨普贤扫地便折花。

　　上堂毗蓝七步示周行开眼堂堂落镬汤莫怪傍人着把火从前做就空自伤大众相救相救众罔措师云带累拄杖入地狱去也擿下拄杖大笑下座。

　　午日上堂石榴肉自丹菖蒲柔寸节时节不相饶心事冷如铁三闾召魂魂沉湘水百枭和羹羹赐北阙解角粽以消闲饮雄黄而自适蓦拈拂子云汨罗江岸草如烟千古水春云梦泽。

　　上堂举教中道凡夫实谓之有二乘析谓之无缘觉谓之幻有菩萨当体即空恕中和尚云虎咬大虫蛇吞鳖鼻弘觉和尚云万般假造由人到底无过是面师云二老人与么教乘犹较些子若约纳僧门下须是别有始得何也打面还他州土麦唱歌须是帝乡人。

　　上堂举演祖示众本末须归宗尊卑用其语利剑擿虚空大棒打老鼠山僧亦有四句不要五家宗扫除诸方语赖重负大虫蟭螟吞老鼠。

　　文德明檀越迁化众像请上堂长剑倚天凛凛银汉师王踞地苍苍川原又谁管你神头鬼面羞惭本分衲僧乌嘴驴唇笑杀通方作者总冯烈苣一国晏然从此坐定封疆翛然虚凝宇宙恁么尊贵且如何奉重银汉光生金殿晓玉炉瑞涌宝云天。

　　中秋上堂秋雨连天秋风落叶秋光夜寒秋杵声彻拄杖子道老和尚得与么我亦有个见处秋水汪洋秋山一枕秋云满握秋波万顷遇此良夜月移金井相体裁衣胁下打领酌东院茶煎云门饼唱演祖歌玩夹山境正恁么时岂不酩酊称快哉遂擿下拄杖呵呵大笑云可怜咏好句枫落吴江冷。

　　韩永先荐室人罗氏请对灵小参白杨竞疫黄菊竞妍明堂插瓦昆海采莲物各所宜实非偶然有时恁么石头瓦砾善说般若有时不恁么金珠玉帛翻为泥土龙女八岁证果城东不欲见佛恁么中不恁么不恁么中却恁么大众百草头上祖师意即不问汝诸人且道罗氏孺人即今在甚么处蓦挥拂子云脱体名相外寥廓月明中。

　　上堂伤风已数日痰喘实难遣攒簇不得底脱之莫能逭既攒簇不得脱之莫能即使德山棒临济喝总用不得何故聻白云道的。

　　董古维初度上堂山河大地日月星辰虽有异见绝无异名五岳三山耸峙四溟七泽流深其间则有七贤四皓三老五更同气相求同声相应拍拍玉振句句金声歌紫芝咏长庚舞盘错列班荆拈拄杖召众云者些子为甚么聻为我古维董君增寿算益遐龄看取莲花净方知不流心。

　　谢两序上堂十年坐断嵩山一句走杀云水冷地惊起碧鸡何曾不是此理虽然添石钵来自有力檀越明宗旨出乎及第禅和有般的较米秤柴添盐和酢互为宾主递相激扬如今既是全暗全明双收双放作家勘辨足可观光毕竟从甚么处得来钓竿斫尽重裁竹不计工程得便休。

　　师诞众请上堂节到清明时节少长奔走墓田不知剑去久矣犹说青草塘边此一可笑有物先天地无形本寂寥能为万象主不逐四时凋既不逐四时凋为甚又道发白面皱将死不久此二可笑当日释迦老子生下来自谓天上天下唯我独尊也好个伎俩为甚云门一棒打杀与狗子吃贵图天下太平此三可笑四众与我庆祝望我说法年来虽有一张口只堪挂壁此四可笑更有一笑付在来日与你说破。

　　上堂今年十分佳节山林城市各别城中朱紫缤纷林下松风凛冽一往看来只得一橛更一橛明朝岁旦有烦两序清众诣大雄宝殿祝延圣寿庄严万德举兜率坚长老住嵩山上堂十载嵩山下铁鞭诸方憎恶得人嫌而今且向千峰里一枕石头隔水南也不管私债官钱也不管说妙谈玄诸禅诸禅莫只苍蝇舌上打秋千。
嘉兴大藏经　益州嵩山野竹禅师后录


　　益州嵩山野竹禅师后录卷四

　　中庆嗣法门人宗升编

　　法语(附小佛事)

　　示苍波西堂岚波后堂松波堂主

　　余住昆明十有五载矣方来衲子往复不绝或至自迦叶祖庭及询其山中耆旧而满口道山中英杰有某某清况又有某某皆僧中龙象余故慕其人久矣岁辛亥应大理护法之招合山皆有命请主石钟十月十五到院及闲暇从容讲论一一如前僧之言暨开炉日果不惜身命向山僧棒头喝底脚去拳来际会风云乘时变化岂非赫赫祖庭济济多士耶况此道自玄鉴古庭而后沦没无闻亦吾人之羞也夫欲大祖宗之盛业除宗社之草茅须铜头铁额虎骤龙骧或得赵睦二州手段勤杲两祖家风方可绍隆斯道复何难乎且耳三人道行非一日也既亲炙山僧尘拂之下而又牢笼不住呼唤不回安得不两手分付庶师资道合授受有凭亦使人知迦叶道场俨然一会未散也阁笔顾三人云俨然一会又作么生三人礼拜余复云砖头瓦块得大自在时侍僧请续后句余又云水涨船高泥多佛大。

　　示雪可维那

　　广维那自庚戌秋见嵩山已来常叩诸祖徽猷既而有闻则衲僧巴鼻已被扭折所以当仁不让机应词赴山僧以大器期之旧矣因更其字雪可取立雪之义及随侍鸡山亦循循然称其职且不惮寒暑而志可谓高也今年又跋涉万里再归嵩山毫无怠意既领记录不避繁冗一日与舌侍者远监院三五禅和随看记录山僧遽问公长沙人也姓甚名谁广云姓岑名大虫山僧曰既是大虫为甚窜入僧舍广云无入不自得随声便喝山僧曰虽然子早契三十了也广云祸事祸事便礼拜远监院同舌侍者喜而录出以陈山僧山僧曰擿之舌侍者向前云休擿休擿法地不安振动和尚山僧大笑而已。

　　示大旭

　　在嵩山时大旭禅人将大理诸护法及松长老诸山命来邀余主法石钟经岁余始应兹约来张是席念伊冒雪披霜几受辛苦相随登踄无倦怠不辞劳且往往殷勤恳切请益从上宗乘极则所以开炉日当阳法战不避利害余将告去出纸一幅索余法言为道截径余悯求道之志坚且锐故向马头栽角龟背插毛他日死中活来痛骂山僧有日在。

　　示法轮

　　诸佛法印非从人得日用寻常闲一动一静一理一事一切处一切时讨个下落始信饭是米做然说个下落早是头上添头了也不见道佛之一字吾不喜闻说个佛字漱口三日虽然如是未免法堂前草深一丈而学人之志荒矣何也若是过量人向生佛未形已前荐得尤诃为途辙何况说是心是佛邪法轮还谛信得及么○无始至终只是者个剔起眉毛仔细看去。

　　示南指都寺

　　此事如总摄常住相似一年之计无过早完国税始免催科之繁国税既早完纳然后方理佛前香灯僧众日费勿论巨细一一在胸中他人则弗知也其茶盐酱醋一切资身之具或长或短或用不用利钝得当多寡得宜则智愚贤不肖之虑亦自省也倘私其情隐其蔽则智愚贤不肖未免相怨嫉矣我既尊贤容众为法忘躯兴道德举仁义衲子自然望风而至又乌可与区区稗贩同日语也南指都寺乞法言因书数言为丛林之盛事知此可学道矣。

　　示大一

　　有祖以来不立文字语言单提格外钳锥但有问便与蓦头一击更不如何若何只要指出当人脱脱洒洒的受用上至诸佛下及含灵皆承此段风光然此段风光虽历尘沙劫无染无污无修无证只为情生智隔想变体殊沉薶五阴山不觉不知动与妄想俱故有轮转耳大一禅人不惮劳苦请法石钟因示灿祖极大同小不见边表极小同大忘绝境界倘识得此事毕竟亦不是别家鬼神茶饭。

　　示至善

　　惟善为宝天帝亦以十善而摄伏众天人且如世间匹夫匹妇或有语言讲论稍尽其理亦必称善或隐恶而扬善或闻善则喜之数又经云梵音慰喻我善哉释迦文此皆世间善若上根利智善恶都莫思量岂不大丈夫故六祖问明上座不思善不思恶阿那个是上座本来面目明从斯悟入至善禅人与么参究倘究之了不可得虽不中不远矣禅人以为然不。

　　示严如

　　王老师道唤作如如早变了也你看他古人向万仞崖头把人一推要伊深深到底此是真参实悟出格高流所以出言亦必然合辙到得者里方能把手上高台步在青山外故曰大丈夫须向异类中行始得严如究吾祖之道乞石钟一言以故乃书此相助倘朝于斯夕于斯猛然觑得破亦自然是随分纳些些之功业也如今乐见王老师么牯牛左肋上沩山一个僧。

　　示善知

　　般若无知无所不知又道知之一字众妙之门众祸之门然不是不知而说无知如善知众艺南询一人而已后来有个地藏问法眼行脚事作么生曰不知曰不知更亲切眼从此悟入广　禅衲持一幅索石钟书入道之径并赐一字余问汝名谁耶曰广　曰其义云何曰取智慧曰如何是智慧　唯唯因使人研墨书善知二字付之　忻然作礼求录此言为他日券盍谓能发他百姓日用而不知之旨也。

　　示允中

　　不在内不在外不在中间如其心然惟精惟一允执厥中未发谓之中说似一物即不中然则凡圣之理小异大同惟在操舍之间日用之际无纤介梗塞无毫发可爽不必安排亦自然百发百中矣佛邪祖邪圣邪凡邪僧邪俗邪三宗五教邪诸子百氏邪玄妙机关邪然亦在其中矣亦可谓允中也。

　　示良知

　　总角时从二老人边闻念佛三昧比长见吾家老幼贤愚悉尊此善然易信而难得旨趣盍念佛者皆随声相应未深究渊源习以为常又有一种最下或为应对之词或为朋誓之意或为募化之唱或为谈笑之柄譬夫盲者不睹其照实非日月之咎盲者自障尔殊不知此念佛三昧最易最简随其根而生善因所以永明龙树马鸣中峰唯赞此三昧狂禅无识将古德金石之言以自蔽复蔽人也念佛堂良知索书且请开示余曰如母忆子如子忆母子母同忆则有两得相见之日不然则否而亦徒自劳也倘若更看念佛的是谁猛然捉得住始笑山僧饶舌。

　　示天性

　　衲僧家十个有五双相逢便逞驴唇马嘴盍学得一肚子馊禅到处打机锋扯葛藤瞒神吓鬼欺忤良善诳惑闾阎说相似语搭儱侗印写偈传书以为印证乌乎是何妖魅之所著波旬之托迹邪如来常言假我衣服稗贩如来佛语皇皇岂欺人哉若真正道流定不入此一类真如师子游行不假伴侣象王回顾百兽潜踪亦使神鬼钦仰天龙诃护决不以一元字脚薶没后昆若秦镜当台狐怪自不能潜伏矣者里还有圣凡人法可做勾当不天性禅人其勉之。

　　示本寂副寺

　　本来无物何处惹尘寂然不动感而遂通到了者里贤邪圣邪僧邪俗邪蠢动含灵邪莫不承此恩力即卖生姜汉使戒和尚重之岂外是乎所以能左右僧规毗赞法化致于数米量盐出内取与倘一一收拾得来始信儿孙满天下之记不是过也亦或人天推出纲纪互陈龟鉴丛林格则群听与从上老古锥争行伍定可否复何难哉实皆自性流出秉受师承岂比泛常徇情作弊者同日语也所谓家肥生孝子国霸有谋臣。

　　示法藏

　　名山大川绝有高尚之士隐迹其间是知世出世利己利人比比皆是总之道在日用则动静闲忙不可不急着眼觑倘觑来觑去日久月深如猫捕鼠诸根顺向拟无不中否则全没交涉矣所以古人有言举措看他上流莫漫随于庸鄙僧问古德学人没奈何时如何德云老僧也没奈何和尚因甚没奈何德云我若奈何拈过汝没奈何德山又道仁者莫错问取以为知解老汉不能入拔舌地狱此一问答直下了彻如击石火闪电光绝非依他作解障自悟门者可能万一也不然有甚了期法藏禅人秉慧剑乘愿力殷勤恳切真学之志士名山大川高尚人也山僧为虚空安柄书此言付之他日有问从上宗乘极则但向道乘闲倚杖松闲立笑问客从何处来。

　　示智足

　　学道人为将相所不能为况世间位望邪比见一种咬猪狗汉向方册上记持一肚子禅或向人口嘴边拾得一分次唾便以为千了百当却来魔昧人家男女多多和和取便过日所以见他明眼宗师不得又有一种口舌利便道某是某宗某是某派诳哄闾阎取笑有识终日随邪逐恶捏出许多枝枝叶叶来呜呼是何魑魅之为祟邪辛亥冬放蒲团于石钟大觉寺智足白余求指示余恨孤陋寡闻不能作长句将陆路所见闻的录以为示虽以为塞责然亦有好处何也欲辨邪正自此始矣既以余言为当或　地一声方知老汉无一法与人虽然不入虎穴不得虎子若真达不疑之地廓若太虚还知么阵云横海上拔剑搅龙门。

　　示道悟巨雍侍者

　　如欲博综宗乘必须先去意识然后眼空四教情忘百氏虚其心实其腹潇潇洒洒若点太清之云隐隐浓浓似触虚庭之翠遇境逢缘虚而灵寂而妙咳唾落金珠动静散飘雾野马也佛眼难窥其际象王也虾蟹岂当其流所以出家事非将相之所能为者此也昔如来弃珍御如脱敝屣视宝位若县赘疣直入雪山食麻食麦期了斯事安能以一文字脚捞捷众生使越诸尘累哉虽以无量法门范模三界梯杭九有如日县空似风撼树无物不彰无物不瞩随其根性示以法乘皆事不得已而为之义宁有实也不观之古人乎天地同根万物一体作么生得到同根一体地位一月千江不是喻得来的着实参去。

　　示谷芊弘侍者

　　学道流忘形骸绝嗜欲离见取损所益不惜寒暑不辞苦饥向冰山雪岭林下水边寻访高流亲近知识求一言半句可了我平生大事然后于行住坐卧处不期然而然撞着磕着可谓得也至于喜怒哀乐贪瞋痴爱不待遣而自然亦无系绊矣古不云乎举措看他上流莫谩随于庸鄙此之谓也自古弘通祖道莫不秉此铁石心肝勇猛志向亦不怕八风鼓荡直待县崖攃手后蹋着祖翁者片田地始信几度卖来还自买为怜松竹引清风不是虚语。

　　示道平谷应

　　举世间人学佛满世间皆是其中求一二深究此道者半个也无大约尽是虚假不过闹哄以度岁月而已至于本分事上实未知下落在不观之古人乎赵州四十年不杂用心八十尚乃行脚盍为生死事切利物心坚所以收功大非同小可故出言吐语如银山铁壁见者卒难趋向丛林目为赵州关岂虚言哉今天下为人师者莫不拈提以示人从伊示处悟入去者十个有五双皆是得力的倘依而行之终不相赚汝还肯么不许夜行投明须到。

　　示念佛堂超宇

　　乾坤之内宇宙之间中有一宝秘在形山阿呵呵莫错认好石钟如此亦似提棒唤犬按牛吃草若是久参道流闻与么事便好蓦面相唾虽然石钟犹向伊道且缓缓是则也是你试把将那个来看更若眼目定动便好蓦头大棒然而者棒也有赏也有罚是伊委悉么横按莫邪全正令太平寰宇斩痴顽。

　　示念佛堂灵光

　　人为万物灵故灵莫人若也百丈常言灵光独耀迥脱根尘岂不直截哉又不见他云门大师道知是般事拈放一边然后向者边行履有僧问如何是透法身句门云北斗里藏身云门恁么道是者边语是那边语又问如何是佛门云干屎橛是直截语是污怪语灵光禅者要见云门么倘见得云门则念佛也是参禅也是何谓犀因玩月纹生角象被雷惊华入牙。

　　示含中

　　石钟门下也无许多禅教人参只就人人本有之物个个不无之理以示导之倘于此处会得便是真禅也然而不见之古人乎香林二十年尚乃走作赵州十八上便解作活计岂与枯禅默照者同日而语邪抑用此以惺后人邪高上之士自不取相似语藏在胸中以为己有若如此名为运粪入皮袋故五祖常言汝等诸人诸方参得的尽是琉璃瓶子禅不消老僧一椎粉碎了也所以东山而后子孙昌盛盍得之有本不然何有今日也还知下载清风一段受用么磨房酒肉与胭粉逢着乡人唱巴歌。

　　示顶目

　　应对之余禅坐之暇而常疑着个鸡山及乎到此见山之峻秀水之清洁松森森而苍崖岌岌而赤洞壑弥渺云涧潺湲四时花木之繁万岫烟云之幻名蓝钟鼓之清越蔀屋茶烟之篆籀灯火相接鸡犬相闻真林下之美出尘之乐回视红尘则霄壤矣所以古人住山有二或大事未明或佛祖因缘未透故隐居山林以便深操力讨直俟猛然桶底子落不期然而然可谓得也顶目禅人其勉乎哉。

　　示知本

　　学道之士如人捉贼先知贼之所在然后扫其巢穴荡其窝家不待更设篱堑而六门无扰矣主人公无畏矣记曰君子务本先德曰既得本不愁末而务本得本之人安肯弃本逐末以自昧邪法法尔头头尔物也境也动也静也明也暗也收放卷舒纵夺杀活无非本地风光到此岂非埽荡之功业也本来不生何者受灭更不消安顿随缘放旷任性适时不是圣贤了事凡夫其非本也欤其非本也欤然唤作本早不本矣毕竟唤作甚么道道。

　　示净我

　　得山之灵故其人秀而净我生长此山岂非钟此山之灵乎夫鸡山天下之宗山也而名在天下故天下之人莫不仰之然能至此山之顶者几人哉犹之乎法门得人难守道难而行道又难学道人住深山隐萝薜非其人莫能住所以住此山行此道者又难于明道时也若龌龌龊龊劳劳碌碌安能有志相砥砺此道邪是以山林之士有山林之乐也所谓佛子住此地则是佛受用不然徒自劳困于道何益哉古人有言生死未明莫住山住山转见增烦恼然住者不住者皆是病毕竟如何净我试断看。

　　示元极

　　欲明个事元自本有既曰本有因甚被人问着则目瞪口呿恰似木石相似及见他人所为而又却似明白却似知有且毕竟过在于何过在有佛有祖有禅有道及落在见闻觉知殊不知此见闻觉知元来是极则中事但过在未曾于见闻觉知之先着得眼所以为见闻觉知昏扰扰不能青楚有此大病也有者道元初实无而今却有然元初实无无个甚么而今却有有个甚么请从此究之究之无地正好向石钟手里请棒吃何也药弗瞑眩厥疾弗瘳。

　　示净光

　　净极光通达是先佛极则之谈于此洁白地上薶没许多英杰之士盍人之力至此便休不能前至宝所可不痛哉不见莫守寒岩异草生坐却白云宗不妙此真刺骨之言也何不向一切处放教自在去古人有言举不顾即差互拟思量何劫悟殊不知烦恼无明幻化空身使当人直下了知方知无始至今无第二人第二见不住彼岸不离此岸随其所得到处优游一语一默一动一静无不从净光处来到此却来观世间由如梦中事净光以为何如。

　　示通洪

　　洪波浩浩白浪滔滔虽则衲僧行履正眼看来总没交涉何故鼻祖西来早成途辙何况旗鼓相当递相传受列派分宗转成窠臼邪者里若实有禅与人参有道与人学是爬粪涂人面孔了也天下老和尚只是教伊休去歇去一念万年去向水边林下取性度时非有别法嵩少常言诸佛法印非从人得此则和皮骨剖露与人也还知么泉通仄径清如洗松满县岩翠欲流。

　　示允目

　　自到山中百有余日及乎回思若弹指顷耳虽朝见红霞逐日滚滚金丸暮见碧云开月遥遥玉碗今日明日岂有别见哉更有鸟啼岩畔猿啸树梢三三两两跏趺磐石语山溪鸟兽之灵观草木烟花之幻或谓万物皆备于我也或谓水鸟树林皆念佛或谓会无情说法过水而悟厥旨或谓转山河为自己踢指而契真宗山僧不觉失笑偶允目禅人索书乃录斯游戏三昧以与之允目以为何如。

　　示无外

　　赵州道个无早是无事生事岂容无为天地之母于其间哉至或曰无相身中有相身或曰无中有路出尘埃或曰莫谓无心便是道无心犹隔一重关此无字有三二十年没奈何者从上许多骨骨董董崖崖柴柴都从者无字中流出所以超佛越祖接物利生难逃个无字还信得及么千圣共传无底钵不从葱岭带将来。

　　示非台

　　禅和子明此事须是生铁铸就全钢打成的方有入处若是三日风两日雨又怎怪得山僧不然且作个行脚僧不论祁寒溽暑向湖南河北或江西浙东或严下冢闲寻个顶门有眼肘后有符的得真开示猛然识得者随缘任性歌诗诵偈禅坐壁观冷处着得眼来自然不受人瞒也却来行住坐卧不即不离处亦自然七花八裂可谓龙吟云起虎啸风生坐断报化佛头岂不快哉。

　　示道拙

　　张拙秀才因禅月大师指参石霜石霜问秀才何姓云姓张名拙霜云觅巧了不可得拙自何来拙忽有省你看他古人行个方便不妨奇特如顺水行舟自然附流而去更不如何若何如此使人直下无疑岂有他哉只是一个真实便到如此地步然未悟也只是个张拙既悟也只是个张拙就里淆讹毕竟在甚么处于斯明得透得方是县崖攃手拌得命来忽地矢口道着个非拙非巧自是醒醒田地他时后日不受人瞒也恶恶。

　　示廓清

　　此事须是自悟如人吃饭须要食饱方休久久不懈此志自然日滋月盛积功累行亦似登山顶努力者先到若稍懈怠不惟退去亦且生疲厌也如此安能克证此道使佛法卒有灵验邪所以道参禅须要切海底捞明月摹着石狮子摩尼光皎洁廓清以为何如咄白日挑灯读此铭字字何曾有此说。

　　示大用

　　欲识大道真体不离声色言语若如是解诸法常现前矣且如何是现前的法莫是青山绿水翠竹黄花雀噪鸦鸣牛行虎视担囊负钵瞻风拨草问妙问玄示境示机叫去呼来生擒活捉千般说万般喻小中现大大中现小么正眼看来总没交涉何也大用现前不存轨则。

　　示普秘

　　如来有密语迦叶不覆藏既不覆藏而十个五双问着不知者何也打初不遇作家到底翻成骨董看他严阳尊者问赵州一物不将来时如何州云放下着阳云一物不将来放下个甚么州云放不下担取去阳从此悟入此打头遇著作家自然合辙的样子也普秘欲明大事须向放不下担取去处着眼始得。

　　示普谞

　　棒头取证喝下承当终是泥里洗土何况奇言妙句四六对偶一一精致一一古奥为学人作则也又况进前退后左之右之隔夜送语百度思维当我宗门极则事也正是韩卢逐块真可怜也不见道击石火闪电光犹迟八刻才落拟议白云万里矣倘能七尺单前三条椽下朝参暮请忘疲忘倦时时尔刻刻尔忽地撞断眉毛　原来　原来不待山僧说自然是也。

　　示道献

　　衲僧家朝游南天台暮宿北五台不是神通妙用亦非法尔如然能与云门睦州把臂的自然庆快平生也如何是佛干屎橛或盏子扑落地楪子成七片或见成公案放汝三十棒此等提唱早是借花献佛明眼道流向未举已前荐得犹迟八刻何况过江来不然向自己脚根下眉毛上看是甚么道理忽然踢着脚指扑断眉毛忍痛不暇又向谁说来。

　　示克证

　　欲断生死根株向佛未出世祖未西来时一眼觑定如猫捕鼠如鸡伏卵定动他不得遗时他不得又如截流而渡已离此岸未达彼岸中道忽然水涨若不努力必不济矣所以古人有克期取证非画地为牢无过要真实了道耳若是丈夫气宇不入此限矣在自信自度所谓生知也岂区区寻行数墨而谓虚度此光阴邪不然向自己脚跟下觑得破始知一大藏教言诠不及千七百则提掇不起言诠不及提掇不起毕竟是个甚么。

　　示道定巨清

　　欲达此事在彻骨彻髓悟去方可与向上人把握接谈即垦土耕烟非戚戚于贫贱也滚在朱紫队中亦非岌岌于富贵也况世间浮名浮利而荡吾真性邪只恐不能发久远志不能造此真域耳若是操则存舍则亡之夫中甚么用邪须要立坚固志发勇猛心内则不喘外如墙壁四威仪中不舍昼夜魔自不侵神自恬气自和四大安六根静心王乐定慧一则百千神通无量妙用头头物物自然得妙也宜慎之。

　　示道弘僧珠

　　道在见闻觉知道乃万物之本道可道非常道又道天下之达道也道无明暗道贯古今道同日月道在迩求诸远道之所存人能弘道道由心学道在圣传诸如此岂道听而涂说者同日而语邪道得也三十棒道不得也三十棒速道速道。

　　示谷震

　　风入松涛即应理之必然也声入谷响即答事之必然也理事无碍一行三昧也理随事变事逐理融纵横随流之道也水流湿火就燥云从龙风从虎事事无碍之道也见色明心闻声悟道遇境逢缘忘情息虑是平常心之道也如洪钟之在架大扣则大鸣小扣则小鸣不扣则不鸣实应机之道也衲僧家既闻此道放下要包便能安稳任是佛来祖来亦只不顾况世间尘劳事乎。

　　示廓拙

　　佛法世法非如非异圣见凡见不即不离会则三界为家似小歇场不会四生是宅如大牢狱者个事当人面门常放光明通天彻地自不觉知盍业识茫茫无本可据耳若是生死心切四威仪中不舍昼夜时刻提持无一纤豪间断忽然觑破无始至今只是者个自今以后更不作佛法世法圣见凡见连此觑破的都莫思量任他八风摇鼓不动此是死中活来且活来时作么生眉毛原在眼上。

　　示广玺

　　从上祖翁者片田地不离三界不别三界上上根器入荒田不拣信手拈来草明历历黑桼桼放光动地无位真人干屎橛麻三斤殿里的总是总不是总难逃者片田地总随其根性各得生长若是蹋毗卢顶上行自然闭门造车出门合辙不入此限亦可到处与人解粘脱缚去且还收得元本契书么。

　　示会友

　　寻明师访良友无过为生死事大非谓财利而形此结托亦非世俗辈身衣口食不完不充作此故态先德常言宁可失信于天下不可失信于朋友盍处友之道贵在诚信所以势至称为良友先德又言非良友勿亲非知识勿近楞伽以智慧辩才为难能法华以智慧难解难入德山棒临济喝虽慧莫能了安得不寻良师友为我解此感哉然而了彻此事非向上人不能明向上事且如何是向上事揭开千圣眼坐断五家宗。

　　示念佛堂近微大德

　　先佛以悲愿故于尘沙劫示现受生设诸方便意在利生为极务所以广开定慧诱引群迷八万法门门门相摄权实双运顿渐并显此实方便中接引观根逗教机智不齐又假念佛三昧为直截之径度险之梯不论贫贱不择荣枯但取其志倘疑信相半则往生时自归上中下品此又岂非志之差别信之浅深邪皆根有顿渐力有利钝实非先佛有此程限于利济之途也至于从上有异香满室莲华化生弥陀如来亲迎观音势至亲接其载诸典籍者旧也又若晋之远公明之云栖皆得净土之力禅灯中如永明诸禅师无不共相赞扬宁非实事乎余住鸡足解制后二日狮子林念佛堂近微老宿索余示禅净两门因书大略以告之云耳至若念佛三昧日轮县鼓水结琉璃七种树八德池频伽共命鸟能出微妙音昼夜不息于浊劫世中作诸饶益见者闻者无不爱乐自有经文明正余不复赘也时侍僧在傍问古德道佛之一字吾不喜闻又作么生余竖起笔云会么僧云不会余曰相随来也。

　　示澹空

　　澹空自鹤庆来中途被人劫去衣物净身至石钟见山僧于声远楼虽劫去衣物而绝无愠色求法益坚余熟视之然后从容而告曰乌乎末法时代惜财守物何翅蚖蛇恋穴其轻财重道为法忘躯者鲜矣况不辞劳苦勤勤恳恳求出世法乎此百中得一耳然未到歇休田地可即去邪实出事不得已也乃索法言为进道之阶昔僧问古德家贼难防时如何德云识得不为冤只此一言可终身疑去。

　　示拙虚

　　先德道宁可永劫沉沦不向诸圣解脱此语直切简易此可与知者道难与愚人言所以无智人前莫说斯经此是文殊普贤大人境界惟圣乃知须是与丹霞云门把臂临济德山为伍方才步得青霄外坐上毗卢顶向无影林中高县日月照破情根立地成佛且毕竟承谁恩力待汝有个转身时向汝道。

　　示苍奇关主

　　山僧三十六至滇今年半百过也虽风云际会一时而履荆棘冒弓矢横身冰棱侧足剑刃是非烦恼似转风轮终不之顾者盍志在恢弘祖道耳汝既秉夙因欲究此事在关内不可须臾懈志恐失出家利也山僧开法鬼方每常引演祖喻贼儿相似何也盍此喻极直截若依而行之决不相赚。

　　小佛事

　　为何门解氏太孺人举火生以不生生浮云点太清死以不死死红轮下昆水生也不道死也不道信手拈来草你如不信待解氏孺人放火光三昧看遂擿下火苣。

　　入榇者一片田地分付来多时源自威音以前芳流慈氏而后四维绝回互八表没遮拦七贤欲扣无门五眼拟窥难见此是原本契书付与解氏孺人向无阴阳地上住此无缝塔所谓佛子住此地则是佛受用。

　　为廖宗巨举火玉屏山说心说性发明劫前未兆之机苏家村论要论玄收放目前已彰之印已彰之印未兆之机壁立俨然姑置勿问而火焰与三世诸佛说法三世诸佛立地听以何为验以火炬　云玄沙道的玄沙道的。
嘉兴大藏经　益州嵩山野竹禅师后录


　　益州嵩山野竹禅师后录卷五

　　潭州门人宗广编

　　书问

　　复江川令张公耕烟居士

　　梁城近年来往往得江川人到省会称道江川公之清政和平前此未闻有如此良父母也而且颂声盈衢中外不绝不识江川公何修得此美誉如此之隆也虽未识面常窃慕久矣月日有吕某者来自吴门得一书乃平江江村和尚所寄启读之方知江川公从先师翁法窟中来真一代扬李也江村有字寄公署已托之从闻禅师不意从闻往临安所以不及赍投非敢疏慢自取罪戾也又接旦平居士一书转增惭愧今又读所示并佳什字字公美言言天觉可书座右以砭鄙吝真良剂也慧往来梁益间十四年于兹矣绝无一人可语者一旦获闻所未闻岂非头上公所赐邪嵩山荒刹得公之来泉石生光自此始也此又非我先师翁冥庇何能臻此慧常揣之俱乘愿力而来不然谁肯忘位貌下交于山野之夫也所以江川黎元获福南徼草木感化德冠六诏仁及百蛮使森罗顿然起色者此也慧虽识浅学疏非悦老之明敏然何惧不能答一百问头也拟即晋谒奈土木之工未竣聊肃荒函代讯起居稍得余闲方谋接色笑临楮不胜神溯。

　　复鸡山石钟慧融主人

　　自到昆海便有曳杖鸡足弹指出定里头陀把手论拈花意旨实非怯螳臂而不能当金根之车轮也不意诸方削牍同人交章争先下邀直使报命之不暇故十四五年来蕴一座祖山在胸中至今尚未了此一案也忽忽子规在树石鼠出穴时当春去夏来得接瑶章金玉作声珍贝交错自念下里庸才巴渝陋质多惭过誉感激犹深奈何法社初成难以应命特修寸楮用复高雅外具俚语别申鄙意俟秋月当天促织惊妇或策杖而来对点苍山接谈笑向华首门候头陀然后次第与诸耆旧作十日谈公以为何如率复不次。

　　复平江法华澧伯和尚

　　环天下而丛席者自古称江浙为禅薮辨才智囊代不乏人况吾祖父发迹之地邪所以能剖佛祖行说不到处实惟有此英哲至于今日为能深穷此学使衲子有所矜式者又在我天童老祖与我先师翁五十年苦心也暨二老人唱灭又得吾江村法伯和尚复振起江左不坠先人宗社此实吾门幸甚闻吾师自广陵复转双塔再与和尚往复笑聚想拍拍是令而二毒鼓声边闻而死者又不知几人也慧独处寡闻之地加之僰蛮为伍侏儒接话故此言论鄙拙实愧古人奈何及门者窃录妄付梓氏敢当不枝词蔓说以嘉惠后学之誉亦可以并驾当今狮驭也邪皆和尚过美神骏以光下乘耳慧自揣才学俱劣且远在炎方虑唐突法门罪在不宥倘和尚常颁清诲则慧受赐多矣屡欲自滇黔达楚由楚入吴越买舟过临安登径山拜埽后再向四明上太白密祖塔头烧香上供然后晋谒和尚纵观法席一洗茅塞其如历年多土木之勤应接之繁所以不能完此公干是慧终不了之局也江川公虽未谋面然神交久矣今得亲接谈笑皆和尚遥为嘘植使慧有可语者又皆和尚所赐也梁益法运其所异同与江浙细大矛盾其间皆不能去寸而主法者更难于蜀道百倍一阴应候万物资成望吴云而迢递对榴火以裁缄愧乏一芹伏惟原宥不备。

　　复鹤庆众居士

　　八月朔同二三子谈笑鹄斋窗下忽典客报鹤庆书来启函捧阅见众居士虑我会省水患两月两泛虽无鳖民之苦泣珠之恨而阳候之虐人未免啼饥号寒尪然载道矣嵩山一坐具地赖祖宗之灵殿阁无恙僧众稍安独是垝垣数处劳人遮塞而已多烦众居士深虑远怀实见师弟之谊非多生夙植不能臻此感佩之私又非笔舌可尽也秋冬之交登鸡足后握手鹤庆可在指日间也水归大海波涛虽静云到苍梧气象未必间也可与至者道公等以为何如。

　　与刘太史(讳茞自号火居和尚)

　　石壁揖别涉螳川登炼象不胜崎岖劳人也渴想清诲无翼能飞时对老松古涧怪石奇峰何啻在昆明与火居和尚之夜话坐树义坊之谈楞严邪及抵威楚小坐垂柳之下微讽所赐佳什又觉神清气爽不止百倍也太守冯公不以居方面之尊下交山野之夫可谓今之济川则知外护吾宗佛日永赖矣涂中裁寄不庄其嵩山常住恃在匡扶为感。

　　寄省中众护法檀越

　　十月七日自省城早发沿路见山山水水及烟村茅店远壑颓峰俨若把握清谈真不异梁城时也瞬息冬至矣朔日大雪仆夫劳顿心甚不悦及到鸡足自亦疲倦也初六日上山顶烧香竟即欲旋杖归昆明奈何诸郡护法与诸山知山僧意胥来勉留因此不能脱洒矣思念不置裁此专候众护法想福祉清和与新禧骈集又非山野管城饶舌能悉佳况矣嵩山常住伏惟弘护使往来衲子得饱柴水不独黄面老人称赞亦使山野梦寐无惊矣至于令法久住又皆护法多生愿力历劫闻熏所以有此一段真诚不昧可谓现将军身宰官身长者身居士身得度者即现此身而为说法而为外护实均不负灵山之嘱也山野庸鄙得随处抑扬宗旨或得一个半个报佛祖莫大之恩则山野庆幸众护法庆幸。

　　寄楚雄参戎李檀越

　　鹿城握手旅舍谈心差胜昆明十分快畅此路逢剑客呈剑之时琴遇知音好弹之候何殊毗邪离谈不二之日也兼之掌上香厨室中机辨知门下单刀直入真破万人敌一血性汉也非乘愿力不能及此且令魔子妖狐闻者胆碎顿显授受之人得行此道岂同传递源流寄一信拂便窃道器者同日而语也前到鸡山雪不十尺不已过三四日始晴眺望诸胜真如观掌上事讫将旋缘山中禅德胥留结冬未获载行李东归耳鸿便肃此草函恭候台祉不备。

　　寄宾川卫使君

　　客寓报国承枉顾直使桑门生色兼饱之以德山野敢不铭五内邪山中勤旧无不合十称于左右前登绝顶两日便回石钟竟欲再谒苦为诸刹勉留本月二十五日已结禅期矣山野不揣材栎识庸大辱风化徒恃高明作外护不识得保全始终不也倘不忘付属之心使慧日长明俾迦叶老人与苍山洱水并耀则山野庆幸诸刹庆幸亦千古一遇也春暖风和万花吐蕊时旋杖侯门复聆清训指日可待也临池不胜神驰。

　　寄何护法

　　挂笠宾川得枉驾报国极为希有之遇兼助信施饱我云水称谢何既转眄闲三阳既泰万卉甲坼矣冰雪皎而梅芳花雨润而节至惟居士寿域同阳和并增道祉齐物色共晖虽藉毛颖多多和和拂劫石数芥城亦不能较量万一也山野宁不羡哉不能躬祝者盍缘诸山勉留石钟不获如意薄具鄙联用表寸心侍在汪度或不擿地。

　　答洱海众护法

　　到山日雪几丈矣暨晴明游览诸刹云楼绀殿俨然别一世界然一生看不足之境况五七日可能尽哉不过粗得其概耳待结制石钟后与诸禅坐论山岩怪石雪嶂松湾与古今兴废并洗阅碑碣始知石钟乃天宝开元闲尉迟公至叶榆之所建也有僧宾阳来将众护法书展读之荷蒙远慰使山野汗甲弥增矣前过贵镇深饫天厨每欲修候以初到此山人事未闲所以缺典实非疏慢也且山林道阻苦于邮便僧返贵地聊肃荒函恭惟新禧与百卉竞妍道祉同三阳争耀是庆是贺。

　　寄彭护法

　　省会别来云山野店坐贾行商朝雨暮雪鸦树猿藤无不目睹耳闻及到山中与沿途不异岂不云月同然也闻檀越驾来宾川几欲躬候缘石钟结制未能别众出山徒抱此心耳便鸿裁候台禧待新春时花放高枝阳回暖谷山野必策杖金牛而百夫长肯将公署前十尺地使山野一吐别况不。

　　寄宗人府经历而足许居士

　　初晤云阳即如旧识别来使人怀想无已古人谓渭树江云之思此真境也其后护法莺迁来昆明抑扬祖道藩堑宗猷山野粗安无魔外之挠此皆护法多生愿力从果位中来不然何以能如是也客猎威楚拟谒燕居适驾往金齿无缘会面抱歉良深到鸡足游大觉睹满壁沧洲并佳什俾人神清气爽忻赏不已援豪奉和录寄左右不审郢削何如时闻护法升转宗人还京都山野不胜庆快想倚青云捧白日跻苍生于春台自此始矣山野不获道左奉饯遥肃素函土物六种伏惟管纳不备。

　　答卫府祖护阿哥

　　自昆明来沿途无他喜独是乔松古木山秀水明怡然满目既已忘劳不十五六日即至宾川矣承州牧款渥甚隆皆阿哥远庇也及到山中拟即修候奈闲关修阻且长实非疏慢自取过咎也忽辱佳章注意山野不胜舞蹈水边林下全章祖道使无文印遇性慥汉两手付之实外护之功阿哥真法门之金汤也。

　　寄会城众护法

　　条风遍野瑞草将舒梅雪争奇阳和溢目众护法履羲轩盛世乐圣代笙歌万方颂升平之大有百郡嬉华屋之长春山野亦遥祝新禧远瞻佳兆天人俱泰灯月齐辉奈何主席石钟不能解脱既无由缩地岂获躬亲惟藉管兄托楮君寄候俟旋昆池又得把握为快。

　　寄祁镇台

　　山青水绿是普贤文殊石怪峰奇是目连鹙子居士蹋毗卢顶　宁不知是邪所以逢场作戏遇理即融舒雪岭之相好演金沙之长舌吐玄机临宦海岂非风行草偃水到渠成者也阳回百谷春控千条道祉福祉双彰世谛真谛齐显此又居士多处添些子矣山野拟登辕门一候新禧奈何期会未竟不能自由偶得鸿便问讯起居俟杖旋当谋面作三日谈不备。

　　寄洱海众护法

　　洱城聆清诲得十日欢思方外乐于此为盛矣别来山中雨雪漫漫人事匆匆不及修候且闻大师指丽水矣转眄闲不觉斗柄旋寅阳和应律万物甲坼五花送温众护法福共春增道齐羲泰山野亦瞻雪山秀霭对若水潺湲借光为游戏之乐也无由通候怀想益深忽得普上座之便特肃寸言伏惟慧照幸甚。

　　答刘粹吾并众居士

　　一瞬数月真如过隙白驹回思客岁还似昨日寒暑窘人有如是也新正又五日矣远承华翰眷注实深非相知不及此耳到山来寂寞冰雪中虽道人本分然回首昆明则又霄壤矣诸山胥留勤勤恳恳既开炉结冬是不能速返俟期竟自合归来将游览细大境致细说与二公使不游而当卧游也阳回律转节泰时康惟众公道况新禧与物华并秀山野自不多赘嵩山常住乞百为镇定尚容面谢不既。

　　答饶玉章居士

　　山中无历寒尽不知那复如此地寻声逐臭者往来万千真山林城市绝不减一丝豪也承注念山野赫蹄远锡非玉公故人不及此也万物回春千灯彻夜道况清和新禧衍泰不待山野托毛楮两公一问嘉致也命觅杜鹃山野访之山中近来诸刹荒芜此物绝种即花草之娱亦非昔所有也率复不备。

　　与鹤庆众居士

　　雪山苍山并峙天柱石宝争长一一领略得可谓会尽无情说法矣论义的论义机锋的机锋众居士以为何如承注念之勤信施远及直作云水伊蒲开辟人天茅塞所以山野升座发挥宗猷实为南服希有事也山野虽远在山林而人事尚亦纷杂不及常时裁寄想亦可推谅也率复不庄。

　　与嵩山诸子

　　自离嵩山陆路中穿林入箐崎岖不能言状真谓庲降贾子左担七里矣苦舆夫之力心甚不安况鸟雀幻怪瘴烟扑人望荒甸牧郊依水树云窝或登岩关度雪岭或望聚落入旅馆此与贾客射利者何异虽欲求三里亭五里寺安可得哉此唐宋诸老行道不至之地也今时颇多总之今之妄称授受之系以污祖佛之堂者比比皆是亦难细言也古谓哑芊僧封狐野干之属又谓鸟鼠僧鼠窃狗偷之徒嗟嗟法久生弊教坏人家男女信心居士闻此魔风不退息者几希即使释迦再生达么重至亦难挽回是辈矣所以老僧抵楚雄宿苴桥问升庵旧迹故老亦不能言矣公去未远即乃若斯矧先佛去世真风难挽故尔古刹新院窅无模范令人感伤不已尔等确守规矩是真报佛恩不然无益可卜。

　　复洱海卫总戎

　　自晤对梁益来一纪余矣弘护祖道眷注云水惟护法枉顾之勤藩堑之固前不让邪舍后不逊杨李直使风幡无恙真千古一遇也护法以贵客荣升元戎梁州锁钥南方干城不以山野无似之夫羽翰频来俾云岭荒院生色侈矣既翘首行旌曷胜县切。

　　与苍舌知客(远弟姓杨名国泰)

　　十余年虽专人省师颇勤终未能释我怀抱而郁结五内非一日也前二月花朝已束装躬往藩下护法不肯放行故又弗如所愿也议专某某皆遁去使我惭赧亦难再议人也远监院在傍见我昏闷遂举尔苍舌老成谙练诚可以行矣然远以为万里闲关何以为助乃用胞弟佐往是以星夜走人上楚雄说其弟驰邮而至会省则尔苍舌已先驰也今星驱尾其后可以无忧况此人滇之崇佛而尚义者尔苍舌自合无虞矣。

　　与报国云梦愿孙

　　师资道合行解相应驱霹雳走闪电已不可枚举矣宁非父子一堂纪纲千古哉所以能发先人未兆之机规后学已坠之弊惟在住持之人振宗竖纲耳昨省来书并秉拂法语知尔为报国主人益重吾忧何也学道难守道难而行道犹难如领众有常暗室无愧然后握金刚王是圣挥圣是凡挥凡宗说亦铲真俗亦铲可谓镕瓶盆钗钏作一金搅酥酪醍醐为一味岂不光大吾宗梢慰斫额邪。

　　上苏州三际寺砖老和尚

　　久违侍奉哀慕日深非敢以间关修阻裹足不前奈嵩山院子无一能代守者遂致隔别不能一见面真良苦也去年修启与香金又未上达转增寸结比时必欲南来不料鸡山敦请要慧主法石钟再四不能已只得勉应而趋庭之日是又不能如心矣今春拜读教训知吾师养子之缘尚不绝于慧也二月至省会张护法归又得瑶函不惟不切责疏慢之过返又奖誉如此慧何修得吾师爱念不少替真和熊舐犊之恩终身难忘也滇中光景不似从前虽住此一席实难高枕想吾师自是深知不待入告自然推亮也。

　　　　　又

　　八月二十六日王府差官带家启及银物想已到矣不知吾师近体安逸何如慧不得走万里奉觐总之院子所羁不得一时摆脱故也滇中法道慧颇不有玷然非慧自陈其好难逃往来人口也大端来夏必着人来梓鸡足之槁并再住嵩山余槁此非慧意实出佛源张护法美事想吾师念慧愚蠢自是印可倘能与前所梓者不背乞吾师斥付梓人若得工完带数十本与滇人结般若缘不识吾师以为何如敢候进止。

　　　　　又

　　今年二月朔慧谢事嵩山以兜率壑长老主院事即日裹束衣囊欲归省觐藩下众居士相留且坚即欲逃来而嵩山新主人未必即担得下深夜筹之行止良难加之江川张护法亦来阻留故江川公有书报吾师实欲达慧之心事也但久违函丈罪过日深知吾师深念慧愚想亦原之矣沅江王护法浪闻迁蜀不知果否若有机会必请吾师回川慧始放心也近日人情太浇浮益不似前日也且杖拂盈衢恶态不堪言良可痛也当此之时只宜烟霞洞里风雨林中煮沙铛过日一切不较为愈也余不备陈。

　　与文远监院

　　自到鸡山劳苦甚矣且又人事匆冗无一时可静回思嵩山如在异域即欲问归期尚不能说起山中雨雪弥旬寒威不能少遏幸榾拙火犹堪朝莫耳汝在嵩山看守凡事宜小心内外大众有不如意事汝宜调和使之平妥不可尚性情性情一尚便有许多不如法事此山僧深以为忧大都来岁或得谢事即议行李便是归期檀越如有问山僧可将此意达之座元与序上诸人皆不及有字来由不得半晌之间故也即将此字共目可也余不多嘱。

　　与兜率不磷坚长老

　　山中雨雪连旬不断苦人甚矣即沿途劳苦亦难备叙想吾徒自是高枕兜率不劳山僧远虑也此时法运方转岂意偷名窃位之夫往往坏事使大信檀越见此不能无疑所以山僧忧之非一日也即吾徒亦备常闻山僧之绪论久矣大端邪不胜正此辈自当息灭昨已见数处早成败类是吾法门尚有幸耳兜率既有钱谷可安大众是吾徒行道之幸事不可以为劳苦俟归嵩山时又得与吾徒说家常闲事余不多嘱。

　　与铜仁端居嵩石两和尚

　　闻两法兄在铜仁大震法化使长松法灯永照滇黔矣但弟兄十余年不一面未免渴尘生几十斛也近日老和尚在吴不知常有信息往来否弟不能一到江南奉觐颜色弟惟罪是恐有日矣如两法兄遣人问候当代弟一字以达弟意为感前端兄锡教弟已如命奉上不识到否如鸿便乞付数字使弟知两法兄近状临池不胜神溯。

　　复梅熟和尚

　　兄书远至如对面谈真快畅矣闻在江南又与老和尚住四五年想一支佛法西还不使长松门庭冷落于夜郎乡也前得本原兄及海月兄相继而逝弟骇然痛黔南法运皆赖诸兄一肩担荷今如此恐从此寥寥耳法兄既归可还旧观矣弟遣人往苏候老人安便遣诣座下俟迟当另致贺使兄弟闲不致凉薄耳大端长松必要法兄主持方得无恙今闻梅隐诸兄皆不欲住持倘皆推诿不肯一肩担当其任不在法兄其谁为之宜思之可也临书不尽欲言。

　　与平越圆觉诚明符侄禅师

　　有人来报吾海月和尚示寂于平越之圆觉庵使余吞声痛恨不已黔州法道皆赖尔师与尔父行辈流通今闻尔师如此岂不长松脚下已自无振起于平越矣余以远在昆明不能来奠及慰吾侄一畅吾梗塞奈嵩山无人代守是以屡举屡止耳然吾侄天资既高加以诚实当一切时力行只履践到古人田地方慰尔师于寂光土中亦是吾侄大孝也近来法门虽盛总之滥觞甚矣想吾侄自是高明必不负尔师所嘱倘有便人乞寄一音为感。

　　记

　　　　　游鸡山记

　　十年十月二十八日至宾川使君卫公馆余城东上帝阁从近云楼望孟获砦虽岩石错落云树蓊郁而前古策画雄风尚存暨寻诸葛武侯祠已在垝垣残瓦古柏荒台中矣惟若水金沙可掬蛮烟渔火相照而已顾橙橘则带霜而黄俯血草则连暮而惛晚岚霭霭若动若止雪山峨峨似断似续回首望前峰则日已在崦嵫下矣就宿报国寺中明日早发自金牛过练洞夹道松筠而萝薜亦可人意逮度百节桥入拈花寺则又鼓钟送晚矣舆马亦自倦也主人张灯暖汤濯足饮食毕忽六花庭坠一鹤梦沈石壁萧萧佛火耿耿微讽自古关山隔从来客夜长乃与主人分寝矣既见曙色遥映雪光起促侍僧辞主人蹋雪就道则又凄然林木不可言状矣至河子孔如洗心桥而寒不可忍望沙址村近和尚庄十指如椎呵亦不曲是日诸院耆艾候余道左略叙主宾于土主祠初展寒温礼也已而舆马复进人亦丛杂虽寒色亦可少逭不觉已过大士阁矣石钟坡望瀑布若玉龙下自银河尘心俱尽杳杳然入扳松之境也上钵盂山隐隐浓浓望巉岩则云鹤争飞松韵齐落而溪回峰簇间石钟已在眉睫矣入三门登佛殿古制巍峨使人弗敢仰视真佛华世界也都人士与戒德禅流礼接逊让色色可人既坐啜汤果纵谈畴昔爱慕之怀今日始得一遂所欲洵足乐也然后主人拂榻知余倦欲睡也虽少就寝奈何玉坠银铺峰峦不可识而林木亦自无颜惟楼殿罗列俨然在一银色世界中也是夜微有不快阅初三日早起望楼殿有旭色来映纱窗少闲大晴矣乃唤舆夫约宿衲命侍僧整理道具藜杖茶铛翛然就道则喜入眉宇也而参错银树黯淡藤葩尚自冷人眸子回峦深处梵宇连甍有金玉书皆名人墨迹他如茅屋幽僻苔砌曲折梅竹满坞雪毫在定未暇悉数而记也日在禺中始到迦叶殿登阶舍采毕出眺远近峰壑若吐若吞真令人一时领略不及也西行半里即杨辅玄天两洞四壁皆有名人墨迹袈裟石亦有题赋俯瞰胡狲梯而手攀足蹋者自远视之若画轴然此最佳景也憩小垒石上吃茶数杯方及绝顶顶上有小石城虽女堞零落而金殿无恙至此始得远眺名胜东南则雪山罗川金沙若水西北则点苍洱海玉关金齿西南则九顶宾阳诸葛营皆历历可数其余近则若峰之耸石之坠种种灵奇幻怪一时难尽笔端远则如玉柱插天银山入地西望瑶池与峨眉东望匡庐与岳麓绝肖一幅舆图转描转奇也入文殊洞庆喜室古碑虽存而字画苔食过半是以厨荒僧残仅得其概到放光处观舍身岩石[山/甜]壁削不敢俯视从此去太子洞曹溪水虎跳涧不远矣攀萝直上华首门在是即毕钵罗窟也县岩万仞飞壁千寻扣石作声与磬无异匊泉洗目而翳可除灵禽依人主人延坐如在阆风颠矣时也雪风聒耳暮日沈涧急别主人归到迦叶殿已黄昏也是夜宿看雪楼星月绕檐松风入榻觉古佛世界入我奚囊也明日遂归石钟至初六日启明既没庭旭方升饭食竟步自罗汉壁岩县天际泉落峰间百尺枯树倒挂女萝一坞苍藤犹凝残雪曲径既幽涧松亦古入碧云寺过幻空庵皆有姜公思睿遗迹阶砌虽荒而寂历之状犹使人道心生也敢云叹息而去邪出外远顾林杉幽密梵宫深杳则又不复知天大也去念佛堂而犬吠雪篱钟传冰壑一纵目间又别是一世界也主人近微出接庭外须发虽白风仪可观赋诗一章以志狮子林有念佛法席耳是日风色稍暖乃促笋舆晋谒诸刹由悉檀寺寂光寺转传衣寺华严大觉等寺或品题泉味坐数花须或题咏亭榭挥毫石壁或与老僧相视而笑汲涧而烹真乐亦无穷也问之耆宿则静室百有七十今所存者才十一耳八大名蓝唯大觉与石钟可称首焉至若山中龙象或凌云高志或怀度世英姿与夫山形水势人杰地灵又自有大儒君子载之典籍旧矣奚庸再赘今所笔者不过大略以俟他日回昆明有知己者问山灵雅致即举以似之以当坐游云耳。
嘉兴大藏经　益州嵩山野竹禅师后录


　　益州嵩山野竹禅师后录卷六

　　楚雄门人宗煓编

　　历代祖图真赞

　　始祖释迦牟尼佛

王宫非不贵爱彼雪岭月可惜烂冬瓜杂此乾矢橛曹山说不如济北何曾别洞水既逆流一翳着不得遥指殿里的笑杀称麻伯引起岭南翁一棒要打杀打得杀八万四千非凤毛三十三人入虎穴

　　第一世摩诃迦叶尊者

黄金可锻不知宝色完全素琴作舞何曾响在耳边多子塔上无端分座拈华座下忽尔破颜及至亲问金襕外却道门前倒刹竿

　　第二世阿难陀尊者

持钵真七佛仪式见鞭实千金骏才后来一呼便应方笑空打野榸毕钵罗窟鸿业十方世界华开　伽水阔二王悲哀中流迅急众仙天来莫云终古秋江月不逐渔人下钓台

　　第三世商那和修尊者

如来县记巳张锦　六年出胎实符斯谶自然服受氏九枝草作姓优茶林修鳞归命龙奋迅鞠多得定三归施地建梵宫百亿河山入海印

　　第四世优婆鞠多尊者

我年十七师心非白从此得之五天取则波旬既伏三尸乃格筹室可盈圣论难测香众无我我法印归有德往复十八变虚空筹焚设利营卵塔

　　第五世提多迦尊者

山顶泉涌金日出屋入道之相无幽不烛出家非为身心两语何其敏速遇同学当示无漏八千人一时摄伏跏趺本座归去来十八神变是何物

　　第六世弥遮迦尊者

虽记梵天支离六劫窄路相逢两两饶舌舍彼邪径悟此明月金色云生知有圣哲顿使置器侧立时家邦从此得安贴

　　第七世婆须蜜尊者

我献宝座佛即记我释迦法中华开七朵执酒器兮师宜识呈本姓兮颇罗堕智者来兮论义甘露洒兮得果示等虚空道大光脚下儿孙有几个

　　第八世佛陀难提尊者

顶有肉髻辨捷无碍神其无方大功不宰道兮万世师德兮盈江海白光腾兮遥识至人口无言兮真是鼎鼐得来明月掌中观尘刹清晖无不在

　　第九世伏驮密多尊者

父母非亲诸佛非道不履不言至人大宝行七步云月同发希声非潦草有来瞻礼骨相非常七涌舍利光烛莹皓平生家业尽与伊万世传之功浩浩

　　第十世胁尊者

梦协白象光莹明珠兆生圣人百世之模胁不至席大道乃符功既伟矣德亦可孚冯君莫话封侯事一将功成万骨枯

　　第十一世富那夜舍尊者

瞿昙种姓真体纯粹一闻至言心明圣智木义踞义兮五百泽被得果得记兮真嗣乃遂跨铁骑绝位次迥迥孤光一道明岩岩旁礴黄金地

　　第十二世马鸣大士

王身不惜以衣赢者是有县记六百岁也作无作兮功胜德不德兮呼马有魔来风雨下既摄伏泪盈把示性海邪道舍结舌之辞似县河箭锋相柱如瓶泻

　　第十三世迦毗摩罗尊者

未入虎穴先示魔宫震动山岳终乃小虫听法兮礼背忏悔兮名通性海自今波浪阔一条红线系飞龙

　　第十四世龙树尊者

大树荫覆圣师能来心虽自语其声若雷白月开雾照此岩台诵四韦陀兮雄辨善知众艺兮恢谐笔智度兮众流既汇现佛性兮福业可摧功存万世流甘露从此天人结圣胎

　　第十五世迦那提婆尊者

昔跃龙门钵水清灏一针投入解路全埽辨体相无相兮法眼圆明受圣记无记兮月轮光皓赤幡之下尽归降银碗盛雪日方杲

　　第十六世罗睺罗多尊者

解极无我辨谁前后是圣是凡齐入祖彀金水一味兮浮浮佛影溯流直上兮两两相遘杓柄从今把与人筑着来时师子吼

　　第十七世僧伽难提尊者

庄严世适心存霞举天光下垂路何修阻在井出井兮腹笥便便彼义此义兮微言楚楚继祖位兮石窟我心鸣兮才谞可怜去国万古霜利多师风吹几许

　　第十八世伽邪舍多尊者

紫云如盍冰鉴何埃童颜百岁决了无猜风铃鸣兮不住我意寂兮心开有异气兮将入是佛子兮归来大家共奏无生曲明明铁锯舞三台

　　第十九世鸠摩罗多尊者

应斯嘉运余有千年答无者谁开门相延得法眼兮敏捷化愚俗兮缠绵祸福相倚兮萦结灵寂不关兮翛然斜抱云和深夜月清音流得到锦川

　　第二十世阇夜多尊者

感发宿缘智慧渊冲得法眼净万汇皆空至罗阅兮扬顿教抑辨慧兮小大雄发无漏智兮遍行已绝热恼兮温风安知千百年来事如今原委到震东

　　第二十一世婆修盘头尊者

清净无欲一食不卧礼光度师长年打坐久植德兮感毗婆以结坛将得果兮闻夜多以无作那提有道继祖镫千斤担子许担荷

　　第二十二世摩拏罗尊者

生来尊贵神力自多恶象为害扑之如蛾无碍兮全非今古化鹤兮太绝网罗随流认性无忧喜一任春杨拂细波

　　第二十三世鹤勒那尊者

祷佛金幢持环来只诞雨天华香风四起去淫祀兮义正可冯诵般若兮鹤众爰止示无作兮心开见虹贯兮婴尔慈风远扇释焦枯慧日高县终不已

　　第二十四世师子尊者

说无作功始醒大梦虽示虹谶其心不动游罽宾兮慧辨小乘可还珠兮手开疾贡翩翩别去向南天万里云中看威凤

　　第二十五世婆舍斯多尊者

神剑协梦明珠在手正说知见推门落臼抵中印兮默论可破隐南天兮任重敢苟哀哲人之难兮心伤继先圣之谱兮阳九一缕丝重过千斤始得今朝师子吼

　　第二十六世不如蜜多尊者

智慧天至德性实良当为佛事圣道斯张王宫受具兮地震法眼圆净兮道光海印从今归势至真乘代代继流芳

　　第二十七世般若多罗尊者

厥来闾里璎珞名章与汝同姓弓矢斯张忆往事兮经声在耳开来许兮示我周行一棚锦绣付王子圣谛南来辨萧梁

　　第二十八世菩提达摩尊者

珠光可辨慧性天从同学信邪化归道统航海西来梁王引领芦苇北度香山继踵一华开兮翻异见稠林五叶茂兮化神州愚蠢归去来兮归去来慈风浩浩送春雷

　　第二十九世慧可大师

声飞伊洛发为名言孔老不足嵩少日暾立雪不获兮断臂将心来安兮消魂皮髓分兮三拜风恙除兮道存谁知鸿业归华夏心血枯兮是几番

　　第三十世僧粲大师

姓字不留法藏可传风恙何起如其心然内外兮犹带瓦砾脱洒兮焉滞蹄筌谁缚兮一言可脱衣授兮道脉永年请看皖伯峰头月一片清辉白帝边

　　第三十一世道信大师

蕲春发祥闻道龆龀缚脱双离高提海印胁不至席兮可师骨相称奇兮韫瑾天书三降兮不起法眼五传兮得髓波澜从此沧冥深辟历一声天下震

　　第三十二世弘忍大师

松栽云嶂眉豪如霜脱有闻道焉及遐荒撩起便行兮水遇童女冀一投宿兮诺惟父行随乞活命非异非常七相不逮可苍可黄长廊采壁才书偈衣钵南归日月长

　　第三十三世慧能大师

经闻客诵偈倩人书赢得一钵久未宁居偶论风幡危言侃侃得归南华宗社渠渠阶级不立兮兰蕙一物不中兮璠玙昌昌两桂香寰宇漫道冰枯便不如

　　第三十四世南岳褱让和尚

安康瑞应白气皇皇县记在躬骏奔什邡磨砖可起禅坐天泽能润道光名震天下月净湖湘每向祝融峰顶望滔滔白浪涌衡阳

　　第三十五世马祖道一和尚

一室燕坐徒自苦辛车兮牛兮乃得天真年来不少盐酱心事何必重陈牛行虎视象蹋师呻舌过鼻足双轮南岳岭头松自碧祝融万古峙嶙峋

　　第三十六世百丈褱海和尚

鼻痛耳聋为定宗旨挂拂竖拂无风浪起拨野狐如空合空接断际似水投水作为绳墨以柬臧否四海汪洋龙象仰止师王奋迅兽群空百世雄飞自在是

　　第三十七世黄檗希运和尚

铁额隆起晃晃明珠大雄山下亲捋虎须表归宗而抑懒融批龙颜而召大夫不道无师狂禅惧己诃噇糟汉丛席无虞蒿支拂打白拈贼浪浪滹沱接海隅

　　第三十八世临济义玄和尚

蒿支三顿铁拳两挥看风颠汉弄陷虎机纲宗七事智决重围活薶火葬于栽松之日辨魔柬异于燕京之畿赤肉团绝是非灭却瞎驴正法眼四方八面看全威

　　第三十九世兴化存奖和尚

毒中先师冤伸老觉酬君王之宝价辨文德之玉璞珠攃紫罗帐庭翔丹山鷟勘同参眼卓朔趁克宾谁颠扑云居多载未消疑一喝犹能撼五岳

　　第四十世南院慧颗和尚

岳降河北道化汝南张大临济赤肉团边不合落草继武兴化紫罗帐里何用高谈作家不啐啄达者谁再三截来兔角千钧重且道如今谁荷担

　　第四十一世风穴延沼和尚

谶忧似续理辨离微箭穿杨叶雕落秋晖一切方埽却状似铁牛机立不立非不非当年孤峻谁人并惟有郢阳春色肥

　　第四十二世首山省念和尚

放下平稳动容自豪新妇骑驴拙郎调高龙袖拂开全收草贼象王回顾可钓巨鳌寂子来时呈面目谁云近日乏题糕

　　第四十三世汾阳善昭和尚

身命放下敏捷有几济道大成光华炜炜根性或殊不遗葑菲金锡光摇六人奉重雪曲玉振十智词伟一粒粳米而吃者无喜无嗔半陌纸钱而送出闲神野鬼稽首真师起太原至今河岳浮春暐

　　第四十四世石霜楚圆和尚

崖柴长笑龙象蹴行河洛价重湖湘掩荆服唐明之辨诧神鼎之惊芝泉为之伯仲杨李而作弟兄贬诸方之邪谬汗书记之声名足下儿孙分两路滹沱月色倍常明

　　第四十五世杨岐方会和尚

儿孙遍地监寺休限魔佛盈衢努力择拣毙杀死蛇头揭开正法眼三脚驴惯蹋人四料拣暗修栈栗棘金圈攃下来衲僧近日谁担板

　　第四十六世白云守端和尚

诵茶陵偈看笑里刀一筹不及多嘴徒劳当其声骇庐阜后世可则自余色斥功甫今日尤豪接得东山挥白汗摩尼珠上动金豪

　　第四十七世五祖法演和尚

不拜屎字便辞锦里会尽古今一则难拟谒彼远公探吾宗旨中书堂何所以下载清风而已矣扶宗忤逆雷为人推落水褰衣旋磨唱巴歌琉璃禅子何为耳

　　第四十八世昭觉克勤和尚

一场热病稍间即归一声鸡唱不觉神飞血溅梵天总之死中得活眉间挂剑原来竭世枢机碧岩集翻为落草小艳诗终备玄微天子非常赐颜色至今锦里雨华肥

　　第四十九世虎丘绍隆和尚

想酢生液终非凉腑去而之他饱餐法乳露胸于湛堂之前南蛮呼死心之祖开圣和州诚行诚伍章教平江循规循矩布慈云澍甘雨是谓东山之嫡骨孙圆悟之瞌睡虎

　　第五十世天童昙华和尚

大洪染指未畅身心既炙昭觉章教可寻法语来妙喜之偈正宗归太白之岑驾铁船浮山头白浪剔慧镫朗室里青阴佛魔埽朝野钦万里风生太古音

　　第五十一世天童咸杰和尚

匡庐迢遥来入郑舍明果庵头万事放下破沙盆玲玲珑珑末后句萧萧洒洒三十年看迷时悟时的二千岁笑县羊卖狗者龙颜屡顾耎语少假骨薶中峰光摇四野雕戈可罢狼烟平万里真风如可把

　　第五十二世卧龙祖先和尚

缘老拳下初动干戈一公室中汉语何多方丈里有客可谓奔流度刃顶门上擢瞎可谓明逾玉珂摩尼随色春日温和赤手提来三尺剑铦锋谁道更须磨

　　第五十三世径山师范和尚

成都老尧首放舌光佛照索剑拓出青霜肚饥要饭吃此语何琅琅胡狲不用捉如水自汤汤神人伟衣冠把茆奉师旁椹衣颁大内法鼓震朝堂万年正续薶金骨圆照塔头正流芳

　　第五十四世仰山祖钦和尚

铁橛易摧天目少假向上之谈固疾难泻百炼炉中出来直是新鲜一株柏上开眸泪盈如把龙兴初试刀大仰固宗社千椎钟发送凌霄一茎草苫琉璃瓦

　　第五十五世高峰原妙和尚

密印故家净慈危坐狗舐油铛无字咬破忽然推落枕子远客还故乡不觉画出猫儿阶虫何敢过佛来祖来劈面便唾镜水湖山任往还眉豪触碎须弥座

　　第五十六世中峰明本和尚

开公复来钱塘水绿梵呗未忘忽阅镫录生以不生心心致疑流复泉流恍然别曲但度竹篦子此言何太毒风行草偃师蹋象蹴二虎之下不容蹄两刃之间不容足大元帝奉为国师十四叶而许慧续

　　第五十七世千岩元长和尚

诞膺萧山鞠于嫂氏脱白父行母敢或否习学灵芝念佛是课不作醯鸡鹊声得旨鼠食猫饭兮失却钵盂披襟待旦兮质师无诡眉毛留得挂珊瑚道风凛凛何终始

　　第五十八世万峰时蔚和尚

光射乐清儒释并晖见僧辙喜升公是归虎跑三不是达蓬半年非止岩无见许住山兮陷　伏龙圆相复叉手兮破围邓蔚山头秋夜月年年常向太湖飞

　　第五十九世宝藏普持和尚

窟中师子威肃万里继席圣恩天人之轨喝起滹沱匝匝之波卷舒光福堂堂之旨爷口亲宣镫焰发蕊一十一传至嵩山洪波浩浩巴江里

　　第六十世东明慧旵和尚

丹阳故家问道云间染指松公法印未安果林老子针芥相欢及见持祖大海波澜心智不是兮两绝朝昏发愤兮忘餐一拳打破天机渫手握灵蛇佛魔寒

　　第六十一世海舟永慈和尚

成都余氏师所寄焉大随故家独照月捐庵于岷岭一坐八年见太初兮发药谒无际兮深研出峡参学几尽霜雪于诸老重登古道三掌面门于关前寄金缕与法眼偈续正传以振东山翼善寺中双塔在金陵从此月初圆

　　第六十二世宝峰智瑄和尚

吴江生范氏梓业亦何巧一朝建寿藏斧斤斫肤挠索醯闻责词谢过求铲草执爨常负棘兮起疑燎眉以豁然兮得道杀活拈来总现成天下丛林闹浩浩

　　第六十三世天奇本瑞和尚

行商颍州偶猒世相徒步荆门当仁不让能公舌头有毒保宁谁字返障婆子唤猪兮哪哪全老作偈兮上上一朝识得东山机三尺莫邪勘龙象

　　第六十四世无闻明聪和尚

病僧告宿掌上明珠来归宗社精进学途深究惟识此理何如了物非物兮忘念于心无心兮智符华山高突太行耸报尔丛林休涂糊

　　第六十五世月心德宝和尚

不重武弁缁衣是宜头目可舍智道焉知随礼能公得事僧仪走关岭兮得体访大觉兮繁词一朝掩口兮止止两地归宗兮随随几番红了几番黑拾得梨华第一枝

　　第六十六世龙池正传和尚

父母未生闻之愈伤镫华熚暴毛孔舒光始知古人示有多方北走燕京兮求为印可直通所得兮万象回翔临行一笠都盍覆魔子争教乱度量

　　第六十七世天童圆悟和尚

蹋倒铜棺顶捉得玉麒麟一段伤心事将举似何人首倡金粟走杀衲僧携归太白一洗烟尘如今四海清如镜万紫千红总是春

　　第六十八世浮石通贤和尚

当湖如镜生此至人有出世志无金紫心礼云栖而纳戒走云门以问津逢金粟兮示南熏之旨极真切兮得西来之春接得长松克家子衣钵绳绳付子孙

　　第六十九世山晖完璧和尚

梦彼明月侯氏掌珠剃染宝峰身放当湖知师资有据真法印合符道重荆楚室中之子惟慧既拙名冠吴越江左之席惟师中孚继川勤之独步大演祖之规模不识当年赵相国重来乱世胡为乎

　　憍陈如尊者

鹿苑得解鸡园悟音十方国土谁浅谁深寂寂僧堂燕坐明明百草横身玉楼月上如雪金磬晴敲绝尘总之血尽啼无尽谁是人间八百春

　　千岁宝掌和尚

降神中印威烈建卯生来握拳七岁展又歌动百神泣世住千龄少魏晋来华夏建业寻僧肇洗钵青猿下奉书白犬佋临行嘱慧云不拒浮长老铁骨环黄金秦望薶清灏有唐显庆年吾师归去了

　　宝志公和尚

皖山之上石头之下翦刀铁镜随身萧洒十二面观音僧繇莫能写拈香与择火此语何为者京都邺都境上看一烛梁园寒照野

　　天台智者大师

金地召手石头点首静夜思量信为益友是真精进此意谁有获旋陀罗兮错综开皇降书兮德厚梦协良宵国清实偶法身无为语自真莫教五湖笑破口

　　寒山大师

貌古形枯象行师视费却国清盐酱捞得锅底查滓叫苍苍兮大乘指贼贼兮遂秘春来秋去天台山若问吾师祇者是

　　拾得大师

放下苕帚几声冷笑叉手卓立一色难肖那事如何相头买帽杖批伽蓝寺主梦告丰干饶舌闾丘又到好好年年霜月常皎皎

　　明州布袋和尚

终日笑面底事如何一个布袋就地拖街头等个人铁鹞过新罗不惜为君解依然自懡　天上天下无位次嵩山寺里静打坐

　　佛图澄禅师

远自西国来石赵畏如神腋下师有窍夜望如镫明祸福既不爽游戏走宸庭如今面目俨然在莫看眉豪带雪深

　　东林惠远禅师

遥忆香炉峰华雨润几重长揖雁门雪深栽白社松水春六时之莲叶声传半夜之疏钟开东方净土之始祖树西国银台之神工灵运有才不得入渊明无意却相从

　　永嘉真觉禅师

一宿曹溪返太速南方不是安身处回来那怕语声高伎死禅和休乱卜

　　南山宣律大师

集毗尼藏叙宾主词张南山之法网修西国之真规心净则白月高也道重则缁衣何之四方招提同日月三千衲子作威仪

　　圭峰宗密禅师

理极玄奥事通本始如来法藏非师则己禅源诸诠圆顿得旨岂比夫空守痴禅之默并执乎寻文狂慧之否朗然一月县中天四海荡平无魔子

　　唐一行禅师

钜鹿美人谁痴谁黠有老成风得普寂拔征士卢鸿怪其颖脱阴阳谶书尤得深察中官稽首玄宗降辖社稷终吉新丰奏札声钟告寂山谷垒砎师今何归二九十八

　　康居尊者

至人风度来洒甘露杜顺仰师则天钦慕号金师子皇情眷注梵侣所冯朝贵相聚华岩法界惟师蜜布更有一般清趣在举著令人生怕怖

　　国一钦禅师

逢径则止临安高冈威仪挺特道感君王龙王施地魔梵归降马师驰书一点何妨清风来何极万古露堂堂

　　青原思禅师

圣论不为己露囊锥落何阶级谁痛谁悲青原山黯黯澹澹曹溪路参参差差与鈯斧子钝置者厮犹带瓦砾疑杀阿谁卢陵米价传千古只是时人总不知

　　三藏玄奘法师

天中剧谈良驹出厩扬镳帝城道重中冓誓往天竺诣阙直首既至炖煌淹留高昌邮驿诸国登踄渺茫雪山千仞铁门遐荒　伽委命化贼感商五天咸服六合清凉法藏来洛盛业皇皇温敕几降车驾翱翔四生仰赖九有蒙光为法忘躯鸿业在恩波洋溢满大唐

　　南泉普愿禅师

池阳秋色万古充塞指牡丹兮大夫莫测道平常兮东院点肋竖起镰刀兮草贼斩却猫儿兮溅血随分纳些些横身卧荆棘十八便解作活计狸奴白羖识不得

　　赵州从谂禅师

孟冬严寒言端语端廓然荡豁会者犹难悔悔窃乘偷骑止止暗骗明谩对大王无力下榻勘婆子有毒谁餐稽首燕然真古佛衲僧千古仰波澜

　　岩头奯禅师

跨门便喝箭锋新筈抬捺商量将盐止渴密启其意兮就中毒深寻常不同兮长天一鹗手里兰桡全彰纵夺莫莫是谓之弥天之恶

　　雪峰存禅师

证道鳌山肉癞皮顽有时如桶底脱有时似春色阑望州亭乌石岭不错僧堂前末后句何关大地撮来如粟粒珊瑚枕上泪痕斑

　　雪窦显禅师

智门既得四明浪　道大德备终古不息细细扣诸方玄机孰可测莫待晓风吹桃华生红色贼贼清风淅淅万亿国

　　沩山祐禅师

肋上书字古古怪怪放身倒卧历历明明密室商量疑杀后生楚水荆山月皎风清自从拾得火柴后净瓶踢倒谁敢轻

　　仰山寂禅师

是谁在井可发深省自性宗通师承须秉得地得名夺人夺境剑刃动寒光插锹秋星耿小释迦打四藤条记风穴年深月远九十七个应自知天边月色寒照影

　　洞山介禅师

无眼耳鼻舌打刀须是宾州铁待有伴即来填井还他担来雪无情不思议过水便吃跌横抽宝剑接人天五位君臣天下则

　　曹山寂禅师

好个三种堕端的四禁语觑井觑驴何彼何此咬住咬破谁生谁死好颠酒孝满已若问而今是阿谁石头土块与瓦子

　　云门偃禅师

推门拶却脚何曾失便宜黄面浙子钝置多时一字关如系辞棒释迦似小儿胡饼有汁屎橛无疑对一说倒一说灵树之碑字无画

　　法眼益禅师

在长庆兮得休且休过地藏兮看楼打楼最亲切兮石头指头折子方兮铁矛兜矛指凳子颂唯心声优理优答慧超感李王桥流水流如今冷落清凉寺阿谁牚过度人舟

　　大慧杲禅师

参湛堂禅发杜撰机访无尽于荆南笔尖上得铭词见川勤于天宁熏风里入无为斥默照握竹篦大根大器万世师

　　永明寿禅师

总角之岁冠不茹荤七行俱下持此莲经群羊跪听般若缘深文穆悯师许以为僧入定鸟如尺鷃巢衣褶之不惊门前湖水日照明生宗镜千门通一路如何更去外头寻

　　达观紫柏大师

处浇漓世扇象季风开人天径降毒海龙宏法虽离难如处三禅宫草木都来感师德年年杲日县太空

　　憨山清大师

丛林师表贤首嘉胤讲论之余即入禅定惟道是责谁管逆顺注述汗牛冲栋名高帝王加敬砥柱狂澜总谓之光吞海印

　　莲池宏大师

栽烈火红莲挂苦海风蓬经纶法藏于指掌著作文章于大同主净业以望重持木叉而高风十声佛号归安养七笔勾销事事融

　　雪峤信禅师

古云门三字了得主人公无隔宿语有刺人锋涂毒鼓器尽英雄吃杯茶脱去从容天王欲诏何由得卯塔春云锁碧空

　　破山明禅师

云门牢笼不住恶声四海远布眉横秋月胸藏武库扣金粟兮洒甘雨卧高梁兮捉白兔剔锦江不夜之镫栽大地无根之树裁荆棘之刺芒荡狼烟之狂雾乌乎惟师之德与日月而弥固

　　天童悟老人

济北锁钥杨岐木铎师表万世人天开凿万里南来道树天末醉祖堂中展挂时天龙八部皆依泊(嵩山监院请)

发白千茎眼空十方坐断五湖把定三江玄要旨诀乌用铺张不肖孙慧绍继末光清晖皓皓在此南堂(鸡山大众请)

　　浮石老人

吴江古寺绕湖波倒驾铁航发已皤独许长松一片月万年光照九霄多(坚长老请)

有惊人句无隔宿语一味骨硬谁肯逊理起临济宗得太白髓被山晖老人掜住咽喉依然落在他手掌里如今挖窖深薶始得天龙欢喜(文远侍者请)

横抽宝剑迹遁草贼洗清乾坤光晖日月价重江淮令行吴越万里云南为航为筏毕钵窟前放过一着(鸡山大众请)

　　山晖老人

老师在黔南小子侍于左不闻有一字相逢只懡　今日在吴越为人重打锁高沙信息通一纸遥示我坚长老可会么是吾之师汝之祖只要汝识得则个(坚长老请)

者个老阿师黔南不得住一身向吴江省觐尽生怖双塔闲明月杨州题柳树福海集人天不肖未亲附今日书此赞家私尽露布(嵩山监院请)

老和尚入异类非三头肖六臂释迦弥勒是他奴人天众前无所讳力斥德山口诃临济谓是天童之真孙实乃报恩之嫡裔你道是何人直年候太岁(不易长老请)

袖里着金椎掌上轮北斗无刹不见身问尔知得不道振五湖德被万有燕额虎须驴脚佛手海印三昧天长地久汝焚兜楼故我稽首(鸡山大众请)

　　印文禅师

眉豪如雪腊高德重久遁山林懒随海众有规有则非静非动即佛即心是幻是梦印水复印泥以上皆实供末后一段光倩谁相鼓弄非余强措词赞此丹山凤

　　石钟耆宿普足字德周八十三徒广(睿智)请赞

鸡山开士维此德周髫年剃染二十南游走遍吴越筑着指头理愧无言默契有由诗高齐己学越贯休四十年石钟住持八十岁鸡足寡俦鹤庆名儒高氏之远裔迦叶的派祖山之前修
嘉兴大藏经　益州嵩山野竹禅师后录


　　益州嵩山野竹禅师后录卷七

　　梁州门人宗钊编

　　杂偈

　　示彻元张居士

道无两涂事非一向孰圣孰凡何顺何障月印幽潭云生东山可明可暗把火自看

　　示彻庞黄道婆

知是插钗何贵掩门抛糍起舞芝茁兰荪佛理祖禅不别是说照世一珠惟此明月

　　示彻渊刘居士

听此瓦砾理事无碍秋江月明谁成谁坏得大乘宗是非一如酒楼肉案道在屠沽

　　示彻海梅居士

示汝五性有斯妙旨鸟语松声充塞其耳得是返闻同归一心一心之要非浅非深

　　示宗冰李居士

少室无禅毗邪无说打锁敲枷解粘去缚道曰强名修证亦非大块若粒何处着锥

　　示彻海刘居士

欲透樊笼请益禅学垂足示之烟水漠漠蹋上晴峰其见邈然勤而行之汝勿忽焉

　　示彻雪廖居士

春草池塘[竺-二+埤]田农亩啾啾莎鸡转面刍狗松间梦鹤野外云津同是秋月皎皎无尘

　　示宗旨杨居士

苟无取舍非道而何智者通局痴子守柯以此论心不失其旨烦恼真如不二而已

　　示彻达王居士

心在寻常其理甚显井蛇啮鼠此喻莫缓论心论性胡尾胡头得是真精可以随流

　　示彻义黄居士

涉尘沙劫耀空之电绝理事机驱暑之扇嗟尔春禽关关竹闲我观佛理非有两端

　　示彻旨王居士

知我弹指乃得厥旨透祖师关覆掌而已危险之诃发自鸟窠不立宾主智是仙陀

　　示彻玄李居士

一心不生万法无咎我观智人本非先后坐无畏床鼓此宫商擿下拂子是贼是赃

　　示彻教李居士

佛无虚语教有明言治生产业入理之原是法非法一一奚守如彼太虚为谁点首

　　示虚碧李居士

恋此桑田沙黏壁画可易可难终归一坏手举须弥轻若鸿毛众生及佛在此一豪

　　示宗真李善人

以指示人指端有旨转为指物障翳先起看彼辉光莫过俞庞更有一人郑十三娘

　　口占

蒙七与多扆青帘县酒家道傍何帝碣大半入泥沙

　　寄鸡足良因禅人

叶镜湖中月葡萄江上山无花果自熟此意好生看

　　示叶榆道邕行者

玉案千峰里松花可食无罗浮秋有月纤纤上白榆

　　辛亥春见好事者作僧史信意喜怒略无公心不觉浩叹因览升庵公集载西游杂述云虎穴犹能入猿梯亦可临把关猫子面开店主人心濡墨乃感和二首

佛魔相出入坦路不登临可叹如来后翻为取舍心

　　　　　又

喜怒冯出入颠倒亦登临弘法真有意当秉祖佛心

　　碧云寺

山深多白云地僻无人过日上三竿竹阶除麋鹿多

　　赋得白鹭鸶

自是瑶池物别群南徼中三步一顾影何时归板桐

　　九月桃花胜放

殷勤在二月不闻拂秋霜自是今年别溪头两度芳

　　青平

入望青平噪早鸦断桥流水野人家驻看远墅晴岚里几树茶花乱晓霞

　　禄脿

水绕西南鄯阐居育王遗迹久荒墟龙山有店曾留宿暮汲螳川煮野蔬

云封草铺旧曾游此日重来野树幽故老不知何处去空遗瓦灶冷烟浮

　　白邑村

水曲山弯白邑村台荒树古暮烟昏停车一问桃花店痛杀丝萝挂石门

　　鸦关

负去担来万仞山云中一鹤自东还南方十月无霜雪不待鸡啼早过关

　　狮口

万谷虬松一色斑山重水也水重山狮村人尽荒基在留得残碑卧草闲

　　杨老

重看杨老石何奇远树环烟接水湄望断荒村浮暮色山山红叶带霜枝

　　怀古

星宿河边杨子诗墨花犹作旧时疑谁知此日碑横草字食苔花更可思

　　净莲庵

秋终又过净莲庵茶煮流泉在石龛隔岭渔樵喧去路双双野鹤下烟岚

　　响水

徼外雄关响水西山岩如笋插蛮溪乌啼兰谷秋天晚野店重来寄杖藜

　　碧山茶花

赕地山茶映雪开清芬款款过溪来如何此种藏深壑不到名园斗碧梅

　　双门

平明拄杖上双门西望晴川八九村犬吠遥闻霞谷里林春云子落松根

　　赵普关

日午停骖赵普关犹愁岭下铁衣还当年不取封侯印未必南征过此山

　　早发广通

鸡啼荒落瘴烟明又促征夫未晓行林外纷纷黄叶落秋山黯澹一峰晴

　　望鹿城

日夕泉流石涧旁渔蓑数点近波光迢迢野迳通城郭户户炊烟曳练长

　　石人

借问何年来此地风尘未息尔曾知南宫不过休相望莫厌缁衣频寄词

　　仙人骨

云峰堆里深藏骨能使清名遍五湖一任人间有此病不教扁鹊又馍糊

　　石鼓城

一到城边秣马堆草桥流水自北回渊渊清越无人在自古名成骨已灰

　　白云寺

白云山寺逼青霄一上峰头破寂寥野鹤无心天地外秋风十里动松涛

　　沙桥

野草荒烟古碣斑我来松下寺僧还共枕沙桥悲夜月明朝又去小孤山

　　炼象

不到象崖已十秋山光犹接旧时眸枯肠搜尽无佳句几负烟中碧水流

　　武英关

曳杖秋来到武关愁云漠漠绕空山上林杀气连峰起独有缁衣似等闲

　　缘萝泉

独在梁州住十年重过弄栋煮甘泉一杯诵罢扬雄赋笑入江城落日边

　　望苍山

姚云分处看杉松一叶西垂一叶东莫使连天一样碧依然雪月又相同

　　小云南

云染胭脂埧水要一棚清趣也堪描山名波浪桥名五木狗而今夜不哮

　　吊杨闻谷居士

自酿老春西洱水间携独醉点苍云如今渐化邙山骨不识梁州谁忆君

　　郭居士

年来爱住尖头屋数尽池花三两曲若是黄头碧眼胡愁肠慢写寄金粟

　　赠道者

一色霜风透骨寒疏灯在壁冷谁看林间不是修山主肯向藜床话夜阑

　　望九顶

不尽溪山绕碧岑岚烟望去逻茨深岧峣楼阁层云外似听疏钟送晓音

　　晚过宾阳张州牧别业

湖山倒影日西斜对坐波光论井蛇借问古人谁得似辋川风度属君家

　　金牛山经炼洞赠白云居主僧

负杖金牛薄暮天青霞蹋碎草鞋前遥看炼洞千峰里百里松阴落雁边

　　拈华寺赠德解

破雪遥过百接桥担瓢不负白云招山房说尽平生事坐对残红又一朝

十载昆明老杜多钓竿擿尽冷渔蓑今朝得到拈华寺煮雪分题咏绿萝

　　夜雪

边雪飘飘下夜郎山窗茶罢恨偏长茆房不断三更火杳杳钟声到客床

　　芦花涧望灵峰

雪积芦花未见消更无客过洗心桥灵峰惟有啼猿在常叫三声下碧霄

　　鸡山八景

　　天柱佛光

万尺峰边络彩霞休云石穴隐灵蛇名山自是真人地瑞气终归佛子家

　　华首晴雷

重登毕钵听晴雷每见罗川昼晦开百尺飞涛天际落寒声不尽隔黄梅

　　苍山积雪

望去苍苍积水隈华银半是白崔嵬应知尘俗终难到独许幽人蹋碧苔

　　洱海回岚

叶榆一水绕罗峰雨霁还看翠色重莫道晴霞看不足又随夕照过芙容

　　塔院秋月

名标尊胜此云峰势逼南天雪岭雄夜静回眸霜雪里清光凝是水晶宫

　　万壑松涛

山风翦翦瘴烟晴碧树重重午夜清若是书成休寄鹤恐伊唳作断肠声

　　瀑布穿云

练拖一幅下天河日照云边雪更多寄语匡庐休独步青莲曾此下丝萝

　　重崖返照

木叶遥遥带夕晖胭脂红起映岩扉寻常倚杖云边立亦有松声落翠微

　　华首门

苔封石户几时开弹指也曾出定来可爱苍岩临万壑一声啼鸟下崔嵬

　　示非缘肖善人

梁城三月雨初晴处处蹋青过柳营可笑游人浑不省依然杯酒醉沙汀

　　示宗理郑善人

时节催人可惧哉桃花又向圃中开婆婆若解灵云意归去何妨乐茗杯

　　许使君见过不遇即原韵答之(附原诗公讳虬)

麻衣带晓青山去不锁柴扉厂白云薄莫归来诗字在文光冷冷射微昏

　　水空山净连红叶磬冷钟鸣断白云野竹老人何处去别峰相见隔斜昏。

　　寄松语

寄语山林道者流生柴品字煮清流有时忽地翻茶铫始笑从前苦话头

　　寿玉章饶居士

庭中柏子霜前色洞口桃花劫外香此日管弦人尽乐三千珠履醉霞觞

　　代天童化主巨唯兄化米

昨日天童书信过云厨要米饱禅和嵩山无力输千石敢告檀那意若何

　　己酉冬观王出猎王宗语居士索书

鼓角楼头未晓催吾王牙帐在崔嵬千旗共喜随云转万骑同欢带猎回

　　过关岭

山头款款白云飞一片氤氲上衲衣本自无心随去住如何也伴老僧归

　　冬日示守真宋居士

心随万境境谁真心境无依是道人莫守无为行有路时时始得与心亲

　　示三学

万指丛中看不足只须直下绝三学忽焉打破囫囵的始信溪深长柄杓

　　示宗语王居士

万窍怒号谁为口百非坐断亦莫守块然无证亦无违法法头头信我有

　　寄张邑侯耕烟老居士(讳方起)

夹道多开七里香苑中也胜百花王他人争看公休晚又恐朱明到草堂

　　赠密化

雪霁林东好采樵寒猿曝日向山腰间居野趣惟君得弄尽松筠月下箫

　　赠岚波

看尽山松与谷兰归来无事倚阑干有时月下清机发却把无弦曲调弹

　　答狮子林怡宇

深惭老去住昆明十载难逃世上名犹恨生平无定力又移竹杖过江城

　　赠大智庵觉仁

觉空空处可无尘若论到头未是真只是家私都罄尽惟余明月可堪邻

　　偶成

散步长廊月自来孤光一片远林开天花未必霜花落寒色清人满绿苔

乘闲拂纸写诗篇写尽溪山不计年寄语故人今夜里韵成仍寄白云边

　　寄酬鸡山石钟岚波

劳君六月苦行役白纸书情寄叶榆把出有时须自看其间一字也曾无

　　赠本寂副寺

当年宝寿卖生姜赢得芳名万古扬此日石钟本副寺眉毛罅里更成霜

　　赠岚波首座

道者名传世已久石钟得意亦非偶袈裟石外白云消遥见岚波西洱后

　　赠松波堂主

山南晴去听松波散入高天韵自和自是清音人不识冯他狼藉遍烟萝

　　赠苍波首座

金山初日照苍波绿树轻阴舞翠多始信阳春真有脚千回暖气高嵯峨

　　赠良因监院

良公有意辅丛林海会芳名又见今独有石钟翻旧案无劳挝鼓逼同心

　　春日同友登大士阁似一心

自到山城雪未休如今始见日初浮春光从此开河岳茗碗茶花得自由

　　答寂光寺深修

拍板逢场便唱来诸人只要眼双开眉间若有些儿碍依旧从前被他薶

　　答御凡

寄语山林书一行松萝深处得疏狂欲知树倒藤枯句只问前村李二郎

　　题白云居天池(即高捷曾先生隐处)

乱山深处白云居古木萧森绿满除庭下有池清如镜跏趺盘石数游鱼

　　寄松波主人

见说鸡山道意隆故将心事寄清风月来峰上如相望秋老方能过懒融

　　答鸡山大众

薄福年来袛自迂何当祖席谶相符诸公不厌巴人曲可待西来弄鹧鸪

　　送大旭

金地遥招欲起余碧鸡三宿便回车他年不负祖庭约从此无劳再寄书

　　示宗本葛善人

苍山积雪覆千嶂黑水吹波绕万松祖意西来都漏渫如何别有好家风

　　示童子

明敏都来夙有由让梨揖酒尔还优嵩山更授灵童意一句明明六不收

　　示云踪雷居士

看看桃花暖气和龙门巨浪蹴天河乘时好跃隳三级莫待春雷烧尾过

　　示赵善人

三翻四覆上嵩山欲透油糍上上关若是蹋翻阶下石回头月在白云间

　　示知幻善人

晴天远望春苍苍鸟逐飞烟下夕阳识得东兮即是北不须别处论行藏

　　讯圆通贯一禅师病

螺峰春色漏天东又向千岩看病翁曾忆圆通生药铺猫头合剂效如风

　　春日答楚雄许别驾

正是林间报岁除梅花已放到山墟晓来又得阳春信署里定知景物书

　　示宗镜刁居士(即本甸土舍)

者乐长官亦好道嵩山老衲也通方拳头竖起无他事不是愁人也断肠

　　赠存之张居士

觉照寺前张道者时时在定倚窗棂总来得到毗邪默何用高谈了义经

　　寄苍舌道者

九年少室甘磨折一日逍遥入万松月皎星稀鹤梦冷不知身在白云峰

　　送苍舌知客吴门代省

装束衣囊去夜郎身轻万里到平江闲时若上生公石海涌峰头月照窗

哀牢南下望长沙买棹随流趁晓霞若到闾阖城上日趋庭方喜饱胡麻

　　赠宗镜罗太极居士

十载云南竟不违喝来棒去绝离微从今付个青州袄省佚轩前春自肥

　　寄云梦法孙

昆水东流草木春从　北接夜郎云山山水水如何取大抵先须绝见闻

　　寻玄鉴遗迹示钊侍者

鸭池城下海波流玄鉴遗踪可在不四百年来弹指顷高风此日孰堪俦

　　赠昌侍者

嵩寺老人白发垂长松家法有程期归来不负平生志折脚铛儿要汝支

　　送戴纶之还句容

走遍梁山始买舠归帆北发正秋高洞庭行过五千里得到金陵可解弢

　　中秋对月分韵得花字

秋色平分望海涯时闻林外雨催花夜深杯茗情难尽又到闲房笑绩麻

　　与蹇文山居士

要论诸方五味禅不如归去且高眠一方明月如秋水文山文山可了然

　　赠江陵鳞长冯居士

鹤下龙洲碧草竿渔歌虎渡绿杨烟江陵境物君犹记者事如何未悄然

　　辛亥六月大水纪事

蹴天风浪骇飞鸦卷尽田庐作海涯即有舟航无路去银河谁肯借仙楂

　　赠宗孝阎居士

　　孝关东人藩下摆牙喇也割股救母母终不痊当母丧时又然身灯六十八盏供佛以资冥福故表而出之。

我闻古老孝无远刻木凿冰近日稀昨日梁城闻细柳始知戏彩属征衣

　　荐董护法钟翁(翁宦游终于平阳)

白发垂垂六十霜黄堂几度动柔肠如今蹋着来时路回首西川日月长

　　吊沈总戎(讳应时)

平生侠气惯沙场履雪眠霜谁得失夜来撒手得回光滚滚红轮偏界赤

　　荐胡门姚氏

昨夜回光息万端冯他性海起波澜陶然信步东风里翠竹黄花一任看

　　中秋谩兴

敲石烹泉独酌时清虚一色冷山墀寒砧捣碎溪头月处处霜花结桂枝

　　把盏问月

华茶烹熟酌玻璃此夜开怀一问之前日雨中何处去倪裳不见舞东维

　　乔松栖鹤

涧上牚云不问年雪衣旧好冷巢边春秋虽迈情何极一任阴晴得自眠

　　思亲

万里悲风起暮秋一身多病卧梁州深惭兴化当时事此日徒怀萧寺头

　　苦雨

寒蝉几树冷凄清不见峰头半刻明借问银蝉何日至为人一埽海天晴

　　蝉鸣树底

景物催人雪满头又听叶下报高秋谁知故国多年恨不在成都锦水流

　　疏竹吟风

疏疏绿叶覆龙孙一样吟风在故园何用梅花开笛里江城听得便消魂

　　听上方梵呗

宫商向晓落原野又见随风来上下借问同人知不知青天白日何为者

　　池成月自来

凿出盈盈十尺水波沉细看月初生谁知此夜寒钩净印破池心一片明

　　雁行

字写秋空一两行飞飞南下到衡阳如能肯带平安信为余问讯白云冈

　　玉梅

糁尽一溪傲雪骨奇香不为热肠开祗应寄讯罗浮月仙胎已放碧岩隈

　　壁上梅花

数点红霞映壁来清香一为主人开莫言已夺天工巧信是广陵折得来

　　看菊

无人送酒到僧寮白石篱边一醉陶看罢夕易新月出乘驴又上石溪桥

　　步月

微云望去澹晴空闲步松庭韵不穷遥忆故人俱在北未知何日到溪东

　　嵩山晚眺

杖藜晚步到春山十里烟花杳霭闲自是芒鞋行不足归来已见月珊珊

　　听琴

玉几冰弦指上挑高秋夜静落松涛更劳弹罢关山曲倦倚窗前月正高

　　洞庭秋月

倚楼一望楚山孤素练清晖冷碧芦夜半鱼罾归北浦湖波寂寂冷秋菰

　　昆明八景

　　昆池夜月

霜鸿欲下夕易低送尽樵歌上柳堤若泛清波须载酒孤光一片在城西

　　商山樵唱

风清款款响晴坡竹树参差隔薜萝只待夕易催去后烟霞十里锁岩阿

　　金马朝晖

华峰一带是涟洏汗血当年跃此池留得朝晖看不尽至今犹说子渊碑

　　碧鸡秋色

雨洗烟峦耸郭西飘飘黄叶落渔溪此时共看疏林晚一色秋光映柳堤

　　云津夜市

茆舍津头夜火遥年年北客醉春宵烧鹅却是南中物说与北人好驻镳

　　官渡渔灯

江城郭外木郎村曲曲芦弯争渡喧鸡鷘看人情已熟寻常相逐钓舟翻

　　螺峰叠翠

小小幽岑看益奇谁携春酒醉相知我来石上频相望杨子曾经旧有诗

　　龙池跃金

浪浪如银滚石门春来每见锦鳞翻也知尔是乘潮物何不天飞苦自冤

　　洞庭山月

秋高正有湖心月万顷寒光映碧梧缥缈峰前人未卧不知谁在醉姑苏

　　望华山

饭罢池边步野郊一望云中白鹤巢借问东风何大缓犹存残雪在松梢

　　礼千佛名经示众

昔问长沙何处去报云诗在黄鹤楼分明底事人难识错认光明在指头
嘉兴大藏经　益州嵩山野竹禅师后录


　　益州嵩山野竹禅师后录卷八

　　庐陵门人宗昌编

　　　　杂偈

　　赠千翁王总戎

都护边城重牙旗在战垒铁衣塞上雄九重尝赐玺西南既已肃养马青山里箫鼓与民乐英风生万里

　　己酉秋送王公北上

清名南徼外治化齐龚黄碑石新磨础民歌草木香行装真有日借寇竟无方谁道百蛮蠢也知循吏良

　　昔升庵公谪滇而滇之烟瘴险恶公履之自若也余至滇观其景物绝不相谬壬寅主法嵩山问公遗迹有僧乳峰者言公仪表类余余笑曰公诚大儒才学俱高余一陋质何言类邪又言高峣有祠亦可证也待访之不果己酉方伯李公去官浙惠公内外全集展阅至续坡翁浮云妒佳月奇怪世传坡乃戒公后身今又言余似杨岂升沉之言绝不虚邪遂感而赋之

羊鹿驾险道螳螂当岐路恶蝎骇蜂虿汃棚轧长输下门能负山[卄/秭]苵侪杕杜长门司马风偃岳肇公注浮云妒佳月忽然省世误

　　示化一坚冰二知客兼示梦周

送往迎来事照顾离弦箭好个走盘珠莫作空里电言谈宜及时母受景风扇入门看宾主登堂着方便一朝大梦破无限奇珍见

　　奉和耕翁居士嵩山夜话(是夕翁作碑跋)

翦蜡情未已携壶向东阁纱窗映晴星香泉流夜壑微云澹澹来白月正寥廓寒色起青嶂水光摇碧落高峰露欲肥乔木梦老鹤更深镫火残风沾芦华薄搓手写新诗此时兴已绰一挥敌万夫再埽妒佳魄回首夜如何搏桑红日烁

　　过楞伽石赠辉然静主

偶然独上楞伽石百丈枯藤飞鸟迹远望高天不见烟到门列坐逃禅客巉岩迥绝罗三川岌[石(遻-(這-言))]孤危虚四壁涧曲凄凄白水县云飘自是红尘隔

　　勉玉林体贤二居士

立身宜看古之白句巧须看古之甫平生真率人皆钦草堂夔州如故土几许清韵又相同两公高名人所取此道坦平皆可行从来自是李与杜

　　和李玉林杜体贤二公赠从闻大师原韵

结得茆房聚名贤烧猪沽酒仍相牵三生石上歌不足又向前溪蹋春烟此是无为真自圣亦又随缘别一天高吟岂作寻常事搔首裴回同辋川

　　送象翁耿路南

路南使君台上霜风清画栋龚与黄又看瑞雉羊城日东过苍梧去夜郎万里相携惟一鹤百钱挂处是行装若到南越饱薏苡可将一斗寄上方

　　赠二岳昆仲北归

春夜东山设筵席酒酣作赋纪行役北归独有诗画船暂还陇亩林下奕今夜且尽杯中酒明日楚关复何有翱翔秦川梦里山若到咸阳先种柳

　　悼祁总戎(讳三升)

训练之余喜逃禅羽扇幅巾得自然已似澜沧沧波月更胜杨李口中次肃清南服韦皋绩埽荡妖氛诸葛蠲绿柳凄风来洞壑红桃血语响春鹃萧森若木夜僵立寒瑟边月徒空县江上云峰怀玉斧边城铁柱谁为树异牟宾服沙碛寒梁益祇今无将主

　　次护法毅淑杨公见赠原韵

梁园春色来十里多有名贤论至理心清虚无蜨梦闲神游秋水南冥里高人独处号牧云口诵清净久超群自是英豪能如此不是寻常洗垢氛丹房早晚服大药无事随云骑一鹤紫府仙宫任遨游莲社诗坛亦有约

　　龚北泉刘粹吾转藏经十二藏歌以赠之

夏夜月生殿阁上经声落处华雨飏槛外流莺来啾啾窥帘乳燕两相向云南有客神清奇萧洒风流难测量不逐浮名惟道亲邀人阁中翻龙藏如来字字无他词一画一画真实相玉轴有时用不着金经一取返魔障偶然作此诗一篇逸兴宛转歌喉亮此情寄语两征君闻之能无消惆怅

　　广通

疲马入荒城登楼喜晚晴霜飘望子洞风急武侯营倦夜宜先卧防边欲早更来朝前路远数听晓钟声

　　宿鹿城柬冯太守(讳苏)

寄宿苴桥北钟传野寺东垂杨太史树遗庙武侯宫月皎溪光白人寒市火红欲瞑兴未尽还听响山钟

　　至日寿何檀越

阳回兰谷暖佳气结山墀瑞雪堪图画流霞可奉卮霜黄园橘净影赤县弧垂此日山林叟题篇赠紫芝

　　宾川报国寺

行行入古寺亭上树新碑篆额丹砂在题名翰墨垂鸟飞游子意诗纪去公祠胜概如能写长思杜拾遗

　　示木邦土舍衎合

木邦荒服外两耀岂不同黄金呼为衎水桩亦称虹字画半丘蚓象乘险必通来问西来意一掌理可穷

　　九日

秋老梁山碧携壶今欲趋堤杨疏尚翠园橘冷还腴洗盏松风劲倚云洞壑殊华峰开夕照处处醉茱萸

　　喜雪可维那月可后堂二子呈偈遂赠

泉石居来久烟霞秋亦深登堂谈四相翦烛论三心瓶泻净因辨河县觉范襟素秋当白日入定在嵩岑

　　和张青崖兄游古庭值雨过归化茶房小坐原韵

未至遭风雨古庭时尚秋香消苔画壁殿冷日鸣鸠小坐烹茶室归看放钓舟疏林正落叶野径转深幽

　　次从闻兄游古庭原韵

无事寻山好孤卬访旧游溪光生野兴云色含清幽雁阵湖山冷蝉吟草木秋霅溪今有韵新句在楼头

　　中秋赠苍波岚波还鸡足

结束腰包久归心落日边金川翔去鹤剑岭拂晴烟半壁丹枫外孤云碧岫前头陀藓石上归去任高瞑

　　过胡公怡斋

太华开晓雾北去到怡斋入户闻琴瑟登庭步玉阶香馞茶华盛瑞雀石兰喈满苑生秋色清言可畅怀

　　送张旦平居士还里

张子思归日昆明正晚秋霜鸿辞北陆雪骑别西楼明日夜郎远归帆涂路修乌伤终必到书信寄来不

　　昆明道中

笋舆未晓发嵩阿残月依稀在女萝赤甲村烟连曙角白眉溪树入晴坡几家茆店鸡声杂百尺板桥野色多湿尽鹑衣华顶露回看昆水冷渔蓑

　　宿安宁州

十年两次过安宁一衲天涯叹野萍古迹荒来迷贾岛温池望去得凫汀虎丘远水流明月萧寺疏钟落晓星旅客牢骚争去路孤城回首雾冥冥

　　禄丰

一杖随云过禄丰城桥有寺锁龙宫烟岚北去丹崖远晚翠东来碧岫通诸葛遗踪荒草里韦皋墨迹劫灰中愁看义冢碑横野一水寒流送夕风

　　旅舍用壁韵

杖底风生得自由行经鸟道雨初收穿林野荫愁山路过涧晴开见石楼塞外邮亭遗旧迹山前客舍俯清流我来倚杖青天上遥望点苍雪满头

　　早发金蝉寺

月落金蝉别楚雄关山尽入晓烟中楼然戍火烧溪雨阁动疏钟绕树风二水同流摇地轴三星并落收渔筒何人作赋怀仙子墨迹犹传在寺东

　　沙桥古寺同从闻大师题壁

把手烟村旧寺游烹茶又向白云楼佛龛石堕香狸穴僧榻云封竹鼠留断碣深埋丰草里雕梁半卸垝垣头如今寂莫无烟火独有秋风白杜洲

　　再过龙华寺

龙华今日又重过为欲寻幽向绿萝近夜钟声迎莫雪临溪华气逐樵歌参差碧树环烟澹向背青峰映月多写境无过人境外不须惆怅对明河

　　洱水赠祁镇台

松杉万树列苍峦洱水迢遥下雪滩三寸交梨霜夜赤一拳火枣雪时丹牙旗令肃将军帐凤诏泥封玉帝翰不弃梁城当日事何妨煮茗对严寒

　　洱海城

西来信宿入边城此夜严寒雪未晴石倚丹崖双凤舞云封碧岫一鸠鸣寒光远映松千嶂野色从容月半汀磬接感通秣马地遍游南徼卧龙营

　　宾居道中寄督府卫公

浮梁曳练冷溪滨古木摇烟荡野苹雪色如银随远近笳声带冷动嶙峋黄柑树树三冬熟碧瓦粼粼四野新昨日肩舆来若水孤城又得听经纶

　　晚游宾阳小西湖赠卫使君

孤峰独立字飞来小坐西湖晚兴催好事幽人同感赋无情野客共衔杯接天塔样如天竺覆地华阴看雪梅更欲湖山都拾去回头早愧子瞻才

　　赠石钟松波

已着声名洱水东蒲团静对画图中青山自重荷衣客白社还钦惠远风松顶泉声飞玉液云间秀色度霜鸿我来共话平生事笑看栖乌雪岭东

　　雪霁赠石钟印文禅师

条条赤石字芙容百尺高寒树石钟雾霁寒猿方出啸晴开牧竖远相从茶瓜延坐嵩阳客亭榭低徊水槛松无事与公谈此夕野梩且架送残冬

　　雪霁登天柱峰有感

扪萝雪霁上高岑一柱摩苍差可寻华首晴开当晓日袈裟石净论传心天高无际真寥廓地僻长寒送夕阴自愧携瓢来圣迹振衣千仞望西林

　　宿迦叶殿

雪顶寒深绕薜萝今朝一上晚晴多云拖石壁生新霁雾锁飞岩可避戈夜听霜钟天上落松移山月榻边过此时已与风尘远何必愁来问觊歌

　　念佛堂赠近微

白发堂开雪岭阿朝朝饭罢入禅那磬鸣鸦鸟生台立日上寒猿野树多水汲灵湫分玉液厨炊云子割秋禾闲来把盏僧囱上坐看松涛落鸟窠

　　答苍波

得到青山兴转赊高人相踵论拈华东林散步看纤月北院分题咏晓霞胜事偏能冯野鹤间情独是在僧家朝朝共坐千崖里庭际犹宜咏雪华

　　答文郁

见说名山第一居清池岁岁长芙渠断崖不见孙思邈绝壑还逢支遁庐石刻既传韩柳赋僧房尚挂宋元书岭头不断啼猿狖客恨难教得自如

　　登近云楼有怀

雪晴一上近云楼西望平原已尽秋桥锁金沙黄石碛山开玉垒赤松丘千巢野鹤栖琪树十里寒梅绽玉沟粉壁题诗名姓在独教雨泪付东流

　　己酉秋巨唯禅师见赠弘觉老人并远庵和尚语录诗以致谢

海岳迢遥落叶天移来慧照看双县辉光浩浩高苍月甘雨微微太白禅直使狼狐迷影迹还教虎兕失岩泉梁州从此开津济一片和风散楚滇

　　答大贤

闲携竹杖上崔嵬怀抱忻逢此日开雪霁金沙流若水山连炼洞到层台长松万尺盘根大野鹤千巢古寺隈此地云深宜放浪何妨密密杖藜来

　　大觉寺观姜御史遗迹

骢马西来隐翠峰题诗满壁在长松刈茆溪上逢禅客养鹤庭前去毒龙月煮沙铛新瀑水饭炊云子隔宵舂如今铁骨归何地倚石沉吟念昔容

　　早过华严寺望罗汉壁

日照山门古径松清晨扶竹觉躘蹱坐观削壁连深壑俯听高楼递梵钟溪色阴晴寒气迫瀑声断续练光重青苔蹋遍寻归路又向僧僚展笑容

　　题傅衣寺松赠虚中

古径婆娑绿影斜风来日日埽苔华枝横涧水千年浪叶荫名山百步沙青霭时看僧入定苍芒犹见鹤穿霞虚声何用留江汉不及头陀一笑奢

　　复片云居

寒尽空山槛可凭陇梅又见映崚嶒山中缁服存诗道云外高人念祖镫落日渔樵辞洞壑方春猿鸟近禅僧如何祖印传今昔未见芳名继老能

　　赠大悲阁清宇

刈草依山筑隐居丹霞作壁石为除宾川已谢征僧召古寺还辞侍御书漫步轻阴松月满闲吟薄莫水云虚才名不落天人耳时傍溪南撷野蔬

　　赠石钟德周

一锡南来到石钟情同瘦鹤日栖松闲缝坏衲依旸谷笑倚清轩看翠峰不说苦空心自适时焚柏子客相从年逾真际休行脚只傍溪山学老农

　　同印文看梅

日暖相携步草莱临溪小鸟向人哀每逢云外流香远却看山边细蕊开散尽轻阴仙露润今知贵种月宫来为贪幽韵情何切不怕夕阳在绿苔

　　暇日

居山已谓得翛然谁料身心返被煎圃上土鸡常啄菜溪边水鸟污新泉风吹云壑崖花折鹿过山坡草色捐更有一般全没趣逢人只见是非牵

　　晚望赤石崖

奇峰丹壁巧难图十里松杉逼镜湖薄莫晴霞笼远岫扶疏倒影下荒芜深林不觉钟声暗水浅还期月色孤此外红尘飞不到徐行始得自瞿瞿

　　同密化晚登钵盂峰答继圣禅者

行来石谷采幽兰过尽烟霞露未干倚杖盂峰啼鸟遍依岩流水瀑华寒云开断壑山千倾月照深沙水一滩回首不堪霜夜坐浑身寒色觉衣单

　　慧建庵同毅淑杨公子固居士赋得梅字

晓行清趣远山开又到名园看早梅蕊缀晴霞春正好香连晓雪玉方回雕阑凭去闲敲韵苦茗烹来且洗杯赋罢瑶篇俱上马明朝有约又重来

　　又和毅淑杨公看梅原韵(讳彦浣)

南天未雪已多梅不似江城笛里来韵就新篇茶正熟香飘细蕊雁初回当年蜡屐游难到此日柴门锁更开不是捻须成五字文光早已夺高魁

　　次怡斋看梅原韵

炼就铁衣喜种梅梁城东上草堂开白沙堤拥连云绽青草桥通带雪来幽径风微香细细晴窗日暖粉皑皑谁知贵种人间少却向名园日几回

　　薜萝居值玉林居士写画索句

烟霞深处结茆堂庭柏森森傲早霜好鸟窥人情自得闲僧著论理俱长正逢裁纸图山水却听归禽下夕阳此境何妨看到夜明朝更欲到云冈

　　答参智禅者

檀山青霭叶榆边万树寒猿叫晓烟济上一宗归锦里黔中半钵老南禅镫明丈室谈心夜道接长松近楚天自古英才梁益胜名声总不别林泉

　　答智足禅者

自理纶竿坐钓台金鳞未跃白波开长歌几曲思船子清韵一联属辨才钓上生擒看自俊桡边活捉信凡胎也知华首多烧尾故向波头日几回

　　和刘太史五月赏菊原韵

公招此月看幽香节候天中玉艳芳暑里傍阶五十朵经秋笑日两三行逸群不问枭羹赐送酒还思陶令长赏罢夕阳低在树又携竹杖去茆堂

　　又和九月赏梅华原韵

祗说天香九月开何知雪骨小春来从今石径堪为友不向阳台定作魁忆昔高峰曾落帽相将蹋月又衔杯此间自是无尘俗却把荷衣细翦裁

　　又和六月赏海棠

洗盏梁园对海棠浓香露湿近秋光汤休此日耽佳句苏子当时咏晓庄最好全看金带美含娇不借玉盘良长知太史诗偏达吟作明河一片霜

　　又和池心石山

烟消始见立香澜载酒来过不猒看袍笏拜时终姓米丝纶钓处定名磻秋深待月常贪韵夜冷添衣宜壮观多少游人词赋罢不须更论鵔鸃冠

　　送张旦平还浙中

离亭酒罢又从东折柳长桥兴未终山路有程随瘴日扁舟无恙挂秋风霜枫遥忆吴江胜芦荻相看秀水同话及汪伦情更切天涯分手笑谈中

　　中秋后一日同文季公嵩山对月

天香几树野人家此夜烹茶望太华莫道金波前日别须知玉浪此宵奢凄清最是秋梧叶妩媚无非上苑华见说峨嵋峰顶外看来别是一天涯

　　读石门程昆明诗集

一代文章近在滇风流神宰益堪传才高汉使鸣金马力胜唐人咏玉篇不放夔州称独步还轻供奉拂双笺烟华已满奚囊日更钞南华秋水篇

　　和而足许公登鸡足偶成原韵(讳学夔)

探奇得得入云来粉壁留题鬼亦哀石上素琴松入韵华间秋月影沈杯萧条篱径迎春柳断续溪烟破雪梅愧我无才用事拙挥豪依旧病魔催

　　又和过圣峰寺拟登绝顶不果原韵

乘兴翻然上苑游迢遥野望众峰幽崖飞欲堕苍云石水落还惊白雪流得意长多方外士怡情不乏掌中瓯从来此地标题甚写遍青山百尺楼

　　又和宿大觉寺原韵(公时赴宗人府经历)

看尽云山是几年寻幽长在白华边参差松竹如稽岭起伏岩廊似辋川倚柱敲诗秋夜月卷帘对菊午时烟公车北上京华日折柳桥头厂盛筵

　　春王小坐传衣寺茶华下

山茶一树散春期静对庭香雪老时独有清芬如上苑绝无娇气似辛夷岩蜂莫逐华须嫩草蜨长随粉瓣窥不为兴酣人便去判教夕照在东篱

　　送三山陈刺史还里

北上公车数十程明朝天末即孤征夜郎山色愁中过渝水烟光静里明白兔亭边青嶂月黄牛峡上紫猿声不知别后遭何日相对山房欲二更

　　补遗

　　登高

倚杖千峰侧裴回岳色孤霜催杞菊老风妒石苔臞白水流深浅青霞看有无回头寻去路落日倒荒芜

　　温泉

此泉流不歇濯濯苍丘月月色深浅来上下照玉阙沉屙涤何良滑润如香馞泄泄日三潮灵物宅幽窟

　　赠小壶桥戎台夏公

军威百蛮静昆海驻雕鞍弦动边庭月弓悬老将坛勤王心耀日题柱篆飞鸾肃杀才方歇休言归挂冠

　　腊八日雪

边地寒胶合横窗映玉林天花散石砌山谷冻珍禽碎翦鹅毛浅屑飞洞壑深漫言梅信早邀爻过幽岑

　　杂诗

昆明池似镜微白月初来官渡渔镫远晋阳客梦催萧森孤树肃寂莫片帆回借问梁城寺柴门可暂开

　　赠别思园余明府

握手嵩阳日论交如弟昆风流高北海著作迈南轩己固归心切徒劳借寇喧五华分别处去住两难言

　　九日过卫府新创梵刹赠尼性空

村村黄叶飞况复直重九我行南国西梵刹砌琼玖金纯亦界道高阁背北斗能仁趺青莲大士遥垂手已胜独孤园末山道颇厚将军每参随侍从皆兰友咳唾西来意屈信铁磨肘此是上上机尔今断疑否

　　宿金阁寺示得实刘居士

偶来金阁宿茶花树树红泉响龙窟近林深月影同愁时倾竹叶梦后忆蚕丛回首鸡声碎清钟杳霭中

　　寿弼台张戎府

五岳高峨百川浚流福兮寿兮可以匹俦公之功宜勒钟鼎公之德阴佐王侯是故合十祝公之寿与福于万斯秋

　　寿玄初刘居士

须弥不足喻河岳岂堪伦寿等虚空界此事不须论嵩山更有一般祝大道之人何秋春

　　己酉菊月有居士吴井东锄地得云板一以送余余洒涤之见上有小偈并署大元至正八年万福山报国禅寺僧某铸询之故旧言今白塔街即报国山门坐东面西洪武初移建别地今归化即报国所移殿阁耳遂作偈以识其事偈曰

大元招提物遗未四百年虽藏粪壤中终须无弃捐感尔一朝出使余泪泫然浮生岂一梦世事如转圆白首看人忙日日苦相煎若云各有适不知总幻缘譬如报国寺今移归化间谁是长年者无乃寄嵩山

　　祷雨

炎方草木死为薪见说今年是旱辰罪己回天宜此月开仓赈粟可苏民随车即有仁王泽起稼还归岳庙神感德元元泥首切家家齐际太平春

　　禳霖

独是秋来雨色重梁城日夜水淙淙芳园未论海棠苦田舍偏伤禾稼凶当事苏民情更切名藩忧国意还浓西郊祷后阴霾举一色青空挂日容

　　次月下看梨花原韵

春色溶溶上苑花植根应得近官家余情幸不沾尘俗高洁偏能净晚霞映石只愁香冷落临风学舞影横斜月明素练如何辨一片清芬斗丽华

　　夜泛昆池

闲来小艇泛沧浪夜泊芳洲杜若香渔火近人三百尺枫楸隔渚十千章停桡静听鲂鱼出洗盏遥看蝙蝙翔情切祇今秋水月兴阑犹在衲衣旁

　　再泛

明河泛泛迎秋月华岭飞飞出岫云望去苍池开素练行来白荻动清氛竞龙渡口镫如昼画鹢船间醉正醺爱此佳游不易得洞箫多在镜中闻

　　赠擎天胡公

每望清华一色秋飘飘桂气上书楼窗纱彩画云霞活词赋新奇李杜俦爱客偏能忘势分谈兵不必贵封侯梁园孔雀屏开日早见乘风作上游

　　再过金阁寺示晏然朱居士

再过龙宫动法雷天花沾处净氛埃劈巢飞白新黏壁裁纸临池作赋才宗说通融忘理事生缘尽净好裴回信知金粟前身是只任狂歌酒一杯

　　寄铜仁东山端居和尚

草堂东山阳崔嵬摩高苍下瞰铜岩水春流浪花香岁岁结珍果同根夜郎乡正有南归雁无书祇自伤教人眠不得徒断几回肠

　　示苍雨书记

六合春苍翠三川响怒涛此时天正好寻幽兴益豪出云峰如削坠壁石似刀归来嵩寺里孤琴为尔操

　　赠育之张公北上

公车今北上明日下夜郎马首关河远征涂草木香春深荆国渡酒醉楚人航若到燕然日题诗寄故乡

　　寿高太夫人刘觉证

庭下芝兰秀冠盖旧声名伯仲英雄并提兵各专城黄鹤今来下玄冠映高旌林下如何祝上寿过钱彭

　　朗耀禅师塔铭

知幻即离始悟本末早剃须发惟勤以学负笈南北融师磨琢沥胆倾肝大梦斯觉声轮宣明雷震鸡足黑白相从囊锥始出象教严设可侔身毒法幢既摧丛席澹泊瓜瓞联芳有人继续我写铭诗刻此贞石

　　雷宗远为百岁婆祖梦乞偈刻石

攃手便归去此事复如何一事无贪着劳生脱爱河秋风吹霜出月色满藤萝沧海常变幻焉似百岁婆一朝辞亲爻努力到坡陀故余作长句刻之在云窝

　　宗派偈

福宗妙果慧海心佛法洪祖道德溥镫传广承真印化永维缘浚源普润芳显觉天

　　(板存嘉兴楞严寺经坊)
