嘉兴大藏经　奇然智禅师语录


　　奇然智和尚语录序

　　往余涉海礼小白华遇老衲指以念佛功课且云自鼻祖菩提达磨来震旦国传佛心宗一华五叶繁兴递衍每有至圣现身说法慎勿当面蹉过余默有省嗣归山二十余秋渴企祖道了无入头偶得天童密云悟老人嫡孙香严宕山和尚嫡授奇然和尚飞锡双池归本祖刹掩关独坐远近归赴如病投医顷建宝坊顿成丛社龙象云臻和尚唯以本色提持毫不假借于时上首秀野文源诸公皆崭然卓出者拄拂之下一言一令星飞电走大用机圆自三楚双池禅林肇启由白水宝山百丈四坐道场遂有上堂小参示众拈颂机语字字直截令人如睹江摇箸未免一朵颐余拜门下两稔亦幸于棒喝中少有入头敬读语录成编寿之檀板敢布片言弁于卷首望后之学者从本色本分中单刀直入洞明佛祖心宗方知和尚现身说法婆心为人不在语言文字亦不离语言文字始能即尘劳而作佛不致当面蹉过。

　　顺治庚子年大吕月临沮芑田发弟子方叔壮沐手拜书

　　序

　　窃尝记前代帝王论述象教取其阴翼王度至今遂有儒术释教并行之说然非奄有言论之训何以为入门之路非示以镂刻之举又何以垂永久之模无怪乎语录之传播也余弟景康师文源上人出黄龙奇本师老瞿昙语录余捧一过不觉喟然曰渊乎微欤曾闻月印万川黄龙其月乎文公其印乎印得月印有自来月得印宁止万川乎哉宗门无尽藏法而一灯递三十三世递百千万亿世临济正宗昭昭在人行住坐卧间者夫何有明灭时也文公不以得之黄龙者私之一己私之及门欲凡有知识诵黄龙语录如亲炙黄龙且欲如文公之秉持黄龙则黄龙语录直与三藏诸函同传不朽若夫贝叶翻飞天华乱坠色即是空空即是色人人能言之无烦赞述为矣。

　　时
康熙戊申孟夏中浣吉日总理粮储提督军务巡抚江宁苏松常镇淮杨徐州等处工部尚书兼都察院右副都御史正一品加一级韩世琦拜序

　　序

　　自初祖西来衣六传而有五家宗旨其间悟道者指未易屈莫不震法雷据狮子床绍隆玄化尔时不分宗教惟以明心见性为无上法门至哉蔑以加矣代而衰也分门割户禅和子遍满尘沙内有经律论师寻章摘句为众开说虽非宗学而遵禀圣经脚踏实地其殆以为入道乎下此别有诗字僧技术僧奔兢僧名虽圆顶方袍实则焦芽败种甚矣真僧之不概见于世也久矣不佞幼读父书旁搜梵夹宦游十数载于出世法不胜忻慕焉庚子春偶因公出访黄龙寺奇然和尚恍如宿契并不作堂头眉宇至片言拨转令人心华灿而眼缬收如此钳锤当复何等曾读师录若奉牟尼宝珠如饮醍醐上味清凉百骨面求印可和盘托出始知无不符合即参之从来宗圣无多让也昔人云胜读十年书岂欺我哉况予愿见真僧尝于此切今一旦畅遂喜曷能已因忆子瞻遇佛印以玉带镇山门鲁直遇晦堂以木樨释疑情不佞实两兼之一时问答机缘并小诗载在别刻毛诗云既见君子锡我百朋师于不佞口门阔而法乳深乃云不施功在耶勉拈数言弁诸首简僭越殊甚若云纪昌之射锋锋相触而不能得之于师则吾岂敢是为叙。

　　顺治庚子夏日古越稽山居士云翱张尚仙羽甫拜书

　　奇然智禅师语录目录序文(方叔壮　韩世琦　张　尚)目录请启卷上住襄阳府百丈山黄龙禅寺语录住襄州南漳县双池禅寺语录住襄阳府枣阳县狮峰白水禅寺语录住襄州南漳县宝山灵慧禅寺语录卷下小参普说示众法语颂古真赞机缘联芳佛事(行繇塔铭)

　　目录(终)

　　住襄州百丈山黄龙禅寺请启

　　伏以祖道悠悠是圣是凡咸化育真光浩浩非声非色尽沾辉若解吠日之痴惟凭般若镜以高悬欲消喘月之苦须仗甘露霖而普济舒霹雳手天魔丧胆竖金刚拳外道亡形恭惟我传临济正宗本师　奇然堂头大和尚(曲录下)得瞿昙之骨髓权衡三际换熊耳之眼睛露布十方脉联景德灯续香严法演双池惯弄眉边之妙意堂开白水堪夸物外之全机学侣多从铭心镂骨道风远播嘘枯吹生众(等)肃陈宝座严整法筵蒙再泛慈航于刹海祈重挝毒鼓于尘沙切念凡情之遮障希为浊世之津梁伏愿慧日垂祥转法轮于百丈慈云降瑞允猊驾于襄州令个个具五宗正眼使人人证三昧圆通恭叩至尊恳愿光临。

　　　　　　　　　　　　　　　　(习思常)
　　　　　　　　　　　　　　　　(韩倾行)
　　　　　　　　　　　　　　　　(林亨泰)
　　　　　　　　　　　　　　　　(张九经)
　　乡绅(严纯光　方叔壮)　众弟子(习应魁)
　　　　　　　　　　　　　　　　(刘颖魁)
　　　　　　　　　　　　　　　　(张星明)
　　　　　　　　　　　　　　　　(阎承诏)
　　　　　　　　　　　　　　　　(吕应会)
　　　　　　　　　　　　　　　　(习思时)

　　奇然智禅师语录卷上

　　嗣法门人(明林明灿)等编

　　住襄阳府百丈山黄龙禅寺语录

　　顺治丁酉岁师在南漳县宝山灵慧寺受襄阳府当道宰官护法绅衿山主习应魁率众檀越居士及列刹耆德等请住郡南百丈山黄龙禅寺于佛诞辰入院当日众请就寺开堂师指法座云三世诸佛恁么升后代儿孙随我来遂升座拈香祝
圣毕复拈云此一瓣香数十年间受尽辛勤一旦踏翻关捩亲蒙印可今对人天众前拈出奉为现住香严显通堂上传临济正宗第三十二世宕山远本师老和尚用酬法乳遂敛衣就座维那白椎竟乃云今日恰逢浴佛辰一番拆洗一番新尔曹不见瞿昙面且自回光看主人蓦唤大众云会么昔吾佛说法四十九年不曾道一字纵有文字佛无诳语一一语句一一从胸襟流出汝等若不真参实究悠悠忽忽只饶穷尽灵文烂记公案与己分中毫无交涉者个消息乃千圣不传非当小可生死事大无常迅速丝毫打混不得勉旃勿令后悔为说偈曰钦兹阳纯日六种俱震动香遍恒河沙善哉释迦文尊证天人师与世作津梁汝等不见佛惟独不自见浊土即雪山苦行麻麦等好将无味话密扣主人公如舟撑上滩不上不能止到得真休歇即至安乐所复举大慧杲浴佛上堂云九十七种大人相庄严微妙净法身示现诞生出母胎为众生故作佛事且作么生是作底佛事良久云下座与首座大众同入如来香水海助者老子转大法轮师云步步莲华金盆澡洗域中之大方外之尊莫过此老子若是妙喜施末上机衲僧巴鼻助转大法轮总未梦见在毕竟如何施设聻车不横推理无曲断久立众慈伏惟珍重维那结椎云谛观法王法法王法如是下座(谢辞不录)。

　　治台张居士诞日设斋请上堂师拈香云此一瓣香信手拈来爇向炉中奉为郧襄抚治军门仙羽张大檀越伏愿太平寰宇同乐无为官星峻极如天柱遐算骈繁似地维遂敛衣就座上首白椎云法筵龙象众当观第一义师拈拄杖一卓云为是一耶二耶良久云上士一诀一切了中下多闻多不信所以从上列祖尘说刹说三世说一切说飞雷厉之神机涌云腾之教语周旋往返只明者个宗旨务要人人于己躬下保任护持无一丝毫移易无一丝毫剩少所谓寂寥非内宽廓非外大千沙界个中藏香水海里浮幢刹如是则旧释迦不先新弥勒不后大众今日大护法岳降令辰大椿之寿请山僧登此宝华王座作大佛事了人人疑情明各各妙性开本有神通明正法眼藏大众还荐得么若荐得即知大丈夫意气还他过量人提持过量事展演过量用怀六合于大有推万汇于咸亨不移一法而福慧双修不受一尘而身心并粹直下者边那边一齐坐断到者里还盖覆得么常将补衮调羹手拨转如来正法轮下座。

　　元旦上堂拈香祝
圣毕乃云六花飞时岁迁山河大地澄鲜此中通个消息密义不离汝边休把光阴错过当下正好钻研双丸跳跃难驻腊月三十可怜腹里黑蚖作怪终朝使汝贪眠工夫切忌半途掘井全凭透泉铁打一柄扫帚扫来扫去拳拳青天即是云净云净岂还在天勿以我言为戏方知苦口良言若问西来大意不离禅堂两边。

　　解制上堂不语禅期满扬眉见皓月是处影团圞风光俱漏泄天地镜一轮不从身外得净极明暗隐诸尘无起灭若人识得伊闻见非声色低声低声觌面如何举。

　　习应魁居士率男思常思时重修黄龙寺并造中尊佛设斋请开光上堂惟我释迦老子以百千万亿微尘身九十七种大人相顿入毫端三昧而幻此形眉目可睹毛发微露冠缨衣褶靡不分明饰以黄金奉以雄殿屹然十号具足端坐宝莲华中庄严百福照映千光蓦召大众云吾佛既有如是本光何故更要山僧点眼还委悉么指像云人人睹此宝月相一切手▆皆清凉古寺之形胜规模之宏大乃习氏远祖凿齿名公构为植福之地昔而废残荒寂今更新之虚堂广殿荡摩云烟可谓营建伟杰像设之严皆贤桥梓布金之成鸠工告竣仍同襄郡缙绅文学及城南一境檀越延请山僧主盟此席振兴济上宗风然而宗风且拈向一边敢问诸人还识佛么紫金莲捧千轮足白玉毫飞万德身还识法么贯华虽自科千品标月还归理一如还识僧么珍重觉皇有真子坤维高步列金田汝诸人个个向者里识得不用刻舟求剑但如是而知如是而见如是而会十二时中自然得大安乐秪如收因结果一句如何举扬福芽普种丛生茁上祝皇图万万年。

　　刘颖魁居士造左尊金像设斋请上堂金佛不度炉木佛不度火泥佛不度水真佛内里坐赵州老人恁么举扬尽是贴肉汗衫不知妙体本无处所虽然如是山僧与诸人别通消息金佛不度炉风光满帝都木佛不度火囫囵咬不破泥佛不度水何处不是你真佛内里坐无端被涂糊且实际理谛甚处着聻一心不生万法无咎梦幻空花徒劳把捉心若不异万法一如今日颖魁檀越发大心庄严左尊功德金像已圆敦请山僧升堂于是举扬此段大事尔时四众亲见亲闻直下便能荐得佛乃昭然不隐如是了知尽法界性及微尘刹起灭不停动静无间如我佛身等无有殊以此一佛而见万亿佛身大而虚空小而微尘未有一佛而不见者蓦拈拄杖举起云总在者里会么　哩　哩苏噜苏噜。

　　结制习见明居士请上堂学道难学道难神光何处觅心安拟议遭人检点思量被自欺瞒不许夜行投晓到好肉讵可用刀剜不是心兮不是佛岂是寻言纸上钻东山水上行油麻树上摊庭前柏树子门外花药兰一条白练恁么去无边沧海立须干良久云公案千七百则无非妙旨衲子谁不寓目普光心印吾今问汝是同是别若以为别那有许多葛藤若以为同何故各据一案此等机关也须参始得夫法非信不入非疑不悟古训灼然汝等二六时中牢把绳头不可丝毫放过疑来疑去豁然　地一声不愁桶底子不穿揭开眉毛看毕竟是何物看破看的人大事方了讫。

　　张九经张星明林亨泰阎承诏造右尊功德圆满设斋请上堂师云一华一佛跏趺定卍字胸题绀目深此个尊慈最奇绝严身无等紫磨金虽然须知佛身无相随念现形佛身无为依作而住当其念之未起作之未兴佛身与虚空合汝诸人还会么若也会得始知四善士所刻金像庄严妙丽容止若斯仰瞻克己惟大慈父所以前佛后佛无别千古万古只今若能无彼无此见则全见山僧今日不敢囊藏被盖直下分明举似岂不闻宝志公云众生与佛无殊大智不异于愚何须向外求宝身田自有明珠正道邪道不二了知凡圣同途迷悟本无差别涅槃生死一如究竟攀缘空寂惟求意想清虚无有一法可得翛然自入无余师云志公老汉此皆圆证自心圆明慧眼故能触处随缘得妙可谓即事即理即隐即显一一不从外得总属自己家珍今日若有人问黄龙如何是众生与佛无殊即向伊道根尘应念周沙界坐断毗卢发大机设或未然更听一偈交光廓彻非中外顿现森罗照不偏明鉴当阳无向背元来大小一般圆。

　　元旦上堂三叩精蓝依此住化城宝所无多路就中密地好商量只恐十人九错路才建丁又逢戊捻指轮飞乌与兔层层檀度赛金汤惟有佛恩难可负猛抬头速进步眉毛厮结相扶助有日心花顿发明大家元在菩提路。

　　清贤禅人为荐亲设斋请上堂竖拂云水有源头木有根了知源本是儿孙人生寿命非金石其性顺时各所存释迦屡劫报亲恩天上人间始称尊贤禅父母生安养犹胜捐躯报佛恩试问现前大众即今贤禅荐亲以何为验拂一拂云拂子绕开华藏界棒头点出聻双亲。

　　元旦上堂日上松门瑞霭多春来腊往迅如梭虽然平等添新岁还识旧时主人么若亲见得摄心名净戒禅定号波罗即此天真性菩提萨婆诃。

　　上堂当阳举唱直截根源贯古通今超情离见诸佛不出世祖师不西来不曾增一丝毫不曾减一丝毫正恁么时天之自高地之自厚日月星辰之昭昭人物境界之浩浩只在当人回光自着眼看所以道威音王已前无师自悟许伊超师之作威音王已后须是因师打发不然尽属天然外道如今诸佛既出世祖师已西来亦只为一大事因缘不出见性成佛其有诸佛说不尽处祖师提不起底今日山僧亦不敢囊藏被盖对众八字打开去也遂举拂子云诸人于此见得彻信得及可谓见过于师方堪传授直下还有超佛越祖者么试出通个消息看如其未委入地狱如射箭且道利害在甚么处一马生三寅。

　　解制余居士请上堂念念不舍谓之结散诞逍遥谓之解大众且道不结不解又作么生良久云瞠眉竖目历历分明一时运出食轮法轮智慧轮如意轮方便轮俱不可着何故聻金屑虽贵落眼成尘。

　　腊八张九经居士请上堂夜半明星空里现何人不睹渠侬面辉天鉴地为人扬谁向个中亲得荐惟我雪山老子蓦地一见刺破双眼六凡四圣根源于此一时开显自叹奇哉一切众生具有如来智慧德相但以妄想执着不能证得此一会莫有证得者么有则出来与汝证据脱或未委急着眼观且道即今作么生观风静云消空独露天高门户未曾扃。

　　张星明居士请上堂以拂子竖起云此是释迦老子四十九年三百余会说不尽底总在者里有具眼者不妨出来道看若道得恰好今日山僧两手分付更无一点覆藏君恩佛恩祖恩一时报答其或未然纵饶问得如瓶泻水似海纳川于一尘中演出不可说不可说无量妙义未是金刚种智直须坐卧经行无向背承当直下莫沉吟。

　　樊城吕应会率众居士请上堂到我黄龙观山玩水色色如旧不生奇特之想不起拘滞之情游戏三昧自然现前不二门中自由自在苟存一念取舍不二门天渊悬隔所以世尊般若会上云一切有为法如梦幻泡影如露亦如电应作如是观今日众居士蹋我百丈也有持戒也有参禅各各好乐不同总不出者个圈子山僧尽情道破诸公还委悉得么若委悉得意在目前目前无法遂呈拄杖云棒头有眼明如日要识真金火里看。

　　腊八泉禅人领众居士请上堂正法眼藏明明不覆藏智照洞然历历生光彩最初一句子便要众人知还知得么若知得即知佛法底来源且道来源在甚么处遂竖拂子云昔年释迦世尊于正觉山前腊月八日明星现时豁然悟道大地平沉始终一印印定天下宗师无敢异者无异即且置印在甚么处复竖拂子云还见么若见得古今无坠分明目前一段光明非有非无非寂非照拈一机则千机万机透彻用一句则千句万句流通不借他人全彰自己到者里处生死流骊珠独耀于沧海踞涅槃岸桂轮孤朗于碧天千古万古只如今日人人顶门放大光明辉腾古今迥绝遮互正当恁么时如何天上有星皆拱北人间无水不朝东。

　　元旦上堂圆陀陀明历历脱洒洒露堂堂且道是个什么今辰仰祝
皇王寿万国来朝万乘尊。

　　无量庵主荐母请上堂前四十五日已过去后四十五日犹未来击拂子云正当今日还有过去未来之相也无若向者里定当得早晨有粥正午有斋五更洗面黄昏打眠朝朝相似暮暮一般其或未然每日击鼓升堂大众看看观世音菩萨来也在汝眉毛眼睫间放大光明现真实相汝等会么咄复举僧问夹山如何是相似句山云荷叶团团团似镜菱角尖尖尖似锥僧云学人不会山云风吹柳絮毛毬走雨打梨花蛱蝶飞师云者老汉答话可谓不负来机黄龙即不然若有僧问如何是相似句向道荷叶团团团似镜菱角尖尖尖似锥僧云学人不会向他道风吹柳絮毛毬走雨打梨花蛱蝶飞恁么方始得便下座。

　　襄阳高智明居士礼忏请上堂真风一段有何貌万象之中常寂照情与无情及圣凡有无闻说咍咍笑古今只是旧时人各各昭然同个妙历历我无人事心事随高下应机到了然一语具三玄一玄门中具三要佛祖公案总现成全机独露绝朕兆兹者居士诚心熏修忏法更请山僧升堂举扬般若已是画蛇添足拈拄杖卓一卓云闪烁乾坤光晃耀合堂禅侣眼同闻佛功德体如空谷随扣声而福应生。

　　灵芝禅人供法衣上堂举衣角云者是东峤提不起底百丈山顶三十八世儿孙重披说法今日提纲振纽不妨重耀祖光只如施者成得个甚么良久云自从卢老收归后须信人人总有之。

　　上堂以拂子作○相云东旭禅人恳资荐今日为渠通一线就中一点有多般格外全提超方便若作佛法商量海底起红尘晴空走闪电若向世谛流布法性等虚空六门常出现佛法世法融成一片猛力金刚喝一喝听取黄龙炽然说父母大恩难报答特发殷心请提拔只如提拔一句又如何举扬生死由来如一梦翛然攃手证无为下座。

　　住双池禅寺语录

　　顺治壬辰师在云台受襄阳府南漳县芑田方乡绅及文学众檀越诸山耆德本寺监院请住双池禅寺于正月二十八日进院。

　　三门无拦门户凡圣往来山僧到此不假徘徊便入佛殿毫端宝刹肇自威音幻出妙相转大法轮还见释迦老子么遂拈香展拜。

　　方丈据座云诸人还知此室么此是从上佛祖归本宗师开金刚正眼阐向上宗乘底所在今日山僧居此如何施设拈拄杖卓一卓云唯凭白棒纲宗振虎骤龙骧孰敢当便起。

　　即日众护法请上堂师至座前拈疏示众云正法眼须向未举已前荐取若要文采全彰却请维那宣过宣毕师指座云者宝华王座三世诸佛同履历代祖师共登归本老和尚于此展演全机山僧到者里亦不免起模画样遂升座拈香云此一瓣香天廷现瑞内苑呈祥爇向炉中端为祝延
今上皇帝圣躬万岁万岁万万岁伏愿圣心逾日月长明睿算等乾坤永固次拈云此一瓣香当道金声玉振藩篱特地风光爇向炉中奉为满朝文武郡邑尊官并及本寺请主护法绅衿远近檀越居士耆宿等伏愿生生九鼎施仁政世世觉苑作金汤又拈云此一瓣香前曾拨草瞻风后到鹿门堂上礼见个不近人情无面目老汉一槌击碎窠窟因此痛恨难忘今对人天众前拈出爇向宝炉供养现住南阳香严显通堂上传临济正宗第三十二世宕山远本师大和尚用酬法乳之恩敛衣就座上首白椎云法筵龙象众当观第一义师云第一义谛八面玲珑全机出没廓尔融通恁么说话早是落二落三了也莫有透关底试出激扬看(问答不录)乃云灵光一道共照诸尘正令重举主宾互应山僧今奉芑田居士之召近资绅衿护法之请再建双池道场竖立临济宗旨直得池心印月峰顶舒云天上人间无处回避是处善财是处慈氏若论向上事尽十方遍大地撮来咸在人人眉睫间更无异相所以道大人具大智得大用举一明三告往知来只如开堂祝圣一句又作么生道双池法道从斯播仰祝
皇王亿万春上首结槌云谛观法王法法王法如是下座(叙辞不录)。

　　当晚小参一言道尽万法平沉一句全提千差合辙即心即佛非心非佛人人根源一时披露要且仰山饭赵州茶止渴充饥汝诸人作么生领会只须向未开口已前荐取始得还委悉么不贪香饵味始是碧潭龙复举僧问赵州万法归一一归何处州云我在青州做领布衫重七斤师云大小赵州言下藕丝未断间着便牵东拽西若是新双池有问万法归一一归何处劈脊便打。

　　上堂昔日归本今朝奇然一念透去本无彼此所以庞公道十方同聚会本来心不昧个个学无为顶上用钳锤此是选佛场身广莫能量心空及第归利剑不如锥着此四语得力在那一句若人检点得出许你参学事毕便下座。

　　上堂诸佛菩萨止此一机历代祖师于兹成道虽然说佛说祖俱与我遣出不如高做枕头伸脚打睡时参久立归单更妙诸人还委悉么展开遍大千收来观自在。

　　上堂天与么高地与么厚世界与么宽广人物与么热闹佛法世法镕作一块行住坐卧折旋俯仰饥来吃饭困来打眠总是人人慧照三昧一一受用现成还信得及么挥拂子云当阳见定无毫发拟议思量隔万山。

　　上堂释迦弥勒文殊普贤观音势至寒山拾得俱在双池院里运水搬柴推磨负舂现前大众还见么恁么即心即佛不恁么非心非佛所谓一合相即非一合相是名一合相放过一着好与三十拄杖且道是赏是罚具眼者试定当看。

　　上堂尔曹何所事换水与焚香碧柳闲云外青山怪石旁六时憨稳睡无念绝心狂信步随缘去同登解脱场。

　　上堂一处真兮处处真经行坐卧转相亲自家一个皮毬子报化由来总法身。

　　上堂扑落非他物纵横不是尘山河及大地全露法王身拈起如意云者个是如意那个是法王身者个是法王身那个是如意遂掷下云两彩一赛。

　　上堂进前者丧身失命退后者瓦解冰消不进不退上天无路下地无门正当恁么时如何龙袖拂开入体现象王行处绝狐踪。

　　解制上堂打开布袋口放出泥牛吼四方八面游当知足不蹂自不立途中随分没舍取东倒西歪芳草侧一一面南看北斗五湖烟景有谁争丈夫岂受他人惑虽是一期之语未免傍观者哂不如截断葛藤与诸人具款结案一冬九十日内布阵扬旗几回精战即不问只如今日功圆听归朝野一句作么生道处处园林香雾湿华枝历乱向人妍。

　　上堂本色禅和子无卓锥之地一段胜因脱白净露者里果然涓滴不漏便见七纵八横乃举拂子云雪上加霜。

　　上堂擘拂云豁开户牖妙手画成当轩者谁抬头错过二六时中只在眉睫且道见个甚么更须急着眼始得到者里三世诸佛提不起历代祖师摸不着今日双池把得便用如龙得水似虎靠山虽然如是个中消息子能有几人知。

　　上堂问大颠扣齿三下首座亦扣齿三下二俱问答一般如韩文公得意在那一处师云老僧今日重分雪疑杀现前一众人进云为甚么大颠打趁首座是何心行师云尽情施设为阇黎进云只如有人问和尚春秋多少又如何答他师云前三三后三三僧扣齿三下云学人不谤老和尚师云知则得乃云我宗无语句实无一法与人虽然如是双池不免放开一线竖拄杖云诸人若向者里不落第二见不落第二机直下无一些子息气识得根源去三世诸佛历代祖师天下老和尚都在拄杖头上现身同一音声转大法轮到者里万象潜踪十方通畅不妨坐断毗卢正体抉出达磨眼睛真不掩伪曲不藏直只如透脱一路不涉廉纤毕竟又作么生吐露美玉岂劳加彩饰真金终不杂沙泥。

　　住狮峰白水禅寺语录

　　甲午岁襄阳府枣阳县严乡绅并众文学居士暨诸山耆旧等公启请住狮峰白水禅寺师于二月十九日进院。

　　三门廓开从上微尘佛秘密金刚解脱门且道新白水到此又作么生大化无偏居处异临深直透祖师关。

　　佛殿我今即是汝汝今即是我唤作是一切莫眼华不唤是一终必疑他且问大众唤作个甚么即得遂展具作礼。

　　韦驮殿入门便见多威神感应三洲普化人面奉慈尊常护法手擎宝杵镇波旬。

　　伽蓝殿密授灵山记莂护持愿本洪深当阳一着留意拥卫威压古今。

　　祖师殿者伙阿师终日聚首一时捉败不容启口。

　　据室水盆不安刀子不放拟问如何劈头便棒。

　　即日严乡绅同众文学居士等请上堂师至座前拈公启云祖运攸关人天眼目尽在个里卓然屹立设或不会更为宣读宣毕指座云尽虚空为璎珞尽乾坤作宝台犹未是衲僧分上事且道新长老又作么生良久云高着眼便升座拈香云此一瓣香山河永流峙日月亘古今端为支那。

　　帝主北阙至尊爇向炉中祝延
圣躬万岁万岁万万岁钦愿圣明逾尧仁天广睿算齐汤德日新次拈香云此一瓣香无见无闻非声非色奉为满朝文武天下官僚伏愿永作皇家柱石怕为佛法金汤并及本山请主护法檀那列刹耆旧现前大众伏愿圆明种智坚固道心又拈香云此一瓣香棒棒腾痕痛恨难忘今对人天众前拈出奉为现住香严显通堂上传临济正脉三十二世宕山远本师大和尚用酬法乳遂敛衣就座上首白椎云法筵龙象众当观第一义遂拂云若道法筵龙象众已和盘托出当观第一义已落第二义了也今日二月十九护法绅衿居士请山僧上堂为众说法只得眼似铜铃口如匾担无法可说无道可传新获一则机缘不妨举似大众观音菩萨向山僧道吾今辰诞生本来面目非男女等相只为时人蹉过那一着错认南无观世音山僧遂振威一喝云何不缩项去于时观音菩萨懡　而退大众争似白水得船便渡得路便行得饭便吃得衣便穿如临济见僧入门便喝德山见僧入门便棒一棒棒倒黄鹤楼一喝喝翻鹦鹉洲有意气时添意气不风流处也风流上首结槌云谛观法王法法王法如是下座(谢辞不录)。

　　王仰斋王明寰居士设斋请上堂拈拄杖左卓一下云者个是三玄要右卓一下云者个是四宾主前卓一下云者个是五位君臣后卓一下云者个是一镞破三关复竖杖云恁么中不恁么宝印无文风月满不恁么中却恁么千年桃核有宗猷掷杖下座。

　　上堂金毛狮子吼虚空听见走和盘托出来浑身都是口一口吸尽西江水以拂子画○相云参。

　　上堂从上古人得大受用横身担荷利生垂慈或隐或显开建化门示捷径路无非教人明宗达本离诸执着岂不闻棱道者参雪峰灵云玄沙往返十数年坐破蒲团七个后因卷帘大悟云也大差也大差卷起帘来见天下有人问我西来意拈起拂子劈口打者般说话未免令人随声逐色白水重为别过乃云也大奇也大奇卷起帘来本无疑有人问我的的意原来觜是两片皮复举德山不答话打锁敲枷赵州要答话将棒探水白水不管他答话不答话蓦竖左拳云你诸人如恁么与诸佛把手并行复竖右拳云你诸人如恁么入地狱如射箭且道利害在甚么处若不同床睡焉知被底穿下座。

　　上堂树上蝉喧喧门前风浩浩佛法特现成衲子真可笑且道笑个什么春到花开秋来叶落。

　　元旦上堂拈拂子作画势云新年头下一画短上一画长新旧原来无两样不见昔日僧问马祖离四句绝百非请师直指西来意祖云我今日劳倦不能为汝说问取智藏去僧问藏藏云我今日头疼不能为汝说问取海兄去僧问海海云我到者里却不会僧举似祖祖云藏头白海头黑师云者几个老汉只解推过若是山僧待他问离四句绝百非声未息劈脊便棒好不庆快若再开口即摇手云我宗无语句亦无一法与人盖前辈既为人师不得已酬唱一言半句流落丛林后之承虚接响者强目之为公案岂知信手拈来初无拣择但在一收一放一机一语上会得便知单传直指绝无覆藏如月在天东行者视之东西行者视之西中间不动者谓月与之不动所以有空之喻明眼人开口不在舌头上若不亲到一回胸中有疑须举起一个了生死话头顿在面前壁立万仞与之久远参去忽然打破疑团千七百则公案深与浅难与易同与别一时会得不消问人若是道眼未明不肯向己躬参究求人开示求人决择纵使释迦弥勒文殊普贤德山临济与白水老剖心见胆倒腹倾肠徒障汝心耳偈曰新正初一日者事从头立要得不辜负洗脸摸着鼻。

　　二月十九日德宇李居士设斋请上堂以拂子打○相云三世诸佛觑不透历代祖师提不起天下老和尚踏不着落在山僧手里将山河大地明暗色空四生六道剑树刀山生死涅槃和着一团攃在诸人面前视之不见听之不闻意识卜度不得且道是个甚么观音今出世能救世间苦卓拄杖下座。

　　严乡绅荐母设斋请上堂击拂子云会么释迦老子道知幻即离横身万里不作方便十分成现离幻即觉须弥倒卓亦无渐次眼中出茨观音菩萨来也良久云者里取不得舍不得明不得隐不得且作么生知拄杖　跳上三十三天触着帝释鼻孔东海鲤鱼打一棒雨似盆倾只如荐拔一句作么生道不须他处觅即此是西方下座。

　　张俊寰居士为母延生设斋请上堂竖拂子云盖天盖地亘古亘今昨日风今日风阵阵不从他处发五日雨十日雨点点不落在别处大方无外大象无形尽大地聚来如粟米大总虚空乃掌中庵摩罗果新罗国与占波国斗额只得东胜神洲射箭西瞿耶尼中埵渠侬得自由何处不光彩昔日城东老母与佛同生不欲见佛俯仰四维无非是佛十指掩面总来是佛且今日如何是居士老母无生蓦竖拂子云但了诸见同源便是无生法忍喝一喝下座。

　　张居士设斋请上堂举刘铁磨参沩山山云老牸牛汝来也磨云来日台山大会斋和尚还去么沩作卧势磨便出师云今日张居士若问白水有斋和尚受么山僧作起势诸人试辨端由看山僧何如沩山听吾一偈山僧来无迟早行路不多不少今日赴个斋儿分明恰恰赶到下座。

　　结夏众执事请上堂皎皎林间月悠悠天际云去来归有道圆缺本无形古德道结夏来数日寒山子作么生又有道结夏来数日水牯牛作么生山僧即不然结夏得数日灯笼露柱作么生透得灯笼露柱即是寒山子透得寒山子即是水牯牛倘若拟议山僧在你脚底会么昨日雨今日晴乾坤大地放光明墙壁瓦砾说佛法灯笼露柱着眼听试问诸人作么生聆撝拂云十方刹海金刚座万煆炉中铁蒺藜。

　　李居士设斋请上堂举古德吃油糍未出方丈即日庄主谢和尚侍者方出门今日山僧普施大众万法归一不离不即一归何处本不出户且道李居士与庄主是同是别若谓是别两口一舌若谓是同一个鼻子两个孔且不同不别一句作么生道良久云端坐受供养施主常安乐。

　　众居士开大锅设斋请上堂赤肉团上人人寒山家风毗卢顶门个个拾得巴鼻拈一机千机万机全透用一句千句万句流通不假他人全彰己用若也人人恁么则亘古亘今凝然寂照一段灵光非中非外非色非心到者里行棒打他不得行喝喝他不着净裸裸赤洒洒截断两头归家稳坐分付典座火头架起无根柴做出无米饭打动无声板唱和无生曲寒山与拾得拍掌笑呵呵卓拄杖下座。

　　住宝山灵慧禅寺语录

　　顺治丙申岁襄州南漳县陶赞虞居士同众缁素请师住宝山灵慧禅院于十月十五日进院。

　　三门门户陵空卓尔彰衲僧到此骨毛凉就中若也从兹入信步高登选佛场。

　　佛殿殿中云壑坐空王环翠诸山引秀长千古名蓝踪迹在试看佛日又重光遂展具作礼。

　　诸天殿顾视左右云巍巍三八随形好魔外闻风尽慑奔烜赫无方捍佛祖慈严千古镇乾坤。

　　观音殿堂堂尊妙相挺特露胸襟大众还识么过去明王佛现前观世音。

　　方丈不是兴家是灭门接机佛祖不容存人人面目眉毛下鉴地辉天不是尘。

　　当日陶居士等请上堂师至座前云场开选佛晻暧云蒸宝座当轩信足而登便升座拈香云大众还见么焄五分香蕴五云采爇向炉中奉为
今上皇帝祝延圣寿万岁万岁万万岁伏愿道冠尧舜北极尊亘河沙劫德等羲轩南山寿逾亿万年此瓣香奉为满朝文武阖国公卿及本郡本邑当道诸位尊官并本寺请主现前护法绅衿达士檀越居士列刹耆宿伏愿同明般若种智共证无上菩提此瓣香岭南种草济北根源人天众前拈出供养香严显通堂上传曹溪正脉第三十六世宕山远本师老和尚用酬法乳之恩遂摄衣就座维那白槌竟师云新宝山今日升座已落第三义了也遂拈拄杖云莫有一槌打就知恩报恩底么出众相见一僧出拟问师云错又一僧出问宝寿开堂三圣推出一僧是何意旨师云露柱挂灯笼进云正当恁么时如何师云看即有分进云莫不是和尚为人处么师云莫将鱼目比明珠问世尊拈花迦叶微笑世尊道吾有正法眼藏涅槃妙心实相无相解脱法门付嘱于汝如何是正法眼藏师云抖却眼中尘进云如何是涅槃妙心师云礼拜着进云若不上来伸此问焉知全露法王机师云通进云今日大会何似灵山师云普进云恁么则法轮常转佛日增辉师云什么处是增辉进云学人幸获观光便礼拜师云也是管窥斑乃云佛法要妙超越功勋绝思议离见闻不可以有心求不可以无心得孤迥迥峭巍巍生佛亦如圣凡无间正法眼不隔丝毫破沙盆重新拈出人人提掇得去即此拆四生关即此脱三界缚秘密藏一时现前僧祇劫弹指顿超不容拟议直下承当到恁么田地可谓狮子儿吼哮骇众今日英贤毕集龙象交参一会俨然灵山不异还委悉么山僧不惜露头露面诸人顿然庆快身心喝一喝下座维那结槌云谛观法王法法王法如是(叙辞不录)。

　　次日陶居士设斋请上堂师卓杖云山僧无禅可说无道可言只教随缘荐得永不忘失汝等诸人行步踏着头上顶着信手摸着吃饭咬着满口道着百里千里来到宝山不可空回汝若棒打不回亦是不唧溜汉古人道望州亭与汝相见了也乌石岭与汝相见了也僧堂前与汝相见了也山僧则不然香炉山与众居士相见了也烟墩子与众居士相见了也石狮子与众居士相见了也唤作望州亭亦是香炉山唤作乌石岭亦是烟墩子唤作僧堂前亦是石狮子且问大众唤作个什么复卓拄杖下座。

　　腊八日孙尔成居士设斋请上堂僧问如何是世尊不说说师云吾今不闻闻进云如何是迦叶不闻闻师云从今不说说进云被学人勘破了也师云塞却汝路头僧一喝师云乱叫作么乃云阿僧祇劫修圆证婆伽梵升彼菩提树还坐吉祥草云何珂雪相变现千百亿具足清净体丝毫不动着汝等仔细参是即了佛义喷嚏一声来自识娘生面孙公载米备香馐与众盛来换舌头就里虚空须烂嚼从今一饱永无休。

　　灯节上堂宝山灯景夜苍寒坐彻莲壶兴未阑莫把机关重漏泄千林光映月团团卓杖下座。

　　师诞日众设斋请上堂无优树下摩耶夫人左手攀杖右胁而生一手指天一手指地那时错伸手至今缩不得周行七步捏怪不少目顾四方一场漏逗天上天下唯吾独尊还有第一座在却被云门一棒打杀与狗子吃贵图天下太平然虽如是知恩者少负恩者多只如世尊四月八日生山僧今日生且道是同是别若道是同杜撰衲僧若道是别祸出私门不同不别一句又作么生折合咦拍掌呵呵笑寒山逢拾得乃抚膝下座。

　　远安县一真禅德设斋请上堂举昔日文殊请世尊再转法轮世尊咄云吾四十九年住世未常说一字汝请吾再转法轮是吾曾转法轮耶那时若遇山僧蓦头一棒云耶邪免得留到今日遂卓杖云修造工夫忙伽蓝土地安任伊扬眉瞬目重新锦上铺华灯灯续焰祖祖相传此日饶舌笑破衲僧口偈曰西方十六观门个个摄念归真若也脚跟点地何须再转法轮。

　　远安洪岩谈继圣居士设斋请上堂乃云钟板传飧正及时满堂云水尽军持柳营榆砦浑闲事耳畔轰雷总不知复举临济与普化赴檀越斋次济云毛吞巨海芥纳须弥为复神通妙用为复法尔如然化踢倒饭床济云太粗生化云者里是甚么所在说粗说细次日又同赴一家斋济复问今日供养何似昨日化又踢倒饭床济云得即得太粗生化喝云瞎汉佛法说甚么粗细济乃吐舌师云此乃箭锋相拄机教相投得人一牛还人一马即颂云山僧来到洪岩砦步步踏穿绿藓封赖有谈公临众首都来香积听疏钟六时半偈相提唱五姓高贤与过从自愧老僧无可说神交宾主换机锋卓拄杖下座。

　　念休亮首座设斋请上堂邂逅诸禅人都来小岁春长连任挂搭有句绝尖新境界风都息娘生面自真乃顾左右下座。

　　上堂觌面便承当好肉又剜疮开眼几回上两两不成双拈拄杖举起云见之不取得能莫忘三世诸佛历代祖师天下老和尚总被宝山拄杖子吞却正恁么时临济喝喝他不着德山棒打他不得恁么说话众中忽有个不惜性命底衲僧出来道者老和尚曲录床上说脱空语一时掀倒禅床喝散大众也怪他不得如无宝山更谩诸人去也复举拄杖云者里如水洗水似金博金检点将来今日一时都漏泄虽然如是只有一处更可疑且道是那一处乃掷杖下座。

　　上堂丹霞烧木佛翠微供罗汉一人平地升高一人从空降下为是神通妙用邪为非神通妙用耶丛林浩浩商量未免识情卜度更问如何若何要且无绳自缚遂竖拂子云者里见得便可交为肘臂互作主宾若是影响之流切须仔细良久云还能如是委悉也未脱或未然重为下个注脚不是催郎来劝酒误他年少觅青毡掷拂子下座。

　　卷上(终)
嘉兴大藏经　奇然智禅师语录


　　奇然智禅师语录卷下

　　嗣法门人(明亮明禅)等编

　　小参

　　解夏方乡绅请小参有句无句如藤倚树孟八郎汉便恁么去机不断语不副眼里着得百千万亿须弥山耳里着得无量无边大海水须是恁么人方知恁么事所以道杀人自有杀人刀活人自有活人剑有杀人刀无活人剑一切死人活不得有活人剑无杀人刀一切活人死不得死得活人活得死人截兔角于石女腰边刮龟毛于铁牛臂上不作奇特商量不作玄妙解会何须三月护生岂在九旬禁足有甚蜡人无绳自缚须知尽十方世界无边香水海是当人安身之处便恁么去更有事在卓杖云恁么恁么针劄不入不恁么不恁么匙挑不上恁么中不恁么神头鬼面不恁么中却恁么披毛戴角抚掌呵呵大笑归方丈。

　　小参举石门聪和尚云十五日已前诸佛生十五日已后诸佛灭十五日已前诸佛生你不得离我者里若离我者里我有钩钩你十五日已后诸佛灭你不得住我者里若住我者里我有锥锥你正当十五日用钩即是用锥即是遂有偈曰正当十五日钩锥一时息更拟问如何回头日又出师云扶竖临济正宗恢张三玄三要须是恁么人拈得恁么事然虽如此双池即不然十五日已前诸佛何曾生十五日已后诸佛何曾灭正当十五日又作么生丈夫自有冲天志不向他人行处行喝一喝。

　　小参世法里悟却多少人苍天苍天佛法里迷却多少人作么作么僧才出师蓦头一棒云是迷是悟。

　　小参举波斯匿王问世尊圣义谛中还有世俗谛否若言其有智不应一若言其无智不应二一二之义其义云何世尊答曰汝于过去龙光佛所曾问此义我今无说汝亦无闻无说无闻是名一义二义师云大小释迦被大王一问直得分疏不下今日黄龙拈过一边将拄杖与大众通一线路所以道真如净境界一泯未尝存能随染净缘遂成十法界乃举杖云者个与过去诸佛未来诸佛现在诸佛同一悲智同一行愿同一眼见同一耳闻同一鼻嗅同一舌尝同一身触同一意思同一慈力为声闻缘觉说四谛十二因缘令其各得八解六通为诸菩萨说六度万行令其各证无生法忍为诸众生说诸因果令其各修十善道法如是随宜说法一大藏教也不增一字也不减一字大众还信得及么若信得及更听拄杖为汝点破遂卓一卓云是圣是凡皆解脱直超三界独称尊。

　　小参向上一着明如杲日丝毫拟议如隔铁围不可以有心求不可以无心得只贵出格大丈夫向情识意路不行处着得便行如水上葫芦活鱍鱍转曾无住着如空中飞鸟不知空是家乡水里游鱼怎知水是性命便是三世诸佛之本源历代祖师之心髓都不越此昔有僧问石霜起灭不停时如何霜云一条白练去冷湫湫地去一念万年去古庙香炉去僧复问岩头头便喝云是谁起灭此二尊宿也是同坑无异土若是自己时时刻刻将一个无字话头深下疑情行不知行坐不知坐忽然一朝打破漆桶如云开月现夜暗灯明森罗万象彻底平沉顾视左右云还会么有相空诸累无情绝万缘宁参无字话莫恋老婆禅。

　　上元小参雪中灯云中月最分明太皎洁大众还会么我见灯明佛本光瑞如此更听一偈山外家家同一月殿前佛佛共千灯须知灯月不偏照独坐孤峰万里明。

　　小参举曹溪能大师得法归岭南后接让和尚让得马祖一一得百丈海海得黄檗运运得临济玄玄得兴化奖奖得南院颙颙得风穴沼沼得首山念念得汾阳昭昭得慈明圆圆得杨岐会者些老子一生说硬话谈硬禅孤迥迥峭巍巍如水入水似金博金擒纵杀活大机大用然虽如是求者茫茫黄龙只咬破一个铁酸馅百味具足有人问我便将栗棘蓬金刚圈劈脊奉上复说偈云战将莽登场黄龙势莫当吹毛虽不动魔佛尽皆藏。

　　小参举马祖云即心是佛即佛是心分明无二无别汝等自从无量劫来流浪生死背觉合尘不闻佛法僧竟堕异类中殊可浩叹须是发大勇猛直往前进如太阿挥空纵横自在如或未然且向第二门头参以信为体以疑为用不疑不悟疑来疑去丝毫不肯放过务要节节相透窍窍相通　地一声情忘见绝智泯心灰到此始有些子相应岂不见临济问黄檗佛法的的大意三遭痛棒末后向大愚胁下筑三拳云元来黄檗佛法无多子汝但恁么看时有僧问少林首传二祖五叶芬芳葱岭西归千灯续焰门庭施设即不问五家宗旨事若何师云满口道不出进云若不借问怎达本源师云且退后进云如何是沩仰宗师云上和下睦进云如何是临济宗师云青天轰霹雳进云如何是曹洞宗师云三更初夜月明前进云如何是云门宗师云露柱怀胎进云如何是法眼宗师云白云覆青山进云五家宗旨蒙师指向上宗乘事若何师云透顶透底僧礼拜师卓杖云被山僧拄杖一时穿却还见么若见得为汝从头点过且声不是声色不是色色不是色唤作声得么声不是声唤作色得么非色非声无余见闻非见非闻宛尔见闻见色闻声水月镜相脱却根尘梦幻空花凡夫见闻业识奔流二乘见闻对面迷真渠若荐得孤光迥迥水澄月印光透大千自他不阂迷悟两忘在即不在非内非外生死涅槃俱无实义纵横游戏得大自在无一法可舍无一法可取众生与佛悉是假名今为众兄弟通个消息万法归一一归何处三界唯心万法唯识一一分明汝还会么佛法无人说虽会不能了只如诸方匡徒领众鸣钟击鼓说上说下说玄说妙又岂是无说更来者里觅甚么碗听吾偈曰一华五叶破天荒鼻孔穿来一线长花种迄今无断灭英灵汉子快承当。

　　腊八日小参僧问佛法僧宝即不问巍巍独坐是何人师云优钵花开今已现进云世尊常住在世如何是涅槃消息师云五凤楼前听玉鸣僧礼拜师便打乃云只说指天指地双林树下涅槃众生个个度尽谁知教外别传咄。

　　小参举严阳尊者初参赵州问一物不将来时如何州云放下着阳云既是一物不将来放下个甚么州云放不下担取去阳于言下大悟师云好大众还见他悟处么放又放不下担又担不起每吃仰山饭又讨庐陵米将谓一物无本来自家底识得自家底心中大欢喜以拂子打○相云会么于此不会自是你宿无灵骨怪山僧不得如灵山会上广额屠儿放下屠刀便道我是千佛中一数好个决烈汉岂不闻昔日临济到高安滩上被大愚一点便道黄檗佛法无多子且道是多少聻德山向龙潭吹灭纸烛处见彻自己便道穷诸玄辩若一毫置于太虚竭世枢机似一滴投于巨壑不是一了便了一得永得底样子诸兄弟参须真参悟须实悟阎罗老子不怕你多语劝你身强力壮直往前进须要竖起铁脊梁只教通身汗流始得十二时中不可空过昔无著和尚游五台至金刚窟谒一老翁牵牛而行邀师入寺翁呼均提有童子应声出迎翁纵牛引着升堂堂宇皆金色翁踞床指绣墩命坐翁曰自何而来着曰南方翁曰南方佛法如何住持着曰末法比丘少奉戒律翁曰多少众着曰或三百或五百着却问此间佛法如何住持翁曰龙蛇混杂凡圣同居着曰多少众翁曰前三三后三三翁呼童致茶并进酥酪着食之觉心意开爽翁提起玻璃盏曰南方还有者个否着云无曰寻常将甚么吃茶着无对着睹日色稍晚遂问翁拟投一宿得否翁曰汝有执心在不得宿着曰某甲无机心翁曰汝曾受戒否着曰受戒久矣翁曰汝若无机心何用受戒着辞退翁令童子相送着问童子前三三后三三是多少童召大德着应诺童曰是多少着复问此为何处童曰此乃金刚窟般若寺也着凄然悟彼翁者即文殊也不可再见即稽首童子愿乞一言童说偈曰面上无嗔供养具口里无嗔吐妙香心里无嗔是珍宝无垢无染是真常言讫均提与寺俱隐师蓦召大众云无著文殊面目见在且道均提聻卓拄杖云水向石边流出冷风从花里过来香。

　　小参举永嘉初参六祖至曹溪绕禅床三匝振锡一下卓然而立祖曰夫沙门者具三千威仪八万细行大德自何方而来生大我慢嘉曰生死事大无常迅速祖曰何不体取无生了无速乎嘉曰体即无生了本无速祖曰如是如是于是大众无不愕然觉方整威仪礼拜须臾告辞祖曰返太速乎觉曰本自非动岂有速耶祖曰谁知非动觉曰仁者自生分别祖曰汝甚得无生之意觉曰无生岂有意耶祖曰无意谁当分别觉曰分别亦非意祖叹曰善哉时谓一宿觉师云诸大德你看永嘉发足参方一语一默盖天盖地耀古腾今看他绕禅床三匝振锡一下卓然而立是甚么气概今诸人朝三暮四虚混时光纵有一人半人不把做一件事脚跟不定魔障牵缠才上蒲团不是见思二惑便是昏沉散乱那有顷刻如永嘉绕禅床三匝振锡一下卓然而立底时节此时切须提起话头一念万年要在祖师头上坐卧迥超三界永越四生春到阳回池澄月现明得此理大事了毕所以道有照有用有宾有主有权有实有纵有夺有时拈一茎草作千丈卢舍那身千丈卢舍那身作一茎草拈与不拈且置忘功就位一句作么生道太平不用闲戈甲一统山河似镜清。

　　寒灰供大衣小参师举衣云多子塔前者段消息也是无风起浪平地兴波虽然如是以此施者生佛国以此受者利人天且依时及节一句作么生道多子塔前传来久光显须凭大智人。

　　端午小参五月五日天中节万崇千妖俱殄灭眼里拈出须弥山耳里拔却金刚楔钟馗宝剑舞三台八臂那吒嚼生铁忽然举起清风杖无位真人便饶舌嘘一嘘云急急如律令。

　　南漳曾仰楚居士请小参白衣何故傍缁流一点真诚念未休三业六根俱解脱满盘托出尽香馐。

　　小参人从中峰来接得太安信说南山白脸虎在双池里覆爪藏牙惹得金鳞　跳巨浪滔天以拂打○相云在内者要出出不得在外者要入入不得且道不出不入是个甚么铁拐李不识药葫芦。

　　师到龙兴寺一源率众请小参山僧暂寓龙蟠窟大地山河一览裁袅袅茶烟禅榻畔依然亲见赵州来现前大众即今见是佛么干屎橛是法么如是我闻是僧么尿床鬼子总没交涉不见庞居士云养男不婚养女不嫁大家团圞头共说无生话婆叱云养男须要婚养女须要嫁不是者般人休说者般话师云有男任他婚有女任他嫁遇着真实人必说老实话不吐谁知是珠莫羡骊龙颔下。

　　朱居士请小参万法归一明明历历一归何处两手分付然虽如此毕竟一归何处若到者里于事无心于心无事虚而灵寂而照自有好消息还会么若也不会更听一偈参禅必要用心坚按下云头彻底参忽然拶透虚空髓万别千差一串穿。

　　小参经有经师律有律师论有论师教山僧说个甚么说时无可说言处亦非言寂然心不动万法各归源。

　　谢君贤居士率众造天童密云悟祖像设斋请小参传持临济正法眼河北宗风得大行独唱狮音诸兽伏撝扬麈尾众魔惊吾祖道尊俨然在古今一棒振家声巍然提正令人天没奈何者般穷伎俩殃及子孙多今日刻之镂之垂芳百世虽然如是却成窠臼要得其真勿露风骨咄。

　　曾尔德居士领众造伽蓝像毕设斋请师安座拈拄杖云密记亲承愿弘护正觉尊老僧今赞仰威永镇山门大众者里本来无法护个甚么还会么风生鸣大野户外好青山。

　　打七落堂七七七明历历似银山如铁壁得功成须努力摇手云强勉不如瞌睡好拽杖便归方丈。

　　香严宕老和尚遣人送拄杖笠子至师落堂指拄杖笠子云若唤作拄杖笠子似不曾参方若不唤作拄杖笠子对面相谩虽然如是除此之外也少拄杖笠子不得众作礼师拽杖携笠归方丈。

　　落堂召众云若论者段风光原系娘生头面人人皆有个个不无不须捏怪成精那许安炉作灶本源绝待道路坦平惟有过量人奇男子志坚铁石力挈海山于二六时中单单提起一句无义味话头左疑右疑真参苦究不令丝毫放过如鹰搏兔如猫捕鼠似冤家债主相见如是不休方有些子八处若捉风捕影卖弄精魂就是金毛狮子被伊骑来白羽鹦哥被伊捉得百巧千般毕竟文殊是文殊观音是观音与汝己躬下事未有少分相应在竖拂子云诸人会么横亘十方竖穷三际也在者里一念才差万山悬隔也在者里虽然切莫作腊月扇子会好。

　　普说

　　普说僧问昨日和尚垂示云有一句子在拄杖头有一句子在一喝里且道是那一句师云觌体全彰洞然响应僧礼拜师云汝见个甚么道理便礼拜进云德山棒临济喝空里磨盘旋八角师云汝道是左转右转进云刹竿头上风车子师云毕竟还是左转右转僧拟语师云想汝定当不得乃云灵心绝待泯万物而独存妙觉无边摄诸缘而普现若论实际理地不受一尘佛事门中不舍一法卓杖云须知尽大地是一条白棒觌体全彰亘十方不消一喝洞然响应你诸人向者里领略得迥异常流不存窠臼若作难易难则惧生焉易则慢生焉仍是一等不唧溜钝汉直须拈却难除却易水乳合同风火一气就中些子淆讹依旧未曾瞥地不见道认名著相色见声求何异空里摘花水中捞月直须契证本来大事因缘所以三纲五常戒定慧等互相为助古人深知人心不古抑不得已撇一言半句无义味语为后昆模范只因习而不察谓无所得殊不知无得之得是为真得从上佛佛祖祖以器传器似镜照镜镜镜交罗光光相摄一味显扬正法眼藏涅槃妙心然而正法眼藏涅槃妙心从达磨自西天竺国而来见梁武帝帝问如何是圣谛第一义谛磨云廓然无圣帝云对朕者谁磨云不识此即达磨为武帝直指本有之心以有言示无言也帝不契磨遂折芦渡江竟至少室壁观九载屹然而坐只是无人领会唯神光可大师断一臂礼三拜依位而立担荷于形名未兆之先是谓达磨西来不立文字直指人心见性成佛之旨自此法流东土可传璨璨传信信传忍忍传六祖能能下分二一曰南岳让二曰青原思独让接机敏利为曹溪嫡子让传马祖道一一传百丈怀海海传黄檗希运运传临济义玄玄传兴化存奖奖传南院慧颙颙传风穴延沼沼传首山省念念传汾阳善昭昭传慈明楚圆圆传杨岐方会会传白云守端端传五祖法演演传圆悟克勤勤传虎丘绍隆隆传应庵昙华华传密庵咸杰杰传破庵祖先先传无准师范范传雪岩祖钦钦传高峰原妙妙传中峰明本本传千岩元长长传万峰时蔚蔚传宝藏普持持传虚白慧旵旵传海舟普慈慈传宝峰明瑄瑄传天奇本瑞瑞传无闻明聪聪传月心德宝宝传幻有正传传传密云圆悟悟传林野通奇奇传宕山行远先师于曹溪为四十二世一音迭吼云兴瓶泻纵横博辩神机妙用七出八没奋狮子全威碎群狐心胆灯灯续照互为主伴并存言唱用咨提振有垂语焉或举其要有拈语焉或显其旨有代语焉或尽相善有别语焉或虚其对往哲深意钩在不疑之地派衍枝分而华果成实星列棋布而苇麻斯众绵绵不漏器器相传近来末法信道不笃有等捉风捕影之徒比比而是此非彼向外驰逐据此欲其透入斯道岂可得哉惟夙有灵骨底实痛以生死大事为己重任者一切时中单提个话头卓卓地蕴之方寸向三根椽下七尺单前淹没三十年二十年宛同一日念念不退丝毫无间孜孜而参密密而究离顺逆泯憎爱融是非空能所遗寒忽暑忘食废寝死尽偷心方堪凑泊所以参禅一着要敌生死不是说了便休前辈参禅大有样子一一攃手悬崖竿头进步豆爆冷灰死中得活古德谓绝后再苏欺君不得原其初志全在无一丝毫头知解为碍故得容易入门也所以云十方同聚会个个学无为此是选佛场心空及第归。

　　普说欲得亲切第一莫将来将来不相似若壁立万仞依前撞墙撞壁有甚近傍处然虽如是已落草了也须知草中有通身之路不免将错就错与诸人葛藤一上拈拄杖云到者里双放双收全杀全活为中下之机则得直下如按一口剑相似如如不动才有跨门不敢近傍若近傍则丧身失命若望崖而退岂大丈夫凡学道如一人与万人敌相似不顾死生从他手中夺来始得既剑在手任是佛来祖来不肯放过恁么手眼未是性燥汉今日一会同此听法须知人人有段大事因缘亘古亘今不变不动先德所以指示一切人衣线下无不圆成无不具足盖使自证自悟不从人得你诸人岂不见他古人参访样子资福贞见资福宝刹竿便回去已不本分况过江来者里若使聪明记持那堪共语所以睦州见僧便云现成公案放你三十棒须是一场懡　仔细推穷不妨剿绝所谓从门入者不是家珍信知从上来老古锥无实法与人要人自悟始得自悟真达不疑之地犹如太虚廓然荡豁岂可于中强是非耶贵乎自具超方眼说似人不得传与人不得所以此事不在语言文字上荐者个道理亦不出自家信种向脚跟下亲见得了不由别人方信黄面老子在大雪山六年苦行于腊月八日举头睹明星忽然大悟遂叹奇哉一切众生具有如来智慧德相但以妄想执着而不能证得如释迦老子才悟了便见如此广大上至十方三世诸佛下及四生六道蠕动灵蠢于我悟处一般以平等印印定更无差别方始成佛即兴慈运悲入生死海而能救苦捞捷一切众生放在菩提岸上参禅人能恁么休歇身心识取本来面目到者里始契老僧说话。

　　示众

　　师云三玄三要四料拣一喝分宾主照用一时行且那个是三玄三要句那个是四料拣句那个是一喝分宾主照用一时行句莫是亲嘱饮光前句么莫是绝相离言诠句么莫是千圣入玄奥句么莫是四句百非外句么莫是攒眉坐白云句么莫是王令已行天下遍句么莫是并分绝信独处一方句么莫是王登宝殿野老讴歌句么莫是磨砻三尺剑待斩不平人句么莫是金刚宝剑最威雄句么莫是金毛踞地威全句么莫是词峰探草辨当人句么莫是一喝当阳势自彰句么莫是王言如丝句么莫是其出如纶句么莫是举起轩辕镜蚩尤失却威句么莫是金将火试句么已上论量如斯等类与么忉怛诸仁者若于个里缁素得出便见临济大师亦见天下老和尚如缁素不出你将毫厘意识领略解会但不识古人玄要料拣一喝分宾主照用一时行处而亦自己一个本来面目黑漫漫底纵使勉强于他玄要料拣一喝分宾主照用一时行说得依稀用得仿佛蓦然遇些善恶喜乐忧愁逆顺不如意境界顿在面前不免意涉爱憎情存取舍一时区处不下便向他古人言语窠臼上着到未免被三玄三要四料拣一喝分宾主照用一时行碍不唤作玄要四料拣一喝分宾主照用一时行亦未免此等言句碍既为此碍则山河大地明暗色空水鸟树林情与无情涉事涉理处处染着头头系绊无觉无知塞耳偷铃至于微细尘毫未有不能为碍者所以须弥高广可使消殒只者句中作意一种碍你若不真个在者里推脱得去管取碍杀堕生死中轮回无间老僧要你去却洞上五位君臣王子拈却济下三玄三要四料拣一喝分宾主照用一时行向未有语言安名立字已前与你把手共行只如未有语言安名立字已前且作么栖泊今日不辞与诸人道破遂掷拄杖云黄龙争敢压良为贱。

　　示众学道须具五种正信第一要自己心中正念现前觌体与历代祖师不欠一毫发第二要信一个话头结在八识田中念念提撕净尽屏绝第三要信古人一言之下心地开通如倚天长剑孰敢当锋第四要十二时中刻刻本参不忘举处精专决有透脱时节第五要信无常生死亦非小事若不奋大勇猛立决定志以期独脱其未能忘情谓于能同所同之表欲见百丈山门垣墙不翅三千丈八尺高而且远之远也慎之慎之。

　　示众道在日用日用不知饥来吃饭寒来着衣到者里知底不知底从上老冻浓与天下衲子通是筑馊饭袋蹋破草鞋要觅一个透得者关捩子底血性汉不能得汝诸人既透不过向行住坐卧折旋俯仰不与诸尘作队东西不辨南北不分十二时中四威仪内无丝毫间断单单看个话头如靠一座须弥山相似直下忽然卒地折爆地断便亲见自家面目敢保大事了毕。

　　示众凡学道人二六时中念念常要寂静无事于寂静中不可作无事想举起本参截断异缘心不放逸身不摇动久久纯熟自然身心一如身外无余前后际断到此方是全钢打就生铁铸成底故能千了百当便跳出生死窠臼当知此说亦是窠臼你若向此躲根以为大事了毕未知其可也必竟如何黄龙到此只得结舌有分诸方大有明眼尊宿不妨持此语一一以扣之与你重打葛藤。

　　众请警策师云无上菩提不离自性大千灵智总属心王易混者光阴稀闻者正法欲逃生死须耐辛艰不愁妙果难圆善为种子最喜疑关可破信即根芽昼拄乌藤步步入金刚正定夜伸铁脊森森省黑暗深愆欲窦乍开亟借红油灌顶无明忽动便思百刃攒胸经律论师离言诠而导师岂二空假中观扫迹象而宗观为先果能铁壁银山无坚弗透自尔金绳宝筏何岸不登倘掷今生于罔觉将出苦劫以何期终日眼昏昏瞌睡魔结为眷属长年黑漆漆阎老子打算饭钱四大分张手忙脚乱三涂轮转石烂海枯无救噬脐休嫌饶舌偈曰幻身泡作影曦驭箭离弦若待老来学驴年更驴年汝曹铁馅子齿下须勤咬佛法非鲜鱼何曾烂得了无事只闲混忙时问去程盲人骑瞎马夜半临深坑我此普门心尚嫌自了汉况将选佛场呼作孤贫院世尊华在手迦叶便微笑此是若能参无宗亦无教。

　　颂古

　　世尊拈华。

　　冤对既相见命丝即两断何用笑中刀堆成不了案。

　　世尊临入涅槃时以手摩胸告众云汝等善观吾紫磨金色之身瞻仰取足无令后悔时人天百万悉皆悟道。

　　临行体露金身犹是眼中法尘留与儿孙榜样不受方为智人。

　　疏山造塔因缘。

　　记取毛端宝刹超过海里须弥巧夺天工戊斧不酬半个钱儿。

　　赵州勘破婆子因缘。

　　蓦直台山路何曾隔渺漫欲知婆子意北斗面南看。

　　赵州因僧问皓月当空时如何州云犹是阶下汉僧云请师接上阶州云月落后相见。

　　举头如见月上下阶隔越落后许谁知眉间纳败阙。

　　南泉示众云法身还具四大否有人道得与他一腰裈道吾云性地非空空非性地此是地大三大亦然泉不违前语与他一裈。

　　怜儿不觉向人言地水火风尽揭翻贼眼分明瞒不过佯狂输却一腰裈。

　　五祖因僧问一大藏教是个切脚未审切个甚么字祖云钵罗娘。

　　带水拖泥老古锥专门切字欲何为通人闻说呵呵笑无限高僧没在泥。

　　大慧举竹篦问僧云唤作竹篦则触不唤作竹篦则背不得有语不得无语速道速道僧云瓮里怕走却鳖那慧下禅床搊住云此是谁语速道僧云实不敢谩是竹庵和尚教学人恁么道慧连打数棒云分明举似诸方。

　　触不得兮背不得明明大慧为渠说羚羊挂角迹堪寻休道瓮中走却鳖。

　　襄州云盖双池院归本禅师京兆人初谒云峰礼拜次峰下禅床跨背而坐师于此有省住后僧问如何是双池师云可惜一双眉僧云学人不会师云不曾烦禹力湍流事不知僧云如何是西来的的意师乃搊住其僧变色师云我者里无者个师手指纤长特异于人号手相大师。

　　乳水涓涓寺得名只今惟见两眉横但凭一具纤长指掘地锄山万古荣。

　　风穴在郢州衙内升座云祖师心印状似铁牛之机去即印住住即印破只如不去不住印即是不印即是还有人道得么时有卢陂长老出问学人有铁牛之机请师不搭印穴云惯钓鲸鳞沉巨浸却嗟蛙步　泥沙陂惘然穴喝云长老何不进语陂拟议穴打一拂子云还记得话头么陂拟开口穴又打一拂子时有牧主曰信知佛法元来与王法一般穴曰见甚么道理主曰当断不断反招其乱穴便下座。

　　郢州衙内金刚窟祖令全提皆泯服不搭印铁牛蹴卢陂个汉锋相镞锋相镞机关漏泄与司牧。

　　夹山参船子子问垂丝千尺意在深潭离钩三寸子何不道山拟开口被子打落水中山才出子又曰道道山拟语子又打山豁然大悟乃点头三下子曰竿头丝线从君弄不犯清波意自殊山遂问抛纶掷钓师意如何子曰丝悬绿水浮定有无之意山曰语带玄而无路舌头谈而不谈子曰钓尽江波金鳞始遇山乃掩耳子曰如是如是。

　　风清月白浪花开有意登临向钓台钓得鲸儿且归去何人笑我海边来。

　　杨岐见石霜化主至问曰征行战将假道经过劄寨既圆何不与杨岐草战主云昔时谬向途中觅今日亲逢老作家岐云杨岐且输小捷去也主便喝岐云乱喝作么主以坐具划一划岐云斋后钟主嘘岐云只者个别更有在主无语岐云败将不斩且坐吃茶。

　　独战杨岐遇石霜马壮人强孰敢当休夸小捷先输去殿后何人夺胜场。

　　女子出定因缘。

　　小定十六劫佛也出不得女子与瞿昙眼中着金屑。

　　大通智胜佛十劫坐道场佛法不现前不得成佛道。

　　久坐道场十劫不觉风光漏泄世间多少痴人掉棒拟打天月。

　　三世诸佛不知有。

　　三世诸佛不知有一一面南看北斗更加注脚放痴呆大海波心翻觔斗。

　　真赞

　　弥勒

　　者个胖胖长老终日嘻嘻笑倒手拖一条布袋不知盛底甚的到处纳些败阙今朝被吾看破且看破个甚么只说是弥勒且得没交涉莫谓黄龙饶舌是什么干屎橛。

　　龙地幻祖

　　纵法王威猛灼然振古风蹋穿龙池窟坐断狮子峰棒头敲日月橐籥欲坠宗森罗悉起舞万象咸雍容刹刹尘尘说都归不语中。

　　自像(明贤禅人请)

　　者汉从来无禅句一味断衲僧意路笑渠身外生身一片紫金光聚。

　　方居士(讳叔庄)

　　者个居士眼界孤孤迥迥胸中快快畅畅住止南漳县前游戏普陀岸上作嵊县令尹士庶都来俯仰好似庞公一家恰与维摩一样仁义礼信一致豁然贯通三藏呵呵莫怪双池为君通佛祖机关也堪同。

　　严居士(讳纯光)

　　者个居士堂堂夫子形数茎须发森词锋瓶泻水笔阵势乌藤乌纱不愿登黄阁挂却衣冠彻本心问唱谁家曲先师是雪峤樾荫大千界杖挑庐阜云楼上棣花辉玉蕊阶前彩绣无芸荪不施半句偈只弹没弦琴咄。

　　机缘

　　治台张仙羽居士问一来亲觐和尚二来为黄龙古刹三来化和尚布施师云看居士初临未施工在士一笑问如何是应无所住而生其心师云莫不是亲见六祖来士复笑又问如何是明心见性师敲炉云心从何明性从何见见色心先现闻声道已彰本来无障碍处处现青黄士又问风动幡动是甚么意师云不是风动幡动仁者自心动耳师问居士平日在甚处留心士云看竹篦子话头师云唤作竹篦则触不唤作竹篦则背不触不背居士唤作甚么士拟议师云会么从今向后回光返看仔细推穷毕竟是个甚么道理日日挨拶将去从源荐得活水豁尔七通八达了无先后分别矣更听一偈山河大地一般春空相休添眼内尘赤肉团中心性现更于何处觅当人急进步莫逡巡此身不向今生度更向何时度此身。

　　于镇台问破山和尚为人天善知识普利群生如何又吃酒肉师云身栖海底意在天上师遂问居士会么士一笑师云莫错会。

　　屯田冀居士至斋堂指斋单上问云铁丸子炼出古佛肚皮有几个师竖拳士云此身是真是假师云非真非假士云求和尚开示师云开示了也。

　　严居士参问弟子无可着力处乞师指示师云因甚如此士云银山铁壁事如何师良久云会么士云请师着语师抚一掌士云除却者个师掌云者个如何除得士云毕竟作么生师跷足示之时师出语录士持卷云不落语言请师道一句师云已和盘托出了士云又落语言了师云承言者丧士云祖祢不了弗劳殃及师又掌之士便喝师复掌之士云恁么下地狱如箭射不恁么下地狱如箭射作么生救师喝云地狱在甚么处。

　　问除却棒喝不问有语无语如何是功夫师云你者一问山僧只得口哑进云不要瞒顸今日与学人道破若不道与和尚不了师云了即不了道即不道进云因甚不道师云不道不道。

　　长沙道郭居士参问三世诸佛入般若波罗密门得阿耨多罗三藐三菩提以何为般若师云生铁秤锤当面掷士云还领和尚大教师云居士二六时中以何为主士云明心见性师云心作么生明性作么生见士云请师代一语师云转语已竟士又问百尺竿头须进步十方世界现全身师云长沙到者里有多少长士无语师云未见十方世界在士云打成一片如何下手师云居士费力不少士云诸佛未出世功夫怎么做师云照山僧者样做士云如何是末后句师便喝士礼拜师云莫错会好。

　　问登临宝座据狮子威如何是佛师云无处不称尊进云如何是法师云车不横推理无曲断进云如何是僧师便喝进云三宝已蒙师指示如何是末后一着师便掌。

　　问南泉斩猫罪过不少师云杀进云是甚么人救得师云问取赵州去。

　　问十方同聚会会个甚么师云好堂大众进云个个学无为为个甚么师云顶上用钳锤进云此是选佛场选个甚么师云念休第一座进云心空及第归归个甚么师云人人具足。

　　问学人不会念楞严咒只要学打磬不知如何下手师便掌僧作磬声师云弄泥团汉。

　　问有一人一生吃饭不曾嚼着一粒米一生穿衣不曾挂着一缕丝不知穿衣吃饭是何人师云我不晓得有一个知佛法底你去问他进云知佛法底在甚么处师将数珠示之。

　　问学人有疑和尚处请个话头师云你前面在方丈里盗我衣去了进云不曾师打云赃物现在连掌打出。

　　说戒僧问一番提起一番新请师传与某甲乘师拈衣示之进云混沌未分时还有戒也无师云有进云是何人传授师云礼拜着进云戒且置如何是向上一着师便掌僧拜云蒙师指示信受奉行师云且信一半。

　　问昔日世尊拈花迦叶微笑未审即今还笑么师云眼横鼻直。

　　问昔日归本今日和尚和尚底佛法即不问如何是归本底佛法师云从来不惜两茎眉进云归本佛法与和尚佛法是同是别师云一个鼻头两个孔僧礼拜师云是同是别。

　　问冷冷清清事如何师良久进云南山寒蛩叫甚么师云随声逐色汉。

　　居士问如何是空手把锄头师云放下着进云如何是步行骑水牛师云者畜生进云如何是人从桥上过师云水也无问甚桥。

　　问黄龙堂上一向不立佛法今日复振宗风全提正令者谁师云巍巍独坐百丈峰进云如何是得大体师良久进云如何阐大用师便打进云如何是体用双彰师和声打出。

　　问干戈撩乱事如何师云我国无忧。

　　僧装果子师取一枚僧到窗外叹声不已师问是甚么意思僧打破窗云快还我来师云是甚么进云果子师云你不会老僧意在乃问窗内一个猕猴窗外一个猕猴汝作么生相会僧进方丈礼拜师云弄精魂汉。

　　问中元节夏去秋来无休歇是何意旨师便打僧便喝师作倚杖势进云休夏且置荐拔一句作么生道师云洪波浩渺白浪滔天进云恁么则人人独超物外去也师云看脚下。

　　问森罗万象合为一体师云穿却你髑髅进云成住坏空体归何处师云无山不带云。

　　师持如意僧问者个将来作甚么师举起云急急如律令僧拟议师劈头一卓。

　　问马祖一喝百丈三日耳聋是不听得么师云梆响吃饭去。

　　问生灭灭已如何是参师云风吹柳絮毛毬走进云寂灭为乐如何是禅师云雨打梨花蛱蝶飞进云参禅拈向一边又作么生师直打出。

　　问昼夜不明何日得了师云放下着进云赤身露体事如何师以杖擉出。

　　问怀州牛吃禾益州马腹胀是甚么意旨师云你问我答。

　　问进不得退不得是个甚么师云立地死汉进云毕竟是个甚么师云死汉立地。

　　问不向举起处承当如何是功夫师云北斗面南看进云恁么则实际理地不受一尘师云狸奴白牯任往还进云彻体本空了然无碍时如何师云东山水上行进云不登黄龙顶焉知世界宽师云看脚下。

　　问一念不生万法平沉功夫在甚么处师云凿池不带月进云恁么则见月休观指归家罢问程师云非汝境界。

　　问如何是直上黄龙一句师云有驴骑驴无驴步走僧抚掌自叹师云丑。

　　僧参师问那里来进云北京师云北京风景如何进云平和师云既平和到此作么僧无语师即打趁出问大通智胜佛十劫坐道场佛法不现前不得成佛道是何意旨师云为他是大通智胜佛进云因甚佛法不现前师竖拳进云如何是道场师云现住黄龙巴东县黄令尹参问清净本然云何忽生山河大地师云有意气时添意气不风光处也风光公云在宗门又作么生师云合取口公无语师云只可自怡悦问佛未生时那个与众生说法师云老僧进云请师说看师云信受奉行。

　　问前有杀人战场后有黑暗地狱如何救得师云好与三十棒。

　　问除却扬眉瞬目功夫作么生做师云漆桶不快进云看到杲日当空时如何师云不快漆桶。

　　余小泉居士问抬头一见满天星时如何师云切莫眼花士云百千万境一时露作么生抵当师云动容扬古路士云无梦无想还有心也无师云寐语不少四月八日师落堂僧问今日世尊降诞后还有事也无师云争似阎浮未诞时进云末后又如何师云天生伎俩能奇怪僧喝师打数棒云撩空一击天鼓响满堂云水尽着惊。

　　问佛法如水中月是否师云清波无透路。

　　秀野至师升堂挝鼓集众云百丈山前亲行此令本来无说除人之病卓杖云一击涂毒鼓玄沙遇猛虎横吞海底月吸尽宾与主握拂与之秀接云大众证明便礼拜。

　　问昔日世尊拈花败阙不少今日和尚付嘱秀大师是何意旨师云敕点飞龙马进云末后如何师云跛鳖出头来。

　　联芳

　　念休亮上人(湖广)

梅子今已熟看看他自落分付与何人念休第一座

　　云海鉴上人(四川)

汝今不识禅常伴白云间蹋翻海底月抹过上头关

　　寒灰静上人(四川)

双池者只角虎形体东触西触哮吼塞破虚空闻者似涂毒鼓

　　兰源铠上人(四川)

兀兀独坐今已晓众木灵芽汝得早任他十方头陀客常将白棒当头埽

　　见如鼎上人(湖广)

只说满面一天星谁知通古又通今任他四海英灵客都来尽丧爪牙身

　　秀野林上人(四川)

大唐国里无人奇然可知之也两手拿尽虚空分付秀野禅者

　　清源湛上人(湖广)

见得清来彻底圆明珠独湛水中天云堂两手亲分付五叶菩提色更鲜

　　灵源玺上人(四川)

黄龙隐隐隔尘沙心正无非妙法华一缕金襕今付汝严轮先转白牛车

　　悟一朗上人(湖广)

只言满面一天星谁解空珠独朗明黄龙留下撑天手度尽尘寰颖异人

　　文源灿上人(四川)

一语当机万法空擒龙捉虎逞英雄堂堂顶具金刚眼豁豁胸藏栗棘蓬

　　法严楞上人(湖广)

源头活水好相寻付法由来只付心明月满怀收不住散将光彩照千林

　　持白戒上人(江西)

灯灯续焰祖祖相传历代宗旨分付水禅

　　首昕心上人(湖广)

黄龙一只铁鹞浑身尽是心窍任他凡圣齐彰都剖莲房秘奥

　　还源联上人(四川)

妙明心本无碍何似成精捏怪与他一粒刀圭任他轻安自在

　　一源贤上人(湖广)

百城烟水漫行行束起身傍折脚铛归鸟白云深处宿寒空孤月为谁明

　　见源慈上人(湖广)

心王本自依灵智说法翻嫌添眼翳碓头不遇岭南僧几个当机抉枣谜

　　昆山海上人(四川)

碧眼西来文字空常将衣法示玄同黄龙与汝机关别也在云间水淡中

　　量彻秀上人(四川)

麝岩香沁六根龙井水淘细念只今铁树花开者个一枝独占

　　芑田方居士(襄阳)

说无生灭法生灭何处起蹋穿龙象群嚼透虚空髓

　　光源定上人(四川)

竖扫横批那可凭得君牙慧自高凝六宗破去浑闲事半偈收来无尽灯

　　豁然通上人(湖广)

一派寒泉井井通隔山十里度疏钟怪来却后还彤绘谁覆金盂制毒龙

　　醒源铎上人(湖广)

杨岐监院廿余年那讨工夫去参禅忽遇慈明亲点破一条白棒横三千

　　道备洪上人(陕西)

远辞越绝此开坛步出竿头意未阑楼阁不从心外见水云多在定中观

　　宜南满上人(四川)

力种龙山除馑田去来毕竟结良缘好须迅步行将去直上昆仑顶上颠

　　卓吾余居士(湖广)

一茎藤杖住山川明月清风在手边莫遣葛陂龙化去剥尽沙界野狐涎

　　余道婆明善(襄阳)

贫儿脚本透天涯今日言归得故家省识娘生真面目眉横鼻直总无差

　　大慧广上人(湖广)

问法法无可说付衣衣将谁付猛然狮子摇头惊醒天龙八部

　　大意禅上人(湖广)

一语当机截圣流为君为臣有何休寒山拾得只么笑横身放出得自由

　　碧源江上人(陕西)

襄州道眼那称尊除是黄龙嫡派孙超越诸方真净主鸭头绿水绕昆仑

　　宝峰德上人(四川)

念尔奔忙问佛乘就中剥换一层层即今温养无多计铲尽诸方旧葛藤

　　体忍慈上人(湖广)

直透金刚圈横吞栗棘蓬黄龙亲分付振起临济宗

　　和安心上人(陕西)

一花五叶破天荒鼻孔穿来一线长华种迄今无断灭英灵汉子直承当

　　大智会上人(湖广)

黄花翠竹体非殊风树钟声听不孤眉际真人常自见佛陀得与并肩无

　　顶相题上人(湖广)

休嫌平地起波涛狮子林中喜叫嗥为笑老禅疑底事曹溪一派似天高

　　映昧喜上人(陕西)

十方调御涅槃门三际同时可共论识得刹尘皆祖佛密公一派好儿孙

　　了凡赐上人(湖广)

无私付嘱已全彰鼻孔何须半面量一指弹时消触背都教言下自承当

　　德心印上人(山东)

驻锡经行岛与洲机锋相对几裴休缘深正好探梅子路滑何须扣石头

　　丁道婆明普(北京)

妙行圆满事莫穷人天正眼已通风打开攃在他方外行到水穷不见踪

　　佛事

　　挂钟板

　　权衡佛祖号令人天全赖二上座指板云诸人还见么击板云还闻么即此见闻非见闻无余声色可呈君若将耳听终难会眼里闻声方始亲。

　　为会禅人

　　起龛

　　昨夜蟾蜍遍界飞今朝红日破重围一天星斗空施设最是虚灵无触违且道会天禅人即今还有触背也无以杖击龛云十目所视十手所指仰劳大众念佛便起。

　　下火

　　论生本无生说死本无死断却里头绳傀儡不堪使分付丙丁童叮咛甲乙己直下各承当收拾皮袋子下火炬云大众还知会天落处么寒来雪积家家白暖至花开处处红。

　　为石门住持

　　起龛

　　金乌玉兔两轮彰溪水潺潺夏日长毕竟水还归海纳到头云自入山藏老僧为说无生法扁鹊休夸益寿方惟有虚空最平等世尊犹卧涅槃床事也不理家也不当汝今恁么贬向莲乡。

　　下火

　　石门住持为众心勤因汝本分至公出群耳里常见眼中常闻具何手眼感众难分掷下火炬云烧了皮袋不立功勋。

　　为慧禅人

　　起龛

　　不孝儿孙撩起便行须弥倒卓送尔登程。

　　下火

　　拈火炬云且听火光为汝说法无边殊胜大家看风飒飒月团团指挥如意天华落一点灵光照耀宽。

　　为道禅者

　　起龛

　　咄咄咄休摸索谁家深掩黄昏阁子规夜半急相催风雨林中花已落顾视左右云还知道者落处么倒拈七尺乌藤直指伊归极乐。

　　下火

　　最初一句好肉剜疮末后一句脱体全彰正恁么时众中还知道方禅者安身处么遂撺火炬云只为鹧鸪啼彻处火里莲花别样香。

　　为众入塔

　　塔价三钱不复偿寂光圆照普辉煌打开多宝牟尼藏云半房兮月半房。

　　行繇

　　师住襄州双池一日缁素怀香入室请师示行繇师云山僧数十年东涂西抹一具丑面孔何堪刻画众坚请师不得已云予乃四川成都崇庆州人也俗姓胡母何氏生于万历庚戌年正月十七日九岁祝发于灌县中峰寺服勤十年二十岁朝峨眉礼自省和尚受具足戒戊寅行脚始参祝家庵印心和尚蒙警策示偈曰学道先须学细心细中之细细难明个中寻到无寻处始是凡心即佛心予方知有己躬下事一日遇单复师与印和尚相见机缘予中心霿乱礼辞决志出蜀路逢一僧自南方来叙及天童密老和尚乃临济正宗闻之喜跃第恨未亲聆謦欬尔于是南询遍参诸方尊宿己卯冬趋天童礼悟老和尚问如何是一念未生前童和声便打予云再请和尚曲垂开示童又打予云学人不会童曰钝汉吃饭了来向汝道予礼出挂搭禅堂随众做工夫一日同参悟心兄问公在此多时工夫若何予云莫说工夫若何逐日发不起疑情悟云伊何不学古人做工夫行也似银山铁壁坐也似银山铁壁跳上蒲团三百六十骨节节节相撑八万四千毛孔孔孔相通打开两眼看毕竟是个甚么自后依他做去工夫果如银山铁壁如是三年一日上方丈问无眼耳鼻舌身意意旨如何童曰父母未生前道得一句即答予抽身出方丈童随后打一棒曰汝还知棒头落处么予云知音不必频频举礼退童再住通玄予追随不意圆寂是年壬午七夕予回蜀参破山和尚至方丈才礼拜被劈头一棒满面是血乃曰会么予向来宝惜一时冰释汗流夹背破曰尔可见象崖予到垫江南山相见象便问将你天童参来底看予云未入门呈似了也象曰即今因甚不拈出予作礼象曰南泉有云不是心不是佛不是物是个甚么予曰遍界明明不覆藏次日同云馥兄入室象问台山婆子公案作么生会予云学人即今亲觐和尚象曰汝在那里会赵州予一喝象曰好与一顿痛棒予云和尚棒教谁吃象口甚么所在乱统予云某甲罪过象乃书偈赠曰天童金粟笑归来打散腰包更不猜物物全彰向上事草鞋脚下即天台辞别己丑往红崖云台住静自计云须得颖脱然不至古人休歇田地不止朝夕益加奋励胁不沾席三年忽上蒲团脊梁状如铁壁鼻息全无出入坐之甚久孤迥迥地无意无思只见面前一开犹如黑地送在白日一般身汗如水一夜目不交睫忽听门响一声　地如利斧得长柄能断合抱之木时夜雨达旦口占一偈檐水滴滴分明历历却凡圣心泯真妄迹我今说偈言龟毛长数尺亟见鹿门宕本师求印可宕喜溢颜面嘱曰偶来风雨鹿门寺今日相承赖有人分付龟毛编就拂撝扬四海化玄宾仍曰西来祖意汝今已得善自护持予礼辞拽杖渡江意在把茅盖头了此余生忽过南漳寓定慧不意乡绅芑田方居士领阖邑绅衿檀越赍书疏信仪恳请住双池祖刹予却之不已应命因兹历迁住持然而或出或处得失穷通咸信乎天缘非强为也众兄弟百里千里来相依共住今日缁素怀香请问余虽一期事不获已称实方便而说犹增我法之罪不许诸公作实法会这便是山僧半生败阙丑态尽底掀翻众兄弟各各有本地风光莫从外觅者关捩子其实不难若是唧溜汉一拨便转那似山僧波波吒吒吃许多辛苦甚么这般说话愧扬家丑明眼人前一场笑具时候严寒久立珍重大众踊跃作礼而退。

　　奇然智禅师语录卷下(终)

　　奇然智禅师塔铭

　　嗣法发弟子珂雪居士方叔壮

　　明洹顿首百拜撰文

　　安陆西来嗣法门人明林较梓

　　禅师讳超智号奇然香严宕山远和尚嫡嗣西蜀成都崇庆州其父姓胡母何氏梦一梵僧投宿手中然莲炬甚奇觉而异之万历庚戌年正月十有七日寅时生师赋性爽朗孩提时即喜盘膝坐见衲子到门依恋不已九岁剃发于灌县中峰寺年二十诣峨眉受具足戒戊寅而束包出蜀南见诸善知识时天童密云悟老和尚大弘临济之道己卯冬趋觐咨叩问答勘验多端参依久之童壬午再住通玄师出山时破山和尚倡道梁山双桂堂亟往谒焉师才作礼破当顶一棒血流满面乃曰会么师向来碍膺之物一时冰释汗流夹背破曰尔可往见象崖师即担簦启行既至备陈求法心切象便问将你天童参来底看师云未入门呈似了也象曰即今拈出看师因作礼象曰南泉有云不是心不是佛不是物是个甚么师云遍界明明不覆藏象乃书偈赠曰天童金粟笑归来打散腰包更不猜物物全彰向上事草鞋脚下即天台师辞至楚云台孤峰顶上会积雪没径虎迹四周寒暑那伽不少动也然师根器远大不肯得少为足师年四旬矣乃叹云年日以增而学日以退岂非闻见未充无以启发乎遂诸缘尽舍类气绝之人行坐寝食不徇觉知唯一念如在太虚之中如此久之一夕坐至夜分聆门响声豁然如释重负喜跃不自胜且云佛法元在耳目之间只为太近故人自远耳时夜雨彻旦即冲口而说偈曰檐水滴滴分明历历却凡圣心空真妄迹我今说偈言龟毛长数尺乃走见襄州鹿门宕老和尚即白悟由宕乃与师针芥相投即嘱曰偶来风雨鹿门寺今日相承赖有人分付龟毛编就拂撝扬四海化玄宾仍曰正法眼藏善自护持他日说法度人续佛慧命礼辞遂拽杖过南漳(叔壮)一见大喜愿日闻道尽礼力致之适双池虚席延师居之嗣严自非居士请主白水陶都弁昆季请住宝山习见明张行一居士请主黄龙即此山也四踞丛林二十余载椎拂之下千指围绕声光日振道大显著遍刹土而焕然改观一时台察诸君子莫不倾心敬仰尤鉴之于治台仙羽张大居士每接谭竟日探微见髓手叙要略若干卷附指月录公诸宇内矣师仁心为质慧性为照大机大用为辅会尔遇参请当前必和盘托出不至铲尽疑根不止及入室内则又握三尺竹篦掺纵杀活矩范严峻勉厉徒众不许放逸每于应事必身先之师临济正宗三十三代孙也法嗣数十人戒子二千余众问法请益者不可数计语录上下卷盛传于世矣师康熙甲寅正月二十七日示微疾二月初三日昧爽师起沐浴服衣索笔书偈怡然而逝阅世寿六十有五僧腊四十有四(叔壮)谓道德之重不待家谕户晓而知言通玄即知为林野奇言香严即知为宕山远言黄龙即知为师也真能寿天童光明盛大之传而永济宗于无穷者矣弗铭奚诒其后乃铭之曰。

济上一宗支分派布大于天童盛于通玄美善俱并厥惟香严若子若孙益振门庭师固后降气雄诸方法音常震万耳咸惊言言智觉璨璨珠玑机辨峻绝四踞大刹纵无畏说示无缘慈独坐黄龙云动雷奔末法狂澜师其砥柱返乎本然同斯大达百丈峰前狮子崖下有窣堵波中藏全身如如妙相人天哀慕刻是诗铭以范来世

　　奇然智禅师语录卷上

　　(戒众弟子　如满　三乘　净普
　　　海珠　汝慧　觉灵　性演　尚能　了严
　　　道喜　照暗　觉清　兴发　尚荣　了心
　　　性泰　汝圣　兴荣　海智　际学　了义
　　　祖宣　宗远　智广　觉清　尚景　了悟
　　　寂福　性超　明常　实光　际鉴　了法
　　　海莲　定锦　照林　实观　际升　了道
　　　如杲　永成　性德　实真　尚溥
　　　觉融　行止　实斌　实行　际会　德洪
　　　如镜　海光　寂慈　实会　际纯　际常
　　　义爵　明性　心印　实照　际怕　际印
　法徒明仙　传圣　明广
　　　传明　明申　明豁　明经
　皈依弟子林亨泰　蔡明学　陈传昔　梁明严
　　　　　彭汝智　孙思述　　女弟子孟明福
　安陆府比丘通一)

　　奇然智禅师语录卷下
　(门入明秀　法孙　法孙
　　　明戒　　实馨　最正
　　　明贤　　实念　最清
　　　明禅　　实月　性洪
　　　明会　　实广　实信
　　　万慈　　实裕　最悦
　　　明满　　实常　实性
　　　明题　　实平　实照
　　　明赐　　实玄　实悟
　　　明林　　实觉　最见
　　　余明德　实周　德会
　　　丁明普　实三　如心
　　　　　　　实询　德极
　　　　　　　汝灵　实灵
　　　　　　　实纯　实忍
　　　　　　　实启尼弟子
　　　　　　　　　　实相
　　　　　　　　　　实真)

　　同发心各捐资刻
　奇然智禅师语录一部上下卷用广流通伏愿人人

　　　悟明自性各各洞彻根源廓正法眼辉佛祖灯谨
　　识　　　　　　　　　　　门人明林较对

　　康熙甲子岁八月　日吉旦禾郡楞严寺藏板

　　　　　　　　　　　　　槜李吴知先敬书

　　　　　　　　　　　　　禾郡(杨茂周　曹文雄)同绣梓
