嘉兴大藏经　牧云和尚懒斋别集


　　叙

　　牧师出世以来住古南最先予咫尺里居从游服教阅十余年不才驽废愧于本事少有请益师知予夙习所存每示作诗文相劝诱也逮后予自粤岭东西鸿鱼阔好师每吴门上下金玉嗣音继予赉捧长安量移岷蜀往返京口寻师鹤林未期之间遂得三过一日霁雨秋凉登高杜鹃楼次供茗之暇翻帙岿然维师语录而外别集种种具焉考夫单提拈颂从上相沿触绪篇章诸方不乏维理绝于名言既殊本末苟情存乎藻缋奚当妍媸然而浅深之致见矣大小之数分矣世有读斯集者以师为宗工将永明之录觉范之传寒山石屋之诗轨辙相方以师为文士亦陶王白苏之间位置攸在予尝闻世俗文章家有私议之者矣曰吾于牧师姑未言其他就其才多著述如此即不挟策应举第闭门著书当泽永留名山也此则虽不知者之诟詈亦足以概见云。

　　欈李王庭言远敬题

　　序

　　诗文之在天地烂然如芳树之花也无此则天地寂寂矣然花不择地而妍或在华堂或在名囿或在深山幽谷花于华堂者富贵人之诗文也花于名囿者才士之诗文也花于深山幽谷者高禅古德之诗文也如谓高禅古德不必以诗文见长将使华恒嵩岱诸名胜但有古干苍枝无夭乔嫣妩之植也有是理哉余少时见莲池憨山二公著作每为心折手之勿释二公皆文优于诗近从牧老人游留连子墨更为高禅古德之仅有间一唱酬往复不觉其膝之至于地也夫莲池憨山法门导师擅长雅藻曷怪若老人则临济宗风以白棒喝天下之英灵语言已多安用文字然形上形下恃源而往有触必应含毫伸纸忽诗忽文若山之出云水之遭风层起叠生俱以自然入妙未尝有意为诗文而诗文之至者出焉其近体王孟也古诗陶韦也无韵之文洋洋洒洒又白太傅苏端明亚也虽汲汲揣摩日从事于诗与文之专家未能或过呜呼岂偶然哉端木氏曰夫子之文章可得而闻也夫子之言性与天道不可得而闻也张无垢论语颂则谓天道文章未始有分然则读老人别集非读老人别集也能闻其所可闻而其所不可闻者亦思过半矣。

　　欠庵居士朱一是法名恒晦拜撰

　　懒斋别集总目文部七卷卷之一论序记铭卷之二说题跋杂着疏榜卷之三传志铭祭文卷之四书启(上)卷之五书启(下)卷之六杂牍卷之七颂像赞偈部一卷卷之八偈诗部六卷卷之九铜井时古南时(上)卷之十古南时(下)卷之十一古南时之余(秋行鹰峰)(折芦梅溪)(云在)卷之十二栖真时之一栖真时之二(海滨答咏)栖真时之三(长夏吟)栖真时之余卷之十三兴福时兴化时鹤林时卷之十四天童时天童时之余

　　懒斋别集总目(终)

　　懒斋别集目录○卷之一文部(甲)论观苦入道论序达澄昭公语偈序元白可公出山诗序盐梅鼎公游南岳序木陈忞公回粤省亲序鱼喁草序别刻古庭和尚拈颂序听云集序柴庵先生和池上来诗序宗镜节录序吕幼安诗草序永安闻慧堂世系序壳音草序竹杖序赠郁素修序郑士敬先生六帙序以庐山摩崖石刻涪翁所书七佛偈为山翁和尚寿序赠丁虞卿序记云浦上人书华严楞严二经记乾元庵图册记铭正观堂铭震溪堂铭木树根铭○卷之二文部(乙)说衣说警学诗说堕蜘说桲立字说玄佩字说邻仲字说古求字说题跋重刻洞闻和尚语录跋跋吴门杜子纡先生所书华严经第四十卷跋一水上人书楞严经第五卷跋顾敬修居士书法华楞严二经书盂兰盆经后跋王兆吉居士书华严经题蒋伯昌书华严经题雨新上人书法华经题惺中上人书华严经跋云浦上人书华严楞严二经跋顾贞吉居士书法华经题朱明征画罗汉册跋天童云门永觉佛日四尊宿墨迹项孔彰居士求书神通变化四字跋书王景雍孝惠先生卷题张子圣源倚石挥麈图册书芸居机公悼孙诗后书争坐位帖书狄梁公碑刻后题兰卷书陆包山画册懒斋印跋观松雪砚记图书古砚杂着雨窗闲话四则写寄顾敬修寿生庵晓起得语三则画示睿能禅子疏湛明禅人之江右持钵疏月印上人投老丛林疏四维宽公把茅疏供天台阿罗汉及诸名山疏天台文殊寺化供疏虞山兴福禅寺复殿东旧产疏题修大藏经卷海虞建广善禅院疏普见法门念佛疏虞山拂水庵建地藏菩萨殿疏嘉兴真如寺禅堂重建韦驮殿疏兴化普润庵募藏经疏天童镜池老宿募修祖塔册榜兴福禅寺结冬榜○卷之三文部(丙)传广陵同人禅师传灵岩戒雷法师传生缘传曹云海传志铭达澄禅师道行塔铭祭文吊苏州宝光寺筠亭石林隐莲三长老文告灵溪师文祭考澄宇公文(二首)祭妣文祭祖文祭兄伯澄公文(二首)告祖文○卷之四文部(丁)书启(上)复梅里王言远孝廉答嘉善周君谟孝廉(一字西玄)答众社长答许白生文学答周贞可文学寄太仓孙念莪封翁寄李晓令于白门示岫云西堂与中辉上座寄山阴祁骥超居士与周西玄(二首)与唐琪圆寄石幢禅师与黄介子(二首)复夹山林皋和尚与元白大师复黄介老答吴伯明与周贞可(二首)寄天童木陈和尚寄通玄林野和尚答慈溪白龙寺冰怀法孙与雪丆监院与完白维那与屠闇伯居士与倪伯屏司李与朱近修孝廉(一字养明)与黄介子居士与倪伯屏与屠范二道长与广文杨公谢黄闇斋参政与倪伯屏与屠闇伯文学与吴伯明居士复虞山诸护法又启复钱牧翁宗伯复孙光甫方伯复严子张兵部复钱嗣懿封翁钱嗣希进士复翁子安孝廉复孙孝若孝廉复钱西翰孝廉复陆禹舟陆定尔两护法启复毛子晋檀越复钱孺饴孝廉复破山西林隐谷禅丈复罗梦章道台复陈平若御史复邬简在孝廉复胡宅众文学东顾敬修居士复孙孝若孝廉(二首)复孙非台居士(二首)复虞山诸护法复孙非台与孙孝若谢钱牧翁宗伯简王兆吉护法辞孙非台护法简能仁木陈和尚复宛陵詹曰至居士复栖真林野和尚复广润木陈和尚复兴化护法寄雪窦石奇和尚与黎太冲长者复吴鹿翁相公(附表书)复孙光甫复孙非台寄王言远简金坛蒋楚珍护法简蒋虎臣太史简兴化吴鹿友相公寄李平庵文学寄詹曰至与诸千如待诏(一字合甫)寄吴伯明与王云来居士复詹曰至谢嘉善钱塞庵相公复黄坡蔡遁翁复柯敬明与倪伯屏与诸合甫与葛瑞五与叶岳心与陆平叔居士○卷之五文部(戊)书启(下)复京口鹤林诸护法启复雪窦石奇和尚(二首)复温州法幢大士法侄寄朱近修与范遵甫与周公贞复道峰木陈和尚简姚益城中丞与五磊颖石法侄与超果破颜法侄与徐心韦侍御与江宁刘觉岸居士与詹曰至寄祁骥超居士寄倪伯屏司理寄报恩浮石和尚复黎太冲长者复吴北海文学复屠闇伯复郑子康复范子遵甫简孙孝若护法寄严髫珠居士答陆葆翁复芸居玄若老友复顾敬修居士复泯岩空林大师答钟雪缘文学答吕幼安文学简王念尼道台答莲花峰了源法侄与孙非台东陆哉生复耿玉齐护法简王念尼答玉峰玄佩二法孙简韦海梁刺史简耿玉齐道台与李明远文学与朱养明简屠闇伯复李端维李武曾昆仲寄松陵包孝廉与钱福先民部与朱近修复南涧晓庵法侄复理融禅人东韦声玉刺史(一半海渠)东耿玉齐道台复五磊颖侄复王言远复朱近修复柯敬明居士东杨九春府尊复白云鹿门大师东马培元护法东雪窦和尚复与么时书记(二首)示石隐珍徒示西华玮首座示睿能上人示印象知客示法平书记与詹曰至与徐心韦侍御留简报恩浮石和尚与倪伯屏司理复金子乾居士与钱圣月居士复周贞可复翠微汉萍大师与达本长老○卷之六文部(己)杂牍与唯一禅师与盐梅禅师答友与山中友人与娄江殴冲谷文学复昆山诸千如文学(二首)简嘉善周君谟简冯荃升文学简吴伯明复张静垣简周西玄与吴君讷简王言远复兄与宋五陵炼师简周西玄与丁方流文学与李晓令(二首)与吴门玄若师复吴伯明复李晓令寄灵章友人病中与李晓令与唐琪圆与道侣与王言远与孙集公与李晓令复天童木陈和尚寄江阴轧明寺元白禅师与社友与沈传中文学答李晓令复诸千如答叶岳心答钱圣月与许白生文学与虎丘道侣与诸合甫与葛瑞五与叶岳心与严髫珠与葛瑞五复松雨师简空林大师示灵屿上人寄沈传中文学复姚江沈求如居士复郑子康与李晓令复王侣石复李晓令简鹤师与叶岳心与高静之居士与雪丆首座与印象知客简吴稚先居士(二首)与吴仲木与陆哉生文学与陆子念居士简陆葆翁与灵屿上人与香际上人与吴稚仙与徐非一复陆叔范居士与陆荩臣与陆平叔与范遵甫答郑子康(三首)与隐峰侍者与广润木陈和尚与梅溪庵主与王侣石文学寄晓令诸郎君与商尊法侄寄极乐庵懒石监院简庉村浮石和尚复钱圣月简周公贞与范遵甫(二首)与朱近修与法平书记简木陈和尚简报恩浮石和尚与玄若禅师(二首)复周青士复王薇垣与钱圣月与朱近修东鹤师兄与陆葆翁(二首)○卷之七文部(庚)颂雪窦石奇和尚书华严经颂四大家书华严经颂(有序十一首)普陀山舍利颂(有序)千手眼大悲菩萨颂雪弥勒颂(十二首)和南宋天封佛慈禅师蜜蜂颂(有序　二十首　附原颂及全明进禅师和并序)像赞(附杂题书)一佛两菩萨像药师佛乘白牛像观音像(二首)绣观音大悲菩萨像鱼篮大士像大士象王图罗汉像十八大阿罗汉卷十六阿罗汉卷初祖达磨(二首)天童老和尚(二首)石车和尚(三首)石奇和尚林野和尚(三首)自题顶相(三首)三教图纯阳大仙像胜师伯像仲师伯像素纯法师像芸居玄若机公像云岫庵隐山老宿像传辉大德像瑶山老师像慧明上座像潜庵老师像云在庵道嵩师像从闻友人像智林寺屺瞻开士像雨庵大德像巢修上人像慈航老师像石佛庵画空老师像明奇静主像长庚镜池老宿像济寰老师像石浪老禅像李晓令持纶图(二首)孙冶堂行脚图丁长卿文学像丁汉卿居士像李道人侍母行乐徐玉井道人像戎明宇长者像丁华宇道人像陈衡山居士像(二首)徐玉宇道人像浩然居士像殷元长事佛图徐定宇归来图伍虞颠道人像朱待予像吴节侯文学像曹母周孺人像汪子瑜居士像江君图项孔彰居士像(二首)王南伯文学再生像丁吁卿文学像丁方荀像王子佑松下憩图王顺塘善友像项素仙像题画牡丹图画菜(七首)画葡萄(十一首)○卷之八偈部戊寅初住铜井山胜露居士伯明吴先生以四偈贻岫子有林下风味援笔次韵山中吟(十首)正月十日大雪岁暮至上元夜纪述(十首)庚辰冬开法古南入春偶成(八首)谷日唐琪圆居士以登天目八诗手书缄寄步韵却答示楚萍(二首)示慈舟(二首)溪院言怀(七首)独坐癸未八月朔日礼洞闻和尚塔有感(六首)蒲庵二首赠慎独师(有序)武塘周西玄居士有丧明之戚寄慰新正四日答李晓令醉后句(附原偈)春日走笔(六首)天童山久雨有持扇乞偈者偕高原石幢同人三公夜出石笋峰宿天竺三生石李明远居士乞悼儿诗(四首)重晤云义先生题秋亭丁承清斋夜谈(二首)示玄谷(二首)新正十八日寿虎丘本如老师病起(三首)乙酉春大雪破石一念二禅人聚弥勒佛像于中庭纳子竞观悚然增敬以幻修幻无是过也戏拈四偈鳌鱼灯(三首)走马灯(三首)火爆竹扇乙酉孟夏天童南山礼先师塔有感(四首)梧山十七咏(十八首)天童木和尚送被简谢(二首)和南源大师山居(二首)早春寄讯钱塞庵相国(二首)寄谢虞轧飏给谏酬空林大师见寄七夕郑子康初来参偈赠赠陆子念病中谢客雪弥勒(二首)答李晓令赠形家李同春寄题钱圣月　丆禾中重建真如宝塔峡石山慧力寺修钟楼子康郑子清修梵行摄入法系命之曰恬作二偈贻之赠范梦觉示陈宣其文学示陆咫颜文学示王临玉文学题昆山戈玄净先生略传后示丁方流示吴彦正赠丁和卿文学赠丁长卿文学偶成达本上座乞题墨兰题径山雪老人画扇寿朱近修母慈渊查孺人书严髫珠米单文后(二首)和海盐刘霜崖邑侯持钵偈(附原偈)酬髫珠居士(二首附原偈)赠丁韩云文学(二首)曲肱而枕之示吴子进雪窗独坐迥禅展纸索书示夏禹公示张两如竹窗偶成题李晓令草亭题风竹图题王宣远南询画册(二首)宝晋斋阅仇十洲临李龙眠画佛尝随众卷梅里镇重修东塔礼夹山林皋和尚塔悼黄介老(有序八首)书徐虞求先生读语录二偈册(二首)茎齑偈(有引)宣城詹曰至其生世之月日即其母氏去世之月日也寄笺须语以偈报之鹤林咏古(十三首)寄青莲同参送道场山晓音知客谢事赠顾圣复业医答王云来文学答陈复庵乩仙(三首)过葑溪周云岩道侣静室天童送兰若上人出山寄聚周上人示曹云海读新桂瞿公临难诸作(二首)示吴萃凡示吴永侯寄秋亭三子腊雪二见送丽中大德送骏机大德送祗园老禅回闽缘干示慈帆上人碧峰禅人病中求示和宋慈受深禅师登披云台十咏(有序附原韵偈跋)和宋虚堂愚禅师虎丘十咏(附原咏)○卷之九诗部(甲之一)铜井时杪冬还山口占招鹤兄西山看梅(八首)庚辰夏再登铜井设关禁足冯荃升文学冒暑过访新秋书事晚秋寓湖上冬日放舟鹤湖抵梅居晤周君谟孝廉书赠龙湖早发拟之长水阻风泊王江泾作题颖源弟静室娄江静室晓作宿虎丘西隐过不二上人题竹再登程纯甫书楼张静垣同舟至轧元庵诗部(甲之二)古南时(上)折芦庵(二首)开炉古南阅诸衲子除夕之作村怀(三首)溪滨落花触目成偈(五首)杪秋晤唐祈远于乌戍书园九日于住波庵小阁宿当湖西林寺(二首)题金山图(二首)寄怀天台灵鹫寺石奇和尚(二首)赠褚凤廷道翁褚凤廷宅看闽中将乐石登鲁庵水阁右个寄吴门玄若机公(二首)春暮杂咏(十首)梦戒雷震公(有序二首)夏晚同程纯甫庵后散步(二首)范遵甫览予山偈击节别后寄赠(二首)久雨删竹(二首)古木返照移蕉摘瓜曝书观帖观鱼纳凉又观鱼将登天台寄王言远孝廉钱塘值雨过枣树湾○卷之十诗部(乙)古南时(下)送王言远北上除夕次澄禅人语风雪大师送天童老人入塔讫裁诗别众感而次韵舟过慈溪斋姚益城中丞宅因和山居之什偕石幢高原间人三公过灵隐憩冷泉亭韬光晓步立夏前李晓令招游藿圆漫书陆体庄扇早热寄答唯一师寻元白师于江阴乾明寺夜话过丁氏湖庄赠丁虞卿文学再晤丁方流岁暮答蒋闻大孝廉见怀病中素闲友人见过答倪阆民七里港(二首)卧疾移舟虎丘寄友题画从闻统公自拂水岩移关东塔寺过赠春暮归舟(四首)寄吴门素纯法师归燕识故巢(十首)怀西湖立夏前一日同道侣登硖石山值雨(三首)丙戌夏自甬东还古南旧院钱圣月来访出乃尊岂麈公阅唯识论遗笔见示兼赠二诗即韵答之(二首)题嘉善祖灯庵(二首)中秋后一日过小庵戒香居岁晚(二首)和李无尘除夕元旦(二首)新正三日寄李晓令早春寻梅过一菜庵饭后放舟溪东见硖石塔值象闲禅人引游李氏古墓雪窗有怀(二首)对雪晓晴李晓令贻诗招看圆中海棠喜而有答(二首)期过藿圆阻雨晓令折海棠一枝并诗至晓起见云开有晴意寄晓令是日雨止过晓令圆中剧谈至夜(二首)李晓令招叙海棠下兼惠赵松雪墨迹报谢晓令订过石佛庵看花值雨阻约走笔自遣新霁晓令招村郊野步遂过石佛庵看海棠眉庵随喜脱沙佛像至夕晓令独归予拏二三衲乘月而返谢石佛庵主久雨寄朱养明雨夜梦同岫云禅者数辈策杖山溪之间坡石古秀其泉甚清喜而成偈觉来风景犹在眉睫童子请余笔之春游纪事题脱沙接引佛像西楼(四首)怀旧隐有僧从吴兴来得故人同人化公信有感(二首)偶成七月下浣过藿园竹下坐送王言远之任广州小春日寿吴鼎陶御史桩萱八帙(二首)寄张鸣九文学除夕次圣仪禅人韵元旦夜雪漫兴(二首)对雪口占(三首)寻梅初春送问松上人遇吴门兼简王意庵解制(二首)寻梅春游过李园仲春三日寿李青来文学母徐孺人八旬(四首)寄怀张心素寒食即事(二首)赋得佳节清明桃李笑(十首)寄题敬亭山一峰庵春暮有怀愍度师过新城广生庵能仁寺千佛阁泛舟至沈翼轧先生墓同邵含甫顾坟远眺饭郭清安宅广生庵答沈天禄见贻烂溪舟泛浮碧庵游凌氏古垄草庵塔港放舟至轧元庵草荡遇风早发雁荡柳溪桥王带存招游园亭(五首)懒斋步子康韵(二首)村居(八首)中秋前一夕藿园看月时李子将有远行十五夜坐指月庵大风呼权过秋亭携郑子看月偕郑子泛舟别溪庵适王介人周公贞亦到登金山焦山三诏洞郑子学佛庭下生芝道瑞也诗以贻之送李晓令入粤登施淳宝小阁酬范子月夜见怀初夏范子同余过秋亭小庵有作步韵寄怀王言远纪游书王祈兮属偶作(二首)对松诗赠郑平子先生(有序)酬沈尔任文学(有序附原诗)○卷之十一诗部(丙之一)古南时之余一(秋行)癸未七月下浣将归海虞破山寺扫洞闻和尚塔舟发梅溪即事舟次松陵值常湖马远之同泊尹山道中宿石家滨过华荡舟中望维摩雨中归破山寺自虞山过江阴访黄介子居士舟泊长泾登君山诸道侣偶集座中拈句(五首)经春申君墓作(五首)晚泊舟行口占(五首)返棹虞山过南湖值雨破山寺夜坐(二首)留别山中法属辞墓别兄(二首)答示倪阆民过陆葆翁斋书赠过顾园　庵晓作寄吴伯明过贝叶参晤培风师兼随喜西方忏仪且志久别过孙冶堂半是山居过毗卢庵次韵答周贞可文学毗卢庵纪兴(十八首)诗部(丙之二)古南时之余二(折芦)(王言远序一首)池上来(有序设三十五首)诗部(丙之三)古南时之余三(云在)初秋过昆山云在庵朱近修李晓令屠闇伯相期放棹钱圣月以诗为赋云在庵送李晓令寄朱子近修中秋日从云在庵放舟至西庄宿西庄偕陈畦之诸道侣泛月云在庵作(八首)赠沈君如登玉峰弥勒间刘公洞一线天从葛瑞五书参饭讫遂登玉峰绝顶饭后见村南枫叶策杖微行因过葛氏园亭逸驹上人留晚饷口占(四首)诗部(丙之四)古南时之余四(鹰峰)九盘领师子岩合掌石南湖北湖潮音阁出生幢望湖台鸣玉涧鹰楼顶黄沙坞白云庵珠花泉石帆山澉城泰驻山舟里堰丹井高阳峰下盖山六月三日游澉湖遂登吴公祠饱稚仙伊满复过悟空古寺和屠闇伯三作同晚眺也下云岫庵诗部(丙之五)古南时之余五(梅溪)梅溪八咏柬素园黄闇斋总宪送吴翠屏还金华山中同诸子游普明废寺长水塘泛舟至梅溪溪上遇一生上人即事题画题孝贞李氏传养痾梅溪答吕幼安明经惠诗送胡涛公之云间次六月大风瓶中白莲步韵喜雨(二首)立秋日作咏秋色七夕与诸子分赋(二首)题此君伯仲图赠涛公麻杖(八首)○卷之十二诗部(丁之一)栖真时之一登雪窦山寻雪窦显禅师塔迹题珠木林西坑从下雪至上雪游隐潭新霁登妙高台当午坐千丈岚看瀑布有五彩色自百步街至千丈崖底散步至御书亭新秋自雪窦山赴栖真即事(九首)栖凤沈传中文学中秋日招游天门山横山庵作时同雪丆监院鉴机慈恩德明慧光南台瑞明懋卿诸道侣过天门山上横山庵从横山乘月晚归题栖真碑志寄怀法海宝庆白云三大师(四首)初冬送雪丆监院同顾虚谷邑侯游天台开炉日酬示范遵甫除夕怀及门诸子初春寄怀空林大师于大阳山过甑篦山庵清明日沈传中文学以诗惠艾糍步韵答谢登伏狮岩立夏前三日倪伯屏司李招游柏香岩龙潭之胜登舒滨吾印心阁(有序)诗部(丁之二)栖真时之二(海滨春来)山行见新桃(二首)鹞子矶闲坐观采苔者(二首)折古柏枝如剑菜花隔山见梨花如雪(二首)闻金声(二首)范子为余述古涧奔流之胜因与同往幽涧坐就邻庵乞茶绿杨垂丝飏风看野烧望桃花坑樵采海堤有数牛晚归二鸦搏一鹰(十五首)前题诗部(丁之三)栖真时之三长夏吟(九十四首)诗部(丁之四)栖真时之余(梧山剩句)初过栖真感怀(二首)七月望前二日风雨暴作竹树倒拔屋庐震动古殿不崩为幸八月上浣复大雨不止炊烟几息有感而志(二首)送范子下帷吴氏宅(四首)晓起山阁见白波连山有怀范子(二首)寄范子(二首)范子过山因怀屠阁伯于剡城(二首)答空林大师自大阳庵贻偈答沈传中文学见寄宿明恩寺初夏古南僧来迎沈传中文学以诗赠行有答别范子○卷之十三诗部(戊之一)兴福时开法破山酬徐白雨见赠(二首)酬毛子晋见赠瓶梅初春示憨崖上人卧疾吟(有序八首)重过藿园看海棠谢倪伯屏见过藿园牡丹盛开漫纪(二首)从王侣石乞图章重过秋亭病起有怀坐西轩作(二首)早秋还虞山舟过松陵宿承天寺留别苏州无量寺怀旧(三首)雨泊虎丘小武当(二首)偶过溪庵即事吴门晓发舟次华荡悼昆山高静之文学过勺庵偶忆西庄旧游晤陆平叔赠张季鸿憩陆哉生西阁望雨赠李小隐过陆子念书斋即事又赠书法华答子念憩陆显文书室众香庵值雨晚泛过慈云庵偕殷元长李小隐泛月(二首)问戈庄乐居士疾不遇慨然有思瞿愿中过晤勺庵同舟至众香庵别西舍归舟有怀毛子晋勺庵访旧陆子念重以篇什见贻还山报之兼寄平叔诸同道(七首)酬李明远文学五帙见赠寿贝叶斋培风师偶作勺庵度岁书怀(二首)除岁寓勺庵同无关上人泛舟南湖和除夕己丑元日新正二日陆氏昆仲招集平叔园亭(四首)题画赠报国寺萃闲老师仲春放舟过谒毛子晋信宿宝月堂兼晤顾麟士殷介平马退山时补刻大藏将竣赋言为赠水月庵询隐峰疾谢古南众护法过蒋蕙仙孝廉▆庵海印庵午睡有梦忽来戒香居即事海塘吟毗卢庵明幻开士五帙赠仲寅初赠金陵彭师水水镜庵小憩顾敬修居士见过山中纪旧示顾君闇烟知墩准提庵胜法寺从胜法寺过黄庄庵黄庄庵同道侣夜话瞿愿中过访华一岳为余写照赋谢(二首)诗部(戊之二)兴化时初过昭阳答孤峰上人酬李平庵文学酬李艾山文学奉和贺疏林邑侯见贻奉酬吴鹿翁相公平庵以石刻七佛偈见贻乃黄山谷笔鑴庐山岩石者赋此为谢和夜坐(二首)西轩即事(二首)和大山知藏诞辰(二首)除夕和平庵作(二首)辛卯二日同朱天乳诸君子散步池上晚雪有怀平庵人曰写怀(四首)徐同甫为余篆古图章赋赠酬杨廉甫进士立春后甲子日偕平庵登土山寄祥光上人谢朱天乳惠药将还江南别鉴师书扇与萧道人谢潘道人造法衣别黎太冲长者极乐解制寄谢吴鹿翁相公于潭西(四首)留别平庵别吴北海昆仲舟发昭阳寓广陵静慧园送天鼓法侄之江西雪后登平山堂丹阳道中间来居(二首)舟次昆山西城晚眺寄葛瑞五悼李子晓令(有序八首)同葛瑞五诸子登东山诗部(戊之三)鹤林时初夏寄日章旧友杜鹃楼小坐解夏送自明知浴归昭阳晓步喜李平庵渡江贻诗步韵奉迓(二首)平庵到山同平庵观寺中古碑赠瓜洲默如懿范二上人(二首)小窗雨后登杜鹃楼谢张元囱问疾漫兴睡起九日(三首)舟行口占坐兴济庵东窗赠周东溪老翁纶如禅子画菜供余喜而赋之赠夏秀岩老翁西华礼塔诗(有序二首)秀峰山晓起辛卯除夕归自京口神情既衰仆仆有感壬辰元旦悼素园黄闇斋参政过祖灯庵用旧韵过闲闲居甘窑写怀独坐仲春随喜本觉寺读坡公三过堂诗步韵奉酬遁翁先生见寄(有序二首)永哀诗(有序二首)寿屠闇伯文学母王孺人初度(二首)寄郭千仞寄郭清安病中遣怀出门久疾初愈过硖石山白水庵(五首)游悔圆和陈复庵乩仙题放庵俞言如招同范中昭文学坐洁古参纳凉纪事又题麻杖(四首)挽嘉善钱塞庵相公(四首)小窗多闲为商尊首座题菜秋日偶成山居晓作○卷之十四诗部(己之一)天童时七月十九姚广若以画扇洋布贺余生辰赋此答谢赠鲁鲁山竹史赠项孔彰画松刘开旭鑴余草书梅溪石上其法甚精口占赠之壬辰春余病甚卜一枝投隐而卦辞甚迂及秋天童使三至曰命矣夫偶记短章示公贞周子将之天童寄钟雪缘寄徐忠可寄别朱子近修酬范子遵甫别秋亭郑于子康兼诸道侣初主天童送法幢帜侄还雪窦小春望夜宿南山塔院(二首)山泉龙潭松寮和雪窦和尚韵赠法幢老侄生辰初春喜钱圣月入山夜话送景星岩湛庵法侄苏州贝叶斋培风师寄笺索题道影登招宝山过半山庵登定海城楼总持寺海云庵永福庵阿育王寺草堂怀雪窦和尚登玲珑岩(八首)谢徐心韦侍御见访送无等友人山居寒食(二首)独步答范子赠闻季次乞戒寄怀龙池和尚初夏漫作(八首)寄隐湖毛子晋怀顾敬修怀芸居玄若禅师答泯岩空林大师秋兴(五首)晚步口占(三首)寄近修朱子寄屠阇伯遣病悼范子遵甫(四首)感旧(二首)病欤(四首)兴福鹤师兄五帙寄言写怀知命偈赠郑子子康寿泯岩空林大师简钱福先民部赠田文蔚再雪示君兰道友甲午修褉徐心韦御史六帙以园亭奉普门大士延僧焚扫居然宝王刹也赋祝赠定海张前川总台韦声玉刺史见访奉赠王念尼道台(二首)赠刘大宗邑侯画葡萄行登白云山讯鹿门大师大梅山无雨(三首)雪窦和尚贻雁荡山图展玩偶书赠雪窦山下余子太止山戒徒来自海虞有怀孙延侯老友赠破浪上人过东谷庵即事(四首)赠魏太生行针法郁素修惠图章赵氏三丧得举谢陆葆初道丈寄殷佩所赋得疏雨滴梧桐(五首)诗部(己之二)天童时之余题甬东钱圣月归来阁(有序五首)乙未春日有僧自桐城来闻元白和尚领众清泉寺盖别十三年矣赋怀寄之舟过松陵吴端公文学来谒自道生平所存展笺索语仲夏寄怀沈尔任文学过观澜庵(二首)寄周贞可(二首)秋日奉酬李平庵见寄

　　懒斋别集目录(终)

　　牧云和尚懒斋别集卷之一

　　东吴　毛晋子晋　编阅

　　鄂州　记室智时　较订

　　文(甲)

　　论

　　观苦入道论

　　世间法以不可力致者委之命与数故所遇穷达辽者惟顺受之此于世逵矣而其理有未穷乃出世法则不然以吾人之生斯世也修短不齐有富贵焉有贫贱焉灵蠢万殊有圣哲焉有壬昧焉此非天降非人与无不从过去世构因如畴昔乐施与则此生享盈积畴昔奉斋戒则此生履崇高畴昔曾听法修慧则此生有智强识其贫贱愚蒙者反是此先佛如来诚谛之语苟能知此则人之处轗轲患难自不怨天尤人一一消归自己而非世之所论不怨天不尤人矣何则古今高识大贤言命与数虽欲人反求诸己而曰数似于己外别有一制限在曰命又似乎己外别有一定宰在所以李将军有数奇之悲楚重瞳有天亡之叹盖将尤人不知反己乃至颜冉之夭夷齐之饿此又博学者屡屡致疑而莫解也原其所号为命与数者祗论夫一世一形之赋受其于死生轮转幽微之故未尝发明也故昧者每以生为乐以死为苦贤者则曰所欲有甚于生者故患有所不避也此不以死为苦矣然未尝指生为苦圣者则曰朝闻道夕死可矣此似以苟生为苦以道为乐然未明其道之何如也若夫达出世法者当其遇坎坷而颠沛流离也则必惕然以思此繇往因所致既惕然以思必恍然而悟曰我既昔作坎坷之因兹欲履不坎坷之境无是理也又将思过去已作现生之因则现生定作将来之果因今以验昔由往以知来因今以验昔则知定业之不化由往以知来则知定果之莫逃以信因果分明故则现在所作又必矍然起惊曰未来生死冥然无涯我于今也仍不作无坎坷之因乃欲将来期受无坎坷之报有是理乎如是而思如是而审如是而惊如是而虑则知患难贫贱未足为苦乃生死殊为大苦矣以有生死而众苦系之矣思生死为众苦所系则欲求脱生死之念必勃然而兴求脱生死之正念兴则世间情念应时而破譬千年之暗室一灯始然不知诸暗之何从也从是而疏世缘从是而安贫贱从是而轻富贵从是而亲善友从是而坚正信从是而黜聪明从是而修智慧从是而跻觉地从是而知佛恩夜寝夙兴应事接物自不碌碌而过此果因之理乃出世大关键未有不通斯旨而能入道者但世之人情每欲富贵而恶贫贱是必以富贵为荣贫贱为耻又岂不以生为乐而死为苦耶达观者不然富也贵也贫也贱也靡不有老病死也靡不有老病死则富亦苦也贵亦苦也贫亦苦也贱亦苦也生为其首也生生不息则其苦无竟故大发修行之志坚执智刀斩裂尘网直跻乎无苦之岸则生亦不可得老亦不可得病与死亦不可得然后为得岂直富贵浮云贫贱不移而已哉盖生灭灭已寂灭为乐乃诸佛之造诣群灵之本因迷而苦之悟而乐之耳昔者齐景公登牛山见齐国之美潜然雪涕此其时亦有见乎身世无常为苦而达者哂之以其迷寂乐境认乾闼城而生恋恋也若徒谓生必有死生为劳死为佚乘化以归尽为达而不究生死幽微之故则亦莽荡邪见斯又景公之所当哂也以其见世无常而不惊盲瞑无智其又恶能达观无生无苦之无上妙道也耶。

　　序

　　达澄昭公语偈序

　　达澄昭公与余同参金粟老人乃乙丑春二月也公来自台荡余发足自吴门相去千里海塘问渡忽焉相值促膝方舟酬酢半饷予见公貌厚骨刚志迈言简有古衲子风公亦谓予气味不异遂成莫逆夏末公渡钱塘礼受业于归琴川省亲再期金粟山下分袂月余丛桂香中果如约而至复相把手然公孤高之操陆沉众中独当老人棒喝下神骨耸然老人时瞬青眼视而公唯自重若讷丙寅春烟霞癖发偕予看明州山水挂瓢福泉山之法海寺所造日深语益鲜利或拈弄古今或宴憩水石信口而吟信机而出犹天籁鸣未过关者侗乎莫测第恨其随诵随舍一日溪行予谓之曰我侪片言只字莫非吐露衲僧本分揭佛祖命脉何遽弃之公忽悟大笑曰从是当汇成编任刺人眼予因戏之曰篇之首安何名公云虚空不容彩尽予笑曰虚空固不容彩画彩画岂外虚空耶公云打葛藤作么予复笑而不言遂以名其篇。

　　元白可公出山诗序

　　衲僧衣线下一段大事辉今灼古非言句可指拟才涉唇吻即觌面蹉过故我同侪欲求法于语言文字已若掘地觅天况刻意工翰墨事吟咏于自己分中何啻白云万里耶虽然若是得底人又且不然言所不言迹所不迹尝年无语其声如雷终日口喃喃原无一字如是则何妨开口何妨闭口何妨有句何妨无句何妨一句何妨多句予友元白可公楚人也与余同参金粟别来数年晦迹于徽之黄海日登眺三十六峰坐石题诗吟风啸月若下忘人世矣乙亥冬会老人从心之年及门弟子散于四方者毕集太白蜂下公亦负策而至自秋徂冬每于火罏头出黄山所咏示人同志咸爱其脱落绳墨有潇洒独得之韵春日载阳制解公作诗别友卜日他行意觅一丘一壑种田博饭追步古人不欲浪出头角类肮脏虫豸于是黄岩木陈忞公闻而嘉之作歌以贻一时同志赓者凡数篇公总集之索予为序予曰是集也胡言汉语同友虽各出手眼然于公分上皆闲言语何用为公曰抛砖引玉余之幸也固以请余因书前数语不唯题今出山诗他日并可序公黄山集使明眼人欲识我林下人面目不待文彩已彰自当于笔尖未动时荐取。

　　盐梅鼎公游南岳序

　　丙子春予随众作息太白山中时同参盐梅鼎公将游南岳诸同志各以言赠余闻南岳之为山乃先哲栖迟之处考之传灯若思大之吞佛懒残之煨芋让祖之磨砖谷泉之缚松其神机隐德格言密行昭著天壤不可磨灭千百世之下固有闻其风而起者然闻风而起者岂寻尝之人哉是必有先哲之抱负斯有先哲之举止行色匆匆吾书质于鼎公当一笑而携筇。

　　木陈忞公回粤省亲序

　　天下有达道亲亲其一也盖吾人之有亲犹水之有源木之有根所从来者矣故鲁夫子曰身体发肤受之父母不敢毁伤尊其本也而吾祖竺干圣人则教人辞亲割爱毁形弃俗其故何耶或以此为然则古人有如临深渊如履薄冰之诫矣以此为不然则古人有断发文身逃荆蛮而不返者称为至德道果安在耶是非事亲之道居尝达变各尽其事之之心互见于形骸休戚者欤抑又闻之立身扬名以显其亲故曰以天下尊尊之至也以天下养养之至也又曰孝子之事亲也不择地而安之亲苟不安虽视天下犹弃敝屣乃昔竺干圣人宫掖晏然父昆相在忽自眇轮王之尊轻天下之养独窜穷山贻戚父母又何称焉是非于其身有大不得已者欤逮夫睹明星而叹一切群生具有如来智慧德相则其身大不得已者恍然觉憬然悟夫然后如法尊其亲而非世间之尊如法养其亲而非世间之养如法安其亲而非世间之安教垂五天流及震旦岭南卖薪之客不期然而踵其迹籍客十金赡母登黄梅入槽厂传衣夜渡震旦之法幢赖獦獠汉至今存焉立身扬名自不必论要其缵绪大觉佑启天人利溥万世此其孝岂世间之为孝哉予谓世间之孝本乎身之所始出世间之孝本乎身之无始本乎身之无始则无生本乎身之所始则有生有其生矣则冬温夏清生事死祭孝斯在矣而不能致亲息苦轮趣道树首出三界无生则能致亲解生死之缚忘爱憎之情洞坚密之身入如来之地矣而且亲吾亲以及人之亲一体同观安于尝乐此其为孝岂世间之孝可测量哉虽然世间也出世间也其孝必待其人而后行吾同参木陈忞公族出岭南初业儒因观身有大不得已乃裂缝掖披田衣毁形割俗遑遑四方尽所以安身致孝之道于是投豫章之匡庐历楚之黄檗末入天童老人室掌记最久槌拂之下正眼洞明大不得巴者无觅处曰吾得达道矣是可以省吾亲安吾亲矣丁丑夏乞假归觐余唯公之致孝无忝竺干古训而其发迹又踵乎卖薪能祖兹归也倘不志静退念祖宗标格非风动非幡动直振其家声使天下人知岭南獦獠汉犹在则如来大法不大有光于世乎其所谓扬名显亲者又何如耶是述世出世孝法为赆而赘之以辞辞曰。

　　爰有人兮来岭南芒鞋竹杖四海参有亲不顾奉旨甘如法致孝追瞿昙生死关头梦正酣划然打破真奇男时当六月暑不堪青山朵朵烧晴岚忽来别我出岩庵归思恻恻万里含发毛具见各毵毵人谁无亲君独谙竺坟鲁诰我亦探父母其顺乐且湛君初厌离去冠簪渊乎所志犹江潭劳劳俗眼真若憨讵知君孝青于蓝还乡拄杖今复担本身说法舌不谈溯之古人面无惭前三三与后三三。

　　鱼喁草序

　　余林下人也不知世间文字庚辰冬偶过禾中晓令李子频来道聚一日携所作鱼喁草见示且索弁语余惘然因问鱼喁何义答曰语出淮南子大凡鱼相忘于江河或水浊口则仰焉余于时不觉有感既而披其一题诵其一诗则目前得一境界忽喜忽愕自不知其故及掩卷隐几所历境界又复了不可得因忆旧所诵维摩经云或有佛土以佛光明而作佛事或有以香饭而作佛事有以园林台观而作佛事有以音声文字而作佛事有以无言无说无示无识无作无为而作佛事楞严则云此方真教体清净在音闻似乎古佛所秘出世法门亦多泄之语言三昧然欲当机领解必待夫信之萌缘之稔也否则犹石之受水了不相入乃若诗者无择信否才一讽咏一侧耳可中即跃然若有所得斯何故耶夫子曰诗可以兴其信然耶此余读晓令诗有感是知晓令之感发之鱼喁余之感乃发于晓令晓令初知鱼之感而余并知晓令之感余知晓令之感而晓令不知余之所以感晓令知鱼之感而鱼也复不知晓令之所以感彼此相感若相知若不相知鱼耶喁耶水耶感而兴者其何始耶人乎物乎诗乎感而复者将安诣乎余终惘然也请还质之晓令。

　　别刻古庭和尚拈颂序

　　满月处空清净无翳而盲者不见非月之罪也江湖滔滔布帆疾驰而不知津者望洋而叹非江湖之过也从是言之释迦老子果有秘密藏乎祖师西来意果有关钥门外汉不得而入耶借以月论之彼其在空有目皆见寒光着人不待指点指点者为盲夫也自非神妙之手其何能焉所以灵山话月曹溪指月古今宗师机缘拈颂层见叠出皆话月指月之若也当其阐扬语有不一或指于空或指于方或指于山或指于水或指于屋梁或指于庭砌或指于前后左右盲者随而执之得于此不信乎彼于片影生满足想较高下焉是故指之权所系亦大矣甚至昭其用也指以净光则执如珠如镜揭其体也指以圆像则执如盘如盆若是者彼盲固可笑要亦指法未妙乃不能启盲之悟而徒益盲之迷夫指而益盲之迷不若不指听月之自然之为愈也何也月未尝不在盲者之顶额也是故古今以西来意视为膜外物者盲夫也从而指点见小识局笔庸词钝是指月于屋梁指月于庭砌不及也或者组绘其词隐隔其旨盲者不觉从而咀嚼譬若初欲见月乃竟忘月徒爱指之纤好又非指之者之过欤是故以指彰月以言明道过与不及均失也予观古庭和尚拈颂其运笔甚灵从而味之意圆词爽旨深格高绝蹊径之岐无穴凿之病直截而婉转老炼而优柔见古人之大全浑然如空中楼阁云霞缥缈是能妙于指者己丑春予游盐官于弟子默庵案头见其全刻独爱其拈颂深有所养命侍者手录于箧中吴门顾敬修居士访予破山见之捧读为未曾有曰此后学典刑也请别授梓以流通予曰善师讳善坚考其系为无际派嗣盖临济下儿孙也。

　　听云集序

　　人生遇合世出世固自不偶昭易泽国也极乐孤庵也予初至歌想沧浪竿投绿水而已居无何有一翁来访须鬓皤然瞻其容聆其语益儒者也出诗贻余诵其词高其韵视其印志为木头老子木头老子盖儒而诗者也余喜之既而四方来学聚于一堂风甚冷淡木头老子乐之一日携一矮榻及团蒲直来堂中晨香夕灯行住坐卧与衲子俱余始知木头老子又儒而禅者也适大山胜公自牛头山来余请典藏职大山又儒而衲衲而爱诗木头老子不觉与之合焉饮食居处靡不同也余益奇之昔者吾友断峰云间人亦儒而后禅针芥天童先师惜没焉其法不见于世木头老子盖曾与之抵足焦山讨论竺典木头老子之入佛年且久矣而绝无泛滥之语横溢之机其学问有渊源佛理穷精奥不立异同其骨气不为时抑不求人闻独以了手一着为念在儒为慥慥君子法中亦可谓耆年禅伯也乃醉心于孤庵岁暮忘归余亦不知其合也拥炉煨芋秉烛炊茗每诵其诗而乐之然诗乃木头老子之绪余也。

　　柴庵先生和池上来诗序

　　柴庵先生有庐在烟水茭芦之间颜曰大歇以其歇也足不入城市日惟耕渔之与侣鸥鸟之与亲篆烟横斜梵帙满案间事吟咏余以池上来诗投之有当于意和而终篇客有问曰池上来诗何为而作也余应之曰甲申之岁神京分崩海内骚然予思避地入山入山不得而寓于池上咏池上怀山中也夫岂怀山中哉客曰然则池上之吟大歇之咏殆相近耶余曰不知也客曰池上之居先生之庐亦相远矣乃异地而同声异服而同调何也余曰不知也客曰吾知之矣唐人有醉中往往爱逃禅者夫禅达人之所嗜也先生之嗜其在是欤余复应之曰我何知哉夫达人既醉念之所至感慨淋漓天机毕露及其醒也或失之矣今先生醒而无醉参酌禅典日臻妙境非以禅为游戏唐人未可以方也余闻古之人志之所存各有所寓蒙庄之逃于贫寓言玩世宁曳其尾子陵之逃于钓羊裘五月溪山自得柴桑之逃于酒躬耕种秫终身醉乡柴桑岂沉酣之人哉今咏其诗冲和雅淡想见其胸中介如石焉以此论之柴桑既醒而醉醉而醒醒而复吟其又逃于诗者欤客曰命之矣歌孺子之歌乃去。

　　宗镜节录序

　　佛灭度后后五百岁支那国中有闻达磨西来直指人心立地成佛之说曰吾斯之未能信焉学者分河饮水大法几裂譬夫一人之身而左右手足各有相戕之势有宋永明智觉禅师于是乎惧制宗镜百卷挈大藏之纲会经论之文具精微之辩折冲性相吻合宗说其书出焉能决学者之疑而全大法之体后之作者遵而循之由平康正直之道达广博严丽之域无泣岐矣然古今随其所好剔繁就简录其要妙有四家焉初黄龙庵晦堂禅师者曰冥枢后会稽陶石篑先生广之曰广枢楚之袁中郎先生者曰摄录近有海虞陆子平叔者曰节录余于宗镜未披全文平叔谓余曰三公之采宗镜小异而大同不过在性相屈信之间黄龙所集甚约陶广之袁仿佛于陶今不佞参以臆见一一卷中全其旨趣之直捷略其章句之重复百世之下似有得乎永明之心永明其牖我矣我师其乐为序之乎余唯唯曰夫永明何言哉本头自在迷者狂驰将求佛于千生永明盖欲悉破学者之深疑而扶其正信所谓以慈悲之故有落草之谈也永明何言哉永明苟无言则子亦未尝节斯录余又恶乎序之平叔曰举一心为宗照万法如镜斯永明之大旨也序之可乎余曰是方便也昔裴河东得法于黄檗尝书所见一编呈于檗檗接置之问曰会乎若便会得犹较些子若也形于纸墨何有吾宗即永明亦自言之矣幻人问化士谷响答泉声欲达吾宗旨泥牛水上行如是章句为心耶为法耶将恶乎序之余独思夫黄龙石篑中郎三公一为大宗师二皆博雅大儒道德文章传播海内而独倾信于永明则知宗镜之书诚为甘露门矣陆子亦儒者少年时伯仲翩翩为佳公子咸以文章世其家英华勃发视青紫如拾芥邑中大人先生与之游而恒避其锋然性喜奉瞿昙氏余剃染遂相识世居五渠之舍上乡誉啧啧意其图南必九万里自余出破山行脚相隔二十余年归则陆子居然道服矣余奇之身臞如鹤道韵若老衲向之豪迈之气化为精进宴处一小阁梵呗清绝见方外流相亲如骨肉斋中屏去声色轩榭之间惟修竹老梅相对所给侍不过一苍头然亦喜阅宗镜溽暑祈寒无间心有所得手自录之积有岁月累成四册是谓节录也余以意度之夫尝一脔即知全鼎此上机也黄龙所集也虽然有种种问斯破种种疑百疑不破则百信不生此永明不惜繁其词而广之摄之均有不得已也虽然惧割截也若夫批却导窾犹全牛也则陆子得之戊子秋余过勺庵一访其伯仲缱绻杖履靡间夙夜因有诗赠之云法缘夙结瞿昙氏世相全空般若经则陆子者信亦奇士也。

　　吕幼安诗草序

　　余与幼安交有年矣初不知其能诗即幼安未尝言诗又未尝以诗贻余其文心慧业盖天成也平日遇名缁野衲如故知宿阿兰若中闻晨钟夕呗必憬然自得少年时锐志古文辞自期观光上国为邦家桢未肯苟干其禄时辈推之甲乙以来则又浮云富贵居家泊然而已今夏大暑余过梅溪值幼安小舫于青龙港似导引者余初不知幼安在舫疑他客命舟子少逊避舫尾及抵院则幼安也因大笑于是幼安乃有诗贻余余始知幼安能诗然读其诗悠扬典丽又非若初为者然因论之曰吕子向不诗今始诗向不诗非不诗也全诗具于胸中非其时不发古所谓积厚流光者非欤余谓吕子真文人也寔慧人也如吕子者始可与言诗也矣。

　　永安闻慧堂世系序

　　诗云高山仰止景行行止秉彝之好人所同有兹有人焉强梁恣睢狠戾自用或者抚之曰子之性与尧相若其人虽未能服尧之服行尧之行然私心喜之或谓之曰子之立行去尧远矣其必愀然不乐繇是言之鸟无有不飞水无有不下从善之心盖本然也古今宁有间欤佛祖之道如水之行地中无往非水城隍山泽喧阗寂静又何能取舍吴门天宫寺肇自唐景福五年开山为了然重葺为嗣顺历岁既远废而复复而废大明正统九年承天弘演重为开山郡光禄大夫杨翥撰文记之演为育王住山别峰之孙金山文海之子族居嘉禾识见通敏住承天永安在道原禅师之后道原嗣天台韶国师为法眼宗宋景德间修传灯以进得赐入藏道原主承天永安演住天宫亦从承天永安来是则天宫寺之有永安者盖承天分枝也弘治间天宫永安师徒又蕃衍一析于东一析于南虽三分于寺实同宗焉天启五年后裔机公字玄若严净毗尼丹碧轮奂惧无先德之嘉言懿行后进失所模范乃考诸传灯采道原禅师机语及住承天永安元正禅师上堂问答等语载在一册以贻后人元正系临济宗为报本元禅师法嗣而弘演无法偈垂世未详何如人其树伟缋于天宫者仅见于杨之文也呜呼粤自灵鹫传灯东西演化方袍圆顶何莫非释迦氏之子孙不得已人异其宗家分其谱而佛祖之道则一也彰大同之道启远裔之信即使其祖道原而法元正慕前德而衍后修私淑之义殆不远矣所云鸟无有不飞水无有不下业为佛祖之徒其孰能自外于是世之系之感之发之机公此谱其永安之世教乎。

　　壳音草序

　　壳音者壳中之音也西方有鸟名曰迦陵在　时其音已压凡鸟种性异也庄生齐物论曰无以异于鷇音斯言鸟之初生张喙而鸣无思焉无虑焉是非之情有所不入也惟天而已矣余投破山雪柏老人年已高发尽白挥麈尾婆娑木座上岁时任运佛祖之位悠然忘怀行同婴儿或取凉中庭足忘纳履或就暄廊庑手不揖人木几左右一炉一茗咿唔之音弗辍也而纸笔随之余也蒙稚从旁窥立老人歌遂思歌老人咏遂思咏日月久之不自知柴塞之化而天机之张也佛心祖印踊跃而入时雨春风笑谈而解于是凡有感触亦必有语语必呈老人眼老人初必颔之既而曰谚所谓多年鸟子壳中先老其殆子欤斯时也余复不知老人此语之为游戏耶提奖耶将谓我如初生鷇音而忘是非耶抑为迦陵种性坐压凡鸟耶总之亦绝无思虑于其间任天而已矣呜呼老人既没壳音谁证因忆曩日娑罗塔前初遇不偶然者。

　　竹杖序

　　(山翁和尚以村竹手制为赠时和尚将还匡卢)。

　　我林下人之于世泊如也视人间宝玩直土苴耳然五缀之钵双环之锡独何珍重之曰表法用也钵用循乞示出世正业杖用游行示出世正道先佛后佛同一辙焉有大宗师神而明之每于用处发其机要永嘉诣曹溪振锡三下卓然而立是也德山因饭迟托钵出法堂低头入方丈是也又麻谷到章敬振锡三下卓然而立敬曰是是到南泉泉曰不是不是夫此机也岂常流所测哉复有大宗师者得佛祖之用行逸格之令钵从瓦铁而杖不必锡临济三度问佛法大意黄檗三度棒之则锡杖化为木杖矣大禅佛参小释迦小释迦打以四藤条后号于众曰集云峰下四藤条天下大禅佛莲花峰祥庵主平时举杖云古人到者里为甚不肯住自代云为他途路不得力作么生得力去良久云楖栗横担不顾人直入千峰万峰去岂非锡杖又化为藤条楖栗乎噫维锡与木及藤条楖栗乃佛祖廓示正法眼后之作者未可异同于其间往岁丙戌余结冬梅溪饭后经行古墓中见异竹焉节疏而条直曰是宜杖也取以归愧短于裁制竹之精华不现虽采之旋掷之壬辰夏病初起艰于持重视木杖如金锡焉乃以一僧旧方竹杖为用复过梅溪偶见沤麻者取皮而弃其骨余曰是亦可杖也入手果轻圆修洁阶墀之下随意所之因赋诗曰落落丘中有修修莫掩藏以能高骨格致我略玄黄扶老秋无畏投人夜有光就中新用处初不类诸方颇好之优游林薄无时不俱独念履险乘危则非其所长也于是远行仍用方竹竹旧甚适山翁法兄和尚于中秋前四日从虎岩枉溪上余见手中亦用竹杖光泽可爱顾余旧竹黧黑憔悴和尚心若悯焉余因忆丙戌冬事乃问村竹亦可如山竹作杖乎和尚曰天之生材何限方所苟能裁制皆成法用余曰此处有竹似可杖余得而复弃和尚讶曰试观焉命余引步至前古墓见竹焉则定神凝思仰观俯察量寻揆尺仅得一竹携归院中遂自炙之濯之刮之磨之群衲拥观和尚曰制杖岂小道哉御法柄亦犹是也非材无用斫有材无使伤因其本然发其光耀本质固好不废揩磨则其成材也大立于前表里精粗无不妙矣时侍者进茗口忘啜日夕矣乃复手拭于月明之下有顷觉觚棱之间皆生白焉众始骇和尚之善制杖矣且疑和尚为一小物何勤勤若是孰知和尚之托微意抑初不为己用哉凌晨复摩挲再四纤痕净尽通体圆洁乃手授于余曰吾此去归匡庐旧隐兄此行将入天童不天各一方乎常相见者唯此杖耳余恻然谢之念和尚精神尚强而顶发则无黑矣此行归江西道途邈远晤面难期同门落落谁复如和尚之爱我乎离群索居谁复如和尚因杖而诲我以接物之方乎憧憧参学奔走吴越孰能如和尚善于裁成而亲炙乎肠不觉九回也和尚春仲从东瓯归作诗三十首淋漓慷慨处患难心无少愠履公庭节无少损与古觉范大慧盖相匹焉法门之栋梁临济之大树舍和尚将谁属兹其可蹑云观瀑拂石而高卧乎余益有感也虽然匡庐古法窟也而祖庭甚侈和尚固欲白驹空谷当必有悯世大士排闼而入请慰众山之望明年余在三佛地闻法鼓填然遥振于五老峰头者必和尚也余凭竹杖喜跃当如何。

　　赠郁素修序

　　内美未充而外扬或者誉之居之不疑彼何人哉世出世学术之大患也惟其欲速外扬学不至术不精叩其所得曰如是而已矣察其所安则货利也特借途于学术故学术恶彼而去之古之人不然志于学不耻恶衣食或誉之将不自安曰此誉奚宜至哉其意非恶乎誉也自知学未至也即使学至其志愈弱不自满其骨愈强不自息可也彼见学术之量犹瀛渤无涯进乎寸有尺在前过乎尺有寻在前尽乎今有古在前尺寸有尽瀛渤之量莫尽今之尺寸可穷古之尺寸难穷名何为哉惟其不根于名而名随之不苟于誉而誉亲之斯又天地间与仁恶佞自然之理也慨今末世古人难得乃于素修郁君见之其力学篆文云在童子时至于今岁月深矣其篆成矣其誉来矣为人真朴简直不落荡游之习绝迂夸之语其学可行矣卒未肯足迹四方求知于人客山房中日与石友自朝至夕乎摩神运心无他营但求其术之至而已矣一篆惬意则喜见眉睫津津然不自觉盖其生平一石当前虽天地万物阴阳寒暑罗列交现乃不知为何物况身世穷达声色货利云乎其用意如此余见顾谓诸弟子曰学道如郁君其庶几焉。

　　寿吴门郑士敬先生六帙序

　　士敬先生乙未清和齿登耳顺士君子争集咸以耳顺寿之而先生则投笺于余以散乱无记内省夫无记散乱释氏之语也孟轲氏则曰学问之道无他求其放心而已矣昔有问于宗宿曰起灭不停云何宗宿应曰直须寒灰枯木一念万年问者退复叩一尊宿尊宿犬喝曰是谁起灭问者恍然悟入夫散乱者起灭之谓也惟其有散乱则有无记曰求其放心摄散乱之谓欤夫问者之问诸口答者声入而心通也答者答诸口问者其亦声入而心通而恍然有悟欤夫子十有五则知志于学三十而立焉四十而不惑焉五十而知天命焉六十而耳顺焉夫子圣者也自十五而三十四十五十六十学中之境若不易躐等弥入而弥深余愧十有五未知志于学不先一篑何以成山虽逾五十罔知天命惟先生始志圣人之学今臻圣人之年前乎此者立与不惑与知天命皆见于躬行宜士君子闻耳顺而称庆也然顺乃先生之耳也余未及先生之年未知圣人之学又安知先生之耳是故耳顺乃先生独知之境也然则一曰寒灰枯木一大喝之先生声入而心通其必有分焉无记散乱斯无地而寄余野人也拈此野语先生亦乐游方之外必有取于是。

　　赠丁虞卿序

　　昔管子以叔牙为知交游处匪朝夕也其或有一晤对一促膝遂悉其生平者乎虞翁长者也余得访于十年之前又获晤于十年之后沧桑变迁干戈扰攘其胸襟固自若也其躬行所可见者有五世耕于野乐圣之道天民也诵诗读书惕若干干君子也知雄守雌反华归朴老氏也教子以义继事承家仁人而孝也不求闻达高卧湖乡又逸民也至闻南巢倒戈应天顺人而终念乎揖让晚号虞翁其自信欤子谓韶尽美又尽善然则虞翁诚得孔子之意者余游方之外交固疏而所见有如此乃乐为道之谂于深知翁者一印同异赞曰。

　　耕读传家孝友钟性晚以草木是娱而琴酒多兴虞翁虞翁其生今之世信而好古不知老之将至者耶。

　　以庐山摩岩石刻涪翁所书七佛偈为山翁和尚寿序

　　乙未之秋客有来自青徐间者向余曰大觉山翁和尚将还广陵矣菊月是其诞周行七步狮子吼矣法腊既高指天指地前无释迦后空弥勒诚独尊矣子为同门称最契将何以寿之余茫然无所应久之客去乃思古今人情皆有好或投所好则合投所不好则暌虽幅员之广君孤之奉苟非其好有不屑视者是故君子观其所好则知其志之所存诵其诗读其书贵知其人也昔者虞舜登庸位在九五苟拂其志宁遵海滨于是知舜之所好在亲而不在九五伯夷叔齐饿于首阳采薇而歌其所好在仁求仁得仁虽孤竹可不处首阳可高卧夫子曰富而可求也虽执鞭之士吾亦为之如不可求从吾所好繇是言之人情之所好其系亦大矣易曰不事王侯高尚其事乃宋之大儒则又以子陵一钓当之余故知富贵浮云曲肱乐道彼六合之内亦有然者况沙门观三界如幻达万法如梦其心如枯木石头世之荣名利禄无自而入其有所好乎虽然枯木石头仍有所好也特所好有异于世者所异者何法也请言其法盖佛祖授受俾人息妄缘诣真际解脱世间而登道岸者是故沙门之于世也无尊爵无显名三衣粗疏一钵五缀亦甚卑也至论其所好所谓不事王侯高尚其事则其志有足取者至以其法悟人博地侪于古佛而不下于先圣贤此其法不又尊乎识者曰出家乃大丈夫事非将相之所能为诚然其语矣今之沙门行其志于四方者众矣其孜孜以法求人如饥渴者非我山翁和尚欤余谙和尚胸中绝无他好者是将何以寿之乃若香华枝乐名衣上服檀越持矣霞绦锦轴钜文宏词宰官悬矣伊蒲之馔甘美之果弟子陈矣余又思拟将何物为和尚寿耶一夕坐中庭偶见和尚为晓音禅客书草庵歌一篇劲而古视题款乃初住道峰时作余讶问音曰和尚在道峰住持事繁何有余暇作此音答曰此和尚中夜笔也余益讶之音进曰和尚诲人不倦笔砚布施至忘饮食此未足尽其尤好七佛偈书盖千百纸矣随人所须无吝余曰有是哉乃知和尚真得所好也真能以法诱人也忆在昭阳结冬有贻余山谷七佛偈为广鉴瑛禅师书刻于庐山岩石者余亦珍而藏之盖六年矣于是忭舞曰是可为和尚寿矣夫山谷宋学士也而有合于广鉴为书是偈其亦尊于法耶当其时更有居士曰苏子瞻以怪石供僧佛印发于文佛印镌文于石说者曰沙门观法果如幻耶一怪石何好之甚也余曰是宜好非尔所知也夫子瞻与佛印为禅喜游其心志一寓于石耳非以石而能致沙门之好也是故君子观怪石之好则知佛印之所存观七佛偈之好则又知和尚之所存怪石焉七佛焉前后一揆也余以是知和尚必与此刻为水乳其他皆非所好是则余虽持多年故纸为和尚寿不愈于持香华诸供养耶和尚闻之其必冁然一笑虽然和尚适有是好无是好不能显此刻余适有是刻无是刻无以合于和尚嗟嗟和尚之好山谷之书相去盖▆百年而乃合焉犹旦暮遇也其亦有待耶余笔之于文宁不为丛林盛事。

　　记

　　云浦上人书华严楞严二经记

　　法界之性如光与音推觅不得而实无不遍缁友云浦会稽人剃染苏州海慧庵结屋太平芜湖号冷瓢就冷瓢中书佛华严经方竣兵燹作乃携经至海慧值岁荒馑檀施绝少复罄其衣赀书楞严一部志可嘉也辛卯十月望前余从京口下吴门憩闲来居暮雨中浦持二经过余修敬毕未及数语置经于案遂别而去余因凭几思曰若人之来其有意乎将谓我能证知法界之性欲三印可耶抑亦自念其为法之勤欲表而出之耶因又思之法界之性从本以来弥满清净若人未书是经法界之性未为减也不书可也已书是经法界之性未为增也书之亦可也书不书在人于法界性无所损益虽然由是经以知法界之性言以载道也由书是经乃能精一其志开法界门人能弘道也不书是经又乌乎可浦之行其大矣乎嗟乎人生芒芒终身焉汩汩知身而不知世界知世界而不知法界苟知法界则吴越一天也何地尽山多指为两域乎沧桑一幻也何定鼎割城悲为两事乎蛮触一体也何左强右弱分为两戎乎佛生一性也何萤火太阳执为两光乎死生一如也何持瓶饷远认为两空乎成坏一际也何刹那百劫视为两时乎所以海慧此法界也若人之降伏尘劳也冷瓢此法界也若人之生如来家也华严此法界也重玄之德佛证穷也楞严此法界也法界事事究竟坚固也又且若人之来此法界也信能必至如来地也若人之去此法界也如来宫殿无有边也乃至余眼阅之余心思之余舌证之皆无障碍而游于言词三昧无非此法界也是故以法界证法界空合空无二相也以法界入法界水投水无二味也极而论之法界之性大不可思议也言词丧也心虑忘也芳草绿落花红余之笔舌又何能形言也乎当瞻仰象王狮子哮吼回旋可也于是投笔起座袖手顾视复还其经。

　　松陵乾元庵图册记

　　人之情有虽去此百千里而思悠悠不置者必其所好在是也人之志有虽处之胜地授之大任声名洋溢归者多而从者众恒有不释然者必其所适不在是也余在俗髫年见比邻少年以纷哗相竞遂心薄世间逮入法一丘一壑蒲团草座始与志适然赋禀庸僻无高人达士探奇选胜之韵宇内之名山大川无暇登讨第志在枯寂虽不期山水而遇山水清寂旷远之处意即合焉曩住铜井湖光山色行坐在目居常饭食讫遂独曳杖出门跏趺于山椒日卤而不觉解事弟子常挈茗相从又时过邻庵赏花看竹晚沐已乘月而归或信宿焉留连于春芳秋香之下此住山之乐与志甚适也后下铜井过禾中古南一土镇耳喜舴艋甚便梅村竹屿静侣二三时偕泳游亦甚适焉将忘其老奈之何业风远吹直至太白峰下住持之缚松关廿里使人不易出侍者曰春风和矣岩花放矣予方局路一室中酬应人事以一指而喻众指以一心而齐众心虽非红尘之仆仆岂如青嶂之间闲噫亦甚不自适矣几何其不病乎且也无邻叟可以话心曲无方舟可以济足力虽处云上犹系笼中日长如年每忽忽而不自得正无以遣情排闷乃企周禅人自松陵持乾元庵图册来余展而观之跃然得见所好忘所不适指以示周曰兹庵乃吾旧所游也常在意中虽千百里而不置今子不远将来余睹蒹葭之横直烟水之微茫风平波息龙湖如鉴余恍若至其处是宜忘山中之不适而适此适也子可谓贻吾所好也虽然此乾元之境也境中有人焉其称木浪者参先师于育王根利而有得惜归不寿余因之得交其上下其称愍公者年长矣谨悫而好道记庵之始末即其笔也此老为木公之上其下数人事余若师大率皆有向上志欲高飞远举惜有庵之胜即有庵之事役而未能是故余之所好在龙湖而龙湖之好又在人耳嗟嗟吾衰矣何当出山一苇杭彼开襟话旧写今日予之所思适他日予之所适也乎辞曰。

　　龙湖之水兮春烟淼茫龙湖之兰若兮春鸥在旁茭芦青青兮荇藻含香微风一叶兮于以采芳疏钟清磬兮宛在中央翩翩道侣兮上下允臧怀斯念旧兮几换星霜孤蟾静夜兮读经琅琅龙湖之人兮眷眷而不能忘。

　　铭

　　正观堂铭

　　世出世间事有宜铭即不铭于笔而有众欣然共铭于心者必其事为最胜因缘大有益于群情也昔苏长公为成都法师敏行作大悲阁记表于西南开化米信其记以菩萨证道从闻而入始于闻而至于无所闻从无所闻而至于无所不闻夫证道而至于无所不闻则菩萨折摄之用咸备清净宝目母陀罗臂左右开合八万四千或慈或威神化莫测所谓触而不乱至而能应盖不期然而然者而世乃以千手千眼称之斯亦菩萨悯世狭劣特示少分而已所以然者夫眼生于面手根于身众情所知也舍两眼之外不知更有所谓眼矣舍两手之外不知更有所谓手矣而声色纭纭交乎前无不以两眼物色两手执持乃菩萨则异于是千眼为视千手为用千眼为视不住色也千手为▆能转物也此妙智净觉众情所未喻第向以眇小自居卒然见菩萨手眼皆千变化奇幻自不觉耸然动容肃然加敬曰是菩萨者何眼之广耶手之多耶其神力所致欤将道德所感欤是菩萨者得瞻依之必能脱我于尘劳必能置我于道岸于是菩萨悲心与众生信力融结为一勺水献花行道礼拜菩萨等行其慈众生默开其慧菩萨不以高陵众生众生不以卑远菩萨众生以两眼毕见菩萨之千眼以两手能举菩萨之千手两眼能见千眼两眼未尝不即于眼也两手能举千手则两手又未尝不即千手也其故何哉千寻之木枝叶婆娑而根本则一也虽众生未能以是观菩萨而菩萨必以是观众生是为正观奇哉有情亦有手眼芒芒昧昧自不能明必观菩萨始获开悟则菩萨之手眼其可不彰于世乎天宫寺永安房雨新上人律身清净发愿广大有念乎菩萨功德外募檀信内罄衣钵构堂三楹三年而成像设未也有檀越顾敬修氏夙领佛记乐法无倦居恒欲求妙好旃檀肖菩萨像虑像成无栖像所是二上士皆含千手眼于一念乃时节之巧机会之来虔奉是像即居是堂依正恰称闻见为之踊跃焉其法祖玄若大比丘奇此因缘乃颜其堂曰正观表菩萨之正眼寂然尝照无奔逸相菩萨之手展握自在援溺拯迷是眼与俱若公与余盖法门久交走书来嘱作一铭志余因助发正观之义明菩萨之化功且念斯堂之成也菩萨之所居也天龙鬼神缁流道俗皆已铭诸心矣奚待余铭于笔耶重其事不惜繁其辞愿入是堂者一瞻菩萨皆得正观而铭又何辞铭曰。

　大悲正眼　　智为其根　　一而弥曜　　万而不昏
　昔有尊宿　　问于临济　　急下禅床　　当胸把住
　暗中摸枕　　赚杀云岩　　通身遍身　　大费涎黏
　何如菩萨　　开手见眼　　觌体示人　　超诸方便
　咨我同人　　等具妙明　　攀缘苟息　　酩酊必醒
　天宫吉祥　　永安常住　　知恩报恩　　五体投地

　　震溪堂铭

　　震溪吴门王子子佑之别字也其堂子佑所构也子佑素未面其具信根嗜法味盖得之缁流道侣交知之间兹作堂颜之以字者何义或曰子佑上世家于洞庭昔文恪公曾以震泽名其书四方之宾朋称王氏必曰震泽主人子佑仍斯名不忘所始也余曰夫如是子佑已自铭矣今远缄溪藤来山中冀必有异闻因遂骈其说夫震阳在初九天体也有雷之象群阴固结之时天心卒复拟其埶微阳若不能敌于群阴然雷霆之奋昏蛰尽惊醒聋聩于梦乡以进君子之道而开小人之疑无若震焉子佑儒者斯义稔知之矣例之吾法觉海澄圆绝无阴翳奈何所立照亡遂尔惑雾兴焉痴云暗焉缠绵于妄想胶执于名字而本真隐矣苦世火宅有生不觉梦中蝴蝶恣意餐采其情恋恋至于业风横吹异类错变纷纷纭纭咸莫知其故于是大雄氏出喻以无常示以苦空诱以车玩指以衣珠如鼓迅雷震其顶门大根之士一念回机群执尽丧有若千年之室冥冥蒙蒙照以一灯朗然分晓未可以诸暗之聚合而谓征明之不胜也阳之克阴觉之驱迷大概如是子佑好佛者因以是进之昔玄沙备禅师得雪峰之道有僧来参请垂示沙曰汝闻偃溪水声否僧曰闻沙曰从者里入此亦震之用而世未之或闻者也余深嘉子佑之作是堂也发佛祖之秘盖从是得入偃与震不谋而合溪与水不言而自喻矣东坡居士曰溪声便是广长舌此文字禅也因不以是为注脚铭曰。

　觉海澄圆　　清净本然　　山身溪舌　　名字谁宣
　照亡所立　　昏雾斯集　　异类变更　　有生疲茧
　大雄哀哉　　从是而来　　宵中一炬　　云中一雷
　鼾梦既觉　　法界寥廓　　溪耶水耶　　无受无作
　持以信力　　洞开重门　　万物纭纭　　各归其根
　事得理融　　理随事变　　半偈缘空　　五车文绚
　佛祖在迩　　箕裘有光　　世而出世　　伟矣斯堂

　　木树根铭

　　余不善植花禅子供茉莉一本爱其香而存之越明年枝叶四布有加于昔花开以百数计木树根者烂于深山不知几何年矣皮脱而心空采薪之侣将置燢下余见而惜之取以障其花峻拔之状有如岗峦映带林薄洞穴天成可观当停午炎氛逼人解衣磐礴觉中庭有爽气既悦其幻乃复作铭铭曰。

　惟天之道　　法乎自然　　此木树根　　在山忘年
　手携成山　　不营一篑　　惟花近之　　林薄相类
　一青一朽　　神理各全　　花香凌晨　　直达其巅

　　懒斋别集卷一(终)
嘉兴大藏经　牧云和尚懒斋别集


　　牧云和尚懒斋别集卷之二

　　东吴　毛晋子晋　编阅

　　鄂州　记室智时　较订

　　文(乙)

　　说

　　衣说

　　释迦老子出世提挈五浊人常为一事乃五浊人则见释迦老子有千亿教门顾诸弟子同在灵山均受法味亦各有持循者如一土也而有山陵冈阜大野平陆如一水也而有江河淮济大海百川盖不异而异不同而同惟于一毫头上识取根源则同异之相可不言而喻矣良以佛法如海穷之为难集大成固不能无各封而胡越犹庶几也昔饮光优波离富楼那三大士之在灵山虽各有持循未闻以一佛之法执此而外彼起诤言而低昂也于今之世有讲诵释迦口所说者则谓之经师有指示释迦心所印者则谓之宗师有模范释迦身之威仪者则谓之律师一佛同矣三师异焉顾三师之中更有异焉者有持黄卷赤轴性宗相宗为我家物者有认楖栗麈尾东指西敲非他宗事者有执六环五缀黑月白月羯磨布萨必律家茶饭其视拈椎竖拂分教判时则云此宗也此教也吾所不与者人异其见世异其佛呜呼先佛往矣孰能同之赖有此僧伽黎也律师经师宗师举从事焉无敢异同于其间也是僧伽黎者果为千佛授受浑然无分之大衣乎饮光持入鸡足山以候慈氏达磨传至中国以付慧可非直表信益彰大同之法也曹溪之际人仰其衣以一衣授及门一法子则不为少以一衣餍及门诸法子则不能足故衣止不传时也盖知有不夺祖之法而务夺祖之衣者起深为之防也今之世乃又不必达磨之衣期广达磨之法故宗家授衣之例复大行亦时也或曰达磨之衣既止不传今之授衣得无妄乎　叟曰达磨不传之衣亦非鸡足待慈氏之衣也庸何伤虽然但勿更起争端执此衣为经为律为禅也衣本大同知衣之大同则知先佛之不局能护持六根皎如冰霜依先佛之模范则入律能运沤和演修多罗代先佛之广长则入经能离言说直悟心源衍先佛之慧命则入宗如大海潜流四天下随在得水而呼之曰非曰潭曰池曰沼乃水固自若也无辨夫如是则举此衣曰禅曰教曰律亦无不可者噫彰禅教律之同衣是彰禅教律之同佛也复何疑。

　　警学诗说

　　夫诗之为道若非沙门之正务焉余初出俗时见老宿作偈颂心辄慕每私颂寒山石屋语已而远游历吴越丛席值听讲习禅之侣皆尚乎诗慕弥甚时以未明生死事不遑研习之遂拨草瞻风亲近知识数年后渐闻长者之论屡窥前辈之作始悟诗殊未易言亦未易作也夫何故盖诗所以言志惟古之人志于道笃于学日务修省故能畅其志慷慨特达远大高明其诗未作其天地民物之故上下古今之变先已坐见忽有所感其兴致淋漓咨嗟咏叹无意乎诗而自诗无意乎雅而自雅比兴无一不含大义出语无一不有所源优柔婉易言简意长一诵之使人性灵跃俗习化虽传百世咏叹若新此古人之诗今我曹负志言诗道眼未明求所谓寒山石屋者不能得而于乐不淫哀不伤三百篇风人之微旨又或未达其志茫无所矜式徒欲速成其诗得乎予乃观古人之为诗者似乎必先一其志以达乎道必持夫道以养其志故诗之所在即志之所在志之所在即道之所在也苟大道之未明大义之未喻志而非志矣而惟工其字句联其景物若陈死人饰以衣冠了无生气而欲并于风雅恶乎可不知语录经论佛意祖意之若何而惟撮以成句如窃帝王之言以惊世不惮罪诛而谓明乎佛法洞乎禅理恶乎可不知古人一死生同物我优游自得真实受用处而惟木食涧饮岩居云卧之铺叙如贪夫学采西山之薇以市廉要之非夷齐之面目而谓友于寒山同于石屋又恶乎可或更创无谓之题耗有涯之思有类精卫衔木夸父穷影岁月川逝而不惜人命呼吸而不顾视品虽然岐俗准理均为丧志孔子曰诗三百一言以蔽之曰思无邪是知诗之为教无非欲吾人端其志而非欲吾人之必为诗世尊云息心达本源故号为沙门然则苟非其志虽世间学犹无取焉况号为息心达本者哉或云治世语言皆顺正法粗言及细语皆归第一义古法师谓何妨笔砚资真性则又何也告之曰佛说佛言祖说祖语子能契佛祖之道然后如寒山咳唾可也石屋咏歌可也古宿粗言细语可也斯盖终日言而未尝言又何必论顺正法资真性归第一义耶。

　　堕蜘说

　　梅雨初歇庭竹低徊独步廊庑偶见堕蜘循阶而上余曰嘻是何来也其网倾耶其欲避雨耶乃试接以竹杖掷阶之南蜘不东西走复向阶来余曰果乎至洼水涨阶不得上乃夤缘小草草辄仆水蜘惊旋转缘他草又仆如是者数四知草不可缘乃随仆处探水计欲泳游然舍草几没急抱草而息良久度凭草不得济转则畏濯雨遂弃草疾游奋不顾身得阶余曰有是哉蜘之微也网倾于雨而困雨其趋阶知所向也故掷而复来其值水志能决也故盘桓而不退其弃草勇于往也故舍躯不顾而阶得以升雨得以不溺谓物无智其然乎人能若蜘出苦波登道岸何难曳杖而作。

　　樗立字说

　　庄生谓世间之材皆有用惟樗也无用惟无用故得全其天年郑子子康一号云渡入于法名曰恬请予字之余嘉其灰世间进趋之念字之樗立是樗也立斯世也果无用乎夫桃之艳李之冶梅之清俱能娱人眼目赏人心志至于松柏冬夏青青若老其岁月匠氏取焉为榱为栋是樗也是真无用乎恶乎使立于世间曰天地之大品类之繁化工无偏欲使之不立不可得也曰既无用焉必使之立何居乎曰欲世之知有无用之材也曰无用也能避众材所嗤乎曰樗也朴甘受嗤要之桃之艳李之冶松柏之青青晚节末路求为樗不可得也是故世间无是樗也恶乎可虽然更有说焉子康入法也健使从余游万年一念如樗无易恶知不化为法门大树与举世竞炎炎者作清凉美荫无用而大用佛祖且不敢指目樗性安在子康勉之余将观之。

　　玄佩字说

　　恒所张君晤余梅溪执弟子礼请字字之曰玄佩别去五年余复过梅溪玄佩闻之来讯出一古笺乞语余闻大易之辞人必恒其德书云君子所其无逸般若经则云应无所住而生其心夫所无逸者进德之事恒其德则正心而修身矣正心而修身则非礼勿视非礼勿听非礼勿言非礼勿动声色纭纭何有于我哉声色不能妄动则几于不住色不住声不住香不住味不住触不住法虽然第不能妄动物斯在也莫若以色即是空声即是空香即是空味即是空触即是空法即是空观之虽然如徒以空观之未善也莫若谛观色已空现前玄黄朱紫洪纤高下相参而不混者当何名之声已空则宫商角征呕哑啁哳诸快人之耳者此不名声复名何者昔子张闻圣言书诸绅玄佩当以此语佩诸心时时省察玄旨从是而得余何言哉。

　　邻仲字说

　　孔子之言曰敏而好学徐子旧字广闻今授名曰超敏字曰邻仲盖出世之法必利根上智则一超直入及其入也则敏亦忘乎其为敏超然而自得也是则敏而好学好古敏求岂以为独仲尼之事耶古语曰舜何人也余何人也有为者亦若是故曰德不孤必有邻邻仲以之。

　　古求字说

　　昔苏长公之论道也可致而不可求舍致求道与道日远然则古今求道者举非耶是殆不然所言致者正以进其求之之方非致与求为二也盖古之人之求道有见乎世间惟道为尊故其胸中惟以道为事轻荣名绝货利劳筋骨饿体肤不期然而然至求出世而到知识所也则必大畏生死之关深冀解脱之道而知识之有言无言捶打呵骂举如醍醐甘露倾灌肺肠疑关未透则必朝而参夕而研蒲团七破不为恼三十年寻剑不为耻斯皆致道之方以其力久真积钳锤之下法用顿彰如没人之忘水无所谓一七日二七日三七日计程而求道也又无所谓妻拏不必舍货财不必远以染心著于世间以轻心入于佛乘也人根渐薄法运斯降无论其旷劫沉迷多生流浪即一年三百六十日乃三百五十三日之长耽著于声色计较于财货以七日之短聚头之痴遂自谓驾佛祖弄口头欣欣然相得从上佛祖勤苦求法反不如之如是者果凡夫之无知乎抑法门之流弊欤子夏曰百工居肆以成其事君子学以致其道夫求道而不能厌世无常久经炉鞴默受薰陶化其凡习是无致道之方也是不居肆而成事舍学而致道也其求不为妄乎然且动涉痴爱乃又自谓得佛祖心髓欺天乎欺佛乎此无他主法利钱谷愚子博虚名上下相蒙以法为游戏吁何倒之甚欤或曰学以致道阶级之论也广额放下屠刀立地成佛七日而悟斯为迟也师何解之应之曰正以佛世只一广额今市廛阡陌皆广额为可疑也又广额放下屠刀未必更从事于声色货利今世之广额口得佛法又必兼得声色货利会计出内锱铢之失寤寐弗宁其痴比庸人有加为可骇也且予过矣如以广额立地成佛为式以自瞒即其未放屠刀顾不成佛欤是则鸡犬是佛牛羊亦佛又岂必论道而求诸人是知古今圣贤无致道之方不可以求道也乙未秋日余谢事天童归破山目击法运之变有许子宛玉翩翩然佳公子也幅巾向道其乞名维摩费和尚曰行璧更就余索别字乃以古求赠盖欲其如古之致道恐其惑于今之求道也作是说俾时佩而无失照焉。

　　题跋

　　重刻洞闻和尚语录跋

　　先洞闻和尚住山四十年所有语句从胸襟流出不事雕饰又其容止坦荡不定登曲录木床然后说法即拈颂垂示乃至山居诸偈皆平日雅言也其语已刻于万历庚申而自庚申至迁化癸亥四年语未续刻崇祯戊寅秋山中胜仲两伯与同条鹤兄有见乎从上先德所有提唱贵存简要于是复捧读前刻再展住中峰维摩及破山所有垂示未经刻者遵古录仪式繁者略之要者续之词蔓者节之其于前后微旨盖未尝动着遂同参订以类不以年录成两编呜呼和尚所诣深矣不肖辈何能以蠡测尝忆邵耕夫先生有语云律之世俗文字似觉朴疏合之大事因缘全无乖互殆知言乎因重寿诸梓而今而后倘遇法门豪俊具择法眼者则见老人面目犹在狂澜砥柱长夜慧灯纷纷玄学不无裨赖焉。

　　跋吴门杜子纡先生所书华严经第四十卷

　　眉与眼在一处而终身不能见非不见也为太近也普贤身相周遍十方而普眼不能见普眼之外无普贤也然后以解脱神通之力为现色身坐莲华座而诸菩萨心生踊跃非倒见乎毕竟普贤菩萨秘密身境界秘密语境界秘密意境界敢保普眼尽微尘劫摸索不着。

　　书一水上人书楞严经第五卷后

　　贝叶斋一水上人书首楞严经一部取墨于其友六上座之舌端字画清劲见者赞叹癸未秋日余归吴门晤其师培公话夙昔灯下出以示余而一水已逝世余深为叹惜嗟嗟一舌一手本来同体一生一死书此了义血可作墨字可作经究竟坚固何死何生我知常寂光中佛问圆通当以根尘同源缚脱无二为第一。

　　跋顾敬修居士手书法华楞严二经

　　楞严一切事究竟坚固即法华世间相常住也法华心生大欢喜自知当作佛即楞严狂心不歇歇即菩提方悟神珠不从外得也敬修居士手书二经贮供芸居盖自挂冠与玄公笃方外之谊玄公余知友也丁亥夏舟过吴门居士以个中事相扣招余天宫寺齐而玄公出是经时绿阴在庭葵芳满砌烂然耀人心目余指谓居士曰此世间相常住也凝睇久之啜茶而别。

　　书盂兰盆经后

　　往余在家髫年不学蒙然无知独见我先君居常怀古襟期悠旷而不闲治生或隆冬无襦或盛暑无帏多受坎壈然莫知所致后披佛经详示一期报境皆本宿因故自先君去世恒恐感报或如今心每忡然又自分莫能为之设处饮泣衔恨未尝告人或逢法会虽随世设荐特未知盂兰盆之为意丁亥七月畏酷热绝人事禁足一室得以究佛微旨盖以九旬验蜡之胜功解九泉吞炭之重结且以众德汪洋如举多炬燎一束薪宜乎其欻然而灭也如将众宝给一贫乏宜乎其受用无匮也然则诸供必使一盆承之者何圣虽众德无二也亲虽异定咸具也曷言乎定有情之本凝然寂然自心想纷飞恶业由斯构矣兹以德启定以定向德德定攸同诸境不能动罪性无觅苦厄自度故佛敕众僧先为施主家咒愿愿七世父母行禅定意然后受食呜呼岁犹奔马命若流泉计先君之弃世已廿五年忆先慈之掷我倏又七年值是日讽是经有不能释然者余不能自解也为未知我先亲之于是日如佛所说行禅定意在于何所瓶罍增凄风木多战因手书一卷以志永哀愿举世衔亲恩者当是日或有不释然期共遵扬圣教庶酬罔极。

　　跋王兆吉居士所书华严经

　　华严要旨疏论家罄矣原其归趣不出乎六相十玄四法界乃复庵和尚复作纶贯通之宜无剩义然谈之极玄就之莫入其故何耶疏家云达本忘情情生智隔圆觉云以思惟心测度如来圆觉境界如取萤火烧须弥山纵经尘劫终不能着夫思惟亦曷有过过在视毗卢法界与己躬为二物是故欲得之愈失之庸讵知天地一太极人身一太极人身阴阳即天地阴阳毗卢性海即吾人性海是故爬寸肤而举身皆应牵一发而手足相谙是故动遍动等遍动在吾一身亦大彰明亦大较着自一身以及万象充乎法界动遍动等遍动盖情与无情共一真耳但凡者随其事圣者游其理理事相忘则圣凡浑然夫如是则毗卢遮那在吾一毛孔中坐菩提场现不思议神变围绕往昔同行菩萨化度无尽大心众生一毛孔既然八万四千毛孔靡不然摄则俱摄彰则顿彰正如千灯之光万镜之像表里相映洞彻无碍佛生刹土古今物我宁有间隔所有隔者所谓视法界己身为二物也昔有讲师致疑华严以一切众生住地无明全成诸佛不动智问于真净净曰此易了者时有童子方扫除真净呼童子童子回首净曰此非不动智欤净复问童子如何是汝佛性童子惘然顾盻不知所答真净曰此所谓住地无明也讲师谢而去然住地无明与不动智岂有定相特一起念向外寻佛则情生而智隔矣又盐官国师问讲华严座主华严有几重法界座主答曰略有四重广则无尽盐官竖起拂子云此是第几重法界座主亦惘然莫能措语是皆不知法界为己身而外多记忆者也苟求诸身行远升高毗卢在是文殊普贤在是五十三善知识亦在是所以毗目仙人执善财手历微尘数劫不出一瞬息善财在普贤毛孔中经过无数刹海不离脚跟下是此经正宗兆翁居士现宰官身为法王子讽诵之书写之极其庄严盖以毗卢遮那在顶　文殊普贤为左右手是故非庄严佛非庄严经乃庄严居士自法界也余获捧瞻心眼寥廓乃拭净几烧名香于一毫端与居士相见。

　　题蒋伯昌书华严经

　　原夫心佛众生三无差别佛有是心众生亦有是心此心无增减无高下从本以来灵明廓彻在佛能不迷故所居殊胜所用奇特菩提场金刚座非心外之物也众生迷之故所见颠倒所报狭劣三禅天无间狱亦非心外而有也是故心外无佛信自心便成佛出世也心外无众生迷自心便作众生在世间也然则华严法界乃自心佛之居处明矣虞山善士蒋伯昌有志佛乘手书华严大经一部晨夕供养持诵昔有访友者值其书是经未即出其人以友故慢不悦友出示其经曰此是阎罗老子面前一道赦书其人惊悚回家亦写一部夫人发心书经红尘浩浩中即知有佛矣纵有罪愆如人在缧绁一旦为王家擢用有司拘禁之不得佛法所庇矣生死到来设打阎罗老子面前过自然起敬三途地狱敢保无分一道赦书岂虚语耶。

　　题雨新上人所书法华经

　　妙法华经印板流通久矣复何书写之多耶曰六种法师书持与数较其功德海口莫宣余曰未然也经出佛口入众生心开佛知见笔画死钝持者不灵譬诸饮食同一饱也而粗粝是拒嘉者饫焉故经云香风吹萎花更雨新好者。

　　题惺中上人书华严经

　　武林上人惺中留心于华严法界以坚固刀刺娘生舌取血书八十一卷之文三年而告成所书经处汾湖之水月庵也将贮之名山念甲乙以来时世变迁未果此愿已丑春日余放舟东游过水月绕庵皆绿杨新苇时烟雨空蒙春阴满牖上人出素笺乞题经要于是说偈。

　　十万文一滴血染于纸成佛说手忘笔口无舌华藏海亲游历佛与生水与月异而同同而别藏名山待时节我作偈合古辙百神护万象彻空齐头雨不歇毗卢师顶门揭荐取去太直截。

　　跋云浦上人书华严楞严二经

　　佛以一音演说法众生随类各得解一代时教其有异音耶譬若明珠走盘了无定迹而或者执一隅以尽之得无谬乎亦类其解而已楞严之为经交光法师以为得华严气分云浦上人书华严后续书此经抑亦本于其论耶余谓阅经者当求经之要勿先于时味较异同可也华严曰有大经卷在一微尘有智者破尘而得经独不思此经者为华严耶为楞严耶为理耶为事耶每见疏解谈何容易是坐睡于毒鼓声中而笑谈自若不几於戏论哉使遇长庆当破七蒲团以参之。

　　跋顾贞吉居士所书法华经

　　法华授记之经也诸佛之出世也唯以佛之知见示悟众生无二无三也然则佛知见者乃法华之本而法华者为群经之王欤故学法华者先慎其知见不开佛知见则身见边见邪见常见断见六十二见随之矣入此诸见而得授记者未之有也苟欲出是诸见而起羊车见鹿车见牛车见种种珍玩之见而得授记者亦未之有也或者曰羊车鹿车诚不得授记乘大白牛车直至道场佛固许也疾得授记非若羊鹿之化城矣曰近矣诸佛之譬喻也但以假名字引导于众生子欲疾得授记并大白牛不留影迹狂驰之念息演若之头现斯则不希授记而佛乐与之授记矣故曰法华授记之经也贞吉居士书是经盖亦六法师之一佛先授记者也当书是经慎勿起佛见法见书经见不书经见有经见无经见亦无无是见则指之所运笔之所至皆妙法矣佛亦乐与授记不必门外觅车也。

　　题朱明征画罗汉册

　　世间事有可真可假有愈假愈真此十八尊者不知是何人手笔梵相奇古生趣流动展卷看去谓是画罗汉失却一只眼雪窦老又从头按过并其神情意态一一点出使个个直欲飞舞谓他是无舌人不解语可乎余独疑之此十八个汉个个能大中现小小中现大因甚被人题破各各束手缚脚遂成定相固知宗师家别有长处饶你亲见佛来尊者到面前也吐气不得甘受处分虽然只恐暂时降伏分付居士此等人虽诸漏已尽余习尚存朝游西天暮归东土是他寻常事斋中虽久供养当善护持忽然一日乘空而去莫言山僧不先说破。

　　跋天童云门永觉佛日四尊宿墨迹

　　世间事常见便不经心欲见而不得便为希有即如天童先师手墨昔日在左右要亦有之以不经心故竟无存者于今为叹云门老人天趣洒落言句书法如之生平亦未曾收拾然至精蓝斗室中每每见之皆韵语也先师独不喜作韵语所有笔墨皆法言后之学者苟不忘其法虽不见犹见也云门老人韵语多得处处见之亦差胜藏诸箧笥也永觉老净业阿序未见其稿然虑近日宗师呵叱何畏人如此其亦见今时担板汉多耶佛日尺牍信口道去如风吹水殊自波澜此亦近来宗师信粗浮习工致者所不及呜呼哲人往矣寥寥遗墨余嘱梅溪其善藏之。

　　项孔彰居士求书神通变化四字跋

　　嘉禾项君一号易庵为一册摹自小像作种种状仙者琴者樵者渔者冠者跣者箕踞者濯沐者筇而趋者欋而游者是诸肖像各情各态各一处所各一服用则各各一易庵居士也先师过禾为书神通变化四字乙酉之乱失去惋甚壬辰秋余寓梅溪居士念摹像易得四字难值请余续是书了先师未了公案代雪老人一转语时零露既降草木凉肃遥盻河汉不无溯游宛在之思易庵居士或亦同此。

　　书王景雍孝惠先生卷

　　景雍先生孝友惠施其生平盖学孔子自不知得佛之意也何以言之先佛依于众生而起大悲故六度首檀先生之德其于爱施问急有加焉非与佛不期而合乎余因是知圣人之道相入而无间也若先生之敦孝友者盖得为仁之本勤惠施则实仁民而近于佛慈者矣从是言之孔固合乎佛先生得乎孔则得乎佛余故曰先生得佛之意者也然则先生因学儒而合佛余因想先生而得儒先生其益我矣慕先生之风而孝友惠施者又何限直道未坠有感则兴从是言之世之德人其可少欤。

　　题张子圣源倚石挥麈图册

　　尽天地是沙门一只眼此宗师语也兹有人焉天象而地形山源而水脉抵掌而谈历历可按盖亦凭只眼而乃俯仰覆载参错流峙均得乎理之自然斯与宗眼类乎不类乎曰类矣眼未有不相似顾所用异其涂用于佛则天地为幻用于老则道妙无名用于易则贵贱有常高卑斯准圣人固同类者诸子百家各以其眼之所到而异之圣人曷异乎诸子百家者耶庄生曰有始也者有未始有始也者有有也者有无也者有未始有无也者有未始有夫未始有无也者故自无适有又自有适有将眯其源矣乃宗师又曰二由一有一亦莫守夫二由一有则两图从张子出也蛇跗蜩翼也一亦莫守并舍所生两图之张子矣又将奚适而见张子其有溯圣人之源者请日披两图揽其高情究其玄论庸何伤。

　　书芸居机公悼孙诗后

　　喜怒哀乐人之情也喜极而舞忭哀极而恸踊又情之至不期然而然者夫人有贤子孙而一旦奄化能无哀乎因时增楚触物感人于是乎记其生平泄其郁结不特作者哀而诵者亦同哀之矣虽然玄公家教严子孙多贤悼过去正所以勖(现前现前)果贤不特其子慎初未尝物化即其孙物化者亦未尝物化也是故蜉蝣天地石火电光玄公非不知之作是诗者盖自感感人有性命之忧者宜于生死关头着眼。

　　书争座位帖

　　观此帖乃颜鲁公作争座位书时草稿也何镌刻至今珍重若此曰以其字画遒劲圆转有法也法从何得曰技至精笔运乎指指随乎心无不如意也然则学书者以此为法争之心争之指可也若徒争其帖置之间处争何益乎不特此也凡观古人语录文字道德学问皆当如是争则去古不远。

　　题黄山谷书狄梁公碑

　　狄梁文正唐宋大臣也山谷则宋之文臣而知佛者余获观此碑喻山谷之书绎文正之文壮梁公之生气时及暮春芳菲尽褪回顾穷谷朽株觉有润泽。

　　题兰卷

　　认之为兰乃是逐色谓其有香是谓寻香寻香逐色道所不取况纸上所见实非兰本无香何移人鼻孔如此则知此卷留在世间惑乱人未有了日。

　　书陆包山画册

　　余山林人也遇无山水处每郁郁不乐见残山剩水如游故园喜出望外见一华一草一虫一鸟如遇故友辄复留连不舍韩云居士出此册示余四时之代谢荣悴飞鸣恍在眉睫殊可以悦人第恨不能袖之而去又复郁郁不乐也。

　　懒斋印跋

　　惟人思所用则思所具余自壬辰入太白也法流道旧往往就余索语语既不佳必得印章以助颜色嘉禾徐君士白知古篆梅溪胜公为余致四印一曰玲珑嗣响一曰太白峰前正令行一曰长庚主法其四则天童牧老复补余名盖五也是五者施之各有其宜而长笺短幅未能悉称栖于山索于人惟其艰因始学笔刀之法刀既不如笔随腕之疾徐而石又不如纸之润滑任意为之皆天真也诸禅子见余入是三昧已屡致粗石阿余所好余亦悦而忘之不之贵自春徂冬既学其小复试其大大小得九九之数焉偶为上座与么氏觑破捧观摩挲咄咄不休曰是奚而来曩尝见谱之玟玉者数数矣系之论著者数数矣是奚而来得乎心应乎手游乎刃载乎石文外之意非传所秘虽昔之专家相揖焉请登诸章雁行于楮　之上使有胜流真赏知此不思议境界尘尘具也余曰子欲珍藏乎古与俗吾不知之然君子之学日新而岁无穷假余眼不昏腕老而健焉知来者之不如今也子能以古石致我以古篆勖我三年之后当必凌驾古人是九九者或不足观也已。

　　观松雪砚

　　此砚得来已数年未尝试墨不知其石质之上下及古与近也入太白之三年春暮心间无事因取证具博古眼者适侍者有旧墨佐以新泉磨之石果细而出墨不吝同玩五六人咸曰石良乃濡砚上所发墨书此。

　　记图书古砚

　　潦水尽而寒潭清烟光凝而莫山紫此王子安滕王阁序中句也其实秋景之佳绝处足以尽之诗人笔端造化殆非庸流粗汉所知喜藏主供余图章镌此十四字刀法甚古苍不知何人手持想久之首座砚似古细验损处大约售古者以刀磨成首座为其惑而宝之然余但取座从吾所好亦欣然以墨试之真伪不再辨也。

　　杂着

　　雨窗闲话四则写寄顾敬修居士

　　余春初从嘉兴过魏塘游钱氏诸园梅花虽不及西山亦可谓饱看矣因作意二月中放桌秀峰三洋再看桃花兼赏湖光山色从是遂吃枇杷杨梅然后收足过夏天忌余贪一病遂阻反添忧恼觅方煎药诸不祥事至今循墙摸壁以此知人之行止固自有数妄想不可太浓。

　　四月下浣过葑溪静室葵榴竞开端阳已近爱物情之知时也杏子半熟累累在树头望之不觉流涎而墙外或有攘者其略红不数枚鸟雀又来先啄无已尽摘之置于筐筐两日皆大熟入齿皆无自然之味以致其熟皆人力也从是言之佛祖绝言语之道向人口授意谈者举非自熟之杏也。

　　梅雨夜来童子觅盆盎置庭中验雨寸数童子若是老农喜可知也然老农若无秧种在怀雨之有无大小直似浮云过目耳何切于念哉求道者类是惟具学佛种子闻尊宿一言半句急如秧种之候雨勃然发生此所谓时雨之化也古人云吾常于此切倘其然乎。

　　余所寓称闲来居自志得闲而来居此也左右无邻独松庵在前以竹树稠密禽声上下如在远山幽谷溪东渔网亦时时见之当牛则携策就松庵之傍南薰送凉爽然自得也或者曰随寓而安无外是矣余曰里仁为美今择地而得是幽深清凉余受松庵庇荫良多恶可称余之善而没邻之善哉或咸称善。

　　寿生庵晓起得语三则书示睿能禅子

　　阳生月尽罄口腊梅在墙角边半吞半吐谈庄子天运一章将谓无人证明却被太湖石觑破。

　　　　二

　　报钟一鸣释迦老子与弥勒大士下人间世寿生庵碧沼朱鱼忽然点首仰沫白牯黧奴尽皆知有时节亦太分明。

　　　　三

　　必有寝衣长一身有半山僧衲被展开较短夜来亦得暖气吾衰已甚不意梦见夫子在脚跟边。

　　疏

　　湛明禅人之江右持钵疏

　　原夫阿难持钵世尊召依七佛仪空生取食维摩指随六师堕循乞之道固古佛家风矣所以衲僧无住相比丘无恒产衲僧无住相故随缘即道场比丘无恒产故所在皆檀施江西湖南便与么去来牟米菽广化将来本从国王地上生成亦乃如来藏中同具初非外物原是家珍入此大解脱法门即证不思议境界所谓于食等者于法亦等施者受者等无差别夫如是则净名香积抟作云门胡饼黄头碧眼直教塞断咽喉白牯黧奴一任饱齁齁地。

　　月印上人投老丛林疏

　　唐百丈大智禅师肇置丛林垂法后世相传咸为老病沙门得终其养故今湖海方袍圆顶之士或有疾作或虑老之将至悉依丛林作家舍想是亦一道也而义未尽然盖沙门欲决生死疑近知识座宜投丛林欲夙兴夜寐检束身心宜住丛林欲立节立行磨砻砥砺成办道业兼之博闻广见正当不舍丛林是知丛林不专为老病终养之所乃培养学人陶铸圣凡之窟矣月上人参玄人也未病未老欲久依丛林而住志在此也虽然人之壮而渐老也犹四时焉春必有冬人之强而忽病也犹春时之卉焉艳而遽萎吾人所不能免者明乎斯义则知月上人未病未老而虑及老病乃真知无常为生死人凡事豫则立其谁曰太早计。

　　四维宽公把苑疏

　　古尊宿得意之后多向水边林下把苑盖头隐遁过时因缘凑集不妨登高座挥麈尾接物利生续佛慧命此常论也乃若释迦不出世达磨不西来无有佛涅槃无有涅槃佛则谁为出世谁为利生又谁为把苑盖头隐遁过时者乎宽公勉之把茅盖头头本明露水边林下优哉游哉度生已毕盍归乎来。

　　供天台阿罗汉及诸名山疏

　　按唐宣律师问韦驮天神世间福德何等最大天神答唯饭僧最大盖僧为佛子续佛慧命代佛扬化其为世福田也固宜而况世间旷野深山圣道场地皆阿罗汉之所住持世间粗人所不能见而诸贤圣往往应迹游历其间如昔天台之寒山拾得混国清寺中执爨涤器狂歌大笑桦冠木屐忽往忽来人孰知其为文殊普贤也哉是知世间青山白社触着磕着何在无圣贤游戏但世人不能物色之耳苟能具眼不取于相则在在皆圣道场人人皆阿罗汉岂天台一山独有阿罗汉耶阿罗汉乃梵语此云无生出三界二十五有尘劳超分段生死受如来付嘱应供人天福利一切群情檀越宜兴供养虽然茧足千里以花香末香上馔妙衣珍珠缨络施佛及僧福德固胜矣亦知所谓法供养乎昔智者大师读法华至药王焚身处见得灵山一会俨然未散噫此去西天路迢迢十万余况世尊入灭已千余岁如何见得俨然未散有人于此觑破智者大师悟处便知药王菩萨行处可谓是真精进是名真法供养如来。

　　天台文殊寺化供疏

　　茫茫大块载我以形劳我以生虽尊卑异处愚智殊途至若眉目相对血气相亲躯命未有不同者躯命同而生生之理曷可不备焉是故古先圣王平治水土教之树畜无失其时重民食也民食备然后教化兴即竺干圣人出世教学者割绝贪爱离诸取着直证无为然不免持钵分卫虽然大千游戏一瓶一钵未尝不可至若把苑盖头于穷山则食时钵盂谁向采松煨芋古有其人火种刀耕初难其事此某上人所以住天台不免下山行乞也上人本吴人曾参天童立行诚悫其结苑台山即古文殊寺荒址寺肇名晋天福间盖胜道场也矢愿追还旧观有待夫时节因缘。

　　虞山兴福禅寺复殿东旧产疏

　　世间法其常耶二切有为法如梦幻泡影其非常耶是法住法位世间相常住以常而论则古今天地古今日月古今人物古今山河无动无变以幻言之不特沧桑瞬息即十方佛土犹如空花乱起乱灭而昧者不觉往往认玉山银海为不朽取着梦境兴牛山之涕可不哀耶然究其极变幻常住本一相无二第迷悟不同有如诸天共宝器食随其福业饭色有精粗之异惟达法大士入三摩提作水月观则于道不期精粗焉兴福古名破山寺自昔倪州牧德光舍宅常少府游于斯有山光潭影之句脍炙人口虽其间法运有隆替乃至今一灯炳然青山如故可谓千年常住矣寺之规制古甚宏敝其佛殿东自空心潭以南达于寺路林木翳然相传古时地藏殿基于是久已属于长者家万历间吴越忠懿王所造舍利铜塔从是涌出闻见信然长者念兹为三宝之地也矢志让于寺寺僧感之愿偿其价而不得朝夕往观亭亭林树为寺左屏翰名流硕德探奇览胜咸谓设非寺蓄亦宜珍护况兹本佛地而沧桑变幻长者既不肯久留于俗劫火洞然我土安隐寺众敢不复领常住之业乎是不免告夫布金檀越所冀结现生缘隆古佛地无论将来证真解脱即载名贞石当与舍宅居士共传不朽。

　　题修大藏经卷

　　昔释迦世尊坐菩提场随众机宜说一大藏教横说竖说事说理说顿说渐说广说略说半说满说正说倒说法说喻说乃至随俗说了义说尘亦说刹亦说炽然说无间歇廓乎若杲日之丽天无所不照油然若大云之起世间无所不润其奈一盲引众盲天亲无著马鸣龙树造论相续历代尊宿葛藤遍起亦犹日月灯相错而明以烛诸暗破山之有是藏已三十余年往来师僧春翻夏释晨探夕讨水母无眼求食于虾月久岁深颠前倒后未免函盖参差部帙失序主藏者不得不告报张三李四郑七赵八大家着只眼从头整理一遍正法常住上可以赞皇极下可以迁众善虽然有个公案世尊将入灭文殊请转法轮世尊咄曰吾四十九年未尝说着一字云何请我再转法轮且世尊既未尝说着一字者一大藏教从何处得来呵呵具眼者辨。

　　海虞建广善禅院疏

　　福山镇南望邑城仅三十里许其去大海不咫尺云涛际天日在眉睫镇之东门不数武有桥若虹横卧海口晨潮夕汐于斯吞吐客帆商舶于斯往来为邑要津岁深桥敝登者战恐镇有善士方姓创意重构乃请于尧峰山缁侣同尘尘素诚实能兴诸利益事众所归信来经营之不逾年桥落成易木以石增狭以广往来者啧啧称叹而尘之心独未尽谓方今选佛丛林散于吴而莫盛于越海北诸郡之缁衣白足日有振锡而远求木叉者有负笈而习听了义者有如野鹤冥鸿飘然而南叩西来大意者一苇抵岸四无旅亭或宿或食何所投寄乃欲依桥拓址构屋敷楹接待来者维时众信皆赞是言乐兴是举予闻而嘉之因思乘舆以济人梁成无病涉本非沙门所为事而尘何肯委身良以诸佛法门广大如海无善不摄即一举足间咸欲置斯人于坦途故尘之建桥其行亦善矣况于兹地建刹以隆佛事其善不愈广耶镇之南北其有闻风而赞成者是人功德与海无异他时潮梵交作鱼龙侧耳令往来舳舻中人皆发深省院之利益似未可以笔舌尽云。

　　普见法门念佛疏

　　昔善财童子参德云比丘于妙高峰顶七日不见善财凄惶忆念乃于别峰之上见德云比丘徐步经行善财稽首问菩萨行答言圣者我证念佛法门每举一念即见东方无数佛亦见南方无数佛亦见西方无数佛亦见北方无数佛乃至上下十方佛举念即见念无尽见佛亦无尽善财闻已即证普见法门惟我古南依凭村镇乡风古朴无郡邑奢靡之习衲子过门往往曰何住此村院为也余独居而乐之及岁乙酉干戈纷作他处受兵者十不遗一独此镇晏然无恙院中朝梵夜禅香火如昔得非此方信根深大而默有神相欤今监院德悟更欲因陵为高将率闲镇具佛种性者皆一心念佛自一念至十念自十至百自百至千自千至万自万至无数无尽念之诚无论岁月念佛既无尽见佛亦无尽今之古之善财所证人皆证之同游华藏共休净域岂特弭乱乎哉或者进曰师临济之裔也主张斯道棒亦可喝亦可劝人念佛何为也哉余应之曰永明宗门之杰也钱王崇事之而昼夜弥陀千万声者独何欤盖有见矣。

　　虞山拂水庵建地藏菩萨殿疏

　　古称尧舜之道巍巍难名然挈其要孝弟而已矣佛祖之道虽弥纶汪洋然会其归智悲而已矣智圆悲大无一生之不度无一生之不空空者以其智也度者以其悲也悲故不舍智故不着不著者离世间也不舍者即世间也夫能不即不离如鸟双翼如车二轮佛祖之道存乎其中岂特一佛一菩萨云然哉乃千圣共由无偏无坠直达妙庄严路者矣是故广其智尽十虚穷三际人天仙鬼何莫非在鉴烛之中大其悲举仇仇凡异类总在我提携之手而地藏菩萨独身坐地狱中以行慈者其愿有不同也地狱苦之最也是故以身先之呜呼如经所言阎浮提人举足下足无非是罪铁床铜柱解脱何期冥冥长夜不有慧炬烛之则溺斯深矣昏昏大梦不有觉者呼之则醒无时矣况铁面阎罗面南而坐犯者俯地拷掠百端苟非地藏菩萨之金锡照耀其肯让半点人情乎是故凡在有情诸愆未净宜先归依地藏菩萨而地藏菩萨分身于处处不为多也拂水在虞山之颠有玄武殿春秋之交方百里间投香者踵接如蚁靡不敬而神之庵在东因神而知有佛因游观而得瞻菩萨慈相为将来依怙造是功德与山俱隆矣僧涤心本县人戊子腊月授戒兴福已发心塑圣像兹欲建圣殿余故表菩萨深愿以坚信根焉。

　　嘉兴真如寺禅堂重建韦驮殿疏

　　禾之梵刹在雉堞中者皆金碧庄严轮奂雄杰余每舟行望之忽忽焉神游灵鹫矣雉堞之南去郭不逮烟树蒙密有塔岿然近河干者真如寺也此寺大有山林之意而苾刍居于斯古所谓给孤祗树之园或类是欤塔于乙酉遭兵火寺尚无恙但往来溪滨失此塔影如人群中无大人先生之卓立伟然者失所瞻仰不知者过此则寺又类夫大家巨室之园庄若宗苦行衲也发愿重建而功甚浩事甚钜时节盖有待也寺大殿踞中西南有禅堂长水法师受琅玡印嘱归着楞严义海骨塔在焉数年之前三峰汉和尚唱道于此寺中同袍宰官士庶翕然归化宗风为之一振于今弘护如昔独住堂者无恒渐致圮落堂后有高楼宛陵詹公作郡时造有大弥勒佛南向坦腹而坐堂外旧有韦驮殿北向大雄以示卫法今无矣慧月大德久住天台近与二三道侣同居此堂殚力兴古刹修丛林先谋建韦天殿劝诸士信开檀波罗密门余曰胜事也为题此册。

　　兴化普润庵募藏经疏

　　文王既没文不在兹乎孟轲氏尊仲尼圣之时诵此又圣之任者也故仲尼没仲尼之文与坟典并传于世而世之平治卒赖之释迦老子示寂竺干二千有余岁缁林学者欲觏其遗文将奚求昭易普润庵乡长者黎太冲居士所建始为僧邸后表禅丛雪窦和尚于此行摩竭令一时缙绅士庶皆知有向上事庚寅冬余来城西极乐庵其门弟子饮法乳者咸集君子所过者化盖有然耶禅人无文曾参余古南巾瓶左右申酉以来道途梗塞息足于普润念教外别传不立文字和尚已为此邦缁素拈出斯盖无文之文正法眼藏也而耆阇结集大雄氏平日所谈之文未见于普润学者进修失所凭依余因谓曰子将求佛遗文欤从是南行渡大江渐次而进有城名嘉禾城有寺曰楞严佛之遗文尽在于是舍是无所求矣曰徒手求法可乎余曰子未知求法之方也欲求佛文先求物理欲求物理先求己诚己苟诚也人将相也又何疑日佛之文祖之语同乎余曰在人不在文古德有从酒楼蒿里闻歌而悟开正法眼者况佛文中智辩无碍达一切法真实救世甚深微妙之语乎若开轴者能如群蜂采取花脂不损花相又如鹅王择乳而饮不见水相斯何以异又何必同说是语已文起合掌欢喜踊跃一志以求佛文。

　　天童镜池老宿募修祖塔册

　　祖师法王之位也祖塔山门之镇也天童自东谷庵迤逦而西讫于玲珑岩其间祖塔非一年世寝远颓仆亦非一至有洼陷者戊己之交先师挈衲子辈躬自拮据效畚钟还锤凿颓者正之仆者起之陷者窿之将浬者复表而出之其佛果庵西玲珑岩左共六七塔则嘱镜师焉镜师受嘱会时荒乱未果初愿今甲午春过余丈室方登楼看山把茶未啜忽忆先师前语乃曰祖师公案未完即先老人意中公案未完也得不负曩日之面嘱乎随请予直述其事谂于缁素共作布金长者余因念祖塔为山门之镇祖师为法中之王因塔而思祖因祖而知法因知法得为佛祖儿孙游大菩提路息生死苦轮而栖最上乘禅苟具信根慕法教喜心舍心宁不油然生发欤然镜师宏智传裔也慈航朴弁山阡等六七塔皆临济下尊宿也先师嘱镜师修是塔不止励在山勤旧无忘其法必以祖塔为重且励后之登方广座住是山者必知祖师大同之法无分疆域无涉争论则祖庭之隆宗风之播不将与海山并其高深乎此盖先师之微意不然在山之塔俱新矣乃以此藟然六七老古锥嘱镜师者独何欤。

　　榜

　　兴福禅寺结冬榜

　　盖闻灵鹫拈花古佛宗风西扇少林面壁祖师法印东传白社缁林尽有大乘气象深山闹市同为末世津梁典籍彰明激扬孤迥是尔春秋行脚不无抠衣问道之徒冬夏安禅遂有入室决疑之士经律论尽行抛却心意识未肯驰求行李萧萧草鞋索索屏迹于三条椽下一听钳锤凝神于七尺单前惟研句意匪招徕之可致岂言语之能形衲被蒙头霜风扑面水穷山尽智汔情枯陡看滴水冰生留得红罏雪片不觉冷灰豆爆竟为腊月莲花供养是人胜事百千诸佛在佛自有明言赞扬此法能集河沙善根其根亦为最利所冀杖来庞老主宾之句互扬钵遇净名财法之施平等所趋皆善在会同欣。

　　懒斋别集卷二(终)
嘉兴大藏经　牧云和尚懒斋别集


　　牧云和尚懒斋别集卷之三

　　东吴　毛晋子晋　编阅

　　鄂州　记室智时　较订

　　文(丙一)

　　传

　　广陵同人禅师传

　　同人化公者等慈老师之高足也等师为云栖弟子族居苕上擅名词坛世称为钱叔达晚好清净归林下宗伯钱牧翁延居虞之拂水山房化公之剃染盖于斯也化公族在广陵其父有侠气寓生卖浆挥千金而不惜有二子莫知其意皆使之出家长曰时中次即化公也化公出家未几其父亦陡然出尘归依瓶密闻谷大师号无碍虽在缁俦行止莫测旦在此而暮又在他处素习如是后不知所终化公间尝为余言今忘其姓氏化公少倜傥余曾侍雪柏老人谒等师其时化公一小沙弥耳便有气岸不妄下人盖等师平日以高尚自处化公有见而然等师化去化公乃依鹤林法师于藤溪习经论法师又云栖孙为土桥门人与化公本昆仲化公师事之得经论大旨又听讲华严玄谈于苏州华山时余亦在焉由是与公渐成相识公又听讲诸处皆推为英俊先是等师在拂水复有一弟子舍应入禅从娄江来等师嘉其志而年长于公故班公于次等师殁游方听讲挈公与俱即今雪窦石奇和尚也公性阔略每遇不可意事遂拂衣他往雪窦和尚尝劝掖之居无何雪窦和尚虑习经论未能了生死大事乃走参金粟公年亦渐长在鹤法师座下励精勤学无少懈于是虞之缙绅先生与夫诸方讲坛义虎皆知有同人名公亦爱与高明者游语合则弥月留连不合虽承事尽恭未肯少屈也其视外物甚轻即有遗之古玩虽赏鉴不置设有须者脱手无吝其在藤溪阅经之暇日独行山中拾松子置案下鸡鸣而起取火吹炉盥沐端坐吐辞琅琅未知者窃听户外疑公侵早为人演法及穴隙窥之见公向壁展经如临海众究竟旁无一人始异之以此知公求法猛利盖其性然也天启丁卯鹤法师移席拂水石奇和尚偕余休夏藤溪禁足百日公或浃旬一来或四五日时绿阴满庭藤花覆涧当夕阳西流紫绿交眩公坐石笑傲忘暮至相对室中余与石奇和尚谈及宗门事公则仰天不言若不介意者一日余因读法华作寿量品一颂适公来见之愕然自失曰此经中奥旨甚深甚深我辈听经者竭其思虑知者十不能一吾兄未尝听讲何以知之余微笑不答由是公归不以禅为戏论不数日遂寄余数行订参金粟盖公资性最利余二人皆不及之所虑深入教纲未即洒然以故石奇和尚亦略不从臾皆先之而行观其志也及期公果扫落文字泛扁舟飘然而来石奇和尚言于余皆不胜喜是冬金粟龙象骈集至无以容公虽入堂而无单旦暮席地危坐面壁不解带不交言志加奋会老人一日升堂顾视左右垂语未终公忽有省喜见颜色走向余曰非公我几不得此余始实语勉谕之公一志投诚老人及岁暮大雪爨薪绝执事者买山去寺十余里外樵采众畏寒以难运告老人即去长服易短褐曳杖先之众无敢怠踊跃随后公平日艰辛未尝至是亦随众跣足往返足始僵已而尽龟流血众息同息莫肯少休此皆公能变其习为法轻身人之难能也老人入闽鹤法师以衣授公公受而不辞随就苏州北禅寺阐楞严十卷见不负法师畴昔教诲然不以是为归宿高人达士趋跄执经质疑座下咸服公辩慧老人归自闽赴明州育王山开堂公随侍日与龙象颉颁游戏而向之经义仍置之度外不知为何物矣老人入天童之明年取材于闽开古殿基率作兴事考钟伐鼓旦夕惟以草鞋竹箕麻索木桁示众出一坡动几十里数里者为近山岭险深虎狼出没较前金粟艰辛特其万一诸讲下学人有来参者率恶劳喜逸见普请牌多望崖而退公能律身日就劳苦每至西涧抬石愈爱其大者虽其力不胜亦见公勇为不群安于百丈规绳而所其无逸稍暇又与盐梅空林高源诸同参研几法奥作颂古就正老人老人之于公极其提奖第察公有耿介之骨阙含忍之度禀高明资性不知微细人情欲深其岁月以柔克之然公有自知处甚明尝曰石奇老偈颂意甚好而语似不逮某也意未足而语恒过之向余曰若兄者语意适称故公凡有所作亦就余参酌其言尽有高妙处独脉常散此公或未知也壬申秋余病偕公出山至吴门余就药饵寓无量寺将二载公复往来山中石奇和尚每以缘干出山外其时公交少滥有以用之则行无待龙天所推动公公守为之一变乙亥会老人从心之年四方缁素毕集公时在山拜手称寿春即下吴门计尊尼文学请之苕上及秋闻潜庵禅师讣出山潜庵禅师者昆山诸明甫文学也中岁好道入缁习三观之旨与公旧敦法谊因出山吊之其嗣字千如亦慕竺干法在苫块推先人之谊留公于放生池率文社诸君子执弟子礼朝夕问道公提向上事向顶门锥劄皆欢喜信受后复之苕上丁丑夏同圆证寺僧入山省觐老人命列侍司又命典客厌繁剧寻出山游江阴黄介老闻公自天童来留住乾明寺亦甚相得过娄江欧冲谷文学馆于齐中此皆余之所知是后公或之武林或游会稽或栖孤峰或投僻坞恍惚不定余不得其详矣盖公自以缘不称志故人中有据曲录为人师者皆不屑往又未肯少低眉宇以合时宜时中其手足也契阔相见有若吴越雪窦其法昆也相见则水乳共住则又水火此公出山后气性比先时愈觉寡合同参愧莫能慰之乙酉鼎革余阻明州明年归禾杳不得公消息有传公在虞山者余信之以等师灵骨瘗破山高僧墓也公尝入山稽首墓下徘徊久之抚松柏曰我后当择片地树一塔迁过我师使唐宋尊宿自成局面非后流所当为之事耶余心然之意公盘桓于虞者或以此然公初在虞也人无不知至是得孙非台王兆吉两檀越维护孙之先君惺如氏识公于早故非台公尽知公之履历深爱公之卓荦兆吉老与公道契亦深知公初延于东塔兰若再馆于北郊园亭公上拂水鹤法师塔院供瞻靡阙能随公意指挥或者曰青山白云飞泉怪石公栖迟固多娱矣而忽得疾寝卧床褥余归里随趋视之公见余告以病苦语真无客气身固倦犹呼童子具饼饵余就榻为抚摩逾时而别时丁亥四月将晦也意公未死可再视偶苕上僧来邀公归旧隐公从之兆吉老殊不欲公意确乃为办舟及行李嘱其徒大成送之抵山而寂噫公之交广矣兆吉老乃竟为最后檀越也欤苕上僧茶毗之奉其骨安普同未知月日传记如是数公世寿得四十有三焉公初名大化避父讳降曰智化在天童复易通化公之兄时中出家闽之黄檗山胸次亦洒落习诗所至与士大夫善曾与余聚首吴门后住杭州灵隐寺西石笋峰余又访之公殁时未知闻否呜呼人之生也幸而缁鲜有向上公能向上而不得果熟香飘岂非天乎老氏曰锐其志强其骨和其光同其尘能相应之庶为完人公何憾焉哀哉。

　　灵岩戒雷法师传

　　戒雷震公者梁溪人也其父治生于金阊童子时舍公于灵岩山玉庵师者出家山为吴中胜道场宋元时圆照本了庵欲二宗师皆弘法于此相传有智积菩萨一齿骨类古铜色径二寸许山中供养已久莫知所自又有吴王夫差遗址琴台石非响屧廊西施洞名流赋诗者多及之公少时出尘鲜窥章句玉庵师者曾行脚少林善武事山巅平衍酒阑月上每以此诱公习公骨臞而性颖手眼快利遂亦擅其家声稍长落发知学诗捐去旧习清宵白月静几孤灯恒不寐吟咏自适到山之士皆以诗知公乐与公游或欲携之诗酒场中公不屑也遂之报国寺茂林和尚处受具极其慎重路途往来衣钵必俱天启三年冬余初行脚过郡寻宿天宫寺与芸居玄若机公有契逗留斋中机公亦好吟坐必称曰灵岩山有无听志大而能诗且句意新绝不落时习口吻余曰公能记一二否机公随诵响尚傅残叶秋疑未出崖之句余跃然心喜其时公盖号无听也次日机公偕余走胥关觅小舟访公于灵岩公见余如夙契晤对数日为余道山中古迹复同登尧峰绝顶观宝云泉时一雨法师将讲华严玄谈于华山公亦将执经座下期余同听因导余先见法师见法师已余同机公转芸居公独回灵岩有问公自山来寻余一衲飘然气味若不异余因初心欲参博山遂别公次年春余寻前约从江西返吴门即趋山中时玄谈已讲过半公深为余惜期毕公复偕余入城留连芸居与机公相对累日公之临平听唯识余入洞庭休夏且欲觅岩栖究己躬事布帆秋风会机公渡湖寻余言花山可进道公亦从武林还复聚首支公讲堂公时阅论侵晨兴中夜而寝飞尘满案不暇拭也余在堂亦随公阅论为洒扫之深夜放参空山寂静余独坐禅其时同堂皆有志之士寸阴是惜从旦至暮与梵夹相对动静出入绝不交言偶触物起兴始拈韵分题公必默坐构思余则为炊炉瀹茗诗成共观哄堂舞蹈然必推公诗为长公时有母甘旨阙如而花山主人戒堂老师一号咸默为设法供赡俾公一志习经同侣义之开岁春光撩人公拉余看梅山下会有禅者自金粟来投偈余与公随而和之禅者愕曰二公之资皆不凡也何滞此余因其从臾遂问金粟路腰包下山公屹不为动及秋闻湛然和尚讲法华于会稽显圣寺公偕四五友渡钱塘焉冬坐禅于天华会稽旧习诸刹坐禅皆曰不语或村徒众营供多遂职首座无论道眼公鄙之乃曰若此也我老牧何乐参禅为弃而之金粟为余道禅不足参莫若同听经去余讶之询其故公以不语禅告余曰公但见不语之禅而未见有语之禅也姑俟之会夜参金粟老人拈一棒入堂问者云兴老人随棒随答公罔测厥旨有顷余又携公巡堂见皆苦寒参学之士非饱暖庸琐之流公始自失遂入方丈参礼老人爱其英发不假辞色方将大成之公挂搭一月缘省母复归吴门公意必欲一探教乘始放心参禅于是焚膏继晷出入贤首天台间究六相十玄四悉三观异同之旨有得于心绝不自炫然吴下皆知有公花山龙树贝叶芸居乃其最相知处久寓之所特未肯归本山莫知公意也公性甚孤硬有不可忆事每自蹙頞而口绝不谈所以虽雅度君子无是过也其去花山时会有侮公者公不与较寄意于诗曰青天落落高云孤我不得意将何图又曰而今欲去深深坞但畏人心不畏虎一日从灵岩回有诗曰峰头傥亦如人面两眼何能复敢开其排闷盖如此也又甚豪宕当夜坐爱秉大烛或悬小灯眉宇为之不畅知公者每从公所欲尝曰世间大乐秪三件一了生脱死二登甲传胪三纵横梁山其语本谑闻者皆绝倒然即此可以窥公之气矣或者曰戒探教也牧参禅也所趋异途何其谊甚笃不知公虽探教无一毫绵软态纯是衲子骨气于学务日新于禅特未甘冷湫湫地去尔不若余拌一生做个痴呆汉也设公肯弃文字依凭宗宿冷灰豆爆其机辩当过余十倍余能忘情于公哉公初在灵岩寓意诗酒酒酣则歌或持竿起舞婆娑月下未知所谓律仪梵行也一日清晨山众俱出公独在有老僧庞眉雪顶若所尽阿罗汉者扶杖而来公惊而迓之入室安坐奉以杯茗老僧诫公曰子非无根器者何从事诗酒而不习佛法公寻常绝不肯下人受教逮见老僧道容轩然意非凡士弗敢以抗遂礼拜唯唯受命老僧喜而出徐步户外公又送之至百步阶老僧顾公曰止遂不见百步阶昔有圆照禅师塔焉众归公语之争奇其事然不知所谓公独默喻从是受具听讲一变其习识者曰此祖师为公示身也公在龙树有禅者欲难公相见时卒以二豆置卓上曰谁为宾谁为主师何不道公即拈一颗在手指卓上豆曰此是宾此是主子试道看禅者语塞公大笑公又晤一宗匠请公截断葛藤公曰何为葛藤宗匠曰佛说三藏十二部公进曰如何无葛藤宗匠曰唤作竹篦则触不唤作竹篦则背公又大笑曰道触道背非葛藤乎宗匠亦语塞公乃曰要知法无定相了得底人渔歌牧唱皆非葛藤况佛三藏十二部乎故公虽不参禅其机致甚敏非夙有根器能如是乎老僧之言为足征也盖公神明内敛而外恂恂然若不足不知者每易之公当暮秋从武林还同舟百人夜半盗至大惊计无所之公在船尾向众曰无哗吾卫汝乃拈一短竹独立见盗登舟公拨之盗随仆水如是者拨数人盗畏乃急刺船而去其时同舟人但闻水中有声不知盗半仆水矣盗去始奇公天明悉礼谢而去而沉子壁甫公久交也会崇焕袁公督辽阳辟沈为幕宾欲得公偕行一观塞外且欲以功名策公公辞谢云间陈眉公先生海内重望也游灵岩见公诗而爱之期公屡往公置度外绝不趋走其高蹈之行有如此新安儒者汪浩生放言不羁眼空文席与公契一日携汪远去不知所向余遍觅乃见于陈墓破道士院汪则不冠不履图书满床公则敝衣垢袜凭倚笔砚既见余以公能隐为奇汪与公又谓余能寻为奇相顾大笑莫逆于心汪读书每中夜而起公亦如之余为聚首数日他日又寻公于道士院汪适他去独留一苍头给公时已仲冬窗牖无纸空室皆风公夜读必三鼓一夕寒甚与公共榻公内衣犹絺绤焉余因怜公解衣授之公傲然自若顾公生平于财货服玩绝不留意即穷途困辙兴致高远未肯苟干于人即甚相知亦不以告其固穷之品又如此公曩曾参金粟老人爱临济宗直截痛快庚午冬老人过苏州北禅将之南岳公忽斩绝所学毅然求侍老人喜而摄之寻为同学遮留而止识者曰公具有向上根器特未有决定志仁者先难而后获公又欲速证此虽公之长亦公之所短也善哉古宿云参禅须如调弦之法急则弦断缓则不鸣缓急得中禅可参矣公其微有差乃不得为河北烜赫儿孙满其初志欤后数年余在明州踪迹与公疏而意气无间凡过吴门必一晤公公闻余寓处亦必趋来剧谈竟日诙谐叫笑慷慨淋漓间有异客在座臭味不投公即俯首如木此其尝也公于夸诞之禅皆不信而独信余所尚论他人之诗无胸襟而独爱余诗此则谓公不具眼不知余可乎余闻灵岩当万历间住山无人采石者众山渐剥落樵牧上下古树斩伐山孤甚矣所谓玉庵师者适游方过吴见山而怜之自誓捍樵牧拒采石重兴古宗师道场然山已半属武弁家遣众来斫石庵斥之武弁闻而怒知庵是少林来遂以计要庵将困之也投刺请宴庵亦心知是计孑身赴之酒行门扃僮仆数十环列左右皆目庵庵从容曰俟小利武弁意其在笼中无翼飞也庵步于阶耸身遂登屋腾踏而出不与角武弁惊愕追之弗及既而闻于官拘庵于公庭命膂力者百人啸聚于外将缚庵而挞之庵出见稠人如向耸身从人顶踏去莫知所向从是武弁畏之携酒请盟让山焉则灵岩至今能全面目者庵为之金汤也是后山中习以为尝游屐一登酒腥莫禁自公受具后之俊流知学诗习律参学向上则灵岩于今重唱佛法者公为之仪的也公岂无补于山哉公能满庵初愿于庵剃染之恩亦既酬矣孰谓公忘情于山也乎公作诗有异想古风高旷多愤慨近体清新婉丽所作甚多公但取以适兴写怀未尝欲著名而授梓并稿亦不甚留故公诗多散逸公之孤风岂不高世耶今犹记之其在花山怀友有曰念君心摇摇扶筇出门外溪边春风早梅蕊忽吹大过临平见樵者有曰向暮束半担高低出红树野貌无寒温世心多向背暮秋诗曰叶声齐告晚霜树半居红此皆天启丁丙已前之诗是后诸什入以佛法大意若不类于诗然在灵岩老僧诚公勿从事诗酒至是公酒习尽祛独不能忘情于诗岂诗癖比他习有难去耶戊寅余住铜井公作秋夜有怀书扇头相寄余复两过龙树公时念日月逝矣以四十无闻为畏故其居止庄重略无昔时儿戏态期各努力行志之所当为余深然之庚辰秋余过禾中开法公从汰法师阐法华于白下公首众法师授以法任付僧伽黎未几得疾归吴门就医遂终于龙树茶毗慈筑基公雨法师高弟也与公交亦久不忍置公骨乃函之归石盂山余不及往视有愧于中公讳道震号戒雷俗姓杨少余二岁其殁时正四十焉呜呼庄生有言曰用志不分乃凝于神公不乐小就踽踽凉凉苦二十年之心于诗于书于贤首于天台皆分用其志逮晚成而一病遂殂其命也夫念登彼砠乃如之人兮今也则亡。

　　生缘传

　　厥初生民卑高以陈窥之以第一义其生了不可得乃若顺之以缘会则水源木根大家细族各有所本从是言之世出世法盖相须哉故即先佛应化不降虚空必有父母宗族姓氏使人历历可稽不至传为诞妄况其下者又可漠然不明其所自乎抑余生于今遑知其他诗云侯谁在矣张仲孝友则吾宗之彰已于周宣王之世所从来亦远矣其间支分派别散之六合视之茫茫又何知焉所闻高祖居海虞之钱家仓曾祖迁于城祖遂居城中密迩坊桥吾祖所生惟先君先君生二人余其次也初曾祖生三人伯仲季季即吾祖也伯祖生三人仲祖生一人伯祖所生三人者一为伯二三为叔仲祖所生一人者亦为伯先亡余不及识先亡之伯生二人长伯生二人二叔始无所生立三叔所生第二人后二叔又生一人三叔生四人皆兄弟也是则伯叔有三而兄弟共十一人焉皆居坊桥左右而钱家仓从高祖所分者又自为一族吾祖为顺亲公吾父为澄宇公自五世以来无贵显亦无败类为里中清白之家吾母赵氏祖称吴山公为邑庠生文望极着从之受经者甚多称宋室南渡之后吴山公生三人长曰孟吴仲曰少吴季曰季吴孟吴公余不及见少吴公即余外祖亦不及见其亡时吾母及吾舅俱未长皆季吴公教育之吾母长于吾舅吾母归先君乃季吴公纳采焉故吾母事季吴公有父道余兄弟见季吴公称外祖云吾舅氏一益所其字也亦赖季吴公成立季吴公生一子入邑庠字君平长余数岁余入其书室见吴山公遗书一一皆有大宋后裔图章此吾父母宗族姓氏余生身之所本也吾先君少时读书及长事酒以彭泽刘伶为古友以青山绿水为酒场资生之术素不习也余兄弟幼时抚育于吾祖饮食坐寝恒在祖边先君则早出而暮归必酣乃其常然而先君冶生最疏教儿极严余兄长六岁先就学余七岁始随兄入馆晚归先君必课所读书观所写字或不当意色厉加责语侵馆师以教之不力既而试对或引故事不侔或联义不雅即书于简使馆师见以故馆师颇畏先君非若待他蒙学之父也余初从启蒙之师为同姓所谓寺前张乃洪所先生侄也教亦甚严先君喜之余兄弟唯畏甫三年又从一师姓沈氏住北郭外沈矩范稍宽余学遂弛余兄犹朴懋余有童心出馆间与群儿嬉先君见之大加责当其鞭朴时吾祖怜之虽欲庇护弗能为解余哭有声吾母从壁后窥亦少劝沮然卒不能解俟其怒定而已以故余兄弟严惮先君出入端步不同里中儿狎匿戏笑里中称余兄弟老成皆先君之教也余长十岁吾祖殁废学时先君之年三十有奇矣在衰绖中索逋盈门四壁徒立无如之何有顷见先君贫能立身忘忧戚绝侥幸一樽当前捻须忘世胸中泰然不若他辈可加抑逼皆自定久之宗族皆忧先君之贫亲友皆重先君之守见则以言慰先君索逋者乃若相忘而先君洒然总若弗之知也里中异之先君之于里中绝不较长短争尺寸泛爱虚受高者不亲卑者不疏尝独立不苟交以故里中皆爱先君计先君之齿不甚长未为乡长者然而里中凡宴会必延先君不延先君樽斝无色宗族凡节腊必速先君先君不在长幼无序故先君每当绿杨三月枫叶深秋虽杖头无钱尝醉于山馆或醉于亲友家余兄弟无觅处酩酊乃亲友必掖送而归亦其尝也有时间居无亲朋招饮则枕而观群书好阅野史多识异物偶一谈之听者无厌即余兄弟每亦忘饮食也然先君甚奇平时虽不言佛所谓如梦幻泡影其视世之炎炎赫赫皆不为意亦不言富贵浮云每以东方朔辨劫灰事言于人意者沧桑易变世局无常先君乃大观故不屑屑于人间事耶不然何余自少至长但觉其胸中自有其乐而世相若不能动者又或居家无宴集心无片事每清晨由户出不坐市尾则立桥畔袖手不言熟视往来碌碌者及暮入户独举一觞陶然自得酒尽斯寝初不作明日计或当腊月严寒则兴致有加必簪梅于瓶灯前顾影秉壶自斟霜落忘睡酒冷再暖复冷又大呼暖之口齿沉吟不置或笑时事或数古贤或嫚骂不可意人余兄弟莫测其意无敢先睡亦无敢不侍呜呼余何以知先君哉人之言曰张澄宇绝好人只为一酒家业无成不知先君脱落世故高旷自怡真情妙境正在一酒人何以知先君哉忆余初发心出家虑先君弗允乃走遁山寺先书数语于案头以见志且以安先君先君见之曰此子胡为有此念遂觅余呼归余不敢违居数日复恳先君曰出家高尚事能底于成毋贻吾羞庶几余唯唯受教寻择师使余出家以此观先君日在醉乡教诫凛然又何尝醉耶余既出家投兴福先君以余依雪柏老人为得所余衔先君训莫敢少懈间尝归家隆冬无絮先君见之绝不为念所相识有投他寺剃染者身尽轻暖于其父母时有馈遗先君薄之余或袖雪柏老人偈语归先君诵之喜时取观焉当室如悬磬略不向余问有无即余兄处家年已长习资生囊中有钱先君不问竟取而去余兄见无钱亦不问或时绝米薪先君但高卧翘足未尝以不任甘旨责兄处贫安贫素位自得先君又或有焉故长年屡空父子之间不闻怨言亲族闾里以是贤余父兄尝口叹不置比邻或有以慈孝责难者乡评曰胡不若张家父子耶此皆先君生平实状也先君盛年尚酒时更深路黑方醉酒在外醉而归每狂叫击人举家靡宁亲友伯叔皆不悦恒劝不听即吾祖在亦莫能遏逮余出家四年后忽杜门不出日训里中童子数人亲朋宴集悉不赴芳草春风亦不游向吾母曰吾昔饮酒无节今不如是取欢而已何必多亦何必醉旦暮聊取数杯与吾母对啜且曰薄酒蔬饭福也人生能几何日理旧帙无声色于是亲族闾里又以是异先君余归吾母窃谓余曰父今不为酒乱我无忧矣如是者逾年以疾而终得寿四十八岁先君生于万历四年丙子三月初七日殁于天启三年癸亥四月廿六日也余兄抚棺而恸随葬于北山近五丈石之祖茔呜呼余何能述先君聊记大概用以想见其音容耳吾母之事先君以先君不治家拮据劳苦长年无逸余兄弟自吾祖殁后无衣母衣无食母食母尝中夜织纺余兄弟则鼾睡忆余十一二时过外祖季吴公家外祖母黄氏抚余曰儿儿汝父好酒家业抛废若无汝母汝兄弟不知飘流何处矣言讫潸然泣下余亦泣是知母氏劬劳有不忍言者然其时人皆知先君无家不知先君有教余童子又何知哉自今思之先父母之德实同昊天殆非偶然之作合也盖先君不知贫母氏善居贫家中有无比邻初不闻时为余兄弟浣濯敝衣如新里中见余兄弟咸知吾母之勤而尊吾母之贤及余出家余兄在母侧负薪汲水余兄年十六乃废书初亦习资生不获后得馆会见雪柏老人老人以出世法勖之遂不婚母尝望余兄弟成立重创家业隆张氏所以勤劳靡替心尝忽忽不乐一日余自山中归省母忽向余商制道服定志以修持为日课余莫知其然时年已五十余矣初礼佛茹斋遂不务针指既而习经母初不识字余兄略指之俱能记忆初习往生一咒既而大悲楞严与夫十小咒皆能之初习金刚一经既而弥陀观音药师皆能之既而能学法华曾谓余曰法华唯火宅喻难字多两个然我皆记得矣初勤家时有邻妪相过尝喜自礼佛后谈及世事辄不乐妪去即曰说许多闲话妨我许多佛见有持钵者必将米投钵中见有乞者减食与之旦夕心尝欢喜面亦尝带喜色非若旧时之郁郁矣余固莫知其然但私心窃喜之时已出兴福行脚在外岁或一归母从顶至足细观余服余知母意怜余乃制一新衣及帽履寄道侣家归里则易以见母惟其疾之忧圣言盖不谬也他日又归或持钱百文或买果少许以遗母母取果供佛供佛已余或他往偶有缁侣访余随食之自不食有问之答曰此吾师父所遗者我食之恐难消故以供僧也钱则贮瓶中仍买香供佛不取他用余时参天童一出定千里暂归随欲出余恐母不忍当其开怀欢喜时缓言之以观母心母曰人多言汝在外能学佛法是好事当去莫系念我家中有汝兄在无事余乃低徊而别余心知母或有所不忍然绝无眷恋不舍之俗情则余参学又母成余之志也吾母讵不为贤耶昔慈明禅师初未行脚其母有贤行使之游方慈明后将银盘为母寿母掷于地曰汝以我为地狱滓耶慈明从是奋策为一代法王呜呼慈明有母如是方之吾母亦何今古耶第余有愧于古人无以答母耳母如是精修十五年余皆余兄承事余在外不能奉甘旨余兄虽在馆时归省视问母安否至于岁时祭享祖茔洒扫礼皆不废宗族或以无后言劝兄娶兄曰母年高矣而清心事佛设有妇贤良能承顺母志不茹荤酒主其食馔母得安坐于堂固所愿也其或少有不顺母颐不解我在馆将如何况闻贫家之妇有愉色者少以是终母世卒不娶余行脚在外不计春秋者以余兄善事吾母故也甲戌秋母氏六旬初度缁友相与走祝为立寿木庚辰闰正月余归命匠氏斫成之饰以丹漆吾母见之曰吾知汝此度冒寒归来为此也然吾有此老骨临时收拾不至怆忙取办百念安矣汝今出去亦可安心干办汝事无以我为怀余闻之饮泣母当垂老之年策余如是岂常情可拟耶是岁中夏余辞母上铜井山秋过盛泽冬入禾中开法古南母尚无恙次年辛巳母淹淹有疾春夏禾中大荒余羁院事遣僧问讯僧以他事不即过虞亦不还院母疾有加余弗知也中秋八月忽得余兄书乃知母疾笃随觅舟归里见母呻吟床篑已不饮食余悔无及余未至时母每问兄曾寄信与弟否兄曰寄去矣想不日至乃不见余归遂自净发圆顶且曰转报誓为僧随谓兄曰弟今不比前何能即归不归亦可譬如人家做官在任上隔却千百里岂能归耶母临生死之际犹贤明达事如此及余归兄就耳曰弟归矣母乃点首索饮余捣藕汤进之饮少分向余曰身痛余曰若念佛可止母复点首移时暝目而逝时年六十有六岁先慈生于万历三年乙亥八月初二日殁于崇祯十四年辛巳八月廿二日申刻母先时遗命井然余与兄无敢或违遂加道服入木奠灵于几晨夕哀痛兄就几傍出两磁瓶泣示余曰母所持经咒在兹余观之盖香也每一香上皆有经咒或百卷或千遍盖先慈平日诵持讫命余兄所记而不知积有如是香也以此知先慈事佛之勤诵法之广矣癸未春世运将革邑中大家有柩例皆吉服送于山原虑不测也余兄效之思欲举柩梦先慈曰母待弟来余时方在天童奉先老人全身入塔未能归里后邑中果无事秋七月朔余兄复谋举柩仍恐余事阻又梦先慈曰母忙弟必来因又待余一夕复梦先慈告曰弟来矣且见其颜有喜色次日余果至因同卜吉从母志集缁侣陈法仪引柩至北山祖茔合葬先君之兆时八月望后一日也呜呼古有言树欲静而风不宁子欲养而亲不在孰非人子何恨如之此世之同情也维摩诘经又云生死可畏菩萨当何所依所幸我先慈晚年一捐尘劳遂明佛行庄严后有少慰长思先君虽未尝佞佛然其生平已轻世相出尘阶渐或在于斯醉乡沉湎特其寓乎余惟六尺在天地恩斯勤斯教之诲之岂无所从来者耶是立先父母传见一期缘会始终团圞非偶然也要皆得佛法分影响世间以行慈摄余虽辞尘割爱夙兴夜寐能无忝于所生欤。

　　曹云海传

　　人有顺其亲而妻孥则之皆顺有之乎曰有之人莫不爱其子乃不忍人之子愈于己之子有之乎曰或有之第罕见耳曹君字云海海虞人也经营为业少时未甚读书顺其亲天性然也家庭之间亲有不悦即跪而俯亲色未解则呼妻孥齐跪向亲膝至亲色喜然后起一日从城上行见初生儿在荆棘中莫知谁弃亟持归喻其室曰汝须分乳此儿若生汝子勿忧死室如喻乳之棘中儿幸得生其子果亦不死愕叟曰奇哉世之人立于世读万卷书欲作奇男子然考其素能顺父母悯他子等自子者绝少若曹君者亦何必读书亦何必多奇节多异行秪此两事可称仁人孝子无愧于两间矣盖其初见棘中儿取以归者发乎恻隐也恻隐仁也未有仁人而不顺其亲者至自顺其亲致妻孥咸顺先活他子后乳己子此又仁人君子所难能斯人也后宜昌乎君复有同母弟垂髫贞不字屏绝世好求出尘法刻励自苦有年果有所获又女身而明佛智者向余语其实余信其言不辞笔其事以风世且言其兄亦慕出尘法将抠衣天童讯余以疾不果行殁年五十六绘此影时方三十八也赞曰。

　　人有秉彝懿德是好圣贤之域君子所造市廛纷纷良知则耀惜赤子不失而玄言未问苟天假之年其必进于佛祖之道也耶。

　　塔铭

　　达澄禅师道行塔铭

　　达澄禅师不测入也先老人住金粟时师从明州来参值余海盐舟次遂偕入山相见时老人即以临济种草因之从是与余友善既而为堂司纲维众务老人升堂凡有扣击横机无让时龙象颇众靡不惮其锋与余最称契然寻尝披对辞气矜严盖性然也老人主育王衲子以千计命师职西堂分座应机迅捷宿学咸服然气甚胜虽深服膺老人一语不合径去入九峰山老人登太白重辟祖庭师庐四明山中自题曰师子林语谓眼空佛祖口盖乾坤诚肖之也锄荒种芋优游泉石间亦来山手执果蓏一讯老人信宿即行侪辈挽之莫得老人示寂后姚中丞益城公为金汤请开法永明阖宅皈依次迁普济倔强衲子其初在老人会中者无不景从未几忽弃去莫测其意或祈寒履冰或深夜陟巘或俗其顶或民其衣尝独语咄咄不休或对相识谈鬼幻事闻者疑骇遇徒众环拜视如路人辄麾去曰我不识汝或反拜之庚辛之交林野和尚住天童迎之入山馆于丈室后山众礼讯加恭坐少顷所有床座一时击碎掷阶下众愕不知所谓更为陈设师即掩户不语二时粥饭从牖入徒众每隔户称名礼拜师曰去我无徒侣竟不内寻独迈不知所之其徒遍觅经二载不得余曰汝师盖不测人也汝将焉求之但留一塔于旧所住处瘗其法录道具如奉全身识汝思慕可矣其徒曰诺师讳受昭生缘通州长余一岁不谈姓氏闻其出俗时一行脚僧携至海上时东曙法师方开讲席行脚僧曰子宜止此吾行矣遂去师因是窥经义台之学人素忌他宗师阅台衡又阅贤首即难其学旋难其师皆窘于对师初随法师讲法太白执役爨下服貌窭陋主事每易之一夕梦伽蓝神曰某者此山祖师再来何易之主事觉与结友数津济之师怪问主事笑不言寻语于人众始知也居恒矩范自律晨晡必跏趺中宵危坐食不重味住山即甚约朔望必洁伊蒲荐佛祖所有檀施不妄费其住普济因少资欲所庄严示俗弟子曰好持去吾将以新颓殿偶俗弟子殁遂与羽化乃蹙额曰僧伽蓝物俗人不知失去地狱我累之矣或曰师因是得狂疾行止无度又曰因求通余谓师得大受用法逆行顺行无入而不自得生平阿佛骂祖莫肯乐小乘所为况其他耶不见其法而外议其迹吁亦倒之甚矣师初不习章句后说法文旨明密偈语多峭绝曾过一书院值诸儒讲学师即拈中庸首句问曰天命之谓性此性在人平等不曰等有生即具不曰具何以云受之于天曰先圣贤皆如此说师曰既平等先圣贤知之公等亦宜自知之不合因先圣贤说也曰先圣贤无物欲今人有物欲师曰公等初生时尚不解名自己父母此时无甚物欲何亦不知众皆面赤师大笑拂袖而出其于契经世典设疑问难概如此乃若与同道机锋相触拳　脚应不顾危亡如雷雨骤至有以利害言者斥曰衲僧担荷个事若此顾忌何能了生死方其用处盖古定上座之流惜时辈鲜知之顾师亦安取知于世也余念与师交最久深知其所存而泯岩空公大师皆同参密契亦念师生平孤峻超卓法中杰出逮乎末后混俗藏锋密施作用轻名位绝徒侣佯狂忍垢至于独迈尤为希有是不可以无述屡嘱其徒曰汝欲表师道行非天童牧和尚则不真余实知师其何敢辞空公非特知师亦知余者因次余所见闻之实授其徒使质于公铭曰。

　达人邂逅兮初于海滨　　达人高蹈兮杳隔秋春
　逆行顺行兮抛撒家珍　　南北东西兮其谁与伦
　全机大用兮重想风神　　生死同条兮末句何新
　四明山深兮千古嶙峋　　片石磨砻兮以昭后人

　　吊祭

　　吊苏州宝光寺筠亭石林隐莲三长老文(寺系汉郁林太)

　　(守陆绩舍宅绩为守时极廉归之日唯一石与俱乡人称为应石石在寺郁林堂堂盖祀公像者　国初有楚兰馨公住持于斯曾被召对以老终焉是后寺渐圮筠谋葺而二师相继新之皆吴郡人)。

　　惟吴宝光古胜道场耆德代作为世舟航某生也晚于二尊宿一仅识颜面一但闻令名然知无间然之志咸欲扶法苑之栋梁乃于身而未举待继述于后芳惟隐莲师来生其家剃除须发爰披袈裟眷先人之遗志抚廉石而兴嗟与同心兮殚力学童于兮聚沙乞长者兮布地忘寒暑兮交加庶心乃格乐成厥臧杰楼雄殿翚飞翼张庭楹殖殖丹碧煌煌俾怀橘之檀灵在天兮复悦字筠之祖愿于今兮得偿若斯人之干蛊合享腊于无疆何火薪之相禅并舟壑之难藏遽携只履而长蹈远从两宿兮云翔时维夏月山阴苍苍三翕欲举长路茫茫闻见弗怿嗣续涕滂如慕如疑神留空冈吁灵兮何忍递弃兮故乡世相兮尝住哲人兮胡亡抑哲人兮大观悟常体于无常顺世波兮游戏示生死兮无方愿郁林兮是顾庶瞻兰德兮永香。

　　告灵溪师文

　　呜呼灵师灵其在龛灵其在龛听余所陈闻师少时镊发依僧负志自立卓为缁英乃参老宿南行百城云于曹溪坐中有惺如贫获宝其乐欣欣从是南还探律穷经舌遂解说笔始有文历二十年金镜录成援世之溺持己之衡中非棒喝语势硁硁余阅是书矍然起惊见师所见茫乎未清惜师所学博而不纯痛师无根造谤法门正如狮虫自食狮身断佛慧命引众迷坑其罪其福孰重孰轻于是当仁辩诘纵横实言为师肝胆相倾何师之昧作是非评不观于射君子无争胡论佛法而有我人师错仇余余辜何申报之及师余虑实殷尚图久久转师固情何期未几俄有讣闻中心滋戚寤寐靡宁归山登叩寂然户庭白云在几清泉在瓶恐师前论究也未明疏衷再渎罄竭余诚师其格思疾自反心自心若反是法等乖山青水绿鹊噪鸦鸣寒来暑往女织男耕唾骂戏笑坐卧经行何彼何此谁疏谁亲尘说刹说自古至今师其格思祈善保任寂场安坐转正法轮。

　　祭考澄宇公文

　　呜呼吾父逝世弹指不觉已逾十载灵其在天为复何迈捐我二男踽踽凉凉靡瞻靡赖一为立俗一为入缁谁复训诫永怀父德生我抚我实同昊天胡为顶戴男闻佛言人各有灵细而无倪大而无外有生即具炳焕灵明不从人贷去来坐立谈笑咏歌靡不由斯迥无遮盖如金刚王体性坚凝生本固存死亦无坏故知父灵虽曰陟天实无不在云何使男侧耳谛听不闻謦欬云何使男瞠目谛观莫睹色彩呜呼哀哉又闻佛言人之灵也与佛平等无偏无背惟人昧之辘轳四生改形易态惟人悟之立地成佛高出三界纵历世间游戏而已死生无碍因思吾父畴昔生时有见于此故治生居业不计成败一廛容膝贫而能乐人所不逮一杯寓意青山白云人所不解优哉游哉聊以卒岁抑何风概彼不知者宛如蜣螂逐逐世故反以父为怪曷知大人浮云视世虽轗轲苦辛而胸中常泰呜呼哀哉惟我二男幼于膝下出入嬉戏惟恃怜爱长而无知未能竭力薪水少代矧知吾父任性乐天终身困穷不易其介今也痛思风木徒悲蓼莪增忾欲报父德进退回遑不知所届设遵世礼无益死生报亦未能筹之有再是于清秋八月之朔拂拭精庐洒扫庭内向十方佛宣启法门名曰忏悔节以鼓钟和以梵呗缁侣跄跄行道礼拜同愿吾父承佛神力在天之灵赫降法会如佛所言罪灭心亡彻悟己灵得不动一尘而高出三界庶几二男得致孝思于心为快今于父前长跽陈词涕陨无奈吾父生平乐此旨酒男故陈之侑以藻菜愿父视男属毛离里为骨肉缘莞尔笑受是为大赉勿以男之不肖弗垂眄睐呜呼哀哉伏惟尚飨。

　　　　又祭考文

　　呜呼痛哉我父谢世屈指廿载逝暑如斯抑何速也墓木拱矣风其宁欤霜露零矣蒸尝时欤藐然之孤其何恃欤辛巳之秋增哀戚也母氏劬劳复奄化也掩卷蓼莪不可读也父兮母兮畜我不卒瓶罄罍耻徒悲伤也今者八月卜葬祖茔合之兆也长夜漫漫同窀穸也九原栖神神斯安也翩翩魂气无不之也自古自今恒不磨也属毛离里承休荫也陵谷沧桑愿无移也大德沙门营法事也调御丈夫被神力也我父之灵爰其在也抚我恤我伏惟鉴也呜呼哀哉。

　　祭母文

　　呜呼痛哉我母示终岁二周也灵柩在堂未归土也惟我二男心忍安乎为缁为素恒凄怆也同哀择吉无诸碍也北山祖茔太阳向也欲扶灵柩归此茔也从穆安葬合父兆也先期梵侣用修法事遵遗志也愿母如在听男告也忏悔礼拜净夙障也躬诵华严明法界也极谈妙法彰佛性也上资我母生于佛前得授记莂解脱尘劳早成佛也舍家登舟为度苦也舍舟登陆超彼岸也幡影翩翩为前引也大德沙门来光送也归于祖茔咸欣悦也一门宗亲永相聚也寒月凄风不孤冷也松柏苍苍冬不凋也阒寂闲静非尘凡也水鸟树林念佛法也丹楹刻桷无此胜也天高地厚同悠久也而今而后可以安也生前劬劳不忍述也男之思慕悲无穷也呜呼哀哉。

　　祭祖文

　　呜呼惟木有本惟水有源有生茫茫人孰无本纵浪大化人孰无归念我显妣某氏孺人于辛巳秋以疾终于正寝今者卜于斯辰合葬显考某府君宅兆之右以安神魂礼也惟我曾祖考洎在茔之灵俨然如在上慈下悌百世同居左昭右穆一门相庆愿孝友之脉源远而流长宴寝之区竹苞而松茂绵绵瓜瓞佑启后人惟祖有灵来歆来格。

　　祭兄伯澄公文

　　呜呼惟灵之生弟有其兄千里百里不隔至情惟灵之逝兄何舍弟上寻下觅秪见天地弟出远游屈指多秋西风归里相见油油老态苍颜步履斯艰以弟之故出山入山临涧观鱼挑灯检书言笑晏晏卧起月余兄忽得病弟舟尚近天胡余阻不得候省兄病在馆无家坦坦左右者谁相其寒暖兄心出尘以法为亲绝无挂碍超彼常人兄柩何之碧山之陲先人之陇归此曰宜兄柩北瘗弟舟南回灵其有知翩然来思清明之候禁烟之辰撷蔬烹茗告此芳春芳春如昔花红满陌转眼遂空我兄试觌哀哉。

　　葬兄祭文

　　呜呼哀哉夫人之生也靡有逃于五伦处兄弟而怡怡也窃尝闻于圣人惟我兄之天性也诚笃著于里邻虽弟之圆顶方袍也形有乖而爱无泯当二亲之在堂也家业坠而年尊兄能竭力甘旨也愉色承顺于昏晨俾弟游方之外也不复任以水薪弟得安然行脚也实累兄之艰辛微兄之岁寒不凋也弟亦何颜以立身兄之终身慕其亲也言孝可以称纯此兄生平之至行痛临风而泣陈呜呼哀哉若兄之无家也非无家也其志在乎出尘兄之无后也非无后也畏好逑之沉沦兄之无弟也匪无弟也犹萍梗之泛泛殆将问诸水滨呜呼哀哉兄今在荒草间也暮已久矣望苍苍之松柏也邈无人矣雪霜狐狸之不仁盖难言矣宜归此深土肉骨安矣在父母侧心知慰矣泉台杳杳为长别矣苟魂气之无不之适彼乐土超恶世矣山有榛隰有苓云谁之思西方美人灵其有知勿替初因呜呼哀哉。

　　告祖文

　　呜呼粤稽古初两仪既判始有生人历世渐远宗支蕃变姓氏杂陈远者罔闻近者可悉依以为亲而于其间养生送死民志甚淳爰溯张氏上世茫茫莫谱谁始独我曾祖及我祖父乃葬于此惟某曰孙以出家故遥去桑梓而兄某者岁时伏腊以承祭祀今忽考终欲承乎先悲无其后客冬在途暂掩兄棺涕泣珠走今当腊月欲安兄土相此岩岫毋择新壤曰依先陇慎终归厚水源木本懿德天伦宜无别就父子祖孙归藏不远团圞相觏是乎苹蘩告我先宗昭左穆右灵其格思尊尊亲亲临此木豆某虽远游念兹在兹实忝厥胄墓门苍苍有柏有松山灵所守夜台如春真人不死万古如昼永言孝思山高水长钟灵产秀愿我宗祖后土安身丘原同寿。

　　懒斋别集卷三(终)
嘉兴大藏经　牧云和尚懒斋别集


　　牧云和尚懒斋别集卷之四

　　东吴　毛晋子晋　编阅

　　鄂州　记室智时　较订

　　文(丁)

　　书启(上)

　　复梅里王言远孝廉

　　客岁养痾古南知门下城堑法门游泳禅海私心窃仰而庵中主人笃行有目击焉兹台翰远颁古南缘起与夫莲师道行益知其详门下护法深心蔼然于纸墨问矣然欲使庵之学者咸一其宗斯任恐非驽钝所堪虽然某尝闻之法无定相遇缘即宗相与有成门下之愿既殷招饮过溪亦岂可蹉过匡庐盛事耶。

　　答嘉善周君谟孝廉

　　客冬梅居晤对数日娓娓言笑宛尔未忘第空山无事饱饭闲眠不觉日月之如驶也端阳后古南莲师持众檀护书来得接嘉翰如珠走盘不惟明揭修途且亦深抽禅髓卖弄家风有如是也揄扬参历何敢当焉读之念之不令人顿欲舍离索而近同调耶秋以为期谨如尊命。

　　答众社长

　　山野非有龙山大梅之尚但病懒习以性成秪宜孤峰独宿无所事事而已承命飞锡古南为第一代开山知识其可然乎第以时节宜幡然而起则又何敢辞下钓于长波烟水问远烦驰贶肃此布复。

　　答许白生文学

　　古人谓心净土净梅溪土镇岂知非竺国玉池乎在道眼照之则一茎草上现琼楼玉殿矣承命遥乘木杯早飞锡杖谨缄嘉意以起怠情。

　　答周贞可文学

　　来教谓佛法隆行之日仅滥必衰之虑此非高识远见则无是虑也然紫夺朱莠乱苗其来久矣贵在具眼者别之耳未可以紫之繁而兴叹于朱也何尔以朱自朱紫自紫不能混故以紫而欲夺朱朱不能夺兼失紫之本分此辈名为可怜悯者又谓三传四传多多益善者斯亦利害关头维摩云有法门名无尽灯一灯然于百千灯冥者皆明明终不尽是则一而度百百而度万乃至度尽法界者实佛祖之本怀在图热闹者为之所谓醍醐上味为世所珍遇斯等人翻成毒药然而区区病废曷能振古型今扶衰涤滥哉期自寡过而未能也承誉何可克当希照之。

　　寄太仓孙念莪封翁

　　念与门下别三年于兹矣灵水禅人至禾述在闽时公庭闲暇每以病废为念欲置之水山清绝之间使瓯宁人物各各知有病废何以克当铭感铭感盖病废之于娄江也往返非一度其于有道居士为法喜之聚屈指不数人旧岁仰畴长往病缘纠缠不能一看念渠平日操行精坚向道弥笃有不能忘怀兹辱门下于同尘导物之际竟不以孤踪为弃非从灵山一会来又安能如是亲且切乎灵水过云间谨修片楮附渎台座亦见林下人不忘护法之念如此也。

　　寄李晓令于白门

　　嘉禾四境秋成歉甚院中荒凉更殊于昔承言远恒垂护念山野则蒙头丈室打盹度日不异在深山穷谷煨折脚铛耳遐念门下隔在千里未获顿接清言时复耿耿不识彼都人士为法喜之游者有几而得与门下研几此道者复几腊月想定南归晤期屈指可待。

　　示岫云西堂

　　佛法如大海转入转深此古人从千煆万炼后切证之语不然一蠡岂非水耶抑有量矣唯其有负重致远之志则不以浅近为满足操履虽在己躬陶铸非久远处丛林尽师家底蕴又岂能若是耶且古今唯立言最难当自体究念法门之重。

　　与中辉上座

　　源流颂与没交涉话曾细目之大约上座机致虽活但未得确实耳然颂与机语不可勉为要在脚跟实涵养熟宗眼廓则如风吹水自然成纹多说少说无剩义也或别有大方将印子印过则非我所知。

　　寄山阴祁骥超

　　岁暮过高斋聆大论于法务存厚道诚卫法之心也第先佛后佛出兴于世者无他开凿人天正眼而已今法门嘈嘈杂杂抱远虑者恶可不闲先圣之道欤此山中老人辟判之不得已也盖既有法门之责安坐不援恐亦非法门之用心稿呈老人幸取一观。

　　与周西玄

　　去冬省山中老人于祁园途中受极寒入春体中不佳日与药炉相对然山野初闻老人出山恐复作前年故事不知时荒世异非复昔时斯意有难言者幸一到祁园即见门下寄老人并祁骥老两札事势详明语意谆切老人目之有动于中欣然返策今虽上通玄峰顶而不复渡江者未必非钦高论故老人以此得优游岩壑诸及门者得皆去其重虑而安坐于山头水际耳荒镇民情较旧岁倍加凄楚但安静过之以故时时击竹观桃春意不减眉睫斋中风味未悉若何阅万兄录弁语如见冠裳大雅之容足消近时莽卤果敢之气然鄙刻亦望毛锥子一放光也。

　　　　又

　　前茧足奔天台途路诚苦矣乃适值龛回天童辛苦有加且天童事最难调停于义又不能恝然出山所以随方就圆以尽弟子之分若曰得应时妙用则非区区所知也日者告假归禾院众又时商过冬事弗克躬晤未审北行定何日耶惟门下久践斯道其出其处不忘护念法门乃拙者之深望序文深长思矣隐忧恻然岂如坐村夫于韵士之前真若加章甫于断发之上佩感何如第拙者之意欲秪明其在我者其他听之承命损益缄此驰报。

　　与唐琪园

　　初秋闻老人之讣心神霿乱如孩提失怙怅然无依泣奔通玄峰顶正虑建塔无地适天童南源诸师来请龛乃知冥数已定于太白峰与应密诸祖共垂休光照后世矣于是即扶龛而行七日遂达甬东众心又谓入土为安卜于寺之左右皆无善者偶有南山片地常住向以无心得之形家佥曰吉壤众心愉悦遂择日斩草至于入塔之期则在明春矣缘念门下与老人昔曾针芥至期惠临使海滨士庶见居士辈远为垂照魔崇不作近护加敬此亦同事一摄门下必以为然耳。

　　寄石幢禅师

　　弟登通玄闻兄下山未几扶龛归天童诸事纷纷接与南兄翰知驻锡江上与黄介老为法喜游慰慰闻介老欲与老人作行状乃山中所望也到天台时闻王大舍居士曾一作过弟未之见但闻其间多有不公之说夫远法者以弥勒授记尚属梦言何于记莂之中又争正传傍传乎或果有超师之见亦必人自仰之则可岁聿云暮晤期谅必在入塔时不尽覶缕。

　　与黄介子

　　自武陵一别三易星霜遐想道范不啻真人天际也迩来丛席轰轰而典型则有在先和尚忽从闹里抽身不肖等泪出痛肠矣因忆生平行履非亲炙大士不能纪非大手笔无能彰也幢师在彼蒙许揄扬不肖辈稽首下风矣恨羁以院事未能踵门容日躬忏不尽欲言。

　　　　又

　　日者山中种种劳心喜共完得先师末后事不识自武陵放舟于道途自在否某于是日与同人石幢二师契阔谈笑不忍遽别随呼小舟直至天竺过灵隐坐冷泉亭登石笋峰小雨暮来诸峰一抹有庵主负薪下山某乃不打破锅掘大笋炊白饭聚头饱餐把火出林复游灵隐照看冷泉一如墨色三人狂叫移时就路敲下天竺门寄宿三生石下缘主人先约故秉烛而待也次早饭毕复登韬光诵白侍郎诗徒步踊跃同师足懒独坐冷泉亭憎幢师下山迟某乃微辞解之即起身寻旧路于金沙滩落船渡至昭庆皆空腹矣恍若有得斯须复值道信招坐大舫穷湖南之胜天色晴丽伊蒲充几湖心纵目上下蔚蓝然快志不如昨也共归金刚庵夜话兴尽倦来各就榻卧侵晨彼二师者即进隆庆某孑然扁舟归院念胜游之偶然良友之难聚况亲尝法乳思再侍巾瓶何能复得闻之当亦怅然也。

　　复夹山林皋和尚

　　不肖夙生庆幸始获剃染随遇明师知无上法丙寅岁得与金粟法会者莫非先洞和尚指南之力也其时实以驽钝自居未敢攀仰音徽致阙殷勤于左右遗恨至今复缘病废深切二老人法乳无能少副其嘱益加惭赧岂曰二拄杖扶于一人耶法兄见存不以疏陋遐弃千里同风诚君子之所尚矣诚范一书多识前言往行足砭蛙见羊质扇头二偈穆如清风手足之谊使人怡怡然不能忘也。

　　与元白大师

　　远来江上无以献诚反叨法供厚惠赧颜而归矣风清月明不获再上法堂遐思如何。

　　复黄介老

　　澄江滔滔君山耸峙乘兴造谒不辞唱绵州巴歌正以同条功甫能读上大人故也好音在耳毛孔犹香接先洞闻和尚语录序发所未发陈年秘藏开篇了然古有择乳之说信矣我愿既满众望其有不足者乎遥谢不一。

　　答吴伯明

　　隆祖塔非得门下护惜轮奂恶能一新乎秋风瞻礼复得叮咛之力几筵有序感念良深临风敬谢不一。

　　与周贞可

　　从上古人为此一大事皆以真实心未透生死但有咨参生死既透始有担荷分又时中恒生惭愧念此一大事乃佛祖舍身历劫积诚所致今我亦得与闻良非易得者如此作念真如人过独木桥或恐失脚不得不把紧不得不真实生死之疑未泮不得不着忙盖此事非人前支撑一两转语以为禅及至孤灯独照则又无禅明知所得在光影边殊不济事不肯放下死死穷究秪图口头此何益哉又参禅人虽不提起戒行边事古人亦无不收敛者若一味种种恣意以为无碍则无碍者乃无忌耳此等行履不惟在俗即在缁流不善体究总流入莽莽荡荡拨因果以为游戏乃波旬属非佛儿孙也时中慎之念之始不孤一番道聚若以我言为逆耳则足下之禅不妨说去弄去第恐叫苦有日然此琐琐岂可为足下道所谓若药不暝眩厥疾不瘳耳倘珍重己灵幸莫谓我饶舌。

　　　　又

　　僧回得书首尾一览足见于法不苟于心无欺维持世界超越生死全赖此一点直心但所言干净一着谈何容易胸中一丝毫滞碍未为干净耳四维当时欲付嘱者正见四维之不济处无验人眼总被足下笔便口利所惑其后足下自顾未大了当此绝好消息如自瞒自欺便非端人正士佛祖亦救不得也不料被山野觑破定盘星肯欺人乎八月间复得脱落未为到家所谓但有个穷究念头那得放下既曰放下又安有穷究哉疑难两行不悖殊不知若真穷究正忌足下如是分析又云宗门不过要人明心见性心性既明则此身有生死此性无生死山野道足下如此说话正未明心见性在病根正在此也又云所见如此明知未了当却又无疑此亦足下向蕴此见以为了手无人点破故无疑也今山野既为决破非到家消息安得无疑然到此为足下说玄也不得说妙也不得说超佛越祖也不得惟在自己肯信人指点着着实实参去直待大死一番始可来山野处求倒断断断不相负古云参须实参悟须实悟阎罗大王不怕多语。

　　寄天童木陈和尚

　　世运弊矣林下人当如何春间亦闻山中有小警然兄与雪窦道场祖运攸关自宜卓然屹立不受境风所摇弟之栖真僻陋荒野破殿漂摇世尊与金色头陀坐立露地未尝破颜微笑冷地自看人境俱无足取去住自当绰绰然者而一年来刺头荆棘中伤手犯足岂不自讨苦吃想兄揣摩亦必为弟深惜也。

　　寄通玄林野和尚

　　春残上大阳即欲从龙宫直诣宝所其奈足力不胜中途懈退迩者兵荒交变所在丛席无不骚然想通玄峰顶不是人间晏然自得也。

　　答慈溪白龙寺冰怀法孙

　　海村避乱山性慵放人事一切阔略承命上首远来兼惠嘉贶不遗病拙以法为亲来意诚笃不能却也梵公生缘同里入法同宗今得传播其生平言句亦幸事也。

　　与雪丆监院

　　春间两得字皆腊月自温州寄来者山川不千里所来何其不易耶思欲转寄一札无便可通徒寤寐转侧而已入夏思愈甚且栖真道侣无不翘首南望皆云可来矣胡不归耶今我有事暂出公若来即当安旧寮摄院事世界虽不宁幸苦守以待庶不孤众信一番之专诚道场不至泯没此公当知我心。

　　与完白维那

　　尊胜寄迹随时安分可也来书读去极见真切既今人不足法当便以古为法古人发一言行一事殊不造次直须明眼首肯不乐无智称尊所以至今不废师道我病久矣无能为也念在久相从实语相为惟勿作逆耳将来未必无补。

　　与屠闇伯居士

　　献岁捧札后寺冗日生兼之兵荒相仍乡村无有宁处遥望剡斋惟有驰想遵甫已就一馆第海滨知音甚稀若在所亵某每以随宜说法勉之禁烟已过来寻夙盟小偈有怀寄上倘公庭得暇或不妨共乘肩舆一果幽期耳。

　　与倪伯屏司李

　　自牧持栖真一会语烦作序村野之夫欲求冠章甫居士肯如其愿乎时节扰扰久思弃破院外而村老内而诸衲皆不欲然麋鹿之性又不可羁难两全矣今幸有工三老炼者肯随麋鹿之性自去来彼则守以待时原其意则曰如此或道场有可兴之机我师无束缚之累某善其言第寺在昔有产后尽归诸俗姓僧散去俗姓粮役尽推入寺后住僧苦之呜于县县尊胡公着册书清理册书受贿支吾胡公杖之死知左右近寺俗姓之产皆寺之产也因照田加派于是国课有征寺僧脱苦今胡公审语炳然里中有一二不法者玩之仍指寺有粮役致公差数数来炒闹官府经此索供应欲守者甚难若僧难于守晋唐来千年道场从此湮废香火永断矣门下或念之敢乞鼎言一致今县尊给一告示庶里中儿不生事官府过知寺无役乃必矜谅此实弘护之大者意欲躬白以趁便船过姚江故不及特命寺僧将旧册审语呈览容后晋谒惟冀谅原外有册叶不敢即请俟斋中宴坐之暇乞笔砚作新殿之肇。

　　与朱近修孝廉

　　八月得屠范二公书知道从憩栖真其时恍惚不敢漫作书相寄二公书中三致意焉想见之矣嗣后世变日出然道从意之所之我不得而知也兹接东乃知复徘徊于他山矍然为道从危之为道从计莫若遵时养晦决于超世可也有土有君用世可也此明哲保身有望于道从不然红炉焰上白刃锋头何自苦如是耶或时节因缘有俟于病衲而奇荒叠变兹冬未能即渡江第道从能决志薰沐三宝前一念缘想即与病衲有神交之道矣来翰恳恻尽言无隐惟照之。

　　与黄介子居士

　　自癸未一造丈室赢疾频年未遑再步君山一放情志天风海涛能不哂陷井中坐耶客岁孟夏入天童二瞻礼先师墓木皆已拱矣同门晤对眼前无几倍增凄切及登雪窦江之北烽烟已满而钱塘不能渡矣因又住一穷山破寺曰栖真者海角无聊每怀法兄道力自胜干戈中必得晏然兹五月古南僧渡江促归不得已径取海道多抱惊恐抵院受暑痢疾频作自禾过吴道路难行苦未得澄江一泛适体白从雪窦归探母草数字附候统冀详示报章以慰驰想。

　　与倪伯屏

　　五月旋禾即晤令亲行可氏询知上府平安无恙承手示道场得安僧云为寺害者皆敛衽辟易矣噫法当末世弘护其可少耶序文转折周至事理并圆儒释兼畅俾读者展卷眼目顿开清光烨如也寺疏一篇三致感慨有同情者靡不鼓舞破殿聿新其在兹乎闻道履近更入白云深处一江千里未获接聆唯有遥瞻徘徊而已冬春之交道路或宁幅巾杖履常问津于清溪白石间修柏香岩故事秋凉渐深余惟珍玉不备。

　　与屠范二道长

　　前出山至周　闻姚新中尊姓氏意二公必晏如公署矣归院令亲友询及无不致二公远怀之意细语二公近况皆欢然也是后有行脚僧来言宁绍已更新令愕然心惊度姚不甚安然莫知二公去就恒切切也栖真僧至始知偕令友林君盘旋高梧噫嘻自非变乱僻兹海滨何能为隐君子之地哉寺僧云二公复有蹈海之志此不宜行莫若乘时而返秋风夜枕不添羁客之悲斜日白云庶免倚闾之望惟留神加察为荷。

　　与广文杨公

　　居官居佛一大事无间宋季大乱祖道大兴时节因缘实不可思议惟公事之余推此一着以开蒙愦幸甚幸甚拙刻四种山野之语无禅政治幸宥之于文字之外。

　　谢黄闇斋参政

　　日同诸禅徒饱味香积复得纵观林泉竹石之胜归庵时常忆清教语语真切非泛然谈佛之比然当此劫火之余独阁下园亭无恙风月无殊得复振清机于尘鞅之外非厚德向道何以臻此制期后猛欲重叩丈室再聆教言一闻迩来杜门谢客恐搔动反浼清听一因旧院促归甚迫不果初心谨此布意。

　　与倪伯屏

　　暌隔岁余渴注道范兹八月以病谢院事就医昆城适闻驾过郡中欣欲趋晤而未能殊增怏悒合甫诸君于道久相契也有便敬附八行聊询近况尚图绩候不既。

　　与屠闇伯文学

　　忝主村院八年于兹承道护惓惓如一日此亦三生之缘耳浪游玉峰南北相望前所奉拙刻倘得留神谛览亦足少资性命之学大道甚同绝无町畦之隔其异者迹耳以在知爱敢陈刍荛幸勿弃。

　　与吴伯明居士

　　时丁末世三灾相仍下民咨嗟视苍苍正瞢瞢也幸千人石不能负之而趋犹得良夜一步憨憨泉畔觌面相逢且惊且喜放舟南还无时不念于湖光山色中折梅索句以贻玄度此情此境殆一时不能复得矣然山河带砺自古靡常达观者不得不以世间为游戏耳所幸白鼠推迁银台不变归根复命又何外物有一毫能动耶兹将归虞山开法故寺倘得扁舟过我信宿云林亦此生之余乐也。

　　复虞山诸护法

　　窃以破山禅院创自齐梁咏于唐代某往时出家其中拾石跳涧倚松弄云嬉戏快乐不知有人间世蒙先老人洞闻和尚每见呼责喻以生死事大从是剔起眉毛行而索坐而思疑关未破会老人告寂即学古人行脚于今二十余年矣追忆禅房花木恍如昨梦奈野性习成病缘久染优游他山竟忘故里兹承诸大护法受灵山之嘱推屋乌之爱遥命还山弘大法振宗风以光先德斯盖须弥针芥沧海木龟时节因缘实难遭遇所愧某缁行未全福缘素薄恐不克副诸大护法之望有难惬龙天佛祖之心念此回遑莫能自决或者略为之兆安禅一冬结戒半月藉鼎言垂护上德如风下应如草则春风迟日胜事告圆某之进退可裕如矣肃此拜瞻不胜悚仄。

　　　　又启

　　叶落归根水流宗海窃惟破龙禅院某剃染处也因行脚于东浙西浙遂相忘于故寺故山古树老藤安然世外山光潭影时在意中虽先德只履遐归幸弘护共钦如昔兹承嘉召敢不迳趋所恐病迹浮踪莫能承曲录之大任松风萝月未肯着鄙朴之间僧倘高鉴已略玄黄则弱丧应还乡国聆毗耶之玄论磕膝聚头挹君子之光仪染香行雾社期青眼盟订白云某不胜欣忭之至。

　　复钱牧翁宗伯

　　甲申趋候四载于兹丈室虽遐怀思则迩山河梦幻佛语良真陵谷变迁世说不谬非大护法向百草头一为点眼则老瞿昙于五浊界末由出气破山常住藉弘护香火正隆古柏家风闻往来阴凉不改窃惟某望法实未之见怀乡敢即归来过辱奖提已觉惭惶无地使居方丈是宜战栗兼并未发大心猥承严命第以名山发迹亦此生莫大因缘迷径逢师乃末世不多遭遇脱俗网幸即获五夏巾瓶之侍于山门理宜执一番洒扫之勤谨布愚衷伏惟台鉴。

　　复孙光甫方伯

　　某昔侍先老人洞闻和尚凡檀护往来皆得窃闻其姓氏恭闻门下虽未及觏然中心钦仰与日俱积矣兹承念伶俜他乡招返故里此门下行佛祖之仁慈付穷子以家业者也所虑法王大宝匪薄福便可担荷谚云物离乡贵今某一土僧耳人微言轻一旦高踞法座大人君子得不哂之门下之翰曰义不忘本此某所深服膺而不敢违者然去就之间又法门所系轻身则易徇法良难昔者野犴说法天帝为之拥护斯则贵其法而忘其人也今某非知法者也仰藉门下鼎言倡之倘得阖邑高明君子垂谅即其寺忘其人之卑则某可以趋丈室而聆玄诲矣。

　　复严子张兵部

　　重阳前四日兴福鹤师至展大翰述廿余年前事不觉怃然某与门下饮先洞老人禅悦为多固法门手足也乃一别以来门下如上林之木扶疏霄汉苍生被其荫而某泛泛沟中即而匹之真有云泥之隔矣然门下于道不自足且以未离尘鞅为憾呜呼使世界皆若沮溺辈自怡自悦得不孤洙泗辙环天下乎破山常住先哲屡逝鹤师承之清规凛然轮奂聿起亦无俟于头上安头矣乃阖邑大护欲招病躯还山其词皆勤恳而门下高论又亲且切似弗获辞者某顽懒为习痴兀成性近又增益脾疾置之间处始遂其生今者督以法任使如古佛大宗师行化得无过乎法门之难易门下盖素知举手低头皆成佛道十地等觉又莫测佛性之浅深此所以同而别也至于天童一棒起河北之宗截断众流直指本源于斯为尚信之未及每至望崖得之未深斯多呅唧此所以建法幢立宗旨殊难于末世耳兹如命还山用遵佛制安禅一冬结戒半月斯则上下齐收智蒙咸益以副舆望至于某之去住久速一听于缘何也僧东西南北之人也凡所住处公诸十方处处皆为旅寓若曰此家舍也当无舍诸明眼闻之则必胡卢绝倒共呵为不材也恃在知爱缕缕信笔。

　　复钱嗣懿封翁钱嗣希进士

　　破山寺之中新于上府有大因缘矣此不特勒之石碣即传之口碑无异辞者而二十余年游方之外每念畴昔盛事兴感不已鹤师得藉庇护轮奂大备有光先人某固一驽骀耳秪宜闲放若策以长途必多惊惧且鹤师高林曲径尽可优游空谷白驹何更他适愿祈门下勉之则一众有所凭依山门不至寂寞承命回山乃得久长接教矣。

　　复翁子安孝廉

　　破山舟来获接诸护法公启复发大翰乃知门下念我深矣破山为千年常住而弘护亦世相袭披先老人洞和尚语录悼尊翁光太常之挽章具在哲人往矣岁不我与读之令人感且涕也某未识门下面捧札若旧交者得非以故山檀护夙昔皆在耳中至今不能忘乎所谕眼目人天沾溉后学某岂其人也哉第望门下今日之维护不异先世之维护则破龙一脉法席愈光而门下先世护法之泽永流于龙涧矣。

　　复孙孝若孝廉

　　樗衲远游浪淹岁月山门不替赖有金汤方策杖以临流乃隔山而飞翰道忘缁素谊切云林为法求人忧在三车五浊开心道义锡以双金百朋捧读再三感佩何似所念维桑与梓恒情自古有怀缚蔑折苇古宿在先无必时将至矣道则云然期见古殿残灯发起照用主宾之焰山光潭影笑回东西南北之人萍迹若斯松枝曷向某不胜翘企。

　　复钱西翰孝廉

　　曩者某在故山时见安众护法之殷惟尊族为最而令先尊又归依洞老人瞻仰殊切则今日座下缁素虽殊固同脉也承笃劝还山曷敢辞以他意独微躯病缘久缠虑不能久处以慰四众之望至于山门倚赖有旧护法在或无他事也青峰数朵白云一片当期赏音共之。

　　复陆禹舟陆定尔两护法启

　　古柏婆娑空潭影现开士以之明心达人于焉息躅我邑名蓝洵无若破山矣恭惟护法眷兹香刹不异灵峰思继往以开来因感今而念旧特颁嘉翰遥慰病缁此犹给孤玄度钟情于法林觉地者也第某瞻风拨草久如水面之萍翔野脱笼大类云边之鸟慨光阴犹过客将天地作旅亭栖息他山视同桑梓言旋故寺不落主宾过溪且复期三往哲敢齐为五(来启云寺有四高僧得老师而五之四高僧者唐尝达怀述朱梁彦称宋晤恩也北涧简诗寺倚四僧传即此)大率常住要有千年之香火而僧徒宜守十方之准绳此鹤师所以欲某还山聊为措置者也乃若兴替不移则金汤斯望。

　　复毛子晋檀越启

　　久离故乡孤踪邈矣遥接大翰归思悠然坐立不作山中入驰骋岂非门外汉恭惟门下文苑司权法门作护空心及第句明庞老之机由义居仁学溯尼山之脉生平素昧因及门愚弟子遂获神交文彩既彰数从上老冻脓都如面觏临空潭而照影喜曲径之通幽古涧滔滔欲鼓曹溪之波浪真灯烨烨独推临济之风颠窃惟某叨依黄面滥厕缁林念生死以遑遑积春秋而汲汲布单卖却图明树倒藤枯草履破来依旧饥餐渴饮病骨秪堪闲放名蓝曷克住持猥辱宠招恐违佳贶桂香已过山谷之鼻孔必开菊英未残柴桑之醉吟有待虎溪一笑龙涧三生良晤匪遐短词聊复。

　　复钱孺饴孝廉启

　　名山玉韫草木生辉止水珠藏波澜增媚恭惟座下道学既世其家法护亦传之远秋风落叶特招门外之僧潭影山光颇切林间之谊际斯嘉会能不快心惟冀还山之日期促膝以谈玄入社之时当联筇而舒啸抚兹旧寺爰谛新盟遥复云章不胜欣忭。

　　答破山西林隐谷禅丈

　　往时在故山曾接清范草鞋紧峭不觉廿有余年世事浮云头颅老大回思怃然五月暂归叩扉特谒闻幽栖他山所履高尚睹箫萧霜竹如见颜色衣裓清凉承惠翰深感厚谊樗散之材自知山门无补第同袍良友得重把臂于高林之下亦末后之缘也。

　　复罗梦章道台

　　病僧旧夏入天童礼先师塔闻台驾入山未逾时也住持木和尚详述卫法之切遂神驰座下兹辱翰招还栖真敢不深铭第海滨荒馑荐臻旧院薄缘未了意俟三春和煦道途宁静便当渡江更图首谒维摩丈室僧回草草奉复祈台亮。

　　复陈平若御史

　　栖真守僧至接台翰知垂念深矣第栖真虽巍然一祖庭以僻在海滨沦落已久即询近邑或无知者病僧自旧夏入处至冬略一整顿而世变叠兴每于中夜思之不知此寺重新之缘在何时耳今得台座远为护持晨钟暮鼓必再振于白云沧海间。

　　复邬简在孝廉

　　日在栖真时闻父老辈称台下大德便有神驰之意第末由接见兹沐手教远临捧读再三词意勤至亟挽拙衲还山且叙曩日顾虚翁垂护病躯倪伯老揄扬鄙录极承道雅匪敢后命但吴中诸道侣以制期相牵未获抽身沧海白云时落梦想且书中具见高志不惟光贲泉石而栖真一坐具得蒙呵护则五百余年慧老遗迹可以咄嗟起废矣。

　　复胡宅众文学

　　山野游方之外初不择地而栖而梧山崎水固心所笃好栖迟者也自出山后地隔千里天各一方不无慨叹所幸诸君子念兹祖庭眷我禅板此实三生林下之缘岂直海滨一时之谊春风和煦自当扶杖来归道路阻长敢惜移瓶前迈石窗慧日将有待于呵护正神沧海白云愿共游于与灵真境。

　　柬顾敬修居士

　　世间好事只宜上紧做尊集七册大费一番心矣盖自南宋高宗之后传灯无有修者望修传灯而不得自宋末至今尊宿之机缘行业几乎息矣而五灯续略先出其间不无酌议然得此以兴起法门作者之心从是而往五灯之光重耀于世然当此时宁详而勿略则尊集得之山野初观亦有去繁从简之意既而思会元乃五灯录后事也若无五录会元何由而成故不须二意竟梓之后之君子或有好简听再成之其在今日流通详者为第一着楞严正脉详者也合辙略者也窥基唯识疏亡其古本唯识旨趣不见于世而高原法师先出俗诠后阐唯识者踵接靡不由高原始也故法门之事不一而足尊稿幸速流通为善也舟次草草幸谅。

　　复孙孝若孝廉(二首)

　　别故乡廿五载左右光仪素未之觏旧岁言旋一晤语间遂成倾盖赖多方安众冷落空山如游香积世界自南自北方千里间无不传称虞山法席之隆况昆娄之间闻见而兴起赞善者又何限哉非座下受嘱古佛勤护正法何以有此推之世泽尊先翁之令名德业犹在耳中乃知座下金汤我刹有自来矣近者南游以疾求静寤寐之间冷然有思蒙论故山三不可去宜愦者觉聋者醒所苦者手足若僵积痾未去莫能即奔尊命堂中第一座履历多年佛法识见俱有头绪且其人温恭谦谨能和于众可以权结夏制分座接引古规如是且故山所谓维桑与梓必恭敬止若使遄归以一赢躯应诸冗事则病有增无损病而不已至必颠陨然于法无补也极知负罪伏冀慈原。

　　　　又

　　息迹穷山匪特避暑兼以避事非敢去此而就彼也蒙委曲调护山门过爱亦为极矣第絮衣行棘日下尚未能洒脱敢布区区不作赘语。

　　复孙非台居士

　　故山之不即返前书具曰实以病缘其他偶及之者也而大教再颁明示详切岂敢后乎苦病犹未起也承尊方伯孝廉公道契如夙远为存念佛法之缘莫大乎此又恶敢忘哉愿假我日月使得精神渐足肢节渐舒自能奉教左右若速其约束深揣不能赴命贱躯厌事旧院亦为暂栖正在觅深林一枝非敢厚薄于其间仰惟矜察。

　　　　又

　　极感隆情宠绥愚陋盖圣贤以知爱相承佛祖用真假相摄此不易之道彻见台翰中矣。

　　复虞山诸护法

　　某白嘉命之锡宠光已沾敬祈台亮酷暑病躯弗克匍匐。

　　复孙非台

　　贱躯病日甚台护爱愈深切自伤不能匍匐副尊望厥罪惟深区区贱齿何足齿乎某方以有生为累辘轳幻世如环无端即古赵州七百甲子正眼观之亦犹朝箘蟪蛄争晦朔春秋之异不亦悲夫。

　　与孙孝若

　　山中话别岁暮长途此中怀思不无耿耿得杨州寄札恍若把手知于此时舍舟而陆劳顿风尘又可念也昔箕子陈九畴微子白其马诗书所载乃知至人应世一龙一蛇随时津济春光满谷林色放青遥忆起居谅多纳吉耳古南出半年矣舟来屡次勉为一往当此春阳岂可使山中寂寞卜之神人命西堂以代法任舆情佥喜绿阴石上专候道颜。

　　谢钱牧翁宗伯

　　某启忆自丁亥秋过辱台翰命主破山一席于兹三年矣法缘所至鸟性人心均为欢喜此莫非护法弘愿所加被敢忘所自哉自夏入秋每思走讯毗耶侧聆深诲竟以泄病时作弗克遂愿今病转深窃念古德应世行解卓荦尚嫌住持事繁况某蚊虻之力曷克久肩泰山夙兴夜寐切思一茅以适余生惟护法原其情而悯焉某又念灵山一花有识不轻拈示以非具眼谈真逆俗矣所以云栖家法作息空山六时莲漏三根获益选佛之场至今有继破山仿此必永其传洞祖在山诸法属在近主持谅有人也。

　　简王兆吉护法

　　前在茶亭承台驾枉顾雪窦法兄得接聆清言临别时又蒙嘱一人佐监院仰佩盛德深为法门然某细筹之佐者不无其人但难凑破山之局虽强立之决然无恒今监院且辞矣时节因缘某亦当他山自适一枝聊寄不妨道气自居千载名蓝难徇世俗行事山门在土田在无愁肩任绝人十方来眷属来一听机缘成熟仰惟护法鉴此愚衷既为法亲聆教有日。

　　辞孙非台护法

　　别来数日秋风渐凉篱菊英英南山在眼悠然可思兴福山门如将麋鹿置之罟阱今愿作闲人此情乞原之也石桥流水莺谷芳兰容日图晤再挹清芬。

　　简能仁禾陈和尚

　　能仁闻在阛阓中缙绅士信酬酢必繁自非吾兄宽裕之材何以应之虽然令行吴越既为临济烜赫儿孙仰望为法加餐为道珍摄吾宗幸甚末学幸甚。

　　复宛陵詹曰至居士

　　宛陵胜地士君子杰出古今亦大显著矣而门下又遥登太白亲见先师同脉之谊溢于华笺西望敬亭殊深景仰辱以广教开荒所愧年方知命衰病相寻项上五百斤铁枷已幸脱却方将觅水山深处适此余生开荒利众岂复胜其任哉石隐曰宛之有道萃而如林盖多古裴公矣不难兴起一今黄檗因谕之曰针芥固难值也奈衰病何挥麈尾于曲录手脚已倦变瓦砾为珠林神用何能然惟大哉祖庭沦落已久而外护眷眷不忘将必有大乘开士者出结香花之因蹴龙象之步跂予望之石隐曰师病谢事及门目击何敢过强第无往不复某当赉师意语诸护法使不旦夕悬悬也因其行仍嘱之曰善为我辞子之任也。

　　复栖真林野和尚

　　齿亚吾兄不意顿成衰废在迩实惟兄在念而乃经岁不通音问者懒又居于骨也如是人者而可主大刹恢祖庭哉此弟量己行事也吾兄精神强于弟且辅赞有人此不得而辞者天气寒暄不定法体在途千祈保爱。

　　复广润木陈和尚

　　从上尊宿被人推向曲录床上接物利生无敢或怠苟其力不充别无他策秪有退院自适一着而已弟非疲于津梁年来实衰败矣暂觅数椽于三家村里岂好事哉亦出于不得已也闻能仁弘护攀留甚切恐难迳庭然用之则行舍吾兄奚适而弟欲退藏尚未得其所宣郡道信虽则向风病驽岂堪复骤长途承谕缑城山色固为吉祥恐不容人饱食安眠无所事事也深自揆之名山僧所宜也而山不可买小院可藏头也而院仍有绊日月逝矣故人中如南兄徂落者非一人矣自揣余生能复几何嘉湖之间流水洋洋烟树幂幂泛一艇持一竿明月清风可南可北非踵船子而攀性空审时自适庶几可必他日吾兄有念相存其亦问诸水滨乎二录见示典赡婉博绝非时吻超然独出也大梅柱杖足以扶衰而隆惠稠叠使人愧汗尊侍还山嘱言寄候时临溽暑惟道体为法保摄不备。

　　复兴化护法

　　久向昭阳济济多士夙承佛记木铎斯民岂独缵绪圣门即出世一大事因缘靡不躬行而心得也梦寐高山自深景仰某迩者偶携笠筇纵观山水于铁瓮城边忽接台翰则病比丘又与大宰官居士隔江相见也日下金焦虽登肢体颇倦方就药饵未遑俶装意候来月望后躬造贵邑图领清教希恕不恭。

　　寄雪窦石奇和尚

　　八月初得手札知山中安稳殿材皆就非兄福德殊胜曷能于干戈扰攘之中民生[病-丙+周]瘵之际而古道场有如斯兴举耶弟久处荒村四体因顿思一放浪山水以散郁怀九月登金焦有鹤林之住十月过鹤林复有兴化之行求无事而事生殊非初意然兴化乃吾兄化境缁素相集幸皆知有此事较兴福费心十不一二病躯稍可应接或得过冬也遥望乳峰巍巍天外何啻千里怀思可知。

　　与黎大冲长者

　　道座高年矣乃醉心于个中事将从上机缘留神参究般若种子正宜如是培养有会意处亦不妨发于语言但不可以有心为之久久浸润不觉洋溢所谓水到渠成毫不费力也然不须多如白云一颂浮山闻之便自服膺承示不敢阅者更有微意焉道座与绍箕老久受雪窦和尚法诲是宜录以呈之非法中有界限体裁如是也绍老难一时与之细语其颂稿并附到晤时为言其故可也不尽。

　　复吴鹿友相公(附来书)

　　牲于世已矣只欠一死谬附遁野之义不入城市不接知交者业经八年老病侵寂守一丘荆柴以外俱付不见不闻甡之于禅也直逃焉而已顷闻古南禅师卓锡昭阳一水菰蒲中岂堪龙象蹴踏耶大善知识最为难遇而甡持心戒不获展谒亲承巾拂郁歉何如目前急求证明者惟生死二字古德云生何所来死何所去夫父母未生前认取本来面目是生有所来楖栗横担不顾人直入千峰万峰去是死有所去然而经云无所从来亦无所去岂必知有去来而后能了生死能了生死而后无生死无去来也耶易曰原始要终故知死生之说又云游魂为变而宋儒则谓人死则气散居恒为见闻所缚遽难了脱我师不惜金篦方便开示豁其盲聋免于流浪即今衰朽而植兹善种犹可俟再生也。

　　某愚钝无似入法以来闻般若种子有生同具乃不肯自负灵根行脚浙东叨沐天童先师法乳遂过为缁流所目然慧不足以尽佛缘不足以莅众浪出人前者数年余矣今秋病枯神悴厌冗求闲登金焦观大江钦仰高风凌然世表承贤公子偕诸有道招过城西极乐院与四方龙象聊结法缘自念疏野未敢托楮墨问讯然而夙兴夜寐莫不在大庇中兹蒙授佳章兼赐和拙语穆如肆好琼瑶之锡未足云喻且隆惠稠叠犹润涸鱼其喜洋洋某窃自惟素昧生平何以辱眷念如是得非往者同席灵山法盟有自至今无间耶所谕生死二字乃有生之同患其实又千圣入法之要领盖思去其患则进乎法进乎法则生死自空矣经云无所从来亦无所去者正言诸法实相有生本体元无生死也非实生有所来也楖栗横担不顾人直入千峰万峰去宗宿立言别有旨趣非云死有所去也盖生从何来死从何去古德用以警悟学人如桶底脱者生从何来死从何去即是无生死句或未能之即令学人参此生死也本体元无生死而令人加参者犹明德本明或者蔽之圣人向之曰明明德也一指本体一示参功两者相须若徒言参功不言本体则参功无所归宿或彰本体不示参功则本体末由发明此圣人为中浅根示其准的也今阁下恒究佛祖之大机深明圣贤之大用生死涅槃诚如昨梦豁彼聋聩下采刍荛博济之念为何如易云游魂为变直变而已非散之之谓也精气为物直言精气为物耳既为物则物在谓死且散宋儒立义或未然耶圣门之学一本性德而易其元也孟轲氏曰志气之帅也志行仁而气随之志行义而气亦随之无气是无志也气可散其如志何精即志之所凝结如无志先圣贤曰仁与义仁义岂从空而立耶本性德也性德在天地死且不朽而如薪如木然灰即散则曷贵乎性德是必不然也某少失学未测易奥过辱垂问管见漫陈且夫陵迁谷移盛衰迭换今古同然而阁下遵时养晦退藏于密即此一念子为天地根为万物母历千古而不磨或于生死有疑室中宴坐乞暂移此念看一二则极切近话心经一篇诵者千万讲者亦千万其间有云无眼耳鼻舌身意此句甚好居恒常问衲子无眼耳鼻舌身意试摩顶至踵毕竟是个甚么此处豁然未生已生一串穿却极是省力昔百丈侍马祖山行见野鸭子祖曰是甚么丈云野鸭子祖曰何处去也丈曰飞过去也祖遂扭丈鼻丈作声祖曰又道飞过去也丈悟入百丈答处甚是分明马祖无端屈人扭他鼻子意在于何毕竟是野鸭子不是野鸭子但如是看不必作心性会不必作道理会不必作迷悟会不必将儒释和会不必生难易想案头虽有诸禅典敢请暂置不必多阅则闻见自泯闻见泯则岐解不生岐解不生便是参情得力生死路将次绝矣古云用志不分乃凝于神或若和者一念子放下一超直入便与从上佛祖把臂共行外而河山大地近而五官百骸全体是光明藏全体是大歇场全体是阁下大受用境界却来观世间犹如梦中事是非成败何足云乎宋时无尽子韶东坡鲁直诸君子皆现生取证其方已验惟阁下留神焉。

　　复孙光甫

　　顶山寺三十年前曾一寄迹规模虽隘而深僻可爱彼其时寺僧落落四五皆传习应事早出而暮归为僧司者每有需索以奴隶指挥之而大家伻仆或有过门少有不周遂加呼斥非若待近郭阿兰若也寺众且安之高尚清修有所未喻亦莫或告之也今纯肃能撤弊庐成新构化应为禅亦所谓克家诤儿邑中大护垂护之功德非浅古云靡不有初鲜克有终苟纯肃能三月不违东山能一铛自若苦而有恒久而无怠闻见取信山灵当踊跃欢喜矣片帆秋挂定当随大驾后尘一为随喜。

　　复孙非台

　　业缘所牵自南忽北窃承道爱忆诵不忘今夏水患无处不患铁瓮城虽高而江南北俱荒谓不在巨浸中无是理也如何如何夫子固穷暂于陈蔡座下常处陈蔡而固其穷殆有甚于夫子矣念之念之顶山荒凉之地乃蒙令弟辈拮据护持此山之幸也然此林庐与夫时节只可负一钁煨一铛作住山计设欲大规模聚广众便为失策矣为今日计东山甘枯澹要其无倦纯肃脱所在要其有恒斯不负乡先生乡长者垂护维新之念耳。

　　寄王言远

　　自道驾南行临流抚竹未尝不怀思也客秋过京口领金焦之胜遂之兴化晤徐封翁华国见彼家信因知道体在彼平安也慰慰其时即附一信与德悟使告府上初春从兴化转至京口又为好事者留住鹤林然鹤林名刹也米南宫久于此为伽蓝奇其事虽允舆情而踪迹在往来间三月下浣归旧院承令公子来顾益知道履康胜而喜徐封翁前语为确且闻道用因时救物全活甚众好生之德洽于炎乡而衲兀坐荒院日以衰落长年碌碌于法无补用世寄世固天壤耶古南方丈既承尊旨未敢遽辞然已自认谢事长老迩来齿频堕神益衰粥饭之外更无余想所冀道驾荣旋之日竹下溪头促膝谈笑慰我生平耳云山千里无将寸忱敬托空笺一倾积谊惟望临下保民起居珍摄自爱。

　　柬金坛蒋楚珍护法

　　金兰胶漆水乳芥针时节到来卒然相遇不知其合此亦有大不可思议者矣某初仰门下盖于道驾莅台垂庇灵鹫时经今数载虽深企慕天各一方不意于鹤林敝寺忽辱枉驾而孤踪正南游嘉禾方以失迓为罪乃执事详述护法之谊出于寻常拙录本齐东之语而垂青爱之荒山乃江千之垤而移玉相之惟山与人不夙有大因缘乎以此推之古今受佛嘱卫正法者世正不少宁独米伽蓝擅美于宋代及归即思躬叩丈室缘逼夏制兹将买棹传闻大水塘路洋溢虑有不便因命监院先过进谒伏乞门下谅之。

　　柬蒋虎臣太史

　　鹤林二月山花未开承春风马蹄偕诸君子垂顾草树烨然生色且不鄙山野促膝斗室坐谈及暮开心论法语味详密钩深素隐因知门下般若夙薰非浅浅所能窥矣不逾旬日复承尊翁大护枉驾兼授隆贶云山相隔惟合掌遥谢且闻行旌北上深以祖庭荒落为念山野于是有感于中夫鹤林之锡名昉于宋武土田梵宇甲于他山历千有余岁而香火仅存逮明季也古基湮而卑殿逼非五台公联诸护法鸣诸当道则贤祠梵刹殆将同沦草莽后世无闻矣言之能不怃然今山野衰病退隐于兹巍巍祖庭未能振刷万一得门下一垂念之则天龙为之鼓舞魔外必然辟易玄素宏规米公生面自可重新江表矣此山野有望于门下所欲言者也。

　　柬兴化吴鹿友相国

　　承赐诸什佩之南游偶接吴越诸君子出以示之靡不叹赏捧玩不啻如南金和璠之重皆欲置尘辕愿游禅域哲人之辞兴感乃如是耶兹者月当流火井忽飘梧遥想台履日恒月升既多受祉而佛心祖语又必得其大机大用矣或制有新什惟冀见示某在鹤林懒病虽兼幸人事希少恒在凉风修竹边但一江之隔未能时聆好音为念。

　　寄李平庵文学

　　客冬抵足溪庵火炉茶铫谈笑咏歌几忘缁素法喜之乐真希有也自贵邑以之京口自京口以之吴门及旧院仆仆往返甚为劳苦到鹤林已夏时也又缘有众无粮执事日夕告急经画筹虑皆米盐琐屑事求一息如极乐之洒然不能得也窃自感之道座笃信好学探赜索隐教义性理皆极其至归元发真向上一机所冀时中勿忘古所谓无义味话者幸留神加察卒然相应踏佛顶　不为分外望之望之。

　　寄宣城詹曰至

　　贫道年运往矣客岁蒙惠札劝修裴黄故事愧不能承命然衔谊实深良以祖庭法运人事天时必相须而后成贫道恐非其人也若夫两水明镜双桥彩虹名山胜境常以为怀惜足力告衰济胜之具已缺特坐游于谪仙佳句坡公所谓我持此石归袖中有东海庶几云耳忍徒久欲结茅不意直来贵郡得座下安抚之亦甚感也石隐乃深入层峰殊有古人操履可嘉可嘉然贫道以其临事直率望其来再一相聚少资磨砻座下以为何如。

　　与诸千如待诏

　　春间承过云在握手片时忽又如萍如梗泛泛靡宁嗟乎日月逝矣岁不我与回想山中法聚时缁流白衣不知几人在也眷言思之能无恋恋于足下乎同师化去不觉五年念其求法一番辛苦生平履历行行无偶岂意斯人而有斯疾遂之九原乎以今观之缁群不减琐琐庸庸百千人中能有此一人乎良可叹也以其久交不能忘情略记生平录出当寄观也世味日薄一日天灾年盛一年大水弥漫贵乡将如何可念也。

　　寄吴伯明

　　湖山暌隔岁月悠然间晤道颜▆须眉无恙得以少慰耳座下佛种自深天资迥俗生公片石不特赖以金汤直久交为故人非多生之缘乎东海易枯劫灰难辨目前受用正宜一蓑一艇坐啸行歌于白公堤上真达人乐事也。

　　与王云来居士

　　日者辱携诸君子过我觉阔别数年道谊无间但又斯须别去胸中未免着一悬想谢康乐既肯入社何尝心杂远公慧照必别有见康乐病处愚意谓但肯入社心便不杂所恐寻复出社是为杂也苏长公白太傅皆坐卧此道者也诗文具在可想见其风致虽然尧舜与人同耳二公岂别有地位逞其神力所谓有为者亦若是已扇子　跳公案敬依来　聊下注脚果得寒毛卓竖则云门大师不远矣。

　　复詹曰至

　　岁莫于禾中得手札悉石隐忍徒之近踪接筐篚殷勤之雅贶云山非隔烟水非遥矣来笺一幅如命书复愿道座以摩耶视亲以迦文律己出尘之念不油然乎。

　　谢钱塞庵相国

　　伏承阁下隆护正法眷顾野衲何日忘之前祇领香积遂登大悲阁瞻古像过放下庵礼达祖见阁下经画措置真得一切事究竟坚固者矣阁下其契佛心而行宰官事乎梅溪一勺昔年法会之盛实赖缘起所恳大序为冠乞赐允裁容日踵领解维河干肃此布谢不一。

　　复黄坡蔡遁翁

　　廿载暌违片时宴坐增遐思矣委以挥洒藏身无地以副尊命拙而且俚惭恧可胜言哉善为我覆感甚感甚。

　　复柯敬明

　　近得寄札知在粤中建功立绩且能克究己躬大事甚喜甚喜然此事虽觉有进步须发难遭想庆幸想触境逢缘十分保任骨还父肉还母认取本来面目此初进门句不可认定若要到家直须向肉未割骨未刳时着眼棒下消息始得大彻至嘱至嘱诗颂一一目之若珍重加鞭他日更有好处倘因缘不断再得晤面铁甲传灯是所愿也。

　　与倪伯屏

　　春初过梅溪以院事逼勒未得于寒香中专候道驾兹来葑溪葵榴烂然而驾又适回府晤会之缘或有时耶法当末世朱紫混淆即高明君子每每务虚热中冀称僧圣尽情埋没一点良知座下乃慥慥躬行区别稂莠明镜当台佛魔各还本形此不独末法金汤实希见之优昙钵花矣西华鬼窟翻去佛土庄严将必有日感激感激然首座专候吃杨梅能如期入山否倘一苇杭之犹得于静室中俟开襟快谈耳。

　　与诸合甫

　　形神日敝法运日薄曲录床龟毛拂渐觉无味惟故交相值开襟话旧则乐与晨夕此近况也胜公来得手札辞意殷殷恍若晤对于玉峰兰若中时节若此赈饥为急务仁者之心好生之德拔苦与乐亦何多让于老瞿昙耶力行可也旧谷不登檀施绝少承惠犹在涸辙得润斗水所感大于河汉谢谢不一。

　　与葛瑞五

　　春初过梅溪又过嘉善游钱园半月闻公亦入西山看梅赏心是同溪山各异念之念之所云华严宗镜学佛者必由之而法性始宽波澜始大得一星子见便自坐地见太宗师垂手接人言语不一呼为葛藤者此坎井之蛙未可语天日也娑婆称缺陷世界儿女之缘或未能从心则当以佛法为娱消烦恼破幻梦绰绰然使青山白云常在胸次何待他年始作汗漫之游乎舟次吴门作此相寄葑溪斋中尚有十日留公盍归乎来。

　　与叶岳心

　　饥馑荐臻法社冷落衲子驰骛拒之良难流水行云非无定踪亦息肩一策耳日下偶又舣舟葑溪开箧读除夕元旦二诗触境命词皆得性情之正虽然沧桑自古何常此是彼非不若两忘而化于道诵金人三缄之铭喻风人明哲之旨矣缘事固无应者时节艰危告匮何啻小家然与其爱妄费倾千金之橐不若踏实地下福田一粒种子明智者或点首焉。

　　与陆平叔居士

　　客岁两过高斋叨法供齿颊至今犹香也所谕宗镜一序碌碌中每念之旋失之春仲桃李芳菲之际不幸得一疾拘挛逼迫不可以言幸因得疾而杜门谢客得闲得闲而序斯成虽妍丑不自知然谓有此可以报命病之能益人亦奇矣不独此也忆向之行脚时多病以病求脱生死愈切以其切故得　地一声出世时又多病以病而常念静退念静退而畏结援显者于今思之盖初病者策我见道也厌苦不深求道不笃也末病者牖我知几也所谓树高招风晚食甘于肉安步稳于车也人未有生而不病者乃世间则卜筮医药嗟叹呻吟徒病而已若因病而生惕励则病未尝不进乎道也此学佛人之病有异乎世间之病也足下学佛者偶笔及之。

　　懒斋别集卷四(终)
嘉兴大藏经　牧云和尚懒斋别集


　　牧云和尚懒斋别集卷之五

　　东吴　毛晋子晋　编阅

　　鄂州　记室智时　较订

　　文(戊)

　　书启(下)

　　复京口鹤林诸护法启

　　某启莲池竹院仰赖金汤蒲质柳资恒多疾疚计出山以月余徼过溪之日望衔惠不浅于心有忡捧观云翰跃然神往江千切激冰机卓尔道通方外空山岑寂踪迹可藏古树婆娑袈裟得荫稍候却药炉之煎沸遂当亲尘拂之玄微肃此布诚伏祈垂宥。

　　复雪窦石奇和尚

　　无隐还山附致数字少叙契阔其间虽未述自闲侄来禾弟以病却天童之命而弟近来困顿衰苦之状悉达于吾兄前矣岂意前字未到而慈命特颁教诫累幅读之不禁涕泗夫以天童祖席之重先师法道之尊海内景仰至于今日住持虚位为之后者不能勇往一肩担荷世亦何望于有其后耶况烦香山持命冒暑匍匐真如吾兄耳提面命乃复晲而不顾弟亦何所逃罪何颜以见吾兄因是寤寐转侧不遑安处三四日间微细筹度弟之生平颇自知矣一木难支大厦且弟又非一木直枯木而已天童之事非小小因缘可支持者非两月三月可了事者非若他刹泛然可退步者众必以多计时必以岁计纵弟拼一病躯入山领多众而住长时万一外缘不就进又不能退又无计其时非特取辱于弟而祖庭系之先师系之诸护法系之而吾兄亦系之以此自量敢前趋乎此非弟固执多虑吾兄当怜而察之弟之病状支离颠蹶尚未暇计也所以百丈清规住持有二事当退院一以病衰二以阙外缘以此思之主大刹者非具大福德人莫能前也弟今实实病衰而又薄福有院当退乃寻院而住自知之明亦安在乎惟兄以天童勖弟亦愿以天童量弟弟思古人亦有同在师门而外缘之丰薄各异材略之短长各异要皆随其力量初不强也所以道吾听船子之优游慈明笑谷泉之散诞同其志不必同其力同其法不必同其缘弟不肖敢仰攀先德惟吾兄大慈勿强驽骀之走千里樗木之使绳墨则深知弟亦无累于兄且无辱于先师使弟随缘林下终其身得全其人皆兄之赐也仰望孤峰不胜感激惭愧之至。

　　再复雪窦和尚

　　弟近来饮食大减一夏唯啜粥延息形影偃蹇取静梅溪香山所亲见作书复兄香山见之有愠谓若是不敢归其持兄大议不可少抑朝进暮入左鞭右策弟亦无如之何三更起坐床席自思香山岂故相逼乃出于不得已兄岂不念弟耶亦出于不得已因念先师复自垂涕细思我固不肖若不一往似断不容我静坐过日矣因是许香山行虽行但尽弟入山一念其因缘久近病态颠连吁亦遑恤于后乎惟兄怜弟不得已狼狈从命凡山门最要之事乞先调停斟酌望之望也向后弟或不能久留亦乞勿过为督贵必始终为山门作主而更择人惟此二说弟虑先言之兄必担荷之弟则敢行不然再请尊议不敢前也惟仁宥之不尽。

　　复温州法幢大士法侄

　　七月流火闻道驾高栖乳峰中秋对月承华翰远招太白因思道座世出世法打成一片于兄于弟不分两家切感赞叹之劳仍思瓜葛之巧佛曾亲嘱天乃笃生锡振曹溪在先无让彼一宿觉苇杭甬水于今自信是三生缘霜叶红黄水天澄湛图良晤也敢愆期哉顾倦鸟之迁乔私欣有托而白云之出岫自愧何心谨此奉复曷胜怀企。

　　寄朱近修

　　梅溪放舟闇伯与公握手殷殷不能遽别盖道谊所钟非一日也廿一渡钱塘喜与林公可任今衣缁称法幢大士者相值途中盘桓不甚寂寞且越中诸山红叶离披供人眼目胸次亦甚开豁抵明州谒道台协府方外之谊甚厚又晤林公殿飏者言与公相善再四询近日行履不得不以实告之初二入山微雨忆所叮咛略去繁式敷座说法稍存一时扣击之意诸缘颇顺幸无怀念但众多钱谷有所不充然亦付之龙天德明见以此语倘得长生之缘一就坐卧更觉为安因悬崖归附此不尽。

　　与范遵甫

　　古南栖迟数年贫交而甚知我者莫如公倏尔南行踟蹰之怀固难言矣幸秋杪霜清万山爽气遥来逼人差慰征途萧索之意四明秋成大胜浙西山境亦甚乎静岂非时节因缘偶相值耶别来弥月公必以我为念以此报公庶几可无念耳悬崖有母不能不归彼念甚不欲归我不能不使之归耳。

　　与周公贞

　　匆匆南行不及与足下竹院深谈依依之情动于肝膈有非筝古可尽者塘栖舟中写一扇相寄想到矣噫人生天地固如逆旅其来去若先有定缘此不知属何人主握亦难思测者矣老当家置骨之所令伯辈曾有定议否倘如旧主入天童则明年候诸公顾我于穷山深谷也。

　　复道峰木陈和尚

　　中秋后拟之京口道经吴门再领清诲因贱体困于人事遂不果行心甚怏怏九月望前梅溪发舟月尽达于甬东晤王念翁张协府承以护法为己任命中军及经照二司护送行李初二到寺人情皆愉悦也独念法兄远在千里不无溪山各异之思二上座至知行锡在娄东与吴太史王奉常诸君子为法喜游引领晨风殊自慰耳太白巍巍祖庭加以先师经画未肖万一继兹法位时中恒抱惭恧兼之山中旧规荡废苟逸群习既寡悉檀复虚库廪草鞋虽挂如趋役公庭打一到字久近之缘毫不敢必伏蒙垂嘱何日能忘愧茕茕病躯膺以大任未免举措惊疑致悬长者之虑耳。

　　简姚益城中丞

　　癸未春仲忆趋丈室以聆玄诲未几沧桑变迁人事代谢念毗耶老人入如幻三昧劫火洞然须眉无恙喜慰喜慰数年以来谢住持事惟随顺病缘煨铛觅隐俄大翰远颁命主太白度德量力何能上副台望第有先师庐墓在衔命入山遂结冬制众广事繁不遑躬候无任神驰。

　　与五磊颖石法侄

　　先老人从心之年会下英材肩摩踵接当不让古大沩其时吾侄在众中恂恂然规行矩步深自韬晦似不能言者今日观之其逞雄心争长技者皆渐澌没而临人天嗣先老人之响者皆昔日似不能言之士呜呼天之造就人何奇幻如此耶古语云三年不鸣鸣则惊人三年不飞飞则冲天彼世间法尚然况续慧命继法位其可以刚戾之气一例冒取乎殆不然矣求之于吾侄处众住山出世则衲子知所劝矣初入太白诸事纠缠未遑过慈一谈夙昔数行先至晤面之期有待于春也。

　　与超果破颜法侄

　　初入山中诸事冗冗不及与吾侄从容一叙法喜录曾略阅之赏心快目但不妥处略一裁削其语意圆满处用朱笔圈出既受心托直笔想知我也外所欲言朽与令先师亲近先老人无不年深岁久而受记嘱即吾侄亦然人所共知也今若后生晚进虽少有机致必亦使之深根固蒂则可不然恐摘时太生欲其味厚香飘则不能也不辞附致幸原之。

　　与徐心韦侍御

　　叨供入山忽逾月矣缅想维摩老人以众生病而病然众生界本如幻如梦病性亦安在乎众生既本空寂则病病者当不必医药体平而神固矣第室中一榻不免系我山林之思岁将暮矣山中承庇俱安然望移玉一过泉石更觉蒙光想在春风芳草时乎。

　　与江宁刘觉岸(居士留心祖道在金陵著有如来纪略以摄同事)

　　千里神交一回觌面原来是家里人所谈皆家里话不觉喜慰生心耳佛祖顶　一着非般若夙薰信根成熟莫能趋向幸保任之津梁末法何莫非黄面老子儿孙觉方其袍圆其颅者为拘拘矣天寒人寒时临长至尊寓能有地炉煨黄独紫芋如山中受用乎。

　　与詹曰至

　　贫衲衰败之年筋力无能远游相看两不厌只有敬亭山输却居士一筹矣乃客秋又被业风吹入天童真所谓祖祢不了殃及儿孙今冬期告圆子禅在左右欲为众归里持钵斯亦后生宜行之行也便中特草八行附讯。

　　寄祁骥超居士

　　山阴道上冒雨驱驰未得信宿高斋细谈阔况饱饭即行耿耿至今也开岁佳闻名卉生机萌动幅巾宴坐禅观自深未审宝掌山主曾来相对否谨托数行遥为问讯住持之缚一时莫解冀得少暇图造山庐以领幽趣。

　　寄倪伯屏司李

　　禾吴甚近图晤虽切往来每左掀髯谈笑于今三年溯洄之思何能已已客秋事出意外疲驽之足复驱长途抚镜览形自笑将来作何收拾门下闻之亦必垂愍兹因平岩出山特附数行。

　　寄报恩浮石和尚

　　客岁蒙遣书梅溪之上拜领大贶遂尔渡江未及告行有罪有罪山中祖席体局既大勉力应酬幸一冬帖然过去病态日增将来之缘难定月日如行长途尽力而休耳开岁草木欣欣因时触物有怀道体缄书遥讯彼此衰老更觉含情北望依然临风神注。

　　复黎太冲居士

　　将老鹤林复主太白倦飞知还人不如鸟真无奈何也得教知高年体气亦畏动喜静况春时寒暄不定室中正宜摄养尊媪临行从容自在信佛之验矣。

　　复吴北海文学

　　自舍极乐神情日衰念及高谊肠九回也天童义不能辞随缘一住不过了先老人公案投老一枝想依鹤林杨子相隔不远其时晤言又想便耳尊翁护法闻赐瑶章至今未到想念想念令公子从福慧中来雪窦老人既名曰超鼎今字之曰慈立二慈之祐必成立也。

　　复屠闇伯

　　自入山中碧天红日忽生忽落桃花流水又复杳然想君子之仪未能即觏忡忡不自安岂如悬旌摇摇而无情乎深感远慰益我遐思梅溪竹院不知何日之缘再同箕踞耳。

　　复郑子康

　　法缘久聚情想随之情之所在即道之所在也第当因情而念法未可忘法而趋情法乎了生死也空所有也入正见也公学佛既勤时中宜加精进与法相应去古不远矣不必以形骸为累告而不得缁其服也即使桑榆晚景愈当以法为念知命一偈南行时失稿今当续刻闻而兴起或有人焉。

　　复范子遵甫

　　不揣衰病领大住持惟我故人知缠缚之苦矣悬崖来近况半得之于彼口慰慰所寄新什何真切而婉丽耶聊尔步韵自感且伤溪上梅花春风不肯留住奈何奈何近修忽遭丧变愁苦之怀知莫解矣然死生之关非设一日觑破亦只平常良友当以此语之庶几一解。

　　简孙孝若护法

　　念别已久积想日深客岁在禾忽闻春雷动地不觉舞蹈生欢盖金汤明良会合之时即苾刍泉石依凭之日忻慰之情有不期然而然也但以萍迹无恒道途修阻趋候为艰因草数行谨命禅子远诣毗耶用展心素悬悬之私惟冀台亮。

　　寄严髻珠居士

　　辛卯一晤于今三年冷观世间真如梦幻道座种性既相邻于佛祖情谊又笃切于山林知至至之知终终之则今世之杨李也兴亡治乱寄之浩歌成败利钝付之流水是所望焉前月上已登四明巅晤雪窦老拳拳以道座为念适于案头见所惠图章古法劲笔殊未见也自思忝主长庚亦冀得此以开眼目敢乞斋中得暇入游戏三昧以满所愿感之甚也。

　　答陆葆翁

　　一叶海东故乡千里每念及诸亲旧心忡忡也盖近则忘远则思人情所必然非游方外而不能弃世间所习耳喜吾丈年高气旺为学不倦贫同原宪乐过颜曾宜大人君子爱且敬矣不佞未及甲子齿堕眼昏大刹谅难如期终役倘得弛肩旋归故里与吾丈把手濠梁叙四十年知谊亦快事也。

　　复芸居玄若老友

　　弟入天童山事冗冗无古宿之大福大德以御龙象虽寄托一枝又无鹪鹩飞控之适徒备员法社两无当也承远为存念感愧感愧坐思三十年前芸窗竹榻静夜清秋促膝谈笑佳境未移浮生皆老造物小儿变弄岁月真无奈渠何欲奉教言自不知在何时敬老居士道谊殷殷虽不出户而山中云水饱餐香积咸受其赐具有维摩神力矣世谱一序神衰笔陋黾勉草草第不敢违尊命耳。

　　复顾敬修居士

　　三佛之地向称甬东况太白插云清关隔世诚别一寰区也满目青山间啼黄鸟忆在葑溪蒲团相对正此时耶何良晤之不多得也神往神往西来一事本自明现苟用志不分求方不杂便容易入手道座信根非一佛二佛所种宜于此生千了百当然当留心返观动成两橛时幸勿自画奋然着力水穷山尽方知瓮里未尝走却鳖也望之望之。

　　复泯岩空林大师

　　弟之太白也出于无奈衰慵之躯勉强应命诸事甚繁兼之时荒世变厨库空虚檀信寡助容众为艰不过随缘而住充一时焚扫之役若云主大刹继先宗光祖庭则惭恧无地矣彼此衰老每念旧交零落无几在近惟雪窦兄然既受住持之缚又土木经营已当暮年求作闲人殆不可得如吾兄者白云清风头头自在此弟恒思聚首促膝而又不能得徒寤寐转侧而已二友传蒙已入览同参之谊略见于此达兄竟成古人增我哀惋自旧冬至今未尝不询问素所相识及在奉之法属皆云莫知其踪迹其徒四散惟庭柏在求其骸骨乃不能得为庭之心应即于师子林买几块砖设一小穴藏其生平语句爪发衣履外立一小石表以法字此庭所宜为倘到兄所幸明告之在弟力虽微数金之助必为设处此不独安达兄之灵亦所以安庭柏之心慰同参之念耳长夏山中绿阴黄鸟深望把臂数日又恐鹿城初还更加跋踄尊履不便未敢擅启或足力稍健乘兴欲再登先师庐墓即乞脱略入业林格式从者五六人一杖一笠翩然过山弟亦不敢以丛林礼数日夕烦渎但得偕行清关并坐隐盖同上玲珑开襟谈笑倚松啜茗坡公所谓与子成三老来往亦风流亦希有之乐也。

　　答钟雪缘文学

　　道座信根甚深浅浅淤泥何能碍莲花之芳洁古云百千法门非信莫入既具信根当随此信直前时不待人当乘此时勇猛道味既浓俗缘自淡正不必委以他日耳托在道爱不觉书及幸谅。

　　答吕幼安文学

　　梅溪往返常泛木兰太白栖迟不离竹杖水山既异劳逸相分老居士当惜我暮年之苦担耳迩来道况知动止平安为慰梅溪分太白之灯不但嗣山朽而先尝老和尚法乳然自先师入土塔上未到世教尊亲法门祖祢一体无间似不宜置之度外日下痰症或不能行可行不可诿也晤时乞一言之。

　　柬道台王念尼

　　僧无恒产糊口四方云行鸟飞无所累也虽然孑身则可居大刹临广众则未便也有产而差役之扰不时应点方袍圆顶出入公庭此又未便也寺中有田蒙台护念此立自运碑德泽与香火千年永永矣今因大造填图三百亩为一户寺众闻之忧虑遑遑仰乞台护审役乃一邑之公或念天童山为历朝祖庭不入此例使云水僧众安心泉石不以差役而乱禅定垂庇之恩真莫大焉临楮惶悚万祈台亮。

　　答莲花峰了源法侄

　　太白一脉虽支分派别然总之先老和尚儿孙本一宗祖本一门庭奚有间耶但愿荷法门担子孤孤迥迥使一切人瞻仰有分倚傍无门不询世俗随波逐浪此不独令师和尚而先老和尚犹在也种田博饭正古人家风已及农时宁不料理莲花比用侄云山路近秋成后可来新塔上一观从来住山人两手空空但要行即行不必念入丛林用多少供费以在同脉不作容语幸原之。

　　与孙非台

　　法运日衰病骨日懒得读乎教如坐莺啭谷中对春风耳令郎恂恂君子天夺之年古人天颜冉祸夷齐之疑真莫解矣然性空缘会摄尽世出世法观性空解脱固非牵恋了缘会牵恋具有解脱伤悼之念即归根之旨也辱叨下问敢此奉唁诸保爱为祷。

　　柬陆哉生

　　久不奉诲怀念殊切珂禅人来述道驾当春风和煦欲南渡钱塘东游太白忽复春暮伫望加殷令兄平老竟作古人世相无常圣贤莫度不无感且哀也所喜菩提种子深培固养遨游众香国定矣独念道中失此知交为恨。

　　复耿玉齐道台

　　庚寅岁在禾闻檀越莅浙东大作佛事即念曰黄面老子付嘱有在矣兹备员天童拟草数行奉屈舆从复念檀越作津梁开度门处处为不请友今未即过山中者必政事有未暇也兹辱颁大惠敬领敬谢所喻唯此一事实乃释迦老子彻底为人句药山云皮肤脱落尽唯有一真实盖本此也苟不知见尽命根断脱尽廉纤卒难相应灵岩曰但参话头然参话头古人虽有成说而所谓话头初不泥竹篦子狗子无麻三斤乾矢橛也道峰云古德患学者将心凑泊用意抟量将个没义味话塞断渠情思解路此亦古人方便解说就此而论只此二句便是情思解路何为没义味话耶要知灵岩发药不中檀越病处道峰注解固欲引檀越跳出酱缸不觉又推入醋瓮若只倚墙靠壁去要得脱洒得大休歇诚为难矣今山野亦不教檀越参话头也不教檀越绝义路但自思惟种种公案种种道理说得解得因甚此事未得洒然胸中有碍但如此自审自问退步推究当推究时不必去计贼计子计如何是法身如何是转身但隐然愤然要求个倒断畅快此便是直切真正相为舍此别无相为也待倒断时乞示一倒断消息山野再进言耳信笔奉覆深祈照察不备。

　　简道台王念尼

　　恭惟大护法现宰官身为如来使藤萝之下块石枕头受庇多矣兹闻荣擢行旌有期忆想光仪不胜恋恋所仰慈愿弘深神力自在垂文殊臂过一百一十城则海山一带祖庭犹在天眼中仗为振刷也。

　　答玉峰玄佩二法孙

　　久不得信自恒忽来乃知在大阳山结茅也得月既多虎狼出入不便汝师之塔移出亦可旧冬既到绍兴宁波近矣该入山一次虽有疾不可中路返也一瓢在山虽志无他想当思汝师嘱托之意非仅仅单守灵骨而已念此可不大发勇猛操履己躬下事他日钁头边觅一个半个以答其意耶。

　　简韦海梁刺史

　　古人学佛无不先以四弘誓如道座一片笃护天童之心此大愿王当于文殊普贤大人境界中求泛泛者不可同日而语也忆岳降在迩缘入秋脾气不佳旬五之期弗克果耳西堂圆子特命代讯棕扇一偈寄三令郎为他年之征鉴入为荷。

　　简耿玉齐道台

　　秋霖洗炎山窗兀坐念老檀越在西冷渡树精进幢研佛法要同此时节道体必卧安觉安耳老檀越智种夙深愿门今大现宰官身当不啻一佛二佛为授记也因缘时至此事蓦地相应尤山野所望日用应酬乞猛提撕铲去所知直期撒手至祷至祷。

　　与李明远文学

　　山中兀坐岁月粗遣恒念道履知平安为慰人之生世耳目对待不出五伦待必有道各中其节世间法也出尘一着须向有生已前讨个分晓出世事也然不可尽绝世缘走向虚空然后为超耳但世缘姑随顺之实知其种种皆幻相未生已前一段光景必要亲知灼见寻见根蒂日用应缘时断不忘却所谓居尘而出尘也然又不得以道理心性注疏之一注疏便无交涉矣。

　　与朱养明

　　春间闻令叔母之变知怀抱郁然意谓有闇伯遵甫晤对可以稍解愁虑兹忽得遵甫之信不觉顿足扼腕舌噤而不能语情塞而不忍思在我尚然知公凄咽必倍矣人固有死第心契者天忽夺之斯为可悲耳欲作一挽诗心思怔忡一时恨无头绪太白栖息忽已逾岁以列祖之光檀施奔走日供粗给所不容行坐自得者宰官出入耆旧安顿田税经心执事进退苦无精神应接过此一冬切思退步梅里住久道情之所钟或另觅数椽并谢古南一席庶几闲云野鹤烟水扁舟晚景可以优游耳公其以为然乎。

　　柬屠闇伯

　　孤踪南来与木石俱倏尔凉风改候玄燕舍巢不无引领怀旧之思况颁翰教心弥忡忡矣遵甫竟作古人念其生平学饱而数奇兹又夺之年造物小儿真无面目何忍何忍闻相知皆为痛伤举有赙赠且路人亦为欷歔善恶之天又若有定也人生无常飘若陌尘自古英雄俊杰透此网子不得作有情痴某念及此拊膺长叹曷能已已一竿一桌来往溪头常与知心者接晚年乐事无过此也遵甫今舍我而去社中少此一人能不悲夫。

　　复李端维李武曾昆仲

　　忆与贤昆仲作别南行不觉又秋风落木矣垂老之年不应复肩重担第以祖父创业为后者义不容辞尽其心焉而缘之久近不可必也。

　　寄松陵包孝廉

　　敬启甬东为三佛之地太白为五山之雄赢病枝栖衲子云赴愚侍子生为众发心持钵贵里承门下一见而心许之不惜鼎言唱为领袖此枵腹苾刍所仰望维摩神力移香积于刹那际也惟是秋霖骤作禾穗如僵种福其谁不愿破悭未免有辞更冀妙用随时德音沃众知足行内岂敢定疏册之短长如来藏中秪欲成施心之终始众流成海篑土成山白粲乞转朱提恐道途之难致香饭用作佛事欣法喜之遍充谨布衷言遥讯函丈统祈道照不备。

　　与钱福先民部

　　恭惟门下桑梓同乡云泥异路猥身林下幸闻旄节南来翘首江干未遂尺书北讯然不佞忆在破山时辱令先尊眷顾叨上府供亿则门下乃不佞之世护法旧檀越也侍僧乎岩贸纸印经乃蒙批示渡江无阻推仁念旧之德曷能忘耶谨勒八行布谢。

　　与朱近修

　　客岁雨雪何太多耶山中榾柮火虽余重寒逼人腹痢顿作至今未瘳公之近况想平安耳古存老马不取长途天童长途也疲足何能久驰骤耶。

　　复南涧晓庵法侄

　　入春多痢体恒不佳毓之禅人持扎来知不忘二十年前旧情也阅刊录二册孤硬稳实第周致人情宜略为带过不可太凑泊恐向上文字渐成俗套忝在衰长故作此言想知我也。

　　与理融禅人

　　来书云在老和尚会下默默有所得但发挥不出耳今欲发挥当放下茶汤进山来。

　　柬韦声玉刺史

　　春光忽徂绿阴满径闻驾莅治颙望入山话畴昔也而不意僧来候迟宝舟旋发悬悬之情直随南风而渡钱塘虽然溪山两地云月一家祖庭既尝在护念中则西湖太白未尝隔一线道也。

　　柬耿玉齐道台

　　岩栖云卧隔断红尘恭惟老檀越顶肩宗社津梁世学同尘而出尘即世而超世每以为怀耳桃花流水已逐春风绿树黄鹂时宣妙句山中受用对触良多杖履幅巾惠临幸甚。

　　复五磊颖侄

　　昨从白云回闻吾侄专人来讯开缄知令师应请于齐令行吴越古人自北而南今自南而北法运其有时乎河汾之道新于旦夕也。

　　复王言远

　　不佞衰且病矣复备员天童出于不得已也承注念何以言谢惟愿于援济之暇扩此大事因缘真维摩之身如来之使所谓曹源涸而复涨觉树枯而再荣其在大权菩萨弹指间矣世出世间一锤打就岂隈岩傍壑自了汉所可云喻耶时节因缘最为难值期勿失之遥望遥望古南耆旧零落不佞衰败无取欲振刷之尚俟清光重为照摄庶几创业之劳不坠于地尊意当必念及于此柯守备初亦寡言喜于此道勇猛信入遂觉有欢喜处此愚柔明强之验也拙刻四册以备禅喜之乐其一致柯以见远怀。

　　复朱近修

　　春间感痢之后自顾形影大非故吾而住持之缚一时难解然梦想已不在千岩万壑而在一桡一艇矣公之念我诚得我心作意山中有早禾可以安众凉风秋月可不愆期相对于桂香丛菊之畔谈衷话旧耳惜遵甫不及见闇伯不遽回寥寥莲社可胜惋然言远在远慰我好音知彼无恙差足为喜人生去住固其命耶。

　　复柯敬明居士

　　自前年得书知于此道有信人欢喜处诗偈天然乃知学佛种子植来已深不觉遇缘而发耳今又承远惠香仪言受教不忘发愿世世在丛林扫地烹茶好即好也只是柯道人太煞讨便宜一笑。

　　柬杨九春府尊

　　春服既成水流花谢恭惟道体游衍天和福祉胜常也某卑栖山中恒颂仁德兹具拙刻用呈郢正伏乞慈览。

　　复白云鹿门大师

　　数年阔悰到山一罄为快所论一回相见一回老能得几时为弟兄此中不觉惕然非出于至情何以及此吾兄高年宜颐养深云弟若在近再当奉教。

　　柬马培元护法

　　荒院促膝不觉五稔想念光仪如在天际客冬承惠晶章明贞之德感佩而不忘也兹以恒慈禅友便附楮遥讯凉风届节万山秋色倘驾有意于乳峰则太白在咫尺耳。

　　柬雪窦和尚

　　凉风徐来山气晴爽遥想法体必然清快弟为夏间亢旱日夕郁郁倦亦随之喜无大病耳有魏太生居士极道气以医术行于郡其针法更熟为弟去数年颐间之风胜于服药久念千丈妙高名胜欲来礼足因与作数字或山中有体中不佳者亦可一诊视其药可尝也有僧自杭来见幢公渡钱塘与之对语片时而别乃六月二十五正古音在山时未审知此消息否并闻。

　　复与么时书记

　　病态日增衰相可悯幸其生恐非福也山中得雨后神情略安深思遑遑汲汲作粥饭主何有了日法运之降顽怠成习向之说西来大意云乎哉中夜彷徨深怪脱此窠臼之无方也秋冬之交枫叶如花将作雁山之行一看龙鼻水是后当收视返听长揖保社课西方佛了我余生闻之想当二笑也。

　　　　又

　　休庵回山知休夏处即定光古佛现迹之所他山之泉堇之美者必饱饮矣户事若得中尊果如复周畏翁之言海众之幸当即与执事商而行之秋风凄清草木变序想西湖之胜脚跟摇摇公即西行相会必在杭苏之间耳。

　　示石隐珍徒

　　今秋忍可入山得十月十六日书知此书乃旧冬所作也其间宣城风景大概见之但又住一新庵刀耕火种正古人行履宜耐久忍守便自不同流俗法运日衰浮嚣成习时诫门下人不许着红履拈白拂出入市廛摇摇摆摆见笑明眼若不遵训非我弟子汝亦合知凡百谨慎则千里之外如在我侧也嘱嘱。

　　示西华玮首座

　　阅字知两年山境人情古冢幸平佛宫宜复第不须以丈尺轮奂夸如云栖小小几楹不惟念时世之艰亦称此山之局此当以吾言为准勿惑于他言可也佛智祖塔亦宜豫择左右一片土安之今日之所以有道场而不至泯没者先宗之道力所持也吾衰矣匡众固非久策语录刻完纸价甚贵印寄一部当好藏之后印恐不继耳。

　　示睿能上人

　　破山一聚屈指七年知参学之志未去于心也但人生有涯世路无尽何不趁色力强健作个猛烈男子一决生死之疑以快平生乎因恐可还吴直笔附规后生可畏望之望之。

　　示印象知客

　　两三年来闻在法华山结苑不唤汝入山者恐汝住处初构而中止也然住静本非快活事乃埋头操履己躬一着使长养成就也古人木食涧饮几十年煨折脚铛乃是标榜今人不知每每过求称意要富足要徒众要人知我尊我此不若不住静也即住亦不安稳今闻数椽可蔽风雨当励志耐性甘淡薄待己要严处人要和见人要谦便是安稳舟方也。

　　示法平书记

　　六月中有此山戒子还吴手书一字曾到庵面会否法运日衰保社多事有意思人正宜埋头过日冷看好事走名者真如渴鹿奔马罔知休歇想念古风最堪悲痛此等流不若三家村里念一句实头佛耳于禅何取哉。

　　与詹曰至

　　忍子之来贵郡也虞其人境生疏佳山佳水或难驻足乃承道照四五年头竟成一住庵人兹来太白极道贤昆仲护持之深雅谊之笃感激感激禅风日弊世波日下石隐又不知作何状也呜呼溪山千里衰病一身陟敬亭晤同道未卜何时。

　　与徐心韦侍御

　　得依道照洒扫祖庭宜久处其席矣窃以人之禀赋允有分限孟公绰不能为藤薛大夫殆非虚语也兹衰病日增照理只身未暇常住事繁何能料理乎坐是自当出山更择贤者则在老师兄出手眼而已谨命执事持情上闻不及走候者濡滞之间即致葛藤。

　　留简报恩浮石和尚

　　阔别甚久思得一面因鹤林促去故不能在河千候兰舫耳山中事已嘱诸子微细开陈不烦过虑但丛席久经废弛必先摄之以威使顽怠者不敢作蠹济之以慈则善良者皆效力矣即此是入门一诀惟留意焉。

　　与倪伯屏司理

　　夏间闻尊体违和弛却天童担子便思过候不意山中尚有余事缠绵遂不果行与平岩咨嗟者久之殚公闻亦患疾人生壮年一去血气不充诸病来寻使人不知不觉无常之相难逃释迦老子所言可慨可慨二大士之慧眼必先鉴烛矣山野之病屡屡增出不止一种古云同病相怜不知维摩大士何以教我。

　　复金子乾居士

　　酉戌之岁两晤道范嗣后孤踪萍梗不接玄论者久矣所谕万寿山事有始无终固房僧之习山野谓止澜既作法门中人自可拂衣始见高尚若立两争之地与房僧何异然万寿古刹也道座之执杵摧魔宜如此止澜或陵人傲物不宜如此道座如此正见护法之切止澜如此不无招众之怨承道座护持止澜山野自宜归德而止澜叨道座之庇肆无法品山野其能忘言而不一诫之哉三讽来谕善者好不善者恶固美也乃若因善者之好与不善者争又非美也不若佩善者之好使不善者安之为愈也是故长善者之好远不善者之恶斯佛祖无诤法门也道人脚下本天空海阔其恋恋于此与人争席欲山野耳无闻口无见岂弟子所以安师长之心乎然道座为止澜即所以为山野更望谅山野即所以成止澜也盖佛祖之求人也以其法也一瓢一钵行乞四方于法无损苟贪着居处饮食俾恶名流布法何在焉所以山野不得不教诫之教诫之而不悛不得不继之以斥逐也此系法化所关非私心偏恶惟道座矜念苦衷勿谓直以粗词唐突则法门幸甚。

　　与钱圣月居士

　　岁暮接寄札知归休老园不复四方春回禾中青士为余言钱子以艰岁少事货殖且中馈久无主近复续此缘人之学道世途龃龉事与心违奈何应之曰无伤也道之机正在履艰难险阻而始生非于宴安可得且钱子甚慧其货殖直游戏耳中馈之缘恶知不以团圞而话无生乎青士为之二笑所论书归来问及赘三诗二月间即了此公案矣道途难行屡寄屡阻兹朗侄登太白闻素相识故托致。

　　复周贞可

　　自古圣贤生于忧患故君子处困而亨处穷而固正操履得力时也即足下以忧患而进仁术非乎孔子尝为委吏乘田于道无损盖君子心存济世之功亦不可无资生之术两者相须道在其中矣所谓闹中取静此则须有其方足下久于禅者何不于正闹时试究此一大机轴应用纭纭辘辘而转从何处起耶但许恁么看不许恁么会所谓作心会性会主人公会本来面目会并不许作周居士自己会无名无字会但放下诸念冷地自看不可性懆如人斫树今日也斫明日也斫斫到根上便瓦解冰消始可称达道人随类自在而不分闹与静矣。

　　复翠微汉萍大师(翠微精舍在燕都西山时萍于都城外觅得笑岩师翁塔以近牧场欲迁西山书来畣此)

　　自先师化后同门法昆皆天南地北每念昔时山中聚首语笑之乐不再得为恨兹承三千里外以祖塔见商足征不弃感何如之遂私心揣摩使邻义冢岁月不免侵蚀或为迁举锄掘又恐伤元气盖塔锥其表也元气其本也祖生平不徇时缘痛自韬晦及三世而天童先师法化弥布寰宇未必非祖塔之应以是推之其名虽义冢其脉固吉穴也宁修而勿迁于策为上且闻智化寺先德皆瘗于左右祖盖示寂智化则此基穴必寺中之先德重祖尊法有以择之不苟苟也今愿此寺僧徒绳绳相继有隆而无衰何莫非塔之维护或不至泯没等于牧场也管见若此更乞裁酌纪事录领讫余意竹孙能道彼在梅溪时会下住过者今喜其为金粟孙不以拈槌竖拂为急遍礼祖塔为务行履超过人一头也草状不悉。

　　与达本长老

　　忆老僧入天童扫塔长老别去已经十年多矣杳不闻音信今金粟法孙竹庵来说在都中亦有缁素归依但行事须老实本分不可强求缘法老僧之嘱也但求得一个半个续佛慧命为要。

　　懒斋别集卷五(终)
嘉兴大藏经　牧云和尚懒斋别集


　　牧云和尚懒斋别集卷之六

　　东吴　毛晋子晋　编阅

　　鄂州　记室智时　较订

　　文(己)

　　杂牍

　　与唯一禅师

　　与兄湖头一别又见秋风落木矣闻于尔时天龙启请开演唯识名称普闻远近崇信流出无量如来正于兄謦欬间耳中秋左右拟过法会一谈契阔。

　　与盐梅禅师

　　旧岁觅一茅不就病日甚遂尔下苏至今家舍犹在途中四月渡江值雨不便走晤闻道履安和三门虽清冷然正见住山家风彼图热闹啾啾乱鸣者何耶。

　　答友

　　寿木已成承惠心铭。

　　与山中友人

　　西风作寒秋山变色病足不能远陟领此深意霜叶红于二月花不又蹉过耶闻有天童之行果否古者道生死事大若果则为君贺。

　　与娄江欧冲谷文学

　　足下高年知有宗门事期于打彻此非夙薰般若者不能盖寻常人多好作有为事说个明心见性了生脱死彼以为迂语皆望望然去之故须有根器者乃能直下信取古宿云但办肯心必不相赚别来半载有所契入否乞寄示。

　　复昆山诸千如文学

　　新正望后过无量始见足下书述令先尊眷念之意一旦千秋心为恻然然足下道骨耸秀将来成就世出世法克振家声令先尊谁云亡乎。

　　　　又

　　病衲投迹深云与足下经岁疏阔春仲曳策过天池抚令先尊窣堵波恍然增我遐思还琴川省亲闻足下迩来谢事读书欢喜无量愿足下千万自重千万勇往佛法世法蓦忽一槌打就向尘劳中垂手佛顶上打眠非分外事也。

　　简嘉善周君谟

　　入春来雨雪连绵僦居村庵人迹断绝衲被蒙头烘炉打坐不异在孤峰顶上遥想故园老梅当不止一枝开也但此时曼殊不过无与对谈居士亦未免嘴卢都耳一笑。

　　简冯荃升文学

　　入山而得足下为邻玄度在咫尺矣愧山衲非放鹤之俦耳幸蒙过存道谊何如哉暂下峰顶言念伊人草此奉报。

　　简吴伯明

　　承盛暑枉顾一弹指顷天朗气清山川又一面目矣松陵烟水边偶有未了公案因而出山闻左右在城未遑待晤缅惟尊志游方之外而能随顺世缘不即不离成已成物妙用有如此较之孤峰兀坐饱饭过日理乱不闻者真如散　耳。

　　复张静垣

　　来谕自期此生彻证乃休诚铁石心志也但谓山僧扫尽葛藤只以本分接人殊不知作如是说正葛藤也且如何是无葛藤。

　　柬周西玄

　　领翰知冬底不能接晤矣荒院内外人情颇安唯尝忍饥说法闻之当一笑也有同参烛公者聚首天童老人会中非一日住静阳文山复四五年一钵千家殊自高洁迩因蝗灾曳杖出山欲穷水村之致闻贵县有荻秋精舍虚无主人其檀越为吴姓座下必知其详故敢通其情于左右烛师特谒可否惟命之。

　　与吴君讷

　　有情世间起倒如因时当秋风落木树树秋声良觉凄楚至于春日群葩吐艳红绿又满前矣闻足下春遭回禄夏背严君亦适丁凄楚之时也唯百忧放开致命遂志佑启后人他日振家声回春象严君如在堂矣勉之哉居常幸无戚戚。

　　柬王言远

　　近得一雨平畴交远风良苗亦怀新想见柴桑之旷怀斋中想亦欣然而心得也令亲蒙赐柬为法虔矣必得门下是日偕行此订。

　　复兄

　　前者解维五内凄哽不可告人五七之期承院中大众设供转经然皆身后事也子欲养而亲不在古人亲尝苦境乃能吐出呜呼痛哉。

　　与宋五陵炼师

　　力扶教门乃所当为事但从上真人语不引亦妙所以告足下但明其道不必计释计儒者乃其间有深旨也念相见时所陈尚有沾滞处异时彻证当知直言为不欺耳。

　　柬周西玄

　　今岁秋成何薄之甚耶前月为庵中结制不过应个时节外来师僧所留无几幸而私志安分不十分以得失关心颓然一室殊自得也想欲知近况此白。

　　与丁方流文学

　　重阳住波庵一接言论不惟文品清胜犹见慧心开朗此非夙具大信根不能尔也所愿从是增进克究其实盖西方圣人垂教深资之则可穷理尽性实践之则能修己正身前贤揄扬之谅非虚语也惟尝置于怀他日当自见矣。

　　与李晓令

　　自道履之之白门也不得时接晤言献岁归宅又闻抱疾不可以风今者绿杨三月时桃花红菜花黄竹院虚无人乃不闻跫然足音不令人深长思乎。

　　　　又

　　接尊札知近况林下枯稿之士古称无事人用世者岂同此耶日用应酬不暇正当人分内事也所惠陈谷逾六十年直当以奇物视之或宿痾合愈而得此也谢谢。

　　与吴门玄若师

　　某七八年来萍梗无定不接道范念与时积缅忆曩于芸居中分题坐夜跳笑纵谈犹梦中也令孙雨新了然远游其志可嘉戎雷兄奄忽弃我往岁闻讣念彼研几教海十余年之苦辛不觉涕下且闻死无窆所更可伤焉培兄热肠敦于友谊亦闻得奇恙天道报施亦何爽耶。

　　复吴伯明

　　忆卑栖铜井时承道力加被饱看湖光山色中心藏之未尝忘也鄙刻实天地问一种野话然非有山林泉石之情自当抚掌而掷矣乃门下迹寄寰中心游方外不惟不弃且欲乐闻之何耶。

　　复李晓令

　　昨慢去为歉三公子秀发丰厚信皆从福慧中来也佳句深味所谓醉里惺惺识得识不得是不必论但于此信入奚止青天片云十方早为居士坐断矣。

　　寄灵章友人病中

　　山中安静旧恙想轻减也病况仆曾深尝医药秪半功善调养者其要在胸中无一事健则放歌于青山白云倦则高眠听良朋知友三三两两快谈剧论自则妆聋作哑饥则饮食随意不必拘泥早暮幽独则复闲坐坐间听听闲看看野鸟或飞或鸣时上时下忽来忽去山花红红白白自开自落不言不语各成其致乃至村樵负担牧竖牵牛野步野貌不规不矩野情野话嘈嘈杂杂吞吐无伦若平常以有心拣别则见其鄙俗若无心领略则彼此无交涉试以闲心一接自觉多味不必要吟咏偶然触感有在口头则写之不必要读书忽乎兴起则读一两叶而止此外如憨如痴如百不解底人不计生不计死如是则真忘病真忘病则有真忘病之乐现前久久则病去而神复矣神得复大有为在我矣此药头乃轩岐所未尝道破秦越人信无从知也仆曾经验敢此写上。

　　与李晓令

　　尊亲之变极为惨矣然既于封疆殉难死犹生也为之后者在彰其志而已苫块母过自哀毁。

　　与唐琪园

　　久不得晤念与日积尊从来知于佳园谢事修持及见报恩复书不觉惊叹法门之变一至此耶然愿门下以此断文字之缘亦以此坚立雪之操务明己躬长揖外扰暇则箕踞孤松婆娑片岫但见花开落不闻人是非佛国之乐当不外是也。

　　与道侣

　　山野之性惟道聚最乐亦惟道话不倦忆云在庵篝灯相对岂多得耶夫子以刚毅木讷近仁吾宗亦以勇往诚笃为尚闻初意欲过我后以事阻嗟嗟白驹易驰晤缘难必急先务也莫过生死一关闲忙动静不置度外可坐斯道进毋忽毋忽。

　　与王言远

　　甬东回至庄蒲堰值门下舟侍者言迟交臂而失之怏怏至今都中闻有警北征又于何日。

　　与孙集公

　　住村三年不见烟壑自诣高斋乃知平地亦有山林特恨拄杖子不得余闲时时晏坐其间耳近者接仲虞手帖忽闻宅内丙丁作祟吉人天相何应有此或足下夙昔曾索牛车来释迦老子冥复以此为警惟作是观珍重摄养。

　　与李晓令

　　夏末闻徒跣宁海迎尊先君之榇上台具题得恤可谓忠孝著于一门山林之情亦为踊跃松伞甚为佳物又非菌可易致。

　　复天童木陈和尚

　　承悯念贱体幸迩来可杖行第出门尚有小苦铭塔一事旧冬欠商遂成少不更事然为人后者发扬先人光明不一而足念是或可恕也。

　　寄江阴乾明寺元白禅师

　　某生平意在岩壑苦为村僧如笼中鸟忽忽不乐君山凭眺风雨俱来放言抒怀同心在座嘉会岂易得耶又想古寺清秋长廊直入法堂前草深一丈行坐自得一任门外汉窥觑岂非真古宿高风哉。

　　与社友

　　人生而静天之性也不平者其有激焉何以治之其恕矣乎何以言之人性同也有激则不平若彼彼相激彼彼不平小则成隙大则成怨怨而不息则父子之间君臣朋友之际一旦不顾未有不至相戕相害者隙而至于相戕相害何所底止乎故莫若静之以复其初也语云君子之过也如日月之食焉过也人皆见之更也人皆仰之今公情关骨肉理宜不平岂为过乎但望一静则吾所仰者竹院无事清晨颇凉幸即移玉。

　　与沈传中文学

　　端阳别来瞬息秋中矣遥忆天门山色恍焉在目第不得共居士纳凉横山顶上如何如何。

　　答李晓令

　　适吃午饭佳蔬忽及齿牙俱甘矣册叶像卷已为涂抹但非当行聊塞来命耳。

　　复诸千如

　　前自敝里过贵邑应酬烦而精神倦故不告而行矣意者秋以为期复过云在谈衷话旧旦暮相对也惠履甚轻便步时恒念足下不既。

　　答叶岳心

　　来字山僧西游居士东桌此即好与三十棒何故只为山僧不曾动步试问居士脚跟又且如何。

　　答钱圣月

　　接佳作读之甚快庵主亦欣然宝之所付纸聊以应命娄东归尚图竹下一坐。

　　与许白生文学

　　玉峰聊寓适当摇落怀想君子殊深白露蒹葭之思恨不能溯游从之耳。

　　与虎丘道侣

　　五月一宿高斋殊觉快意恨无暇不得上生公可中亭领略晨霞曙色耳。

　　与诸合甫

　　云在逗留不过半月虞山不过一日程临行能同到空潭之曲坐坐乎故里道俗信有为者多倘得一二有道激扬此事虞山玉峰虽曰齐鲁不一变并几于道耶。

　　与葛瑞五

　　入乡闻冒风今愈否木樨已开过独西山几片石似不能忘情出月若及门诸子来当率其向孤峰一坐足下当为导师一笑。

　　与叶岳心

　　来时汗流浃背今寒风凄其将吹人过他山矣足下其念之乎。

　　与严髻珠

　　清灯静夜娓娓谈心追味玄言喜而不寐昨归途晤鹤师又承画安众久远之方聚流成河积土成山令有余不足皆得向缁田植种惠而不费旨哉斯举闻戴仲老有埙篪之应打鼓弄琵琶还他一会家灵山法筵俨然未散欣慰何如。

　　与葛瑞五

　　月夕出山兴之所乘殊觉幽旷独归室中未免深长思耳群阴已极一阳将来未审君子天心能复照于寒谷乎。

　　复松雨师

　　还山冗冗未及造谒更承枉顾感佩感佩岁云暮矣空谷寂寥私拟新正人事完局迳抵高斋想其时庭梅试花或不置我于清香之外。

　　柬空林大师

　　太阳倾倒忽又隔两年头生平知益思虽长而晤焉寡晚节苦境良在兹也荒山开自齐梁而山光潭影实见于唐咏或能乘兴汗漫其游虽曰百里一帆可即已嘱愚侍办舟倘能不弃真所谓从天降下也。

　　示灵屿上人

　　览书知有志宗乘非一日矣古人云若也形于纸墨何有吾宗一纸颂皆岐路边事确实处一字不着不知又如何通信来。

　　寄沈传中文学

　　栖真僻在东南清绝高旷于中间吟散步殊称病躯不谓出山后天时人事遂有阻隔旧岁与朱近修商订今春必同渡钱塘渠甚有意移家剡上作桃源隐者因犯伤寒一冬在床席今始起也慈恩来山野即思俶装闻道路难行又复担阁弘文出门久欲先归故附手疏。

　　复姚江沈求如居士

　　大阳话别日月易流回想深山晤对不能骤得为恨兴福为脱俗之地檀命难却暂归一应然未免复熏俗气长天孤鹤栖真时在梦想承谕入山唯恐不深非深相为何有此肝膈之语日下尚未能洒然拟在春深夏初过法海一礼妙兄塔兼图促膝石上商巨细法门饮清凉之泉耳。

　　复郑子康

　　饥思食倦思眠近来真境此外无事矣得粉团喜甚前过叙作得二偈附上。

　　与李晓令

　　连日大雨想花神亦隐身去矣院中无聊惟隔墙望桑叶耳。

　　复王侣石

　　适捧二图章不忍去手私意不满更有索焉想博雅君子不吝此大布施也。

　　复李晓令

　　雨雹之后继此霖雨房屋湿蒸四肢困倦唯啜茶打盹而已图章领讫然此笔法又未见也。

　　柬鹤师

　　忆别河干绿杨红杏殊快心目归村院惟见菜花满田而溪桃零落已尽春光如驶病骨不强兀坐室中浩然长叹。

　　与叶岳心

　　世相虚幻病躯倦赢孤峰把茅谅时不可深村数椽得以闲坐困眠老我余生复何求耶但得屋边有树牖外有竹门前有水可居数人足矣若曰此非知识局面不知三百五百闹丛丛地自有大丛林在何必求静乎。

　　与高静之居士

　　去秋云在会晤非一卫法之谊见于辞色岂直金汤是称直以缁流为骨肉矣不忘不忘然昆多君子又得有道引之向上行履则阛阓阡陌皆佛国也病躯将来谢院事必求仁里以处。

　　与雪丆首座

　　栖真之行移在秋者其时以兴福事未结局故也今则旦暮可行但不知途路如何僧是离乡草远则有香我力辞破山者以此久住则不美也公当以此筹之广众中是非虽有忍辱铠何在我不十分强公在公当原其大者前进可也。

　　与印象知客

　　好山好水其谁不爱然美膳中有毒自当弃之矣所以衲子住处人为上境为下闻在云在过夏相宜否古圣惜寸阴百工必居肆况我病矣倦矣将谢事矣天各一方散时多而聚时少能不动心乎。

　　简吴稚仙居士(二首)

　　孤峰寥廓纵目八荒宿痾得以洒然更得有道相邻欢喜增一倍矣斋头有暇把臂白云之上固所愿也。

　　　　又

　　两湖名胜乘兴一泛更得高楼纵目伊蒲饱腹真快游也圆剂领讫服后当报其利益。

　　与吴仲木

　　接教知近况虽彼此相去然登山头见澉城恍若见君子道同而情真盖不期然而然矣庵中殊自适庵主萧散亦正合疏野第因破山僧来聐聒两日觉牙疼亦不妨耳。

　　与陆哉生文学

　　日者捧钵高斋春风逼人如游武陵桃源苍黄满眼又若登孤峰峻壑别后不无想念村上化士还传称道驾欲近日过山嘱童子扫径以俟。

　　与陆子念居士

　　溪庵逗留承乔梓枉顾既醉既饱兼示瑶章所获多矣窃闻初度与樗散相若欲申缱绻谨制山偈一幅嘉宾宴集华堂之上锦屏绣幢间插入巴下之音乃希有事然亦君子之优容也一笑。

　　柬陆葆翁

　　岁聿云暮空谷无聊独梅蕊含香横斜窗外差可人耳然新年头应接甚烦意欲向僻处避数日灯节后望惠然石上一看新泉。

　　与灵屿上人

　　久不面甚念闻病不能步履此正加功时也惟人有病他念俱息惟念生死最紧十方诸佛皆因念老病死而成道所以病在参学人分上最有利益也我与汝同乡人又是旧相识故不以客语相告。

　　与香际上人

　　扁舟偷闲泛乎海滨复因夏期相逼拨欋即去念未及与上座一晤拙语一册寄览少见惓惓。

　　与吴稚仙

　　鹰峰葛藤竟被令侄流布狼籍狼籍在海虞寻秋过一溪庵又有拙语谨奉尊览云水之踪晤期不定神往神往。

　　与徐非一

　　红尘而修白业古所难也缁服而舍红尘尤所难也非善根熟时节到其能耶有作易想者又相似出尘而实在尘也我不劝公即出尘但与出尘之心相应即身不出尘可也。

　　复陆叔范居士

　　衰病之躯厌烦喜静天童之任力已辞却偶来幽僻心所眷眷但以路遥蒋径梅花徒神游而已。

　　与陆荩臣

　　法缘结聚固自不偶然非不偶既出于偶岂能常偶耶古人如猫捕鼠孜孜于是者亦以日月易流师友难遘求师于心吾何有隐念之念之二六时中精神当兴起十倍水穷山尽得一转身不移寸步不妨入室矣结冬懒东话西语无可相寄偶来殊僻难定即往直付之偶来而已。

　　与陆平叔

　　人生知命之外血气中衰纵金丹大药莫能滋益以非本元岂能长固若能长固世当无老病或贫贱不能致秦皇汉武定南面万世矣彼莫能之则可知世相无常乃先佛诚谛不易之训也从无常而生厌离得道者如毛恋无常而欲出世得道者如角岂特如角我未之见也唯座下久研法味深得道腴病衰之魔必以此胜之也。

　　与范遵甫

　　日来求闲反被闲役闻闇伯过我两度皆出外不值人生良会亦自难得然人生之役役无已多半为居处饮食而然使居处饮食不谋而遂人亦何苦役役所可笑者方外之人无父母兄弟家室子女而亦役役不休何为其然也老子云吾有大患为吾有身信斯言也雨中无聊偶怀书上。

　　答郑子康

　　懒斋而得新咏懒亦能感人而新诗又能起予懒懒相感懒之趣味非懒人不知也大士缘起经历名公多矣其再摹时适同尊翁生龄此因缘非偶尊翁其再来人乎近诗得暇当录寄也。

　　　　又

　　两日来心想只在佳园李子上真所谓醉李也得三十枚不觉喜跃余廿枚欲我分诸左右恐不足要将佳者补之殊觉吝吝耳。

　　　　又

　　前李珍藏日食四颗今复得二十枚意外之遇也又大雨不损香色益见护持念我所念矣然贪心不息又待来年闻之当一笑也。

　　与隐峰侍者

　　今春雨水连绵欲看菜花阻我佳兴至五月初始移桌从新城盛泽北麻一转总游戏三昧而已即欲拨桌至汾湖以出门日久院中有事逼归不得如愿也中秋边拟过池上看月其时不识可抽身来一相聚乎。

　　与广润木陈和尚

　　夏雨弥月蒸湿异常吴江道信归自台岭稔知法体康胜勤众七月流火凉风徐来千岩万壑之中爽气先集秋色既佳遐想几杖又必悠然得其乐矣散步溪上胤灵过门因风寄候深冀慈原。

　　与梅溪庵主

　　溽暑遽返得无劳乎梅诗快读尘埃脱尽如坐冰壶非诗不泄梅之神非梅不发诗之韵诗乎梅乎殆莫可分矣刻完必先寄我一册使得坐游于孤山之下。

　　与王侣石文学

　　客岁中秋小山看月乃极快事恶知自今思之为极哀事耶晓令往矣小山依然至中秋夜月必仍来欲得晓令为展纸磨墨看山野写诗其可得耶晓令之死盖不忍言矣足下为心知诲此诸孤览其庭囿其情亦必有不胜言不忍言者矣兹来自京口不得见晓令又复不得晤足下此中郁噎纸墨所不能泄也悼诗八首附致灵所倘足下见之为一读与诸子俾诸子对其尊公而诵之晓令非蒙蒙者其必踊然而听余之诗毅然而登道之岸矣唯足下善勖其郎君即所以慰晓令也。

　　寄晓令诸郎君

　　尊公溘焉弃世人事何如此耶兹来旧院不得过宅一吊悼诗八首一读尊公前以见久交之谊书一缄可致之王先生逝者不可追今日之事愿诸公子勤读好学不坠书声即尊公于冥冥之中亦欢然放怀矣薄仪附致以代渍酒。

　　与商尊法侄

　　一春冗冗直至四月望后还山寺中虽澹泊而绿树环绕浓阴蔽天又多修竹日夕凉风不摇扇亦快爽也且净房浴室赖知浴皆就灯火无缺安居亦称自在矣吾侄闻之必有快于心也。

　　寄极乐庵懒石监院

　　佛训比丘出世先修慈心大士度生全凭愿力上座能安老病度异类此与慈心相应也未得如是必欲如是此愿力也慈心普愿力坚何事不可为何为而不成乎。

　　柬庉村浮石和尚

　　丹阳舟中匆匆言别殊歉于心捧读尊录自在说去文旨清彻不落近时浓抹之态真足垂世不朽弟何敢举笔于其间耶承命不敢套辞繁处略删几段至于第三册碎栴檀片片皆香似不必去取矣。

　　复钱圣月

　　岁晚得札不胜怃然念曰何钱子频年所遇如此乎古南寂寞不减秋亭即于此送腊迎春想钱子未能即咬茎齑未免推向门外此为别也而其同者幸钱子有一茎齑在腹中将来可渐入佳境懒叟作是实语钱子览之当一喷饭和介老诗并登金山作俱已披诵感吉人之永逝念嘉会之不常祗令人添牛山之悲耳藏墨甚佳弗敢轻用俟有新咏发其光也。

　　柬周公贞

　　昨暮灯下忽成茎齑诗足下目之当一笑耶然天机所至不期然而然乞并前书缄寄圣月新年完一诗债甚为自得丑妍不知也呵呵。

　　与范遵甫(二首)

　　昨叙甚欢夜来方雨天之随人如此耶明欲出门四五日归时再同看梅野外或桌涌莲一看近修剧谈半日皆乐事也。

　　　　又

　　今日有意大梅恐早间雨妒减其神矣公能念之步至河干小舟候谈也不敢多拉人恶不静故。

　　与朱近修

　　溪东有老梅一往观之虽不甚奇诸梅当逊之也与范子留连移时惜公不与觉兴短耳京口尚未去亦厌去业风所吹又不得不去也在迟迟耳望边若舟回须拼一日桃柳下坐。

　　与法平书记

　　开书知吴下气象种种可观此林下人之福也庭梅盛开须及时看好但心欲来而事有阻念之不觉此中摇摇耳大约清明边可出门想梅花虽谢桃杏必能待我也。

　　柬木陈和尚

　　古人弘法罹难何代无之如石门栖贤觉范皆英伟奇杰之人自经世患而光明愈赫赫难掩苟不经忧患又谁见其英伟奇杰也哉武林带水一苇非不能杭因疖毒弥月未瘳步履拘挛致失躬候也。

　　柬报恩浮石和尚

　　贱体正在困顿岫徒促入西华买舟复止步履实不便也况华山为旧游之地含法师亦旧同参契阔已久亦思一晤然必待精神稍充始能往返盘桓闻佳园树木葱菁有阁有亭可以登眺此弟所甚喜临风怀想不觉神飞。

　　与玄若禅师(二首)

　　忆别又逾年矣南北驰鹜渴鹿野马自笑狂痴乃入春来忽患疖毒经今未瘳人情形貌已失故吾揽镜扪头深生愧悔缅想道体耆年珍摄宴坐室中吉祥止止动静攸分天壤莫喻大圆镜中必生怜悯扇头佳咏何过誉耶尘坌填胸未能唱喁报命在京口时粥饭之暇有怀三十年前故友如同戒二公今不多得用是描写生平一申想慕今已付梓吾兄必乐闻之谨持数册呈览或社中旧交见之二公虽化去而神情俨然夙昔之盟固未寒也。

　　　　又

　　暮年受用无事为福闻禁足自怡余闲悟寂方寸未宁者岂同日而语耶神往神往蒙论正观铭志厥旨高深学既芜陋语又颠连恐不副来命幸长公一记索隐钩深古今咀嚼倚墙靠壁或无诮焉及乎举笔目眩神倦首尾不伦非真非草皆以意造想二王之必无我法也举似左右当一喷饭。

　　复周青士

　　周子固穷别来无恙深慰深慰衰朽虽在青山古寺中无日高未起之福役役如在市井周子居市井而心常如在山林之间静我知之矣周子亦自知否耶知之亦足以自乐矣富贵浮云不必相较也。

　　答王薇垣

　　云山千里经年不得相聚念之念之然居僧居俗各有家计此难免者但缠缚中紧缓微有不同耳今欲出离不必太着忙又不可全丢下但好事只管做去便是出离之法斋得一僧是好事不可不斋念得一佛是好事不可不念静坐得一炷香是好事不可不坐记取记取不可丢开好事徒自着忙徒自烦恼无益于修行也。

　　与钱圣月

　　相隔两月晴日甚少中秋月色又付之乌有山中亦觉无兴致令亲杨君已惠一图章极文极雅然念因公所致摩挲而复驰想耳兹初八夜见月生喜不觉多坐一时遂冒寒呕泄累日正无排闷处忽又得所寄佳镌一方如对公面置之案头不忍去手。

　　与朱近修

　　严寒聿至雪霰纷飞一年又复告终神衰病集未免悒悒其怀耳公之所履又何如耶椒盘柏酒寓以诗文情怀庶几可遣然来日苦短兴尽悲来谅亦大同于我也。

　　柬鹤师兄

　　严髻老亲制图章杨曰老以海王百谷类不肖皆莫大之惠也至于广慧闻公法谊惓惓而五六年旷隔疏慵成性当必谅我湖州灵上座久约登临乃匆匆不上前春风梅花几度遭渠冷笑仲行纯甫在山中承甚相爱缵先忆在垂髫时晨夕欢笑今亦成老友皆意中所念拙录粗扇乞分致之。

　　与陆葆翁

　　月日住四明天童山苾刍某顿首不佞处方外与宗族乡党阔绝久矣凡婚丧之礼匪特不行亦不与闻也兹有所启者情之有不得已也情之不得已则非道之所在然亦义之所在也愿我翁详听使成其义不佞少失学家贫年十三寄食于舅氏益所公家我翁所知也公时无子欲子不佞而不察内政之苛忌暑无苎寒无絮众仆皆欣欣然温饱而不佞饥不敢啼寒不敢声驱叱使令求等于厮仆不能得而公如弗闻见盖名曰甥舅不啻如路人也于是病愤反舍年十七从舅君平入泮往拜之外叔祖季吴公见而喜留于家亦我翁所知也在季吴公家逾月从之出入一日忽命不佞称君平舅为兄舅姆为嫂叔祖母黄氏所教亦然无异辞不佞不知所谓而口难之归白先慈先慈曰此外公爱汝欲汝为子矣汝从之亦好但他人或有言后不便不佞奉先慈语在回遑间卒难改口间闻二老人私语谓君平舅既读书已何暇理家业此郎识字警敏无外习胜我两侄他日一专举业一主家门如兄弟相依可也所言两侄者盖季吴公之兄子少孤皆赖公抚育及长有不合咸去故云季吴公因晨夕数四命不佞称君平舅曰兄姆曰嫂焉不佞终以为难既而君平舅言于二老人谓不佞资性敏可读书二老人又喜曰既有资性待他读书也罢公之兄子果啧有烦言不佞乃守先慈嘱二老人知不佞意乃默前语然不佞恒处君平舅书斋相对怡然未尝一日不如兄弟相语相乐而二老人爱抚又未尝一日(不以)骨肉等视不若抚二侄之疏也即君平舅姆亦未尝一日不如小叔敬待无履制履无袜制袜故不佞虽不顺二老人过爱之言实未尝不受二老人暨君平舅过爱之实三年在其家安心肆志如父母家然外祖母爱抚尤笃将出呼从者既醉恐饥睡至于冬夏浣濯靡不亲视亲朋宴会靡或见遗匪德其饮食也推其意无时不爱我立于其前也逮三年之后君平舅赴馆季吴公入乡应接家庭指挥僮仆尽嘱于不佞而外祖母见不佞在侧则喜有事他出则望焉思焉虽曰爱甥几同真子矣从是季吴公定婚割产欲速成之媒妁到门矣行聘有日矣不佞终守先慈嘱以他日未安为念然亦出尘时至有负二老人之心非二老人有始而不克终也惟此厚德已衔三十年余一回思忆恍然如昨今二老人骸骨异处其孙飘落能忘情哉赵氏亲枝唯益所舅有子然尚幼俟其长恐二柩不能待每与家兄商之曰此或以幼弟出名联络至亲从旁赞助又必得至亲中一老尊长坐照不佞初难之因念不佞两番寄食外家皆我翁所知是以奉闻且我翁与赵氏戚谊无间默自揣摩必欣然许未议为义举也其赙葬之资已豫为计尚有至亲谅能竟事其要者必得县尊批示公安虽不法死者无知古人有泽及枯骨传于后世此有仗我翁精思以开陈密用而措置也昔魏客谓信陵君曰公子有德于人愿公子忘之人有德于公子愿公子勿忘哀哉今季吴公暨外祖母四人皆之九原其德不佞必相忘也其在不佞忍相忘耶德至于不能相忘既处方外则亦已矣何必必以安其骨是念盖不佞推季吴公当日欲嗣立不佞之心有子义于君平舅有弟义亲缘可弃此义不能泯没仰惟仁鉴俯就而成其志宁独某方外一人踊跃实与赵氏百世感且不朽某不胜恳切惶悚之至。

　　复陆葆翁

　　翁年高神旺福履绥之某隈身空山摇摇如侍座侧旧秋赵氏四柩未安陈情献议正以道途修阻未能踵叩承慷慨许主其事九泉蒙德盖无穷也且嘉奖之言溢于长笺词严义正益令人叹服。

　　懒斋别集卷之六(终)
嘉兴大藏经　牧云和尚懒斋别集


　　牧云和尚懒斋别集卷之七

　　东吴　毛晋子晋　编阅

　　鄂州　记室智时　较订

　　文(庚)

　　颂

　　雪窦石奇和尚手书华严经颂

大哉毗卢法界藏广漠甚深难思议一尘中现无尽尘尘尘有佛刹安住佛身充遍悉无余毛孔复含无尽界依正同然莫可分而亦炳然不杂乱譬如千灯共一室亦如帝释宝丝网十方萨埵来如云影现其中作佛事各说所习妙法门各各向我毗卢佛菩提树王枝叶旋婆娑遍荫金刚座云台宝网弥虚空自然而雨庄严具如是众妙庄严具皆代如来宣法音如是法音流十方愚痴凡夫若聋聩焦芽种性亦鲜闻大心众生乃能见唯我胜友奇大师舍尽旷劫妄想执竟将舌端作墨海书此无碍妙章句置于空山胜道场风云树神冥拥护我来获窥心眼开三复喜觉盈身意再拜稽首世间雄及与遮那昔同行愿大悲云遍覆我令我速达根本智令我速成普贤行愿楼阁门弹指入愿三世性疾明了广及沉冥诸有情刹那共证如是法

　　四大家所书华严经颂(有序十一首)

　　骑虎头踞虎尾第一句下明宗旨毗卢老人偕同行菩萨在逝多林中现无量神变正如傀儡登场尊卑好丑诙谐歌笑一一可观不知线索却在别人手里当时二乘在座闻如不闻见如不见岂不是具大人相然且吃饭同个钵盂脚下有一坐具地无人占得道他未游华藏无有是处善财童子一生参学便与普贤行愿等大心菩萨闻风而起从昔至今换却人许多眼睛此又是大奇特事可想可想然则要明华严宗旨端在第一句毗卢老人坐菩提场未开口时已落第二句毕竟如何是第一句住住赵州云如人暗中书字字虽不成文彩已彰颂曰。

四家书部好华严末后山僧动笔尖春过小窗新绿满象王鼻孔一时拈

毛锥快利墨池浑携手同趋法界门等是法王真眷属菩提场内各称尊

慧业文心不等闲留将点画在人间参求倘遇奇男子楼阁重重海岸边

青山白社送残春流水桃花试问津谁是曼殊谁遍吉毗卢法印属当人

一茎草上现琼楼湛湛壶天赏不休五百声闻齐按剑如何能把夜光投

兜率须弥最吉祥坐来宫殿宝云彰至尊不必重开口自有群仙说秘方

宝网华幢匝几层光明云里应真僧轰雷莫骇从空打三月龙门烧尾腾

娑罗林畔水烟深海阔山高月未沉路债未完乡梦杳隔江招手有知音

真金不厌火来镕净极光生匪类铜打就瓶盘好颜色街头贱卖与村侬

高山日出影苍苍多少人家在梦乡若使玉鸡啼得醒眼前天地只寻常

法界浮云点太清到头凡圣也空名劫先木马嘶风起直踏毗卢顶　行

　　补陀山舍利颂

　　明州鄮峰育王寺应现释迦如来舍利世所知也丁丑春余友同参木陈忞公登南海补陀憩锡梵音庵庵亦有塔供舍利询其所自庵主云有梵僧赉至亦释迦分身也公因捧瞻作记发挥如来因地精诣明畅余读而踊跃乃稽首赘为之颂。

佛真法身充满法界历古亘今无成与坏草叶缕结大地山河丝毫不隔交光相罗咄嗟群有迷头狂走常乐法中死生虚受唯我鼻祖神而明之巍巍堂堂三界大师鹿苑放憨双林卖俏火光自焚百骸俱妙梵僧何年来渡海潮被褐怀宝一苇飘飘小白岩前解开布袋阿谁证明有观自在鄮峰相望隐隐隆隆一点水墨两处成龙地变黄金河成酥酪如来身相何处摸索咨尔海众切忌寻光外求有相与汝无当勺水献诚散花供养我身佛身等无二相见法实相证佛坚密万水一源千车同辙自觉觉他尽未来劫我作是颂普告来哲

　　千手眼大悲菩萨颂

大悲菩萨垂方便于一身现千手眼众生本有种种欲菩萨乃示种种变日月宝镜摩尼珠蒲桃杨枝及罥索宝盂锡杖白拂子傍牌弓箭金刚杵慈威并作折摄施天魔鬼神咸拱伏青红紫白妙莲花五色云中有化佛菩萨神变何有穷四十二相示少分吁嗟众生乎眼同自蔽妙明异菩萨大悲心中平等慈巧将安置菩提路我伸赞叹用笔舌亦以手书以眼照敬将少问问菩萨我身手眼凡几何菩萨广开甘露门熙怡必当酬我问见闻随喜得心开亦如菩萨所回向

　　雪弥勒颂(十二首)

不待当来早出头曾拖布袋走明州满身寒雪今来此又等何人海岸游

头颅怕载宝花冠冰雪为肌颇耐寒族姓多游成佛晚却来村院暂偷安

兜率陀天懒得归放开捏聚应群机分明遍界身无隐恼杀行人看雪飞

坦腹春风牛似呆谁知大雪满头来时人未识真弥勒惹得渠侬笑满腮

一片清光遍界铺谁名弥勒起规模问来直得禅床动好送浑身入火罏

多缘宿习爱风流面目无端混玉楼笑煞当来慈氏佛随波逐浪几时休

一花一佛满丛林卍字胸横绀目深此个天真最奇绝严身不用紫磨金

大地山河影现中正当弥勒显家风眉毛仔细从人看非佛非心彻骨穷

楼阁庄严日洞开天光赫奕此中来远方归到门前坐合掌南参有善财

凛凛寒威万屋霜重重帝网正交光阿谁成就无生忍却把双眉特地扬

不离兜率降王宫佛佛从来示迹同净业久修无染污何曾真入母胎中

净琉璃地作安居笑脸人人识得渠何物手中多卖弄数珠百八是砗磲

　　和南宋天封佛慈禅师蜜蜂颂(二十首　有序　附原颂及金明进禅师和并序)

　　余阅佛慈五颂词旨超卓盖资深逢源为人一出手眼者也学者捧诵政不可作游戏文字观耳因亦步武奇正相生机轴各变变固不穷第不知针锋毒气阿谁撩着失声叫唤目蜂子为仇仇也呵呵。

　　　　(附)原颂(见金明寺断碑)

　　千花蕊上刺香时百草头边得意归一窍透穿通活路游行无碍去来飞。

　　风光占尽作生涯闹合门前趁晚衙君看不言而自信儿孙整整世其家。

　　桶底遭君打脱时从前活计顿抛离超然不恋旧窠窟空有层层酿蜜脾。

　　平生底事付风光日暖花开个个忙　着等闲遭一劄痛连心髓要承当。

　　老○○○闭刳桐向上令参一窍通禅者不须窥户牖针锋劄着面皮红。

　　金明进禅师和序曰余庚寅春移梅次掘深土得断碑半截洗阅蝌额有天封佛慈禅师法语八字下勒警语一篇并蜜蜂颂五首盖南宋绍兴己未长至日华顶支离觉穸书遗祖照颜侍者者余为移至法堂及稽灯传佛慈为圆悟嗣又考真歇了塔铭了曾在祖照会中为首座观此洵知二大老出世开法金明非小缘也敬述缘起并勉赓和顺治乙未春金明悟进识。

　　类堕风光妙密机纷纷闹里带香归百千慧命同心接不令而行翼翼飞。

　　同门出入各天涯纵在途中不离衙满径芳菲皆活计翩然落草问君家。

　　惊天动地出窠时义断恩忘永别离从此门庭虽各立同风千里蜜生脾。

　　朝朝鼓翅弄晴光拭露穿云花底忙劈面相逢无避处一锥脑后痛心当。

　　从缘入得这空桐透过窗棂处处通丰俭随家同受用江南三月落花红。

因陀罗网未生时搅乱虚空着处归漆桶相呈收拾后解承家业出林飞

百花丛里作生涯随分些些纳入衙花肉尽捐唯得髓老胡一脉此传家

锋铓各展令行时日照天临势陆离为问花间多少众三三算去燥人脾

大地何曾碍眼光色空明暗大家忙一门狭小挨身入杀活之机不可当

百千声气聚刳桐却许知音暗里通笑煞等闲非种草刺来皮下血无红

　　　　又

风和日暖百花时此出遥看彼又归个事克勤能荷负全身入草又还飞

春光如海浩无涯喜得花林近在衙活计天然无打算枝头一拶便还家

纷然作息太平时生死同条誓不离李白桃红游法界花成蜜就慰心脾

多年漆桶忽生光早起花间照旧忙渴饮饥餐现成事潜行密用贵相当

俊哉出处托孤桐门外无容一线通春色暗藏姑待价无端野老眼睛红

　　　　又

游行紫陌赏花时阵阵香风透翼归竿木相逢浑不让通身活眼重前飞

抹过山巅又水涯无边春色总投衙就中堂奥无人见明暗相参付克家

聚头林下此何时真子俄然敕远离各自称尊蕃化育拈来山蜜润君脾

聚粮三月趁春光大似禅和普请忙未肯见人胡乱刺从来针芥要相当

高山流水在枯桐异类中行气味通任运杳然忘岁月枫林秋老不知红

　　　　又

纷纷蝴蝶闹春时采得花香各自归鼻孔一同为梦异入廛还共漆园飞

三月春光亦有涯昼长花落静山衙运筹廊幕无行迹妙握寰中见作家

林间分化羡知时饮啄寻常道不离抟取上方甘露食中边一味养人脾

扶桑日出海门光举世营营有底忙六月山房争坐蜡曼殊随处请承当

西风剪叶下梧桐吹起秋声万窍通岩穴隔开人世事明年再看百花红

　　赞

　　一佛两菩萨(李子晓令倩周君图绘供石佛庵)

石佛先住画佛后住先后不同同称尊世石佛维坚画佛维好锤凿既精笔墨亦巧狮子奋迅象王回旋伟哉上首各坐一边三人相对眉宇澄彻毛孔细看有无尽刹文殊智深普贤行大迦老无为一彩两赛凡百瞻礼分别则痴请看鼻孔人人下垂

　　药师佛乘白牛像

佛心慈牛角雄游行法界疾如风分身异类中琉璃光明不可掩清净愿海十二重

　　观音(二首)

空谷之音有呼即生感斯应斯啐啄同时是为妙智救世间者君子顶戴其文蔚也(介盘文学请)

无刹观音不现身那分南海与南京宾寰信得时瞻礼鹦鹉崖前送好音

　　绣观音

一丝未动妙相难寻金针才度慈容俨临独立鳌头以耳观音寂然而应一极悲心流者是水飞者是禽圆通无二顾盻沉吟

　　大悲菩萨

有手能用有眼能照云何菩萨照用独妙随众生量计数以千而虚空体曷乎方圆凡百有求谁无手眼就路还家满菩萨愿

　　鱼篮大士

行大方便转大痴爱篮中鲜鱼是人喝采除却马郎不知谁买

　　大士象王图

打鼓弄琵琶相逢一会家我方垂只手彼亦露双牙水盆苕帚锡杖袈裟机错落事交加商量个事无终极一片娑罗荫石斜

　　罗汉(二首)

虎可驯兮龙可制闻声见色心无住已超三界大火宅并坐山林恣游戏咄有朝瞥地肯回心定不作斯自了计

朝游西天暮归东土遇着同流并头晏坐我不知其谁谓是出尘罗汉目光了人长眉覆面相顾经年梵册不展未免借伊竹杖各与三十何故不见道不起于座现威仪坐证无为未足奇

　　十八大阿罗汉卷

奇哉奇哉这一队汉不从天降不从地涌劈空走出大家打哄向闻迦叶三昧阿难不知阿难三昧商那和修不知问伊行道甚年中切忌去来随六贼打头弥勒笑呵呵布袋横拖肚皮急知他成佛在何时面面相看露风骨咄

　　十六阿罗汉卷

十六老古锥皆是阿罗汉烦恼虽已除余习犹未断各自逞神通惯寻山水看秪因无杀心猛兽都合伴现身亦甚小量来三寸半飞腾向虚空把人眼睛换三界苦众生掷下浑不管如獐在鹿园独跳从他唤若遇黄檗老脚胫定打断

　　初祖达磨(二首)

道人一白纸索我题达磨山僧难下笔云是踏根芦阿呵呵即便写将去休得怪我以讹传讹

弃国荣如敝屣轻世珠若鸿毛打通作祖路爱撑逆水篙不立文字直钓鲸鳌服毒六番有进无退面壁九载所唱弥高胸中气愤愤眼底空劳劳家风愈久愈坚牢垂芳百世起人豪

　　天童老和尚(二首)

生平爱打人一杖手摩娑奋然提正令人天没奈何者般穷伎俩殃及子孙多

阳羡山中卖柴叟霜发根根顶门透传持临济正法眼拄杖拂子尝在手描之尽之恐成窠臼要得其真悬崖撒手(悬卢上人请)

　　石车和尚(三首)

昔日师门求德友下问谦光有阿兄面目至今无改变当轩瞻仰倍分明行济北令作僧中英葛藤斩断大用纵横不虚与我同根生

为天童子坐金粟山本分接人牙爪斑斑末后一着把定牢关乡音曾不改只是金华蛮

双眉在额短髯插面代佛祖化凿人天眼七八年来恢旧院觉得精神倦随处偷闲且自便

　　雪窦石奇和尚(二首)

崚崚嶒嶒平平坦坦大大拄杖打人不缓生平把手共行师鼻共见一半你住乳峰我太白晚年风味相追逐二甘露门谁信道五湖云水徒遭毒善哉宾上座好请归尝熟(宾化侄请)

剪除荆棘瓦砾坐镇虎穴魔宫句里壁立千仞杖头八面清风

　　林野和尚(三首)

十二人中你弟我兄十三省内我吴你蜀乡语虽然不同要且各自成曲别来十数年春兰与秋菊太白峰头撒手行炯炯一灯光济北

初住通玄后太白垂手为人唯楖栗卓禅描写渠供养照顾顶门那一只

踏过蚕丛路山川坦平掀开滟滪堆舟航稳当晏坐曲录床为人尝说法法法何曾法昙华随处发(法昙侄请)

　　自题顶相(三首)

猛烈之性恶毒之口以之立身以之事师以之成友友多畏渠师却点首正法门伦理扫庸流窠臼苦煞生平不近人空搭伽黎世间走消闲且自揭传灯临济儿孙有此否

登泰山而小天下登弥卢而小神洲本来只眼盖天地时人向外争驰求忆曾行尽驴马脚儿时做处老知羞被人捉向法王座一年半病隈床头见人不是面孔冷赤心一片深相酬对人不是少言语嘈嘈怕落今时俦誓将脱去住持缚沧波万里随闲鸥埙篪奏箭锋投梅溪风月消吾愁

者汉面目自识寻尝不黄便黑噇却何处酒糟不觉添些春色虽为临济儿孙最怕声名烜赫将老鹤林勉主太白脚跨两头业缘苦逼终期满酌寄奴泉卧看江帆千尺

　　三教图

三人相聚眉毛相同切忌妄分头角失却本来正宗

　　纯阳大仙

十洲三岛恣翱翔鬼子相随负药囊不达玉清皆幻化纷纷世上尽黄梁

　　胜师伯像

咄此个尊师世间难得出语实头为人本色不参禅而正信调直不持戒而梵行清白荷负丛林辅弼知识三十年如一日末后逍遥柏树边怡然非语亦非默等闲觌面要知渠是我山中胜老伯

　　仲师伯像

少小入佛旷劫舍情事知识生平不忘管带临终时乃得超然便行存道以默接物以诚草木为友笔砚娱情启后昆能成立赞先宗使克明吁嗟兮归来水流花开空山无人

　　素纯法师像

眉浓眼大性刚心直穷途握手道义莫逆别来数年古貌悬壁僧伽黎被体恍惚戒香来薰修多罗在口旋惊义海涌出养之有素涅而不缁难岂苟避身若不知夫是之谓出世之杰士法门之丈夫死生无变于己吾友素法师

　　芸居玄若机公像

法解得高想吟情出静思芸居曾把关面目少人知淡而不疏其交友也慈而有礼其诲徒也指挥如意化现天宫乃绪余也噫嘻维石岩岩松萝夤缘闲来抚膝炉香满前耆年解脱一坐十小劫听鹤鸣之在阴声闻于天

　　云岫庵隐山老宿像

貌古神清耳长发白建僧伽蓝于孤峰请佛法藏于上国以摄六根兮而系念于古佛青莲以一宴坐兮而投机于尊者紫柏游大人之门固难为言观沧海之量自难为水古稀告寂其仪不忒贻厥孙谋永怀靡极

　　传辉大德像

住鹰窠顶听频伽音宝池玉树应念而临唯有吾宗不许动步心佛俱非全机独露年逾知命别传是依真灯不泯为尔传辉

　　宝山老师像

胸中无一事常年自潇洒熙怡现作比丘身出尘不用离家舍问伊日课汲水灌花间趺双膝一香一茶时节到来不留长物临行受用数珠百八丹青写就不知名梅溪镇上清闲佛

　　慧明上座像

者阿师似阿呆吃着丛林间饭只拾破草鞋到处人称你你向何处挨阿呵呵我不问你禅不问你道只问你甚年中遇大东风吹闪腰至今歪道不得蛇头棒三十请自敲

　　潜庵老师像(诸合甫居士请)

昔在吴门与师相见一别多年只此旧面常坐三昧他人不知闇然日章潜也亦宜即假即中出入教观世与出世两头坐断孝思不匮有嗟蓼莪可继可述家风不磨

　　云在庵道嵩师像

圆顶方袍事亲如佛虽为洞老汉儿孙却得陈蒲鞋一橛二十余年清修常转数珠百八一微尘里小构精蓝一刹那间正念瞥脱传家只望后头高北立玉峰青郁郁

　　从闻友人像

顶发黑鼻子赤整衣坐语似默拂水山头卓庵太尉祠中晦迹为云栖裔入藤溪室慈泽未远家法斯得梵行懋实闻见获益问彼生缘与余同里道貌温然如兄如弟言交有年敬题数语

　　智林寺屺瞻开士像

面长耳大眉耸颧丰腊逾从心精明两瞳颐养清修智慧林中振兹火莲追芳了通(火莲了通皆虞山应化尊宿)家声严正后彦丛丛年世可卜香刹永隆

　　雨庵大德像

山水为心松柏成性岁寒不凋其腊何永瑞草盈前瀑流响应耳根不偶见法寂静物外优游人未知山童特地炊香茗

　　巢修上人像

父母未生真面目灵然不昧在今时眉毛剔起匡床上又手闲闲有所思经在几悟由谁无谕髓无论皮思尽还源明本地秋风落叶晓阶吹

　　慈航老师像

生长庐陵不识米价住寺天台上无片瓦三千金化一人愿力可谓不拔却笑何人上钓一声佛走四衢婆心只为太热相逢尚有知音便恁么也好休因甚又道个山头翻白浪海底起红尘熟处难忘真可笑世间疑杀几多人

　　石佛庵画空老师像

伽黎黄布袍缁坐树根多少时常在定百无思戒珠莹心地慈训徒贤允有规人不识指问谁描画来亦自奇石佛近应尔知

　　明奇静主像

明奇老禅像来请老僧题题他做甚么土上要加泥手中捏如意身上披伽黎问他住何处广济庵在小溪

　　长庚镜池老宿像

生缘三佛地披缁太白峰出入清关桥行惯廿里松眼中瞳子能识人三请先师金粟身卒成中兴天童大功业考钟伐鼓日食万指山光新余也获交岁非一自随先师至今日爱师品清眼力高晚年重聚欢无毕方情道谊生成有到山云水皆如旧胸襟洒落不寻常烦恼见师开笑口顶发年来霜雪多袈裟黄衲老头陀白云自去青山住一任人间烂斧柯

　　济寰老师像

有松苍然有石依然手执如意不作拳小庵寄迹良有年其言讷其貌朴髭发渐霜喜无累神情熙怡长水边宝塔在近闲云舒卷即而求之硖山不远

　　石浪老禅像

生缘在江北却向浙中住走出丛林来即便冷冷地多年埋头白水庵古庙香炉无火气大似绵里针棘头刺冷地劄人非有意樗叟饶舌为汝证据

　　李晓令持纶图

咄咄咄者个汉何处生非渔而渔观者惊风度翩翩然信为人中英持竿而独往视世鸿毛轻问伊姓不答姓问伊名不答名闲来竹院探宗乘撞着个多口阿师再四问伊父母未生前此身在何处旷观百年后将复为鸡为弹为渔去把住咽喉气不伸不得不上祖师门蓦忽两关齐打破本来面目分明露咄咄咄休放过

　　　　又

竹林清风时袭人虎溪三笑侧纶巾手捻髭须想何事眼空天地胸无尘

　　孙冶堂行脚图

木杖芒履翩翩欲仙一笠如云不飞在颠凝思注目有会忘言狭路相逢我不知其谁非羲皇上人即半是山居之读书禅

　　丁长卿文学像

平畴旷然溪光荡漾昔晤先生乃在庵中今日相逢却在纸上须眉俨然本无二样惟形与神超然难状正冠危坐了无尘相世德斯馨千秋永享

　　丁汉卿居士像

夫何丹青之巧兮夺造化之功貌君子兮出毫端之淡浓双眸兮湛秋水两颊兮生春风步履兮有大雅度冠巾兮乃儒者之容知音觌面忽相逢问伊独往将何从风波末路满寰中湖乡高隐输渠侬

　　李道人侍母行乐

母行自行无人着力母乐自乐人难摸索母子至亲或能知觉六十六年过去如昨九月黄花且共欢乐

　　徐玉井道人像

梧桐树上白云影闲坐石头如不省如其要破生死关直须参透华阴山前百尺井

　　戎明宇长者像

幅巾正坐笑貌怡然为乡长者享古稀年以僧为朋将米作饭一念西方更无余想南无佛陀我昔供养

　　丁华宇道人像

苍松之下独自坐坐缄口不言思量甚么面目清清手指尖尖有柄竹扇不扇且拈盆树满前非有意案头经卷是何函问谁弟子必也无谙数珠为证定拜瞿昙

　　陈衡山居士像(二首)

眉平若衡髻耸如山胸无一事神色闲闲我来梅溪问法稽首凉巾道服独行无偶本来面目超语言闲坐石头叉却手

空明一片眼前开块石相依绝点埃生就风神超物外得闲溪上看梅来

　　徐玉宇道人像

桂子香桐叶碧忙里偷闲坐石边好茶几碗风生腋不须展箑衣巾凉行乐及时也难得沤花看破世间情生死临头只一默儿孙各自奔前程百岁光阴如过客

　　浩然居士像(士乙酉殉难)

生平抱义行天地临难从容气愈刚生面本来曾未死一刀家国尽生光

　　殷元长事佛图

五浊八苦人生靡逃以病念佛其念坚牢愿坚念净乐土非遥现前末后诸苦顿超弥陀如来宝手亲招莲花坐卧乐焉陶陶八功德水日饮一瓢三界火宅从他自烧

　　徐定宇归来图

温雅之度宽博之服峨冠幅巾内美郁郁实儒而独立不倚似仙而放志遐瞩百年一梦万事蕉鹿宦海归来盘桓松菊天竺先生夙有期觉路金绳晚归宿

　　伍虞颠道人像(杨忠烈公初令于虞时乐公为方外游而丞尹公浙之青溪人亦善公)

书中之贤酒中之仙末后乃参病中之禅昔人已去此像俨然此像非假昔人斯传朱颜微酡神情甚全幅巾道具松下石边著书自娱逍遥晚年谁为交知青溪之尹汉东之涟问其姓氏答曰虞颠一溪风月五岳云烟虞颠道人其果颠于虞独为虞之颠也耶

　　朱待予像

幻中之幻身外之身有待则尔非予谁亲耳目口鼻处动而静大人先生就假谈真寒塘曲曲春水粼粼藏山忽忆南华语只恐风霜老却人

　　吴节侯文学像

道与之貌天与之形其颡　然眉宇清明余尝晤对挹其雅度而得其生平其大者因心事父检书烧烛中夜彷徨以文会友咀精嚼华发为琳琅家庭之间肃肃恂恂上下和庞若然者非德行文学躬行心得入圣门之四科者耶若然者非尊其天爵弃其人爵游于无何有之乡者耶俯仰六合气无不之眷彼美人或如西方有怀其亲则归中堂若然者乃如之人兮伊谁云亡

　　曹母周孺人像

伉俪相分在妙年冰心垂老对华筵儿孙若欲镌贞德我偈应同石上传

　　汪子瑜居士像

生平老实头不爱闲打哄虽然做俗汉却有佛法种冷地要参禅开眼而做梦水滴石应穿眉毛几时动山僧道若不骑牛觅牛直下与汝打破漆桶

　　江君山水图

百虬盘屈深山树万马奔嘶大壑泉中有人兮眉目好倚松听水欲忘年

　　项孔彰居士像(一号易庵)

易庵变相多奇特卧庵痴笔欲为题安步当车交却手不知心想甚东西

佛说世间如影响即此便是真易庵看得水光山色饱归来面上带微酣

　　王南伯文学再生像

闲庭学礼朝趋大壑藏舟夜走转过身来自看面目得如旧否

　　丁吁卿文学像

十二年前一相见今日重逢不隔线正襟危坐气凛然只是从前旧颜面觌体证无生道近何求远门前流水日洋洋德茂宗枝自蕃衍

　　丁方荀行乐像

果蓏在案樽酒按膝明月忽来照我衣裓白鸟鹤鹤各适所适夜如何其梧桐露滴

　　题王子佑松下憩图

千嶂县泉万马声长松夭矫老龙形荫松坐石心眼旷瀹茗观书神气清昔人傲睨非捏怪石高千丈亦喜拜吾家本在洞庭西结侣烟霞期世外

　　王顺塘善友像

古松苍苍白鸟鹤鹤春风来吹开我桃萼偷半日间啜一杯乐虽居城南尝行北郭菩提种子种多生恒结僧缘不为薄

　　项素仙像

此翁家东海边用一指活万千松下坐形神全以是人称素仙

　　杂题画赞

　　题画

简兮简兮彼何人斯抗志山林曳裾无羁有松落落有桐猗猗扣轸者琴下子者棋智运乎指心正乎思琴音棋响入耳神怡无怀葛天皞皞熙熙见逸乎争得安于危高山流水待夫子期优哉游哉彼何人斯乐天知命彼何人斯

　　牡丹图

华簇簇锦簇簇洛阳之春移来满幅山鸟自何来羽毛同鸑鷟不择他林栖文明喜兹育高堂张挂卮酒倾神仙未必居蓬瀛

　　画菜(七首)

菜花黄蜂蝶忙两朵洛阳花也来开在傍只好看不好吃分付看花郎采花无用急菜黄结子好打油洛阳城破花无色

以味则异以菜则同甘辛谁辨老圃老农勿轻毫末而大太空君看须弥卢只在一子中

菜根边菔三个几时种牛吞吐总然太湖好也落寻常数祖师道惟有镇州出得最大

种菜好在菜肥画菜好在菜淡肥则入口淡则入眼君子乐之庖厨可逮

上菜何长下菜能短介然以立不陵不援明乎庶物其学过半

方乎小庭有芥几茎不与不取思圣之任视非恶色得圣之清菜相近圣相邻蔬食饮水富贵浮云

山上辊芥山下投针人身难遇佛语可寻积业若海苦溺方深以惊以惕慎其刀砧蔬食菜羹寡欲清心

　　画葡萄(十一首)

秋初夏末方才有多少行人棚下走抬头贪吃树头鲜不觉流涎满张口山翁悯之为出手戏拈竹杖一挥空坐见青天落星斗

　　　　二

佛喻眼根犹葡萄朵今对葡萄七月流火我既见物物亦见我物我皆真谁曰不可

　　　　三

色何紫能染指体何圆不忘天一颗之中滋味全百千万颗无中边

　　　　四

火云烧成半紫半黑凉风吹挂半熟半生和盘托出满架纵横大家有手不须争

　　　　五

不见葡萄种但见葡萄结春风解扶持藤本吹不折簇簇遥看紫弹悬轻轻一捏琼浆泄无怪村童入眼哗从知小鸟牵藤悦秋暑冒征途何人是无舌

　　　　六

老藤似蛇蟠腊雪冻不死春风复蔓延夏叶猗猗然开花结实紫黑兼维筐及筥信手拈多吃之时口皮破是知取物宜乎廉

　　　　七

如眼之状得眼之光摘来个个俱鲜芳但能润口不能饱肠藤花开时虽有香无使多种胜稻梁

　　　　八

果虽微味能甘藤虽老屈能伸叶虽薄兮能荫人勿嫌颜色圣所恶等闲入口解生津

　　　　九

一个两个百千个个个渐看藤上大大到甜时放不过半青半紫街头货

　　　　十

小于弹大于珠紫光烨烨唇吻沾濡甘味从来世所须只是不经咬嚼难兄难弟樱朱

　　　　十一

秋烟霏微秋果硕秋林艳然色夺赤吾从众兮口体适于焉逍遥采而食
嘉兴大藏经　牧云和尚懒斋别集


　　牧云和尚懒斋别集卷之八

　　东吴　毛晋子晋　编阅

　　鄂州　记室智时　较订

　　偈

　　戊寅初住铜井山胜露居士伯明吴先生以四偈贻岫于有林下风味援笔次韵

闲山隔乎闹市颓房带以疏楞翻忆古人树下安然坐卧经行

行非行绝定相住无住岂思惟但能心净土净一任云居水居

雪山家风冷淡黄檗佛法无多钵盂大家有个试看擎展如何

一灯遥绩灵峰扣击本无所有时拈楖栗横肩衫破莫嫌露肘

　　山中吟

为僧宜居山山静人事少倚杖立松门终朝听啼鸟

　　　　　　二

徘徊古涧曲跣足弄潺湲石冷苔花滑松萝时复攀

　　　　　　三

樵斧入深谷忽闻声丁丁因之思好友把臂谈无生

　　　　　　四

青山终古青片云何来白纵观大化外峰顶尝独立

　　　　　　五

饭后经行惯步入深松里忽思煮春泉拈杖打松子

　　　　　　六

人心肯放下立地便成佛优游藤萝下那个求解脱

　　　　　　七

幽香满山路空谷俱梅花肩舆风尘客亦自爱烟霞

　　　　　　八

山梅未落尽间有桃花开物情各知候代谢休相猜

　　　　　　九

青山不尽处又有那山高法源苟未彻觉物徒为劳

　　　　　　十

在山采薪易下山持钵艰大梅松为食清风今复还

　　正月十日大雪

春来飞雪一何奇深夜凝寒客未知点破山河成一色望穷天地忽如遗巢禽偶出空音落松火频烧过衲迟败屋数间峰顶上家风无愧老杨岐

　　岁暮至上元夜纪述(十首)

初住穷山屋数椽日持一钵走松烟现成受用真难得千亩梅花在目前

　　　　　　二

冬山怯冷早关门洗钵摊书日易昏幸有团圞二三子火炉头话不空论

　　　　　　三

年穷岁尽客途艰赢得住山心较闲趺坐一灯深夜静遥闻村犬吠人还

　　　　　　四

古人分岁宰耕牛话落丛林播不休我送穷冬秪随分也令一众饱齁齁

　　　　　　五

新年佛法只如尝红日三竿枕木床古庙峰头最灵感鸡鸣早有客烧香

　　　　　　六

多年想就住山缘半载刚逢不雨天喜是交春来雨雪方池积得有新泉

　　　　　　七

去秋天旱地生虫园菜无根可御冬因课道流须着力快锄雪土种青菘

　　　　　　八

疏疏春雨送余寒残雪依稀点别峦佳客不来啼鸟静开帘自把远山看

　　　　　　九

山河一片化为云折竹无端梦里闻未看梅花先看雪松柴斫得带烟焚

　　　　　　十

雪霁千山润气腾檐头雨滴又相承元宵烟火杳何见点起法门无尽灯

　　庚辰冬开法古南入春偶成(八首)

新正人意爽匝地皆和风踏青者为谁相携陌上翁

　　　　　　二

春来荒院里亦有梅花妍枯坐偶不觉清香来鼻尖

　　　　　　三

山川寒气尽篱落梅花开游蜂亦有鼻悄地隔墙来

　　　　　　四

村院入新年游人日来看可怜衣内珠抛撒无能管

　　　　　　五

残雪点茅屋和风拂柳堤西来祖师意觌面为人提

　　　　　　六

孟春气犹寒炉炭少不得偶拨一星火烧着柴头赤

　　　　　　七

春风亦自寒蒙衲坐终朝万物资暖气篱间长新条

　　　　　　八

方池久枯竭雪消春水来昭回见云汉天宇地中开

　　谷日唐祈远居士以登天目八诗手书缄寄步韵却答

幅巾居士任斯文毛颖宵眠梦吐芬已自胸中具丘壑却登绝顶饱看云

　　　　　　二

岩松奇崛甚年栽云网重重午未开不得僧房间打坐肩舆岂易下山来

　　　　　　三

衣添亭畔御天风石锯峰头见鬼工姑射仙人遗世立古今凭眺自无穷

　　　　　　四

岚雾晨飞点滴声下方疑雨上方晴平怀无事嗤山衲垂涕方煨折脚铛

　　　　　　五

岿然劫火自能存石骨苍青没烧痕坐饮天池豁天眼壶中信有别乾坤

　　　　　　六

千圣从来唤不回横担楖栗白云堆铁蛇入海须弥倒咄咄西峰早晚来

　　　　　　七

行脚心头已悄然不禁放旷好林泉松风水月终何物结我多生聚首缘

　　　　　　八

在欲行禅古不妨无人空里架高堂如何狮子峰头卧觉得风尘梦不凉

　　示楚萍

天地一逆旅浮踪信如萍吴楚曷为定子当观其生

　　　　　　又

一灯虚室悬双树空庭绿缅怀古之人恒于树下宿

　　示慈舟(二首)

往来无住相援溺何其多佛祖无缘慈不忘生死河

　　　　　　又

生死海未渡谁为济人舟要行船子慈一桡打人头

　　溪院言怀(七首)

孤峰不住足曳杖来荒村村荒烟水阔信手一抛纶

　　　　　　二

先佛之遗式随缘即道场相聚吃茎齑佛法谩商量

　　　　　　三

三茎四茎斜多福一丛竹空庭亦有栽萧萧戛寒玉

　　　　　　四

上客禅床见下客山门接同尘忆赵州相逢凭拜揖

　　　　　　五

晓晴纵野望烟村绿柔桑桃花满前溪谁歇灵云狂

　　　　　　六

勺水大海味寸草黄金身入荒田不拣拈来示其人

　　　　　　七

本来无一物心佛两俱非突出人难辨从呼上上机

　　独坐

秋日当轩坐庭前竹色浓客来无只待礼拜且从容

　　癸未八月朔日礼洞闻和尚塔有感(六首)

微风细雨半秋天合掌山南礼石筵短塔摩挲封碧藓长松攀仰落苍烟踌躇古磴神如往顾盻晴峰步不前拈罢瓣香思告语百城踪迹已茫然

历代簪缨亦自尊胡为尘网廿年昏雄音善启诸迷户小子何知大法门深夜月明曾授偈西风叶落定归根白云满握清晨供愧向人前说报恩

　　(余初投维摩老人一夕唤入方丈示云出家如桑间虫食青则青食黄则黄在自知所向耳余从是锐志参禅)。

珠堕泥中实所悲茕茕弱丧竟安之座中默识还他父门外求佣未可见金翅攫龙窥命尽频伽在壳出音奇等闲拔置稠人上咄咄婆心为我痴

　　(余初剃落执役爨下老人见之语众曰此子如珠在泥中又余侍老人尝效作偈语老人见之曰多年鸟子壳中先老颔之良久)。

住山不记岁华深一味平怀坦腹襟怕杀鼓钟登宝座直从谈笑度金针五羊曾踏曹溪脉双目高垂济北阴潭影山光今坐断分明末后句难寻

　　(老人行脚单丁过南粤初住山于天目中云庵)。

投老高林顶发皤西岩狮子古头陀一峰兀傲荣名远千偈澜翻手眼多择乳鹅王应旦遇点头顽石敢谁何长吟犹记摩庭柏雪夜寒声出薜萝

　　(老人居天目时追迹高峰自号西岩狮子化后牧斋钱宗伯状师云所至住山诛苑皆其徒雪庵拮据庀治师惟饮泉石而荫松柏不汲汲于荣名利养又塔铭云登堂说法千偈澜翻)。

说禅浩浩竞诸方密用潜行笑世忙独步有时偕竹杖见人曾不下绳床至今面目堪相忆畴昔巾瓶所未忘海岸归来重问讯清风匝匝在龙冈

　　(老人尝自书方丈壁云便宜为得三分濑折木空随一世▆时武康骆沆瀣先生访师见之大称赏)。

　　蒲庵二首赠慎独师(有序)

　　唐睦州陈尊宿既明祖意母老乃奉之古寺闲房织履为赡一时缁辈传称为陈蒲鞋慎师有母年亦高名庵曰蒲志古也。

自古生民念厥初异哉睦老独编蒲高风百世堪怀想荒境荒庵德不孤

母子相依二六时天伦攸叙在吾缁直拈法喜充甘旨惭愧当年考叔儿

　　武塘周西玄居士有丧明之戚寄慰

天道无亲与善人每于颜冉不相成团圞良以因缘幻父子聊云骨肉情舍爱维摩弘不二耽禅庞老话无生曾知个事安行久不若西河为丧明

　　新正四日答李晓令醉后句(附原偈)

　　醉里茫然无见闻如何此际更纷纷几时识得我是我留伴青天一片云。

声色丛中立见闻新年好事日纷纷醉乡爬起寻真我半入江风半入云

　　春日走笔(六首)

早春天气好思想出门游无人知我意自去觅孤舟

　　　　　　二

春草出门绿春风吹袂寒一般好时节途路莫相谩

　　　　　　三

梅花落片片春过几多时丈室空空坐人来求我诗

　　　　　　四

诗成秪五字费却许多心分付幽人看无文意自深

　　　　　　五

红日半窗影白云千壑心共来天际转着眼几知音

　　　　　　六

檐头滴滴响春雪未曾消有兴书山偈梅花一瓣飘

　　天童山久雨有持扇乞偈者

连日空山不住雨层溪深夜长新泉茅堂坐索惊人句忽听奔雷不得眠

　　偕高原石幢同人三公夜出石笋峰

霏微山雨暗山扉石笋峰头路欲迷把火夜行谁共我笑看脚板不沾泥

　　宿天竺三生石

飞来十万程向此介然立生前事如何我睡忘所答

　　李明远居士乞悼儿诗(四首)

嘉尔孩提子冲然夙慧成胡为天见夺几致父伤明至性元无死常情且吊生四龄通浩劫谁为锡殇名

　　　　　　二

死生关透去父子念无忘绕膝行三步歌诗记几行生天休合掌见佛且烧香长寿从何得仁慈第一方

　　　　　　三

世界非真实彭殇尽可哀苦从违觉得身属爱缠来佛日恒依仰迷云定扫开法华谈火宅为度汝婴孩

　　　　　　四

百岁不知佛一龄能了之(古偈有生一▆即解诸佛▆▆)▆▆推利智未敢薄婴儿气尽岂终没灵归应在兹西河休堕泪自有过庭时

　　重晤云峨先生

当年共有出尘心别后参商直至今我病忽衰君老大归根一句好参寻

　　题秋亭

天地分明一旅亭何须红紫斗窗棂淡然宴坐秋光里木落西风眼自听

　　丁承清斋夜谈(二首)

南湖霜月夜来明桑陌何妨把臂行归到幽斋重秉烛鸡鸣待看一阳生

　　　　　　二

君家孝友原天性会晤曾无有堕容明发别来何所赠白云遥指在前峰

　　示玄谷(二首)

呼之随我至放之还自然蒙庄品天籁未必将此传

　　　　　　二

杳然入更深清响空何度历历山中音欲寻且无路

　　新正十八日寿虎丘本如老师

可中庭畔老梅开雪顶庞眉步石台记得元宵十五夜山前花鼓打如雷

　　病起(三首)

岁晚天多雨春初喜得晴双眸只如旧水洗觉分明

　　　　　　二

春风忽过半林卉尚无开兀兀当轩坐其谁问法来

　　　　　　三

风寒时闭户庭霁一扶筇有友来相访皆言瘦道容

　　乙酉春大雪破石一念二禅人聚弥勒佛像于中庭衲子竞观悚然增敬以幻修幻无是过也戏拈四偈

春寒料峭冻梅花相向红炉且吃茶闻道雪中弥勒降却疑时节是龙华

　　　　　　二

冲寒扫雪手忙忙古佛分明应念彰莫道捏成同幻化聚沙童子证金刚

　　　　　　三

谩疑弥勒是天生也要当人肯做成拈起雪花全体现衲僧游戏出常情

　　　　　　四

石破好将弥勒补雪多堆得法身高都来一念无今古不怕扶桑日出消

　　鳌鱼灯(三首)

春夜无灯觉寂寥不劳针线引鲸鳌龙门险峻能冲过火焰凭伊喷雪涛

　　　　　　二

眼似铜铃口大开腾身空界鼓云雷昏衢引导人无数沧海茫茫未肯回

　　　　　　三

通身鳞甲一般明头角年深已养成口似血盆牙似剑放伊天外试横行

　　走马灯(三首)

烽火相争值上元衔枚疾走一无喧但持剑戟军方进莫辩疆圉日已昏决胜真于帷幄里鸣金直待晓星繁骁腾恐是昆阳战鹰虎从空牙爪翻

　　　　　　二

阵云忽起夜难收平地干戈战不休各戴兜鍪行塞外全无生死挂心头三军何日方旋凯千里其谁密运筹关捩洞然闲觑破灯前一笑也风流

　　　　　　三

走马虚空了不停轮刀上阵太忙生步趋不觉飞尘起队伍皆忻用火征斗狠共拼无性命情痴决欲见输赢老僧白棒中间打眉目看伊那个明

　　火爆

顶门迸开眼毒气放光明爆地一声响分身遍界行

　　竹扇

犀牛扇子古时名这个分明竹制成莫道盐官能善用等闲拈起便风生

　　乙酉孟夏天童南山礼先师塔有感(四首)

膜拜苍山雨忽开思量往事不胜哀命根断尽深遭毒炉鞴无端几换胎矮柏森森当墓拱肩舆特特渡江来反场筑室情何限搔首薰风愧不材

九上三登太白巅忙忙空费草鞋钱了无佛法巾瓶得堪笑追随二十年逆性未甘称的授婆心难免吃粗拳父南子北冤难诉赢得虚名四海传

白棒逢人便打头中兴临济有来繇雷霆霜雪无非教五位三玄尽结仇面目那能描纸墨典刑自可配春秋升堂入室谁真子满目青山笑不休

自揣生平最钝根担簦亦得及师门狂狷所赖裁成力草木能辞化育恩纵遇三周三转语难忘一棒一条痕儿孙脚下绳绳也认取全身在处尊

　　梧山十七咏

　　高梧峰(志名凤山其上有梧桐生焉世传日升则梧影东注地名桐照日落则梧影西注地名桐照四市至今两村人烟稠密地名仍旧)

丹凤何年到碧峦高梧千尺老根蟠日轮为写东西照直得分身两处看

　　龟山(为梧山左小支首尾俨然望岭而上)

当年洛水把书呈泥土今看亦最灵七十二钻无下手高高山顶任渠行

　　道场山(在龟山前为寺左护)

草木清秋尽发光分明海印目前彰道场信足原非远乘兴时时上短冈

　　碶头山(与道场山相连北转向寺其外则海矣)

洪涛澎湃泼天狂永作金堤镇寺傍亦有人家三四五山头日日放牛羊

　　鹞子矶(即四明图记所云栖凤碶也有石俯瞰江流方平如削可凭清玩俗名鹞岩)

鹞子矶边鹞子飞秋空万里迥无依闲来散步沙洲晚频见村翁负担归

　　栖凤村(为梧山左大支元末吴之贤士沈芊仕于楚避乱因移家海上卜此村居焉子孙今大暮衍按古碑寺之地名栖凤亦名赤砂村盖本此)

炊烟百道飏朝昏开户家家见海云嘉遁昔贤来卜此悠哉理乱竟无闻

　　天门山(亦梧山左支落脉蜿蜒将逾数里回抱凤村而西与宁海之山相峙渔帆商舶必从此门而入实亦本山之远读出外即大海云涛接天渺焉无际矣)

茫茫沧海望无涯冷地天山出尽遮剩得一门容出入夕阳隐隐过帆斜

　　石门(在梧峰后有石壁立流泉中泻当水涨时无讥名山瀑布其下有石横亘数丈喷沫撮鬣俨若神鱼志载石龙湫疑即此处也)

磊石如门匪叠成到来殊惬野人情悬崖白日飞寒瀑信有神龙此处行

　　护带山(从梧峰而下向右第一支也山涧盘旋若带俗呼为杜搭讹也)

松烟竹雾午难干绝壑深深眼界宽沧海在前云在足幽踪卒岁可盘桓

　　桃花坑(梧峰衍脉至于护带其间坑坎幽深曲折而多桃树花落涧红无异桃源仙窟旁有精舍今亦颓圮)

千树桃花满涧红深山春色许谁逢无端一瓣随流去尽道茅庵有路通

　　鹤山(为梧峰右支与龟山相对桃花坑在其上问津者从是缘溪而入)

巢居亦自解知风毛羽而今尽短松一棒打伊呼老鹳也教直下顶门红

　　北涧(梧峰之右支山数重高者如屏列自北而西深奥幽邃涧原发于此不一而下寻者莫测出至寺傍合流向西朝宗于海)

潺潺流出白云堆寺后清声特送来到海也知无别味一凭饮者口门开

　　赤砂庙(此山甚卑其脉与梧峰俱从北来向西而止与鹤山隔一涧道为寺外护恰与碶头山相对庙在山址村民岁时祀之名赤砂者古碑云住持所居之室东西庵砂土间金星小砂与土相杂则庙固寺之所摄欤)

老树浓阴秋未凋低山古庙有人朝怪来地脉连萧寺赤土金星也自饶

　　一木亭(去寺里许相接海塘村民入市多于是憩息相传初构时栋梁椽柱秪用一树而就以此知寺在古昔生材亦大矣)

一株大树架空亭郢匠裁来不日成遍作阴凉途路上炎风赫日有人行

　　蟠龙山(为寺坐山从梧峰中脉迤逦而下凡四五折若断过峡复起状其屈曲来至殿后又微分小支左行而西其右忽平伏凡若干步更起小峰与外道场山相对今法堂坐其下佛殿在其前而脉势过西益悠绶又若干步乃南折焉与左行小支相接名蟠龙克肖也)

海岸蟠潜已露身非同尺蠖欲求伸法雷兹若春雷震头角看伊亦斩新

　　又(闻之邻宿言昔寺僧于法堂左凿山造石土去石露是后深夜山常鸣不止)

嘘气成云下凤岑屈将首尾护祗林晓来忽起千山雾闻道潜龙夜半吟

　　古寺(今寺乃元至正间重建坐北小峰向道场山缺耆老云在初古寺西向海田胸襟极开阔因志之)

寒露芙蓉开菊先西风桂子落墙边偶逢人说前朝寺开却山门见海田

　　大峒山(与高梧对峙岚翠可掬为梧峰之正案虽隔海潮落可褰裳径往)

者山望见那山高宾主分明不隔毫秋雨连朝当牖坐一条白练下滔滔

　　天童木和尚送被东谢(二首)

出汗丛林借被无古人真个好规模霜风劈面今愁冷自笑侬家不丈夫

　　　　　　二

栖真借被于天童大义全彰彻骨穷一种便宜亲讨着三冬赢得暖烘烘

　　和南源大师山居(二首)

厨无余粟瓮无齑乞食山邻恐见疏衲子过门争一饱却嫌盐酱太空虚

　　　　　　二

心花明发即传灯称性优游远世情折脚铛儿携海上青山同作野盘僧

　　早春寄讯钱塞庵相国(二首)

新年佛法问如何溪上梅花开已多向上一机言外契风前遥忆老维摩

　　　　　　二

柳眼新新陌上看海山桃实贮金盘本来身喜先天地一吸西江口自宽

　　寄谢虞潜阳给谏

高林万竹点征霜佛法乘时一举扬得晤毗耶老居士幅巾杖履映溪光

　　酬空林大师见寄

儿时曾读古人诗花木禅房叹绝奇竟喜寻师从是吉未占投老此相宜空潭再照非前影古柏重摩只旧姿布衲牛子云外集恰同归鸟共依枝

　　七夕郑子康初来参偈赠

相逢语语出肝肠竹院幽凉坐一方志锐迳期探法髓机鲜祗可接禅床玄珠在水曾无象花雨弥空或有香七夕果然同遇巧分明脑后佩圆光

　　赠陆子念

羡尔水边居士宅悠然物外道人家不嫌耕稼妨时礼能令禽鱼听法华志在青云空万卷身修白业洞三车乐天知命冰霜际饭罢伊蒲自点茶

　　病中谢客

四体居尝痒即抓谁知痒处有难消防微失术遂成毒经事知几岂见遭因借大千为一榻时拈木枕作新交空齐问疾多明眼莫谓藏身太寂寥

　　雪弥勒(二首)

阎浮昨夜打三更慈氏无端忽下生宫殿随身同一色天龙礼足寂无声珠林瓦砾祥光现大地山河古镜明三会龙华收拾罢云堂添得冷惺惺

　　　　　　二

横挨布袋当家珍玉殿琼楼转法轮鼻孔遭谁生扭捏眉毛已自证纯真严寒彻骨肩犹袒旭日当轩笑转新敢请慈尊常住世时时垂手示诸人

　　答李晓令(来偈有直待石狮吼方来对师说之句)

居士忽作石狮吼底事不妨尽底说何待将来重措词遍界明明广长舌

　　赠形家李同春

山岳钟灵古到今白云为盖水为琴收来佛法无多子放去峰峦几万寻发秘堂堂须正眼抽奇的的在神针多君此道生平践华发肩舆日笑吟

　　寄题钱圣月　丆

轻轻下笔点三点非纵非横梵字成莫以聪明嫌有象须从一丿悟无生青山啼鸟声偏好静夜孤蟾眼倍明圣远乎哉其在是瞿昙千古见深情

　　禾中重建真如宝塔

鸳鸯湖畔水溶溶宝塔分明在目中云落檐楹彰异色风敲铃铎醒群蒙沧桑变幻寻常事瓦砾神奇起倒同曾记法华童子戏聚沙成佛不虚功

　　峡石山慧力寺修钟楼

有钟必有楼无楼钟无居扣之虽一音千睡醒斯须耳根既圆证不随声尘趋奇哉古观音处处得逢渠

　　子康郑子清修梵行摄入法系命之曰恬作二偈贻之

桑麻隐隐小桥偏清梵孤村日夕传谢却纷哗何所悦佛心天爵已深研

　　　　　　二

衡门之下可栖迟流水经年漾绿漪种得芙蕖香满室悠哉未许比邻知

　　赠范梦觉

森罗万象强名模梦里峥嵘醒后无只此身心同古佛收来天地入洪炉鼠肝虫臂何从勘宝树仙禽待价沽行到水穷云起处庐山面目似冰壶

　　示陈宣其文学

鱼跃鸢飞天地间溪声山色更何宣个中一字原无有空劫家风在眼前

　　示陆咫颜文学

寻常运笔写文章母未生前面已彰何必论寻兼论尺从来遍界不曾藏

　　示王临玉文学

生死临头也大难直须身命一回拼果然是玉何妨得纵历秦庭保汝完

　　题昆山戈玄净先生略传后

世鲜信佛法谓无灵验处验处岂果无力行人罕遇我观戈先生学佛忘寒暑所以临终时撒手洒然异如酪出乳中初非人所与自性与法界清净口中注此乃现前事推之可风世生也从何来死也终何去分付天下人透脱此圈缋

　　示丁方流(法名行嘉)

读书正心术学佛彻心印世间出世间法门了无剩

　　示吴彦正

书中有圣贤书外无衣冠少年惜白日莫取斯须安

　　赠丁和卿文学

独坐村庵拥毳袍春光依约上梅梢真人谁谓邈河汉默饮高风已获交

　　赠丁长卿文学

二月春风花柳妍恰闻居士耳根圆延龄不必长生术面目分明太古先

　　偶成

桃李芳菲菜麦稠春光绝好在溪头庐陵米价时拈起衲子茫茫到处游

　　达本上座乞题墨兰

老僧乞题竹展开却是兰兰竹欲谁辨验取自鼻端

　　题径山雪老人画扇

此画仔细看径山老人底今在居士手云林好生持

　　寿朱近修母慈渊查孺人

闺阁藏身有令名家门钟孝在乡评也知事佛已多劫偶见行慈当此生道路饥寒躬自济儿曹艰苦念俱并晚年更究西来意碧沼莲华出水馨

　　书严髻珠米单文后(二首)

衲僧脚下无寸土粒米问从何处来幸是随门总檀施饥愈饱处觉花开

　　　　　　二

同人之道没亲疏迦叶空生会也无发意圆成众功德等慈一着是良图

　　和海盐刘霜崖邑侯持钵偈(附原偈)

　　带水拖泥说化缘霜崖居士两空拳饶伊饿得干成鳖犹向山门索饭钱。

佛祖家风展化缘难为居士助空拳山僧粒米未尝咬不识其谁还饭钱

　　酬髻珠居士(二首附原偈)

　　居士宿山中因谈行起解绝后归寄予二偈云解绝即行起转我不转你子归而求之天眼被底里赵州茶点中边味擎向邛州没缝磁不是故人情分重宵分频掷夜光珠。

解绝即行起觌面分我你撒手便归家瞳人在眼里

　　　　　　二

赵州茶是山中味聊献邛州白净磁报玉投桃何可喻直看双手撒明珠

　　赠丁韩云文学(二首)

洙泗高风在明新学脉真吾无隐乎尔入水见长人

　　　　　　二

文章载道器山偈谈何事君子观吾机落纸元无句

　　曲肱而枕之示吴子进

自体自受用任运静而安乐天尼圣旨春在杏花坛

　　雪窗独坐迥禅展纸索书

上天忽同云雨雪正交并袖手坐空楼捉笔亦怕冷茶后发清兴书偈恐失韵大风檐前作来自西北境待看夜雪积成堆大地山河光迥迥

　　示夏禹公

梅子黄时杏子肥枇杷甜味世间稀又看桃子红来也信手拈来便疗饥

　　示张两如

空山时雨落绵绵铁鼓遥来破涧烟一句伽陀写将去要君脚下自流传

　　竹窗偶成

直截西来意奇哉触处通倦来两眼合睡起一茶浓燕语茅檐下莺啼柳圃中分明无隔线窗竹引清风

　　题李晓令草亭

小亭轩窗空客来皆喜步大胜维摩室化现千狮座

　　题风竹图

萧萧两竿竹叶叶从空下天风何时歇使伊挺身罢

　　题王宣远南询画册

脚跟掀起半空中打着乡谈各不同掇转船头归去也至今流水尽朝东

　　　　　　二

居士画时无错笔山僧题处有淆讹毛锥一点虚空落好手丹青没奈何

　　宝晋斋阅仇十洲临李龙眠画佛尝随众卷

法界幻为体圣凡总游戏奇哉换人眼在此一张纸祇园诸应真一朝与相对面目未必真围绕殊有意识破指头禅去佛不远矣

　　梅里镇重修东塔

千年宝塔一回新多少香花结胜因清晓登来看六合出头天外想奇人

　　礼夹山林皋和尚塔(夹山和尚与予剃落皆依兴福洞闻老人后嗣法又同龙池一脉)

曾经大嚼过屠门愧我初终辱弟昆花木禅房萧寺古竹林清磬瓮城尊全身示入山中定好手还扶向上根触目生机谁荐去江心白浪向空翻

　　悼黄介老(有序八首)

　　介子虽儒深入禅观鼎革之际抱义下狱末由致问己丑春莫传闻坐脱江宁得大自在永诀时乎书一扇嘱门人邓生者相寄至七月中浣始得见之于是就破山丈室中莫一茗咏叹其诗如见其人不觉悲惋中来因次其韵为偈八章所寄诗云剑树刀山掉臂过长伸两脚自为摩三千善逝原非佛百万波旬岂是魔潦倒不妨天亦醉掀翻一任水生波夜来梦作修罗手其奈双丸忽跳何。

阎浮树下暂经过授记灵山顶再摩慈忍牖民唯有佛嗔痴退舍已平魔劳生且共眠长夜世事从来等逝波留取菩提真种子人间天上敢谁何

　　　　　　二

太白峰高几度过塔尖云雾日为摩真宗有授能超佛坚甲无须乃入魔紫燕识巢归社日白鸥顾影泛春波寄来一咏惊长叹奈此题边姓氏何

　　　　　　三

芳草春江不得过遥思独把管城摩青云幸作文章佛白发能空生死魔身世信然皆石火乾坤无处问风波炎炎六月山如炙一扇清凉意在何

　　　　　　四

忆昔江城冒晓过人肩闹市正相摩师门握手投胶漆法句当锋折外魔百劫肝肠藏碧血三年流寓隔沧波好音末后终相及生死同条谊若何

　　　　　　五

乾明古寺客秋过殿角风铃日夕摩丈室花纷方论道法堂草长不为魔潮平山阁僧眠石雨过江帆鸟掠波白露蒹葭时又至伊人宛在欲从何

　　　　　　六

五浊人生未可过一筇潇洒手常摩战争蛮触谁为长心醉荣名亦是魔寂莫青山堪阅世深沉古涧自无波分茅定鼎昭前代坟典相传又若何

　　　　　　七

有土于西莫是过金绳觉路入三摩口凭树鸟同歌佛身长莲华不见魔宝阁天空香自雨玉池水满静无波利根直证无生忍壁立常光孰奈何

　　　　　　八

铁树花开少客过瞿昙拈起手亲摩圣凡齐扫非名佛宾主同时要拣魔惶恐滩头戈倒地滹沱河畔棒兴波中原一宝君赉得争奈无人着价何

　　书徐虞求先生读语录二偈册(二首)

相逢滚滚利谈锋林下何人入我宗时节到来能撒手空山六月打霜钟

卸下儒冠付老天干戈丛里且逃禅世心灰尽灵根长应起东林学种莲

　　茎齑偈(有引)

　　辛卯岁暮钱子圣月寄书云近榜所居曰茎齑欲得数言光宠余乃思祖家垂示有大家相聚吃茎齑唤作一茎齑入地狱如箭射钱子取义或于此耶余因下一注脚钱子爱禅者也其不轻视茎齑作游戏乎。

指头十个最难齐钱子参禅又割鸡未至竟酣千日酒如何敢唤一茎齑祖师不是言枯淡君子从来嗜藿藜道路两条行得到春山好听杜鹃啼

　　宣城詹曰至其生世之月日即其母氏去世之月日也寄笺须语以偈报之

因生念死孝思长生死同时母在堂请以摩耶师母氏现身尘世作舟航

　　鹤林咏古(十三首)

　　宋武帝

樵采青山枕担眠鹤翎捧日下遥天凿来一井何甘洌千载缁流饮此泉

　　(群鹤庇日帝微时事寺中有井名寄奴泉相传帝所浚甚甘洌大旱不竭)。

　　唐玄素禅师

僧来何处把门敲祖意分明直下抛堪惜此僧门外立不知身入凤凰巢

　　(师为牛头之裔住鹤林僧来敲门师云莫道僧佛来亦不着)。

　　李涉

人生扰扰在尘寰方寸常年未得闲独爱李公真实语琅玕千个静空山

　　(寺在昔多谈竹亦名竹林李诗因过竹院逢僧话又得浮生半日间盖本此)。

　　宋寿涯禅师

洪蒙未判绝町畦道器分来物本齐不识老僧山里坐更将何旨授濂溪

　　(寺志周夫子学渊源于寿涯)。

　　周濂溪先生

圣学研几百代宗高山仰止礼宜崇清池六月荷香满时有风吹入梵宫

　　(祠在寺右按祠记先生依舅氏郑龙园居澜读书寺侧)。

　　银青元章米公

风流文字出尘姿交契云堂说法师愿作伽蓝护名胜山中松石至今奇

　　(鹤林志藏公听法于石门听禅师诈护寺卒后如其言)。

　　苏子瞻文忠公

竹院曾游一品题端明学士醉如泥长廊古碣知多少读到公诗价不低

　　(公爱寺竹有咏又有醉后是刁景纯诗)。

　　宋高宗

南渡匆匆马不迟中原为问此何时却拈古偈亲挥洒七佛全身现七碑

　　(志称帝南渡时驻跸于此书七佛偈勒石今存)。

　　陆秀夫忠节公

沧海茫茫正气存鲸波万里孰招魂高宗过后临池在香刹因来共晓昏

　　(公祠初在金山见梦鹤林寺僧因还山门之左)。

　　圆悟勤禅师

笔语谆谆不几行道情法训蔼然彰西湖长老人虽远片石摩挲久愈光

　　(石刻云西湖然禅师都下相别能自奋忠竟继佛性住持甚慈甚慈凡百日慎一日久之果熟自馨香也收书叙致殊殷勤□□值冗附此相勉领刹作粥饭□□□□心平直以身先之□□□□□谦和人乃皈向要洁净口行然后随以己所得以开示于人□□过为矜炫便是守本分也圆悟禅师克勤示后有跋云怿氏所以久长者正以能作善言警悟不肖今觐圆悟禅师遗墨字字真实读之森然加敬但患有不能终身行之者尔绍兴癸丑谷雨日章騆仲骏书按佛性即佛果嗣录载其住德山大沩西湖禅师继席不知于何地顾于佛果为晚出而示语首称禅师末署以名古人风度可想见也书法遒▆与天童示隆公知藏石刻正顿此则录中不载不知鹤林何缘有此石戒佛果当年偶值游此而作是书耶抑然禅师后或曾主此耶然皆不可考矣)。

　　元中峰本禅师

鹤林殿主能求法临济僧堂不学禅天目山高千万丈重新写出话头看

　　(石刻昔王尝侍访临济至僧掌问曰此一堂僧在此作么济曰不看经不坐禅总教他成佛去此话流落丛林旧矣鹤林定殿主要向不看经不坐禅处长伸化喙极力扶持使临济家声千古不坠过门露语因合掌告之曰愿观盛作西天目山幻住道者明本书按此条中未载)。

　　明紫柏尊者

大明国里丈夫僧杰出丛林照夜灯是处道场俱振刷入门一棒焰腾腾

　　(师尝过寺慨祖庭沦落必留连浃旬后嘱五台公恢复侵地)。

　　陆五台庄简公

祖庭秋晚阿谁扶想见当年陆大夫佛地贤祠还旧观灵山付嘱语非无

　　(见濂溪祠碑)。

　　寄青莲同参

法华山畔相寻后屈指于今又九年闻道头颅如我白何时再晤话生缘

　　送道场山晓音知客

五月芒鞋特地行榴花京口照人明道场山顶重回去好作金鸡报晓声

　　谢事

衰病难堪住鹤林纷纷云水不劳寻饥餐渴饮无余事只可闲眠听竹禽

　　赠顾圣复业医

贤哉君子用于世得其宜周孔诗书牖轩岐草木昆帝心无待简民命亦堪医怀保跻仁寿岩廊任不卑

　　答王云来文学

忆昔昌黎谒大颠玄珠曾索入重渊开门何更烦敲瓦入社相将引种莲删定诗书夫子道直空文字祖师禅云门扇子今安在腊月冰霜到脚边

　　答陈复庵乩仙(三首)

大事因缘本自然半生辘辘苦参禅而今衰病身无用白日清宵只打眠

嘉客翩翩向晚来飞飞小鸟啄生台偶登山寺浑忘返竹下裁诗韵自猜

世外萧然唤作僧古今红日自东升十洲三岛俱为幻觑破何曾有寸绳

　　过葑溪周雪岩道侣静室

傍廛精舍一灯明数版低墙隔世情橙橘两分阶下树钟鱼互答佛前声山高欲仰人皆誉男大无婚话已成(伯屏倪公赠以甘庞贻范扁故及)喜我杖藜频过此南薰北牖晚凉生

　　天童送兰若上人出山

满觉庵中贤主人青山看我意何亲话中记起杭州景一片西湖绝点尘

　　寄聚周上人

去秋曾订过君庵冒雨江船遂向南八月潮头千古在山中无事即来探

　　示曹云海

百行从来孝是先事亲事佛两无偏鸡鸣起到黄昏后体取无生出世缠

　　读新桂瞿公临难诸作(二首)

惟人有性性有德仁义礼智仁为长杀身成仁性德完万古斯人在天壤

　　　　　　二

白刃临头可畏哉深情缕缕笔端开生平面目元无损长笑一声归去来

　　示吴萃凡

逐色随声念念非回头猛省即真机子规树上流鲜血无限春光唤客归

　　示吴永侯

红红紫紫满山坡青嶂无情面似酡一点真机亲说破清明过后野花多

　　寄秋亭三子

一身学佛一身当男大须婚也不妨参得老庞公案熟秋亭湘水姓俱香(子康)

长水塘边放一舟溪山两地各悠悠道情幸是俱无隔秋月春风话不休(念硕)

百岁年华等逝波树凋木落问如何分明体露金风里一句佳音寄薜萝(薇垣)

　　腊雪二见

一般时节两番寒指示诸人仔细看大地沉来山睡稳虚空混去火炉宽羚羊挂角踪难觅猎犬迷家眼被瞒乘兴空楼书短偈砚池才蘸又冰干

　　送丽中大德

一夏安居日杜门客来相访少寒温阇黎过我天还暑露地烹茶月满村

　　送骏机大德

金井梧桐已报秋火云犹自照山头途中佛法最亲切动步通身雨汗流

　　送祗园老禅回闽缘干

好大哥福建子行脚区区老不止客秋参我入天童草鞋紧峭多欢喜燕语乍谈人不解细听方才知所以今年回岭明年出往还途路谁遑恤身心拼供十方僧一任秋风冷萧瑟上前行休放逸祖师公案脚头提遇境逢缘无打失杨岐驴子脚曾三赵州牙齿元来一声前句为君述仙霞岭上月明时黯淡滩头浪汩汩咄

　　示慈帆上人

忆在十年前天童一相见于今十年后重来呈旧面佛法本无言有言乃方便老婆心太慈与汝通一线人生如张帆所在随之转业风四面吹船在波心战线索纵牢牵终亦有时倦须臾失照顾生死一时变同舟已胡越父子空眷恋何如奋勇猛大事期亲荐回头上岸来直入空王殿轻生日悠悠干城眼方眩谁知四山逼等闲无贵贱业海既沉浮鱼龙心不善金翅高回翔命尽中他咽此语报君知会时当喜忭

　　碧峰禅人病中求示

枯肠本无物诗偈何有新秪宜随笔写笔底见精神是句终疏韵非言却动人碧峰能点首病骨不同尘

　　和宋慈受深禅师登披云台十咏(有序　附原咏并跋)

　　宋慈受深禅师投老秀峰有登披云台十咏盖怀药山月下披云啸一声而作其诗优游自在令人深味得古尊宿住山受用非息躁竞大休歇者不能退身三步守雌牧卑若余者或所谓怀慈受如怀药山者乎聊抒企慕非敢谓即古人也。

　　附原咏。

　　林底常怀老药山皮肤脱尽万机间披云月下时长啸千古风流满世间。

　　戏镌崖石号披云且欲朝昏见古人折脚铛中聊自足世间忧喜不关身。

　　拄筇台畔自腾腾野草闲花照眼明绿水青山皆旧物鸟啼猿啸别无声。

　　春暖崖花处处红住山境界乐无穷劳生奔竞何时已说与还如耳畔风。

　　当年吴越日相攻蚁国蜗争不少容范蠡西施伎俩尽青山依旧白云中。

　　兀坐云根懒举头更无言句示禅流森罗万象分明说有口何妨挂壁休。

　　老来差懒出人前秪欲隈崖傍水边多谢洞庭峰顶月夜来向我十分圆。

　　禅门难觅好儿孙逐句寻言总失真山是山兮水是水莫将闲解斗尖新。

　　透过无心种种休松间石上自悠悠田园不用争疆界大地都来一指头。

　　莫笈山僧语句粗真情何处着工夫世人用尽精神讨缘木何曾觅得鱼。

　　道无古今而人有古今人无古今而时有古今道苟同矣虽历世千古如出乎其时如见乎其人不尔虽合堂共席邈乎千里遥也慈受深禅师住秀峰日登披云台怀老药山见之十咏遂使澧阳遗韵照焕异代可谓无间然矣噫以古验今以今视昔安知异时不有怀吾慈受如慈受之怀药山者乎语云道不同不相为谋此特为有道者言之若夫下士闻知不大笑而不弃之者几希矣丁巳仲秋下浣真庆叟孙观跋(宣和元年五月嗣法寿庵上石)。

慈受当年老住山身心真个到安闲药山月下披云啸相忆清风在两间

山中何有但多云去住无心近野人侧笠看云云满袖大千沙界一间身

世缘随顺任腾腾老去双眸喜带明看遍山花缄却口谷风台畔起松声

扶桑日出碧天红岁月人间转不穷世自奔忙我闲坐个中消息付春风

蛮触安然苦见攻霸心何事少相容姑苏台下游麋鹿今古兴亡一叹中

云卧无端白了头山藏水逝不停流有般演若迷何甚牛外寻牛走未休

鸟衔花落碧岩前祖意分明在那边举向禅曹言不会话头还待几时圆

老胡遗下众儿孙血脉通来始算真吹灭纸灯开却眼生机突出一番新

竖拂拈槌直下休白云红日两悠悠祖翁田地收来稳鼾睡重岩不转头

禅门语句莫嫌粗透得方名是丈夫飞跃是人云是道到头谁个识鸢鱼

　　和宋虚堂愚禅师虎丘十咏(附原咏)

　　剑池

　　石壁千寻势险巇下临寒玉浸蟾辉古今多少凭栏者亲见干将到底稀(原咏)。

绝顶香台带险巇辘轳声里剑光辉禅灯一照游人醉来试干将政不稀(和)

　　生公台

　　鳞皴瘦石笼寒藓千古遗踪意转新纵使天花来堕席何如缄口过残春。

生公说法身已去留得石台公案新吊古何人重指点一杯特荐雨前春

　　雨花台

　　昔人曾此谈空有花雨缤纷绕座寒堪笑空生无伎俩不曾开口被人颟。

长松落落碧阴繁寂历空山六月寒说到此台花雨散古今多被石头颟

　　千人座

　　苍崖险处坦然平万指曾来听此经若谓生公消息远一声啼鸟共谁听。

寥寥谷口暮云平月上僧完未了经试问虚空终日讲千人座有几人听

　　点头石

　　大包才剖碍人问日炙风吹转放顽见说听经曾肯首更须来透铁门关。

囫囵无缝白云间佛性虽灵又至顽奇甚当机头一点浮生穿凿不相关

　　憨憨泉

　　憨泉一掬清无底暗与曹源正脉通陆羽若教知此味定应天下水无功。

甘泉凿出山根破水性元来到处通若与曹溪无二味渴禅须记古人功

　　试剑石

　　云骨深埋草莽中竟传秦主试灵锋旧痕尚带春苔绿一罅能生偃草风。

颓然不堕劫灰中政也无端跃剑锋千载客来看此石人间空有战争风

　　吴王墓

　　海涌通幽一径深怪来时作老龙吟阖问觌面无回迹休向空山断处寻。

墓门无觅意深深顾盻雄图植杖吟谁谓阖阊生气尽管弦日夜虎丘寻

　　白莲池

　　灵沼天成非禹凿玉华时向此中开游人只爱池中底不觉香风天外来。

曾爱芙蕖泥里种更嬿朱紫粲然开当年老宿浑如鹤池侧看花大步来

　　小吴轩

　　结茅初不为孤峰秪爱登临眼底空风淡云收见天末始知吴在一毫中。

一点青青指别峰坐来身世旷然空此轩不特观吴小领取空生大觉中

　　懒斋别集卷八(终)
嘉兴大藏经　牧云和尚懒斋别集


　　牧云和尚懒斋别集卷之九

　　东吴　毛晋子晋　编阅

　　鄂州　记室智时　较订

　　诗(甲之一)

　　铜井时

　　杪冬还山口占

还山正及是残冬乘兴门前一拄筇欲望琴川呼艇处寒云已隔最高峰

　　招鹤兄西山看梅(八首)

山楼无事恣清谈曾约看梅到我庵冷地梅开思旧话日迟帆影破春岚

　　　　二

西山远峙太湖隈同道相寻不易来所喜自来民俗古四时生计只锄梅

　　　　三

湖滨梅圃一家家腊月时暄小放葩深谢邻庵有方谊频来邀看早开花

　　　　四

青山高下总皆梅春力花颜晓夜催不出户庭聊纵目也疑香国饱餐回

　　　　五

梅椒糁雪露微红开落他山亦自同争若环湖三十里平铺如雪傲春风

　　　　六

空山梅放寂无声一点寒香压众英坐怪看花多热闹那知花不近人情

　　　　七

百草头边是祖机谩云吾道色香非湖山佳处梅千树苔骨冰花听指挥

　　　　八

忽地寒香扑面来当人鼻孔洞无埋翻思昔日灵云钝何待桃花三月开

　　庚辰夏再登铜井设关禁足

铜井山庵坐半巅开门湖水漾漪涟三年两度来休夏一钵孤峰踵昔贤松子落时间植杖梅花开际偶移船只今收足圆光里祗在山中又一天

　　冯荃升文学冒暑过访

跫然足音至栖息岂琳宫道味同尝蜡诗怀欲化虹再扶莲社范不减竹林风磐礴清阴下凉生语笑中

　　新秋书事

大火西流令序长庭梧一叶报新凉栖迟松院闲堪咏想像荷风远亦香野老云霓方切望平畴禾稼未登黄山家虽不忧时事击坏讴歌世愿康

　　晚秋寓湖上

青山不改旧时红宛转霜林远近通曳策断桥残照里坐看秋意画难工

　　冬日放舟鹤湖抵梅居晤周君谟孝廉走笔书赠

澹荡鹤湖水东流几盘曲朔风激扬之塞波涣层绿我舟为谁来有客在其澳笔写尼山文记欣耆阇嘱现身冠履场和光导尘俗相闻固有年兹秋乃面瞩坦度见襟期端操征素蓄靡靡末法运力为树竿纛斯人念不忘斯行遂所欲城闼一水渡第宅如鳞簇何为居士居梅花环小筑何者居士风萧萧数竿竹再晤别无言两眼对双目宴坐以终日去住各无束哂彼钝根师法施嫌未足

　　龙湖蚤发拟之长水阻风泊王江泾作

冬行苦日短舟发尝恐迟谁谓出溪口北风变南吹湖端拥千浪舟首如鸣槌一浪逆百桨桨桨抱艰危舟子竞努力胥称腕力疲云黄日易暮告我增畏疑水宿固有程或瞑焉可期不若风隔处稳将孤舟舣我心为之制动静随所宜岸傍得闲立水际杂有窥近廛正作市人语丛丛私顾我以为异不言心若思石梁驾河曲奔走知是谁凫鸭何乃纵出没波问嬉物习从所惯异哉忘险夷爰有远商舶前迈捷如驰叹彼能勇往不为风波欺指以语同舟篙师佯不知永怀济川意扣舷聊自怡

　　题颖源弟静室

朱砂涧傍精庐小门设尝关人境杳当轩不知何代松摩空犹龙势夭矫暮鼓晨钟有比邻云荒日冷无飞鸟山僧晏起无事营自将落叶空庭扫

　　娄江静室晓作

落落村鸡叫数声床头睡汉尽惺惺茅檐不觉霜花落衲被寒深是五更

　　宿虎丘西隐

浪游忘却山中宿枕上悠然梦不同到晓高楼钟鼓静幽禽语语唤春风

　　过不二上人

傍溪精舍两三楹炯炯轩窗一色明静者安居观实相不妨门外弄桡声

　　题竹

野竹萧萧纸上留展来眉睫顿生秋香严去后何人识拳石从傍解点头

　　再登程纯甫书楼

虚阁登来非一度清秋良晤更相宜谩言幞被中宵宿最好斜阳远望时

　　张静垣同舟至乾元庵

扁舟随我过龙湖高挂风帆兴不孤相坐空堂未鸣磬秋声瑟瑟起茭芦

　　诗部(甲之二)

　　古南时上

　　折芦庵(二首)

野情爱枕石头眠同道招游烟水边坐有轩窗堪望远行非舟楫莫教前芙渠露冷花犹照芦苇秋深叶尽偏偶忆朱泾垂钓意离钩三寸验诸禅

矮矮柴门向水开烟林四面绕池台安居自不生凡想晦迹从言养圣胎清晓语闻幽树鸟中宵梦入白云堆隔溪肴见迷津者不惜抛芦为渡来

　　开炉古南阅诸衲子除夕之作

祖风导世古凌然荒院开炉顺昔缘杖子山形全正今柴头品字发新烟儿童竹马看相戏村里桃符又改年笑我端居无事想也随人和岁除篇

　　村怀(三首)

村荒远人事不异居深山门庭无栖泊鸟雀闲往还

　　　　二

水边与林下原是道人居生性送迎懒非关绝交书

　　　　三

骤雨夜来过春池彻底清自非濠上客时有观鱼情

　　溪滨落花触目成偈(五首)

长溪昨夜殷其雷骤雨繁花打作堆有客梦中方栩栩朱颜未信一时颓

　　　　二

花下一壶难得醉人间两鬓易成丝负趋休讶南华语川上徘徊有仲尼

　　　　三

谁家梁燕羽差池实相深谈自不知也惜落花衔上下忙忙直作有情痴

　　　　四

绿阴渐渐暗香台余萼葳蕤叶底开最苦游蜂情不断不辞溪路远飞来

　　　　五

春风行令自无虚花落花开总信渠吹尽残红无著处拈来水面饲游鱼

　　杪秋晤唐祈远于乌戍书园

凉风无事坐荒村呼艇来寻不二门高阁倚空连野色寒花照眼抹秋痕峰峦峭峻忘成篑潭水汪洋拟掷纶狮座试凭机掣觅毗耶谁道竟无言

　　九日于住波庵小阁

秋杪金风凉远行思故乡故乡在何处眠来知夜长

　　宿当湖西林寺(二首)

当湖烟水际古殿何时兴清梵中宵发东吹过旧城

　　　　二

空楼隔市廛一似绝人烟晓日推窗起稻花香满田

　　题金山图(二首)

微茫江岸草萧萧水次苍山有姓焦自昔渔人尝此泛不知南北是何朝

　　　　二

江面微风撼塔铃塔中长日走江声刹竿便是瓜洲渡北望长安自此行

　　寄怀天台灵鹫寺石奇和尚(二首)

溪院经年坐春条暖日熏几思华顶月未踏石桥云病骨悲同立深言近莫闻溪山原不异终惜一江分

　　　　二

平野春光润寒岩辽烧熏法筵余冻雪木座拥高云杖击峰齐舞花拈众乐闻灵山一会在今古又何分

　　赠褚凤廷道翁

壮年雄志四方携京国风光入马蹄何似耆年真受用时寻寂乐遇招提

　　褚凤廷宅看闽中将乐石

信是他山石从来未有观移时逾峻岭止处近微澜宛具全峰势如蒙宿雾寒真光无外泄仁寿此中安

　　登鲁庵水阁右个

小阁真如斗登来眼豁然溪声通足下山意在檐边苍竹亭亭立斜阳淡淡悬火云蒸六月想就北窗眠

　　寄吴门玄若机公(二首)

惘惘穷途客年年畏卜居自将同鹤迹时以负角书最可知心久能忘晤面初遥思吟卧处昔竹近何如

　　　　二

溪柳缘参差溪光无定时十年林下谊五字客中诗燕乳花将尽莺鸣席未移闲将临水意报与故人知

　　春暮杂咏(十首)

春眠溪院冷无云晓梦禽声亦有闻遥忆故山湖水上梅花如雪早纷纷

　　　　二

丈室虚闲篆缕浮忘言摩诘病无俦春风欲尽绳床卧问疾何人一唱酬

　　　　三

梅子青青花事稀后开篱落有蔷薇日长隐几心无住闲看中林蝶影飞

　　　　四

溪上花残少客游虚廊镇日似山幽阶前稚竹无心长柔绿枝枝自可眸

　　　　五

阡陌猗然带女桑水村幽致未云荒一茅欲避溪云暖白石青松讵可忘

　　　　六

小艇桃源未得寻杨花飞落水深深白鸥黄鸟闲相识不碍时时在柳阴

　　　　七

出岫无心云片片衔花有意鸟双双却嫌　性弥年懒只么闲闲卧北窗

　　　　八

一花到地春随去数竹穿泥夏早来坐爱薰风应时节不时吹我殿扉开

　　　　九

柔桑采朵碧溪湾蚕月安居自得闲竹杖靠轩聊探水草鞋悬壁待看山

　　　　十

一任飞花落古庵垂丝千尺在深潭打鱼船子真为逸颠酒曹山未是憨

　　梦戒雷震公二首(有序)

　　公梁溪人也倜傥有英气喜属诗初与予游期明已事后以一代时教讲席多立门户欲穷其致焚膏继晷苦心几二十年庚辰冬从南都得疾旅卧吴门之龙树庵不起无葬地友人慈筑火化之移其骨归石盂山。

夏夜雨不息孤灯耿无烟伏枕忽成寐故人来我前容颜宛如昔蹈厉殊翩翩缅怀平生欢把臂凭高筵询之别来意欲语仍嘿然有若分题夜构思入虚玄不知萍梗踪宿痾何时痊前冬远闻讣无乃梦中传

　　　　二

吾生四方游所立望同志于何此相见微觉较前异攒眉对知己何者不得意我留烟村间春夏已易二眷言姑苏山有君敦道义惠然肯来顾所感不相弃溪花已无飞梅雨适时至水田乱蛙鸣中夜警无睡枕箪时转侧神情见游戏与君学无生生死何足累君虽乘白云未忘法门季谓君梦中来能免数行泪

　　夏晚同程纯甫庵后散步(二首)

三年不见常时想六月能过一面欢旧路未忘无待引新墙初筑且须观

　　　　二

犁锄远近皆耕水殿阁东南忽打雷竹扇葛衣凉正纳村风溪雨夜俱来

　　范遵甫览予山偈击节别后寄赠(二首)

天壤有斯文世界不空立精华古人味天机信吐翕在昔洙泗没余响授参伋德者必有言圣经赖明缉率循闲隐怪厥中方允执百世谁则师性道于焉集以兹愿学众水流必就湿君家大范风文行乃固习岂直正冠履兼知浩篇什英英高云志青紫可芥拾而余山林人于世何汲汲违亲影惟单远游岁逾廿死生古称大用是眉宇急徒怀孝友意莫耕桑梓粒感彼陟岵吟中情每岌岌途穷忽返步县解本无絷抱病欣忘言望古如不及白云曾高卧青溪一停笠词章非我事纸墨何暇给偶然流胸襟造次欲满笈嗟咨自成趣敢落文字级时值枯稿流把读叹艰涩谁谓风雅伦见之反珍袭择术本相异臭味何忽入得非君之怀化理有所吸春花落何处蜂髯争嗜汁空庭雨余后竹色正沾邑坐次忘舞蹈风中豁於邑冥心太古上干戈等让揖乃知杨朱徒多岐自为泣千古惟春雷可以动凡蛰

　　　　二

圣贤生忧患智者当以勖君子所为贵落落乃如玉缅思古先王与聚遂民欲使如登春台有若醉醽醁饮食会男女水火视菽粟一夫泽不被自慊失亭毒吁嗟斯民中谁者能拔俗简编不将事风尘屡仆仆斗酒使气扬青铜照发绿徒然负此躯大道莫可告君资诚卓秀义理自天属晏如环堵间蔬水欢亦足文章列刍豢今古靡不嘱心力久为殚辛苦过自督胡然遭蹭蹬志不逞鸿鹄天命若可把人事多所局荏苒岁华逝淹留日月促回也其庶乎屡空得君续怀抱幸自宽固穷节不辱三生因缘在读我林下录恍然投法味快得我心曲窃嗟有生类难解浊世梏须眉均丈夫有发何曲局良骥跃千里要当秣以蓐神鱼入重渊其奈网罟数遭逢时有待沦溺苦惟酷君看血气俦初非不息烛一念从之迷百身亦何赎飞举欲仙仙妄矣登真箓所以大观士三界指为狱荣名悲草露甲兵笑蛮触霸王同一化不让吴与蜀未闻千载后周鼎在郏鄏我言虽曰放君志乃可沃结缨生未知贤也徒结束闻道夕死可圣兮想其躅时乎不再来逝者亦云速念兹如临渊其勿寝安褥旷劫良在今万古碧潭渌晦明在吾眼旋转任朝旭聿来竹院中宴坐消暑溽法缘偶相聚情好永为笃宁静近枯淡纷哗谢繁缛因以性命忧要君醍醐浴谩嗤奔蜂微而以化藿蠋

　　久雨

梅溪为水乡一雨经弥月溪流忽高岸舟行如地发天地烟蒙蒙暑月冷侵骨朝旭岂全蔽晚雷声不歇所栖异孤峰卑湿上履袜布衲晕白花烘炉无榾拙土阶时浸润出户有颠蹶老农树新苗日夕恐见没荷蓑来远阡皤然曲须发口称去年旱沟水村村竭桔槔喧中夜用力徒搰搰今年雨水多川坛不烦谒屋茅虽漏烂上天何敢忽邻翁偶相值与语同咄咄眷彼淳古意想见休明碣取貌诚则野近仁信哉讷归来坐室中抱膝亦如兀稍晴轩窗开辄喜远帆突苍苍长天空霭霭阴翳揭杖藜有高情思同采山蕨

　　删竹(二首)

素性爱丘壑烟村无半峰少留林间意惟此竹一丛入夏取凉便嫌彼枝叶浓斜阳自披剪于以利其锋运斤值新霁寒翠衫袖封坐石瞩高荫约略欲无重清风应手至幽韵如吹松生成耸秀干亭亭无秋冬问起有数枝培土同厚松立节甚不直谩嗟难见容快哉当西北剪择空蒙茸忽见天一方高明旷心胸

　　　　又

种竹非遣俗竹中自无尘虚心持特操待老完其真岂欲故伐汝缚去同柴薪昨者北窗下所黜皆非珍况尔当前轩耳目之所亲到门无爽气何以慰嘉宾昏昏但蒙密卑身风雨晨中岂无卓立或难前自陈信哉物因混君子惭经纶吾今选于众孰曰无其仁畴昔一击士知非等闲人

　　古木

古木临高檐兀然堕其枝风霜久独立绿竹左右之木得竹而叶竹同木而欹微风行是中萧萧息相吹木喜竹多韵竹欣木无奇木独存老意竹各挺秀姿并处无嫌猜岁寒将与期木也若无用去之非所宜

　　返照

斜日欲西落余光射东垣万象复辉映溪林寂无喧其时有逸者与客坐中轩抚兹一过目有会忘乎言

　　移蕉

微蕉托我庭始生亦殊苦数日抽一叶畏风莫敢舞遂有清音来晓空落疏雨独以远窗下来者恐相侮清晨手种过东西同一土暂移若违性全身忽伛偻兹物体本空众叶偶合聚触类悟其躯在乎明眼睹因思滋旧根盆水频掬取山情近草木非关过惜抚待看碧阴高清凉映帘庑

　　摘瓜

天地好生物寸土不空荒人力辅之运溉灌扶其良遂致竹架碧映斯瓜实黄叶大冒赤日蔓延上新篁悬蒂影直直及晨露瀼瀼每资伊蒲馔齿舌有洁香疑传青门种艺此招提房我摘非不惜恐其秋忽霜凡物不虚生利用乃为臧当美不饫人过时徒自伤君看映阶草不栽亦自长青青交春夏殊省抚视忙所因无致用任之委爨傍

　　曝书

伊谁于古初巧制此文字贤哲去千载心精俨相示目击不容声荡默立天地赖以正众情多闻未为至何哉蠹鱼痴咀嚼竞从事饱腹而已矣宁达作者意我生轻外物自期行古志负之为远游未尝穷途弃晤对乐无时胶漆投不异于今久弥敬朝夕发幽秘秋阳以暴之古人端在是任彼老斫轮乃以糟粕视

　　观帖

曾闻古之人有工临池笔洒墨不苟然落纸皆有律末学怪肤甚各信手腕出深观凝其思默默增恂栗何乃风格殊何乃点画一六书称一艺古为童子恤何乃及其至作者亦惮述拟似神已死脱法岂终吉纵横得体间其妙难意必欲速敢窥奥手拙徒费日所以入道门种性许超逸矜式惟苦心臻化能事毕

　　观鱼

小池良不宽中有数尾鱼莫知其谁馈畜之傍我庐鱼跃时洋洋予觉日于于相忘不知乐各自遂厥初微物信亦神呼吸波光舒晓窗腾竹雾恒疑其巨嘘尾赪曾无劳水清行自如悠然非江湖潜处岁月余鲸鲵沉巨浸任竿难放渠众鳞在他水往往登庖厨皆因身味厚自致戕全躯所以达生士掩材类山　一龙复一蛇世罟不能渔隐见终天年淡漠神明居得非其虑远所适为之殊

　　纳凉

九月霜露降无衣悲岁穷六月日酷甚把扇思清风有生虽云众极其体则同感触以自遣端苦寒暑攻何如息心士烦热消胸中三伏坐竹院有时吟孤桐大汗岂不流微凉时觉通鸣磬及午饭火云正烧空自喜得闲暇解衣忘蕴隆晚来檐前踞久焉盻苍穹依徊二三子语话随其衷殿户阒寂寞河汉高昭融微蚊飏轻扇小鸟伏蒿蓬四体喜无倦深更惜余功匏叶露涓滴竹阴月朦胧卧去室生白觉来窗日红爽心良在兹遗世非所崇缅思天地运循环何时终

　　又观鱼

近水多见鱼在山多见鸟见鸟羡高飞见鱼忻伏沼鱼鸟本无机人情自为杳华亭古都会烟水亦渺渺朱泾古船子风仪超世表披缁把钓竿垂丝向红蓼迹疏凫鸥亲眼旷佛祖小众渔殊不识鼓枻乃相嬲蓑笠送春秋蓬窗卧昏晓寻常傍钓来他鱼不为少跃跃虽可人俯视何其眇锦鳞洪波得生平事则了吁嗟祖庭秋先烈谁克绍浩歌留此情一解世纷扰

　　将登天台寄王言远孝廉

宇内多名山越中闻天台梵宫出云汉林壑千重回古息大乘士渡水嗤浮杯于今无其人神丘成死灰吾师天童老顶发如霜堆曳杖坐耽耽法鼓从空雷龙象远腾踏山光一时开今也实不幸泰山忽焉颓初闻心神乱踊跳罹大灾向无儿女情忽作孩提哀怀香拾溪藻陨涕流海苔病躯将一奔敢曰陟崔嵬及门亦多士某也愧匪材既与炉锤问冥顽蒙化裁正眼悲即灭寸心尽如摧恻恻难告人中宵自低回疾思凌赤城遂乃步琼台藉以散郁忧因之观九垓到时秋正中月色无纤埃千里或不隔清光当飞来

　　钱塘值雨

掣电轰雷过海门孤舟烟雨一时昏越中山色无看处独见天边白鸟翻

　　过枣树湾

鸡鸣犬吠古山家曲曲溪光抱远沙鼓枻浩歌谁氏子溯流乘兴夕阳斜

　　懒斋别集卷九(终)
嘉兴大藏经　牧云和尚懒斋别集


　　牧云和尚懒斋别集卷之十

　　东吴　毛晋子晋　编阅

　　鄂州　记室智时　较订

　　诗(乙)

　　古南时下

　　送王言远北上

严霜昨夜结寒梅车马兼程北望催　圣主励精求治策贤良捧牍奋雄才觚棱云气天边识彩笔花光辇下开林社不忘弘护愿闲隈竹院听春雷

　　除夕次澄禅人

春交十日蚤闻雷惊得千林暖色回短烛红光今夕满深山黄独古人煨床头不睡翻新历墙角频过候老梅正好围炉多坐坐村鸡咿喔数声来

　　语风雪大师送天童老人入塔讫裁诗别众感而次韵

已作闲云野鹤身到来山水即为邻衲衣垂处风超格毛颖流来句斩新天地喜宽容此老影堂惨淡吊何人苦心一段难分剖直欲牵裳过百春

　　舟过慈溪斋姚益城中丞宅因和山居之什

远情一味爱山林无问长坡与短岑但有松声频侧耳偶闻鸟语喜开心花悬近圃春堪摘月起平湖夜不阴只此留连吾愿足何妨岁月自深深

　　偕石幢高原同人三公过灵隐憩冷泉亭

今古只如此冷泉原不飞怪我亭中人坐来忽忘归

　　韬光晓步(韬光法师答白香山招诗有不解栽松陪玉勤唯能引水棹金莲之句)

杳杳霜竹林日高露犹响有怀种莲人登楼看湖涨

　　立夏前李晓令招游藿园

名圆晓过麦风寒古岸维舟野兴宽最好春光余一日不凋竹色喜千竿试尝新豆呼童擘莫辨幽芳拭眼看人坐中亭疑在野晤歌于此可相安

　　漫书陆体庄扇

字拙不嫌扇旧偈新莫哂韵差共坐芳茵过午试听幽鸟啼花

　　蚤热

住村已三春最热愁过夏输却白云深搘藤高卧者

　　寄答唯一师

春山花似锦伐木友曾求未得趋重晤无端又一秋竹窗闲听鸟溪水浪垂钩感念同风意凝眸古塔头

　　寻元白师于江阴乾明寺夜话

秋阳皓皓映秋林迢遍江城访旧临天各一方怀有日交余十载可无吟长廊未饭先携手短烛生花更论心何事师僧难得构法堂一丈草深深

　　过丁氏湖庄

冬日间无事轻舟过水乡一帆收野色两目接湖光坐处篝灯炯斋时钵饭香莫言莲社远心已话羲皇

　　赠丁虞卿文学

清时率土太和风嘉遁优游畎亩中尊酒当轩怀揖让一经教子识夔龙渭川猎梦鹰扬起莘野躬耕币聘通何似家门钟孝友四时湖上看飞蓬

　　再晤丁方流

忽作三年别重来一笑逢青云君子志此道却同风

　　岁暮答蒋闻大孝廉见怀

天际云阴薄暮重岁残溪院倚枯筇静思学士四千偈恍在匡庐五老峰应节是村喧爆竹耐寒何水剩芙蓉从来莘野斯民望夫子谁言是老农

　　病中素闲友人见过

恍惚匡床卧不知年又更畏人来问讯听鸟自嘤鸣窗外云光暖篱根草意萌相过喜吾子竟夕话无生

　　答倪阆民

交臂秋风亦偶然不堪言别又经年芳菲春意来眉睫松柏寒心在语前湛水光生因着月淤泥香满为栽莲从来此道思遐契渺渺烟波一放船

　　七里港(二首)

太湖西望水漫空七里人家一港通茅屋土垣村自古菜黄麦缘岁知丰门横小艇花无扫岸接垂杨雾半笼犬吠鸡鸣城市远桃源疑此泛何穷

　　　　二

石桥自北板桥南层网相连次古庵地旷始疑春色远村幽翻觉野情酣庞眉荷锸窥人立稚子群呼见客惭短屋把书谁氏隐日高犹自不冠簪

　　卧疾移舟虎丘

山意本清寂怪来丝竹繁泊舟自远岸欹枕欲无言斜日松阴隔春风塔影存石场人正闹归去月留痕

　　寄友

多年欲看釜山潮未得闲情把一桡输与结庐修静者梵音时接海天遥

　　题画

溪水悠然静不流远峰黯淡隔山头放情何必沧洲去且傍垂杨坐小舟

　　从闻统公自拂水岩移关东塔寺过赠

忆在孤峰上一扉萦薜萝无言关世谛有行学头陀锡举心何住山忘道已多风铃传塔语清夜好音过

　　春暮归舟(四首)

野性厌人事放舟欣得闲岸长非欲尽客久定思还麦陇云方绿花田锦正斑未甘轻别去眼内独青山

　　　　二(阻津)

野眺吾聊适春游众所同分明识津口不得过湖东香草微茫外晴波想念中后来期未卜且莫转飞蓬

　　　　三(日夕)

渐觉春裳冷俄看山日低孤舟频计路远树欲生迷兀坐无余想幽吟自索题数声村犬吠灯火到前溪

　　　　四(坐月)

四望烟无际空明忽自来蓬窗浑不夜膏烛谩登台水静村歌接更阑渔网开劳生何定息日月重相催

　　寄吴门素纯法师

百城宛转事凄凄忆过高斋岁若迷几对寒灯陪宿鸟高眠红日听邻鸡郊原已惯成来往草木犹欣互品题良会至今忘未得却怜踪迹滞深溪

　　归燕识故巢(十首)

乘兴清秋去双双今又来迳飞梁屋语不使主人猜花砌看无迹柴扉为半开新泥增旧垒慎莫污香台

　　　　二

溪路柳阴阴衡门何处寻每来寒食后应怅落花深天地空双翼春秋苦片心恩勤哺诸子宁计岁华侵

　　　　三

大似知时节天涯念旧楼昔尝亲择木今再试衔泥花落青天远溪长碧草齐往来凭两眼芳树未应迷

　　　　四

毛羽端如旧春风已隔年入门犹认主解语一何贤喜色生帘幙芳心在几筵绕梁情不已下上复翩翩

　　　　五

直作还家想逢人仔细看惜春犹得及行路不为难宴处还仍旧规模就苟完轻风时刷羽台榭绿阴繁

　　　　六

风雨终无虑春泥欲再添颉颃村寂寂来去尾纤纤快自成家室将无辨闾阎闲门清画永冷看逗疏帘

　　　　七

宛转寻花片差池带柳烟衣班缁社里家记画堂前胡语何人解灵心自不传历然宾主意相见入门先

　　　　八

有类雀穿屋非同鸠借巢短檐清影集长日好音交补葺宁辞倦绸缪未忍抛华堂同逆旅小隐不须嘲

　　　　九

紫项相为偶白衣无作俦海山春半度家业岁前谋避戊应多吉添丁不着忧茅堂宽得荫霜露谩惊秋

　　　　十

梁上日飞飞溪林若有依不同三嗅作已见两年归堂构存诸子行藏随化机喃喃香在口阶砌拾芳菲

　　怀西湖

西湖春绝好不得及时探遥忆雷峰塔长年醉碧岚

　　立夏前一日同道侣登硖石两山值雨(三首)

画舫随溪发青青两岸过也知春意尽却爱水花多卷幔频看塔扬帆不定波兹游真胜事酌茗是松萝

　　　　二

东山才到岸雨色已蒙蒙白社久相得青云兴亦同攀跻凌佛顶咳唾落天风归路何须问浓阴古木中

　　　　三

山石两相望溪云隔一湾不辞泥滑滑细听鸟关关殿古客心喜林深僧梦闲梓花香遍地幽梦觉春还

　　丙戌夏自甬东还古南旧院钱圣月来访出乃尊岂尘公阅唯识论遗笔见示兼赠二诗即韵答之(二首)

兵革闻频过林庐喜未殊得安长水钓远叹鹿峰屠雷雨忽俱息竹阴宜共趺先贤遗笔在知久味醍醐

　　　　二

乘槎非八月扶杖试归欤海上新闻虎溪边旧市鱼泊舟村乱后扫迳客来初相见惊如昨须眉意气余

　　题嘉善祖灯庵(二首)

真光能不息流焰自灵山入夜渔蓑近经秋树叶斑玄言溪舌演听众石头环闲却庵中主孤云共往还

　　　　二

旧有茅庵在松声来自山种芦秋点雪养竹老成斑村月催灯起溪云作髻环东流烟水接风送绿萍还

　　中秋后一日过小庵

精舍孤村立闲林野客寻会心千个竹清耳一声禽秋日不知迥凉风自觉深桂香犹在树迟月坐芳阴

　　戒香居

室净不容扫林深独占幽苍阴时泻竹妙气欲生秋照钵灯何淡沾瓶草亦柔菩提无树觅从是益清修

　　岁晚(二首)

溪边岁将尽阶下草不死有待膏雨滋一时青青起

　　　　二

蕉叶畏霜剪离披在中庭何时春风来枯根长新茎

　　和李无尘除夕元旦(二首)

荏苒年华又见除青山虽有不安居冰霜甚矣梅心苦屋斗依然烛影虚五夜谁家鸡犬闹万村何处稻梁余谋生未用思全策野鹿标枝忆古初

　　　　二

玉历才颁共拜新萝衣幸早别簪缨溪林小隐私为喜鼙鼓遥闻也白惊北想铜驼堪下泪东求瑶岛几伤明春风殊自知人事万古吹来寤有生

　　新正三日寄李晓令

年来世事愈新新变幻无从问往因天地自来同逆旅菰芦今复叹穷人霸王入梦无非假傀儡登场孰是真幸向茅堂洒心虑新诗寄我不妨频

　　蚤春寻梅过一叶庵

幽芳何处远香赊不在林中定水涯庵喜如舟呼一叶梅看在盎发千花小桥客过村流碧曲岸风来野竹斜只恐春深重到此数家渔网柳阴遮

　　饭后放舟溪东见硖石塔值象闲禅人引游李氏古墓

方舟入港曲湾湾理策寻芳自得闲一笔插青空见塔半墙围绿土堆山新桃绰约开村屋老桂婆娑掩石关正渴头陀来欸茗晚风落日载春还

　　雪窗有怀(二首)

梅瓣沾唇未及酸絮花飞裓不胜寒千金欲得狐裘美百结何如衲被安有句小窗呵砚易无聊短策出门难同云布网天无漏野雀寻枝路自宽暖阁风流余一种穷途心绪有多般苏卿久耐寒持节袁父曾僵卧不冠谢笔瑶章宜早赋秦庭白壁幸多完三更有月开晴霁分外清光试一餐

　　　　二

青梅未嚼不知酸春雪横飞始见寒初下天心惟一尔染成物面有多般山川高下能藏险屋漏穿寻不假宽当境共言行乐易斯时真觉处贫难室如悬磬何其惨壤有余蔬孰忍看纵为坚冰行刻令阒令空界起争端吴侬已化衽为左许子无烦粟易冠云雨覆翻良足叹沧桑变幻几时完静知茅屋行嘉遁斗酒千诗强自餐

　　对雪

饭后觉足冷溪山忽地迷再来春雪大独坐板楼低小鸟寒投竹空花密覆泥行人何绝少翘首望林西

　　晓晴

红日上扶桑青天尽发光石池冰结岸茅屋雪加霜竹叶青青在梅花点点妆眼开皆霁色消受一炉香

　　李晓令贻诗招看园中海棠喜而有答(二首)

溪上桃花已不新佳园闻有十分春晨风欲径凌仙岛朝露将看点幻身竹榭嫣然添丽色茅亭快尔静风尘主人幸有三生约语笑终朝不厌频

　　　　二

久雨初晴景物新孤芳遥眷眼生春叶承日影初醒睡色抹霞光欲舞身一任繁英红褪雨独邻疏柳碧无尘花神最是多情者未喝风前笑已频

　　期过藿园阻雨晓令折海棠一枝并诗至

喜闻灯下一诗成总为花神久待晴滑道不疑仍雨色撼空先怪有风声一枝幸寄情聊遣三径难寻闷忽生好是池塘春草句古今诗价重连城

　　晓起见云开有晴意寄晓令

朝来好事想当成道是无晴却又晴庭际苍苔收湿气竹间黄鸟弄新声青天莫再须臾掩红日应教逐渐生万朵名花容我赏快哉亲到洛阳城

　　是日雨止过晓令园中剧谈至夜(二首)

一树仙花画不成天阴来赏胜天晴因滋夜雨添颜色为怯春雷停语声顾盻直令双目眩陆离疑向半空生狂蜂未易来偷采面面危墙作护城

　　　　二

宛转枝枝吐萼新芳庭凝立独留春贻诗当写鲜妍格酾酒犹怜草木身光射疏帘天欲暮机扱野衲句无尘剧谈忘却归来也秉烛溪头舞桌频

　　李晓令招叙海棠下兼惠赵松雪墨迹报谢

西府芳菲见未曾春台花叶布层层雨中对去人俱静月下归来兴独乘妙墨手贻交自古佳蔬口嗜饱能增溪桥水涨船高放到岸僧传夜后灯

　　晓令订过石佛庵看花

蛮触争长也太狂古今兴废亦茫茫青山抱病应难入紫陌闲行幸不妨两耳似关听鸟倦半春多为看花忙明朝踪迹投何处石佛庵中有海棠

　　值雨阻约走笔自遣

曾约邻庵去赏花阴晴未必敢先夸果然屋瓦五更响又听村鸦四树哗开眼可怜天地暗埋头深畏雨风斜春芳能得几多力将恐飘零衬土沙

　　新霁晓令招村郊野步遂过石佛庵看海棠眉庵随喜脱沙佛像至夕晓令独归余挈二三衲乘月而返

春光无限落晴空野色开门望不穷深院海棠红耐雨垝垣桃萼碧迎风石沙作佛非儿戏灯月皆明照转篷自古胜游惟一瞬莫嫌分手各西东

　　谢石佛庵主

春来两度到精庐自笑观花习不除当路喜眠迎客犬临池看跃放生鱼海棠屋角留香色石佛龛中润雨余却怪盘飧淹我久归来新月满林墟

　　久雨寄朱养明

天雨忆君去天晴望君来一晴复一雨幽期安在哉野田烂菜麦竹院深莓苔最惜春光随雨尽长溪不见桃花开

　　雨夜梦同岫云禅者数辈策杖山溪之间坡石古秀其泉甚清喜而成偈觉来风景犹在眉睫童子请余笔之

烁烁春光在眼前渊渊直下见青天空山尽日堪相赏何必担归月下煎

　　春游纪事

同人于野手相携小艇垂杨绿满溪忽遇鬼风如劈箭划开波面肖灵犀碧天已挂蛾眉月紫陌初干燕子泥村曲人家开径好蔷薇在架放条齐

　　题接引脱沙佛像

螺发青青顶髻红婆心悯子特来东莲花独立曾无语春草当门自偃风却忆聚沙胎乍结何知入世体全空飘飘衣裓当轩举多少劳生顾盻中

　　西楼(四首)

村院无佳处高明独此楼闲来西向坐静似北窗幽长路行人接孤村过鸟留好花风打尽无复露墙头

　　　　二

独坐有余适市声无见传青黄看菜麦远近揽云天童子解供茗村翁自卖鲜庵西有残屋薄暮起炊烟

　　　　三

久雨衣生润初晴陌未干负担防脚失凭槛得心安役役人生事悠悠行路难春深多卧病拍面怕风寒

　　　　四

黄犬翻青麦红裙抹绿桑天时行恰好物理得如常雨水沟沟满锄耰处处忙鼻边蜂蝶过一阵野花香

　　怀旧隐

落花寂寂鸟双双新竹成阴绿满窗梦听潮声来枕上几年不得到娄江

　　有僧从吴兴来得故人同人化公信有感(二首)

天涯甘苦久同尝廿载冰霜志亦强奄忽死生殊未定北窗一叶下新凉

人之生也固芒乎一醉千春不可呼忆昔湖头乘小艇平波谈笑看飞凫

　　偶成

悠哉一片云飘然何所住清风山头来摇曳淡无虑有生独不然高下希自取安得无心人天涯论衷素

　　七月下浣过藿园竹下坐

绿云高高青天虚秋风渐凉秋色余此中箕踞意自适不问世事今何如兰芽为茗客叹奇我亦鼻嗅花扶疏片云头上不见黑小雨催诗忽点裾古云一悟寂为乐此君何得一日近我庐

　　送王言远之任广州

君今跃马河南行怀保黎元美化成竹院秋深无事掩月明千里见高情

　　小春日寿吴鼎陶御史椿萱八帙(二首)

德风蔼蔼着乡闾湛露遥沾降紫泥启后诗书曾授手生年梁孟共齐眉竹筇野衲山中赠桃实仙人海上贻称庆画堂春意暖梅香隐约到樽罍

　　　　二

萧斋贝叶手亲持天竺先生晚结知朋辈一觞犹世祝儿曹三乐乃天彝遥瞻紫气长林满高跨青牛化母随采药当年忆庞隐烟霞偕老古今奇

　　寄张鸣九文学

寻秋偶过古黄庄半日清谈木叶凉别后月明三百里天涯冰雪念同乡

　　除夕次崶禅人韵

歌罢朱筵酒未阑十分清寂属祇桓但将世外身心了不觉人间岁月残室掩灯花忻自结炉深柴火快无寒明朝短发年华长陌上儿童孰解看

　　元旦

梦里闻鸡夜欲阑布衾余暖尚盘桓枝来山鸟应须语瓶贮梅花未可残岁取十千还卜稔春交五九不生寒茅斋晏起稀人事小阁横经眼细看

　　夜雪漫兴(二首)

深炉火未灰芋子正堪煨送客寒灯出开门夜雪来虚光凝竹院冷气浸庭梅宿鸟皆无语更楼鼓自催

　　　　二

春宵有余兴剪烛话更长未觉钟沉院时将衲拥床一林寒似水万瓦粲如霜多少檐前竹垂垂欲压墙

　　对雪口占(三首)

春来天地寒万里飞白雪村路绝人行小鸟檐头集

　　　　二

庭前几竿竹寒重一时倒呼童扶起来叶叶光皎皎

　　　　三

茫茫一片白折竹时时闻画沙学儿戏字字不成文

　　寻梅

春来冰雪喜初晴小艇溪边自在行莫道梅花犹未放前村蚤有暗香迎

　　初春送问松上人过吴门兼简王意庵

长溪一带水悠悠送子携囊过虎丘放鹤洲前梅正吐可中亭畔雨初收新茅且结烟霞隐旧病姑停汗漫游咫尺山庄玄度近春风诗句好赓酬

　　解制(二首)

千里同堂话始终韶光易转似轻篷花根已润春来雨草色齐醒陌上风马有骥材权伏枥鸟非鹏举定惊弓从他五味诸方学衰病吾今有不同

　　　　二

云水相依制欲终麻根但直不愁蓬兴余姑看千林雪语放应生四座风铸像古来凭大冶学箕谁者法良弓囊藏颖脱当科选平地春雷响不同

　　寻梅

烟村何处是通津小艇摇摇问水滨地结冰霜宁畏冷园多木石且观春永怀苔骨心无倦忽窃寒香鼻有神却笑当年林处士孤山满种养闲身

　　春游过李园

春野梅初好村帘酒不赊苑深藏小岫溪静出浮槎云乌能依树儿童看折花归来灯下坐香气在袈裟

　　仲春三日寿李青来文学母徐孺人八旬(四首)

和风吹野渡佳气蔼衡门堂上觞宜举人间寿喜尊春花娱老眼烟月写眉痕懿德重为拟安贞取厚坤

　　　　二

特操非人授松姿耐岁寒勤家夫子逸处患妇姑欢大雅征麟角期颐享帨鞶鸾笙何处下仙侍紫云端

　　　　三

莱衣名著久卓尔禄无干钗钏贫而乐春秋老亦安莺将林上啭花不雾中看坐爱幽香远芳庭又吐兰

　　　　四

桃李下成蹊春堤芳草齐恩勤宜有答康寿古堪稽新燕飞帘北嘉宾宴日西愿申华岳颂不厌醉如泥

　　寄怀张心素

吴门相别后役役几春风我鲜求闲术君多济世功指端元有眼病外更何攻妙药无须觅医王旦暮逄

　　寒食即事(二首)

晴雾茫茫春日佳垂杨飘绿水之涯鸣金野桌深溪出酣酒游人古殿排芳树不言皆解笑荒陵无享竟谁怀韶华转眼真难驻莫怪红裙堕钏钗

　　　　二

风日晴和鸟乱鸣芳辰取次及清明户知寒食烟谁禁人喜春游梦亦行桃李倚墙颜色好桑麻插野土膏平墦间祭扫何来者薄暮松门宴未停

　　赋得佳节清明桃李笑(十首)

幽斋方静坐令序直清明爨冷因怀古居深亦避名好花聊寄咏芳草不堪盟忽忽催游兴枝头啭曙莺

　　　　二

夭夭谁个种灼灼映溪林花得诗方重春随眼自深素红分两态贞静结同心暖日劳蜂蝶纷纷隔水寻

　　　　三

花下成蹊路花间鸟作歌春风吹陌远天气感人多隋馆旧应满梁园今若何海棠初睡起长叹马嵬坡

　　　　四

玉面开佳李朱颜艳小桃只于三月见似笑百年劳新月晚能照和风画不高抱琴花下士母把寸心挑

　　　　五

天幸无风雨时方在艳阳纸钱飞太薄柳线挂何长陈死应无觉盘餐空自忙只遗墙外树岁岁色能芳

　　　　六

碧草已盈陌采檠春日迟花颜何若喜客泪自成悲挂剑新黄土分香旧粉姬英雄心未了当复化神奇

　　　　七

黯黯村疑雨蒙蒙野尽烟快过修竹院真是赏花天芍药期相赠山茶望欲然渴来医一茗归忆主人贤

　　　　八

童子能询路行人去不休晓霞鲜着眼春雪冷飞头未得琼瑶报欣先笑貌投爱花溪上转缓步却胜舟

　　　　九

午鸡啼未歇春雾尚沾衣自喜莽苍近何嫌人事稀旧烟山外禁新火木中归谁谓村花好临风一片飞

　　　　十

百五逢寒食三旬剩好春微吟聊纪候多病每观身燕各营新垒花将笑老人及时行乐者取醉坐苔茵

　　寄题敬亭山一峰庵

敬亭山色好秀起独兹峰白日自云转青天还几重松杉交暮霭城郭入秋钟闻道新楼敞安禅隔世踪

　　春暮有怀愍度师

违况日已久怀思安可陈黄鹂啼入夏紫燕喜留春鸳水客仍在龙湖花几新何时理闲桌矶上把丝纶

　　过新城广生庵

容与方舟可到门精庐小构傍深村我来信宿忘宾主丈室空香雨晓昏

　　能仁寺

布金闻自陆宣公树影溪光殿阁重昨夜村西庵里宿分明听得打疏钟

　　千佛阁

四野烟村在望中僧房共许小舟通熏风长夏南来好古佛千身现半空

　　泛舟至沈翼干先生墓

木香棚上少花缠堂外松风代管弦积篑成山人在否夕阳流水墓门前

　　同邵含甫顾坟远眺

松阴落地晓风凉藉草为欢茗碗香莫讶闲僧喜闲步生平山水意偏长

　　饭郭清安宅

清溪浩荡绿杨边僧钵遥来尽满烟饭罢凉风生竹下斜阳幽鸟听谈禅

　　广生庵答沈天禄见贻

渔罾相次泊澄潭旧路将归问指南客里忽成三笑乐溪滨幸接片时谈诗余法喜场偏檀雨及农时土尽贪谁谓风流支许异都来种性肖瞿昙

　　烂溪舟泛

芦苇萧萧送冷风隔溪渔网早霞红怪来双眼空无物万顷晴波写我胸

　　浮碧庵

空碧虚明画不全菱花荷叶水中天庵前古庙留奇树吹下凉风醒客眠

　　游凌氏古垄

羊虎相忘草际蹲桐阴百尺画能昏石堤更截南来水自可千年润土根

　　草庵

开门洗钵即清流草舍灯光映古丘若问道人真活计行云流水两悠悠

　　从塔港放舟至乾元庵作

溪庵才一宿烟艇又何之喜觅新茅隐因深旧社思波宽鸥鸟适风急钓竿垂踪迹诚如寄山瓢到处宜

　　草荡遇风

无端风雨一时来舟系芦丛莫敢开促膝篷窗看白浪中流何处钓鱼台

　　蚤发雁荡

白鸟青芦碧水宽双双乳燕掠波寒垂杨数树渔家近罾网高低晒竹竿

　　柳溪桥

古庙东西自结邻烟光水面荡清晨柳溪桥下路行熟鱼鸟相依若故人

　　王带存招游园亭(五首)

曲港清风入名园薄暮寻枕流随野性开迳见遐心云卷溪山近禽喧竹树深虚堂无异友聊坐瞩凉阴

　　　　二

积水心何寄为山想亦灵明霞开苑树归鸟向池亭短策方凭槛孤舟且泊汀中林尝不厌梅实正悬青

　　　　三

植地仍多果编篱尽是花好春三月在幽景四时赊竹榭能留客荷轩欲暂家主人初未问宛见水之涯

　　　　四

坐石惟闻鸟临川可见鱼真同濠上赏可信世间居矶静斜阳淡亭空碧草余行将疑广莫此处合容　

　　　　五

逸少元仙子风流自不群琴樽传异代丘壑寓斯文莺啭溪边柳鸥眠水上云薄游身在野徙倚日初昏

　　懒斋步子康韵(二首)

总不图人闹我关双扉掩上极清闲不须更就松云卧耳目悠然绝似山

　　　　二

劳劳举世多忙色只有道人留懒颜睡起小斋桐日永新诗一首快消闲

　　村居(八首)

世路走何尽人生闲亦难冷情逢事畏病骨处村欢舟可行深树桥还隔小滩绿萍飞白鸟自觉地天宽

　　　　二

野外行无事村中住有情地余桑柘影路入桔槔声瓮牖朝霞染柴门秋水生何当逄辽者来此濯其缨

　　　　三

肃肃抱孤影闲闲存素秋村空人语近夜静月光幽落扇儿童寐窥帘熠耀流良朋千里外寄字苦无繇

　　　　四

窗纸蜗牛走檐茅壁虎蟠有生同性命大块急饥寒种菊殊堪把烹葵亦可餐溪风摇五柳彭泽古为欢

　　　　五

已快星流火犹迟露结霜看天生月彩坐树纳秋凉鼠语灯频剪鸡鸣夜未央彷徨尘垢外何必独蒙庄

　　　　六

洒扫为常课行吟适病怀鱼罾临水布蛛网向空排田父时擎笠村童不着鞋舞雩风且咏天趣岂曾埋

　　　　七

只对空庭坐双扉不用开豆棚花自落草迳客何来运甓思无逸挥斤弃不材凉风门外叶一任晚成堆

　　　　八

绿竹深环屋青麻长过墙三秋平稼圃五月了蚕桑沮溺何知乱伊周正在忙武陵津莫问斯世已相忘

　　中秋前一夕藿园看月时李子将有远行

落日舟还系天空夜不升小山先得月虚室正悬灯树影千林倒虫声百感兴星高河汉远客路善支藤

　　十五夜坐指月庵

此夕秋何胜深溪一桌停虽闻雨声大不夺月光清烟树轻弦拨村桥微火行主人留久坐凉榭喜初成

　　大风呼桌过秋亭携郑子看月

一雨已亭午孤蓬满载秋村村风战竹处处水容鸥有月生今夕无朋用远求斜阳出门去快作阆仙游

　　是夕偕郑子泛舟别溪庵适王介人周公贞亦到

碧水萍花乱清秋菱叶齐客舟随岸转庵路入村低良晤欣无约空明在别溪南林疏雨过人立板桥西

　　登金山

青山水上自沉浮滚滚长江去不休南北风帆如箭疾翱翔独鹤下中洲

　　焦山三诏洞

三韶沧江不起身空岩竹树净无尘汉家天下如传舍焦姓先生独享春

　　郑子学佛庭下生芝道瑞也诗以贻之

灵种何从孕多君学佛征草丛稀得见神理忽相应云状阶前幻霞光土面蒸儿童休采取轩有野僧凭

　　送李晓令入粤

人生各有适求志即为安去去五羊路凄凄九月寒渡江招月饮陟岭向天盘客谓居家好人歌行路难风霜饱行李勉子必加餐

　　登施淳寰小阁

持钵清秋过濮溪扁舟来去市东西偶逢居士留茶话凭眺空楼绿树低

　　酬范子月夜见怀

良夜怀人远清光许客同树禽欣得昼霜叶自惊风慧业虚支遁诗名向谢公归来春又去碧草法堂蒙

　　初夏范子同余过秋亭小庵有作步韵

雨后鸟鸣和残花漾碧河春徂佳景在舟泛逸情多村水生莲叶庵门入薜萝旷游吾不厌薄暮听渔歌

　　寄怀王言远

晴日溪头草木香幽村处处事蚕桑片怀社后窥双燕一梦春深到五羊沧海明珠销夜气碧山霖雨润炎荒旌旄咫尺曹溪路旧话风幡喜再扬

　　纪游

出游三月尽闲坐一窗深终日只看竹无时不听禽野客少相识孤云何处寻轻舟自来往随兴泊浓阴

　　书王祈兮扇

春归竹院落花迟黄鸟偷来在树枝一种闲情禁不得晓窗研墨写新诗

　　偶作(二首)

北窗朝起坐竹影好风吹侍者能修供蔷薇折一枝

　　　　二

溪阴已数日竹埂未曾干新笋泥中长成林又几竿

　　对松诗赠郑平子先生(有序)

　　梅里郑子康余弟子也乃翁先生号平子年甚高隐居里中不与人接家有古松一株日与相对盖自宦时从天目山得者将二十年矣平时诗篇甚富半从对松而得己丑秋曰余慕之乃命子康为介造其庐先生喜余世外人遂启书室延立松下松果蟠折古劲苍翠袭人信先生之乐而忘老也即其榻坐先生发虽白谈及诗谛精神跃跃如少年状因示余对松诗盖平日最得意之作也余捧玩之乃赓其韵以赠。

野衲偶来松下坐苍松未必能知我因与先生结道交松亦爱我窥庭左先生对松年已深等闲未许客来寻今日放松相对我与松共有白云心忆昔淇园歌绿竹忽见兹松礼加肃闲庭廓落清风生涛音微奏疑空谷杨花三月铺如毡芳菲莫恨春无缘此松独抱岁寒色看春归去花亦仙松随先生已多载婆娑未觉沧桑改一杯岸帻小窗前喜有诗篇浩如海诗思飘扬神欲飞松枝翠滴凝朝晖蓬门久已绝尘事草积何嫌三迳微松耶人耶都绝好合浦连城未为宝留侯功业汉庭隆赤松最后能偕老古来达士多仙风岂是娱情草木中南山在眼菊盈把渊明自号醉吟翁枕上卢生正荣适怪煞松风吹两腋黄梁熟后悲尘凡仙人已跨鹤一只何似先生与松友白发从称爱松叟日将老手采松髯霸王楚汉知谁久

　　酬沈尔任文学(有叙附原诗)

　　己丑杪秋余持钵濮镇寓白衣庵见疏册题语奇之僧曰此沈相公笔也有顷居士来庵见访自言生平未肯折节沙门及见余自不知道谊婉笃又自言曾与湛西堂善时西堂己物故因谈其生前所负为之慨叹至余日走市中东西往返居士亦不倦日夕相从且赋古体见贻余乐居士一面遂相忘于法喜何爱之深因次韵酬之。

　　昔我见费老长揖不肯拜傲骨太崚嶒蹉跎五年外今兹礼吾师此心忽如死自笑倦飞鹄于焉觅所止因悔前者非更疑今者是疑悔两攻中是非何时已譬彼钵本空云何乞米粒米粒固苦心空空仍费力勉言向实走不敢鹜虚行虚实却难探行走阻修程昨师东村来今师西村去东西无定踪寻师在何处爰念湛虚氏彼本出世人欲速致烦恼遂以殒厥身矧予薄福者而敢忘大教始知峄泗庭早具朱泾钓(右沈尔任赠诗)。

生平怀米颠见石亦肯拜君骨与之较总在骊黄外自哂病　栎心灰类如死溪庵闻足音嘉客喜至止初觉灰者非终忘喜者是是非付天钧所乐无时已譬彼钵中空而能容米粒空粒本同钵择之凭眼力此言如梦语道人期笃行太空亦为幻古佛有章程昨从东村来今出西村去去来我无心东西在何处吁嗟及门子许是英灵人所向遭数奇龃龉终其身君子能乐天有符安心教临溪得闲情同把朱泾钓

　　懒斋别集卷十(终)
嘉兴大藏经　牧云和尚懒斋别集


　　牧云和尚懒斋别集卷之十一

　　东吴　毛晋子晋　编阅

　　鄂州　记室智时　较订

　　诗(丙之一)

　　古南时之余一(秋行)

　　癸未七月下浣归海虞破山寺扫洞闻和尚塔舟发梅溪即事

长溪秋水正漫漫拟放扁舟晓月残竹院钟声犹未歇板桥人影独相看稻花隔岸香何远桑叶谁家露不干日照高林怀古寺百城回望在眉端

　　舟次松陵值当湖马远之同泊

船窗出香气水际得知音讶我非尘侣果谐谈夙心漏声传夜渚帆影下秋阴忆在西林寺初逢话已深

　　尹山道中

来往舟何竞其如桥不喧一山低少树几屋冷成村北望金城固西来白水浑文身怀至德感慨独相存

　　宿石家滨

入港不一里石梁何自高系舟墟落暮倚杖客程劳佛火出神庙苹风吹布袍烛残乡梦断永夜水滔滔

　　过华荡

官塘来往惯此水一何清烟净天都写风微浪欲平云山排晚色芦荻到秋声小鸟从西去低飞不敢停

　　舟中望维摩(洞闻和尚晚年自号雪柏老人戊午岁于维摩度夏为余剃落)

虞山望在近凹处云溶溶古树团烟色蔚然如小峰忆我着袈裟庞眉于此逢今也树不改怅焉闻山钟

　　雨中归破山寺

肩舆直直望前投不畏高林雨色浮松下二幢元壁立寺前一水向通流云堂洗钵方过午竹径支筇独感秋相见同条惊且喜衲衣和湿坐床头

　　自虞山过江阴访黄介子居士舟泊长泾

青山层叠对官塘山尽轻舟入渺茫远野风香闻桂子平湖波定印秋光日斜缆系村烟宿市静灯悬草岸凉江上潮声犹未接鸡鸣拨桌露苍苍

　　登君山诸道侣偶集座中拈句(五首)

晨步君山草露晞苍茫江色冷依依何从一阵天风起远近轻帆不定飞

　　　　二

荒冢山前似浪堆江声八月响于雷危楼足倦聊支枕恰好峰头看雨来

　　　　三

好好晴波若镜平无端大浪忽然生江灵想亦呈奇幻慰我初来远眺情

　　　　四

变态都来瞬息中白头飞浪打飞篷虬松似与蛟龙斗瞥起涛声在半空

　　　　五

隔岸浮图插半天江根草树绿芊芊相逢萍水原无约茗碗炉熏一日缘

　　经春申君墓作(五首)

翩翩珠履客三千楚国尊君爵上贤殁后何人寻葬地君山之下古祠前

　　　　二

观兵函谷却强秦椎将持符义救邻君始何功屏楚社名班公子曰春申

　　　　三

滔滔汉水日东流有国无君是可忧天道岂知难少昧杀身只为有嘉谋

　　　　四

骨瘗山梁土不高荣华今古易为消风帆倘见湖湘下不必悬思楚国祧

　　　　五

邯郸奇货有人窥笑煞当年吕不韦以我为赢诚快事不知弹指更存谁

　　晚泊

前路趁不及此间聊系舟桥名初未识村语自相酬草长潮声落烟寒夜色流欲眠还一望星斗在船头

　　舟行口占(五首)

不在山边即水边衲僧受用只清缘绿杨烟下看山影两眼空蒙别有天

　　　　二

日日舟行见岸移眼前之幻少人知稳伸双足篷窗卧不管人间路险夷

　　　　三

湖边岸曲草萋萋一往看来津欲迷倚桌中流问渔子烟村白昼正啼鸡

　　　　四

一重烟树一重波村里人家转眼过茅屋低低鸡犬吠桃源莫怪问津多

　　　　五

茭芦处处老秋霜卧起悠然天一方池塘野鸭谁家放迎桌群飞不乱行

　　返桌虞山过南湖值雨

湖上扁舟称野情秋风总不计行程菰萍荡漾随流寓鸿雁翻飞看宿鸣纵使当晴烟亦满偶然着雨荻俱横青山幸在空蒙里来去船头似送迎

　　破山寺夜坐(二首)

钟定不能寐诗成信口来林端栖鸟伏霜月在高台

　　　　二

松风吹古塔溪月满空庭此际深山里何人夜转经

　　留别山中法属

山院夜深坐烛花寒照人不堪明发去又作野云身

　　辞墓(时先慈已讫葬事)

墓门佳气日氤氲决决溪流到垄闻万古丘原同一体百年父母且相分萧萧风木来秋响漠漠烟萝挂晚昏此去他乡怀罔极祗应陟岵远瞻云

　　别兄(二首)

落日城濠泊依依夜已关天涯难即聚灯下有余欢孝友性诚笃诗书业苦寒北山亲骨在努力且加餐

　　　　二

在昔亲犹健年高白发饶非兄视晨夕而我敢云霄心事伤秋日人情惜后凋幸存尘外志展卷读逍遥

　　答示倪阆民

嗟余虞山产少小尘劳牵忽忽似醉梦日月送百千望洋每自叹渡苦悲无船轻生为远游性命微丝悬孤灯照静夜岂不怀乡园人生信难定聚散莫非缘往岁或一归萱草北堂妍兹来不忍道慈骨封山烟痛以有情泪默洒秋风边正于崩迫际乃接琼瑶篇啧啧成过誉吾敢忘其天要之死生事阅来非等闲疑关苟未破自性宜茫然古圣践斯道不碍形骸全观身即实相欲谁来现前觉斯西祖意自彻子舆言几希不慎思于此分愚贤其情可为善非敢曰陶甄

　　过陆葆初先生斋书赠

苍苍落日满城头归鸟群飞向客舟来扣衡门方薄暮坐看篱落尽清秋婆娑席上谈锋迅倾倒灯前法味投踪迹天涯良会在固穷夫子老忘忧

　　过顾园

名园绿水系扁舟袅袅垂杨影弄秋斋罢更登高阁上斜阳纵目看平畴

　　六庵晓作

晓露如霜冷秋花着色开客行无毳拥缩手坐高台

　　寄吴伯明

蒹葭载露已为霜所谓伊人水一方篱菊正开重九色湖山曾接旧时光高吟贻我孤云意青眼看他热世忙何日故山寻小隐时携茗碗过柴桑

　　过贝叶斋晤培风师兼随喜西方忏仪且志久别

不记多年别故知重来旧路恍如疑依垣树色高秋响入户云阴向客垂如昔大田开野望自西莲土结玄思夜分一榻余灯火未忍风帆又远吹

　　过孙冶堂半是山居

石径逶迤有几盘梧桐叶落打栏杆坐来忽觉衣裳薄未必深山似此寒

　　过毗卢庵次韵答周贞可文学

青松励节岁寒扶王土何偏叹一隅志士不磨窗下笔道人长物手中盂横塘雨细敲荷叶野岸霜多染荻芦古佛现前无背面英材好自择精粗

　　毗卢庵纪兴(十八首)

毗卢庵在盛川西往往来寻畏隔溪清磬数声传北岸盈盈一水莫生迷

　　　　二

庵前粳稻入秋翻庵后莲花夏一湾随顺四时颜不改毗卢古佛在中间

　　　　三

幽轩趺坐两眉间觉得湖光几案间一阵雨来烟树黑面前突出米家山

　　　　四

低低湖石草中蹲丛菊经霜有数根虽则临轩无大树宛然丘壑在当门

　　　　五

偶出桑林步一回村帆湖面趁风来闲情自怪难收拾细听渔舟欸乃开

　　　　六

疏篱时见鸟低飞荷锸村翁薄暮归春看菜花秋看稻不须更筑短墙园

　　　　七

室内闲焚一炷香晡时直坐到斜阳村童篱外来窥我也道山僧别有长

　　　　八

自觉胸中没点尘一回沐浴更精神快哉不倦通宵话只为灯前有故人

　　　　九

炉火荧荧夜煮泉秋灯频剔主人贤枯怀图写眼前句月落三更未得眠

　　　　十

树头栖鸟语绵蛮好梦无端打破关起坐匡床摩两眼团团红日小窗间

　　　　十一

近滩芦苇忽垂头霜气初浓不自繇输与檐前几竿竹亭亭玉立自春秋

　　　　十二

谁说他山有洞天栖迟茎草已仙仙薰风北牖应还好竹色荷香到枕边

　　　　十三

水次村庵各把疆偶乘舟便破沧浪归来抵掌评幽胜更觉斯庐是上方

　　　　十四

檀家胡饼带星缄笑看人人齿被粘愧我比来伤胃气攒眉怕煞口头甜

　　　　十五

缁素团圞自偶谐座中茶话不安排卷帘散去生台乌空腹师僧谢饱斋

　　　　十六

庵中云物触天机有语何妨把笔挥野老来看心亦喜点头叉手夜忘归

　　　　十七

芒鞋随寓即为家爱此孤村静不哗一到流速成信宿法缘非偶对灯花

　　　　十八

一声解缆晓舟开翘首河干复几回寄语庵中主人道荷花放了定还来

　　诗部(丙之二)

　　古南时之余二(折芦)

　　序曰昔白乐天着池上篇事境真率意趣天然自得之怀陶咏具见相传其深造玄机盖非度泥之后无此俊快矣。

　　牧师长夏林居临流成赋池上之名与乐天符触兴寄情要其旨归亦何异同可论哉尝忆古德微言如熏风殿阁诸句皆可拈参彼诗人之何知偶然文字获此胜缘柏子草头宁艰着韵池上之作犹此意也诸经偈言流传甚古拈颂诸什唐以来多有之是虽诗体不殊而理趣各别偈颂之深谈或不如诗之玄寄若将景物会差之毫厘尧夫非爱吟此情何独儒者或曰是疑于池上有取也若何不林之下堂之中乎水哉水哉长水王庭言远题。

　　池上来(三十五首有序)

　　甲申春余患疾得愈倦飞知还谢事古南欲入山去值时扰扰道信劝止乃退居于盛湖之折芦庵休夏坐卧多闲因作池上来章用写水居幽致感物起兴初不忘横担楖栗之意云。

火云蒸竹院病骨厌香台不得山中去漫从池上来水深凉可掬村静懒堪隈倚桌苹风起烦襟一扫开

　　　　二

出水荷千朵临池屋两楹忆初曾一寓且复试经行夐绝仙人岛光华帝子京蘧庐天地意达者见深情

　　　　三

径草青随剪园桑绿又浓一灯仍照夜古佛喜闲容已作眠云计宜忘面壁宗垂丝千尺许格外钓狞龙

　　　　四

乔木藏南岸丛篁拥北堤藩篱虽自设天水了无迷堪以消长夏深为惬隐栖兴来穿仄径一似入山蹊

　　　　五

村断桥还接林偏港复斜桑麻见邻圃鸡犬隔人家青嶂行姑缓沧洲兴亦赊长风吹永日摇曳响蒹葭

　　　　六

丈室空如昔清池久不干晨兴无别事宵梦有余安对雨茶三啜临风书一摊夕阳犹在树苍翠扑衣寒

　　　　七

古池深不测爽气逼人眸葭菼曾窥月轩窗早得秋轻鹇梳羽立野鸭领雏游相对机情息何妨九夏留

　　　　八

何处松风好能如水竹凉偶来成独步一击已相忘把钓真幽事鸣椎讨热忙锦鳞三点首踪迹更何藏

　　　　九

清露荷香远明霞水色鲜赏心随白鸟叉手对青天末路谁同济闲情已若仙垂藤风袅袅百尺树头悬

　　　　十

竟日依蒲坐无时却扇吟书空聊寓意击坏亦成音飞雉穿桑影鸣蝉遍柳阴时哉推物理各有一胸襟

　　　　十一

渔网晚来集菱歌月上闻童闲知野趣农老识天文久旱能无雨高山定出云中宵看斗柄萤火正纷纷

　　　　十二

日日清池上闲闲步几遭客尝新豆荚佛供野葡萄水乳随人味家风已自高前溪凉月满有兴放轻舠

　　　　十三

洗钵晨斋过支筇午睡醒槛边秋瑟瑟门外水泠泠骤雨打头湿长空落眼青一行疑雁字遐举入冥冥

　　　　十四

雷后日还出雨边鸦乱飞彩虹空忽幻碧落路何归野望晚逾好天机信亦微青山茅舍在且自制荷衣

　　　　十五

斩藤编竹凳剪荻覆荷轩但觉清风至都无市语喧春秋成任运天地欲何言有客来山外烹茶问水源

　　　　十六

一阵立秋雨兼来薄暮风气清腾蟋蟀叶落记梧桐尽觉衣衫整悬知血气同凭栏看稚子浮盎采莲蓬

　　　　十七

箕踞且欹笠行歌懒着鞋人无求礼貌我已外形骸冷露茭才吃中秋月亦佳凉风来阵阵时节不安排

　　　　十八

瓜熟堆闲地兰开对小窗爱香时独近摘瓞戏相扛山鹊晓先噪溪钟夜半撞不堪闲姓字远去落湖江

　　　　十九

荒澳人无到卑枝鸟即巢突前惊水獭疾走类山猫营窟杳难见逢人气甚烋因怀住山老蛇虎总平交

　　　　二十

树底风烟旷园中锁钥无生桃笑有窃紫芋力教扶思共懒残友行将钝钁俱深山寒必早榾柮火先图

　　　　二十一

怀古呼牛扇随时换葛衫湿烟朝抹柳晴月夜浮杉落地闻新叶摩空见远帆青青庭畔草尚有几回芟

　　　　二十二

矮橘开花密老梅留斡疏踟蹰草木际忆想色声初鹿趁终非水荷翻定有鱼祖师关捩破不必问安居

　　　　二十三

广莫此疑野栖迟我若憨木樨留客嗅柏子笑僧参玄燕商回北秋阳忽过南岁华思莫驻抱膝坐耽耽

　　　　二十四

秋岸半居苇芙蓉种不多花将开冷露叶已覆清波碧映绕篱竹香分隔水荷溪庵慵说法指以谢经过

　　　　二十五

露地好看月疏篱不隔风敲来新枣白结就小桃红目击无余法心安顿绝功黄瓜与茄子一线古人通

　　　　二十六

良苗方翼翼野老望陈陈乡鼓不停打方舟共接神缘溪安馔洁彻晓献歌频余梦仍疏放闻来一倍亲

　　　　二十七

愁见青苗槁欣闻秋水添蓬蓬风作阵飒飒雨消炎哀雁似曾叫神鱼其久潜滂沱千里润池卉得余沾

　　　　二十八

虫声何唧唧林色已萧萧天地更时令山林询路谣溪行凭桂楫涧饮托茄瓢南望白云外天台高石桥

　　　　二十九

远情惟淡淡瘦骨觉棱棱懒作梦中佛从呼云外僧闲多只有睡病久百无能料理浮生事青山买未曾

　　　　三十

客自何方至书能寄一缄盛称煨芋乐使挂住山衔感激深为契绸缪乃不凡纸衾清梦熟芒屩在千岩

　　　　三十一

傍舍竹环立盘溪路转湾乍寻多见水久住自疑山夜雨来泉响秋风老树颜颉颃云外鸟向夕尽知还

　　　　三十二

凡禽多择木野鹤脱羁縻寒水留空雁秋云驻远湄自憎生骨弱岂厌入山迟一味随缘法从来古佛规

　　　　三十三

世上人何限溪边我试居情知近村野得以玩耕渔戽水夜塘急灌蔬秋岸余北窗高卧者为问意何如

　　　　三十四

最可清池上悠然野意深无峰云亦宿有树鸟能寻自觉居无俗何争地布金鱼龙知性命碧水自浮沉

　　　　三十五

坦率真吾性拘挛苦俗情退身因疾病谢事懒逢迎树茂坐终日河清快此生芙蕖香国在净域不劳征

　　天地间事一时感触过眼遂成陈迹池上来作初不知为何等语也好事者勒之梨板得非以衲僧面目索之纸墨间耶然出门不认货亦听之而已余又安能更理陈迹人耶境耶其在赏音者涣翁跋。

　　诗部(丙之三)

　　古南时之余三(云在)

　　初秋过昆山云在庵朱近修李晓令屠闇伯相期放桌钱圣月以诗为赆

越水吴山久倦游自甘长病卧林丘龙蛇活眼诸方辨鸥鸟闲情一钓收思向芦花寻皓月漫随萍梗放扁舟同心更有诸君子期看孤峰石点头

　　云在庵送李晓令

秋露垂珠点玉峰初蟾隐树烛花红送君今夜不胜感明日灯前语笑空

　　寄朱子近修

曾约寻秋过别峰夕阳飞鸟半山红拄筇溪上遥相忆一榻高悬莫使空

　　中秋日从云在庵放舟至西庄

生平佳兴在扶摇烟水东南喜客招桂桌初开风脚顺石桥才转浪声高千墩一塔空中立双目孤鸿野外飘指点垂杨舟到岸闲庭秋色正寥寥

　　宿西庄偕陈畦之诸道侣泛月

轻云幻作玉山浮东望冰轮起树头荻岸不寒俱载雪稻田多水亦通舟孤村幽赏良朋共万里清光一衲收此夕钟残欲无寐杖藜烟际自淹留

　　云在庵作(八首)

去郭甚不远结庐欣遂幽村长微见路溪小亦容舟散步斜阳外闲吟秋水头纶竿从是卷将谢海天游

　　　　二

有竹能消暑无秋可出林疏篱环野色老树落溪阴午坐堪成梦宵眠亦快心干戈今塞路何必买山深

　　　　三

板桥人自渡草径客来稀落日渔翁出秋风燕子飞良苗经露实丛菊待霜肥安此从吾好无求野性违

　　　　四

世幻地何择僧闲室自宽斋时诸鸟下定起一钟寒以病方耽懒于心只讨安窗西有佳树常带晚霞看

　　　　五

仄径大不吠垂杨蝉独鸣闲来竹下坐亦复溪边行青青指陵柏泛泛拾秋萍世事未足问吾将达此生

　　　　六

粉堞藏烟足青山出树头眼中如见画天外更无秋雁过云无响人行水不流薄游良自得日暮倚层丘

　　　　七

方庭迟夜月圆牖入朝暾拂座风无迹争枝鸟故喧放情空六合抱影息孤园烈墓知何代如屏护竹根

　　　　八

好是阿兰若经营心亦遐门藏杨柳叶窗对海棠花清梵流平野孤灯送落霞往来饶野趣老圃两三家

　　赠沈君如

黄叶西风正作寒高斋邂逅话心安中秋好月重阳菊相对随时且尽欢

　　登玉峰

上一峰来又一峰更登高阁倚虚空平湖百里晴烟满笑指他山在望中

　　弥勒阁

城里青山也不高登来秋雨正萧萧阁名弥勒虽然小飞鸟孤云晚见朝

　　刘公洞

陟磴缘梯路已穷怪来一洞与天通当初谁记刘公凿三字淋漓石上红

　　一线天

两眼贪看一线天悬崖有树喜苍然城头落日催人转多少村鸦过稻田

　　从葛瑞五书斋饭讫遂登玉峰绝顶

竹门寂寂向晨开苔径闲闲自扫埃树底炊将佳茗熟屋头推出好山来在筵恰喜无他客把臂深期养圣胎一策孤峰乘兴上大观天外亦悠哉

　　饭后见村南枫叶策杖微行因过葛氏园亭逸驹上人留晚饷口占(四首)

闲坐秋将尽隔溪枫叶丹野情方眷此村路不知宽热闹经东郭孤危念北峦凄风吹两袖白日亦生寒

　　　　二

孤城随足转荒路有人行负重将何适寻幽自称情河梁高迥迥田野旷平平溪面无舟济垂杨影独横

　　　　三

城下见颓屋孤筇投此中版扉因我启竹径许僧通斜日炫枫叶幽轩森桂丛天香熏佛座不与篆烟同

　　　　四

竹密多临水城高半似山行人峰顶过飞鸟树头还片石坐亦可老梅攀自闲吾生无个事饱腹便开颜

　　诗部(丙之四)

　　古南时之余四(雁峰)

　　九盘岭

海门烟浪日漫漫欲上高山路九盘好是闲云扶竹杖孤危直作坦夷看

　　狮子岩

长风松际自飂飂短策孤峰也快游雄石忽前当我伏尽言狮子此回头

　　合掌石

当年点首对生公合掌今知近梵宫珍重登临青眼客莫将顽石认渠侬

　　南湖

一带长堤隔海潮天留深泽养嘉苗茭芦刈去波光出我欲其间放小舠

　　北湖

湖心有地未为亭越嶂千重隔海青却忆西湖无此好为多萧鼓骇山灵

　　潮音阁

法运东流贝叶传山头高阁敞云天要知佛口何时说太守题来墨尚鲜

　　出生幢

生台鸟啄石痕深岁久藤萝四面侵好在山僧慵剪伐斋时坐见滴凉阴

　　望湖台

松色重重古墓遮双双白鸟下蒹葭晚来步此湖烟冷灯火垂杨见几家

　　鸣玉涧

珠瀑珊珊雨后来石潭小注水光开岩根磐礴寒侵骨幸有斜阳下草莱

　　鹰栖顶

卧石纵横莫可扶洪涛下撼一峰孤异鹰来宿双眸疾日月偕生见也无

　　黄沙坞

两峰峙起坞深藏沙上渔罾各自忙松舍青青明佛火秋来应见稻花黄

　　白云庵

苍苍松竹满山坳长夏清风日日交庵在白云云不觉去来时见宿林梢

　　珠花泉

甘凉自有齿牙知一勺山泉草际遗智者无将高下品渴来谁个不相宜

　　石帆山

海门风作石帆张好手如何置一樯只为埋根千丈许中流指顾笑渔郎

　　澉城

渺渺孤城海屿分松多劲节鹤超群三更古寺行人少遥听钟声到白云

　　秦驻山

万世君临志亦雄东观沧海御飞龙诗书一烬咸阳火唯见青山浪拍空

　　角里堰

浊港滔滔水半醒一瓢须挹上流清商山白发终归汉此地犹存古隐名

　　丹井

炼药曾期白日升丹成羽化或无凭至今遗下山头井不照仙人照野僧

　　高阳峰

海上青山此独尊峰头日月自朝昏杖藜欲上芒鞋倦留待秋风看化鲲

　　下盖山

孤圆如盖覆苍波黯黯山根树不多何事浮沉无定相片帆南望起悲歌

　　六月三日游澉湖遂登吴公祠饱稚仙伊蒲复过悟空古寺

不辞三伏节言作两湖游小艇依山转孤筇遇树留采菱呼白鸟乞食过丹丘古佛桑阴里蒹葭欲报秋

　　和屠闇伯三作同晚眺也

沧海信无极长风助起澜吴帆悲似没越嶂杳难看远近涵秋气喧阗战暮湍上方精舍好归路嗅栴檀

　　　　二

独立望归云诸峰水面分渔樵迷往处日夕尽氤氲钟打禅房静夜凉诗思纷松枝垂积露滴沥不时闻

　　　　三

渔火苍茫望甚微浮沉窃叹海鸥机赤龙卧水春秋冷白马乘潮日夜飞石上无尘聊一坐松间有路且同归自来避暑山中好谡谡凉风动葛衣

　　下云岫庵

海色湖光一样低峰头数个雨凄迷回看松影僧行脚你向东兮我向西

　　诗部(丙之五)

　　古南时之余五(梅溪)

　　梅溪八咏

　　梅溪月印

疏枝蘸水愈精神喜得冰轮为写真定起霜空诸籁静暗香脉脉却撩人

　　仄径疏篱

竹外疏篱一径斜寥寥精舍似村家深秋叶落凭堆尺却笑难容长者车

　　三峰插翠

浮屠三面插空寒日月东西跳两九疏柳斜阳曾露顶扶藜便作好峰看

　　两湖暮泛

两湖秋水一般清小艇频移傍月行最是芦花环得好半藏鸥鸟起秋声

　　曲流垂钓

钓鱼矶上静风波手把丝纶再一歌村鸟自飞鱼自跃溪流深处野情多

　　竹里茶烟

深深竹色冒霜檐时有幽情使客淹茶熟瓦铛烟带绿老僧箕踞对疏帘

　　西爽晴云

去住无心高复低随风曳曳过林西渡头秋霁明霞灿牧笛冷看牛背吹

　　苏桥积雪

古岸溪声冻不流茫茫平野少人游呼童拥衲聊停策一片虚明在两眸

　　柬素园黄闇斋总宪

佳园只在水之湄门外清风荡碧漪慧业独修嘉客谢佛心久净野僧宜小山日涉能留足疏柳春来欲放眉乐国香光诚不远定余独听鸟声怡

　　送吴翠屏还金华山中

六尺堂堂好道颜眉棱挺特鬓无斑刚才把手来精舍又欲挥鞭返故山佛法脚头明历历功名世上已闲闲羊裘五月思前隐一吊严陵碧水湾

　　同诸子游普明废寺

山门草盖磬声残寺外平桥走碧湍怪矣鬼灯争照夜多年禅将不登檀杖寻烟陇乌鸦喜风起霜畦白尽寒在昔人牛何必问菜根同嚼坐团团

　　从长水塘泛舟至梅溪

骤水平川急下篙野田何事浪滔滔岸行畏见崩泥阪舟放愁难过石桥暖日渐长花影薄好春莫挽鸟声劳今年笋学前年竹放叶抽梢一样高

　　溪上遇一生上人

彼此不相知忽然成邂逅袖扇上船来大家吃蚕豆

　　即事

花落枝头水满川村家正是养蚕天道人坐此间难过日日溪头自放船

　　题画

种梅莫种泥春去梅剩叶何如素壁上时时落香雪

　　题孝贞李氏传

十年不字女何贞愿老闺中爱可旌一本认清真父母三从别树好风声时当混沌疑无偶世在鸿荒亦有情千载简编环读过为邻独得北宫名

　　养痾梅溪答吕幼安明经惠诗

火云三伏烧阡陌留得梅溪一泓碧轻舠独泛自南来何期居士先双屐相看一笑竹风清鸣鸠正午柴门寂快哉晤对旧交知语语开心相悦怿主人清供出家常李实虽黄花本白古论儒释道匪同今竟相忘无仲伯偕来一叟词坛雄侧聆玄论风生席伊余夙幸遘斯文不卧兹林且奚适驰驱六载走他山徒使庭前草痕积宿疾缠绵身已衰药草甘辛苦尝析忽闻玄度惠高吟满院荷香清露滴

　　送胡涛公之云间

溪上新梅种又成廿年重过古人情正堪竹里听秋坐乃遽云间苦热行此夕联床灯黯黯何山伐木鸟嘤嘤晓钟百八鸡声乱遥盻孤帆野岸横

　　次六月大风

云气吹教尽天心岂好残已干溪曲曲不见雨漫漫冷暖何从辨艰难此际看新禾能不死万户得心宽

　　瓶中白莲步韵

佛手曾拈出风前一笑观春泥分种子夏屋贮清寒幻色轻云剪空香静士餐对之烦热解无用扇为纨

　　喜雨(二首)

秋逼空雷动无疑魃鬼徂涸渊天再见梦境物重苏欢语皆相合人心亦易扶茅亭还独坐不厌对高梧

　　　　二

涓滴儿童喜况乎闻沛然朝来阶砌下亦自走新泉风作树头跃雷停溪面鲜甫田龟兆隐农子放歌旋

　　立秋日作

红蓼立清秋闲庭一雨收有香焚亦好兀坐看云流

　　咏秋色

点缀阶前久仍能庇绿苔不随凡草没有待秋风来颜色岂云老萧疏亦见材高轩能暂过相向一低徊

　　七夕与诸子分赋(二首)

幽期难遂迈良晤入秋同河汉无愆水星槎信可通窥萤飞竹外留月坐墙东白社吾将老深谈怯露风

　　　　二

暗竹蝉声歇高枝宿鸟惊月生刚五夜露下未三更良友青山远残灯古屋明坐观牛斗际相隔水盈盈

　　题此君伯仲图赠胡涛公

粤惟此君君子所式毓秀两间中通外直寒梢拂空曰居其长其仲猗猗大节方养盘根阶前摇戛清风询其所从归之涛公

　　麻杖(八首)

寥落河滨遇归欤亦自奇远情随步履老骨共清赢倚壁月生影下阶风可吹蓬根多不及欲立仗扶持

　　　　二

造物驱筋力老非年少同挟山憎旧杖拈草动新衷拂拭方晞露凭依若御风每当参请罢拄出笑儿童

　　　　三

剥肤何爱甚濯水庶相应谩以枯薪视当于忍草征心空诸碍尽身舍外缘冰自合阿兰若随行事老僧

　　　　四

落日桑榆立清秋感叹频自疑看竹叟有似折芦人草木初无必居诸乃觉亲因知古贤圣时与物交神

　　　　五

握手自今始秋阴仄径移有材天不弃无用老方知所向常从坦斯须敢蹈危鹪鹩矰缴远莫笑一枝痴

　　　　六

学稼何人请桑麻问老农直方如养竹轻便或胜筇晚岫明霞簇秋汀碧涨溶相携无一语指点自重重

　　　　七

世路务趋走人生悲有涯吾将惜晚景杖亦爱秋花制作何须古裁成自一家茅堂朝复暮不见事如麻

　　　　八

一室秋林掩沧桑几度迁葛陂龙既化麻媪久闻仙图作逍遥梦因观秋水篇茫茫常见外异事少人传

　　懒斋别集卷十一(终)
嘉兴大藏经　牧云和尚懒斋别集


　　牧云和尚懒斋别集卷之十二

　　东吴　毛晋子晋　编阅

　　鄂州　记室智时　较订

　　诗(丁之一)

　　栖真时之一

　　登雪窦山

兹山登历已多年极目峰峦尚宛然记得路从亭子入仍看塔向岭头悬寒崖瀑布晴飞雪古涧珠林昼吐烟盘结草庵呵佛祖同条今喜振三玄

　　寻雪窦显禅师塔迹

竹坞入何僻松门转更幽真身成瓦砾灵塔倒山丘且复随他去其能使客游五丁开蜀路梦想笑金牛

　　题珠木林

乳峰行不尽又复上云梯古庙香炉冷深林小鸟啼参差玩苔石清浅见沙溪到此多幽兴从来未有题

　　西坑

阡陌何年辟深云有力耕瓦楼藏茂竹水碓踏香粳妇子嬉嬉过牛羊队队行桃源疑便是避世可无名

　　从下雪至上雪

山梁界天际石涧响烟岚路转数十八客游偕两三寺荒云不坏僧老话如憨古佛嗟无色颓然坐竹龛

　　游隐潭

应为巨灵凿两崖千丈分奔腾泉自落叫笑客同欣劈面飞寒雨盘溪涌活云野花谁个种上下吐奇芬

　　新霁登妙高台

草际露犹湿岩台云不遮峰多来秀色溪尽见人家陟险身安寄凭高兴自赊山僧方洗钵留坐吃新茶

　　当午坐千丈崖看瀑布有五彩色

松下自无暑崖前坐亦安忽奇飞瀑色中带彩光寒似雪何从染随风非一盘临深诫童子直下好生看

　　自百步街至千丈崖底

仄径自空下当前虎迹交日光沉峻壑人影入深茅瀑卷疑飞雾潭幽骇伏蛟拄筇看不厌闲把石头敲

　　散步至御书亭

梅雨骤然歇山堤便可行不须劳远步足以散闲情笋客中亭憩村牛西涧耕往来偕竹杖风味少人争

　　新秋自雪窦山赴栖真即事(九首)

安居乳宝夏初回报道梧山命急催因向海滨飞锡杖谁堪荒院满蒿莱圣僧漏尽犹经雨古佛无光亦上苔独有空楼多受用推窗日日看潮来

　　　　其二

法堂钟磬久无音青草刚然一丈深此个宗乘谁解唱一时衲子会如林丹山威凤来投木碧海狞龙也作霖体露金风藏不去高梧无影覆千岑

　　　　其三

　　(寺志已失山邻云闻之祖上寺创于天福朱梁时也开山名岩长老山名高梧地名栖凤故宋世名栖凤院　国朝洪武赐额栖真禅寺又故老云创始于梁至唐名栖凤院梁是萧梁天福疑天监按孙侨作栖真寺僧堂记自称平江府吴县尉侨应是宋人则栖真之名宋时早着又普同塔石接引佛像系宋宣和四年装造其时称住栖真乃赐紫沙门处灵又按五灯会元明州瑞岩石窗法恭禅师郡之奉化林氏子于栖真院下发受具往延庆讲下一夕诵法华至父母所生眼悉见三千界时闻风刺棕榈叶声忽然有省弃依天童宏智始明大旨凡当世弘法者悉往咨决出任能仁光孝瑞岩然石窗亦宋时人则寺在宋世已称栖真唐名栖凤或有之矣天监岂亦误传天福据是则开山果在萧梁之世乎)。

闻道开山监福间徽公长老颇辛艰名彰栖凤传天下山若游龙卧海湾香火千秋曾不断兵戈五季只如闲何朝特锡栖真寺东浙禅林亦壮颜

　　　　其四

　　(破殿右有古碑一座上去一角读其文乃左迪功郎新平江府吴县尉主管学事孙侨所作栖真僧堂记也记称吴之洞庭山有慧日禅师者住翠峰寺侨总角时即获见之应四明郡守龙学赵公之命来赴栖真时寺已弊师至愕然曰寺败若是我何以弘祖道安方来修造怀辩有感而起募新僧堂请经藏置长生库时大丞相魏公与禅师善休居小溪虽百里恒相过从结方外交论出世法其时瞻僧皆藉海田故碑之阴上镌开涂田文下勒诸助缘姓氏文虽断续味其采用禅典句意甚深似古尊宿笔后有惟清二字比前文差小或作者之讳乎圭璋不全深为惜之　又余考五灯会元第十二卷南岳下十世苏州洞庭翠峰慧月禅师僧问一花开五叶结果自然成时如何师曰脱却笼头卸却角驮曰拶出虚空去处处尽闻香师曰云愁闻鬼哭雪压髑髅吟问和尚未见谷隐时一句作么生道师曰步步登山远曰见后如何师曰驱驱信马蹄慧嗣襄州谷隐聪聪嗣首山念今碑戏慧日日与月字不同而同往苏州洞庭翠峰亦奇矣)。

翠峰和尚记吴人慧日高悬照海滨碑立殿隅摹伟续道交方外识名绅涂田久废何须问经藏空来亦太贫恰称我宗无一字入门便棒令行新

　　　　其五

　　(载考功澳制栖真寺疏略云石宵恭禅师提唱宗风弘法海内虽夺席曹洞实受具栖真则栖真同贤圣之薮不徒惜旃檀面作功德海云云此出考功杜曲集又百丈清规两序章称监寺之职不易充必如杨岐之辅慈明石窗之赞宏智然石窗嗣法宏智灯录分明但下发受具时不知栖真谦为和尚也)。

受具栖真有石窗宗风提唱播湖江宰官笔下重流出曹洞门中旧合腔曾向长庚监大寺力扶宏智建高幢芳规百世传无已追步杨岐未有双

　　　　其六

　　(斫碑之阴载开涂田助缘姓氏余初不经意因禅者捐出乃再阅之中一行云住天童比丘法为施财若干夫法为禅师乃天台鲍氏子嗣宏智觉继席天童为第十七代住持与石窗恭为昆仲盖宋世一大宗师也石窗既从栖真剃染寺开涂田法为出手相助斯盖因昆仲之间声气相应无足疑者独其间助缘有称广慈大师者有称德云大师者至法为禅师以住天童比丘称之登其时住栖真者居然以先辈自视欤碑之跋语云烟渚光中地藏家风益振落星影里雄峰大踪全彰信亦尊宿之语气矣或即所谓慈日禅师也耶)。

大家出手共开田太白梧峰无间然禅苑一灯联伯仲法门此义薄云天名镌白石尊前哲韵出青霄望后贤嘱语山灵勤守护此碑末世正须传

　　　　其七

　　(故老向余云此寺近代出一禅师名元凯本处人悟道后向外开堂一云姓林氏余于法堂后散步果见一塔顶石上镌林长老而无元凯两字忆昔石窗恭亦姓林氏因伤今怀古周视僧陇所谓元凯者乃于殿梁隐隐见之)。

元凯禅师本地儿相传里老口头碑出家此寺能超悟开法他山远白椎或道姓林难遽考虽存塔样尚怀疑竹阴间伫封苔石灯录无修莫可知

　　　　其八

　　(破殿中有石佛一尊高二尺余示接引相足凭莲花花下石分六面鸡云大宋国明州奉化嘱忠义郊栖凤管落星里下宅中保居住清信弟子李寿里造供普同塔上永为四众瞻檀作植福之因字甚端楷末云宣和四年五月十五日住栖真禅院赐紫沙门处灵谨记予询老僧及邻叟普同何在无知者或指案山西云莫便是今呼为塔山冈耶)。

未识何山是普同移来石佛绀双瞳出身幸是宣和际寄迹今于古殿中不倦接人常放手快谈实相已摩胸处公称是住山老赐紫名应达九重

　　　　其九

　　(故老又云在前祖师时此寺有千僧共住余问祖师名甚么答云我生不见上世相传如此说耳又云三十年前寺僧尚富有田有牛车土窑亦业海取鱼有大船两只为不修行有人来通索寺渐败僧渐绝了余不觉长叹因试学人僧贫乃能学道佛岂虚言也哉)。

青嶂昂藏云忽飞碧林蓊郁鸟常依道场信有千年远法座曾经万指园竹树几因人起倒酒腥殊减佛光辉无求自古沙门行那可扬帆去取鱼

　　栖凤沈传中文学中秋日招游天门山横山庵作时同雪丆监院鉴机慈恩德明慧光南台瑞明懋卿诸道侣

秋水及时至苔矶没旧痕欲窥鸥隐处先访凤栖村蔬茗高情洽衣冠古道存好山多在望开辟喜天门

　　过天门山(一名蜃楼门一名狮子口)

潮惊狮作吼日照蜃成楼幻境留千古仙游寄一舟橹声催白浪云色挂清秋回望环溪水从兹出海流

　　上横山庵

四面无行路支筇到上方茶园新艺绿松叶自生香登岫秋何远倚窗风更凉匡床聊一卧徐步看斜阳

　　从横山乘月晚归

落日松风动同行尽索衣下山潮接响转径树生辉人影平沙坐波光绕幔飞大观沧海上满载月明归

　　题栖真碑志

巍巍高梧山荡荡栖真寺千年奠海滨丹凤曾翔止涧壑殊奥深砂土亦灵异宗风汇缁英特隆于宋世乃知一祖庭介兹三佛地慧师翠峰来经藏手亲置僧堂吐风月涂田拓烟渚高谈出世法丞相乃深契杰出石窗恭本乡姓林氏作记孙迪功自称吴县尉而我亦吴人此来明州住往事犹目前得读古碑记夜榻环渔灯秋窗见村市临风怀二师为拈第一义佛殿今当阳山门旧西峙物情悲变迁觉地何终始法鼓试复鸣鱼龙曷能睡沧波日涵空涛声卷山翠白云若无心峰头自游戏为语南参人识此西来意

　　寄怀法海宝庆白云三大师(四首)

福泉一滴最清凉二十年前取次尝弹指头颅今老大再游期在菊花黄

一别三年指一弹刹竿虽近见还难秋林且待浓霜落过岭来看枫叶丹

海滨埋迹类飘蓬北望音书断塞鸿日据高梧思好友白云峰顶正秋风

斗室春风坐不消新茶对啜好香烧只今清梦还相忆翘首香岩木叶飘

　　初冬送雪丆监院同顾虚谷邑侯游天台

孤村木落野田晴策杖天台践夙盟华顶霞飞粘缀钵石梁云起护行旌青山尽入重游句沧海难禁远眺情仙尉幸同疏世味纶巾霜叶听秋声

　　开炉日酬示范遵甫

一山三面水千古二时潮竿木随云至霜钟带月敲林荒征旧案堂冷怅前朝海鹤鸣何意清声彻九霄

　　除夕怀及门诸子

一身天地更无双何意南来建法幢雪竹忽低惊岁暮瓶梅聊插影山窗音书久绝非忘友乡国遥思但隔江松火满炉深夜坐寥寥只听吠村厖

　　初春寄怀空林大师于大阳山

春山伐木响丁丁跨涧能无忆友生一种风流余本色十年倾倒聚长庚匡徒惭我多呈拙怀宝输君不自轻此日看云眠绝顶梅花应为写高清

　　过甑篦山庵

梅花树下结柴扉僧起松窗露已晞空里飞禽曾写迹崖前走马未回机(其山势若奔马故云)一凹深竹山消暑几片流云天解衣沧海茫茫时入望翻嫌长者辙来稀

　　清明日沈传中文学以诗惠艾糍步韵答谢

山蝶穿花粉翅红溪翁插柳野冠松烟于此日称相禁艾不三年喜建功冷味自知春意及深藏未许鼠身通杏村何处能沽酒幽鸟随人噪晚风

　　登伏狮岩

危峰仰面落悬泉恍惚肩舆欲上天石磴直寻飞鸟外山花冷缀险崖边夕阳下岭人何小春霭凌空杖己仙笑抚庵前卧狮子金毛却染碧萝烟

　　立夏前三日倪伯屏司李招游柏香岩龙潭之胜

涧道相期拄策行角巾藤笠晓风清重岩映日犹寒色深壑留春独鸟声扪壁探奇高士兴枕流忘倦野人情潭龙莫怪嘘云雾正待为霖润远耕

　　登舒滨吾印心阁(有序)

　　森罗及万象一法之所印此黄面老子语也而法即心焉是故西来诸祖宝筏迷津开阖鼓舞无非以心印心不立文字滨吾居士昔与吾友淑之禅师游宾主欢洽水乳相入盖于兹阁矣二十年后余获登焉苍山白鸟平畴远风心即法也其合也乎心印印心眷仰旧游不无西方美人之思。

南山时入望此阁何高闲烟雨村犁出薰风麦穗删快登居士榻剧论祖师关挥尘良朋远空悲夕鸟还

　　诗部(丁之二)

　　栖真时之二(海滨春咏)

　　无怀道者春日载阳山游忘倦即所见闻与范子同赋。

　　山行见新桃(二首)

堤上春犹浅山中早自开偶逢惊异色斜立傲疏梅喜极因思折宜家不问媒桃源有千树曾见几人来

　　　　二

倚竹非经雨临崖半怯风叶身呈小绿花面醉微红以在他山见方将过客同春阴行不尽曲曲有溪通

　　鹞子矶闲坐观采苔者(二首)

海面连山是春光抱石矶人方争利涉鸟独爱闲飞濯濯无黾手生生似采薇弄潮归去晚斜日漾寒辉

　　　　二

洲渚白盈盈春潮绿晕生持竿行海上地底入雷声舟网将何事陶渔亦古情快心看俊鹞一抹过沧瀛

　　折古柏枝如剑

总是山中木何年独到今冰霜磨老骨日月剩坚心在手俄成剑挥空解作吟至刚吾得见天下更何寻

　　菜花

一片春前种山厨未肯将初深杨柳绿忽肖菊花黄小圃堆层锦疏篱出远香游蜂先我至咂采闹嚷嚷

　　隔山见梨花如雪(二首)

独立何高洁无庸浅近看青云留一种苍竹映千竿素艳明春日和风落尽寒桃红兼李白微笑不相干

　　　　二

数枝脉脉露崔嵬一水盈盈磊石堆山起绿烟园客赏春催黄鸟引朋来爰知佳树难投李只拟空山又放梅冰雪为肌当月下藐姑仙子御风回

　　闻金声(二首)

春时行杀令商气结玄阴空谷唯清籁何宜传此音忽惊孤鸟落坐失长松吟子亦忘机者翩然生戒心

　　　　二

村翁春赛社童子夜曾鸣金木犹前物欢忧各一声深山难避乱上世亦谈兵何得云霓若将军致太平

　　范子为余述古涧奔流之胜因与同往

于水独何取爱山终日行无人知此涧因子得深情把手村花远出门天宇清小桥才转过一路有春耕

　　幽涧坐

泉流石不平奇响此中生偶坐得物理爽然知禹行小潭牵藻洁阴穴出鱼腥已向水边语不闻崖上声

　　就邻庵乞茶

水石坐来久不知山日斜流觞思逸事乞茗问邻家直与凉诗肺疑来取瀑花一杯三代味幽涧兴何涯

　　绿杨垂丝飏风

草木各有态未如新柳姿系情凡种种拂面一丝丝却立余花外犹堪远望时春风何不定柔绿恐难支

　　看野烧

山髻若青螺炎炎当奈何苦无流水引漫作大风歌野鬼避霜竹春虫冒土坡新条烟外绿腊月未烧多

　　望桃花坑樵采

流水一峰隔仙源与世分烟深樵采径风送鹿麋群草动来青壑花开掩白云双松垂侧影红日未当昏

　　海堤有数牛晚归

白鸟下青烟花明夕照边野牛同四足村舍绕孤泉尔牧歌童子吾心寄太玄芳洲无客渡潮水自当前

　　二鸦搏一鹰(十五首)

海上烟蓑冷山中春屐幽倚筇看鸟战拂袖引边愁野草青当眼垂杨绿过头天心何日定薄暮起村讴

　　　　二

春月当孳尾山禽却振翎同群非见嫉有技且相形莫讶朋俱进从知眼甚灵到头无甲弃纵影入青冥

　　　　三

冷地无旗鼓平空奋羽毛临危曾自悚决胜仗同袍三战青山动孤骞碧汉高长风为作气万壑怒松涛

　　　　四

眼射青山日翎生碧树风侮予民或敢乐战尔何功狡兔中林肃鸡群四野空不施牙爪利为惜羽毛同

　　　　五

疆御曾无对戎衣赖有双偶然逢野戍大战截春江稍退彰吾伏旋攻扼彼降乔松当大路倚作碧油幢

　　　　六

山缺衔红日天空荡白云间鸥多冷梦飞鸟战奇勋塞北烽烟接江南草树分翕张麾远敌独羽胜三军

　　　　七

朱缨天外飏赤帜海陬逄画刻传高令春山击远钟一毛虽未掠两犯似难容薄伐将投北青林勿见踪

　　　　八

飞勇从来着干城孰可图风威行自远野战古来无猾羽疲奔命忠勋议剖符似闻春塞捷铃索共传呼

　　　　九

孤影薄云汉颓然念所膺辅仁焉不学阶乱乃随朋天地生翎爪封强寄股肱汝巢吾直捣厥志敢相承

　　　　十

最惜枋榆技戏将云翮抟风前生再得爪下命几完局蹐身毛短飞鸣草树宽先王非好杀于此诫兵端

　　　　十一

咨尔昏林种翻飞介两仪羽毛虽共禀手眼未同奇遽也行无逊何哉莫我知低徊今自取失志未应悲

　　　　十二

世方多难事鸟亦起争长结阵清风上兴戎道路傍颉颃高就下颠倒弱凌强为问机先者何时却反常

　　　　十三

克敌兵何恃攻强奕自投烟云开垒壁草木化戈矛天定人难胜骄成物共谋永怀淝水战鞭欲断江流

　　　　十四

举世闻多乱空飞也自危爰知矰缴近请学战攻奇草顾明王佐鹰扬帝者师黎民今正溺待援复为谁

　　　　十五

仁者闻无敌鹰扬岂渭滨七旬苗众格一旅禹功新庶矣多方士犹然三代民何当文化洽飞鸟笃亲亲

　　前题

古涧冰消绿长林花放红薄游方在野飞鸟忽争雄乍起青山断横翔碧落空翼张风在下眼疾草无蒙伯仲看偕作轩腾笑不同戾天才一抗控地亦云穷顿挫锋前勇谁居殿后功枋榆聊定息毛羽各疏通图捷筹重画歼强志岂终物微存义正事细取材公黑甲联为援丹心向若忠垒边逢社燕塞上值归鸿以类宜无犯均飞忍见攻好生天意顺问陈圣心恫世运衰庸武禽机效即戎飞潜原应化休咎可征躬戈甲今盈北衣冠尽避东下民嗟踽踽上帝视瞢瞢祯瑞藏威凤玄黄兆亢龙丘隅争血气山海限樊笼浩叹吟春泽长歌度晚风鹰扬非渭水雉雊在殷彤愿十文明治无欺虫鸟聪古来蛮触氏皆入战图中

　　诗部(丁之三)

　　栖真时之三

　　长夏吟(九十四首)

　　空山收足永日无聊触物感情匪同木石姑烦笔楮用遣遐心。

高梧峰上少人行一望烟峦在槛楹野草烧来依旧绿就中樵斧日丁丁

山南一片小松林春日梅花与客寻放下蒲团闲话久归来香气满衣襟

茅堂之后小山巅北有高山隔稻田枫树秋深红叶好竹阴曾扫枕头眠

竹笕流泉接到门老梅香落几枝存主入引我春山曲手把琅玕带笑扪

桃花坑下古精庐风雨漂摇岁月余我欲放情天外住白云沧海眼前虚

火烧松树势如龙山径崔嵬不易通门外石鱼多变化天晴常卧雨声中

涧阴徒步兴无涯春雨多寒暗晚霞古墓低低看姓氏便将柏剑取桃花

三春风景不多时李白桃红尽可思曾记看泉幽涧坐得偕好友赋新诗

清秋蓬乌果清奇弱水无多一浪驰海月忽浮光万里惊看却怪下山迟

悬崖千丈玉龙飞下有澄潭到者稀两岸奇花香喷鼻开来曾未见朝曦

鸡犬牛羊放白云珠林郁郁锁溪芬山家便是仙人宅何必桃源读旧文

溪上平田掠晚禽池边乔木抱春阴庄严好个青山寺却怪无僧击磬音

楼阁天开隔世尘户庭花放寂无人白云红日青山里飞鸟惊弓落涧滨

层峰深入看龙潭到得龙潭野兴酣搬石为炉煮茶笋白云不厌老僧谈

岩崖蔽日雾难晴趺坐潭边水若腥怪石为门锁灵气老龙常到海中行

岩高潭小水清清石窟何年刻削成一说此潭通到海点来竹杖也生惊

青山无尽白云堆蹑屩春残探友来自惜天台路行半不曾看得石梁回

海上潮来万马奔分流过闸响犹存花时送客还相忆一路长堤被水吞

八月潮头大似山天门拥入莫能关平空白练铺秋岛夜半乘槎有客还

负暄冬日上山南坐地班荆兴也堪极目峰头俱白雪独余万顷海天蓝

秋林木落见村疏腊月千山草尽枯日日投筇赏盘谷拾来松子夜烧炉

岁暮居山不自贫霜天种菜喜成疄村牛队队来偷吃两角穿篱不畏人

严霜夜半落茅檐斗室烘炉下暖帘要卜明年丰稔兆深更再点烛花占

邻庵清磬碧山凹晴日和风去走遭道侣相逢留晚话村灯庙火闹元宵

沧海流云过眼空春波弥弥动微风看他白鹭飞还没多少闲情顾盻中

观鱼何处是濠梁偶立苔矶寓意长野店梅花开未落山村人为补船忙

桁索遥牵海面开渔家春水浣春苔平沙晏坐岩根寂殷殷雷声脚下来

泥涂螃蟹乐天真穿穴何曾问水滨信足横行双眼突一闻人语解藏身

风飏陶烟袅翠微海村闲步淡春晖白鹇飞上黄牛角冷看行人各自归

墓门郁郁覆黄花何世师僧此认家松梵不流泉下韵竹阴犹护一袈裟

水田咯咯沸蛙声山寺寥寥独掩清时节又当芒种了故乡何在望南屏

日长林下有余闲护得新篁放绿颜只恐抽梢透高阁一时遮我面前山

嫩竹初成粉箨垂团团绕屋似新篱山邻尽道今年盛经过溪边仔细窥

楼外阴浓不见人篱边草盛已忘春孤筇懒出清溪上虚室焚香自扫麈

黄莺两个雨中飞鸟鹊催群野外归坐对青山少心事看他物物领清机

生平不善把锄头说着开田早见愁秪有瓜园图菜吃要烦邻叟借耕牛

朝来乞麦送僧行梅雨疏疏不肯晴步出云堂遣清画却欣檐畔有泉声

村村流水送桃花怪杀居山事似麻摘得松花忙晒笋又呼童子做新茶

葱菁竹树小山边多少闲禽噪晚烟细听含情惟布谷催来山水满山田

山窗松鼠不时窥翻我瓶盘也太奇更有一分伶俐处倒悬头尾剥棕榈

野田麦秀泼薰风碧浪层层到眼中一月已前春未去峰头都醉映山红

雨过溪亭有客休绿云一片隔山浮不知村犊谁家放吃我青青小麦头

饭后山楼睡复醒坐来身倦且经行寺门喜得人来少只听前山打麦声

南风窗牖快生凉坐觉阶前日影长万绿蒙茸山殿暗出门犹有野花香

乡村耕稼各争先新水涓涓白满田犁耙不停牛足苦蛙声叫起绿杨烟

黄梅天气插秧齐薄雾漫漫远近迷昨夜晴来今又变青山移去晓窗西

无意看山坐夕阳槛边高树结苍凉幽禽百啭还梳羽侧立窥人不过墙

青山落日树头红树外青山复几重紫翠朦胧炫人眼当窗最爱两尖峰

山路盘盘碧海连寺门长日绿阴边沙堤潮退鸟闲立负担有人来市鲜

渔灯入夜满滩红一幅苍山露气中千古画图人未赏天然留我住山翁

东峰月出静岩台林影横斜拂地来卧听渔船何处放隔山深夜打锣回

近海人家业海多科头游戏醉时歌今年已了旗牌税一任扬帆向白波

一网牵来有万鱼苍苍生物意何如村翁自信为渔好不厌腥风染屋庐

渔村蚕月少闲游童稚奔忙喜上眸何必读书然后学割鲜才歇便调牛

躬耕五亩待秋成那及渔蓑十日程自古鱼盐天下利阿谁不愿海中行

鱼行沧海鸟行空天壤飞潜各抱聪在昔何人造网罟锦鳞苍翮被牢笼

万尾随潮自泳游不期深水有纶钩重渊已出无沾润圉圉洋洋不可求

生鱼有馈畜之池取叠如山忍见欺只为乡风传习惯船归欢喜插双旗

空里楼台蜃气成大洋歌笑海风腥失身便到鱼龙口何似青山学耦耕

青山深处有柴烧碧涧清凉可挂瓢曾遇仙人采奇药茯苓根上长新苗

陟彼西山学采薇春深蕨老杜鹃肥烟霞回首无多远途路茫茫不早归

雨后轻烟拂缘萝朱门有客不来过山中日月间消受春扫松花夏剪荷

古涧青松老白云风声十里便相闻此声那可传君听洗耳河滨待夕昏

丹壑青崖觅紫芝凌风先唱步虚词将期海外来仙客同入壶中醉酒卮

广陵一曲世无弹天下知音自古难昨夜蒙头坐幽阁忽成清梦跨青鸾

锦琴玉瑟画堂张带砺河山汾水阳蝶梦杳然随物化兕觥不祝寿无疆

万花簇簇御楼春宫阙巍峨倚北辰为鉴世间欢不久乘龙白日九天宾

六龙御世纪轩皇八骏驰驱狩大荒采得珊瑚为宝玩十洲三岛近扶桑

六王已毕偃干戈函谷关开王气多突出阿房三百里神仙楼阁更无过

海上求仙事渺然纪功刻石远巡边却于沙漠防胡患高筑长城万里坚

昆明池上武功成承露盘中长五茎紫气腾腾随羽扇西来王母酒双行

赤壁旌旗一夜烧舳舻千里亦寥寥英雄万古不平恨铜雀台边魂莫招

强秦一扫赤蛇威蜂起黄巾马似飞铜驼又见投荆棘行酒青衣泪暗挥

天子尊衔上道君玺书灿灿琢灵文神仙只愿登廊庙金革何期起塞云

花石争奇艮岳颓角声一起禁门开可怜二辇蒙尘去只有孤鸿带信来

杨子江心矢石坚朱仙镇上鼓声填天骄自己摧心胆忽见书生揖马前

沧海长江一带看乘舆南渡驻吴峦伤情末后冬青树白骨累累黄土攒

道丧春台不可求天崩真抱杞人忧藐姑山上逢仙子彼黍离离叹莫收

漆吏芒乎叹有生真君咄咄受成形有涯随着无涯殆今古弥伤达者情

冥灵五百作春秋松柏无凋且见羞更有古皇甘露药王乔亦视等蜉蝣

耕田凿井古元元野鹿标枝各不言揖让唐虞已多事避秦嗟入武陵源

伏羲一画是非锋奇偶阴阳变吉凶搔首碧云频怅望晚雷何起过前峰

夏云变幻自多奇一片遥飞野水湄春雁已归花事冷何来树上两黄鹂

云汉昭回在上天山川涤涤告群贤宣王俯仰悲心事甘雨何时锡土田

百越山川掌上图卧薪尝胆欲窥吴功成已雪君王耻明月清风在五湖

沛泽提刀斩白龙圯桥孺子起云从仙机早自投黄石辟谷何关学赤松

一箭飞书战气沉苍生并受福何深翩翩东海能高蹈好爵何能縻予心

金马门前寄一官沧波曾见几回干滑稽谈笑移人主不事硁硁奏疏烦

垂帘市井乃知微凶吉聊谈画掩扉仙眼固知来玩世持来一石识支机

五月羊裘正耐寒快闻炎火复长安客星帝座真知己尧许相忘两足端

三分鼎足定茅庐王业偏安敢逸居出师未保收全捷悲惋临岐一纸书

新亭片语旯风仪淝水间争一局棋已措国家安泰岳东山着屐管弦随

飘然数骑谕强戎小大齐来拜令公片刃不施王室定汾阳开拓有仙风

楚骚婉转泣灵修放志因成汗漫游黄鹤仙人骑去远古今只咏岳阳楼

　　诗部(丁之四)

　　栖真时之余(梧山剩句)

　　初过栖真感怀(二首)

清和之月正眠蚕一抚先师塔上龛天或阻予无去北道将行也远来南旌旗吴下纷纷乱烽火江千日日探今古所称三佛地且埋踪迹吃霜柑

　　　　二

沧海风帆带晚昏清秋岛屿绝尘氛永怀帝力安泉石转念民生在溺焚朝野而今思慕义州问何日复修文太平率土康衢也便可扬眉坐白云

　　七月望前二日风雨暴作竹树倒拔屋庐震动古殿不崩为幸八月上浣复大雨不止炊烟几息有感而志(二首)

大风大雨作连朝穷水穷乡颇寂寥持钵一时无饭吃住山端的没柴烧不堪木马蹄俱烂转笑泥人面发潮古佛安身同露地可怜无计避漂摇

　　　　二

土地伽蓝亦少筹自家不管雨淋头竹根灵应从人卜瓦屋郎当没个修或者因缘犹未偶何时愿力始能酬冷看袖手同堂坐任是滂沱不举眸

　　送范子下帷吴氏宅(四首)

一竿长水钓溪云竹院闻弦独赏君雅思精微真嗜道高谈错落极论文此当民瘼流离际未免乡情痛切分望望春山化时雨佳音咫尺可相闻

　　　　二

春晴草木自欣欣世乱衣冠尽畏闻在昔延陵称让隐何时武穆起江溃寒清漫赏山中月踪迹同为海上云且结佳盟尘世外沧州白鹭对斜昏

　　　　三

潋滟钱塘莫问津篱边又见草芽新所云四海皆兄弟姑醉三春作逸民山水有情能爱客诗书不倦肆成人从来君子轻天下乐得英才骨肉亲

　　　　四

流水淙淙漱石根牛羊谁个放前村春山萌檗无留美夜气几希不足存千载幸开洙泗脉五侯应亚父师尊山童扫径桃花下倒屣争看驾入门

　　晓起山阁见白波连山有怀范子(二首)

漠漠春山尽吐云蒙蒙晨雨正思君平沙忽作兜罗色虚室遥贻白雪文烟外鸟声寻未见亭边路影望难分遥知孤客寒窗里定有新诗纪见闻

　　　　二

昨夜藜灯隔片云朝来得句欲呼君自知夙习敦同调更觉多情寄别文南渡须眉高士重西来骨髓古人分端期慧业干戈际灯火琴樽发未闻

　　寄范子(二首)

高阁疏帘卷碧云天涯放迹偶同君海山交处事嘉遁风水遇时成好文蜃市高低晴日幻渔灯远近暮烟分苏堤杨柳今何似铁马金铃彻夜闻

　　　　二

饭后经行踏石云登临无日不携君共穿层涧寻青眼仰止高山抹黛文草色半芳佳兴隔春阳未暮短筇分松梢夜静浮圆月好事如何得使闻

　　范子过山因怀屠闇伯于剡城(二首)

翻掌无端作雨云贫交斯世每多君白驹皎皎投空谷黄鸟嘤嘤忆会文毳衲不忘盟亦好绨袍有赠谊无分名山入剡虽云胜应叹乡书久莫闻

　　　　二

仗义联翩渡海云风涛向若更凄君壮怀激烈因有剑天步艰难乃厄文虎侍溪头三笑别燕来堂上一春分山城花发多啼鸟何似空楼到晓闻

　　答空林大师自大阳庵贻偈

新诗遥寄慰同声不觉眉端喜气生意到自能开我眼神衰苦未及君庚何乡近日兵无乱当世而今法已轻绝顶梅花真个好西山期入不嫌清

　　答沈传中文学见寄

溪花着雨媚春红篱笋穿苔就土松寒食墓门将吊古烟尘江浒正争功怀乡处处书无寄流水村村路宛通闻说避秦遗世士桃源肥道有仙风

　　宿明恩寺

万竹绕清池春山好鸟啼寺中人不见云暗晚钟低

　　初夏

稚笋看看长春风已过溪虚堂无客到门外绿阴齐

　　古南僧来迎沈传中文学以诗赠行有答

海上烟云带暖姿山中草木爱凉飏僧来萧寺催飞锡谊感柴桑赠别诗钟鼓且虚长夏令垂杨不折路傍枝一苇期在秋风里圣谛还同讨论之

　　别范子

烟外遥峰一点青故乡北望欲扬舲孤游共是天涯客双袂难分陌上亭晓雾飞来藏旧寺夜潮落去响前汀君家六月期鹏举羊角何时起北冥

　　懒斋别集卷十二(终)
嘉兴大藏经　牧云和尚懒斋别集


　　牧云和尚懒斋别集卷之十三

　　东吴　毛晋子晋　编阅

　　鄂州　记室智时　较订

　　诗(戊之一)

　　兴福时

　　开法破山酬徐白雨见赠(二首)

好音无日不怀西却怪城南战马嘶愿学象龙能负物何辞泥水一拖犁斯文未弃贻兰蕙有道分明在藿藜三笑虎溪征故事高风千载醒尘迷

　　　　二

经行古殿迹非遐旧有高僧转法华松下相将随白鹤涧中犹记拾朱砂潭虚夜影招玄度灯散寒光照释迦坐喜幽林无法说是谁空际雨香花

　　酬毛子晋见赠

吾宗单传事西来求俊贤安心仍得髓骑鹤兼腰缠五叶特地分所唱弥高玄其终匪墙壁钻研一何坚真机鲜能构庭草日芊芊吾师起临济霹雳轰青天风颠在昔记针芥投今缘愧余鲁钝资亦许一灯然深山愿栖息其敢出人前夕惕作三省恐孤胡僧传未全窥正令黾勉握化权忆我古招提开自齐梁年夙昔当剃染四宿俨临筵行脚走千里芒鞋踏频穿忽承金汤诏宗风命兹宣高林伐钟鼓古殿生香烟篮舆从空下佳句浩如川把臂知虽新获心良已先金鳞乐我钓驽骀藉君鞭洗耳慕清音期听山水弦

　　瓶梅

一枝插向小窗傍不得春风也自香晓起山僧两相对从他树上压浓霜

　　初春示憨崖上人

兀然百不知万古空中立春风拂寒萝草根亦解碧

　　卧疾吟(八章有序)

　　余向疏拙丁亥冬还故山事繁责重夙夜黾勉入春不觉精神大疲肢节若堕药不即灵因暂谢人事专务静嘿为养痾计适小阁初成山雨忽至爰有感触写怀自解。

有雨山窗暗无人版阁幽瘦梅香半落小杏叶初抽独枕听泉长孤行与石俦松风尝所爱今怕冷吹头

　　　　二

墙角树何老山根草自青引泉归石沼开牖望岩屏一榻卧亦好三门久不经有谁来问疾隔涧大须听

　　　　三

春鸟呼群至相将树底鸣余生完饮啄介性惧逢迎坐月岂无念看云殊有情一丘同幻寄何更傲沧瀛

　　　　四

编篱取残竹拾石砌新台闲许病躯适喧防杂足来蕙香欣在几茶味欲生杯蛰户天将启南山尽打雷

　　　　五

自类鹪鹩鸟于兹借半檐北窗初不大西岭却容瞻桃李原无语烟霞自足恬春风吹碧柳此意向谁拈

　　　　六

顽石生花秀枯椿吐叶香物灵知法幻我静见他忙松鼠时逾树山厖忽跳墙从来眼前境闲味觉深长

　　　　七

抱病非遗世偷闲且避人鼓钟虽在寺鸡犬隔诸邻枯坐每终日幽吟当半春野梅风落瓣次第已成尘

　　　　八

秉烛黄昏后空山但寂然于心无少事即梦乃安禅鹤唳声何越鸦栖影不迁衲寒松露滴岩月正孤圆

　　重过藿园看海棠

小艇维高岸分明又一春花原如旧好树觉比前皴佳兴牵红药闲情抚绿筠晚来雷忽动疏雨欲迷津

　　谢倪伯屏见过

荒院春深雨积苔平畴风暖菜花开吃茶犹记山中别放艇何期溪上来半日清谭看绿竹百年大梦感黄槐钟情最爱庐山远莲社曾欣五柳栽

　　藿园牡丹盛开漫纪(二首)

爰有园中约因成野外游名花春尽见孤策晚来投侧笑能留客先开解起楼叶秾香不浅坐赏一庭幽

　　　　二

午日凭移影春云为作阴养花天气好衔草燕巢深奇种宜分土香风忽透襟洛阳今不贵朱紫重相寻

　　从王侣石乞图章

在昔生民始何因混沌分龟龙呈大数金石兆斯文灵秘既潜泄精奇今愿闻论交在千古不异佩三坟

　　重过秋亭

溪落桃花水欲温村遮杨柳路犹存自欣野步因扶策未是舟行不到门四壁空香人意静半庭苍竹鸟声繁旧年记吃佳园李今日来看手爱扪

　　病起有怀

蝴蝶庄周总梦身世间无法可相亲生余自觉人情冷病极方知佛语真坐槛消闲随笔砚移筇散步喜桑筠白云有路名山远鸿雁何时到水滨

　　坐西轩作(二首)

形役悲多累心怡爱得闲不时来小榭遐想入深山春老红花褪村幽绿树环旷然情志放天际鸟孤还

　　　　二

香茗供双眼桑麻隔一墙遣情无过此消日以为常酿蜜蜂群醉成巢燕子忙杖藜经小圃剩有菜花黄

　　早秋还虞山舟过松陵宿承天寺

松陵烟水尽蒹葭一桌秋风落日斜法侣相逢如故旧夜分斋罢更煎茶

　　留别

白露初零夜气凉扁舟晓发问官塘道情一种难为别只看秋花架上黄

　　苏州无量寺怀旧(三首)

齐女门开去路频廿年行脚太艰辛重来古寺闲房坐目对秋阴忆友生

香积厨边尽种菱山门犹自待人兴一株银杏还如昔碧叶秋空布几层

悠悠世事太生忙鸿雁南飞露结霜记得北风吹水夜故人携我宿慈庄

　　雨泊虎丘小武当(二首)

山水古今静笙歌日夜寻倦来思石坐饭后绕溪吟白雨生凉色碧梧垂好阴喜无相识者散步畅幽襟

　　　　二

舟系林何僻云开塔可登堤边逢圃者阁上有棋僧山浅亦生稻溪湾满种菱废兴何处问渔父晚悬罾

　　偶过溪庵即事

桥断行人隔门开别径斜桂香幽砌出竹色短墙遮邻叟看锄菜头陀自煮茶得闲聊此坐末路事如麻

　　吴门晓发

碧水无停桌清秋最好天重来多病客不尽故山缘红蓼低晨露白杨开夕烟吾生谁共适鹅鸭野塘边

　　舟次华荡

青山看渐近秀色迓孤舟鸟语安知午松声自起秋岁寒心独抱日暮路何投病骨西风冷沧波懒下钩

　　悼昆山高静之文学

齿豁欣谈道身贫久乐天恨来相会晚别后忽经年香国应前迈泉台何所牵秋深篱菊绽怅望玉峰巅

　　过勺庵偶意西庄旧游

垂杨数树绕孤庵坏纳清修住也堪野鸭出波窥影立残荷仆水带秋憨谁留空旷当吾眼未觉栖迟长客贪因忆旧游如此夜冷然霜月起东南

　　晤陆平叔

击磬空楼鸟雀听俨如山衲槁其形法缘夙结瞿昙氏世相全空般若经秋养芙蓉高过屋霜滋兰蕙秀于庭幅巾笑杀陶彭泽五柳虽栽醉不醒

　　赠张季鸿

水田寒漠漠烟树几丛丛仁里来经过道风能一同相期参向上自信在其中有句临行赠青山霜叶红

　　憩陆哉生西阁望雨

竹木心知野苍黄拟在山快登高阁坐自觉此身闲妙供来香国诙谈透祖关有禽窗外噪暮雨送舟还

　　赠李小隐

故土虽辞久相闻实有年偶归承远访晤面觉欢然黑白同君发山村共此天无妨那一着下手白云边

　　过陆子念书斋即事

轻舟停水次访道散幽襟得此一日乐何求百镒金竹阴开晚照松曲泻清音月上思归也芦花期重寻

　　又赠书法华

灵山何载别仙苑若亲随只手云书写全身是法师冰花开腊际异鸟立肩时(居士书经感有二瑞)心印全彰也空香散碧漪

　　答子念

水边荒屋类山龛远树参差结翠岚西舍暂游开异景东林久忆遇同参孤灯晚坐何其静疏雨空来亦自甘道话不憎疏野性方舟时过响寒潭

　　憩陆显文书室

别馆原依宅居然动静分竹帘交野色纸帐荡波纹鹭影堪常狎鸥心自不群文余有间暇倚槛看流云

　　众香庵值雨

野外多流水村边又遇庵戒香薰杖锡古佛现优昙短菊孤情系嘉禾比屋担晚雷何忽震客思已如酣

　　晚泛过慈云庵

孤庵寻不远亦在水之涯草屋今翻瓦村云忽染霞秋场多稻实夏岸有荷花钟鼓西邻接青山梦不遐

　　偕殷元长李小隐泛月(二首)

有月不能睡傍溪仍放舟寂然天地外恍惚见寒流霜落渔竿隐秋空雁字收轻云殊自幻几点过沙洲

　　　　二

有月不能睡傍溪仍放舟远村环可数残苇卧无收语笑对佳客浮游忘老秋清寒着衣领缓桌在中流

　　问戈庄乐居士疾不遇慨然有思

遥村流水曲来访卧维摩有示身非疾无言口太多琴书成眷属笔砚近如何相见形骸外夕阳鸣桌歌

　　瞿愿中过晤勺庵同舟至众香庵别

春风曾一晤相见又深秋世事黄花冷山情白石雨小庵容促膝远水叹分舟岁月真如驶吾生善自求

　　西舍归舟有怀毛子晋

青山已许着闲身白社犹欣一问津道路不长慵寄字秋光欲老只怀人扣舷双塔风铃近转桌孤城水鸟亲去去杖藜多眷恋夕阳深树有垂纶

　　勺庵访旧陆子念重以篇什见贻还山报之兼寄平叔诸同道(七首)

溪庵聊作寓有句写胸襟遐契方投漆平交只论金菰芦窥隐迹钟磬想余音近日山枫好应怜独自寻

　　　　二

缁素何缘集崇朝密迩随所惭穷释子称是大宗师挥麈登楼际移筇说法时雨晴刚遇巧一叶泊寒漪

　　　　三

秋蟾生静夜法味喜相分舌上寻无语眉间笑有纹池鱼潜不跃沙雁宿成群物性难容晦清光透水云

　　　　四

曳杖欣临水归舟记出山秋将迟我冷天竟使人间落叶封苔迳鸣禽候竹关有怀元亮宅诗债未酬还

　　　　五

窗竹萧萧报晓寒溪逢玄度喜盘桓雪轩石丈饶幽致瓦钵山僧愧素餐虚阁久凭忘有倦新诗叠出可无欢邻鸡午过声犹唱随寓枯怀得自安

　　　　六

远水孤蟾照佛龛疏篱丛菊抹溪岚薄游在野思晨起多病于山罢晚参几有名香衣得染盘余新果齿生甘书灯隔岸频来往不负垂丝向碧潭

　　　　七

幞被连宵宿草庵萧疏风味主宾堪已随孤骛秋行远忽听归鸿夜梦憨世路不亲因得懒烟波有恋尚余贪空山月出长松冷相忆君家斗柄南

　　酬李明远文学五帙见赠

受命当秋令悬弧愧此时无生原顺世有训敢忘师小院金蝉噪高梧玉露垂凭轩思寡过先圣不吾欺

　　寿贝叶斋培风师(是岁腊同五旬也)

天涯踪迹久如云搔首中林每忆君贝叶灯传堂构美莲花心净梵钟闻六时望古曾何远百岁今秋嘉共分无著天亲兄与弟名香一瓣夜深焚

　　偶作

冬来黄叶满虚庭小阁霜浓晓梦醒独坐竹窗无个事幽禽来去语堪听

　　勺庵度岁书怀(二首)

同云漠漠暗山头雪霰将零点布裘旧谷梅花虽好看新年人事不胜酬孤村何处能安懒远水无波且纵游诸子谩劳桥口送吾生天地一虚舟

　　　　二

一年月日又云徂灯火青荧照客无纸帐怕寒添草褥竹房留岁想松炉梦安溪犬从他吠迹远山钟不我呼童子相随频致问明朝何处看桃符

　　除夕寓勺庵同无关上人泛舟南湖

一年兹日尽扰扰惜尘寰举世岂皆寐无人自肯闲爆声惊野鸭舟影逐溪鹇此乐欣同得沧洲暮未还

　　和除夕

只因霜雪鬓毛侵翻怪年华长一旬天地已看同逆旅形骸欲就识真人鸟声带涩犹啼腊草色含青已觉春大化无偏居处异自应把酒对芳辰

　　己丑元日

稳睡梅花帐翻身是五更树头天未曙枝上鹊先鸣化日随年长和风近画生山僧心事喜举笔一诗成

　　新正二日陆氏昆仲招集平叔园亭(四首)

清溪宛转带微波令改衡门喜气多为挹幽香梅下立欲摹霜节竹边过蔷薇芽绽新吟得棠棣花翩旧雅歌我是闲僧君逸叟正堪山水共婆娑

　　　　二

丛竹萧萧作短篱出营山意在溪湄东风欲卷葡萄架南岸先青杨柳枝无事村鸡啼白昼依人野鸭浴清池石桥欹仄通幽径拄杖乘春不倦移

　　　　三

户庭洒埽净无埃刚喜山僧杖到来高榭护兰风不入幽窗近水暖方开斑斓莫辨多年竹红白分明雨样梅清供满前心已醉溪禽群噪晚斋回

　　　　四

春风满座笑言投乔木嘤鸣此际求一种平怀真道气十分率意懒禅流欣看贝叶横书几似有空香雨佛楼谁谓文人无慧业丹铅水乳在青眸(时案有手摘宗镜语)

　　题画

松下高楼构几年涛声日落响云烟山僧亦有工支习借得幽窗读古编

　　赠报国寺萃闲老师

城南草木蔼春光古寺冰融滤水囊阶树与梅争秀洁和风满院度幽香

　　仲春放舟过谒毛子晋信宿宝月堂兼晤顾麟士殷介平马退山时见刻大藏将竣赋言为赠

春水溶溶抱远村春雷送雨过山根舟维古岸鱼儿跃杖入高堂燕子言尽日焚香心隐几深更剪烛膝容轩多君友尚皆千古檀悉犹欣罄法源

　　水月庵询隐峰疾

海山携远出险患念同尝子疾久未醒余心遥不忘片帆春雨湿深院瓦炉香觌体空诸病应期妙药王

　　谢古南众护法

十载梅溪把钓竿丝纶舒卷意闲闲偶嗟殿角花千片欲别溪头水一湾天外孤云流不定林边飞鸟倦知还道情胶漆弥增感千里依然咫尺间

　　过蒋蕙仙孝廉▆庵(干字居士所自撰其义未详似别有所寄者曾请其音云如申字呼)

衡门经岁似秋澄春老蔷薇发旧藤野鸟或群非欲异匏瓜不食自欣能窗临流水清堪濯户见南山近可登君性素恬增隐筑为高因想就丘陵

　　海印庵午睡有梦忽来

春残花事付微茫原上依依绿女桑幽鸟一声何处去北窗高枕卧羲皇

　　戒香居即事

三年不到又重来斗室依然绝点埃余有戒香薰杖锡孤舟且泊月明回

　　海塘吟

海塘行不尽风浪打危峦渔网斜阳挂蛟龙直下蟠

　　毗卢庵明幻开士五帙

入夏薰风至禅房水际凉阶前盈忍草屋后起新篁衣钵荷香染轩窗柳色藏相过如问讯日月静中长

　　赠仲寅初

泽国称遗隐幽村久卜居割田开佛土投策话僧庐耳顺人胥庆心安乐始余清溪临暑月尊酒看英蕖

　　赠金陵彭师水

有生居大块著姓古贤人命向尼山问年当伯玉邻秦淮于柳碧吴苑万花春随化能观妙心斋不受尘

　　水镜庵小憩

亭亭苍竹绕方池长夏炎蒸似不知坐久小轩无事做摘将桐叶写新诗

　　顾敬修居士见过山中

绿阴如幄碧山深白日间听黄鸟音抱病比来聊自适高轩却愧远相寻空堂夜语灯频剪古寺朝参磬未沉坐对雨窗看道卷长松烟外节森森

　　纪旧示顾君闇

客岁绿阴稠城隅早放舟在筵皆上善尽日作清游衣拂千人石风生一虎丘可中庭子在坐见石点头

　　烟知墩准提庵

树近千家市庵开一小山天高僧眼旷秋静客心间烽火空为举江流逝不还何如鸣古磬坏衲坐林间

　　胜法寺

沙阜高低傍铁河(寺左有塘旧名▆铁)将军施第昔何多(寺为宋高将军所舍宅)潭来白足钵常洗池冷丹心剑不磨(洗钵潭磨剑池皆寺旧迹)殿古却嗟陵谷变地灵应有鬼神呵填然法鼓清秋击龙象欣看四野过

　　从胜法寺过黄庄庵

肩舆辞古寺斜日向东行银杏遥相见金风冷送程到门菱叶满入室桂香清一宿孤村寂秋吟梦寐生

　　黄庄庵同道侣夜话

杖出未云远秋行亦易寒话言忘夜永趺坐觉衣单法集信非偶客游良足欢明朝欲分手青嶂待君看

　　瞿愿中过访

野外凉飔满山中着屐宜联床风雨夜促膝笑谈时树底泉来急烟边鸟去迟晨钟何爱听莲社旧曾期

　　华一岳为子写照赋谢(二首)

虚室坐生白秋光落小屏巧将游戏笔幻出赢衰形悯世心何热看他眼只青岁华知去几却怪鬓毛星

　　　　二

道生天地后名绝太初先突出身无状传来笔有仙随方留幻迹何处问生缘一笑凉风发秋山破晓烟

　　诗部(戊之二)

　　兴化时

　　初过昭阳答孤峰上人

佛性非南北人烟有不同风高黄苇偃秋尽绿杨空锡影随闲鹤珠光夺睡龙朗公投好句清夜烛花红

　　酬李平庵文学

丈室贤非远三生道许同斯文深入奥外物付诸空雾变山多豹云兴泽有龙草庵聊寓影睡起日头红

　　酬李艾山文学

桌入芦花深呈桡觅好手忽逢河上公相对两忘口

　　奉和贺疏林邑侯见贻

空劫有何佛灵台唯此心政余庭鸟近道广野僧寻化国开谈笑高吟见古今昭阳城畔水东望碧烟深

　　奉酬吴鹿翁相公

泽国芦丛偶借栖惭无祖意可言西傅岩简在能调鼎彭泽归欤乐钓溪雪夜山阴呼艇好桃源春水问津迷新诗制就神情满挥麈分明对撰藜

　　平庵以石刻七佛偈见贻乃黄山谷笔镌庐山岩石者赋此为谢(山谷以元祐六年大寒日书是石而平庵持帖来亦大寒日)

悬岩有字阿谁刊七佛传心见笔端怪石昔人能作供旧碑今日尚留残名贤挥洒当元祐时节流通恰大寒林下百年遗胜迹曹溪滴水未曾干

　　和夜坐(二首)

眼开谁作梦心醉或忘醒吾我犹双见浮沉总一形家中人自在路上客无停冰雪梅花放疏枝透几棂

　　　　二

方庭犹未雪多少觅心安何有尘为碍皆因眼自瞒三登良是苦十日未为寒何似木头老真机觌面看

　　西轩即事(二首)

西庵寒月尽四望见冰围时有芦花起心疑雪点飞风中雷若震云上日无辉衰病年来甚终朝拥衲衣

　　　　二

土阶卑带润柴牖小容光展卷聊娱意临池一写狂水仙花自白杨柳叶无黄因忆懒残老炉煨芋子香

　　和大山知藏诞辰(二首)

长空日月去无休风冷沧江水不流客梦片时行万里尘心一点挂千愁怪无青嶂堪留足喜得黄茅此盖头闲诵南华欣快论人间至乐只骷髅

　　　　二

江关客路未甘休一曲沧浪岁月流大野多风鸿阵急寒空欲雪雀群愁曾临秋水能青眼无奈芦花早白头迟暮对君搔两鬓世间出世此骷髅

　　除夕和平庵作(二首)

天外冰霜客里身岁残携手见交新不凝摩诘安禅榻犹爱渊明漉酒巾拥褐炉头将辽旦剧谈座上自生春重帘放下严寒结梦寐诗成若有神

　　　　二

役役劳生共此身何堪日月又悬新三车自愿携诸子六结谁将解一巾梅插铜瓶香永夜柑传茅室味先春村翁咸乐升平世爆竹家家竞赛神

　　辛卯二日同朱天乳诸君子散步池上

春城如见暖云飞爆响随风拂冻晖君子相携池上立笑看童稚踏冰归

　　晚雪有怀平庵

大雪下无声庵前白路生庭柯多乌聚野岸绝人行地结重寒色天垂不夜明茅堂怀谢眺冻笔独娱情

　　人日写怀(四首)

月令寅初建年华卯又添忽闻过七日不觉捻双髯物外心将寄尘中迹久淹生平劳景仰幸见雪山尖

　　　　二

此日风光澹如何定说人历传应自古物换又维新率土欣同遇吾衰恐未真前村梅柳上鸟语已先春

　　　　三(是日堕双齿)

帘外烟初暖阶前雪未融短须辞暮盥败齿落晨风倩笔书心事寻方去眼蒙死生交谢态岂待百年逢

　　　　四

解带憎开户然松爱近床江皋犹白雪天地已青阳静听孤鸿度闲看二鼠忙浮生真似梦老大孰悲伤

　　徐同甫为余篆古图章赋赠

鸿荒文字杳君子得何师金石相投处苍籀会意时独娱冰雪案传玩水烟湄缅想天人理羲皇尽一奇

　　酬杨廉甫进士

偶着袈裟寄此生也知天地始无名青蓑近买学鸥泛白拂闲拈随鹤行江月明时孤桌稳水风微处一波轻云堂晚卧思君子隐隐清机发磬声

　　立春后甲子日偕平庵登土山

午饭林中讫晴光野外生人思听法聚我爱看灯行洲隔心常远帆来眼自明好春传甲子泛泛绿波平

　　寄祥光上人

相聚初于太白岭相从又入武康山多年别了无消息一旦逢时生喜颜静慧园中龙象集昭阳城畔鼓钟闲经过随喜拼旬日看毕琼花买桌还

　　谢朱天乳惠药

无身不是遭僧打有面初非学佛黄老大自知枯血气少年多半费思量厌寻苓木山中草懒觅神仙海上方只望先生与闲药从头去我一生忙

　　将还江南别鉴师

君住昭阳年已久我来极乐日无多相见难来相别易此情其忍对沧波

　　书扇与萧道人

偶然到江北选佛又开场孝斋萧道人为我一冬忙夜归常把火朝来必踏霜对众语凿凿见我喜洋洋今我欲南去道人心不忘书扇以谢之炎时作清凉

　　谢潘道人造法衣

我有一疋纱道人为我裁举目顾我体便将刀尺开长短不失度分毫绝疑猜制巧针细密月余才送来我欲谢道人道人辞百回再拜稽首去霜阶冻莓苔衣披等金襕真红映双腮一切圣凡众瞻我光明台我思末世中岂曰无栽培道人心在道我何诱其财唯以清凉风扇彼烦热埃众庶务财用道人亦贤哉

　　别黎太冲长者

晤言方岁暮话别又春时节令已如是行藏不再思途中梅柳放庵畔水云迟高谊难分手殷勤一致词

　　极乐解制寄谢吴鹿翁相公淤潭西(四首)

西庵池水绿粼粼闲步东风照影频伐辐河干隐君子考槃天际想真人只缘芳草催行脚未是空山欲老身满箧新诗皆妙绝片帆南渡不嫌贫

　　　　二

菰蒲历乱起寒烟中有幽人水一天文思久安尼圣学慧心兼得祖师禅音书偶寄如金玉踪迹从教在野田应是遭他先佛记能将法句析微玄

　　　　三

渔网悠然薄暮来扁舟亦拟向晨开岸邀春色先分柳园护晴云未放梅曾记秦风歌宛在直寻鲁语诵贤哉江关腊尽犹冰雪何得膏霖润九垓

　　　　四

遐心不入鹿门山采药庞公去不还柳叶欲遮渔父宅桃花半照老人颜心斋白自生虚室身隐文无到世间归去野僧聊问讯闲云依旧把潭关

　　留别平庵

春气微微动远林残冰犹自带河心隔江相见不恨晚放策独行难在今诗句旧耽终写志禅锋新出老知音青山乘兴能携屐莫谓云深不我寻

　　别吴北海昆仲

慷慨青云黾联翩丹凤毛不疑真佛远能致野僧高钟鼓无虚日香华重见劳临岐多恋恋春色满江皋

　　舟发昭阳

春风送行客远去无定程何以悦吾目溪边芳草生

　　寓广陵静慧阁送天鼓法侄之江西

我在广陵为过客忽逢吾侄上庐山江边芳草春初绿京口梅花早破颜得眺瀑流千万丈且寻茅屋两三间开荒种芋因缘就一信吴门好寄还

　　雪后登平山堂

野外云犹冻林中鸟一鸣楼寻隋帝迹堂得宋贤名堤水从东逝村驴向北行江南山自好剩雪万山明

　　丹阳道中

南北天涯路万程客帆商舶古今行地多艺麦村何少河曲通潮水不清高岸两分闲鹭影长松孤立带鸦声春来草色青青起坐见儿童拾野萍

　　闲来居(二首)

岁月磨双足乾坤老一身喜兹幽寂处暂养病衰人雉堞云霞变墙垣水竹亲中庭芳树在花叶正垂春

　　　　二

眼底天何旷风前口自歌梅花吾地有松色比邻多野径无如僻高轩不易过考槃真受用不羡碧山阿

　　舟次昆山

万井寒烟里孤城积水边山间如向客塔近欲迎船雉堞元依地岩崖别有天望中情自远暝色杖头悬

　　西城晚眺寄葛瑞五

风雨杏花愁溪光冷白鸥半春淹客路薄暮上城楼归鸟群方下山烟湿未收垂杨居士宅指点隔平畴

　　悼李子晓令八首(有序)

　　庚寅中秋夜晓令李子别余南去余于重阳北游京口遂结冬昭阳道路悠阻每念不得便鸿一信思亦长矣辛卯上元后从广陵渡江留连京口复弥月买舟东来意谓渐近嘉禾可询其游况大雨中舣舟鹿城忽闻李子已作故人五内凄然旧交有来惊问口不忍道呜呼晓令之游晓令之死岂非天乎念数年把臂情有不能已者作诗八章达其旧居临风而诵之晓令虽在万里魂必有知其翩然而来耶。

碧水春江满片帆东望迟如何天外信却向客中遗世梦真无绪人生良足悲静言凭短牖脉脉动吾思

　　　　二

忆自投缁社轩然意气扬岂徒尊几杖亦自笃文章执手曾无间论心极有方斯人何可远然诺未相忘

　　　　三

竹下招频坐花开赏必同深知尘世梦细究主人公河水清环宅梧阴碧覆空每看诸子俊劝读在其中

　　　　四

我法能深信人言或浪评胸因多块磊趾若傲生平小案诗篇积方庭草树盈素帷窥吊唁粲粲士中英

　　　　五

庭梅无少恙阶草可怜芳不谓交千古翻余泣数行长途随画鹢久雨断春光役役穷檐下愁看燕子忙

　　　　六

客程方万里灵榇倩谁扶危岭云端矗炎风地下呼竟违霜发母不念藐诸孤可叹生浮甚人何作远图

　　　　七

苦寒霜落月僮仆几人俱总为尊亲在却将桑梓疏荣名何处问身世顿成虚涕泪难为读苕城一纸书

　　　　八

临岐多缱绻归路远相期犹记中秋夕辞余竹院时酒樽良友劝心事月明知一去成千古人生恨别离

　　同葛端五诸子登东山

谢公丘壑在城东春日迟迟景物融青雀乘流仙侣并白云飞阁洞天通冢疑松下人犹哭屋置岩边客未穷归望西山岩石好桃花高出女墙红

　　诗部(戊之三)

　　鹤林时

　　初夏寄日章旧友

古寺深深众木邻小山虽浅隔风尘绿阴如幄开轩坐曲肘支颐忆故人

　　杜鹃楼小坐

消暑登高阁长空举目收青松千树直黄鸟一声幽闲砌余天竹荒园带石榴紫薇花更好烂熳倚墙头

　　解夏送自明知浴归昭阳

迢递来江北从容入社中盘稽先圣训人有日新功竹色行将染松声听未穷不堪言聚散芒履蹑秋风

　　晓步

残月凉云碧嶂幽鹳声步听小桥头垂杨一树犹飘绿樵担西来白露秋

　　喜李平庵渡江贻诗步韵奉迓(二首)

一夏薰风里思君意惘然久为南岸客喜到北来船山色江边远秋光竹下全幽期方在此相共惜流年

　　　　二

古寺门常扫秋林叶始黄旧怀方欲展佳句喜先将江阔云霞静山空草木长晚来阡陌上携策可徜羊

　　平庵到山

一别岁方半相思秋独深山中携屐至江上扣舷吟白日开新况青灯话夙心西风黄叶下幽鸟度余音

　　同平庵观寺中古碑

凡物古难得斯文良不轻相携从殿出不厌绕廊行石壁精神满山林气象清几回遭劫火作者未湮名

　　赠瓜洲默如懿范二上人(二首)

瓜洲渡口绿粼粼京口看来是比邻日日风帆江面过不知津济几多人

杨子江心鹭作群金山顶上塔生云眼前好景看无厌野鹤一声天际闻

　　小窗

小窗看大树大树落窗中夏叶高垂绿秋阳少见红自欣消永日殊快度微风闲坐耽幽句炉烟晚篆空

　　雨后登杜鹃楼

古路泉能没远山松欲遮因看栖凤竹想到杜鹃花

　　谢张元囱问疾

积雨伤秋草空庭涨碧苔我方欹枕卧君得过山来白发频相慰丹经一取材上池能洞鉴肝胆自应开

　　漫兴

多慵久已交书绝有兴元来得句新闲对秋窗唤童子清泉烹出紫茸春

　　睡起

丈室闲多瞌睡来避人双户未曾开儿童怪煞能相恼出入山头乱拾柴

　　九日(三首)

细雨重阳日西风白露天登高何处去篱畔菊花鲜

　　　　二

云冷山俱暗风高树尽鸣塞鸿来已半客路未遑征

　　　　三

寺门久不出山迳长深萝薄暮斜阳里何人把酒歌

　　舟行口占

荻芦花发重阳后鸿雁声高九月天莫道连朝风不顺好看霜叶满晴川

　　坐兴济庵东窗

草有吉祥竹凤尾青青相倚在阶前一株榆树何高耸枝叶经秋湿晓烟

　　赠周东溪老翁

红日东边走似车绿杨溪上老情赊风光说向儿孙道九月年年有菊花

　　纶如禅子画菜供余喜而赋之

道人生滁阳云是宥家子慕法入缁林落魄无相似虽然工笔墨非为拾青紫有技进乎道有道出乎指游戏小窗间学圃摊一纸须臾五菜生离立孤根起谷风远来吹叶叶青摇几不烦一锄力能使地种美造物笑无权晨露疑邑彼根中滋味全咬嚼殊有以芳洁佐伊蒲乃在山僧齿寄语钟鼎家胡为不种此

　　赠夏秀岩老翁

人生七十古来稀相对兹翁面目辉松下石床能独坐海边鸥鸟近忘飞十洲方朔曾为记六合蒙庄未肯归敝屣世间游物外辽人咸有出尘机

　　西华礼塔诗二首(有序)

　　崇祯戊寅余度夏铜井闻西华山有佛智破庵二祖塔在焉因渡湖一礼塔尖仆草池水无梁徘徊久之至辛卯仲冬自京口下吴门复一瞻礼时玮首座结屋于荒址抚今怀古记以短章。

秀峰山下祖灯传水色山光塔影边累石好经千百劫怀香又隔十三年东山松柏宜重长南浦云霞只旧鲜收得沙盆贻厥后天龙应卫一牛眠

　　　　二

沧桑陵谷古何常佛印禅灯久愈光两塔并湮榛莽密一峰独秀水云苍举头胡雁冲寒度拜手天花间雪香固是儿孙惭烜赫摩挲石碣几彷徨

　　秀峰山晓起

空楼晓愈寒窗外日三竿村向湖边失山宜雪后看出门风似剑呼桌浪如磐掩户谁相对炉中火一团

　　辛卯除夕归自京口神情既衰仆仆有感

茫茫观大化蹇蹇涉长途日月非真逝年华实告徂小童哗伐鼓老态耻当垆深谷梅花放青蓑在五湖

　　壬辰元旦

好鸟先传语阳鸟渐起东烛边开夜色漏下动春风玩世求身健居村祝岁丰晓窗云叆叇小雨润青菘

　　悼素园黄闇斋参政

灵山佛法付王臣像季干城有几人世外早培优钵种人间特现宰官身等观宗子风神爽握手师门道义亲流水行云何去也佳园又见老梅春

　　过祖灯庵用旧韵

墟落寻幽寂心知不是山鸟啼春户扃僧定衲衣斑依约灯元火玲珑杖有环临川聊一咏古道自兹还

　　过闲闲居

春水绿生波寒塘路不多扁舟谁共放闲屋我能过役役既无味芒芒将若何涟兮清彻底堪此听渔歌

　　甘窑

寒突孤村接春烟几处高永为风雨庇愿学海滨陶古圣皆无逸民生敢计劳静言思覆载化理适相遭

　　写怀

曲曲溪光远荒荒山日低市声吹向北塘影旧名西一叶从吾泛三椽偶寄栖客怀何所适春半老梅齐

　　独坐

小阁见流水幽轩面两松把茅差足胜择木更何从习我煨铛法尊他钁地宗卷帘门外看春色不知重

　　仲春随喜本觉寺读坡公三过堂诗步韵

画鹢轻移碧水中长风鼓浪骇儿童山开万寿钟声远堂记三过鹤影空短塔垂头苍竹护新诗炙口古碑功夜来倚杖僧窗寂初月流光到殿东

　　奉酬遁翁先生见寄(有引)

　　黄坡遁翁先生旧所称蔡子谷居士也金汤法门不遗余力即一金粟先师及门皆沐维护余以疏懒别二十年矣未致一辞而先生不弃阳和春风惠然肯来且贻二诗益感高谊敬步来韵投瑶报木余有耻焉。

　　惠扇

出世同门尽不迟蓬根自愧后于期十年白鸟曾看泛(金粟山铃记白阳泛水)一简青猿未获驰丘壑藏春寻旧谊池塘生草寄新诗快哉拈起犀牛扇穆穆清风掌上随

　　叙怀

寒梅疏柳放长堙抵掌掀髯满座春无垢宗风为近里东坡文字不同尘一回倾倒欢如昨久辱交知乐且新顾我匪材肩祖任疏慵有负法门身

　　永哀诗(有序)

　　遁翁先生天性孝友其先慈之生诞与严君之讳忌适同清和四日是则月日同矣而寅之时又同但其年不同耳先生念之二十年来感伤不已寄笺乞言慰以七言二律。

诗书孝友羡传家不道君亲岁有涯痛在死生同月日思深屺岵阅年华忽惊绿树啼黄鸟又见长溪漾落花着取莱衣还醉舞高堂老眼或无遮

　　　　二

历日翻来只记寅廿余年泪洒芳辰老焉犹慕终天恨哀也忘过六尺身掩卷蓼莪蓬鬓雪荐觞松柏草庐春九原灵爽应无死一抚趋庭骨肉亲

　　寿屠闇伯文学母王孺人初度(时文学以疾辞试事)

孝淑钟天性桃夭怅别深敬缄遗恨语曲尽事亲心白发床第变青铜岁月沉帨期登甲子君子锡住音

　　　　二

作合奇男子终成女丈夫户庭尊狙豆机杼抚琏瑚奇疾宁非福贞名共不诬贤哉舌孟母无愧圣人徒

　　寄郭千仞

春初携策过君家庭下疏梅正放葩分得寒香归院后又看溪上醉桃花

　　寄郭清安

三个年头两过君香炉茗碗谢殷勤门前老树春禽啭好句何妨侧耳闻

　　病中

一月不出户三春忽已徂蔷薇嗟放尽梅子日看粗偃偻思藤杖支离近药炉故人劳慰问头面似非吾

　　遣怀

斗室循环走空阶彳亍行间看泥下笋忽地向天生

　　出门

花事随春尽浓阴入夏多出门吾亦适溪上问轻舸

　　久疾初愈过硖石山白水庵(五首)

半日间难得扁舟近可移紫山涵白水绿树语黄鹂到此安吾懒行将笑世驰萆门清昼掩新竹影离离

　　　　二

夜月看将上春风去莫留崔嵬方畏陟清寂自相投树茂疑无夏山寒直是秋吾衰应未甚幞被得天游

　　　　三

磊磊山根石霏霏谷口烟丹鸡无弋慕黄犊有人牵安步朝光淡微吟落照园一抔谁氏冢老树绿参天

　　　　四

西硖曾游处南风喜再过共知山路浅自觉鸟声多梅影能高屋泉香恰在窝一丘吾素愿不厌久婆娑

　　　　五

北牖开来爽西轩一样凉客来参古佛人卧傲羲皇避世今知策藏身向觅方夜分钟磬寂山月转虚廊

　　游硖石悔园和陈复庵乩仙

永日纵闲游新诗不易酬烟熏千柳醉云挟两山浮春舫巢玄燕苔矶近白鸥仙风吹席上尘梦更谁留

　　题放庵

山不高兮树且多绿阴飘拂覆层坡最堪结下三间屋明月清风一放歌

　　俞言如招同范中昭文学坐洁古斋纳凉纪事

桂桌寻三径松阴隔一溪地偏丘壑小人韵竹林齐幽槛堪容与虚廊待品题素磁传未已风静夕阳西

　　又题麻杖(四首)

落落丘中有修修莫掩藏以能高骨格致我略玄黄扶老秋无畏投人夜有光就中新用处初不类诸方

　　　　二

七月星流火秋光到水边鱼惊红蓼雨鸟散碧萝烟重想三条篾轻拈一指禅集云峰下客好把话头圆

　　　　三

茎草金身用全机总付渠尺寻眉上见风味掌中余展握欣无滞行藏试与俱衲僧多未会相问意何如

　　　　四

卓地非金锡犹然佛祖模古风吹未已正道得全扶六月鶤鹏化千秋睡梦呼蒿枝临济令自古记行吴

　　挽嘉善钱塞庵相国(四首)

腊月层溪竹万竿春风吹起野梅寒法筵握手情如昨柳岸贻诗墨未干新疏一经明佛顶旧崇百祖荐幽澜妙心常住含香海乘愿阎浮现宰官

　　　　二(翁曾亟称子净土十咏调从来净土诗中得未曾有)

武水涟兮想七年春流小泛剡溪船画堂岂异维摩室香饭奠过化乐天十咏怀西称席上一灯传北契樽前灵山记嘱分明在舟楫应还济大川

　　　　三

傅岩霖雨润苍生世外因缘有夙盟妙法梦中谁见授高僧都下旧知名素笺赤字符先语一雨三根长大茎提起脚头亲切句翛然常在佛光行

　　　　四

苍苍相去几由旬高阁中栖大士身十载谶开金地古六时空雨宝花新丘山谁谓非坚固法界由来总一真敝屣万缘浑放下清秋凉月照阶频

　　(翁未第时梦达观大师投经七卷皆赤血所书徐叩以功名事师曰你底事我做我底事你做次日遇经肆问何经有七卷肆中曰惟法华耳随取以示如梦中问所书曰达观大师　又达观大师掩关大胜寺月夜步至幽涧见大悲像露立而开废圮向韦驮卜其因缘乃出古观音像一轴授住僧云十年后有见而取供者问事始成翁如识然与大师素不相识事亦奇矣)。

　　小窗多闲为商尊首座题菜

洛阳城中少吃菜洛阳花边得一芥菜好道人留长薹花鲜一任时人卖

　　秋日偶成

秋色满庭中絺衣受冷风芭蕉还自绿相向海棠红

　　山居晓作

涓涓秋露滴花根小鸟枝头故自喧最好凉风吹面颊倚筇无事出松门

　　懒斋别集卷十三(终)
嘉兴大藏经　牧云和尚懒斋别集


　　牧云和尚懒斋别集卷之十四

　　东吴　毛晋子晋　编阅

　　鄂州　记室智时　较订

　　诗部(巳)

　　天童时

　　七月十九姚广若以画扇洋布贺余生辰赋此答谢

舴艋缘溪枉竹林久知玄度信根深青山黯淡藏诸袖白　光明得此心客定不闻秋叶响僧斋自识午钟音片时良晤清风袭石上梅花记后寻

　　赠鲁鲁山竹史

鲁山家有松鲁山却爱竹高节岁寒同心空此君独不知老将至自觉神理肃松耶与竹耶清风出空谷

　　赠项孔彰画松

八月十八潮头生奔腾海上银山横项子来溪画僧壁秋空忽落寒涛声虬枝撑拏针叶密却喜悬弧同此日云堂佛火青荧荧常照幽人亦贞吉

　　刘开旭镌余草书梅溪石上其法甚精口占赠之

凉风西来拂林翠余将入山去打睡有客持笺索我书乃是凫山开旭氏轩然大笑向秋空水藻野芹诚有嗜我书落笔甚潦草淋漓满幅何奇异开旭腕中有精技变化潦草成遒媚出余之手入余眼芒乎未辨斯真伪乃知君巧得天机刻画飘飘极风致锋棱转折亦苍然再四抚摩心眼醉吁嗟古人去已远天地茫茫神理秘怀素智永僧之尤二家书法徒能记我非少壮不学书学佛将祛生死累岁华荏苒白发生无力重新治文字所恐流传陷石中其时出脱良不易惟君能善护瑕疵书此葛藤留古意

　　壬辰春余病甚卜一枝投隐而卦辞甚迂及秋天童使三至曰命矣夫偶记短章示公贞周子

本欲偷闲去如何占此辞行藏天已定去就我无私骥足空千里鹪身安一枝反常余莫解笑问大宗师

　　将之天童寄钟雪缘

迢递青山路秋来欲再登柏松庐墓近鱼鼓梵宫层甘雨滋三草西风吹一藤病怀何以遣龙象笑翻腾

　　寄徐忠可

黄菊经秋绽青山入梦劳锡杯将涉远风俗说登高挂席因闻雁持竿欲钓鳌鸳湖何淡淡白社有英豪

　　寄别朱子近修

落叶朝来渐见重闲云自在养高峰因怀庐墓修香火会见丛林伐鼓钟霜竹岂忘君子节秋山应惜病僧容明年倘健登山屐好向深云问鹤踪

　　酬范子遵甫

数载交知握手中惭无妙轨继支公乱离共走他山月幽爽仍分古院风深夜虫声刚在户清秋雁字已排空一苇又渡钱塘去遥忆登高怅海东

　　别秋亭郑子子康兼诸道侣

日日作东想秋亭往来熟今我欲南行秋亭秋正肃篱花带晚红霜竹生新绿明年复归来良会期再续

　　初主天童送法幢帜侄还雪窦

永嘉昔日到曹溪振锡三下刚一宿君为同里间气生乳窦高登继芳躅选佛何如与选官曩步玉堂今椹服乃知将相真丈夫世出世间转辘辘一华五叶天下闻临济宗风在河北峨峨太白祖灯传众角虽多一麟足

　　小春望夜宿南山塔院(二首)

微雨斜阳掩轻雷远岫闻出门心在塔曳杖足穿云红叶溪头满青山户外群松杉饶景致夹道自相分

　　　　二

一宿巾瓶侧灯光夜更清电雷何骤至照用一时行不睡生依恋无言对几楹穹碑清晓读相应有泉声

　　山泉

山寺泉声日在门伫看触石怒涛喷老僧斫竹来为笕抹过重岩去讨源

　　龙潭

白云杳杳接青峰峰上寒潭拜老松纵是晴空常起雾为霖此处有神龙

　　松寮

山水留人最有情松寮夜静话无生钟残鸟宿星河淡相对荧荧佛火明

　　和雪窦和尚韵赠法幢老侄生辰

出身金紫丛悟心青莲宇巧将尼山铎并入释迦谱众中长老称须眉自高古笑问悬弧辰山钟恰鸣午

　　初春喜钱圣月入山夜话

片石孤峰旧有心春风芒履剩寒侵齿敲雪句真堪笔鬓点霜花岂待簪谩托菰芦埋岁月须拼灯火老山林地炉芋子天然味深夜煨来供苦吟

　　送景星岩湛庵法侄

相别玲珑已十春重来会面旧时人景星岩在云深处却喜清风动八垠老我无能担楖栗输公有福放心身一灯河北传将去流水桃花隔世尘

　　苏州贝叶斋培风师寄笺索题道影

素笺一幅自何来想见吴门贝叶斋好友溪山频寄字掩关苔藓欲封阶云兴佛事缁林仰筏济迷津乐国怀老我住山无用处冬寒向火拾枯柴

　　登招宝山

天外何多水山巅更有城云霞僧眼过风浪客心惊虎屿今销气(相传海上诸山王气所钟为信国公凿断)蛟门古受名沧桑知几换烟际一帆横

　　过半山庵

短策登砠久凌然想御风海沙春鸟白江岸夕阳红汗漫游荒外栖迟逗岛中依庵余古墓石兽状犹雄

　　登定海城楼

杳杳山根断茫茫海色浑蜃腥将骇鹤羊角欲扶鲲谁者司盈缩长年见吐吞冯夷难致问天地久相存

　　总持寺

方池涵水碧香刹古城依佛圣能无仰钟灵亦解飞(传昔钟楼将崩钟先出外若有神挈)杖携春日暖钵净晚云归德必有邻也学官何式微(学官密通寺右)

　　海云庵(开山为无能律师今海众盈百矩范肃然)

山宝城隅采庵云海上来老僧遗律范古佛现华台夜息绳床稳朝参兰若开数竿庭后竹幽翠问谁栽

　　永福庵(开山为云栖老人弟子号无径)

肩舆随涧入山趾郁松林梵宇何年辟钟声此日寻虚廊容缓步间坐恣开襟莲漏分来久天香绕玉岑

　　阿育王寺

古称殊胜地常放吉祥光法鼓分明击佛身何处藏泉名留妙喜阁记载奎章感昔穹碑在扶藜步夕阳

　　草堂(相传为大慧禅师退休书扃则元泰不华)

草堂依鄮岭篆额乃元人以一招提境而分上下邻钟闻当静夜屐过自清晨差喜僧房僻投闲亦养神

　　怀雪窦和尚

春雨蒙蒙阻客程春风花柳自分明万工池面沤珠走千丈岩头瀑布声路实不遥天已暖地犹相隔梦先行乱钟敲断青山晓一片闲云谷口横

　　登玲珑岩(八首)

山洞何时凿岩崖不记层树深难见日壑转一呼僧百尺扪苍壁千年挂古藤最高吾直上谁谓老无能

　　　　二

寂寂二三侣行行乱草边不辞衣尽汗秪欲杖居先眺远遗人世冯虚想洞天隔峰闻活活何处有流泉

　　　　三

曲折投榛莽幽深绝采樵忽惊山鸟度时觉野香飘虎豹疑蹲穴风烟自卷瓢数禅何好事踵至未曾招

　　　　四

崖径危如线谁能造次行侧身防棘蔓倾耳醉松声卵塔依空住(塔中载先老人爪发)香台若砥平隈岩看海日共有结茅情

　　　　五

陟彼崔嵬上悠然得大观穿松童子健凭石老僧安野火村边赤春云天外寒十年重到此莫怪久盘桓

　　　　六

悄悄寻岩宝从游不数人大家抛楖栗皆爱坐嶙峋炊茗日方午看花谷正春草鞋乘兴返濡墨拟传神

　　　　七

归路从空下回眸记浅深一泓池内水几曲寺前林忽忽寒生衲行行翠满襟前峰犹未转不易度钟音

　　　　八

丘壑从来好山川未改常玲珑名已久奇古笔难彰懒衲嫌其峻村樵幸彼荒桃源流水在浮世自忙忙

　　谢徐心聿侍御见访

空山寂寂昼鸣钟喜见篮兴入万松岩壑旧游盟不替竹杉新长路如重杖停晚睡花香净帘卷春风草色浓趺坐清宵余道味地炉相向话从容

　　送无等友人

高踪记别十余年彼此生涯各一天此日春山重晤面梅花点雪柳含烟鬓毛觉白音无改道路云长足尚便夜雨疏钟聊坐坐西兴时有渡江船

　　山居寒食(二首)

山花渐发近清明山笋将生土缝横拥衲空楼无所事枝头啼鸟一声声

　　　　二

春雨蒙蒙洒一旬青山叠叠阻游人经行西涧呼童子携杖相随伴老身

　　独步

饭后步空池春风飏绿漪出坡人去尽白鹭冷相窥

　　答范子

揽镜颓然已暮年如何疲马使行千久抛席帽安吾懒重插山花取客怜溪上忆将寻旧社世间闲得是真仙接君佳句从容读自笑无筹一冁然

　　赠闻季次乞戒

皤然须鬓叟特地入深山信列缁衣里缘生碧嶂间爰遵心地戒直透利名关佞佛非徒尔欢情动老颜

　　寄怀龙池万如和尚

春风相送两来舟记别松陵又五秋荆谷祖灯分照远齐河法棒接人优腊登耳顺摩霜顶偈说心空点石头总是诞生时节好碧山深处放葵溜

　　初夏

岩花已落尽山鸟鸣不休凭栏看新篁放绿遮屋头

　　漫作(八首)

太白天外望峨峨难遂登野火从空来烧尽闲葛藤秋余鹤巢雪夏解龙潭冰海霞多变幻一问岩中僧

　　　　二

空山时雨作日日峰生云崖畔稚竹壮枕边新泉闻万木堆浓阴樵径不可分散步成独乐幽吟当晚昏

　　　　三

种田博饭吃古宿留宗猷每从山梁过窃喜秧针稠决决度胜水湿我草鞋头微笑语禅子勤看水牯牛

　　　　四

空楼朝及暮叠叠望遥山花事已寂寞鸟声独关关偶上别峰庵喜得半日间夕阳堕池水幽亭杖方还

　　　　五

经时不出门出门有所思溪南无缝塔几换春风吹石台染妙香虚廊读古碑众峰环若髻入眼青累累

　　　　六

经时不出门出门山色鲜高下烧痕没白昼飞苍烟乡村急耕稼民以食为天桃源何处问流水声涓涓

　　　　七

经时不出门出门散幽襟蜂须花蕊薄牛足水泥深造物真小儿橐籥何能寻日入听蛙鼓异口方同音

　　　　八

经时不出门出门天已暄山深无客至事懒少趋奔松杉蔽长道殿阁开重门寂寂对岩石钟声自朝昏

　　寄隐湖毛子晋

青山燕子语碧水桃花流湖上一回别屈指非三秋萍根南北转岁月空悠悠何时渡钱塘故里旋虚舟毛公诗法古请读高斋头

　　怀顾敬修

昨岁在葑溪僻居类荒谷有翁访柴门杏子树正熟相对忘主宾谈快归不速南风今又吹云山抱幽独

　　怀芸居玄若师

忆昔辞故乡欲作千里行芸居忽邂逅之子颇同声别来三十年弥敦故旧情日月伤竟迈早晚修前盟

　　答泯岩空林大师

梅子熟青林枝头啭夏禽何山浮黛色得似四明深老去思良晤交真慰好音衲僧双足健采杖定应寻

　　秋兴(五首)

湖上金风至山中玉露零岁华随橐籥云物变图经旧燕巢依屋飞鸿字写汀六桥秋渐好一望眼堪青

　　　　二

秋霖常晚注入夜乱山晴牛斗明河转蒹葭白露横遣怀歌宛在埋迹谢将迎独爱长空月清光慰野情

　　　　三

西山来爽气喜得夜新长萤火窥虚室蛩音近短床海棠阶下媚岩桂月中香丹壑聊收足相将岁月忘

　　　　四

八月江潮大惊看万马腾有怀登北固先梦渡西兴白鹭飞千树青天布一层湖山开晚照恰称坐间僧

　　　　五

造物真儿戏双丸驱不休初将黄木叶暗又白人头欹枕凉云过开轩骤雨流因知泉石外客梦又惊秋

　　晚步口占(三首)

经旬霖雨阻看山谡谡松风透竹关木叶新黄山亦老镜中谁个惜朱颜

　　　　二

百战沙场为立功古今天地几英雄何如一衲秋林下卧看重岩海日红

　　　　三

隐盖亭前暮霭横相携诸子晚经行偶逢三叟来山外夜对禅灯问道情

　　寄近修朱子

杖锡来东海山中草木群衰颜情自慰旧社信稀闻寂寂俄临涧悠悠独看云天高秋气下庭叶又纷纷

　　寄屠闇伯

蟋蟀鸣中夜疏钟动石床客心惊岁月山色见青黄来雁秋千里伊人水一方含情松际月皎皎对清光

　　遣病(三首)

编竹为屏界小庭不容野草近秋棂凤仙红白鸡冠紫能引山僧眼亦明

　　　　二

窗外秋云淡碧天阶前秋色斗红鲜看花却有好颜色可惜人无老少年

　　　　三

檐卜林中少众花一株茉莉妙香奢野禅山外寻奇供老眼风前数嫩芽

　　悼范子遵甫(四首)

磊落斯人叹绝奇道腴文髓寸心知一廛晚卖韩康药四壁春吟谢眺诗久拟竹林添凿齿不堪莲社少攒眉故交零落吾衰甚搔首西风雁影迟

　　　　二

去年庭菊正垂英赠我新诗慰远行病骨支离终在想哲人迢递岂寒盟云边闻讣衣裳倒溪上观身蝶梦成烟水梅花春又放白鸥何解语深情

　　　　三

大范英声四海流君家种性衍箕裘固穷不坠冰霜志好古常怀鬓发忧六尺梦魂徂此日一杯宅兆寄何丘萧条遗榇荒林下凄怆其谁助麦舟

　　　　四

盗跖纵横日食鸡首阳天独饿夷齐才遗草泽评何众学究衣冠理弗迷蹈海他山曾采蕨习禅萧寺共尝齑春残叠嶂花如锦犹忆论心晚照低

　　感旧(二首)

昔感区中累因投世外门衣冠非所恋瓶锡自为尊孤骨青山寄幽怀白石论临风思往事惆怅对盘飧

　　　　二

少年曾落魄言念旧情深缱绻开亲谊提携慰稚襟未云他日报不负此生心乡梦何迢递悠悠独至今

　　病叹(四首)

数日病来磨努力不加餐西风吹何急黄叶飞屋端

　　　　二

山叶日见黄人面不知瘦嗟嗟夜壑舟冷地谁牵走

　　　　三

兀坐情不开落笔亦乘兴寂寂窗外云底事间奔竞

　　　　四

墨多恐狼籍手倦不自惜写此秋风吟寄与旧相识

　　兴福鹤师兄五帙寄言写怀

六朝遗构近山城初日高林宿鸟鸣古柏客来多问腊空潭云过竟忘名弄泉昔笑皆童子对菊今成老弟兄鸿雁南飞人北望秋风不断故乡情

　　知命偈赠郑子子康

淤泥三尺托莲根相彼莲根种独存一念佛心开佛国五旬天命笃天伦庞公风范家尝习郑谷诗篇步履遵我赠此诗时节好耐霜黄菊傲泥盆

　　寿泯岩空大师

龙涧谈心后飘飘日月流山知四明好腊喜一花周末法同奔马何人学饮牛典型欣有在世外仰巢由

　　柬钱福先民部

忆昔衣缁衣乃在山之阿高林照初日空潭鸟声和诸天妙香华纷散殷藤萝朝梵而夜禅白云久婆娑念兹意不忘结爱三生多彼美西方人超然适无何

　　赠田文蔚

夙下菩提种今班将佐材深溪骑马过大雨入山来智果重重结心花朵朵开晓窗相对面红日照高台

　　再雪

寒向中宵结飞同十日前山藏天影合树惑鸟声传拥衲炉余火烹茶砌有泉村翁谈二瑞来岁定丰年

　　示君兰道友

开春山路暖拾得草中芳叶本虽幽冷闻来几案香

　　甲午修褉徐心韦御史六帙以园亭奉普门大士延僧焚扫之居然宝王刹也赋祝

丘壑王臣尚钟鱼佛土隆喜当修褉日快挹考槃风几杖浮云外须眉古宿中春禽鸣指下林卉正争红

　　赠定海张前川总台(公游太白宿寺中梦数老僧相谒凌晨过小天童见诸祖像恍如梦中因捐赀复山产新像)

高悬金印海之滨天大将军是现身塔庙因中曾许护祖师梦里更传神沧波万里鱼龙肃碧嶂千重草木春把定四明三佛地年年舍利放光新

　　(甬东古称三佛地谓阿育王释迦舍利维卫示迹弥勒布袋也)。

　　韦声玉刺史见访

居官还入佛一贯道深该末世兴悲援灵山授记来古帆今挂渡明镜久当台把手春风里岩花喜盛开

　　奉赠王念尼道台(二首)

忆自秋江系短蓬衙斋晚谒烛花红薝香细绕维摩榻莲社重追慧远风片石孤峰怀保异苍生赤子颂声同行旌遄发当炎月有眷棠阴覆海东

钱塘弥弥未扬舲早耳君侯德政馨博大拟侪周柱史风流不减晋兰亭十洲记读仙踪远三佛光生道眼青此去妙庄严路上快闻木铎发人醒

　　赠刘大宗邑侯

德望高千仞仁风着一方民怀真父母僧颂大金汤镜水秋逾湛冰蟾夜乃光口碑行道载今古见甘棠

　　画葡萄行

老藤上盘不由架累累紫贲看无眼一颗能尝解止渴多来欲售无酬价海蠡儿禅竞神贩滋味元来总成假山侬无事坐山中只合种此当秋榭学取西乾造酒法蔗桨匀和同时醡醉倒茫茫大地人鼾然枕上观物化无怀葛天何代民庄周蝴蝶卑王霸法门今亦见滔滔何妨酩酊消长夏醒来再四觅藤桩枝节离奇眼光射惊风骤雨打青山托根何地能无怕晓露瀼瀼叶湑兮不松不柏清阴潟鸟雀争窥也道奇胡为此果吞难下山磴崎岖摘者稀甘鲜肯自投金斝未可天生悦口物从他烂坏堆泥罅不若卷而怀之吾袖中新条更待生春风捣酿真能作旨酒管取衰年两颊红

　　登白云山讯鹿门大师

崱屴缘山磴崎岖历涧阴望来青嶂杳真个白云深幽鸟晴呼谷疏钟画出林上方花雨净一话十年心

　　大梅山(前案古称琴山当禅师殁虎衔卵石成塔)

昔传梅子熟今望尚青青松食谁偕隐荷衣可着铭采藤僧自去累塔虎何灵流水高山在登临请细听

　　无雨(三首)

天道茫茫不可知山川涤涤颰风吹神龙何处淹头角不见云中雨脚垂

长空望去久无云山外青禾叶似焚乞士种田将博饭空雷共喜定中闻

僧众同音咒吉祥只求物阜与民康老龙须发慈悲力清冷云中降雨浆

　　雪窦和尚贻雁宕山图展玩偶书

画师具有神通力千里雁山移面前老大久因无足力层崖一望意惊然

　　赠雪窦山下余子太

千丈崖前瀑布寒君家得近往来看过水埠头僧过水不知溪水可曾干

　　止山戒徒来自海虞有怀孙廷侯老友

荏苒年华去衰赢百不能霜添镜里发身作越中僧念子来千里看余倚一藤喜闻莲社长足健爱山登

　　赠破浪上人

仙山难遽即禅水试浮杯境界风都息森罗印忽开浪声随岸伏鸟影自天来独立何人也胡僧笑满腮

　　过东谷庵即事(四首)

经旬惧炎威不得过东冈立秋喜三日思来拂木床悠然双蝴蜨翩翩入我房以无瓶花绕掠取瓦罏香万物抱灵智资生咸有方小窗欣洞开节候知初凉去来一无语慰余情自长

　　　　二

小室仅容膝每来生远心傍有老梅树下有修竹林开窗见诸峰螺髻青森森日高露未晞阶树垂浓阴寂然无客过山径殊自深空亭有铭碑细读开吾襟岁月已久迈古人光未沉顾盻语诸子兹辰可无吟携杖出门前坐听秋鸟音

　　　　三

六合在我目浮云去无已宴坐无所思但觉风日美艰难念前月草木焚欲死靡村不请龙靡山不竭水云霓无入望亦莫知所以今也蒙沛然下民足生理枯禾有生色青青在田底山梨挂树头高下何累累

　　　　四

两僧肩一舆隐隐隔林叫恐余归步迟知余足力少入门山雨至相顾同一笑野貌不外饰山语亦臻妙呼茗与之啜草鞋各紧峭鱼鸣午饭讫无复事远眺残雨若雾飞日光隐而照栖迟望村原深谷何窈窕先觉未忍忘三塔重一吊隰州在其中凌然仰高调塔尘手自拭层石使毕耀忆初少林灯犹之任公钓五宗何时分混沌嗟凿窍归途山更静淙飔满林徼前峰抹烟云佳处时领要

　　赠魏太生行针法

微针元钝铁巧制解司权病向三秋却功居百药先窍中神鬼暗指上扁仓全生息相关际丹经古秘传

　　郁素修惠图章

此道从何授于斯见古人石文参造化铁笔写精神疏雨秋窗掩清灯夜榻亲区区刻画者把玩讵知津

　　赵氏三丧得举谢陆葆初道丈

六尺于天地飘零愧不材恩从瓜葛起感自麦舟来白骨欣安土青山笑举杯主盟诚大泽言念倚岩台

　　寄殷佩所

往岁随冬舫沿溪过晚斋孤村生远梦静夜惬幽怀近水竹连屋经霜菊满阶高年余道味语笑佛心谐

　　赋得疏雨滴梧桐(五首)

夜静天如霁山烟牛未收清音时一下凉砌倍生幽隔树萤分火栖枝鸟带秋凤兮衰已甚坐咏数星流

　　　　二

暮山诸品净欹枕未深更他树亦余响却无如此清孤吟灯喜照幽坐磬忘声嘒嘒高冈上秋蝉底事鸣

　　　　三

入夏阴常满经秋叶尚存碧枝留雨气清夜肃心魂洒袖阶前爽沾筇谷口昏最宜松际月相照露微痕

　　　　四

幽独中林卧凄清下点微睡夫空着耳静士快沾衣山月晴仍吐溪云湿未飞孤桐谁共据返听学忘机

　　　　五

凉风初到树一叶井栏看得润颜犹泽惊秋骨未寒将疑下威凤因念托翔鸾指点朝阳处题诗墨未干

　　诗部(巳之二)

　　天童时之余

　　题甬东钱圣月归来阁(有序五首)

　　甲午秋余谢太白事钱子适浪游弗遇也及归遗笺索书归来阁三字及诗感彼此异踪而同情乃于一时率吟五章以寄。

役役人生事遑遑何日休恰当辞广座闻亦谢貂裘对镜颜俱老登楼思共悠故园松菊在知不废赓酬

　　　　二

市井机难测山林网更深知还安鸟性出岫淡云心交在音书杳名飞岁月沉居恒频内照古道大非今

　　　　三

祗树悲秋响岩居有所思朱泾垂钓日彭泽去官时古尚须寻菊余闲或听鹂回看当局者哄阅太生痴

　　　　四

努力不加饭是身宁久岩云山樵子径烟水野人庐万事方刍狗一经存蠹鱼梁尘随案积欹枕到华胥

　　　　五

独立尘埃外驱驰笑两丸到窗山个个出槛路漫漫雁度明河迥萤飞旧井寒活埋真面目潦倒任人看

　　乙未春日有僧自桐城来闻元白和尚领众清泉寺盖别十三年矣赋怀寄之

泐潭初起马驹家法窟江西自古夸偶尔春风传好信依然芳草隔天涯青山笑弟终无买白发如兄也日加广坐又移投子近油油公案问应赊

　　舟过松陵吴端公文学来谒自道生平所存展笺索语(端公旧字梅之)

春水蒹葭路梅翁遇水边语开三代直名允四方贤雅好心空法将登耳顺年生平卑货殖端木笑忘天

　　仲夏寄怀沈尔任文学

一盏寻生计清秋九月天相逢犹昨日为别已多年君子道方长山僧病只眠薰风聊问讯书幌芰荷边

　　过观澜庵(二首)

桑陌路犹湿竹扉凉自封片怀临曲水独宿羡孤峰荷萼含香足桃根得荫浓蝉声随断续箕踞惬疏慵

　　　　二

盛夏正流暑幽轩且息劳兰衰犹带馥松小亦生涛得句书蕉卷图凉解苎袍有生何役役无事属吾曹

　　寄周贞可(二首)

树上新蝉噪不停翩然过我话无生方舟别去谁家宿坐见一天星斗横

冬轩抵掌共谈玄弹指薰风又隔年肺腑洞然能尽见输君荐得指头禅

　　秋日奉酬李平庵见寄

白社推玄度金兰夙契君微踪虽独往此道未相分江上寻秋月山中学冻云佳音怀正始五载得重闻

　　懒斋别集卷十四(终)
