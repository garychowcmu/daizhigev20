嘉兴大藏经　智覃正禅师语录


　　智覃正禅师语录目录目录上堂小参示众法语像赞拈古偈颂杂着

　　智覃正禅师住安陆府西来禅寺语录

　　门人尚(能莹)等编

　　康熙庚申岁师在首座寮十月十五日监院密宗大师领两序暨众檀护公启请继席进
方丈师据室云诸人还识么乃历代祖师天下老和尚悬肘后符握三要印驱驰佛祖号令人天抑本师接引后昆续佛慧命底所在且道山僧今日又作么生施设拈拄杖卓一卓喝一喝云辊毬竖拂还拈槌默照邪禅望风靡便起。

　　即日开堂结制师至座前于诸护法手中接疏示众云无量妙义个里流出虽然文彩已彰更烦维那宣过宣毕指法座云从上老古锥坐此宝华王座诸人若也不信山僧起模画样去也遂升拈香云此一瓣香结为盖覆被大千散为云润流沙界爇向宝炉端为祝延
今上皇帝圣躬万岁万岁万万岁恭愿声清河海天下归仁次拈云者瓣香融通三际横亘十方奉为满朝文武阖国公卿道府县各衙列位尊官伏愿恒居禄位永作金汤复拈云者瓣香天无私覆地无私载敬为合郡绅士在筵檀护列刹高贤同门昆季本山耆德两序等伏愿心心不昧般若正因念念常怀金刚种智再拈云者瓣香二十余年提不起放不下只得劳形费履坐卧无由末后撞着个无面目老和尚当头痛与顿棒自从触碎从空放下今对人天众前拈出专伸供养现住襄阳府百丈山黄龙堂上传临济正宗第三十四世秀野林大和尚未论报德酬恩且要尽大地人咸知气息敛衣就座景齐大师白椎云法筵龙象众当观第一义师云当场敌胜须是英灵觌体提持还他作者众中莫有作者么试出相见玄机问今日结制人天普集祖令当机如何举唱师云据虎头收虎尾进云中间事作么生师云无绳自缚汉进云毗婆尸佛早留心直至如今不得妙师云几行崖下路不见白头人僧礼拜师乃拈拄杖云正法眼藏亘古亘今般若真灯照天照地当阳无向背直下绝承当廓尔现前绝闻绝见常在一切处非离一切时这里见得悉皆具足建化门中斯为可矣若是向上一着直饶三世诸佛不敢安名千眼观音窥觑不见那更有结有解有迷有悟大似为蛇添足好肉剜疮新西来今日一时扫却何故惟凭者个真消息长与南山祝圣恩复举大慧杲上堂云即心是佛佛不远人无心是道道非物外三世诸佛只以此心说法只以此道度生以此道度生无生可度以此心说法无法可说无法可说是真说法无生可度是真度生当知三世诸佛亦如是现前大众亦如是师云智上座则不然真心无住真照独存真性绝攀缘真见不由境遂以拂子竖起云见么击禅床云闻么即此见闻非见闻无余声色可呈君上首结椎云谛观法王法法王法如是下座(叙辞不录)。

　　佛诞日善士李君林胡楚轩率众檀信设斋请上堂应迹王宫克绍隆周行七步独称雄指天指地犹闲事目顾四方大脱空遂竖拄杖云释迦生来在山僧拄杖头上放光现瑞普照大千世界诸人还见么若唤作释迦又是拄杖若唤作拄杖又是释迦若是灵利衲僧未举早能委悉何烦世尊指天指地说黄道青西来恁么提持拄杖唯应自吃还委悉么当阳一默显全提古今只有维摩诘兹者众檀越各捐净财庆佛华诞三年圆满礼千佛忏敬雕达磨祖像一尊今就斯辰登座仍敦请山僧上堂显扬功德诚哉功德真实不虚更听一偈以酬合会三年庆佛信心浓　子　孙寿莫穷曩劫灵山曾授记生生世世悟心宗下座。

　　结制本镇李翠之李玉卿徐德宇安会明众居士等设斋请上堂拈拄杖云十方同聚会选佛场弘开鼓作家炉鞴握本色钳槌若凡若圣情与无情尽教冰消瓦解皮穿骨露脱体风流浑无巴鼻直得头头显露法法全彰放去收来不假外求一机透彻千途万辙同归一道坦然三贤十圣齐赴火不待日而热风不待月而凉洞空劫之本有尽今时之自得不须九旬结制何劳百期参寻汝诸人会么更听一偈灵然突出自心王把断要津除祸殃竖四横三全体用七通八达岂囊藏卓拄杖下座。

　　解制上堂挥拂云神光一道照天照地包罗万有融贯诸尘山僧今日解制任尔衲僧逍遥走遍天下游尽五湖水月一同风景不别若也见得十世古今始终不离于当念无边刹海自他不隔于毫端人人常光现前个个顶天立地到者里结也在里许解也在里许虽然如是且道不解不结一句又作么生举扬良久云无相光中呈旧面一番拈出一番新下座。

　　解制上堂师云春风吼木江山秀指点西来第一机诸公还识第一机么不妨对众道看僧问乾坤之内宇宙之间中有一宝请问宝在甚么处师云形进云宝已蒙师指示解制一句事如何师云空进云无踪无迹受用个甚么师云用僧拟议师便打僧礼拜归位乃云击开关楗大地回春一段光明人人本具不须九旬笼络何定百期制满虽然如是到者里虽是有出格底衲僧脱体承当可尔大众且道解制一句作么生道湖光倚杖三千顷山色开门五六峰下座。

　　净极大师慈云禅人率众禅德居士等供法衣上堂师云上品金襕畦相分明良工巧手蜀锦制成佛佛授受祖祖相传所以迦叶捧归鸡足山俟弥勒下生怗体脱不下卢老持藏大庾岭置在石上尽力提掇不起此二尊者一人滞货不出门一人卖弄亦不少怎似诸公今日觌面相呈光扬祖道遂拈衣示众云法衣表信古今传列祖风规自显然敢问大众如何是利人天底句良久云无限苾刍争聚集左肩偏覆为敷扬下座。

　　师诞辰净极大师慈云禅德率众设斋请上堂拈香竟僧问昨夜秋风透体凉今朝杲日正当阳杲日当阳即不问觌面相呈事若何师云突出难辨进云满堂俱龙象因甚么鼻孔不撩天师云钩在不疑之处进云今日庆祝五旬头请师说法贺千秋师云寿量原无量乃云今朝七月廿一吾乃正交五十父母未生面孔人人仰望不及今日只得为蛇添足节本生枝所以道本来无生从无生中现有生本来无相从无相中现有相遂竖拂子云大众会么于此会得个中纤尘不立直下觌体全真只如最正矻矻意于此道亲侍上秀下野本师一十六年几番骨露皮穿身心剔脱到者里不属渐次不假修持能为万象主不逐四时凋虽然如是且道父母未生已前诸公还知山僧年纪大小鼻孔长短么是有生耶无生耶应世耶出世耶复拂云指挥拂子天花落收放同时妙体彰下座。

　　春日上堂僧问处处真处处真尘尘尽是本来人本来人即不问春魁独占意如何师云斩新日月特地乾坤进云五九尽时春体露且道今日露个甚么师云日转上林铺地锦子规声里劝人归进云一句辉今古全提事如何师云头头至理同源进云二边俱不立中道不须安毕竟在甚么处师便打僧便喝师复打乃云今朝五九尽宇宙咸回春涧底梅开放堤畔翠柳青和风出洞口杲日解凝冰所以道花明柳碧非他物燕语莺啼尽正音诸人还委悉么拂一拂云等闲识得东风面万紫千红总是春。

　　韦驮登座开光宝杵威严魔军胆散面佛慈立辅镇丛林遂举笔云诸人还见普眼菩萨么若也见得大千界在毫端上不二门开接云水。

　　黄龙奇然老和尚塔前上供百丈峰峦云霭霭襄江汉水渺茫茫一轮杲日当空照大地山河普放光蓦竖拂子云大众各具一光即且置只如百丈山前乃是我师翁二十余载入缠垂手高竖法幢阐扬法化全提祖印布缦天网打凤罗龙四众临筵万指围绕正所谓经纶垂处无他意一得锦鳞即便归然虽如是且道无缝塔前以何为念不肖法孙拈瓣旃檀爇向炉中专伸供养以表祝哀插香云惟凭此炷聊为敬不尽倾忱一瓣香遂作礼退。

　　癸亥孟冬望六日造普同塔完师至塔前拈拄杖指云这座浮图乃比丘比丘尼优婆塞优婆夷四众人等临末稍头藏身所在今朝吉旦良辰圆功结顶就中举扬上顶佛事卓一下云会么尽大地是个无缝塔众中还有人见么于是见得无时不露觌面全彰兹者本师率两序大众列刹禅德十方众姓居士等各捐净财建此普同寿塔可谓缘因即是了因种作福还须有福人且今日功毕安顶一句作么生道玲珑宝塔垂千古顶上常辉万道光遂上顶。

　　中秋示众挥拂子云还委悉么秋色平分桂魄圆清光可爱浑无边满堂龙象兢头看众曜潜辉孤月悬达磨祖师开光金刚体坚密身光晃耀显分明遂举笔云正法眼毛颖尖头直下看便点。

　　荐寂空禅德对灵小参四大分离妙明不灭真光独耀八面无遮历万劫而常然游千生而自在所以盖天盖地辉腾今古佛祖觑之无门鬼神测之难解到这里生也不到死也不到赤洒洒净裸裸遂竖拂子云只在山僧拂子头上大众还见寂公么个里会得觌体全彰设或未然更为指出腾身一掷太虚外鼻孔依前搭上唇。

　　为万寿寺瑞林禅德对灵小参伤哉痛念瑞林公处世为人无有二毗尼清净护明珠六度行门难可比公自兵燹清平二十余年不惮勤劳万行庄严秉授具圆参悟本领培植丛林道心愈固提纲纽领雄雄据坚重修万寿梵刹鼎建白云宝所两处琼楼玉殿镂庄满堂金相金碧交辉焕然改观斯当功行圆满正好安闲享寿岂知耳顺之年世缘谢脱忽焉殂落令人泪出痛肠幻躯生来死去英雄杰士难免且道瑞公即今在甚么处安身立命良久云诸人若也见得终日行则同行坐则同坐如其未委听取一偈六十年来蓦转身踏翻藏海起红尘故园归去秋光好荡相浑无物比伦。

　　尚景如心尚溥性悦为师入塔请对灵小参头头尽是毗卢藏在在皆为极乐城触目菩提真解脱千红万紫一般春五灵今日同归塔拄杖芒鞋侧耳听正所谓昔日生本非生全体恁么来今日死本非死全体恁么去既然如是且道净极大师立宗禅德元宗禅德觉光戒德优婆夷杨定德即今在甚处聻竖起拂子云还见么者个是色复呵呵大笑云者个是声毕竟真体在什么处绣出鸳鸯无背面不知谁解觅金针遂炷香奠茗。

　　入塔托起灵骨云无缝豁开非内外牢关把定绝毫厘那边别有真消息只许英灵独栖迟便入随手掩户云叶落归根不留眹迹。

　　为龙兴寺见明禅德追悼小参序属三秋遍界凉傲霜金菊最幽香真机展演当阳露觌面全提不覆藏所谓净智妙圆本无来去生亦不生灭亦不灭万古徽猷神光烜赫所以天不能盖地不能载日月不能照风雨不能坏蓦拈拄杖云见公在山僧拄杖头上与诸公相见了也还信得及么若信得及当下便安心其或未然海枯终见底人死不知心适来恁么道不可徒然山野今日更开一路与诸公亲见本来面目复呈拄杖云山僧棒上亲荐得尘毛刹海露堂堂为静虚披剃师入塔设供拈香云常光独露辉古耀今无缝一塔自古城阴恭惟我师恒修净业德行清高享天年七十七春示灭如生颜不改打破生死关坐断涅槃路不肖倾欹无尽意三片炉香诚可格遂作○[○@一][○@│]⊕◎何处不现身托榇云得寿得名空人忘我本无一物自性天然泯心脱体超尘域金骨安慰坐窣堵。

　　为静虚明先师扫塔设供拈香云吾师自己光明藏个里往来非往来自古至今常烜赫无修无证绝萦回不肖拈香拜扫奚异更生节目当年一点神机而今尽与埋没今日无端与么道勿令净地辊尘埃炷香云显。

　　赞

　　香严宕老和尚像出世香严传临济宗张缦天网打凤罗龙深入虎穴夺得虎子换作祖师玄妙诀非心非佛又非物不是兴家是灭门殃及儿孙何日了咦黄龙奇老和尚像双池白水吾祖独能继祖武宝山百丈大开炉鞴提钳锤朝钟暮鼓无停时舌端滚滚波滔涌棒头愬愬如雨点莫道分明赏罚伊。

　　西来本师秀老和尚像高踞曲录橐籥济宗单传直旨一义俱空据虎头收虎尾言有响句藏锋任他天下禅和子觌面惊然立下风不肖狭路相撞着亲遭一喝两耳聋虽然如是得来不假资熏力显出非烦启迪功。

　　拈古

　　举释迦牟尼世尊初降生一手指天一手指地周行七步目顾四方云天上天下唯吾独尊后云门云我当时若见一棒打杀与狗子吃贵图天下太平。

　　拈云世尊初生信口捷言唯吾独尊则不无天然气概犹未在云门须有背手抽金镞且无翻身控角弓击节山僧捡点将来亦似古庙师子虚开大口毕竟如何薄福阐提还不信自甘骑马傍人门。

　　举僧问九峰虔云承闻和尚有言诸圣间出只是传语人是否师曰是曰世尊一手指天一手指地云天上天下唯吾独尊和尚为甚么却唤作传语人曰只为一手指天一手指地所以唤作传语人。

　　拈云一对无孔铁槌。

　　举世尊初于腊月八日明星出时忽云奇哉一切众生俱有如来智慧德相但以妄想执着不能证得。

　　拈云垛生招箭认贼为子虽然知恩者少负恩者多。

　　举世尊一日升座大众才集定文殊白椎云谛观法王法法王法如是世尊便下座。

　　拈云一场败阙。

　　举世尊一日敕阿难食时将至汝入城持钵难应诺曰汝既持钵当依过去七佛仪式难遂问如何是七佛仪式佛召阿难难应诺佛曰持钵去。

　　拈云世尊召阿难难应诺可谓上呼下应异口同音敢问诸人且道世尊用处与七佛是同是别良久云契券分明。

　　举文殊师利令善财童子采药云是药者采将来善财遍采无不是药却来白云无不是者殊云是药者采将来善财拈一枝草度与殊殊接得示众云此药能杀人亦能活人。

　　拈云文殊龙头蛇尾善财逐恶随邪捡点将来大小文殊为人错下注脚善财合吃三十拄杖何故剑为不平离宝匣药因救病出金瓶。

　　举西天初祖摩诃迦叶尊者见世尊在灵山会上拈起一枝华以青莲目普示大众百万圣贤悉皆罔措惟迦叶破颜微笑世尊乃曰吾有正法眼藏涅槃妙心实相无相微妙解脱法门付嘱于汝汝当护持流通无令断绝。

　　拈云世尊拈华人贫智短迦叶微笑马瘦毛长若言吾有正法眼藏付嘱摩诃迦叶也是空拳诳小儿。

　　举迦叶因阿难问世尊传金襕外别传何物迦叶召阿难难应诺迦叶曰倒却门前刹竿着。

　　拈云阿难合契山僧手中拄杖何故赶人不要赶上迦叶可谓没量大人得饶人处且饶人山僧恁么批判汝诸人还会么若也未会拄杖子为汝指出遂以拄杖竖起复卓一下。

　　举昔有古德一日不赴堂侍者请赴堂德曰我今日在庄上吃油糍饱者曰和尚不曾出入德曰汝去问庄主者方出门忽见庄主归谢和尚到庄吃油糍。

　　拈云古德未出门吃油糍肚饱口皮何曾动侍者忽逢庄主明中暗暗中明还见侍者庄主么二人原是旧相识只如侍者谢庄主意作么生莫信直中直须防仁不仁。

　　举德山一日饭迟先托钵下堂时雪峰作饭头见便云这老汉钟未鸣鼓未响拓钵向甚么处去师便归方丈峰举似岩头头曰大小德山未会末后句师闻令侍者唤来问汝不肯老僧那头密启其意师乃休去至明日升堂果与寻常不同头至僧堂前抚掌大笑曰且喜老汉会末后句虽然如是只得三年师果三年而没。

　　拈云德山看风使帆雪峰相席打令捡点将来争奈话作两橛雪峰只解传言送语不能悬崖返掷非但蹉过德山亦乃蹉过岩头还知落处么大冶精金应无变色。

　　举文殊师利在灵山会上诸佛集处见一女子近佛坐入于三昧文殊白佛云何此女得近佛坐佛云汝但觉此女令从三昧起汝自问之文殊绕女子三匝鸣指一下乃至拓上梵天尽其神力而不能出佛云假使百千文殊亦出此女定不得下方过四十二恒沙国土有罔明菩萨能出此女定须臾罔明至佛所佛敕出此女定罔明即于女子前鸣指一下女子于是从定而出。

　　拈云文殊置个问端从苗遍地瞿昙格外提持因语识人只如文殊鸣指出女子定不得罔明鸣指因甚出得女子定且淆讹在甚么处不见道不是金牙作焉能射尉迟且道瞿昙与女子聻碧落有情空怅望瑶台无路可追寻。

　　举投子与僧游山僧见蝉壳遂问壳在这里蝉向甚么处去师拈蝉壳就耳畔作蝉鸣声其僧有省。

　　拈云投子赤体提持其僧全身担荷且道担荷个甚么瞎驴蹄角相肖。

　　临济示众曰有一人论劫在途中不离家舍有一人论劫离家舍不在途中且道那一人合受人天供养。

　　拈云无手人行拳无脚人走路二俱不得动着动着则三十棒何故落花流水去空负浪游人。

　　举临济因定上座问如何是佛法大意师下禅床擒住打一掌便托开定伫立傍僧云定上座何不礼拜定才作礼忽然大悟。

　　拈云卧龙才奋迅丹凤便翱翔者僧错下注脚合吃三十棒虽然且道悟个甚么。

　　举临济上堂次两堂首座相见同时下喝僧问师还有宾主也无师云宾主历然复召众云要会临济宾主句问取堂中二首座。

　　拈云寐语作么。

　　颂古

　　世尊初生。

　　一出门来复自吟指天指地何堪任周行七步浑如旧孰为瞿昙泥水深。

　　僧问九峰。

　　世尊才出摩耶腹华藏重重尽揭翻肝胆等闲俱烈破蟭螟吞却铁昆仑。

　　世尊睹明星。

　　不处皇宫坐雪山寒风霜重悴龙颜明星午夜忽然现两眼豁开不等闲。

　　世尊拈华。

　　拈华谓显本源心平地休栽荆棘林水涨定应船自泛醯酸还有蚋争寻。

　　世尊升座。

　　宝座陟升万仞高几人斫额谩徒劳文殊椎下分明道撒手亲须到一遭。

　　世尊敕阿难持钵。

　　邛州磁碗遂州钵价重浑无物比伦莫道世间人不会一回拈出一回新。

　　文殊令善财采药。

　　善财便把草来呈度与文殊用得亲毒药醍醐行一道铁石心肠亦怆神。

　　女子出定。

　　文殊尽力枉施功女子端然坐定中唯有罔明机用密珠穿九曲一丝通。

　　古德庄上吃油糍。

　　饱吃油糍更有谁口唇不动令人疑偶然庄主归来谢侍者出门特见知。

　　德山拓钵。

　　父子零丁话似冰克由叵耐续传灯承虚接响转成错疑杀古今痴钝僧。

　　风穴上堂若立一尘家国兴盛野老颦蹙不立一尘家国丧亡野老安怗于此明得阇黎无分全是老僧于此不明老僧却是阇黎阇黎与老僧亦能悟却天下人亦能瞎却天下人欲识阇黎么右边一拍曰者里是欲识老僧么左边一拍曰者里是。

　　不立一尘自辟襟宗纲解纽曷能寻若干头角徒成队独角麒麟自粪金。

　　丹霞一日访庞公见女子取菜次师曰居士在否女子放下菜篮敛手立师又问居士在否女便提篮去师回须臾公归女举前话公曰丹霞在么曰去也公曰赤土涂牛你。

　　招女携篮取菜时丹霞特特访庞耆莫言赤土涂牛你万象森罗解受持。

　　本师七旬上堂毒鼓当轩击法坛海印悬正明今日事觌面为昭宣兹者本师弥诞佳节七帙吉辰抑乃孟秋之际百谷成熟之时古柏恒新苍松含翠头头显露法法全彰竖拂子云看看此一着子能为万象主不逐四时凋所以道唯一坚密身示现诸尘刹者里若见得四众临筵祝本师寿已竟其或未委更听偈言优昙现瑞示人天华萼清香遍大千劫外春秋师自得万山耸翠寿山坚下座。

　　四喝。

　　一喝金刚王剑挥当阳无顺亦无违试看倒用横拈处忿恕那吒也失威。

　　一喝金毛踞地吼逐块韩卢倒退走六聚魔军悉遁藏一道威光射牛斗。

　　一喝探竿随影草何待开口始倾倒张公吃酒醉李公不是现成非作造。

　　一喝不作一喝用直横手面任擒纵回天转地须臾间十圣三贤曷敢从。

　　四宾主。

　　宾中宾大千何处求纤尘况知无人兼无我全境全心滞网鳞。

　　宾中主触境逢缘莫莽卤地北天南话大行常在途中不出户。

　　主中宾水到渠成亦未真居家不离途中事须知更有上头津。

　　主中主万里碧天红日普一任横该并竖抹二三四七非祖武。

　　三玄三要。

　　第一玄鹞过新罗万八千谁谓寥寥天地内阎浮树在海南边。

　　第二玄神机出没何超然向前未举先知得直下洞然在目前。

　　第三玄妙明心印得真传大千界在毫端上日用头头自显然。

　　第一要百亿须弥眼中照泥牛　跳舞三台石女溪边拍掌笑。

　　第二要乾坤个只眼睛照现成活计本无私万别千差同一道。

　　第三要家家门首长安道分明历历为人扬累及无端成不了。

　　四料拣。

　　夺人不夺境沙界绝形影四海浪悉平长然天地静。

　　夺境不夺人浑无物比伦举拳交互处应不有疏亲。

　　人境两俱夺心法双剔脱坐断圣凡情不留眹兆个。

　　人境俱不夺横该并竖抹瞥转上头关擒纵任杀活。

　　开钟版只这二上座万古权衡佛祖千秋号令人天永振丛林真规悉皆内严外肃今日承先起后一槌两当遂击云圆通大启无回互直听雷音震大荒。

　　联芳

　　天序能上人(湖广)

从上门庭克荷任光明辉耀济宗灯灯灯接续灯灯焰振起道风冠古今

　　机先莹上人(湖广)

西来祖印获亲传分付随方阐化权啮镞一机能倒用湖海衲子一卷挛

　　次韵山居

茂林修竹即清凉谨对流泉智水长活鱍源头无晓夜万方宁静属仁皇

掀翻海岳绝温凉捩转乾坤日脚长拄地撑天横宇宙寰中天子一熙皇

楼台殿阁生微凉鼓角钟声唤梦长惊惺参禅物外客明明无隐彻天皇

　　山中四仪

山中行七尺乌藤倒岳倾多少风光观不尽青松白石少枯荣

山中住地僻绝通车马路不许时人知我居无端花逐水流出

山中坐面对奇峰云肖破疑杀神头鬼面人来朝不会那句个

山中卧而恒处此菩提座枕儿堕地笑呵呵拈起示聻几许大

　　牧牛颂

　　寻牛

徐徐独步入嵘寻万壑千溪路转深行到水穷山尽了矶流枯处始闻音

　　见迹

觌面相呈见也么分明头角拟多罗横身三界摩天背无限途中更觅他

　　见牛

惊天动地恣哮声戴角披毛非紫青落落襟怀奚坦荡原来面目自生成

　　得牛

头角完全祇者渠圣名凡号尽蠲除相逢狭路呈端的蓦鼻牵来家里居

　　牧牛

山童慵力近其身竖四横三迥绝尘鼻孔撩天慢牵着风流举世个牛人

　　骑牛到家

千盘路转骑归家万叠峰峦敛绿霞纵有回天转地力逢人慢莫巨张牙

　　忘牛存人

幽然孤坐大雄山顶后神光孰敢攀一着更能超佛祖寸丝不挂在人间

　　人牛俱忘

要识真空本不空却将消息为君通从来绝待无依倚挂角羚羊岂有踪

　　返本还源

宏机密用没动功合竖降旗在下风列圣规绳个面目巍然一喝耳双聋

　　入廛垂手

早从那畔印心来皂角灯心铺惯开如此话头重举起石人笑豁半边腮

　　十二时歌

半夜子空王殿里无知己朝来日出扶桑东觌体提持微妙旨

鸡鸣丑一任横行并竖走八面玲珑处处通众星隐显稽东手

平旦寅阑干鸡唱蓦翻身朝来起坐浑如旧天岸奔腾五色麟

日出卯一轮圆满当天晓十方世界利群生个个自明衣里宝

食时辰龙象满堂转食轮饘饭饱餐唯一句若言一句疑杀人

禺中已倒握竹篦为直指触背非遮明举扬提持当面要人委

日南午光耀大千沙界普无古无今照世间平眇诸方吞佛祖

日昳未堂堂来往向人谓光阴疾速苟如知两眼昏花可惧畏

晡时申百鸟噪林气象新露柱堂前开活眼金毛狮子解翻身

日入酉渔舟唱晚宿堤柳从兹更不藏头角一一面南看北斗

黄昏戌历历明明黑似漆光境俱忘大脱空摩诃般若波罗密

人定亥豁开梦眼谁堪对人人聪性莫咨询纸烛灭时百杂碎

　　黄龙三关

我手佛手共舒一抬一搦如如横按莫邪正令寰宇斩痴任渠

我脚驴脚并行阎浮世界坦平不消謦欬蹋遍云外青山纵横

人人尽有生缘觌面发机现前自古至今烜赫威光廓显历然

　　智覃正禅师语录卷(终)

　　助缘耆德(通一)

　　众弟子　(最清　　德洪
　　　　　性弘　　实忍
　　　　　实信　　实灵
　　　　　实性　　实敞
　　　　　实照　　尚荣
　　　　　实炯　　尚能
　　　　　如心　　尚景
　　　　　德极　　修诚
　　　　　德会　　宗弘)

　　尼弟子　(实相实真)

　　　同发心各捐资刻
　智覃正禅师语录一部用广流通伏愿人人悟明自
　　性各各洞彻根源廓正法眼辉佛祖灯谨识
　康熙甲子岁八月　日吉旦禾郡楞严寺藏板
　　　　　　　　　　　　槜李吴知先敬书
　　　　　　　　　　　　禾郡马三锡绣梓
