嘉兴大藏经　翼庵禅师语录


　　翼庵禅师语录卷之一

　　小师序灯等记

　　住天台国清禅寺语

　　据室诸佛心量广一尺此方地面广一尺诸佛心量广一丈此方地面广一丈诸佛法身长一尺个条拄杖长一尺诸佛法身长一丈个条拄杖长一丈踏着此方地面坐得这个座子提起个条拄杖开得此个法门钟钟鸣鼓鼓响文殊绝罗笼普贤脱知解举措尽光明咳唾皆元象卓拄杖曰出手钉得虚空橛许汝丛林作榜样。

　　上堂指法座云有一句子广越虚空高逾华泰从未有人说着我既无心直上分明举似何妨遂升座云是非心思意拟之所及拈香曰此一瓣香凌岱岳而流辉历璇玑而运照庄严百世界千世界无量万亿世界以为佛事总山河大地草木丛林尽为衲僧异口同音莫能赞此少分殊勋爇向宝炉专申供养
始祖释迦文佛大和尚恭愿
金轮统御睿泽滂流民康物阜鼓腹以讴歌海晏河清梯山而入贡次拈香曰此一瓣香不从别处得来本自胸襟流出至大至刚浩然充塞以荫物也为云为盖以展化也为瑞为祥十百世千百世光明赫奕无尽无穷爇向炉中供养饮光尊者直下六十九世先祖大和尚暨及当山历代开法诸大知识伏愿。

　　宪台柱石阖郡宰官增荣禄位霖雨苍生齐展经纶之手以助无为之治末上拈香曰此一瓣香根源竖穷南岳枝叶横亘天台云霞莫能绚其璀璨江河难以泽其光华炳然透过三法提尽古人之未到奇变恢张百方显发爇向炉中供养开万世宗眼集千古大成即此景德堂上前住灵岩后住南岳先师退翁老和尚用酬法乳之恩敛衣就座维那白椎云法筵龙象众当观第一义师云第一义谛不必他求若是摩霄俊鹘便合乘时止泺困鱼徒劳激浪僧问恢弘妙道端在乘时超越之作不胜颙望师曰旷大劫来有此一转僧曰与么则把住乾坤无迹放行祖席辉煌也师曰不图验在今日僧曰活握玄机后高提新令威师曰且要取足观光僧礼拜师曰更须向上转去僧问国清祖席诸圣法场或隐或现佛眼难窥如何是和尚开凿人天之用师曰一举不载说僧曰远别吴山来赴赤城如何是不涉程途句师曰致使我如此着甚来繇僧曰昔年招手意趺坐待师归师曰你也没量罪过我也没量罪过僧一喝师便打僧问杖头日月挑入天台未到松门请通消息师曰夜雨山草滋僧曰与么则随身旋转任逍遥师曰你还知爽籁生古木么僧礼拜师曰道人优昙花迢迢远峰绿僧问寒拾呵呵笑优昙此日开如何是不落古今同别句师曰千峰蒸寒碧生我一片秋僧曰则山色无高下也师曰随风落空谷心与松俱休僧曰境耶人耶师曰平生得失心付之空悠悠僧问千峰齐拱立如何是笑隐远来句师拈拄杖曰祗此一筇霜翠僧曰数里入云峰如何是途路得力句师曰别无方物堪将僧曰满目尽光辉如何是国清利生句师曰放出鞋袋里一捻烟云不妨与汝斗彩乃云清风两▆泼向松门早见赤城山霞标万丈金地岭翠耸千寻何须徘徊双涧之滨始信清音匝地直上五峰之顶方知碧影摩天心外无法包含镜里森罗法外无心函盖空中万象所以未达境唯心起种种分别达境唯心已分别即不生随以拂子向上一划曰诸仁随山僧手看无量诸佛国土一时现前礼仪三百威仪三千着清净衣底教伊烧火扫地着光明衣底教伊运水搬柴但以上无攀仰下绝己躬自然常光现前个个壁立千仞若祗契胆提心图长兔头一角白是诸仁之过却怪新国清不得下座。

　　晚参蓦地草鞋底脱不管鼻孔[山藍]巉脱向深山角落里横横竖竖竖竖横横无不放光动地脚尖头踢出来底是什么乾矢橛。

　　先老和尚忌辰小参大光明幢照耀一四天下纵具千手神用莫能障其少分壬子秋九月二十七夜一时平空倾倒脚下孝子慈孙尽力扶树不起刻志于万世师法者非有四目八臂十十与五五肝肠空自苦活计拙劳生惭愧毫无补拈拄杖曰幸有此个俵手惟冀诸仁互相成褫。

　　小参千圣下口不得不是栗棘蓬亦非铁糁馅性燥平生底一嚼百杂碎不愁伊不提掇空明吞吐自在其如齿牙生涩未免一场特地。

　　石梁回小参僧问风动幡动仁者心动和尚作么生师靠拄杖曰待我寻思记得无僧曰学人则不然师曰你作么生僧展两手师曰原来只在者里乃云溪山无隔碍光明处处透五百应真倒跨长鲸向诸仁眼里进耳里出耳里进眼里出广作游戏神通三昧见汝不惺惺缩入国清柱杖子里去也蓦拈柱杖曰而今提到者里且作么生安置从教立在古屏畔待使丹青入画图。

　　挂钟板小参以椎指钟板曰法象方图用不偏对扬飞辨洞人天真宗无碍全提得迸出虚空句句玄随各击一下。

　　开炉日邑侯王护法设斋两序耆旧请上堂僧问寒拾来也请高着眼师便喝进云龙耶象耶师云乘风奋迅正在此时进云甚么处着得伊师云何得自甘泥伏进云谢师指示师云一众笑你问达磨西来一字无全凭心地用工夫因甚又道过去心不可得师空劫已前徒指注进云现在心渐师云今时展转错商量进云未来心又作么生师云笑倒灯笼入露柱乃云不历地位阶级贵于得入刹那际三昧随喝一喝云是迅雷贯顶之时等破一切之时虚空消殒之时云山各变之时升腾自在之时廓彻无碍之时驰骤天衢之时发扬幽閟之时时之义大矣哉说法不以时总是非时说决了不以时错过好时节乘风奋迅正在此时复喝一喝云泥伏自甘更待何时。

　　至日上堂僧问一阳初复六管飞灰的的本生是何面目师云动也进云入门一棒赏伊罚伊师云爆出来底可是当家种草进云仰观从上风规喜见于今不坠师云西天论勺论升东土论石论担问击鼓鸣钟预通消息白拂乌藤和盘托出现前一众尽知音何必丰干更饶舌师云为汝不知无住之本僧一喝师云平地顿高三尺进云则拂开全体也师云不须雷奋青霄进云平添意气转见风流师云何待云垂大地问群阴剥尽也如何是阳春消息师云一枝破腊遍界流芳进云不涉荣枯句又作么生师云硕果垂垂得也无进云四句百非外黑白自分明师云盛以瑚琏簋簋登之清庙明堂问出身一句敢请师宣师云提得石鼓也未进云第一义谛又且如何师劈头打下云莫待虚空震动乃云尽乾坤大地是当人本体向劈划不开处透出一线生机蓦竖拂子云无住之本平地顿高三尺枝枝簇锦不须雷奋九霄叶叶生风何待云垂四野目前遮不住动用莫能收击拂子云于此得其事则转运在我不得则运转由他转运在我廓尔悬殊而云霞千变运转由他浑焉周匝而冰轮独耀掷拂子云唯善决择庶乎其不差矣。

　　小参师云突出难辨罕逢快便直下来也劈箭劈箭遂旋风打散。

　　小参切忌道着道着则头角生以手弹竹篦云山僧道了也头角作么生代曰三十年后看乃云只恐苍天叫不灵白云徒自布劳生弥天罪犯无容雪索向深深深处行。

　　示众举无文和尚至日小参揽之不盈把扑散复成团滴水冰生师云斗增岳渎精神未可歇去赶到罗纹结角崖崩石裂已见虚空粉碎正好进程师云还教大地平沉直饶会得一线长已经指注莫漫商量要且未会长一线本无头尾讨甚背面直饶会得长一线倒用横拈色色成现要且未会一线长已得随时裁制何妨在处更张所以乡谈相似一音演唱何彼何此州县不同自南自北自西自东开先即不然会得年年岁岁不会岁岁年年扰扰匆匆遇缘即宗晨鸡暮钟匹是话东风唤冬作夏真人面前不说假唤夏作冬从教打脱空一线短长谁管得无文印子未到馍糊因甚机先扑碎雪霜尽处是春风挨到红稀绿暗侯鹧鸪啼醒玉芙蓉。

　　示众举无文和尚至日小参花擘将来堪作甚么滴水冰生师云犹是转句未可歇去师云或者得到半提崔崩石裂师云未是向上全提正好进程师云冲开碧落层霄一任横提竖掇直饶会得一线长师云双收亦须双放要且未会长一线师云双放还着双收直饶会得长一线师云抽爻何复抚象要且未会一线长师云换象仍复抽爻所以乡谈相似师云六般神用空不空州县不同师云一颗圆光色非色开先郎不然师云另是一番境界扰扰匆匆师云抹煞顶眼晨鸡暮钟师云荡尽玲珑唤冬作夏师云颠倒是非出而似之一似本色唤夏作冬师云推倒露柱笑煞灯笼一线短长谁管得师云扑碎陶唐太乙盘雪霜尽处是春风师云太阳不在箕三度。

　　腊八日上堂僧问世尊成道也未审说何等法师云或三或五自西自东进云学人打退鼓还有分也无师云一回落在眼里昧却万古晴空僧一喝师云你不着便犹可作么生救取天下老宿僧礼拜师便打云抹煞顶门只眼从教地彻天通问明星刺破眼睛敢请为伊折合师云东西十万南北八千进云则度人已毕也师云会得揽真成立何妨色相宛然进云罕闻如是举扬师云可知逗到天明依旧揭过一边僧云金风吹玉管那个是知音师哂之乃云必待炫耀己灵而后称提向上恐禁不住当来下生者汉笑脱下颔历历云衢经纬离离天阙文章你诸人自己父母所生清净宝目可着得这些子零星却物固为上逐物亦不为下拈灯笼向佛殿里将山门来灯笼上神则神矣若为体而明之蓦竖拂子云释迦老子来也在这拂子头上放百宝光光中涌出千叶莲座有化如来而坐其上一一光明皆遍示现十恒河沙且道是智慧耶德相耶掷下拂子云一翳如在眼空花缭乱飞。

　　晚参以手候火拈瓣香插向炉中随暧视左右一匝曰如是大陀罗尼神妙章句举集虚空之中卍字千轮回旋奋迅而今在我襟袖以极万类盖缘秪是未曾观何得自轻而弃绝乃朗吟曰体明无尽寻常事奇特商量满眼泥。

　　小参今朝腊月二十五白雪阳春同遍普阿哆补万象森罗齐起舞云门大师在　铄钻里努出头来道我当年一曲无过此也遂左右顾视曰你道当年是甚么曲菩萨峦腔音韵别听得分明和不齐。

　　除夕小参举僧问三峰师翁如何是腊月三十日到来底事师翁曰寒林无宿客进云来日又何如师翁日四海听龙吟先师南岳退翁和尚曰小子于诸昆中受恩至深与众独异故敢于老师分上往往大胆放肆老汉处丛林无恙之时专惯说太平禅而今设有问南岳如何是腊月三十日到来底事南岳向道励志扶宗报佛恩德更问来日事如何向道正是时良久叹息曰二三百年之间卒未有以大慰禅子之望秪为自完不暇何能有所成立建明果能时时有相持之忧皇皇不安于寝食何患杨岐正脉不大光耀于后五百世哉复嗟叹久之下座师曰知时者是大沙门此何时也小子敢不以老师之言为玉律金科遂回视一众曰伏望诸兄弟同心而供济。

　　己未元旦两序请上堂维那白槌云法筵龙象众当观第一义师曰第一义谛卯正三刻十二分早已考钟伐鼓云集宝王殿上尽情花擘了也而今何用更为宣说良久曰一众都不跃然而退我知之矣才落意地便与此事悬隔则不能迥脱有无超越情量苟向形名未兆之前着得只眼自尔不为数运推迁时序转换且新新无住元始一句又作么生随以拂子画○此相曰威音自此开生面不为群机有覆藏。

　　因雪小参问如何是的的本生面目代曰一向经历惯何须更照磨一日今日看来灼然另是一番一日夜半正明天晓不露一日表见丛林愈增清绝一日虽则纷纭甚是洒落一曰非唯和光抑且同尘一曰未即填沟塞壑分明举似何妨一曰且喜不落在别处一曰净光无碍也一曰住在这里终成一色一曰大地无寸土住在甚么处一曰不开心意路踏着便成蹊一曰不蹑前踪更下一转一曰比拟将来便不相似一曰不可更道澄潭绝影夜月流辉一曰而今讳不得也一曰迥然难掩遍地阳春乃曰的的本生面目固是一向经历不着照磨今日看来灼然另是一番历历表见丛林自尔愈增清绝更须知他十二时中虽则纷纭甚是洒落非惟和光抑且同尘若道外是则非处处净光无碍坐住这里终成一色直饶光境俱亡寸土不立到底不开心意路一经踏着便成蹊且毕竟如何即得比拟将来便不相似。

　　因雪小参的的得到虚空粉碎眼光烁破四天下有甚目前自己自己目前而不一透一切透一转一切转转种种色为一色转种种相为一相转差别为平等转晦昧为光明转艳丽为明淡转热恼为清凉转枮为荣转黑为白转垢为净转粗为精转杂染根尘为灵光独耀转无边刹境为净妙一真转森罗万象为月窟冰壶转草木丛林为琼楼玉殿道是玲珑峻峭却又荒寒平远道是荒寒平远却又峻峭玲珑如上境界一一转得透得美则美矣未尽善也何故不见云门道尽大地无纤毫过患犹是转句不见一色始是半提须知更有向上全提时节诸仁要知向上全提时节么良久云红炉一点曾收得散作乾坤浩荡春。

　　解制上堂着甚来由攒攒簇簇致使我将一把沙东抛西撒全不顾你眼里本来清净光明此段过患实是难为而今索性听你到处露布你且作么生露布来从解脱门来未曾有一法障得你去从解脱门去未曾有一法系得你若道无端又添一把你也没量罪过我也没量罪过真个着甚来由。

　　四月八日早参竖起拂子曰此万德之身本自纤尘不立何消向九龙口边使蛮手脚泼浪泼赖以致纷纷藉藉这个那个这个不是那个苏卢苏卢那个不是这个　唎　唎这个即是那个那个便是这个苏卢　唎娑诃于此委得一切智智清净无二无二分无别无断如其不然莫怪国清向汝诸人顶门上各与一杓随声便喝而起。

　　小参举雪窦曰乾坤之内宇宙之间中有一宝挂在壁上达磨九年不敢正眼觑着如今衲僧要见劈脊便打师曰宝非宝日杲杲上上机无处讨雪窦眼里无筋认着个葫芦以常平生累他鈌齿老胡桩桩地拶破冷壁国清看来乾坤之内宇宙之间中有一宝开眼也着合眼也着达磨老子教他坐地构去若是雪窦打破壁来与汝相见。

　　小参举云门曰三乘十二分教达磨西来放过也休若不放过不消一喝雪窦举了便喝复曰大众好喝落在甚么处若要鼻孔撩天辨取者一喝师曰三乘十二分教是拭疮疣故纸弃之十万里外肯屑把眼相著有甚放他不过气宇如王底阿师心粗胆大一时裂破舌头到底不能损益雪窦费尽老力依然莫可如何若要端的还你落处随喝一喝曰直得五峰七塔向太虚空里一齐点首道三十年后吾道大行何妨借汝诸人鼻孔出气复喝一喝曰不可于此刹那流入意地。

　　结夏日开秧小参昨有僧问如何得一夏不空过山僧向道随堕类堕随堕类堕一夏不空过步行骑水牛入泥入水入净入岁入弥勒楼阁入三眼国土入大圆觉海入妙庄严路阿必律帝普天上去挑土齐一变至于鲁鲁一变至于道蓦顾左右曰是甚么道早底八十日迟底九十五随喝一喝曰此又是一气呼成底勿以异常而群心大疑彼此自不相孤负。

　　中夏小参国清事事不足富有五月松风拟将卖与人间秪恐难为喝价以其滞阁不行莫若及时俵散随连挥拂子曰宽袍大袖底与他平装单襟狭量底与他蒲装赤体无依底作么生装复连挥拂子曰好怪山僧不尽情。

　　天中节小参以拂子作此相○曰正与么时赫赫地烁破四天何消艾旗蔽日蒲剑挥空兰汤沐芳华以登上药而后诸邪匿影杂毒消形那更容他着布皮棍捉吉撩棒向山门前肆小伎俩此段光明人人之所固有如或看时不见暗昏昏山僧信手书道符子以为助发复作此相○曰将去用得灵妙自然天道永昌。

　　示众入夏十日也寒山子作么生代曰随地摘杨花又曰有顺不撒沙又曰眉毛三尺二又曰经历悬殊又曰难为描邈又曰有甚提掇不起又曰事事问他推不知又曰眼眨眨地看话随又曰挈挈波波混是非又曰门户苦支当随成颂十首眼光透空劫随地摘杨花不管生攒簇千差与万差有愿不撒沙灰土满头面是处卖风流但不令人见眉毛三尺二合有惊人句信口道出来依然无本处经历悬殊唤冬作夏可知礼也不当一笑难为描邈将错就错不碍痴憨何妨落拓朝朝执帚松门有甚提掇不起问着劈面三拳至竟是何道理事事问他推不知颓然尊贵合如斯台山十万八千丈聊协囊中一句诗无佛之处急走过眼眨眨地看话堕拾得相将携手归伸出拳头一样大挈挈波波混是非失便宜是得便宜划时拍手呵呵笑拈得分明说与谁门户苦支当随流能得妙放去又收来灯笼齐　跳。

　　示众入夏十日也水牯牛作么生代曰早晚防出入又曰未必皮下无血又曰风风雨雨好知音又曰逢人便举又曰全不欠少又曰卧看荆棘自参天又曰空里漫寻踪又曰步步通途绝险巇又曰赚他岐路久徘徊又曰西水流急随成颂十首双角无栏棬早晚防出入笑他斗鸡人这个也不识未必皮下无血一锥答着便知安得临济瞎驴尽情破灭家私及节应时一句子风风雨雨好知音劫初田地齐翻转万壑千岩自在身谁谓无知逢人便举道得分明未便相许本色草料全不欠少林下水边东垒西倒心境如如老放闲卧看荆棘自参天风流越样堪图画鼻孔累垂不着穿无心印泥水空里漫寻踪直下超随类还来芳草中步步通途绝险巇溪东历尽又溪西须知云外无云处别有风光一段奇逐队随群同得入赚他岐路久徘徊莫贪是处风华好度毕应须及早回西水流急也须好看逗到而今齿疏眼暗。

　　小参举何如是十智同真拈针个作鼻孔使用一同一质不妨捏聚二同大事试放开看三总同参直得乾坤震动四同真智演出波罗密却似天边月五同遍普尽十方世界一时周匝六同具足目前旨略不怕取则七同得失更有一格莫作等闲八同生杀咬人火急九同音吼许汝商量十同得入恐觅个出头处不得与甚么人同得入拙郎君与谁同音吼七个八个作么生同生杀手也不惜口也不惜何物同得失一任贬剥那个同具足败阙尤甚何物同遍普且看支离何人同真智流布诸方难为收拾孰能总同参秪宜柱杖子那个同大事举似天下人何物同一质更要我饭饱弄着那颂曰要状状不成欲名名不得解一以贯之何妨打几橛作息日纷然眉毛恣狼藉所以拙郎君巧妙无人识。

　　小参举僧问洞山如何是佛山曰麻三斤师曰觅他纤毫过患了不可得有甚么说但不应于无分剂中强立分剂致使堂堂古佛被数量管带一切时中迥绝情见渗漏其可得乎而今设有问如何是佛向道拶着便骨出且国清为人在什么处少问恐不免也(是日普请做麻)。

　　伽蓝殿上梁邑侯王护法进士潘护法到寺升座僧问琼台夜月光分万八峰峦玉阙清箫声遍三千洞壑是报身边量是化身边量师云荡荡乎民无能名僧云谁其能则之师云别有一人为汝显说僧云若然者则丹凤迥翔于此日联翩五彩耀人寰也师云一任瞻之仰之僧问西来的意即不问现前一句事如何师云金风吹玉管僧云不易有此师云举世少知音僧问万古一时事辉煌在目前敢请和尚重为举杨师云今日一会尽是作家宰官僧云直得人天赞仰佛祖　忻欢师云何用丰干更饶舌僧云一众得沾恩否师云礼拜了退僧问上仙来也请以大乘而安立之师云且待须臾自当证知僧云更须高着眼师云是诚天然独尊之概乃云佛国上仙本自随机应现匪得圣朝柱石发扬表彰争能耀古辉今圆觉伽蓝从昔庄严无相一经当代伟人鼎新奠丽争看焕日摩云中枢奉重神明肃穆以难思功位双彰宾主雍容而契合以转正法轮之手向上全提于第一义而不动以天然独尊之概是处照临于毫端量而偏普殊勋不宰示无外之威严至化无为运洪机于閟密于以屏翰名蓝昭垂万祀于以金汤法苑崇焕千秋人天赞仰佛祖忻欢山以高而旷远水以蓄而泓深随回视左右云且道以何因缘而乃有此气吐烟霞当灏渤松门凉月好吹箫。

　　谢雨上堂万里无云向青天背上痛与三十棒直得虚空神陡时翻转面孔在汝诸人顶门上震大法雷显大法眼说大法要雨大法雨柱杖子踊跃庆快连忙暗里抽枝枝上结一个大葫芦一生二二生三三生无量无数且道无量无数底甚么良久云信知吾道遍乾坤。

　　小参汝刺脚与么来法华塘为汝说大事因缘木鱼山为汝说无声三昧解脱门为汝说智智清净七宝幢为汝说净光无碍更来者里讨什么碗掷拂子便起。

　　至日小参可怜生这个时节惺惺底固是惺惺梦梦底依然梦梦若不为汝提回便则不侔合于从上蓦竖拂子云于此刹那际入得转字法门转到尽头极底处透出一线顿使山河大地草木丛林生机活泼锦簇花攒且结底什么果掷下拂子云看郎有分。

　　腊八日圆菩萨戒邑侯王护法儒学邹护法设斋请上堂僧问拈出千华佛土亦如其数荣敷一叶法身光遍虚空否师云过去如是如是未来如是如是现在如是如是僧云恁么则毛头心地通摄河沙也师云当当常有因故僧回视左右一匝云谁不忍者说师云僧忍默然故是事如是持僧问望月瞻星如何是性师云目前了了不争多僧云作么生脱师云秪在目前千万里僧云则洒洒落落随处安身立命也师打一棒云不得向者里耽着僧云动容扬古路不堕悄然机师又打云赠尔珊瑚一百鞭乃震声一喝云如天下状如雷遍震如云腾盖如雨悬澍揽之不盈掬圆满无余扑散复成团混茫绝迹谓是体性虚空华光三昧一切智智清净谓是如来智慧德相无二无二分无别无断故如是受持一心而行是为孝顺至道之法千华上佛千百亿禅迦于赫赫师子座趁放不可思议光光中舒千辐轮手三摩诸新学菩萨顶当当常有因故当当常住法身蓦拈柱杖云丈六紫磨金也不屈着你。

　　持钵回小参举雪峰上堂尽大地撮来如粟米大抛向面前漆桶不会打鼓普请看师云雪峰古佛小当人家国清甚是不甘世界大底千粒万粒拈向钵盂里不假纤力平空托住如是神用各具有之有甚不会何消打鼓看他这里道得一转也见国清有人一众屏息随起身曰漆桶漆桶。

　　小参红炉焰里拈来片雪散作普天春色直得森罗万象草木丛林一时簇绽于以壮烟云之色子以添渤澥之澜西来大意不须暖室商量少室真宗何用望空启告曩谟佛陀曩谟达磨曩谟僧伽总然将得虚空来蓦击竹篦云还教博取虚空去。

　　除夕小参逗到这个时节处处水尽山穷蓦喝一喝云于此通得气转得身元自天高地厚日月煌煌水远山长风光冉冉衍无住之真机韶华溢目固常存之正脉景物依然如其忽略拖延动经累劫国清也只莫可如何复喝一喝急须发越莫漫踌躇。

　　庚申元旦两序请土堂僧问是日拟头起愿开无住机师云甚么处不光明灿烂僧云与么则一提同遍普也师云不了目前万缘差别僧一喝云其干碍也何有师云伏惟一众庆幸僧问天上下称独尊底如何分布诸舍利而起无量塔师云一由二有一亦莫守僧云则全身独露也师云除此之外更须别转僧一喝师云仍是旧伽陀僧问新岁已临旧岁何往师云天高地厚日月煌煌僧云不涉新旧更请宣扬师默然僧云人人无不覆师云且过者边来乃起身拈香云秪此一瓣弥纶万有化育群机伏愿圣作物睹云起龙骧天下太平法轮常转随就座竖起柱杖云看看释迦老子在国清柱杖头上放无量万亿种种光明于此光中化无量亿诸佛一时同声转元始一字法轮所谓天得之以清地得之以宁人得之以贞物得之以荣日月得之以照临山水得之以高深且道柱杖子得之又作么生随卓一卓云不知多少妙尽在一枝藤。

　　元霄晚参喝一喝云此是般若锋亦名金刚焰终日挥天截地被山僧一吹化成一道清光逼塞广寒宫殿直得山河大地草木丛林如宝丝网重重映彻百万亿灯明如来一时乘境举集虚空之中涌现无碍真智宝光如珠贯下如云拥聚处处联辉斗彩何以都卢摄在这里随挥拂子云何以瞻仰少分之一。

　　佛诞日赤城招隐居朗月禅宿设斋上堂僧问释迦未降皇宫辽天鼻孔在甚么处师云实是难为遮掩进云则天上下唯我独尊也师云特地惊张遭人怪笑僧一喝师云何不慎当初僧问和尚今日为世尊降生升座是否师云总之播弄目前进云云门打杀伊未审有何过师云不解照管自己进云忽有个透得荆棘林底如何相接师打云好怪我不近人情进云果尔当阳独露师又打乃云旷大劫来希图一日应清净境应清净妙境应无垢光明上智境应最胜光明智智境境上施为错却自己屋里真佛若秪孤峰独拔古涧寒澄检点将来有甚气息稍具一分衲僧手脚口上出来口上打眼上出来眼上打明头出来明头打暗头出来暗头打庶不致彼肆骄于内而烜赫于外增益韶阳意气无忝临济门墙方好吃我国清漏沙锅里饭。

　　普请种稻小参山前一片闲田自从旷劫以至于今出生无上上无等等不可称不可量至圆至净之审尽大地人日日奉持须臾不可离者道也今日种底稻岂是这个道今日种底稻不是这个道是甚么道随呵呵大笑云一生分别取舍则非所谓道也。

　　六月望日保稻小参道不远人人不远道道之于人如展握然人如展手道以握拳但于展握之际有丝毫道理情见往来则去道远矣今者油然如云生生正未有已将来圆实如珠处处铺天撒地若更有所说是增益非道也如无所说是减损非道也且毕竟如何即是随掷拂子曰应如是知如是见如是信解不生法相我说是人宗门上将。

　　中秋小参举寒山子偈曰吾心似秋月碧潭清皎洁无物堪比伦教我如何说师曰吾之常住真心本自虚灵绝迹而强拟之曰秋月碧潭如斯比伦抑亦极矣如何却言无物大小寒山不自知言之悖而谬也国清不是抑人扬己贵图如实而说吾心不是月无圆亦无缺虽无缺与圆却解知时节随掷拂子曰觌面甚分明何须更饶舌。

　　　　　(弟子王万载法名序胜同男生员
　　　　之莹之惺之玑捐资刻此国清语
　　　　录首卷所祈福基永固慧命绵长
　　　　世为皇家拄石法苑金汤云)
嘉兴大藏经　翼庵禅师语录


　　翼庵禅师国清语录卷二

　　侍者力端等录

　　大殿成谢宪台卢大护法上堂僧问力之所不可涯量愿之所不可穷极者是何人斯师云已有样子进云庶几不虚此日师云安排则未易成现却相当僧左右顾视云仰冀观瞻同资欣慰师云古今一致谁其不然僧问万法当前即不问重光古刹事如何师云如来宫殿无有边进云五峰环翠人皆见双涧回澜谁共看师云自然觉者处其中进云人中境境中人师云你即今在甚么处僧问向上玄关即且置钟鸣鼓响请师宣师云你得入门也未进云一击亡所知底还肯相为否师云礼拜头须着地进云恁么则得闻于未闻师云今日一会不是偶然乃拈柱杖卓一卓云此一毛端量处涌现大宝王刹广博崇丽清净光明无量诸佛安住其中现成正觉转妙法轮此一毛端量处遍法界虚空界一一毛端量处悉亦如是其一一毛端量处所现大宝王刹以等法界无量无边清净妙宝庄严之具而为严饰所谓宝峰庄严宝壑庄严宝树庄严宝华庄严宝云庄严宝座庄严宝帐庄严宝盖庄严宝幢庄严宝幡庄严宝灯庄严宝香庄严宝墙垣庄严宝阶陛庄严宝门闼庄严宝栏楯庄严宝窗牖庄严宝琉璃庄严宝铃铎庄严宝缯彩庄严宝敷具庄严如是不可思议清净妙宝庄严尽从第一威德成就众事大功德天一念善根所起具足无量宝藏庄严如是庄严不着庄严是真庄严不着则无相无相则解脱无著无相解脱则能转此无量庄严回施一切广大清净同归真际无上菩提复拈柱杖云秪此不着纤力能转无量庄严随卓一卓云转宝峰为功德山巍巍无过其上转宝壑为甚深义渊渊莫尽其底转宝树为庄严林头头戛玉锵金转宝华为微妙果在在流香发焰转宝云为摩尼聚普雨无量珍奇转宝座为须弥峰超越一切智顶转宝帐为月明帘就里颓然尊贵转宝盖为光明云示现无边佛刹转宝幢为妙色身显拔无碍真智转宝幡为法藏带通贯一切义句转宝灯为净光幢烁破一四天下转宝香为戒定慧庄严五分法身转宝墙垣为法城堑卫持佛正法藏转宝阶陛为无等级高蹈毗卢顶　转宝门闼为法阃域聚集无量义趣转栏楯为玲珑性是处净光无碍转宝窗牖为法光门出生无量真智转宝琉璃为真金像一任瞻仰取足转宝璎珞为妙庄严布垂万德身云转宝铃铎为妙圆通洞彻十方虚空转宝缯彩为妙光网重重交互争辉转宝敷具为千辐轮净妙不可思议复卓柱杖云柱杖子转如是无量庄严已涌身虚空高七多罗树稽首赞叹而说偈曰一毛度空可得边众刹为尘可知数如是庄严无上士所住行愿无能量。

　　师诞日两序请上堂问百草头上打失鼻孔直得天雨四花大统纲宗中事不敢造次相及秪有一句高广莫逾虽不足以当大望幸勿竟孤来意师云收名定价已非一日进云旷劫以前不易如是师云稽之弗谬质之无拟进云果尔不屈则遭逢有据师云汝既知时我不再三进云悦于耳目者从之师云其然岂然僧随作礼云鸡足山高万里青师云何见之远也问秪是这个与五峰并耸双涧同长将作微分供养和尚其肯慈纳否师云惟其所得而自贵珍进云己见跃然出中更异布于四表师云古道在日用交手相付进云永领其极致无过于是也师云见不及此则转入杳渺进云但不遗乎从上自然无负于方来师随卓柱杖云安得不勤勤戚戚而历落申明问山门踢倒琉璃佛殿扶起灯笼是甚境界师云我爱韶阳新定机进云银蝉初出海何处不分明师云识得自己也未进云其奈目前何师便打进云耳听终难会师又打云但不负于己自不孤于人乃回视一众云恒作思惟共营此事如日月之丽天则曷胜庆幸随拈起拄杖云是汝一出头来非不尝于此切而犹然无点气息得不负于生成苟能别制一转省径省心就地下个橛子皆足以超越圣凡生灭之表不假视听思行而聪明得主随卓一卓云天命本源无住着一花五叶自年年。

　　笑隐彬西堂同邵圣遇居士设斋请上堂问胸字杳分无量义不勉而中顶珠尝照百旬不思而得今也觌露乘时敢请凭空着彩师云有甚么处盖覆伊进云老胡既隔绝纳子多违背其奈之何师云吾将揭露以告进云则诸暗相汞不能昏也师云已过关者尚须料拣僧一喝云今日转处果与寻常不同师随声打趁问登山涉水不假他力因甚主人公推三托四师云吾尝于此切进云千里寻知己因甚一言不相挈师云往往如斯进云威音王已前成佛久矣即今更为何事师便打云所以尔也进云白云尽处是青山行人更在青山外师哂之乃云多诸高流以法而住簇簇逼将来何以厌饱而各信取随卓拄杖云此是入道之初章于今三十年也都无名字执着何从摹拟而仿佛之于方便中而为之辞阇黎有分山僧有分设问用此奚为二时禅悦焉续彼彼出家行脚于坐立地构得去三斤麻一疋布何用别人简较我不似没罅子截断他舌头复卓柱杖云尽古今天下无道理者直取其切要通其变而已。

　　华严道场开启儒学徐护法设斋请上堂僧问转如是汪洋冲融广大悉备之根本法轮十方云集普现于前若为发辞以相赞颂师曰表示将来便不相似僧曰今日一会尽是作家宰官师曰亲受宣闻端在于此进曰信位已彰果则未也师曰证入法界不离一刹那际僧曰则楼阁门前参请已毕师曰善财即今在甚么处僧一喝师曰得也乃竖起拂子曰看看光相现也尽十方华藏庄严世界微尘数诸佛菩萨五十三人善知识种种无量甚深广大三昧海法门都卢摄入此一光中光中涌出一四天下微尘数不可说不可说云台宝网瞻仰少分之一者应时获得清净光明陀罗尼无著无缚陀罗尼跃然出中陀罗尼明照一切陀罗尼广博崇隆陀罗尼辞辨注射陀罗尼雅思渊才陀罗尼文身句身陀罗尼波腾云涌陀罗尼珠联花贯陀罗尼超越无上陀罗尼吉祥如意陀罗尼如是陀罗尼于理理圆于事事备于国国治于家家齐于身身修于心心正于意意诚于知知致于物物格随击拂子曰得非近而有征远而可按者乎。

　　进士玉京潘护法祈嗣华严道场圆满设斋请上堂僧问拄杖子穿过般若波罗密门不用敲开金锁脚尖头踏翻华藏毗卢性海宁须提变玉符师曰是渠面门众齿之间作么生僧曰非心思意拟之所能料师曰安知其交光相罗如宝丝网僧曰善财之福慧本无能过者师曰你道是谁家之子僧曰现在可验师曰一众许汝有个见处僧曰即今已后不敢更饶舌也师曰知即得僧问灵光独耀觌面相呈照用无私如何超向师拈拄杖曰虽是易见而且难识僧曰无量法门善财从何门而入师卓柱杖曰直须向这里得路僧曰则千古意分明也师曰秪恐知之者寡僧问七处九会一句全收未审是那一句师曰偏界森罗难遁质僧曰则明明无盖覆历历绝囊藏也师日十五日来你向甚处留心僧曰千器同圆孤辉特耀师曰不信道僧曰和尚有个瞥地某甲亦不敢讳师曰向后逢人不得错举僧问甚深般若获最殊胜既已积集坚固若为安住圆满师曰以玉尺取之不得僧曰君臣道合五位齐彰时如何师曰以连环解之无穷乃曰小善财挈挈波波历尽百城烟水路途长短山海高深一点瞒你不得其奈旷日抛家不解转身就父而今既到大楼阁前弹指门开即便得入一切宝藏珍奇是汝之所固有随喝一喝曰要用直须用眼目莫定动。

　　戒子明华设斋请上堂僧问百千三昧无量法门一一交光愿通线道师指香曰此是戒香定香慧香解脱香解脱知见香僧曰既然人人本具因甚被诸尘所蔽师曰嗅着些子自不寻常僧曰则清净比丘不入涅槃也师曰鼻孔辽天岂是国清之过乃卓拄杖曰如是知一切法即心自性成就慧身若由他悟则国清得大过患而今浩浩然历历然于身无所取于修无所著于法无所住当下智入三世而悉平等有何八万四千甚深般若波罗密门而不排身直入领揽其全随喝一喝曰不磨智勇超前烈恐负空明自在提。

　　佛成道日圆戒弟子完素设斋请上堂僧问戒香芬馥遍界悉闻宝网光舒洞彻心地如何是心地法师曰举似分明即属限量僧曰则体备一切含灵也师曰刹那流入圆布交加僧曰玛瑙阶前同一色是何境界师曰此众尽是簇新菩萨僧问五峰山内弘演毗尼梵网交罗愿通一线师曰直饶上下漫漫终是昧他不得僧曰若然识得心大地无寸土师曰证入一真境界直须翻转虚空僧曰一众领取师曰但能觌露无私定然烁破一切僧问雷音响振直提向上全机法雨均沾普润大千沙界向上宗乘即不问弘开宝戒事如何师曰好生摆动精神僧曰因戒生定因定发慧秪如未登坛时一句又且如何指示师曰到处洪机历掌僧曰法筵平等四众归宗未审阿谁沾恩师曰佛子住此地即是佛受用僧曰然则若天若人皆承此恩力也师曰于我何有哉僧礼拜曰五峰苍翠惊时眼双涧泉声足可听也师曰直须亲到者里始得僧问如何是代佛宣扬一句师曰别人道不得僧曰如何接物利生句师曰你即今居何品位僧曰如何是传佛心印句师曰重重绵缝开僧曰三句蒙师指末后事如何师曰再问复何为乃曰生佛未形已前段事本自条然洁素拟于无相光中起纤毫修学之心希望备美完具以序其原则不思议清净本身欲其处处透脱自在无碍安可得哉毕竟如何发扬蹈厉以拓其真智随竖起拂子曰入此门来无住着何妨随地便彰名名既已彰而纪纲宗要一着至竟莫能决择事非小小今将振铎而开启之先激发其志气后乃交手相付以变其节数如见不及此转入杳渺得不勤勤戚戚而历落申明随连击拂子曰直饶不作道理会而亦不能尽道个惟其所用应物随时是诚梦梦何以告其通变更新更提内转外转宜乎茫然其不知畔岸如斯输诚苦口抑亦极矣奋然发赫赫之略以续照昭之统国清不惜手脚与伊抹煞顶眼以洞烛其从上之阃奥挥拂子大喝下座。

　　腊月十四日晚参比来天气寒冽无位真人面门鼻孔冻缺半边幸赖通天手脚拨转阳和居以庄严报土琪树风前瞳瞳红日玉壶影里霭霭苍烟苏噜　唎　唎苏噜隐显全该自是不关章句密怛悝孤密怛悝智精秘互严试请君为甄别若也知得今日说底即是明朝消息明朝消息即是今日说底则一切智智清净无二无分无别无断其或未然刚是诸仁讳却。

　　立春日小参寒梅几点昨夜先开诸仁者还知也无知则天上人间浑焉周匝不知则人间天上廓尔全该佛种道种菩提种人华觉华悲愿华等行发动渐次生萌山以之而崇高水以之而深远人以之而精彩物以之而生生神而明之触类而长之吾固知其莫之为而为莫之至而至秪如不涉生缘壁立万仞个条衲僧柱杖又且如何任运卓立乾坤无异色光华触处自披靡。

　　小参昨有人问如何是肉眼向他道普如何是天眼晓如何是慧眼得如何是法眼鉴如何是佛眼深乃曰浑囵抛出未免知希花擘将来无妨口过一一为汝颂出普普普昭示无方所透过威音更那边拾得寒山齐起舞晓晓晓万里冰霜皎过患纤毫不可寻十方洞达无边表得得得顿达本乡国恢廓无涯胜妙门全机要领渠能扼鉴鉴鉴瞻听如雷电曾经灭向瞎驴边故得焕然而等现深深深枯木听龙吟五中且喜销镕尽真际平提亘古今。

　　晚参举金刚经曰一切圣贤皆以无为而有差别拈起柱杖曰这个是无为法差别在甚么处卓一卓曰一种是声无限意那堪听与不堪听。

　　佛诞日弥勒大士开光奕是西堂键关众信设斋请上堂僧问于一时中成就五百亿天子证无生法忍是相好光明也是梵音清雅也师曰云蔚霞蒸与昔日无异僧曰则时时普示于人也师曰渠无面目何处逢渠僧点胸曰我有肝肠方知是我师曰拽脱手中叉袋口始知无物不包罗僧曰即今拽脱又如何师曰打鼓普请看僧问如何是宾中主师曰寒拾丰干咠耳语如何是主中宾师曰抽牵全藉里头人如何是宾中宾师曰谓言洒落却纷纭如何是主中主师曰天上人间无等与僧不礼而退师哂然僧问未出母胎度人已毕未审度底是甚么人师曰入得国清门好吃国清棒僧曰已出母胎因甚杳无踪迹师曰你即今在那里僧拟议师便喝僧曰五眼之中开点底是那一只眼师劈头打下乃曰烂烂然于漏尽时一回落在眼里昧却万古晴空不以一重去一重而以一重添一重无怪乎笑口扯开十丈指天上下金盆沐浴小儿从此过二百四十日亦罹是患不可将为小小国清忝承七鬯自来胆大心粗敢道本有光中不妨更着一点何也揽真成立色相宛然山河大地日月星辰皆妙明真性之所显现何过患之有随拈拄杖曰木上座闻与么说欣庆无量涌身虚空高七多罗树而作是言此固不错彼亦不恶了了根源见之如昨一时参毕了无言弹指门开宝楼阁有一人焉于此弹指应念得入入已还闭经行坐卧常在其中堂奥宏深浑无向背或时高唱摩诃衍迥出于百非之表安之以第二位阿谁敢说不是(弥勒于四月八日睹明星悟道出弥勒成佛经)。

　　辛酉元旦两序请上堂拈香云此一瓣香揽之于毫厘充之于山岳供养尽浮幢王刹诸正遍知甚深妙典弘法圣师恳祷之诚在漏尽五更初仰承维那早已显发尽情而今踏上个层台面不妨更宣一过一愿。

　　金轮统御圣寿难量二愿海甸清宁岁时丰稔三愿人人悟涅槃心个个开正法眼乃揽衣就座云有一人焉在此元会将举吾道之大以告随震威一喝云向所覆藏秘密一时揭露无遗十方洞达捷化风行何刹不披拂韶华何物不仰承发肓随处作主立处皆真主宾肃穆而照用同时功位双彰而君臣道合一之日如是二之日亦然三之日以至无量百千万亿日无日不与眉间白毫交相映彻复喝一喝云神之灵圣之化试请测其涯涘。

　　小参入得猛字法门近之如火聚入得利字法门触之如太阿入得迅字法门闻之如雷霆入得疾字法门饮之如蛊毒此人若到者里未有吃棒分在何也洗骨换肠徒自尔通身手眼谩为参。

　　为蛀空弥勒阇维此宝炬三昧其得之者如须弥山流出金光遍满法界化成琉璃于琉璃中放百宝光一一光明示现成住坏空望之如日瞻之如云尽道已归兜率影迹不留讵知别展风规分身无量秪如虚空背面作么生定离位之新机良久云邈然独立慨然我怀本无位次宁用安排遂烧却。

　　立首座西堂升座大统纲宗中先须识句国清有三句电光影里扯得住红旌一角是不堕平实句霹雳声中捉败白拈老贼是不滞孤危句销镕三尺霜华坐致太平寰宇是超越双关句有不依住此三句亦无不依住知解则能挈千圣之符振群纲之领随喝一喝曰岂不绰绰然有余裕哉。

　　小参若见诸相非相即见如来竖起拂子曰此是非相作么生见如来乃放下曰及尽今时看处诚如如向上绝安排天然一种真尊贵岂在华台与宝台。

　　祈晴小参拄杖子欲习初干未与如来法流水接卓一卓云即以此心中中流入圆妙开敷从真妙圆重发真妙尽得尽浮幢王刹洋溢汪注而无际无涯其奈明眼衲僧处处逐浪随波不解众流截断冀其体净用明函盖无遗如丽天之杲日不可得也山僧不惜神用一时翻转虚空随震声一喝云不愁个个顶门上不烨烨生光。

　　师诞日弟子力端力进力蕴力本设斋请上堂问迦文放眉间白毫照东方万八千土此是有限量底如何是无限量底师云非识情之所能测进云南北东西又何足道师云汝之所知无越于此进云岂终不得其际耶师云殆智眼之未开耳问元始初开即不问山河并永事如何师云秪在目前进云因甚自相悬隔师云要且难睹进云说同道别则不得也师云固合如是进云谢师答话师云月明帘外转身难问金风初振玉露翻凉于此时中请师一语师云若将耳听终难会进云恁么则五峰耸出云端外双涧波含塔影深师云眼处闻声始得知进云果见揭开新日月眼前别是一乾坤师云门户泼天从尔入上头关捩更须通僧便归位师云更待何时问无俟于言而心悦者其进东池之桃乎其吹缑岭之笙乎师云我有知乎哉进云若然者则天机不张而五官悉备师云无知也进云动乾坤该万象底又是甚么师云有鄙夫问于我空空如也进云不知其然何以及此师云我叩其两端而竭焉乃云过去正法明如来入无生如幻三昧张咸池古乐于五峰之间始作翕如也纵之纯如也皦如也绎如也洋洋乎彩动光流居谷满谷在坑满坑三世诸佛不觉手之舞之足之蹈之于刹那际闻所闻尽尽闻不住空觉极圆空所空灭寂灭现前国清拄杖子虽则领揽无心而得止之于有穷流之于无止威音以前其始无首娄至以后其卒无尾汝等各具双双卷叶一似清风瞥届视之而无迹听之而无声虑之而不知趁之而不及既竭其才则如有所立卓尔更欲进而究其端倪测其底蕴极其本闻昏昏默默不知其然苟至于愚可载而与俱良久以手向空扑云一曲两曲山高水深年年此日谁是知音。

　　佛成道日邑侯胡护法防守张护法儒学杨护法徐护法进士潘护法乡绅范护法同阖邑文学居士等请上堂僧问历历云衢经纬离离天阙文章印空则寒芒玉垒印水则霞彩珠联人在境中己见转归自己境在人中如何融会目前师曰不碍揽真无妨成立僧曰而今盖覆伊不得也师曰秘密藏中善为汝置僧曰仁者见之谓之仁智者见之谓之智师曰百姓日用而不知故君子之道鲜矣僧曰一会灵山与昔日无异师曰汝小子识之乃云白云不系青山顶刚有去来明月长悬古涧心幸无偏照苟光境以俱亡的的一真不肆骄于内则廓尔虚涵如寂灭以现前森森列象不烜赫于外则冷然独耀冷然独耀故能廓尔虚涵廓尔虚涵自得冷然独耀随以拂子作此○相曰礼之用和为贵先王之道斯为美老天释迦如何妄认些少零星以为一切众生之智慧德相便下座。

　　除夕晚参因汝颠倒知见方有往来往者已到极处来者看他转头众中见与么说以为实情苦屈只知的的历历是本地风光安知变变奇奇是日旋三昧[言曩]谟佛陀[言曩]谟达磨[言曩]谟僧伽话到岁寒心已见青青松柏雪中看。

　　辛酉小春大国宾庭熙王太翁法名序胜六十寿同令嗣贡生汝琇郡司马汝瑜文学汝珣等启建大悲忏道场四七日圆满设斋请上堂天地与我同根万物与我一体此言广大无尽悠久无疆之寿命也同根则悠久一体则广大且作么生说个同根一体底道理随竖起拂子云从无住本立一切法三际纵周通达无碍天以无住为本而普盖地以无住为本而普载四时以无住为本而普行万物以无住为本而普生生生无住则广大广大则无尽无尽则悠久悠久则无疆广大无尽悠久无疆之寿命总之不出吾人之心吾人之心圆褁太虚无欠无余弥纶万有无倚无偏亘古今而不变历浩劫以常新所以观自在菩萨行深般若波罗密多时照见五蕴皆空五蕴既空心地明彻心同日万象不能逃影质心同月空界碧潭清皎洁心同星象纬云衢历历呈心同风锦绣山川披拂中心同雨普滋物物真堪取心同雷泼天生意一时回心同云妙德清凉盖覆人心同花无限风光度岁华心同香缭绕氤氲为举扬心之所禀发而为用如是光明如是清净如是广大如是圆满如是无碍如是无尽转而为慈悲为柔和为忍辱为谦恭为偏摄为出生为摧折为安慰为永离为游历为照烛为度越为发挥为拥护为救疗为利济为不坏为常住菩萨与天地同根万物一体体一而用别根同而机异显著于事业昭宣乎文章人人可得而见谁谓菩萨之言性与天道不可得而闻弟子序胜从广大圆满无碍大悲心流出种种佛事一切殊胜所谓道场庄严殊胜香花殊胜肴馔殊胜因缘殊胜果报殊胜福慧殊胜功德殊胜以此殊胜仰报亲恩无恩不报普利群生无生不利紫合丹台注绵长之寿算凤毛麟趾起奕叶之家声总之愿力殊胜随心所僧出师云滴水冰生未可放过僧一喝师云崖崩石裂正好进程僧礼拜师打一棒云三十年后此话大行也。

　　僧出师问如何祖师西来意僧云踏着秤锤硬似铁师云甚处得来者消息僧云和尚处得师云莫谤山僧好。

　　师落堂见禅众无人处不觉为之大哭有僧出师问不是心不是物不是佛是甚么僧云路逢死蛇莫打杀师云无底篮子盛将归时如何僧云疑杀天下人师休去少选师问死蛇打杀也还活也无僧一喝师云未见峥嵘头角僧拟进师打云直须向者里化去僧便礼拜师呵呵大笑僧问适来哭而今因甚却笑师云你道哭底是笑底是僧云不是不是师云毕竟作么生僧云又被风吹别调中师呵呵大笑。

　　僧出伫立师问阇黎不是不将来山僧不是不祗对僧展两手师云你道有如是道理无如是道理僧无语师云你不问我我不答你。

　　僧问如何诸佛出身处师云清波无透路僧云意旨如何师云再问复何来。

　　师唤有斐斐礼拜拂袖归位师云是甚么道理斐云不向和尚道师云为甚不道僧云知音不必频频举师休去。

　　僧问万法归一一归何处师云寒山灶门一片石有力者夜半负之而去。

　　问不触不背是如何师云恰僧再问师云增一毫不得减一毫不得。

　　问如何诸佛出身处师云松风埋古殿僧拟议师云觅之不可见。

　　僧出师问不用如何若何便请单刀直入僧便喝师亦喝僧又喝师云败也。

　　僧问不与万法为侣者是什么人师云巍巍独坐大雄峰。

　　僧问唤作竹篦则触不唤作竹篦则背不触不背唤作甚么师云一字两头垂僧礼拜师云本之不着画。

　　僧问如何祖师西来意师云进一步迷其理退一步失其事僧云谢师指示师云逢人切莫错举。

　　师竖竹篦云直钓钓金鳞曲钓钓跛鳖山僧掷钓也还有冲浪金鳞么僧便喝师云将谓鲸鲵澄巨浸却嗟蛙步辗泥沙僧礼拜起师云钓竿斫尽重栽竹不计功程得便休。

　　僧问唤竹篦则触不唤竹篦则背不触不背毕竟唤作甚么师云三玄收不得四句岂能该维那云则截断两头光烯烯地去也师云老老大大作这般见解那问师师云倚天长剑逼人寒。

　　师问不是心不是佛是什么僧云露又云突出难辨师云观世音菩萨将钱买胡饼放下手来却是馒头僧出礼拜起师劈头一棒曰不用低头思量难得僧曰不思量时如何师曰踏着秤锤硬似铁。

　　问僧不是心不是物不是佛是什么僧曰筑着磕着师云筑着磕着个什么曰一状领过师曰领过后时如何曰家里人说家里话师曰甚处学这虚头来僧无语师曰可知礼也。

　　问如何是真佛师曰只应元亮是仙才如何是真法师曰水穷山尽石门开如何是真道师曰亲入桃源又转来。

　　问如何是第一句师曰金毛狮子何处讨曰如何是第二句师曰七珍八宝连尘扫曰如何是第三句师曰扶起不妨又推倒。

　　又僧问如何是真佛师曰乘境何常不出来曰如何是真法师曰岂肯隈刀避箭曰如何是真道师曰庶几不相孤负。

　　问如何是第一玄师曰辽空镞发贵机先曰如何是第二玄师曰箭落群空血溅天曰如何是第三玄师曰万象森罗一串穿。

　　问如何是第一句曰本之不兆如何是第二句曰传之奚取如何是第三句曰寥寥雄机落落虚宇。

　　问如何是第一句曰不辞向道只恐钝置如何是第二句曰还怪得钝置么曰如何是第三句曰罪过罪过。

　　问如何是第一句曰悔不慎当初如何是第二句曰他后作么生。如何是第三句。曰好事不如无。

　　师一日垂问菩提本无树。山门前底从甚处得来。一曰某甲从来疑着。一曰他秪管拄地撑天。一曰特出难辨。一曰国清门下。一曰万古当空立何劳更举扬。一曰露。一曰总教大地承荫去。僧请师代。师代曰和尚有个瞥地某甲即道又曰打鼓普请看。

　　就雨风放荡自在。趁云霞舒卷随心。从今撒手纵横去。莫问通玄奇特情。

　　通玄末后偈(作偈后端坐而化)
嘉兴大藏经　翼庵禅师语录


　　翼庵禅师真如语录卷一

　　小师序璋等记

　　己酉春中朱郡侯葵石同阖郡缙绅孝廉文学居士暨。令弟子葆子蓉令嗣范臣迪臣令孙辰始子上等。请住真如禅寺上堂。指法座云。是甚所在。争受容易。道不得齐肩句子。幸自可怜生。应须高着眼。便升拈香云。此一瓣香推出。虚空光腾万象。端为供养
始祖释迦文佛大和尚。恭愿
一人高拱。四海晏清。此一瓣香。超越事理函盖正偏。具有十方通贯之量。该摄一切差别之门。普同供养。饮光尊者。直下六十八世先祖大和尚。伏愿阖郡尊官绅衿护法。凭将补衮调羹用。助显驰雷掣电机。此一瓣香。广大分晓。云廓天布。不争尺寸于形名之间。唯收实效于言意之表。奉为开山远祖黄檗运禅师中兴师翁三峰藏和尚。伏愿鹤洲郡伯续佛寿于靡涯长水。耆英播道声于无尽更冀。孙枝赫奕振今古之洪谟。正令轩腾辟人天之深域。丈上拈香云。此一瓣香。大智必然点首。小根未免惊疑。处处无碍净光是甚么烂木橛。单为供养心雄手辣直抟取三千大千之人不拘限量登时超然。于祖佛之上薄祖佛而不为。本师南岳退翁老和尚。聊以表示渊源。敢云酬恩报德。宝林和尚白椎云。法筵龙象众当观第一义。师云蓦地一椎玄路杳绝。有向鸟道上展手底出来放样。问握新符入祖室已见风规上古。摩九霄抚四海愿观枢要今时。师云那转不曾烂却。进云逸格之资自不惜其唇吻。师云幸留而今秪对。进云直是罕遇。师云实无一字相欺。问担佛着肩上行底出语固无碑记。祖佛为师者提到宗乘的旨争好一字不对。师云事难忉怛。进云面赤何如语直。师云着甚来由。进云岂止人天为师。师云莫怪撒沙。进云恐拂诸方所欲。师竖拂子云。这个唤作甚么。僧顾第二位云。为汝得彻困。师云匪遇上根宜慎辞哉。问法布真如纪代者三矣同时不识祖已自全彰父父子子个段话愿为拈出。师云何用繁辞。进云今日莫是独彰子道么。师云廓达门户一览洞然。进云此事知非勉强。师云故作崤函真如罪过。问从上法要如何阐扬。师云真如从不曾呵口气到你面上。进云特地上来便好徒然。师云又肯将捻土塞你眼里。乃曰清净心光中流出三句。深远莫伦悠长无际。是不从前一地至最后地得入实是超越一切法地。得见屋里佛真法身。故于一切处而无所碍。一切处而无所拘。弗取裁于匠手照用齐彰。弗稽度于哲人理事兼到。匪同一格。鼓激脐轮气海。敲磕牙关。排叠胜妙成其义句。设问如何是第一句。有扣弗应。遗斯机候。如何是第二句。赫定厥初万口相庆。如何是第三句。回环言外旨奕叶劫前香。于三句外更请一句。直饶量取河沙。算他过去未来现在亦无有穷尽。乃举三峰藏师翁上堂曰。第一句荐得大地江湖尽放光。第二句荐得逢着观音问弥勒。第三句荐得舌拄上腭。师曰尽乾坤人口到这里百杂碎。何消脚下孙子更用敲骨取髓。痛下针锥底手脚。穿过髑髅拶破鼻孔。既尔忝居祖室。敢不称述宪章。第一句荐得等是借路经过。就中却甚奇特。第二句荐得但有来者不亏欠伊。总识伊来处。第三句荐得如何有出人底路。喝一喝云。你且识取者个。随拽拄杖下座。

　　当晚小参僧问。如何是第一句。师随声喝曰临济来也。如何是第二句。师曰讹言乱众。如何是第三句。师曰整理不得也。随左右顾视曰。直下不受整理掇转过量境界。一元和二佛陀三达磨到处辊辊地。管他甚名身句身。喝一喝曰者里一时透去。便见天地悬殊。这里透不去。不好不说他周匝有余。如何是第一句。周匝有余。如何是第二句。鸳鸯绣了不度金针。如何是第三句。万古悠悠有谁着眼。

　　上堂。有一两句上大人口不能言。拄杖子谨代与语。乃拈拄杖东向一点曰。是诸人生长句西向一点曰是诸人安立句。向上一点曰。是诸人升入一切智乘句。是流出一切法奥句。通身是一句。遍身是一句。山河大地是一句。草木丛林是一句。四七二三祖是一句。天下老和尚是一句。心到手到是一句。布之文字是一句。更有一句甚么处去。随卓拄杖曰。没底篮儿满着装。黄金索子锁不住。去去。果尔不屈则遭逢有据。时有僧跃出曰。某甲是句不是句。师劈头打下曰。我屈着你甚么处。

　　晚参。铁蛇横古路。全不照管自己底目前。彩凤舞丹霄秪是播弄目前底自己。目前自己不立纤毫。自己目前了无过患。开眼直看脚下。彻见宗师血脉。灼然谁是其人。随拈拄杖云。吹毛不动遍地刀枪。卓一卓曰。作么生。荆棘林中太平得路。

　　小参。有句无句如藤倚树。任你攀枝摘叶。一朝树倒藤枯。看你无所措手足。拈起拄杖曰。向虚空里钉得这橛。便可以为天下之大经。立天下之大本。其或未然。百姓日用而不知。君子之道鲜矣。

　　姚江孙太夫人请上堂。生佛未具以前。段事秪在当人脚跟下。有甚些须难会底道理。上来也步步登高。下去也通身无碍。主宾玄要左右逢源。意句事理心手相应。何待拳倒浮幢王。躩翻香水海。然后凡圣心平等。高低路坦夷。脚脚但秪与么去。迢迢空劫即今时。其如情存向背。意度玄微。四相宛然。诸尘立对。则目前一切差殊形色音声。尚不能于自分境不相逾越。如何得不起灭尽定。而现诸威仪。不舍凡夫法而行诸胜行。而今要得速疾相应。与你放出面门个无位人看。喝一喝曰。果尔三头六臂努目一嗔。劈破华山分两路。万年流水不知春。拽取占波与新罗斗额。复喝一喝。

　　请职事上堂。维那才白椎。师喝住。曰不待第二椎。便性燥平生。光扬宗眼。驰驱龙象。云起霞蒸。叱吒群灵。乌飞兔走。罔弗声和气顺。那敢失候违时。何必森罗敲磕。才知动荡无私。万象铿锵。始见对扬有准。踏着圣凡命脉。抉开祖佛心髓底出来证验。随拈拄杖卓一卓曰。者里着眼令不虚行。

　　中夏小参。至道无难唯嫌拣择。前是山门后是佛殿。不须息见。钟作钟鸣鼓作鼓响。何用求心。坐时但坐。行时但行。日上月下。水寒山深。是法住法位。世间相常住。于中及节应时。了无向背。拈拄杖卓一卓曰。天地与我同根。万物与我一体。今年蚕麦熟罗睺罗儿与一文。复卓一卓曰。狼藉不少。

　　小参。今日看定诸兄弟了也。诸兄弟千里万里。盘山涉岭来到这里。挨他赤日冷月。不无所图。我这里清寥寥干嚗嚗。没星子元字脚到。诸兄弟苦苦来我这里图个甚么。诸兄弟死不肯放过真如。真如又肯便恁放过诸兄弟。真如与诸兄弟同一处住。同一见闻。同一起倒。同一出入。明明地开提。明明地展拓。不肯欺诸兄弟。又肯昧诸兄弟。自是诸兄弟于一切时一切处。和合佛和合祖和合一切法句。以是之故。塞自悟门。不见古人道。不假记只字。亦不用一功。亦不用眨眼。亦不用呵气。大坐着绍却西天段事。犹是望上心不息。直须嫌佛不作。嫌法不说。于此门中始有少分相应。虽然秪如未到玄源如何究理。乃拈起拄杖曰。借者上座作个指南。随卓一卓曰。入得门来事事奇。见闻声色不思议。山青水绿元无事。尽是诸人力使之。

　　钱学宪珥信请为高太夫人对灵升座。蓦拈拄杖曰。放出无碍净光。卓一卓曰。迸开心地灵源。滔滔灏灏郁郁隆隆。河图不能象章亥不能步。固是钱母之本事。何藉真如为举扬。虽然苟非格外垂慈。争得俯开后叶。复拈拄杖卓一卓曰。山河大地本无依。成化含生功用奇。识得无依真佛母。天风木叶总全提。

　　知事化菜柴小参。也奇茎草之上。现不可称不可说无数无量玉殿琼楼。有不可称不可说无数无量恒沙化身诸佛诸大菩萨于中安住。出大音声而唱是言。诸法从本来。还从本地入。得是三昧者。能使入于掌轮。彼亦不碍。此亦不觉。可以纵可以横。可以离可以合。可以贵可以贱。可以近可以远。山僧坐地观光好不起而称颂。随卓拄杖曰。蓦地出只手。一举四十九。不消弹指顷。个个尽知有。

　　普请搬柴小参。一举四十九。便该尽竺干震旦问。十方尘刹问。过现未来问。山河大地问。应知个段义。庆喜结集不到。童寿翻译不来。智莫能知之。而识岂能识。苦苦劳他森罗万象日月星辰。风雨晦明雷霆霹雳。尽令提纲全生全不主。全用全不用。更问东堆西堆。法身长短。三转内三转外。人搬柴柴搬人。云门道底。

　　小参。法身不解吃饭。欠一粒也不得。剩一粒也不得。漆桶不会打鼓。普请看总是与么野狐精见解咸通年已前咸通年后作不得个影响更向枯桩非枯桩上明他尽把格则何由出窍。饶是净裸裸赤洒洒没可把古佛与露柱相交。道将一句来苏噜　哩莎诃。师四十诞辰。葵石居士暨阖寺耆宿设斋请上堂。问无上法王有大罗尼门流出一切智智清净。是大神咒耶。是大明咒耶。师曰从朝至暮。念千念万不是念不到。进曰实谓罕闻。师曰得共林泉相与啮嚼。此事也须庆幸。进曰若然则谨当奉行。师曰可一掌置而熟视。进曰自非善巧师无能决此理。师曰展事投机今日验。乃曰若欲全举除非直与。随震声喝一喝曰。遍乾坤动天地底是什么驴汉。与么承领得下。不假庄严天然尊贵。超超然于等妙二觉之表。决定不流至第二念。过去如是如是。未来如是如是。现在如是如是。如是之法妙绝言诠。明明了了无闷不宣。放于六合而无外。卷于一密而无内。但得一切无心。自能在处周匝。复喝一喝曰。设有一法过于是者。我此一喝不作一喝用。

　　小参举僧问智门。如何是般若体。门曰蚌含明月。如何般若用。门曰兔子怀胎。雪窦曰非唯把定世界。亦乃安贴家邦。若善参详。便请丹霄独步。灵岩储和尚曰。言前定夺。铁壁无门。格外称提。剑锋有路。不是破尽和合识相。灭尽相续心相。不能凌凭北斗截断众流。蹴踏东山随波逐浪。而况头头事存函盖。着着理应箭锋。珠锁九曲智门不费神功。玉解连环雪窦大伤心力。秪如着灯笼向佛殿里。将山门来安灯笼上。是般若体。是般若用。良久曰。不得于亲不可以为人。不顺乎亲不可以为子。其明觉之谓欤。师拈竹篦画一画曰。般若体用一时画破了也。茫茫匝地普天。甚处讨他光境。饶你如今不被一切有无诸法阂。亦不依住无阂。亦无不依住知解。要见智门雪窦。岂止如隔须弥。若是我灵岩老师。随喝一喝曰。待你这个舌头得到口里。或者摸着边皮也不定。

　　小参。拈起拄杖曰。生掘路土造佛。何尝内意先立。文彩绕后。秪是临时捏合。应手从心。奇奇离离高高低低。无不是他成就慧身底时节。如待古殿重开。华赫庄整。才始想见威灵。不同冥杳。随放下卓一卓曰。将知你秪是漆桶。

　　法华经期为辰始居士保福求名上堂。喝一喝曰。雅思渊才文中王乘是宝乘直至道场。将次说法。饶益无尽。正是升腾之时。正是显发之时。正是得自在之时。正是施无畏之时。金声玉振匝地风光。虎骤龙骧平添意气。不独鹏程搏万里。更看良骥快先声。所谓名花万种唯采优昙。大宝千般先求如意。自然到处称尊。随方受用。此正属外转事。且内转一句毕竟作么生。道门庭尽是儿孙事。祖父闲闲不自知。

　　云间弟子香忍六十诞辰请上堂。喝一喝曰。达得一切名身句身。说事固不妨说理。亦不碍目前。历历孤明。似地擎山。不知山之孤峻。处处不滞通贯十方。如石含玉。不知玉之无瑕。所谓的的本生面目。原具万德千轮。不用黄金裹贴。自能吞日月光。看他元和佛陀达磨是甚么乾矢橛。个段意旨。真如从威音王已前第一会说法时。秘之金柜曾未显露。今日有桩紧要人事。不辞尽情揭示当阳。随声喝一喝曰。岂不灵音落落殊应章章。又喝一喝曰。纵横无不是。何用更商量。

　　侍者湘晓为圆修顺二七请小参。举云门示众曰。天堂地狱镬汤炉炭盖却你头。三世诸佛在你脚跟下。三十年后鼻孔撩天。师曰埋没人家男女。说甚三十年后。若轻易放他三世诸佛出头。则不能于镬汤炉炭里成等正觉。刀山剑树上游戏神通。以慈心三昧安住忍地。寻常得此便固不在言还知鼻孔在我手里么。随以拂子击禅床曰。快生脱取去。

　　鹤洲太守葵石居士营寿域上堂。金刚般若波罗蜜受命仁人群善集守正持源古道存心事光明曜千佛祖灯继烛法路开者也之乎展巴鼻摄受方来不等闲情深一往何洋溢惟笃所信而贵珍百世之上成特立百世之下符契同所以单言寿金石。金石浩劫永不磨。幽隐何能掩其蹪。精莹直射古皇前。从兹及尽未来际。炳炳琅琅不可诬。紫芝朱草结灵气。以之为己则心安。以之为人则用备。以之昭垂则无穷。以之立向则永利。随拈拂子画○相复书封字曰。以此正眼密弘之垂休光照千百祀。

　　文节法师三周忌。设供上堂。竖起拂子曰。知向里许承当。不见有承当者。莫坐住一色么不是荡尽来时风高月冷他亦不居底争得透过十方以空劫转自己受想悉寂灭。以自己转空劫。心量亦无。有到者里便能撒手毗卢顶上。转身威音那边。不住无相刹刹分身。不住有相尘尘绝迹。秪者是净光无碍之真。过外是无纵横展拓之本事。无二无分苏噜　唎。无断无别　唎苏噜。过去诸佛现在诸佛未来诸佛。无不从之流出一切智智清净。今日即将此个法门庄严文师报土。究竟空无所得。惟愿一肩领荷。既是空无所得。且道又领荷个甚么。随以拂子向上点曰。顶门一道光明透。始信山僧见不差。

　　赤肩沈邑宰请为尊翁袭予奉政大夫对灵小参。揽衣就座随旋视左右一匝曰。今此诸大众如本未曾有。还知古往过去劫中。正法明如来所说神咒。名曰总持一字真言。明明密密。密密明明。卷舒无际隐显同源么。真如于彼如来会中亲闻是咒。秘之金柜曾未显示。今日特为袭翁大夫分明朗诵一遍。随以拂向空划曰还闻么。切恐袭翁视之不静。其听未远。不妨更举一遍。复以拂子向空划曰。还闻么。若也闻得。便是径直往西方底随身公验。是以我此法门若非证入难晓宗猷。赤肩邑宰以尊翁所得所证将欲饶益无尽。特请真如重为阐扬。前来既以再三而今不可更有所说勉意勿获而已。秪得奉为解释务使尽大地一切众生。知得个道总持一字真言。彼彼不杂。重重无碍。如宝丝网交光相罗。能以一字摄百千万亿。以百千万亿该通一字。若论总。纲举目张原不动。若论持。此事何曾待所思。若论一。横亘十方无等匹。若论字。河洛交呈不相似。若论真。圣圣相传古到今。若论言。声轮无碍透三千。若论明。无不从之禀曜灵。若论密。佛眼从教觑不及。若论卷。国土山河随我转。若论舒。时中体用自如如。若论无。虚空背看未生图。若论际。是中境界难思议。若论隐。六门廓达常虚静。若论显。丽天日映琉璃眼。若论同。如布阳春大地中。若论源。愿普悲长塞大千。所以道是他能与一切法安名。一切法与他安名不得。其受持之者。持到无所得时。并这无所得亦不可得。忽然信口念着。则无始尘垢一时销落。金刚体上发大智光。方知苏噜　唎　唎苏噜。尽从当人大悲心中流出。说到这里。众中有个晓事禅客。出来扼腕向前曰。从上诸说本。但以假言说。是际无所有。不得名字相。和尚与么刻划得不乖于佛意乎。山僧随以拂子劈口撼曰。这话堕阿师便下座。

　　报荐请小参。以拂子击案一下曰。如是我闻。十方国土。廓周沙界。此三句中。一句如天普盖。一句如地普擎。一句如日普照。第一句中涌出八千宝树。琼枝玉叶芳馥分布。一一树下设黄金座。众宝为足▆饰无量。高四丈九尺。大众你道坐此座当说什么法。他道向下文长。且看第二句作么生。第二句便是经题上底▆字。以字不成八字不就。不可教我更下注脚也。与么则秪有第三句在。若说第三句。沈母陈夫人有灵。便应作礼而去。虽然三段不同。且毕竟如何是收归上科一句。随掷下拂子曰。厘奴光放三千丈。白牯欣欣笑不休。

　　启建法华长期葵石居士设斋上堂。拈拄杖卓一卓曰。如上之所说。巍巍乎眼见。荡荡乎耳闻。以知过去法知现在。亦然不分别未来。无有三种相。何有于所知。以无所知故。赴群机而不竭。烛万象以无私。复卓一卓曰。六万余言七轴章。尽情卷叠在当场。其有不蒙斯利者。真如誓不成正觉。复连卓两卓曰。佛佛相宣称善吉。敷陈妙旨绝囊藏。

　　小参。然于一一法依根叶分布。拈起拄杖曰。者个是根。何处得一一法。随卓两卓曰。者个是一一法。那里得根来。乃放下问僧曰。会么。曰不会。师曰不会最亲切。复示颂曰。亲言消一句。妙语不须多。赵州东壁上。历落挂葫芦。

　　小参。雨歇农方作。天空蝉尽鸣。始见望朝又已念日真如堂中坐卧固亦不恶。或若当此一问将如之何。直下信得临济德山。不足标榜。弗作奇特商量。一任寒暑里经冬过夏。

　　祈晴小参。大用现前不存规则。拄杖子智通无碍。东海鲤鱼打一棒。鸳鸯湖里浪滔天。正恁么时。长耳古佛。遥从金地放一道宝光。照耀诸人顶门。复于光中唱言。是大神咒是大明咒是无上咒是无等等咒。能除一切苦。真实不虚。大众因甚说到者里。不见道。一二三四五大地无寸土。复其见天心。日轮正当午。

　　上堂。拈起拄杖曰。千仞壁立所在。而者上座一踏到顶。不见高峻难上者。卓一卓曰。盖为他迥绝扳揽。了无依倚。又卓一卓曰。都道便恁住了。却也进进无已。涅槃门解脱门般若门八万四千深法门。处处排身直入。头头领揽其全。而于我此法门。望之尚远。其如智勇不磨。视超前烈。真如与汝放通线道。复卓一卓曰。一击响玲珑。轰喧宇宙通。知音才侧耳。项羽过江东。

　　小参。今朝日丽风和。蔼然佳气。山僧与拄杖子结伴。游于无量甚深行处。明明无际。了了无边。瞥尔打个眼花。见长水坡前彩云堆上。涌出七宝莲花。白银为茎。黄金为叶。甄叔迦宝以为其台。真珠罗网次第庄严。有化如来坐宝华中。从其面门放五色光。即于光中现五趣身。一一趣身有万八千种形类。一一形类现百千种身。一一身中复有无量恒河沙等身。于四恒河沙等一一身中复现四天下大地微尘等身。于一微尘身中现三千大千世界微尘等身。于一尘身中复现于十方。一一方面各百千亿诸佛世界微尘等数身。乃至虚空法界不思议众生等身。一一身光喻如大龙蟠兰椿轮茜练粲烂。山僧睹斯光相。如是净妙。如是殊胜。心生恋慕。目不暂舍。尔时如来。即摄光明绕身七匝。还从顶入。蓦拈拄杖问曰。是你正当与么时。回互不回互。回而更相涉。不尔依位住。掷下曰参同不二心。归堂吃茶去。

　　小参。蓦指堂前露柱曰。者汉于荆棘林中出身可易。月明帘外脱体应难。泯然闻见不到。秪缘定等虚空。兀尔缘虑俱忘。自是心同槁木实头句子刀斧斫难开真佛法身黄金里不就。迥出六尘之境。堂堂无盖覆。直造一相之门。了了没遮栏。目前无纤毫过患。一任挨拶将来自己不见有一色转难放他过去当体击碎般若解脱。便能到处成立道场。犹未称全提时节。好笑云门大师道。你作么生不说禅。致使埋没人家男女。个个担枷过状。虽然渠能与古佛相交。且毕竟是第几机。明明理极忘情谓。个里如何喻得齐。

　　小参。棒喝向尔不能施。语言向尔使不着。硬剥剥针不劄。露裸裸风不入。是这般底有什用处。秪合向人家檐下。今日明日前秋后秋。桩桩地立到驴年。咄。山僧与汝着方便。不与一法作对。便是无诤三昧。尔当成佛在威音王已前。

　　小参。举金刚经云。若见诸相非相即见如来。法眼云。若见诸相非相。即不见如来。德山原和尚曰。若见诸相非相。劈脊打下。良久曰。何故如斯之事。如来明见无有错谬。师曰。前头却实后底打不着。若见诸相非相。蓦卓拄杖曰。山河大地有什么过。

　　晚参。举雪窦显和尚示众曰。大施门开无壅塞。忽有个衲僧出来。雪窦倒退八百里。何以临危不悚人。师曰真如不像雪窦凭空捏合。欺诳平人。大施门开无壅塞。东边来底与他三斤麻。西边来底与他一疋布。忽有个打中间来底。又与他个甚么。便拈棒劈头打云。我欠少你个甚么。何故但不孤于己。自不负于人。

　　小参。超毗卢之谈。越释迦之句。喝一喝曰。迥然不在者里。直是十万八千。果尔大用现前。那复更存轨则。又喝一喝曰。看看千岁宝掌变作灯笼。走入露柱里去。口口道。光非照境。境亦非存。光境俱忘。复是何物。直饶与么。犹在半途。未是透脱一路。复喝一喝。

　　中秋小参。尽十方世界是自己光明。未曾有一人用着。真如于无数量中略露目前些子。随拈竹篦曰。看看彩云堆上彩云飞。长水坡前长水绕。有眼目兄弟熟不知天上月圆。人间月半。天上人间。流光不断。个段意旨。了了明明。谁家叠得在折袋里。直下真际平提。神通各露。不妨与你个助显法门。遂起身曰。归堂吃茶。

　　小参。空手把锄头。揭谛揭谛。步行骑水牛。波罗揭谛。人从桥上过。波罗僧揭谛。桥流水不流。菩提萨婆诃。蓦起身炷香曰。其不与现前诸兄弟同证是三昧者。有如此善酂谨白。

　　洪州法昌石叶和尚讣至上堂。天下莫不向风。朗然知所宗式。足征我石兄和尚令不虚行也。夫宗师血脉。或圣或凡。森罗万象日月星辰。他方此土。有情无情。俱入此宗。喝一喝曰。九天之云下垂。复喝一喝曰。四海之水皆立。俨然胜概不寻常。令人千古空相忆。投远语上座三七。越明日设供上堂。真如可煞健忘。不省三七廿一。刚才洗脚上床。无端记起时日。一夜转侧踌躇。寻段话作头供养。直是觅起处不得。忽闻风撼塔铃。则知尽大地是一转语。随拍绳床角曰。这里拶去。东家作驴。复右拍曰。那边转得。西家作马。七出八没。风流儒雅。蓦喝一喝曰。调高何患知音寡。

　　小参。举三峰藏和尚揸周不取一物。微笑而已。灵岩储曰。自为即得。又曰他后将何为人尧封潜曰何不与拄杖子随声便喝。师曰三代礼乐止于是哉。取此为祖门令嗣岂不赚杀人。

　　腊八日小参。雪窦明觉和尚曰。见一则瞎却眼。知一则翳却眼。翳生则天上人间。瞎却则三头六臂。迦文老子秪为这点星光。落向父母所生。清净宝目中一生坐定在者里。道是一切法不迁。揽真成立色相宛然。不知带累。杀天下莽荡禅和。不解照管自己。一味播弄目前。随拈拄杖卓一卓曰。真如事不获已向灸疮瘢上更着一爝。汝等诸仁作么生。与个老子雪屈。良久曰。人无远虑必有近忧。

　　因雪上堂。世界一真依何成立。大观平等作么建明。遍乾坤没罅子空缺。体明无尽。尽大地作一句商量。神用自通。更说甚十方虚空一时粉碎。森罗万象杳绝踪由。争禁得无位真人寒毛卓竖。空中大象意气平添。又何必玉阶锁断始契劫前。银碗盛来方明一色。到者里十方佛是眼中花。十方花是眼中佛。毕竟是甚么人境界。蓦掷拂子曰。面目现在。

　　小参。昼见日夜见星。三家村里纳税汉。请过一边。南作北东作西。蝎尾蛇头一试之底与他馒头蒸饼吃。随出拳云。也不屈着你。

　　除夕小参。左右顾视曰。也须自着忖量浆水钱。固是讨头脑不着。粥饭钱将甚么抵偿。可怜生桩桩地坐看北斗。立觑黄河。有三言两语难为出口。无情面汉子。可是放得你过。蓦卓拄杖曰。果尔一下下交到所在。登时端由确乎不拔。便是得大无畏之时。得大自在之时。动扬古路。何用商量。或若未然。又卓一卓曰。你但领下明朝看消息。

　　　　(嘉兴秀水信童朱上麟顶资刻此真
　　　如语录首卷所祈功名▆达重光
　　祖父门庭麟跃繁昌永佑
　　皇家柱石)
嘉兴大藏经　翼庵禅师语录


　　翼庵禅师真如语录卷二

　　小师序璋等记

　　元旦上堂。于一切诸法无所行。而观诸法如实相。昨朝旧岁。今日新年。威仪相酢。人事周圆。同堂俎豆。陈列灿然。发扬章表。无閟不宣。更待伐鼓敲钟。说无论有。山僧实是未曾问人借得口。

　　葵石郡侯暨诸绅衿长者居士举放生社设斋上堂。问何事尽天下人跃然而起。师曰今日一会不是小缘。进曰若然者则千花绣锦。凭仗春风。万类飞潜。全承渠力也。师曰且道承渠个甚么力。进云引领云天无任怀想。师云作不世出之佛事。须还没量大人。进曰珍护顺时。法门永赖。师曰诚如所言。吾计得之矣。乃曰此广大平等慈济之心。即诸佛列祖之心。在天而天不能笼盖。在地而地不能阻碍。云霞千变。江河长流。从上相传。谓之心地藏。谓之清凉幢。亦云善净。亦云宝印。亦云不退轮。亦云法界总持。建功建德布阴布阳。秪在当人善得本有无涯之量。不碍之常。弥纶沙界而无物不周。化被群机而迹无偏寄。中庸不云乎。大哉圣人之道。发育万物。峻极于天道。非明德至善之人。其何能崇隆荷担。近来丛林例皆浮摹轨迹擘划声文。以致吾道转入杳渺。据实而论。苟非没量大人。难与激扬提唱。随以拂子指生物曰。且道是有生耶。是无生耶。若道有生。是著有相。若道无生。是着无相。有无生灭断常作其取舍。希望得佛得菩提得涅槃。抑亦未矣。从来真如实际迥绝名模。那有如是道理。欲明西来远旨。看取目前万化。喝一喝曰。一处起。千处百处云兴。一处没。千处百处不识。云兴则天上人间翱翔自在。不识则三江七泽游泳无方。所以云。无量劫来原解脱。何须更问知不知。知得是个甚么。不知又是个甚么。然必走上个路。始见地阔天空。曩谟佛陀曩谟达磨曩谟僧伽曩谟观自在菩萨。具大悲心者那里不是你出身之处。升腾之时。尚涉迟疑。回旋涸辙。复喝一喝曰。路透清波平彻底。生机鱍鱍看随流。

　　小参。诸法无法体而说。惟是心不见于自心而起于分别。江南两浙。春寒秋热。观世音菩萨将钱买胡饼。放下手来却是生铁。

　　上堂。八万四千非凤毛。多虚不如少实。三十三人入虎穴。说到何如行到。喝一喝曰。真如今日为众竭力。不顾危亡。赤身直入去也。还有见义勇为者么。又喝一喝曰。者个所在岂同儿戏。开得这张口。自能雾起云腾。用得者副手何难风行草偃。虚空中勒马。七纵八横。电影里操旗。东涌西没。纵擒在我。杀活临时。非但踞虎头。亦能收虎尾。复连喝两喝。大雄山下忽相逢。落落声光皆振地。

　　二月八日烧香从佛口生。从法化生。得佛法分底者个时节。少不得爇一炷香。殊不知此香来处。且道从什么处来。乃拈起一瓣曰。昔日迦叶亲闻此旨。眼是净光无碍正法眼。心是光明清净涅槃心。竺干四七东土二三直下第五叶。临济慧照大师。于实相无相微妙法门中建立。真佛真法真道三句。而不依住此三句。亦无不依住知解。始终同此香光智智清净无二无分无别无断无别。无断即且置。香光在什么处。还拈得出么。若拈得出。是甚蛇毒蝎毒蛊毒生金银毒管。教天下老和尚觑着则眼瞎。嗅着则脑裂。若拈不出。而我试放一道。遂插向炉中。乃喝曰。于此光不透脱。目前有物为碍一切事。一切理。如何得玩弄神变。展拓开提。而今众中。还有一句透过三句。一切照用。任听纵横。咳唾掉臂。转动施为。尽是佛慧。尽是法光。尽为道用者么。若有不妨奇特。若无莫怪欺汝诸人谩汝诸人。不见我灵岩本师退翁老和尚。昔于轸翼分野南岳福严般若台最▆轮前。尽情说此香光。如杲日丽天。僻壤遐陬。无不蒙照。今脚下儿。真如善鄻于东震旦国秀州管内。二月八日高天厚地之中又显示个什么。随大喝两喝曰。丈夫自有冲天志。不向如来行处行。

　　虞在钦薛楚玉两护法放生设斋上堂。问何法得解脱一切。师曰我不画地以限。进曰是则大智绝罗笼也。师曰无人孟浪过你。进曰其然岂然。师曰或者磕着未定。进曰还得全体超越也无。师曰岂徒见山高而水清。问无底篮盛将来底如何得个不违物性。师曰其至是者心孰不动。进曰审尔则同业异报。师曰子将微芒感应之机乎。进曰也显南岳门下。师曰有恁么一件事。乃曰江河无心碍你。头头自在涵泳。于父母未生以前。你无心碍江河。着着截断众流。于奔腾浩渺之乡。所谓自己法性海中去来绝迹。逆顺同源。苟忘情于逆顺。自无滞于去来。诸相不生。逆顺何咎。此则于心无心。于迹绝迹。又何有于去来逆顺之分。是以心随万境转。转处实能幽。随流认得性。无喜亦无忧。到者里江河与你将来合作得个甚么。喝一喝曰。参同不二心。普教成佛去。

　　出队回上堂。东山演和尚曰。太平不会禅一向外边走。腊月三十日。赢得一张口。真如不唧溜。撞着恶辣手。把住要说禅。无计脱身走。秪得随氀　打开布袋口。随喝一喝曰。慎勿实诸所无。但愿空诸所有。

　　早参。瞳神筑气毬。梦里打三更。未央鸡乱叫。茫茫踏白行。塔影黑入水。玎珰殿角铃。闻中既透脱。见处定精明。我亦从中入。非惟观世音。喝一喝曰。背后底是甚么人。

　　小参。夜来好一寤睡。霜钟打作两橛。还有知幻即离不作方便。离幻即觉亦无渐次底么。良久曰归堂吃茶。

　　晚参。自古先德皆有出人之路。真如不甘心坐他第二把椅子。蓦竖竹篦曰。然亦莫越于此。有驰骤天衢底神足请从者里放步。一众却立。师曰。莫谓杨岐山势险。前头更有最高峰。

　　晚参。问僧一句当天八万生死门永绝。如何是当天一句。一曰要头斫取去。一曰痛领一问。一曰欲举恐惊众。一曰有耳咸知。一曰口似鼻孔。末上一僧曰佛殿挂在灯笼上。师曰甚处见得。僧拟进。师劈头打曰依旧缩入露柱里去也。僧却问如何是当天一句。师随声便喝。曰打脱明月前。又曰左断了也。

　　元臣居士病中感梦饭僧小参。学般若菩萨法喜禅悦为乐是为真乐。云门大师曰一切智通无障碍。拈起拂子曰。释迦老子来也。可不是法喜禅悦之乐。然事不孤起。云门当初肯无端说梦。真如今日肯无端说梦。蓦喝一喝曰。划时打开两片。势不能自已。天中来底菩萨。人中来底菩萨。羊中来底菩萨。一杓两杓劈面掷。三杓四杓如何当座。中脱有个不惧法尘底。直下善得吾心。自能显诸神用。天地此一梦也。万物此一梦也。咳唾遍验宗风此一梦也。弹指永提法命此一梦也。又喝一喝曰。起沉痾消宿障。何尝不是此梦。良久曰。此梦此梦寂然不动。感而遂通。八横七纵。复喝一喝曰。我此一众如何受用。

　　曹侍御秋岳放生设斋上堂。僧才出。师曰作么生体尽万类之情。僧曰天施地摄其益无方。师曰不可漠然无所报效。僧曰岂尽蠢蠢之流。师喝之。僧亦喝。师曰因此知是非常或者有尔语话分。又僧问护生须是杀。杀尽始安居。此固是去底。如何是住底。师曰曩谟三漫哆没陀喃。进曰秪者便是保任么。师曰无人知此意。僧一喝。师曰你拟问五千天子。那僧以目顾两行曰。一众记取。师曰好。道去时亦似来时。乃举东山演祖上堂曰。山僧今日将山河大地尽作黄金。该有情无情总令成佛去。然后东山不入者保社。何故。争之不足让之有余。师曰物之有待于我。谓我至德神化。广洽潜通而未有能测者也。演祖具如是深悲如是挚愿。如是神力如是奇变。如是成就如是度脱。如是利乐如是饶益。行深般若之观自在。无过于斯。但不应于空际中立分限。其欲使尽天下。深造夫大同无我之域。不綦难哉。争似真如今日将使卵胎湿化一切含生。蓦喝一喝曰。尽向者里横裂直用。腾天潜泉。渊渊浩浩。各遂其情。而真如初不曾出者保社。亦不曾入者保社。岂不一道平怀浩然大均。复喝一喝曰。将谓别有长处。

　　小参。问还有不识祖师底人么。师蓦竖竹篦曰。寻常得此便。僧曰也是仁义道中。师曰划断即不可。僧曰何患知之者寡。师曰三十年后。乃曰通明底人什么物与么来与他五个糊饼三个　。咬着也由他。咬不着也由他。忽若问他钵盂匙箸与露柱相去多少。他道寻常得此。便不消与么分开。被山僧一时划断。仁义道中。为合如是不合如是。良久云西天令严此土还较。

　　小参。举睦州上堂曰。观自在菩萨行深般若波罗蜜多时。信受奉行。问僧曰。我适来念甚么。僧曰和尚念经。州曰此老古锥心不负人。面无惭色。师曰咄。这吃饭老。得与么滚滚没碑记。念到驴年也念不着正句。真如有道补缺真言。一时布施大众。蓦竖竹篦曰。谛听谛听。

　　上堂。打鼓打钟上来肯教兄弟负屈。拈起拄杖曰。不获已共兄弟葛藤。然终不敢撒尿着兄弟头上有底见与么说。扼腕向前。劈面一嘘。茫茫宇宙几个男儿。仔细拣点有甚气息。或若不甘休更作个伎俩难怪唐突直向道。锋铓迅速。总是痴顽。万里无云。青天犹在。希罕甚照用同时人境俱夺。会与不会都卢是错。蓦拽拄杖下座。

　　晚参。的的祖师命脉。秪在当人舌尖头上。不是挨拶得来。岂同石里迸出。喝一喝曰。血滴滴地和心髓倾尽也。自己固无惭色。傍观宁免惊疑。有不重己灵蔑视诸圣底。总不屑把眼相看好算他不是一员放常没意智了事汉脱更依违顾瞻。复喝一喝曰我也没量罪过你也没量过。

　　小参。真如不敢欺罔贤圣。埋没兄弟。僧出曰如何是真佛。曰但莫憎爱洞然明白。如何是真法。曰两个蒸饼一斗好面。如何是真道。曰你不问我我自着便。又问如何是第一句。更无上上第二句。是何模样。若是第三句。真如实诚不敢欺罔贤圣。埋没兄弟。随从容轮指曰。拶到者里把不住。收来放去闲指注。一百五十我自领七十二棒肯君恕。

　　张侍郎蘧林王方伯迈人项邑宰嵋雪钱别驾留史放生设斋上堂。僧问山梁吐绶之姿。春池吠月之质。将宣无上神咒。而呵护之。还得超然独脱也无。师曰汝岂不知冲开尽是通霄路。透出无非解脱门耶。僧曰有与么事那。师曰何更疑谬。僧曰是则杭翼婺印。霞起云蒸。与昔日无异。师曰诚非怀握之所玩。僧曰昭然历然无过于是。师长吁曰五浊波涛海。何人识此心。僧问如何是大地众生住处。师曰荡尽无量劫来隔岫之云。僧曰于真如分中还有些子相违处么。师曰更须豁开未生以前当空之日。僧曰则无相光中常得显现也。师曰当为空王如来作礼。乃曰观世音菩萨以悲愿力。于一切众生中现一切身而说法曰。汝等沉溺以来。今日昧昧。明日蒙蒙。妄缘前尘。分别影事。从劫至劫。解脱无期。今幸值遇其时。好不与你方便。随喝一喝曰。于刹那际得是无上顶王三昧。廓然荡豁。洞彻十虚。光明寂照。充塞河沙。出没三界如日处空。流转六趣如云投壑。于来于去绝踪由。在天在人善时节。复喝一喝曰。各宜展布以报恩德。

　　小参。极明白底事。你等因什反不明白。天地定位。山泽通气。风雷相薄。水火不相射。得之于心。不由外纷。失之于旨。前尘来使。者个是极明白底。你等因什反不明白。喝一喝曰参。

　　小参。举鼓山示众。僧出曰某甲咨和尚。山曰吔。僧曰轮中不得转时如何。山曰珍重。拈曰一句超然。又曰出古今之独断。

　　早参。东方发红照。跨下床来大开眼了。色色是兄弟自家屋里事。不解把得便用。秪管来替真如讨。真如甚生不耐烦。蓦喝一喝曰。莫怪粗糙。

　　小参。禅子所重者。我知其必不是钵饭盂水只字片言。则禅子所重者何。禅子所重者曰戒曰定曰慧曰因果曰品行曰节义曰廉耻。庶几近之矣。然则禅子真正所重何。禅子真正所重者。真佛真法真道。真正宗师真正纲要。是名真正学道人。敢问兄弟何为真佛。何为真法。何为真道。阿那个是真正宗师。唤什么作真正纲要。具何眼目是真正学道人。记得我南岳老和尚僧问如何是真佛。曰相见何曾不注脚。如何是真法曰岂是闲开两片皮。如何是真道曰劝君不用栽荆棘。前三转已为兄弟一口喝定也。而今有问阿那个是真正宗师。向他道从你脚下过却归掷钵去也。再问唤什作真正纲要。莫听他老秃奴颠言倒语。至于真正学道人不道无只是少。时有僧跃出曰聻。便劈头打下曰。不见道才有所重便成窠臼。良久曰来来。我适才道才有所重。便成窠臼。不是真如胆小。替兄弟担忧。自是兄弟陷下粗心不明那窍。且如何是那窍。随咳嗽一声曰料掉料掉。

　　小参。一向傍地为诸人着力。今日劳倦之甚。口懒得开手懒得动。正拟放身睡去。不晓事禅客揭帘直入。咨上座如何是祖师西来意。向道去去。我今日劳倦甚你总不将为事便恁放过。又岂干真如事。

　　小参。离却上来说处。别行得一转。是名过量人。直入尊贵路。非仅仅从般若门解脱门涅槃门而来。故能到处把扼要领恢廓无涯。喝一喝。

　　小参。离却上来说处。你便近前三步。叉手当胸将谓是也。我不是你。将谓不是。我却是你。秪者是不是处。别寻谛实路三十年后猛然踏着。岂止十万迢迢。

　　小参。离却上来说处。齿牙缝边落出一段两段。不立孤危天然峭绝。指拟他不得。刻画他不得。逼仄他不得。是他别无伎俩。只是省径省心。喝一喝。

　　师诞日众请小参。白日青天下。难为盖覆伊三尺一丈六。巍巍何巍巍。是岂以报化之缘所可添饰。法身边量得而分疏据实商量。父母所生之眼彻见尽大地是个自己。不谬纤毫。浑焉周匝。若也坐著白云争倒悬殊廓尔。大喝一喝曰。奋然提起焰焰莫邪。太平寰宇。更斩痴顽。佛不干理。道不涉事。意句全销。人境俱夺。上下前后。左右那一处奈何得。所以山僧有时赤肉团上壁立千仞。有时十字街头合水和泥。向合水和泥处却也千仞壁立。向千仞壁立处却也合水和泥。到者里遇明则暗遇贱则贵即不问。秪如着高一着。步阔一步。毕竟是甚么人。随掷下拂子曰。且待须臾自当证知。

　　知事化柴回小参。真如院里第一句直是没些子罅缝。莫说在今踞曲录水天下知识目瞪口呿。便是马祖百丈。临济德山到者里。管取结舌有分。秪为道不断语言路。不绝心智故。蓦拈拄杖曰者汉虽是生来条直。却也十分莽卤。不着思量无容拟议。随卓一卓曰。一时满口道尽。直得开眼也是。合眼也是。横拈也是竖拈也。但可惜你诸仁一向粗心。筑着磕着处处打作两橛。又争怪得。

　　小参。凡有言说尽属葛藤。荡尽目前。依旧热发。喝一喝曰。但秪不避来锋。直下提纲有路。

　　同参至上堂。征滹沱历数起法运艰危。非向那边承当得。却来者里横三竖四。坐一去七。其何能金玉其声。雷霆其作。上下二千年。通贯七十代。随卓拄杖喝一喝曰。秪此全机耀古今。不须格外论奇特。

　　小参。佛法大意地久天长。大尽三十日小尽二十九。天下衲僧漫脱空。释迦老子失却口。

　　小参。问僧他未彰名余不能取如何是空劫底自己。僧曰须弥顶上击金钟。师曰揭却脑盖。又问风高月冷荡尽来时。如何是空劫底目前。僧曰绿水光中古木清。师曰错认定盘星。又问十字纵横一真不立。如何是目前底自己。僧曰海门山长安道。师曰谁是能举。又问倒翻森象罔辨踪由。如何是自己底目前。僧茫茫烟水连芳草。师曰照顾脚下。僧却问如何是空劫底自己。师曰浑焉周匝。如何是空劫底目前。师曰廓尔悬殊。如何是目前底自己。师曰庭前柏树子聻。如何是自己底目前。师曰两重公案。

　　小参。举惕予方问曰。山河大地一击百杂碎舌覆三千底甚处插脚。师曰直得寒毛卓竖。彬远曰真如门下。师曰更待何时。问飏一微尘普摄十方界。眼似针锋者如何履践。师曰今日明日。彬远曰风寒雨又寒。师曰仔细好生看。问是非不立凡圣绝踪。十字纵横底何处蹲坐。师曰无论晋魏。彬远曰相随来也。师曰更不再勘。问歌跃青山云水即阇黎不处人天者合居何国。师曰以自展而无窒。彬远曰高高下下。师曰实式临之。问建无生法因甚拄杖头瞎却衲僧眼。师曰不可将为小小。彬远曰此话已行遍天下。师曰遂以为常。问震涂毒鼓因甚者队汉主今命根不断。师曰不意问到者里。彬远曰退后退后。师曰付与驴年。问越过佛祖底到者里为甚不着便。师曰官不容针。彬远曰某甲秪管看。师曰留与后人贬剥。问己▆▆者便请一转。师曰莫教屈着。彬远曰勾下属何人。师曰三千里三千里。

　　小参。日来天气寒冽。滴水便是滴冻。法报化身不可秪收摄在一处。不因一事。不长一智。随拈起拂子曰。穿却你鼻孔却向脚跟下走出。东西南北土旷人稀。天上天下唯我独尊。复以拂子划一划曰。十方世界百杂碎。何处更有释迦老子阿呵呵。将此身心奉尘刹。是则名为报佛恩。

　　小参。吃了饭没些子意智。口悬东壁。眼挂西山。毫端许言之本末者皆为自欺。云从龙风从虎。圣人作而万物睹。一华一佛国。一叶一释迦。北郁单越打鼓。南赡部州上堂。蓦拈拄杖卓一卓曰。灵山一会与今日何异。

　　祈雨小参。盏子扑落地。碟子成七片。飞底飞上三十三天。走底走入金刚轮水际。穿过大云轮宝楼阁中。触发轮盖龙王。恣意展无边之用。统彼持大云雨。疾行之者。乘云行者。着云衣者。生云中者。能作云者。云雷响者。住云中者。云天冠者。云庄严者。乘大云者。云中隐者。云中藏者。披云发者。耀云光者。云围绕者。处大云者。云璎珞者。向阎浮提界卷电奔雷击山荡壑。直得陆地波涛从空涌沸。山僧见伊作如是大神变事。甚生欢喜。踊跃虚空里助伊个霹雳。蓦震声喝曰。一举直透无边。谁个自甘泥伏。

　　小参。万里不挂片云青天皎皎。虽则目空宇宙过患全无。真如秪是没棒到伊吃。何也翻不得个副太虚面孔。转有甚么用处。蓦拈拄杖卓一卓曰。日月星辰一时黑也。顶门上霹雳固是不妨。惊众脚跟下龙过。还曾收得也未。蓦提袈裟角下座。

　　小参。盏子扑落地。碟子成七片。事有赫赫于耳目之前。不得从而掩之。直心方杜其外求。守己难称乎大用。动而能变。变则不可测识。随喝一喝曰。看看南山云起也。众拟。举首复喝一喝曰。看看北山雨下也。众又拟。举首乃倚拄杖笑曰。汝能从事乎。此无循乎迹以求其旨。则山僧不得而欺之矣。久晴瓦裂。快些散去。各各照管单头自家的漏洞。

　　小参。盏子扑落地。碟子成七片。锵然泠然韵动崖谷。视之既静其听斯远。观世音菩萨急忙将篮里底活泼鲤鱼提起。一吹乘风直飞上天去也。良久曰要得云行雨施。且看日下三刻。(以上三则俱祈雨语)。

　　小参。响露鸣风载陈难辩。苏噜　唎　唎苏噜。深中浅浅中深。妙绝无门。击禅床曰。作者须知暗里惊。

　　小参。喝一喝曰。令下急急日驰五百。流沙浪阔熊耳山高。云从龙风从虎。南北东西太莽卤。假使心通无量时。总是者里吃棒数。

　　小参。竖起竹篦曰。见之不采强作主宰。见之却采磕破脑盖。采而不采不采而采。好个三家村里纳税汉。你若梦得见三家村里纳税汉。朝旃檀暮沉水。供养你咒愿你。且如何得梦见去。弥勒觑不着释迦说不得。表见丛林非等闲。千古万古为规则。蓦击一击。

　　小参。举明觉见僧来拈拄杖云。我两手分付你作么生。僧退身云不敢。觉曰为甚棒上不成龙。僧曰三十年后恐孤负和尚。觉放下拄杖曰吽吽。师曰求其临深履薄战兢自持者盖亦鲜矣。者僧虽能慎始厥终。可惜志有余而气不足。雪窦拟钓金鳞。争奈清波不犯。而今莫有乘风激浪者么。良久曰险。

　　小参。举僧问古德进一步时如何。撞墙撞壁。退一步时如何。堕坑落堑。不进不退时如何。立地死汉。师曰一队一队多见如此。甚生苦屈。今日设问真如。进一步时如何。天垂宝盖。退一步时如何。地涌金莲。不进不退时如何。曩谟观世音菩萨曩谟大慈悲菩萨。

　　小参。见应合眼。闻莫举头。固是祸不入慎家之门。药山何以弄狮子。若道一切不是句。山河大地甚处得来。

　　小参。僧出曰有甚么了期。师曰嬴得泥人眼赤。曰抬上抬下。师曰不越于此。乃竖起拂子曰。文殊堂里万菩萨到处觅不得。元来总在者里。秪赢得泥人眼赤。将来有甚么了期。

　　因事小参。拈起拄杖曰。看看作么生。门风如何图度。蓦卓一卓曰。思议不及处转过者边来。十地满心尚尔觅踪迹不着。那来名身句身。与羊鹿之人平空描邈。所以云活物不定。傍来不绍。但得此清净光透过十方。便能入净入秽入弥勒楼阁入三眼国土。鼓荡灵源。神通游戏。到者里毕竟作么生。是随随收放如事如理底句。复卓拄杖曰。一言截断千江口。万仞峰头始得闲。

　　举遂首座立僧上堂。称提从上来事。秪要揽得大纲在手。纵横展拓太虚不痕。以空劫转目前。阇黎即是老僧。以自己转空劫。老僧即是阇黎。阇黎与老僧。名不干事事不干名。依执滞名与他玄隔。蓦卓拄杖曰。尽乾坤口人到者里百杂碎。诸人或若不知。问取堂中第一座。

　　小参。钵里饭桶里水。一言半句古人葛藤。▆你两无交涉。僧出曰埋没两字未易道。师曰坐是滥食。那曰真个不可思议。师厉声曰难道你便算得个无惭愧人。

　　小参。钵里饭桶里水。尘沙诸佛千个作团。万个作块。牙如剑树锋棱棱底。到口便百杂碎。你道他还害痛么。众屏息。随起身曰。人无远虑必有近忧。

　　小参。直出他家尊贵路何缘合水更和泥。僧出曰某甲粉骨碎身去也。师曰还知三十三天那段事么。曰他亦不受。师曰你看者驴汉。良久乃曰拟有补于宗门。不是一劫两劫得休。

　　小参。喝一喝曰。风急急雨急急。上下四维挨不入。又喝一喝曰。者里挨得入。四维上下无等匹。复喝一喝曰。试看祖宗标格。

　　小参。立地决发黄河。奔放一四天下。饶你有逆浪上千里万里底手脚。不消一下子便退堕中流。如何向者里得个入作。喝一喝。

　　小参。且不得粗心一例横该抹将去。道是坐断天下人舌头。须知更有那窍在。走道禅流秋风箭急。既到我者里。切实向你说。喝一喝曰且不得粗心。

　　小参。雪雪尽大地作一句说。冷似冰霜细如米末。临济点着便知。转身走过新罗国德山。你向伶俐何事愁眉不悦。咄。更要我说一句。舌头直是生铁。

　　小参。拟捏些与兄弟。只恐兄弟走作。一僧出曰谛实一路如何下脚。师曰又肯东道西道。曰则古今迢然也。师曰好生去。又僧出曰不辨大机若为建立。师大声曰我与上座有什冤仇。僧罔然。师曰者里下得一转尽乾坤无敌。

　　小参。如何是真佛。师曰闹市一个两个。僧近前三步。师曰见即不可。僧拜下。师曰长安虽乐。

　　小参。九夏寒岩雪戛地。清风三冬枯木花。亘天霜焰美则美矣。善则未善。不见道谈玄举唱埋没宗乘。无说无言屈辱从上。髑髅峰后即不问你。马镫里藏身道一句来。无对。乃拈拄杖曰。昨见垂杨绿。今逢落叶黄。随卓一卓。

　　小参。雪雪。大地山河无空缺。没得些子到我说。大家团聚吃茶汤。固是衲僧好时节。

　　小参。看看春到也。有甚饆饠　子快下将来。若惮真如格致错锷。旋生退缩。有双手伸不出。有张口开不得。可不错过了好时好节。没奈何替你说。秪为寻常茫茫地循一切境。把山河大地草木丛林总属别人屋里物。喝一喝曰。直下来叹奇哉。卷尽五千四十八。春风到处掌中开。

　　小参。看看又是春风也。野火烧不尽底槎槎丫丫。包裹不来齐脱绽。纵横向背莫端倪。正与么时风暖鸟声碎。日高花影重。是有句是无句。良久曰。不可教山僧更下注脚也。

　　小参。青天敷翠色。朝日含丹辉。荡尽目前纷纶不错。靠着自己过患宁无。但不依他作解。何妨颠倒如风。眼孔没遮拦。脚头忙蹴踏。八万四千应手开。满把珠玑乱抛撒。拍案一下曰劄。

　　谷日小参。一时从地涌出尽十方世界没罅子空缺。东来西来南来北来。不问颗里几米米里几颗。一任上载下载下载上载。肯像他小家子说升合担石话。忽慢人限量人。你禅和家闻三下普请。鼓扁担横斫不开。个个如王。气宇无论。千斛万斛一下倾在乂口里。担得来始得。担不来饿杀你。喝一喝曰。我肯小当人。佛日晦山和尚讣闻设供小参。大统纲宗中事。在风云不测之中。喝一喝曰。晦山和尚来也。直得乾坤震裂。山岳动摇。见汝诸人不猛着精彩。却归佛日寺去也。大众一切驰求心歇无过斯时。佛位祖位圣位贤位宝几珍御全不放在眼里。更说甚三身四智五眼六通。所以直须识句。若不识句。难作个话会。且如何是句。复喝一喝曰。纵横展拓气如王。慧业文章转法光。提尽古人之未到。始知神化本无方。

　　小参。山河无隔碍。光明处处透。拄杖子涌身虚空穿过南阎浮提北郁单越。脚跟下历过无数坑坎堆阜土石诸山。还依本位而住。眼前绿水匹练横拖。背靠浮图一锥迥卓。衲僧道我会也。忽若骑驴入尔钵囊里。牵牛入尔鞋袋中。身背上知得些子轻重。自不以真如无伎俩。败阙当风流。

　　小参。拈起拄杖曰。热吃一顿出身白汗了指望一茎草上现玉殿琼楼。那知遭人拶着却又担不出将山门来灯笼上底手脚盖为寻常住在周匝有余。不解一转一切转。如何得着着天地县殊。即今要与云门相见。但不遂物意移。自尔云兴雷起。

　　赴笑隐临行小参。我意不欲与么实是勉勿获已。随拈拄杖连卓两卓曰。秪在一段一段担得到人前。不遍于理而适于事。天上人间乾坤函盖。万化千变逐浪随波。体净用明无流不截。复卓一卓曰。后五日有人领得个段节要。始知真如不是闲和尚。
嘉兴大藏经　翼庵禅师语录


　　翼庵禅师真如语录卷三

　　小师序璋等记

　　小参露柱证明如是我闻僧出曰收取虾蟆口不得师曰一杓臭屎拦面泼僧曰终不相孤负师曰露柱证明问事有形段短长阔狭随人看理无相状虚空合吃多少棒师曰教有明文僧曰某甲如是师曰露柱证明问总上来也是甚么人师曰已有名字僧曰谁是当者师曰露柱证明问千圣位不践渠在甚么处师曰青色光明云黄色光明云僧曰如是我闻师曰露柱证明。

　　小参有恁一段事不可讳去也喝一喝曰离此章句别有商量奇人罕遇。

　　小参脚尖头踢出来底筑着磕着火焰里炽然说底处处了却筑着磕着处处了却三千刹海夜沉沉十方世界空索索蓦顾侍者曰急着锁却僧堂门。

　　小参檐头雨滴滴地苏卢苏卢　唎　唎谓是秘尽底呈似你谓是密不从疏处起与么造次说了道个深领担枷过状屈辱先宗是你不与么山僧没可把鼻孔在者里拈来蓦头打随拈拄杖卓两卓。

　　小参问正与么时不是佛祖经历处等破一切趋进几程师曰不欲得商量僧曰洎合个中会师曰撩着便休去问如何是亲切为人底句师曰今日风头硬僧曰太尽情也师曰那容你回避。

　　小参良久曰非究竟不与阇黎通拍左膝曰这里即易拍右膝曰这里即难。

　　小参堕落三途人深达罪福相江西马大师南岳让和尚。

　　小参举僧问灵岩储和尚今夜起居安否岩曰石虎咽松风师曰四山孤月朗石虎咽松风不放投机处难教话路通。

　　结篱小参旱地钉桩目前无法拔脱不去横七竖八僧拟进师曰决定透不过秪是重添绳索。

　　小参千圣不能到是何之道万法用无亏是何之机左卓拄杖曰虎啸风生右卓拄杖曰霞飞电走乃横按曰三十年后莫道山僧和泥合水。

　　小参清风白月透幽关毕竟以何为妙诀横撒竖撒不是妙诀明打暗打不是妙诀草鞋底下常　跳底道不消说也还要钝置你疾焰过锋眼中电掣髑髅常吟是决不决。

　　晚参僧出拈起袈裟角曰不落绻缋请师便道师曰上座莫性躁僧曰某甲识好恶师呵呵大笑僧问一众闹浩浩几人有孔窍师拈拄杖曰要把瞿昙蓦面欺僧曰识甚好恶师亦呵呵大笑僧出曰是何心师曰你与我道僧曰某甲识好恶师乃呵呵大笑曰我钝置犹可你钝置我忒煞。

　　小参问僧粪堆头上突起万法该通一句道将来一僧曰总属和尚一云紫璘奉供山堂刊定一云苏卢诃萨师云赚杀须弥鼻孔长。

　　小参僧问无言宣祖意时如何师云清风浩浩僧云不消斟酌也师云肩横一枝锡何处问踪由僧问赫日光中谁不了师曰拈得鼻孔未僧曰举起须弥也师便打。

　　小参片云收岳面浪自静潇湘断头船子下扬州也代云一时着便又云一时着便洗脚上去十字纵横作么提纲良久曰放去收来总不伤此个踪由堪继绍。

　　举僧投子雪覆芦花时如何子云明白无边际师曰山河不是你眼睛。

　　举龙门上堂良久曰山僧今日与诸人同参一员真善知识便下座师拈拄杖曰真善知识来也合有一句子众不散师以拄杖打趁。

　　小参瓮里大悲身是他苦有誓愿那怕坐久成劳出之一语未敢颙望绝渗漏处道一句来无对师自代曰伏惟伏惟又云古今榜样。

　　祈晴小参卓拄杖曰久雨不晴答金乌飞上钟楼角复卓一卓云脱却壳千里万里阿喇喇。

　　小参若实情理论衲衣下那容你分条折缕益州布扬州绢纵横舒卷用绝商量冬月是冬寒夏月是夏热吾今已再三汝合知时节。

　　小参问僧终日忙忙那事无妨如何是那事一日有人问着某甲不讳一曰心不负人一曰不可不秪对和尚一曰抑逼人作么一曰黄连未是苦末上一僧礼拜便退师曰一总讨头不见留待三日后看。

　　小参一句净尽摘却你眉毛换却你眼睫忽有个衲僧出来高声云吽吽但向道谤斯经故获罪如是。

　　小参一切仍旧便是无事人也古今日月古今山河僧堂佛殿常相对翠柏苍松邑露寒钟作钟鸣鼓作鼓响耳孔里宽宽急急面门上苦苦乐乐曾不差误一丝许良久复曰此是什么楼台殿阁道得诸佛接手句许汝十字纵横。

　　小参历劫来事秪在如今一句当堂头顶天脚踏地万机不到眼见色耳闻声一切处不须管带自然常光现前壁立万仞拈拄杖卓一卓曰诸人不得向者里住着不得向者里坐着直须猛虎口边作活毒蛇头上安排更不钉桩摇橹回头别有生涯复卓一卓。

　　小参欲得现前莫存顺逆拈起拄杖曰拄杖子骑山门入佛殿磕着释迦撞倒弥勒仁者见之谓之仁智者见之谓之智卓一下曰千年苍玉精化为秋水骨海神护不得鳌头忽擎出复连卓两卓。

　　一日曰虚空无口凭何说木屐嘴长三尺二一僧出曰岂无和尚在师曰你说谁听僧曰不是别人师便打之。

　　小参动容扬古路不欲得商量汝等各各下去一众痴立师曰曩谟观世音菩萨曩谟大慈悲菩萨。

　　秋夜小参我心似秋月碧潭清皎洁无物堪此伦教我如何说师喝一喝曰森罗万象一时失却踪由也果向者里开得只眼逢人抖擞满头灰笑骂丰干这老贼也怪你不得复喝一喝曰贼贼。

　　小参碧潭捞捷透脱何时空界指标秪得其体顶门上光焰甚生烜赫耐耐无人用着正恁么时觅得个也依旧扶篱摸壁要得不离当处眼目人天乃以拂子打圆相曰当随山僧手看倘涉迟疑不待孤猿叫敢保一场懡　。

　　小参久雨忽晴露出眼睛林间泥滑滑时叫两三声。

　　小参问真如一句穿破天下人髑髅几个得知痛痒师曰却是山僧罪过僧曰则劳而无功也师曰举似天下问万人丛里千人众中不向一人不背一人此人如何师曰敬礼常住三宝僧曰某甲出家三十年也师曰事非草草乃曰有物先天地不是宝公曲尺亦非志公剪刀领过得底阇黎无分山僧无分一僧出师便起。

　　小参百鸟不来春又过不知谁是住庵人与么说话过惯了清平日子忽朝乾坤侧日月星辰一时黑还开得恁般口么要得险夷一致动静双忘拈起拄杖曰须向者里讨个入路连卓两卓曰我不汝欺。

　　小参大凡沙门不可秪一路也认定一路不名活路直下得路便行亦未是性爆更向草鞋边耽耽阁阁转脑回头乌飞兔走。

　　小参从上法印不从人得便与么去天地悬隔尽力道不得底句不是河南便是河北唧唧秃却我舌也又曰秃却我舌哑却你口昨夜洞埋千尺雪石门冻折数株松。

　　行化街坊小参拈起拄杖曰法无横径道绝孤危遇着通人一锥一答卓一卓曰多虚如何少实千语终归一当肉案头边块块皆精丧车幕里声声是血暮暮朝朝朝朝暮暮总不可为汝诸人注脚别欲语君安乐法正忙却未有闲时。

　　小参参须离心意识参学须出凡圣路学朝来问讯客至烧香上一画短下一画长蓦掷拄杖曰丹凤自腾霄汉去寒鸦犹是噪斜阳。

　　小参三世诸佛不知有狸奴白牯却知有拈起拄杖曰看看三世诸佛走入狸奴白牯队里去也何故两段不同收归上科。

　　小参左右顾视曰好大哥将谓如来惠汝三昧耶昨日栽茄子今日种冬瓜一声河漏子和月落谁家全色光明云参退吃茶去。

　　小参行不得底如何说口在脚下说不得底如何行踏着舌头从中一句试请定当。

　　小参举洞山解夏上堂曰秋初夏末兄弟或东去西去直须向万里无寸草处去良久曰秪如万里无寸草作么生去石霜闻曰出门便是草太阳延曰直道不出门亦是草漫漫地师曰好笑好笑者一队汉通身在草里打辊有什么碑记殊不知人人脚跟下当地无私超今迈古若也据令而行秪合一坑埋却。

　　小参至道无难唯嫌拣择甜瓜彻蒂甜苦瓠连根苦南泉手刃花猫赵州指出庭柏隔山人唱鹧鸪辞错听胡笳十八拍连喝两喝。

　　小参至道无难唯嫌拣择百草头老僧横拈也是竖拈也是闹市里天子开眼也着合眼也着忽若蚯蚓穿过耳窍虾蟆跳入眼睛或高或下忽喜忽嗔自是不归归便得五湖烟景有谁争。

　　小参至道无难唯嫌拣择头上天脚下地行便行坐便坐发长僧貌丑闭户怕天寒庭台一夜雪乌盆变白盆文殊拍手笑普贤努目嗔眼里无筋者茫茫一世贫靠拄杖曰相逢尽道休官好林下何曾见一人。

　　小参拈拄杖卓一卓曰触目不会道运足焉知路苍天苍天便恁么去已是不堪更拟踏步向前添你三斤麻一疋布有甚用处虽然如是争肯辜负复以拄杖卓一卓。

　　小参终日把钵盂噇饭不知咽下多少祖师搅得肚里七上八落若解临时一屙便了我也不惜手脚▆汝一筹便掷下拄杖。

　　小参一切圣贤皆以无为法而有差别竖拂子曰者个是无为法差别在甚么处击禅床曰一种是无限意有堪听有不堪听。

　　小参尽大地是拄杖子那个是自己苏嚧苏嚧尽大地是自己那个是拄杖子　唎　唎拄杖子与自己是同是别苏嚧苏嚧　唎　唎于此明得一切智智清净无二无二分无别无别故于此不明山河碍你眼睛拄杖子穿你鼻孔莫道无事好。

　　小参大道之源天宽地窄草鞋底穿倾湫倒岳。

　　小参问莲花未出水时如何师曰照顾自己出水后如何师曰播弄目前又问莲花未出水时如何师曰烟草茫茫出水后如何师曰湖光落落乃曰莲花未出水照彻威音到娄至莲华出水后霞光端不籍东风。

　　小参拈拄杖曰甚生次第事特地作难艰乃卓一卓旋顾大众下座。

　　小参问大坐着绍却西天段事还假记只字用一功眨个眼呵口气么师曰洞山和尚若在必然大笑进曰何假少方便师曰岂能测其涯涘僧一喝师曰浅乃曰有句无句如藤倚树卓拄杖曰孟八郎汉和根截断也免得天下老和尚东扳西援若待树倒藤枯方才休去歇去有甚么干复卓拄杖曰孟八郎汉。

　　因事小参诸佛说不到底倒腹倾肠有甚么碑记祖师行不到底筑着磕着几时是住头口上两片皮脚下一方地若卵生若胎生若湿生若化生谁敢获易他一毫发许秪如一人发真归源十方虚空悉皆销陨者一队汉又拟着向甚处良久曰人无远虑必有近忧。

　　小参清净法眼鉴地辉天不雕心印花攒锦簇若是个绝无依倚尽却今时底当阳扑破直得大地冰销圣凡乞命顶门独瞎管教日月沉辉乾坤失色犹未是衲僧能事而况向赤日里东觑西捕白地上胡镌乱镂其欲绍隆祖位标榜古今何异刻粪作旃檀煮沙成嘉馔此人若到者里且教后架里坐何也待伊鼻孔端正款款为渠证据。

　　小参举陆亘大夫问南泉曰弟子家中有一片石或时坐或时卧拟镌作佛得否泉曰得亘曰莫不得么泉曰不得师曰尽道老大南泉随大夫脚跟转还曾梦见么真如口门无锁与你个方便拈拂子曰得与不得一串穿却独坐虚窗花开叶落。

　　小参盏子扑落地碟子成七片连得便行底眼里何曾见喝一喝。

　　小参举永嘉曰摩尼珠人不识如来藏里亲收得师曰大小永嘉将常住物归衣钵下既曰收得谁是不识真如不敢囊藏索性和栲栳倾出以手作此○相曰四生六道一光中狂夫犹自问弥勒。

　　小参青山青白云白至道无难唯嫌拣择巢知风穴知雨现成公案不得错举伶俐衲僧正好吃棒。

　　小参释迦不出世达磨不西来正当与么时也好个时节叵耐后来队汉莽莽卤卤竞向虚空里钉上一橛不是脱节翻空便见枝生丫外卓拄杖曰真如今日若不和根斫倒难免葛藤遍界。

　　小参喝一喝曰森罗万象日月星辰都卢在里许逼逼塞塞了也着上些无烟火种鼓起没底橐籥直得烈焰弥空流光遍界三世诸佛历代祖师尽从此中示现尘刹众生皆承此光一时成等正觉乃至世间工巧诸伎艺尽向者里现行此事且道于诸人分上又作么生复喝一喝曰全火秪侯着。

　　小参一字不着画碧眼胡僧笑点头满口拈提满口乐拣灼然谛当商量不下代云旋风不左转。

　　小参拈起拄杖曰这汉二十年前破家散宅直得前不构村后不迭店杖头白月脚底青山不知历过多少长亭短亭今日既到这里脚跟还得点地也未乃靠拄杖曰空亭独立向谁说鹊噪鸦鸣柏树间。

　　小参者里更不穿汝诸人鼻孔果有勿贪香饵锦鳞当烧饼香而供养之不图矫矫物外庶几龟鉴方来若总是今日岂不笑脱弥勒下颔。

　　小参问如何是一语三昧师曰今朝腊月二十五如何是爱语三昧师曰看看冬尽也如何是正语三昧师曰即便春风至问如何是祖师禅师曰我不欲惊众如何是如来禅师曰山僧落地也乃举古德颂曰我作佛事渊乎妙哉空山无人水流花开师曰正好买草鞋行脚。

　　小参若据实论量尽十方世界觅一人伴侣不可得那来天上人间者个那个既不解慎初逗漏遗踪实无走路喝一喝曰尔诸禅德果能进步竿头从教分身遍界复喝一喝。

　　小参如是知如是见如是信解不生法相拈拂子曰唤作什么直饶道得更有一处碍着击禅床便起。

　　小参曰不管你眼里无筋僧出曰请师引验师曰皮下没点血僧嘘嘘师曰列下。

　　小参午夜灯光连晓照茶烟香篆十分清山僧抖擞尿肠说窗外黄鹂又一声。

　　小参拈拄杖卓一卓曰相及不相及试道看无对师曰谩说而今。

　　小参问言宣非旨孰曰有是师曰展开两手进曰触处逢渠岂喻真虚师曰拈却了也进曰不假功成将何法尔师曰又何妨进曰法尔不尔俱为唇齿师曰也不恶问以心中眼观身外相时如何师曰黄鹤楼前鹦鹉洲进曰是真善知识师曰乘言者丧乃曰真正成坏玩弄神变入一切境入弥勒楼阁入净妙国土入无差别国土入解脱国土且任诸人点头拈起拄杖曰把定乾坤又奚为入作随画一画曰跨得这步十方世界一时周匝。

　　小参问如何是学人自己师曰闻普请鼓声么进曰这个岂是自己师曰摘杨花摘杨花问如何是佛师曰刀斫不入如何是法师曰火烧不着如何是僧师曰水洒不湿问尽大地是金刚正体二时粥饭向甚处屙师曰莫怪山僧少方便进曰尽大地是涅槃妙心六道轮回从甚处得师曰你看这驴汉乃举古德曰心随万境转转处实能幽随流认得性无喜亦无忧师曰但知随例餐锤子也得三文买草鞋。

　　小参手上出来手上打口里出来口里打一僧出曰净裸裸赤洒洒时如何师便打僧曰某甲话在师复打曰者咬粪团汉。

　　小参横按拄杖曰恁么会得妄自囚执不恁么会避火投溺掷下拄杖曰果是金毛师子子三千里外见淆讹。

　　小参僧问目前无法意在目前时如何师曰穿窗透牖动地摇天僧拜起师曰站者边着师良久乃曰目前无法意在目前穿窗透牖动地摇天会得年年岁岁不会岁岁年年。

　　小参曰是甚所在争受容易代曰将来不相似又曰取性道一句又曰浑仑底取性乱动舌头相续也大难代曰善来文殊复曰饱吃饭了说真如涅槃善来文殊皮下还有血么代曰展转淆讹又曰十二时中如方木逗于圆孔还淆讹么代曰须到如此又曰东西南北有甚么过。

　　小参四众围绕时三点前三点后道是无相涅槃天魔泥干唱快跌宕金锤勒咽索白棒拥将行良久喝一喝。

　　小参问遍乾坤动天地底是真如体是真如用师曰好个问头问一花开敷千叶周匝古佛不着便更是不可说也请和尚救取天下尊宿师曰劳而无功僧曰未是把定乾坤句师曰留与后人贬剥。

　　小参问学人不见有自己时如何师曰死水不藏龙进曰如何是活水龙师曰不见有自己问实际理地如何进步师曰当下不留人进曰东边立了西边立还相见也无师曰划时送千里乃曰实论此事顺邈将来便不相似。

　　小参问如何是印空底句师曰青霄无异路如何是印水底句师曰日往月来如何是印泥底句师曰春尽落花飞问两只水牯牛双角无栏棬时如何师曰拦下问七纵八横时如何师曰鸟道无前乃曰你刺脚与么来早是没交涉也岂况繁辞率尔乱说蓦拈拄杖曰是者一队队合吃多少。

　　小参曰不可无风起浪僧曰髑髅干尽也师曰作底影响僧引退师曰玲珑八面言思断平地翻为荆棘林。

　　小参师方举一切智通无障碍一僧背后跃出师拈拂子曰穿却你鼻孔却向脚跟下过去也僧曰阿剌剌师曰接取。

　　小参问一字根极时如何师曰依依对看进曰是何之说师曰辽绝殊特不可至僧曰及尽后时如何师曰口似鼻孔。

　　小参举雪窦上堂曰乾坤之内宇宙之间中有一宝挂在壁上达磨九年不敢正眼觑着如今衲僧要见劈脊打师曰推倒墙壁走却达磨宝在什么处若是雪窦棒教自吃。

　　小参曰威音王已前且无正句代曰东南西北或曰向去底如猫捕鼠却来底似驴觑井代曰切忌五更初复曰凿石得玉破尘出经喻如掌中观物决定了了品题高价须有一句代曰瑕生也又曰不可别安个题目复曰若也函盖相应箭锋相拄须知方木逗圆孔中临机始得无过代曰于此门中说个话。

　　小参风动幡动心动为你拈了也向甚处见祖师代曰叮咛损君德又曰不得春风花不开或曰煦日灿开天际雪祖师心印作何颜色代曰露复曰春风吹绽岭头梅衲僧巴鼻长之多少代曰深。

　　小参僧出师曰有一转正要秪对你僧曰只看今日师曰余人争得闻僧曰不着便也师曰成办个事只看今日稍不着便又是明日无对师曰脑后更添一椎。

　　小参拈拄杖曰若是以强凌弱有甚么难我不敢将汝诸人作新到画一画曰一味只管吃吽吽。

　　小参僧问至道无难唯嫌拣择坐杀天下人若不拣择争得明白走杀天下人一等是祖师门下且听那个好师曰将谓是咬人狮子僧曰捩转鼻孔也师曰风驰电激渐僧曰直▆偏地无行路师曰看取眉毛有几许。

　　小参眼里有筋底认定秪这便是但见眉毛厮结刀斧斫不开那知鼻孔同风冷暖不相到不是向大火聚里打得个背翻筋斗来争得个副钢硬齿牙生铁脊骨纪纲个着如日处空云蒸霞蔚渠本心日照月临谁能留碍天之高地之厚水之远山之长上下曲录床底几曾得似者汉良久曰不可更分皮肉骨髓也。

　　小参也大奇一从火焰里打得个筋斗来眉依旧横鼻依旧直身若虚空心如墙壁伎俩全无气息没些惺惺直是惺惺历历直是历历带累兜率陀天个汉下颔都笑脱咦别处着你不得。

　　小参曰今日且不说破留与后人贬剥下座。

　　小参僧出曰一举不再说师曰涅槃心易晓差别智难明复曰涅槃心易晓差别智难明观世音菩萨将钱买胡饼放下手来却是馒头罕逢穿耳客多见刻舟人。

　　小参举僧问乾峰和尚曰十方薄伽梵一路涅槃门未审路头在什么处峰以拄杖画曰在者里僧后请益云门门拈起扇子曰扇子　跳上三十三天筑着帝释鼻孔东海鲤鱼打一棒雨似盆倾会么师曰谁能出不由户何莫由斯道也诚哉是言矣者僧向涅槃门里直往直来犹自讨略头不着乾峰虽则一期径捷争奈这僧岐路横生更劳他韶阳老子入水入泥把拽不入如今要识路头么高声曰看脚下。

　　小参举香岩和尚示众曰若论此事如人上树口御树枝脚不踏树手不攀枝树下忽有人问如何是祖师西来意不对他又违他所问若对他又丧身失命当恁么时作么生即得时有虎头招上座出众曰树上即不问未上树待请和尚道岩乃呵呵大笑雪窦显曰树上道即易树下道即难老僧上树也致将一问来妙喜曰吞得栗棘蓬透得金刚圈看了这般说话也是泗洲人见大圣师曰尝行粥饭僧向来问一答十问十答百及乎鼓两片皮却向虚空中绚彩枯木上糁花直是令人好笑苟非虎头上座根下一刀争得应时瓦解雪窦虽解弄个花手心未免踏著相似影子径山妙善取譬争奈不顾傍观真如匪敢裁抑古人秪贵铲除途辙还会么切忌向语脉里转却。

　　小参举米和尚令僧去问仰山曰今时人还假悟也无仰曰悟即不无争奈落在第二头米深肯之师曰米胡抱璞投琛仰山一鉴收下虽则来风深辨然检点将来岂止落在第二头当时若问真如今时人还假悟也无但呵呵冷笑直教米胡个汉更疑三生六十劫。

　　小参举雪峰问僧见说大德曾为天使来是否僧曰不敢峰曰又争解恁么来僧曰仰慕道德岂惮关山峰曰汝犹醉在出去僧便出峰乃召大德僧回首峰曰是甚么僧亦曰是甚么峰曰者漆桶僧无语峰顾谓镜清曰好个师僧向漆桶里折倒清曰和尚岂不是据款结案峰曰也是我寻常用底忽若唤回向伊道是什么被他道这漆桶又作么生清曰成何道理峰曰我与么及伊汝又道据款结案伊与么及我汝又道成何道理一等是恁么时节其间有得有不得清曰不见道醍醐上味为世所珍遇斯等人翻成毒药师曰青山叠叠万壑潺潺脚头脚底步步行宽不忝为天使来及乎被他拈出一个黑漆桶子直得目瞪口呿撞壁撞墙雪峰虽则费尽手脚其奈犹未剿绝若是真如待他亦曰是什么劈脊便打果是个汉管取鼻孔撩天。

　　小参举明觉问僧你见雪窦后录未僧曰见觉曰向什处见我僧曰也知和尚是川中人觉拈拄杖打一下曰梦见拈曰惭愧大小乳峰自己口里掉下底涎唾不能掩取犹自倩人收拭苟非从苗辨地因语识人底未免当面错过如今要识雪窦么喝一喝。

　　小参举僧问安国师如何是本身卢舍那安曰与老僧过净瓶来僧将净瓶至安曰却安旧处着僧送至本处复来诘问安曰古佛过去久矣师曰大小国师浪得其名才被个驴前马后汉轻轻一拶直得尾拖千尺至今收又收不得缩又缩不迭当时若是真如待他将净瓶至便与扑破果是个汉踏取毗卢顶上行颂曰伐柯伐柯其则不远睨而视之犹以为远。

　　　　　　茶筵垂代

　　以两手托果盘曰和盘托出也袍袖宽大底还倾得尽么代曰不可总作沙弥行者见解又曰胡饼里讨汁又曰冰梨雪藕一片两片自可清凉肺腑因什向胡饼里讨汁代曰也是又曰绝倒傍观又曰也是不吃他人家三个胡桃两块糖当烧饼香而供养之即今罗列满前吃即是不吃即是代曰苦死难为人又曰不是上座惜又曰我总不惜合有一分到你代曰深怀恐惧又曰更烦人事又曰只这人事个个不知来处向后有人问作么生举代曰不敢谤上座又曰总在里许。

　　或拈起胡饼曰微尘诸佛总在里许具慧眼衲僧辨得尽么代曰抬起手看又曰稳便将取去复曰假饶十分抬起手也只得一半你试道个完乐句子看代与蓦口　又曰噇却多少又曰一尘一佛国眼底物物是尘你噇却多少释迦老子代曰一个蒸饼三盏茶又曰口门没底复曰尽大地团作枚蒸饼　得住么代曰与一众作笑具又曰得恁辊辊地复曰古人道不解转身吐气者不得▆子吃你恁样辊辊地得上口也未代曰幸好一碗茶又曰上座眼光不放阔又曰嫌甚么。

　　或曰至道无难唯嫌拣择这个是定州盆那个是饶州碗是拣择不是拣择代曰到者里有口无开处又曰菱角尖尖尖似锥复曰菱角尖尖尖似锥如何下口代曰茶又吃却也又曰你若吃尽又在解脱深坑吃不尽又不唧溜作么生代曰若不是某甲又曰相席打令复曰相席打令逐物意移掇退果桌置一问来代曰洎共上座作道理又曰不可口挂壁上也复曰一向挂壁张口还吃茶么代曰有人说到里者又曰更道一句看。

　　或曰拈起糖饼一劈两片是三句中那一句代曰盏子扑落地碟子成七片又曰收复曰盏子扑落地碟子成七片睦州可煞狼籍有好使令底另换一人来代曰额上不贴榜又曰叶刀子使得甚快复曰菜刀子亦能杀人亦能活人因甚要用金刚王宝剑代曰须到如此又曰肯惜眉毛复曰不惜眉毛者能有几个代曰信手拈信口道又曰郑州梨青州枣复曰郑州梨青州枣触目未尝无临机何不道代曰上座大煞教令又曰齿不得合又曰齿不得合著甚来由代曰抚掌三下又曰岂止今日。

　　或曰今日将名品荔枝和皮肉去了送向你口里也不得道吞却即祸事代曰须是裂破舌头又曰莫要茶吃么复曰曾到也吃茶不曾到也吃茶且道赵州前头为人后头为人代曰有谁道不得又曰舌头不出口复曰茶正香饼正熟舌头不出口底作甚滋味代曰不用别人又曰某甲不是新到复曰拈却赵州吃茶去新到来参将何款顾代曰馒头蒸饼聻又曰少停又曰馒头蒸饼不妨尽你饱食我要问你三心中点那一心代曰今日供养较细又曰是伊不肯住也。

　　或曰胡饼　不住底超谈禅客向后作么生代曰有甚碑记又曰令我攒眉复曰宝云泉煮峒山岕也不甚恶何用攒眉代曰也是又曰金果早朝猿摘去随拈起金柑曰金果早朝猿摘去这个聻代曰是你与么问那又曰不可不识复曰亲从金刚窟里来底因甚玻璃盏子也不识代曰舌拄上腭又曰塞断人口复曰言无味说无味无味之谈塞断人口拈却胡饼道一句来代曰伏惟又曰以空噇空复曰物物不可以空噇空代曰上座佛法身心何在又曰还将得完栾饼角子来么。

　　或曰气宇如王个阿师完栾饼角子不要为什反用半截底代曰谢和尚降尊就卑又曰牙如利剑斫复曰牙如利剑斫囫囵梅子不妨一咬百杂碎蓦伸手曰还我核子来代曰有人问了也又曰七个八个又曰吞却三个四个即不无你还吐得七个八个代曰可惜许又曰忒费汤火复曰费汤火底不要现成底快便将来代曰福州橄榄两头尖复随指橄榄曰者个是橄榄者个是盆子能以一义为无量义能以无量义为一义你道盆里有几颗颗里有几盆代曰有一人道得又曰巩县茶瓶饶州磁碗。

　　或曰无二无二分无别无断故因甚拈起巩县茶瓶却是饶州磁碗代曰不得向者里问又曰东壁打西壁复曰推倒墙壁走却达磨还见灯笼么代曰更须仔细又曰入水见长人复曰入水见长人茶碗里上座为甚不出头代曰是渠害羞又曰老老大大又曰省力复曰省力道一句代曰添香着又曰槎槎丫丫柏子香面门一突装得满满尖尖当得少分供养么代曰肯屈着你又曰参退吃茶去复曰金色光明云参退吃茶去寻常还有者个时节么代曰达么纵有真消息总落当人第二机。

　　中秋垂语尽大地是个月轮总在山僧一指头上竖起指云何处见有一点来放开一句作么生代曰南阎浮提北郁单越又曰参退吃茶去。

　　又曰山河无隔碍光明处处透傅大士步行骑水牛走遍南阎浮提北郁单越却入拄杖子里去也还见么代曰将谓有衲僧孔窍犹是屎窖里作炒又曰灼然复曰灼然百千人中未有一人到此境界不用藏身露影对明一句快道将来代曰高也着低也着。

　　又曰高也着低也着狼籍不少还可以一致苕帚否代曰和尚不使别人又曰便与么去也复曰便与么去逼塞虚空虽欲回避时直是无回避处作么生代曰不虚踏破草鞋又曰除却须弥山拈却佛殿脊复曰一颗圆光明已久时人知有除却须弥山拈却佛殿脊与我通个消息代曰落在众人前又曰增一毫不得减一毫不得。

　　又曰增一毫不得减一毫不得我也知你亲更要问你山僧裂破胡饼因什害帝释鼻孔受痛代曰逻逻哩又曰可知礼也复曰可知礼也只一笑只者一笑作么商量代曰拈放脑后复曰一人举首一人圆。

　　后即不问你脚跟下道将一句来代曰珍重下去又曰东西南北。

　　又曰东西十万南北八千纵横约来不离这里虽然如此向后不得错举代曰叮咛损君德又曰须弥纳芥子复曰我心似秋月碧潭清皎洁纳须弥于芥子掷芥子于无垠是我寻常用底拈放一边尔诸人向甚处见寒山代以手打圆相拓起曰聻又曰见一则瞎汝眼乃曰尔诸禅衲向后遇人切忌三头六臂。
嘉兴大藏经　翼庵禅师语录


　　翼庵禅师通玄语录卷之一

　　侍者力端等录

　　上堂拈香云此一瓣香从正法眼藏中流出成清净轮供养始祖释迦牟尼文佛伏愿龙图丞奠凤▆常新此一瓣香从涅槃妙心中流出成光明轮供养历代开法宗师暨本寺开山第一代韶国师及。

　　皇明中兴天童悟祖老和尚惟冀孙枝繁衍正法昌明此一瓣香从实相无相微妙法门中流出成处处无碍净光明轮供养中兴国清后住灵岩慈受阁上本师退翁和尚用酬法乳之恩上首白椎竟僧问鸟啼花笑满目青山莫便是没量大人住处么师曰一段因缘天上来僧云其中事作么生师云不屈宗乘遭逢有据僧礼拜师云也须亲到者里一转始得乃云一着凭空起古今硬剥剥为佛祖师活卓卓开人天眼蓦拈拄杖云看看通玄拄杖化为龙吞却乾坤世界云门大师忍俊不禁道学我者拙似我者死被山僧劈头一棒直得饮气吞声何也行到定然能说到得亲自尔用来亲举韶祖偈云通玄峰顶不是人间心外无法满目青山悟祖曰通玄峰顶别是人间秪缘不荐错认青山师曰若也荡尽目前自得眼空宇宙依然靠着自己宁免局于方隅新通玄不图炫耀己灵秪贵称提从上乃云通玄峰顶高出人间脚头到处占断青山靠拄杖下座。

　　上堂通玄峰顶风云不次不是人间日月有恒心外无法从他逼塞虚空满目青山觅甚纤毫过患。

　　上堂香炉峰气融融千秋月万古风蓦拈柱杖曰划破重重锦缝好看宝印当空。

　　上堂青山无异路步步绝回互直上通玄峰茫茫空四顾。

　　上堂举沩山普请次此外更有何法静板鸣几曾锁断奔驰一僧抚掌呵呵大笑归去不属渐次如何通信沩曰此是观音入理之门却为虚空钻耳穴至晚间问其僧又将泥水滞春风你见甚么道理实诚不敢相欺僧曰朝来未吃饭闻板声欢喜直得天下归仁沩曰赚杀人才有纤毫万劫不如此沩山之所以尔也颂曰万里眼开泥水路飞腾直上无回互朴落非他仍是渠佛堕祖堕菩萨堕。

　　天童悟祖忌日上堂一着凭空风行雷厉千机顿赴岳撼波腾只者是从上先宗立命之神符据要之关节若欲克绳祖武远绍门风不是将一转来博一下去直须向和声送出时兜底掀翻浑身放倒处连赃捉败纵具恁么手脚做他烜赫儿孙正未可在随拈起柱杖云看看悟祖一生用不尽底得到通玄手中转换落落地定点窄之淆讹控驰纵之去住你独角擎天来我当头拽脱你你四棱蹋地来我首尾收据你你涌现琼楼王殿来我尽情折卸你你拥驾银山铁壁来我立地推倒你你四方八面来我旋风打散你你开旗展阵来我乘间擒住你总不恁么来挝动涂毒鼓八万四千毛窍窍窍如金刚钻擂来擂去三百六十骨节节节如夺命丹攻上攻下然而不立死者未之有也众中有个是他脚下滴血孙子出来道通玄将一棒恁样搬弄是则是但秪下手不紧何也如载一车宝剑将一柄出来用了又将一柄出争如我秪消寸铁却能杀人通玄便随声问他你底寸铁聻他若拟议便与劈头一棒云我者个一向缩在指甲缝里你说的确长几许悟祖见与么登答笑口扯开十丈曰诸供养中法供养最是真精进是名真法供养不待三十年后敢保此话大行。

　　禅堂上梁小参拈拄杖卓一卓云踏在这个区处直须具有逼死蛇化神龙之手脚若不具有逼死蛇化神龙之手脚土石砖瓦安能使之放光动地跨入个条门限直须具有点顽铁成精金之本事若不具有点顽铁成精金之本事竹头木屑如何教他作用通天所以云法无定相遇缘即宗道不虚行因人而显山僧忝绍悟祖之门风拈起拄杖云合行悟祖之法令死蛇来也与三十神龙来也与三十放光动地底来也与三十顽铁来也与三十精金来也与三十作用通天底来也与三十直得山河大地草木丛林是佛是祖若圣若凡都卢打成一片并这一片亦教纤尘不立然后从处处无碍净光中突出向上全提一句如杲日之丽长空若冰轮之临广莫是汝诸人还彀得着也无若彀得着则见我天童老祖涌身通玄峰顶高十万八千丈其或未能且看生面开今日别有声光在后时。

　　上堂是法住法位拈拄杖卓一卓云此通玄峰顶是诸人所依住之法位也若耽住此玄纵得虚明自照不是通玄峰顶直饶不依住此玄亦无不依住知解亦未是通玄峰顶且如何是通玄峰顶登之不假白云梯自在全提向上机。

　　上堂诸人总道得到我之通玄峰顶还见通玄峰顶也未若真个得见我之通玄峰顶且问你如何是通如何是玄如何是峰如何是顶有者道处处净光无碍之谓通头头妙叶无方之谓玄玲珑峻拔无极之谓峰空明廖廓无上之谓顶此是人间之通玄峰顶非不是人问之通玄峰顶不是人间之通玄峰顶毕竟是何人得到拟心早已落平地卓拄杖云迥绝扳跻秪是他。

　　上堂问通玄峰顶是何面目师云若有面目则非通玄曰何以庐山有真面目乎师曰汝身在此山中耶乃云若有一人发真归元十方虚空悉皆销殒不是通玄面目见见之时见非是见见犹离见见不能及亦不是通玄面目一切智智清净无二无分无别无断亦不是通玄面目扇子　跳上三十三天筑着帝释鼻孔东海鲤鱼打一棒雨似盆倾亦不是通玄面目观世音菩萨将钱买胡饼放下手来却是馒头亦不是通玄面目若然者则通玄之面目毕竟不可得而见也秪者毕竟不可得见底莫便是否随呵呵大笑曰通玄非面目面目非通玄渊渊其渊浩浩其天者个决不是通玄。

　　上堂到头无路是通玄峰顶犹然在半天到了通玄重到顶方知无路是通玄。

　　上堂举五祖演和尚示众人之性命事第一须是○我有知乎哉欲得成此○无知也先须防于○有鄙夫问于我若是真○空空如也人○○叩其两端而竭焉颂曰头固不欠尾亦不剩竭尽两端透出性命。

　　上堂举五祖演和尚示众人之性命事第一须是○待渠转过身来欲得成此○另自与伊方便先须防于○正坐不当堂因我得礼你若是真○从这里倒从这里起人○○明暗双双是何道理颂曰从这里倒从这里起明暗双双是何道理。

　　上堂举五祖演和尚示众人之性命事第一须是○浑焉周匝欲得成此○廓尔悬殊先须防于○情不附物若是真○一切智智清净人○○无二无分无别无断颂曰天上月圆人间月半无二无分无别无断。

　　上堂举五祖演和尚示众人之性命事第一须是○灵光独耀欲得成此○迥脱根尘先须防于○不拘文字若是真○本自圆成人○○即如如佛颂曰本自圆成谁是得者唤作如如早变了也。

　　大悲圣像起工上堂尽森罗万象是大悲光明幢是大悲千手眼是大悲无碍心是大悲陀罗尼喝一喝曰从这里一时成就慧身自尔不由他悟不由他悟则现仪皆法法莫大于得其本本立则道生道生一一生二二二生三三生万物喝一喝云雷奋青霄枝枝撑玉复喝一喝曰云垂大地叶叶锵金又喝一喝曰如意宝珠从信得放开仙掌快擎来。

　　老和尚十周忌上堂三千六百日以前尽大地是一口太阿剑撄之者命根立断三千六百日以后太阿剑是一个尽大地磕着底毛骨不留正当三千六百日半勺清泉一炷香平易处煞有淆讹确实处不无商量何也南岳门中事贵奇正以相生在净光而变夺于此奉重死者生俨然灼见分身之舍宅在于隐身于此背驰生者死无数争知立命之先驱在于夺命蓦拈拄杖云老和尚来也将尽大地是一口太阿剑按在手上以太阿剑是一个尽大地陷在脚心尔诸人向甚么处出头作么生相见卓一卓云不得通玄开线道是谁敢踏顶门行。

　　上堂举寒山因赵州游天台路次相逢山见牛迹问曰还识牛么州云不识山指牛迹曰此是五百罗汉游山州云既是罗汉为甚么却作牛去山曰苍天苍天州呵呵大笑山曰作甚么苍天苍天山曰这厮儿宛有大人之作师曰大小寒山与这伙废忘不通利底在牛迹里头出头没自谓游戏神通成就众生净佛国土带累十八上破家散宅底老儿苦苦叫断苍天而苍天不为之应却又饰辞褒赞以为宛有大人之作乃拈起拄杖云通玄今日将这伙撩天鼻孔一时穿却收也不离我者里放也不离我者里且道者里是甚所在卓一卓曰须知云外无云处别有通玄一段奇。

　　上堂举拾得一日扫地次寺主问汝名拾得因丰干拾得汝归汝毕竟名个甚么姓个甚么拾得放下苕帚叉手而立寺再问拾得拈帚扫地竟去寺主罔测寒山捶胸云苍天苍天拾得问汝作甚么山曰不见东家人死西家助哀二人作舞哭笑而去师曰拾得本生名氏虽则陈露昭昭其奈天不可得而象地不可得而形一念普观无量劫底亦不可得而知无怪乎寺主之茫然也寒山枉着哭笑一上至竟注疏不出随回视一众云且道拾得毕竟是何名氏良久云待虚空落地时即向汝道。

　　上堂举寒山因众僧灸茄次将茄串向僧背上打一下僧回首山呈起茄串云是甚么僧云这风颠汉山向旁僧云这汉不知费却我多少盐酱师云寒山落得费尽盐酱这汉到底不知滋味旁僧徒自咽津横竖嚼他不着可惜这许多茄子堆烂在常住地面此段罪过不同小小诸人还识这风颠汉么蓦拈起拄杖云是甚么。

　　上堂举沩山灵祐禅师至国清受戒才到松门寒山与拾得从路旁透出作大虫吼三声祐屼然无对寒山云自从灵山一别直至而今还相记么祐亦无对拾得拈起拄杖云老兄唤者个作甚么祐又无对山云休休别后伊三生为国王总忘却也师曰寒拾在三世国王面前竭尽本事露尽丹衷冀其敦故旧之谊续夙昔之欢安知彼自以尊严无上而不为之睬听一片心机白白送在水里虽然我要问他这两个咆哮大虫毕竟作么生摄伏个条杀活拄杖毕竟作么生拈弄不见道声色之于化民末也兵者圣人不得已而用之是知端拱无为垂衣裳而治天下者其唯尧舜也欤。

　　癸亥元旦上堂僧问爆竹一声催腊去人人尽道是新年新之与旧是同是别师拈起拄杖云莫认这个作实法僧云则于法自在而无党无偏也师云击碎目前无剩迹归元逞物任施为僧云荣发一切端在斯时师曰背面总提如不见青青黯黯那边看僧一喝师曰鼓角动也乃云尽天下人总道今朝是第一个日子既知是第一个日子则知有第一时分第一时分中有第一义谛第一义谛中有第一三昧第一三昧中有第一句子随震威一喝云此一句子虽从第一三昧中而生而不为第一三昧之所摄不为第一义谛之所诠不为第一时分之所收不为第一日子之所该而能该第一日子收第一时分诠第一义谛摄第一三昧有如是第一威德有如是第一自在有如是第一奇胜有如是第一神变故得如狮子之高步众会如慧日之照烛中天如雷霆之荣发万物如春波之捷赴大川千圣挹其光华群生被其至化尊之为万象主而不自专于万象推之为第一人而不自居于第一焕乎其有文章巍乎其有成功荡荡乎吾无得而名焉。

　　大士开光玉京潘进士请上堂菩萨本有心光亘古亘今通天彻地何籍重新开点而后显诸神用耶东震旦天台支提山通玄沙门不敢增益毫末于春风浩荡时谨即以广大圆满无碍大悲心流出一切智智清净之光还复纳之顶门正眼以及通身遍身八万四千烁迦罗眼随以拂子向空点云看看其光晃耀如紫金山千日并照所不能及光之色相种种不同别异无量或如如意珠焰轮掌上舒或如垂罥索已解诸有缚或如应量器积贮无上味或如按莫邪照雪倚天遮或如跋折罗摧伏诸邪魔或如金刚杵怨敌无能拒或如施无畏显发其正气或如日摩尼幽闇生光辉或如水月晶热恼得冰清或如架弓箭神机速于电或如杨柳枝甘露洒随宜或如白玉尘缕缕随风舞或如琉璃瓶注水声冷冷或如执旁牌祸崇自推排或如擎斧钺威严不可说或如碧玉环温润且斓斑或如宝莲华皎洁无纤瑕或如宝璎珞千光互交错或如大圆镜智智同清净或如合笥箧全璞好藏挟或如五色云鸾凤舞纷纭或如提军持高步梵天时或如吹法螺法令听摩诃或如击法鼓历乱心花舞或如张伞盖覆护于在在或如持数珠圆明意自如或如秉宝铎拔苦与之乐或如紫玉玺提持能彻底或如火焰轮烁彼诸群昏或如扶几杖至顶高无上或如胸合掌翘勤无异想或如顶化佛端严甚殊特或如展经卷亲对黄金面或如化宫殿不随胎藏转或如不退轮坚固菩提身或如与髻珠摩顶在须臾或如葡萄朵繁盛其果蓏或如洒甘露无处不遍布而今总摄持斯文实在兹如是种种光具含千手眼一一手眼中长放无量光无量摄一光一光复无量交罗其光光犹如宝丝网是知垂慈愿普绝无不了之因缘仰吁情深安有虚应之果报因缘会遇果报斯彰因而无量光由之以开显以拂子点一点云不离此一光垂慈愿普无虚仰吁之深情仰吁情深自得垂慈之普愿因而无量光由之以交感又以拂子点一点云不离此一光华云涌处瞻礼翘勤光相垂时蒙恩果遂其开显也原无剩迹其交感也安可思议此之大悲境界以广大圆满无碍为归向从毕竟同成毕竟异从毕竟异归究竟同如灵源浚脉散万派而还共朝宗似精魄流光影百川而原非二月随以拂子点一点云也不离此一光放下拂子云而今收此一光还归拂子从教一切智智清净之光如云如盖覆汝诸仁顶门盘旋而不散。

　　庄严玉翁护法上堂喝一喝云此是顶王三昧其得之者无不兼容并包谓其广大也广大出主其中谓其圆满也圆满不越于外谓其无碍也无碍通于中外而中外之中外无得而拟也其无碍也为何如其圆满也为何如其广大也为何如到者里扯个心包太虚量周沙界来配合直沧溟之一粟耳若然者则广大也我广大之圆满也我圆满之无碍也我无碍之与过去正法明如来何预焉若与过去正法明如来有预而玉翁所生之国土殊胜品位隆崇则非过去正法明如来之所致以其与过去正法明如来无预故玉翁所生之国土殊胜品位隆崇莫之为而为莫之至而至也且毕竟功归何所复喝一喝云不可不谓之至也。

　　上堂举韶国师初参法眼因僧问法眼如何是曹源一滴水法眼云是曹源一滴水韶闻豁然开悟师云曹源一滴水瞪目不见底一叶落当风波浪滔天起诸仁还知韶国师么揭开心外原无法快见壶中别有天。

　　上堂香炉峰瑞霭腾腾擂鼓洞圆音历历有眼如盲有耳如聋底到来作么生与伊个方便乃拈拄杖卓一卓云千年桃核里幸有旧时仁。

　　上堂声前活路大海不宿死尸劫外灵机喷啑辊出师子呵呵呵啰啰哩天上人间知几几。

　　上堂拈起拄杖云历劫不知名卓一卓云古今收不得横按云千圣立下风以手弹三下云谁敢当头。

　　上堂炎炎赫日烁石流金虚空藏菩萨善得安身法门上高山下平地撞着道伴交肩过唤转头来与伊个护身符子止止不须说我法妙难思。

　　上堂过去诸如来斯门已成就清凉幢子高多少现在诸菩萨今各入圆明琉璃殿上行扑倒也须粉碎未来修学人当依如是法拈拄杖卓一卓云无量义中时一说浑家遂上渡头船。

　　上堂一径直二周遮衲僧会得撒土抛沙捏出祖师心髓五色披离似凤努开菩萨面孔千般绰约如花不解慎初空护末放教长笛出烟霞。

　　上堂举应庵华禅师示众云尽力道不得底句不在天台定在南岳师云玄关瞥转佛祖难窥正纽傍提人天罔测通玄有个道处南岳天台句非句走盘珠向空中住。

　　上堂有佛处不得住枉向这条路上打个回合无佛处急走过空教草鞋底脱三千里外逢人不得错举无妨无妨恁么则不去也从来姿韵爱风流摘扬华摘杨华生涯簇绽凭君意须是成家解破家。

　　弟子姚文焕万伟请为尊慈三七对灵升座追本报所生无越于启悟十地顿然超宁复沦诸趣请我为敷扬谛听我示谕以拂子击案一下云具是大勇识等破一切句一切了无依自复其本素火热风动摇水湿地坚固然于一一法根茎枝叶喻云礽不可量一花一佛土赫奕起真宗是处大光裕伟业焕文明法灯亦分布灌溉心地开香乳乘空注佛佛而母之何取人天路忉利花雨飞缤纷无旦暮泳游性海中缘感随相赴机致正繁兴众流齐截住珍御已全抛琐屑无心顾灵光独迥然四山顶高步智用绝罗笼度尽复谁度室内自闲闲儿孙将底付以拂子作○相云触处生光辉团圞无回互。

　　弟子方振宗母潘氏五十寿上堂一切智智清净是母无二无分无别无断是子子啐母啄莫之为而为非默化于荒忽之中子觉母壳莫之至而至岂伺候于毫发之间母不自知为母于业则含生于体则载物是为真母子不自知为子于业则云礽于体则随顺是为真子子之于母浑然相忘而游于法性之海故日用应缘而错母之于子廓尔卢▆而住于净智之地何时中机感之不赴所以未到者个田地进一步理上三生六十劫退一步事上三生六十劫若到者个田地进一步总持机变一劈华山分两路退一步别有商量万年流水不知春亲亲之道犹星日之联辉佛佛之寿如山河之带砺更讨甚竺土大仙东西密付好教他台岳丰干更为饶舌。

　　孝华仁侍者二七小参剡溪风雨愁相对寂尔抽身太不情本事独能人莫及深深海底解横行力仁力仁果能脚脚到底则沧溟之浅深瞒汝一毫不得要知宇宙之宽广还须随我上通玄猛回首漫沉吟蓦卓拄杖云得到顶头双眼碧不消指点自分明。

　　松隐居法侄冰华和尚大悲忏期圆满同监院三贤请就本庵上堂僧问通玄云叆叇法雨润冰翁如何是灵岩的的大意师竖起拂子云此是收顶句进云通结其在斯乎师云着眼听得分明犹未是观音入理之门进云更不消说长生话也师云果解旁通线道不妨与汝商量三贤问设供修斋即不问松隐堂中忏期已圆功归何所师云琉璃瓶贮得此花进云昨夜出山露片云今日和尚到来是何消息师云玛瑙钵盛得此果贤便礼拜师云福慧足矣问层岩形虎踞空瀑势龙飞是目前句非目前句师云其辨之者草木为之稽首进云更有一句作么生师云土石为之放光进云则诸佛云集于无垢界中也师云谁道不是大悲神力之所致乃震威一喝云于此收顶句中着眼听得分明草木为之稽首土石为之放光谁道不是大悲神力之所致其广大也竖穷三际横遍十方其圆满也包含森象亟盖乾坤其无碍也在谷满谷在坑满坑其功德也斗充佛座量莫能穷其果证也高超等妙福慧隆崇其度脱也尽虚空界法性身同如是广大如是圆满如是无碍如是功德如是果证如是度脱谁得而广大之谁得而圆满之谁得而无碍之谁得而功德之谁得而果证之谁得而度脱之我法侄冰华和尚以一念大悲心而总持之也所以云心同虚空界量等虚空法证得虚空时无是无非法通玄到者里更有所说是增益非道也若无所说是减损非道也道在我冰华法侄三贤监院师至万年祝寿堂头法叔老和尚暨两序大师请上堂问当年临济访平田今日通玄登法座是同是别师云昨向浅草中信手打着一个进云正是卧龙才奋迅丹凤便翱翔也师云争看麒麟头角焕然虎豹文章进云一堂风冷淡千古意分明师云不待三十年后敢保此话大行问万年春色差胜蓬壶寿量品中愿为收取师云问得恰好答亦不难进云未兆形名是何消息师云当初记得分明甚待到今朝一字无进云是为某甲说为答某甲话师云伶俐衲子目不徒然僧礼拜云伏惟伏惟师云一句迥超千圣外松萝不与月轮齐问古刹重光即不问玄峰独踞是如何师云秪有天在上更无山与齐进云和尚今日到来利生接物一句又作么生师云举头红日近回首白云低进云可谓天高群象正海阔百川潮也师云秪要十分成现将来用得恰好乃云天台南岳不隔毫端万年松在祝融峰元是平田常住物谁知平田常住物元来长在祝融峰既绝远近之殊亦无彼此之异一切智智清净无二无分无别无断于无二无分无别无断中演出一道无量寿真言随竖起拂子云重重碧影摩天蜜怛哩孤击一下云落落圆音匝地蜜怛哩智复以拂子作[○@收]此相云千岁宝掌当年游历浙东西看尽佳山水若会得这个意岂止千岁而已随暧视左右一匝云自古及今体会这个意底岂竟寂尔无闻乃起身靠拄杖呵呵大笑云分明说向你秪有我万年法叔老和尚。

　　佛诞日举西堂后堂升座问炽然说法大地得闻和尚升堂是谁秪领师云剩得一身刚带影见人无力举藤条进云如何是真实为人句师靠却拄杖僧拜而起师云十分抑逼将来秪得倩一转打发乃喝一喝云此无碍辨门应手拓得开自尔领得无尽法财衲僧巴鼻师子爪牙杀活拄杖是我故有何虑不听我使唤轻轻将山河大地一击百杂碎舌覆三千底荡然无所倚而后飏一微尘普摄十方歌跃青山阇黎即云水调翻白雪云水即阇黎非措置之所能岂安排之可得苟能当体穿来一下收在钵袋里最初威音末后娄至有口没处开有手没处插天然胜概迥尔独尊无佛处说佛无法处说法无僧处说僧是为转大法轮朝得之则夕被于天下夕得之则不越宿而被天下复喝一喝云其孰能逾于此。

　　乙丑四月二十四日举彬远璋子继住通玄上堂师曰临末垂梢日归根得旨时喜将收顶句分付克家儿便下座。
嘉兴大藏经　翼庵禅师语录


　　原书阙

　　神无方而易无体此寒山子之诗也以其无体故横斜圆转而莫可端倪于无端倪诘其端倪则可以与可以怨可以悲可以喜可以警可以惕可以愤可以悱可以抑可以扬以其无方则神出鬼没变化不测于不可测而窃测之随方而易随地而易随时而易随事而易随人而易随境而易随法而易随情而易随声而易随韵而易易者无能见其体神者无能测其方究其所以为体体无其体是为无体究其所以为方方无其方是为无方无体无方忽焉而九天忽焉而九地高高莫究其极渊渊靡尽其际云门扇子　跳上三十三天筑着帝释鼻孔东海鲤鱼打一棒雨似盆倾此寒山诗之骨也一切智智清净无二无分无别无断观音菩萨将钱买胡饼放下手来却是馒头拽取占波与新罗斗额此寒山诗之髓也其知此者不区区自陷于牛迹而废天下之巨观翼庵于溟渤中将勺水以益之多见其不知量也。

　　庚申夏六月天台国清沙门翼庵善酂序于二隐堂

　　寒山子诗集序

　　朝议大夫使持节台州诸军事守刺史上柱国赐

　　绯鱼袋闾丘胤撰

　　寒山子者不知何许人也自古老见之皆谓贫人风狂之士隐居天台唐兴县西七十里号为寒岩每于兹地时来国清寺寺有拾得知食堂寻常收贮残饭菜滓于竹筒内寒山若来即负而去或长廊徐行叫唤快活独言独笑时僧遂捉骂打趁乃驻立抚掌呵呵大笑良久而去且状如贫子形貌枯悴一言一偈理合其意沉而思之隐况道情凡所启言洞该玄默乃桦皮为冠布裘破敝木屐履地是故至人遁迹同类化物或长廊唱咏唯言咄哉咄哉三界轮回或于村墅与牧牛子而歌笑或逆或顺自乐其性非哲者安可识之矣胤顷受丹丘薄宦临途之日乃萦头痛遂召医治转重乃遇一禅师名丰干言从天台山国清寺来特此相访乃命救疾师舒容而笑曰身居四大病从幻生若欲除之应须净水乃持净水上师师噀之须臾祛殄乃谓胤曰台州海岛岚毒到日必须保护胤问曰未审彼地当有何贤堪为师仰师曰见之不识识之不见若欲见之不得取相乃可见之寒山文殊遁迹国清拾得普贤状如贫子又似风狂或去或来在国清寺库院走使厨中着火言讫辞去胤进途至任台州不忘其事到任三日后亲往寺院躬问禅宿果合师言乃令勘唐兴县有寒山拾得是否时县申称当县界西七十里内有一严岩中古老见有贫士频往国清寺止宿寺库中有一行者名曰拾得胤往礼拜到国清寺问寺众此寺先有丰干禅师院在何处并拾得寒山子见在何处时僧道翘答曰丰干禅师院在藏经后即今无人住得每有一虎时来此吼寒山拾得二人见在厨中僧引胤至丰干禅师院乃开房唯见虎迹乃问僧宝德道翘禅师在日有何行业僧曰丰干在日唯攻舂米供养夜乃唱歌自乐遂至厨中灶前见二人向火大笑胤便礼拜二人连声唱胤自相把手呵呵大笑叫唤乃云丰干饶舌饶舌弥陀不识礼我何为僧徒奔集递相惊讶何故尊官礼二贫士时二人把手走出寺令逐之急走而去即归寒岩胤乃重问僧曰此二人肯止此寺否乃令觅房唤归寺安置胤归郡遂制净衣二对香药等特送供养时二人更不返寺使就岩送上而见寒山子高声唱曰贼贼退入岩穴乃云报汝诸人各各努力入穴而去其穴自合莫可追之其拾得迹沈无所令僧道翘寻其往日行状唯于竹木石壁书诗并村墅人家厅壁上所书文句三百余首及拾得于土地堂壁上书言偈并纂集成卷胤栖心佛理幸逢道人乃为赞曰。

　菩萨遁迹　　示同贫士　　独居寒山
　自乐其志　　貌悴形枯　　布裘敝止
　出言成章　　谛实至理　　凡人不测
　谓风狂子　　时来天台　　入国清寺
　徐步长廊　　呵呵抚指　　或走或立
　喃喃独语　　所食厨中　　残饭菜滓
　吟偈悲哀　　僧俗咄捶　　都不动摇
　时人自耻　　作用自在　　凡愚难值
　即出一言　　顿祛尘累　　是故国清
　图写仪轨　　永劫供养　　长为弟子
　昔居寒山　　时来兹地　　稽首文殊
　寒山之士　　南无普贤　　拾得定是
　聊申赞叹　　愿超生死

　　国清翼庵和尚和寒出诗卷之上

　　　　　　原韵

　　重岩我卜居鸟道绝人迹庭际何所有白云抱幽石住兹凡几年屡见春冬易寄语钟鼎家虚名定何益。

　　　　　　和韵。

　　善言无言言善迹无迹迹迹迹印虚空言言迸铁石铁石本浑囵虚空无变易千载到于今谁能领其益。

　　凡读我诗者心中须护净悭贪继日廉谄曲登时正驱遣除恶业归依受真性今日得佛身急急如律令。

　　吾辈学道人心肠要干净是毒尽销镕无邪不皈正取之逢其源纵之率其性未到真无为莫漫强使令。

　　可笑寒山道而无车马踪联溪难记曲叠嶂不知重泣露千般草吟风一样松此时迷径处形问影何从。

　　客到先惊问闲庭印虎踪石顽多磊磊云兀自重重泼翠当轩竹鸣涛夹路松都来生健羡毕世愿依从。

　　欲得安身处寒山可长保欲风吹幽松近听声愈好下有斑白人喃喃读黄老十年归不得忘却来时道。

　　家说在松门松门不常保一切但无心自然随虚好不用苦营营觅地休吾老人生不患此所患不知道。

　　吾心似秋月碧潭清皎洁无物堪比伦教我如何说。

　　生佛未形前条然本素洁浑囵抛向君不必零星说。

　　山中何太冷自古非今年叠嶂恒凝雪幽林每吐烟草生芒种后叶落立秋前此有沉迷客窥窥不见天。

　　当门一块石飞坠自何年磊落蒙苍藓玲珑逗晓烟约之不退后推亦不向前索性莫移动留之待补天。

　　城中峨眉女珠佩何珊珊鹦鹉花前弄琵琶月下弹长歌三日响短舞万人看未必长如此芙蓉不耐。▆

　　庭花风欲妒春兴半兰珊独抛幽琴去深林石上弹清泉惟自酌明月共谁看繁露沾衣袂寥寥午夜寒。

　　俊杰马上郎挥鞭指柳杨谓言无死日终不作梯航四运花自好一朝皮萎黄醍醐与石室至死不。▆▆

　　湖上谁家郎沿提绾绿杨青春不肯住何▆▆▆航万物荣当谢四山青又黄昨里三尺土▆▆▆谁尝。

　　寒山多幽奇登者皆惊慑月照水澄澄风吹草猎猎凋梅雪作花枯木云充叶触雨转鲜灵非晴不可涉。

　　石梁险而奇到者心惊慑冰雪擘空飞风雷日奔猎潭深长坠丝水急难留叶不是此中人看你如何涉。

　　岩前独静坐圆月当天耀万象影现中一轮本无照廓然神自清含虚洞玄妙因指见其月月是心枢要。

　　吾有一着子亘古长辉耀半满及偏圆虚明能绝照若也早留心定然不得妙临济小厮儿死煞立纲要。

　　吾家好隐沦居处绝嚣尘践草成三径瞻云作四邻助歌声有鸟问法语无人今日娑婆树几年为一春。

　　夙昔振清沦风标迥绝尘名山常作友秋月静为邻胸次空群象眼中无一人时时忘管带从不计冬春。

　　琴书须自随禄位用何为投辇从贤妇中车有孝儿风吹曝麦地水溢沃鱼池常念鹪鹩鸟安身在一枝。

　　极其大有为而得到无为浑忘工技者何来和伎儿明明悬宝鉴历历照清池心境长如此光腾百万枝。

　　弟兄同五群父子本三州欲验飞凫集须旌白兔游灵瓜梦里受神橘座中收乡国何迢递同鱼寄水流。

　　一堂同聚首北县与南州久有天台念无缘得一游烟霞鞋袋贮诗句钵囊收境致牢牢记归家语学流。

　　一为书剑客三遇圣明君东守文不赏西征武不勋学文兼学武学武兼学文今日既老矣余生不足云。

　　一自成名后何人不识君调羹和大鼎借箸树洪勋济济思多士熙熙在广文千秋垂竹帛旦暮复何云。

　　庄子说送终天地为棺椁吾归此有时惟须一幡箔死将喂青蝇吊不劳白鹤饿着首阳山生廉死亦乐。

　　绝后一堆柴无棺亦无椁不贪七宝台何屑金银箔杨柳拂迦陵香云下鸾鹤去去将何之无心归极乐。

　　人问寒山道寒山路不通夏天冰未释日出雾胧朦似我何由届与君心不同君心若似我还得到其中。

　　人生第一义心地要开通若不打教彻终为物所朦百灵原本共千圣自来同得到如如也逢缘不借中。

　　天生百尺树剪作长条木可惜栋梁材抛之在幽谷年多心尚劲日久皮渐秃识者取将来犹堪拄马屋。

　　有鸟东南来翔云集乔木乔木苦招风喃喃入幽谷既得保其真无愁羽毛秃不可无心中飞鸣弋者屋。

　　驱马度荒城荒城重客情高低旧雉堞大小古坟茔自振孤蓬影长凝拱木声所嗟皆俗骨仙史更无名。

　　日夜守心城疏虞却在情一时乘便入即刻鬼为茔无可施威法徒劳驱喝声奋然挥智剑敢保永除名。

　　鹦鹉宅西国虞罗捕得归美人朝夕弄出入在庭帏赐以金笼贮扃哉损羽衣不如鸿与鹄飖飏入云飞。

　　飘泊三千日如何尚不归青蛾怨闰阁白发老庭帏路远难稍信霜寒谁授衣天教生羽翼也傍塞鸿飞。

　　玉堂挂珠帘中有婵娟子其貌胜神仙容华若桃李东家春雾合西舍秋风起更还三十年还成甘蔗滓。

　　吾有岁寒枝留之以赠子贞心幸自持莫谩夸桃李桃李本繁华艳慕人争起狂风一阵来满地成泥滓。

　　父母续经多田园不羡他妇摇机轧轧儿美口　拍手催花舞搘颐听鸟歌谁当来叹贺樵客屡经过。

　　石女嫁石夫媒人不用他欢情两相得生下一　语言初未会先解唱讴歌此意无人晓春秋暗里过。

　　家住绿岩下庭芜更不芟新藤垂缭绕古石竖才岩山果猕猴摘池鱼白鹭衔仙书一两卷树下读喃喃。

　　我爱龙松好虬枝不受芟吹来风谡谡相对石岩岩子落樵争拾花开鸟不衔何来仙苑客长共语喃喃。

　　四时无止息年去又年来万物有代谢九天无朽摧东明又西暗花落复花开惟有黄泉客冥冥去不回。

　　闲立松门下幽人天际来言言超象表不为物情摧意地平空广心花忽漫开如何便飘举些望莫能回。

　　岁去换愁年春来物色鲜山花笑缘水岩树舞青烟蜂蝶自云乐禽鱼更可怜朋游情未已彻晓不能眠。

　　说法不拟古意句爱新鲜入眼如浮叶迷空似薄烟自矜家法好我道实堪怜犹自不番悔凭教长夜眠。

　　手笔太纵横身材极魁伟生为有限身死作无名鬼自古如此多君今争奈何可来白云里教你紫芝歌。

　　堂皇何堂皇洵是人中伟平空一念疑白日生暗鬼缠绵不肯去通身没奈何三行俱胝咒不及浩然歌。

　　粤自居寒山会经几万载任运遁林泉栖莲观自在岩中人不到白云常叆叇纲草作卧褥青天为被盖快活枕石头天地任变改。

　　天高莫能覆地厚何能载是身是非身无在无不在高秋廓太虚春风吹叆叇自来能盖人从不受人盖劫石或可移斯之绝更改。

　　有一餐霞子其居讳俗游论时实萧爽在夏亦如秋幽涧常沥沥高松风飕飕其中半日坐忘却百年愁。

　　杖头挑日月台岳任遨游看尽千岩雪重探万木秋风来声淅沥云在意萧飕趺坐长林下平消万斛愁。

　　妾家邯郸住歌声亦抑扬赖我安隐处此曲旧来长既醉莫言归留连日未央儿家寝宿处绣被满银床。

　　倚杖秋光好枫林善举扬联翩文锦错杳霭笛声长跌宕诗初就婆娑乐未央何来更飒沓铺韵满琴床。

　　快搒三翼舟善乘千里马莫能造我家谓言最幽野岩穴深嶂中云雷竟日下自非孔丘公无能相救者。

　　绕遍七须弥重来骑俊马乘风随所之极目惟旷野飒飒秋满天冷冷月未下咄嗟井里人问我胡为者。

　　智者君抛我愚者我抛君非愚亦非智从此继相闻入夜歌明月侵晨舞白云焉能住口手端坐鬓纷纷。

　　昙花亭上人无日不思君如何自疏旷音信不相闻古洞照明月青山罩白云待君君不至愁思转纷纷。

　　茅栋野人居门前车马疏林幽偏聚鸟溪阔本藏鱼山果携儿摘皋田共妇锄家中何所有唯有一床书。

　　寻常经历处何事日生疏飘泊多时节浮沉几雁鱼待持修月斧同秉种松锄莫更劳吾望重重远寄书。

　　登陟寒山道寒山路不穷溪长石磊磊涧涧草蒙蒙苔滑非关雨松鸣不假风谁能超世累共坐白云中。

　　济水流源远穷之不可穷既非来积石难与问洪蒙激浪初非石成文不在风谁能乘一叶稳稳泛其中。

　　六极常婴困九维徒自论有才遗草泽无艺闭蓬门日上岩犹暗烟消谷尚昏其中长者子个个总无裈。

　　三冬愁倚雪心事共谁论下幙香腾屋开帘月到门朝朝来爽气日日见黄昏自有娘生裤宁须用尔裈。

　　杳杳寒山道落落冷涧滨啾啾常有鸟寂寂更无人淅淅风吹面纷纷雪积身朝朝不见日岁岁不知春。

　　立立长案下行行双涧滨萧萧时坐石兀兀等何人淡淡月盈面微微露满身悠悠日复夜忽忽夏还春。

　　白云高嵯峨绿水荡潭波此处闻渔父时时鼓棹歌声声不可听令我愁思多谁谓雀无角其如穿屋何。

　　四望山峨峨轻凫漾碧波无穷莲叶里透出一声歌一声声应远悠漾水中多求之不可得愁思将如何。

　　少年何所愁愁见鬓毛白白更何所愁愁见日逼迫移向东岱居配守北邙宅何忍出此言此言伤老客。

　　念汝心不休为汝头颅白四山风火来越发见逼迫逼迫思来归我有黄金宅汝真似吾儿不以汝为客。

　　闻道愁难遣斯言谓不真昨朝始趁却今日又缠身月尽愁难尽年新愁更新谁知席帽下元是昔愁人。

　　日卖三担假难卖一担真卖真难得信卖假易荣身假恐终须败真当久愈新劝君守真实漫作弄虚人。

　　两龟乘犊车蓦出路头戏一虿从傍来苦死欲求寄不载爽人情始载被沉累弹指不可论行恩却遭刺。

　　频频唤不回弄沙土为戏宝藏无人看田园将谁寄生之二十年秪望堪遗累今也将如何说着心如刺。

　　三月蚕犹小女人来采花便▆▆蝴蝶临水掷虾蟆罗袖鏖梅子金鎞挑笋芽斗论争物色此地胜余家。

　　寒山何所有瑶草杂琪花满壁书蝌蚪当门踞石蟆狼芒撑笋角簏嫩放茶芽物物勾留我欣然此住家。

　　东家一老婆富来三五年昔日贫于我今笑我无钱渠笑我在后我笑渠在前相笑傥不止东边复西边。

　　一群好兄弟个个美少年同气常争气无钱不当钱大兄死弟后小弟死兄前零藩今俱尽孤凉▆冢边。

　　富儿多鞅掌触事难祗承仓米已赫赤不贷人斗升转怀钩距意买绢先拣绫若至临终日吊客有苍蝇。

　　我初非小当所贵解膺承从不说担硕何曾论斗升倾仓还倒廪簇锦视花绫将去凭君用毋争微利蝇。

　　白鹤衔苦花千里作一息欲往蓬莱山将此充粮食未达毛摧落离群心惨恻却归旧来巢妻子不相识。

　　家有一小厮出入勤作息蔽形以敝衣充腹以▆食意地甚开通心肠多隐侧国清寺里人个个都不识。

　　惯居幽隐处乍向国清中时访丰干老仍来看拾公独回上寒岩无人话合同寻究无源水源穷水不穷。

　　干硗一块土隆起平田中丰登凭地母雨水靠天公性本生来劣根苗迥异同真源如可得脉脉润无穷。

　　生前太愚痴不为今日悟今日如许贫总是前生▆今生又不修来生还如故两岸各无船渺渺应难渡。

　　撒手舍筌第何须重假悟如斯既未能到处生▆做头白齿黄来颓然仍是故若也舟可抛筏亦▆谁渡。

　　璨璨卢家女旧来名莫愁贪乘摘花马乐搒采莲舟膝坐绿熊席身披青凤裘哀伤百年内不免归山丘。

　　家藏大道浆何处得来愁白日呼苍狗重溟泛铁舟生风非假扇御冷不须裘笑傲空今古浮提渺一丘。

　　氏眠邹分妻邯郸杜生母二人同共老一种好面首昨日会客场恶衣排在后只为着破裙吃他残　。

　　笑有不平事二子共一母大子矮婆娑小子长出首矮者坐高车长者随在后一个厌珍馐一个咬　[麥(米/女)]。

　　独卧重岩下蒸云昼不消室中虽▆叆心里绝喧嚣梦去游金阙魂归度石桥抛除闹我者历历树间瓢。

　　为众苦谋食愁情不暂消乍来舍恬寂重复入尘嚣高卧思华顶长歌怀断桥他年丛翠里定结一团瓢。

　　夫物有所用用之各有宜用之若失所一鈌复一亏圆凿而方柄悲哉空尔为骅骝将捕鼠不及跛猫儿。

　　人生之去取要在合机宜机宜如不合吃尽自家亏险仄路难涉吾将安所为还自乐吾乐嗔从造化儿。

　　谁家长不死死事旧来均始忆八尺汉俄成一聚尘黄泉无晓日青草有时春行到伤心处松风愁杀人。

　　离合而合离灼然理自均无劳苦思算碌碌辊红尘开眼不觉晓冥然度一春超超居物表始是自由人。

　　骝马珊瑚鞭驱驰洛阳道自怜美少年不信有衰老白发会应生红颜岂长保但看北邙山个是蓬莱岛。

　　于焉得放心岩壑安吾道日月任教忙乾坤徒尔老铁石或可移元真我独保长生不可求杳杳仙山岛。

　　竟日长如醉流年不暂停埋着蓬蒿下晓日何冥冥骨肉消散尽魂魄几凋零遮莫▆铁口无因读老经。

　　毬抛急水上念念不流停喻得真亲切求之甚杳冥无功伸一问着处转飘零争似虚窗下长看无字经。

　　一向寒山坐淹留三十年昨来访亲友大半入黄泉渐灭如残烛长流似逝川今朝对孤影不觉泪双悬。

　　长行三万里休去八千年无尽冤家类消清一勺泉九天开日月一法印山川空界碧潭里明明万古悬。

　　相唤采芙蓉可怜清江里游戏不觉暮屡见狂风起浪捧鸳鸯儿波摇鸂鷘子此时居舟楫浩荡情无已。

　　我有一俊猊盘踞青莎里凭空翻踯来四座皆惊起尽力教会伊法在迷其子摇荡乾坤中炽然说无已。

　　杨柳暗如烟飞花飘似霰夫居离妇州妇住思夫县各在天一涯何时复相见寄语明月楼莫贮双飞燕。

　　胁之不相入因水而为霰消散下长空缤纷满州县大地与山河一时都不见伤心客未归愁说家园燕。

　　有酒相招饮有肉相唤吃黄泉前后人少壮须努力玉带暂时华金钗非久饰张翁与郑婆一去无消息。

　　掉下残零星乱拾口中吃香臭总不知咀嚼空劳力腌有自家珍褒赞虚辞饰一念生惭惶别有真消息。

　　可怜好丈夫身体极棱棱春秋未三十才艺百般能金羁逐侠客玉馔集良朋唯有一般恶不传无尽灯。

　　茅庐初出汉头角何棱棱傲慢无先辈夸张我独能才经一颠蹶忙乱叫亲朋肯听人提点堪▆▆世灯。

　　桃花欲经夏风月催不待访觅汉时人能无一个▆朝朝花迁落岁岁人移改今日扬尘处昔时为。▆▆

　　故人不见来翘首日以待才方得口音说道▆▆在人亡无见期世事因之改一脚落污泥茫茫▆苦海。

　　我见东家女年可十有八西舍竞来问愿姻夫妻佸烹羊煮众命聚头作淫杀含笑乐呵呵啼哭受殃决。

　　问佛便竖指臭骨头十八堪笑老俱胝秪以此相佸童子亦如之无心得合杀一刀斫断他却也甚果决。

　　田舍多桑园牛犊满厩辙肯信有因果顽皮早晚裂眼看消磨尽当头各自活纸裤瓦作裈到头冻饥杀。

　　寒山道坦平千圣同一辙拟心踏着他早已成花裂百草头老僧逍遥何快活撞着拾得公呵呵直笑杀。

　　我见百十狗个个毛鬇鬤卧者乐自卧行者乐自行投之一块骨相与啀喍争良由为骨少狗多分不平。

　　壁上画狮子牙爪何峥[山寧]喝之不一吼驱之亦不行虎狼肆其志到处咆哮争一朝真底出世界自清平。

　　极目兮长望日云四茫茫鸱鸦饱腲腇鸾凤饥彷徨骏马放石碛蹇驴能至堂天高不可问▆▆在沧浪。

　　忽生天际想烟月共微茫至人去已远朝夕心惶惶惶惶终无已恍然如在堂至竟不可见老泪空浪浪。

　　洛阳多女儿春日逞华丽共折路边花各持押高髻髻高花匼匝人见皆睥睨别求酸酸怜将归见夫婿。

　　遍界不曾藏如日中天丽谁谓摩尼珠犹然在佛髻用之无终穷何事从旁睨才智果如之定是高门婿。

　　春女炫容仪相将南陌陲看花愁日晚隐树怕风吹年少从傍来白马黄金羁何须久相弄儿家夫婿知。

　　谁家新别业辉映山之陲罗袖朝朝舞笙歌夜夜吹呼卢堂上客杂沓门前羁面块寒酸子称言▆旧知。

　　群女戏夕阳风来满路香缀裙金蛱蝶抑髻玉鸳鸯角婢红罗缜阉奴紫锦裳为观失道者发白心惶惶。

　　清晓出湖上芙蕖邑邑香拟呼舟子采生怕惊▆鸯鸳鸯忽飞起痴傍我衣裳感物情能尔徘徊自不惶。

　　若人逢鬼魅第一莫惊惧捺硬莫采渠呼名自当去烧香请佛力礼拜求僧助蚊子叮铁牛无渠下觜处。

　　神明瞰吾庐非唯暗室惧白日青天中昭然无所去远之既未能敬之何以助慎独苟不渝安然随处处。

　　浩浩黄河水东流长不息悠悠不见清人人寿有极苟欲乘白云曷由生羽翼唯当鬓发时行住须努力。

　　作本不住作息亦无所息日夜常流光曷知其纪极漫夸吞海鲸宁羡摩天翼驰逐天下人劳劳空费力。

　　乘兹朽木船采彼纴婆子行至大海中波涛复不止唯斋一宿粮去岸三千里烦恼从何生愁哉缘苦趣。

　　拟玑之眇邈吾将以语子子如不我登安然卑自止周旋尘壒中往复乎闾里销或耻拘虚随应奋而起。

　　默默永无言后生何所述隐居在林薮智境何由出枯槁非坚卫风霜成天疾工牛耕石田未有得稻日。

　　昨者涉汶阳如云稼难述生意泼天开悔不一早出寄言林下人流光如矢疾切莫漫蹉跎崛起从今日。

　　山客心悄悄常嗟岁序迁辛勤采芝术搜斥讵成仙庭廓云初卷林明月正圆不归何所为桂树相留连。

　　垂老▆毛白观河见不迁如斯能了得即是地行仙万古花开落长空月缺圆瑶台与乐土随尔意留连。

　　有人兮山陉云卷兮霞缨秉芳兮欲寄路漫兮难征心惆怅兮狐疑蹇独立兮忠贞。

　　目无逆于心何妨乎绕我以烟带霞缨心无逆于物复何碍乎注射于鸟飞云征无毫端许木末之可言冷冷然以独保乎我之贞。

　　卜择幽居地天台更莫言猿啼▆雾冷岳色草门连落叶覆松室开池引涧泉已甘休万事采蕨庆残年。

　　至道本渊旷无中迸一言一立二随至千万如珠连璨璨映白日冷冷发清泉从兹说不断休去待驴年。

　　益者益其精可名为有益易者易其形是名为有易能益复能易当得上仙籍无益复无易终不免死厄。

　　一以该万亿言之诚有益万亿复于一此理不耳易益而不可易千秋光典藉无益而可易是以遭火厄。

　　徒劳说三史浪自看五经洎老捡黄籍依然注白丁筮遭连蹇封生主卢危星不及河边树年年一度青。

　　华顶盘空上从生未一经草深埋细路屋老住单丁六月不知暑高秋秪见星凌空起长啸闲煞万山青。

　　碧涧泉水清寒山月华白默知神自明观空境逾寂。

　　一着起平空无从分黑白黑白分无从境复何喧寂。

　　我今有一襦非罗亦非绮借问作何色不红亦不紫夏天将作衫冬天将作被冬夏递互用长年只者是。

　　年年三月中满地花如绮各各竞芳菲纷纷▆红紫天公甚巧妙幻出一锦被仔细看将来却也又不是。

　　白拂旃檀柄馨香竟日闻柔和如卷雾摇曳似行云礼奉宜当暑高提复袪尘时时方丈内将用指迷人。

　　可怜圆顿教有耳不曾▆▆或▆承览▆过如▆云纷纷闲学解簇簇聚根尘到老不知舍空为一世人。

　　多少般数人百计求名利心贪觅荣华经营圆富▆心未片时歇奔突如烟气家眷实团圆一呼百诺至不过七十年冰消瓦解置死了万事休谁人承后嗣水浸泥弹丸方知无意智。

　　命坐巨蟹宫流年甚不利日日事熏修以贱而役贵非独得人憎淘尽臭死气赢得恶名声无一处不至我以慈受之深得善安置百年忧患▆所患无后嗣佛祖如鉴临愿锡以上智。

　　去家一万里提剑击匈奴得利渠即死失利汝即殂渠命既不惜汝命有何辜教汝百胜术不贪为上谟。

　　声闻视为婢菩萨呼为奴未能超等妙敢保命随殂无忌生狂解终身积罪辜循循蹈绳墨从上有嘉谟。

　　天高高不穷地厚厚无极动物在其中凭兹造化力争头觅饱暖作计相啖食丙果都未详盲儿问乳色。

　　天命无古今谁能究其极知变而知常灼然藉渠力在足常运奔在口能饮食等破一切来骑盖诸声色。

　　有人把榕树唤作白旃檀学道多沙数几个得泥丸弃金却担草谩他亦自谩似聚沙一处成圆也火。▆

　　出色非关物生香不在檀如斯彻肝胆应得定心九佛祖莫能讳众生常自谩明明历历事特地▆艰难。

　　推寻世间事仔细总要知凡事莫容易尽爱讨便宜护即敝成好毁即是成非故知杂滥口背面总由他冷暖我自量不信奴唇皮。

　　汝之所患者日用而不知不知固亲切但恐失便宜知之离四句知之绝百非知之不可得非汝而谁伊得在知之髓母得知之皮。

　　寻思少年日游猎向平陵国使职非愿神仙未足称联翩骑白马喝兔放苍鹰不觉大流落皤皤谁见矜。

　　天音出众鸟自昔说迦陵本有具诸内名当如实称灵光依佛座恶性远鹯鹰寄语悠悠者虚声莫谩矜。
嘉兴大藏经　翼庵禅师语录


　　国清翼庵和尚和寒山诗卷之下

　　　　　　原韵

　　不须攻人恶不须伐己善行之则可行卷之则可卷禄厚忧责大言深虑交浅闻兹若念兹小儿当自见。

　　　　　　和韵。

　　物类之相应深微而妙善草莽或而舒鱼▆忽而卷秋月扬明辉秋江蓄清浅固是莫之为起灭将谁见。

　　富儿会高堂华灯何炜煌此时无烛者心愿处其傍不意遭排遣还归暗处藏益人明讵损频讶惜余光。

　　慧日炫我目注射何煌煌四天得其正三天得其傍掩之莫能掩藏之不可藏所怪冥盲者无从见尔光。

　　世有聪明士救苦探幽文三端自孤立六艺越诸君神气卓然异精彩超众群不识个中意逐境乱纷纷。

　　至宝不自宝至文不自文如尔之炫耀胡为独见君铲彩埋深壑和光入众群居常能独葆尘境绝纷纷。

　　层层山水秀烟霞锁翠微岚拂纱巾湿露沾▆草衣足蹑▆方履手执古藤枝更观尘世外梦境复何为。

　　平居能照管流注见其微了了空诸有闲闲老衲衣卓然固尔本无害披乎枝待到无为日无为无不为。

　　满卷才子诗溢壶圣人酒行爱观牛犊坐不离左右霜露入茅檐月华明瓮牖此时吸两瓯吟诗三两首。

　　灵堂孝未满曹山爱颠酒越样逞风流无能出其右未曾广所见宁免窥于牖若是特达人定然忙点首。

　　止宿鸳鸯鸟一雄兼一雌衔花相共食刷羽每相随戏入烟霄里宿归沙岸湄自怜生处乐不夺凤凰池。

　　是黑不渝白知雄漫守雌声气各以类奇偶镇相随奇鸣山之麓偶应水之湄森然住法位鳞贯羽差池。

　　贫驴欠一尺富狗剩三寸若分贫不平中半▆与困始取驴饱足却令狗饥类为汝熟思量令我也愁闷。

　　不取十丈木拘拘持尺寸为其力不能所以长受困尺寸得所安十丈亦可顿小大使由之何必多愁闷。

　　田家避暑月斗酒共谁欢杂杂排山果疏疏围酒樽芦萧将代席蕉叶且克盘醉后搘颐坐须弥小弹丸。

　　恬神听鼓乐得之情愈欢欢情何以见陶然在一樽一樽酣未尽佐之以蔬盘大醉眇天地笑看掌上丸。

　　新谷尚未熟旧谷今已无就贷一斗许门外立踟蹰夫出教间妇妇出遣问夫悭惜不救乏财多为累。▆

　　有而未尝有无而未尝无及尽无与有搔首空踟蹰踟蹰复叹息不了则非夫决绝从今日毋甘为世愚。

　　画栋非吾宅青林是我家一生俄尔过万事莫言赊济渡不造筏漂沦为采花善根今未种何日见生芽。

　　天台好山水处处是吾家风月初非借烟霜不用赊千岩飞雪瀑万壑簇冰花清籁此俱寂冷然发道芽。

　　出生三十年常游千万里行江青草合入塞红尘起炼药空求仙读书兼咏史今日归寒山枕流兼洗耳。

　　白雪无从听朝朝闻下里下里得于心亦可以兴起因知三百篇不是廿一史此言淡而远聊以写意耳。

　　世有多事人广学诸知见不识本真性与道转悬远若能明实相岂用陈虚愿一念了自心开佛之知见。

　　明明在目前有眼不曾见见之日以亲不见日以远今之学道人总是了心愿万劫与千生不得真知见。

　　鸟弄情不堪其时卧草庵樱桃尚杳杳杨柳正毵毵旭日衔青嶂晴云洗绿潭谁知出尘俗驭上寒山南。

　　明破即不堪重来问翼庵竹篦光烁烁麈尾毛毵毵狮子已出窟苍龙不在潭抹过北山北却在南山南。

　　昨日何悠悠场中可怜许上为桃李径下作兰荪渚复有绮罗人舍中翠毛羽相逢欲相唤脉脉不能语。

　　沙界一浮沤名色有如许此是河之洲彼云河之渚潜者以为鳞翔者以为羽物类不可齐千言而万语。

　　子之何遑遑卜居须自审南方瘴疠多北地风霜甚荒陬不可居毒川难可饮魂兮归去来食我家园葚。

　　退后说不会近前道不审事理鬲迷失瞒盰何太甚瞬目而饮恭光相如可饮烨烨古灵芝莫作灰堆葚。

　　昨夜梦▆乡见妇机中织驻梭若有思擎梭似无力呼之回而视况复不相识应是别多年鬓毛非旧色。

　　巧妙石女儿撺梭不解织云鬓懒教梳也道春无力纷纷陌路人遮莫闲相识真个得如之立地起诸色。

　　人生不满百常怀千载忧自身病始可又为子孙愁下视禾根下上看桑树头秤槌落东海到底始知休。

　　道之不行矣浮海寄深忧古圣且犹尔吾生宁勿愁昔看花满面今见白盈头甘与劳生侣悲心无日休。

　　世有一等流悠悠似木头出语无知解云我百不忧问道道不会问佛佛不求仔细推寻着茫然一场愁。

　　百岁平分半看看已到头祖灯将次灭无日不▆忧碧海惊空阔金鳞何处求苍苍如眷念应得慰余愁。

　　董郎年少时出入帝京里衫作嫩鹅黄容仪画相似常骑白雪马拂拂红尘起观者满路傍个是谁家子。

　　见解得在霄无能洞其里纵教摩撮来到底不相似我今有一言划地平空起无里亦无▆尽情说向子。

　　浪造凌霄阁虚登百尺楼养生仍夭命诵读讵封侯不用从黄口何须厌白头未能端似箭且莫曲如。▆

　　巍巍登玉殿赫赫住琼楼随意图千子无心羡五侯宝莲时衬足珠幔日垂头设立千般计众生尽数钩。

　　人以身为本本以心为柄本在心莫邪心邪丧本命未能免此殃何言懒照镜不念金刚经却令菩萨病。

　　夜起仰空视中天垂斗柄忽忆未生前何处安身命身命已了了扑破归元镜透得两重光更有三种病。

　　下愚读我诗不解却嗤诮中庸读我诗思量云甚要上贤读我诗把着满面笑杨修见幼妇一览便知妙。

　　研味寒山诗句句似讥诮谁知讥诮中无限佛心要多半口头言读之令人笑笑罢转思量浅近而深妙。

　　自有悭惜人我非悭惜辈衣单为舞穿酒尽缘歌醉常取一腹饱莫令两脚傫蓬蒿钻髑髅此日君应悔。

　　气岸何雄雄随行三百辈名场辊不休利薮心如醉逗到末梢头一身空傫傫跌倒烂泥中徒然生懊悔。

　　夕阳下西山草木光晔晔复有朦胧处松萝相连接北中多伏虎见我奋迅鬣手中无寸刃争不惧慑慑。

　　渺渺莲花洋其光甚辉晔红将珠雨飞碧与长天接华鲸驾山来鼓浪扬发鬣黑风吹舡舫惊慑不惊慑。

　　出身既扰扰世事非一状未能舍流俗所以相追访昨吊徐五死今送刘三葬日日不得闲为此心凄怆。

　　百事不干怀头头皆善状幽人天际来特地遥相访松烟适乍开毛颖幸未葬研吮写新诗何处生悲怆。

　　有乐且须乐时哉不可失虽云一百年岂满三万日寄世是须臾论钱莫啾唧孝经末后篇委曲陈情毕。

　　造化相循还有得便有失须知欢乐时即是悲愁日欢至情怩怩愁来语唧唧悲欢两不关是为真了毕。

　　独坐常忽忽情怀何悠悠山腰云漫漫谷口风飕飕猿来树袅袅鸟入林啾啾时催鬓飒飒岁尽老惆惆。

　　忘言空咄咄得意自悠悠歌残音杳渺弹罢韵萧飕香云腾娜袅松籁发　啾满目天然趣何来心事惆。

　　一人好头肚六艺尽皆通南见趁向北西见趁向东长漂如泛萍不息似飞蓬问是何等色姓贫名曰空。

　　谷响随声应虚灵处处通无从寻去住不定在西东迅速同飞电飘扬若断蓬问伊何所出真性自来空。

　　有树先林生计年逾一倍根遭陵谷变叶被风霜改咸笑外凋零不怜内文彩皮肤脱落尽唯有真实在。

　　玉阙连琼台胜与诸境倍瑶草常纷披灵芝无变改旷劫到于今日日生光彩试问尘世中何物得长在。

　　可贵天然物独立无伴侣觅他不可见出入无门户促之在方寸延之一切处你若不信受相逢不相遇。

　　法以佛为亲佛以法为侣互为增上缘开拓其门户法是佛心光佛是法居处二见两俱忘会有真符遇。

　　秉志不可卷须知我匪席浪造山林中独卧磐陀石辩士来劝余速令爱金璧凿墙植蓬蒿若此非有益。

　　长天以为幕大地以为席头枕须弥山脚伸到积石梦至仙山中授我双白璧此情虽不真说着生欢益。

　　以我栖迟处幽深难可论无风萝自动不雾竹长昏涧水缘谁咽山云忽自屯午时庵内坐始觉日头。▆

　　倚昵成薄俗苟且擅持论夫子为邪伪夷齐指昧昏神龙潜窟宅野魅似云屯忍使成长夜终当见晓暾。

　　忆昔过逢处人间逐胜游乐山登万仞爱水泛千舟送客琵琶谷携琴鹦鹉洲焉知松树下抱膝冷飕飕。

　　乍可常拘谨母为汗漫游群轻能折轴积羽亦沉舟险绝蚕丛道平长白鹭洲争如茅屋下风致尽萧飕。

　　报汝修道者进求虚劳神人有精灵物无字复无文呼时历历应隐处不居存叮咛善保护勿令有点痕。

　　内湛而外摇无能淆其神如风之吹水荡漾成波文水性初非动波文不久存澄潭中夜月何处觅他痕。

　　精神殊爽爽形貌极堂堂能射穿七札读书览五行经眠虎头枕昔坐象牙床若无阿堵物不啻冷如霜。

　　三日一小参五日一上堂为汝得彻困直示以周行拗折拄杖子掀翻曲录床万千无一个此念冷于霜。

　　客叹寒山子君诗无道理吾观乎古人贫贱不为耻应之笑此言谈何疏阔矣愿君似今日钱是急事尔。

　　君子生非异善假于物理物理苟不知诚足以为耻懵懂到于今颠毛已白矣从兹汲汲然异得达心尔。

　　从生不往来至死无仁义言既有枝叶心怀便譣诐若其开小道缘此生大伪诈说造云梯削之成棘刺。

　　欲得天下安其必去仁义言之甚不稽是以心多诐将何以返之并力攻诸伪纯乎抱一真眼里无荆刺。

　　一瓶铸金成一瓶埏泥出二瓶任君看那个瓶牢实欲知瓶有二须知业非一将此验生因修行在今日。

　　去古已远矣谁将振而出如欲大其名必也基其实名实果久当声闻非一一敢期以自效磨砺从今日。

　　余家有一窟窟中无一物净洁空堂堂光华明日日蔬食养微躯布裘遮幻质任你千圣现我有天真佛。

　　捷化如风行发达乎万物从兹及未来日日是好日人竞采其华我独取其质呈似智者看却言不是佛。

　　我见谩人汉如篮盛水走一气将归家篮里何曾有我见被人谩一似园中韭日日被人伤天生还自有。

　　冰棱肆脚行剑刃放步走一似履虚空冰剑我何有无生无不生端然不是韭权借以取譬是谁得知有。

　　不见朝垂露日烁自消除人身亦如此阎浮是寄居傎莫因循过且令三毒袪菩提即烦脑尽令无有余。

　　算得极清楚未免费承除一笔勾下也其意将何居我自有造化宁为造化袪知足而安命绰然有裕余。

　　水清澄澄莹彻底自然见心中无一事万境不能转心既不妄起永劫无改变若能如是知是知无背面。

　　纵目之所观总名曰法见及尽有与无是处随他转虚空本迢然物象不迁变扑破古菱花将何作背面。

　　说食终不饱说衣不免寒饱吃须是饭着衣方免寒不解审思量只道求佛难回心即是佛莫向外头看。

　　夏月是夏热冬月是冬寒当寒时有热当热时有寒此理甚皎皎何必生疑难高超物外眼应作如是看。

　　可畏轮回苦往复似翻尘蚁巡环未息六道乱纷纷改头换面孔不离旧时人速了黑暗狱无令心性昏。

　　身披三事衲长揖谢风尘何为重刺脑涉猎日纷纷寂莫林泉下从无有一人嗟哉复嗟哉伶俐智常昏。

　　可畏三界轮念念未曾息才始似出头又却遭沉溺假使非非想盖缘多福力争似识真源一得即永得。

　　阴界与众缘平消出入息常转如是经定然不沦溺般若具真知解脱有巨力究竟到其中无智亦无得。

　　昨日游峰顶下窥千尺崖临危一株树风摆两枝开雨飘即零落日晒作尘埃嗟见此茂秀今为一聚灰。

　　挨到极头处如临万仞崖一扑直见底疑团划地开秪因难舍命依旧蒙尘埃再过几春夏通身是冷灰。

　　自古多少圣叮咛教自信人根性不等高下有利钝真佛不肯认置力枉受困不知清净心便是法王印。

　　卒问验其知急期观其信淬磨见其利力锤因其钝利者快而便钝者顿而困知者了而明信者可而印。

　　我闻天台山山中有琪树永言欲攀上莫绕石桥路缘此生悲叹幸居将己慕今日观镜中飒飒鬓垂素。

　　国清山门前行列菩提树子老无人收年长落▆路是物诚难得子何不思慕菩提本无树吾将抱其素。

　　养子不经师不及都亭鼠何曾见好人岂闻长者语为染在薰莸应须择朋侣五月贩鲜鱼莫教人笑汝。

　　嗤嗤无礼仪皮体具于鼠虾蟆教读书似解圣贤语居上尊其师两行排学侣人而不如之反使他笑汝。

　　徒闭蓬门坐频经岁月迁唯闻人作鬼不见鹤成仙念此那堪说随缘须自怜回瞻郊郭外古墓犁为田。

　　居止无常定频年屡播迁功名不成就辄欲求神仙神仙求不得忙忙更可怜劝君早休去耕种祖翁田。

　　时人见寒山各谓是风颠貌不起人目身唯布裘缠我语他不会他语我不言为报往来者可来向寒山。

　　人说济颠颠济颠不是颠语语离窠臼头头出盖缠未能识其人安得知其言相知复相识秪有古寒山。

　　自在白云闲从来非买山下危须策杖上险捉藤攀涧畔松常翠溪边石自斑友朋虽阻绝春至鸟关关。

　　出生仙佛府秪此天台山华顶独峻拔巍巍不可攀长看云起灭多见石斓斑雪顶庞眉叟终身不出关。

　　自乐平生道烟萝石洞间野情多放旷长伴白云闲有路不通世无心孰可攀石床孤夜坐圆月寒上山。

　　山中不肯住何事来人间辘轳随上下无日得安闲势豪才拜望权贵又追攀到头干打哄作速好还山。

　　大海水无边鱼龙万万千递互相食啖冗冗痴肉团为心不了绝妄想起如烟性月澄澄朗廓尔照无边。

　　如斯之等类其数有万千正经不去做随处弄泥团通身是壒　满眼迷尘烟到底不知止南边复北边。

　　自见天台顶孤高出众群风摇松竹韵月现海潮频下望山青际谈玄有白云野情便山水本志慕道伦。

　　世已无伯乐谁空骥北群骅骝与騄耳运磨使▆频有士如新篁意气徒干云虽则徒干云轩然迈等伦。

　　死生元有命富贵本由天此是古人语吾今非谬传聪明好短命痴騃却长年钝物丰财宝惺惺汉无钱。

　　九圣之所作两曜悬中天历世以为宝千秋其永传读之如面命死后犹生年佳言与懿行是我真财钱。

　　三五痴后生作事不真实未读十卷书强把雌黄笔将他儒行篇唤作盗贼律脱体似蝉虫咬破他书帙。

　　得既其外文未既其内实内实根于心外文由于笔笔到心随之自尔成声律声律锵锵然不觉盈书帙。

　　人生在尘蒙恰似盆中虫终日行绕绕不离此盆中神仙不可比烦恼计无穷岁月如流水须臾作老翁。

　　冬冰坚且厚难以语夏虫以彼之所笃止于一时中达士教以道即物而推穷皤皤百岁老的是白头翁。

　　有鸟五色文栖桐食竹实徐动合和仪鸣中施礼律昨来何以至为君暂时出傥闻弦歌声作舞欣今日。

　　去名者无忧守名者累实无忧则超然累实则物律拘律不放纵超然而独出守名者如星去名者如日。

　　寒岩深更好无人行此道白云高岫闲青嶂孤猿啸我更何所亲畅志自宜老形容寒暑迁心珠甚可保。

　　草衣缕绿好执帚松门道对石发浩歌披云起▆啸论心话明月秪有丰干老拍板与竹筒至今得完保。

　　千云万水间中有一闲士白日游青山夜归岩下睡倏尔过春秋寂然无尘累快哉何所依静若秋江水。

　　世传寒山子是文殊大士应化来国清灶前闲打睡一身光烯烯潇洒无所累出处不可寻如月印秋水。

　　劝你休去来莫恼他阎老失脚入三涂粉骨遭千捣长为地狱人永隔今生道勉你信余言识取衣中宝。

　　山中常踏碓坠石思卢老圆明灿若珠筛过重新捣功用亦如之传得黄梅道日日长奉持米麦豆三宝。

　　高高峰顶上四顾极无边独坐无入知孤月照寒泉泉中且无月月自在青天吟此一曲歌歌终不是禅。

　　中道亦不立何有于两边众流俱截断澄湛一泓泉倒影树历历彻底真见天此是清虚理如何唤作禅。

　　鹿生深林中饮水而食草伸脚树下眠可怜无烦恼繁之在华堂肴膳极肥好终日不肯尝形容转枯槁。

　　把柄破苕帚闲看▆百草▆赢生欢喜▆输便烦恼烦恼乱纷披欢喜重齐好因此小儿嬉得以悟荣槁。

　　花上黄莺子关关声可怜美人颜似玉对此弄鸣弦玩之能不足眷恋在韶年花飞鸟亦散洒泪春风前。

　　生来穷彻骨从不受人怜肝胆赤如火心肠直似弦长悲今日口不是昔年年摇尾肮脏者唯图闹眼前。

　　我见利智人观着便知意不假寻文字直入如来地心不逐诸缘意根不忘起心意不生时内外无余事。

　　苦觅西来意西来本无意春花开满山秋果落满地从地而坠落还从地生起别更有奇特不是现成事。

　　君看叶里花能得几时好今日畏人攀明朝待谁扫可怜娇艳情年多转成老将世比于花红颜岂长保。

　　寒寝勿模样犹言　塌好衣服常▆褷心地肯▆扫扫得有工夫不知岁月老岁其不我与是物能恒保。

　　有人笑我诗我诗合典雅不烦郑氏笺岂用毛公解不恨会人稀只为知音寡若遣趁宫商余病莫能罢忽遇明眼人即自流天下。

　　我读寒山诗意不在风雅所贵警惕人使之各悟解如以声律求未免和者寡善诱谆谆然欲罢不能罢言既无口过何妨满天下。

　　寒山无漏岩其岩甚济要八风吹不动万古人传妙寂寂好安居空空离讥诮孤月夜长明圆日常来照虎丘兼虎溪不用相呼召世间有王传莫把同周邵我自遁寒岩快活长歌笑。

　　吾辈之居处世人所不要问或知幽清不能领真妙妙虽领未能其必不我诮松风彻夜吹山月淡相照纵是紫泥封亦不应他召闲来读诗经雅颂及周邵忽然会我心拍手呵呵笑。

　　有个王秀才笑我诗多失云不识蜂腰仍不会鹤膝平侧不解压凡言取次出我笑你作诗如盲徒咏日。

　　世求荣显人患得复患失既肯折其腰得不屈其膝犹如剧戏然一出又一出我自安林泉陶陶乐长日。

　　丰干禅师诗(附)

　　余自来天台凡经几万回一身如云水悠悠任去来逍遥绝无闹忘机隆佛道世间岐路心众生多烦恼兀兀沉浪海漂漂轮三界可惜一灵物无始被境埋电光瞥然起生死纷尘埃寒山特相访拾得常往来论心话明月太虚廓无碍法界即无边一法普遍该。

　　　　和。

　　廿载离天台欲回不得回挨排到今日始得重归来山深绝喧闹寂寂松门道更有未归人替他生懊恼峰头看云海了然上下界上界日头出下界被云埋忽然消散去城市出尘埃戴笠何处客遥从山下来自言情见忘已得到无碍无碍则净光法法尽通该。

　　本来无一物亦无尘可拂若能了达此不用坐兀兀。

　　已绝眼中物何有于电拂时常洒洒然不自守枯兀。

　　和拾得大士诗(附)

　　出家要清闲清闲即为贵如何尘外人却入尘埃里一向迷本心终朝役名利名利得到身形容已顀悴况复不遂者卢用平生志可怜无事人未能笑得汝。

　　　　和。

　　同见不为奇独见斯为贵如玉之未形指其在石里初意非求荣亦不干其利独出我之见勿使心枯悴彼之见未明是以拂我志我志终不渝再三以语汝。

　　佛舍尊荣乐为愍诸痴子早愿悟无生办集无上事后来出家者多缘无业次不能得衣食头钻入于寺。

　　日月易迁流我独念之子之子恋尘寰不知极则事极则事如何得之无渐次如子肯来归共老青山寺。

　　若论长快活唯有隐居人林花长似锦四季色常新或向岩间坐旋瞻丹桂轮虽然身畅逸却念世间人。

　　久在山中住不识山外人偶向山下去耳目陡然新纷纷南北客簇簇杂蹄轮羽扇半遮面冷笑山中人。

　　迢迢山径峻万仞险隘危石桥莓苔绿时见片云飞瀑布悬如练月影落潭辉更登华顶上犹待孤鹤期。

　　息影重岩久不知世路危时闻山鸟鸣日见溪云飞秋水生白月异样发光辉至人已孤往我心将谁期。

　　我见顽钝人灯心拄须弥蚁子啮大树焉知气力微学咬两茎菜言与祖师齐火急求忏悔从今辄莫迷。

　　八桂峰头望白云何弥弥平铺山半腰山头霭翠微此峰独显拔不与众峰齐其中失路者我将指其迷。

　　君见月光明照烛四天下圆明挂太虚莹净能潇洒人道有亏盈我见无衰谢状似摩尼珠光明无昼夜。

　　语彼居上人其心当愈下心下多谦光谦光则潇洒潇洒均蒙恩没齿生感谢余固所不能黾勉于夙夜。

　　余住无方所盘礴无为理时陟涅槃山或玩香林寺寻常只是闲言不干名利东海变桑田我心谁管你。

　　地运之兴衰灼有固然理昔是瓦砾场俄成金碧寺施者日填门尽云求福利福利在汝边我无可与你。

　　右手握骊珠右手执慧剑先破无明贼神珠吐光焰伤嗟愚痴人贪爱那生厌一堕三涂间始觉前程险。

　　我欲斩痴顽长操三尺剑棱棱般若锋咄咄金刚焰寰宇已太平时中无可厌闲处更堤防无从肆其险。

　　我诗也是诗有人唤作偈诗偈总一般读时须仔细缓缓细披寻不得生容易依此学修行大有可笑事。

　　入风雅是诗涉道理是偈道理入风雅平易而精细风雅涉道理精细而平易若更分异同却又多其事。

　　从来是拾得不是偶然称别无亲眷属寒山是我兄两人心相似谁能狗俗情若问年多少黄河几度清。

　　天台有寒拾无处不名称拾小自为弟寒大居然兄非唯同意智而且同性情问他住那里长年在国清。

　　各有天真佛号之为宝王珠光日夜照玄妙卒难量盲人常兀兀那肯怕灾殃唯贪淫佚业此辈实堪伤。

　　天然无尽藏取用任张王明月连车载清风平斗量一贪阿堵物争免压油殃举世茫茫是我心宁不伤。

　　闲入天台洞访人人不知寒山为伴侣松下▆▆。
