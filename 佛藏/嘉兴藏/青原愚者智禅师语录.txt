嘉兴大藏经　青原愚者智禅师语录


　　青原愚者智禅师语录目次卷首序卷一上堂卷二小参示众卷三法语偈赞卷四佛事跋

　　序

　　以镜为有像珠为有色非知镜与珠者也谓像呈而镜不受色至而珠不随亦非知镜与珠者也谓镜受像为尘珠随色为颣必离像以求镜屏色以求珠尤非知镜与珠者也予于智大师盖三遇而失之而今始怃然如有当也潜夫先生尝抚楚军忤要人得祸矢为不佞诗成帙岁壬午得解谓予楚产所见略同属为之序时大师周旋左右温柔敦厚粹然容止间窃谓是闻诗不愚者犹之以像为镜色为珠也而不知其世深于易洁静精微也壬辰避人臣之极位以比丘身访予匡庐肩大布衲游行即以为卧具别无鞋袋钵囊亦复不求伴侣日类十百里无畏无疲至使予觌面不相识审视乃寤为故人则又惊叹曰大丈夫现大人相若此岂将相所能为犹之谓世有不受像之镜不随色之珠也而不知其一无有乃能容众有百不缘乃能涉众缘初非遗弃世务徒取声闻人涅槃为乐也是后山川间阻彼此问遗率浮沉不达祗闻其于庄易之书深入无际将以了杖人所未了传家世所不传至韦编绝不休也则又拊几曰衲僧手脚提一寸铁直下断人命根拈一茎草立地起人痼疾何取于锋攒刃簇马载驴驮得无其熟难忘乎犹之谓像为镜尘色为珠颣必屏弃色像而后镜与珠觌露也而不知一无有之法不可见正于其容万有见之百不缘之妙无可征正于其涉众缘征之欲离相像以求镜而己之像已先在镜中欲屏色以珠而身所有色已先在珠中更有何术能舍之别求耶越二十年庚戌其门人至黄山出大师语录见示并得其所为鼎薪一编而读之而后知言默不载之道言非默亦非言默不载之人默得言亦得也不然世尊说法五十年而于人天罔措中独有取乎破颜笑祖师航海千万里而于群然呈解时独有取乎依位立岂非第一等传持而为之子孙者顾有君臣父子玄要主宾种种别异独不虞道火而口烧乎盖天然节奏天然错综初不以思议起亦不容思议没一一住其法位而后破颜依位之旨可得而明也亦犹万像杂陈不但无损于镜之明而镜之明乃益显五色互见不但无染于珠之净而珠之净乃益彰若祗取澄潭月影怖见波澜或徒以莽荡儱侗盖其孤陋求免于大师痴狂之诮不亦难乎然世尊三昧迦叶不知迦叶三昧阿难不知狸奴白牯三昧诸佛不知吾于大师虽几幸屡失而得之过此以往仍未之或知也已苟读是录而辄以为大师尽于是犹为大师谩过未可谓大师知己也。

　　寓黄山云谷法弟正志题

　　青原愚者智禅师语录卷一

　　侍子兴　同门人兴斧编

　　甲辰冬吉州诸护法请住青原七祖道场。

　　师至祖关云圣域祖关旧时穿过此番直到里头为苦心者点破。

　　三门八字打开何云把手拽不入划出白云呈谷口只因身在此山中。

　　弥勒殿尽道将来下生且看今朝新到你也好笑我也好笑。

　　韦驮殿多少人疑着只护三洲不知正用着北风律律末法谩心狮子虫烦金刚杵从内打出。

　　伽蓝祠一自祗园布金四天下茎草尽是功德林今日水草现成但待知音始终亲嘱付只要求人不负心。

　　祖堂四七二三虚空钉橛惹得婆娑鼻孔左扭右捏今日到这里正则总正卓拄杖云只许拄杖子喝不许人喝。

　　佛殿昆仑迸出三点血眉毛冷觑诸方说土果然生金天从地下掘不免大展三拜盖覆着省得旁观者罔测。

　　方丈彻一切藩篱没处躲跟总在黄土红炉中八角磨碎截三世佛祖不容开口只许青山白日下两脚承当。

　　据室据此室行此令无回避处莫道大尊贵生一路泥水不少若是过量出格相逢自在北窗背后握手不见道别构一天风斯在下。

　　是日合郡当道同九邑绅士请上堂师至法堂云微尘未剖卍字森然六种成时白云有主多生慧种已露毫端千古风流当机微笑且因旧例别展家风付维那宣启讫师指法座云挫针治繲太支离按捺云头下翠微今日舍身衣敝垢长拖两袖拂须弥遂升座拈香云佛在灵山传正法眼藏嘱付国王大臣居士沙门等各各承此恩力为内外护只以一念无私三昧顿入普光明殿同时供养今日特为拈出一祝天寿平格一酬本师法乳一为檀护福德同圆伏愿圣人御宇万物咸熙正喜大众赞摩诃迸入香烟塞天地遂敛衣就座斯怀维那白椎云法筵龙象众当观第一义师曰此是第二义如何是一一又作么生观即心即佛黄叶啼丹嶂椎碎了也非心非佛露柱笑灯笼椎碎了也不是心不是佛不是物急水抛毬子椎碎了也更教说个甚么若能于说个甚么处直下碎了亦可耳聋舌吐不负椎声如或蹉过不免将我杖人集大成底葛藤上下四维打一周由也只如中土第一个圣人以马毛龟甲为桃花竹子忽然迸出一个大方圆图卦卦交参爻爻互变总是个对待法门且问如何是一末后来尼山夫子临老下个注脚与天地合其德一连四句仔细看来四个与字四个合字大费分疏钉钉得么胶粘得么佛以五乘十界五教十二分空有周遮四十九年费尽伎俩只到末后稍头拈花塞白反不如初生略较些子只为此中难于开眼半吞半吐口大舌干逗得个崧山石髓带累骨堆五叶分宗空花乱坠拄杖一画扇子打动鲤鱼点坏空中唤作永字八法洞山秪这是立出五位君臣临济无位真人摆出玄要宾主云门一字关又添三句法眼一滴水又提六相沩仰两口一舌又画出九十六个圆圈一队啰啰娑娑你道说得出么枉费镂尘吹影究竟描邈不来未过绝苏徒劳侧耳新青原则不暇及此现前凝翠屏壁立参天待月桥横身济物石勋岩下瀑布成潭象鼻岭头擎拳作舞此中还有第一义第二义么如或见道忘山见山忘道仁者智者棒喝交驰直饶不作境话会岂堪嚼破庐陵米耶又不如从他分域无封入关出关听道路上遒人木铎去也青原七祖后齐信如立历历晨星继起者修复庄严捋荼相接直至我啸峰法兄以杖人一条拄杖子吊个无孔铁锤推前拶后复还七祖旧颜竖起毗卢阁顶守家有子玉殿苔生忽然诸檀护把药地病夫再三逼到此席上差排事不获已将何应此时节只得呼杖人所托的木行者出来与大众相见僧问钵盂吞七曜锡杖振乾坤如何是今日境师云雪里开花进云西江吐出四海拱迎那个所在是和尚亲切处师打云杖头有眼进云禹力不到处河声流向西师云争奈逆风把舵僧一喝师打云斩新王令森严进云果然赏罚分明师云空伤老力僧礼拜归位师复举法灯禅师云山僧本欲幽栖岩窦隐遁过时只为先师有个未了公案出来为他了却今日木行者跛挈一场了个故事且道先师未了底公案将何为他了却耶依旧是法灯前八字了也毕竟如何道得个收拾句鼓腹壤中三顿击传心堂背一团青维那结椎云谛观法王法法王法如是下座。

　　元旦上堂维那白椎竟师云一元午会万法全彰我杖人兼中妙协之符晓告枕头今日香炉惟愿神明代出时集大成乃使正法久住于世以答天地君亲师普供人天贤圣佛轩辕镜里洋溢光云翘肖伦中同熏化乳僧问君臣道合即不问五位王子事如何师云冬雷急雨洗晴梅进云如何是诞生王子师云不从今日始进云如何是朝生王子师云北面拱金微进云如何是末生王子师云孤行不相背进云如何是化生王子师云大用转红轮进云如何是内生王子师云看看五云尊贵堕进云王子未登殿时如何师云无瞻仰处进云已登殿时如何师云垂拱不容窥进云登殿后如何师云风行草偃进云今有不受钳锤享现成福者还许他撞来么师一喝僧一喝师便打云还知痛痒么僧礼拜归位乃云向上不传纲宗历历举以献岁聊当书云师互示左右拳掌又合手又散开乃袖手曰会么古今磨盘古今旁午头头第一日日新鲜常在其中内秘外现指画质俟毫发无欺觌面圈来信得及否若非花劈讵免芒芒才形齿牙翻愁特地会既不会信亦周遮只是恁么流传又能免冒昧耶镜清说有明教说无二老拳掌要且元旦失利今日毕竟道个甚么句得与万世不失利去良久拂袖曰堂里香知钟磬眼山中花笑古今天结椎下座。

　　解制上堂僧问结也与么解也与么如何不结不解好师挥拂曰怎奈年年恼乱此春风进云不结也与么不解也与么因甚帝网交芦钩锥四布师曰怎奈进退尘中离不得进云截断者两头以何为解脱师劈头打一拂进云恁么则觌体分明去也师旋拂云坐住反成劳乃曰我有一声长啸付与谁直告既不信哓哓徒尔为罢罢罢各自去去者去草鞋有刺妨烂泥住者住过堂不误云版椎且让一个人逍遥无所事提灯苍翠里吟诗然且一向叮宁所为何事击拂子曰知非竖拂子曰无解无结底又是甚么放拂子曰我不知。

　　师诞日侍子中通请上堂中通问桧树即荆条死路走成生路祖关穿圣域钟声敲出铎声河图五十五点恰应地户天门如何是参天立地处师云挥空一斧几人知恩进云半生先天半生后天未免打作两橛师云直下火炉是奉是背进云尼山鹫岭已同时谁能不辜负去师云绝壁奔雷莫耳聋么进云冬炼三时传旧火天留一磬击新声师云室内不知儿孙努力礼拜退乃云鼎炮洞上君臣药斧透曹山父子恩蓦地奋身天外看香炉峰让晓云吞今日是山僧母难之辰恰有穷子就父将碗白米供养云堂请来此坐举扬一上你道曝背冲寒的老病夫方且抚躬自悼又来举扬个甚么恰有汋林主送此木如意举起左右敲击复卓一下云机上造机角上生角奇则也奇到此没交涉鹰爪夺毛虎口攫肉快则甚快到此没交涉若更说个不生不死的烂贯索来祝无量寿不知此老还受也无木如意子摇头不肯了也到不如我这里堂内堂外个个都似木鸡事事还他鱼贯未经桶底却自忘机现前松风石涧摆脱厉色淫声碓觜茶铛陶尽凡情圣解莫道美食不中饱人且道木如意子作么生消缴耶正襟垂袖参天地拥肿何心八面挥下座。

　　结制日孙鲁山居士请上堂僧问火焰为三世诸佛说法三世诸佛立地听是何意旨师云烧却汝眉毛进云识得本来真面目方知脚下有来源师震杖云识得么进云触着当门露柱子方明自己立地处师云瞎撞木头僧作舞师云乱跳作么僧礼拜归位乃云尽宇宙是个禅堂以元会为呼吸而结制十界情尘跳跟不出可惜不自知针▆上亦是一座禅堂以刹那收天地而结制十身器界当下齑粉可惜不自知直木子笑道大鹏背脊郎当太甚焦螟睫上土旷人稀大无边处受用不着细无间处又钻不入二俱不涉汩没何依不如且在长连单上面面相对壁立万仞去直木子保汝的时节因缘决定不欺恰好孙鲁山居士从曹溪来访青原随喜药树新堂顾瞻枯荆再发灵寿当前面面光明人人壁立因问结制事如何老僧云过冬士云四季木犀香难禁春消息老僧云幸赖过量人来证明士一笑因分玉粒饱洒云堂磨片石头因缘斯许福城多生相遇且置只如同归一笑直下几能豁破也无良久举大慧杲禅师因不动居士至上堂云眼空宇宙浑无物大坐当轩孰敢窥选佛选官俱已了同途把手不同归敢问大众既同途又把手为甚不同归壁立万仞的还曾梦见么昔陆亘大夫问南泉曰肇法师甚奇怪解道天地与我同根万物与我一体南泉遂指庭前花曰时人见此一株花与梦相似径山今日判断若向理上看非但南泉谩陆大夫一点不得亦未摸着他脚下一茎毛在若向事上看非但陆大夫谩南泉一点不得亦未梦见他汗臭气在或出来道大小径山说理说事即向他道但向理事上会取诸仁者大慧寻常血溅梵天为甚又在平地上吃交且如同途把手不同归与今日的同归一笑可能向理事上会取否耶如会取不得自有时节禅堂前问取灵寿木去下座。

　　重阳晦山和尚到山引座上堂双桂重阳待客开撒花水底看天裁桥梁界破云霄路紫气从南过岭来可笑病龙钟一向三不管就有个骊龙颔下探珠猛虎口中夺骨的汉子来却也凑泊不上反觉得水碓中一粒米钝置杀人忽然一阵风吹得晦山和尚到此自江北四祖打南华回吐西江顶上之波扫七祖无缝之塔多生故人啼笑不了同堂钟鼓异响旋宫亿万毫毛一齐竖立好个节拍岂容错过诸仁者犹[仁-二+(太皿)]　耶或者兴化躲雨不妨盘礴演祖若是咬嚼玄要正好叩击汾阳掀天浴日但去摩捋虎须腾掷一上母论构得构不得决有一段痛快不负汝等过重阳也惟凭毡拍板知得九韶音。

　　竺庵和尚讣至上堂万里澥山碧化雪波斯掷却连环诀黄龙角搅沧溟竭纸灰腾空天破裂痛绝痛绝竺庵和尚和盘倒却去也两点眼珠一场滴冻有分痛者触着便可瓦解水消若犹一膜依稀莫嫌今日叨怛念我杖人一碗硵沙被竺法兄打头吸尽所以径山拼命见贼攒刃生莲省侍太平狱中亲磨干将自此接圆通之鼓捶兴寿昌于瓦砾金殿嵯峨功成不处翛然南岳毗洞再开奔天界之讣音造栖霞之无缝重溯西江顶上廪山之塔岿然拜扫东苑武夷不跨石门雷鼓竭澥掀天突然脱去自题火把粉碎须弥大吼一声八弦震动平生自协云龙不轻许可且喜异苗双茂付托有人虽然正幢乍折愁杀邪氛盖信好山锄头凌霄蹴岳大众且问云居一棒刀斫不开出没洪涛原无涓滴你道承谁恩力要归何处聻若举电激风驰鬼神罔测宜乎构凑不来但论事竟坚固嚗嚗石头难道有征不信何况末后一击又且硬塞牢关秪如分付红炉彻底煎还有于此瓦解水消者么良久云如其无也不须哝哝且随我上供去下座。

　　上堂师升座白椎竟有僧出问师曰今日天寒不烦久立便下座。

　　刘平田居士浴佛日请上堂僧问迦文降诞刘公皈依和尚升座将何指示师云一顿斋有分进云如何是万象之中独露身师云曾到雪山顶上么僧便喝师便打进云这一棒早已吃过也师云可惜许进云真心有在师云败将莫谈兵乃云必真解脱始是担当削铁斩钉乃大夫事秪如初生自言独尊何故雪山六载乃叫奇耶莫是入胎习气难忘耶莫是瞥地乃尔冷笑耶将谓两指四顾在六合中桑弧蓬矢是谁出像耶将谓白日射人眼花暗室光才自见一经雪地剥落始能享其四时耶谩落商量闲疑且置只要是个削铁斩钉汉子定然拔俗不肯因循即今发愿初心原在拄天拄地无我备我本来尊贵不用云门讶为希奇多生一笑自尽今时早已搅长河为酥酪今日平田居士全身拶入青原作个白发婴儿供养索诃世界换骨脱胎忍俊真奇三界忘言已周七步尽古今是一大浴盆谁不手舞足蹈又何待即心即佛非心非佛作指头饧又何待嚼乾矢橛捆麻三斤为麻胡吓哉且喜大众各沾一杓共饱一顿又道个甚么句子酬他庆快聻九万里鹏从海出一千年鹤远天归下座。

　　戊申元旦洪浪渊请上堂师云向上一句释迦未曾投胎末后一句弥勒只堪捧腹中间一句空累文殊普贤两眼两脚争差尚且惹人摈出青原今日即不然三世诸佛百千祖师一齐按过满口道不得底峰头海眼喷雪尽力举不起底闲居阁里拏云只为矜茫错过太无事生所以盘错相逢又从头起拂拂云此话且置秪如洪崖浪起跳出西山二十夏剩此眉毛三千里不忘磬眼故乡本色笑出上风特地腊底逆流恰值百年中半以此元旦作第一斋净居云版生大欢喜又道个甚的好聻但愿春风齐着力一时吹入我门中下座。

　　庚戌十一月初一日让净居院辞众上堂师举白云端云他人住处我不住他人行处我不行不是与人难共住大都缁素要分明大慧杲云他人住处我亦住他人行处我亦行瞥喜瞥嗔谁理会新罗夜半日头明只二老一个大煞偏拗一个自无主张药地愚者即不然拄杖子如虫御木一毫端上与时行。

　　廪山瑞如监院请上堂维那白椎竟僧问如来为一大事因缘出现于世和尚升座是同是别师曰王宫雪岭一乘云进云灵山会上秪借一花今日堂中以何为据师竖拂子进云即今觌面相呈和尚又如何指示师挥拂曰只看遮一下僧礼拜曰将此身心奉尘刹是则名为报佛恩师曰日磨长剑倚天寒乃曰长年占断白云封一枝迸出笑春风诸仁者看廪山老祖磨剑出处么古人真疑迸出只是了却自己一段盖天盖地光明寻常煮月烹云便是掀天浴日随分一茎草上俨然玉殿层台原非欢门挂彩闹鼓贩椎可冒滥也昔寿昌谈金刚义廪山祖曰宗眼未了非为究竟寿昌问如何是金刚眼廪山拂衣而起且道是何等神锋寿昌从此锄破大好山且道从何处迸出于此了得尽两间白云一封尽古今春风一笑正可信步来往蹴蹋乾坤若此一封一笑犹涉迟徊直饶占断长年乃是寒崖焦种耳此山冲霄壁立元公题为不是人间药地来饮水知源遂尔因岩依树十年倏忽曳耙青原竺兄和尚重来寿昌塔顶再红圆此公案瑞如监院率诸缁素请一举扬你道举扬个什么依旧柱予上北斗光中磨砺石西江顶上洒渊泉拂衣而起结椎下座。

　　寿昌楚云大师率两序请上堂师指法座云是法平等何故特地涌出须弥王座聻西江顶上占定青云智上座来唱太平不妨信步遂升座拈香云灵山付嘱内外善护不分请看寿昌二字当空便祝香烟万年无尽此地乃寿昌老祖开西竺之山一时龙腾虎啸鼓震炎午之运二世和尚克家厚载请我师杖人特主此席大阐无私嗣后竺兄和上瓦砾再造双其二老善奏埙篪兄唱弟酬金声玉振今日一总烧却与他炙地熏天去也楚大师白椎竟师举拂云药地弥缝孤不孤一椎今古下红炉山川风雨穿心过环辙堤眉只两嘘左右拂云还有激扬此两嘘者么问风行草偃电闪雷轰万壑奔流千峰竞秀横说竖说即且置五位君臣请师宣师曰千年历本费唇皮进云如何是正中偏师曰梅吐三更月进云如何是偏中正师曰溪回一径风进云如何是正中来师曰青山凝古翠进云如何是偏中至师曰白日舞残红进云如何是兼中到师以拂子旋拂曰无汝捞摸处进云偏正已蒙师指示秪如诸祖宝塔崔嵬和上又作么生下帚子师便棒进云可谓打面还他州土麦唱歌须是帝乡人师曰遮莫承当如何证据进云争奈有眼者见有耳者闻师曰不必赖他人僧礼拜云与么则专为流通去也师又棒曰流漫假承当僧归位云和尚不得压良为贱师曰李丰石玺终自愕然问泗州见大圣意旨如何师曰汝见拂子么进云今日和尚坐法空座拈起一茎草作么生普利四州师曰育龟自不见进云如何北斗挂须弥师曰切莫望空启告进云黄龙顶上浪滔天师曰浸杀你进云恁么则海底泥牛衔且走师曰凑不上乃曰向上不传向下文长何必争如不必通身讵若遍身但作话会徒辱家风只如老祖云醍醐上味出乎乳滴水搀中便不成还曾亲过此煆炼关么三十棒头开正眼何曾传得祖师心还曾历过此　地侯么冒雨冲风分明指示还信此跳出后之受用么世无真愿画少掠虚绝苏不亲折摄犹惑不用则死水一用便莽荡麻三斤乾矢橛都搀作情识窠臼直饶掀倒禅床喝散大众也袭成逐块随邪又不如瞎驴趁大队去也疑此自问即是真参虽然恁么不必气急现前斧口磬眼节拍历然大树绕庭灵苗自茂且道个甚么收科好幸是内生王子统功功姑射山前五榖熟珍重结椎下座。

　　东苑山主熊鲁子咸初众居士请上堂此来扫出石屏心击桌声中无古今偶向读书坊下过破尘一句待知音此是东苑老祖磨剑之地早从石屏岩下齑粉乾坤撞着大好山头飞鸢踢破一逢梦笔触落岩花虎啸龙吟普天震动大随不坏逝者如斯山阿一堂旧基重构皆诸檀护不忘屡世法乳共出只手茎草庄严适山僧从武夷扫塔而来诸公坚请于此据坐一举且道老祖眉毛即今何在良久击案一下曰东苑老祖咳唾了也犹记当初与余继泉居士三问第一句如何无始以来一念不生的第二句如何是二六时中正受用的第三句如何是生死牢关打破的却怪何故分作三句莫是怕人颟顸么即今有破口捏碎者么确一下曰若于此处透得可信绝苏过关顾伫徒然反劳侧耳且道今日幸会前缘又将何者来应个时节聻岱嶂开云铺座下鲤池跃浪在峰头下座。

　　冬至日岱嶂居士余雨辰游子六等请师一枝山上堂僧问莫看仙人扇别峰藏妙高宝秘形山从何作眼师曰桥板仙船多眯目扣舷谁向擢歌看进云三教峰前创开虎啸一枝东苑却在书坊请问薪火相传谁是主中之主师曰阁造大虚收万象炉中宝剑动星文进云九重春色凤楼开十字毬门狮子滚师曰那里见得是狮子僧一喝师曰辋川容夜吠僧礼拜师以杖槊曰瞎撞习家池乃曰六六峰前已展眉扣舷曾和隐屏诗听泉阁上重敲唱赚杀浮山一局棋此是东苑老祖句眉已展了诗已和了浮山一局何故赚杀且问今日谁知先着若未透脱怎说过关犹记当年枝山冬至上堂举及红炉暖阁以至边地寒冰设身处地更莫谩现今套在金刚圈子里尽力跳不出能免六道轮回耶有现在圈子里不为寒暑苦乐所干者么有现在圈子里而能遍诸国土作佛事者么若非大死苏来尽被冷暖迷倒七日来复都成套话然则所谓关内句关外句非内非外句内外兼收句翻身跳出句俱不得已造化开闭耶寿昌博山东苑杖人以及巨兄皆于一枝山过化当时余犹龙继泉熊仰宗诸居士都以法喜盘桓屡世所熏种子自熟浮山一局鼓唱同时今诸公儿孙发心设斋请登此座重新举扬何妨先王闭关顿作华严楼阁且道结斋后道个甚么好聻冬日背上识取阳春下座。

　　芦中余太师一家同郑牧仲林祖夏黄任者方云师众居士暨诸山法侣迎师黄石通天寺上堂师挥拂曰游山竿木驾云龙偶画葫芦却不同黄石当机堪一笑点睛专待老壸公僧问应以宰官得度即现宰官身而为说法应以比丘得度即现比丘身而为说法今岁莲花现瑞通天颜面重光妙协双超如何指示师曰谷城云里白毫光进云两点水墨一处成龙师曰黄石眼睛阇黎拈得出么进云男儿自有通天路不向如来行处行师曰未许冒昧承当僧一喝师曰枉费气力乃曰浮山远公上堂云第一句水泄不通缁素难辨第二句十方通畅大地全光第三句高低一顾大地齐瞻若是衲僧陌路相逢须具通天正眼始得既以摩醯迸出却又抹去别拈若是总不相干何故一场虚设将谓非天非人能天能人是个三不收么将谓瞎者打开开者打瞎两折三番定劳之绕么蚊子铁牛猪炙左膊料踔无涉何以应时千里奇缘不可漫过是花是草拣择何辜犹忆古人曰理家胶柱纱縠未掀教家牛毛数宝何益宗门毒药翻成靠着依然不是然则目空云汉只叫苍天也乎不则混沌无记盲龟浮木而已通天正眼如何即是我杖人集大成妙协之宗难道举扬不及耶今日就地参天偶有三问第一问曰圯桥堕履何以识得是弄椎儿留侯愿弃人间何更宝祠黄石遮两只眼在甚么处第二问曰壸公使季咸逃走钝置列子还有出身处也无第三问曰九鲤化龙未审金翅还来结款否出格通天者试下一语看良久曰直饶杜凑将来崖州万里转见支离了也此事非情识唇齿所能差排顾伫即非不如且罢各人随分现在玄同如此寺为吾师一家建立香火祠堂供养龙象兼尽妙协即此通天比年劫火荡灰原自岿然不动衲僧厮守钟鼓铿锵今朝一笔开颜触着莲花起舞且道承谁恩力享此通天聻超出乾坤惟一掌山中星月自呼潮挥拂下座。

　　汋林浴佛日萧孟昉小翮两居士为太常伯玉老居士冥诞请上堂师至座前云从彻底掀翻何故临出门时一上只为撞着生死知音通一信不妨蹋泼九龙汤遂登座良久云今日绝妙因缘还有出来掀翻者么僧问神龙无首狮子迷踪至人无欲大道无言按下云头相借一问得么师云雷龙花劈普天聋进云当年此日释迦生居士今朝荐太常请师升座且道庆生即是荐亡即是师云两行水墨一齐飞进云恁么则居士不忘亲付嘱灵山一会俨然存师云赞则不无叹则退后乃云婴儿白发可怜生一步周遭破古今日日人人初下地圆通一信报知音我杖人在圆通时曾寄萧伯玉老居士一张白纸此话未圆今朝孟昉居士恰以世尊降生之日月永为长者追荐之道场生死一团骨肉好个当机到来苔殿花飞不如自问且道问个甚么别峰一往挂处无痕狭路相逢难禁失笑且道笑个甚么曹溪逆流过岭此间截住青原春浮手造山川古寺重兴般若金粟太常不食粒米萧齐一榻坐断浮云初生本寂空不待归起信相传指头犹在所以世人尽说如来生日愚者说原不曾生世人尽说是老居士忌辰愚者说原不曾死诸仁者者是一部起信论切脚信得及否今朝浴佛无不信者试浴浴看生也一杓死也一杓生中死也一杓死中生也一杓直饶说得个不生不死更须一杓你道古今一个大浴盆还浴得快活否你道婴儿白发还知痛痒否若不知伯玉老居士来处如何透得黄面老子落处若不槊着两指四顾的痛痒如何能槊着春浮起信的痛痒有者道月胎水骨多生慧种有者道宿世辋川天然颓放搔则任搔痛痒未在万丈光芒不经烟火三径撒手烧却龙坪煎销金矿直刳兜率之胎打瞎悟门岂与诸方答话到者里须索唤起狗子吐吞云门煮滚镬汤姜椒大慧始与独尊出气回来游戏人天自有得力儿孙受享普光明殿诸仁者看看春浮老居士　跳来也一场亲答杖人书。
嘉兴大藏经　青原愚者智禅师语录


　　青原愚者智禅师语录卷二

　　侍子兴磬同门人兴斧编

　　小参

　　晚参举梵志擎两株花供佛佛召仙人放下着志遂放下左手花佛又曰放下着志又放下右手花佛又曰放下着志曰我两手皆空更放下个甚么佛曰汝当放舍外六尘内六根中六识一时舍却无可舍处是汝免生死处梵志言下悟无生忍师云黄面老子不合恁么注脚你说十八界几人放得下又孤负了两株花今日于慧男居士送来两石铁遁圃居士送来两种花铁也在这里花也在这里锄钁增气春色新添且道青原还说三个放下否老僧只向他道埋下着右边桃花埋在山门前左边梅花埋在殿阁后若有人再问外六尘内六根中六识如何消缴我则道诸仁者济济同心人人脚跟下有一把铁锄头直教尽娑婆世界都埋下了也虽然恐还是生铁明日开炉打起珍重。

　　晚参此事不可以有心求不可以无心合静沉死水动落今时超出二途栖心无寄犹是暗痴恁么看来不是昭昭灵灵便是昏昏默默直饶说个不落有无尚未是到家时节在天奇瑞曰透过劫外劫外自然无心透过今时今时自然无心诸仁者你说遮无心还靠着昭昭灵灵么还靠着昏昏默默么时方大雨师指云檐前雨滴声古人举着便有省会瑞鹿曰点点不落在别人眼里你道此处作么生透过然切忌张着一双血肉眼去见尖着一双血肉耳去闻离又离不得即又即不得作么生透过假如透过又作何语田夫戴笠欢栽种泥路行人欲断魂喜得到家廊下走如何消受此时辰。

　　起七小参一二三四五六七七六五四三二一逆中顺顺中逆无顺无逆是谁恩力古人恁么道着甚死急历过者到此温疤艾团再炙新参者初生兔儿首尾毕直一归何处麻三斤刹竿头上穿靴立走不出钻不入竹篦子言语道断交付香版时不可失。

　　解七小参坐一走七朝三暮四毕竟何为从上应病予药莫是随其颠倒就药救药么须知善用皆是药不善用皆是病汤头随症不执古方亦用古方试看天道变化一寒一暑炮制火候一武一文缓急无非中琴之节张弛无非养弓之用且道不落寒暑天不问文武火穿却缓急张弛底在甚么处今日初七了也正午三更日日从头起各人得力不得力以不欺三昧回光自验看药地老夫只在背后等着如仍茫然青州布衫重七斤吃粥了也洗钵去。

　　晚参白云端禅师云一句道尽与佛祖为师一句道不尽与人天为师青原则不然一句道尽秪可与人天为师一句不道便与佛祖为师与古人谁较亲切且道如何是不道底一句挥手一下。

　　冬至晚参老天三不齐岁实毫不易三万年追差呼吸轮回例弥纶者何物是谁通寤寐面南看北斗日日是冬至面前大圆镜反观最容易浊识奈迷封都成眼中刺今朝拄杖子忽过钓台背种药得浮庐飞龙垂凤翅水霰转雷霆狮象云门峙举似雪炉人正可吐闲气梅花占腊前消息破也未今日古人闭关山僧不妨开关且作黄钟候管引诸公一喷得么第一问曰谁能出不由户先王至日闭关且问楞严一门法华狭小门楞伽无门作么生为他一句折合去第二问曰舍身为药树遍地一茎草如何得杀活同时第三问曰涅盘堂上涂毒鼓闻者无不死且问打鼓的站在什么处诸仁者各下一语看维那云一状领过师曰何乃为大众担枷首座曰一时听不明请和尚写出来明日禅堂缴上师曰且放一着。

　　为陈旻昭居士对灵小参师举永嘉云大丈夫秉慧剑般若光兮金刚焰不但能摧外道锋早曾落却天魔胆如我旻昭法兄千生示此一生慧剑放光非偶然也以世义言南宫捷后御史持符诸生之田不增一亩北门之屋不树旗竿旁无妾腾齐五十年善护金汤放舍身命世岂轻易有此等耶皈依博山而事杖人受天界印而事栖霞搅翻法身向上识破鬼窟兽场霹历琴歌应病予药只为遮个承虚接响知恩者少负恩者多痛念杖人借庄托孤乃与竹关约期炮集既化死水枯椿尤悼恶空莽荡长书论症不觉嘘嘘十载西江为君了却今日对灵举出送慰孝子鹏搏蝶梦不堪狙公作计知我罪我听此赤鸟之飞自归委化因是公悬嗟嗟且道离即断常之中天然时节版眼午会正决不疑者谁伤尽偷心正开继照涉江云中砍额当何如耶因寄声曰竹关大笑此炮场霹历琴歌老法殇烧着纸灰相供养种兰阶上一炉香。

　　闻三宜和尚讣音小参金山劈翅偶示云门干澥破尘不留鸿影以愚庵而挂睦州之草鞋借圣湖而吹性空之水笛将谓抛擿世界别造乾坤讵知扫荡佛祖不存性命随场噫气有窍共闻逸格超宗赞叹莫及至于一生与杖人在刀兵水火中换手捶胸又岂世出世人之所知耶忽折法幢悲风四散牯胁不须作字麟角早已参天只可惜浮庐之孤不曾来孤山与我法叔摇橹为怅耳即今一众念摩诃还知笑破老人口么前日奉怀一绝不免重举愚庵菽水老来聋门泊虚舟万顷中一则西湖喂鱼话倚天长剑挂西风。

　　林豁轩昆仲就东山石扆请小参三万二千狮子座庵罗室里青天堕文殊入门敲哑钟金粟前身但高卧击几云此处豁然楞严堂云门一镞三关破作么生破分段生死破变易生死亦破今古废兴人我是非杀活权实一齐都破破破破后笑此滞货今古废兴人我是非杀活权实唤作三昧未尝不可如未豁然时光勿惰易则因风吹火难则逆风把舵独不见张无垢悟后双跌俨然谁不在杨大年八角盘中磨此处豁轩金玉枕藉弦歌愚者来游九漈乘云一过题作石扆东山相贺乃请指示先念苾驮向上无上说个甚么孤奢不住自己切磋多生慧种此番唱和止有一事实大丈夫如何做六合拂一围得句惟一唾从上叨叨的根本差别是两个不是两个正因了因缘因是三个不是三个宝镜重离回互是五个不是五个若尚折摄朦胧怎辨魔罗只恐尽九洲铁铸一个大错因而笑曰呵呵呵部临何似楚词些酸汤可解酲糠秕也须　万顷不耕何贵田白饭不甜请一饿祝勉交参业在其中应时及节一句如何中秋月正皎八月潮来大下座。

　　示众

　　安职事示众石头大师参同契有曰本末尽归宗尊卑用其语万物各有功当言用及处学者几几能见不虚度耶天无七曜五行天复何用船无帆樯篙橹舵手何为既建丛林自安职事纪纲条理法位现成譬如一人五官百骸各称其职而元气自运神明斯享必执以心为内以法为外身首异处岂得复为全人翻笑达磨分皮分骨分肉分髓犹是批剥火候特地一场支离耳所叮咛者形骸既分即有血气之我有血气之我即有衣食之我有衣食之我即有是非之我有是非之我即有毁誉之我情识一炽护短掠虚骄妒斯起蔽贤凌慢晚季为甚然其初来非为蔽贤也只是求道不切则多一种希求放佚念头便增长一种护短求胜念头日炽日偏才有一事不顺情一点不次第便没奈何便自作主不得即恩义如君臣父子亦顾不得如此浇薄又何怪法界之不变乱丛林之不废坠耶真正学道人便从这里看破最为省力不得已看话头起疑情犹是方便矣既已不相应只请以不自欺为本参放在脚心里踏着。

　　铸燧堂示众阳燧镜能于空中取火然古人必于冬至铸之此岂无谓耶满空皆火惟此燧镜面前上下左右光交处一点即燃夫岂无谓耶杖人有五行尊火之论金木水土四形皆有形质独火无体而因物乃见吾宗谓之传灯岂无谓耶雪峰曰三世诸佛在火焰里转大法轮玄沙曰火焰为三世诸佛说法三世诸佛立地听药地则曰土灶荼铛油盏香炉为火焰现三世诸佛三世诸佛吐舌笑且道雪峰铸燧玄沙铸燧与药地铸燧还有先后显密也无若于这里会去原自一灯千灯愈分而愈不穷如或未然满空皆火尚且不知又如何会得取火又如何会得用火又如何会得藏火耶家家门前火把子反来燎却面门如何近傍今日特题铸燧堂为诸仁者发机果然当下销镕金刚体露不则随各人自己煆炼去亦不相孤负也。

　　古人云学道如钻火逢烟莫便休直待金星现归家始到头佛望人发金刚心又要金刚后得智如是二心先心为难今人难得遇正师正友遇了又须亲自痛切始有生机不自痛切则心发不起宁有真疑要放下又放不下要提起又提不起但图体面说我参过禅来或向册子口头学些骨董涂说见长境风一吹全用不着一等闭门作活但守寒灰究竟如石压草于本分事全无交涉自谓洁净无依寔未到洁净处皆是业识心所计邪见直饶到洁净亦未许有参学分一等浅见私计豁达硬作主宰寔图自便妄谓有甚禅可参甚道可学坐在无事甲里依然不能无事妄语横逞真可怜悯一等疲极而歇或于电光一瞥便认为是汩没不能跳出却被贴体无明盖覆了将来发出依前溺水沉舟以上数种且道过在甚么处只为不知有不发金刚心不自痛切一暴十寒岂能成片便打退鼓十有五双夫铸剑者既在炉中烧红又向水中淬黑淬了又烧烧了又淬金刚始出是个汉将从前积习一齐翻转战胜而肥始有个倒断处不见道射人先射马擒贼必擒王惟其一门直入故得此一番痛快到这时节方能迸出自己一句子始许见人叩击来与拳头拄杖商量山僧从不晓得甚么只是一片赤心相为要各人得个真寔受用处非敢一例作胡卢禅互相欺诳去也。

　　结制贴单示众肯心自许宝镜道底一切依旧赵州道底信得及么更有何说一众俨然曰有结集依法而住故尔鼓舞一日一盆洗面水如何免得今冬最可喜者是我协妙法弟到来彼以英奇猛烈行脚真参且二十年踏破诸方投针皋亭号为协妙杖人一生以妙协发挥兼中宗旨求人担荷举此嘱之上下包决智行一真何等珍重去年在寿昌辅弼今又来助臂青原屈尊就卑行起解灭古佛家风挽回末习全赖在此药树堂中开炉煆炼净居云板领众铿锵让老冻脓坐而视之岂不庆快又有无倚首座肯为知浴将得萧山主一门诚心供养大众可谓一彩两赛且道以何相酬聻须一个个不负顶踵始得。

　　落堂示众参禅无别诀只要生死切真疑现前古人拼定一生两生只是一个痛切发愤自不容己及乎　地非从人得开炉煆炼者时时助一阵鼓耳汝若肯切三世诸佛没奈汝何汝若不肯切三世诸佛亦没奈汝何今既在此堂中斩新旧令不得动着木行者决不相饶。

　　示众出家儿将世间割不断底恩爱都割断了所为何事若又于生死大事不明既为生死所迷惑又为谈生死者搅乱不能自决不能作主反去揣摩影子粉饰欺人与流俗一般耽滞扰攘岂不可悲可痛哉趁此火炉大家做一场冤家贵在一切放下单单一个话头顿在面前切忌起第二念不但尘劳旧事不知不觉缠绵勾引即计较此事难易遮里构不上是第二念将心待悟且捱一期亦第二念更去穿凿话头拟着转语将诸语录上记的揣摩杜凑只要当机答得好看愈是第二念了古人奉劝者只在心切生死自然制之一处努力做去迸破时节不期而然若如时流夹杂名色体面参禅此则煮砂终不成饭老僧不敢与诸公互相赚误去也古人云只愁不成佛不愁佛不解语阎罗大王岂怕汝口头三昧耶所以叮咛以母自欺为本参从正路入此事决定不是做与人看的故曰不要你参佛祖禅棒喝禅只要参自己禅半边竹篦斩新分付。

　　示众此事至易至难何以故此事只在自己不是他人替得的不用向外驰求一念回光即同本得岂不至易然无始以来生灭情识纠缠欲一时翻向无生灭那边去彻底脱换岂是容易菩萨一闻千悟俱系多生久积净业之因今既不能相比便从钝处下手真实更为得力。

　　示众不远千里寻师问道是为生死大事求一决择若是学了诸方语录上古董逢人便逞一上滑炼口头以为了当遇着明眼人一拶都无用处费尽心机不知与自己生死何干与自己初心何干此处经冬彼处过夏究无一件真有所长只是检点他人过失或以慈心三昧覆之则曰此冻脓不是峭辣手若以金刚三昧制之则曰太煞不通方我与此处无缘不知曾一返问自己发心处否如斯之流盖为衣食放佚起见又要装老参腔你道诸佛出世作么生救得他古人卖俏放憨之句理楫长谢是他真了当后天然风流不是造作而来后人不求正知见便云恐为正知见所碍未琢先磨枉费气力卍庵曰丛林所至邪说炽然甚矣夫名色体面之不能入道也果是其人自有全体八面随名色还名色何曾动着一丝毫耶其如黠践黠智见小欲速何哉所以杖人只望个大伤心人与之本色盘桓今日遮里聚首非有此等只是老夫触着痛肠忽然冲齿旁观宁无笑其恶口小家者乎药因救病出金瓶缘不得已。

　　示众从上本欲人死尽偷心弄到如今反是长人偷心且道过在何处只为干建化门头撇些光影贴体无明乘之作自便计于学道分中去之愈远向来谓开此火炉曲为中下根我道正要煆炼上根人何以故上根人聪明伶俐才能过人一种骄心胜气最难降伏即使会禅乃是学语之流又况绝无才能而空腹高心恣大我慢者乎所以古人立不语堂要人言语道断心行处灭立枯木堂要人违其现业榨干情识既到遮里大家如生冤家相似总不容情是肯心人从此煆炼固是一庆幸事非为依样葫芦了此铺面云云也。

　　冬至开新锅示众平气齐天今年恰好顺时纳祐疾病稀少适有张塘善信特来开锅凑巧柴头不胜庆赞偶成一个口号金木水火土共功烂煮古今没昏晓大家鼓腹好山中云板连声曰多扰。

　　庚戌十一月初一日退院法荫堂示众师云秪为老病退休举贤且代新硎堂中首座多年老将杖人特以协妙之号举之太阿出匣正好与诸人磨淬一场抖搜归云阁上可以抚掌唱太平歌矣即今到中五堂迎首座入喷雪轩去。

　　首山茶筵示众大雪后冬至前阴极阳生好个时节恰遇我青原诸法侄新起个烹雪堂过冬又有首山中千监院设茶为病僧祝寿不肖之子剑刃一生母难之辰何堪寿祝幸有达孝觉皇一句无生法乳足以超脱世间烦恼举来报答正可破颜昔年博山和上庐墓过桐先外祖吴观我公于一喝下忽脱桶底先母亦皈依取名今日说起多生业缘啼笑同时有何可避每闻先外祖雪里打春雷中有大父母后从刀兵水火中息喘杖人之门又闻死是大恩人乃祝无量寿由今看来以雪埋雷以死祝寿不妨奇特有触此语彻底放下得一场大庆快者么果然绝后重苏通身白汗回视一切利害得失人我生死瓦解水消由我自在出入香水海中浮杯执杖俱是报恩未出母胎指天指地何劳云门更费力耶如或蹉过问着自己的大父母落在何处越发茫茫不如且进堂去一念万年尽此一报普作供养珍重。

　　师退居陶庵闻虎入净居示众数百人不能制一虎而又不能与之相忘又何怪乎古圣人不用虎乘虎耕而益有焚山之法使民自备居处器御此其所以与虎相忘也知虎畏日畏火是尽性之一端也一火不继以众火而能破之乎虎能尽其用而人不能尽其用不可羞乎虎能拼命而人护短以怯生又不真自护其短而复露黔驴之足益可笑矣诗曰阶前虎心善此寂感蕴中受命如响之至理也道人他不必论知此亦可矣越谚曰虎去山乃吼居山亦旧山无端发其机何能胜其顽。

　　合明山墓下结一栾庐题曰不择地拈以示众高座闭关三年博得一场终天绝地今日者不择地而蹈之三条椽子下赖得几柯柏树与他攀折楞严金刚哭声震地你道迴避得么汝等诸人不肯相离识得遇缘即宗须信久长难得且道今日以何相告烹饭砍柴是第一义。

　　示众祖师户限一脚踢倒门外汉却请进来洗盏烹茶生死道路千古坦平客作奴亦堪与他量晴较雨只是欺心底断然闭门不纳油觜底断然大棓趁开虽然大地山河说无间歇若把来唤作佛法流传则不可以手拍案曰住。

　　汋林结制示众师云诸方唤做结制汋林唤作过冬休论其名止贵其实只在真切岂是牢笼者里不要参机锋棒喝禅不要参佛祖玄妙禅只要参自己本分禅从上条例有尊正规职在维那若紧切中求请益工夫可问西堂后堂病僧但有一笑相待只是二六时中不得动着一条直木不肯欺人。

　　佛诞日金楼茶筵示众昨日雷雨中来今宵上弦出月人人指地指天恰遇周行时节青山倒入茶杯满堂一口无别此宗中兴本自西江在我寿昌锄头上发泄总在受用一真法界不必播弄千般话说似此金楼再造殊亏知予老宿一段真实不见道拖犁拽杷全彰古辙在此祖翁田地各人本分无缺脚跟放光脊梁铸铁便将泥水洗天穿却春风冬雪等闲平地家风正是峰头真诀只要自问唤甚么作锄头见今相对时不可空手钉橛恰好过夏因斋不觉庆赞中带累廪山饶舌。

　　廪山南谷示众此是廪山南谷舟旋一涧环林麓通玄顶上不自知平田回首孤峰绿今日涂万年居士请住安福药地愚者特为指出面目且谩道证龟成鳖莫胡猜翻自问青牛可是襄阳鹿幸此方总覆寿昌云一任风吹别调新丰曲。

　　示众举地藏琛禅师曰诸方浩浩说禅何如我者里种田博饭吃师曰虽然如是蹉过者多错会者亦不少古人为生死发心逢者一杯茶一碗饭真不容易只如茶不是茶饭不是饭时还委悉么诸仁者即今在者片田地事事见成水足草足比世人火坑业缠轻便多少总是佛恩浩大但出家时不愁衣食正好向镰刀上钁头边一心办道以真参实悟为期若此处一念汩没便昧本来便负佛恩诸仁者佛法难闻善友难遇当生难遭想生惭愧想世人病根起于只图安饱因循过时一些些境风吹来便受人我嫉妒之害不能作主反将日来办行好事都变成了业障何独到眼光落地时业识茫茫无本可据乃自哀哉痛哉莫说此话尚高远了古人尝曰袈裟下失却人身更可怜悯今日安得不一告报时不待人急须努力珍重。

　　南谷示众出家儿贵出生死利害之家非谓出两片大门之家似此五浊苦海三毒家亲如何能一刀两断得大自在此大自在其实当人个个本具不假外求只是情生智隔想变体殊习气所缘如油入面才说放过瀑水横流所以佛祖立出种种安心法门原非得已且问十二时中全被外物所转有一碗饭吃便要作个体面何况敝屣王侯略骂一句便自瞋忿如山何况舍却头目髓脑若云我是出家儿便说已脱俗了当受世间供养此处自欺知惭愧否空腹高心果如沩山警策所说否南谷道场转禅已久碗灶具足俱是多生所基恰好病夫过此聚头因茶开口如何得不孤负此茶杯去亦无别样新说只在从顶至踵一心办道放下世俗体面苟安心肠始不犯口转心不转之笑话诸仁者本分见成办道至易只如今夜茶杯相较德山一棒多少人人满口自问胸堂莫孤负茶杯好。
嘉兴大藏经　青原愚者智禅师语录


　　青原愚者智禅师语录卷三

　　侍子兴磬同门人兴斧编

　　法语

　　室中正训

　　佛有一语三昧正语三昧爱语三昧学者先从正语入将世味道味劈作两开只要作得主不为外物转立志既定根基坚固始有信入参究分起信论曰众生有自力广闻取解者或自力少闻多解者或无自力因广论得解者或乐总持少闻摄多义取解者虽以无思契同必从闻解信入灵源曰法门有乐说者以无言为非有尚默者以多语为过皆据一知一见为局量而不知无量之量为通途也具正见建圆机人忽倦普慈如天泽无心物均获利白乐天举佛经同异问济公觉范代云方便智三言而已一代时教以法相宗破相宗法性宗摄之法之所本要本于理而当于义不必守名句以自滞至于言谓之不及而可以模铸佛魔了辨同异者又未可遽言也永明寿曰解但为遣情耳说但为破执耳情消执谢则说解何存真性了然寂无存泯一庵曰物各还其物之则即是物不迁称权无我斤两不爽是则方便智乃本自现成者也特人不能死尽偷心而享此善用耳。

　　灵源谓圆悟曰学者虽有见道之资若不深蓄厚养发用必峻暴非特无补于教门将恐有招祸辱圆悟告大慧曰须防自己三业忽起此语最切单方显胜撮弄筒子气急杀人误而可乎。

　　古人道德学问藏于脑后不露圭角事不得已吐出还吞今人出一丛林入一保社才见一隅不能三反窃得语录上奇言妙句机锋知解便逞口头惟恐人不知我之长处是则参禅一回止成得一肚皮我慢贡高而已不知于生死上有何相干嗟乎末世凡夫根器顽钝识见偏浅立行不远操心非寔中此邪毒道听涂说永嘉所叹莽荡招殃安能不齰舌耶惟有当下知非便许立地成佛。

　　沩山禅师曰事理不二即如如佛圆觉经言事障理障何也事本无障以贪欲昏蔽而障之也理安有障以黠智偏执而障之也销镕情识全体自露然自无始以来习气流转便欲一刀两断岂容易哉故须以参究为事提起此事则一切自然放下久久自得。

　　古人道爱之则是爱矿弃之则是弃金此处指出甚难一番烹炼何故蹉过依旧半青半黄菽麦不分安得不去自欺欺人也耶即能遮掩得来作伪心劳日拙大可怜悯言至乎此皮下有血能不猛省回心自照一掌翻转庆快有分。

　　昔之高人浮云富贵淡于势利者不自名其高故往往自寓曰懒今学者入门未得一角如何饰词借口放逸切须警敏尽职参学自勉若是正人开眼自然行起解灭笑和尚曰人生下地皆有职职尽方能无愧色衰年本欲讨闲身不是百忙闲不得。

　　觉范禅师曰为学日益百川浸灌也为道日损水落石出也苟非为学日益又安知为道之日损哉正气曰损是损其情欲益是益其正知故曰学事以成务致用也学道者自反至诚而已果然彻上彻下由此中行则学事犹茶饭也本茂则末自荣不见道本末尽归宗。

　　或问曰理虽可以顿悟习气难以卒除须尽今时一等倚混沌无记空者便云谁见有习气可尽是否曰习气不可尽而可化故以学问为茶饭若以差别言之有必不免之习气饥必食寒必衣倦必眠之类节之而已有必当化之习气骄妒鄙倍之类是也当仁不让见义不避坚志不移好学不厌是亦谓之习气乎是不可以总杀总赦而混之也上根大人超一切法之外而游一切法之中正用时宜彼不唤做习气樵夫十字街何问中书堂事且去担柴保不误汝。

　　示萧小翮居士

　　高峰妙禅师曰红尘堆里学山居寂莫身心道有余但得胸中憎爱尽不参禅也是工夫秪为众生情胶识锢佛以种种方便如剥芭蕉红尘中汩汩茫茫无本可据枯木崖前差路多误中执着其病愈深故学道人必须开眼必须参究从专门深入不能专深故令从疑处入没奈何提个话头大慧杲教人提狗子无佛性博山教人提一口气不来毕竟向何处去提此一句即金刚刀一切截断人人自有迸破时节纸尽且住。

　　示萧虎符学易

　　逐今时之后但觉动颐纷纭推空劫以前便览杳冥寂感智者互换举之新建云钟未呜时轰天赫地钟既呜时寂天寞地尚疑此耶大小长短虚实一切代错惠秉琦辨岂逃此乎程迥曰太极者大中也礼记提为大本易言成位乎中中何物乎宗镜言三种权中三种实中又言五中道又曰中不定中又曰无中无边曾疑此耶此中之秩序条理随在毕具随物可征圣人表之变变不变神无方物有则全符如是故知一不可言言则是二易以象数为端几而至精至变至神在其中研极者知之物格无物知致无知又何言哉儒者人事处分株守常格至于俯仰远近(历律)。

　　医占会通神明多半茫然夫物物一太极即物物一河洛而信不及乎宗门止提了心方便而一切实法置为不屑夫法住法位五明一实原自妙协时人得少为足耳惟易统之以费知隐以隐行费即无费隐矣逆几于先顺理于后即无先后矣格物之则即天之则即心之则继之以法因物用物是真无我大我至尊深几神哉予行天下鲜见有好学不厌者高明既肯研极迩静正而远不御神明默成请从此入。

　　示侍子中通兴　

　　深几之中忽有悟入此其一长当一切以方圆图通之其纲宗曰秩叙变化同时即华严之行布不碍圆融圆融不碍行布即费即隐三教妙协矣汝复于象数有入处正所以享其不堕诸数者也公因反因藏于此矣天地人物皆器也皆道也有法则而无情识故曰格物之则即天之则即心之则故倚此秩序变化寂历同时之符处处皆然欲忿一平发皆中节矣易其可不学哉所以破有无之说曰天无先后中有条理舍后穷先所以引人入胜地而变化之也。

　　示赵眉鲁兴翱字药云

　　李翱为鼎州刺史躬谒药山山执经卷不顾侍者曰太守在此守性急曰见面不如闻名拂袖便出山曰太守何得贵耳贱目守回拱谢问曰如何是道山以手指上下曰会么守曰不会山曰云在青天水在瓶守忻惬作礼述偈曰炼得身形似鹤形千株松下两函经我来问道无余说云在青天水在瓶(云云)。

　　示鲁两吉兴准

　　两吉居士名哲一日入青原求更其字愚者引抑之什字曰辰告此谢安石所举蔽三百之一言也辰时也时义大矣哉两吉寂然感通因礼而求取法名愚者曰不见准提心印之为佛母乎易以天地准变变不变损益时行证惟心者我即天地然其深入必在研参支公曰世可说两入三则乱信耶疑耶即从此研研以专真用以会通是真所谓两吉乎因名曰兴准字研参题辰告轩愿与天下时损益而言之。

　　示即几兴伟

　　惟深也故通天下之志惟几也故能成天下之务惟神也故不疾而速不行而至此易所以极深研几而昌格适纶也天下之理得而成位乎中中何物乎时出措宜而恶动颐又何物乎今人闻甚深则怖岂悟深无深浅而止实哉圣人立象以尽意系词以尽情伪佛祖表法以最神而因几以尽情伪楞严双非非而曰非即非离又曰是即非即何故多此一句犹疑此即否向上不传向下文长折摄离微此中难言惟端几可研耳以不自欺入豁然一即一切一切即一犹嫌匝匝之波即务养神事同理举犹嫌屑屑之劳欤几失神明欺则不能享矣真疑即此立参脱桶即此茶饭能逃不能逃汝自验之非干他事。

　　示山足兴斧

　　静住禅人旧事祖堂石溪大师有年还里又炙西生大师教乘滋茂回互宗趣今来青原讯其本分不昧疑关以山足字更其名愚者曰青原垂一足住山唯鈯斧且劈古今薪冷灶自烧煮因命之曰兴斧且问挥八极碎一切者是何斧耶不犯大軱当门露刃用了急磨四顾善藏者鈯何鈯耶无上两足尊与一足行千古有同别耶此处砉然无滞则尽六合是青山一切森罗供我之磨藏矣深入一门犹专炼通担荷保任岂属空言乎勉之勉之。

　　示中千贤监院

　　忠禅师云悟道易明道难明道如禁蛇人信其药力咒力以蛇绾弄揣怀袖中无难未知药咒等力者怖骇弃去但谛见自心情见便破此无他知其故而不惑耳楞伽曰诸法无法体而说惟是心不见于自心而起于分别或举以问云居齐曰见自心遂分别乎齐曰非然也譬如调马马自见其影而不惊何以故以自知其影从自身出故吾是以知不断分别亦舍心相此无他智度论所谓善用其心者博山曰毫厘系念三途业因瞥尔情生万劫枷锁将以有念为有念有情为有情耶将以无念为无念无情为无情耶一庵曰两末三穷遇缘即宗用中犹不豁乎紫柏曰以四大观身而无身相所谓无身有事之双超也以前境观心有心用而无我执所谓因物付物之本空也法外无心即是心外无法而法中之秩序物则之差别其可茫然混用乎心本无体神自无方何更空劳穿凿乎销矿成金必资知识此事尽时乃享现量安得绝苏发愿与定纲宗。

　　示非渠会书记

　　常念汝胃脘气痛须静摄乃愈今兼室安居过夏事亦不烦母论痛不痛不可坐在无事甲里古人谓一日不空过者何故叮咛耶大抵一半自调养一半自炼本分自试薪火偷心歇天机活比现更何计较古人云心本无体正用即得尚疑此耶切忌靠着放憨语错认最是误事。

　　示即几伟侍者

　　薪火调御动静不失其时法住法位比量皆现量也天机自活偷心自亡古今总是我底真担当即真解脱如或未然十二时中管带切不可忽处处回光消归自己即是管带必有事行无事何用更言管带乎善自调御病亦不生。

　　　　　　又

　　体道集虚处事平实为贵不可认着慌忽一切便流入莽荡矣及尽今时惟在知有而奉重自己闲居鼓舞只以学问为茶饭故曰戒惧是一刻之乐事此超无学者之飞跃也学而不厌是大圣人之随缘放旷也。

　　　　　　又

　　伟子且住静不见潜道十年之青膺乎临济曰诸方火葬我这里活埋此时亲受用着不徒说镬汤炉炭众苦不能到也毡蒲团与汝。

　　跋宙轮宇矩说示山足斧

　　宙逝宇素弥范纶围而无中无边享此条理中矣历尽理法界炼事法界乃享此无碍信解行证火候岂可欺哉末流窃一句荒委宁不唶唶宇宙本一际也真空妙有妙协兼中非穷尽者乌可以言到乎真心细心即行布是圆成混不得也偶然简出旧纸正好吹毛用磨斧子勉之。

　　命山足斧为浮山监院

　　浮渡为远祖道场两宗一脉杖人所最存注者今吴山主一家同合邑来请愚者以青原祖堂未毕面依山主约先发执事人今命山足斧往监理其事古人叮咛悟心识法止有一事实行起解灭岂复容一念离岐灵源叟曰悟道守道惟求诸己而行道之时一味舍己从人自非等心死誓则不能担此担子末流发愿不真轻浮浅躁袭虚凌傲动见眉目又安望其和众办行而成径大传远之务乎常住当家公心为法反躬先众不辞劳苦所谓一行三昧行之不变自然感孚十方则祖翁田地庶几有赖矣努力努力。

　　　　　　又

　　悟道明道只在一番打彻根本差别而已行道难者全在放下自己与众生一般随顺中接引而针锥变化之故曰佛不住佛而用大菩萨行。

　　示当人鉴副寺

　　不自欺为种以学问为茶饭而神化则岂笔舌所可言乎南泉所送一叙亦言混沌与开辟为反因但发至诚公愿统之而日用随薪泯火自享深造随其更端我皆得其所宜而不为所惑盖有贯乎混沌开辟之中而随时中节者忽为其波澜所纷也牧潜为天隐子元时禅师其手笔乃觉范以后之一人将来穿出不可被混抹也。

　　示瑞如

　　廪山源远流长我杖人梦寐为此一事竺庵笑峰二和尚相继注神而未遑得遂今幸时节开端树起梁柱旧山田地次第自然渠水我今出门瑞如老成监事料理自有寿昌主之宝坊又近但砺铁脊又何忧焉古人化米化炭桶箍自脱破屋缩项唱雪珍珠看是何等家风岂使两橛固知三斤钁头断然不相负耳勉之勉之。

　　示丧偶老宿

　　永丰程天修过访陶庵见丧偶老宿在叶声阁上礼大悲熟视之乃丰桥德幢主人也愚询之天修曰二十年前修吾邑石桥成四万金功德邑侯方旌礼谢之彼必不受又强之遂夜不知所往合邑作德幢庵塑师像其中后十年师回知之自推其像而去今何在此愚者曰此多生药树之荫乎天修请书之遂占数语曰阳丰桥起德幢不居敝屣远游天下吾庐恰遇故人为君道破稽首大士一叶声堕南郭嗒然东方眉先莫住龙老请安眠。

　　示侍子中履

　　物恶其弃于地也不必为己有力恶其不出于己也不必为己此物理小识之随人集证也托人问人皆不犯其锋芒而以通几护质测之穷何所碍乎时论以秩序变化寂历同时为宗方圆同时奇恒之府即多是一皆统类于此矣神无方准不乱宗门多言神无方而准不乱则以象数为端几而信伦理之为固然者也但用之则在乎推行化裁耳大凡推之于先多属洸洋任之于后则动颐而迷两头俱抹过者剔中乎中不定中也正明其时也此中之秩序条理本自现成特因几务而显耳格物之则即天之则即心之则岂患执有则胶执无则荒哉若空穷其心则倏忽如幻故吾以庄子谈虚无而乃曰极物而止以有形象无形者而定矣佛亦是以费知隐乃能以行隐费但不露其金针耳炮庄是遣放之书消心最妙者不执也不计也妙于藏锋无所不具可细心看之。

　　与西峰蠡测澥静主

　　古人所谓能超一切法能入一切法应病予药恰当窍　镜照谷响开门落臼俱享眼明己正为大自在非傍水按葫卢而以苟且唐捐也丛林依止以莲池意整理接待正是我寿昌不二家风遇其人来手眼不失云居行履话宝镜收场句尘尘三昧不动丝毫讵容造作推诿耶在事依法管带更享天然火柴头三斤铁截却玄妙不让人躲跟明矣即以此院钳锤可也勉之勉之。

　　偈

　　示刘若孩居士(并序)

　　知止是以夜而通昼夜者格物是以昼而通昼夜者也三反昼夜尚有疑乎既曰潜龙勿用又曰无所不用其极亦昼夜也定乃能格致格致是谓大定以不用善其用以用善其不用用之中皆不用者也尚有疑乎如其举一不能悱三且从一门深入。

谷王非下顶门无上齑粉中间谁卓拄杖蓏理相齿物则知天其神无方别传不传既以易证就路履旋一句画前须破重玄止一事实毕却后先三反昼夜通因乎专生成裁成时宜乘权日午三更历然寂然

　　示王若先居士(并引)

　　万物皆备于我万我皆备于物转山河大地归自己则易转自己归山河大地则难适来举此然疑作耶且从下二句看。

一饮一荫思我然疑公因反因从来未提帱覆代错掌不可欺无我备物中旁先迷生死发药来处唯唯分心分识纱縠难窥瓮外运瓮治正兵奇县崖绝苏大愿纶弥午会中天消息偕时核仁全树且请研几

　　示梁懿孙居士

见见之时见不及物物不物休气急三科七大何郎当薪火交芦谁主张圆满菩提归无所得且问一切事究竟坚固那个着力哝哝空累优陀南一嚏自不欺消息

　　示廖生公居士

宇观人间宙观世山谷狼藉三藏秘是谁点燧照一际不攀断贯索凡例柷敔讹传疑哑钟韶舞拍板定不易穿过千生未生前桑弧蓬矢一　地方圆亦是栗棘圈欣逢许剑真法器跳出三笼随类示可破五云书卍字

　　示陈高也居士

无作无受报不忘维摩经中己露布莲花法位三如是穷子何乃复惊惧四边火起谁上车虚空消殒归何处若疑且过赵州关问事即得礼拜去

　　示梁山甫居士

一切法无我得成于忍莫赢其瓶呼出井应无所住而生其心八角磨盘休沉吟不取于相亦不取非相子午双破红轮光放金刚如是降伏住书懋缓筋请平步豁然大笑归去来檐下双扉不误主顾

　　示非渠会

渠今正是我我今不是渠以驴觑井井觑驴从上直须破纱縠曹山四禁非糊涂

　　　　　　又

首楞珍重尽今时宝所莲花不负伊磨淬金刚挥紫电转轮击节是谁知

　　示即几伟

伟哉造化笑栖苴不负其材乃丈夫大屈大伸天煆炼藏刀淬火看回途

　　示山足斧(时己酉腊八日)

青原垂一足住山唯鈯斧且劈古今薪冷灶自烧煮

　　又命斧住浮山

浮渡棋声在眼前通天陌路让谁先石头壁立常伸指一斧供薪足煮泉

　　为蠡测澥维那更字

传澥(只在一滴)吸上须弥背脊铁鞋踏干重溟莫教人笑蠡测

　　除夕示中子兴　

念汝随予学环中竟左旋冬春看两度头尾算三年风送新花雨诗将旧梦圆冲之传历意谁与问青天

　　示当仁鉴副寺

岱堂三年瓦生角净居三年扶木杓泥猪癞狗了尊贵雪炉霜刃铺礼乐独喜石头裂出真肝肠潜道青鹰展血觉

　　示焦泉澄知客

真金本以火为恩不阂无门四出门久祝沃焦泉上顶针锋眼里造乾坤

　　示洞先山侍者

过水不是渠觌面不是水曹山当门剑孝满者善使如何为洞先将来慎牙齿

　　示还子征侍者

八还却向无还者虚空流汗天地哑正淬金刚磨处藏岂怕打杀四天下

　　寄芥庵璨并杖人全录

还乡曲调露幡竿纳尽须弥已转九唯有杖门茎草在待伊招手与人看

　　示襄藏蕴侍者

石头引汝吸西江日用吾谐何处藏看破漉篱还可卖超宗亦不数襄阳

十年劈出血肝肠今日新硎何处藏正显罩篱神变化一双赤手舞风霜

　　示王青莲法名兴询字南指

福城东际见文殊须许南询道不孤楼阁指头开复闭急须穿过莫黏涂

　　示林祖涵法名兴雷字蛰协

冬雪藏雷春莫惊八风图上自何生此中见得无先在九野重霄总帝京

　　示鲁维参法名兴参字灵注

灵源流注问参同明暗回机莫倚空主中相续须亲见母掷光阴四境风

　　示刘兆公法名兴奉字晓藏

黄阁帘前奉者谁三更天晓甚东西多生铸此当空镜藏在森罗十二时

　　为刘寒竹孙取法名法周字华始

纵横卍字本周天立地揆方统大圆无首履旋何内外此中包决在龙渊

　　溪示

翠屏把住水雷奔收入茶炉蟹眼吞喷雪轩中肝胆句西风为我扫蓬门

　　示学者

一句话头如铁橛百层水釜烹丹雪冬关埋出一声雷惊风又涉花枝血

一句话头如铁橛壁立银山四面绝从中起一阵风雷丹枕三更为汝说

一句话头如铁橛当风扫帚无车辙谁能一跃上县崖舍命乘云　地绝

　　栖霞和尚新定天开岩遣僧展拜兼礼笑大师龛

天开岩下合龙文生死同条石火焚今在西江流片纸一炉烧作故山云

　　礼远公塔

剑铓山头惯放脚双关一带同杀活残枰敲破通天眼那问黑白落不落

　　寄孙鲁山居士

须弥顶上种青玉缩作方壶供金栗且引襄阳舞袍笏愚公自笑移香谷

　　寄吴汤日居士(时命山足斧住华严)

三一斋中白眼青通昼夜洒甘露饼忧患忧孟与涂炭輐断謑髁者何限洗出浮渡一片石三十六岩听挥斤白云老挂先着堂坐隐远公棋道场却拓鈯斧期烂柯从今没奈旁观何

　　自赞

　　首山贤监院请

濯热莲花消永昼笑煞观河眉不皱摩罗果抛掷掌中拄杖放在背后无所可用乾坤消瘦后来人切忌从壁上看料定虚空看不透

　　双岭渊西堂请

苍天过水看三堕右袂自嗤肩臂左怪杀礼乐铺在红炉　漫说当堂不正坐多少人论量敝垢丹青谁知它解衣盘礴赢

　　蠡测海维那请

一张纸云遮海树一拂子劈破铁围忽然在西峰壁上不觉垂此霜眉换却眼睛初不知滚滚听人隔岸挥朱紫敝垢皆支离不可便道是青原老古锥

　　非渠会书记请

南北东西无所住为甚走入芥子烟中去木叶三毛劳顾虎迸破面门谁得而相汝

　　即几伟书记请

白刃舞毫端红炉书卍字世出世间要且不识三十年后呿一口气虚空特地费丹青且莫嫌寒山一帚敝

　　浮山斧监院请

一杯浮渡黑白未分前已露须知袖手满盘先谷口传声是谁常住将以华严楼阁为毗目故处依然此藏轩里一指随寓聊且悬崖背后让烟熏休管万世旦暮遇遇则遇还看席卷竿头步

　　当仁鉴副寺请

六合中间掷一拂依然竖起残榾柮且问这个东西是何物击节一下答不出虽许三拜掩灰尘毕竟以何为它雪屈

　　像赞

　　血画接引佛

今古漫天都是血无端浸破衣裳折一双穷相手长伸脚下莲花望谁接

　　弥勒佛

云头堕在街头挂一幅包此人间大楼开阁闭指尖闲撞倒背后拍一下满布袋是甚东西百杂碎无人着价待问他时有理难伸但消得一个嗄嗄

　　达摩

杖人常有些儿药留待他年毒达摩只为折芦面壁太煞捏怪只履归去一场懡　忽遇点睛者如何昆仑粉碎扬秋波

　　观音大士

此一笔当头劈兰叶太软铁线太直衲衣下事从来赞叹不及争似泥塑木雕换饭吃

　　　　　　又

第二笔蒙头屈膝看他不出不妨数九不可打七脚酸且坐断虚空冷风却笑人独立

　　　　　　又

第三笔通身湿干却洛伽波平地掷楖栗千手千眼在那里依旧眉横鼻直

　　蒲团像

粉碎昆仑不问津春风冷眼笑红尘漫劳云里金刚杵一个蒲团到处尊

　　送子像

杨柳洒水呼麒麟宝髻放光如车轮是谁蒿笔成五色莲花瓣里乾坤新

　　寿亭侯

金刚刀挂两眉前灯下春秋听世传莫问本来何面目且看血色溅苍天

　　鼓山永觉老和尚

不跨石门三十年捧腹垂涕看苍天早知不肯打这破鼓且乐得在沸鼎里安眠

　　天界浪老和尚

一张白纸放毫光莫认红衣与面黄返掷依然在坐下且认手中如意子可是金刚王

　　　　　　又

三五纵横只一画千花万石梦中抹佛祖位里留不住白刃红炉铺礼乐缝起来双袖托孤可怪是两头一脚且道今日以何报答震声一喝
嘉兴大藏经　青原愚者智禅师语录


　　青原愚者智禅师语录卷四

　　侍子兴　同门人兴斧编

　　佛事

　　七祖塯拈香

　　曹溪逆流第一滴两脚登山衣不湿却笑落与不落犹是阶级虽然庐陵米价遇贵即贱到底无人酬值且看无影树下荆条生一任青天扫荡建立。

　　石头迁祖像前拈香

　　推倒南岳跌杀隐峰一柄鈯斧子至今常削风但插三枝黄屑香不妨注破你的参同。

　　鈯补处县天界老和尚真拈香

　　鼻孔向上齿暴当门雪剑倒挥天出血洞帘常卷月无痕今朝送入青原鈯补处斧斤风里返香魂拈香云只如这一炉香不知是药地烧杖人不知是杖人烧药地闻么毒哉以手左右挥云大众退后近傍不得。

　　天界老和尚生辰上供

　　横身水火慰县弧正命如丝老托孤一掌竹关逢债主达磨盘子踏翻无看看杖人生也三杯冷茶如何为他洗屈聻谁听猫儿　地喊九龙一口吐江湖。

　　腊月十三日七祖忌辰上供

　　千年一腊不曾忘晴放毗卢背后光岩下梅花齐报喜殿前二桂久昌昌不肖初忝祖庭无能为献聊以荆条来扫地古炉倒插一枝香。

　　腊月二十五日石头迁祖像前上供

　　山中传下无虚实是生是死在今日云门腊月二十五遂与一掌即三十酹茶云从今记取年年一滴。

　　正月二日七祖生辰上供

　　无死生至今生本地刘村记下今辰二月二当中春攀条拂地飞香云且道脚下济济以何供养天在山中青不改桃花松桂四时新。

　　二月二十三设潜夫府君位上供

　　我父晚径十五霜公因反因开天荒中五旋四县天纲准不乱享神无方昼夜生死归大常层楼奥室阳为堂井瓢灶火传灯光生生本无生代明而错行今日青原烧此香时乘午会当阐扬别峰酌水朝故乡供养万世恩无疆。

　　母吴太恭人忌日烧香

　　师云忽然四十有三年孝满曹山发酒颠今日西江烹雪水不知忉利是何天吾母太恭人秉莲池戒受博山乳总是三一之渊源孤儿撞入天界毗卢阁拈出四大性自复了却金字华严昨夜通儿忽到言及一喝严背芝产甘泉十孙具足清芬八十念此天边又定建报亲庵于观音岩前且道此处以何为供恰度了铲草僧一员。

　　笑峰和尚龛前拈香(时倪止先请回白下)

　　特地重开七祖颜五年冷笑碧潺潺今日逼出鳌山弟朁把黄荆一字关噫。

　　起龛

　　师以杖打圆相云见么叶落冬春无去来荆条有口没安排太阳山上归根处刀斧知恩砍不开秪如我笑峰和尚江东夫子内绍灵苗末遇杖人舍身药树熄邪一吼敚西震东瓶洒西江重颜七祖金凤宿龙巢别峰无非玉殿麟角藏水牯出关仍唱还乡毗卢有父全身室内不知狮子教儿返掷终归本位万古之微猷不昧宝镜之奉顺昭然有于此见得透者立处知恩报恩如或未然直须途中竭力即今法嗣载上青原血胤请归白下玄沙报父罗睺克家此一往反旁观不识正因有在智者抚心且道正起龛时抚心一句作么生写照正命灵光亘今古负天一笑五云中以杖敲云起。

　　绍宗堂为笑和上设供

　　随掷蒲鞋已六年栖霞风雨到青原相牵水碓舂新米斧劈柴头冷灶烟便拈香云不用叫苍天。

　　笑和上衣钵塔成设供

　　师云霜晓翠微白日落黄原紫案山无缝塔新县年年一杯古涧水大众看看笑老人开口么是谁禅床震动尚劳挂齿。

　　为不厘务芝颖化禅师起龛

　　惟我芝公织芒立地水凌加霜信手吹毛刺天出血少年随隐石船早被严庵逼出遍蹋诸方不顾乃脱桶于青原正谓鞭岳转风不意抽身太早病中水火正急让你笑傲一春午时四句临行还塞高峰一问且问白马昙照之苦苦何似大梅鼯鼠之唧唧青原大众为君结舌还识得此晴空霹雳么老僧则更请芝公趱出涅槃堂为天下苦心人一场痛快去也。

　　举火

　　瓦针艾团自己剿绝更有火柴头为人须为彻千生哭笑太淆讹到此用得用不得然则芝公粉碎一句作么生与人受用聻鹧鸪原上火烧碧待月溪流常不歇。

　　设供

　　闭门风雨相看哑倚柱雷霆亦不闻岂非萧江相见一绝看不尽时皆壁立到无余地一潭收岂非梅陂相赏一绝青又庵里几月苦茶今日面前一杯喷雪不如仍举碗挞丘作供亲切旁观者痛笑老人失却灵芝骨血我则谓即今一问脱颖尤捷噫眼泪落也复有何说象石桥流为汝呜咽。

　　移钟版上中五堂

　　玉界金绳千圣不越今日从左手向背上一槌不妨奇特天地听其指挥狡狐闻之胆裂将谓顽铜断木俨然金口木舌且道超出人天号令人天移将来不移易一丝毫是何等恩力击钟版一下曰前后际断天然中节。

　　为泯庵心维那起龛

　　维那一生铁脊青原累汝两冬钓台凝翠亭间龙洲剑挂眉峰一病待我武功来送汝夏月水条风我到单前问予作么生曰一切不烦常住我问生平底事到此何如曰惟乞和尚一把火维那今日藉大众手更为汝拶出遮窠臼直令黄金骨照青山红。

　　举火

　　桥下水流何浩浩药笼风割夏枯草且看脱体无依乱石场惊起铁牛衔束槁以矩打圆相秪如生死不道大众如何证得此炬恩力耶圆光直彻威音前烁破形山谁是摩尼宝。

　　入塔

　　指骨云泯庵维那一条硬木风削千章撞着青原劈碎宫商生也雁字过江死也剑倚天长全身送入青青里不似人间钉野椿大众到遮里转位回身一句作么生吐气聻以杖击地云大地一弹皆起舞万峰云里响飞泉。

　　为昙白御禅人起龛

　　笑双二老处六年侍者撞到青原一年结款昙白你高峰一句罢参了也只可以剿截临行风雨策励不可让人漫道白发龙钟送少年。

　　芝颖大师忌无门师设供请于塔前拈香

　　翠屏背面千秋绿恰将老人衣塔藏灵骨今日芝公死也生无门逼汝伸双足师一笑友一哭旁有严庵鼓一曲谁知碗跶丘迸碎苍龙窟大众浇此一杯谷雨茶看见芝公为人漱口么。

　　祈雨拈香

　　一滴甘露瓶从来不着价嘱付娑竭龙为民护苗稼百尺深潭飞半空中间起云四边下。

　　为知客幻庵慧举火

　　永嘉过岭几冬春滑到青原了此因去冬末后句咄咄莫欺人一病四旬竟不呻吟岂待如今来问疏亲且道翻身向何处去依然劫火横身。

　　为侍者夜露举火

　　相随十六年一拙送汝老兴晓如今晓了将谓是秃帚撒花秪引个火牛衔草。

　　为大觉庵知客元长入塔(以虎终)

　　卓杖云看见此公一场夺食彻骨流风么慧消平等善长归元行脚一回几緉草鞋生耳复还故处栴檀瑞像偕来护木又而享三昧佐大觉以接十方末后一着不妨惊人今日拶到此处今古同参浑忘主伴江涛山月供养千秋且道咬断命根入穴得子又作么生呵气聻试问长沙岑大虫牛头何引祖师怕卓杖云吽。

　　九月初七日天界老和尚忌辰上供

　　重阳节到霜风飘眼珠秋水尝满瓢三百首诗不容人见蹋翻盘子半字无交半字无交为甚年年此际触着今朝烧香云啼笑难分总一烧。

　　为幻庵慧知客入塔

　　作圆相云环此苍苍谁出没投林入火空录录虽则师子座前少一掷无缝塔里添真骨又且有伴同归谁信黄金一国既到此处触着聊将何语证痛耶不须重与解连环黄叶满天啼不足。

　　荆树下建新禅堂上梁

　　青青炼就真丹土荆条鞭作金刚杵顺水把关从夸双象须信截流在此伏虎试看纵十八横十五劈碎虚空天然规矩漫说功全凭一斧且道今日如何喝采天明向上只平看千手同心一时举。

　　药树堂成挂钟版

　　师云新堂古法时至举扬号令人天钳锤佛祖只须从遮一下证入即从遮一下粉碎乃击钟版云灼然不移易一丝毫许。

　　禅堂安文殊菩萨拈香

　　漫疑黑豆未生芽开闭楼头眼易花莫恋福城东庙住忽然垂臂怎酬他烧香云大众文殊菩萨来也在山僧指头上作大狮子吼钻入诸人顶门从脚尖上出来道恭喜恭喜一个个立地成佛作祖去见么且道如何酬他乃弹指一下。

　　闻三宜和尚讣上供

　　面未相识天外回头多劳寄信以沉为浮共道西湖舞棹三寸离钩休休覆却虚舟聊献一杯寒涧水云中开口满天流。

　　竺和尚讣至设供

　　骨肉虽同门一生不相识方期南浦会撞倒海波泣炮庄头上太煞逍遥三汇灰中依然未集今日聊烹雪水恰是除年齑粒伏惟法兄和上来中五堂破口一吸顾左右云见么哭不及笑不及是谁嗅着些气息。

　　小年供西归日送眉庵秀和上(木主)入祖堂

　　刮地刚风祖庭水冷眉庵和上于兵燹里扶起刹竿镕铜浴佛骑殿当门舍骨掩泥披铠出岸恰是五逆闻雷吹光度刃不妨鼓铁绰板唱大江词有时穆满驾八骏固令汲冢放光有时纪信乘九龙换却重瞳叱吒奇哉魁垒足胜赤幡移步龙须竖拂临行筋斗翻空继声涂毒铿锵好听祖堂合奏今请入此大香炉中长熏鼻孔露柱与古帆称贺有伴即来倒荆与双桂同拈望峰作礼且道长熏鼻孔作么生一句为后人通嚏耶普供西归冰腊水眉毛尚飨剔灯看。

　　设供

　　瞎驴灭却粒米何消此中无位次开交古涧寒泉一度浇且问今日在何处与前后放光聻遂爇香云烧。

　　扫廪山忠祖塔

　　磨得青萍倚石眠拂衣而起金刚穿十年冷地疏泉源塔顶再红白日圆且道今来一扫将以何者了此时节因缘确然卓笔冲苍天(廪山孤立数百仞旧题参天一笔)。

　　扫寿昌老祖塔

　　锄破好山翻身跳出西江顶上吞吐霹雳炎午中间开宗第一却让不肖儿孙苕帚上五花八劈且道以何酬恩力耶一茎草上千秋碧。

　　扫二世见如老和上塔

　　关中迸出一声蛙指据青天挂彩霞二十年不动声色立此山家白云谷口多少手又今我重来苔迳绽千生只泼一杯茶。

　　为竺庵和上设供

　　同门双眼不识面载回南岳舟中见重来师表堂双手聊一献且喜多子塔锦缝披金殿到底功成不处返毗卢且看屋痕光闪青霄电插香云正恁么时还在南岳在寿昌聻古炉再插三檀条香云覆却娑婆遍。

　　为双峰和上设供

　　咬指流胸好兄弟南岳西江一口气黄龙背上留药地重来毗目开不闭无开闭松枝挂剑霜风砺。

　　为其天和上设供

　　竹关一声奉送石耳飞鸢过岭空伤脚指虽然坐断是非门换手槌胸今未己灵苗栽石长新枝且浇万年桥下水。

　　到长庆为空隐和上设供

　　骑牛入佛殿贪程不觉晓末后一声不辜负回头掷杖山山好金轮白气信夙因华首海幢乘月笑等闲坐断准提坛金殿重重弹指造七个蒲团懒道场锹锄栉栗又手笑且道青原智行者到此以何为供聻从夸乡果荔枝红满林古干青相照。

　　扫鼓山永觉老和上塔

　　金鸡啄破碧琉璃棒下翻身为甚疑不跨石门穿过也掀天吞海有何奇如我鼓山永觉老和尚人人尽道九峰岳降示金刚师寿昌嫡骨午运总持是谁见他镕铜淬雪施礼乐又谁知他移山喝水婴儿嘻不免五千钝置黄金锁八十棒腹嗟疮痍最后留毒龙摆尾换人锦缝丹青围多生此生信啼笑千里一埽诚萋萋却笑何必来打遮破鼓也是沸地堕枕齁此时且道今日承何愿力当得供养聻海潮归岳顶渴笔蘸天池。

　　报亲古航和上塔前上供

　　一航舞渡无今古两岸中流都不住人人尽道是博山滴乳按其生平不打遮鼓滴水滴冻为着何来寓言答问谁知辛苦磨碎五位齑粉图书炼人垂足只是一斧狮狐齐扫放龙光问取报亲庵露柱秪如今日上供还道得甚么好聻究竟无语。

　　到武夷石屏扫东苑老祖塔

　　烹寿昌乳令梦笔吐尽谓海底吞龙又道岩边啸虎多少人望崖而返自问双蛾长几许遮莫来打瞎悟门别行一路到遮里大王峰狮子峰立在两傍石屏岩定命桥白云封住不肖儿孙远来一扫又作何句九曲千秋流不去。

　　东苑老祖像前上供

　　撞寿昌之牢关夺博山之险砦向在石屏岩下二十年也只为着推倒赵州莫作怪今日一杯白水欲望受供未审以何为验耶咳便插香。

　　廪山上梁

　　木头不解语指出天心柱涧水滴碎五更钟半夜雷雨为伐鼓北窗石壁直塞青霄南抱冈陵为我分土一枝梦笔偶尔挥空茎草刹竿一时横壴以拄杖击梁令众起云大家看取是甚东西作主。

　　天界老和尚生忌拈香

　　神前台盏纸灰供养后世批毛刮髓只得者滴眼泪拈香云影里传声生生晦气且道将牛粪作香烧毕竟为着何事年年腊月下一场雪梅花迸破山门翠便礼拜。

　　啸峰大师讣至设灵炷香

　　半生倪夫子七载白云库劫火入杖门栖霞只一步朴庵遁参改笑峰不觉一笑天地通熄邪之雷不可少救东震西一茎草青原鈯斧破虚空笑趁蒲鞋一齐扫竹关三载感雪恩溅血迸碎玄黄门今日香炉安得不倒地倒此灰堆如何出气啐。

　　天界老和尚周忌拈香

　　黄花刚谢西风吹鹧鸪依旧三更飞自从刀头撞倒太平拦路锥十年并作一年啼醍醐毒药涂虎皮托孤异类哀支离以香热炉中云即今不得唤作烧香不得唤作诗题烈烟触着伤心处不是伤心人不知便拜。

　　先老和上忌辰拈香

　　师云风风雨雨近重阳岁岁朝朝一断肠恰有汋林寒涧水曹溪岭背点蒿汤无色味不闻香此毒何人肯再尝。

　　为五中兼禅人起龛

　　师云五中禅人半生屹嶪波吒末后孤危壁立十三年前许了天界却在汋林八个月拌命酬直秪为倒却刹竿一句塞断咽喉五中你如今了也送汝烈焰斜阳看佛日从今烧却无生窟。

　　举火

　　师云西风急苍烟直四面八风吹不入以炬打圆相云万里神光破碧飞且得通红痛快金刚骨。

　　寿昌其天和尚讣至设供

　　师云暖多变雨北风怒又闻吹折黄龙一枝树寿昌主人重过飞鸢岭途中撒手来时路虽道不同条只履何尝有来去莫问其天法兄向何处今日一杯溪涧水且答十年烧佛句。

　　为敬梅老僧火

　　师云汋林多年饭足汝口百不会中撞彩也有直等到烹雪堂里许多人来转雨为晴大家出手举火炬云者个火把能成一切能坏一切且道不受成坏底在甚么处掷炬云只问金刚心决不随他走。

　　跋

　　孔子集尧舜禹汤文周之大成药地老人集诸佛祖师之大成时也非人也孔子时无诸佛祖师之教故集尧舜禹汤文周之大成而诸佛祖师之教寓其中老人本传尧舜禹汤文周之道转而集诸佛祖师之大成而尧舜禹汤文周之道寓其中时也非人也教以时起道以时行何莫非异类中行乎何莫非因法救法乎何莫非乘午会协兼中乎杖人翁于刀兵水火求天下大伤心人为之托孤老人南北两逼熅火舍身不二破篮茎草遇缘即宗是天地因时而生老人复因老人之时而生杖人可思议哉夫时之不得不病病之不得不药药之不得不就医王也一橛者一橛昆仑者昆仑别路者别路无记顽空者暗痴胶执标幢斗胜者莽荡滑疑惟以不立文字为了涅槃不以不离文字用穷差别卒归护短强胜妄执愈增差别未明涅槃亦未晓佛祖冤乎哉老人之时乘也以无我为过关以不自欺为薪火合尼山正示鹫岭大过漆园旁击而一之明乎公因反因正知遍知证此五位天然秩序寂历同时之大符所谓透过向上打杀向上同患尽分决于中节然后知医王集大成而后能应病予药也如或专提向上则赤子之恶亦善矣矿土之善亦恶矣赤子矿土非恶也不当乎理不适乎用善而不得谓之善也兴　向侍青原两闭冬关父子恩深刀斧莫入亥子之交守榇五云苫山瓦灯重搜语录编之归而藏诸浮山时主席浮山为吾法兄山足大师触着痛处急愿流通既成浮志之余共襄剞劂相与拍掌而喜谓老人为杖人托孤即为诸佛祖师托孤即为尧舜禹汤文周托孤实为孔子托孤也火焦露日枯笋生光时也非人也继而悲谓以此报前之大伤心人复以此望之天下后世之大伤心人识法者惧知音者稀时也非人也。

　　药地侍子方中通法名兴　百拜敬识

　　余观从上圣人未有不处困而亨者尼山统仁知而不得其位老子谈道德而未广其传释迦证真常而人多不信然而三圣之法至今塞天地不衰诚所谓处困而亨者也至华严五地菩萨具无量智现无量身说无量法寓仁义道德忠信节孝及医卜历数皆归真常又非恒等所及吾师药地老人临难舍身踏完天地而归不二穷尽一切而乘中和以大才而成大孝移大孝而持大节全大节而秉大愿总持三教烹炮古今归于鼎薪非现五地身而说三圣之法者欤非处困而亨者欤末后受嘱于杖人翁担荷曹洞大法计出世二十余年说法多处语录若干卷位白兄于万安患难苫次中编辑成帙此又以处困而亨者为刀斧不开之一证也斧奉老人命住浮渡华严勉力既成兹山之志复与位兄谋为语录流通因缘时节或自有在庶不负老人因法救法之苦心也。

　　时丙辰重九吉州门人兴斧百拜敬识
