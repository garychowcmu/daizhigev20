嘉兴大藏经　百痴禅师语录


　　百和尚语录序

　　宗门之语语法也正所以语心也盖此心法不容拟议不容限量审时度节随因溯缘或语地或语人或语语或不语语乃称独步者曹溪而上莫以喻其前颂开来者太白而下反若窄其绪而不知语虽不同心无二心法无二法也惟心法昭而笔墨皆生动齿颊皆馨香我法兄百翁悉备而光大之有才而若无才具识而若无识捷得心印而若一无所得广传贤圣而若一无所传恂恂然一举一动皆实心一咳一吐皆实意真不可语何尝不语其似者似不可语何尝必语其似者语所当语何尝不语其真而似似而真者语所不当语何尝必语其真非真似非似者总之千百年之血脉流传于此一语千百世之肩荷弘护于此一语此而犹得谓一人之事业乎此而犹得谓一世之文章乎吾披阅再四爽焉若失西江之可以一口汲也茫茫大海亦复如是东山之可以小鲁登也巍巍泰山亦复如是吾深羡其如是竟不知其何以如是建瓴之水万里濯足倒峡之势千仞振衣至于静里传响冷地发焰尤在善解者迎其刃焉。

　　时
顺治辛丑岁暮春谷雨日法弟无依道人　徐昌治觐周父盥题

　　百痴元和尚语录序

　　入门喝蓦头棒滹沱宗祖垂手为人处极直截痛快故正脉流传愈久而愈光大百痴和尚从本师费老入棒下发明便能掀倒禅床赤身担荷历数会开堂语要波澜浩荡机用纵横电激雷轰星移斗换譬彼名藩宿将秉握威权而方城连帅无敢违越▆嗣法弟子若干如明觉禅师憨公
今上特召入内谈玄赐紫即此益见师之炉锤与寻尝迥别所谓狻猊产白泽哮吼声高薝卜接栴檀芬芳味远树祖坛之赤帜扬万古之真风不其然乎读兹录者另具一只眼始得。

　　时
顺治己亥岁暮春朔日同门法弟　轹道人严大参焚香盥手敬题

　　序

　　百痴大师三山狮子一代马驹现光明拳照波若眼历坐道场素缁倾慕洵可以远吸曹溪迩跻大白者矣曩岁吾郡超果开席金鳗青虎之墟瓢衲麇至余获晨夕觐侍其间窃稔师之为人道韵渊澄辩才飙发钳锤来学困彻婆心虽以轰雷激电之机而寓霁日光风之意岂秋晚以来呈身长老杜撰宗乘黄茅白草之徒所得窥其涯涘者哉无何谢去屏迹谷水之阳华药罗窗枫芦翳径余辄拿一苇从之获睹是编妙绝语言脱离窠臼因乐序而流通焉若以这钝汉为济川子韶者流能赞师一辞乎则惭愧一杯姜杏汤久巳。

　　顺治庚子岁桂月之朔茸城学人弘尚单恂槃昙谨序

　　百痴禅师语录目录序文卷第一福建建宁莲峰禅院语录建宁宝峰禅院语录卷第二建宁百山景星禅院语录卷第三浙江杭州皇岗太平禅寺语录杭州金山长庆禅寺语录卷第四嘉兴金粟山广慧禅寺语录卷第五嘉兴金粟山广慧禅寺语录卷第六嘉兴金粟山广慧禅寺语录卷第七嘉兴金粟山广慧禅寺语录卷第八嘉兴金粟山广慧禅寺语录嘉兴梵胜禅院语录卷第九江南松江明发禅院语录卷第十松江超果禅寺语录卷第十一再住松江明发禅院语录卷第十二松江明发禅院语录卷第十三福建兴化莲山国欢崇福禅寺语录卷第十四示众金粟首座寮秉拂卷第十五小参上卷第十六小参下入室卷第十七拈古颂古问答机缘卷第十八法语上卷第十九法语下卷第二十偈上卷第二十一偈中卷第二十二偈下卷第二十三启疏引卷第二十四书问卷第二十五说卷第二十六跋题歌辞卷第二十七赞卷第二十八佛铭记卷第二十九行实赋序祭文卷第三十杂咏

　　目录终

　　百痴禅师语录卷第一

　　嗣法门人超宣等编

　　福建建宁莲峰禅院语录

　　师于崇祯辛巳年十月初七日受众绅衿请就院开堂法座前拈疏云珠回玉转百匝千重佛祖纲宗尽在里许烦维那道破令四众咸知。

　　指法座云宝华座最高层谁人敢踏上头行新长老今朝独步廓然八面风清。

　　拈香云者一瓣香巍巍乎如天普盖荡荡乎似地普擎爇向炉中端为祝延
当今世界主皇帝陛下圣寿万岁万岁万万岁伏愿舜德逾新坐镇金轮而致治尧仁广运增绵神荚以无疆者一瓣香光透仲尼日月瑞应上极星辰爇向炉中奉为阖国审僚文资武列建宁本道本府建瓯两县诸位高官今日请主外护绅衿伏愿克孝克勤作熙时之舟楫乃悠乃久壮法苑之干城者一瓣香不从别处收来秪于棒头点出直得家倾业破至今没地藏身爇向炉中专为现住浙江嘉兴金粟山广慧禅寺传曹溪正脉三十五世本师费隐容老和尚用酬法乳之恩遂敛衣就座上首白槌云法筵龙象众当观第一义师云好个第一义一槌打叠了也便尔罢钓理却相应设欲添花事无不可莫有乘时唱和者么僧问第一义佛眼难窥龙象众作么生观师竖拂云这里荐进云直得上无攀仰下绝己躬师云秪恐不是玉进云曹溪波浪如相似无限平人被陆沉师云也须记取问如何是最初一句师云杲日当空僧礼拜云谢和尚指示师便打乃云当阳的旨今古该通直截根源圣凡统摄头头显露物物圆成迥绝见知了无回互于此洞明得去不妨就地施设现处举扬掀展鹫岭家风揭开少林宝藏向霁天化日之下以与泥猪疥狗共赞升平凤子麟儿齐彰海印虽然如是犹未足称衲僧意气如何是衲僧意气三尺龙泉光照胆万人丛里夺高标卓拄杖一下复举宝寿开堂三圣推出一僧宝寿便打三圣云与么为人瞎却镇州一城人眼去在宝寿掷下拄杖归方丈师云主寰中正令握阃外威权宝寿固是作家简点将来只得一半若据山僧见处当时待三圣恁么道和声亦与一棒要见赏罚分明上首复白槌云谛观法王法法王法如是谢词不录下座。

　　立头首执事上堂僧问越圣超凡则不问建功立业事如何师云大家出只手进云恁么则安贴家邦去也师云不是苦心人不知乃云独掌不浪拍独虎不成群坐为丛林主端的要弟昆弟昆既端的也则有法必守有令当遵高低普应左右逢原逆顺场中无挂碍相看扶起破砂盆。

　　开炉上堂云平地画关牢明瞒暗骗赤身就炉韝附热趋炎有不假钳锤底衲僧出众相见僧问大地完全一个炉看来都是火柴头还许学人炉边添炭也无师云无汝凑泊处进云学人信手轻挑拨便解翻身动地流时如何师云许汝是个汉进云觌面何须亲付嘱扬眉早已过新罗师云话头也不识乃云火焰为三世诸佛说法三世诸佛在火焰里转大法轮这般说话知他是有耶是无耶莲峰若放过厕坑筹子瞒杀诸人若不放过诸人又觉皮焦面赤蓦拈拄杖卓云看看今日事已到头了也顽铜钝铁美璞精金且入此红炉中千烹百炼他时成龙者跃天成蛇者撺草各各具一种神通也信未敢相负然虽如是寒猿夜叫巫山月客路繇来不易行。

　　上堂僧问草鞋踏破已多年拄杖横担万里天跛鳖鲁吞三世佛卖来不值半文钱以坐具打圆相云学人上来请和尚鉴师便打进云秪这个还有么师又打进云少年一段风流事只许佳人独自知师云未必心头似口头乃云鸱睛射日凤尾凌空树染霜华分外红无位真人拦不住谁家蓦面喜相逢忽相逢门门有路路路通因忆当年临济老一堆屎橛动腥风遂掩鼻云欲避无从下座。

　　上堂僧问如何是夺人不夺境师云有约不来过夜半如何是夺境不夺人师云闲敲棋子落灯花如何是人境两俱夺师云千山鸟飞尽万径行踪绝如何是人境俱不夺师云蓑衣竹笠翁独钓寒江雪进云料拣已蒙师指示向上还有事也无师打云且领前话乃举盐官示众云虚空为鼓须弥为槌什么人打得众无对南泉云王老师不打这破鼓法眼云但道王老师不打自然是个破鼓师云南泉法眼总是随队氀　汉而孰知这个鼓子完完全全纵使千槌万槌也打伊不破莲峰今日无事要击一通与盐官出气遂拈拄杖卓一卓云还闻么复掷下云若到诸方一任举似。

　　荐亲请上堂欲荐生身父母须寻本有爷娘顶　豁开正眼脚头脚底全彰枯骨多年一齐鞭起觉灵不昧度以慈航直教个个达上方珊瑚树语频伽鸟栏楯交罗放异光所以道刹那契本三有均资一念知归四恩总报是汝今日还委悉么泼天大路如弦直努力勤行尚未迟。

　　上堂僧问如何是莲峰境师云门映东溪水如何是境中人师云扶筇看落花进云人境且置达磨西来意若何师竖拂云向这里荐取僧礼拜师乃云若向这里荐得也达磨祖师唤来洗脚有分天下老和尚暮打八百朝打三千穷厮煎饿厮炒上刀山履剑树盖是寻常三十年后有般漆桶效恁么去就亦怪伊不得何故彼彼丈夫儿气分决然相应然虽如是当门不用栽荆棘致使行人惹着衣。

　　冬至上堂冬至月头卖被买牛冬至月尾卖牛买被山僧牛幸有一头且不必买被只有一领且无可卖无买无卖随时自在直里横骑风流莫赛短笛没腔信口吹金鞭遥指乾坤外大众水牯牛来也切莫犯伊蹄角好便下座。

　　上堂夫宗师提唱不在繁端就一境一机一字一句着着皆出身之路只是罕遘其人事弗获已更为你费尽口头黑漆拄杖有屈无叫处岂不见药山久不升座院主白云大众久思示诲请和尚为众说法山令打钟至座前便归方丈主随后问故山云经有经师论有论师争怪得老僧看这老汉果然劳而无功秪如今日懋院主设斋请山僧升于此座钟已打了也说已说了也又作么生折合去良久云不可矢上再加尖也便下座。

　　上堂天寒人寒言端语端直下便会有甚么难普贤床榻近文殊境界宽其或未然无事偶从廊畔过灯笼露柱也相瞒复举僧问香林如何是衲衣下事林云腊月火烧山师云大小香林尽力只道到这里。

　　腊八上堂僧问世尊才出母胎便已称尊何故又至雪山睹明星方为悟道师云祸不单行问今朝腊月八明星光烁烁堪笑老瞿昙触着眼睛瞎师云汝自己分上作么生僧喝师云好这一喝僧无语师便打乃云风剥剥骨棱棱夜静一天星斗横六载辛劬向这里讨个合煞虽然拾得鼻孔未免失却双睛带累阎浮多少汉直至于今描也描不就画也画不成殊不知总是一盲引众盲相牵入火坑仔细思量着真实可怜生喝一喝云男儿自有冲天志岂肯如来行处行。

　　上堂十五日以前彷仿佛彿神头鬼面十五日以后依依稀稀鬼面神头政当十五日视之弗见听之弗闻且道是什么物有眼辨手亲底拈来一槌槌杀莲峰赏你一锭金如无且任伊为孽为妖到处魔魅去也拽拄杖下座打散。

　　圣节上堂僧问如何是祝圣一句师云芥子城中无尽春进云恁么则一人有庆兆民赖之师云好音在耳人皆耸乃云至尊至贵至灵至异福泽遍寰区睿算等天地于斯时也香霭金炉帘垂玉殿班班鹓鹭稽首贺万年之觞总总黔黎鼓腹乐无为之化即我林下道人虽居四民之外亦少此个恩力不得毕竟如何报答举拂子云少林一曲分明在频对尧风舜日吹击一击下座。

　　因雪上堂僧问大地山河一片雪当阳日照杳无踪如何是无踪一句师云换却阇黎双眼睛乃云有梅无雪不精神有雪无诗俗了人山僧今日向大众面前吟一首雪诗去也片片飞来碧寒光势接天扁舟乘兴者到此勿空还顾视左右云莫有和得者么众无对师云且去炉边共度量再来方丈通个消息。

　　岁旦上堂拈拄杖卓云斩新条行新令凛凛威风孰敢竞窃符树帜底拟即分身戴角擎头底触之失命不是强己抑人亦非欺凡罔圣大都真实丈夫儿脊骨繇来似铁硬复卓一卓乃举僧问镜清新年头还有佛法也无清云有僧云如何是新年头佛法清云元正启祚万物咸新僧云谢师答话清云镜清今日失利又僧问明教新年头还有佛法也无教云无僧云年年是好年为什么却无教云张公吃酒李公醉僧云老老大大龙头蛇尾教云明教今日失利师云二尊宿一人道有一人道无虽则各展家风要且未能截断这僧舌头在今日或有问莲峰新年头还有佛法也无蓦头便棒亦免伊向有无窠里躲跟更欲如之若何但云莲峰今日失利。

　　春日谢众檀护上堂僧问如何是宾中宾师云抛却故园春如何是宾中主师云藤条随手举如何是主中宾师云垂钩取巨鳞如何是主中主师云双眸无佛祖进云宾主蒙师指初春句若何师云草色半含青乃云兹当立春胜日且喜期事将毕为爱诸老维摩用心到底贞实山僧干索索地思量无物可以相酬记得衣内有一颗明珠不免乘时拈出对众分付以两手作捧珠势云还委悉么持去从教家大有能藏日久倍光辉遂拍手笑下座。

　　解制上堂尽大地是个莲峰诸人向什么处去尽大地被拄杖子吞却诸人又向甚处见莲峰这两转语挨得透则昔日无结今亦无解结也禅板蒲团历落分身世界外解也芒鞋钵袋依旧不离碧山中威狞似虎活泼如龙动着些儿势莫容是吾种草应知是乃可称提向上宗拈拄杖卓一卓喝一喝下座。

　　元宵上堂短巷长街银花交灿游郎舞女踏歌入云明明耀古腾今历历超声越色何必福城东际始见文殊楼阁门开方参慈氏一透一切透一用一切用虽然此犹是曲为权宜之谈更须识有人境俱夺向上一路卓拄杖云火树踏翻人影寂从教大地黑漫漫。

　　祈寿请上堂僧问耳顺从心年已届因斋庆赞句如何师云寿山千古峻雨洒愈深苍进云可谓灵苖含秀色万善法尝光师云莫将鹤唳作莺啼乃云设斋祈寿永觌面为敷陈柏树凌空翠桃花潠雨新年来此际春光好更有年来不尽春且道凭个什么便乃如是举拂子云天道无亲常与善人复举庞居士云难难十石油麻树上摊庞婆云易易如下眠床脚踏地女灵照云也不难也不易百草头上祖师意师云父慈子孝夫唱妇随即不无三人但未免令人向难易不难易上作活计争似城中王老居士偕令室陈氏一家之内和气蔼然也不说什么难易不难易似这般还有祖师意也无须知廓落全彰事一对鸳鸯画不成。

　　上堂一拳拳倒黄鹤楼一趯趯翻鹦鹉洲衲僧家须与么英特气概乃可撑门拄户其余委委曲曲藞藞苴苴尽是吃死饭汉欲续济北烜赫宗枝太远在莲峰不惧诸方笑怪自有护身符子分付诸人毕竟作么生取用拈拄杖卓一卓喝一喝。

　　退院上堂未有常行而不住到头云定觅山去未有常住而不行毕竟春回草自青为无为益无益子规啼血满花枝　耐行人归未得马大师与么语话山僧胡乱注破了也且道今日行的好住的好良久云长安虽乐不是久居便下座。

　　过宝莲山缁素请上堂一机拨转万象平沉一句拶开千差靠倒所以道佛法本无许多省要处不消一劄庞居士于马驹言下契悟云门被睦州推得脚折自非其人安明其事山僧借路经过亦要诸人共知毕竟还有得力句也无喝一喝。

　　建宁宝峰禅院语录

　　师于崇祯壬午年二月十八日入院至山门基云十方无壁四面无门祥麟瑞凤一任腾奔举起拄杖云还识缦天网子么。

　　佛殿云尽令去也瞿昙老汉亦须倒立下风若论仁义道中且礼三拜。

　　方丈云有者掩室有者默然虽则坐断千差未免引人堕在鬼窟里山僧要出他一头地更不如是施张何故快入惊人浪方逢称意鱼。

　　上堂拈香云此瓣香乾坤合其德日月合其明爇向炉中端为
当今皇帝祝严圣寿伏愿萝图宝祚弥亿万年玉叶金枝亘河沙劫此瓣香王庭柱石佛国垣屏奉为建宁诸位高官伏愿福海增深寿山益峻此瓣香得时入骨痛难忍触着伤心恨不销二回拈出专为现住金粟堂上本师费隐容老和尚爇向炉中使天下衲僧共知些儿气息上首白椎竟僧问昨日莲峰住持今朝宝峰和尚不涉二边请师道看师云无孔笛吹云外曲进云恁么则头头非取舍处处没张乖师云知音能得有几人乃云未到此间不妨令人疑着及乎到来眉毛依旧乌崒嵂地向这里见得谛信得及山川草木总属寻常老幼贤愚一味平等同彼同此无是无非渴饮饥餐随缘任运更说甚佛法玄妙菩提涅槃直饶临济当前也开臭口不得政与么时共乐升平一句如何话会碧桃色醉千峰外社舞村歌处处春复举法灯和尚云本欲深藏岩窦隐遁过时盖缘清凉老人有未了底公案出来为他了却时有僧问如何是未了底公案灯拈起拄杖云祖襧未了殃及儿孙僧云过在什么处灯云过在我殃及你师云山僧才疏德薄微志寔欲如斯只为受我本师之嘱不可恁么便休故虽山屋数间亦勉强作这般虫豸或有忍俊不禁底出来互相激扬正好吃山僧手中拄杖因甚如此不见道祖襧未了殃及儿孙卓拄杖下座。

　　漈滨护法请上堂僧问应以此身得度者即现此身而为说法今日居士到来如何相见师云不敢相瞒进云云月虽同争柰溪山各异师云阇黎道亦着僧礼拜师云得个驴儿便喜欢乃云诸佛关枢祖师巴鼻历落当前如大火聚蓦拈拄杖云唤作拄杖则触不唤作拄杖则背灼然此个说话实无针锋许与人作道理抟量惟要夙根利智才闻举着便乃倒转枪头方不辜从上牙爪政恁么时安家乐业一句如何道宽怀共坐和风里摆手长歌漈水滨遂靠拄杖下座。

　　上堂春眠不觉晓处处闻啼鸟衲僧家总道我会夜来风雨声花落知多少十个有五双却数不出须知数不出底点滴幸自分明总道我会底未免等闲蹉过山僧不是拗直作曲亦非补短裁长诸人若也不甘试请当前断看。

　　上堂作家宗匠俊俏禅流互宾互主全放全收横身猛虎口揩痒毒蛇头自是伊之尝分初不假于他筹何以故金镞惯调曾百战铁鞭多力恨无仇乃举乌曰问僧近离甚处僧云定州曰云定州法道何似这里僧云不别曰云若不别更转彼中去便打僧云棒头有眼不得草草打人曰云今日打着一个也又打三下僧便出曰云屈棒元来有人吃在僧转身云争柰杓柄在和尚手里曰云汝若要山僧回与汝僧近前夺棒打曰三下臼云屈棒屈棒僧云有人吃在臼云草草打着个汉僧便礼拜曰云却与么去也僧大笑而出曰云消得恁么消得恁么雪窦颂云呼则易遣则难互换机锋仔细看劫石固来犹可坏沧溟深处立须干乌曰老几何般与他杓柄太无端师云呼遣双彰机锋互换雪窦满口赞叹则固是为什么末后又道与他杓柄太无端还委悉么鹬蚌相持俱落渔人之手。

　　上堂兹者盖为圣龙寺里诸禅人及众居士临时逼请升座山僧肚皮内并不曾打点一个元字脚然虽如是未可辜负来机且借拂子展些少神通去也遂竖起拂子云还见么击香几云还闻么即此见闻非见闻无余声色可呈君石窗经雨莓苔湿杜宇啼高欲断云复击一击下座。

　　上堂四月芳郊烟雨足今朝恰恰是初六画堂紫燕语呢喃露出瞿昙真面目大丈夫汉一等踏破草鞋何不向瞿昙未降生以前直下承当认取自家境界如龙得水似虎靠山自然风飒飒地天下人没柰汝何若随他脚跟转落七落八莫怪瞿昙饶舌与山僧互相热瞒好便下座。

　　佛诞上堂僧问一言截断千圣消声一剑当前横尸万里声未绝师便打僧复进语师连棒打退乃云无忧树下生悉达九龙吐水蓦头泼千年后有老云门白棒拈来要打杀解打杀风平浪静乾坤阔打不杀恶草毒花仍旧发引得一队小喽啰竖四横三闹活活闹活活谁止遏山僧力薄每自惭深心且以奉尘刹卓拄杖下座。

　　请上堂万法是心光诸缘唯▆挠本无迷悟人秪要今日了且了底事作么生亡过尊严于一毫端顿超莲界现存慈氏于萱帏内永享遐年人人喜气盈眸处处和风遍野成无量殊胜奇特作不可思议功勋苟能如是又何必山僧重说偈言呼南唤北相逢同入普光殿无相身为卢舍那复举西天祖师云父母非我亲谁是最亲者诸佛非我道谁是最道者云盖本云父母非我亲无有不亲者诸佛非我道无有不道者千岩长云父母非我亲我亦非亲者诸佛非我道我亦非道者师云三个无孔铁锤就中一个最重山僧则不然父母非我亲眼里耳里绝纤尘诸佛非我道十字街头闹浩浩等闲觑透这重关或是或非尽靠倒尽靠倒头头总属自家宝卓拄杖下座。

　　生日请上堂设斋之意不过为我庆诞而已衲僧家有何诞可庆哉进一步筑碎威音脑门退一步踏折弥勒脊骨不进不退坐在诸人眉尖眼睫上于此倜傥分明方知道人人有个生缘处认着依然还失路长空云破月华明东西南北从君去大小真净字经三写乌焉成马喝一喝。

　　端午上堂僧问丈六金身全世界一茎草上现琼楼一茎草上则不问如何是端阳佳节师云门悬蒲剑碧楞楞进云处处共知佳节好人人尽唱采莲歌师云你还唱得么进云五音六律一齐宣师云错下板拍乃云五月五日端午节山僧默念真秘诀拄杖倒将艾虎骑惊起郁垒头破血白舌消赤口灭见者闻者悉欢悦独有殿左紧罗王握手当胸骂不辍为什么太把机关都漏泄复举文殊一日令善财采药云是药者采将来善财遍采无不是药却来白云无不是药者文殊云是药者采将来善财拈一茎草与文殊文殊提起示众云此药亦能杀人亦能活人师云善财解采药文殊解用药采用即无差阿谁病吃着而今在山僧手中不免尽行布施遂拈拄杖下座一齐打散。

　　因吴漈滨居士上堂梅熟亚枝黄云开列嶂紫以我为隐乎吾无隐乎尔老仲尼面孔已在这里横三竖四诸人还觑捕得么若不然者宝峰更为拨没弦琴向他家里人说他家里话乃横按拄杖作抚琴势云上大人丘乙己化三千七十士尔小生八九子佳作仁可知礼也良久云是什么章句高山流水非同调一任知音笑点头。

　　上堂盐荒米贵厨库生尘一等茄子瓠子识甚么苦辛宝峰无柰秪得硬撑到底仔细看来也有些儿胜过俗人且如何是胜过他处蒲团独坐乾坤大鼻孔分明搭上唇。

　　上堂因意立言就言明意深深处浅浅易知浅浅处深深有味槛外一鸡啼阶前万木翠此是当人真实机灼然无忌亦无讳无忌讳汝我总同髅莫向途中摘叶枝两眼撑开似打睡复举仰山问沩山云如何是祖师西来意沩云大好灯笼仰云莫只这个便是么沩云只这个是什么仰云大好灯笼沩云果然不识师云沩山父子得则全得失则全失有道得伊得失句也许汝亲见宝峰。

　　上堂拈拄杖云这一条活路三世诸佛共行底历代祖师共证底现前大众共把臂往来底既共在此往来途中之事理合分明为什么路傍边有人索取公验无可抵对良久云假鸡声韵难谩我未肯摸糊放过关卓一卓下座。

　　上堂欲识宝峰宝须见宝峰人既见宝峰人须取宝峰宝且宝峰宝作么生取有时拄杖头有时荒草里钻之已弥坚提兮提不起能于提不起处一提提得恶元来是汝大家从前受用底虽然山僧犹未肯甘心更要夺却汝在。

　　秋日上堂竹簟宽铺暑气清坐余扶策绕云行欲知大地咸秋信试听空阶叶落声击拂子下座。

　　荐严请上堂敲空作响唤回浪子归家击木无声解使髑髅瞠眼乌龟向火通身烈焰绝遮藏碓觜生花一道馨香超劫外亡过尊灵就这里透脱去便见前溪月落大野云收本有灵光自繇自在虽色声头上坐卧色声不能染污虽生死海中优游生死不能笼罩然山僧与么告报大似移华兼蝶至买石得云饶禅流若善参详骑佛殿出山门拽新罗国与占波斗额也只是家常茶饭是则固是秪如亡过尊灵且道还叫得应么击拂子云天涯踏遍无寻处触着毫端吼似雷。

　　中秋上堂僧问中秋节届皓月当空家家望月未知月落何处师云一人举首一轮明进云月既当空明周沙界为什么暗处不照师云自甘覆盆下怪伊又争得乃云十五日以前止止不须说十五日以后我法妙难思政当十五日风清月朗浪静波恬东村王大伯三文钱买个糊饼吃了肚里饱齁齁直得手之舞之足之蹈之抑扬而歌曰中庭地白树栖鸦冷露无声湿桂花今夜月明人尽望不知秋思在谁家山僧偶忽入耳熙熙焉陶陶焉恍神游乎华胥之上是汝诸人还觉面门热痒么喝一喝。

　　上堂戴角披毛拖犁拽耙业债相拘牵说起令人怕既是令人怕为什么个个偏要撞入这群队里天网恢恢疏不漏果然是汝自招来。

　　请上堂僧问返照初心一点圆人间天上寿无比如何是初心一点师云分明独露帘帏外进云还假庄严也无师云又且何妨进云有意气时增意气不风流处亦风流师云满口道着乃云道远乎哉触事而周秪因不荐别处寻求苟荐也明镜台前十分光彩紫罗帐里无限风流乾坤廓落没涯岸任运纵横得自由复举庞行婆入鹿门寺作斋维那请疏意回向婆拈梳子插向髻后云回向了也便出去师云庞婆恁么做次不妨动众惊群争似渊溪吴信女足弗离闺阃中已来宝峰设供亦不待维那请疏意回向已是完成且完成一句如何道福城东际近瑞气自云臻。

　　重阳上堂拈拄杖卓云这里是妙高峰顶诸人曾登陟一回也无大丈夫汉个个眼似铜铃想必不居人后虽然忽有问妙高峰顶事又作么生抵对莫是落霞与孤鹜齐飞秋水共长天一色么莫是昭昭于心目之间而相不可睹晃晃于色尘之内而理不可分么若与么抵对犹属半途未识妙高峰顶事在毕竟如何极力为君说不得到头自肯乃方亲复卓拄杖下座。

　　上堂拈花微笑诳呼人天面壁安心无疮剜肉黄梅夜渡自惹灾殃南岳磨砖猢狲伎俩直饶入门便棒犹是皮袋里藏身见僧便喝总在声尘中出没其余谈玄嚼妙竖教明宗如竹苇稻麻何足挂齿宝峰门下无道可学无禅可参一切随缘坐消岁月任他诸方闹浩浩我只白眼踞青松众中或有知机识变底自然不相辜负脱若依前作解把缆放船争怪得山僧。

　　同荐亲请上堂尘世乾坤窄蓬壶日月长乘缘能摆脱举步到家乡家乡既到则无生死之名亦无垢净之相凝然湛寂不动不摇过去诸佛现在诸佛未来诸佛尽在个里交光相罗如宝丝网政恁么时且道马李二姓严慈还见么若然弗见可谓一片白云横谷口几多归鸟自迷巢元上座不免借般若力为伊点破去遂竖拂云秪这是莫沉吟人人势至个个观音当阳一句没拦盖雨过夜塘秋水深复击香几下座。

　　上堂闻名不如见面远亲不如近邻冷地忽来添炭思量真个可人无尽意菩萨于百草头上化度有情偶触着山僧拄杖子亦相与合掌赞扬叹未曾有且毕竟赞扬个什么近日生菜两文一斤白米九分一斗各自宜尔室家莫管前前后后所以道荣辱常随骑马客是非弗到钓鱼翁汝等今日还肯如是说也无拍膝一下云龙蛇易辨衲子难瞒。

　　退院上堂世人住处我不住世人行处我不行不是与人难共住大都缁素要分明古德恁么道可谓孤迥迥峭巍巍千古莫并其风山僧此者则不然世人住处我已住世人行处我已行而今缘尽开交也笑指前途螺髻青倘有不肯底出来道和尚便恁么去那秪向他道我为法王于法自在。

　　到九仙狮子窟上堂狮岩路近九仙家古柏如虬绚彩霞乘兴攀藤穷绝顶天风吹落杖头花大众那个是杖头花试拣择出来看良久云荒草纡蔓人不见凄凄归路夕阳斜。

　　到云居上堂僧问云居山顶一轮月未审何年照何人师云今古应无坠分明在目前进云学人已知为什么举头不见师云汝欲瞒山僧那进云痛领一棒去也师打云也少不得乃云心外无法法外无心头头合路不用别寻峭壁石为镜悬岩水作琴一段真风我已晓衔华白鸟是知音山僧偶到这里题目尽情显露了也莫有鼻孔辽天更进一步者么如无还汝云居山景好明朝扶策过西岑便下座。

　　(嘉兴府海盐县刘门朱氏法名超浩捐赀
　助刻祈先严养朴公先慈吕氏张氏早生
　莲界者)

　　百痴禅师语录卷第一终
嘉兴大藏经　百痴禅师语录


　　百痴禅师语录卷第二

　　嗣法门人超宣等编

　　建宁百山景星禅院语录

　　入院指山门云解脱门不二门门门相似最初一步毕竟从这里入。

　　佛殿云释迦已灭弥勒未生政当恁么时把柄在阿谁手里撒开坐具云欲识是非面目现在。

　　据室云此个去处任是铁额铜头也须走避山僧今日人事冗忙且放过一着。

　　上堂指法座云须弥灯王已显露本分事了也若要拨转上头关试再看依模画样。

　　拈香云这瓣香端为祝延　今上皇帝圣寿万安伏愿弓矢櫜而玑衡润民物阜而历数长这瓣香奉为满朝文武建宁合郡尊官伏愿补衮即仲山调羹乃传说这瓣香谓有所事则埋没我谓无所事则埋没他而今总遮掩不得三回拈出专为现住金粟本师费隐容老和尚以酬法乳遂摄衣敷座上首白槌云法筵龙象众当观第一义师云自叹无缘用直钩鱼虾贪饵不相投蓑衣欲脱风前睡又恐金鳞触钓舟莫有负命者请出众相见僧问高提祖印驾临百山斩新条令一句作么生道师便打进云宗风辉千古今朝事转新师云且得上座领话进云秪如李居士设斋祷嗣未审和尚如何庆赞师云桂子月中落进云恁么则麟趾振搌瓜瓞绵绵去也师云一任将花锦上添问孤峰顶上眠云辜负先圣十字街头垂手埋没宗风今日来赴景星意作么生师云坐断天下人舌头进云直得乾坤廓落无边际杲日当空宇宙明师云又是重说偈言乃云从上来事迥绝言诠凛凛神威如王宝剑与么与么万里人荒不与么不与么金鋀莫辨然事无一向山僧曲为诸人八字打开去也遂竖起拂子云还委悉么乾坤以此覆载日月以此照临岳渎以此峙流群灵以此生育诸佛以此出世祖师以此西来圣明以此端拱驭民士庶以此安家乐业风光廓尔遍界无遗亘古亘今丝毫弗易且应时及节一句如何道击拂子云景星才示现八表纳雍熙复举僧问百丈如何是奇特事丈云独坐大雄峰僧礼拜丈便打师云一问一答宾主历然这僧礼拜虽非好心争柰百丈棒头有眼今日或有问山僧如何是奇特事秪向他道李居士祷嗣设斋僧若礼拜但云已后莫相辜负好下座上首复白槌云谛观法王法法王法如是。

　　上堂僧问诸佛说不到处请师直指师举拂子进云恁么则未开口以前早已七华八裂也师云被汝勘破僧喝师便打乃云松直棘曲凫短鹤长本自成现触处全彰百山这里不动一枪一旗秪管坐地看杨州似恁么还称得诸人意也无设称得诸人意袖手傍观阿谁不会不称得诸人意水南石塔笑杀阇黎其或别有生涯亦只构一半在要分付钵袋子谢三娘秤银。

　　冬至上堂书云令节喜届今朝君子道长小人道消若是衲僧活计端的不在里许何也拄杖如龙活泼泼风轩竹径任逍遥。

　　上堂举一不得举二放过一着落在第二我密云师翁掷下拄杖云落二去也且一又如何举将虾钓鳖又我本师老人云山僧举一了也诸人如何委悉明破则不堪百山则不然举一不得举二放过一着落在第二遂拈拄杖卓一卓云且道是举一耶举二耶具眼者辨取。

　　腊八上堂僧问指地指天成卖俏观星说悟更无惭悟即不无争柰落第二门如何是第一门师云星前荐取进云恁么则未出母胎犹较些子师云莫随人语好进云自有一双穷相手不曾容易舞三台师云是玉也大奇乃以拂子打圆相召众云明星出现也还见么若也见得▆落在释迦老子圈缋里何故为伊道个一切众生具有如来智慧德相在若也不见亦落在释迦老子圈缋里何故为伊道个但以妄想执着不能证得在见与不见拈向一边又落在百山圈缋里衲僧家寻常口吧吧地尽道知有及至结角罗纹之处便尔转身不得毕竟病在于何秪为未有透顶透底的时节百山今日不惜身命教诸人透顶透底去掷拂子下座。

　　请上堂行年五十八预庆六旬寿此念切且真何愁天不祐菱华映水清锦帨连山秀一句语无私分明已漏逗复举郑十三娘随师姑到大沩次才礼拜起沩便问这个师姑甚处往姑云南台江口住沩喝出又问背后老婆甚处住十三娘▆身近前又手而立师云尽道师姑不谙大沩语脉较十三娘犹欠一步殊不知大沩家风总被这师姑勘破秪如兹者张信女随师姑到山诸人还识他住处么蓦拈拄杖卓云门依古岸松千朵更有寒溪玉一湾。

　　春日上堂学道有何方便随时略通一线万紫千红总是春大都要识东风面东风面如劈箭良久云觅则知君不可见。

　　圣节上堂会万物为自己者其惟圣人乎是故圣人在上不言而化无为而治风以调雨以顺五谷熟兆民安适当诞弥之日政普天欢忭之时共倾葵藿丹心仰祝无疆睿算一句作么生道蓦起恭身又手云皇帝万岁万万岁。

　　岁旦上堂说新说旧未离窠臼分有分无枉费工夫须知这最初一着坐断千差无有无可分亦无新旧可说但能于未启口以前退步就己一踏踏得元来正月初一日是个岁旦风荡荡日熙熙柳绿桃红锦绣围无限春光收拾尽相呼相唤大家归。

　　元宵上堂去岁元宵节无月亦无灯今岁元宵节灯与月俱明观音菩萨文殊大士尽在光影里发现是汝诸人切莫将耳朵作眼睛且如何是眼睛喝一喝云当堂不委悉犹待晓鸡鸣复举药山谓云岩云与我唤沙弥来岩云和尚唤他作么山云我有个折脚铛子要伊提上挈下岩云恁么则与和尚出只手也师云动弦别曲告往知来药山父子作家千古赞叹有分山僧更与一颂灯华月彩漾悠悠可是无人解唱酬独许娇郎谙此意相将携手步高楼。

　　上堂汾阳门下有三种狮子一者超宗异目二者齐眉共躅三者影响音闻在今时中不敢望其超宗异目壮佛祖威风即或得一齐眉共躅亦堪为克家种草若是影响音闻底向百山手里打杀万万千千有甚么过何故免教倚势而欺人带累世间买假不买真以拄杖卓一卓下座。

　　佛涅槃日上堂生不惜茎眉死犹露双脚一等卖风流令人常忆着休忆着年年二月十五时遍地华开红闪烁击拂子下座。

　　还山上堂僧问未有长行而不住秪如和尚出山时还曾离方丈也无师云任汝疑着进云未有长住而不行秪如今日回来时还曾离途中也无师云亦任汝疑着进云离却去来请和尚别道一句师云头戴天脚履地僧礼拜师乃云负杰出之才架千钧重弩灵机透发尽大地人躲避不过有般汉闻与么道便鼻孔里冷笑谓山僧惯说将无如有底话殊不知髑髅上中箭了也事弗获已且作死马医亦要个个解恁么始得复举黄龙南禅师还山有颂示众云去时一溪流水送来时满谷白云迎一身去住非去住二物无情似有情师云白云重重流水溶溶迎来送去乐在其中山僧前月十七下山今朝初二还山这般景色岂是无耶盖为常住之物不敢私自己用虽然试效颦一偈举似大众去时如是去来时如是来去去来来非别物白云流水空悠哉空悠哉数员穷衲子依旧复徘徊。

　　上堂千句万句只是一句作么生是这一句良久云父母所生口终不为汝说便下座。

　　佛诞请化士上堂世尊初降生时手指天地周行七步目顾四方云天上天下惟我独尊好个大力量汉疋马单枪要寻一对手可惜弗遇其人后来云门道一棒打杀与狗吃贵图天下太平虽则勇冠三军争柰输机落后而今若有具与么力量出去决战一番百山只可击鼓扬旗为伊助阵且使得胜之日歌谣满路宁不快哉遂左右顾视云有么有么良久云莫道无下座。

　　送化士上堂僧问药山化主着贼病在甚么处师云病在随他语脉转进云已后或有人恁么问亦舍银两锭和尚作么生道师云不妨说多谢乃云游魔宫入虎穴乃英流之愿力衲子之风标风标既立愿力又坚院内事何忧不办所以山僧今日将一条断贯索递与诸方化士随去行持但有进前者鼻孔即便穿却岂不见佛果老人道拨转千差向上机搀旗夺鼓不饶伊翻身踞地全生杀始是金毛狮子儿卓拄杖下座。

　　生日请上堂僧问父母未生前一着落在何处师竖拂子进云还有么师云从来秪是这个乃云穷和尚庆寿日裸形国里赠服饰诸君太煞不知情带累山僧面门赤大众此是我金粟老人道底为什么今日拈来作自己用不见道面赤不如语直。

　　请上堂一叶长溪渡帆高两岸悬水中鱼跃树云外鸟呼天俯察头头妙静观物物玄何须来这里听说脱空禅所以道诸人未入门时一句子已向汝举扬了也更待兴问酬答雾涌霞蒸舌头被人掇翻眼睛被人换却说个西祖意古佛心父母生前本来面目大似节上生节枝上抽枝要见直截根源远之远矣虽然一概与么去我等今日饭也无吃政当此际自庆一句作么生道举拂子云一枝横亚清波上引得游蜂上下忙。

　　端午上堂时逢五月节届端阳菰黍家家歜兰汤处处香惟我衲僧多冷淡更无余物可啇量然虽如是就中却有个好处且道好在什么处乃竖起拂云辟兵符长命缕总在这里若人信得及去管取千妖遁迹万吉来临脱或未能有寒暑兮促尔寿有鬼神兮妒尔福。

　　荐严请上堂生从何来曲沼荷花五月开死从何去乳燕呢喃语不住去去来来合本人生生死死有根据若能一念早回光便识自家安立处已故华庭姚公耆善还识得安立处也未以拂子画一画云脱体无依在此行莲邦秽土莫疑虑复举洛浦示众云孙膑收铺去也有卜者出来时有僧出云请和尚一卜浦云汝家爷死僧无语法眼代拊掌三下师云洛浦开大卜铺善断吉凶可惜这僧不还卦钱带累傍人拊掌今日这里则不然孙膑收铺去也有卜者出来忽孝子出云请和尚一卜秪向他道汝家爷活大众他家爷已死为什么却道活岂不闻乎七十一年名著于乡善士之风山高水长遂摇曳拂子下座。

　　上堂万法归一一归何处山僧忍俊不禁向六月天下一阵大雪去也遂掷拄杖下座。

　　上堂七月十五日诸方尽解夏百山从本不曾结解个甚么既已无可解又要说个甚么然今日特地击鼓升堂若弗为诸人说未免龙头蛇尾不如且说个应时及节底话金风扇野素月流天高柳蝉嘶远溪水碧几处疏砧残夜后数声短笛画楼中似这般还有佛法道理也无忽然撞着个汉拍手道和尚和尚此正是龙头蛇尾又作么生咄百山不如是草深一丈多少时也便下座。

　　中秋上堂吾心似秋月碧潭光皎洁无物堪比伦教我如何说大小寒山话作两橛了也百山此者要别添些光彩决不学这般见解蓦呈拂子云政当恁么时且道是月耶是心耶是说耶是不说耶良久云可惜无人知此意风前令我忆南泉。

　　重阳上堂僧问如何是佛法大意师云今朝九月九遍地菊花香问百山峰头更进一步时如何师云惟我独尊僧礼拜云若不泛舟焉知海阔师云跌倒了也问重阳节届菊蕊未舒请和尚连槌羯鼓师敲拂子进云好一部天工手师云道着也不妨乃云篱东逸菊正含金底事分明绝覆沉堪笑龙山落帽者逢人犹自醉吟吟。

　　请两序上堂建法幢立宗旨必藉一二有道者协力同心互为臂肘丛林方可振作若不如是亦难矣哉所以道欲行恁么事须有恁么人既有恁么人须行恁么事恁么人已见恁么事已行毕竟完全一句如何道孔夫子云岁寒然后知松柏之后凋也卓拄杖下座。

　　开炉上堂僧问百山平地起干戈处处丛林布网罗千里同风则不问无为化象是如何师云风荡荡日熙熙进云恁么则法王登宝座四众共讴歌去也师云亦要知恩始得问选佛场开十方聚会未审和尚选什么人为佛师云大家有分问繇来四海平如砥如何特地鼓风涛师云争怪得山僧进云忽然冲风触浪时如何师云汝试施设看僧推座师打退乃云就地开炉韝信手用钳锤逼拶当人没避处都要心空及第归苟及第归也则河海晏清家国安怗群灵景仰弗及诸圣赞叹靡由政当恁么时如何施为动转浑无碍一点恩波散作霖复举赵州示众云我向南方行脚时火炉头有个无宾主句直至如今无人举着师云赵州与么道可谓掬水月在手弄花香满衣今日黄孝廉的的入山百山火炉头有个宾主句不免对众举出且作么生是宾主句还委悉么觌面相呈无向背惟人自肯乃方亲。

　　上堂官▆▆路不禁夜行李四张三时时撞着众兄弟似这般太平世界也实难得　耐长沙岑大虫偏学恶赖到处咬人家猪狗雪峰鳖鼻更与随群作队助其▆风蓦拈拄杖云而今总收在山僧拄杖头上已后分毫不敢妄动然虽如是无事莫将容易过古今曾误几人来卓一卓下座。

　　尼超方请上堂僧问不下笠子勘俱胝请师分明通二句师举拂云何似生进云秪如尼撩起便行未审具什么眼师云顶门亚一只进云可谓千峰势到岳边止万泒声归海上消师云阇黎分上且喜没交涉问大事未明如丧考妣和尚已明如丧考妣作么师云被阇黎带累尼问是法住法位世间相常住如何是常住相师云师姑原是女人做乃云宏机独唱地覆天翻正令当行星飞电卷惟许超方作者始透閞牢倘或鼠胆之流望崖何啻事弗获已未免按下云头道个山是山水是水男是男女是女僧是僧俗是俗各住其位各安其居有般没鼻孔底又却向背地里冷笑谓百山爱说老婆禅好与三十拄杖是即也是百山总未甘在何故驱耕夺食浑闲事带水拖泥看转难。

　　上堂僧出位拟问师云若是久经行阵者何须立地念篇章便下座。

　　冬至上堂僧才出师举拂云一线阳春曲繇来和者稀阇黎还和得么僧云月色和云白松声带露寒师云未是知音者僧伫立师云且退问如何是冬来意师云几点梅花带雨开僧礼拜云去也师云得闲折取一枝好乃云群阴消剥尽忽地转和阳葭管吹灰暖梅梢喷雨香不是世谛流布亦非佛法啇量君不见疏山老善举扬有人参问冬来意向道京中出大黄复举僧问赵州学人乍入丛林乞师指示州云吃粥了也未僧云吃粥了也州云洗钵去其僧有省师颂云粥罢令伊洗钵盂天风不费巧工夫时来自解翻身去万里江山启画图。

　　上堂明如杲日宽若太虚不可以识识不可以知知百山山里三十年前有个奇怪精灵迸出头来直得山崩地坼过后杳不见形踪蓦拈拄杖云看看如今又出头来也是汝诸人还有住脚处么便下座一齐打散。

　　李弘英弘彦庆父诞上堂僧问从心之岁古称少今朝海屋喜添筹如何是因斋庆赞一句师云拄杖粼粼八尺长进云恁么则山灵共祝无穷寿海众同瞻寿日明师云不似山僧说得亲乃云寿似虚空亘莫量寿如松柏迥苍苍寿犹巨海不枯竭寿比灵龟算倍长以此称寿可谓至矣然虚空松柏犹有焦殒之期巨海灵龟岂无终尽之日不如就人人本有底铺华锦上去也遂竖起拄杖云秪这个人人本有今古常存先天地之未先照日月之未照五行不能迭变四序难以推移如是则虚空松柏在里许巨海灵龟亦在里许即欲觅其虚空松柏之相巨海灵龟之名了不可得既皆了不可得要山僧满口赞扬成个什么要山僧不满口赞扬又成个什么未免斗凑一偈再为举似年来七十乐怡怡英彦堂前舞彩衣一曲笙歌无限好仙桃仙李带春飞卓拄杖下座。

　　上堂僧问三圣道我逢人则出出则不为人意旨如何师云带水拖泥进云兴化道我逢人则不出出则便为人又作么生师云千峰壁立进云和尚今日是出不出是为人不为人师云一任观瞻进云恁么则倒拈无孔笛吹出觅知音师便打乃举五祖演和尚云四五百硕麦二三千硕稻好个休粮方耆婆不得妙后千岩长和尚拈云管取有钱常住不无演祖若是将无作有拔贫作富须还无明始得米不蓄一粒菜不栽一茎任渠来往者吃得饱彭亨师云二远祖一人有钱常住一人将无作有俱称好手百山这里有钱常住也不能将无作有也不会只可牵来补去随分过时米亦化几硕菜亦种几丘任他牛与马各自逞风流或有个汉出来道和尚与么亦称好手阿呵呵将谓无人下座。

　　新剃度请上堂未出家时信心已具十分既出家了猛力更须百倍以百倍猛力增十分信心直至果熟功成方始无愧若是灵利底汉犹不向此中钝置如丹霞和尚于马祖机下领略便行何等捷要所谓惟过量人能为过量事且今日离尘得度一句作么生道金刀削尽娘生发皎皎冰轮顶上圆。

　　腊八上堂居士问世尊睹明星便悟未审悟个甚么师云不是苦心人不知乃云六年雪岭坐如呆忽拾明珠笑满腮破布千重包不住忙忙拓出下山来咄这老汉可谓贵买精神贱价卖争柰无人承当彼时若有个承当底亦何用三百余会长收短贩及至临末梢头本利尽行消折乎然虽如是不到真穷处知他未肯休。

　　戒子请上堂僧问内传心印外付袈裟诸戒师三衣已具和尚心印作么生传师云六耳不同谋乃云一切有心者皆应摄佛戒众生受佛戒即入诸佛位此区区之论也忽若无佛无众生无心可摄无戒可受又作么生到这里亦须是个中人始得且道个中人毕竟在什么处安身立命还会么生平疏逸无拘束酒肆茶坊任意游汉地不收秦不管旋骑驴子过杨州掷拄杖下座。

　　谢化士上堂僧问木鲸击破尘劳梦须是作家铁面皮一段殷勤无别事秪为显发这些儿如何是这些儿师吹一吹云会么僧作礼云恁么则大众有赖去也师云汝也不得无分乃云山僧前者遣数员宿将东讨西征南擒北获今既各各还师凯奏岂可劳而无功未免铸个无文印子为伊封赏去也遂拈拄杖卓云还知印子受用处么良久云不经汗马边庭苦谁信勋高盖代人复举黄龙南云世间有五种不易一化者不易二施者不易三变生为熟者不易四端坐吃者不易更有一种不易是什么人良久云聻便下座时翠岩真作首座藏主问云适来和尚道五种不易是什么人座云脑后见腮莫与往来师云黄龙起模画样藏主拨火飞灰首座看孔下楔虽则一期佛事灿然可观要且于五种不易底人未曾道着敢问大众山僧与么曾道着也未喝一喝。

　　圣节上堂玉蕊金枝龙姿凤彩禀乾坤之秀气吸日月之精英从上大福德人必具大力量操大威权得大受用所以灵符炳耀宝历绵延千官剑佩趋跄万国梯航入贡政当此日如何是嵩祝一句举拂子云北斗清光远南山睿算长。

　　岁旦上堂僧问元正启祚则不问万物咸新事若何师云大家含笑面进云可谓灵瑞符应光被大千师云陈年历日问旧岁念九新年初一形容动静无所不吉如何是吉底句师云三个儿童辊绣毬僧礼拜师打云莫来拦彼毬门路乃云元正启祚万物咸新拄杖子为什么依旧黑漆漆地应时纳祐罄无不宜水牯牛为什么不甘水草偏要犯人苗稼这两则语有人道得山僧唤侍者另点碗茶来供养道得道不得且置秪如拄杖子与水牯牛是一耶是二耶拍膝云路远峰高稀客到聚头正好共啇量。

　　因雪上堂六出飘飘卷画图平空万里尽堆珠乌鸦冻得嘴头匾庭际有人立也无有般汉便云我衲僧之气宇冲天岂肯向这里住脚拾人涕唾以当平生是即也是但要诚实履践似恁么虚张大口未可在不见道不是一番寒彻骨争得梅华扑鼻香。

　　元宵上堂一轮桂毂当空恐被云遮万架花灯静夜难防雨打须知吾人分上自有长明不灭底光光相照奕奕交罗三世佛敛眉莫措六代祖捕影无繇而今胜候既逢不免圆却此话遂竖拂子召众云还委悉么清光万古复千古何啻歌楼数夕看。

　　解制上堂把住万重关不容走作解开一面网任其飞腾飞腾固是匪殊羽毛未必无异燕雀山鸡则不问莫有辽天俊鹘试出来冲突看一僧喝拂袖而出师卓拄杖云收复云此百日期中水云共聚有蒙赞助得见完全今既欲各袂东西岂可靳片言分付处处风柔鸭绿鲜君家何惜杖头钱相逢幸自识机变鼻孔莫教乱索穿。

　　佛涅槃日上堂如来不出世亦无有涅槃以本大愿力示现自在法大众释迦老子住世七十余年谈经三百余会唤作不出世得么熙连河侧椁示双趺化火阇维阿难悲泪唤作无有涅槃得么若果与么会去敢保自在法驴年也未梦见且如何是自在法卓拄杖云李郁桃秾春已半绣堤黄鸟数声幽。

　　上堂子规夜半啼残月口口声声归去切无柰时流不善听枝头枝底尽红血尽红血何日歇明年若弗再来啼便是人间好时节。

　　道旧至上堂僧问门内有君子门外君子至时如何师云玉笛横拈信口吹进云声应气求遐古语今朝方信不虚传师云且莫唤钟作瓮乃云门内有君子门外君子至东溪水涨高北岭山增翠政当与么时如何玉笛横拈信口吹清音落落动天地复举慈明因同道相访升座云飒飒凉风景同人访寂寥煮茶山下水烧鼎洞中樵后楚石拈云慈明老人家贫难办素食事忙不及草书只是不合将常住物作自己用师云礼数周旋不无慈明远祖私用常住未免取笑傍人山僧此者将自己物作常住用去也遂展两手云调味莫嫌入口淡论交还我道情浓。

　　师过海宁东岳禅林悟云生日请上堂天是天地是地山是山水是水人是人物是物各安其位各遂其生与么会去着衣吃饭盖是寻常见色闻声头头不昧然虽如是但可入佛不可入魔直须拶开向上玄关透出五阴区宇酒肆茶坊无挂碍魔宫虎穴任优游狱卒夜又唤来添香运水阎罗秦广与他握臂齐肩到这里不管涅槃生死说甚促寿延龄有时入佛也由汝有时入魔也由汝有时佛魔俱入也由汝有时魔佛俱遣也由汝是则固是而今且问诸人佛之与魔是同是别若道是同未具辨别眼在若道是别殿角鸱吻笑杀阇黎毕竟意旨如何两行古柏当前翠一片闲云自在飞卓拄杖下座。

　　追荐上堂四月十五日以前山僧有口无开处四月十五日以后大悲千手莫能量政当四月十五日薰风自南来殿阁生微凉有个信心老居士入此门中设供追荐二位先亡山僧无柰秪得高登宝座击大法鼓放大祥光其光普遍惊得玉皇大帝幽冥教主拱手互为证据曰善哉善哉且喜陈氏严慈于一刹那顷同时解脱白藕花香藕花香味转长若能如是见不用哭穹苍虽然居士也须荐取本来父母始得秪如本来父母作么生荐取蓦竖拂子云还会么端的一毫头上露亘今亘古越堂皇。

　　超璜请上堂绛县老人花甲子澉城徐氏一周始大心大愿庆圆成明岁从头又算起算得起超于彼水月帘前光彩多蓦竖拂云究竟何曾离这里犹记当时法真计氏曾参赵州无字话忽尔洞然透彻作偈曰逐日阅经文如逢旧识人莫言频有碍一举一回新看他透彻底等闲开口迥出寻常千百世后尤足敬慕是汝今日还知么般若因该无量寿都缘累劫密修来。

　　师生日禅音禅果请上堂僧问万化之源万物之母庆会一时寿同千古如何是庆会一时师云仰之弥高钻之弥坚进云如何是寿同千古师云瞻之在前忽焉在后进云二语已蒙师指示果满音圆事若何师便打进云不是法王亲嫡子谁人敢进踏渠门师又打僧一喝归众师乃云如何是禅音古槐影里闹吟吟如何是禅果梅子枝头青朵朵性燥汉信手拈连核和皮一咬百杂碎原来禅音禅果没两般独露分明秪是我是我非我无可不可现坐道场焚香择火龙王夜赛月明珠赢得蟠桃千万颗喝一喝。

　　法净师送法被请上堂僧问织成古锦含春象一番提起一番新如何是一番新师云低垂疑步障吹起作睛虹进云今朝狮子吼遍地彩霞生师云汝向甚处躲避僧喝师便打乃云蜀锦吴绫攒成五彩金针玉线挑出千行霞光斗处绮花新狮子奋来龙凤活头头示现法法全该舒卷自由纵横无碍以此供佛祖则佛祖欢颜以此耀门庭则门庭赫奕门庭赫奕也遐迩莫不具瞻佛祖欢颜也檀施已沾福利且今日在山僧分上毕竟成个什么边事乘时高挂叶王座胜过诸方黑漆屏卓拄杖下座。

　　众护法请上堂山中无历日寒尽不知年行者惊相报文星满座筵都云来祝寿寿量愿弥天打鼓宣新偈焚香理旧弦此时真庆快何用帛戋戋且合本同元一句作么生道荆棘弗生田地好举头个个是金仙复举僧问云门如何是和尚家风门云有读书人来报师云读书人已在这里且作么生与他相见击拂云一曲钧天云外奏五湖四海尽知音。

　　上堂慈悲落草曲为今时尽令提纲无人扫地取用期乎活变设施妙在从权所以古德有言诸方是真金铺我这里是杂货铺汝若索真金便与真金汝若索皂荚便与皂荚究竟将来总非实事真金一句则不问与汝皂荚是如何可怜昔日诲机老错认玄泉是解粘。

　　刘青西荐亲上堂僧问五月石榴红似火花开见佛事如何师云项上有光吞日月进云恁么则莲花国里现全身去也师云面前何地着尘埃乃云大丈夫秉慧剑般若锋兮金刚焰非但能摧外道心早曾落却天魔胆永嘉恁么道虽则威风凛凛剑气逼人要且不能起死回生利益一切山僧则不然大丈夫秉慧剑般若锋兮金刚焰非但夜台烛有光现存获益亦灵验然此慧剑毕竟从何处得来汝若识得来处自然光芒透发射斗凌霄有愿皆酬无恩不报先慈佛国依莲坐严父天宫任意游遂拈拂子高声召云青翁青翁还信也无便下座。

　　上堂绕树啼鸦云间礼乐堆云落叶野叟文章活泼泼绝覆藏闹丛丛无回互下士闻而大笑英流见乃知休而今若有知休底向山僧面前过正好一顿痛棒何故吃泉水贵谙地脉然虽如是黄金自有黄金价终不和沙卖与人。

　　上堂如何是法独木桥流水活活如何是心黄鹂飞过绿杨阴法即心心即法万象当前信手劄心非法法非心千圣都来被陆沉若人于此领悟去一道灵明亘古今政恁么时香云缭绕钟鼓交参居士鼻孔搭上唇山僧眼睛挂脑后忽欲索予言为寿如何抵对还知么眉毛卓朔骨撑天为法心专久愈坚海屋有筹齐拓出大家均此贺尧年卓拄杖下座。

　　上堂卢舍长明镜威音不夜灯瞿昙珠一颗弥勒杖头绳此四种物于过现未来世人富无有余贫无不足平等平等随处得而用之以拂子打圆相云山僧今日搬来奉送众姓居士虽则白拈好手将公物私作人情亦可谓酌水献花总是他家屋里事众中有傍不甘底试出来定夺看如无一任伊收起去也且收去后又作么生树下酒香留客醉从教人唤老襄阳。

　　上堂物不得其平则鸣水无声风荡之鸣草木无声风挠之鸣拄杖子无声山僧用之鸣敢问诸人拄杖子有什么不平处卓一卓云痛打自家亲骨肉丛林扛鼓返成冤。

　　(嘉兴府海盐县刘门朱氏法名超浩捐赀
　助刻祈先严养朴公先慈吕氏张氏早生
　莲界者)

　　百痴禅师语录卷第二终
嘉兴大藏经　百痴禅师语录


　　百痴禅师语录卷第三

　　嗣法门人超宣等编

　　浙江杭州皇岗太平禅寺语录

　　崇祯甲申夏师在金粟首座寮受请于七月二十七日入院指山门云无钥无封八达七通为什么有人到这里一似撞墙磕壁良久云随我来也便入。

　　佛殿洞山麻秤一条绳杨岐驴子三只脚自古迨今何止将错就错错错且展具盖覆却。

　　伽蓝堂受嘱灵峰后金汤永不忘分明何以报尽在一炉香。

　　祖师堂四七二三端的瞎门风委地苦难扶儿孙赤手无他事举香云秪得随流学顺朱。

　　据室此是搀旗夺鼓之场减灶添兵之所惟许作家战客别立生涯倘或徒勇武夫性命未免在山僧手里卓拄杖一下。

　　拈疏字字昙华散彩言言濯锦成文提持向上纲宗断尽现前公案当阳举起有眼皆瞻若也踌躇从头谛听。

　　指法座庄严宝座列圣同登幸自觌面相逢须知放过不可。

　　拈香这瓣香恢有余地大莫能名爇向炉中端为
今上皇帝祝严万寿伏愿德协少康立振中兴之世界明逾光武丕承烈祖之徽猷这瓣香近取诸身远及于物热向炉中奉为阖郡尊官海宁县主本山护法太史陈公铨部吴公大参陈公光禄葛公观政张公并诸孝廉明经众姓文学伏愿广恩波而辉佛日披忠赤以佐尧天这瓣香有时价重千金有时分文不值四回拈出热向炉中专为现住金粟堂上本师费隐容老和尚用酬法乳上首白槌云法筵龙象众当观第一义师云要观第一义无处可逃避谁是个中人出来相证据僧问诸佛出世大地放光和尚出世未审作么生师云古策风高进云人天交接四众临筵请师直指师便打问如何是太平境师云山僧今日初到如何是境中人师云个个眉毛横八字进云人境已蒙师指示还有向上事也无师云向上看僧喝师打云情知汝这一喝乃云法无住相著相乖宗道不虚行随行得路是以古今知识运本分钳锤握金刚宝剑于一切处开凿人天眼目剪除衲子命根出没卷舒悉皆自由自在矧皇岗胜境太平道场二水潆环三桥叠拱
圣天子纶音聿焕众宰辅德望俨然兹则请命严▆自当曳杖前赴岂敢囊藏被盖正令不为主持且主持正令一句如何道还委悉么掀翻海岳求知己扭转乾坤见太平复举三圣云我逢人则出出则不为人兴化云我逢人则不出出则便为人师云经文纬武力扶济北宗风还这二老汉始得虽然若到山僧门下每人各要一顿棒在敢问大众那里是他吃棒处具透关眼者试请辨看。

　　请两序上堂烹金琢玉予之任荷教扶宗众力深先哲有言犹记得事难方表丈夫心。

　　中秋上堂僧问野老无私愿歌谣乐太平如何是太平时节师云尧风淡荡进云一轮光皎洁万里绝瑕痕师云犹有浮云在乃云桂魄十分圆秋光一半尽偶然忆着他拄杖聊通信蓦拈拄杖卓云信已通也且道他在那里复卓一卓云莫向浮云深处觅又凭弦管再吹开。

　　陈旭永修荐上堂僧问当阳拈出无私句唤醒南柯梦里人政当恁么时凌太夫人在什么处师云天下人摸索不着进云可谓撒手了无男女相大千何处不风流师云赖遇阇黎证明僧礼拜师乃云母氏劬劳恩过于盖与载碎身不足酬般若力能赛若论此般若力完全毕备居士未起一念时已为令先慈拔荐了也未到太平时令先慈已受荐了也又何待山僧登曲录木鼓两片皮始为得哉然事无一向不免略叙数言以塞来命金飙战叶玉杵鸣秋昔与么去兹复何求萱室沉寥兮儿犹远慕罗衣洒脱兮娘却自繇一段尝光无掩覆乘缘端不在莲舟且毕竟在什么处安身立命遂竖拂云还见么切忌认影迷头击香几下座。

　　开炉上堂僧问古佛与露柱相交合谈何事师云聋人应得闻进云三条椽下七尺单前又作么生师云大家自摸索进云太平有制从师结脚下无私任我行师云三千里外过崖州问眼生三角头峭五岳不与么来时如何师云殷勤送出荒郊外进云政与么来时如何师便打进云杲日当空天色暖从今喜唱太平歌师云不易道将来问如何是炉中事师云一堆烈焰贯天红进云忽有个不受钳锤底又作么生招接师云脑后也须粉碎僧拂袖云男儿自有冲天志不向他人行处行师云少卖弄乃以拄杖卓一卓喝一喝云临济大师来也是汝诸人且作么生与他相见有般汉闻与么道便云幸自太平无象何用好肉剜疮似这等见解三十年后有人索饭钱在然当炉不避火迸忠言不避截舌斩将搴旗衲僧家寻常手段苟能于人天众前主宾互换敲唱双行把临济大师拖出头来乱槌一顿山僧到这里终不敢压良为贱其或未能一者红炉猛焰二者信施难消是汝诸人百日期中更须仔细始得复卓一卓下座。

　　追荐上堂僧问生若流水死犹落花落花流水则不问荐拔一句事如何师云透脱千差路进云毕竟还有生死也无师云自己看取进云转身时节好黄菊绽东篱师云汝作么生转身僧无语师云壁上画风车乃云多年枯骨冷如冰睡熟夜台晓未曾呈拄杖云但向棒头开只眼无依无倚任腾腾复举世尊因耆婆善别音响至冢间见数髑髅遂敲一髑髅问耆婆云此生何处耆云生人道世尊又敲一云此生何处耆云生天道世尊又别敲一云此生何处耆罔知生处师云大小耆婆被世尊觌面瞒却当时待别敲一云此生何处便云生佛道看他世尊作么生合煞秪如兹者灵熙居士请山僧为荐过去严慈及令先叔且道这三位亡灵生在何处众中莫有知生处者么试道道看众下语不契师云三段不同收归上科卓拄杖下座。

　　上堂僧问少室家风五传而至曹溪支分派列门庭虽异根本一般政当恁么时愿闻演唱师云无孔铁锤蓦面掷进云三要印开朱点窄未容拟议主宾分如何是临济下事师云霹雳轰天进云锋前有语离情谓格外玄机孰可亲如何是云门下事师云铁旗铁鼓进云君臣道合时雍泰回互机全不露锋如何是曹洞下事师云线去丝来进云一颗圆明无向背当阳拈出有多般如何是沩仰下事师云音律克谐进云绿水青山全体现森罗万象笑颜开如何是法眼下事师云任汝看取进云觌面无回互临机有卷舒和尚门下又作么生师便打进云可谓水归巨海波涛阔云到苍梧气象闲师云莫来打葛藤乃云道人于世不必强求随缘任运触处风流所以山僧在建州数载三次居山自有山中光景山中受用乔松万本修竹千竿虎啸猿啼飞泉响答无事扶筇云外望笑看红日上高峰迄今暂住在这里便有这里一段光景一段受用殿阁插空桑田遍野门外三桥曳曳檐前群雀喧喧更无间事挂胸怀粥饭二时安分过同生同死底许伊鼓拍相从吃醋吃盐底任伊背地抚掌且道凭个什么得什么自在顶　竖亚摩醯眼天上人间不可陪。

　　冬至上堂僧问寒梅破玉石笋抽条君子道长小人道消喝一喝云且道还属迁变也无师云衲僧分上无许多事进云可谓万象之中能作主逐队随群实可怜师云汝为甚逐队随群也进云不经洗耳池边过肯信人间有是非师云又在语脉里转却乃云山僧一条拄杖寻常不欲胡乱打人秪要竖在黑暗里令汝不觉不知忽然没兴磕着如枯干华开冰河焰发他时异日向南头买贵北头卖贱也不为分外何故时节若至其理自彰然虽如是若非跨灶冲楼去犹属吾门客作儿复举慈明于冬日榜僧堂前作此字其下注云若人识得不离四威仪中首座顾谓众云和尚今日放参明闻而笑之师云慈明老祖于无阴阳地上画出鸟迹虫文直得鬼泣神号苍黄敛衽山僧此者依样摸一本施呈敢问大众还识得也无良久云莫谓外孙齑臼少相教举笔乱涂鸦。

　　上堂众集定乃云幸自大家肌骨好何须对镜画蛾眉便下座。

　　大佛开光上堂僧问全身示现度娑婆霜雪堆头鸟作窠夜睹明星则不问放光动地是如何师云人天共见进云顶门正眼无藏覆烁破三千及大千师云阿谁不仰此时风进云秪如昔日云门打杀今朝施主装严古今各出只手未审是同是别师云别是一家春进云可谓将此深心奉尘刹是则名为报佛恩师云只消这一句问佛真法身犹若虚空应物现形如水中月今日现形也如何庆赞师云礼拜着进云今佛放光明助发实相义如何是实相义师云殿前古柏势如虬进云某则不然师云汝又作么生进云片石自坚君子契好花当舞太平春师云犹是这般消息乃云丹霞烧云门打威风凛凛遍天下酬恩报德世无伦争似花园查大姐运出家珍愿力弘装严丈六金身也而今毕备为开光就请山僧扬般若回向老年福寿康生生世世绝潇洒并诸过去的宗亲承斯善利超越者回向即不无秪如释迦老子是有光可开耶无光可开耶若言其有带累山僧眉须堕落若言其无谁肯与么发殊胜心苟非亲证自己一片光明到此际未免如鼠入牛角转身无路且如何是自己底光明呈拄杖云还见么巍巍逼塞虚空际历落当阳古至今卓一卓下座。

　　腊八上堂僧问明星已睹成饶舌今朝提起事如何师云烁破汝面门进云不惜眉毛重吐露知音能得有几人师云灼然灼然乃云夜半逾城不安本分埋头雪岭自昧风光腊八观星眼中着屑下山教化恶语伤人这个没意智汉今日暗想将来虽是用尽己心笑破他口却有一种奇特处令我彻骨难忘诸人要见他奇特处么山僧放下面皮彻骨相为去也拈拄杖下座打散。

　　尔潜居士请上堂僧问格外全提一句作么生道师云放汝三十棒僧喝师打云直待雨淋头进云路逢达道人不将语默对将什么对师又打云秪恁么对居士问腊月初八已往腊月三十未来政当恁么时请师直指西来意师云寒梅才破萼进云恁么则坐断两头去也师云恰是进云昔年寿圣祝圣寿今日皇岗庆太平师云还知太平消息么士一喝便礼拜师乃云古柏垂枝翠寒梅破萼多毳衣相对立端的事如何拈起旧时毡拍板迎风共唱太平歌政当此际毕竟谁是知音者董家村里老维摩复举古德拈拄杖云识得这个一生参学事毕又有云识得这个更须买草鞋行脚师云太平则不然识得这个抵偿施主有分。

　　上堂直钓钓鲲鲸曲钓钓龟鳖古人与么取用可谓善酌时宜太平从来性拙秪用直钓不论鲲鲸与龟鳖随他负命上钩来蓦竖拂左右顾视云即今莫有上钩着么良久云且卷丝纶归旧坞免教风雪冷侵衣下座。

　　岁旦上堂僧问昨夜狝猴还古洞勘破陷虎之机今朝鸡唱五更前抛出险崖之句新故交加则固是祝圣拈香事若何师云祥云捧日进云祥云捧日与新年头佛法是同是别师云莫作恁么见解进云恁么则乾坤育圣德万物共沾恩也师云喜庆有分乃云韶阳一曲腊月二十五太平移向新年头吹唱端为圣明御极之初嵩祝万寿直得风和日暖五彩云凝凤舞龙蟠千祥骈集人人歌至化在在乐无虞然虽如是且道这一曲从什么处得来又作么生吹唱灼然不落宫啇调自有徽音动地天击拂子下座。

　　春日上堂疾如风烁如电六臂三头千化万变虽然与汝说得分明各宜亲见一面莫学福州人吟诗也道雪花飞片片秪如亲见面时又且如何阿呵呵动人春色不须多。

　　解制上堂僧问古人解制向万里无寸草处去今日解制未审向什么处去师云远道擎空钵深山踏落花进云忽有问格外机声前句和尚又如何答他师云痛与三十棒进云路远夜长休把火大家吹灭暗中行师云道得亦相应乃云霜风凛洌叵耐衲子炉边作队喜得春日融和不免打开布袋出门任汝西东要具金毛气概逢人即便咬翻勿比韩卢逐块他时想念归来我宗一脉永赖良久云太平与么道也是嫫母怜儿忘却丑态喝一喝。

　　出关请上堂僧问三载无端自活埋千重百匝击难开今朝忽断连环锁烂熳春光遍九垓条款已供请师一鉴师以拄杖卓一卓进云向上还有事也无师便打僧喝师复打乃云折篱障壁未是作家把缆放卅岂为好汉须知衲僧手段实不恁么击开佛祖重关跳出旧时窠臼直下如戴角猛虎摇岳惊群奋爪狞龙冲云搏浪千圣牢笼不住万法缀系无从政当今日功成行满一句又如何话会彼此风流多意气相邀踏赏太平春。

　　陈氏行常请上堂僧问春风淡荡春气和融底事分明则不问今朝升座意如何师云一颗圆珠常灿烂进云秪如佛法遍天下未审闺阁中还有佛法也无师云有进云恁么则水月帘前冰骨女坚贞犹比岁寒松师云不妨被汝道着乃云三月好春光柳垂金线长少林端的旨觌面不囊藏恁么会莫思量本有灵明事事彰绣阁翛然忘昼永南山古柏愈深苍复举当时温州陈道婆尝遍参名宿后于长老山净和尚语下发明作偈云高坡平顶上尽是采樵翁人人尽怀刀斧意不见山花映水红师云好个山花映水红可惜无人证据太平今日为伊证据去遂竖起拂子云还见陈道婆么便下座。

　　清明上堂清明时节雨纷纷途路禅流闻不闻欲识祖翁何处是灼然秪在杏花村蓦拈拄杖指云杏花村已在这里祖翁聻乃云万福万福下座。

　　佛诞追荐请上堂生以不生生为生义白云飞挂门前树死以不死死为死义风送落花红满地散离和合各随宜根本繇来无变异但能穷究豁然明当下顿超佛祖位宝剑倚天光逼人外魔一切咸惊悸尘尘示现度迷情那有轮回恶业累如是则知释迦老子于此日生生本不生心莲上座于此日死死本不死生本不生无生可庆死本不死无死可追政当恁么时且道释迦老子与心莲上座毕竟在什么处安着还委悉么不见道天上天下惟我独尊卓拄杖下座。

　　师诞日结夏上堂父母未生前面目临济吃黄檗三顿痛棒百丈野狐岩头末后句是汝诸人一一觑透也未若一一觑透去则不用九旬禁足三月安居更说什么应验蜡人如鹅护雪直得常光廓尔荡荡无拘尽虚空华藏刹海悉皆游戏出入之场任是黄面婆伽十二圆觉也须倒退几步众中或有与么汉出来互相激扬非惟此日佛事光增抑且庆赞山僧有分如无炎威虽渐逼殿阁喜生凉不妨向三条椽下东觑西觑忽然冷地觑透亦未可定。

　　端午上堂举临济问僧甚处来僧便喝济揖坐僧拟议济便打又一僧来济竖起拂子僧礼拜济便打复见僧来济亦竖起拂子僧不顾济亦打径山杲颂云五月五日午时书赤口毒舌尽消除更饶急急如律令不须门上画蜘蛛师云大小径山一道神符亦有个验处只是要见临济太远在且如何得见临济去遂拈拄杖下座打散。

　　上堂诸佛道不着底句太平满口道着祖师拈不出底机太平信手拈出拈得出是何物卓拄杖云梅雨乍晴原隰翠皇岗桥上有人行。

　　陈榜眼入寺上堂举宋时径山杲禅师因陈榜眼至举白云端颂楞严经中吾不见时何不见吾不见之处话云堂前露柱久怀胎生下孩儿颇俊哉未会语言先作赋一操直取状元来随后拈云敢问诸人还知师翁落处么若知落处便识得状元若也未知径山为你指出有利无利不离行市放过一着落在第二师云径山老汉说亦说得有来由只是未了太平此者要见千载一时不免铺花锦上去也放过一着落在第二赫奕声光喧天震地作王室之股肱立英才之标帜鳌禁风生绝点尘返思鹫岭有何异且今日台旆光临一句作么生道拨转如来正法轮是则名为亲受记。

　　上堂张空火伞热难当何处幽阴可隐藏莫道太平无款待浓煎几碗辣椒汤为什么如此要伊通身汗出彻骨清凉忽有云某甲不吃似这等冷地坐汉病在膏肓大众而今泛泛之流多作恁么见解喝一喝下座。

　　解夏上堂木叶正惊秋解开布袋头乾坤如许阔任汝自优游记得昔日翠岩示众云一夏与兄弟东语西话看翠岩眉毛在么钩锥在手照用同时还他老翠岩太平这里则不然何故一夏以来总不曾与兄弟东语西话两道眉毛依旧横在眼上诸人决定是见也然虽如是前途有人问着又作么生抵对于此抵对分明方不枉太平过夏。

　　退院回上堂时势两穷自知退身有分人情恰好何妨熟处为家掇转古杖头打开旧铺面太平曲调特地重宣济北纲宗从新整顿谩道再来半文不值须信此际后会难逢红轮杲杲印天心灼然大智圆明体无背向宝铎双双鸣殿角果尔声和响顺理绝差殊政当今日济北纲宗即不问汝诸人秪如太平曲调诸人还记得么良久击拂子云个中无限低回意贵在知音侧耳听。

　　中秋上堂者也之乎浪费工夫行棒行喝遍地荒芜若是皮下有血底只消道个不必何故此夜一轮满清光何处无。

　　新剃度请上堂僧问金刀剪断青丝发便是牟尼佛子孙三千威仪八万细行则不问独脱无依一句作么生道师便打进云竹密不妨流水过山高岂碍白云飞师云谁人解此意令我忆丹霞乃云三界无安四生拘促既离爱网须报深恩秪如深恩作么生报莫是诵几卷经持几行咒么且喜没交涉莫是念几遍佛烧几炷香么且喜没交涉莫是出入丛林学几句禅听几句教么且喜没交涉遂呈拄杖云争似这个超宗越格盖色骑声八面玲珑十方洞达倘能于此彻证根源直截担荷自与乃佛乃祖握臂并行生死不忧涅槃不爱随缘放旷应物施为从前愿力了然一切深恩报尽如是出家为僧不亦善乎复呈拄杖高声召云达源达源你还肯恁么也无后生可畏头才白切忌空抛白了头。

　　上堂天得一以清地得一以宁君王得一而天下平衲僧得一又且如何负日晴轩成坐睡梦随鸥鹭落江村。

　　辞众上堂善始善终道人操守知进知退衲子机关机关既别操守亦真去住自可随缘终无丝毫系念无系念绝疏亲楖栗横担不顾人且向秦溪深处也偷闲笑破碧桃春。

　　杭州金山长庆禅寺语录

　　入院至山门基云无门之门是为法门且道路头在什么处以拄杖划一划云还见么。

　　佛殿古殿苔封山色冷虚堂午寂梵声沉释迦老子虽则善于藏身争柰新长庆未肯放过在。

　　方丈擦粉涂脂败家种草藏牙伏爪怯胆禅和直饶不涉两途正好劈脊打趁何故据斯室行斯令。

　　指法座这个宝座登陟寔非容易新长庆今日又作么生良久云自从踏断毗卢顶几度临危一坦平。

　　拈香祝　圣毕次拈香云此瓣香多少人求之弗得多少人得之弗能用幸自可怜生亦已得而用之次第五回供养我金粟本师费老和尚用酬法乳上首白槌竟师云秋山削玉水磨铜斜抱云和寄此中一曲轻弹弦韵好知音谁是请相通僧问昔日太平今朝长庆太平玄旨则不问长庆宗乘事若何师云桂子正香飘进云这是和尚底如何是学人底师云你也须领取好进云数缕金绳开觉路一帆宝筏渡迷津学人已沾恩去也师云知即得问如何是长庆境师云湖光淡荡进云如何是境中人师云我坐汝立进云人境已蒙师指示斩新条令句如何师云与汝一顿棒乃云长庆门前天宽地阔化螺池畔竹翠松青头头显露无私随方任我展演所以道衲僧家绝固必乘兴而住遇缘即宗劈开摩醯正眼抛出杨岐金圈照用同时主宾互换罗龙网凤碎锁敲枷直教古佛眉尖放光那管法堂草深一丈虽然此犹是新长庆寻常为人处秪如人境相称一句作么生道碧溪流不尽千古美无亏复举昔时长庆慧棱禅师往来雪峰玄沙二十年坐破七个蒲团不明此事一日卷帘忽然大悟作颂云也太差也大差卷起帘来见天下有人问我解何宗拈起拂子劈口打师云看他古人二十年来真实履践则不无若要个个依样画葫芦未免递相钝置新长庆从来不曾坐破蒲团即今日亦无甚蒲团与你坐破只有一座破殿数间破屋大家团圞共聚你才进前如何蓦拈拄杖便打且道与古人是同是别还委悉么莫怪渠侬多意气当年曾谒圣明君。

　　冬至上堂是法住法位世间相常住金山顶枯干抽条长庆湖寒冰焰起灯笼露柱依旧寂寂无言惟有白牯黧奴互相庆贺曰且喜且喜喜个甚么日爱霜明春信到冷梅桥畔暗香浮。

　　腊八尼古恒请上堂僧问雪山败阙长庆增辉端的一句请师指陈师云逼塞虚空进云秪如昔日赵州访二庵主主俱竖拳意旨如何师云铁锤无孔进云今日庵主来访长庆又作么生师云也不较多进云可谓纵夺夸好手相逢两作家师云不须重注破乃云云收午夜星灿长空今古恒然本无变异叵耐瞿昙不唧溜向这里刺破双睛却走入闹蓝中哆哆和和致令后代儿孙若男若女依模做样列刹相望悬羊卖狗知他是真是伪长庆到此者又觉力竭智穷跳出圈缋不得未免借木上座随例打哄去也遂拈拄杖卓一卓云瞿昙作先锋长庆为殿后中间诸菩萨见闻俱欢喜欢喜则不无秪如实际尼不下笠子勘俱胝末由主一言之下能使灌溪服膺且道伊具什么眼目得与么英特自在有简点得出者试来与俱胝灌溪二大老汉转身吐气不为分外有么有么良久云茫茫宇宙人无数几个男儿是丈夫复卓拄杖喝一喝下座。

　　因雪上堂巽二无端夜作威天明滕六乱空飞金山突出银千树琼殿妆成玉一围知己不闻扶剡棹达流几见卧袁扉侬家幸自生涯别得意翩翩独振衣下座。

　　岁旦上堂昨朝旧岁今日新年旧岁说过底纵新也旧新年说得底虽旧仍新新旧说无两般要且随时流动蓦竖拂子云看看拂子显神通上至兜率天宫下入十八重地狱普令虚空法界情与无情悉皆合掌奔趋同声唱和报道今年蚕麦熟禾稼宜人少病物咸熙长庆寺几个长老别无奇能只是鼻孔辽天要肚皮饱齁齁地山僧痒处被他搔着欣欣然如登春台如享太牢是汝诸人为什么不知不觉遂连击拂子下座。

　　久雨上堂沃野献新绿漫空雨点多鸟啼泥滑滑恼杀众禅和古德有言万里无云青天也须吃棒若是久雨不晴这一棒青天更少不得山僧与么判断大众想必乐闻毕竟如何得晴去一僧云但得雪消去自然春到来师卓拄杖云分明记取。

　　佛涅槃日上堂二月春方半桃花开烂熳瞿昙忍不禁天外出头看咄这老汉入大涅槃已二千六百余年了也更于何处出头又要看个甚么良久云浪高三级龙成去犹有騃人戽夜塘。

　　大悲生辰上堂衣内明珠女男本具胸中古镜老少全真秪因见倒惑生故受泥尘染污所以观世音菩萨于当年此日示现应同体悲兴无缘慈总是潦倒婆心虾为子曲有等念旧话汉便云白华岩上频伽语紫竹林边银浪高大士法身常显露头陀休用更忉忉是即是犹隔津在且不隔底在什么处遂以拂子敲香几云也只在这里在这里莫沉吟家家南无观世音桑麻数亩圆通殿豺虎是非永弗侵复敲香几下座。

　　清明上堂荒土一堆销尽英雄壮骨纸钱半陌曲劳儿女愁肠生死事不早回头好春光觉容易过击拂子云会么莫向杜鹃啼处宿沾衣血染满山红。

　　上堂恁么恁么揭谛揭谛不恁么不恁么波罗揭谛恁么中不恁么波罗僧揭谛不恁么中却恁么菩提萨婆诃总不恁么时如何喝一喝云大悲观世音来也便下座。

　　生日上堂僧问敲钟击鼓请师升座如何是庆寿一句师云恶水由来不自泼进云逢人则不出出则便为人去也师云现成恶水莫相浇乃云山僧未出母胎时有一则语包天括地越圣越凡记持将来不觉已经三十七载总未曾轻易与人说着而今既蒙固请若弗为说又成辜负不免说去也罢绿树阴浓夏日长楼台倒影入池塘水晶帘动微风起一架蔷薇满院香忽有个汉云和尚和尚此系古诗干未出母胎时什么闲事秪向他道逢人但恁么举良久喝一喝下座。

　　圣莲为师祝寿上堂僧问正纲肃纪则不问良诞到来是如何师云古木丛青霭进云一种没弦琴惟师弹得妙师云遥天浸白波进云学人也须礼拜师打云不可放过僧喝师又打乃云自笑生平无一长微赀荡尽走他乡当时若果能安分也免今朝起祸殃祸殃既起带累诸人要横不得横要竖不得竖是即是就中也有许多光彩岂不见黄梅翠竹枝枝叶叶竞添筹燕语莺簧句句声声增胜丽微风飘宝座瑞果献金仙一番贬驳一番新一度赞扬一度快山僧与么告报不知面皮厚几重试问诸人还会也无卓拄杖云撇开凡圣虚名号贬驳赞扬两不干。

　　上堂举雪窦云世事悠悠不如山丘卧藤萝下块石枕头这般底有甚用处唤起了打师云大小雪窦有棒只解打别人不知自己教阿谁打长庆道世事悠悠不如山丘卧藤萝下块石枕头这般底甚有用处唤起来吃杯茶何以如此街头趁焰纷纷是谁肯休心冷似冰。

　　荐父请上堂生死原无二相去来宁有两人但能一念回机便见当体解脱蓦竖拂云看看令先严文仲居士来也在山僧拂子头上说道昔日忘本据今朝证旧容灵明尝不昧端坐碧莲中又击拂云却被山僧一击遂把不住骑佛殿出山门　跳上三十三天筑着帝释鼻孔直得须弥岌峇海水波腾大千世界悉皆震动敢问居士还信得及么倘信得及不须陟岵空瞻望莫大之恩已毕酬设或未然听取一偈新田水涨乱啼蛙无限圆通绝覆遮忽地耳根轻拶破举头时自见阿爷复连击拂子下座。

　　请化士上堂砂盆潦倒全无力远映连天秋水碧畴肯同心出手扶重为古寺壮颜色壮颜色休拟测五湖烟景有谁争自是不收收便得。

　　冯清太修荐上堂生身父母恩重丘山何以补报难之又难每到年年时节好影堂空自泪阑干记得教中有一道真言号聪明王能灭业障但肯信口熟念管取现存获益亡过超升以至历劫冤亲多生父母亦得藉此解脱遂合掌云唵阿卢勒继娑婆诃良久云念已念也荐已荐也毕竟伊爷娘在什么处无生国里惺惺不妨惺惺瞌睡随他瞌睡若要大家相见击拂子云总在这里看取下座。

　　还山上堂别去溪枫冷归来陌柳新虽然岁序改不改旧时人旧时人既在这里且作么生相见搘筇侧立小桥畔笑指金山烂熳春。

　　上堂世出世间百年梦境爱人爱物一副慈肠所贵泰而弗骄老当益壮试看南山古柏岁久亦觉深苍政当此际随缘一句如何话会湘帘卷起无余事坐对梨花玩月明。

　　受金粟请寄辞众云昔年八月长庆来仙友庭前花正开今年四月金粟住黄莺声老绿杨树来也住也合自然当人要识同风句溪山虽隔共一天鼻孔眉毛厮结拄有破砂盆极力撑增辉祖道乃先务莫教鹤怨与猿惊石径荒凉又宿鹭负我从前片片心殷勤故此力分付分付即不无今日事作么生卧龙奋迅碧波中青霄直上布云雨。

　　(嘉兴府海盐县刘门朱氏法名超浩捐赀助刻
　祈先严养朴公先慈吕氏张氏早生莲界者)

　　百痴禅师语录卷第三终
嘉兴大藏经　百痴禅师语录


　　百痴禅师语录卷第四

　　嗣法门人超宣等编

　　嘉兴金粟山广慧禅寺语录

　　师于顺治戊子夏就本山首座寮受请闰四月初八入佛殿云佛之一字吾不喜闻今日又特地作甚么金镞惯调宜百战冤家偏撞对头人。

　　伽蓝堂你即是我我即是你既已出手相扶应须彻首彻尾。

　　祖师堂说白道黄悬羊卖狗用尽己心笑破人口带累不肖儿孙依旧随他群队走。

　　据室此室如缦天网子从上宗师在这里鱼龙虾蟹不知生擒了多少传至山僧也知收藏弗得有负命者试出众　跳看。

　　拈护法启增辉佛日普扇真风须凭诸大护法笔尖上流布将来还见么摩霄俊鹘便合乘时脱或未能听取下面注脚。

　　合山疏同门出入板拍相从以何为验半幅全封再烦维那宣读方信繇来意气浓。

　　指法座毗城借座分外干求作礼灯王自纳败阙何似这里高突突露堂堂要上便上更无余人敢近傍。

　　拈香云者瓣香爇向炉中端为祝延
今上皇帝圣躬万岁万岁万万岁伏愿地天交泰洛书兆五福之休箕翼长明虹瑞锡万邦之庆者瓣香奉为阖朝文武郡邑尊官护法绅衿在筵勋贵伏愿福禄深于巨海寿算等乎乔松者瓣香最初用一番勤苦如哑如聋末后蒙几顿钳锤透顶透底六回拈出专为传曹溪正脉三十五世前住此山现住天童费隐容老和尚不惟报德酬恩且要大家委悉上首白槌云法筵龙象众当观第一义师云第一义作么生观直饶观得已落第二义了也然阳春雪曲和者还稀社舞村歌到处合调众中有人不妨互相证据。

　　僧问杲日当空照万物此时升座是如何师云有眼者见进云众姓有请尝护念犹如顺水开顺舟师云速礼三拜进云向上单提直指法九十九峰尽点头师云不劳赞叹问如何是宾中主师云阇黎惟自许如何是主中宾师云脚下水泥深如何是主中主师云吹毛光灿烂如何是宾中宾师云眼里无瞳人进云主宾道合全提露草偃风行得自由师打云一棒赏汝问宝座新登瑞气充法王法令建纲宗当阳拈出毗卢印八面从他起疾风且道八面风来如何相接师云倚天长剑逼人寒进云夺食驱耕须用备双行照用是如何师云照顾性命进云明头暗头俱棒接总不恁么又如何师云转见不堪进云不因大悲院里供悬铃普化局何圆师云知音者少进云恁么则溪山皆点额草木尽生光师云闲言语乃云神光不昧万古徽猷秪此灵锋阿谁敢拟达磨太师不会当头句却向嵩山面壁九年致使末学纷纷奔南走北觅禅觅道将谓有心可安有法可付殊不知剑去久矣方乃刻舟若是个汉终不坐老鼠窟里递相锢鏴掀翻是非窠臼截断今古葛藤正令全提千机顿赴譬如涂毒鼓一击则闻者丧身又如狮子筋琴一奏则众弦绝响且政当此际毕竟功归何所诸人还会得么康僧尊者竭尽神通密云师翁德业尤大殿堂修广楼阁洞开众檀护和气蔼然百千佛香花环卫雕弓愿挂无多事率土歌谣贺太平复举僧问投子如何是一大事因缘子云尹司空与老僧开堂师云投子恁么答话虽则朴质十分要且惊群动众新金粟则不然如何是一大事因缘但向他道横吹玉笛鸥滩上九九奇峦尽点头久立众慈伏惟珍重下座。

　　立知事头首刘超然请上堂栴檀丛林栴檀围绕狮子丛林狮子围绕既共在此围绕则或左或右各适其宜随高就低无可不可生死根灭我慢山摧腾踏当前光扬法化然据实论量虽裨益丛林固多究竟是汝自己一生受用处委悉么令予转忆庞居士天上人间不可陪。

　　上堂修行日用事无差酌水焚香供法华玉磬夜敲残梦断一棚蟾影漾袈裟若道恁么非修行无有是处若道恁么为修行笑杀傍观透脱两重臼窠别有生机一路向百草头上倒卸枪旗元上座甘心堕拔舌地狱何故不合教坏人家男女然虽如是棋逢敌手难藏妙诗到重吟始见工复云时当孟夏节届麦秋北窗岂可高卧老农告我田畴幸遇盐城人设供大家肚里饱齁齁饱则不无未审将何报答蓦竖两拳安头上云南山水牯殷勤看汝若忙兮他便休。

　　结夏上堂僧问护生须是杀杀尽始安居未审杀个甚么师云多少人疑着此事进云出匣龙泉剑红光射斗牛师云切忌妄通消息乃云以大圆觉为我伽蓝黄梅时节家家雨身心安居平等性智青草池塘处处蛙黄面老二千余年旧制美则美矣只是诸方不宜遵行为例引得无限平人此日此时共作鬼家活计如猢狲入布袋讨什么快活灵利衲僧闻恁么道便乃通身踊跃掉臂而去新金粟纵有泼天手段这布袋头一毫也用不着其或未然随例结去也遂拈拄杖卓云结结结竖起脊梁硬似铁疑团拶破眼睛开大地山河齐漏泄齐漏泄谁辨别千钧担子上肩来一回饮水一回噎复卓拄杖下座。

　　众护法请上堂僧问斋主巍巍临法座请师说法句如何师云宝铎受风响中天耀日红进云一回冲破铁城关得意风流在现前师云自知较一半进云礼拜去也师云旧话不堪闻乃云一大藏教武纬文经直指人心金声玉振与么与么添得眚翳落眼中不与么不与么食在口边干咽唾若是夙承记莂底亦无许多之绕轻轻捺着便行坐断威音王透过空劫畔穿衣吃饭历落全真芸阁松轩任情啸傲故曰何似生辽天鹘万里云秪一突毕竟如何门庭赫奕光咸赖三世翰屏四海传复举玉泉皓禅师因东坡居士参次便问尊官高姓坡云姓秤乃秤天下长老底秤泉喝云这一喝重多少坡无对师云尽道东坡大儒秤子折却谁知玉泉老宿一秤便上当时东坡若知有转身句敢保天下长老不柰伊秤何虽然也须扶起玉泉喝一喝。

　　端午上堂僧问年年此日是端阳应时及节句请师道师云不须户上悬蒲剑百怪千妖尽遁藏乃云悬碧艾于扉前东村王老俗气系彩丝于鬓角五陵公子风流金粟门下不学这般去就单单驾一只没底铁船先请文殊普贤把舵次请观音势至摇橹顷刻之间上至三十三天下及空轮水际无一处不遍无一处不周欢喜者从他赞叹无穷不欢喜者随伊诽谤百出为甚如此自从悟得空王旨是非与我不相干即今莫有乘兴而来共出只手者么良久云锦标在握等闲夺得始惊人一曲浩歌莫学灵均沉死水下座。

　　中夏上堂六月初一是中夏日势炎炎如火炙炙得禅流不柰何通身白汗如瓶泻说什么镇州萝卜重几斤又谁管他庐陵米作么价只要薰风匝地来自然脱体清凉百病消化良久云有智人前莫妄传无智人前莫厮骂。

　　沃雪庵上堂有句无句平地波澜非色非心横空剑戟拈来便用诸人向甚处出头踏着便行诸人又向甚处摸索不若相席打令曲顺时宜道个沃雪庵前新水满赵家桥畔绿阴多僧俗统摄以同源今古洞然而靡间快活极其快活风流一任风流会么现成美景抬眸觑免待亡羊泣路岐复举布袋和尚云弥勒真弥勒分身千百亿时时示时人时人自不识师云大小布袋不打自招山僧此者路见不平要与他华劈一上弥勒真弥勒少卖弄分身千百亿这野狐精时时示时人费力作么时人自不识切莫压良为贱或有路见不平底我要问他布袋聻拟议不来蓦头便棒。

　　兴福院上堂直指之宗初无别法只要当人识得本命元辰而已此本命元辰灵灵不昧了了常知自幼而壮壮而老日用行持安家立业莫非全承渠力但能返照回光便见透脱分晓秪如分晓后又作么生毗卢顶上高高立不被巡官暗地推。

　　上堂僧问竿木随身逢场作戏学人上来请师演唱师云拍拍是令进云好语令人耸岳音动地天师云知音罕遇乃云竿木随身逢场作戏既蒙固请宁敢推辞看看山僧今日向兴福院中再演一剧去也遂竖起拂云还见么即此见非他见击拂云还闻么即此闻非他闻良久放下拂云闻见既忘复是何物就这里拨开线路烁破机关便可与山僧把臂登堂操无弦琴唱没腔曲使游人韵士同赓大雅之风钓叟耕夫共赏遏云之调如斯庆赞岂不美哉所以道妙舞应知夸遍拍三台须是大家催敢问众中还有恁么人么喝一喝。

　　海宁庆善寺上堂僧问横身荷众不顾危亡忽然要津把断时如何师云看君不是金牙作进云倘有冲风抵浪底来又作么生师云争解弯弓射尉迟僧再进语师云果然果然问千家托钵大众饱参庆善一句如何指陈师云是处是慈氏无门无善财乃云花光浮古县竹影荫空庭昼坐清人耳新蝉四五声政当恁么时且道是境耶是心耶是迷耶是悟耶是诸佛机耶是祖师西来意耶黏皮着骨底未免疑虑多端越格超宗底便解斩钉截铁岂不见当年大慧杲于薰风南来言下脱落汗衫张无垢居士闻月夜蛙鸣忽然摸着鼻孔屈指经今数百载宁云土旷与人稀就中可有一个半个蓦地知归全身担荷若到山僧面前这一顿黑漆拄杖也少不得是事且止回向底句作么生道法雨普沾无少剩庆云常覆善人家卓拄杖下座。

　　持钵归上堂七佛轨仪衲僧巴鼻猪肉案头横三竖四大家去去复来来短巷长街无处避无处避常言开口告人难今日方信入山擒虎易然虽如是匹上不足匹下有余。

　　请化士上堂赤衷荷众罔顾艰危擗起布裙入泥入水金粟门下岂无其人秪为当作等闲看故此不能容易得山僧此者权将十方世界指出几处与汝横行阔步活捉生擒可中有具牙爪底英灵自然如惯战良马闻锣鼓声浑身痒簇簇地政当此际竭力一句如何道但得己心坚似铁他心虽铁也须穿。

　　解夏超凌冯氏请上堂灵苗秀植巾帼丈夫纷华不染宴坐一炉打扫粪堆搕　获收赤水明珠捧向诸方闲卖弄佳声流播满江湖且道是阿谁行履若也识得此人日消他八斗黄金供养未为分外如无九夏功成金风叶动诸人东去西去途中忽遇着凌行婆拦胸把住切忌口里胶生莫谓山僧不道破好复举僧问赵州如何是道州云墙外底僧云不问这个道州云你问那个道僧云大道州云大道透长安师颂云大道透长安天晴莎草干秋凉更快便去去有何难可惜这僧脚步短举头惟见黑弥漫。

　　中秋上堂明月几时有把酒问青天古德恁么提唱虽则豪放可嘉未免当前蹉过争似我此时此夜浮云卷尽看朦胧直出沧溟上碧空盈手水光寒不湿流天素彩静无风阿呵呵好大哥假饶马师父子来也玩即有分。

　　上堂昨因茂林杨居士偕令室陈氏入山设斋请升座举扬般若忏罪祈寿山僧一夜思来算去无有个华言美句可以奉酬忽于半寐半醒时梦见古佛与露柱相交宾头卢尊者忍俊不禁弹策而歌曰玉露零兮桂子香蛩音楚兮小窗凉消息真兮人能委罪花谢兮鹤算长歌毕恰值风吹叶响一觉翻身原来是梦大众昨夜与么梦今朝与么举汝若道是无梦说梦未会山僧意在更或道是梦中说梦也未会山僧意在毕竟如何是梦不立非梦亦非满院秋光澹欲滴鸳鸯飞上钓鱼矶卓拄杖下座。

　　开炉上堂僧问阳春节届大展宗风四众临筵请师直指师云篱边菊正开僧礼拜云可谓金粟顶上一枝秀也师云几多游赏客到此尽迷踪乃云金粟今日开炉柴火甚是猛利不许退后寻思那容进前拟议直饶生铁铸就底到来也须肉烂皮焦逼塞无处出气蓦拈拄杖云惟有这条拄杖子从本列列挈挈没巴没鼻常在于其中神通及游戏敢问诸人拄杖子有何奇特得与么闲闲地良久卓一卓云但能于此捷承当胜似牟尼亲授记复举雪峰示众云世界阔一尺古镜阔一尺世界阔一丈古镜阔一丈玄沙指火炉云这个阔多少峰云如古镜阔师云二大老一唱一和音律铿然简点将来犹被守炉神看破何故不合向净地上妄生节目。

　　上堂千僧井水一滴滴滴入诸人心肝独桑鼓声一声声透入诸人耳朵灼然与么去犹滞半途直须一口吸干一椎击碎始得有般汉闻恁么道便云某甲已吸干了也击碎了也似这等见解秪可瞒惑诸方若在金粟面前正好勘过了打卓拄杖下座。

　　上堂僧问昔日王常侍问临济云这一堂僧还看经么济云不看经侍云还坐禅么济云不坐禅侍云教他作甚么济云总教伊成佛作祖去和尚这里亦看经亦坐禅成个什么边事师云随条逐例进云倘有格外人来和尚如何相待师云顶门三千脑后八百进云八臂哪吒来又作么生师云也须吃一顿僧礼拜便喝师打云放过即不可乃云象骨蛇子湖狗剑树牙血盆口浑身流露没遮藏触着轰轰怒雷吼怒雷吼兮孰敢撄南山跳动北山惊若能拖出尽槌杀万里尘消宇宙清有么有么如无劈面来也何处迴避下座以拄杖打退。

　　入塔上堂世尊升忉利天为母说法目连下一十八重地狱度母艰辛仁孝之道从上贤圣莫不皆然故我原白道友于母氏存亡之日服勤送终各尽其分始也山花啼破子规血请我封龛今也霜风凛洌刮人寒请我入塔如是为伊母说法法法全该如是度伊母艰辛头头得度既然恁么且道伊母元吉庵主安身在什么处不在地狱与天堂佛界魔宫信步彰一道灵光无背面根尘迥脱露真常还有与他相见者么举拄杖云不因这个木上座人前几尽眼如羊复卓一卓下座。

　　冬至上堂僧问今朝节届冬至透漏衲僧巴鼻如何是衲僧巴鼻师云前村荒草里梅放两三花进云恁么则前三三后三三也师云是多少僧喝师便打问群阴剥尽一阴复来不涉阴阳一句作么生道师云石笋暗抽条进云更有梅占百花香师云汝还折得一枝么僧呈坐具云触破和尚鼻孔师云自己触破也不知乃云把定洪钧千峰削色放开线道万卉回春虽阴消阳长之有时亦日上月下之易逝是汝诸人作么生不为所流转去击拂子云夜来云静山衔斗卷起疏帘欲睡迟复举沩山问仰山云仲冬严寒年年事晷运推移事若何仰山进前叉手立沩云情知汝答不得这话却顾香严严云某甲偏答得这话沩云子作么生严亦进前叉手立沩云赖遇寂子不会师云明投暗合线去丝来纵夺可观转身有路若是山僧见伊叉手进前各与一顿趁出这里挨得身转后代儿孙不致寂寥还会么杀人刀活人剑。

　　觐周居士同夫人屠氏寿诞忏经上堂僧问香烟超出三千界烛影摇光透九霄如何是祝寿一句师云百八数珠数不足进云谢师答话师云放汝一顿棒问石女讴歌格外仙音摇海岳木童拍手壶中云练塞天池政当恁么时谁是知音者师云自有老维摩在进云秪如徐居士同老夫人寿诞请师升座未审将何祝寿师举拂云倾尽此时心进云恁么则寿莫等虚空福增于大海师云庆快之词不妨再吐乃云金刚体露堂堂般若智照无方城头画角声三美苑内寒梅破雪香便与么直承当大家聚首向古皇弗用五千四十八福自绵延寿自长既到这里须菩提正好唤来掇桌黄面老也只得合掌赞扬如未何妨带累许多驴汉朝朝暮暮数墨循行数到今朝娘生日果满功成庆吉祥且如何是庆吉祥底句委悉么劫石可尽年不尽常在尧天日月傍复云赵州绕禅床一匝虽则海藏彻底掀翻未免遭人简责庞蕴公将家私沉湘水尽道轻财迈俗看来狼藉太多争似金粟大众受嚫诵经一藏还他一藏非惟无可简责亦足见檀护自他普利功不浪施普利即且止秪如山僧适才恁么举唱还契他尊意也无良久云不须特地申三祝已信高山暗点头。

　　洞明请上堂终日无事拄临济棒驱沩山牛摇普化铃唱云门曲熙熙焉皞皞焉不记月之大小岁之余闰松岩竹坞随箕踞以徜徉酒馆茶楼或寓怀而笑骂且道此人是凡耶是圣耶若道是凡因甚解恁么地若道是圣因甚只恁么地通方上士一举洞明固执之流未免疑虑山僧抖下屎肠与汝等注破去也是圣是凡无处着非凡非圣无著处人人鼻孔各辽天逆行顺行合本据君不见大鹏展翅盖十洲篱边燕雀徒自啾啾去喝一喝。

　　上堂若欲参究此事如诸人要到金粟山一般行至一里便见一里境界行至廿里便见廿里境界及乎行至山中便见山中境界康桥锁岸宝阁凌空松竹交阴鼓钟迭响一一瞒汝不得历历各自分明是则固是丈室前有个门限为什么跳不过佛殿内有块方砖为什么踏不着设或于此踏得着跳得过方许汝亲到金粟大坐当轩与诸白牯黧奴于于喁喁互相赓和且毕竟赓和个什么遂拍手云年年腊月一山舍玉梅开收拾家中宝扁舟喜再来若再来霜天皎月任徘徊是汝诸人还知金粟极力相为处么复拍一拍下座。

　　含虚化士请上堂空手出山去乘风满载归瞎驴草料足相对笑微微政当此际热闹门庭则不无未审化者施者孰难孰易良久云难则总难易则总易复举甘贽行者因药山化主到门便问甚处来主云药山来甘云来作甚么主云抄化甘云将得药来么主云行者有甚么病甘舍银两锭意谓山中有人此物却回无人即休主便归纳疏山问云子归何速主云问佛法相当得银两锭举前话已山云速送还他予着贼了也主送还甘云繇来有人遂添银施之师云大小药山虽则贼智精明看来亦觉胆小当时若是山僧秪分付库司收入登簿云某日收甘行者买药银两锭顿令行者背地里疑杀忽有个汉出来道和尚与么大似乞儿见小利也许他道得一半。

　　梅溪四众请上堂石巩架只箭误陷平人铁磨参子湖自投罗网傅大士道冠儒履浪卖风骚台山婆蓦直指程难瞒具眼这一队男男女女各各负冲天志气分门列户称郑称杨今日却被山僧一把捏住抛在阶前了也直得赤骨[骨(歷-秝+林)]绝安排日炙风吹藏身无地声声叫道人而不仁如礼何人而不仁如乐何山僧小时曾念这两句书不觉触着放顽随伊分身前去且道伊分身在什么处举拄杖云家住梅溪作活计相邀这里献珍珠无端又累头陀手描邈虚空入画图复卓云漏逗不少便下座。

　　腊八界如玉亭请上堂僧问今朝打失娘生鼻累及儿孙带水泥播扬家丑拈向一边未离兜率以前请师直指师云蛊毒之家水莫尝僧提坐具云释迦来也请师答话师云一棒遣出进云莫便是云门棒么师云汝试分析看僧作怕势云几乎丧身失命师云自彰其丑问明星未见时如何师云河清海晏见后如何师云恼乱春风卒未休乃云凤阁龙楼不肯住甘心雪岭受饥寒抬眸忽契星前旨解向通衢把钓竿呈拄杖云这个是钓竿那个是释迦老子这个是释迦老子又唤什么作钓竿于此明得便可大方独步到处称尊高揖毗卢奴呼弥勒不邀福而福自集秦溪涌万里之波不求寿而寿自遐金山峙千年之柏其或未然腊月初八日定是释迦悟时节干诸人分上什么闲事复举晦堂心禅师颂云瞿昙失却眼睛时雪里梅花只一枝而今到处生荆棘却笑春风恼乱吹师云这四句颂从来未曾有人举着元上座今日举也荆棘参天脚跟下各自仔细好。

　　因雪上堂僧问银世界玉乾坤大地分明绝点尘未审如何得到恁么田地师云不是一番寒彻骨争得风光分外新乃云瑞木飞花普贤境界示现梅梢喷玉大悲手眼全彰政当此时海天一色龙象交参不必骑驴上灞桥顿发骚思何待山阴拨夜棹始遘知音团圞坐对火炉头拍手高谈无义话和气蔼然可掬眉棱勃勃生春可大师持刀断臂即不问汝诸人应庵老祖吟雪诗一句作么生道自从舞得三台后款乃人聆也解颐。

　　追荐上堂撇下娘生袜倒撑没底舟故乡田地好一去不回头风飒飒浪悠悠观音搭索势至撩钩现成受用多般也本有清光触处周虽然如是以拂子云更须向这里翻身始得复举古时尼法海禅师于迁化日说偈云霜天云雾结山月冷涵辉夜接故乡信晓行人不知师云法海尼寻常得这着子到临末捎头可谓词锋洒脱去住自由智庵庵主在生道念坚固死后人人共知为什么屈指五六年至今杳不见信息咄咄咄力口希霜天云雾结山月冷涵辉莫秪这个便是么喝一喝云犹是封皮下座。

　　春日上堂冥帝乍回春信至禅翁历历有何谓杖藜独立小桥头笑问桃花开也未桃花向我道已开可惜灵云不再来一曲词终花落尽秦山空自碧崔嵬下座。

　　岁旦上堂僧问如何是新岁景师云秀色溢林端如何是景中人师云来千去万如何是格外新条师便打进云觌面相呈又作么生师又打云还不知痛痒问年新日新万物咸新祝圣一句请师指陈师云日月光天德山河壮帝居进云共和讴歌去也师云未为分外问凤历颁春祖令时令互显龙天焕彩法轮日轮齐光元旦上堂如何施设师呈拄杖云孤根自有擎天势不比寻常曲录枝进云宗风远播禅衲云臻未审作么生冶铸师便打进云恁么则和尚拄杖子撑天拄地去也师复打乃卓拄杖云灵符在握杀活全彰祖令当行十方坐断今日新正开封去也瞿昙达磨悉听指挥德峤韶阳不敢咳嗽其余瓦棺老汉依草附木精灵正好朝打三千暮打八百忽有不甘底出来道幸然四海清如镜何必与他结怨仇山僧到这里也只得放过一着为甚如此万事无过和气好聊携斗酒话升平靠拄杖下座。

　　人日请上堂灵辰节届日暖天晴佳人公子呼伴踏青窈窈窕窕轻轻盈盈折得褪粉梅花三枝两朵东也行西也行行至路转峰回处蓦地相逢觑着一点春光描固描不就画又画不成惊得黄鹂四五声山僧与么说话且道有佛法道理也无若道无经云一切资生产业治世语言皆与实相不相违背又作么生分付桐乡众善士殷勤好向此中参。

　　上堂一年已减十朝光影如驹过隙惭愧我出家儿日用有何所益灵云桃赵州柏春风阵阵来是处都狼籍急须觑透本根切忌枝寻叶摘忽然本根觑透时又且如何骊珠滚起浪花粗无限平人遭点额复举法眼因僧慧超问如何是佛答云汝是慧超僧悟入师云法眼恁么抵对正所谓瘥病不假驴驮药能弹何用玉丝弦这僧悟去亦觉可人简点将来犹有事在且道是什么事咄玄沙道底。

　　上元日解制并请荐亡上堂僧问今朝解制则不问雪洒元宵时如何师云恼杀夜行人乃云火树银花合星桥铁钻开暗尘随马去明月逐人来众兄弟也好个快乐时节叵耐燃灯古佛与天官菩萨摇头不肯云一切众生皆以快乐成大苦恼轮回恶趣无有休期我等今日发慈愍心不循俗例要伊各各向大洋海里剔起真灯烈焰炉中捞起全月方可超生了死任运腾腾说是语已忽然不见众兄弟还识得他落处也无若识得他落处则人人全月现前毛孔眉尖添瑞彩在在真灯不昧脚头脚底露风光上与诸佛同源下与众生合命乃至过现未来幽显亲疏亦得藉此神通当体解脱更有送行小偈一并举似春草碧色春水绿波解开袋口去去如何踏倒苍龙窟趯翻野犴窠他日归来重会面娑罗树下舞婆娑阿呵呵方信繇来意气多喝一喝下座。

　　圣节上堂天地之道博也厚也高也明也悠也久也
今上皇帝圣寿亦复如是是以白玉阶前欢声震沸黄金殿下瑞气奔腾仰舜德之无私祝龙楼之永固草野微忱何以报端居丈室效华封。

　　孙信庵领众请上堂众生本不曾迷雨过山禽缭乱啼诸佛本不曾悟白云常覆门前路悟迷生佛属多端往往瞒人秪自瞒何似渴而饮饥而餐各安其位天宽地宽兴来垂幕篆烟绕斜抱丝桐协韵弹只如今华亭众善信到山亦不妨与他细弹一曲遂横按拄杖作抚琴势云行路难行路难万里晴空举目看若不听流水争知转别山卓一卓云山僧却被诸人勘破了也便下座。

　　荐难亡上堂僧问生前发愿死后了酬和尚肯大放慈光棒头拯接否师云遍界不曾藏进云恁么则亡灵蒙指示永劫侍空王去也师云好语大家知乃云在生为善修行临殁如何恻惨若非前报之因定是业缘所感以拄杖卓云山僧荐拔了也已故二位觉灵就这里开眼翻身便信尘世无活人黄泉无死汉本有主人公随方绝畔岸更说什么病苦忧亡又奚须论刀伤斧断宝华弥满佛来迎九品莲台常显焕复卓一卓云还见二位觉灵么掷下云拟着即错便下座。

　　大悲生辰上堂蛤蜊藏身鹰巢示现陕右滩边手把罗扇大小大悲惑乱人看来也是惯得其便何似年年二月十九日桃破腮柳垂线黄鹂枝上声声啭面目分明不须别荐荐不荐法堂前原古佛殿只如将钱买胡饼放下手却是馒头又作么生喝一喝云伶俐衲僧要见便见。

　　上堂尽乾坤世界在诸人眼里诸人眼在乾坤世界中此际收拾得来诸人瞒山僧不得设或当前蹉过山僧瞒得汝诸人然虽如是好事不如无。

　　钱草臣同夫人祈寿请上堂有德必寿有寿必名泉溢流能远兰舒味自馨况当人寿量本无延促历始劫以至来际实是现成实现成锦上铺华仔细听呈拂子云愿得须眉如此老却教龟鹤羡长龄复举王常侍问临济云这一堂僧还看经么济云不看经侍云还习禅么济云不习禅侍云教伊作甚么济云总教伊成佛作祖去侍云金屑虽贵落眼成翳济云将谓汝是个俗汉师云常侍已是煆过精金临济可谓钳锤本色一时主宾唱和固足观光据今日较量犹欠一着在且道那里是欠一着处具眼禅流试请辨看。

　　祈晴上堂僧问连朝云雾锁虚空把断乾坤不露踪今日吾师升此座杖头点出一轮红政当一轮突出时如何师云摆手踏新青进云农夫齐拍掌野老任优游师云恰是恁么时节乃云久雨不晴才晴又雨东舍西邻望空叫苦一者灶无柴烧二者锅无米煮三者菜麦烂根四者床头积水我出家儿高堂广厦虽则受用多般默坐思量鼻孔无处晒眼也太苦哉既然如是普请大众佛殿里烧香同演莲经妙义伏▆卷尽浓云绝点埃红轮涌出玉楼台普天匝地阳和气白牯黧奴笑满腮且毕竟以何为验遂举拂子打圆相云还见么下座。

　　超辉顾氏请上堂僧问历劫来事则不问荐扬一句是如何师云脚下无拘系香云入盖浮进云毕竟水须朝海去到头云定觅山归师云灵利人难得乃云无计留春住殷勤请荐夫山僧默许可依样画葫芦以手打圆相云这个是葫芦底样子已故承溪马居士就在这里脱落根尘惺惺寂寂识破去来如梦幻了知生死等空华是即是亦须扑碎始得复以手作抛势云葫芦扑碎了也直得净裸裸赤洒洒无倚无依自由自在烦恼海中为雨露黄金地上起风雷是即是要且无有证据展两手云山僧一总证据去也珍重亡灵乘此时脚跟在处不亏危行人急向机先荐莫待空山叫子规喝一喝。

　　上堂岩头和尚用三文钱索得个妻秪解捞虾捷蚬不解生男育女直至如今门风断绝山僧不用一文钱索得个妻也解捞虾捷蚬也解生男育女直至如今门风有赖大众要识山僧妻么举拂子云历劫相随只这是荆钗裙布我难抛。

　　上堂春已暮蜀魂夜半啼高树谁家游子肯归来恼杀落花红满路红满路留不住回思年少得几时短发如银无数数蓦呈拄杖云惟有这个木上座赤骨律绝差互一步肩持阔一步若人解透意中玄管取堂堂全体露卓拄杖云全体露也意中玄　掷下云拟筹量何劫悟。

　　(嘉兴府海盐县刘门朱氏法名超浩捐赀助
　刻祈先严养朴公先慈吕氏张氏早生莲界者)

　　百痴禅师语录卷第四终
嘉兴大藏经　百痴禅师语录


　　百痴禅师语录卷第五

　　嗣法门人超宣等编

　　嘉兴金粟山广慧禅寺语录

　　佛诞华亭蔡云台请上堂僧问昔日世尊初生今朝和尚升座当人分上则不问现前祥瑞是如何师云宝盖飘空进云恁么则头头显露法法全彰师云料掉没交涉进云法鼓一声天地阔庆云遍覆万人家师云塞却汝耳根问菩萨圆戒时如来出身处是同是别师云同则总同别则总别进云秪如云门要打杀毕竟具什么眼目师云也是为他闲事长无明进云丹霞闻戒掩耳而出又作么生师云可惜今日不遇其人进云二大老虽则各展家风争柰沾池泥水请和尚别传一令师云都与三十棒僧礼退师乃云天清地宁世康道泰驴名马字何处得来释迦老子不合向毗蓝园内放屙以至臭气狼狼籍籍塞满阎浮有棒也打他不著有水也浇他不入年年此日是渠诞辰雪屈酬恩底车载斗量何可胜计金粟虽然不涉这两头也只得曲徇时宜相席打令还知么花过园林新荫浓琅玕脱笋绿丛丛闲欹枕挹薰风一瓯晴雪画楼中政当此际谁是人谁是我谁是释迦老子谁是维摩大士性相平等鼻孔通同把手共行了无向背福源不断华亭水寿比九峰万古青良久呈拄杖云拄杖子作证明去也便下座。

　　师生日结夏祝夫人七旬请上堂万物一体天地同根鹭鸶骑象撞倒昆仑游遍大千圆觉海生前总是旧乾坤山僧今日锦上铺花一举两得众中有应时应节觌体归元者便知山僧本命元辰落处若知山僧本命元辰落处便知佛祖本命元辰落处若知佛祖本命元辰落处便知祝老夫人七十年来本命元辰落处灼然不属男女相瑞气盈门福寿添脑后圆光山岳高安居常履伽蓝地还有末后一句子如鼠咬铁钉未肯容易与诸人说破且待九夏功成之际别作论量。

　　隐野长老请上堂三十九年前无云万里天三十九年后一步强一步政当三十九袖破露出手广慧室内添筹金粟山头点首蓦然一喝迅如雷鼠怪狐妖没处走诸禅流还会否会则道我卖弄风骚不会道我簸扬家丑家丑风骚只自知年年初度在斯时常爱画梁紫燕呢喃语也有对对衔花水际飞击拂子下座。

　　请上堂家居修善行把手入山堂设食供清众信心岂易量须知信之一字乃成佛作祖基本了生脱死根由但能念念弗忘心心靡间管教忏罪罪灭求福福生豁开无为寔相门一超直入如来地虽然秪如古者道心不是佛智不是道又且如何到这里十影神驹追之莫及铜睛铁眼觑之不能汝等诸人莫有互相契证者么良久击拂子云昨夜珊瑚枝击碎今朝梅雨涨前溪下座。

　　海宁占鳌塔院上堂一溪长水碧于螺舞棹扬帆逸兴多幸遇知音相证据不须静处萨婆诃蓦竖拂云看看山僧鼓两片皮去也道源不远弘之在人性海非遥得之由己己得则满眼满耳处处现成人弘则普地普天头头合辙有时主宾互换走虺奔鳌有时照用齐施旋风骤雨有时慈悲落草黄叶止啼有时倏喜倏嗔三头两面所以道大人行履不寻常触着眉棱解放光万别千差都烁破明如杲日照虚堂且如何是放底光有人识得酬偿施主有分其或未然莫道不疑好遂摇曳拂子下座。

　　解夏上堂僧问解制一句如何指示师云紧峭草鞋进云不解不结一句作么生道师云鼻孔依然向下垂乃云金风飒飒来木叶萧萧下袋口解开时禅和要告假芒鞋两翅生短策光相射结伴走诸方了参作话杷蓦逢无眼人彼此互矜诈付嘱烂如泥全身都倒卸这般魔魅多真个可嗟讶愿汝听吾言沽哉且待价复举世尊因自恣日文殊三处度夏迦叶拟白槌摈出才拈槌便见百千万亿文殊世尊云汝欲摈那个文殊迦叶无对师云文殊脱体风流迦叶浑身卖俏是即是可惜放过这一槌只如不放过又作么生黄面瞿昙没量大也教无处可藏羞卓拄杖下座。

　　中秋龙华韬明禅师至上堂僧问金风满院皓月当空化外来宾焦桐一曲且道座中还有知音同和者么师云大众普瞻进云踏得祖翁田地稳须知出手大家耕师云不劳阇黎赞叹乃云午夜灯花开寅朝野鹊噪不知兆若何原是知音到知音既到也则有礼有乐有主有宾眉端喜溢握手情亲秋月团团兮应广庭之律吕秋风　　兮扫寥泬之飞尘全机大用当堂露引得禅流话转新话个甚么同门骨肉胶和漆世上于今见几人。

　　上堂桂子放秋香莎鸡泣坏墙单传直指意觌体露堂堂诸人果与么会去入地狱如箭射。

　　重阳上堂澹然金菊映秋光底事无人泛玉觞翻忆陶潜旧池上肯教和草过重阳大小云峰诚所谓见贤思齐焉见不贤而内自省也然虽如是未免埋没当人争似我这里秋光欲滴金菊乍开底事明露各各徘徊良久喝一喝云陶潜去后尽相识何用白衣送酒来。

　　陈纮世荐母上堂夜台不复晓三载杳沉沉请我明垂示须知佛是心蓦呈拄杖云急荐取谩哦吟踏翻生死海裂破有无襟腾腾脚下忘拘束脑后毫光涌万寻且毕竟向什么处去卓一卓云国土动摇迎势至宝花弥满送观音复举五祖演和尚室中问僧云倩女离魂那个是真底僧下语无有契者后普融藏主颂云二女合为一媳妇机轮截断难回互从来往返绝踪由行人莫问来时路师云诸人还识得普融颂意么如未敢借古诗一首为伊颂出客舍并州已十霜归心日夜忆咸阳无端更渡桑干水却望并州是故乡。

　　开炉上堂僧问百日禅期个个放下腰包向七尺单前坐看未审看个甚么师云七尺单前且坐看进云识得了也师云识个甚么进云和尚眉毛眼上横某甲鼻孔大头垂师云与汝一棒作么生僧一喝归位师乃云玉将火试金将火煆不改异常光明灿烂若是铅汞碔砆到这里已百杂碎了也所以山僧数年来开炉冶运钳锤挈挈波波费尽柴炭只要求个精金上眼美玉当前争柰土旷人稀相逢者少可中有不受屈抑底往往自谓怀金无识价抱璞枉遭刑似则固似是即未是大众既似矣为什么却未是何楼市物真和伪到底行家不可瞒。

　　白众出队上堂世尊敕阿难持钵劳累他人长汀撒布袋街头卖弄自己金粟此者劳累他人则不可卖弄自己又不能只得领十余辈同向烟村水国布网垂钩忽然遇着锦鲤长鲸冲风驾浪敢保满载归来有日在且临行白众一句作么生道分手暂时各自爱法城久卫莫辞艰。

　　到平湖百安上堂法无定相杖藜在处起清风道不虚行脚底随方添瑞彩明明没塞碍历历绝囊藏譬如万顷湖光平吞群象扁舟只钓任我优游到这里亦何必穷妙穷玄说心说性究理究事立境立机只就当人本有上拨动星儿便见薰天炙地耀古腾今希奇中感希奇殊胜中现殊胜不惟信得满城男女尽是金仙乃至十方世界草木丛林总是恒沙劫千佛数脱有个汉出来道和尚与么指陈诚所谓顺水推舟借路经过若是逆风把舵陆地扬波则未在山僧只向他道阇黎大有见处然虽如是不因两岸轻垂手争识吉人蔼蔼多。

　　徐思泉病中披剃改宅为善护庵上堂须发未除尽道思泉居士伽黎才搭却是善护老僧僧相既具正好秉智慧刀披忍辱铠破愚痴病灭烦恼魔与从上佛祖共躅齐肩方是大丈夫汉所以道善哉大丈夫能了世无常弃俗入泥洹希有难思议虽然更须知有超佛越祖底汉能向无明窟子里放无量宝光于众生境界中作大饶益事直得乾坤大地蠢动含灵一一现千百亿化身不消一捏是汝今日还解恁么领略也无脱或未能百鸟不来年已过茫茫空作住庵人。

　　到龙华上堂僧问昔年粟岭分灯今日龙华发焰主宾道合一句请师举扬师云舞换临溪树歌饶向午风进云恁么则故人相见垂目低眉师云十八湾前路行人若个知俊民居士问九十峰头个个青山点首十八湾畔曲曲流水朝宗未审金粟与龙华是同是别师云一点水墨两处成龙进云如是则一堂风冷澹千古意分明师云作么生是分明底意士云学入今日幸遇和尚师云速礼三拜士拜起云相逢云影外独立磬声边师打云这一棒放汝不得乃云龙华殿上古佛舒光宝塔檐前祥云散彩百步桥长悬不断阴阳井清浊全彰山僧今日到来秪可将常住物私做人情若要现三头六臂手段用奔流度刃机关自有堂头法兄在为甚如此自出洞门无敌手得饶人处且饶人。

　　张泽西来上堂凛洌霜风透骨寒片帆轻曳入云间幽怀欲与旧交论好鸟声声已代宣然虽如是未可徒然且听木上座横三竖四去也遂呈拄杖云秪这个一切诸佛从此出历代祖师从此传天下衲僧从此安身立命会中倘有明眼道流直下觑透户牖豁开自然触境逢缘了无窒碍或太平桥畔捷蚬捞虾也得或黄浦渡头随波逐浪也得或西来庵内饱食高眠也得或张泽街前陶凡铸圣也得所谓得底人恁么也得不恁么也得恁么不恁么总得政当此时山僧把手共行一句作么生道以拄杖卓云错脚踏翻水底月奔腾惊起赤虬龙。

　　出队归上堂举五祖演和尚云出队半个月眼不见鼻孔忘却祖师禅拾得个骨董且道向什么处着一分奉释迦牟尼一分奉多宝佛塔师云山僧则不然出队四十日鼻孔依然在风雨虽多侵珍珠赢满载归来不隐藏当众为分派一半抵冤家一半偿旧债且道多宝佛塔与释迦牟尼又将什么供养良久云幸自慈悲弗用笑怪。

　　上堂吃粥了也洗钵盂去潦倒赵州讨甚巴鼻且这僧为什么便悟无端误听关山曲不是征人亦泪流下座。

　　行皓五旬上堂腊月初一好个消息屋后梅开千峰寒色普请诸人着眼看免教过后空相忆休相忆年年轮换有何极所以道去年如是今年如是乃至明年后年无不如是既皆如是庆赞一句毕竟作么生话会五十修来皓月明生生皈命婆伽国。

　　上堂僧问如何是夺人不夺境师云张公醉倒街头睡如何是夺境不夺人师云举头不见长安路如何是人境两俱夺师云黯淡丰山昔日秋如何是人境俱不夺师云今年禾稻熟处处见太平乃云古佛心只如今澄水浸虚碧寒风助暮砧明明历历无人会可笑空抛境上寻记得当时洞山问兴平云如何是古佛心平云汝心便是山云虽然如是犹是某甲疑处平云恁么即问取木人去大众洞山与么问兴平与么答莫是慈悲落草真寔相为么且喜没交涉莫是直截单提箭锋互拄么且喜没交涉有能于此简点得出许汝亲见兴平其或未然打面还他州土麦唱歌须让帝乡人。

　　腊八上堂说个观星悟道人人口快眉扬要伊六载修行个个腰酸骨痛殊不知不入滔天浪称意鱼从何得来设或有过量底便向棒头取证喝下承当末后波吒敢保亦免不得金粟到这里又作么生珊瑚枕上双行泪半是思君半恨君。

　　上堂金谷罗帏风流子弟玉堂锦轴盖世英豪虽然轩耀夸人未免关心得失争似我衲僧门下不越分而守不择地而栖富贵霞千缕文章水一溪闲来倚杖峰前立笑听华禽缭乱啼且道衲僧门下寻常得个甚么便能如是展手云休于别处觅只向此中寻下座。

　　海盐观音寺上堂僧问楼阁新光普门示现和尚今日升座如何是为人一句师云拄杖一条振古风进云随处放光明去也师云汝且莫眼花乃云古盐城外海阔波平福业堂前天高地迥亘古亘今无向背超声越色绝遮藏三世诸佛迭兴惟此一事历代祖师直指亦此一机参学上流夙有器骨者一闻千悟直下承当便能透生死关出有无见撒手那边行履现身此界提持譬如狮子趯翻玉栏干谁人罗笼得住象王掣断黄金锁呼唤竟不回头政当此际蓦劄相逢则且止慈光普覆一句作么生道呈拂子云八方宁谧咸归顺总在乾坤化育中复举古德偈云秋江清浅时白鹭和烟岛良哉观世音全身入荒草师云这老汉寻常神出鬼没落草为人被古德一言道尽不觉手脚俱露山僧今日未敢与他斗富只要普使诸人共知遂以拂子敲香几三下云还见观世音么便下座。

　　岁旦上堂僧问昨夜泥牛斗入海轻轻放过今朝木马嘶春风恼乱当阳如何是恼乱当阳一句师打云拄杖正开封进云恁么则鼻孔辽天去也师云脚跟下犹未点地问曹溪昨夜迎新岁雪岭梅花吐旧香请问和尚拄杖子是新耶是旧耶师云逢人但恁么举进云彩龙有角吞宇宙画虎回头趁入云师打云也要吃一顿在乃云佛法无人说虽慧不能了况复值年朝如何静悄悄擂鼓出升堂香云四处绕拄杖倒头拖袈裟忘里表问着口莫酬遥空指白鸟大众且道金粟与么是欢喜耶着忙耶若道是欢喜年年好年有什么欢喜处若道是着忙我为法王于法自在着忙个甚么于此泾渭得出正好山门摆手宝殿鞠躬见僧贺僧见俗贺俗见白牯狸奴贺白牯狸奴如弗然者庚寅岁君所司时令又向闪电光中打辊去也遂拽拄杖下座。

　　郑旦复保安荐严请上堂凡所有相皆是虚妄若见诸相非相即见如来蓦呈拂子云唤作拂子得么唤作拂子是相不唤作拂子作么生是如来就这里谛当分明三十二分烂葛藤释迦老子运粪汉善现启请好肉剜疮人天奉行纳败不少直得净裸裸绝安排千处光辉万机历落至于行住坐卧享福享寿享富贵多子孙悉皆承渠侬威力政当此际还识得令先严落处也无击拂子云风前有路超调御九品华开劫外春。

　　信庵等请上堂问师登宝座将何法指示人师云昨夜六花飞牙檐浑砌玉进云争柰红日当空照遍界暖烘烘师云不易道将来士拂袖归众师云恁么去也乃云日融融风浩浩华亭江畔古犹今云幕幕草茸茸金粟峰头常显露不是目前法亦非心外机拈出自光鲜用着更痛快与么说话皆诸方普请会底山僧此者拟别行一路算去思来总跳不出忆得古诗有两句颇相近堪与一切人脱却贴肉汗衫夫免借为流布下嵩山兮多所思携佳人兮步迟迟松闲明月长如此君再游兮复何时良久高声召云居士居士士举首师云各须记取下座。

　　上元日解制上堂僧问结则水泄不通解则七通八达水泄不通则且止七通八达是如何师云摆手出山门进云恁么则横行宇宙无人遏十字街头唱哩嗹师云任汝举扬乃云栴檀林中犹有杂树老鼠窟里必无金毛诸人若要拨草瞻风也须具个缁素眼且如何是缁素眼卓拄杖云灯月交光难比况行行不被影光瞒复举天童密师翁因僧问云水尽从今日解重楼杰阁锁何人翁云天无四壁僧云恁么则草鞋狞似虎拄杖活如龙也翁云走杀阇黎师云一转语这僧欲去去不得一转语这僧欲住住不得当时若是个汉决不恁么便休莫有去住自由者么出来为这僧作主与金粟相见。

　　上堂世尊拈花南泉指花碓觜生花露柱开花带累山僧拄杖子夜半无端也放花蓦呈拄杖云这个是拄杖子阿那个是放底花掷下云空花空花切莫眼花。

　　荐母请上堂百骸俱溃散腊尽寒冰泮一物镇长灵悬空杲日明百骸溃散终归土纸褁大虫原是虎一物长灵甚处安等闲触着骨毛寒天衣怀与么道完完全全今日却被山僧注得七华八裂了也敢问诸仁者还识胡氏一物长灵么卓拄杖云杖头点出无瑕翳处处该通自在身。

　　侍者居士请上堂数日不说禅口边生白醭斋主偶临门随风登曲录曲录既登且毕竟说个甚么惹山青秦水绿金鸡飞上玉栏宿看来何似布毛吹得得酬人颠倒欲虽然秪如庞居士道日用事无别惟吾自偶谐汝等又如何话会二六时中能返观永言配命定多福。

　　心月五旬请上堂一二三四五六七七六五四三二一纵横逆顺数将来日日分明是好日去却七拈着一八臂哪吒下手难千眼大悲辨不出说个依稀半月仿佛三星大似画蛇添足之谈更说个光吞万象无物比伦犹是金鎞莫刮之疾何如举止翩翩听信前缘饥餐渴饮晏坐困眠胡卢任彼傍观者尽道偷闲学少年良久云山僧拄杖子为伊推本命元辰去也遂拈拄杖卓一卓下座。

　　何孟甫请上堂僧问春风浩浩花含笑春雨蒙蒙草喷青如何是金粟境师云藏楼外有千僧井进云一曲胡笳新意气从教大地悉知音如何是境中人师云大家听取进云某甲会也师云会个甚么进云但见黄莺啼翠柳不知流出洞中春师云学语之流僧拂袖归众师乃云如何是佛舟里山头光突突如何是法广济桥边闹聒聒如何是僧娑罗树下步腾腾三宝根源已直指寻枝摘叶我无能若人于此承当去管取胸中绝爱憎绝爱憎事事应团圞浑共聚瑞气自云凝复举泗州僧伽大圣因问者云子何姓答云姓何云何国人答云何国人师云有者道大圣不曾姓何不曾何国人直是好笑笑须三十年有者道大圣决定姓何决定何国人也与笑三十年有者道大圣不合说姓何不合说何国人更与笑三十年殊不知大圣如镜照镜似空印空汝若意识抟量早已蹉过了也委悉么到底还他肌骨好不搽红粉亦风流。

　　上堂僧问如何是西来的的意师呈拄杖云一枝别是太和春进云一句全彰真机独露师云可怜不遇攀花手进云有水皆含月无山不带云师云狼藉转多乃云书可读道可修浩浩尘中得自繇男效耕女效织生涯本分承谁力只者数语大有来因惟许当人就地默契方知成佛作祖也在此安家立业也在此产子育孙也在此了生脱死也在此故俞婆市油糍庞公卖竹漉从上风规凛凛今日岂是无耶政当斯际互出只手一句作么生道但愿东君齐鼓荡年年吹入我门来。

　　含虚化士请上堂粒米寸丝净檀汗血堆箱积廪化士勋劳是汝诸人也须念德修德知恩报恩虽然秪如中间有个大阐提汉禅不参道不会前街后巷开三毒华酒肆茶坊结无明果且道此人合受供养也无若谓合受供养朝礼楞严暮诵般若底又向甚处取食君不见毗耶彼上人谤佛毁法众不亲满钵盛来香饭美走杀空生扑面尘拈拄杖作舞下座。

　　清明上堂三月届清明扶筇陌上行行行兴未歇半喜半疑惊旧冢添新冢歌声和哭声如何尘世客不早学无生且无生作么生学喝一喝云相逢莫下马各自奔前程。

　　密老和尚像开光上堂僧问正眼传来不覆藏儿孙千古共联芳一铺功德今成也愿请吾师为举扬师打云祖不了兮殃及汝进云恁么则辉天鉴地去也师云声前句后一时收问钟鸣鼓响大众云臻宝座高登将何指示师云七尺乌藤全正令进云如何是末后句师云且礼拜去进云到此还有事也无师打云教休不肯休直待雨淋头进云何劳一片老婆心师云莫错会好乃云铜棺绝顶突出双睛情与无情焕然等现此师翁最初之光也踞六大刹丕振济宗缁素云屯名传紫阁此师翁出世之光也示寂通玄峰峦变白四方闻讣如丧所生此师翁末后之光也即今若子若孙遍天遍地总是师翁不尽余光所摄更说个饰像开光大似佛头上屙涂污不少是汝诸人要见师翁不尽余光么山僧彻骨彻髓普为点出去也拽拄杖下座一齐打散。

　　上堂僧问如何是当阳独露句师云春鸟喃喃骂落花进云恁么则意在目前也师便打乃云春事阑珊芳草歇落红处处闻啼鴃偶然忆着旧冤家梦破五更肠欲折大众还识旧冤家么佛祖是旧冤家拄杖子是旧冤家三藏十二部是旧冤家即汝与我也是旧冤家既是旧冤家理合各各迴避为什么抵死不肯放舍有人道得接手句许伊主宾互换照用同时设或未能造福者获福造寿者获寿张公吃酒李公颠总不干诸人星子事。

　　张启英请上堂九九百百半青半白项短二寸头长三尺相对无言独足行神光闪烁射衣裓应机游戏兮大千刹土不为宽随物遁藏兮蟭螟眼里不为窄释迦弥勒是他奴临济德山空踧踖试问此者是何人拟议顶门轰霹雳拈拄杖卓一卓喝一喝。

　　保安上堂万法归一掬水月在手一归何处弄花香满衣及乎道个青州布衫重七斤却又添许多筌索英灵汉窥籓不入据鼎不尝直向未启口已前一扯百杂碎然后于官街大路阔步横行使一切人危者安迷者悟如母得子如暗得灯始有共语分山僧恁么道理上也合事上也合若有不合者佛法必无灵验政当此际因斋庆赞底句如何话会寂寂萱帏凝瑞气嶙嶙彩笔涌祥光。

　　求剃度上堂流转三界中恩爱不能舍弃恩入无为真是报恩者钱氏超岩孑处三十余载弃舍恩爱已久兹从常熟得得来求度报恩又作么生说个入无为底道理蓦拈拄杖卓云无为门开也就这里讨个入路全心即佛全佛即心动静语言头头解脱山华红映水弗羡陈婆家风箬笠戴欺人岂乏实际机用四恩尽报三界齐超如是功圆宁不美哉虽然古者道出家乃大丈夫事为什么女人得度试各下一转语看众下语不契师云可惜无人证明下座。

　　霞章淡月为师庆四旬上堂僧问和尚年年庆诞未审木上座年多少师云也与山僧不较多进云恁么则无量寿佛现也师云且莫随语生解进云瞒某甲不得师云却被我瞒了也僧一喝归众师乃竖起拂子云摩竭陀国亲行此令万派消声千差打迸可笑饮光潦倒末后自入坑阱带累几许儿孙到处说性说心称杨称郑金粟赢得日长无事倚栏干望见丹里山下秦皇庙前有一座藤褁石桥冷与碧波相映只是不许动着为甚么蔡三郎行年本命复举僧问赵州和尚寿年多少州云一串数珠数不尽师云赵州有年有德语不虚发忽若问金粟即今年多少秪向他道罗公羞把佳丝系古路扬眉口懒开良久喝一喝云是何言欤便下座。

　　上堂无明即佛性万幅杨烟藏古镜烦恼即菩提千畦麦浪涨前溪也无佛性无无明闹市红尘信步行也无菩提无烦恼拈匙把筋随时好随时好须及早莫言乌兔尚堪留蹉过一生空到老。

　　佛诞入塔上堂世尊未出世达磨不西来政当此际也好个太平时节迨夫王宫降诞少室流芳便见风景迭迁生死交谢一猱吠虚千猱和一家有事百家忙殿里底麻三斤杖林山下竹筋鞭韶阳打杀狗子吃总是堕坑落堑贼过张弓金粟此者怕见断井绳只可坐观成败冷地唱凉州若欲逐浪随波实未敢在且毕竟如何晨朝登坛说戒中午普众受斋斋前为正宗禅德入塔除此之外更无他事。

　　梅溪自慧请上堂久违碧眼胡懒读也之乎今日请升座寻思半句无忽于狼籍堆头拾得一本多年历日仔细阅过元来是月也蝼蝈鸣苦菜秀靡草死王瓜生且喜应时应节有个抵塞处所以道有一句子到汝塞却汝耳无一句子到汝哑却我口不作平常流布莫作奇特商量参学上流未审如何通信良久云梅溪水接秦溪水侬寿山同渠寿山。

　　结夏上堂才结又解才解又结罕遇狞龙多逢跛鳖调是钩头不妙屈辱生平谓是巨货全无太欺英杰切切切怎分雪钓竿斫尽竹重栽弗计工程得便歇复举佛果远祖因僧问西天结夏以蜡人为验未审此间以何为验祖云以眉毛为验僧云还许学人出得么祖云更眨上看僧云只恐觑不着祖云长底长短底短有什么觑不着师云佛果虽具本分草料未见截铁斩钉且据实论量眉毛有什么验处若问金粟只向他道以眼睛为验待他开口进前劈脊便打下座。

　　香国为袪非师入塔上堂问金粟山头则不问先师入塔意如何师云海神知贵不知价留与人间光照夜国礼拜师乃云昔年此地曾同榻今日依然又到山谁谓形骸生死隔清光历历不相瞒何故盖为伊在本师会下经受恶辣钳锤透略是非窠臼所以生无生相死无死踪全体是大解脱门丝毫外物难摇动迄兹安藏窣堵户牖常扃坐断溪云包罗风月且作么生与伊出气卓拄杖云崚嶒宝印当空妙百匝千重锦篆新。

　　尼思慧请上堂僧问云水海会则不问诸佛出身句若何师云经声含石浪麈尾拂溪烟乃云北溟有鱼其名为鲲鲲之大不知其几千里也化而为鸟其名为鹏鹏之背不知其几千里也大众唤作鲲又是鹏唤作鹏又是鲲唤作即鹏即鲲似属颟顸唤作非鲲非鹏未具辨别眼可中有不受人谩底出来打鼓弄琵琶欣逢两会家也许伊绿槐树下饱食高眠碧石阶前谈天说地若或随群逐队影响全无非惟取笑庄周抑亦负惭自己看看结夏今已六日也自己事毕竟作么生良久云可怜此意希相识令我徘徊忆末山。

　　上堂行清张氏请我上堂一者祈寿二者荐亡祈寿必添鹤算荐亡定往西方不是乘虚谈世谛人人自有好风光这风光绝覆藏星辉彩帨月映前廊绿杨倒影池塘闹鸟梦惊回过短墙要得母子相见么蓦竖拂云死死生生无别路时临菱镜谩悲伤。

　　送法衣上堂僧问锦上添花则不问觌体离披事若何师云拈来光宇宙进云法净师为和尚庆诞未审如何指示师云水涨船高泥多佛大进云恁么则人天共仰大众咸闻师云此语果不虚传乃云迦叶携归鸡足巅老卢持过大庾岭何似山僧缭乱披等闲坐断千峰顶然虽如是拈起衣角云且道这个今日从甚处得来若也知得来处铺红缀紫全彰本有灵光戛玉雕金不昧当人正眼重重无尽事事圆融如华严法界无边香水海悉向这里一时开现政当此际还是山僧受用耶诸人受用耶祖月凌空圆胜智谁家松桧不青青。

　　朱承宇请上堂僧问不惑年来道力充见闻弗隔利无穷今朝四众齐倾耳谛听单传向上宗如何是向上宗师卓拄杖进云向上宗已蒙指示政当庆寿意如何师云普进云与么则道风奕奕弥寰宇寿莫绵绵满芥城师云莫错下名言乃云尼山不惑子舆不动我际斯年虚空簸弄兔角杖碎月敲云龟毛拂罗龙打凤虽则几处呀呀吒吒今日看来总是南柯一梦良久喝云分付诸人各自知何须乱走觅糟瓮复举僧问云门如何是诸佛出身处门云东山水上行又僧问佛果果云薰风自南来殿阁生微凉师云扶持宗乘曲引时机还这二老汉始得金粟则不然如何是诸佛出身处蓦头便棒何故曾经大海休夸浪除却浓烟始见山。

　　上堂佛法要妙作者方知治世语言不相违背二十一点骨骰子赌去有输有赢三十二员烂木头着来全生全杀机关截利手眼精明奇在未举之先算出白拈之外故曰虽小道必有可观者焉致远恐泥君子不为也且如何是君子所为底蓦拈拄杖卓云银山铁壁都槌碎迦叶闻风也皱眉。

　　上堂欲言言不及林下好商量现前山河大地明暗色空信口道来有什么言不及饥则吃饭倦则打眠随意受用有什么好商量良久云昨夜三更雨过窗今朝满地花如织。

　　上堂世事华开华谢人情潮去潮来惟有一尊古佛长年伴我徘徊汝且道是那一尊毗婆佛耶释迦佛耶楼至佛耶咄莫错认好。

　　(嘉兴府海盐县刘门朱氏法名超浩捐赀
　助刻祈先严养朴公先慈吕氏张氏早生
　莲界者)

　　百痴禅师语录卷第五终
嘉兴大藏经　百痴禅师语录


　　百痴禅师语录卷第六

　　嗣法门人超宣等编

　　嘉兴金粟山广慧禅寺语录

　　举韵峰憨璞首座上堂眉毛挂剑血溅梵天大树垂阴清风匝地从古已来荷佛祖纲宗用驱夺手段不得其人未敢轻举何幸于今二难具并头角齐彰大家扶掖丛林山川喜呈瑞气政可谓打鼓弄琵琶相逢两会家庭前风雨足铁干也开花铁干开花则且止琵琶曲调作么生诸人若欲辨别清音烦诣二首座寮如法扣问。

　　诞日请上堂僧问炉烟缭绕冲霄汉动地天花意若何师云高高处观之不足进云恁么则风光满面遍界游行去也师云低低处平之有余进云狮子窟中狮子子爪牙未露已翻身师云也须照顾性命问昔日世尊初生六龙吐水未审和尚诞日有何祥瑞师云杲日当空薰风匝地进云大众沾恩去也师云汝分上作么生进云学人到这里不得不礼拜师云赤土涂牛你乃云曾骑竹马趁双轮屈指匆匆已四旬自笑胸怀无所有空拳捏起诳千钧是汝诸人莫有不甘者么有则出来掀倒禅床喝散大众把山僧拖下烂槌一顿以报不报之恩共助无为之化亦显得英灵手段悠然迥别若犹未也庆生还汝自相庆道骨撑天让我侬卓拄杖下座。

　　上堂人道斑鸠拙我道斑鸠巧一根两根柴便是家缘了普照宝与么悟去且道了得家缘也未卓拄杖云马上相逢无纸笔凭君传语报平安。

　　上堂当阳直截不昧时机答去问来全彰奥旨头头迥脱法法圆成千古万古只如斯前佛后佛无别道贵在当人略回光相眨眼自看可以克证菩提顿超方便到这里直得寿山雾涌福海川增罪垢消除冤家解释束虚空作大棒也打他不着合聚雷作一喝也惊他不动山僧今日以此一毫胜利奉为吴门朱老夫人六旬初度之辰伏愿慧性长明享期颐之上寿邪氛莫扰悬锦帨而常新且毕竟以何为据卓拄杖云木童把板呵呵笑玉女含笙缓缓吹。

　　解夏上堂采菱歌断秋风起曲槛香清翠带残惭愧九旬无法说行行坐坐暗相瞒政当此时解夏一句又如何道行满不须验蜡人轻包万里任来去。

　　钱夫人为子凝秀保安请上堂炜炜皇皇放放旷旷富有多般奇无两样明月芦花何处寻想伊只在秋江上若人识得伊折旋俯仰不离本地风光接物应宾悉本现成受用如子得母菽水尽慈闱之欢如母得子终朝免倚闾之望家堂稳坐永绝诸殃桂秀兰香连环弗断所以道出世法即世间法世间法即出世法倘或执意区分早已白云万里了也还委悉么灵山自古该嘉运瑞气常凝至善人。

　　追荐上堂一梦南柯不复还脚跟无碍路头宽香云涌起随花现宝镜圆明透顶寒佛为伴祖亦安小果声闻何处钻自是夙生培善种故能取用乐般般此乃山僧为超文吴公荐拔底意只如兹者时维九月序属三秋潦水尽而寒潭清烟光凝而暮山紫天高地迥觉宇宙之无穷兴尽悲来识盈虚之有数汝且道滕王阁上一篇古文章与山僧口中两句闲言语还有本分相应也无击拂子云早信青灯原是火端然饭熟已多时。

　　开炉上堂僧问大冶真金永无变色请问和尚将何煆炼师打云只用一锤进云恁么则棒头有眼明如日要识真金火里看师云真金在什么处僧一喝师云七花八裂了也问如何是临济宗师云轰轰烈烈如何是云门宗师云峭峭巍巍如何是沩仰宗师云圆圆陀陀如何是曹洞宗师云绵绵密密如何是法眼宗师云历历明明进云五家宗泒蒙师指觌面全提意若何师便打乃云开热恼炉扇无明火添三毒炭运五逆锤马面牛头列两旁夜叉狱卒居前后见者闻者悉兴恶念恶念兴时充满虚空即虚空体证魔王身当此之际亦无人亦无我亦无佛亦无众生何等平等何等自在个里承当得去许汝诸人有出身之路设或逐队随群徒趁热闹总是焦头烂额汉东邻老鼠子西舍野狐儿火炉边唧唧啾啾撒屎撒尿瞒汝诸人去在拈拄杖卓一卓喝一喝。

　　请上堂父母深恩等盖载世间补报莫能逮南无调御大觉尊一句了然超情爱所以觐翁居士发最胜心去冬于此山中启诵金刚经一藏酬报亲恩今既卷数周圆又逢令先君忌日特入山来礼忏请山僧升座举扬个事且个事作么生举扬遂竖拂云看看黄面瞿昙走向山僧拂子头上放五色光明说道如来者无所从来亦无所去政恁么时天垂宝益地涌金莲梵阁香清虚堂响答乃至若圣若凡若男若女若长若幼总在此光明中听黄面瞿昙摩顶授记世世生生同居佛土敢问大众且道过去资善大夫星翁居士与黄母老夫人还在里许也无复竖拂云尘尘刹刹全身现千古令人望莫穷。

　　师持钵到乍城上堂不顾霜风扑面寒特来此地下纶竿钩头无限深深意贵在鲸鳌着眼看有么有么有则出来鼓鬣扬腮拏云攫浪使一切具信根者生大欢喜心作大奇特想亦何至山僧满船空载月明去铁笛横吹过鹉湖然事无一向得亦随缘幸遇缁素殷勤不免漏泄风光一上遂竖起拂云还见么粉堞连云无滞货四民凭此乐尧天复举僧问古德深山里还有佛法也无德云有僧云如何是深山里佛法德云石头大底大小底小师云住山人说住山话可谓不失本分善用时宜今日或有问山僧城市中还有佛法也无向他道有如何是城市中佛法但云片帆飞不尽钟磬杂笙歌且道与古德答语相去多少。

　　过圆通上堂一天喜鹊迎云噪两岸疏枫映水红大士法身常示现何须就我觅圆通圆通既不就我觅则人人常光现前个个壁立千仞便与么休去岂不时清世泰坐享升平设弗获已于此座子上七十三八十四道个应以此身得度者即现此身而为说法更道个求福寿则福寿应求男女则男女应总是慈悲之故落草之谈于诸人本有圆通法门太远在且如何是诸人本有圆通法门委悉么踏着上头关捩子眼声耳色自悠悠卓拄杖下座。

　　平湖永寿上堂寻常一味无过朴实头坐卧经行不敢开着口背地被人冷笑谓金粟无佛法与人商量亦无玄妙语与人咬嚼是则固是忽尔倾湫倒岳掣电轰雷是汝诸人又向甚处措足所以道我若坐时汝须立我若立时汝须坐我若三头六臂汝须偃息干戈我若罢钓休纶汝须铺华锦上然后可以光辉佛日不扇宗风扶护丛林赞扬知识山僧今日与么告报三百六十骨节八万四千毛窍已尽情撒在诸人面前了也且不昧当机因斋叙谢一句如何道平湖城绕平湖水永寿人来永寿庵。

　　一音法侄请就善护上堂问昔日承师题善护今朝光降又重宣如何是善护一句师云大家在这里进云如何是善护境师云有眼者见如何是境中人师云有耳者闻进云堂堂独露本来面座中能有几人知师云放汝三十棒问金钟未扣法尔如然玉磬才鸣更传何物师云今日西风冷空中散雪花进云一音演唱善护坚持去也师云利动君子乃云道远乎哉触事而真一湖平水半坞白云圣远乎哉体之即神善护庵中打坐百尺竿头翻身要识肇法师么蓦竖拂云相逢面目分明在谁道空劳蝶梦频复举刘铁磨参沩山次山云老牸牛汝来也磨云来日台山大会斋和尚还去么山放身作卧势磨便出去师云看他一宾一主有纵有擒剑戟全施纤毫不犯好手二俱好手作家始终作家后雪窦显老人颂云曾骑铁马入重城敕下传闻六国清犹握金鞭问归客夜深谁共御街行雪窦风流冠世文彩夺人到这里只得赞叹有分又我密师翁颂云一似戏话一似相骂得人一牛还人一马作卧便行可知礼也淡中有味句里呈机须还我密师翁始得山僧虽不敢与二老争光亦随例效颦一颂杨子江头杨柳春杨花愁杀渡江人数声羌笛离庭晚君向潇湘我向秦。

　　冬至上堂群阴剥尽一阳复生衲僧眼正天下横行喝一喝下座。

　　化士回山上堂锦上添花十有八九雪中送炭百无二三何幸化士归来正值山厨缺供拄杖匾担齐　跳黧奴白牯笑咍咍山僧此者作一家宴管顾诸人遂展两手云且道是百味具足耶一味全无耶上根利智未啖先知中下之流直须仔细然虽如是不因卢至悭囊破争得骊珠赛月辉。

　　腊八上堂僧问手指天地时倾仓倒廪一睹明星处展橐开囊为复是自显家珍为复是饱人枵腹师云二途俱不涉进云若恁么只是一味死猫头塞断大千无缝罅师云还我死猫头来僧竖拳师云真个卖丑乃云腊八夜中毛头星现没兴逢之乾坤陡变三百余会闹啾啾屈指太平何曾见面至今荆棘难除鼠怪狐妖海角天涯都踏遍金粟寡不敌众只可烧一瓣香念个普同供养去也何谓如此待得雪消去自然春到来。

　　入塔上堂一文钱与匠人带累渠侬彻骨贫两文钱与匠人大家出手笑欣欣三文钱与匠人可怜没地着浑身疏山寿塔幸自造得巍巍峨峨谁知被大岭老汉向背地推倒了也争似金粟一座窣堵波凡有来者要入便入不用三文两文与匠人亦不用腊月莲花龟毛数丈直教过去尊灵千年受享现存眷属利益咸沾虽然此犹是入塔底意且道行铠庵主与智永道婆毕竟在什么处着到卓拄杖云全身廓落无回互脚底随方自在行。

　　含虚化士请上堂雪后雨雨后雪连日不舒晴龟哥冻作鳖火头报我无柴烧库内看看粮欲竭大众好苦也然此乃家中之苦犹自可事更有化主途中之苦实是难堪君不见拖泥带水声呜咽爬起来兮又着跌秪望檀那惠施多脚尖那管流生血而今功圆行满日出回山领彼净名请我升座较之忘因昧果瘠人肥己者相去天渊何如耶所以山僧不暇与他商佛法不要与他授人情惟唱个还乡曲调聊表一片殷勤遂拍掌云大众好快乐也忽有个汉云适才道苦今又道乐为什么苦乐无常随人起倒阿呵呵谁识他柴米少时眉易皱得高歌处且高歌复拍一拍下座。

　　岁旦上堂僧问日月长辉山河永固政当恁时是如何师云一人添一岁进云野老既知尧舜力好把丝桐彻夜弹师云大家侧耳有分进云独立堂前全意气微尘刹海一时收师打云汝还识斩新条底意么僧呈具归众师乃云正月初一日不得说别事一愿国王长寿二愿五谷丰登三愿干戈永息还有第四愿且莫说且莫说良久云若不说阿谁得知不如说出也罢愿禅和子剪除毛病因果分明蓦忽撞着桃符神拱手告曰前三愿容易指望唯第四愿千佛出世亦无奈他何山僧忍不住把拄杖子当头一掴桃符神却走入柳眼里藏身去矣毕竟作么生百取十十取一砂盆共掇翻意气胶和漆法华经云此众无枝叶唯有诸贞实卓拄杖下座。

　　上堂山中何所有岭上多白云只可自怡悦不堪持赠君古人与么虽得现成受用简点将来也太悭生何似盐城诸信护各拖一片两片白云来我山中横装竖抹使这一伙没鼻孔汉人人眼底忽生光个个肚皮都饱足如此之时宁不出他一头地乎蓦拈拄杖云看看山僧亦大垂只手普利汝诸人去卓一卓云山中何所有瑞雪积庭檐要则从君要不要莫厮嫌咄这里是什么所在说要不要委悉么美景良辰难得再相逢摆手莫蹉跎。

　　春日解制上堂僧问要津把断水泄不通布袋打开风行草偃楖栗横肩则不问归家稳坐是如何师云共唱哩啰嗹进云一句迥超千圣外满筵目击尽知音师云阇黎试唱一句看僧喝师云不合腔调乃云元宵令节春日方临或持彩棒鞭泥牛或击金钲弄狮子灯前月下秋千花架影齐辉酒肆茶楼弦管讴歌声错乱金粟山中静悄悄地无泥牛可鞭亦无狮子可弄单单有条赤斑蛇汝若眼目定动便遭伊咬杀虽然如是我此一众总是解弄底而今且打开布袋随其分身变化入草腾云去也掷拄杖下座。

　　圣节上堂天申节届六出花飘草树含辉乾坤一色丰登有赖瑞应斯征凡各有心孰不图报且如何是图报底句呈拂子云全凭这个无私力蓦指南山祝圣君。

　　信庵本源请上堂不负相期夙昔心三年三度入丛林为人大抵垂慈巧处已都缘愿力深金粟山头松有韵华亭江上月无阴此时此景长如旧归去来兮快莫禁所以山僧于往岁有一张没弦琴已为汝等弹过了也去载有一则现成诗亦为汝等吟过了也逗到今日毕竟说个什么良久云灼然若是个中人何必徽音动天地。

　　师持钵至梅溪上堂绿水空蒙击画桡枝头好鸟弄春娇金钱不挂藤条上闲买飞云伴寂寥大众山僧未到此间或有一个半个疑我如何若何及乎到来原来只平平地虽然如是犹赖得诸老维摩在且维摩既在这里合作么生举唱击拂子云弥陀院内古佛扬眉十字街边行人舞袖家家风月具足处处面目全彰全彰则若老若幼本无间然具足则为法为人声价愈重政当此时把手共行一句如何道千门万户俱敲遍收拾骊珠任往还。

　　请上堂灵鹫枝花不藉阳和气力曹溪滴水岂与沟浍同流而今遍界芬芳到处兴波作浪游蜂采蝶上下奔忙曲蟺长鲸高低普应美则美矣善则未善何故为伊不曾究本穷源徒见随声逐色若是英灵汉子闻恁么道自然有生机一路等闲下一刀命根斫断吸一口彻底倾干然后于无影枝头放出千红万紫无为海里涌出巨浸滔天直教曲蟺长鲸措足弗及游蜂采蝶没地钻研如是之时宁不快哉蓦呈拄杖云敢问诸人且道这个是灵鹫枝花耶是曹溪滴水耶有人道得山僧两手分付设或未能自己受用去也肩挑午日行溪北旋逐春风过院西靠拄杖下座。

　　灵源寺上堂僧问昨日梅溪上堂今朝灵源升座去来则不问如何是灵源一滴师举拂子进云学人则不然师云汝又作么生进云口吐三江水胸藏万里波师云未必心头似口头进云金翅劈开溟海去青山低首笑相迎师云殿角鸱吻笑杀阇黎僧一喝师云鼓粥饭气进云大众证明去也师云静处萨婆诃乃云二月春光晴且丽山山涌出青螺髻特来此地访高贤翠玉溪边欣把袂所以道欲行恁么事须遇恁么人既遇恁么人便行恁么事拖下布袋子托出破砂盆大家喜色溢眉尖户户无虞添福利如是则不惟不辜山僧数十余里远来之心抑且见山僧与诸人自从旷大劫来常在光明藏中鼻孔相拄无有移易佛法也在里许世法也在里许非佛法非世法亦在里许且明日又向什么处去杖藜所到皆清净古桧寒松属我家。

　　佛涅槃日上堂七十九年空开大口临入涅槃一无所有波旬敛恨绿眉春迦叶自归鸡足守化火焚躯则不问只如脚露金棺意作么生良久喝云若遇老云门正好打喂狗。

　　大悲生辰新剃度请上堂僧问大士降生则不问削发披缁事若何师云金刀才举处顶上尽生辉进云菩萨枝头甘露水顶门乍灌护清凉师云须知未出鹉湖地早已芳名达四衢进云真金若不经炉冶争得光华彻底鲜师云一任铺花锦上进云谢师答话去也师云何必乃云芳草地嘶金勒马杏花天醉玉楼人劳生汩没无穷已谁肯回头契本真且本真有什么难契但能发慷慨心启特达志顿歇诸缘不为物转自然世出世间各得其宜应用临机玲珑八面汝看他敬溪顾居士笃信此道老而益坚兹同令室入山礼求剃度必至于契本真而后已岂非出群须是英灵汉敌胜还伊狮子儿乎政恁么时直得风和日暖鹊噪莺吟观世音菩萨于五色云端示现说最胜妙陀罗尼俾一切见闻者随其根性悉获解脱如斯功德何等圆成虽然今日铲草一句作么生道数声清磬是非外两个闲人宇宙间复举僧问赵州如何是出家州云不履高名不求苟得师颂云不履高名不求苟得一句超然人天轨则堪笑而▆出家儿背地分明秪自欺趋膻逐臭如蝇蚁脚力忙忙徒尔为。

　　新城能仁寺上堂僧问随处作主遇缘即宗行乞新城如何指示师云楖栗横肩进云若是则一钵千家饭通身七佛仪师云汝也不妨随例进云入廛垂手犹落今时请和尚别施机用师云当头一顿进云不入深深巉险处那知别有乱红飞师云且礼拜退乃云率性而行间道人随方无碍自相亲倚藜遥指鹅黄嫩拨棹长歌鸭绿新风　　水鳞鳞头头显露衲衣珍会中幸有知心士应见温然笑语频敢问诸人笑所笑者何事语则语个甚么莫是新城如画里天晓望晴空么此境现前谁不会莫是别来频甲子归到忽春华么此情料掉没交涉莫是生平未识面倾盖若故交么只恐扁舟归去后明朝想忆路漫漫有人道得同风句许伊参学事办若犹未也舌头在山僧口中莫怪递相热瞒好。

　　上堂谈玄谈妙污人心田行棒行喝虚妆好汉破草鞋干屎橛认叶为金舀木杓卖笊篱移贱作贵这一伙老冻侬惑乱天下人无有了期到不如三家村里把钁头翁见山说山见水说水见拄杖说拄杖事事现成令人易会虽然一概与么去少室正宗扫土而尽山僧此者扶强不扶弱入这群队去也蓦拈拄杖卓一卓喝一喝云御怪不须悬白泽顾容何处避菱花。

　　圣果寺上堂吾本来兹土传法救迷情一花开五叶结果自然成举拂子云穿却达磨鼻孔春山叠乱青春水漾虚碧寥寥天地间独立望何极卓拄杖云戳瞎雪窦眼睛殊不知人人本具连城壁个个常怀照乘珠要伊称花称果来作甚么指山指水空望奚为山僧今日借路经过决不肯学恁么去就只要汝等家家柴足米足满面和风饥则思疗倦则打睡便可以闲消永日坐享太平忽有不甘底为二老汉雪屈又作么生山僧总不与之计较何故巨浪易磨海畔石劝人除却是非难。

　　普云上堂春回夏至景色明媚麦畦片片青柳岸依依翠路上行人快乐多惟我禅和子说道啼血杜鹃声声唤不如归去苟归去也浩浩尘中能作主英豪头上逞英豪浓云薄雾难遮掩如日丽空仰愈高虽然若向山僧面前过各要吃一顿在为甚如此有功者赏复举庞居士问马祖云不昧本来人请师高着眼祖直下觑士云一种没弦琴惟师弹得妙祖直上觑士礼拜祖归方丈士随后入云弄巧成拙师云直下觑与直上觑马师历历合本据俊哉庞老解藏身直至于今无觅处有觅处只在这里举拂子云还见么下座。

　　超昙沈氏请上堂莺吟绣陌燕语雕梁古殿风高虚堂日永父母未生已前不离这个时节父母既生已后亦不离这个时节汝若知这个时节便见毗卢正体触处全真般若灵光随机普应是非一齐坐断法眼赖以流通政当此际据令提持则且止吃饭知恩句若何万福云臻归善信菱花影里现昙花。

　　宝月受戒上堂诸佛解脱门菩萨心地戒当阳无向背遍处绝罗笼悟之者疑纲顿除受之者魔障永息故盐城顾老夫人以古稀岁种金刚缘以富贵身作奇特事心地戒一时具足解脱门八字打开诸佛把手以同行菩萨多方而拥护此之真实受用皆由正信中来原不假于强为亦无容于外饰虽然如是更须知有诸佛未生菩萨未成一着子始得还委悉么白棒打惺深夜梦举头宝月正当空。

　　佛诞彭夫人延生请上堂僧问年年四月八释迦降诞辰因甚诸丛林把他恶水泼师云好手手中呈好手进云此间则不然师云且道作么生进云一条楖栗逞英豪师打云谢汝证明乃云花甲年周又纪一婺光炯炯照深室虽然不与佛同生究竟本来原是佛是汝今日还信得及也无卓拄杖云搀前独自承当去管取壶中岁月长复举世尊初生一手指天一手指地周行七步目顾四方云天上天下惟我独尊后云门偃云我当时若见一棒打杀与狗子吃贵图天下太平师云世尊瞻前不顾后云门气宇如王惜乎棒头短金粟别无长处每到四月八只可殿里烧香大展坐具三拜要伊端坐受供养施主尝安乐良久云也是就货还钱便下座。

　　超瑛请上堂僧问无尽意菩萨请调御丈夫说法利生有何功德师云上来讲赞无限良因进云恁么则锦上铺花去也师云向下文长付在明日乃云往世罔修现世事白云影里草茸茸今生预作后生因细锦帏前花簇簇看不破处如蚕作茧自缚自缠放得下时似鹤翔空无拘无碍所以信女潘氏舍最难舍建大道场香果庄严理法具备虽不求景福而福已臻虽不祝遐龄而龄自衍往世现世今生后生总是画饼充饥望梅止渴于当人分上何啻郑州出曹门忽有个汉出来道和尚承嗣济宗将谓有驱耕夺食之手超群越格之谈原来只解说老婆禅山僧势不获已再为举扬去也遂拈拄杖卓一卓云一元和二佛陀三释迦是甚么碗脱丘若是具眼衲僧水也尝他一点不得复卓拄杖下座。

　　上堂梅子青青麦子黄鹧鸪啼罢过南墙疏帘里爇篆香怀美人兮天一方蓦竖拂云未之思也夫何远之有。

　　生日觐周孝廉请上堂僧问世尊初生便云独尊未审和尚生辰是同是别师云更出他一头地进云可中若有个衲僧出来把住和尚又作么生师云未必有恁么人进云好手手中呈好手红心心里中红心师便打乃云残红敛尽绿阴成素分安闲乐所生亦信百年终是梦何能一日便无情金毛在列威风普文旆当筵瑞气呈忆昔灵山曾聚首于今犹幸月华清且同条共庆一句作么生道浩荡不随天地老任他桑海自迁更复举云门拈胡饼示众云我只供养两浙人不供养向北人众无语门自代云天寒日短两人共一碗师云云门老汉忒杀用心无端把一片胡饼变为毒药金粟则不然竖起拳头云我秪供养两浙人不供养福建人何故免伊道我有乡情在然虽如是解读上大人自然可知礼试看化三千养成八九子良久云大小金粟今日被居士勘破。

　　行常六旬并为师寿请上堂柴荒片片是宝米贵粒粒如珠砂盆半已欹侧厨库一物也无于斯时也三世诸佛口挂壁上十方禅侣启告无门元上座到这里终不敢背地栽花虚妆好汉秪得一个半个具信心底人掇转庐陵米价放舍固有家珍便见毛孔香生各各嘴皮笑破若道为予祝寿似将恶水蓦头浇更云为彼庆生犹属外边闲之绕殊不知予寿与彼寿非左亦非右不用说偈言法法合成就水绿山青映画堂清光一道白如昼以拄杖划一划云六十甲子尽力打翻了也且待明年春从头再算起。

　　结夏上堂夜短睡不足日长饥有余禅和来聚首最苦是夏时虽然如是汝也怪我不得。

　　端午上堂众浊独清众醉独醒一曲离骚孤贞耿耿汨罗负石自沉埋痛杀楚天风月冷看看山僧为伊招魂去也蓦呈拂子召众云还见三闾大夫么龙舟拨动如雷疾亘古弥今第一赢。

　　兄弟荐亲请上堂读蓼莪之章始信亲恩罔极诵鹡鸰之语方知手足情深手足情深分离不可亲恩罔极报答宜先且作么生说个报答底意佛力法力戒香定香善来佛子听我举扬愚痴成智慧热恼化清凉莲邦教主亲垂手宝盖飞幢发异光与么说话大有人信金粟不过信不过亦无妨门前但看荆花茂便是爷娘极乐场。

　　上堂具足凡夫法凡夫不知具足圣人法圣人不会长街肉肆闹市歌楼蓦忽筑着磕着凛凛风生如虎戴角是汝诸人还解恁么也未恁么不恁么公案齐领过从教水涨船高泥多佛大出门腾踏闹啾啾无事还归屋里坐喝一喝复举赵州问婆子什么处去婆云偷赵州笋去州云忽遇赵州又作么生婆连打两掌州休去师云这婆子惯作白拈赖遇赵州放过我若当时作赵州待伊道偷赵州笋去先与两掌直饶婆子有通天手段也一时迴避不及。

　　因事上堂欲肩佛祖重担莫比寻常儿戏所贵才德兼修方能惊天震地若是基浅根浮自然看得容易纵遇拙匠相资到底沦为废器金粟恁么苦口婆心毕竟意在于何喝一喝云不属李膺门下客随他远跳弄蜣丸。

　　韦驮开光兼修荐上堂僧问灵光不昧历劫常存因甚要凭今朝一点师云有条攀条进云荐亡一句又作么生师云垂绅束带无回互同立威音日月傍进云知师不落今时调拍拍原来总是歌师云去乃云三洲感应护法护人一点威光盖天盖地降魔宝杵本无偏私奉佛灵符全在公正作禅林之保障显菩萨之风规此是韦驮大士生平愿力莫大神通且作么生是伊谛当处蓦竖拂云向这里见得分明便识得伊谛当处识得伊谛当处便识得顾老夫人七十余年起一念心为伊庄严落处识得顾老夫人落处亦识得过去紫垣公于生死场中得大自在落处所谓前韦驮与新韦驮正眼观来不较多今日还渠旧光彩大家共演萨婆诃是汝诸人从朝至暮举足下足不得相辜负若有辜负者定与顶门一锤莫言不道。

　　解夏上堂举东山和尚示众云百炼黄金铸铁牛十分高价与人酬庭前不有华含笑又是东山一夏休元叟端云径山随氀　也有一颂老矣无心铸铁牛眼前随分即相酬庭前叶脱西风起且喜凌霄一夏休师云山僧今日解夏亦依样画葫芦去也力薄无能铸铁牛长吟短咏倩君酬庭前昨夜金梧坠报道鸥滩一夏休。

　　中秋上堂云净天空夜色浮一轮明月正分秋诸人要看霓裳舞且向广寒宫里游以拂子打圆相云广寒宫开也解进步者请出来众无语师云休休休依然立在下稍头下座。

　　超玑四旬为小佛开光修忏保子请上堂佛真法身犹若虚空虚空何处有大小应物现形如水中月水月更开什么光然事无一向理亦随人忽朝发起正信心泥尘变换黄金相启庄严胜会显固有灵明宿世冤愆当前解脱累生福寿直下圆成所以道大匠无绳墨良材无曲直红轮出海东遍界皆烜赫如是则知梁皇殿上忏摩光中郗氏以蛇身而作佛身即凡果而证圣果早已多事了也且母子安居永不相离一句作么生道履地戴天咸庆快萱兰瑞气绕庭帏。

　　上堂夫子不识字达磨不会禅猫儿作狗子舄马读乌焉末季相传无证验穷厮炒兮饿厮煎金粟还免得此过也无以手指上云天天。

　　开炉上堂僧问旧店新开相席打令钳锤重运煆圣炼凡精金不变则且止临济德山事若何师便打进云恁么则闻名不如见面也师又打进云龙门浪暖翻身过霹雳何妨透顶来师复打云重加点额去僧一喝拂袖归众师乃云十字街头石敢当见者如恒河沙数南方炉头宾主句道著者似火产莲花衲僧家出一丛林入一保社受尽千锤万锤打不转有什么用处忽有一锤便就与夫不假一锤底出来壮佛祖威光作人天眼目只此炉鞴宏开今日也不消得何故道泰弗传天子令时清休唱太平歌复举天童密师翁示众云太白山中尽有柴一株不许众人搬老僧不是多护惜为要诸人彻骨寒师云大小师翁虽则彻底婆心看来亦成护惜不肖儿孙则不然金栗山中柴没烧随时买兮随时挑任他柴价贵和贱总要诸人额面焦莫是狼籍常住难为大众么阿呵呵多少业识茫茫之流尽向这里错会。

　　上堂出格堂堂大丈夫面门黑漆发眉粗藤条横亚千峰上不顾西来碧眼胡与么事记得无喝一喝云将谓吾负汝却是汝负吾。

　　(海盐县▆▆▆▆▆名超鉴捐赀助刻
　祈自身康泰寿命延长者)

　　百痴禅师语录卷第六终
嘉兴大藏经　百痴禅师语录


　　百痴禅师语录卷第七

　　嗣法门人超宣等编

　　嘉兴金粟山广慧禅寺语录

　　觐周徐居士祝寿请上堂僧问贝叶全翻演萨婆祥云缭绕法筵多政当恁么时如何是祝寿一句师云龟鹤何能喻乔松莫与齐进云当阳句子蒙师祝海屋添筹匹似闲师云须知心地感不用话东西进云只如孝廉觐翁生平作大护法未审吾师以何报答师举拂云会么进云恁么则金山永运降魔杵接踵三洲感应人师云争奈知音者少进云某甲礼拜和尚去也师云直须头点地乃云皇天无亲惟德是辅受人之托忠人之事蟠桃五百年一开花五百年一结果山僧今日撮来如弹指顷拓出广慧堂前为觐翁大护法寿令其景福如川方至鹤算如冈如陵在在处处荫子荫孙得不退转地忆于春初觐翁曾有分家偈云少室一花开五叶予家内外喜同辙庭前各衍旧风云笑傲乾坤展大业大众还识伊展大业么功名富贵匹似等闲佛乘禅宗欣然从事凉亭暖阁纵目所观月渚烟柯赏心无碍觐翁与么道山僧与么举大似没孔笛撞着毡拍板汝等诸人如何酬唱良久云普天匝地祥云起无古无今瑞气腾击拂子下座。

　　冬至上堂日南长至庆无不利古干寒梅全增意气不向热闹场中斗芳菲偏于冷淡堆头放出两点三枝清香旖旎禅家流莫瞌睡等闲携手出松门拨草寻幽足有十分雅致风萧萧云曳曳狭路归来忽遇着张先生李道士又且如何向他道阴消阳复在斯时吾道大亨甚易易复举石巩禅师为猎人时趁鹿从马祖庵前过问祖还见鹿么祖云汝是何人巩云射猎人祖云汝一箭射几个巩云一箭射一个祖云汝不善射巩云和尚善射不祖云吾一箭射一群巩云彼此是生命何射他一群祖云既知如是何不自射巩云若教某甲自射即无下手处师云这汉旷劫无明烦恼今日顿息巩遂掷下弓箭投祖出家师云石巩寻常箭不离弦到这里箭折弓销也是偶然失彩马大师一箭一群固称善发据实论量亦只得一箭一个争如金粟箭锋所及尽法界含灵都在手中乞命汝若弗信且看今日一箭射一群去也遂拽拄杖下座打散。

　　入塔上堂僧问有物先天地无形本寂寥能为万象主不逐四时凋且道含有上座即今是生耶是死耶师云山僧终不向汝道进云只如今朝入塔意旨如何师云古之今之进云恁么则灵光独耀无藏覆回脱根尘任往还师云莫错举似人乃云生住善护庵死入金粟塔带水自回环清风常匼匝虽然还有不生不死底人且道住在何处于此见得分明含有上座受荐已竟设或未能山僧再与汝说个梦话昨夜三更睡着时忽被大力鬼帅摄至第五殿阎王面前见一青衣童子恭身云请和尚举扬般若山僧云诸行无常是生灭法生灭灭已寂灭为乐童子复进云请和尚再说山僧云止止不须说我法妙难思诸增上慢者闻必不敬信便曳杖出门行未数步锣鼓喧天惊醒翻身原来是巡照底板声响动大众这个梦话与今朝入塔底意有少分相应也无汝等试原原看良久云原得原不得相见莫疑猜鼻头拽脱无羁绊方信莲花腊月开以拂子画相下座。

　　谢化士上堂僧问如何是因斋庆赞一句师云南北山相对东西有路分进云恁么则施者受者均沾利益去也师云重添注脚问如何是正中偏师云苍松留鹤舞如何是偏中正师云银碗喷墨花如何是正中来师云垂衣空劫外如何是兼中至师云相逢多意气如何是兼中到师云鼻孔各累垂进云洞上家风蒙师指向上宗乘事若何师云飞檐走栋进云谢师答话师云莫乱道乃云苦骨劳筋引信施披星嚼雪过残冬丛林庶事浑依赖举目寥寥孰与同山僧此者学些样子为伊酬劳去也遂举两手云将东弗于逮作个佛头南赡部洲作个佛手西瞿耶尼作个佛身北郁单越作个佛脚只是不许踏着若踏着则踏杀个佛若不踏着二六时中又向甚处措足就里摆拨得开方不受人瞒昧所以道白云影里笑呵呵两手持来付与他果系金毛狮子子三千里外定淆讹喝一喝。

　　腊八上堂见道方修道不见复何修道性如虚空虚空何所修广西蛮福建子川僧浙僧一队行驴脚马脚有眼如盲有口如哑大似好人不肯做偏要屎里卧有般汉闻与么道便云世尊睹明星聻殊不知世尊未入雪山以前错了也既入雪山以后亦错了也及乎腊八夜睹明星又错了也是汝诸人切莫将错就错好虽然且道元上座还有错处也无良久云错错山门飞入藏楼角以拄杖卓一卓下座。

　　因雪上堂僧问雪花未落时如何师云好进云片片飞来时如何师云好僧礼拜师云与汝两个好万事一时休问瑞雪满庭如何是乾坤一色底句师云富贵银千树风流玉一蓑进云野鹤归来添意气带得琼花遍界香师云乘时不玩赏日出奈伊何问断臂安心则不问填沟塞壑是如何师云大家共挑取进云季冬严寒伏惟珍重师云不如归堂吃茶好乃云上天同云雨雪氛氛有眼者见有耳者闻金粟无钱酟美酒尽日醉醺醺拈棒打老鼠撞倒破砂盆敢问诸人还知落处么良久云未可全抛心一片逢人且说话三分复举圆通秀云雪中有三种僧一者蒙头打坐二者吮笔吟诗三者围炉说食师云蒙头打坐还他担板禅和吮笔吟诗可是娇儿卖俏看来惟围炉说食底在此时较为亲切何故不见道法轮未转食轮先转。

　　追荐上堂根尘未断灼然有死有生情识都忘随处无来无去风光廓尔面目全彰佛祖均资人天景仰罪花凋而觉花发举头回万劫之春业果谢而慧果圆转眼破三生之梦故慎斋吴老居士七十二年前心存道合表里一如七十二年后玉干珠旋行踪莫辨政当七十二铁笛横吹作散场一超直入如来地如是则山僧升于此座演说摩诃已是落二落三落七落八了也虽然也有个好处且道好在什么处拨开彼此眸中翳蓦忽相逢见自亲遂竖起拄杖云还见慎斋居士么便下座。

　　入塔上堂一僧才出师云山僧今日不答话僧伫立师便打复云山僧今日要答话一僧便喝师云何不早恁么也又僧问设斋入塔未审圣林向甚处去师云倒握无星秤长游不夜天僧礼拜师乃云无影树千条万叶无缝塔入穴七穿无须锁掣动难开无弦琴宫商莫韵山僧今日将此四般物件送与圣林禅德向无生国里安居无底船中垂手有时提无文印印破毗卢面门有时挈无底篮包括须弥泰岱有时倒握无星秤称量三十三天梵王有时横拈无孔锤击碎一十八重地狱不是神通妙用亦非法尔如然是汝诸人如何折合良久云腊尽春回冰已泮岭头梅放数枝斜卓拄杖下座。

　　岁旦上堂僧问昔日镜清有僧问新年头还有佛法也无清云有意旨如何师云随他语脉走进云又僧问明教教云无又作么生师云总与一笔勾下进云二大老虽则正按旁敲简点将来未免二俱失利今日忽有问和尚未审如何抵对师云藤条蓦口　进云恁么则出古人一头地也师云莫相涂污好进云不是学人徒缱绻当今具眼更何人师云三十拄杖自领出去问竖拂拈槌则不问拈香祝圣句如何师云一元开景运五福锡黎民僧举坐具云元正启祚万物咸新且道这个是新耶是旧耶师云傅大士道底进云大众要会祝圣句直须向此见分明便拂具归位师云不消重卖弄乃云日往月来元正首祚凤阁钟鸣龙楼旐布宫殿门开喷御香嵩呼万寿人无数于斯时也邦国赖以永康檀那赖以安阜风调雨若五谷丰登我衲僧家戴天履地受国王水土之恩到这里莫道无可报答好且如何是报答底意频将薰陆燃金鼎愿效葵丹祝圣明。

　　人日上堂忽悟前三吾是我又逢上七日为人良辰美景无多遘一度思惟一度新巧胜金花缕调羹碧菜匀山家自有风流兴得意归来不惹尘诸禅德与么举扬还契合少林宗旨也无良久云天色晴明樽前柏叶休随酒此身强健去去莫忧行路难。

　　钱子玉荐严保嗣请上堂僧问人天普集法座高临向上宗乘请师举唱师云铁牛爱吃无根草进云恁么则高提祖印当机用今古全彰向上宗师云眼里无筋莫浪传乃云竹户迎春风花心滴夜雨二三向上宗四七单传谱后来儿孙巧画描都来不昧个中主所以雪峰毬禾山鼓普化驴玄沙虎等闲牵出众人前万象森罗俱起舞金粟犹记昔日时竭尽精神兮搅尽肠肚直至而今算已清五五分明二十五报檀那好看取但得心如铁石坚自然福寿超千古然虽如是还知伊令先严芳翁落处么击拂子云金阁银台任所之优昙馥郁开无数。

　　上元日解制君美得子请上堂僧问布袋头开如何是纵横十字底意师云全凭七尺青筇子收拾春风一担挑进云恁么则机轮转处作者方知师云莫堕酸齑瓮又淹淡醋缸进云觌面分明无向背直入千峰与万峰师打云也须记取这一顿乃云三代礼乐备于禅林并力荷担全在英俊故昔日之结也雍雍肃肃有主有宾住者随汝住我不用锥锥汝今日之解也井井条条如规如式去者随汝去我不用钩钩汝虽然钩锥不用要且痛处难忘古德有言一手不独拍众手鸣掴掴豁开三要三玄门堪与人天为轨则金粟已知事必如斯逗到此时岂忍坐视春风不假片语分付惟冀各各虚心谛听店面横铺只皂角矶头垂钓少香纶阇黎慎重诸方去鱼目无劳认作珍复举药山晚参云我有一句子待特牛生儿即向汝道时有僧出云特牛生儿也自是和尚不道山唤侍者点灯来其僧抽身入众师云药山如登坛宿将高竖纛旗这僧敢突出当锋纤毫弗犯是即是未免龙头蛇尾金粟此者则不然我有一句子待居士生儿即向汝道忽有僧出云居士去岁已生儿也请和尚道只向他云幸值上元正月节灯灯续焰转光辉下座。

　　上堂僧问春眠不觉晓处处闻啼鸟夜来风雨声花落知多少请问和尚还有不落底花么师举拂子僧作拈花势云正是此花万古无冬夏香绕三千及大千师云争奈大众笑何乃云诸佛心源毫无渗漏依而行之事事成就求子者得子求寿者得寿莫道渠侬口饶谵繇来种谷不生豆复举药山问僧甚处来僧云湖南来山云洞庭湖水满也未僧云未满山云许多时雨水为甚未满僧无对师云药山意在扬波激浪可惜这僧涓滴弗存后道吾代云满也又云岩云湛湛地总是随语生解背后把水相浇有甚么用处若或金粟待这僧道未满便与一顿痛棒打出直饶伊手眼通身也须和头浸却。

　　圣节上堂星枢电绕华渚虹流兆应至人垂慈示现丹陛飞旌趋虎拜玉卮寿酒进宸章此是当今世界主无为致治底时节金粟此者不用说种种法门种种功德只可佛殿烧香同大众三呼万岁蒲团静镇风檐下永日寥寥谢太平。

　　出关请上堂未进关以前脚踏地头顶天既进关以后推不行约不走逗到如今千日功圆玄关大启一条楖栗挑尽海畔春风两个粗拳打落云边铁鹞潇潇洒洒牙牙吒吒放去收来得自由横拈直撞了无碍然虽如是忽遇着岑大虫又作么生极目也知没避处死生一决见英雄卓拄杖下座。

　　到福业寺众乡绅请上堂僧问珠林开晓日雉堞插清池这是和尚随身宫殿如何是接物利生一句师云风暖鸟声碎日高花影重进云与么则人人点首个个知音去也师云阇黎分上作么生进云不是狮子子争敢露锋铓师打云输吾一着乃云佛国人文秀华城礼乐多昔年曾寄迹今日又重过先德有言凡所寓处或有大信心大根器者不妨时来聚晤默奏无生所以山僧此者势弗获已放两抛三总非为别事是汝诸人如何委悉蓦拈拄杖云看看拄杖子骑佛殿出三门走上天宁塔与秦驻峰斗额引得楚石琦翁眨眼莫及嬴皇土地缩首靡从向梅梢影里同声而歌曰绿杨垂带草萋萋夹岸春风衬马蹄兴罢移筇归故里隔窗静听鷅鹠啼恁么说话唤作平常句也得唤作玄妙语也得唤作如来禅也得唤作祖师意也得忽有个汉出来道不得不得山僧拄杖子别有生机一路且如何是生机一路以拄杖卓云还会么全提正令如雷疾临济德山亦汗颜下座。

　　祝寿请上堂僧问画阁香房云月净紫罗帐里绣鸳鸯鸳鸯则不问如何是金针师举拄杖进云如何是鸳鸯师便打僧作展翅势云鸳鸯绣出请师点眼师云犹自不知僧作飞势而出师云转见败露问岸柳舒金彰妙体设斋底意句如何师云静里乾坤大闲中日月长乃云绿暗红稀三月节枝头蜀魄啼声切分明报道不如归何用山僧重指说有一说最奇绝直如弦冷似铁浮生花甲尽翻过袖里骊珠光透彻是汝今日还知当前受用处么无限筹添海屋中寿山千古自轩凸复举秦国法真计氏尝参狗子无佛性话后有省作数偈呈大慧其一云逐日看经文如逢旧识人莫言频有碍一举一回新师云璧合珠联是伊闺阁中物若非工于淬砺争见彻底光鲜王氏孺人岂独无耶但愿二时勤着力等闲流露洞中春下座。

　　宁波沈仲华请上堂僧问开方便门示真实相如何是真实相师云身居本地风光里愁掷他方世界中僧礼拜师乃云明州市上匝地祥光曹女江头泼天玉浪高下好山叠叠往来帆影重重布袋和尚尝在其中放痴放憨直至而今未曾休息汝等便恁么信去已于数百里外与金粟相见了也所以道隔江见刹竿回去脚下好与三十棒何况过江来然事无一向既到这里金粟亦当相体裁衣曲垂方便遂竖起拂云还见么有眼决定是见击香几云还闻么有耳决定是闻闻见果尔分明何愁转身无路鸥滩水碧尽是个有家乡角里云横不离普门宫殿华开果熟左右逢源福集寿增异同合辙政当此际家家路透长安一句则不问只如未跨船舷时与即今所见相去多少还会么溪峦应是有差异云月须知总一般复击香几下座。

　　佛诞徐氏为令郎岩生进泮请上堂父母爱子心无不至教以诗书培以礼义去龄十五入黉宫今日初八来佛地且既来佛地合作么生满盘托出天香供。

　　佛诞私恩一并酬复举赵州因一秀才云和尚是古佛州云秀才是新如来师云赵州与秀才正所谓爱人者人恒爱之敬人者人恒敬之后南叟茙颂云广寒宫殿净无埃已是逢君八字开丹桂不须零碎折等闲和树拔将来大似锦上铺花又多一重光彩山僧忍俊不禁再与一颂和尚古佛秀才如来同敲旧拍板把手上高台几回歌笑几回舞落落清音动九垓卓拄杖云更记他年桃浪暖禹门跃变起风雷。

　　缁素为莲禅师作供请上堂僧问承和尚有言此方缘尽他方显化此界身殁他界出现且道莲禅师即今在什么处师云领取前话进云恁么则信步踢翻生死窟魔宫佛国任遨游师云重言不当吃问昔日世尊涅槃今朝莲师示寂未审是同是别师云苦瓠连根苦甜瓜彻蒂甜乃云昨夜雷轰电掣一枝法炬吹灭惊起露柱灯笼撞入虚空迸裂狸奴白牯念伽陀少室铁牛双角折折折教伊有恨无处雪山僧幸与同条生随例将龟证作鳖只如今日众弟子入寺营斋且道莲如禅师还来受食也无若道来为什么唤不应若道不来又供养个甚么这里倜傥分明便见得莲如禅师面目俨然现在其或未然龛前更添一分供笑杀东村李四郎。

　　上堂僧问檀信营斋意甚笃请师说法句如何师云闲中有富贵寿外更康宁进云和尚只为学人分上大众分上又作么生师云总不干汝等分上事进云毕竟如何师云问取檀信去乃云寻常无事时爱揣虚空骨况值请升堂如何肯便歇山僧学个村长老念诵去也遂举拂子作摇铃势云南无佛南无法南无烂冬瓜南无乾矢橛以此振铃伸召请黄金殿上自超越回向檀那福寿康一声长啸乾坤阔乾坤阔活鱍鱍是则名为真如来诸尊菩萨摩诃萨良久放下拂子云山僧念诵了也众中或有出来道和尚受人之财为人消灾山僧与他半分嚫或有出来道和尚梵音清雅令人乐闻山僧亦与他半分嚫何故不图自他普利且贵报德酬恩忽若总不与么时如何喝一喝云包天括地谁能御耀后光前只一锤。

　　刘伯隆修荐请上堂僧问宾主相看则不问荐超一句请师宣师云顶冠束带俨然在九品莲中妙果圆进云正是千江有水千江月万里无云万里天师云曲尽今时孝子心不须瞻望悲风木进云代代华簪盛绵绵续祖灯师云好本天下同乃云水绿山青千端锦绣蛙鸣燕语一部鼓吹善观不在双眸解听岂凭两耳直下便会富有多般撩起便行奇无两样到这里一大藏教半点用不着到这里一大藏教字字用得着敢问诸人用不着处为什么却用得着自古迨今衲僧口愤愤者似苇如麻实端的透彻者百无一二惟许大福德大力量底汉等闲拨转天关掀翻地轴乃可超凡越圣起死回生山僧今日以如是心说如是法普请一切有情无情同入清净解脱门与过去十周年大中大夫刘长源翁及诰封崔氏老夫人为不请友同一眼见同一耳闻同一心知同一受用作殊胜利益佛事成不可思议功勋且毕竟凭个什么道理便能如是举拂子云只为渠侬多意气当年曾谒圣明君。

　　生日上堂僧问轮珠寿算等先哲德被瀛寰化日长如何是德被瀛寰底意师云一条楖栗任纵横进云和尚太狼籍了也师云却被上座简点进云道泰不传天子令时清休唱太平歌师打云山僧只要恼乱人问金鸡啄破千层浪玉兔冲开万里云正恁么时请师举唱师云檐影分来半壁日钟声敲送一林风进云知师本具超方眼何用拈槌下钓钩师云理合如是进云鹤顶本无朱点就凤毛岂用彩妆成师云又多一重络索乃云四十余年事风流分外奇单瓢常挂壁两鬓半垂丝麟角不多见狐涎力扫之随他来与往问着痛加锥金粟恁么告报犹如老鼠上天平是汝诸人赞扬一任赞扬毁谤一任毁谤毁谤获一分功德赞扬亦获一分功德毁谤获无量罪过赞扬亦获无量罪过且毕竟如何分辨云在岭头闲不彻水流桥下太忙生。

　　祷雨上堂僧问雷电未兴时如何师云山僧亦无如之奈进云忽然雨似倾盆时如何师云大家喜庆进云恁么则三草二木各得生长去也师云重说偈言乃云旱魃兴灾商羊不舞念彼龟田民其劳苦山池何物是真龙解向空中注大雨蓦拈拄杖云看看拄杖子化为龙走盐城东畔取水去也十光明龙王百光明龙王娑竭罗龙王佛生太子龙王一齐佐助油然作云沛然下雨令禾苗连秀野瑞果遍芳郊人人喜气盈眸户户咸歌大有然虽如是且道此雨从龙口出耶从龙眼鼻身出耶殊不知总不恁么所以华严经云譬如大龙随心降雨雨不从内亦不从外如来境界亦复如是诸仁者要识如来境界么掷下拄杖云一滴能包四大海普天匝地散为霖。

　　上堂三伏时临炎威方炽恼杀禅和无处迴避避作么清凉树下犹嫌热更有农人趁夏畦。

　　秋日喜雨上堂甘霖洒旱地况复值新秋万木炎光澹一天翠霭浮收成洵有望提挈可无忧从本超方句诸人各自谋。

　　保安上堂僧问一泒曹源则不问五家宗旨请师宣师云从头问将来进云青天轰霹雳陆地起波涛如何是临济宗师云阇黎满口道了也进云单刀直入时如何师便打僧喝师又打进云红旗闪烁一镞辽空如何是云门宗师云山僧不须重注破进云坐断一字关时人皆拱手师亦打进云偏正协同针来线去如何是曹洞宗师云他家自有儿孙在进云当机不犯时如何师云礼拜去进云恁么则君臣道合上下和平去也师云不干阇黎事进云暗合机轮事理不二如何是沩仰宗师云看汝跳他不出僧打圆相云天下老和尚亦跳这里不出师横按拄杖僧就圆相画一画师拈拄杖抹却进云山色溪声常光独露如何是法眼宗师云明明任看取进云恁么则康僧桥畔不是人间师云阇黎曾走几遭那进云一般清意味惟许作家知师云不如归位着进云五家宗旨蒙师指叶落归根意若何师复打云且道这一棒是赏汝是罚汝进云漏逗了也师呵呵大笑乃云作是思惟时十方佛皆现汝诸人从朝至暮念念思惟还曾现佛也无若道现何异病眼见空华若道不现释迦老子岂有妄语分所以金粟十度发言九度休几回买来还自卖逗到此际无甚闲气力与汝商量只要饥餐渴饮晏坐困眠下面有人支撑逐日挨补得过便是快乐田地是事且止保安一句作么生道病恼顿祛他界外婺星长拱画楼中复举僧问玄沙备云险恶道中以何为津梁备云以眼为津梁僧云未得者如何备云快救取好师云据本明宗不无备老应机取则须让山僧有问险恶道中以何为津梁向他云以布施为津梁更云已布施者如何向他云自无险恶。

　　密老和尚十周年忌日上堂六踞精蓝开尽英雄活眼单提宝剑截断邪妄藤窠名上达于帝阍泽下敷乎率土化缘既毕示寂初秋屈指韶华奄有十载儿孙角峙个个如象骥奔腾正法流通处处似鲲鹏跃变予小子忝为苗裔又值觐翁居士冒暑入山设供到这里合作么生遂起身插香云念翁之德兮地天长仰翁之道兮日月光水有渊源兮木有本披肝沥胆兮此瓣香瓣香已爇普请头首大众护法檀那同诣祖堂念诵作礼三拜。

　　孝廉汤禹仍请上堂世间所谓孝者不过生事之以礼死葬之以礼祭之以礼而已据山僧较验将来用礼则不无若欲超度先亲出生死海却未在要得度亲出生死海么从上大觉世尊有个转大法轮底样子能为一切人解黏去缚脱死超生今日因禹翁居士大展孝思捐清净己赀启庄严胜会不妨乘时向人天众前为伊拈出然此大法轮高而无上仰不可及渊而无下深不可测自是当人无量劫来现成受用境界直饶千佛出世各放宝光也侵占他星儿不得遂拈起拄杖卓一卓云山僧尽力转了也就个里信得及去便可以截断众流归家稳坐无亲不度无愿不酬无罪不消无福不备树林水鸟头头扬解脱之音月径风檐在在显菩提之路是即是也只转得一半且道那一半毕竟倩阿谁转岂不见道未度还须度度了度他人伏望过去尊灵现存眷属大家共出只手好复卓拄杖下座。

　　寿日忏经请上堂杖头敲转白苹风奇趣潇潇独我侬有客到门来问道指看山顶一枝松盖此一枝松自昔至今葱葱郁郁兀兀亭亭影动龙蛇收拾九十九峰之秀气根盘空劫透漏千七百祖之宗猷坐于斯歌于斯清骚杰士即不得离不得俊俏禅和悟之者物我同元迷之者云泥顿隔山僧算去推来亦不知从何甲子而生从何甲子而住且就壬辰吉岁秋仲良期借出一段风光为印门朱孺人六旬寿所谓寿比青松长不老枝枝叶叶总归真意者其在兹乎法华经云我今为汝保任此事终不虚也敢问孺人而今祝寿忏经已竟作么生是此事还委悉么梦眼豁开天地阔何劳户外觅三车。

　　中秋僧长伊病笃请上堂僧问年光无寄日时节至中秋政当恁么时如何师云一轮弥满寒秋色进云常时之月与中秋之月是同是别师云汝试具只眼看僧竖指云这个又作么生师云蹉过了也进云苍天苍天师云果然果然进云和尚却自知过师云苍天苍天僧喝师便打乃云平地神仙生前赢得十分耀泼天富贵死后难免一堆泥长杨古道杂荆榛牧竖樵夫过不问先德有言昨夜蟾宫桂子开好风吹下天香来昭王白骨埋青草无人为扫黄金台到这里炎凉之态可以暂销么生死之心可以稍醒么我衲僧家终日擦裤磨裙以咨参为急务但能洞彻法源如中秋月行空皎皎莹莹无遮无障则生也得死也得浩浩全身难隐匿生而作死因也得死而作生因也得大用神机浑莫测覆去翻来我独尊头头不离婆伽国且应时应节底句如何指陈以拂子打圆相云一轮弥满寒秋色万里清辉走笛声。

　　上堂鹭鸶翘足滩头不为无意蜾蠃抱蛉穴底终是有心金粟从来姜太公随伊负命上纶钓若或依虾水母逐浪吹烟纵尔得之亦成什么边事所以道折脚铛儿宁自挈灌瓜何必日轮中喝一喝。

　　因病修殿请上堂火风地水合而为身土木瓦砖营而成殿身病如殿之缺漏欹斜身安如殿之辉煌壮丽是故钱老夫人因致病之身发意此山修殿殿修则身安身安则福至斯皆自然而然不由勉强者也政当恁么时屿城渡口指月庵前桂子花开渔舟响答总是寻常呼奴使婢穿衣吃饭底受用处但能一了一切了一明一切明管取八面玲珑十方洞达能为人天标榜永作佛祖奇观且功成意满如何庆贺击拂子云画梁平定香云绕宝铎高悬胜日长。

　　开炉上堂拈拄杖云秪这个不用则已用则千里万里风飒飒地十方诸佛无敢违者天下老和尚无敢越者故曰拨开星火亘天红凡圣销镕烈焰中非是渠侬夸好手都缘妙契本来宗然虽如是未免太峻生今且以目前片地为炉取山头榾柮为炭大家不费纤毫力浑身炙得暖烘烘十方诸佛拈向一边天下老和尚放过一着粗羹淡饭聊遣时光打坐经行随心所欲只是不许昏沉瞌睡若也昏沉瞌睡眉毛被火燎肉烂与皮焦那时怪山僧不得是事且止众檀护入山共扶砂盆永弗相离一句如何话会三点一钩坚似铁奇峦九九自生辉卓拄杖下座。

　　印元章得子请上堂世尊拈花迦叶微笑马祖一喝百丈耳聋为复是针芥相投为复是如虫御木诸人还知端的么狮子自生狮子子凤凰应产凤凰儿复举云门示众云秪这个带累杀人后东山空拈云云门寻常气宇如王作恁么说话大似贫恨一身多山僧即不然秪这个快活杀人何故大雨方归屋里坐业风吹又绕山行然虽如是也是乞儿见小利师云二尊宿总似徐六担板各见一边殊不知带累中有个快活处快活中有个带累处若要泾渭分明须实到这田地始得。

　　冬至上堂渊明好种柳茂叔喜栽莲清怀虽迈俗所见各枯偏争似山僧没意智潇潇洒洒钓月耕烟向无阴阳界上插一茎草开花结果馨香于旷劫未兆之前谁管汝地谁管汝天又谁管他冰河焰发古干春旋是汝诸人还知落处么卓拄杖云杨州鹤已冲霄去不用腰缠十万钱。

　　上堂常住枯枯淡淡戒子落落星星偶因檀信虔请佛法私当人情烂生姜陈皂角穿心碗折脚铛一一搬来君自领莫向背地里小怪大惊家居古为鉴修福世作程闲来笑指门前树历岁长年不改青复举僧问香林如何是衲衣下事林云腊月火烧山师云香林指鹿为马不能令这僧觌体现前亦成虚设今日或有问如何是衲衣下事但云汝试抖擞看待伊定动连棒趁出管教伊做个一员无事道人。

　　腊八上堂未上雪山眉卓朔忽瞻星斗眼眯麻机先赢得嘴头滑半是力耕半卖花蓦竖拂云金粟裂破面皮入这行户去也莫有乘时清赏者试出来酬价看良久云可怜狼籍许多香不遇攀郎生受屈。

　　道旧至上堂撞着道伴交肩过一生参学事毕大小长庆只了得一头山僧则不然撞着道伴交肩过还有事在且道是什么事一宾一主电闪雷奔有眼者见有耳者闻诸人若作佛法商量入地狱如箭射。

　　上堂立春日鞭土牛头头不放过棒棒有来繇寒山拾得沿街叫滹沱老汉闹啾啾山僧问云闹何事他道我这条白棒打佛打祖不轻易发今日被那一伙人狼狼籍籍恼乱春风卒未休山僧却向他云休四海幸然清似镜劝君莫与路为仇。

　　(嘉兴府平湖县许门刘氏法名超翰捐赀
　助刻祈鹤算延长螽斯肇庆吉祥如意者)

　　百痴禅师语录卷第七终
嘉兴大藏经　百痴禅师语录


　　百痴禅师语录卷第八

　　嗣法门人超宣等编

　　嘉兴金粟山广慧禅寺语录

　　岁旦上堂僧问岁朝文武分班立四相来朝事若何师云共唱太平歌进云恁么则风吹雉尾摇宫扇日照龙鳞识圣颜师云自是他分内事僧作礼云万岁万岁师云汝合知恩问旧年意旨则不问新年佛法是如何师云一队儿童学簸钱乃云地泰天清面面好山呈瑞色人康物阜家家杯酒畅春风且喜玉历颁新尤爱金轮似旧展衲僧向上巴鼻祝圣明寿算无疆慧日照我檀那千祥毕集鸿恩敷乎邑甸百福咸臻与么举扬还当得新年头佛法也无偶尔前村曳杖过南墙送出早梅香复云新年头看采头悬羊头卖口头大家团圞头坐对火炉头切莫头上更安头无事强出头若也强出头一棒定然打破头卓拄杖下座。

　　祈寿请上堂僧问檀度设斋和尚将何庆赞师云云静三山秀天空两鹤高乃云康僧桥下水角里山腰松显露本来寿全彰福德容自古迨今无变改常悬明月拂清风逐色随声底已作等闲游戏钩玄研妙底唤作小可神通殊不知道源非远性海易穷惟许其人就地默契自然头正尾正心空眼空所以庞公笊篱石巩张弓俞婆糍碗长沙大虫当时极有余态今朝尚见遗踪金粟此者总与一齐按过分付超宾居士浑家共演真宗宝卷摊开香正爇寿山高拱白云中。

　　上堂僧问设斋修荐和尚如何酬答师云苏噜苏噜进云还有转身处也无师云悉唎悉唎进云法王座上狮子吼翠竹黄花古佛心师云不须更念萨婆诃乃云碧云天清霜地明明历历祖师意当人若解究根源左之右之无不是语也是默也是画楼杰阁任游戏一声幽鸟韵如簧坐倚栏干莫假寐生也是死也是极目风光何处避说甚骑箕入帝京十周年杳空垂泪满慈迎鹙子至动摇国土显奇异玉毫闪烁玉莲香顶礼如来亲受记然虽如是已故荐只水臣二居士切勿向这里躲跟更须知有向上事且向上事作么生岂不见道无佛处急走过有佛处不得住踢脱两途中弗居刹竿头上翻身去以拂子画[○@土]相喝一喝。

　　解制上堂僧问今朝解制放出许多狮象未审和尚如何降伏师击拂子进云忽变作羚羊时如何师云随他作去就进云老老大大被学人一吼全体俱现师云是汝好手僧喝师云不肯承当那乃云钵囊高挂到头云定觅山来竹杖横担毕竟水须朝海去然去者自去春至野花馨我不为汝而留住来者自来味膻蝇子聚我不为汝而打开从教路平似砥语响如雷是龙展翅腾霄汉蚯蚓重遭脑后锤只如无去无来不涉解结底人又作么生款待别甑炊香应弗惜明窗静几好安排复举黄檗断际禅师云汝等诸人尽是噇酒糟汉恁么行脚何处有今日还知大唐国里无禅师么时有僧出云诸方匡徒领众又作么生檗云不道无禅只是无师师云定龙蛇作略擒虎兕机权直令千圣立下风万象森罗齐乞命断际远祖可谓好手手中呈好手红心心里中红心山僧今日垂示则不然汝等诸人尽是英灵汉恁么行脚也不消得还知大清国里无禅师么忽有僧出云诸方匡徒领众又作么生但云不道无师只是无禅且什么处是无禅听取一颂大用真机不现前脂唇粉脸靠墙边年深也解育儿女引得平人颠倒颠颠倒颠法脉于今一线悬喝一喝。

　　上堂君子务本本立而道生如何是本莫道我谩汝打地和尚拈一条拄杖东打西打不曾打着个人秘魔老汉擎一把木叉东叉西叉要且无有合煞金粟可知礼也礼之用和为贵自然发皆中节矩度可观有朋自远方来虽蔬食菜羹不敢不饱大众金粟何似孔夫子还会么取舍之情如未瞥莫于平地起棱层。

　　上堂古者道供养百千诸佛不如供养一无心道人又云莫谓无心便是道无心犹隔一重关既是无心犹隔一重关如何胜过诸佛又如何消受供养于此见得谛去方知古人舌上起荆棘路平心不平然今日不二上座同信女行贤入山设斋总不论汝是佛是道人是有心无心是隔一重不隔一重只要普同供养了却自己本怀便称快活田地且作么生是伊快活底田地击拂子云罪花凋谢福花茂正觉光中自在行。

　　上堂鸟哑哑鹊唶唶犬司夜鸡司晨一种灵光到头自用各不相袭各不相知人为万物之灵如何知他用处委悉么庄生濠上观鱼乐尼父临川叹逝波。

　　许锡侯祈嗣上堂心地含诸种普雨悉皆萌顿悟花情已菩提果自成善哉善哉大小能祖恰似玩弄手中明月珠令彼鱼龙知性命丹山生鸑鷟狮子产狻猊棒下摩醯眼徒夸第一机快哉快哉大小杲师恰似十字街头看厮扑为他喝采长威风金粟此者相席打令顺水行舟且贵正脉流通家声不坠未审汝等如何趣向良久云多子塔前消息在一番提起一番新复举僧问兴化多子塔前合谈何事化云一大传虚万人传实师云秉杀活力剑不无兴化老而今或有恁么问但云东君回暖律华发树南枝汝若识得来处报答檀那有分。

　　超瑗请上堂灵机迅发射穿凡圣髑髅智鉴晶莹洞彻人天肝胆纵擒互换照用齐彰三玄戈甲精鲜九带纲宗毕备此是我衲僧家寻常施设今日且拈过一边何故只为兹者千华酿秀万木回春施主虔诚庄严胜事所以放开线道堂中增海屋之筹逗漏风光笔底现瑶池之瑞直教人人默契本旨在在实证希奇延寿寿无有涯植福福不可量山僧庆赞已竟敢问诸人助祝又却如何有么有么如无再圆前话去也楼阁门堆烂熳红山山好鸟弄晴空逡巡不拨波心棹争信玄关有钥通且钥匙在什么处以拂子敲香几下座。

　　请西堂为监院上堂正眼豁开城市山林不异面皮掇转人情佛法相通斯乃从上徽猷亦系今时表率奔南走北妙契机先移西就东奇出意外龙吟虎啸风云起宾主赖以安和道泰时清言令行砂盆可无倾覆政当此际大家奉送一句作么生道满园绿竹咸抽笋一个人来监院房。

　　清明上堂初七清明三月节枝枝花染杜鹃血往来多少扫坟人荒草堆边空哽咽休哽咽形山上有本爷娘二六时中也须辨别忽然辨别得出时如何溢目青葱惟自适赊云不费杖头钱。

　　周邑岐请上堂僧问若论此事终不虚也如何是此事师云带烟千井树和磬一楼风乃云提向上机须具向上眼说家里话必待家里人且作么生是家里话还知么仰之弥高巍巍独露紫金毫钻之弥坚不动脚跟遍大千瞻前在后无位真人已漏逗所立卓尔胡僧打落当门齿向这里构着锋芒便见天地位万物育总是自己妙性圆明中发现更说什么柏树子麻三斤唤作扇则触不唤作扇则背所谓一句透千句万句皆透一机通千机万机皆通有时来广慧堂前共弹格外之琴韵高和寡有时登云岫山顶横吹没孔之笛月白风清唱随永享天年操纵无适不可山僧与么道居士还肯点首也无良久云圯桥不进先生履一卷奇书未易传。

　　上堂今朝三月半底事如何断门外落花多啼莺声缭乱王孙一去不归来几度扶筇瞪目看良久云来也来也马蹄春已足携手步迟迟是汝诸人还见么喝一喝。

　　上堂天无私则常覆地无私则常载日月无私则常照人心无私则忘彼我泯是非大道无私则融圣凡了迷悟蓦拈拄杖云拄杖子列列挈挈昼夜为诸人演无私法直得风轻日暖麦秀花香高低坞里唤黄鹂上下帘间飞紫燕自是诸人等闲蹉过不能直下承当而今或有个承当底我要问伊拄杖子在什么处若谓山僧手中便是何异认驴鞍桥作阿爷下颔喝一喝。

　　受懿天为僧上堂僧问是法不碍菩提路今日披缁事若何师云光剃头净洗面进云从兹割断尘劳网共踏毗卢顶上行师云圣难知凡莫见进云四恩不妄报方显丈夫心师云切忌乱走乃云两期勤聚首得度在今朝蕉鹿梦初醒瓶鹅兴倍饶身披百坏衲杖挈一轻包佛祖寻常事谁云去路遥且如何是不遥底去路蓦竖拂云我欲仁斯仁至矣复举三祖商那和修问鞠多尊者云汝年几耶者云我年十七祖云汝身十七性十七耶者云师发已白为发白耶心白耶祖云我但发白非心白耳者云我身十七非性十七也祖知是法器后三载遂为落发受具师云三祖彻底婆心鞠多太煞伶俐第未免说心说性误陷平人金粟则不然待他道我年十七便云有不涉十七者是什么人就里答得相应钵袋子亦堪托付所以道狮儿捉兔须全力奋臂螳螂可避车。

　　佛诞刘氏为令郎锡蕃铉臣祈愿请上堂城东老母与佛同生而不欲见佛每见佛来即便迴避返顾东西总皆是佛苦哉屈哉古今尊宿尽道伊气概天然宛有丈夫之作殊不知早已堕坑落堑了也争似盐城朱老孺人不与佛同生而偏欲见佛每见佛来即便供养念念心心无非是佛且毕竟如何是佛莫是七步周行称尊独我为佛么婴孩伎俩那堪夸莫是赵州殿里韶阳屎橛为佛么狼籍葛藤可截断莫是现今相对坐立俨然为佛么直饶领略进前去也系传言送语人有人道得接手句山僧大展三拜如无再举个古颂与汝发明虎豹文章麒麟头角灿地辉天堆山积岳拶破面门兮盖色骑声迥脱罗笼兮解黏去缚罢却干戈百草头秋空万里飞双鹗喝一喝下座。

　　结夏上堂殿阁风高摆列青峦九九娑罗树古飞来白鸟双双洵檀那植福之场称衲子安居之地头头无窒碍何须限三月以护生历历不囊藏堪笑效九旬而禁足事弗获已将二千余年陈规旧套整饬从新大似胡狲吃糍糕搭黏手脚然虽如是就中也有个脱洒处还会么睡起南窗燕子过疏帘半卷自吟哦一杯晴雪香才了杖倚松门看绿萝是汝诸人若要恁么去就且待蜡人已冰时为汝证据只如兹者檀那植福底意如何指示卓拄杖云三业顿除添福德寸心常净现优昙。

　　上堂礼拜若为真得髓信众亦合传衣默然总摄不二门哑儿可称绍圣英灵汉子俊俏禅和须用老耆婆肘后神方莫学水潦鹤口边讹说别行异路任汝甘草苦黄连甜大展全机何啻砒礵良醍醐毒所以道事无一向理有多般今古平人被陆沉都缘波浪忒相似。拈拄杖卓一卓云。波浪起也。汝等拟什么处出气。便下座。

　　上堂。象骨辊毬小儿子戏。明眼人前一场笑。具还有不涉儿戏者么。自云。有昨夜风翻满地华。天明翠鸟巢高树。

　　生日正中。送红衣请上堂。僧问。迥出须弥顶。衔来百鸟花。学人进前请师庆贺。师云。山僧终不肯涂污自己。进云。彭祖春秋跻八百。今朝打鼓乐无生。师云。汝又要涂污山僧那。进云。某甲令转新条去也。师云。新条聻。进云。拈出少林没孔笛。大家齐唱太平歌。便礼拜。师打云。一棒赏汝。乃云。献黄金。歌白雪。陈盛馔设新衣。侈侈奢奢。喧喧闹闹。世间礼数。则固是衲僧门下要。且不然何故黄金之献。赢得手头能几时。白雪之歌。闲言徒自污人耳。盛馔陈乎。丈室无过一餐。新衣设于座前。只敷一体。到不如向拄杖子上拶透根源。便见山僧寿日。即是诸人生辰。诸人生辰即是山僧寿日。门门合辙。路路归宗。不用献黄金。而富超千古。不须歌白雪。而韵协九州。盛馔不陈而陈。历年常饱足。新衣不设而设。群有已咸披夫。如是恭祝予寿。可谓至且尽矣。敢问众中。还有恁么人么。良久云。一举山山齐点首。祥云瑞鹤泼空飞。

　　独露请上堂。僧问。昨朝祝诞。今日重宣。如何是重宣一句。师云。移榻对青山。卷帘当白昼。进云。高高山顶立。深深海底行。去也。师云。低回。无限趣。料不与君同。问寿星骑鹿空中走。未审是谁家境界。师云。东村胡大伯。进云。恁么则梵音含万象。瑞气绕须弥。师云。又被风吹别调中。乃云。脱白二十余载。建幢一十三年。佛法本无多子。饥餐渴饮。困眠恣性。老波旬诋毁我。入泥犁恶趣。真心大檀护。赞扬我上兜率陀天。山僧闻之。如疾飙过耳。行藏用舍。各随其缘。缘尽兮行渠不得。缘在兮。舍渠不前。可笑野狐云外望。更来踯躅拟齐肩。忽有个汉云。和尚庆生为甚。却恁么说。山僧向他道庆也。庆也。毕竟如何。堂堂满面非惭色。全赖此中不负人。卓拄杖下座。

　　端午上堂。纳祉不消。艾旗驱邪曷用蒲剑。只有一道真言。要汝时时熟念。如何是一道真言。僧问。赵州狗子。还有佛性也无。州云。无恁么念才。是狗子还有佛性也无。州云。无恁么念便不是了也。大众念。总一般。为什么。一是一不是。还知落处么。击拂子云。未到高低路不识。到来夷险任横行。复举五祖演端午示众云。昔有秀才造无鬼论。论就。放笔。一鬼现身。斫额云。汝争奈我何。老僧若见。以手作鹁鸠嘴。向伊道。谷谷孤。师云。秀才笔力不灵。开眼遭鬼所魅。五祖律令如敕。就中捏怪。更多金粟。待伊现身云。汝争奈我何。但云。一钓便上。管取敛形。杜口正论。永为流通。

　　晒经上堂四十九年间。故纸千七百则。烂葛藤。叠叠堆堆。收拾不尽。狼狼籍籍。蠹蚀偏多。今朝正值六月六。普请大众。搬出阶前。风吹日晒。任彼老冻侬贪淹黑豆。谁管禅和子。穿透牛皮。是则固是。只如人人有一卷风吹不入。日晒不着底经。又向什么处搬起。击拂子云。顶门戳瞎金刚眼。海藏龙宫尽打开。

　　观音成道日上堂。大士慈悲无挂碍。腰间拖个风流袋。现身随类度群生。偿尽从前菩萨债。今日是伊成道之辰。诸人若要相见。且不必。补陀石上仰挹风光。紫竹林中瞻依色相。只就平田水满。乱草蛙鸣。拶透耳根。打翻鼻孔。便已证普门智。得大圆通。一切处踏佛阶梯。一切时具最殊胜。其或未能。纵使观音菩萨立在面前。于诸人分上。料掉没交涉。所以道。　　鸟守空。池鱼从脚底过。　　总不知。忽然知。碧潭深万丈。直下取鱼归。以拄杖敲香几。下座。

　　乡绅徐印台发愿。斋僧一藏请上堂。僧问。供养百千诸佛。不如供养一无心道人。未审。百千诸佛。有何过。无心道人。有何德。师云。逢人但恁么举。进云。某则不然。师云。汝作么生。进云。大福德人。修大福德人受。师云。逢人但恁么举。问日前日后。则不问政当今日是如何。师云。拄杖阁须弥。大书仁者寿。进云。路逢剑客须呈剑。不是诗人莫献诗。师云。直须恁么。乃云。铸圣陶贤手经文。纬武才长年思不遇。今日惠然来。且以何因缘而来这里。只为奋发广大心愿。斋五千百余众。众既斋矣。则瞿昙欢喜。帝释降祥。可以转咎为福了。目前之胜因。可以易危为安。培他生之善果元辰。博厚悠久无疆。叶叶流芳法苑中。万灵景仰咸称快。虽然更须勇猛荷担。从上佛祖所付嘱底一着子始得。岂不见。陈操尚书。访资福。次福以手画圆相。操云。弟子恁么来。早已不着便。那堪更画圆相福。便归。方丈闭却门。看他两两作家。龙骧虎骤。千载之下。尽足观光。只是主宾和气。尚欠蔼然在金粟。此者值官客入山。不画圆相。亦不闭门。但少叙寒暄。如仪颂祷。何故知音弗用频频。举。自有仁风动泬寥。

　　秋日因西邻善友斋。兼谢大众持钵上堂。僧问。昨日火云烧碧落。今朝秋色上眉棱。如何是新秋景。师云。金井梧桐一叶飘。如何是景中人。师云。个个寒毛尽卓竖。如何是人中意。师云。不吟天宝句。便话岭南禅。进云。三问已蒙师指示。只如施主设斋。和尚将什么酬谢。师打云。汝且领这一棒好。僧拟进语。师云。速退速退。乃云。大众沿街。托钵子苦值爷。贫施主。负米入山家。瘠赖邻富。然托钵所收。虽不甚广。其一种坚忍之行。亦足以起懒弱而护丛林。入山所施虽不甚丰。其一种坚信之心。诚足以植良因而滋善果。固知信心勇发。弗论寡多。实行坚持。那拘老少。把手牵他行不去。惟人自肯乃方亲。山僧数日内患寒患热。无有气力。与汝玄妙商量。只可就本色人说个本色话。还会么。早秋凉飕飕。暮秋热到头。谁家闲妄想。肯向热前休。休休今夜黑。云消散尽。一轮桂毂碧天流。

　　祷雨上堂。洞山无寸草香。林火烧山茱萸。一滴也无。马师西江吸尽。这几个熟睡饶谵汉。今日都用不着。惟有云门大师道。扇子　跳上三十三天。筑着帝释鼻孔。东海鲤鱼打一棒。雨似盆倾。却喜他应时应节。应时应节则且置。只如我衲僧家。寻常呼云唤雨底手段。又向什么处去也。若云。无恁么事不可。所说总是虚言。若云。有恁么事。因甚终朝干燥燥地到这里不能倒断一番未免笑杀田舍郎。尽云。佛法无灵验。伏愿龙神示现。一雨普滋君。为尧舜之君俗。乃成康之俗。路不拾遗。犬不吠。讴歌共乐太平年。击拂子下座。

　　解夏查门行珠请上堂。秋风萧萧。黄叶飘飘。解开袋口。正在今朝。骊珠衣里裹明月。杖头挑江南与湖北。摆手任逍遥。任逍遥。莫向鸡群轻折腰。还有一句子。诸人也须记取。斋是浴主化。福是檀那招。佛法二字。金粟尽付之。寂寥为甚如此不消。不消。复举庞行婆入鹿门寺作斋话。师云。庞婆入鹿门。作斋月到天心处。维那请疏意回向。风来水面时。只如拈梳子插髻。后又作么生。卓拄杖云。一般清意味。料得少人知。

　　祈寿请上堂。风飘蕙帐香云暖。人在壶天白日迟。一局未终柯已烂。知音知后许谁知。忽有个衲僧道。和尚与么指陈。诚非戏论。但当人寿量罗万有。超古今。描不成。画不就。无得无失。非促非延。直饶辩似悬河。机如掣电也。只明得屋外边事。山僧向他道。今日赖遇上座。然虽如是。不因树杪凉飔起。争见芙蓉夹岸开。

　　觐周居士同众檀护送藏经入山。上堂僧问。三世诸佛。历代祖师。普说经律论。今日安藏事若何。师云。人人共见。进云。天上有星皆拱北。人间无水不朝东。师云。喜得上座领话。进云。佛法无多子。千古镇丛林。师云。多了也。问檀护竭尽苦心。不惜入泥入水。只如一大藏教收不得者。如何为他说。师云。今晨下雨。进云。即此一句也是虚空钉橛。师云。却被上座道着。进云。总然道着亦是热碗鸣声。师云。礼拜退去。僧礼拜师乃云。从上来事只在于今。好不资一毫。丑不减一毫。惟凭过量大人。当机拨转。独力荷肩。便见富厚完全天空海阔。然后以正法眼。照耀人世。展胜妙手。屏翰丛林。直得慧日熙熙。仁风荡荡。金炉霭蔚。宝炬辉煌。佛祖合掌赞扬。外魔措足无地。大众此虽本山。诸老维摩正信修德中来。亦系时节因缘所致。苟时节因缘之未至。二十余年营之。而不足时节因缘之已至。不数月间了之而有余。拈拄杖卓云。而今了也。千卷万卷但看取此一卷。千言万言但听取此一言。上祝皇图。下资含识。檀那集庆。树石增荣林下。野僧百事休问着。依然还不会是汝。诸人莫有知恩报恩者么。复卓拄杖。喝一喝。下座。

　　退院上堂六载。住持全没滋味。简点将来。讨甚闲气。何如长松下片。石边洒洒潇潇。科头箕踞。任他法道迁更。蠓蝇口沸。且临行一曲。如何演唱。击拂子云。啰啰哩啰啰嗹。白发催人容易老。宽怀无事是神仙。下座。

　　嘉兴梵胜禅院语录

　　上堂。懒骨鍜成一榻。闲眠消白昼。枯肠浣出半联。仄韵动寒潮。不管佛来祖来。说甚呼牛呼马。洵可乐也。头头具足。生涯幸勿忘焉。处处彰吾宝。所是汝诸人。果能如是见。如是信解。便可休心息念。高挂钵囊与山僧同处同行同餐同饮耕云钓月唱没腔歌自然道泰时清风调雨顺其或随情变换逐物升沉。敢保终年未有歇手。在且今日受斋底意如何垂示。卓拄杖云。个里机关如解会。殊胜庄严萃尔躬。

　　祈寿上堂僧问。如何是梵胜境。师云。峰色晴天见。潮声静夜闻。如何是境中人。师云。坐底坐。立底立。进云。倘有格外来宾。如何相见。师云。痛赏一顿。进云。承师指出其中意。不风流处也风流。师便打。僧喝。师又打。乃云。一阳已复。五朝石笋。暗地抽条。户外偶闻笑语。都云。小人道消。逼露娘生面孔。独立那畔风标。祥光最是赫奕奚。须万贯缠腰。慧命法身长不昧。寿山突出自高超。此乃山僧为俞门韩氏夫人祝寿底意。只如古者道。寿量等虚空。虚空如何可祝寿。征况泰岱。泰岱如何可量。若非向这里拶透玄关。往往被十二时辰使山僧。此者使十二时辰去也。遂屈指云。子丑寅卯。辰巳午未。申酉戌亥。年年环转无穷。眉缝倍增新彩。玉梅破蕊占春先。彻骨馨香不变改。

　　化龛上堂。生如穿夏衫。死似脱冬袄。穿脱是何人。袄衫宁久保。听予言回。头。早自家受用。自家宝池底。金沙透水明。林间玉叶香。风扫香风扫摩尼。达哩吽癹吒射日。火轮红杲杲。复举。昔有庵主不安。凡见僧便云。相救。相救。洞山到彼访之。主亦云。相救。山云。甚么相救。主云。莫是药山之孙。云岩嫡子么。山云。不敢。主合掌云。大家相送便迁化。师云。洞山自救不了。惹得恶水蓦头浇。庵主立地翻身。较来未免输一着。争似自英庵主迁化已两年矣。今日于烈焰光中。不用相救。只要相送。且相送一句。作么生道。霜华满路侵衣裓。疋马扬鞭莫教迟。

　　徐子万为母李氏延生请上堂。兀坐寒窗蝶梦休。藤条何事卖风流。只因宝婺星光普。摄我高高到上头。上头既到。岂可寂默无言。且就当人本分一着。觌面举扬去也。遂竖起拂云。秪者个辉今耀古。越圣超凡。先乾坤而不生。后乾坤而不老。不生不老。都从自己信心中流露。将来所以。四十年前。通身富贵。四十年后。满眼儿孙。大业堂。承一人福泽无穷。瑶池会。享百岁蟠桃弗尽。灵苗智种天然异。仙李花开子万春。山僧与么举扬。敢问诸人。还知落处么。良久云。露柱灯笼添瑞色。秦山远翠入帘青。击香几。下座。

　　觐周居士诞日庆忏。并为屠夫人寿。请上堂。智乐仁寿。宣尼垂训。昭然物与民胞。横渠立言可法。迷谬颠倒底。往往戕残物命。弗信因果轮回。致使仁寿之风。久湮业报随身。千生无由解免。惟我觐翁大居士。具正知见。为法门内外护凡。生平一举一动。与理相违者。今已洗心忏摩。并及一饮一食。有损夫羽毛鳞甲生灵者。悉皆痛涤愆。尤仗佛光而普度。即此慈悲所感。仁恕所通。可以三障永除。自他俱利。而顿入佛祖圣贤之域也。如是求寿。则不特寿一身。而且寿一家。不特寿今时。而且寿后世。巧历莫能算。满天星斗焕文章。沧海未足伦万邑。衣冠瞻礼。乐瑟琴静。好金刚体各各圆成。床第宴安妙莲华。头头露现。虽然忽有个大阐提人。终日杀生。不受罪。不受忏。汝且道。寿超何劫。卓拄杖云。久参。上士提起。日朗霜清。后学禅流。切忌山重水远。

　　喻如法侄。送衣上堂。彤云染就。金缕堆成。不假强求。自然而至。拈来恰好。非短非长。普请诸人。应高着眼。高着眼莫疑。猜正令全。提遍九垓。笑看白目。瞒心汉。浪拟新条。忽振雷。

　　腊八上堂。天将降大任是人也。必先苦其心志。劳其筋骨。饿其体肤。恁么说话。权犹主在天人。不得已而受之。何似当时释迦老子。弃万乘尊荣。直入雪山。劳形忍饿。至六载。果满功圆。于腊八子夜睹明星悟道。而后已厥。后四十九年说法。三百余会谈经道。被西干泽流震旦。此其莫大之任。又岂寻常所能比伦哉。吾人智慧德相与佛无二。富贵尊荣万不及伊。为甚么。贪恋快乐。弗肯力行。逗到逆境现前。各各扪膺自诉。天乎人乎。咎将安归耶。山僧今日试与诸人作个撇脱。蓦拈拄杖云。释迦老子来也。就这里见得谛。当则不用劳形忍饿六载。三年明星夜夜灿中天。德慧依然咸具足。倘或未能。要待梅花香扑鼻。除非彻骨一番寒。是汝诸人莫道。山僧相钝置好。

　　岁旦上堂。山川旧气象。人物旧家风。忽地鸿钧转般般。便不同年也。新月也。新山川人物一时新。柳眼含青。梅吐玉绣堤。画阁起香尘。汝也新。我也新。家风气象一齐新。衣冠剑佩如星烂。满饮椒觞语笑频。惟有手中拄杖。长年黑漆漆也。无旧也。无新也。无秋冬与夏春。敲云拨月浑闲事。六臂相逢努目瞋。然虽如是。政当今日。亦恰好个用处。且作么生用。拈来卓立宝华座。恭祝檀那福寿臻。

　　佛涅槃日。马闇然追荐明妙翁上堂。问。望前望后则不问。政当望日。事如何。师云。山僧为居士荐亲。进云一物长灵何处安着。师云。千叶莲华擎足上。进云。眉毛拶破去也。师云。更有祥光涌舌轮。进云。雷音吼动三千界。妙胜光明等月圆。师云。记取这一句。乃云。生与瞿昙同条生。死与瞿昙同日死。不生不死显真常。坐断千差无彼此。春风醉碧桃。春月映流水。山僧不敢暗相瞒。为汝阐扬明妙旨。且政当恁么时。毕竟归何国土。击拂子云。青莲萼上标名字。玛瑙阶前结圣胎。复举世尊临入涅槃。文殊请再转法轮。世尊。咄。云。吾四十九年住世未尝说一字。汝请再转法轮。是吾曾转法轮耶。师颂云。四十九年来法轮何曾转。亲口出亲言。有舒复有卷卷兮。点画全无舒兮。葛藤遍满七佛师七佛师末后依然少一槌。

　　承宇得嗣请上堂。僧问。玉燕投怀符吉梦。明珠入掌称欢情。君家积善由来久。满座春风绕树青。未审此时如何。师云。大家赞叹有分。进云。信是麒麟原有种。不须摩顶试啼声。师云。居士亦自知恩。进云。某甲到这里。别有长处。师云。汝试举看。僧提坐具云。笑倚五云舒。老眼翘看英物早攀光。师云。旧语不须拈。问多子塔前分座。黄梅夜半付衣。从古相传。灯灯不绝。如何是相传底意。师竖拂云。秪凭这个。进云。恁么则万象森罗齐点首。人天何处不皈降。师云。阇黎莫辜负他好。进云。只如朱居士酬嗣请上堂。未审和尚如何举唱。师云。向伊道了也。进云。可谓一枝没孔笛。等闲吹出万家春。师云。一任举似。乃云。无事一身闲。有子万事足。是以世间人殷殷祈所欲。春山青春水绿今日。听予酬一曲吹箫。引得凤雏来。自是庭前多秀竹。秀竹常扶不老枝。枝枝叶叶遥相续。拍一拍。云。且道合何韵调。良久云。不干菩萨蛮。亦非清平乐。从教唤我作天工。佳气郁葱香馥郁。复拍一拍下座。

　　圣墨长老出关。为师寿上堂。瞎驴鼻孔自辽天。两载圈栏放意眠。忽地翻身忘管带。轮蹄踏到草堂前。政当此时。秦溪水涌。梵胜风清。钟磬交参。主宾互照。是汝诸人莫有递相鞭逼者么。有则不妨好手手中呈好手。红心心里中红心。如无。山僧自己卖弄去也。卓拄杖云。添筹海屋浑闲事。点墨成龙格外奇。

　　圣念四旬。兼为师寿上堂。初夏日渐长。屋角梅垂弹。一任少丛林。佛法那怕烂。山僧赢得无事坐。石数游鱼。或有时乎。松之间。竹之畔尽道。萧萧散散是个噇饭痴僧。谁知浩浩肫肫。十二支干却解打算。解打算。汝享遐龄。我亦然不可毁兮。不可赞。何以如此体。若虚空没涯岸。

　　上堂。荷布青钱点缀山家。富贵鱼翻玉浪。引牵衲子。风骚千七百则。烂葛藤随我拈来拈去。四十四年间。岁月任他忽变忽迁。何况好友临筵。羲轮映座竹林。倍增秀丽。檀室愈见辉煌。阐自己之坚固元辰。不须比类于龟鹤。证生前之圆明正果。无劳曲喻乎。大椿山僧恁么告报。四六文章则不无。若论佛法彻底为人。总未见得。且如何是。彻底为人一句。还委悉么。频将越古超今。寿散与寰瀛庆瑞祥。

　　可权请上堂僧问。有问有答。无问无答。今日借一问。和尚还答否。师良久。僧喝。师云。且道。是答汝不答汝。僧又喝。师连打两棒乃云。灵灵明明。淈淈　　打鼓。普请看尽力。说不出。说得出。元来是汝先天物。有等汉闻与么道。便云。我会也。及乎问伊会个甚么。却又无言可对。无理可伸。大众只此无言可对。无理可伸。莫是尽力说不出底么。山僧此者曲垂方便。不图竖教扶宗。且要诸人安家乐业。良久云。寅朝洗面。午中饭黄熟一炉。经一卷坐倚松窗。待月明。不随世事沧桑变阿。呵呵也好个时节那。便下座。

　　上堂。一树榴花红喷火。数茎荷叶绿摇风。柴扉半掩无人到。独坐香添睡鸭中。作境会也不得。作心会也不得。毕竟如何。卓拄杖云。待汝小窗幽梦醒。方知乳燕语墙东。

　　(海盐县钱门刘氏法名超恂捐赀助刻祈
　父勉甫母马氏超凤偕享遐龄吉祥如意)

　　百痴禅师语录卷第八终
嘉兴大藏经　百痴禅师语录


　　百痴禅师语录卷第九

　　嗣法门人超宣等编

　　江南松江明发禅院语录

　　入院上堂。衲僧行止没多般。随处安身。随处闲。满沼白荷观不足。又携竹杖到云间。云间既到。是非杳忘。地阔天高。声和响顺。翻爱当年船子。一丝独钓寒江。更冀此日。维摩出手共扶祖道。且时节相应底句如何话。会阵阵薰风。来殿阁炎威。虽逼也清凉。卓拄杖下座。

　　圣莲请上堂。僧问。佛日临筵。则不问当阳一句是如何。师云。此去嵩江不远。乃云。一棹舞长江。为寻格外知己。半钩抛巨浸。要觅透网金鳞。金鳞未必全无。知己幸然巧遇。政与么时主宾道合。水乳和同。鹤曳芦汀。莺吟柳陌。毕竟将何庆贺。击拂子云。打面还他州土。麦唱歌须是旧时人。

　　上堂。大火西流碧。梧风动何处。疏砧惊人残梦。山僧在这里默堆堆地。不是舌头短。亦非关牙痛。今朝蒙众檀那恭请。未免鼓两片皮。颠拈倒弄。简点将来也。似飏起碌砖击碎盐瓮。然虽如此。龙生龙兮。凤生凤。鳞角羽毛若养成自有日。雷云相送。喝一喝。复举赵州问僧。曾到此间否。僧云。曾到。州云。吃茶去。或云。不曾到。州亦云。吃茶去。后院主问云。和尚为甚曾到也。云。吃茶去。不曾到。也云。吃茶去。州召院主。主应诺。州云。吃茶去。师云。赵州待客犹欠好心。明发为人尚邻清淡。曾到。不曾到。总与杯茶吃。敢问大众还甘也无。玉泉嫩笋情知少胜过。砒酥一例煎。

　　上堂。佛法乱如缕。人心毒若蛇。著书成敌国。同学是冤家。何似绿杨深处藏踪迹。看长天落鹜。野渡渔槎。也不管他棚场热闹。也不管他棒喝交加。也不管他说真卖假。撒土抛砂。只与么度年华。风流一种亦堪夸。忽有个汉出来道。和尚即今恁么地。还是藏踪迹耶。不藏踪迹耶。秪对他云。教着孩儿解骂爷。然虽如是。事无一向。且毕竟作么生。但得此中无芥滞。满途荆棘放莲花。

　　上堂。十方佛土中唯有一乘。法无二。亦无三。除佛方便说。如何是方便说。荒草白杨秋日暮。数声渔笛起沧洲。

　　上堂僧问。金粟峰头曾弄险崖之句。斜泾泽畔又张利爪之威。觌面争先请师一接。师便打。进云。某甲从此切外还更有否。师又打云。犹嫌少在。进云。欲得吾师意。重沾雨露恩。师云。也须知痛痒始得。进云。痛痒已知。和尚又作么生。师云。大众笑汝。进云。干他甚事。师云。转见不堪。进云。谢师答话。师复打乃云。尘世无间客。蜗名蝇利。竞劳寻形。山有至珍彻地辉。天谁暇顾。若能豁开梦眼。便见物物全彰。击缶抛锹。观音橐籥。拈香择火。宝志家风。现前三昧已圆成。触目菩提咸具足。以此资生立业。洞中春色满乾坤。以此植福延年。脑后清光吞日月。不是神通妙用。亦非法尔如然。总是汝等诸人。自悟自证底境界。山僧与么敷陈。还落时流旧套也。无拈拄杖。卓云。一句虚含千古韵九峰象外吐新奇。

　　举首座圣墨西堂。白也上堂。肘后灵符光焯焯。貔貅阵上展谋略。大千无地不皈降。是佛。是魔。都铲却。且道谁是其人。蓦拈拄杖云。一个浑身如泼墨。一个通身似鹄白。今朝举出大家看。两处成龙轰霹雳。只如黑白未分时。又作么生。与伊相见。喝一喝。

　　腊八祈寿请上堂。举世尊于腊月八日明星出时。忽云。奇哉。一切众生具有如来智慧德相。但以妄想执着不能证得顽石空。颂云。夜半明星出现时。分明丧尽目前机。若言总具如来相。也是空拳诳小儿。师云。世尊受尽彻骨寒。还他梅花香扑鼻。顽石欲穷千里目。教人更上一层楼。争似思勤陶居士。德相具足。令子盈门夜夜睹明星。不用空拳相诳年年修旧业。亦无妄想拘牵。虽然也须荐取星前意始得。且荐取后如何。团圞共说无生话。帝力欣忘寿日长。

　　岁旦上堂。僧问。春风乍转日融和。大地沾恩喜气多。元旦垂机。则不问福民护国事如何。师云。风不鸣条。雨不破块。进云。一句迥超千圣外。九峰分翠万年春。师云。随汝恁么道。乃云。皇风成一片。何处更觅封疆。华影覆千官。相逢各有剑佩。况龙楼大启。银烛摇光凤历新颁。椒葩献颂。人人享泰来之福。物物承鸿庇之恩。无穷瑞彩映眉端。不尽欢声腾界外。我衲僧家。豁开正眼。举唱宗乘。佛日高悬。君恩悉报。只如信心。檀施新年头。设斋供众。又作么生。酬答令德。自然歌燕祉胜。于把酒祝崆峒。击香几。下座。

　　上堂。立春已过十日。梅花欲开未开。几处歌童舞女。门前去去来来。达磨眼睛。狼籍满地。无人收拾。老庞面孔。七横八竖。雾涌云堆。山僧拈个秃笤帚。东扫西扫。亦觉气衰力竭。只要诸人共出只手。喜色盈腮。喜盈腮。莫妄猜。但愁奇货少。不怕不还财。且还财一句。如何道。负载不辞千里远。杨州鹤翅响如雷。

　　梵胜主人请上堂。僧问。檐头鹊噪迎宾主。槛外花香叩法筵。不是故人情谊切。焉能直到九峰前。峰前已到。请师垂示。师云。素性虽为客。禅心到处家。乃云。白莲池上客。买棹入斜泾。为爱主中主。故通情外。情罏深。残火暖。帘静篆香清。握手无多。谓肠肝彻底倾。大众既无多谓。且什么处是肠肝彻底倾。击拂子云。会么。知音不用。徽弦奏。流水高山意自明。

　　上堂。恍恍惚惚。其中有物。碧眼胡僧当前受屈。杳杳冥冥。其中有精。揭开脑盖。拔出双钉。举拂云。无山得似巫山耸。何水能如河水清。复举简堂机云。地炉无火客囊空。雪似杨花落岁穷。拾得断麻穿坏衲。不知身在寂寥中。师云。简堂虽则恁么自在。未免有些须穷乞相。明发则不然。杨花似雪辊春风。碎锦成行烂熳红。身在寂寥谁是伴。金衣声啭画楼东。咄。若道恁么为富贵相误。赚一船人。便下座。

　　君典汪氏请上堂僧问忏罪求眉寿风高劫外春如何是劫外春。师云。松筠不向雪中老。进云。恁么则。威音那畔分宾主。总在吾师化育中。师云。芍药遍开苑内花。进云。因斋庆赞去也。师云。亦少汝不得问。人天交接。祖今高悬。未审有何祥瑞。师云。岸柳垂丝日正长。进云。祥瑞已蒙师指示。机轮别转又如何。师便打。进云。明发海中施一滴。人间天上悉沾恩。师云。切忌淹没。乃云。觅心不可得。罪从何来。觅罪不可得。心从何起。具夙根利智底才闻。举着向父母未生以前。当头坐断。独耀真常。便见一切处转大法轮。一切处成等正觉。无造罪者。无受罪者。亦无忏罪与灭罪者。其或未能。山僧落第二门。重下注脚去也。觅心觅罪不可得。妙用人天浑莫测。心从何起。罪何来。古镜分明。自染埃。信得及兮。依忏摩而障。缘净尽见得到兮。熏善法而慧觉。花开五十春光。随意满寿山。涌出愈崔嵬。只如适才。二僧恁么问。山僧恁么答。又且如何。良久云。松筠不向雪中老。岸柳垂丝日正长。

　　诞日。普贤请上堂。寻常拈槌竖拂。别无他意。只要诸人知山僧是。霞漳蔡氏子本命元辰。在亥便已该通一切。洒落自由。即山僧落处。未能尽知。忽若知得自己本命元辰。落处也不差山僧一级地。然虽如是。拄杖子旁观。不禁出来。打动关南鼓。唱起德山歌。把周天星纪。颠倒错乱是。汝诸人又向甚处摸索。所以道五行不待。书中验八字。那从掌上推。得失荣枯人莫测。毗卢顶坐。笑嘻嘻。还识毗卢顶么。以拄杖卓一卓。下座。

　　谢两序大众斋上堂。僧问。昨日祝寿。今朝又作么生。师云。不图打草。只要惊蛇。乃云。五音六律众调合成。七宝八珍大家凑就。无手人提得去。穿心碗盛将来。山僧已知债重难偿。且与么欢喜称谢。有则现前公案。特为举似。东邻采豆。西舍浇秧。两只石虎倒卧茔傍。为什么。一队蝇儿蟹子。自从窃些腥臊去后。直至如今。杳不见信息。喝一喝。

　　端午上堂。壁上钟馗努目瞋。花妖草怪尽伤神。乘时且打牛皮鼓。拶透威音那畔人。只如威音那畔人。毕竟是甚面孔。良久云。教我如何说。无物堪比伦。

　　请化士上堂。我手。佛手。拄杖久已。不在手。客来只是展空手。今朝告报诸人。亦要大家出只手。好手手中呈好手。且毕竟作么生。智者点头。定光招手。复举道场。规和尚因化士问。促装已办。乞师一言。规云。好看前路事。莫比在家时。士云。恁么则三家村里。十字街头。等个人去也。规云。照顾打失布袋。师云。山僧此者化士。才请促装尚未。忽有问。某甲出来承当。乞师一言。秪向他云。善为前路事。莫忘在家时。伊或如何若何但云。金风　　。伏惟珍重。

　　因采菱上堂。荷叶团团团似镜。菱角尖尖尖如锥。荷叶团团。我这里。不曾种得菱角尖尖。今日直岁。采得三篮两篮。入口清鲜。人人知有采菱曲调。若个唱酬。拍膝一下云。怀珠蕴玉无穷妙。未必江干老此生。

　　觐周居士送方丈扁额至上堂。束龟毛为笔用。兔角为墨。向文彩未彰以前。书得点画分明。如渴骥怒猊不可捉摸。人天互庆。祖室生辉。自非平昔道契神交。今日曷克至是。有人提掇得起。重赏一两金。复举雪窦云。客从远方来。遗我径寸。壁中有四个字。字字无人识。师云。山僧依模打样去也。客从武原来。遗我睦州。板中有两个字。字字宽且简。分付禅流记取伊。千古珍崇耀法眼。

　　上堂。僧问。为法临筵。则不问。酬恩庆诞事如何。师云。骨相儿原天上种。蟠桃实向九秋圆。进云。恁么则福慧双彰去也。师云。方信山僧不负人。乃云。多子塔前分半座。风月双清。黄梅室内。夜传衣。水天一色。从上佛祖的的相承。莫不本大愿力。维持正法眼藏。所以儿孙遍地。叶茂流长。历千百载。而未有穷。已然此正法眼藏。度人之宝。照世之珍。依而行之。不独可与佛祖斗富。即有所求。悉皆指挥如意。且如何是如意底事。击拂子云。三岁神驹英彩露。四句鸳侣寿山高。复举本师费老人。住金粟日。因祈嗣请升座。僧问。堂前露柱久怀胎。产下婴孩颇俊哉。为复是从天降下。为复是从地涌出。老人云。当阳指出。僧云。未解语言先作赋。一操直取状元来。为复是公侯有种。为复是独占鳌头。老人云。现成道将来。僧云。恁么则。云里拨开金凤锁。棒头点出玉麒麟。老人云。不妨据款结案。师云。这僧解织花中锦。老人能添锦上花。山僧住金粟日。锡侯许公亦祈嗣请升座。兹特到明发酬愿。并为刘氏孺人寿。有个小偈对众奉祷。棒头点出玉麒麟。手眼还他作者亲。正与么时咸庆快。坤仪震索一齐新。

　　上堂。仲冬一树杪寒。风声瑟瑟绕庭。黄叶乱飘。飞衲子里头门懒出。惟有西墩两石人。长年不怕赤骨律。任他雨洒与霜摧。热汗通身黑似漆。黑似漆。明如日。能为檀那增利吉。逆数癸壬戊甲庚。倒翻角亢斗牛室。若人于此善参详。世出世间事已毕。且作么生。是世出世间事还知么。岁岁无虞乐太康。摩诃般若波罗蜜。

　　开炉上堂。僧问。煆圣炼凡则不问。大开炉鞴事如何。师云。三个柴头品字煨。进云既是圣人。更要煆个甚么。师云。上座眉毛且照顾。僧喝。师打云。教休不肯休。僧又喝。师复打乃云。霜清月冷。火烬灰寒。禅和忍冻辊作一团。事弗获。已向破炉头。轻轻拨出星儿之火。且喜暖气相接。柴干草干。是汝诸人宁可坐在这里。说些热闹话。切不得心粗性躁。踏倒打翻。若打翻厨下。火工没被单。风来仍旧鼻尖酸。卓拄杖云。山僧添炭去也。便下座。

　　上堂。五日一参。诸方旧例明发。头陀舌如秤锤。逗到檀信临门。便乃推托不开。嘴吧吧地不说心。不说性。不说直指禅。不说灵山记。秪为当人说个日用便宜底事。且如何是便宜底事。诸恶莫作。众善奉行。腾腾任运无党无争。西风刮浪如雷吼。稳坐虚舟梦亦宁。复举临济示众云。若与么来。恰似失却。不与么来。无绳自缚一切时中。莫乱斟酌会与不会。都来是错分明。与么道。一任天下人贬剥。元叟端云。若与么来。无绳自缚。不与么来。恰似失却一切时中。切宜斟酌会与不会。莫错。莫错。分明与么道。是甚秦时　轹。师云。山僧则不然。若与么来。未曾失却。不与么来。何尝自缚一切时中。随分斟酌会与不会。丝毫不错。分明与么道。大有人笑我水潦鹤。喝一喝。

　　冬至举清首座上堂。画短画长。平地无端刚捏怪。掇进掇退。萧墙徒自动干戈。明发门下。总不恁么。何故。虎生三日气已食牛。要见牙爪相资。赖有个人。担荷个人。远至时节亦彰。不涉阴阳底句。如何通信。南枝忽报春消息。正眼堂堂耀古今。

　　腊八上堂。金轮宝位。匹如闲夜越重城。遁雪山。受尽饥寒。尝尽苦枯。容不比旧时颜。汝看这老汉图个甚么。便乃如是。以拂子打圆相。喝一喝云。当时若不得这一点。六年冷坐几乎无合杀。即今。莫有向这一点。证得者么。良久云。幸自无疮勿伤之也。便下座。

　　祈子请上堂问。觌面争先则不问。拈华意旨是如何。师举拂云。秀分仙桂一枝春。进云。当阳拈出万人前。迦叶微笑又如何。师云。觌面承当犹自可。进云。与么则。狮儿出窟惊天地。万象森罗耀古今。师云。正要居士恁么道。乃云。若欲参究此事。如适才一伙捕鱼人相似。知得明发门前小菱塘里。有无数鱼潜泳其中。不管水冷风严。瓦掷笑骂。或惊。或逐。或撒网。或垂钩。百计千方势必得鱼。而后止然。此等人秪能捕鱼。不能自捕。若教伊自捕。敢保无下手处。就无下手处。忽然下得手去。咄。原来尽大地是个鱼。不独小菱塘里。即小菱塘里已全该大地鱼。纵饶大地人一齐觑捕。亦且取之无尽。用之弗竭。蓦呈拂子云。而今。鱼在这里。还见么。见则。不妨大家沽酒醺醺醉。短笛横吹过钓滩。脱或未能。山僧唱个拨棹歌。为钱森玉居士祷嗣去也。击拂子云。许大金鳞不论钱得来。仍放绿杨边。活泼泼。力绵绵。螽斯兆庆兮。君复然下座。

　　岁旦上堂。钟已打了也。香已烧了也。圣已祝了也。岁时新旧拈向一边。佛法有无束之高阁。今日华山上座。设年斋大家照管匙箸。索性饱餐无事。相邀云外。望三三两两渡人舟。复举香严闲颂云。去年贫。未是贫。今年贫。始是贫。去年贫。犹有卓锥之地。今年贫。锥也无洞。山文云。去年富。未是富。今年富。始是富。去年富。惟有一领黑黪布褊衫。今年富。添得一条百衲山水袈裟。岁朝抖擞呈禅众。实谓风流出当家。师云。尽道香严。知贫不知富。洞山。知富不知贫。若约明发见处说。贫底家藏巨万。说富底四壁囊空。就中不富不贫。随分挨过。须还我这里始得。然虽如是。老不以筋力为能。

　　上堂。今朝是个迎春日。虽然水乡僻冷。比不得府城热闹。究竟春色处处无差。春兴人人本具不妨。就僻冷中。权做热闹一场。以应时节。拈拄杖左边。卓云。先将灵云桃。赵州柏。结个锦棚。又向右边。卓云。次将玄沙虎雪峰。蛇缀个境致。复向中间。卓云。然后演出观音大士普化志公。整整齐齐。互相间错。摇铃底摇铃。打坐底打坐。是汝诸人不惟闻见必定喜欢。且亦知水乡春乐别有长处。春乐已毕。鞭春一句作么生。道。还会么。遂拽拄杖下座。打散。

　　解制上堂。昔日结也不曾结。今日解也不曾解解结随时强立名。大都只要看头采。卓拄杖云。头采见也是何卦兆。良久云。加我数年。五十以学易。可以无大过矣。靠拄杖下座。

　　谢首座化知浴上堂。举赵州会下二僧相推。不肯作第一座。主事白州。州云。总教伊作第二座。主事云。第一座教谁作。州云。装香来。主事云。装香了也。州云。戒香。定香。解脱香。师云。二僧临事蹉过。赵老重重话堕明发。会下不用相推。第一座也教伊作。第二座也教伊作。第五六座也教伊作。香汤滚滚。厕坑边不碍。猛虎当路坐。只如功圆行满。又且如何。须信水涨泥多。自然船高佛大。

　　净莲请上堂。僧问。应以比丘尼身得度者。即现比丘尼身而为说法。现比丘尼身则且止未审。向他说甚么法。师云。春日晴黄鹂鸣。进云。某甲不恁么道。师云。汝试乱说看。进云。比丘尼是女人做。师打云。触犯不少。乃云。明发水之乡。非舟不可渡。园花人到来。端的是何故。问禅已被缠求悟。还自误。此去丛林多逢人。任吐露。且毕竟吐露个甚么。阴阴夏木啭黄鹂。漠漠水田飞白鹭。大众好语也。可惜用不合时。翻成虚设。山僧再转一句去。饭思羹。衣思布。睡天明。坐日暮直须如珠走盘。切莫守株待兔。良久举拂云。六华昨夜飞无数。

　　五旬修经忏请上堂。郑娘叉手向沩山。闻名不如见面。庞婆拈梳插髻后。见面不如闻名。若也闻名见面。各适其宜。管取大用全彰。惊天动地到这里。还容得山僧赞叹么。还容得诸人议拟么。所以道。今佛放光明助发实相义。希有诸比丘是中难比况。蓦呈拄杖云。这个是实相义。且作么生。是光明。卓一卓云。这个是光明。且作么生。是实相义。于此见得。五十年前。妙法华中无异路。五十年后。忏摩会上有余光。政当今年五十岁。又且如何。复卓拄杖云。昨梦壶公壶里游。传闻王母寿千秋。殷勤乞得长生箓。付与马门顾氏收。然虽如是。已后切莫辜负山僧。拄杖子好。

　　上堂。僧问。世尊不说说迦叶。不闻闻今日众居士请升座。未审如何举似。师云。檐声不断前朝雨。进云。既是不说说因甚。和尚尽情吐露。师云。且照顾打湿袈裟。进云。也奈何他不得。师打云。却似天晴不肯走。乃云。为人本色全在质直。平常学道。正因贵乎坚诚猛利。坚诚猛利也。投机一句。顿入佛祖奥堂。质直平常也。迥脱千差。能培福寿基址。甘行者喂驴喂马庞蕴公口吸西江。百草头边。不二门内。正好结个无诤。保社凡圣同居。阐明发之家。风壮斜泾之气象。其或未能伊自伊汝自汝几树绿杨啼翠鸟。春光忽逐眼前过。且即今投机一句。如何道。声闻色见无差互。长啸翛然天地宽。

　　佛涅槃日上堂。灵山会上拈枝花。着甚死急。多子塔前分半座。讨甚来由。直饶三百余会。弄尽伽陀。还免得涅槃也无。所以山僧怪诸人不得。诸人亦怪山僧不得。大家相对嘴卢。都收拾春风入画图。

　　圣念请上堂。桃红柳绿。春色分明。恼人麦秀花黄。谁家有计留住信。时光之易。迈莫逐境以蹉跎。举古征今。因今见古。千圣不传向上路。得来只在脚尖头。山僧若放过。三十年后。遭伊简责去。若弗放过。又作么生。道个接手句还委悉么。天山一箭收功也。四海何愁不太平。

　　祈寿上堂。若论本来寿量。山僧实无启口处。事弗获。已说个等虚空。过须弥。包万有。亦是周由也者。世谛流布之谈。具大信根底。不用如何若何。只消就山僧无启口处。踏翻关捩。原来等虚空。过须弥。包万有。较之本来寿量。不为差事。政当此时。纯纯常常。慧性全彰。菱华无点翳。锦帨自生香。闲向吟楼频倚望。相随一点婺光长。敢问大众。莫有异口同音。为沈门夫人庆贺者么。击拂子下座。

　　佛诞上堂。天上天下。惟我独尊。黄面婆伽。开着恁般大口。至今合不得。打杀喂狗。贵图太平。跛脚阿师。伸出一双毒手。至今缩不得。撩钩搭索。放去收来。诸方老冻侬做尽闲伎俩跳过他坑阱不得明发与么道还得也无自云。不得。不得。何故利剑斫除人。我易劝人息。却是非难。复举。遵布衲浴佛次。药山云。汝只浴得这个。不浴得那个。布衲云。把将那个来。药山休去师云。二大老发明个事。甚生奇特。要且只得一半。我若当时作药山。决不恁么休去。若作遵布衲。待他道。不浴得那个拦头便与一杓。所以道。大鹏奋展摩霄翅。谁顾崩腾六合云。卓拄杖下座。

　　生日刘超梵祈愿上堂。尽云。今日予生日。谁识当辰。母难辰。鞠育恩深毫未报。抚膺常忆旧时人。睦州织屦子舆负薪。孝行经天孰比伦。惭愧数年干。打哄自撑。自祝。自敷陈。敷陈已毕。居士设斋底意。又如何话会。卓拄杖云。一枝仙桂连根拔。始信文章可立身。

　　陆门徐氏为师寿上堂。十亩之间道者。闲闲舟横绿水枕跨青山。十亩之外道者。泄泄有客到门去。彼壅滞于斯时也。乾坤合其德。乌兔合其明。寒暑合其序。鬼神合其吉凶。何促何延。孰得孰失。不是渠侬轻卖俏。皆由默契自天真。且天真作么生默契。徐氏孺人还会么。唤起窗全曙。催归日未西。呈拄杖云。无心华里鸟。更与尽情啼。连卓拄杖。下座。

　　泰山六旬。并为师寿请上堂。僧问。和尚将什么作寿。师云。水菱千叶翠。风竹万竿清。僧礼拜师。乃云。水满横塘已吠蛙。石羊西畔两三家。未生生后真消息。凡圣都来较不差。既较不差也。则汝寿还同我寿。庆人亦可庆他。借婆衫子拜婆年。色色般般无少剩。然而更须以法为身。以慧为命。以宽为福。以慈为心。方可拯济四生。包罗九有。设或未能。几度思归乡。梦觉隔窗。怕听夜啼乌。

　　上堂。六月不热。五谷不结。诸上善人。都如是说。惟有现成噇饭懒禅和却道。今年热比去年热。汗流夹背。蚊虫多。破扇手中摇不彻。摇不彻。忽打折。惊起石龟飞上天。老鹳吞声无处雪。雪雪未明。心地是炎蒸。一度临流。一度噎。喝一喝。

　　上堂。祝寿一句不用别求。当前指出。在在盈眸露。冷花盈。砌风清。雁过楼。八十轮来闲。岁月参天。古柏是同俦。且毕竟合何意旨。蓦竖拂云。见么。人有远虑。必无近忧。

　　开炉上堂。炉鞴未开此唱彼赓宛尔太平气象。钳锤乍握。左敲右击。依稀霸占雄风。明发历事。有年亦知。兵者乃不祥之器。圣人弗得已而用之。但时所必至。令合当行整一旅之师。慰来苏之望。直教个个倒戈释甲。在在定国安邦是。即是就中。也须寻个搭对。方显得汝我寻常手段。还识手段么。单刀疋马不用。如何生擒猛将。跳出臼窠。蓦拈拄杖掷下云。转身一箭。莫饶他。下座。

　　上堂。僧问。有问有答。落堑沉坑。契理契机。颟顸后学。如今正令既行。请师通个消息。师云。吹毛宝剑逼人寒。进云。动弦别曲。叶落知秋。以坐具打圆相云。未审这个堪作何用。师云。自己少卖弄。进云。不是渠侬多意气。他家曾踏上头关。师云。切莫轻举似人。乃云。一口吸尽西江水。鱼龙虾蟹甚处藏身。一刀杀尽恒沙佛。大地众生何处乞命。弓弦上走马。荆棘内安居。拨转天关。掀翻地轴。直饶与么去。犹未是极。则事有般。不识好恶汉便问。如何是。极则事何异。白日开眼着鬼迷。明发有一转语。布施诸人。今冬少雨。地土干硬。常住萝卜头似老鼠尾巴大。是汝二六时中。又思量咬嚼个甚么。喝一喝。

　　冬至上堂。一线阳和报小春。石头土块尽翻身。独余枯木寒岩者。难作三冬暖气人。咄。这个汉。坐在冷湫湫地雪。操冰姿则不无。若是抵浪迎风。敲枷打锁。糁花枯木上。发焰寒岩中。总未见得。明发与么阐扬。还有为人处也无。卓拄杖云。丈夫气宇冲牛斗。踏动鸿门两扇开。复举。玉泉皓至日。示众云。晷运推移布裈赫赤。莫怪不洗。无来换替。师云。玉泉风流盖世。出语超群。明发此者。也要诸人知有晷运。推移布裈雪白洗也。如斯不洗不赤。且道与玉泉相去几何。

　　腊八赵南泉请上堂。僧问。明星刺破眼睛时。雪里梅花只一枝。四十九年仍说梦。知音知后有谁知。只如释迦老子。见个什么道理。便尔自肯。师云。不是铁酸馅。亦非萝卜头。进云。即今。夜夜明星皎皎。还许人悟也无。师云。莫屈他好。进云。若然者。学人向马头截角。龟背拔毛去也。师云。也许汝好手。进云。和尚亦不得无过。师打云。汝且吃棒着。进云。恩大难忘。便礼拜师。乃云。雪山顶上叹奇哉。一点明星是祸胎。带累儿孙无著莫。几番倚杖自徘徊。徘徊不已。打草惊蛇正令全提。神号鬼哭政当此际。各出只手一句。诸人试道道看。良久云。总道不得。山僧出手去也。拈拄杖下座。打退。

　　岁旦上堂。僧问。诸祖门庭。则不问祝圣一句。请师陈。师云。寿比须弥欢万国。进云。恁么则恭祝圣人无量寿。村歌社舞太平春。师云。知恩者少。负恩者多。乃云。昨夜玄沙骑猛虎。沿街咬逐子。湖狗咆声。惊起祐公牛。缩却尾巴丁。倒走临济大师。路见不平。拈一条棒。出来道。玄沙。玄沙。我识汝是钓鱼船上谢三郎。为何如此撒泼。直得头热面红。不敢启口。蓦竖拂云。而今都被山僧擒下了也。报诸人听分剖。日暖风和岁律新。太平畅饮曹山酒。

　　解制悟空见来请上堂。僧问。钟板木鱼发笑。灯笼露柱　跳。未审是何吉兆。师云今日天晴。进云。恁么则。莺逢春暖歌声滑。人遇时平笑脸开。师云。巧言不如直道。乃云。雁外天逾碧。鸥边水自春。袋头聊解着去住。莫随人。何以故玉经磨琢方成器。品入清奇始见高。复举教中道。若以色见我。以音声求我。是人行邪道。不能见如来。师云。既不以色见。声求。毕竟如来向甚处见。即今日升月。往夜暗昼明。鹊噪莺吟。花红柳绿。一一显如来真实体。又作么生。说个离声求色见底道理。这里豁开正眼。释迦老子心肝五脏。尽情败露了也。所以道。色见声求也不妨。百花影里绣鸳鸯。自从识得金针后。一任风吹满袖香。卓拄杖下座。

　　上元日。刘勉甫同室马氏。请到图泽入塔上堂尼。问。五百年前正月半。今朝望日是如何。师云。祥云绕宝座。进云。礼拜去也。师云。更有瑞气霭深村。乃云。大道全彰。因时显露。至人无咎。与世推移。然虽与世推移。一段灵光终是埋没不得。所以琼山老宿。自宋开禧以来。于此日入大涅槃。复越两祀。于此日住安隐地。不谓沧桑代变岁久莫稽磉盘下。忽尔翻身钁头边从新扶起。骨石具在。碑记犹存。有大力量人。重建窣堵波。仍请山僧。于此日树大胜幢。演大法义。使遐迩见闻者。生希有心。发难遭想。可谓古今合辙。前后一揆。利己利人。其功溥哉。敢问诸人还识此日么。元宵美景赐福良辰。弦管交加。花灯间错。家家乐长春之化。个个游不夜之衢。琼山老宿与长爪和尚。向百千光影中。弄大神通。扭捏诸人鼻孔。于此见得。谛信得。及山僧为伊入塔已毕。不用更说偈言。其或未然倩拄杖子描个塔样去也。遂以拄杖打圆相云。层落落。影团团。佛祖常拥护人天共仰观。琼山老宿珍藏处。井畔梅花蘸水寒。卓一卓。云。万载流传作话端。

　　上堂。元宵已过两日。城市中点灯依然热闹。有龙灯。凤灯。狮子灯。花毬灯。以至鳌山走马。千奇百怪之灯。无不庄严毕具。山僧昨自平湖回。思量。这里甚是寥寂。幸值熹之院主。领南桥善信到山。亦点出佛灯。祖灯。心灯。法灯。以至须弥日月历劫长辉之灯。悉皆毕具庄严。政当与么时。诸人拟向甚处。着眼举拂子云。见么。一灯燃照百千灯。大地山河彻底明。凡圣同由无异路。不烦鼓吹杂歌声。良久云。有解承当者。各提取一枝。安家乐业去。遂摇曳拂子。下座。

　　圣节上堂。一佛出世。千佛赞扬一句。全提千祥并集。且如何是。全提一句。以拂子作舞笏势云。海晏河清。天子万寿。

　　见宗请上堂。鸢飞戾天。鱼跃于渊。大道真体只在目前。逝者如斯。不舍昼夜。至理湛然。原无虚借。孔夫子。三百六十骨节。八万四千毛窍。尽情揭露了也。更有个愠见底出来道。此是我家茶饭。为什么宝华座上拈来。当作宗乘。山僧但与一咄。云。野哉。由也。君子于其所不知。盖阙如也。是汝诸人还知么。良久。云。自是不知。知便得。斜泾烟景有谁争。

　　上堂举弘觉问僧。看者是什么经。僧云维摩经觉云我不问维摩经看者是什么经其僧言下知归。师云。弘觉彻底婆心。这僧偶尔撞彩。简点将来末后。犹欠一着在。山僧恁么道。还端的也无。若到。诸方一任举似。

　　上堂。无花无酒近清明。兴味萧然是野僧。可惜这等俗汉。未曾识野僧兴味在。若识野僧兴味底。不论冬凋夏长。自有灵山花可拈。那管瓶罄囊空。自有曹山酒可吃。日暮啼鸦随杖至。雨余芳草任盘桓。大众且道他的是。山僧的是。良久云。差之毫厘。隔以千里。

　　上堂。狮子吼无畏。说百兽闻之皆脑裂。喝一喝云。若唤作狮子吼。换汝眼中睛。不唤作狮子吼。秃汝口中舌。去此二途。如何甄别。复喝云。永嘉大师来也。向诸人道。香象奔波。失却威龙。天寂听生欣悦。山僧蓦拈拄杖。便与趁出何故。这里着他不得。且毕竟作么生。坐石数鱼无意智。狂呼童稚捉杨花。

　　受超果请上堂。准拟芳村。水草齐垂头。横卧绿杨西。那知踪迹难遮掩。又趁春风起耙犁。耙犁既起。万苦千辛。带水拖泥。冲烟冒雨。敢问众中莫有相救者么。如无。山僧自作自受去也。拽拄杖。下座。

　　(海盐县比丘尼行定捐赀助刻祈先师
　思慧早生莲界并自身寿命延长者)
嘉兴大藏经　百痴禅师语录


　　百痴禅师语录卷第十

　　嗣法门人超宣等编

　　松江超果禅寺语录

　　师于顺治丁酉春受请。四月初四日入院。至山门云。不劳弹指。楼阁门开。是汝诸人止可暂时经过。若要到大休歇之场。前头犹有活路在。

　　佛殿。面如满月。目如莲。天上人间咸恭敬。顾视左右云。果是他家苗裔也。须依而行之。遂展具。

　　伽蓝堂公平不阿。正直是与屏翰丛林。今朝赖汝插香云。一穗薰沉两手举。

　　祖师堂。西天四七正好提瓶。东土二三唤来洗脚。新超果更敢也无。良久云。放过一着。

　　方丈此室甚深广。昼夜常放五色光。惟许超宗异目底。踞坐其中等闲发。一机千机万机顿赴出。一语千语万语齐彰。若是影响音闻之流。必定望崖而退。卓拄杖。

　　拈护法。启佛法。付与国王大臣。有力檀越。令其灯灯相续。长明不断。且如何是。相续底意。琳琅金薤个里绝。无囊藏韵调宫商。各立两边听取。

　　合山疏绿杨。古岸自在。自由因甚。被这半幅纸勾引出来。莫是冤有头。债有主么。向下文长。再烦读过。

　　指法座头头彰瑞彩。步步涌阶梯。既然有路可行。谁管毗卢顶上。

　　拈香。此瓣香位庆龙飞。文昭虎变。爇向宝炉端为
今上皇帝祝延万岁。恭愿执中而垂衣。致治端拱而化乐。无为此瓣香。如山如斗。为楫为舟。奉为合朝。百辟阖郡尊官名。公钜卿远近檀护。恭愿寿基永固。爵秩高迁。此瓣香。六回。拈出。恶声。早已播江湄。两处偷闲。只影犹如埋岩壑。讵料业缘未了。依然天网难逃。爇向炉中供养。前住径山。现住福严。费隐容本师老和尚用酬法乳之恩。上首白椎竟。师云。一槌便就。溢目光辉不假。一槌光辉溢目。莫有恁么。衲僧请出来证据。僧问。蹲释迦于脚底。趁弥勒于风前。为复是神通妙用。为复是法尔如然。师云。任汝卜度。进云。定乾坤句。千圣罔知。转刹海机。凡灵莫测。不涉妙玄。请师再示。师摇曳拂子云。看看。进云。恁么则无边刹境。自他不隔于毫端。十世古今。始终不离于当念。师云。且礼拜着。僧顾左右云。今日超果有斋。师云。不得忘却。僧一喝。归众问。驾青龙于白云。影里玩月。观星弄金毛。于一览楼前。惊群动众。神通妙用。则不问开堂说法是如何。师云。海众齐瞻。进云。乾坤廓落无边际。杲日当空宇宙明。师云。也须照顾顶　。进云。只如门连城市。车马骈阗。丝竹管弦。时时入耳。声色不离。如何是。闹中取静一句。师云。速退。速退。进云。恁么则。惯把一枝没孔笛。等闲吹过汨罗湾去也。师云。天下总闻声。进云。谢和尚答话。师嘘一嘘。乃云。孤峰顶上眠。云徒夸峻峭。十字街头垂手。太煞劳攘。须知我衲僧家。脚跟活泼。无碍无拘。出处随时不着计较。今日幸遇皇风荡荡。帝道平平。台旆临筵。明眼作证。直得向雨花殿上。八字打开一览。楼前千差坐断。揭示滹沱。正令阐扬少室真猷。使一切未见者见已。见者复见。未闻者闻已闻者复闻。密契佛祖不传妙心。顿悟父母未生面目。岂不绰绰然有余裕哉。政当恁么时。回。机就位一句。如何道。金鳗解听无生法。万象收藏碑镜中。复举。雪峰拈拄杖示众云。我这个为中下机人。时有僧问云。忽遇上上机人来时如何。峰放却拄杖。云门云。我不似雪峰打破这葛藤。乃拈拄杖云。我这个为中下机人。时有僧问。忽遇上上机人来时如何。云便打。师云。纵横杀活。竖教扶宗。还他二大老。新超果则不然。拈拄杖云。我这个为中下机人。或有僧问。忽遇上上机人来时如何。但两手分付。何以如此不见道。千兵易得。一将难求。下座。

　　立两序。马氏超麟。超渊。超奇。祈愿请上堂。不遇雪霜。无以验松柏之操。不逢变冗。无以见衲子之心。衲子之心已见。法令在所必行。虽然不改旧家风。看看也要从头起。蓦呈拄杖云。如今从头起也。还识旧家风么。若也识得。则在彼在。此各安其居。若女若男。均从所愿。以此列班序。同德同心。以此扶胜幢。无偏无党。以此祈遐寿。寿不可量。以此报亲恩。恩无不报。如开武库错落交辉。似出摩尼青红互映。政当此际。大家赞助一句。如何话会。卓拄杖云。笛中一曲清平乐。消尽人间几许愁。

　　鼎叔同室朱氏请上堂。干三连。坤六断。羲皇卦画。已明判。夫主唱。妇克随。天伦乐事。两无亏。庞婆回。向。拈梳插蕴。老沿街卖笊篱。堂堂正眼。空千古。一段风流。谁得知。谁得知。且莫疑武原也。有刘善士匹配孺人志。不违金石身心。能重法打开宝藏。现希奇希奇已。现祷祝一句。作么生道。丹桂枝枝。香月窟。蟠桃岁岁。熟瑶池。良久云。大小超果。大有人道。伊慈悲落草在。便下座。

　　佛诞日。举陆涛法侄首座上堂。僧问。拳槌脚踢妙用无亏。应物现形随机展演。只如安排第一座。还许无手人擎着虚空也无。师云。看他好手。进云。打破蔡州城。擒却吴元济。又作么生。师云。却是汝作家。进云。大众证明。和尚亲言出亲口。师云。为甚么自己便承当。进云。谢师答话。师便打。僧大笑归众问。昔日云门会里。拨转风流。今日超果堂前。全身奉重。还许某甲赞助也无。师云。汝试道。看僧向右边打圆相云。只如未离兜率时。这个在什么处。师云。蛊毒之家水莫尝。僧向左边打圆相云。那个又作么生。师云。总与一笔勾下。进云。万古碧潭空界月。再三捞捷始应知。师云。且缓缓着。僧连喝。师打云。放过则不可。俊民居士问。圣皇治世。列圣繁兴三教并垂。则不问如何是。释迦师。师举拂子。如何是孔子师。师又举拂子。如何是老子师。师亦举拂子。进云。师范已蒙师指示。五家宗旨请师宣。师云。不妨逐一问过。进云。如何是临济宗。师云。白棒当头劈。如何是云门宗。师云。铁鼓蓦空挝。如何是曹洞宗。师云。回。互不露锋。如何是沩仰宗。师云。唱和无生曲。如何是法眼宗。师云。青山树树青。进云。可中有个无面目汉人王。法王罗笼他不着。三教五宗收拾他不住。设到超果门下。和尚如何接待。师云。明窗静几好安排。士目顾左右云。大众会么。毕竟水须朝海去。到头云定觅山归。师云。须是居士始得问。世尊降诞于今日。和尚升座于目前。且道阿谁在前。阿谁在后。师云。一个鼻头两孔出气。进云。世尊说法四十九年。谈经三百余会。且道和尚目前说个甚么。师云。半句也无。进云。恁么则两彩同一赛。个个证无为。师云。汝自己分上作么生。僧便喝。师打云。那里学得来。进云。昔年曾话会。今日又重新。师云。不如截断好。乃云。水之积也不厚。则无力以负大舟。风之积也不厚。则无力以负大翼。是故善知识出世。为人拔楔抽钉。如水负舟。如风负翼。苟生平所积不厚。远举高飞。未免有夭阏之患。岂不见。世尊初生。便乃手指天地。称我独尊。云门旁观者清。更欲一棒打杀。与狗子吃。其气概造诣当何如耶。山僧今日把虱上头。抓一场佛事。也要诸人委悉。还委悉得么。伫看陆地起波涛。始信来源出处高。喝一喝。

　　居士镜岩请上堂。月浮水面。古镜舒光。雨滴岩前梵音说法。山僧踞坐其中。别无施设。只要大家声和响顺。形直影端。鼓拍相从。法门久赖会么。谩道园林花已谢隔帘尚有数枝红复举明招到招庆有度上座问云罗山寻常道诸方尽是麨饭惟有罗山是白饭上座从罗山来却展手云白饭请些子招打两掌度云将谓是白饭原来只是麨饭招云棒打不死汉师云可惜罗山好白饭被明招和盘托出私作人情究竟劳而无功超果这里白饭也有麨饭也有只是不许多吃若多吃则肚里胀穿眼睛突出敢问诸人还知落处也无连卓拄杖下座。

　　上堂种得多生般若根根根不昧能修今世人天福福福全彰扶护丛林克兴家业四生九有赖以提携凤子麟孙藉斯出现如是因获如是果一回举见一回新此乃武原草臣钱老檀护平日大受用处而今森玉居士同令室刘氏特发虔心远寄信斋请山僧升于此座为祝眉寿所谓父母之年不可不知也子道尽矣掬水分明月在手亲恩报矣弄花自然香满衣且不辜来意一句如何敷演甲子循环无滞碍香山愿凑十人游。

　　上堂入门解辨主中主把手同登楼外楼一曲浩歌天地小笑看身世等浮沤要识此一曲么从上佛祖拍拍相承山僧于其中间增一毫不得减一毫不得今日信手拈来信口道出普令虚空法界情无情等与在会设斋善友跻仁寿域惟冀虚怀谛听遂以拂子击香炉三下云只这是有来因六律五音和之不得高山流水莫可比伦眼里闻声透悟去风光透映雨花新忽遇个汉大笑云和尚得恁么絮那但向他道超果常师柳下惠。

　　上堂本性弥陀匪从外得惟心净土岂向他求向他求转求转远西天十万路迢迢从外得旋得旋迷弥陀来也仍蹉过但能口与心声声相应心与佛步步不离蓦忽筑着磕着如子面母如暗投灯如溺遇舟如饥逢膳然后知歌台酒榭纯足宝树莲池狗吠驴鸣无非频伽共命弥陀即我待客理家处眉尖自有玉毫光我即弥陀饮食起居时脚下常存安养地故曰参禅只为了生死念佛亦为了死生若就一边挨得入两条门路弗多争兹因西方殿主人领众特请升座不觉漏逗如此且据令提持一句作么生道喝一喝云净土当前予不立弥陀拽杖趁那方。

　　生日乡绅陆筠修等请上堂一年一度庆予生一年一度催予老髼松乱发半如丝满目青春何处讨大众更须知有不生不老者呈拂子云径草雨余抽绶带池荷风定掠衣香。

　　举天申首座上堂牡丹虽好全凭绿叶扶疏　竹成林跂看凤仪现瑞文成五彩句配三玄岭南之血脉已通济北之家声不坠山僧忆自鸥滩一别倏忽经八载矣今朝蓦地相逢未免变嗔为喜何以故物宜求新人宜求旧智过于师方堪传授且毕竟传授个甚么当堂揭出无私意管取山山黛脸开。

　　端午上堂僧问一览楼前云捧日金鳗井里浪稽天过去未来则且止端阳一句是如何师云户户泛蒲酒进云村童野老玩赏已知衲子穷途请师一接师打云急急如律令进云白棒无私恩归有地师云负之者多问如何是超果境师云亭桥独跨三门内如何是境中人师云白龙潭上斗龙舟进云会则途中受用不会世谛流布未审向上还有事也无师云向下看取进云将谓无人证明师云原来原来乃云文殊手里草一茎能杀能活太白山中粽两个易饱易饥新超果心不负人面无惭色门插艾符休免俗臂悬彩缕且随时独怜浩浩楚江水屈子深冤莫洗之敢问大众解作一篇续骚赋也无良久云归去来兮归去来黄钟毁弃已焉哉复举龙牙和尚云学道先须有悟由还如曾斗快龙舟虽然旧阁闲田地一度赢来方始休师云我不似龙牙恁么道白龙潭上斗龙舟此事如君有悟由夺取锦标夸得意轰轰高出万人头卓拄杖下座。

　　沈慎斋等请上堂僧问舍清凉辞热恼总非本分退佛位让圆通尽是波吒不入众妙门何为超果句师云朝来风色紧树叶满空飞乃云六月十九日观音成道时汝且道观音在什么处若云普陀岩上全身现未免逐浪随波更云西方殿里石碑藏犹乃迷头认影寻常千千万万来这里择火烧香何曾见一人半人蓦地分明觑破遂以拂子敲香炉云于此觑破分明便见得观音面目即汝面目野色原无山隔断观音鼻孔即汝鼻孔天光直与水相连观音所成之道即汝所成之道不必故乡风景胜因缘恰好便为家夫如是则临机应用各适其宜利物垂慈各安其当故曰大悲者观音之变也观音由闻而觉始于闻而能无所闻始于无所闻而能无所不闻能无所闻虽无身可也能无所不闻虽百亿身可也山僧今日与么举扬大似熟处难忘相席打令是汝诸人还闻么良久云座中幸有江南客休唱钩辀格磔声便下座。

　　中秋上堂月色四时好今宵分外明南楼添庾兴琢句自新清如何是新清底句莫是水光潋滟浮金镜么借物画描阿谁不会莫是举杯对月影成三么因情感触何代无之莫是吾心似秋月碧潭光皎洁么大小寒山善说道理好与一顿痛棒且毕竟作么生举拂子云人人本有真月在不落盈亏朔晦中复举僧问云门一切智通无障碍时如何门云扫地泼水相公来师云扫地泼水相公来庭桂逢秋花正开若解连根倒拔去广寒宫殿浪如雷下座。

　　到上海请题云居庵额上堂俊民居士问承闻灌溪和尚有言我于临济爷爷处得半杓末山娘娘处得半杓共成一杓如何是共成一杓底事师云吃者自知恩进云丈夫自有通天路因什么低头三载为人灌园师云却是伊具眼进云只如昔日末山今日云居是同是别师云看他别出一头地进云可谓一枝无孔笛别是有知音师云分明记取乃云暂作茸城客来为海上游知音商不尽同道了方休瑞塔千乡绕长溟万叶浮单传真妙诀只此莫他求诸人还会么会则途中受用面门廓落寒光动不会则世谛流布脚下未移生铁铸承虚接响自馍糊急须认取通天路只如今日尼照云上座同诸檀护请山僧到这里为立庵名还有通天路也无书出云居二大字是凡是圣任跻攀复举无为宗泰禅师参五祖多年不能抵对一日祖升堂顾众云八十翁翁辊绣毬便下座泰欣然出众云和尚试辊一辊看祖以手作打杖鼓势操蜀音唱绵州巴歌云豆子山打瓦鼓杨平山撒白雨白雨下取龙女织得绢二丈五一半属罗江一半属玄武泰闻大悟掩祖口云秪消唱到这里祖大笑而归师云五祖浑身卖俏宗泰脱体风流山僧也不解打瓦鼓也不解唱巴歌只有一个绣毬可以随时取用蓦拈拂子打圆相云鹘眼鹰睛如觑透头陀何地着惭惶。

　　请慈朗法侄首座秉拂上堂僧问竹稀烟补密梅瘦雪添肥即今龙象交参和尚将何垂示师云两道眉毛横挂剑进云古者道三十年后觅个汉也难得未审和尚亲觅得几个师云大众证明了也进云不到山深处争知云起时师云首尾一齐收乃云入水不避蛟龙渔父之勇也陆行不顾虎兕猎夫之勇也见佛杀佛见祖杀祖衲僧之勇也汝且道衲僧以何操略而能若是烈焰炉中煆出来磨成铁嘴又铜腮顶　具有金刚眼生死牢关尽击开政当今日犹子情亲法门谊重向人天众前推举一句如何话会宏纲共振照千古方信旧痕痛处深。

　　开炉上堂僧问虚空中抽骨和尚寻常设施陆地上行舟未审阿谁能得师云无面目人得进云某甲已知口是祸门师云自知较一半进云知不知且置只如今日弘开炉冶全凭闹热门头点铁成金贵在恶辣手段会中有个头角峥嵘爪牙全备底人和尚如何相为师云且喜山僧有搭对进云大众看看当阳分付机关别惟许超方作者知师云何须轻卖俏进云一枝突出难遮掩千古流芳格外奇师云也免不得问云间士庶渴仰宗猷向上玄关请师大启师云精金钝铁一齐镕进云恁么则通身手眼通身现彻底风流彻底知师云任汝添柴炭进云人人欢天喜地个个八字打开去也师云切忌跃冶乃云若欲举扬宗门向上事何止鸳鸯殿前草深一丈直得三泖之水逆流诸天雨花无路若欲落七落八说个子曰诗云何止风雨调而儿童舞直得天马山头献瑞凤凰率鸟来仪只如超果今日开炉且道是落七落八耶是举扬向上事耶蓦拈拄杖卓云总不离这一着何故三世诸佛于此炉中转大法轮历代祖师于此炉中运风扇炭十方禅侣于此炉中炙焰承炎遐迩檀那于此炉中安家乐业火烧不入底卧雪眠霜棒打不回底夷沟塞壑作向上商量也得作落七落八流布也得五十年间一百年后有人箭锋相拄超果极力为人句也不至湮灭无闻然虽如是白沙翠竹江村暮还爱柴门月色新。

　　上堂身穿施主衣口吃施主饭将什么报答施主寺门西田陇畔负鞍戴角底岂是别人束茎草置在面前却又吞吐不下所以古者道入道不通理还身复信施此之谓也有般汉闻与么道便云端坐受供养施主常安乐似这等别造地狱着汝在更有云终日穿衣不曾挂寸缕丝终朝吃饭不曾咬半粒米似这等超果棒折亦未肯放过且毕竟将什么报答施主蒲团夜冷鼻孔各自扪摸蜡炬摇红眉毛急须照顾喝一喝。

　　马友麟祷嗣上堂法门广大包括无穷寂然不动感而遂通丹山钟彩凤吉梦协罴熊叮咛莫自生疑虑管取门闾喜气充复举阿难问迦叶云世尊传金襕外别传何物迦叶召阿难难应诺叶云倒却门前刹竿着高原泉颂云翡翠羽毛麒麟头角弟应兄呼振动海岳路远夜长休把火门前倒却刹竿着师云门风绍续须是其人迦叶若不得阿难这一根刹竿今日向甚处着眼高原老汉与么道也是背地里替人助喜且超果意作么生一番提起一番新垂手长攀碧玉麟。

　　续庵长老请上堂问不假一言请师直指师云若非山僧几答此话进云谢和尚去也师便打问天上有星皆拱北人间无水不朝东政当恁么时一句作么生道师云真不掩伪进云古人道行住坐卧总是这个未审这个是甚么师云曲不藏直进云龙得水时添意气虎逢山势长威狞师云也是现成底乃云上上上到高处望高高高处更无上南岳天台在下头须弥百亿难摹状极孤危绝倚傍飞登捷走者托与重担千钧蹑足趑趄者赠与草鞋百緉山僧念汝孳孳似不可为几及且少贬焉作个榜样遂拈拄杖云长则七尺短则十丈拟欲思量劈春便棒。

　　提督标下众官入寺斋僧请上堂僧问不用三玄戈甲不展五位旌旗如何是正令全提一句师云吹毛剑气逼人寒进云纵步踏翻毗卢顶千圣齐教立下风师云汝也须照顾面门进云恁么则有意气时增意气得风流处且风流师云上座不妨伶俐问吹无孔笛唱太平歌且道是阿谁境界师云胡三黑四进云还许学人和也无师云许僧喝师云却被风吹别调中进云真金自有真金价终不和沙卖与人师云犹带瓦砾在乃云善言言者言所不能言善迹迹者迹所不能迹言所不能言言超文字语音之外迹所不能迹迹融形色象貌之中言迹分明头头合辙是故从上佛祖出世正印提持无非曲尽婆心为一切人陈其言示其迹耳蓦竖拂云这个是迹击香几云这个是言透脱两重臼窠突出衲僧巴鼻如人到家家权在手风行草偃水到渠成有时鼓角传呼乾坤为之黯黑有时吹毛晃耀邦国赖以奠安建立铲除令由己出摧邪辅正法必公同敢问众中谁是具与么气概者良久云一踏鸿门开两扇樽前令我忆樊公复举昔朱行军入南际寺斋僧执手炉行香云直下是直下是时有僧云直下是甚么行军便喝僧云行军是佛法中人恶发作么行军云汝作恶发会那僧便喝行军亦喝云钩在不疑之地遂呼左右认取这僧着师云一个如卧龙奋迅驾雾冲霄一个如猛虎咆哮生飙震谷随机敲磕各有可观大用现前不存轨则今日蒙众官客入寺斋僧虽无如是问答须知别出他一头地且因斋庆赞底句如何话会五福身膺无险畏年年胜日醉仙桃。

　　照云请上堂僧问戴角擎头一览楼前独步吟风啸月九峰顶上翻身转机就位则不问倒捋虎须事若何师云强中更有强中手进云只如今日升座说法还许伊进身有分也无师云又且何妨进云大家出手挥今古一曲无生答太平师云敲唱任将来问呼之则来遣之则去来来去去明什么边事师云人从上海还接得杨州信进云只如呼不来遣不去又且如何师云汝且道中间说个甚么僧拟进语师便喝乃云一览楼峭峭巍巍宴坐不动碑镜石方方正正摩荡生光金沙滩碧碧澄澄须眉可鉴竹竿汇盘盘曲曲古树涵青琴瑟笙簧时时入耳风帆野鸟日日盈眸观世音在这里随类现身何止华亭三度幽冥主于此处拯迷破暗说甚苦海千重只为当人坐在声色窠中不能作主所以毕世限在见闻界内无有休期山僧此者不惜眉毛与汝做个撇脱遂竖起拂云是个甚么良久放下云又是个甚么甚么甚么没两般等闲觑透亦何难云收雾卷长空净月照波心玉一团。

　　徐超麟生日上堂遍一切处是这一句子一大藏教诠不及这一句子该摄一切处历代祖师提不起汝若作一句子商量无绳自缚不作一句子商量业识茫茫山僧到者里虽然口似匾担且喜有个第二句堪为推托还识第二句么万瓦严霜结三竿爱日红寿山常耸翠认取主人公主人公莫认错祥麟原只一只角卓拄杖下座。

　　上堂举僧问黄龙机云禅以何为义机云以谤为义楚石琦云南湖则不然禅以何为义以赞为义师云说谤说赞只见一边非赞非谤未解真禅忽有问超果禅以何为义但云灼然以何为义伊若眼目定动便与老大一拳不是见人轻卖俏衲僧气概合如斯下座。

　　道生荐师马至忠求孙上堂南岳下出一马驹儿孙遍地天皇遗龙潭一饼荫彼儿孙二老汉贵图热闹门风简点将来未免虾为子曲山僧拗曲作直重说偈言使僧安其僧俗安其俗彼此家庭有赖存亡相益均沾夫是之谓道也道不可离可离非道故君子终身由之而弗能已已夜冷蒲团收足坐一天好雨洒梅华复云布衫脱却那边去一念俄兴此界来来去分明无异主堂堂古鉴绝纤埃绝纤埃当人记取勿浪猜。

　　尼慧心请上堂僧问教中道由戒生定由定生慧即今四众临筵如何是起戒一句师云刹竿头挂花幡子进云只如归宗斩蛇南泉斩猫政当恁么时还得戒也无师云莫谤他古人好进云恁么则晴空霹雳惊天地雨后风生浪自消师云汝自己分上作么生进云自有一双穷相手未曾容易舞三台师云一状领过乃云灯笼侵早口吧吧露柱堂前也发花报道南山百尺井鲤鱼咬断木兰艖白头老父梳乌髻夜半虚空散彩霞此语灼然人易信秤锤蘸雪笑冬瓜复举古德云三通鼓罢簇簇上来佛法人事一时周毕净居尼云三通鼓罢簇簇上来拄杖不在苕帚柄聊与三十师云二尊宿随机纵夺各有可观超果此者不拈拄杖与苕柄亦无甚佛法与人事三通鼓罢簇簇上来有问则出无问退去良久嘘一声下座。

　　莲根请上堂树末乌哑哑楼头鸠谷谷不知何事太关情叫到西山红日落因思昔日老瑞岩自唤自呼自应诺主人翁惺惺着百千年后还如昨良久云明眼禅流一任卜度。

　　上堂举楚石琦云若据一大藏教说少一字若据祖师门下说多一字不多不少恰好处道将一句来僧拟议琦便打出师云山僧则不然若据一大藏教说不少一字若据祖师门下说不多一字添多减少恰好处道将一句来伊若拟议亦打出汝且道楚石打底是山僧打底是试请辨看。

　　钱森玉祈愿请上堂果满菩提圆是什么果花开世界起是什么花饶汝攀摘的来未免世界荆榛七华八裂山僧此者别资一路将千年桃核下种深耕云外天香连枝毓秀只要当人信得及学得勤自然水涨船高龙吟雾布画堂笙鼓连宵闹顶戴皇恩答佛恩。

　　请上堂腊月初七击鼓敲钟瞿昙未悟大众从容叮咛且各蒙头睡莫待星芒落眼中只如星芒落眼有什么不好人闹闹马丛丛万苦千辛在己躬信是业缘无避处翻思松竹引清风然虽如是自古迨今到恁田地者能有几个复举天台丰干禅师往五台次路逢一老人干云莫是文殊么老人云岂可有二文殊于礼拜未起忽然不见师云丰干具顶门眼却被这汉热瞒当时若据令而行讨甚文殊耶子苍禅人春初发意往五台不及半路即回还逢著文殊也无良久云文殊文殊负汝负吾。

　　腊八解制守静等请上堂僧问指天指地则不问雪岭修行事若何师云鹊巢磊顶进云恁么则万籁无声星月朗一灵光透廓双眸师云汝且道世尊在什么处僧喝云两眼对两眼师云多此一喝进云某甲从这里风光去也便归众师乃云道本无可道亦复无可成六年撑饿眼刚谓睹明星殊不知明星未睹以前天依旧是天明星既睹以后地依旧是地说个智慧德相人人本具太煞颟顸更说个妄想执着证得不能未免误赚大丈夫儿气宇如王谁肯傍户倚门听人处分虽然也须学这老汉尝一番苦辣始得这老汉位居金轮富有四海国城妻子象马七珍靡所不备忽觉生死无常弃如敝屣直至雪山修行受饥忍冻是汝诸人能有如是洒脱如是力量否不能如是而欲与这老汉同得同证同入同修吾未知其可也还知么金毛狮子摆脱铁锁而奋迅游行玉角麒麟掣断锦绳而轩昂步骤吸干三泖水踏碎九峰云共发挥劫外风规同指点寰中节令且道是阿谁境界卓拄杖云八臂哪吒无觅处莫邪光射斗牛寒下座。

　　上堂僧问红轮毕竟沉西去未审灵魂往那方师云残梦频惊蕉叶雨故乡只在藕花洲进云恁么则堂堂坐断千差路卓卓分明绝去来师云好此一句僧喝师便打乃云荐亡无别法白棒指元因直下能开悟头头契本人本人既契毕竟凭何证验卓拄杖云吉祥地涌金莲座胸臆光腾卍字轮。

　　上堂霜风鸣飘飘无事移筇出出门偶尔脚踏翻见有物焉黑如漆拈起也疑是地藏手中珠放下也却似洞庭山里橘报君知须委悉初三十一中九下七昨日今朝利市大吉赵州勘破台山婆筠袁之人头插笔咄。

　　上堂心随万境转转处实能幽随流认得性无喜亦无忧牛头狱卒罗汉圣僧日与往往来来哆哆和和总是随流底意因甚山门内两个大汉不肯喝云令人转忆谢三郎一丝独钓寒江雨。

　　众护法请上堂陆首座问巍巍堂堂炜炜煌煌千圣挽留不住万灵瞻仰无门和尚还有慈悲处也无师云一言既出驷马难追进云来时翠草婆娑去则万林萧索还是以境换人还是以人换境师云看汝重着力进云竿纶虽倦何不且待春风师云大众普闻进云珊瑚枕上双行泪半是思君半恨君师云愁人莫向愁人说乃云金鳗入井不轻出青虎归山不复来惟有鸳鸯殿上月年年夜照绿萝苔呈拄杖云金鳗出也穿过毗卢鼻孔卓一卓云青虎来也裂破文殊眼睛可中或遇个不顾危亡底汉走向风前硬剥剥地生擒活捉簸弄爪牙也许伊同报不报之恩共助无为之化如无山僧骑青虎项捏金鳗头于十字街前高声大叫去且道叫个甚么我不敢轻于汝等汝等皆当作佛。

　　刘允明缵功寿亲请上堂一念惊疑乾坤局蹐一机透脱日月圆明证圆明之体露本有之光四相莫能推移八风吹而不动高楼杰阁任意登临水榭云城随缘放旷政当恁么时且道是佛耶是菩萨耶是罗汉耶是天仙耶有人拣辨得出庆赞檀信已毕脱或未能山僧再打葛藤去也一念惊疑乾坤局蹐究竟主翁原弗失一机透脱日月圆明历劫传来本现成几次拈提自恰好这回拓出愈芳馨愈芳馨瑞气呈同入蓬壶占鹤算花开五叶树长青卓拄杖下座。

　　上堂我手何似佛手被人截断了也我脚何似驴脚被人踏倒了也人人尽有生缘被人捉败了也大小黄龙牢关已破计较已穷直至如今上天无路入地无门却来山僧拂子尖上声声道为法自弊一至此哉山僧按剑不平将他佛手驴脚生缘重修墙堑使窃符假鸡者知近日王令稍严弗敢逾疆越界且凭个什么道理便尔相助举拂子云除着黄龙头角外其余尽是赤斑蛇复喝一喝。

　　退院上堂自叹孤高学未能偶于闹市阁寒藤无缘正好赋归去免累人心起爱憎且毕竟归去何处委悉么两岸白云待我久低回为诵北山文。

　　(海盐县比丘尼超弘捐赀助刻祈生
　生世世菩提心不退般若智长明者)

　　百痴禅师语录卷第十终
嘉兴大藏经　百痴禅师语录


　　百痴禅师语录卷第十一

　　嗣法门人超宣等编

　　再住松江明发禅院语录

　　上堂舌头在我口里随我说将来拄杖在我手中随我打将去打去则棒棒无差不论是佛是魔是女是男都与按过说来则言言见谛不拘鲁坟竺典医经外史尽底掀翻衲僧家个个眼有筋皮有血闯入这般行户带水拖泥抵偿旧债也免不得旧债偿矣今日倚棹言旋同诸君逍遥自在一句如何话会寒梅漏泄先春信瘦策轻移任意看。

　　岁旦上堂三百六旬之始二十四气之初金鸡唱早启重扉银烛摇红通曙色万姓称觞庆贺诸侯执玉来朝相逢尽握手扬眉共坐各吟诗刻赋于斯时也政所谓天得一以清地得一以宁君王得一而天下平衲僧得一而事事现成忽有个汉出问云如何是一山僧也不管汝新年头蓦头便打何以如此谛观法王法法王法如是。

　　出关请上堂僧问把住则真金失色放行则瓦砾生光犹未是衲僧行履处如何是衲僧行履处师云真金失色瓦砾生光进云将谓云生碧嶂原来月落寒潭师云识得末后句未进云为众竭力祸出私门师打云果然僧礼拜师乃云昔年别我把关封今日功圆脱盖笼百里重来呈旧面桃花仍自笑春风春风起处万井熙怡燕语莺吟山青水碧政当此际脚下无拘一句则不问只如福如上座所出底关是是非关耶佛祖关耶生死关耶假饶道得一一分明我这里还有向上关在且作么生是向上关良久云险便下座。

　　上堂人世荣枯犹如幻梦半生心事付彼流川何用挈挈波波忍效墦间之乞且自温温重重甘携陋巷之箪君不见儿童斗百草遍处去寻讨斗罢各归家狼籍谁与扫又不见儿童放纸鸢乘风直戾天忽朝线索断攧地有谁怜阿呵呵恁么淡话我说得汝也说得只是跛脚阿师能说不能行喝一喝。

　　龚耀泉请上堂僧问如何是祝寿一句师云秦峰高泖水阔进云劫外乾坤古壶中日月长师云时来天地皆同力进云春风共演无生曲总入吾门化育中师云不须举酒问崆峒僧作礼云谢师答话师云交乃云闲似忙蝴蝶飞飞过短墙忙似闲白鹭思鱼立小滩坡老为人真好笑口头三昧水弥漫且不闲不忙一句作么生道搭起层台着戏袄蟠桃拓出任君攀复举僧问三角印和尚云如何是三宝印云禾麦豆僧云学人不会印云大众欣然奉持师云印和尚眼观东南意在西北今日或有问明发如何是三宝但云福寿春他若云学人不会但云居士欣然奉持是汝诸人切莫道明发依他作解俗气不除好。

　　生日马骏卿请上堂僧问万仞波涛驾铁艟巍巍直入柳堤中手持百步穿杨箭用祝吾师算莫穷如何是穿杨箭师云中进云学人代礼拜去师云穿过髑髅也不知进云风前接得秦符命月下腾腾信脚归师云闲闲语问四众临筵如何是祝赞第一句师云燕语一帘日莺吟两岸风进云海屋添筹数人间几万春如何是第二句师云八句也有僧喝师便打乃云青青翠竹尽是真如唤真如作翠竹得么郁郁黄花无非般若唤般若作黄花得么故善言言者不以辞害意善知知者不以理废事辞意吻合事理融通世出世间打成一片或茸城垂钓引出赤尾长腮或松下科头还我嘲风弄月富贵不能骄贫贱不能困患难不能移当此之际且道山僧本命元辰落在何处举拂子云流行坎止随渠妙莫认生缘坐亥宫。

　　端午刈麦上堂雨过来麰匝地黄乱蛙声里报端阳风蒲可爱无心剪云衲相随且力忙提起获镰兵已辟解开芒缕命尤长输赢世路呼谁醒忍学村农自在方。

　　上堂世尊有密语迦叶不覆藏往往尽道拈花微笑是密语是不覆藏若与么会则谓世尊不覆藏迦叶有密语亦何不可还委悉么花发鸡冠媚早秋谁人能染紫丝头有时风动频相倚似向阶前斗不休拍禅床云世尊迦叶来也切忌错下名言便下座。

　　刘门超凤请上堂尽十方刹海微尘同一个太平日月遍世界女男凡圣共一个无位真人觌面相呈色声不到当阳拓起背触俱非惟许具夙根利智底机先领旨言外超宗彻见锋芒拈来便用自然风飞雷厉迥异常流凤髻拖光萱帏耀彩且道山僧与么说还当得马氏延生句也无卓拄杖云三万六千朝又暮寿山高出碧云层。

　　上堂麻三斤干屎橛赵州吃茶玄沙未彻这般说话诸方唤作馊饭残羹殊不知百味珍馐无逾于此是汝今日亦须仔细尝过始得且尝过后如何麒麟阁上闲名字不博生前一笑欢。

　　请上堂僧问秋风飒飒吹来遍地黄金寒水潺潺妆成长流玉带今日张门夫人请升座未审祈个甚么师云一串数珠谈不尽进云恁么则紫绶传金谷青毡起旧家师云有劳重说偈言问如何是世尊不说说师良久如何是迦叶不闻闻师云上座耳聋进云宝华座上家风转四众齐沾雨露恩师云恁么那僧拂袖归众师乃云篱外芙蓉关映水庭前桂子馥筛风老胡万里迢迢信只此分明意莫穷会得兮笑山僧指鹿为马会不得兮骂山僧唤瓮作钟会与不会一总拈却也是湿纸将来里大虫遍身眼活触处途通佛祖心胸都剖露海门夜半日头红复举宋时张天觉公及第后因入僧寺见藏经梵夹金字整饰乃怫然归书院夜坐长吟向氏夫人呼云官人夜深何不睡去公云正此着无佛论向应声云既是无佛何论之有当著有佛论始得公疑其言后访一同列见佛龛前维摩经借归阅次向问看何经公云维摩经向云可熟读此经然后着无佛论公异之由是深信佛乘师云天觉公着无佛论若非向氏夫人轻轻点拨几乎劳而无功所谓妻贤夫必正省力已多时武原张门夫人陈氏与侗翁大檀护同心同德屏翰禅林遐迩闻名人天赞颂今又同太夫人顾氏远来璜溪设供较之向氏夫人轩轾何啻十倍且山僧酬谢底句毕竟作么生展演世世生生征寿考衣冠常立帝王傍。

　　海会书至上堂万善殿中阐祖机清风袭袭播坤维龙颜大悦亲垂手荣赐伽黎策杖归大众我憨公首座一时际遇亦足观光正眼看来犹少衲僧一筹在然虽如是也不得屈抑他何故丛林在处皆寥落辅圣深心此道先。

　　汤仁侯同室马氏保嗣上堂心地生诸种因事复生理果满菩提圆花开世界起大小般若多罗说因说果则不无若是应时及节底句则未在且作么生是应时及节底句诸人还知落处么呈拂云玉燕投怀惟仁是辅明珠入掌于汤有光勤祷祝勿遗忘举心动念即道场伫看他日岐嶷也克振家声赛马良。

　　冬至上堂群阴互战寒风恶叶尽千村干索索律管忽然丁倒吹阳随至日动寥廓动寥廓石笋抽条梅破萼漏泄能仁意旨多衲僧一任共酬酢。

　　腊八灵瑞请上堂不畏身中冷常忧世上寒逾城而夜遁稳坐雪山看看个甚么一点明星当午现神头鬼脸许多般喝一喝复举古者云忍忍三世如来从此尽饶饶万祸千殃从此消默默无上菩提从此得慈受深云会得此三种语好个不快活汉愚庵及云老慈受错下名言会得此三种语好个没量大人师云山僧则不然会得此三种语好个披枷带锁汉何故莫将无事为无事往往事从无事生。

　　岁旦上堂新年新月不用说新佛法只可说个好话壮人见闻且如何是好话弓櫜矢戢四海庆太平之春雨顺风时万民获安养之利丛林因而富足僧众赖以和融活泼泼无碍无拘步腾腾自由自在是则固是忽若山僧转一语云福不可屡幸安不可久居得福而虑患则其福必臻处安而思危则其安可保敢问诸人是好话耶非好话耶良久云懵懂之流犹沉醉梦英灵汉子自合知机便下座。

　　张顺桥请上堂五灯千灯从一灯起呈拄杖云只这一灯从甚么起十岁百岁从一岁生卓拄杖云只这一岁从甚处生识得这一灯五灯千灯灯灯不异识得这一岁十岁百岁岁岁无差所以道圣贤者后天地生而知天地之始先天地老而知天地之终知终知始随处作主正体圆明超宗越祖今日当堂举似君切莫悠悠自莽卤复云此数日以来雨多晴少屋壁角一堆佛法几乎浸烂若非盐官斋主到山因风簸飏好不困闷簸飏已竟东去西去作么生行不得也哥哥泥滑滑也奈何。

　　印光请上堂僧问处处霜风凛冽个个寒毛卓竖政与么时还许学人问话否师云也不消得进云为什么不消得师云自己领会好进云恁么则竹影扫阶尘不动月穿潭底水无痕去也师云人前一任举似僧喝师云却有些须气息进云今日亲见和尚师嘘一嘘乃云移花种竹做成头绪便是好经纶豢鸟喂鱼称我生机无非穷快活何待高挥杖拂说个祖意西来更或舍此别求未免乡关万里是汝今日还委悉么良久云野鹤自腾云外去呆郎徒向树边蹲复举古陆游居士问松源云心传之学可得闻乎源云既是心传岂从闻得士领解献偈云几度驱车入帝城逢僧一例眼双青今朝始觉禅家别说有谈空要眼听师云虽则因缘契合逞俊一时简点将来犹欠悟在山僧若作松源棒折也未肯放过如其不然心传之学扫地尽矣卓拄杖下座。

　　久雨上堂连旬阴雨泼春寒庭院花飞不耐看击拂子云阳石急鞭云雾散晴光浮映玉栏干。

　　刘扆宣保子明慧请上堂善钓者出鱼于千仞之下饵香也善弋者下鸟乎百仞之上弓良也善用者收拾凤麟于深山大泽之外拄杖子长也汝且道拄杖子长多少有人道得两手分付如无一枝芳艳先春信垂荫还他自养培复举文慧禅师生而颖异参天衣怀遇众请益次豁然大悟怀印可云此吾家千里驹也后出世僧问如何是禅慧云入笼入槛僧拊掌慧云跳得出是好手僧拟议慧云了师云千里良驹无劳鞭影伯乐一顾凡马群空后有僧恁么问果然按辔长驱也趁伊弗及趁得及亦希奇不因间世英童出争显中庭有白眉。

　　子美三省子覃锷须四檀护请上堂世路欹嵚相逢谁现大人相荒村僻冷逆料门疏长者车不谓序属三春碧桃风动文星入座荜户增辉山僧愧无一法可表殷勤且借手中拂子露个题目去也遂竖起拂子云题目露也是什么章句就中有能坐断要津别通消息如金毛出窟返掷自由似香象渡河截流而过全理全事即色即心然后知燕语莺啼咸宣妙义霞光水影悉阐真机自己与古圣今贤觌体混融不二古圣今贤与自己随缘应化无差保国安家也在里许荣前裕后也在里许乃至植福延龄也在里许政当此际大众异口同音又如何赞颂击拂子云突兀九峰环拱翠华堂戏彩老莱多。

　　盛爱湖张镜岩李天衢请上堂有佛处不得住宝镜高悬无佛处急走过莫邪横按摘杨花摘杨花人从鹉湖来接得江西信报道庐山有香炉峰瀑布泉景况可爱李谪仙骑驴游遍忍俊弗禁拍手而歌曰日照香炉生紫烟遥看瀑布挂长川飞流直下三千丈疑是银河落九天好大众恁么词章如何当作宗乘且江西鹉湖相去几千里为甚传闻恁么近李谪仙去此千余年为甚么骑驴尚在这里见得方知山僧与众居士久历远劫同在光明藏中并行不相违悖其或未能张公自吃酒李四自还钱山僧提篮盛水卖河边总不干诸人些子事喝一喝。

　　上堂以世谛法接人去落在世谛法中以佛祖机接人去落在佛祖机中以向上拈提接人去落在向上拈提中山僧佛祖机不会世谛法不通向上拈提也无有且作么生招接良久拍膝一下云闲持经卷倚松立笑问客从何处来。

　　请上堂一切甚深广大义如来一句能演说且作么生是如来一句琅函满藏蕃衍空文毕钵重科沉埋奥旨总未见如来一句在若论如来一句似天普盖似地普擎似风普吹似日普照透声透色非寂默可通离相离名非语言可造山僧今日借此一句为嘉禾凌门朱老孺人六旬寿使其身安意泰食息无虞宝婺星垂筹添海屋不亦尽美尽善矣乎虽然只此一句毕竟作么生道良久竖起拂云看看山僧道去也击香几一下复举赵州问僧一日看多少经僧云或七八或十卷州云阇黎不会看经僧云和尚一日看多少州云老僧一日秪看一字师云十卷八卷不多不少一日一字不少不多大小赵州瞒这僧即得瞒山僧则不得争如朱老孺人自家屋里看一藏两藏又倩人看一藏两藏藏藏圆满字字分明其功德宁有既耶是汝诸人还知伊收因结果处么菩提子遍三千界般若花开万古春。

　　普贤为师预庆请上堂僧问向上一着千圣不传竖拂拈槌当说何法师云日暖梨花白天寒鸟语低进云应以比丘身得度者即现比丘身而为说法今日比丘尼身和尚作么生说师云领取前话进云一种没弦琴惟师弹得妙师云赠汝三文买草鞋乃云运龟毛笔磨无烟墨展玄沙白纸三张长书傅大士偈云有物先天地无形本寂寥能为万象主不逐四时凋普贤菩萨骑六牙白象空中唱言善哉善哉此偈不惟寿己而且寿人不惟寿今生而且寿旷劫直得钟山献瑞树头挂绚烂之霞浦水腾波河伯效恒升之庆叵耐木上座气愤不过出来扯碎掷之堂前然后山自山水自水大士自大士普贤自普贤各不相涉依位而住去也何以如此人生相识贵知音水入水兮金博金。

　　刘门超凤请上堂本有风光非男女相外觅远求自生迷障我今不假繁词为汝全提寿量呈拄杖云就里蓦地透穿便如碧落无云十虚通畅方知道剪有剪形刀有刀样钓鱼船上谢三郎原是玄沙老和尚复举云门云若说真如解脱菩提涅槃是烧枫香供养汝若说佛说祖是烧黄熟香供养汝若说超佛越祖之谈是烧饼香供养汝皈依佛法僧下去愚庵及云云门气宇如王却作座主见解普慈道若说真如解脱菩提涅槃是将黑豆换汝眼睛若说佛说祖是将木患子换汝眼睛若说超佛越祖之谈是将鱼目换汝眼睛皈依佛法僧下去师云二尊宿随机演唱各有所长山僧不敢妄分优劣未免与伊平出若说真如解脱菩提涅槃是将白饭与汝吃若说佛说祖是将糊饼与汝吃若说超佛越祖之谈是将栗棘蓬与汝吃皈依佛法僧下去然虽如是三十年后有人简点山僧去在。

　　上堂帘卷竹风清窗开花月异不来还忆君相见又无事遂呵呵大笑云事生了也绣幢影里分宾主玉磬声中阐要玄复云世间所有妙音声无有能比如来音水流风动鸟语虫吟是世间音长弦短笛玉磬金钟是世间音且作么生是如来音有人道得是名亲见如来其或未能善护庵打坐弄珠楼扬波我一音法侄日与森罗万象宣演如来妙音诸人也须眼里闻声始得击拂子下座。

　　举莲峰素首座上堂皇岗别我渡江去心绪离离难尽诉屈指于今二八秋道交情谊犹如故梅花百韵风月全彰玉麈一枝纲宗透露孤山室内展佛祖横纵爪牙九座峰头植人天清凉大树斯皆机契昔日正眼无差所以法演将来转身有路诸仁者要见伊正眼及契机处么山僧事忙不暇指陈且向堂中问首座素。

　　俞悦卿生日请上堂僧问如何是文彩未兆以前底消息师云向文彩未兆以前荐取进云惟此一事实余二则非真师云已是落二落三进云理随事变物应机投居士初度临筵和尚有何指示师云杖头拓出小须弥进云面目千年旧甲子一周新师云好语原多同进云因斋庆赞礼之常然应时纳祐又且如何师云道过了也进云日出晓云呈瑞气花开晚节有余香师云任汝添彩乃云六十岁以前眉毛列两边六十岁以后舌头原在口政当今年六十岁入凡入圣不减不增佛祖与众生为一烦恼与菩提为一乃至闹市之中四民浩浩并及水流风动鹊噪鸦鸣皆与自己为一譬如明镜当台妍媸自现不假计较触处现成山僧到这里只得因斋庆赞去也居士施财山僧施法财法二施等无差别常光赫奕兮已报母氏之劬劳瑞气蒸腾兮能延自己之岁月灵山一会俨然存谁道本源犹未彻忽有个汉云这老和尚寻常口头硬似铁为什么轻轻打湿嘴唇便尔软拖拖地只向他云吃人美食谈人美事敢问大众还首肯么喝一喝下座。

　　知浴悟空杨冲怀请上堂结制开炉路从平处险参禅打坐人向静中忙就中勉强相为看来似乎不必雪峰云三世诸佛在火焰上转大法轮他是泉州子善说泉州话云门云火焰与三世诸佛说法三世诸佛立地听随邪逐恶应庵云三世诸佛与火焰说法火焰烧杀三世诸佛自己眉毛还在么明发这里火冷烟销三世诸佛也无著处只有一橛烂柴头待汝黑地自吹忽然吹得火发方知道说个炉中无火时一团冷焰正腾辉深深拨出星儿现未免翻成节外枝卓拄杖下座。

　　冬至上堂群阴剥尽一阳复亨枯干花开寒水焰发汝且道无根树子一株还解开花也无叫不应山一所还会发焰也无无阴阳地一片还有剥复消长也无若人识此三般物非惟憍尸迦通身富贵抑亦七贤女满目光辉其或未能往往时移节换年年发白牙疏大司寇茔前两个戴石幞头底开口笑汝诸人莫言不道复举法华经偈云止止不须说我法妙难思诸增上慢者闻必不敬信师云如来在世诸上慢比丘尚且若此矧末季乎然则山僧今日说说何谓也药出金瓶因救病剑离宝匣息嚣争。

　　金山卫俞震宇生日请上堂天寒日短楼谁倚树瘦江空人未回幸有俞翁修妙供团圞净侣笑颜开笑颜既开如何赞祝今且以金山为父卫城为母沧海长流为弟昆万象森罗为眷属拄杖子就中默诵真言倒推花甲不管汝七十三八十四直教耳顺心通证入本来寿量然后滋之以雨露震之以风雷凝之以雪霜照之以日月使宇内物物各遂其生各安其性胎蕃育茂果熟枝荣此般赞祝还契得尊意么良久云翻身磕破虚空额万别千差尽坦平。

　　自贤请上堂僧问法鼓如雷人天普集当阳一句请师举唱师云梅花初破腊进云泥牛吼处天关转木马嘶时地轴摇师云也好个消息进云只如古人道清净行者不入涅槃是何意旨师云千差俱坐断进云破戒比丘不入地狱又作么生师云渠侬得自由进云谢师答话师嘘一嘘乃云难难难目前隔个须弥山卓拄杖云推倒了也易易易信口道来无不是喝一喝云汝且道是个甚么山僧非是贬驳古人只要大家知有难中易易中难始得所以道难难莫道难信手推倒须弥山易易莫道易信口道来却不是除非直下透根源未免随人乱倒起且根源作么生透去复卓拄杖喝一喝下座。

　　佛成道日上堂四门游驾作瓶化病老之躯半夜逾城桓因捧揵陟之足这一队汉引诱人家男女向穷崖雪窖中忍冻耐饥不知图个甚么及乎腊八观星打失鼻孔虽则死地能活千载一时简点将来翻成祸事山僧与么批判自信弥天过患合堕拔舌犁耕是汝诸人若云将此深心奉尘刹是则名为报佛恩也只救得一半。

　　岁旦上堂问文物鼎新海日高辉光祖道乾坤有庆太平端拱乐无为荡荡仁风请师说法师挥拂子进云无边刹境归王化一曲阳春贺圣明师云人人喜愿进云历然喝下分宾主啐啄机先越祖翁师云今日且放过问寒历已除晓角吹来新气象岁华不改万民齐乐旧乾坤如何是应时一句师云汝也添年我也添进云梅破春风早竿头消息真师云看汝进步进云只如三圣道我逢人则出出则不为人意作么生师云切进云兴化道我逢人则不出出则便为人又且如何师云露进云和尚即今还有为人处也无师云一任卜度进云一堂风冷淡千古意分明师云了乃云大哉乾元万物资始至哉坤元万物资生帝王乘干履坤尊贤重道俾万物各资始而资生其大与至也夫孰能名之兹者三朝肇建五漏频催火城分道拥旌旗玉佩齐趋鸣殿阁一团和气老幼交参无尽恩光丛林有赖敢问诸仁且作么生道个祝圣底句遂竖起拂子云委悉么美此英茎爰采爰献圣容映之永寿于万下座。

　　祈子请上堂举西天尊者般若多罗谶云震旦虽阔无别路要假儿孙脚下行金鸡解衔一粒粟供养十方罗汉僧师云般若多罗与么道为是如虫御木耶为是见在几先耶姑置勿论今日省泉邹居士寄粟饭僧要祈求儿孙以续后祀毕竟有何证验良久云二株嫩桂久昌昌不须跨水复逢羊下座。

　　解制张君荣请上堂僧问结时风霜匝地解时石迸泉飞四海皆春无向背请师酬唱祖师机师以拂子作吹笛势进云鸟啼花笑人皆委狮子游行侣不求师云未是知音者进云只如狮子未出窟时如何师云惊天动地进云出窟后如何师云动地惊天进云出与未出时如何师云照顾性命着进云狮子吼时芳草绿象王行处落花红师打云向汝道不信僧一喝师云迟了八刻乃云如何是结把定咽喉无处出气如何是解放开线道任汝优游如何是结中解坐断千差路分身百草头如何是解中结百花丛里辊一叶不沾身这个说话莫道久参上士口似纺车就使后学初机也解屙漉漉地山僧此者平展去也天回泰运节过元宵家家月影尚婆娑树树银花犹灿烂主宾赞庆共登春福之堂士女讴歌默契单传之道万古真灯不昧一会灵山俨然是汝携囊东去西去不如且住在这里何故佛法无多予自笑久长难得耐心人。

　　高凤林同室张氏请上堂向上一路千圣不传学者劳形何处摸索事弗获已向别峰与汝相见便有机有境立主立宾费尽唇皮通身泥水说个春到野华随岸发秋来黄叶满空飞其实无他只要当人直下瞥地去返本还源去踏破化城去归家稳坐去且政当此际居士花甲年周又如何赞颂鸠杖不扶老益健团圞高踞凤凰林。

　　结春期守静知浴同何念常等请上堂争先角勇闹纷纷解了冬期又结春但信是心原是佛更将何法付何人碧桃醉日铺干锦弱柳随风吐万纶却恐客来认作境极相亲处不相亲喝一喝复举庞居士颂云十方同聚会个个学无为此是选佛场心空及第归师云鳌头独占红雪飘香选佛场中还他庞老居士明发此者十方聚会春试场开呈拂子云山僧先拈个题目与汝擎展汝能如是见如是去及第心空也不难其或未然解名尽处是孙山吾兄犹在孙山外。

　　雪峰亘和尚讣音至上堂僧问法身无相示现有去来法眼无瑕光明照寂灭敢问雪峰和尚迁化向甚么处去师云今古分明进云东家作牛西家作马风流固有知音南头卖贵北头卖贱行业阿谁着价师云大众证见进云满地白云关不住石前流出落花香师云哀哀进云只如和尚今日举哀设供还得不辜同条也无师云任汝看取进云象骨峰高常积翠螺江云月悉光辉师云礼拜去僧一喝归众师乃云德厚心慈量宽行广开人天之眼目作衲子之纪纲在今时中惟我雪峰和尚法兄一人而已山僧昔出其门自念深恩未报刻铭五内朝夕弗忘不谓去秋法幢遽陨慧日掩光偶接讣音吁天躄地诸仁者汝且道雪峰和尚安身在什么处若道伊不生不灭无去无来那个不知若道伊此方缘尽他方显化阿谁不会若道只此不知不会便是雪峰和尚安身处转觉没交涉还委悉么下座烦两序大众同到灵前设奠烧香普礼三拜。

　　师五旬圣念请上堂梦眼才开挨过浮生半百脚跟有据踏翻刹海三千活泼泼圆陀陀八风吹而不动峭巍巍孤迥迥劫火烧以长存入佛入魔可凡可圣且道是何人分上事以拄杖作抚琴势云高山流水许谁知知音独忆钟子期。

　　上堂僧问天上碧桃和露种日边红杏倚云栽还许攀折也无师云汝试攀折看进云西望瑶池降王母东来紫气满函关师云闲言长语这里用不着进云今日与师亲祝寿横吹铁笛贺太平去也师云笑汝者多问高升宝座四众临筵佛法当阳如何施设师云昨日雨今日晴进云当机觌面提觌面当机疾不犯好手更请一接师默然僧喝师云鼓粥饭气进云请接则且置喻如师远来庆诞未审和尚还受庆也无师云山僧不受庆进云恁么则似庭前柏树子去也师云灵利衲僧僧礼拜云作家宗师天然有在师便打乃云写尽千张纸徒烦心手劳人情如太华争似道情高演祖与么道山僧不与么道何故写尽千张纸敢辞心手劳人情不周匝争见道情高诸仁者要见道情高么春雨绵空落红满径岩法侄不避水泥自武原城来为山僧寿各各赴堂照管匙箸莫轻触翻被伊冷地笑去在便下座。

　　一云即心等请上堂问春风阵阵花狼籍祖意西来句若何师云一家有事百家忙进云威音以前无量寿未审那个是同年师云拄杖子进云恁么则寿比须弥高万仞福如东海纳百川师云俗气不除进云学人借花献佛去也师云不干汝事乃云有物混成先天地生当阳觑破直下分明处士桥边弄碧波一棹两棹宋梅树畔听黄鸟四声五声通身洒落举体轻盈说什么往日来岁戊癸甲庚就透过数年更无数年后也只风光依旧鼻直眉横且今朝诸山禅德入院设供利己利人一句如何话会呈拂子云三泖绿九峰青烟景寥寥孰与争枯向大家培寿算心源涌动觉华萌击香几下座。

　　举古门汶石首座上堂有千里之马可以追风有径寸之珠可以照乘碎浅薄邪流窠臼疏从上正脉渊源须是恁么人方称恁么举今日善政马峰二长老到来岂可等闲放过霜蹄蹀躞伫看冀北群空月影清辉能使昆池价重不是怜儿不觉丑都缘好事大家知忽有傍弗甘云丑已露也说什么好事也许伊是半个衲僧。

　　月空请上堂达磨面壁九年雪后始知松柏操可祖中庭断臂事难方见丈夫心这两个汉为师为弟有武有文明发者里不必恁般榜样但只遇饭吃饭遇茶吃茶也惹得同门出入夙世冤家玉笛横吹杨树下春来还撒旧时花复举楞严经云过去诸如来斯门已成就现在诸菩萨今各入圆明未来修学人当依如是法古德云过去诸如来且居门外现在诸菩萨更莫踌躇未来修学人快走始得师云山僧则不然过去诸如来好与三十棒现在诸菩萨好与三十棒未来修学人亦好与三十棒为甚如此一朝权在手看取令行时卓拄杖下座。

　　慧光请上堂僧问承师有言过现未来人好与三十棒未审过在甚么处师打云汝还不知那僧喝师又打进云剑为不平离宝匣药因救病出金瓶师云须领这一顿始得僧连喝归众问孔圣五十而知天命和尚五十知个什么边事师云杨花落尽子规啼进云五十年前鼻孔安在何处师云我寄愁心与明月进云因甚么今日被某甲穿却师云阇黎好手进云是何言欤师云退去进云拽去牵来是如何师便打进云老老大大一牵便动师又打僧喝师云多此一喝乃云即心即佛名为诳法非心非佛名为谤法不是心不是佛不是物坐断天下人舌头诳之与谤莫甚于此且道其中还有不涉谤诳者么蓦呈拂子云顶有异峰云冉冉拂一拂云源无别泒水泠泠良久击香几云游山未到山穷处终被青山碍眼睛掷拂子下座。

　　福如请上堂牛是一头犬是一只寻常话端各有来历同田为富分贝为贫思量字义亦甚可人山僧今日不打诸方鼓笛且拈出几个猜谜与汝等卜度去也有一字唯我独尊有一字千寻壁立有一字红粉蛾眉汝若卜度得出许汝明发门下暗合孙吴其或卤莽依稀要到恁么时大远在敢问诸人毕竟是什么字良久云玉篇里看取。

　　(海盐县比丘尼超弘捐赀助刻祈生
　生世世菩提心不退般若智长明者)

　　百痴禅师语录卷第十一终
嘉兴大藏经　百痴禅师语录


　　百痴禅师语录卷第十二

　　嗣法门人超宣等编

　　松江明发禅院语录

　　佛诞上堂僧问污染即不得修证则不无既污染不得何用修证师云逢人不得错举进云恁么则还他肌骨好不涂红粉也风流师云逢人不得错举乃云天上天下惟我独尊拦头一语逼塞乾坤搅乱三千大千世界若男若女若长若幼上天无路入地无门韶阳拈棒打杀琅玡知恩报恩总在个里随波逐浪移动脚跟山弥高而海弥昏直至于今谁能见本源要见伊本源端的处么娘胎未入以前事月浸冰壶夜不痕。

　　宝严送红衣请上堂裁蜀锦剪吴绫一片霞光红簇簇间黄金环白玉通身富贵艳重重从法王宝座上拈来实渠侬信心中流出元辰初度我若添筹汝也添龙象改观几回抖擞几回快快则且置只如大庾岭头提不起时与今日因缘还有异同也无把手莫将容易得惟人自肯乃方亲。

　　居士李修林同孺人王氏祷嗣请上堂僧问佛身充满于法界普现一切群生前求男女者得男女求富贵者得富贵今日斋主虔诚如何垂示师云半夜石麟天上至进云慈氏善财无门不现祥麟瑞凤是处皆栖时如何师云不须摩顶试啼声进云怀胎石女风前舞协梦神珠掌上擎师云任汝重说偈言乃云马大师出八十四员善知识个个如凤如龙可谓多多益善也船子和尚三十年华亭垂钓始遇夹山众角虽多一夔足矣从上求法嗣者有难易多寡之不同大概如此今之求子嗣者不犹是乎只要当人仁慈为心宽厚为本时时勤祷祝在在积良因便见多子塔前象狮蹴踏黄梅室内灯镜交辉可以丕绍先猷可以克昌后裔可以享无穷之宝藏可以圆不了之胜缘政当此际大家赞庆一句作么生道半夜石麟天上至何须摩顶试啼声。

　　宗明请上堂我若广说世谛汝便向世谛处相见要且山僧不住在世谛处我若别谈玄妙汝便向玄妙处揣摩要且山僧不住在玄妙处我若神出鬼没七纵八横汝便向神出鬼没处摸索要且山僧不住在神出鬼没处既总不与么毕竟向甚处与山僧相见蓦竖拂云世谛通也玄妙透也神出鬼没一齐打迸也有利无利不离行市放过一着落在第二下座。

　　谢明觉长老斋上堂僧问海会龙吟一泒黄河清彻底璜林狮吼千龄华岳秀连天为复是法乳恩深为复是子承父荫师云任汝钻龟打瓦进云乐天者保天下畏天者保其国以坐具打圆相云这个如何庆赞师云此心心外更无心进云如是则法随法行法幢随处建立师云与汝何干僧喝师便打乃云国清才子贵家富小儿娇大家出只手彼此不相饶如何是出只手底意海会寺设斋明发院打鼓黧奴白牯俱登堂饭桶钵匙齐起舞良久云阿呵呵举头天外看谁是我般人便下座。

　　本镇众居士请上堂这汉如何少福缘瞒人瞒地复瞒天五旬徒自疲心力说向檀那不值钱既不值钱祝他何用然虽如是我错伊不错良久云错与不错一总拈却华树重重水云漠漠夜半鲸钟吼似雷騃儿疑是弹星落喝一喝复举真净和尚云洞山门下要行便行要坐便坐钵盂里屙屎净瓶里吐唾执法修行如牛拽磨师云明发门下要行不许行要坐不许坐钵盂里不许屙屎净瓶里不许吐唾执法修行如水推磨忽有个汉云真净接上上机和尚曲为中下咄是什么所在容汝恁么说以拄杖约云速退速退便下座。

　　盛显卿等请上堂落花千点随流水啼鸟一声送夕阳碧眼胡僧无计较九年面壁暗思量汝且道思量个甚么莫是梁廷不契机么莫是单传直指之道未行么莫是此土信根未熟绍隆不得其人么似即总似是则未是这里见得分明般若多罗正印任汝东搭西抛其或未然要见碧眼老胡僧何止迢迢十万里。

　　自慧行富请上堂僧问寿筵洞启凤舞羽以呈祥彤气环流龟负图而益算只如南极老人到来与无量寿佛作么生相见师云莫递相涂污好进云恁么则人人眉宇已增新彩色慈容犹展旧风流师云更须抖擞眼中尘乃云文宣王五十而知天命蘧大夫五十而知四十九年之非山僧到这里又且如何伎俩没星儿鬓毛盖耳朵只贪岁月间不愿私合伙知非知命两茫然薄粥疗饥自可可君不闻淡中滋味长酸梨那换频婆果。

　　上堂举赵州示众云佛之一字吾不喜闻幻庵觉云诸人切忌恁么会既不恁么会合作么生会乃颂云佛之一字不喜闻去年依旧今年春今年春间降大雪陆墓乌盆变白盆师云山僧则不然佛之一字吾不喜闻诸人直须恁么会若不恁么会又向甚处见赵州试听一颂佛之一字不喜闻满天星斗乱纷纷赵州老有安邦策手握金鞭贺圣君。

　　生日马闇然同众请上堂渊首座问椿庭日永伫看南极流辉寿域天开仰听东华注算今之大诞敢祝遐龄未审师意若何师云通身是遍身是进云优昙花现三千岁此日优昙喜见开师云直饶恁么来也是无端特地进云大哉无量寿慈示九峰前师云速礼三拜进云不是渠侬恣卖弄乾坤总属我家春师云又是一重公案进云没弦琴奏长生曲引得仙雏下九霄师云要汝大家齐出手问梁峰九十九尖尖尖插汉与师寿量孰高师云也不争多进云鹿溪九十九曲曲曲朝宗与师寿量孰远师云也不争多进云只如虚空为口须弥为舌底人许伊庆赞也无师云又且何妨进云庆赞已竟大众证明便礼拜师云投桃报李理之必然遂与一棒乃云祝寿不用他说只就拂子头上轻轻点出便见弥漫天地照耀古今凡圣同源我人一致青峦举首年年发不尽之春白鸟衔花物物显无私之用所以道滴水福沧海微尘寿泰山豁开正法眼万古刹那间敢问大众拂子有何神力得与么优游自在会么几度卖来谁着价且凭倒卓挂绳床复云众角虽多不如一麟众翼虽多不如一凤若是驾险凌空奔踶敌胜还他天马始得今者凤麟毕集天马又来山僧权将目前一坐具地分作四大部洲令其跳跃奔腾各各神闲意适中间所有草木丛林蠉飞蠕动灯笼露柱罗汉夜乂或修不尽善因或造无边恶业悉皆消融不相妨碍政当此际下水船一曲如何演唱良久云五祖道底。

　　解制上堂僧问薰风自南来殿阁生微凉明个什么边事师云脱体了无依进云学人今日小出大遇也师云只得一半进云据虎头收虎尾不无和尚卷舒觌露机锋如同电拂又作么生师云与汝三十棒进云出群须是英灵汉敌胜还他天马驹师云大众识汝僧一喝归众师乃云日长饥有余夜短睡不足热汗急淋淋蚊虫相啮镞大家摇扇取风凉何用无绳而自缚所以诸方此日结制安居明发这里解开布袋虽则时节偶然要且手脚便快便快则不无只如适才藏主恁么问山僧恁么答毕竟明个什么边事驴腮马脚重重露引得傍观笑语高。

　　因换架梁举隐野首座上堂锄云种月还他赤手生涯脱柱换梁须让作家匠首闲居独善处众为人总不外此风光随时施设规绳合辙纲领均条吾道藉以增辉法门得其倚赖且道是阿谁分上事举拂子云拨开野岸腥臊起隐隐峰头露黑斑。

　　尼莹润法孙请上堂祖祢不了殃及儿孙阿难倒迦叶门前刹竿黄檗大师闻举一喝耳聋而吐舌这两个汉青天白日着鬼迷有什么限明发幸然无星子事且喜撑门拄户代代各有其人何以见得人从角直来依旧角直去。

　　度僧上堂三界无安犹如火宅众苦充满甚可怖畏迷恋不已永劫遭焚蓦忽梦回千生解脱所以仰斋朱居士就最难割舍处起怖畏心于无可迷恋中求解脱地当堂铲草融三毒而唱三皈入座披衣净五尘而修五戒盖善根之薰习已久故信向之正念弥坚然虽如是莫谓此行事尽头须知事乃从头起从头起呈拄杖云且看这个是什么道理复卓一卓下座。

　　上堂金蕊丛丛带露新采采烹茗赏佳辰浮杯何必须宜酒但有清香自醉人开福云白云老人大似巧媳妇做出无面馎饦惜乎知味者少开福效颦亦有一偈重阳黄菊未成花落帽无劳忆孟嘉但得青山长在眼不妨流水去无涯明发此者不敢效颦只要应个时节菊迎重九满篱金恰值诸檀入鹫林香饭擎来供一饱谁云隔地少知音。

　　上堂大雄白额虎南山鳖鼻蛇禅和如撞着似抵恶冤家一脚踏长尾双拳拔利牙进前轻拟议性命委泥沙。

　　度亦悟为僧上堂在家不若出家好几个肯修好到老老到头来能自修声声悔不出家早然出家何事所慕出家者何心直须摆脱一切尘劳业网打办一副久远肝肠抖擞旧精神奋发新志愿向佛祖行说不到处踏着本地风光于我衲僧门下方有少分相应所以道一不做二不休一拳拳倒黄鹤楼一踢踢翻鹦鹉洲有意气时添意气不风流处亦风流喝一喝举吕岩真人因黄龙机禅师诘问云半升铛内煮山川则不问如何是一粒粟中藏世界吕于言下契悟作偈云弃却瓢囊摵碎琴如今不恋汞中金自从一见黄龙后始觉从前错用心师云飞剑胁黄龙何等丈夫气概及乎轻轻一拶生平伎俩便尔瓦解冰消吕翁可谓大根大器英特过人者矣公美夏居士感梦示而此日为僧其良缘固有在也政当此际如何是一粒粟中藏世界是汝亦就这里悟去要见二大老汉也不难。

　　岁旦上堂僧问玉历已颁新岁月春风不改旧山河如何是祝圣一句师云殿上风云会壶中日月长进云恁么则垂裳致治尊尧典野老讴歌乐太平师云大家共罄此时心问海底泥牛衔月走早已坐断木人机因甚镜清道新年头佛法有师云莫错听镜清好进云经行及坐卧常在于其中因甚明教道新年头佛法无师云亦莫错听明教好进云和尚即今是有佛法无佛法师云任汝摸索进云恁么则机轮转处作者方知也师云逢人但恁么举乃云新年头佛法有乌鸦乱噪篱边柳新年头佛法无懒买朱砂画咒符亦不无亦不有切忌随人语脉走无中有有中无截海还他大丈夫山僧今日击鼓升堂这些络索置之一边且毕竟说个甚么即得良久云孟春犹寒伏惟首座大众尊体万福。

　　梅友竹请上堂一年十二个月月月有个初八今朝乃其最初霜风依旧凛冽居士请我升堂临时打点不彻未免唤六作三兼且随圆补缺大众还知山僧为人处么两树玉梅自主张数声啼鸟关情切只如伊耳顺之期又将何以庆颂屋后琅玕意可人青青长抱岁寒节卓拄杖下座。

　　上堂视之不见名曰夷听之不闻名曰希若是山僧手中拂子提起便见击着便闻名曰拂子得么名曰拂子则触不名曰拂子则背李伯阳先生骑青牛入汝鼻孔又走出僧堂前为汝报谢曰春日融和春色明媚诸人起居各各轻利即心上座打供结缘灯后欲往燕都去路无艰危身无险畏更有一云上座和其光同其尘互相佐助山僧随例得些浆水钱闻得此言喜而不寐然虽如是要且无祖师意如何是祖师意桃花雨过乱飞红夹岸马蹄何处避掷下拂子云具眼禅流一任窥觑。

　　莲根等请上堂僧问佛法纪纲优昙花应时辄现人天号令吹毛剑遇物即挥政当缁素瞻依和尚如何相为师云今晨好雨进云只此一句时人知有脑后新机请师更资一路师云六耳不同谋僧喝师云再喝看进云不劳再勘师打云放过未可在乃云银花烂照长春地玉镜飞撑不夜天来往纷纷歌且舞谁人肯惜系腰钱大众似恁般快乐时候美则美矣忽若遇今晨风飘雨洒月暗灯收又作么生消遣所以道天上月有圆缺世间灯有晦明相逢几许不如意两道眉毛愁雾生山僧此者净洁打叠去也以拂子○云只此月是心月心月原不属圆缺复以拂子[(中-口+○)-│+卜]云只此灯是心灯心灯原不隔晦明大千普耀无藏覆凡圣同由一路行一路行孰与争如龙得水添意气爪牙头角自峥嵘。

　　上堂僧问截铁斩钉埋他先圣和泥合水恐负后昆去此二端如何施设师云寰中天子敕进云恁么则不但安贴家邦亦乃把定世界师云塞外将军令进云若不得流水多应过别山师打云汝且吃棒僧一喝礼拜师乃云荷教扶宗须具金刚眼目立身应世全凭生铁骨头有生铁骨头平地上不被纸褁麻缠听人处分具金刚眼目棘林中一任横来竖去尽力踏翻山僧因竹庵法孙到山未免借便风使帆普令众人知有何以故绿园种竹抽长笋赢得新梢节节高。

　　因雪上堂但参活句莫参死句云门糊饼赵州无是死句杨岐驴子沩山牛也是死句且作么生是活句以拄杖指云氛氛春雪泼天来璚树瑶花缭乱开衲子怕寒休外走烧罏各自展茶杯。

　　俞瑞林请上堂僧问昔日临济问龙光云不展锋铓如何得胜龙光据坐意旨如何师云觌面相呈无向背进云临济道大善知识岂无方便龙光瞪目又作么生师云逐浪随风进云恁么则鸟栖无影树花发不萌枝也师云汝分上作么生僧拟议师便喝乃云望州亭相见了也乌石岭相见了也发挥空劫以前事无如此语着明自是当人蹉过山僧此者更资一路卓拄杖云处士桥边云冉冉牧童横笛倒丁吹。

　　觐周徐孝廉预庆八旬请上堂僧问璜溪霭霭祥云起台旆光临绕法筵政当此时如何是永祝遐龄一句师云瑶池桃竞熟海屋又筹添进云但喜优昙时一现吉人应庆固无涯师云人人共知进云只如觐翁居士佛教儒宗全身负荷未审和尚如何相接师云两眼对两眼进云可谓一曲钧天云外奏知音格外尽瞻闻师云赖汝流传乃云佛法通世法应用多方活泼泼护法兼嗣法杖藜独步乾坤阔是凡是圣进前来蓦面一拳都打杀到这里释迦弥勒也立下风临济德山退身有分说个消灾忏罪可如片雪掷炉中要见得寿延生已是千华铺锦上山僧此者无别指陈记得昔日郭功甫居士得法白云后到五祖请升座拈香云这一瓣香供养我堂头法兄禅师伏愿于方广座上擘开面门放出先师形相与他诸人描邈何以如此白云岩畔旧相逢往日今朝事不同夜静水寒鱼不食一罏香散白莲峰功甫是个当代名儒略触些少腥臊便解恁么卖弄试问觐翁居士还肯与么出手也无出手且置看看山僧放出老人形相与诸人描邈去也举拂子云委悉么法乳均沾无异味兄呼弟应古今传复有一偈少伸赞祝黄钟律应庆芳辰气象年来分外新偕老堂前人不老五伦位上各全伦移舟匪忆松鲈味入座还凭鹫岭春为报苍头燃宝篆仰祈眉寿碧嶙峋。

　　一音法侄同徒皓月请上堂铁磨参沩山不循礼法俱胝逢实际大挫英风明发门下枪旗别展任是佛来祖来无伊措足之地音公法侄敢领众冲突重围虽然正眼圆明亦有许多胆大且今年花甲方周如何称赏卓拄杖云击碎蟠桃核处处皆仁挥拂子云捋断骊龙须头头是宝呼丰干寒拾为灶下之奴拈丈六金身作一茎之草寿山崱屴如皓月以当空珊瑚树林映红日而杲杲红杲杲汝若轻安我也好。

　　佛诞陆茂生谢九源等请上堂迦文降诞药因救病出金瓶偃老垂机剑为不平离宝匣简点则彼此败阙放过则二俱作家只如陆谢二居士助镜台张翁入山受戒是救病药耶是离匣剑耶良久云莲生火里花开茂信在洞源好弟兄复云如何是佛泥塑木雕如何是佛干屎橛如何是佛三脚驴子弄蹄行这个说话汝道那一句是若道前一句是后一句作么生若道后一句是中一句作么生明发还有为人处也无卓拄杖云婆斯私吒落水中毕竟心肝挂树上为福严老和尚举哀云口吞佛祖眼盖诸方摧邪核正气宇堂皇我先师和尚三十余年烈烈轰轰惯行此令逗到末后一着依旧辉天鉴地丛席有光如是则先师虽示寂灭相而实未尝寂灭既未尝寂灭今日文世谛流布作甚么岂不见道恩深德厚难酬报刻骨镂肝宁敢忘良久云是汝诸人还见先师也无遂烧香。

　　空如生日请上堂僧问丽日中天映福波而弥溢乔松卓地耸寿岳以嶙峋此是当人本有瑞征如何是和尚更祝一句师云阇黎满口道了也教山僧更祝个甚么进云将花锦上添不妨重增彩师云又太多生进云莫怪相逢多意气只缘曾谒圣明君师云自己脚跟下聻僧一喝归位师乃云六十年前一句子道过了也六十年后一句子且缓缓着政当今年六十夜暗昼明春归夏至啼禽惊午梦垂柳系长堤这一句子何尝有覆藏何尝有隔碍所贵当人时时返照念念回光忽若顶　眼开自然七通八达山僧举扬已竟可称得寿意么挥拂子云谷水秦峰争拱萃满头白雪愈崚嶒。

　　亦悟荐祖请上堂见闻觉知俱为生死之因见闻觉知正是解脱之本钟鸣鼓响风动云行玉皇塘与斜泾比邻处士桥与山门相对诸人在这里上来下去总见总闻总觉总知为复是生死因耶为复是解脱本耶还有人辨得么若也辨得长连床上展钵开单若辨不得且分付与夏门亡过三位尊灵当前荐取只如荐取后如何绕乱天华飞不尽十方佛国任奔腾。

　　师生日龙门浜金耀南祈子请上堂僧问花明柳媚当师慈纳算之辰麟现凤来乃居士胤祥之际政恁么时如何是功位全彰一句师云云从龙风从虎进云一点水墨两处成龙去也师云寒山附掌拾得呵呵进云好事大家知师云知底事作么生进云古干春回抽玉叶金鳞任运跃龙门师打云赏汝说好话僧喝师云只得一喝乃云作家手眼最希奇收放双行不易知若是龙生金凤子自然冲破碧琉璃所以百丈鼻梁搊得痛人前解笑笑啼啼临济棒头吃得顽归来便轰轰烈烈厥后师资授受代代相承蕃衍东南门庭烜耀其为利益可胜言哉且施主祷嗣一句如何敷演修德果能无渗漏长庚入梦莫嫌迟复举大梅常禅师因僧问和尚见马祖得个甚便住此山常云即心即佛僧云马祖近日佛法别又道非心非佛常云这老汉惑乱天下人未有了日任他非心非佛我秪管即心即佛僧归举似马祖祖云梅子熟也师云马祖机轮互转争奈大梅中心树子不动诸人要见梅子熟么良久呈拂子云青青垂弹一枝枝记取今年四月时。

　　普贤请上堂僧问如何是寿者相师云荷衣侵岳色进云此乃现成如何是寿者相师云竹杖染溪云进云锦上添花去也师云切莫世谛流布问虚空还有寿祝也无师云莫向虚空边觅进云恁么则法王寿量等虚空更胜千年不老松师云犹是边觅虚空在进云当阳一句无私祝大地山河尽点头师便打进云机前进语非容易棒下翻身更不难师云犹嫌少那乃云梅杏梢头半染黄缲车声急水车忙生前一句留今古不用头陀为举扬到这里说个有寿可庆大似好肉剜疮更说个无寿可庆未免业识茫茫何如坐绿杨下倚短篱傍有无两不立随分度时光任他城南城北天华坠我只道也是平常既是平常今日又特地作甚么良久云多谢武原湛上座却于雪上复加霜。

　　祷雨上座僧问火云潋滟赫日长经南州北县鼓响锣鸣未审哀求何物师以拂子作洒雨势进云忽遇倒岳倾湫又作么生师云农者歌士者舞进云恁么则慈云普覆三千界法雨均沾亿万州师云已后莫相辜负乃云万里无片云青天也须吃棒好这一棒不妨应节应时若据今日看来自是同人业缘所感更说什么吃棒不吃棒耶佛言但有国土欲祈雨者应供养三宝诵持神咒天不降雨无有是处政当此际大家竭诚祷祝一句如何话会击拂子云娑啰娑啰悉唎悉唎愿将倒泻银河水慰解望霓四海民掷拂子下座。

　　宗明生日请上堂师适有病乃勉强升座云山僧数日方丈内寒一上热一上求生不得求不生不得直至如今未见宁息似恁么自救尚且不了敢饰虚言为人寿耶然而本来寿量当人该具不须外觅远求立地返观便是呈拄杖云这个是汝本来底寿量汝若返观得去五十年前空明水碧五十年后水碧空明政当今年五十见性无别自在腾腾福源如涌溢寿岳亦弥增卓一卓云更须就里翻身转拶透宗门最上层。

　　居士钱江声同室刘氏忏经请上堂依经解义三世佛冤离经一字即同魔说明发门下不解义不离经只分付诸人预先诵去诵到五千四十八文文不漏卷卷圆成十二药叉同声护卫八大菩萨合掌赞扬直教今日设斋施主无灾无害而病障消镕且寿且康而福慧具足此何以故药师琉璃光如来本愿功德原如是也政当此际续命灯幡毕竟悬在何处举拂子云剔起四山齐晃耀胜于七七演陀罗。

　　孝子黄廷辅荐亲请上堂佛身充法界何处更有众生罪性如虚空何地更容忏悔到这里释迦弥勒饮气吞声文殊普贤藏头缩手敢问过去含可黄公与吴氏孺人还信得及么若也信得及去不妨倒跨齐云山吸干三[邱-丘+汐]水直上兜率陀宫与诸仁者指白牯为婆伽荷叶团团团似镜配黧奴为露柱菱角尖尖尖似锥混融物我以无遗超越去来而无作历劫冤亲当前解脱多生罪垢直下消除是事且置只如兹者节届中元梁皇忏启灯幡罗列玉轴横披又作么生说个修荐底道理卓拄杖云玉宇秋高云外望宝华座现古优昙。

　　荆山荐友请上堂生为金陵僧云游法忍寺忽朝发毒疮三日便归去去去去无寻处六年道友弗忘情请我终斋说本据且如何是本据面门出入露通红拶着浑身滴烂脓端的个中清净意令人长忆谢家翁还识谢家翁么呈拄杖云直下来也回首望笙歌原在画桥东。

　　(海盐县比丘尼超弘捐赀助刻所生
　生世世菩提心不退般若智长明者)

　　百痴禅师语录卷第十二终
嘉兴大藏经　百痴禅师语录


　　百痴禅师语录卷第十三

　　嗣法门人超宣等编

　　福建兴化莲山国欢崇福禅寺语录

　　顺治辛丑冬师在黄檗山受请于十一月初二日入院指山门云百千法门只此一门而入信脚行信口道有什么隔碍披蓑月下垂纶线忍待擎头戴角人。

　　佛殿云西方大圣人原来即是汝聚众口饶谵觉华生碓嘴良久云何如得已而已。

　　伽蓝堂行船看把舵使牛赖扶犁今日船牛俱到汝推我不得我也推汝不得。

　　祖师堂竿木随身逢场作戏一出曲调被者队汉搀先演唱了也新国欢未免改换徽声重翻板拍何故近日华样不同。

　　方丈十笏横纵容万千狮子座一弓高架射半个克家儿从上以来具大作用底车载斗量难以尽数山僧此际岂少也耶烹佛烹祖恶钳锤拈提八面自光辉卓拄杖据坐。

　　拈请启此是黄姓檀樾主笔尖上放出无尽底宝光光光交罗逼塞面门直得手眼通身一时迴避弗及且道其中意作么生好事大家知烦维那对众朗诵合山疏祖祢不了累及儿孙儿孙不了殃及祖祢要明个里端倪再请从头读过。

　　指法座坐断毗卢顶不礼须弥灯只可闻名未曾见面诸人要见面么看山僧步步登高去也。

　　拈香这瓣香端为
今上皇帝祝延万寿伏愿巍巍圣德乾坤大永永皇图日月长这瓣香奉为阖郡尊官本山檀护伏愿以义以仁为民父母不偏不易佐我金汤这瓣香早知将错就错便尔随流入流次第八回拈出专为嘉兴福严堂上本师费隐容先和尚使穿过鼻孔底衲僧知木有本水有源报德酬恩理合如是上首白槌云法筵龙象众当观第一义师云第一义第二义正眼观来都不是莫有善观底向未白槌以前通个消息者么僧问如何是三界内人师云山僧亦在其数进云虽然如是某甲终不作女人拜绕师三匝师云汝毕竟作么生僧便喝师云今日且放过乃云梁唐盛刹矩老道场历代云仍薪传不断古树阴森藏白鹭满园香撒荔枝红擅千载之佳名成一方之胜境往岁山僧曾驻足礼乐雍雍今朝倚杖又重临主宾穆穆高悬慧日人人顿悟本来人剔起心灯法法相通无别法同阐单传之旨共登崇福之基莲苑流芳灵山会俨然未散狮王现瑞涅槃路八字打开政当此际阖国欢喜则不无汝且道山僧额下眉毛还在么良久云惭愧老年没意智逢人犹自强支吾复举后唐庄宗皇帝问兴化奖远祖云朕收中原得一宝未曾有人酬价化云请陛下宝看帝以两手舒幞头脚化云君王之宝谁敢酬价师云龙蟠凤翥大用全彰海晏河清天威不犯好手二俱好手作家始终作家敢问诸人还知此宝落处么若也未知试听一颂君王之宝价难酬凛凛威风盖九州觌面若无宗正眼争知此老足机筹喝一喝下座。

　　开炉林杜则居士请上堂师云当炉不避火久战作家冷灶解添柴知音胜士若要融通互见何妨出众举扬僧问龙行雨至水到渠成是如何师云山僧到院才五日乃云欲为世间第一等人须为世间第一等事欲明出世间第一等事须待出世间第一等人而今第一等人总在这里且第一等事作么生钳锤在握烈焰腾空钝铁精金悉从煆炼煆得过底随他秃毫半寸可作百万甲兵煆不过底纵使退步三千亦解冲围直入虽然此犹是方便对机之谈更须识有一条活路始得大众还识这一条活路么如未山僧不吝腕头力为汝等开荒去也便拈拄杖下座打散。

　　请莲峰无依二首座秉拂上堂僧问龙骧虎踞是如何师云惊杀阇黎进云只如临济两堂首座同时下喝又作么生师云有耳者辨取进云恁么则一条拄杖两人扶师打云汝且吃一顿着进云谢师指示师云还要那问未出方丈已登宝座觌面相呈有何言句师云绿树重阴盖四邻进云当机觌面提觌面当机疾师打云是什么意旨进云杲日当空照师云蹉过也乃云瞎驴种草天然别潦倒山翁蓦鼻牵大地踏翻无寸土归来仍卧绿苔前于斯时也直得涵江水碧壶峤霞蒸不必灶产青莲处处显无穷瑞应一任眉悬宝剑人人露本有风光辅弼丛林发挥祖道则固是只如正法眼藏因甚瞎驴边灭却诸仁若要辨根由问取堂中二首座。

　　举昱权千指月川非光为西堂伟庵为后堂上堂举一不得举二放过一着落在第二国欢门下却又不然一二三四五历历从头举大施法门开清风来未已织成古锦含有象之乾坤放下藤条奏无生之律吕所以道譬如琴瑟箜篌琵琶虽有妙音若无妙指终不能发阿呵呵年老心孤予自笑冲楼手段看施呈遂左右顾视云诸人还首肯也无卓拄杖下座。

　　南山重眉禅师黄檗慧门禅师请上堂僧问门内有君子门外君子至今日君子已至和尚如何相为师云一曲风前合调吹进云等闲突出超方眼磕着南山动北山师云人前一任举似问两镜相照时如何师云瞒汝不得进云恁么则耀古腾今去也师打云且打破来相见问如何是主中主师云大坐当轩谁敢御如何是宾中宾师云紧束草鞋跟如何是主中宾师云合水和泥笑杀人如何是宾中主师云拄杖自看取进云宾主分明蒙指示如何是灵光独耀师便打问一大藏教秪说这个且道这个是什么师举拂子进云只如洞山道个之字作么生师云莫被他谩好进云信受奉行去也师云难得乃云黄檗坐愿公之席卖弄风骚南山撺鳖鼻之蛇全彰意气这几个汉虽则扶竖宗乘纵夺可观简点将来未免有是有非有利有害今日蒙二法侄入寺设供山僧且不望如是施张只要主宾一致物我双忘犹子情深法门谊重唱云间之妙曲弹格外之清弦使霞漳水与九龙渊比流紫薇峰与欢喜山对峙如斯体裁方为尽善尽美所以道一番相见一番亲总是凌霄会上人海国摇光红日近灶华仍产旧枝春敢问众中莫有知音击节者么以拂子敲香炉下座。

　　紫霄无依法侄同诸信官请上堂僧问古人三十年前为什么射得半个圣人师云只为用力太迟进云三十年后如何射得师云不干阇黎事进云不是苦心人不知师打云看箭进云从前汗马无人识只要重论盖代功师云速退速退乃云法席虚悬千载载而今正令又重新经文纬武无他事秪要当人契本人本人既契也则步步踏佛阶梯头头入祖信位有时同向紫霄峰顶撑动石航而不异和泥合水有时同向涵江水底捞捷明月而不碍壁立千寻壁立千寻时虽示人不得近傍要且不相违背和泥合水处虽示人不相违背要且不得近傍忽然拄杖子突出头来呵呵大笑云和尚恁么举扬可谓横该竖抹争奈离我这里不得山僧直得寂默无言懡　而退何故将军自有嘉声在然虽如是还识仁者寿么卓拄杖下座。

　　弥陀生日弥陀岩念华等请上堂僧问弥陀主人礼弥陀设斋一句是如何师云诸上善人俱会一处进云虽然如是何不向自己弥陀师云汝且自己会取好问既是无量寿佛因甚今日降诞师云藏他不得乃云西方去此不远弥陀就在目前汝若执心狂觅迢迢十万八千且如何是目前不远底意竖拂云弥陀来也在山僧拂子头上现光明云出广长舌为诸人普示念佛法门还见么还闻么若也见得精详闻得透脱弥陀今日生辰即汝生辰弥陀所住国土即汝国土禽鱼草树无一物不扬解脱之音池沼楼台无一境不露真尝之相分甚秽邦净界更何苦乐差殊政当此际诸上善人俱会一处则不问只如古者道念佛一声漱口三日又作么生消释击拂子云古路动容不堕悄下语须凭念法华。

　　曹山千指西堂等请上堂僧问世尊不说迦叶不闻不闻不说意旨如何师云聋人应得知进云既然如是因甚正法眼藏向瞎驴边灭却师云大家吹灭暗中行进云今日西堂师请法一句又作么生师云大众证明了也进云一段无腔曲声高调转新师云子期原是旧相识问狮子窟中无异兽如何是狮子窟师云逼塞乾坤进云象王行处绝狐踪如何是象王行师打云还识伊鼻孔么僧绕一匝归位师乃云庐陵米酿曹山酒解饮宁辞八九斗十字街头颠倒颠逢人便作金狮吼金狮乍吼逼塞乾坤群兽潜踪千差坐断于其中间略通一线路便有许多随机示现就位拈提多寡全该高低普应譬如春回大地月印千江自然物物上明头头上显敢问大众前恁么为人是后恁么为人是良久云但得此中无滞碍纵横何处不风光。

　　双峰月川西堂同信官贺杰庵等请上堂庵问如何是佛法大意师云两丛荔树当阶立如何是佛法的的事师云八字眉毛觌面横如何是我我者师举拂云见么进云这个是我我者师我何在师放下拂子庵礼退问面前过者知他是凡是圣师云与他一顿棒进云背后过者作么生验师云亦与他一顿棒进云不入惊人浪争逢称意鱼师云汝犹嫌少那乃云化鲤成龙易陶凡作圣难难易两关都打透高名千古重如山孔夫子云吾道一以贯之世尊云惟此一事实余二则非真老子云圣人抱一为天下式敢问大众唤什么作一抑三教圣人所言之一是同耶不同耶若谓是同为甚门户各别若谓不同为甚语无两般自非堂堂杰出毫发不受人瞒底汉到这里未免滞壳迷封互相陵援且道谁是不受瞒者还委悉么月照双峰景色清主中主也意分明回思张拙当年话凡圣都来共路行挥拂子下座。

　　楚僧良素请上堂僧问如何是百千诸佛师云头顶天如何是无心道人师云脚踏地进云既然如是因甚供养百千诸佛不如供养一无心道人师云逢人切莫错举问放下屠刀立地成佛是如何师云须是铁汉始得乃云支筇踏访旧山家屋角梅铺三五华借问个中谁辨我石人间立口吧吧还见么还闻么汝若不见不闻却成辜负汝若总见总闻且道他说个甚么汝若道无见之见无闻之闻犹是座主奴见解汝若道见而无见闻而无闻二十棒一棒也少不得英灵汉子俊俏禅和必须打破牢笼揭开正眼如象王摆脱金锁直撞横行狞龙奋迅九霄兴云布雾方能于法自在拔萃超群政当恁么时千里同风一句如何话会卓拄杖云黄鹤楼经崔颢题天下何人不相识。

　　西明寺若海法孙请上堂一大藏教浪涌潮翻千百葛藤溪分涧积源从何起各宜疏通得其指归异流不溷所以山僧三十年来竭尽胼胝之劳打开一条水路迨至于今钝钁尚忙未忍释偶逢点滴也兴波虽然此犹是对家里人说家里话只如东邻石塔夜半撞倒虚空被门前金刚神喝退却走入蟭螟眼睫上躲跟毕竟明什么边事良久云长爱闽南风景暖腊初华放玉兰香。

　　镜庵自昙请上堂僧问隔壁闻钗声是名破戒且道过在什么处师云只为隔壁闻钗声进云破戒比丘不入地狱意旨如何师云得风流处且风流进云只如高沙弥不受戒又作么生师云出头天外看谁是恁般人问二六时中分昼夜无阴无阳处如何师云筑着磕着柯氏妙恩问赵州如何勘破婆子师云贼是小人进云婆子如何勘破赵州师云智过君子恩礼拜师举拂云汝还勘破这个么恩云不会师云勘破了也乃云圆通门大启桔槔累刻不停声宝镜照无私壶峤终朝相对面何必拈槌竖拂恢张本地风光鼓舌摇唇展演衲僧巴鼻但能一了一切了一明一切明历劫至今常坦然普请归家安稳坐便恁么去向国欢手中黑漆拄杖还甘么吽吽相逢莫喜无危路须信虽平更陷人复举僧问赵州狗子还有佛性也无州云无又僧问狗子还有佛性也无州云有师云且道无底是有底是说无说有毕竟意在于何这里觑透机关七百二十甲子老赵州正好唤来洗脚。

　　妙圆请上堂治世语言与汝不相干抛开紫陌红尘外佛法奥妙与汝没交涉拶出落花流水边行住坐卧吃饭穿衣且要识取无位真人尝在面门出入只如今闲谈抵对历历孤明莫便是无位真人么咄此正是无量劫来生死根本切忌错认好且毕竟那里是无位真人还识得么推户偶惊玄鹤梦一轮羲驭印天心。

　　九座莲峰公同乡绅柯济谷文学柯士宾等请上堂百千法门无量妙义逼塞虚空满眼满耳就满眼满耳处讨个出身路头　地一声豁然开悟不妨施机发用与夺自由扶竖纲宗摧伏魔外然后知玉屏银管固有家风焦尾青萍现成公案歌楼舞榭无非清净讲堂薤叶鳞纹总属宝华王座庞居士云十方同聚会个个学无为此是选佛场心空及第归今日诸大护法入山亦须恁么一回始得山僧忍俊不禁更与一颂及第心空心空及第独步群中声光弗替无孔笛拈云外吹老庞千古遥相继且如何是相继底事击拂子云问取座山旧主人。

　　腊八尼法乘请上堂僧问瞿昙失却眼睛时雪里梅华只一枝即今千枝万枝且道是同是别师挥拂云总向这里会取进云还许看华人略展攀华手么师云又且何妨僧作礼云不费纤毫力拈将锦上铺师云大众见汝礼拜乃云一星契旨迷悟齐蠲一句当风圣凡普印功圆果满道大德全世出世间谁能过者山僧今日向瞿昙顶　上蓦露锋铓要使人人知有以拂子○召大众云还委悉么错脚踏翻泥水路楼阁门开烂熳红复举古云岩问一尼云汝爷在否尼云在岩云年多少尼云年八十岩云汝有一爷年不八十汝还知否尼云莫是恁么来者么岩云犹是儿孙师颂云犹是儿孙不是爷云岩老汉太周遮当时好与拦腮掴也兔丛林乱似麻。

　　居士林宾王翼王为令尊六观翁及诸亲眷任中保安请上堂始从鹿野苑终至跋提河于是二中间未尝谈一字既未尝谈一字五千余卷甚处得来今日乃伊最初成道之辰山僧略借拄杖子发挥一上遂拈拄杖卓云是五千余卷耶是一字都无耶这里谛当分明方知权实顿渐着着全该大小偏圆头头互摄三世诸佛如是出世如是成道如是说法如是度生又见一切人当此时节各发菩提心乘此因缘各达佛性义似饥逢膳似跌得扶似渡遇舟似子就父不萌枝结团圞果优钵华开劫外春复卓一卓云拄杖子腾涌虚空现十八神变去也言前契领已落二机句后抟量早迟八刻事弗获已曲顺人情亦要大家合掌佐助还会么出身容易转奚难仗佛光祈仕路宽且待九天垂雨润凭君传语报平安。

　　戒子请上堂僧问比丘依四念处住大阐提人依甚么处住师云酒肆茶坊任意游进云未审和尚如何接待师云一棒遣出僧喝师云汝不是恁么人乃云菩萨之道无所不包菩萨之光无所不烛菩萨之戒无所不圆菩萨之愿无所不备菩萨之行无所不彰菩萨之心无所不普汝等今日发菩萨心圆菩萨戒还能一一信受奉行也未忽有个大阐提人出来道衲僧家佛且不为何菩萨之有山僧痒处被他搔着只得倚杖微微而笑何以故须发懒除貌似痴原无佛法可传持山堂夜静蒲团冷衲帔蒙头各自知拽拄杖下座。

　　春日上堂一年始有一年幽意自随流水任他黄鸟共啼万紫千红总是是甚么此去府城不远人马杂沓锣鼓闹喧喧地汝且看昨日粉装底如何面孔今朝棒打底如何模样急转身来方丈里通个消息三盏清茶聊止渴莫言礼数不殷勤。

　　岁旦上堂僧问天得一以清地得一以宁和尚得一正令当行正令当行则且置安邦定国事如何师云四海乐无虞进云阖国欢呼无量寿普天乐唱太平年师云现成句子任重拈乃云长安虽闹我国晏然夜深被暖正好打眠谁管地谁管天伸脚起来行一遍山童报我贺新年且新年有什么可贺莫是汝我添岁么莫是风和日丽堪娱物华么莫是五谷丰登皇恩广润么是则固是于我衲僧门下事总不恁么如何是衲僧门下事击拂子云脑盖掇翻开正眼千差万别尽融通。

　　石竺知客请上堂僧才礼拜师打云向这里道一句看僧喝师又打云再与汝一棒又作么生僧拟议师云只得一跳乃云礼数丛林贵整齐南方不用碧玻璃客来但唤吃茶去一着当机觌面提觌面提则不无忽若遇韩大伯与汝商量赵州柏树子又且如何大丈夫汉眼里有筋岂可恁地甘休听人区处石中玉解连锤击炯炯神光透竺西复举南院颙示众云赤肉团上壁立千仞时有僧出云赤肉团上壁立千仞岂不是和尚道院云是僧掀倒禅床院云这瞎驴乱做僧拟议院便打趁师云南院坐筹据令旁若无人这僧不合强出头到招一场屈辱虽然在今时中也难得莫有为这僧作主与南院相见者么拈拄杖卓一卓喝一喝。

　　信女林明智请上堂如何是如来禅白鹭下田如何是祖师意黄鹂上树是即是往往人多作境会如何是如来禅拨向一边如何是祖师意置着一处是即是往往人多作无事会所以山僧拟开口则碍却舌头出他圈缋不得拟不开口则塞却唇吻亦出他圈缋不得到这里还有转身路也无击拂子云九年面壁老臊胡别无毫发可传授。

　　朗如同信官张廷贵等请上堂腰悬宝剑卷舒格外乾坤肘佩灵符展拓寰中日月风行草偃水到渠成勘验衲僧保安家国佛祖为之拥护外魔弗敢当锋大众也须是个中人始得岂不见昔日朱行军入寺斋僧执手炉行香云直下是直下是时有僧云直下是什么军便喝僧云行军是佛法中人恶发作什么军云汝作恶发会那僧便喝军亦喝云钩在不疑之地据这两个作家气宇冲天韬略盖世诚为千古希有今日朗上座同众尊客入寺斋僧香已行过了也汝且道直下是个什么有人道得庆赞事毕其或未能山僧圆却此话去龙骧虎骤迥非常直下分明共举扬卓拄杖云一句无私歌景福年年满酌太平觞下座。

　　吼庵藏主请上堂一大藏教偏圆顿渐好事不如无直指人心见性成佛好事不如无三玄四喝十智五位好事不如无吼庵公领众设斋元长老击鼓升座且道是好事不是好事以拂子打圆相云摩尼珠人不识如来藏里亲收得摵一摵云百杂碎了也直得光明所被上而天宫下而地狱于其中间情与无情悉皆焕然等现未审诸人如何委悉良久云解行莫问前和后吼动空山冠古今。

　　乡绅黄改庵黄十华同诸文学请上堂春风入户青霜老世事催人白发多惟有当阳一着子历劫长存不受磨只此当阳一着不在别处就在寻常起居动静中乃至居官执政定国安家教子款宾呼奴使婢头头显露物物该通但能直下承当便见无穷受用且受用底句作么生眉悬瑞彩全彰殊胜庄严顶放祥光证入本来寿量逢清时以自乐处浊世而靡惊为九有之津梁作圣贤之依怙从上以来得恁么受用者夫岂少哉冯给事云公事之余喜坐禅未曾将胁倒床眠虽然现出宰官相长老之名四海传又张拙秀才云光明寂照遍河沙凡圣含灵共我家一念不生全体现六根才动被云遮断除烦恼重增病趋向真如亦是邪随顺世缘无挂碍涅槃生死等空华山僧此者略举一二以为证验毕竟意在于何良久云法轮拨转灵山会须待尧天日月人。

　　放生会绅衿林辉章林士表等请上堂僧问如何是国欢境师云殿依河洛数山似碧莲心如何是境中人师云眉毛虽不异头角自崚嶒进云人境已蒙师指示放生一句是如何师云鸢飞鱼跃乃云仁恕之道贤圣共由福业相随报偿不昧是以放生化广万数叨恩大喜门开千祥集会雀衔珠而谢德龟渡水以扶危古今典籍所载岂诬也哉只如南泉斩猫归宗锄蛇又作么生理论若是越格丈夫有移山塞海底手段到这里自然得知古人用处知得古人用处亦须知山僧用处且如何是山僧用处举起拄杖云南竿砍尽竹重栽钓了鱼儿复放去从他鼓鬣与扬鬐一天缭乱桃华雨。

　　智镜德芬请上堂僧问古人道三十年前见山只是山见水只是水时如何师云山僧亦曾恁么来进云三十年后见山不是山见水不是水时如何师云山僧亦曾恁么去僧礼拜师云即今上座作么生进云见山是山见水是水师云只恐不是玉是玉也大奇乃云古人道三十年前见山只是山见水只是水瞎汉好与一顿痛棒三十年后见山不是山见水不是水瞎汉亦好与一顿痛棒而今见山依旧是山见水依旧是水瞎汉更好与一顿痛棒此三顿痛棒着著有个落处汝若简点得出便见古人不先山僧不后不先不后一场漏逗干旋坤转兮非可测量电闪风驰兮那容吞吐篱雀啾啾徒尔为摩霄俊鹘自千古喝一喝云明眼衲僧切莫莽卤。

　　上元日未发西堂请上堂僧问东海有圣人焉此心此理同也西海有圣人焉此心此理同也东海西海则不问如何是此心此理师云明历历露堂堂进云只如支那人与扶桑国斗富还有优劣也无师云一个鼻尖两孔出气进云恁么则一毫头上轻拈出百亿须弥日月灯师云任汝踏翻乃云一枝箭过扶桑国半载随流放复回今日莲山重接手灯华月彩竞时开要识这一枝箭么未发已前亲荐取声光浩浩响如雷。

　　解制辞众上堂布袋解开眉毛拆散君住莆阳我行浙岸都缘熟处难忘要了未了公案这公案如何断断不来各自看春到山华匝地红上元定是正月半下座。

　　师过福城金鸡山朗元院主请上堂僧问一粟长衔饱十方乾坤唱彻露锋芒天然独宿孤峰内佛祖都来没处藏孤峰独宿则不问玄沙不出岭意旨如何师云脚头磕痛也进云汾阳遍参又作么生师云卖弄草鞋钱进云今日有人岭不出方亦不参和尚还肯他否师打云正好吃棒僧喝云男儿自有冲天志不向他人行处行师云也离不得这窠窟僧拂袖归众师乃云金鸡早唱万户齐开红日东升千江互映头头绝渗漏历历不囊藏可中有个闻声悟道见色明心也许伊把手高高山顶上迎风坐赏福城春是即是只如金鸡未唱之先诸人作么生闻红日未升以前诸人向甚处见事弗获已平展去也金鸡未唱之先无闻而闻红日未升以前无见而见无见而见是为真见真见而无所不见无闻而闻是为真闻真闻而无所不闻无所不闻则与一切人同闻无所不见则与一切人同见虽然恁么说话于唱教门中犹较些子若是衲僧正令未可在且如何是衲僧正令卓拄杖云等闲插起摩霄翅管取轩昂自在飞。

　　福严老和尚忌拈香先师此日死犹生说个犹生亦不增一瓣香销千古恨愧无转语赛巴陵。

　　回院圣念请上堂踏遍千山万山归来亦忙亦闲佛法分毫无有堂前笑语般般念公请我升座相对依稀旧颜好把一枝玉笛随风吹过芦湾以拂子作吹笛势云还识笛中曲么悠悠不入落梅调能令行人尽放顽复举僧问云盖本云知师久蕴囊中宝今日当场略借看本云适才恰被人借去师云大小云盖可惜太悭生若是本分宗师自然不辜来意这僧弃却自家珍而贪人之所宝也好与笑三十年(终)。
嘉兴大藏经　百痴禅师语录


　　百痴禅师语录卷第十四

　　嗣法门人超宣等编

　　示众

　　师住莲峰于崇祯庚辰冬就院示众云建法幢立宗旨奋大用施大机翻佛祖臼窠截邪外罗网要须顶门亚三只底汉子寻常刀砍不入硬剥剥地方有少分相应所以德山凡见僧来便棒临济凡见僧来便喝乃至天下老和尚为一切人解黏去缚觌面提持莫不具此风光钦此作略而岂庸庸碌碌隈枪避箭之徒所能仿佛其庶几哉既然如此即今山僧示众之初斩新条令一句作么生道蓦拈拄杖卓一卓云或圣或凡劈脊　丈夫气宇峻于王。

　　示众地不在广无碍即居众不在多相安即住清茶四五盏薄粥两三餐拄杖子有时生风起草掉月敲云亦欲个个点头自许知鼻孔端然只在面上闲来摆手空庭外笑对幽岑几树华。

　　示众释迦已灭弥勒未生现前一片光辉总在山僧眉毛罅里有不受人瞒底出来道个通方句山僧自合知机侵占他星儿不得共或荆棘路萋萋烟岚望转迷切忌寒猿午夜啼复举赵州访茱萸至法堂上从东过西从西过东萸云作甚么州云探水萸云我这里一滴也无探个甚么州以拄杖靠壁而出师云赵州固善探水赖遇茱萸暂不扬波当时若与倒岳倾湫何处更有赵州也虽然秪如末后以拄杖靠壁便出为复是定伊浅深耶为复是截流而过耶试请断看。

　　冬至示众混蒙未剖宇宙未分当是时也不见有群阴剥尽一阳复来更说甚小人道消君子道长瞥尔爆动生克互推人盛物蕃世移俗变致令慈明潦倒无端堂前卖俏洞山家门失睦果桌郎当据理勘评这一队老古锥都好与三十棒即今莫有向混蒙未剖宇宙未分已前道得一句者么良久云直饶道得十分现成亦只是左之右之。

　　示众昨日三十今朝初一数目甚分明循环无间息无间息与他觌体不相隔遂高声召大众云且道他是阿谁。

　　腊八示众黄面老子夜半睹明星悟道已是干茆地上无端着把火了也后来人不善扑灭更与扇飏以至炎炎者亘天焦逼无如之奈莲峰既丁此末运亦要就烈焰中出手大发威光是汝诸人拟向什么处回避喝一喝。

　　示众举临济问僧甚处来僧云定州来济拈棒僧拟议济便打僧不肯济云汝已后遇明眼人去在僧后到三圣遂举前话圣拈棒僧拟议圣亦打师云这僧决不从定州来若端的是定州僧何至临济散宅破家又累及其子乎蓦拈拄杖云看看山僧今日更为拖累去也复卓一卓云明眼人前不得错举。

　　春日示众亦奇哉亦奇哉头头显露物物全该春色满园关不住一枝红杏出墙来呈拄杖云红杏出墙也还见么若也见得可谓已带看花眼天时人事不相辜负其或未然东君未必长留意又遣纷纷点翠苔遂掷下拄杖。

　　岁旦示众元正初一万事大吉麈尾休拈藤条靠壁相见相邀笑语多赵州茶兮请君吃赵州茶且止只如中间底毕竟是什么果子若真欲滋味分明切莫向山僧借口好。

　　元宵示众画鼓连天震欢声动地流林间无事客以拄杖○云随例挂灯毬灯毬已挂大家急须着眼设若迟疑一阵卒风暴雨来也便打散归方丈。

　　因事示众坐深井者不识太虚之宽廓局偏见者安明正法之圆融设或遇一个半个略辨缁素未免又被风吹别调莲峰到这里可谓雪里梅花雾里山看时容易画时难早知不入时流眼多买胭脂画牡丹然虽如是三十年后大有人空瓶渡水。

　　采茶归示众云乍卷雨初晴山前山后茗萼舒青藏不得兮瞿昙面孔摘不尽兮达磨眼睛可怪无端杜鹃子独在枝头上唤人归去一声声复举沩山采茶次谓仰山云终日采茶只闻子声不见子形仰撼茶树沩云子只得其用不得其体仰云未审和尚如何沩良久仰云和尚只得其体不得其用沩云放子三十棒师云二老宿捺来拶去微露风规可谓父父子子各尽其道者也若是体用一致敢保未梦见在秪如今日大家采茶回来亦无如是问答且作么生说个体用一致底意举起拄杖云会么有时卓向千峰顶划断飞云不放高。

　　浴佛示众四月八日天下丛林皆浴佛且道莲峰还有佛也无若言有汝作么生浴若言无汝又浴个甚么直得有不管无亦不拘拗折洞山秤鞭起杨岐三脚驴方信赵州殿里底一道圆光烁太虚喝一喝。

　　示众才坐定左右顾视云剑去久矣山僧不可作刻舟人也便归方丈。

　　端午示众莲峰顶上白浪滔天不用一篙铁船可渡谁胜谁负孰拙孰工看取标头自生活计所以古龙牙云学道先须有悟由还如曾斗快龙舟虽然旧阁闲田地一度赢来方始休良久云诸上座休也未。

　　示众说妙说玄清时奸细行棒行喝乱世英雄英雄奸细向莲峰门下俱要纳款供招忽有傍不甘底高声道和尚亦是普州人只得退身三步何故具眼者难瞒。

　　七夕示众一年一度喜相逢鹊驾银河两路通诱尽世间人乞巧多情只在数盘中乞巧且置秪如牛女相逢之际合谈何事拍膝云竟日思君君不见见时仍是别时容。

　　示众万庵以小参普说当供莲峰恰逢冷淡且不妨攀例用表殷勤遂展两手云和盘托出了也好大众莫嫌滋味薄相得后头长。

　　拈法衣示众此是大庾岭头提不起底如今从信心施主送将来虽则满目光生亦觉事难逃避且道有甚么事乃就肩披云一片彤霞飞曳曳令人千古忆风流。

　　示众驴头马额鸟嘴鱼腮寻之不可得有时还自来忽然来时如何青天白日起殷雷复举僧问赵州如何是祖师西来意州云庭前柏树子师云庭前柏树子历历为君举勘破老赵州全身在里许今日或有问山僧如何是祖师西来意亦向伊道庭前柏树子且道与赵州相去多少。

　　示众一向和泥合水者也周繇尽世界白牯黧奴满口赞扬有分设于机思不及处言语未彰时据令而行奚翅横尸千里万里岂不见南泉因两堂争猫儿次泉提起云道得则不斩众无对泉便斩诸人到这里毕竟如何即得得与不得且置还知自己是南泉么拈拄杖卓一卓喝一喝。

　　示众万法归一一归何处良久竖起拂子云秪在这里在这里却相亲相亲犹似不相识屋角桃花也笑人。

　　岁旦示众佛法无和有年头俱不论只将木上座卓出定乾坤乾坤既定也则放马归牛兵器销为农器用时清物阜万人恭祝一人春我衲僧家三脚驴水牯牛且道归放何处拍膝云总是国王田地上随缘随分纳些些。

　　佛诞示众世尊初生龙得水时添意气云门打杀虎逢山势长威狞这两个汉虽则分疆勍敌旁若无人据今日看来鼻孔总在山僧手里既然如是山僧不妨曲陪笑面请出相见与他做个解交也免得千古之下遭人简责遂呈拄杖召大众云要识世尊么者里是卓一卓云要识云门么者里是而今而后世尊不必称尊云门不用打杀各自照顾鼻孔和气辊成一团争奈这两个汉气宇如王弗肯低头听人处分莫怪山僧性躁翻转脸皮扫踪灭迹去好拽拄杖打散归方丈。

　　示众举傅大士一日披衲顶冠靸履朝见梁武帝帝问是僧耶士以手指冠帝云是道耶士以手指靸履帝云是俗耶士以手指衲衣师云善慧捏怪多般梁主眼中着刺当时见伊恁么来但唤侍臣趁出也免得大梁界内诱陷平民。

　　城中回示众山僧昨日入城见一队乐人管弦杂奏听者接踵摩肩复至街东见一家恸哭凄零过者知而弗问因思众生贪乐不知乐是苦因自信遇苦常惺方识苦为乐本今朝举似禅客切莫随境逐爱憎且向七尺单前试究此心从何起忽然究得透时再与汝说个苦乐大根由亦未迟。

　　秋日示众白豆花开候金梧叶坠时寥寥思不禁倩笔写新诗呈拂子云山僧写了也且道是长篇是短句良久云逢人切莫错举。

　　重阳示众登山须到顶若不到顶争知宇宙之宽百山山顶一座好山直饶汝登到顶也顶上犹有山在且如何是顶上之山崔巍顿落千峰势幽邃全消万泒声。

　　发化主示众举古有僧半夜大叫云我悟也旁僧把住云汝悟个甚么僧云师姑原是女人做真净文拈云善则甚善。赚杀多少人。却须知有赚人处。洞山亦有个悟处。且道悟个甚么。化主原是徒弟做。美则甚美。笑杀多少人。却须知有笑人处。赚人笑人两语双陈。饱参衲子孰辨疏亲。师云山僧这里无个悟处。亦无个赚人笑人处。何故。要做便做。要化便化。毒象狞龙一齐擒下。明珠贩得满船归。留与丛林作话杷。

　　冬至示众。冬至月头卖被买牛。冬至月尾卖牛买被。今年冬至十八。还是卖被买牛耶。还是卖牛买被耶。试请断看。如无。山僧自断去也。被不卖牛不买。夜寒留在脚边摆。被不买牛不卖天明牵出日头晒。放放收收得自由。木人石女咸称快。为甚如此。且喜顶门阳复生。孤根偿尽群阴债。喝一喝。

　　腊八示众。灵云见桃。香严击竹。太原闻画角。佛果听鸡鸣。这一伙贼汉。其中有正贼。有草贼。好与三十棒。然而贼无种相鼓笼。祸端之起。都缘释迦老子夜半睹明星。亦好与三十棒。山僧今日于此座上。据款结案。处置分明。这三十棒却少不得。且道是阿谁下手。众中莫有下得手者么。良久也直饶有也三十棒。缓缓地还汝自领出去。遂掷拄杖起身。

　　示众。那畔寒梅斗雪开。暗香浮动这边来。鼻端触着生机发。谁惮支筇走一回。虽然如是。忽若猛虎当途踞。又作么生。喝一喝云。大丈夫汉不可向者里便去不得也。

　　示众。问来答去涉多端。凿壁偷光秪自瞒。若是英灵皮有血。机先已透万重关。

　　示众。禅禅。低头见地仰面见天。禅禅。饥来吃饭倦时打眠。禅禅。眉毛分八字。耳朵列两边。若能如是会。佛祖在目前。忽有个汉云。和尚与么说禅。三岁孩童也解说。山僧只向他道。恰是。何故。彼此分上。易他丝毫不得。

　　种竹示众。分得邻斋竹数竿。和云和雨插西峦。他年直遂凌霄志。引凤来栖也不难。

　　栽松示众。临济栽松。半为丛林作境致。山僧栽松。爱他坚节耐岁寒。立意固自不同。究竟原无两用。只如将锄打地。黄檗云吾宗到汝大兴于世。又作么生。尽道怜儿不觉丑。谁知平水起波涛。

　　雨中化主回示众。连日雨水泥泞。化主归来见面。就中虽然不多。却也事事成办。是汝诸人照管。匙箸则且置。设若山湾岭凸。被人拦夺布袋。又且如何。阿呵呵。当机一拶莫饶他。

　　示众。僧堂内佛殿前。中有一宝。不方不圆。是汝诸人既在这里来来往往。还曾收得也未。若收得的去。非惟自己泼天富贵。受用无穷。亦可以信手拈来。普济贫乏。其或未然。须是猛着精彩。退步摸索一番。切莫东走西奔。到处被人瞒好。

　　示众。睦州唆临济三度吃棒。已是彻底婆心。争奈这汉搭不回头。未免翻成钝置。末后于大愚处轻轻一拨。便弄出许多鬼怪。殃累后昆。咄。当时若早与么地。讨甚睦州耶。即今莫有向睦州未唆以前一咬便断者么。良久云。知恩者少负恩者多。

　　金粟首座寮秉拂

　　众请秉拂。师云河边卖水取笑傍观。沙底压油徒劳腕力。事弗获已且借方丈老人威光展演一上。莫有出来敲磕者么。僧问雨洗淡红桃萼嫩。风摇浅碧柳丝轻。山堂兀坐无思算。连击虚空作梵声。既是虚空因甚么有声。师云汝但恁么举。进云识得个中端的意。一毫头上现乾坤。师云放过一着。问如何是夺人不夺境。师云金刚宝剑当头截。如何是夺境不夺人。师云眉尖趯倒须弥山。如何是人境两俱夺。师云掀翻海岳无知己。如何是人境俱不夺。师云不动干戈见太平。进云料拣已蒙师指示。觌面相呈事若何。师便打。僧礼拜。师乃竖起拂子云。个事全提那有回互。截断葛藤掀翻露布。丈夫猛利便担当。自可寰中夸独步。若于心性上驻脚。意解里抟量。往往撞着恶聱头。未免转身无路。今日分明为举扬。莫教赵婆又酤醋。复云兹蒙方丈老人命。特为升座。自愧机思迟钝。战汗不胜。惟冀两序头首大众。慈悲包荒。更有一偈亦与拈出。满目英灵胜旧时。疏才何可强离披。秪缘业债无藏处。故逐东风缭乱吹。久立珍重。

　　吴稚仙请秉拂。碧纱窗内。风光本有绝遮藏。黄卷堆头。正眼洞然无向背。何须越离庭户。跳出澉城。来金粟山中。看娑罗宝树嫩干抽芽。望九九奇峦飞云叠翠。自家境界弗隔。诸佛妙义全彰。一回举起一回新。一度思量一度快。此何以故。皆由他灵根夙禀合乎天然。所以不假强为立地成现。政当恁么时。直饶打翻独桑鼓。惊起老康僧。与秉拂上座同登此曲录床。泻倾河之辩。施掣电之机。也动他星儿不得。且因斋庆赞一句作么生道。万福千祥如雾集。团圞愿证地行仙。

　　金门超俞请秉拂。僧问如何是金粟境。师云一枝松在主山顶。进云如何是金粟僧。师云鱼腮马面得人憎。乃云故园三月春将暮。桃花李花飞无数。杜宇声声苦劝归。不知归去果何处。欲知处。住住住。绿蓑衣底放毫光。青玉案前敲活句。且作么生是活句。亡过椿萱登九品。现存夫妇享遐龄。复举金陵俞道婆。市油糍为业。一日闻丐者唱莲花落云。不因柳毅传书信。何缘得到洞庭湖。忽大悟。以糍盘投地。夫傍睨云汝颠耶。婆掌云非汝境界。师云俞婆投盘虽则风流彻底。其夫傍睨未免触犯锋芒。何似耕而食凿而饮。浑家不管兴亡事。衲帔蒙头晴昼长。良久云。也须是个汉始得。

　　秉拂。僧问狮子一吼众兽咸伏。如何是狮子吼。师云阇黎脑门裂了也。僧拟议。师云死活也不知。乃云欲为祖师门下客。须一一有骑贼马。夺贼枪。杀入贼队底手段始得。不然秪是个穿窬草贼。无益于事。如临济一日侍立德山次。山顾谓云。老僧今日困。济云这老汉寐语作么。山拟拈棒。济便掀倒禅床。恁么方为正贼也。众兄弟。此去人家不远。忽有忿不甘底来这里捉贼。又作么生。秉拂上座自有计较。且作么生计较。不见道大胆驾头冲突过。小胆哀鸣告所繇。

　　祈寿嗣请秉拂。百病消镕笑脸开。此行不用着疑猜。寿山一座翠千古。更有旗铃入梦来。这四句语已尽情为蔡老居士酬谢了也。庆赞了也。便与么信受去。何须万贯腰缠。一任家堂稳坐。笔尖倒卓。起学海之波澜。慧镜圆明。增祖灯之炽焰。乃至迎宾待客唤婢呼奴。琴瑟和谐手足舞蹈。无一刻不得受用。无一处不具真常。虽然如是。犹未有人证明在。良久。蓦竖拂云。孔夫子已在这里证明也。说道二三子以我为隐乎。吾无隐乎尔。还见么。还闻么。即此见闻非见闻。无余声色可呈君。当年山谷翻身处。桂子花开扑鼻芬。复敲香几下座。

　　秉拂。一切声是佛声。寻常鹊噪鸦鸣。诸人为什么不作佛声听。一切色是佛色。殿前狗子尾巴摇。诸人为什么不作佛色观。设或观听分明头头合辙。于我衲僧门下事。要且天渊悬隔在。岂不见临济禅师因睦州教问佛法大意。三度吃黄檗手中痛棒。灼然恁么似金翅劈海直取龙吞。狮子王奋迅呀吒壁立万仞。到这里还容说得声么。还容说得色么。还容得拟议商量么。所以灵利底汉不用如何若何。自有透脱一路。掀翻佛祖窠窟。迸出向上爪牙。纵使牛头马面蓦地相逢。也须退步休机力在转处。且道元上座如斯告报毕竟意在于何。曾经汗马边庭苦。殊爱勋高盖代人。

　　开炉秉拂。云当炉避火懦怯之夫。见义勇为衲僧气概。有么有么。试出来与秉拂上座相见。僧问诸佛皆从此经出。如何是此经一句。师云香烟绕宝座。进云吾师不远百里而来。今日升座意旨如何。师云有眼者见。有耳者闻。进云知恩礼谢去也。师云放汝三十棒。乃云丹霞烧木佛寒乞儿。百丈挟灰星小架子。赵州把火叫唤土白拈。龙潭吹灭纸灯恶心行。这一队老冻侬今日看来都用不着。何故。广慧堂前有只现成大火炉。暖烘烘地不必费柴费炭。万扇千飏秪凭个无根树轻轻安着其中便可。与诸兄弟同行同坐。同住同卧。随时取足任性逍遥。直令见者闻者人人顶眼洞明。个个心华发现。既然如是。无根树即今在什么处。蓦呈拄杖左右顾视云。莫是这个么。良久云。且莫错认便下座。

　　秉拂。下喝敲床拈槌竖拂。觌面相呈更无别物。耳闻眼见甚分明。因甚行说俱弗得。倘能向这里信脚行去。如狞龙戏水。信口说去似猛虎啸风。自然根境双融。纵横无碍。有时白鸥滩上玉笛横吹。有时角里山头倚筇踞坐。有时康僧桥畔投石打破水中天。有时娑罗树前摆手吐出惊人句。此皆已得受用三昧。不比寻常学解。将来若犹是恍惚依稀。半前半后。今日挑囊到这里。明朝负钵往那边。见人竖拳也竖拳。见人下喝也下喝。见人着语做偈也着语做偈。及至脚跟下轻轻一拶。又觉业识茫茫。恁么参禅赤土涂牛你。只可诳汝爷娘。有什么用处。古德有言。参须实参悟须实悟。阎罗大王不怕多语。所以元上座于起初结制时。每垂一言半句诱激初机。总要汝实参实悟。踏着本地风光。争奈土旷人稀。相逢者少。今日逼不得已。口漉漉地。虽则眉毛落尽。鼻孔仍自昂藏。众中新发心兄弟有识得元上座鼻孔落处。不妨出来扭捏一上。其或未然。衣里单头三七日内各自仔细看取。且毕竟看取个什么。以拂子击一击下座。

　　请秉拂。清霜地玉梅天。饥餐渴饮晏坐困眠。头头无挂碍。处处足生缘。三关紧密如能透。便是人间不老仙。复举郑十三娘随师姑到大沩次。才礼拜起。沩便问这个师姑甚处住。姑云南台江口住。沩喝出。又问背后老婆甚处住。十三娘放身近前叉手而立。师云十三娘兜弓搭箭百艺随身。若不是这师姑暗藏射垛。争显他汗马功高。兹者俞师姑领信女入山设斋。秉拂上座已识得伊住处。亦不用问不用喝。但合掌称谢云。端坐受供养。施主常安乐。且道与大沩相去多少。

　　冬至秉拂。僧问牛头未见四祖时如何。师云富贵太多。见后如何。师云贫穷彻骨。乃云丁丁卓卓洒洒落落。妙用神锋烟菟戴角。德山临济拈过一边。外道天魔实难摸索。说个混蒙剖判阴阳消长。尽属黄叶止儿啼。更说个冰河发焰葭管飞灰。却又千差万错。若是顶门眼正。肘后符灵底出来。掀倒禅床喝散大众。横身当宇宙。一句定纲宗。秉拂上座有口秪宜壁上阁。然事无一向。随时应节。要且何妨不免趁大家和气。唱几句村歌滥充高听去也。遂拍掌云山重重云漠漠。一线露阳春岭头梅破萼象骨毬普化铎信手抛兮信手摇。个里风流也不恶。果不恶非寂寞。常忆东村大姐娇。清音嘹喨动寥廓。复拍一拍下座。

　　尼慧真请秉拂。学道须是铁汉。着手心头便判。直趣无上菩提。一切是非莫管。古人恁么道秪得一半。元上座则不然。学道须是铁汉。弗用前思后算。直下决烈承当。便与一刀两段。建不建之规模。了未了之公案。岂不见当年实际尼气魁岸不下笠子勘俱胝至今声名犹显焕。又不见当年老灌溪眼睛。却被末山换。三载亲承半杓恩。瓣香拈出从人看。从人看。个个同条亦共贯。喝一喝云。莫谓来时别有春。等闲蹉过红炉鍜。

　　腊八秉拂。僧问昔日世尊出母胎恁么捏怪。为甚又观星悟道。平地起风波。师云不是一番寒彻骨。争得梅花扑鼻香。进云学人拈得云门棒。打杀与狗子吃。贵图太平去也。师云古庙石狮子。乃云六载饥寒赢得形销骨立。一星灿烂累他眼破皮穿。汉语胡言积如山岳。捏妖造怪谁解剿除。剿除既无其人。腥臊便乃遍地。尿床鬼子触着则为电为雷。曲鳝盲龟乘时也冲风激浪。政当此际。秉拂上座向什么处着到。击拂子云。当初只道将勤补。谁信今朝弄巧成。复举古德云。腊八吃鸡羹。才疑祸便生。溪边杨柳影。不碍钓舟行。后杰峰和尚拈云。古德与么道大悟不拘于小节。未免与贼张梯引邪入正。兴国则不然。腊八吃红糟。丛林意气豪。酣酣沉醉倒。更不惹风骚。师云一个半斤一个八两。若要循途守辙。驱邪皈正。须还秉拂上座始得。腊八吃香麋。禅和乐有余。浑身都暖热。不怕雪风吹。

　　戒子请秉拂。僧问受戒是学定坐禅是学慧。吾师举唱宗风是定慧双忘。学人昏钝未明。求师当阳指出。师云三十棒自领出去。进云恁么则释迦老子在拄杖头上现身了也。师云莫带累释迦老子好。乃云应现男女身得度者即现男女身而为说法。应以菩萨身得度者即现菩萨身而为说法。而今此身已现且作么生是说底法。遂拈拄杖卓一卓云。南无佛陀。南无达摩。南无僧伽。总在这里放大宝光。其光从口出非青黄赤白。是汝诸人还见也无。若也见得可谓心珠日朗性海波澄。一念圆明十方普照。寒梅缀玉无非卢舍家风。翠竹筛金尽属能仁境界。乃至诸天拱手外道归降。一切波罗提木叉相貌皆收摄汝不得。须知此收摄不得处便是金刚不坏之宝戒。便是生佛清净之本源。过去菩萨所证证此。现在菩萨所修修此。未来菩萨所学学此。又何必说持说犯说有说无。自缚自缠。然后为受戒哉。虽然秪如恁么人来与恁么人相见。又且如何横行直撞无拘束。一曲琵琶对月弹。

　　尼见修等请秉拂。击鼓敲钟日日升座。但恐大家不耐听。不愁自己舌尖破。还识渠侬舌尖么。风铃鸣风幡动更非别物。干屎橛麻三斤总是这个。只要当人向未开口以前退步就己一踏踏得　。元来师姑是个女人做。既到恁么田地。任汝高揖释迦说甚亲逢达磨。直饶鹘眼与龙睛。正好拦胸蓦面唾。虽然如是。争奈元上座手中辣藜未肯放过。且道元上座毕竟有什么长处。无念无修见亦无。单单鼻孔下头大。

　　印化士回请秉拂。毗卢宝印文彩灿然。提得便行了无窒碍。或孤峰绝顶闲闲啸月栖霞。或垂手长街步步拖泥带水。珠玑运满载谁道从门入者不是家珍。钵盂口向天凭他竖嚼横吞饱齁齁地。我衲僧家。寻常百事不管米价不闻。到这里也合识伊来处。且作么生是伊来处。委悉么。黄龙昔日曾亲指。犹有眉间挂剑人。复举云门因僧问如何是云门一曲。云腊月二十五。师云云门腊月二十五。曲高不落宫商谱。争似今朝十五时。等闲唱出超千古。玉波腾金山舞。露柱灯笼齐听取。更问其中意若何。枝头恼乱风和雨。下座。

　　岁旦秉拂。僧问凤历初颁日。鸿钧乍转时。旧年佛法则不问。如何是新年头佛法。师云镜清道底。进云恁么则太平新气象。共睹乐欣欣。师云恰似恁么。乃云龙躔易朔凤历颁新。拈却诸方旧话。放出无位真人。太成现莫巡逡。个个欣添一岁春。闲探墅梅呵手折胆瓶横亚碧如银。

　　荐严请秉拂。僧问红轮决定沉西去。未审灵魂往那方。师云瞻之仰之。进云孝子闻此语。因甚哭哀哀。师云泪出痛肠。进云今日所荐启吾居士又在什么处安身立命。师云照顾前话。进云恁么则一句无私语万古觉昏迷。师云儿郎说多谢。问请师登座追荐先亲。若念兹可在兹否。师云恰。进云觌面无消息。临机耀古今。师便打。乃云三十年前生而死。一道灵光没彼此。三十年后死而生。无拘脚下任腾腾。地狱莲宫都踏碎。人间天上系何能。政当恁么时还识伊面目么。透脱顶门眼一只。霜华映水碧棱层。复举盘山宝积禅师因出门见人舁丧歌郎振铃云。红轮决定沉西去。未审灵魂往那方。幕下孝子哭云哀哀。山闻之忽然大悟。师云歌郎振铃言中有响。孝子哀哭泪出痛肠。无端带累老盘山。十字街头死郎罢。正所谓愁人莫向愁人说。说向愁人愁杀人。愁即且置。只如盘山当时死底与元上座今朝荐底是同是别。于此倜傥分明。无恩不报。若犹未也。蒲团静倚无余事。请自回光返照看。

　　解制秉拂。僧问九旬已满。本分未明。还有究竟相应也无。师云春风开竹户。夜雨滴花心。进云学人从此无疑礼谢去也。师云未信汝在。乃云一亩之地三蛇九鼠。鼻孔通同眉毛结聚。逗到而今已值散制时节也。风和冻解柳绿花红。眼角忽生春。脚尖都活动。南州北县任意翱翔。狐穴狮林随机踏倒。然虽如是。以拂子打圆相云。究竟何曾离这里。所以道尽十方是沙门一只眼。见见无差。尽十方是沙门一只脚。行行不二。行既不二说甚去去来来。见既无差分甚前前后后。且各归本位一句如何话会。九九峰峦呈瑞彩。万年围护法王家。

　　入塔秉拂。生如寄死如归。赤体条条绝所依。可笑杜鹃啼夜血。天明乱逐李花飞。生住庵死入塔。随处安身随处合。一把柳丝孰解收。玉栏干上和烟搭。元上座恁么道却将如禅德三百六十骨节八万四千毛孔尽情撒向诸人面前了也。莫有识机宜底汉试出来通个消息看。一僧喝拂袖而出。师云直饶恁么翻身去。犹隔渠侬半月程。

　　荐室人难亡请秉拂。同心带结锦鸳鸯。忽地榴红染碧裳。粉瘦胭消今已矣。郎怀耿耿未能忘。既未能忘则设斋求荐。理所必然。元上座更不用别吐尖新多方曲引。记得古佛偈云。假借四大以为身。心本无生因境有。前境若无心亦无。罪福如幻起亦灭。已故朱氏就向这里会去。便知生也是幻。死也是幻。生也唱随不离是幻。死也白刃横身亦是幻。乃至死死生生遍一切处苦乐因仍总无非是幻。从上诸圣尽在此幻海中头出头没。互相激扬。六道四生尽在此幻海中流转轮回无有休息。然虽如是。且毕竟向什么处与朱氏的的相见。呈拄杖云。还见么。万叠云山藏不得。觉华斜露一枝春。

　　秉拂。生死事大迅速无常。一息不来便同灰壤。所以汝我出家儿。须趁色力康健参究此事。莫只贪图快乐蹉过时光。况今兵燹相仍。人民离苦。柴荒米贵。处处皆然。而我辈犹得赖佛祖余庥遵安居旧范。高堂巨厦坐卧经行。粥饭茶汤现成受用。若不知惭识愧。信施何以能消。是用着实加鞭方见初心无负。但此事不必别求。秪在当人四大六根里灵灵弗昧了了常知。三世诸佛历代祖师。天下老和尚不敢正眼觑着。惟许当人直下承当。自然透顶透底。众中有直下承当者试出来通一机转一语。与他古人命脉相契。元上座望风展拜有分。设或未然。莫怪压良为贱。更下一个注脚。世事茫茫没了期。自家活计猛提撕。忽然提到无提处。咄。这一句子要汝自道。元上座今日有口终不肯为说破。便起身。

　　保子请秉拂。脑后圆光万丈高。谁人分上减丝毫。秪因弗信长抛却。致使云烟结转牢。以拂子拂一拂云。元上座尽力拂开了也。直得纯清绝点如明镜以含空。照烛无私似红轮而印水。可以安家乐业。可以集祉消殃。可以种未来胜因。可以维正法眼藏。父慈子孝。各归本然。日用行持了无异念。且本然一句如何道。须知义重恩深处。利刃刚刀割不开。

　　明经朱季充请秉拂。岁序星驰急。人情波底忙。千门无寿药。一镜有秋霜。若欲志心求解脱。除非参叩大觉王。且大觉王在什么处。头长三尺不是赵州殿里底。项短二寸岂干荆叟烂冬瓜。如是知如是见如是信解。管取当前显露触目现成。般若智圆金刚体固。寿算重重数不尽。福资岁岁集无涯。忽有个汉出来道今日举唱将谓有惊群迈俗之谈。原来如三家村里王长老念诵相似。元上座心不负人面无惭色。秪轻轻向他道恰是。何以如此。还钱就货当行家。种谷几曾生豆麻。

　　(海盐县马门顾氏法名超辉捐赀助刻祈保
　先夫承溪公往生净土并自身寿命延长者)

　　百痴禅师语录卷第十四终
嘉兴大藏经　百痴禅师语录


　　百痴禅师语录卷第十五

　　嗣法门人超宣等编

　　小参上

　　开堂晚小参。师云药山小参不点灯。德山小参不答话。莲峰灯也要点话也要答。有不受人瞒底出众相见。一僧拂袖便出。师云好个仙陀。又一僧出礼拜。师打云汝又上钓作么。乃云有机有境有问有答。总属情识计较边事。若论当人真实一着子。决不在是。故虽世尊出世达磨西来。亦只巧设权宜。曲为方便。要且三乘十二部不是世尊说底。直指人心见性成佛不是达磨传底。须知别有能说能传者在。诸人还识得么。寻常着衣吃饭行坐打眠。以至一静一动无非全承渠力。既各全承渠力。则个个分上曾受丝毫许计较也无。曾受丝毫许移易也无。所以道世尊不出世。达磨不西来。佛法遍天下。谈玄口不开。且如何是遍天下底佛法。举拂云白云流水依然在。翠竹黄花何处无。

　　小参举应庵和尚住莞山示众偈云。三十三州七十僧。驴腮马额得人憎。诸方若具罗龙手。今日无因到净明。后雪岩钦和尚拈云。应庵老祖开了这般大口。至今合不得。报恩道八十余人十七州。相看尽是恶冤仇。诸方有道不肯学。来共山僧作对头。到这里有口却无开处。师云二远祖少卖弄。莲峰亦有一偈举似大众。百日禅期十月开。家尝无计可安排。人来共聚难分析。捏起拳头趁一回。到这里大似有口欲开开不得。欲合合不得。然虽如是也要诸方简点。

　　小参。踢万别截千差。横身异类意气堪夸。路见大虫云是汝。令人长忆古玄沙。遂举百丈海禅师凡参次有一老人常随众听法。丈问汝何人也。老人云某甲非人也。于过去迦叶佛时曾住此山。因学人问大修行人还落因果也无。答云不落因果。五百生堕野狐身。今请和尚代一转语。贵脱野狐身。丈云不昧因果。老人于言下大悟。作礼云某甲已脱野狐身。师乃拈拄杖云。不落因果为什么堕野狐身。左边卓一卓云过这边着。不昧因果为什么脱野狐身。右边卓一卓云过这边着。诸人还知落处么。若也知得莲峰功不浪施。其或未然更听重下注脚。复卓一卓云。堕也如是堕。脱也如是脱。何止五百生。转转自超越。汝这一队野狐又来觅个甚么。以拄杖打趁。

　　小参。单传直指意。无别可筹量。梅影横窗瘦。偷风泄暗香。卓拄杖一下云。面门拶破如相识。方信由来绝覆藏。

　　除夜小参。若论个事阿谁无分。只要当人用一切心便有打破漆桶底时节。堪笑今时一等不识好恶。如矮子看戏。随人上下。贪图些少热闹处。以为宗师。以为具眼。波波挈挈永不回头。呜呼。似恁么名作参学。直参至弥勒下生。敢保未梦见在。莲峰非是减伊声价。但恐腊月三十日到来个个手忙脚乱。从前所有伎俩一点都用不着。蓦拈拄杖云。且道拄杖子还用得着么。良久云。夜冷鱼潜休下钓。不如收卷过残年。便拽拄杖归方丈。

　　因事小参。拈拄杖云。未明这个要求明。既明这个要求行。明行念念无时息。那有间工别较争。所以古昔真正道流。凡入一丛林或三百五百或一十二十。汲汲孜孜秪以己躬下事为急。至有甘陆沉而不悔履。颠仆而弗惊者。法道之兴所由来矣。迄今去圣年遥。人情变换。处处无明火炽。在在我慢山高。欲求其己事明丛林盛。宁可及乎。诸兄弟韶光可惜。乌兔无几。切莫学这般魔队自锢乎生。各须努力向前认取活路。他时异日有个紧切处。方知别人替汝不得。障汝亦不得也。久立珍重。

　　小参。把住牢关人天莫测。裂开爪缝凡圣咸知。拘执则万别千差。融通则得此全彼。且道是阿谁行履。试举看。古德一日不赴堂。侍者请赴堂。德云我今日庄上吃油糍饱。者云和尚不曾出入。德云汝去问庄主。者方出忽见庄主来谢和尚到庄吃油糍。师云这则公案平直甚是平直。淆讹太煞淆讹。自非拶透重关未免出身无路。莲峰此者无庄上可到。亦无油糍可吃。随挑野菜和根煮。旋斫青柴带叶烧。较之古德相去多少。诸人还缁素得出么。倘或未然。谩提一颂。庄上吃油糍。逢人蓦面欺。莫谓胡须赤。更有赤胡须。喝一喝归方丈。

　　除夜小参。爆竹声中一岁除。西来祖意谩分疏。团圞且向干柴火。满面光生乐有余。复举北禅贤和尚示众云。年穷岁尽。无可与诸人分岁。老僧烹一头露地白牛。炊黍米饭。煮野菜羹。烧榾柮火。大家吃了唱村田乐。何故。免见倚他门户傍他墙。刚被时人唤作郎。便下座归方丈。至夜深维那入方丈问讯云。县里有公人到勾和尚。贤云作甚么。那云道和尚宰牛不纳皮角。贤将头帽掷下。那便拾去。贤下禅床擒住云贼贼。那将帽覆贤顶云天寒且还和尚。贤呵呵大笑。师云北禅为众竭力。祸出私门。莲峰则不然。人人有头水牯牛。今夜要伊自宰。要伊自烹。吃了共唱村田乐。亦免见倚他门户。暗地不平或有冒公人来索皮角又且如何便与。蓦鼻一拽直令者汉和赃捉败。

　　小参。湛湛湖光夜不收。鱼虾蟹鳖任沉浮。争如百尺悬崖井。秪见骊龙在里头。骊龙倏起。雷雨后随。两曜失明。山河陡黑。政当此际莫有斗胆向前取颔下神珠者么。喝一喝云照顾性命。

　　清明小参。僧问如何是清明时节。师云暗风吹弱柳。新火弄清烟。进云家家祭扫又作么生。师云纸钱烧半陌。冷酒洒三巡。进云恁么则一场春梦也。师云可怜相对懡　去。犹有墦间乞祭人。乃云未出父母胞胎以前。一段光明历历地。既出父母胞胎以后。一段光明亦历历地。大众须知这一段光明人人本具。处凡不减在圣不增。秪为背觉合尘迷己逐物。致使光明蒙翳弗能现前。便见有诸佛有众生。有天堂可欣有地狱可怖。如此纷然惑乱。终无了时。到不如放下身心竖起脊骨。默地回光返照。冷眼自看。忽然看破父母未生前本来面目。似贫得宝似暗得灯。何等快活何等受用。到这里说甚么佛。说甚么众生。更说甚么天堂可欣地狱可怖。出生入死不犯毫芒。或去或留全超旷劫。其或信根浅薄。弃厌真修。生死到来悔将奚及。君不见荒丘新故冢累累。多少英雄富贵儿。正值清明时节好。只添白纸绕空飞。久立众慈伏惟珍重。

　　因事小参。尺管窥天。情知所见不广。篑沙塞海。看来用力徒劳。理本乎至公。事难以妄作。因缘会遇果报自征。急须回头且莫错怪。复举子湖一夕夜深于后架叫云贼贼。一僧走出。湖拦胸捉住云。捉得也。僧云不是某甲。湖拓开云是即是只是不肯承当。师云这僧不肯承当亦觉小胆。若是真正解作贼底。待伊拦胸捉住。便露出白拈手段。岂不名震诸方。然虽如是子湖未必放过。

　　小参。小店新开。贵买贱卖不图越倍本钱。只要买主便快。杨岐栗棘蓬。明州破布袋。一一横抛在面前。无遮无盖。乃环视左右云。莫有下顾者么。请出来交关看。众无对。师云宝峰今日失利。

　　冬夜小参。石笋抽条暗。寒梅破玉新。乘时能荐取。许是个中人。所以道欲识佛性义。当观时节因缘。时节若至。其理自彰。大众如今有一等禅和子。不能向枯木上生花。寒灰里发焰。秪管死墩墩地噇饭过时。今日也恁么。明日也恁么。乃至尽未来日也恁么。恁么恁么究竟成个什么。若是具愤性底孟八郎汉。终不作这般去。就便于天地未开之始阴阳未判之先。直截承当认取自己本来面目。到这里方知有物先天地。无形本寂寥。能为万象主。不逐四时凋。大小傅大士不合将常住物华擘私作人情。好与一顿趁出。然虽如是。不因樵子径。争到葛洪家。

　　除夜小参。以拄杖卓一卓云。爆竹一声乾坤震动。山魈鼠怪何处出头。因思王老烧钱太煞胆小。可笑北禅分岁自取勾牵。百山非是屈抑先贤。秪为门风各别。汝等诸人莫有成褫者么。众无对。师云不遇知音客。徒劳话岁寒。遂拖拄杖打散。

　　佛涅槃日荐母请小参。机先的旨。岸柳拖金。末后全提。溪桃喷火。此方既尔他界亦然。不昧高踪。斩新光彩。故我佛如来昔年弃皇宫登雪岭。观明星悟道。脱母氏艰辛。后来于此日入大涅槃。双跌示现。转眼经今千百载。人间犹想旧丰仪。想即不无。且道我佛如来即今在什么处。诸人若识得如来落处。便识得已故周氏先灵落处。生无生相灭无灭形。本有圆光透彻内外。然虽如是山僧为伊荐拔一句又作么生道。举拂子云。地狱天宫留不住。九莲花内露全身。

　　开炉晚小参。僧问红炉猛焰不可凑泊。钳锤运动贵乎翻身。学人上来请和尚一接。师便打。进云恁么则翻身去也。师连棒打退。乃举法昌倚遇禅师示众云。法昌今日开炉行脚。僧无一个。惟有十八高人缄口围炉打坐。师云古人垂一则语。坐断乾坤直至于今。犹令人想其风概。百山恰似逢此时节未免略说数句颉颃一上。百山今日开炉。衲僧亦有几个。不必逐队随群。听板装模打坐。任伊洒洒潇潇。自然免见话堕。此是真实相为。那管诸方笑破。何以故。盖诸方开炉多则一千八百。少则三百二百。然其间半青半白。不上不下者比比。即欲求真正底于十分中之一亦大难矣。若与么到不如冷灶边埋却一个半个。蓦忽星儿火发。便见薰天炙地。报乃佛乃祖。深恩是为得也。且冷灶边如何解火发去。以拂子击一击吹一吹云。向这里荐取。

　　小参。僧问如何是第一玄。师云已在言前。如何是第二玄。师云拟议隔万千。如何是第三玄。师云掩面哭苍天。僧礼拜。师云何不问三要。僧便问如何是三要。师打云汝要我不要。乃云屋老周围半是茅。高丝累滴没开交。茶汤况又不如意。问着乌藤蓦脊敲。诸禅德还受得这般苦楚么。然大家既已聚头在这里。则这般苦楚知必乐受。决不比一等泛泛之徒。专图些少稳便打哄过日。所以密庵杰老人云。我者里也无。禅到汝参也无。道到汝学也无。钱到汝使也无。好食到汝吃也不会顺。摩捋汝只有劈胸一拳。汝若参得透。尽未来际受用无尽。看他古圣垂慈。等闲立一言半句直下如大火聚凑泊不得。众中或有出格底汉向凑泊不得处掉转枪头。与他相见。百山无甚闲气力。项上有百二十斤铁枷。且要望汝替代。因甚如此。不见道前头犹自可。末后苦杀人。

　　除夜小参。一年三百六十日。看看逗到今宵毕。东村爆竹响连天。西舍纸钱光满室。更有途中索债人。脚尖走得血流出。大众百山幸自不曾少汝分文半文。又各各走来这里索个甚么。良久云。不如归去好。明日贺新年。

　　春日小参。僧问东君昨夜遗消息。红白枝头已着花。底事分明无向背。不知春思属谁家。师云大家在里许。进云少年一段风流事。只许佳人独自知。师云不妨庆快平生。进云扑落非他物纵横不是尘。师云多此一句。乃云山堂寂寞把扃开。忽报天边春信来。瘦策闲拖吟一遍。桃英风峭逐人回。诸仁者这般光景一年一度诚不多得。直须猛着精神快着手脚。以到无疑之地方可称汝参学本怀。如其未然。只恐有意送春归。无计留春住。杜宇枝头恼乱人。落红长见水流去。遂拽杖起身。

　　对灵小参。大道纵横离男女相。一真烜赫绝去来踪。秪因认境漂流。以致轮回弗息。若是灵苗秀巧。不涉垢净底人。虽居闺阁中亦可任运随缘。周繇无碍。或齐眉佐助。或孑守幽贞。或布德持斋。遐龄永享。或功成愿毕撒手他方。总不外此湛寂常光。与百千诸佛同坐同行同解同证。所以道见身无实是佛身。了心如幻是佛幻。了得身心本性空。斯人与佛何殊别。即今期逢四七。序属三春。燕声寻王谢堂上之巢。马蹄踏刘阮溪边之路。且道顾门姚氏毕竟在什么处着到。卓拄杖云。阎浮树下亲修得。九品莲开妙果圆。

　　小参。日月急如梭。人生奈老何。不谙这个事。总是妄奔波。所以有志之士要洞明此段因缘。在乎办铁石心真实履践。切不可泥于见闻。作个依草附木底汉也。年来佛法荒凉人情懈怠。一二行脚者例无正因。或记取长言短句。　在肚皮里以为究竟。才见人问着不论得失是非。秪管信口撒将去。或悠悠漾漾打哄过时。玩水观山长视丛林为驿舍。或贡高我慢累发无明。甚至沦于邪魔伤风败教者。不可胜数。如斯等辈实足痛心。岂不见古德山。未遇人时气宇何等雄壮。词锋何等颖利。及到龙潭一点都用不着。忽于吹灭纸烛处。蓦尔知归。乃云从今日去更不疑天下老和尚舌头也。此是第一等行脚的样子。又不见仰山在百丈时。寻常口吧吧地。及到沩山三问三拟答。皆遭喝出。从此发心看牛三载。一日沩山见他在树下坐。以拄杖点背一下。他回首。沩山云寂子道得也未。他答云虽道不得要且不借别人口。沩山云寂子会也。此又是第一等行脚的样子。看他古圣前贤。幸有如斯榜样。若是养成头角底。不在所言。倘有后进初机者。到此大宜仔细。良久喝一喝云。莫怪忠言频逆耳。须知药苦病堪疗。

　　小参。若究此事如自己登高山搏一头猛虎相似。不论得失危亡。秪管拚命进前。极力搏将去。忽于计穷力竭。没可奈何处。痛与一拳拳死。方可到大安乐田地。虽然如是更须死后弄得活底出来。插翅飞腾直教尽生佛性命都在他手里。有么有么。如无山僧放这一头猛虎咬杀诸人去也。拈拄杖打散。

　　因雪小参。莫道太平贫。虽贫实不贫。空阶浑削玉。列瓦尽堆银。莫道太平富。虽富实不富。忽尔转和煦。依前却漏逗。富亦得贫亦得。应用随时原莫测。堪笑茫茫世路人。黄金掷去无颜色。复举圆通秀云雪中有三种僧。一者蒙头打坐。二者吮笔吟诗。三者围炉说食。师云善为逆料人情如镜照像毫发弗差。但不合分作三种。似乎优劣较量。太平这里也不管汝蒙头打坐。也不管汝吮笔吟诗。也不管汝围炉说食。只要各各起居轻利和气辊成一团便是出他一头地。可谓山华不费栽培力。自有春风管带伊。

　　除夜小参。僧问北禅烹牛分岁勾贼破家。东村王老烧钱不除俗气。去此二途请师速道。师云两个栗蓬蓦面掷。进云爆竹数声消雪态。梅花几点壮春颜。师云闲闲语。进云举头天外看谁是我般人。师云独汝一个。乃云腊月三十日到来也教山僧说个什么即得。若要攒花簇锦说性说心。山僧无这闲工夫。若要发用施机行棒行喝。今日且放过一着。若要烹露地白牛分岁。山僧决不图他家富贵私做人情。若一总不与么。又觉蹉过时光辜负大众。思来算去。忽记得当年曾于粪埽堆里拾得两个干萝卜头。不妨拈出烂烹和无米饭与汝诸人吃了。向榾柮炉边说几句清淡话。亦见太平家风迥别。且作么生是清淡话。诸人还说得么。如说不得。山僧念个起句去也。遂操闽音唱云。王老夜烧钱。残灰飞满天。醉后睡一觉。明日是新年。复喝一喝云。若不喝住未免个个都学打乡谈到底去。便起身。

　　为餐玄公对灵小参。尔潜居士问亡弟临终云心无挂碍便是佛。又云无佛可成还是自语相违还是自相激扬。师云赖有居士证明。进云恁么则亡弟已证无生。和尚今日升座又追荐个甚么。师云有条攀条。进云大地众生皆得度不独亡弟自超升。师云大家叹赏有分。天叙居士问今日董宅请和尚开示亡灵。若道亡者无灵何必开示。若道亡者有灵又何必开示。师云两途截断分明看。进云和尚既已开示即今亡者在何处安身立命。师云不离当处常湛然。士礼拜。师云觅则知君不可见。乃云茫茫世路杳无涯。忽地翩跹已到家。业果轻摇成慧果。心花豁达现昙花。枫江月浦随缘度。宝阁银台应用奢。今日山僧为证据。鞭头拨动白牛车。白牛车且止。还识鞭头么。以拂子向灵前指云。秪者是。复举道吾禅师与渐源至檀越家吊慰。源拊棺云。生耶死耶。吾云生也不道死也不道。源云为什么不道。吾云不道不道。回至中路。源云和尚快与某甲道。若不道打和尚去。吾云打即任打道即不道。源便打。师云道吾虽则赤心为人。争奈无有活变。看来一顿拳头也是自己招得。当时待伊问生耶死耶。但高声唤云源阇黎。伊应诺即云生耶死耶。伊若拟议拦胸痛与一拳。灵利汉这里挨得身转。非惟撑门拄户法道不致寂寥。即棺中人亦觉凛凛有生气。然虽如是。在舍秪言为客易。临筌方信取鱼难。

　　小参。结夏七日了也。本分事作么生。参禅学道是汝本分事。吃粥吃饭是汝本分事。屙屎撒尿是汝本分事。行坐打眠是汝本分事。乃至应机接物语默动静皆是汝本分事。与么说本分事无有不知无有不会。为什么被人问着十个有五双眼瞠瞠地。设或秪对得分明。更与汝掇向那边连声道个不是。汝又转加疑惑。这里病在于何。秪为平日不曾向蒲团上真实用工以到大透彻田地耳。如昔日有一二禅者曾在闽中亲近山僧。数年寻常做偈做颂如羊竖起尾巴便有百十余颗。只是聪明知解。本分事实未梦见。山僧常对他云。须真实用工一番切不可执此两本闲说话便以为足。恐已后都用不着。在他总不肯听信。春初因事出山。明眼人前果见纳败。众兄弟似这等钻故纸汉。倘能于此回头去。他时异日事未可料。若犹是沉迷弗返。纵撞到这边那边遇着盲瞎阿师。满口印证。亦只是乱统禅和如麻似粟。要真正撑持法门敢保驴年构不得也。兹值首七之期。见诸兄弟用工多不紧切。偶思量及此不觉扯来对众葛藤。且本分事一句毕竟如何道。天气初炎汗珠尚薄。山僧说底不干汝事。直须各各自悟去好。

　　除夜小参。荒凉古寺千难万难。竹爆声响前山后山。不说违时候。欲说太无端。何如小桥畔。断墙间几树。梅华清韵好。一任跻攀。任跻攀。度岁阑。就中也有不平处。忙者忙兮闲者闲。复举杨岐和尚云。薄福住杨岐。年来气力衰。寒风雕败叶。犹喜故人归。师云山僧薄福住长庆。日与数辈搬石弄瓦。气力犹幸未衰。即今风吹败叶。光景亦无甚别。秪是不见有故人归。敢问大众阿那个是故人。还识么。不辞向汝题名姓。但恐相逢蹉过伊。

　　住金粟谢众护法。并前两序道旧小参。僧问德山小参不答话。赵州小参要答话。二人酬唱还有优劣也无。师云无甚优劣。进云今日新金粟又作么生。师云与汝三十棒。进云一堂风冷淡。千古意分明。师云且道山僧是答话是不答话。僧喝。师便打。僧又喝。师又打。乃云长庆山中住。一年口懒开。今朝居广慧。舌上起殷雷。所以道欲识佛性义。当观时节因缘。时节若至回避无门。按下云头和泥合水。便见全宾是主。全主是宾。宝剑光寒金锤影动。独角犀牛翻　跳。三脚驴子弄蹄行。前三三后三三。南斗七北斗八。净瓶踢倒处生姜价重。人总在此会中与诸维摩大士放大宝光照天照地。同声唱和极力赞扬。使见者闻者人人顿发心华。个个豁开正眼。政当恁么时。叙谢一句如何话会。击拂子云。但凭此道酬知己。自有清风廓九垓。

　　秋日澉城对灵小参。本自解脱阿谁缚汝。本自清净何物染汝。本自圆明昧汝不得。本自具足缺少甚么。故我稚仙翁吴老居士才高八斗学究三车。虽处富贵中不为富贵所误。虽居尘劳内不为尘劳所牵。正念真修孜孜兀兀。法门城堑切切殷殷。及夫启手足之际。和气蔼然安寝而逝。岂非多生薰习般若能有如是操略耶。既尔则稚翁居士已于大清净大解脱场中与百千佛祖具足圆明了无障碍。又何待首七之辰请山僧升于此座簸两片皮始为得哉。然罗汉有出阴之迷。菩萨有隔罗之惑。犹恐微瑕所玷未免借拂子神通助他末后光明去也。遂竖起拂子云。东方妙喜世界不离这里。西方极乐世界不离这里。上方兜率世界亦不离这里。乃至十方所有世界总不离这里。向这里信步行去。云柯月渚头头妙德家风。水鸟树林处处庄严国土。一悟一切悟一超一切超。玉楼文触目现成。金仙众永劫为伴。山僧恁么告报敢问诸人还识得稚翁居士也无。良久云不因夜静南来雁。争见海门今日秋。复击拂子下座。

　　小参。鸥滩夜棹角里樵歌。塔院疏钟康桥月影。车亭边行人沓沓。宝阁后群鸟啾啾。无一物不为诸人启圆通妙门。无一时不为诸人阐正法眼藏。何须待起期结制方始鼓两片皮。假饶构得将来不知剑去久矣。所以古昔抱道之士未曾轻易以一言半句急于人知。逼弗得已略露锋铓。只要当人声前领略赤体荷担。年来此道倾颓。参学禅流且不必论。即出世为人师者。有一等眼脑不正。名利牵怀。一期未终便打发三个五个以为丛林得人。有一等眼脑稍正。心术不端。党援相攻挥金夺院。又有一等不识自家好恶。偏学简点诸方。卖弄笔尖。毫无忌讳。更有一等才承付嘱。便出头来吓鬼瞒神。自尊自大。蹉因昧果言行张乖。凡此皆是离师太早。煆炼未纯。较之古先云泥何啻。山僧虽无个什么胜过诸人。要且不落这几等圈缋是。汝诸人也试甄别看。有么有么。如无再听一偈。养成头角已多年。偶尔出门被业牵。犁耙至今难摆脱。几番痛苦叫霜天。遂拈杖嘘一声起身。

　　荐兄请小参。本在他乡住。来为此界人。无何缘已谢。当下便翻身。便翻身。明窗净几原依旧。玉版芸编不是尘。珍重同胞休苦忆。觉华横亚一枝新。且毕竟如何相见。举拂子云。莫于他处觅。秪此露全真。复举庞蕴居士临终时太守于頔公特往问候。士云但愿空诸所有。慎勿实诸所无。言讫枕于公膝奄然而化。师云庞居士末后提持可谓人之将死其言也善。当时勘辨诸方底手眼向甚处去。只如石声张居士昨临终时遗命请山僧小参指引觉路。还是空诸所有耶。还是实诸所无耶。诸人试道道看。良久云直饶道个有无不涉句。亦犹是寻常见解。

　　到平湖张启英等请小参。若论此事。如山僧未到平湖时。先蕴一个平湖光景在胸中。不知如何若何。及乎到来。原来天是天地是地。僧是僧俗是俗。男是男女是女。寺西月白钟鼓交参。浦口舟横渔歌互答。忽地被人问着。便可一一抵对。历历无差。虽然如是。向上还有事在。且如何是向上事。一拳拳倒弄珠楼。一吸吸干鹉湖水。虾蟹鱼龙无处藏。从教遍界香风起。喝一喝起身。

　　除夜小参。僧问年穷岁尽时如何。师云忙者自忙。闲者闲。乃云一年今夜尽。万里未归人。大众等。是他乡之客为甚么不归。即欲归也且道归在何处。莫是金粟山中是汝归处么。争奈山外又有山。莫是江南淮北蜀地闽川是汝归处么。法堂内大有人不肯在。毕竟如何。击拂子云。爆竹数声辞腊去。梅花几点引春来。复举德山示众云。今夜不答话。问话者三十棒。时有僧出礼拜。山便打。僧云某甲话也未问因甚便打。山云汝是甚处人。僧云新罗人。山云未跨船舷好与三十棒。师云敢问诸人这僧有吃棒分无吃棒分。若道有吃棒分。这僧过在甚处。若道无吃棒分。德山因甚便打。于此缁素得出。非惟扶起这僧。抑且捉败德山。设或未能。千里乌骓骑得惯。还他举鼎拔山人。

　　小参。蓦召众云。人人有个要紧底。且道在什么处。若说山河大地是个闲家具。草木丛林是个闲家具。佛祖圣凡是个闲家具。菩提涅槃是个闲家具。即汝四大六根亦只是个闲家具。且道要紧底在什么处。向这里觑得透。净裸裸赤洒洒无丝毫遮障。无丝毫渗漏。则即说山河大地为要紧底亦得。草木丛林为要紧底亦得。佛祖圣凡为要紧底亦得。菩提涅槃为要紧底亦得。乃至汝四大六根为要紧底亦无不得。既都与么得。且道要紧底毕竟是个什么。喝一喝归方丈。

　　对灵小参。僧问一句弥陀就位超荐。吾师升座将何指示。师云山僧一句也无。进云恁么则孝子门中添瑞彩。鹧鸪啼处百花香。师云不用麻巾拭泪眼。举头时自见阿爷。进云且喜亡灵超升去也。师云上座还见么。僧喝。师云也是乱叫。乃云未达境惟心。起种种分别。达境惟心已。分别即不生。大众。上是天。下是地。前是廊庑。后是寝堂。唤作心得么。若唤作心。岂有心在境外。不唤作心。又作么生说个达境惟心不生分别底道理。向这里拶得一机通。挨得一句透。在诸佛分上丝毫无增。在诸人分上丝毫无减。便识得芳仲钱孝廉。出生入死得大自在落处。非惟识得钱孝廉落处。抑且识得诸大孝子起一诚心为令先严追修落处。苟或情存限量。堕在句后声前。不免重说偈言和泥合水去也。善来请法荐亲爷。满目风光绝覆遮。势至弥陀齐拍手。金阶宝树属君家。击拂子云还信得及么。剔脱上头关捩子。生来死去总空花。

　　卓先为宁波徐玉井修荐请小参。乾坤之内。宇宙之间。中有一宝。秘在形山。当阳信手轻拈出。闪烁光生笑破颜。道是不值分文。却又千金价重。道是等闲易遘。却又迥绝跻攀。以此资冥途应时超脱。以此酬故旧道义如环。铁笛一枝无孔窍。夜深吹过绿萝湾。复云霜风鸣剥剥。玉井忽干枯。举目谁为伴。抚心只自图。拄杖嶙峋兮。我今直指。脚跟历落兮。汝莫相辜。诸人有知伊去处者。试出来通个消息看。良久云休休。座中赖遇江南客。何用樽前唱鹧鸪。便下座。

　　除夜小参。释迦老子四十九年。横说竖说是小脱空。达磨西来直指人心见性成佛是小脱空。天下善知识行棒行喝竖指擎拳是小脱空。且如何是大脱空。金粟到这里有口也无开处。虽然记得少时听有两句语颇相类。不免举似诸人。腊月廿九。堂堂月亮盲子解看哑儿解唱。东村许阿八被贼偷去一头牛。倩无脚人赶无手人捉。轻轻将髻把一揪。原来是个川和尚。大众若向这里会去。要见大脱空也不难。莫有会得者么。如或未会。莫怪恼乱春风卒未休。须知明年更有新条在。遂拈拄杖起身。

　　蒋氏率男明浩请小参。飒飒凉秋起异风。高贤一去杳无踪。琴书剑履依然在。触著令人怅莫穷。然虽如是。也不消得。遂竖起拂云看看。仲开刘居士来也。在山僧拂子头上放莫大宝光。现广长舌相。其光普遍照及。百亿山河。百亿日月。百亿国土。三世诸佛总在此光中接物垂慈。历代祖师总在此光中随机阐化。四生六道总在此光中出没升沉。现前大众总在此光中行住坐卧。脚跟点地说什么髑髅翻身。鼻孔辽天亦何贵棺材瞠眼。智慧华开香不断。玉楼筵上古文清。菩提果熟利无穷。金阁池边仙子聚。敢问诸仁者。开翁居士。既到恁么田地。为复是夙承记莂耶。为复是受荐而然耶。复竖起拂云。还委悉么。冰姿雪骨包来久。一遇东君便吐花。

　　入殓请小参。桃英洒雨竹户迎风。昨夜许氏孺人应时应节去矣。且道去在何处。天宫佛国摆手任逍遥。铁壁银山翻身都靠倒。是即是若论末后光明。也须山僧助汝一着。遂以拂子点一点云。点开清净慧眼。复画一画云。划断生死根芽。直教释迦弥勒饮气吞声。文殊普贤未敢当前。觑着政当此际盖棺一句。作么生道。髑髅识尽能藏覆。本有灵锋不可埋。

　　孝女方氏请对灵小参。红轮毕竟沉西去。未审灵魂往那方。盘山老汉向这里打失眼睛点胸点肋直至于今无有藏处。诸人若识得盘山落处。便识得敬槐方居士。自生而少而老以及临命终时。悉从此本有灵明施为运用。虽然如是犹恐微云所蔽。未免业识茫茫。且听山僧觌面举扬去也。竖拂子云。秪这是不须参。二月春华映碧潭。踏着故乡田地稳。脚跟在处现优昙。

　　到平湖为焕也小参。几年此室受香斋。今日升堂话去来。人去茫茫不复返。果然鲍老送灯台。若是正念修行底不在此论。何故他知。如来者无所从来。亦无所去。既无来去。则无生死。无生死。则无轮回。无轮回。则无天宫地狱。无天宫地狱。则无爱憎好丑等相。无爱憎好丑等相。谁是佛谁是众生。即欲觅其佛众生名字了不可得。故我焕也上座。未出家时如是修。如是信。如是因。如是果。已出家后。亦如是修。如是信。如是因。如是果。兹于六月廿三日。自料住世不久。特修书仪。请山僧为伊西归日指示个安乐法门。虽是求搔待痒。特地多端。然亦见伊生平修行。有主到临末梢头能无丝毫动摇。无丝毫紊乱。所以昨者中元节届。预知午时吉祥而逝。山僧闻之。不惮跋涉来为伊表扬。诚可谓佛法人事一时周毕。且作么生是安乐法门。还会么。心正何如眼正。眼亲何如手亲。击开多年漏壳。迸出无位真人。正当此际且道焕也上座毕竟在什么处着脚。卓柱杖云。莫向鹦湖楼上觑。堂堂随类现全身。

　　(居士金超顿陈嘉惠吴圆润宋圆澄捐赀助刻
　祈合家平安百事如意世世生生心不退转者)

　　百痴禅师语录卷第十五终
嘉兴大藏经　百痴禅师语录


　　百痴禅师语录卷第十六

　　嗣法门人超宣等编

　　小参下

　　对灵小参。一道孤光逼太阿。云蒸雾掩弗销磨。几回收拾藏将去。犹有余辉挂绿萝。蓦竖拂云。山僧此者尽情撒出。普请大地群生同入此光中。与祝老夫人为不请友。未审祝老夫人还识自己受用处么。若也识得。可谓慧性圆明。顿超人间天上。内障外障一切障当下冰消。自冤他冤曩劫冤。即时解脱。照彻死生无异路。了知身世本来空。山僧与么举扬不惟祝老夫人面目俨然抑且。大地群生恩波有赖。是汝诸人助荐又如何道。以拂子打圆相云。夜静月明长似昼。枝头好鸟为谁啼。击一击下座。

　　小参。眼豁迷云。觑透自己本来面。胸悬古镜。顿悟威音那畔人。任他出死入生。千回百转。要且圆明廓落无欠无余。所以道大人具大见。大智得大用。随处现全身。愿力千钧重。此乃宝月顾老夫人寻常应分底事。山僧屈算将来无庸别说。秪可肝胆相照共作证明而已。若是凡夫之见。便计有生有死有得有失有苦有乐有聚有散。头头系绊处处乖宗。逗到识尽计穷如何解得相应。兹当入殓之际。锦花红簇簇。孝子哭哀哀。汝且道顾老夫人与从上佛祖还有分别也无。击拂云。一朵青莲捧两足。生生拥护法王家。然虽如是。诸人也须高着眼始得。复说偈云。灰飞葭管一阳来。宝月光收晓不开。尽道北堂萱室冷。那知西界佛身回。腾腾任运无拘碍。湛湛虚凝绝点埃。珍重幕前枕块者。呼天且莫泪盈腮。

　　除夜小参。僧问古人烹露地白牛分岁。未审金粟有何款待。师云无核青州枣一枚。进云恁么则与古人相违也。师云须知别是一家风。乃云日日闹啾啾。时时静悄悄。展转到今宵。一年事过了。爆声催。霜色晶。惊起梅梢双白鸟。可怜云外未归人。梦眼依稀天不晓。忽然梦眼大开时如何。便是无锥贫。也甘低头下视千峰小。复举法昌遇禅师岁夜与感首座吃汤。次座问昔日北禅分岁曾烹露地白牛。和尚今夜分岁有何施设。遇云腊雪连山白。春风透户寒。座云大众吃个甚么。遇云莫嫌冷淡无滋味。一饱能消万劫饥。座云未审是什么人置办。遇云无惭愧汉。来处也不知。师云首座不避艰劳。横身为众法昌私取官物。任意安排门庭施设。可观岁夜尽觉热闹。金粟臂长袖短。拟欲比富诸方不能得构。只有一枚无核青州枣。与汝等细嚼粗餐。亦免得穷厮煎饿厮炒。就中嚼得些少滋味出来。管教一饱能忘百饥也不定。

　　对灵小参。竖起拂云。唤作拂子则触。不唤作拂子则背。毕竟唤作甚么。已故义桥徐居士。若向这里觑得透去。便了知从前生幼壮老。立业理家婚男育女。波波挈挈无有休期。今日于常寂光中不见烦恼可舍。菩提可求。任运腾腾自由自在。所谓灵光独耀迥脱根尘。体露真常。即如如佛。且作么生是如如佛。诸人还委悉么。天乐声清匝地闻。阶前花雨正缤纷。彩幢下接金仙子。璚树重重起瑞云。然虽如是。更望大众同念摩诃为伊资助。莫道此行力弗借。添华锦上果何妨。

　　董尔潜请小参。僧问不劳弹指楼阁门开。且道董父何处转身。师云佛光从口发。天乐满空鸣。进云三月晴风遍九垓。师云也须是耳观眼闻始得。进云指挥如意天花落。坐卧闲房春草深。师云任汝啧啧。乃云久征老居士生平以道德居身。仁慈济物。若僧若俗共见共闻。兹于季春四日。不见病苦呻吟。遽尔安寝而逝。亦可谓脱然无累。洒落自由者矣。只此一着便见盖天盖地。亘古亘今。上与诸佛同源。下与群生合命。头头不昧。无文铁印向空抛。刹刹相通。折角泥牛连夜吼。仙乐送归清泰国。好风吹上紫金莲。其受用至而且深。又岂待予言赘赘乎。事弗获已。带累山僧来这里。说白道黄也。是对会走路人重宣个路引。还识路引么。五里一亭十里一铺。游遍大千何曾动步。花谢花开唯自知。去时不异来时路。呈拄杖云九征老居士来也。汝且道他说个甚么。遂敲香几三下。下座。

　　为孝廉严孟侯掩棺小参。以拂子击一击云。全机大用触处现成。溢目清光贯通今古。孟翁老居士未闯母胎以前。这一着子早已觑破了也。及乎处胎。示现坐享世荣。护丛林。亲知识。摄大藏于方寸。逢刀剑而不伤。这一着子。居士又已觑破了也。迄今功圆果熟撒手归家。念佛数声异香满室。亦总凭这一着子。腾腾任运无碍无拘。玉转珠回丝毫弗易。所以道。适来夫子时也。适去夫子顺也。安时而处顺。哀乐不能入也。然虽哀乐不能入。还有个带不去底合与覆藏始得。且如何是覆藏底句。复击拂子云。狸首斑然埋幻质。芳名百世不销磨。

　　小参。西孟请我荐亡灵。亡灵如何解听法。髑髅敲醒眼睛开。脚下无私活泼泼。地狱不能拘。天宫亦透脱。拈起宝珠正觉成。是名希有真菩萨。山僧为唐门陈氏孺人荐了也。汝且道陈氏孺人还受荐也无。若道不受荐。所说总是虚言。若道已受荐。毕竟以何为验。拈拄杖云看看拄杖子作证据去也。受荐不受荐。不离本来面。业净慧花圆。清光凝一片。分付达观人。切莫苦留恋。卓拄杖云会么。要见便见。

　　除夜小参。德山棒。临济喝。譬如国家兵器不得已而用之。三乘十二部一切修多罗。亦似训童蒙。熟读上大人。要芥拾金紫无有是处。山僧际此魔强法弱之秋。岁尽年穷之候。且不必与汝计短较长。但得与么应节应时。各各做个洒脱衲僧。亦是一期快事。还识洒脱衲僧么。三文钱买响火炮。小者呜呜大者啸。筋斗连抛四五番。佛祖当前都不要。为什么不要。诸人试道道看。一僧云。男儿自有冲天志。一僧云好事不如无。一僧云富家不用买良田。又一僧云暗香春信到寒梅。师云莫有再道者么。众默然。师云既无人道。德山临济来也。拈拄杖打散。归方丈。

　　对灵小参。踏着上头关。地狱天宫从何而有。豁开顶　眼。波旬鬼属甚处得来。虽则满目纷然杂陈。总已被伊当前坐断。所以学道人寻常单持正念勇猛提撕。就作家炉鞴鍜炼一番。窃得些子腥臊气息。到山穷水尽时。自然着着可据。是汝今日还肯山僧与么道也无。山僧论实不论虚。计理不计事。诸人要见济公禅德么。呈拄杖云。磨今历古绝无覆藏。要见山僧拄杖子么。卓一卓云。石火电光不容拟议。只如济公禅德与山僧拄杖子。同明同暗同死同生。登大解脱门入微尘数世界海。诸人又作么生分辨。复卓拄杖云。觌面是没乖张。头头悉达本家乡。雨过槛前寒桂影。黄昏幽鸟噪斜阳。

　　对灵小参。生生死死世之常。何处是人不死乡。梦眼豁开都照了。脚跟无碍路头长。以拂子打圆相云。已故印门朱老孺人。若就这里照了去。便见六十三年前。治家节俭恤下宽慈。险恶道中为梁为楫。有为界内知果知因。只是这个消息。六十三年后。以虚空为化境。以四大为蘧庐。恩爱识情浑无所著。涅槃生死永不相干。亦是这个风光。风光既普。消息又真。逆行顺行随意自在。乃至示大妙用。显大神通。向一毛端倾出大海水。将一茎草纳却须弥山。种种庄严。种种福慧。初非分外。总属现成。山僧今日与么敷陈。虽则画饼不堪疗饥。是汝灵寂光中。也须高着眼好。所以道外边寻讨自波吒。一念回光已到家。金相玉毫皆伴侣。团圞共坐宝莲华。击香几下座。

　　开炉晚小参。诸方结制四门紧密不通风。明发开炉八面玲珑任来往。非是事出寻常。盖为寮堂未备。诸人既在这里坐卧经行。也须知紧密之中有个透露处。直得森罗万象尽在目前。玲珑之际有个把住时。从教十圣三贤摸索不着。设或矮子看戏随人上下。说这边宽那边紧。这头高那头低。要构自己真实地。驴年亦未得在。且如何是山僧今日为人一句。还委悉么。不逢别者不开拳。一遇知音便分付。

　　许锡侯同室刘氏请对灵小参。身跻仁寿域。在在皆真。腰佩佛祖符。头头无碍。兴家立业。教子训孙。克孝修行。爱人及物此是故檀越熙春刘翁八十六年前分上事。而今撒手回乡唱没腔曲。以拄杖画一画云。试问这个路头还有差误也无。山僧不敢分外指陈。秪就手中拄杖子当前点破。令汝归源返本觌体承当。处生死流。不为生死所笼罩。踞涅槃岸。不为涅槃所拘牵。富贵华荣视如幻梦。声色货利等之浮沤。便乃善始善终造大解脱。大快乐底境界。既造这等境界。则无尽光明藏现在里许。微尘数佛刹佛身亦在里许。宝座宝床华鬘璎珞亦在里许。琵琶箜篌狮子幢云亦在里许。以至累劫冤亲多生眷属若大若小若女若男都在里许。故曰本源未达名相万殊。已达本源体用一致。拈拄杖卓云。山僧尽情说破了也。熙翁熙翁委悉么。灼然古镜无昏翳。大道何愁不易行。复举宋时刘彦修居士曾参大慧。慧令看赵州无字士后。于柏树子话发明作颂云。赵州柏树太无端。境上追寻也大难。处处绿杨堪系马。家家门首透长安。师云老彦修费尽生平腕力。也只道到这里。争似熙翁老居士虽不曾参个什么人。不曾看个什么话。而此一点昭昭灵灵自昔迨今。何尝少变。况德风远布。兰桂盈庭山高水长。言犹在耳。兹者期逢五七停柩在堂。孝婿孝女特请山僧远来为伊荐引。政当与么时。且道伊是生耶是死耶。合哭耶不合哭耶。良久云。久参上士未举先谙。后学初机切莫错认。卓拄杖下座。

　　除夜小参。天地玄黄宇宙洪荒。个事繇来绝覆藏。赵钱孙李周吴郑王。人人本有自支当。但能知过必改。得能莫忘管取。云腾致雨露结为霜。山僧恁么说话只是小年夜禅。若是诸人大年夜禅则未在。且毕竟如何。击拂子云。罔谈彼短靡恃己长。复举密庵杰和尚偈云。一年三百六十日。今宵正是结交头。移身换步无多子。六合清风来未休。师云山僧续貂去也。一年三百六十日。今宵挨过又年头。千钧担重谁能荷。汝若忙时我便休。

　　金翰金　请为母掩棺小参。六十七年发半皤。忽朝雷电化龙梭。慈容杳渺无寻处。本有灵光不受磨。此本有灵光在天同天。在地同地。在人同人。在物同物。不论男女老少。夙种钝机。原自步步现成。头头磕着。只为当人不能深信力行。未免念虑纷纷是非扰。扰向幻缘梦境里辊过一生。以致前途恶报轮回都来自作自受。所以古者道。说得一丈不如行取一尺。说得一尺不如行取一寸。诚哉是言也。朱氏超升老孺人。而今还说得么。说则千言万语。与旨全该。而今还行得么。行则万里千程家乡已到。业障报障烦恼障。似火烧冰。戒根定根智慧根。如油入面三贤十圣把手逍遥。黄面瞿昙记莂有分。如是之时。岂非汝大安身立命所在乎。安身立命即且置。寿器掩藏意若何。卓拄杖云。上下四维没罅缝。从教绵密弗通风。

　　为独露道人小参。六十五年前。水碧连天巍然独露。六十五年后。天连水碧独露巍然。政当今年六十五。水天黯黑慧日西沉。惨怛不胜。无由见面。是汝诸人还知伊去处么。伊生平清淡自守。节操可风。阅教参禅得大受用。山僧昔在金粟时。为伊印证。而今四大幻躯虽曰已死。此一点真心昭昭灵灵。明明了了。原非生死之所能移。亦非境界之所能隔。或现女身以化俗。或舍女身而复现他身。不妨应物垂慈逢缘作主。其于当来世中。蒙薄伽授记坐道场成正觉。自然少他一分不得。何以如此。击拂云。逝水终须朝海去。行云决定觅山归。

　　马日斯荐严请小参。僧问四大消殒一灵晏然。即今见翁居士在什么处。师云春风开竹户。进云还有转身也无。师云夜雨滴花心。进云恁么则一念普观无量劫。无去无来亦无住。师云一任钻龟。乃云尊灵何处是。寻觅杳无踪。今日明为指。重扬佛祖风。竖起拂云。此是释迦老子当年用不尽底。历代祖祖相传至山僧。已六十九世未曾断绝。是汝诸人果能直下觑透。管取头头是路法法全该。可以易龙江为七宝莲池。香雾入天浮盖影。不妨撮东岳为如来佛刹。暖风吹树作琴声。异姓宗亲咸登正觉。幽魂滞魄共沐恩光。且道过去见兰马居士。还在里许也无。击一击云。自从踏断千差路。端向毗卢顶上行。复举睦州云。大事未明如丧考妣。大事已明亦如丧考妣。师云大事未明如丧考妣则固是。为什么大事已明亦如丧考妣。山僧偶有一颂对众拈出脚下青泥头上灰。孤吟倚杖任徘徊。行人未到三巴峡。争识寒猿泣夜台。

　　行定超弘请小参。四大分离。主人公且道向甚处去。一灵显焕。菩萨子毕竟从这边来。来去知无异途。死生不得拘系。棺木里瞠眼。黄泉下翻身。豁达心花随方示现。贝叶莲经真受用。层楼杰阁旧家乡。以拄杖敲香几三下云。思慧上座到这里。还得洒脱也无。洒脱则不无。只如兹者是伊终七之辰。柳塘日暖桃坞风和。飞飞黄鸟唤春愁。落落斑鸠鸣午寂。诸人又作么生与思慧上座相见。会么。面目堂堂绝盖覆。超今越古莫能京。复敲香几下座。

　　对灵小参。若人欲识佛境界。当净其意如虚空。远离妄想及诸取。令心所向皆无碍。要识佛境界么。山河大地草木丛林是佛境界。风起云行鸦鸣鹊噪是佛境界。牛栏马厩酒肆歌楼是佛境界。乃至一花一香一毛一滴一刹一尘无非是佛境界。良由诸人意根不净起种种妄想种种取着。见色被色碍。闻声被声碍。如是所向皆碍。欲识佛境界。三生六十劫缓缓在。蓦呈拂子云已故雪庵老师来也。向诸人道。若人欲识佛境界。只此莫别求。当净其意如虚空。阿谁染污汝。远离妄想及诸取。拨水以求波。令心所向皆无碍。孰为证明者。未审诸人还见么。还闻么。若也见得精明闻得透脱。则可谓凡夫觉声闻觉买石得云饶。如来禅祖师禅。移花兼蝶至。地狱天宫打成一片。菩提烦恼坐断两头。其或未然。雪庵老师依旧入佛界里藏身去也。汝且道雪庵老师寻常有何功用而能若是。六十七年世路行。祗林屡建自支撑。击拂子云全凭这个薰修力。脑后圆光不变更。下座。

　　因事小参。若欲参究此事。如公差捉船相似识。得三叉港口十字渡头有无数船只往来。不管疾风暴浪勇猛进前。忽然逢着一只小船便牢牢捉住弗肯放手。然犹未以为足。只管东觑西捕南寻北觅。直待巨舰长艘到来。着实下个恶辣手脚。逆撑将去。把住放行权都在我。施威作福靡不由他。只如超果堂中结制。人人撑船个个捉船。捉得著者为什么撑不动。撑得动者为什么捉不着。饶汝捉得着撑得动。我还要汝打破下水。随后与汝索舵在。良久云有么有么。如无山僧昨日那边落节。今宵这里拔本。拈拄杖打散归方丈。

　　冬夜小参。天不言而四时行。群阴剥极阳复亨。地不言而万物生。梅花破雪小窗横。拄杖子不言而化道成。信手拈来信手用。枯荄腐草放光明。汝且道拄杖子有甚长处。截鹤续凫一方峻峭。鼎新革故八面崚嶒。今贤古圣凭渠力。永日寥寥谢太平。复举洞山与泰首座吃果子次。山云有一物上拄天下拄地。黑似漆常在动用中。动用中收不得。过在什么处。泰云过在动用中。山令掇退果桌。师云泰首座不得果子吃。尽道落节输机。若论这一枚果子。直饶老洞山也无处下口。岂不见道常在动用中。动用中收不得。便起身。

　　除夜小参。十字街头开个破絮铺。往来攒簇者亦就商量。只是货物郎当不堪上眼。十字街头悬个明月珠。往来见闻者亦解击节。只是当行罕遇着价无人。逗到岁尽年穷。各各迎新换旧。或炊无米饭。或烹露地牛。或烧王老钱。或饮屠苏酒。频剔寒灯长夜坐。明晨摆手贺元正。大众且什么处是破絮铺。什么处是明月珠。有眼目者各自辨取好其。或眼目不清随人起倒。明珠唤作破絮。破絮唤作明珠。忽然大年夜来。未审如何折合。还会么。不经大冶红炉鍜。争见真金彻底鲜。喝一喝。

　　石行美预庆请小参。若据当人寿量。本无延促迁更。只缘人不惺觉。所以逐妄随情。且作么生是当人寿量。居士还委悉得么。倘于此委悉得去。便见现前山河大地。草木丛林风动云飞。蝉吟蝶舞尽是自己。真实体相日日如是。月月皆然。不假预修。宁属点污。脱若未能更试举个熟烂公案相助发机。昔庞居士问马祖云。不与万法为侣者是什么人。祖云待汝一口吸尽西江水即向汝道。士于言下领旨。后有偈云。有男不婚有女不嫁。大家团圞头共说无生话。秪如无生话又如何说聻。良久竖起拂子云。看看元上座说去也。复击一击云无生之话许谁知。子女团圞未语时。叶落空山秋正好。庚星炯炯入庭帏。虽然居士也须亲悟亲证始得。

　　小参。二月初八吴中风俗传为张大帝生辰。有请客风送客雨之说。今年此日不见卒风暴雨。兼乃日暖天晴。莫是张大帝不请客么。莫是改换规条么。莫是偶尔成文么。莫是风伯雨师不听号令么。这个话端虽则平常两两三三也好聚头卜度。忽然卜度得出。为晴为雨浑闲事。李姓张名总一般。其或未能。张大帝与山僧手中拂子　跳上三十三天筑着帝释鼻孔。东海鲤鱼打一棒雨似倾盆。是汝诸人晴干不肯走。直待雨淋头。拟向古庙里躲避。迟了十刻。

　　小参。僧问不是心不是佛不是物是个甚么。师云不是心不是佛不是物答汝了也。僧礼拜。师云南泉即今在什么处。僧无语。师便打。问狗子还有佛性也无。师云赵州道底。僧无语。师打两棒。云无无。问万法归一一归何处。师云灯台挂露柱。僧礼拜。师云会么。僧云不会。师云拶破汝眼睛触翻汝鼻孔。僧无语。师亦打。问如何是诸佛出身处。师打云汝自己出身处又作么生。进云特地一场愁。师云愁个甚么。僧礼拜。师复打。问打七已来第五日未审真金有几人。师云独汝一个。进云莫谤学人好。师云又不肯承当。乃云万法归一一归何处。抛向壁角边。父母未生前如何是本来面目。拶出山门外。不是心不是佛不是物。惟有这一句却较些子。大众既不是心不是佛不是物毕竟是个甚么。山僧今夜不惜眉毛为诸人通个消息去也。遂打散归方丈。

　　为雨苍姚居士对灵小参。不曾握手话平生。谁料君今别路行。琴剑尘埋檐月冷。衣衫泪湿岸云横。故人奠唁无寻迹。往事思量易变更。卓拄杖云且向杖头开只眼。九莲仙子笑相迎。还会么。看看山僧再打葛藤去也。华严经云若人欲了知三世一切佛。应观法界性一切唯心造。所言心者如太虚空。本来清净无方无状。不灭不生单传者传此心也。累修者修此心也。三乘圣贤所悟悟此心也。一大藏教所指指此心也。四生六道所迷迷此心也。良由此心随缘变造。故有种种法界。三乘圣贤有三乘圣贤法界。四生六道有四生六道法界。虽则相去悬殊。究竟不离此一心耳。今且问雨苍居士寻常无悟无迷。未审居何法界。直饶道个地狱天宫留不住。娑婆安养任逍遥。简点将来犹属眼中翳在。因甚如此。遂以水洒云。渠侬自有清凉处。弗效他人行处行。

　　小参。无禅可参是名参禅。无道可悟是名悟道。无法可说是名说法。无佛可成是名成佛。汝若谓参底是禅即为禅障。悟底是道即为道障。说底是法即为法障。成底是佛即为佛障。要见真禅真道真法真佛远之远矣。且如何是真禅真道真法真佛。呈拄杖云会么。春色满园关不住。一枝红杏出墙来。便起身。

　　钱森玉同室刘氏请对灵小参。佛法大意因言而彰。意尽只字半句不为少。意未尽千言万语不为多。山僧住武原数年。实未曾与草臣翁钱老居士相见。然于宝华王座佛法大意已两次为老居士举扬了也。迄今庚子岁六月逝世。尤恐隔阴多迷不无迟滞。是以孝子孝妇等于五七将届之辰。仍请山僧远来举扬个事。冀其冥冥之中有所领悟。且个事作么生举扬。遂竖起拂子云还见么。击香几云还闻么。已故臣翁钱老居士。若向这里一闻便透。一见无疑。则本来面目现前。本地风光显露。如意轮随处具足。大宝藏信手揭开。有时佛祖场中抽钉拔楔。有时人天路上布锦攒花。有时十法界藏身望之莫及。有时一毫端示现即之愈亲。虽曰应物随形千化万变。究其虚凝。正体不动不摇。是汝今日亦宜深信而力行之。方不辜山僧指引落处也。矧老居士乃衣冠礼乐之臣族。诗书文物之旧家。自先世以来多积仁德以遗子孙。又何罪而不灭何福而不生。何佛祖而不引导乎。山僧不愧词繁。重宣一偈。正体虚凝用自周。都缘领悟有来由。松风出壑波涛快。杲日环空瑞霭浮。只这是勿他求。力行深信己躬修。顶门眼豁没藏覆。佛国天宫任意游。复击拂子下座。

　　金声中月请对灵小参。生老病死谁能躲避。本来一着要知落处。落处既知则无生死可疑。亦无老病可怖。秋月盈空秋风入户。个是当人洒脱机不用重重别指注。敢问恒修上座还知本来一着落处么。只这本来一着如天普盖似地普擎。诸佛得之演说大藏教化众生。历祖得之行愿相资随缘度世。君王得之奄有四海和协万邦。士庶得之修身齐家五常不昧。至于现前大众得之银山铁壁八字打开。亡过尊灵得之脚底牢关一击粉碎。且毕竟从甚么处得起。蓦呈拂子云。唤作拂子则触不唤作拂子则背。是汝灼然唤作甚么。就这里离四句绝百非。领略而去却许与诸佛祖平等受用平等修持。何以故。六十七年路不差。毗尼坛演妙莲华。今朝撒手超然去。极乐乡中是故家。复举恒修临终偈云。不会参禅并打坐。单单一味念头坚。了知万法从心起。极乐西方只现前。师云恒修上座。寻常念佛修行。汝道伊有得力处也无。若道伊无得力处。为甚解恁么道。若道伊有得力处。因甚只恁么道。大众试定当看。如定当不出。各请灵前至心为伊念诵一遍。

　　金山卫孝子杨颖公请对灵小参。僧问孝子无由得荐严。殷勤三请拜师前。猊座已登。乞师指示。师云脚下无羁绊。随方得自由。进云五蕴山头明祖意。翻身步步踏金莲。师云谢汝殷勤说偈言。乃云朝露晨星岂能长久。堆箱积廪难免无常。执迷逐妄不知归。犹如金山昏雾障。回光返照豁然悟。可似东海日轮红。以拄杖敲灵几三下云寿生翁寿生翁。急须回头猛觑。切莫滞寂沉空。跳翻生死窟。踏倒是非丛。全机活泼举体和融。佛国天宫随去住。四维八面绝罗笼。如是则居士虽未曾会晤。却与山僧把手并行。虽迁谢月余。却与山僧历的相见。无量无数浮幢香水海。无量无数解脱菩提场。无量无数庄严楼阁云。无量无数国城善知识。总在这里同时显现。同口赞扬。所以道五七期临五蕴空。五殿阎王何处摸索。十千号满十缠断。十方佛子此地皈依。较之业识茫茫无本可据者。奚啻霄壤而已哉。良久云山僧荐拔了也。居士受荐了也。把手并行一句毕竟有何证验。复以拄杖敲灵几三下云。剔拨顶门正眼开。生生世世具莲胎。练江水湛秋光媚。各有灵犀自主裁。就此告违伏惟珍重。

　　孝子姚枚吉非木锷须畹之等。请对灵小参。僧问透白云关。裂破空中鸟迹。佩黄梅印。捉败水底鱼踪。今则青霜铺锦嫩菊筛金。孝子殷勤请师升座。如何是荐扬一句。师云匝地普天无障碍。进云莫便是他安身处么。师云分明一点座中圆。进云只如生也不道。死也不道。又作么生。师云礼拜去。进云竭尽沧溟龙尚隐。掀腾碧汉凤犹高。师云孝子说多谢。乃云若论提持向上事。灼然坐断乎千差。那有间房著白云。佛来也请居门外。恁么见得则无烦恼可除。无菩提可证。无众生可度。无佛道可成。全体露堂堂。十方空索索。更拟教人参禅学道。为人追荐往生。大似拨火觅沤。难免贻讥。作者其或尚留观听。山僧落二落三去也。佛与众生同一体。良由迷悟有差殊。悟则为佛迷即为众生。迷只迷却悟底。悟只悟却迷底。是故我祖西来直指人心。使人开悟。以至千七百葛藤亦为此一着开悟。于人间有夙具灵根一言而便透脱者。有累受钳锤而当前领略者。有怀疑弗信而发心未能者。有生前迷妄而临没回头者。此不可以概举也。今且问子美姚翁老檀护即今是什么时节。如此邈茫。即今是什么因缘。如此自在。拶到山穷水尽。看看云散月明解冤释缚也。在此了生脱死也。在此转凡成圣也。在此历劫受用无涯也。在此抑平日所读底书所诵底经。也在此今朝所礼底忏。所熏修底功德也。在此在此在彼纤悉靡遗。十方世界一间房。谁分门内与门外。山僧与么敷演可谓亲切曲顺孝家之情。居士蓦地承当亦见直截不辜指引之意。是汝诸人还知落处么。呈拂子云。华鬘玛瑙阶前结。灵鸟珊瑚树里飞。劫火洞然渠不坏。紫金光聚自巍巍。

　　除夜小参。今宵腊月廿九。衲僧个个知有。春风入户多时。不用藏头缩手。秘魔叉。寒山帚。西余狮。紫湖狗。大家拈弄大家看。莫论高低与好丑。忽若黄涅槃老师持条竹杖作女人拜云。禅和流。听分剖。岁尽年穷如何乱走。但向他道。老师老师合取口。汝也是虾跳不出斗。莲山恁么说话还端的也无。良久云。端的不端的。僧堂有茶吃。数声爆竹响如雷。惊起鸟鸡飞上壁。喝一喝起身。

　　入室

　　僧进。师拈拄杖云。三级浪高鱼化龙。汝试向这里变化看。僧拂坐具出。师打云。也要烧尾始得。库司进。师云。我欲取常住物为己有。汝还肯么。司一喝。师打云。似个卖生姜汉。僧进。师云世尊拈花意旨如何。僧云不识。师云汝也一对眼我也一对眼。为什么不识。僧无语。师打出。僧进。师云如世良马见鞭影而行。汝作么生会。僧云再加一鞭得么。师拈棒。僧便出。僧进。师云有物先天地。无形本寂寥。且道是什么物。僧云不会。师云会了言不会。不会言不会。僧云某甲禅堂事忙。师休去。古庵进。师云古庵内为什么黑漆漆地。庵云某甲不晓得。求和尚点破。师打云山僧与汝一点。僧进。师云龙得水时添意气。如何是添意气。僧一喝拂坐具而出。师随后打云争奈金翅鸟王何。园头进。师云无根菜作么生栽。头云但恁么栽。师云好个园头。头礼拜。师便打。香灯进。师云终日点灯那一盏因何不点。灯云与灯相照。师便打。灯云这一棒落在甚处。师又打云灼然落在甚处。金山进。师云金山砖岸惯经风浪。卓拄杖云风浪起也。汝作么生。山拟议。师连打云和头也浸却。僧进。师云鸳鸯绣出从君看。不把金针度与人。呈拄杖云此犹是鸳鸯如何是金针。僧云某甲不会请和尚道。师打出。典座进。师云不用费盐费酱向无滋味上道将一句来。座云今年春色早梅花独占先。师云又费许多盐酱也。座云惯得其便。师云念汝是典座。悟生进。师举拄杖云花开见佛悟无生。如今花开也汝还见佛么。生喝。师云这一喝落在什么处。生无语。师打云这虚头汉。一航进。师云万顷烟波一航可渡。忽遇狂风巨浪时如何。航云纤毫不动。师打云争奈淹却了也。僧进。师横按拄杖云高山耶流水耶。若是知音试请辨看。僧云玎玎珰珰。师云毕竟是何曲调。僧云和尚未知音。师云却是汝未知音。僧进。师云如何是汝本来面目。僧云不可以智知。不可以识识。师云问汝本来面目说许多道理作么。僧复进语。师打出。朽木进。师云朽木还解开花也无。木无语。师云真个是朽木。木礼拜。师云花落了也。戒月进。师打圆相云戒月何似这个。月无语。师云犹被黑云遮月。又无语。师打出。僧进。师云鸳鸯绣出从君看。不把金针度与人。如何是金针。僧竖拳。师云此犹是鸳鸯。僧便出。师顾傍僧云金针且止秪如鸳鸯作么生绣。僧下语不契。师云汝等既绣不得看山僧绣出几只去也。遂一齐打出。堂主进。师云兴化打克宾意旨如何。主云泣泪斩丁公。师云克宾为甚便与么去。主云含屈不少。师云忽若山僧与汝一顿又作么生。主云情知和尚不肯放过便出。茂林居士进。师云利剑拂开天地静。如何是利剑。士云铲断天下人舌头。师云试请拈出看。士无语。师打出。少顷士复进云某甲初机不会。师云赖汝不会。汝若会山僧性命在汝手里。即健进。师云狮子林中狮子吼。如何是狮子吼。健震威一喝。师云犹是野犴鸣。健伫立。师拈杖打趁。健复喝出。印明进。师云世尊拈花意旨如何。明云突出难辨。师云迦叶微笑又作么生。明云学人礼拜和尚。师云即今事如何。明一喝而出。师云又恁么去也。懒拙进。师云不用竖拳下喝。本分上道将一句来。拙云吃饭知饱饮水知渴。师云众生皆有佛性为甚赵州道狗子无。拙云一字入公门九牛拖不出。师云。赵州即今在什么处。拙云。两眼对两眼。师休去。少顷师云一队东边立。一队西边立。中间事作么生。众无语师遂拖拄杖打散。

　　(海盐县比丘尼超弘捐赀助
　刻祈慧根永固寿命延长者)

　　百痴禅师语录卷第十六终
嘉兴大藏经　百痴禅师语录


　　百痴禅师语录卷第十七

　　嗣法门人超宣等编

　　拈古

　　举世尊初生。一手指天一手指地周行七步目顾四方。云天上天下惟我独尊。云门偃云我当时若见一棒打杀与狗子吃。贵图天下太平。

　　拈云为众竭力祸出私门。

　　举世尊一日升座大众集定。文殊白椎云谛观法王法法王法如是。世尊便下座。

　　拈云大似赤眼撞着火柴头。然虽如是放过则彼此作家。简点则二俱失利。具眼者请端的看。

　　举世尊在灵山会上拈花示众。是时众皆默然惟迦叶破颜微笑。世尊云吾有正法眼藏涅槃妙心。实相无相微妙法门。不立文字教外别传。嘱付摩诃迦叶。

　　拈云瞿昙老子好不丈夫。直至如今藏身无地。迦叶虽则动弦别曲。争奈铁枷安在项上了也。还有免得此过者么。直饶有也只是个淈　汉。

　　举阿难问迦叶云世尊传金襕外。别传何物。迦叶召阿难。难应诺。迦叶云倒却门前刹竿着。

　　拈云尽道阿难被迦叶热谩。殊不知迦叶被阿难勘破。

　　举六祖因风飏刹幡。有二僧对论。一云风动。一云幡动。往复未契理。祖云。不是风动不是幡动。仁者心动。

　　拈云还知祖师落处么。书头教娘勤作息。书尾教娘莫瞌睡。中间一句不成文。无限相思华雨泪。

　　举代宗皇帝问忠国师云。百年后所须何物。忠云与老僧造个无缝塔。帝云请师塔样。忠良久云会么。帝云不会。忠云吾有付法弟子耽源却谙此事请问之。后诏问源。源乃颂云湘之南潭之北。中有黄金充一国。无影树下合同船。琉璃殿上无知识。

　　拈云好个塔样。从古至今未曾有一个半个识得。耽源与么颂非惟欺瞒皇帝亦乃辜负国师。

　　举僧问马祖。离四句绝百非请师直指西来意。祖云我今日劳倦不能为汝说。问取智藏去。僧问藏。藏云何不问和尚。僧云和尚教来问。藏云我今日头痛不能为汝说。问取海兄去。僧问海。海云我到这里却不会。僧举似祖。祖云藏头白海头黑。

　　拈云这僧致个问头。机关太煞险峻。自非马师父子未免无出身之路。虽然还觉髑髅前着着中箭么。

　　举古德一日不赴堂。侍者请赴堂。德云我今日庄上吃油糍饱。者云和尚不曾出入。德云汝去问庄主。者方出。忽见庄主归谢和尚到庄吃油糍。

　　拈云贼是小人智过君子。

　　举陆亘大夫问南泉云。弟子家中于瓶内养得一鹅儿。今来长大欲出此鹅。且不得打破瓶。亦不得损却鹅。未审有何方便。泉召云大夫。大夫应诺。泉云出也。

　　拈云南泉老人虽则善赴来机。要且未解用剑刃上事。倘或莲峰门下便与一击粉碎。直使全身跳出动地惊天。岂不俊哉。何故聻。为人为教彻。杀人须见血。

　　举丹霞于慧林寺遇天大寒取木佛烧火。向院主诃云何得烧我木佛。霞以拄杖拨灰云吾烧取舍利。主云木佛何有舍利。霞云既无舍利更取两尊烧。主自后须眉堕落。

　　拈云丹霞烧木佛无端无端。院主堕须眉生受生受。虽然彼此各自分明。未免使人胡猜乱卜。蓦呈拄杖云。木佛已在这里。卓一卓云烧却了也。复掷下云大家照顾眉毛好。

　　举僧问赵州万法归一一归何处。州云我在青州作一领布衫重七斤。

　　拈云。赵州与么答话美则美矣。只是有些儿汗臭气。

　　举临济示众云。有一无位真人尝在汝等面门出入。未证据者看看。时有僧问如何是无位真人。济下禅床擒住云道道。僧拟议。济托开云无位真人是什么干屎橛。

　　拈云。临济放去较危收来太速。若也识得面门出入是无位真人。若也未识无位真人亦在面门出入。识未识且止。干屎橛作么生道。

　　举鼓山示众云。鼓山门下不得咳嗽。时有僧咳嗽一声。山云作么。僧云伤风。山云伤风即得。

　　拈云。鼓山虽惯习行医。争奈药头不验。若是真正具大方底手段。待他咳嗽一声便与顶门一针。直令沉痾顿起。觅其病来处了不可得。

　　举芭蕉示众云。你有拄杖子。我与你拄杖子。你无拄杖子。我夺却你拄杖子。沩山哲云大沩则不然。你有拄杖子我夺却你拄杖子。你无拄杖子我与你拄杖子。

　　拈云。觌面提持临机与夺。二尊宿固不妨兵随印转别立一家。要且劳而无功。未识当人拄杖子在。且作么生是当人拄杖子。若也道得。非惟坐断古人舌头。亦乃与天下衲僧出一口气。

　　举瑞岩每日自唤主人翁复自应诺。乃云惺惺着。诺。他时后日莫受人瞒。诺。

　　拈云。潦倒瑞岩抱赃叫屈则且置。汝道他唤底惺惺主人翁即今还在么。

　　举洞山云一大藏教秪是个之字。

　　拈云。洞山恁么道恰似三家村教顺朱底措大。有甚可用处。殊不知秪这个之字。眼里亦着他不得。

　　举僧问洞山如何是佛。山云麻三斤。

　　拈云。向这里会得去。见洞山则易。见自己则难。既见洞山为甚却不见自己。乃竖起拳云看看这个重多少。

　　举僧问法眼如何是曹源一滴水。眼云是曹源一滴水。韶国师闻已豁然。

　　拈云。法眼只有湛湛之波。且无滔滔之浪。惜乎国师不善傍观。无端向伊手里淹杀。山僧则不然。如何是曹源一滴水。蓦头便棒。若是个汉自然泼天泼地别有生涯。向后儿孙亦不致寂寞。

　　举首山问僧。与么来者是什么人。僧云问者是阿谁。山云老僧。僧便喝。山云向汝道是老僧又恶发作甚么。僧又喝。山云恰遇棒不在手。僧云草贼大败。山云今日又似得便宜又似失便宜。

　　拈云。首山有入地之谋。这僧具冲天之略。虽然两不相伤。未免二俱弄险。毕竟如何。雪后始知松柏操。事难方见丈夫心。

　　举大愚芝示众云。大家相聚吃茎齑。若唤作一茎齑入地狱如箭射。

　　拈云。大小大愚当门齿落也不知。

　　举五祖演云释迦弥勒犹是他奴且道他是阿谁。

　　拈云。诸人还识得他么。直饶识得面目分明。正好勘过了打。

　　举古者云。这一片田地分付来多时也。我立地待汝构去。法眼云这一片田地分付来多时也。我坐待汝构去。佛果云这一片田地分付来多时也。我今日当众庆忏。

　　拈云。三大老发明个事虽则彻底婆心。未免翻成钝置。山僧则不然。这一片田地分付来多时也。诸人又在者里觅个甚么。遂拈拄杖打趁。

　　颂古

　　世尊初生。一手指天一手指地。周行七步目顾四方。云天上天下惟我独尊。

　　娘生面孔人皆见。自己眉毛落不知。惭愧风前光屈突。得便宜是失便宜。

　　世尊于腊月八日明星出时廓然大悟。乃叹云奇哉。一切众生具有如来智慧德相。但以妄想执着不能证得。

　　忽睹明星眼着花。错将人世乱糊搽。知他心行亏多少。岂止区区效捷虾。

　　世尊一日升座众集定。文殊白椎云谛观法王法。法王法如是。世尊便下座。

　　养儿不孝爷心苦。未散家赀已荡偷。流落一身归去也。悲风千古动人愁。

　　世尊因梵志论义以一切不受为宗。遂云是见受否。志拂袖而去。至中途有省。回来谢过。

　　是见受否转迷蒙。蓦忽知非辨己躬。夹路桃花风雨后。马蹄何处避残红。

　　世尊拈花。

　　闹市飏碌砖。冤头定打着。幸自可怜生。至今鸣嚗嚗。

　　女子出定。

　　出与不出孰真孰假。官不容针私通车马。女子瞿昙可知礼也。

　　法华经云是法住法位。世间相常住。

　　是法住法位世间相常住。云自帝乡飞。水归江汉去。

　　达磨云吾住世非久。谁得吾正宗者出来与汝证明。最后二祖出礼三拜依位而立。磨云汝得吾髓。

　　铁枷欲卸力无从。逼令儿曹逐款供。拜立谩云真得髓。洪波近处有蟠龙。

　　鸟窠禅师因侍者欲辞去。问云汝今何往。者云往诸方学佛法去。窠云若是佛法吾此间亦有少许。遂于身上拈起布毛吹之。者领悟。

　　幸然无事可相安。拟欲寻思去路难。蓦地一吹风电急。山崩海裂黑漫漫。

　　青原因僧问如何是佛法大意。云庐陵米作么价。

　　庐陵米作么价。有来繇没缝罅。若于贵贱起论量。笑杀三山陈上舍。

　　慧忠国师一日唤侍者。者应诺。如是三唤皆应诺。师云将谓吾辜负汝。却是汝辜负吾。

　　频呼的意谁能会。老倒浑身带水泥。何似江南三月节。空山一路鹧鸪啼。

　　马祖云即心即佛。又云非心非佛。

　　收得一箩粟。造成两样糍。无钱随买去。吃了便忘饥。

　　百丈再参马祖。侍立次。祖视绳床角拂子。丈云即此用离此用。祖云汝向后开两片皮将何为人。丈取拂子竖起。祖云即此用离此用。丈挂拂子于旧处。祖震威一喝。丈直得三日耳聋。

　　一喝透穿髑髅底。全机丧尽非关耳。轰轰烈烈海天昏。殃累儿孙闹乱起。

　　南泉因两堂争猫。乃提起云道得即不斩。众无对。泉便斩之。赵州自外至。泉举前话。州脱草履安头上而出。泉云子若在即救得猫儿也。

　　揭开正眼无人会。按下霜刀令已行。救得来迟都末论。狸头依旧角峥嵘。

　　药山久不升座。院主白云大众久思示诲。请和尚为众说法。山令打钟至座前。便归方丈。主随后问故。山云经有经师论有论师。争怪得老僧。

　　不惜从前两道眉。全提曲引秪为伊。分明月在梅花上。看到梅华早已迟。

　　黄檗示众云。汝等尽是噇酒糟汉。与么行脚何处有。今日还知大唐国里无禅师么。时有僧问诸方尊宿匡徒领众又作么生。檗云不道无禅秪是无师。

　　手握乾坤剑。胸藏日月旗。机先尝展演。佛祖莫能窥。噇酒糟汉知不知。大唐国里无禅师。

　　赵州因僧问如何是祖师西来意。云庭前柏树子。

　　枝头底意分明在。彻体还他老赵州。跛鳖盲龟如不。荐。且看投子道油油。

　　赵州因僧问狗子还有佛性也无。云无。

　　狗子佛性无。山魈冷夜呼。听他终碍汝。识得莫冤吾。

　　沩山示众云。老僧百年后向山下作一头水牯牛。左胁书五字。云沩山僧某甲。若唤作沩山僧又是水牯牛。唤作水牯牛又是沩山僧。唤作什么即得。

　　不是沩山不是牛。烟花三月下杨州。孤帆远影碧空尽。惟见长江天际流。

　　临济问黄檗。如何是佛法的的大意。檗便打。如是三问皆被打。遂辞檗。至大愚。言下开悟。却回举前话。檗云者大愚饶舌待来与他一顿。济云说甚待来。遂打檗一掌。

　　白虎当头凶未险。罗睺入命祸临身。哪吒面目突然现。便作驴鸣狗吠人。

　　临济在黄檗栽松次。檗云深山里栽许多松作什么。济云一与山门作境致。二与后人作标榜。道了以钁头　地三下。檗云虽然如是子已吃吾三十棒了也。济又　地三下。嘘一嘘。檗云吾宗到汝大兴于世。

　　钁头连筑露锋铓。气宇惊群孰敢当。知子良哉莫若父。宗风亘古自堂皇。

　　临济出世后。唯以棒喝示徒。凡见僧入门便喝。

　　据令声前我独雄。横驱万里疾雷风。谁知无限伤心处。败产亡家在此中。

　　灵云见桃花悟道。有偈云三十年来寻剑客。几回落叶又抽枝。自从一见桃花后。直至如今更不疑。玄沙云谛当甚谛。当敢保老兄未彻在。

　　桃花一见眼如盲。未彻言前事已生。路远夜长休点火。大家吹灭暗中行。

　　俱胝和尚凡有所问惟竖一指。

　　活计些儿得便休。全身独踞嫠峰头。任他塞北江南乱。我只安然一并收。

　　兴化谓克宾云。汝不久为唱导之师。宾云不入这保社。化云会了不入。不会了不入。宾云总不与么。化便打。云克宾维那法战不胜罚钱五贯设饡饭一堂。次日自白槌云。克宾维那法战不胜。不得吃饭。即趁出院。

　　临场不变驱耕手。肯诺私恩半点无。负屈谁能甘此去。太行山上贼心粗。

　　昔有婆子供养一庵主。经二十年。尝令女子送饭给侍。一日令女子抱定云正与么时如何。主云枯木倚寒岩。三冬无暖气。女子归举似婆。婆云我二十年只供养得个俗汉。遂发起烧却庵。

　　与么来时脱体彰。承言那许共商量。面皮拗转前情断。直令伊身没处藏。

　　疏山问大沩。承闻和尚道有句无句如藤倚树。是否。沩云是。山云忽遇树倒藤枯句归何处。沩放下泥盘呵呵大笑归方丈。山后到明招举前话问。招云却使沩山笑转新。山大悟云沩山元来笑里有刀。

　　有句无句如藤倚树。象骨峰前弄鳖鼻。树倒藤枯句归何处。砒礵合药吞将去。呵呵大笑可怜生。无限平人血满地。血满地。疏山果尔难逃避。

　　岩头作渡次。一日因一婆子抱儿来云。呈桡舞棹则不问。且道婆手中儿甚处得来。头便打。婆云婆生七子六个不遇知音。秪者一个也不消得。便抛向水中。

　　一句当机削谓情。棒头蓦点古风清。湖边撒手空归去。冷落孤光画不成。

　　云门因僧问如何是云门一曲。云腊月二十五。

　　云门曲调越尖新。不待声飞绕栋尘。隔岭几多人错听。扶筝入幕鼓阳春。

　　云门因僧问如何是超佛越祖之谈。云糊饼。

　　糊饼团团蓦面酬。个中滋味若为周。衲僧到此能吞啖。佛祖当前一笔勾。

　　首山拈竹篦示众云。唤作竹篦则触。不唤作竹篦则背。且道唤作甚么。

　　觌面挥来电火驰。主家立处十分危。当人不有孔明作。杀活纵横总任伊。

　　问答机缘

　　僧问霜风扑面来时如何。师云僧堂内向火去。僧问讯出。师随后打云更助汝一片柴。

　　师同心谷叙话次。谷云师后日若入地狱我来做个侍者。师云地狱汝去不得。谷云秪要师肯。师云忽遇牛头马面来汝将何支遣。谷无语。师云情知汝去不得。

　　问弓弦上走马是什么人。师打云灼然是什么人。僧拟议。师又打。僧进前立。师云还在这里栖泊在。遂连打出。

　　师问僧甚处来。僧云菩提寺看梅花来。师云菩提本无树。为什么有梅花。僧下语不契。师代云今日亲到菩提。

　　尼问弟子累年做工夫都不得力。如今只是念佛。师云佛即今在什么处。尼云秪在现前。师云现前底意作么生。尼无语。师乃打一拂子。

　　问如何是千年古路。师云不碍往来人。

　　师问僧那里来。云朝海来。师云见观世音么。僧无语。师打云随波逐浪汉。

　　居士求开示。师举拂云会么。士无语。师云吾无隐乎尔。士乞偈。师书云吾无隐乎尔。一句全提明的旨。仙桂花开万緌黄。乱鸦啼入秋林里。君不见。昔年山谷老古锥。因兹打落当门齿。

　　问如何是宾中宾。师云终日外边寻。如何是宾中主。师云草鞋不离己。如何是主中宾。师云寒山逢拾得。如何是主中主。师打云看取令行时。

　　问达磨既来东土。为何只履西归。师云熟处难忘。

　　居士问大事未明如丧考妣。为什么大事已明亦如丧考妣。师云我独于此切。

　　问破砂盆意旨如何。师云架上铁灯盏。云学人不会。师云密庵过去久矣。

　　问古人道千里已相见。即今相见作么生。师云两眼对两眼。僧喝。师便打。僧连喝。师云三喝四喝后如何。僧无语。师复打。僧礼拜出。云识得了也。师不理。

　　问古路从来不须锄。和尚今日为什么全身入草。师云被阇黎带累。

　　居士问若以须弥为寿。须弥高而有顶。未审和尚以何为寿。师云今日念七。士礼拜云权借虚空献法王去也。师云不劳赞叹。

　　师问僧镇州出大萝卜头。如何是萝卜头。僧竖拳云秪是这个。师云赵州　。云全身亦在里许。师云放汝三十棒。

　　问如何是莲峰境。师云修竹四围。僧礼拜。师云何不问境中人。僧便问。师打云汝随我转。

　　僧入门拟问。师约住云问话须礼拜始得。僧踌躇。师云礼拜也不肯。问什么话。出去。僧转身而出。师连打云这里不得放过。

　　居士问莫谓无心云是道。无心犹隔一重关。隔那重关请师指示。师打云秪隔这一重。士云杀人刀活人剑。如何是杀活底意旨。师又打。士云棒头有眼明如日。大地因何黑似漆。师复打云是汝眼华。

　　收饭僧求开示。师蓦竖拳云向这里会。云离了此又作么生。师云将谓别有在。僧礼拜。师示偈云向这里会头头不昧。更欲别求百千里外。礼拜去也知未知。担荷还须骨力儿。

　　师问僧贵处那里。云沙县。师云向这里撒一把看。云弟子初机不会请和尚直指。师打云山僧的是沙县人。

　　问能死不能活时如何。师打云正好吃棒。能活不能死时如何。师又打云亦好吃棒。僧礼拜。师云汝即今是死是活。僧一喝。师连棒打出。

　　问弟子初出家乞和尚指个门路。师云汝适才从那里来。云府城来。师云已识得门路了也。僧无语。师云且坐吃茶。

　　二僧参。师云阵势已圆。莫有作家战客么。出众相见。一僧云某甲今日特从普明来。师云原来是个贩私盐汉。僧礼拜。师云放过即不可。便打出。一僧云某甲不从普明来。师云争奈公验无凭何。亦打出。

　　居士问向上一路千圣不传。如何是向上一路。师云汝且向下立。士云请慈悲指出。师云千圣不传。

　　师问僧甚处住。云天堂。师云既在天堂为什么担枷带锁路上走。僧无对。师云汝且道天堂主人还有罪过么。僧亦无对。师打云这一棒合是他吃。

　　问和尚如何得到雪坪境。师云笋舆一只两人舁。云既到雪坪未审有何祥瑞。师云白豆花开络纬啼。云将甚么利众。师云看取拄杖子。

　　问不是心不是佛不是物。师急索云是甚么。僧无语。师便打。僧云请和尚安名。师云山僧为汝安名也。遂连棒打出。

　　问如何是应时及节句。师云山空松子落。

　　问如何是百山峰前句。师云险。

　　问明白处请师指示。师云此去府城不远。

　　居士问如何是诸佛开口不得处。师熟视良久云山僧亦开口不得。

　　问某甲要南山结茅。就和尚乞一担棕。师云是汝挑不起。云某甲挑得。师打一拂子云作么生。僧伫立。师云灼然是汝挑不起。

　　问如何是佛。师举拄杖。如何是法。师便打。如何是僧。师又打云自己也不识。云三宝蒙师指当阳事若何。师复打。

　　师问僧。贵处那里。云泉州。师云近日有人道洛阳桥。撞倒东西塔汝还知么。云和尚尊重。师云未在更道。僧喝。师云再喝看。云不随和尚转。师休去。少顷。僧问和尚亲从金粟来。未审金粟有何言句。师便打。云向上还有事也无。师又打。云毕竟作么生。师复打。僧转身而出。茶后叙话次。师云汝如今要那里去。云浙中。师云浦城关难过。云也不妨得。师云或有人与汝索公验又作么生。云他家自有通霄路。师云此是古人用过底。僧又云他家自有通霄路。师云假鸡声韵难瞒我。

　　居士问三世诸佛安身在什么处。师举拂云会么。士云拂子前见拂子后见。师云莫作这般见解。士云不作这般见解是如何。师云唤作拂子得么。士云不唤作拂子和尚唤作甚么。师云山僧不识。士云弟子亦不识。师云我不识汝不识亲切处道一句看。士云鼻孔下头垂。师颔之。

　　问一切法界海如何过。师云看取把梢人。

　　问久战沙场如何功名不成就。师云不到乌江畔知君未肯休。

　　问如何是太平家风。师云粗拳一顿。云此外还有也无。师云负恩者多。

　　僧竖拳云是何宗旨请师道道。师打云与汝相见。云杓柄在金粟手里为甚却在太平。师又打云汝还不知那。云可许某甲进一步否。师云许。云某甲有一问请师答。师复打。

　　师问僧那里人。云漳浦。师云是我乡里也。还带得我乡信来么。云带得来。师云何不拈出。僧竖拳。师云此犹是途中拣来底。云和尚认不得那。师休去。

　　居士问和尚行繇云因事逃出。未审为什么事。师云愁人莫向愁人说。士云但说何妨。师云说向愁人愁杀人。

　　问无说无传如何是真说真传。师云恰值牙痛。

　　因盗佛脏者。师设问云常啼菩萨卖心肝为什么如来不肯舍自。代云事难方见丈夫心。又既是太平为什么有贼捉。代云祸入慎家之门。又劈开佛祖肝肠。正是作家手段。为什么唤他作贼。代云众眼难瞒。

　　二僧参师云。二人同行鼻孔那个最重。一僧云和尚试定当看。师云却是汝重些。僧云莫涂污人好。师复顾。一僧云汝又作么生。僧喝。师云洎不问过。

　　问不到水穷云尽处。争知觌面是檀郎。如何是檀郎。师云头不梳面不洗。

　　问如何是祖师心印。师云籀字不成文。如何是清净话头。师云茅坑筹子七横八竖。

　　问狮子出窟时如何。师云吓杀阇黎。僧拟议。师便推出。僧次日乞偈。师示云牙如剑树。眼如铃突。出头来海岳惊。百兽闻风何避处。终须脑裂任横行。

　　问七七前明不离暗。七七后暗不离明。政当七七之期明暗两忘时如何。师云逢人但恁么举。云隆冬严寒伏惟和尚珍重。师云逢人但恁么举。云庭前柏树翠苍苍。江上梅花春漏泄。师云逢人但恁么举。

　　问如何是和尚家风。师云客来无款待。一盏白蒿汤。僧礼拜云。勘破了也。师云上座家风作么生。僧竖拳。师云却是山僧勘破汝。

　　问南泉斩猫意旨如何。师打一棒云会么。云斩后如何。师云汝是死汉。

　　师入堂呈拄杖云垂钩四海为钓狞龙。政当恁么时莫有上钓者么。众下语不契。师云拟钓狞龙。虾蟹也不遇。便转身出。

　　又一晚举拄杖云。拄杖子要卖与人。有要者请出来还价。一僧作掀桌势。师云莫搀行夺市。一僧云不劳拈出。师云不是买客。一僧云勘破了也。师云勘破个甚么。僧喝。师云勘破了也少顷云既无人买且退去。明日再商量。

　　问春日鞭泥牛。过在什么处。师云为伊蹄角不全。云忽然蹄角俱全时如何。师云春光任踏烂。僧无语。师打云泥牛泥牛。僧礼拜。师云堕也堕也。

　　师问僧那里来。云天童来。师云玲珑岩上一句作么生道。僧喝。师云好好借问乱叫作甚么。僧无语。师便打。

　　问疋马单枪直入时如何。师云山僧退身三步。僧喝。师云喝后聻。僧又喝。师拈棒打。僧走出。师云何曾解恁么来。

　　问一大藏教如何演唱。师云碧斑邠豹剥。当滴帝都丁。云某甲不会。师云玉篇里看取。

　　问疑团击碎时如何。师云大地一轮红云。龙得水时添意气。虎逢山色长威狞。师云未是汝境界。僧礼拜。师云果然果然。

　　师问童子明普云。汝解唱山歌么。云不是我境界。师云如何是汝境界。云替和尚敲背。师云可惜敲不着我痛处。普连拳敲云和尚还知痛么。师笑云这小驴儿也会乱做在。

　　一日收碗次。师云除却碗内底与汝吃。云不吃。师云为什么不吃。云从来不饿。少顷普吃饭。师云汝道从来不饿。即今吃作甚么。云和尚错会不少。师休去。

　　问黄花为什么九月开。师云不恋秋色老。懒与群芳同。

　　问一箭中的时如何。师云许汝好手。僧礼拜。师云还我箭来。僧无语。师云箭也无说什么中的。便打出。

　　问丹霞烧木佛院主因何堕须眉。师云实无此事莫谤古人好。云争奈公案现在。师云一人传虚万人传实。

　　师问僧贵处那里。云杨州。师云腰缠十万贯。骑鹤上杨州。汝作么生会。云有意气时添意气。不风流处也风流。师云即今事作么生。僧一喝拂袖而行。师云且来吃茶。云也不消得。师休去。

　　师一晚堂前大叫云。外面有贼大家快出来。众默然不动。师云苦哉更无一个解捉贼。便归方丈。

　　问廓然无圣为甚金粟有五圣。师云官不容针私通车马。

　　弘祖改号英山。师问如何是英山。云巍巍独露。师云如何是弘祖。云十年后此话大行。师云偶尔成文。云释迦老子三藏十二部也是偶尔成文。师云汝见个什么道理敢与么道。祖无语。师云将成九仞之山犹欠一篑之土。

　　问如何是夺人不夺境。师云无汝出气处。如何是夺境不夺人。师云阵云横海上。如何是人境两俱夺。师云暮云千里色。若个不伤心。如何是人境俱不夺。师云林中观易罢。溪上对鸥闲。云某甲却不恁么道。师云情知汝恁么也。僧进语。师便打。

　　新到三位参师。云三人同行必有一智。那一个是智底。僧俱无语。师云随群逐队汉。

　　问如何是道师。云脚下看取。云如何是西来意。师云白雪飘空。僧无语。师云冻杀也不知。

　　居士问抬头正眼佛祖家风。劈面提持明星意旨。如何是明星意旨。师以拂子打圆相云还见么。士云某甲有个会处。师云作么生会。士云三个柴头品字煨。团圞共说无生话。师云不如礼拜好。

　　居士问广额屠儿放下屠刀立地成佛。弟子即今无刀还解成佛否。师云只要居士承当去。士沉吟。师云拟着即差。少顷士举偈云本来无挂碍不必云休了。风生水起波。云散月仍皎。师云如何是仍皎底月。士又沉吟。师随示偈云风生水起波。云散月仍皎。句里有淆讹。机先荐便了。君不见放下屠刀广额儿。成佛只在刹那时。丈夫汉莫自欺。世事茫茫徒尔为。士欣然礼退。

　　(安庆府怀宁县信官李鲁相同众居士
　捐赀助刻祈合家平康百事如意者)

　　百痴禅师语录卷第十七终
嘉兴大藏经　百痴禅师语录


　　百痴禅师语录卷第十八

　　嗣法门人超宣等编

　　法语上

　　示超方张居士

　　生为世间伟男子。既信当人分上有此一件事。须是发大勇猛大精进。向父母未生已前。直下一踏到底。如金翅劈海快取。龙吞狮儿呀吒。壁立万仞。尽乾坤都卢是个解脱门。更无丝毫许障碍。方谓之透生死关自由自在也。独不见古来在家学道底庞居士。乃其第一等样式乎。他当时问马祖云不与万法为侣者是什么人。祖云待汝一口吸尽西江水即向汝道。士于言下大悟。厥后笊篱为业。参历诸方。气宇何等雄壮。风神何等潇洒。居士试自看汝的鼻孔与他有甚分别。面目与他有甚差殊。决而行之。实而证之。断然不在彼下。若犹是今日三明日四。半前半后。根蒂弗牢。东走西奔。记些少糖言蜜语便以为足。便以为受用处。吾恐没齿堕在知见网中了无透脱之期。不亦深可惜哉。故略书以示。幸毋忽。

　　示洪禅人

　　吾有大病非世所医。且道古人具什么病。又云山僧不解答话只能识病。且道古人识什么病。若会得自己病处便明古人落处。明得古人落处。至于乃佛乃祖。六道四生同一病源。亦了了知其落处。所以道是病人皆有。惟人能自知。能知则不惟无病时为无病。即有病时亦无病矣。但此病弗从外得。余因记昔日曾患此病。忽于热闷中吃着一味恶生草药。不觉通身汗出。全体帖然。迄今药性稍谙。凡遇获病者悉以己验之方疗之。要不敢辜当年大医家手段耳。只如曩者禅人以病意询余。书答云与汝拄杖子药头尽情撒下了也。更欲如何若何。转恐离药求病。虽然此犹系纸上传来之方未能顿愈其待觌面与一针庶有瘳乎倘又曰此病佛亦没奈何咄咄也怪山僧不得。

　　示成立徐居士

　　万法归一一归何处这一语多少省力多少径截便与么悟去已落第三首何况于语句中作情识限量耶殊不知当人个事原自灵明秪为情识所障不能透脱故先圣出兴逼弗得已略垂方便以示人参究名曰话头名曰开心地锁题子嗟见今时学道者罔测本旨句里抟量如斯迷锢日深毕竟难了生死若真欲了生死除非具大力量一咬百杂碎万别千差悉皆朗然照彻始足称宇宙间成功立志士然此亦因居士致问不觉顺笔葛藤更寔认以为法语而珍藏之平白地上听人处分不少矣。

　　示声山上人

　　水流风动鸟语虫鸣乃至管弦画角悲歌斗诤之声悉是显发自己秘密宝藏时节信耳闻信目睹信手用信脚行无一处不周无一处不透倘要诸方口头边觅玄妙笔尖上讨葛藤则又当面蹉过埋没生来多少风光也虽然此个说话犹是曲为权宜切不得牢把认着更须识有叫不应山一所在秪如叫不应山一所且道有声耶无声耶若道有声为甚么叫不应若道无声叫者是阿谁向这里豁开双眸尽力踏倒方知五祖和尚云任运不知名轻轻着眼听水上青青绿元来是浮萍。

　　示光禅人

　　英奇衲子以大道自任其卓识自然过人终不肯堕入他家淡醋瓮里若夫眼目不清徒习几句腐烂说话便欲速成取价遇着等闲阿师滥为印可去后未免上行下效轻易法门真所谓出佛身血造大妄语一盲引众盲相牵入火坑也近来参学辈与出世为人者比比皆是每念及此如矛刺心光禅人汝倘有意为法门柱础急须翻却从前窠臼再来受煆炼始得不然秪是野犴之流相随乱统去矣。

　　示询野张居士

　　力究此事于二六时中硬剥剥地不为物欲所染不为得失所拘恁么挨将去至日久年深忽然觑透父母未生前本来面目便见快活受用然犹未可以为足更须拨草瞻风觅个咬猪狗底手脚受他恶辣钳锤方得八面玲珑卷舒自在与唐宋诸在家胜士同其正因而不悖耳询野居士六旬得一真实履践迥脱诸缘山僧偶与征勘知于此事微有契会处惜未曾啐地一番故施机发用不无固滞因书数语以鼓其猛锐要使异时相见如旗枪对垒者流乃堪入作白云端和尚云悟了须是遇人若不遇人恰似没尾巴猢狲才弄出人便笑旨哉斯言。

　　示心禅人

　　不是心不是佛不是物古人与么道三百六十骨节八万四千毛窍一齐败露了也直下承当底如龙得水似虎靠山若夫根机迟钝锥劄不回亦不妨将此个说话咬来咬去看毕竟是个甚么忽于词穷理尽没奈何处蓦地咬断一生参学事毕然虽如是倘到莲峰门下三十棒未肯放过在。

　　示尔杖魏居士

　　山僧初住莲峰众无有知者居士独审实弗忘偕令兄以首谒此其善始也往来三载又荷众等敦请出世拳拳然于心不倦此其善终也既善始亦善终居士为人至矣尽矣虽然秪如古者道汝有拄杖子我与汝拄杖子汝无拄杖子我夺却汝拄杖子居士且作么生会若向这里会得便知山僧与居士日在大光明藏中握臂金行虽千万劫不能变又何三载始终足为限量哉聊笔以志于后时玄默敦[片羊]孟春念二日。

　　示恒禅人

　　寻常做个粥饭主人接待来往亦须办一点恒心勤苦维持方免过咎何况欲取佛祖无上妙道可不办一点恒心向根蒂下切切提撕乎故古云无一法从懈怠懒惰中生又云久受勤苦乃可得成此系真实谈匪虚诳语也然无上妙道以勤苦得缁素眼目尤贵分明近有一等没地头底虾蟆蚯蚓窃些少水墨便于四处兴波作浪为害为殃参学家若不具个眼目直下与一刀两段未免误陷他草窠泥窟里辊出辊入无有了期兹者禅人年届不惑志尚自强远寄白纸一张求示山僧因为书以劝勉而终不敢好肉剜疮若是庆赞底句则别有在秋风萧索秋空寥廓探梅山高岁岁如昨汝其知之靡多嘱。

　　示柱石李居士

　　在家菩萨笃信斯道极力精研者甚是难得盖尘欲烦嚣名利缰锁多不能摆拨将去故无始劫已来真正面目日益昏迷无繇露现惟要一二具夙根底虽处世缘中弗为世缘所转把自己从前蕴不净的胸次放在一边牢定脚跟平实践履以至大安稳大解脱田地然后随其力量顺其正因先知觉后知先觉觉后觉众共推崇曰法门柱石始克当非誉也居士法号柱石兼以笃信斯道余甚欣慕不觉忉怛如此。

　　示牧书记

　　南匾头气盖诸方若不得云峰一激几向药汞银里毒杀后果于慈明室中打彻赵州勘婆公案自尔横拈倒用拨转须弥以三关语验学者较之在泐潭时相去何啻天渊乎大抵参学人虽具正知见亦要遇人如不遇人犹为见刺所惑不能自在汝诚有志与释迦作苗裔直须勇猛向前洞明大法使南匾头老赵州望尘而拜也。

　　示梨园众善友

　　尽世界是个戏场尽世界人物是个戏子尽世界人物倏而生倏而死倏而幼倏而老倏而端严丑恶倏而荣富困穷种种奇诡种种变幻总是个戏谱故我佛如来识破此中关目弃皇宫入雪岭修行悟道乃至三百余会演出五千四十八卷末后拈华示众以正法眼藏嘱付摩诃迦叶一本传奇骇人观听由是四七二三迭相唱和天下老和尚莫不竿木随身逢场作戏为一切人指出本来真面目以与佛祖面目相肖只如本来真面目汝且道毕竟在什么处若谓闹浩浩底是静悄悄时作么生若谓静悄悄底是闹浩浩时作么生这里挨得身转即心即佛非佛非心麻三斤干屎橛不得唤作拳头唤作甚么从上千差万别悉已透穿其或未能只知事逐眼前过不觉老从头上来虽欲游戏宁可及乎兹因居士远来求示故借笔尖头说本色话幸自努力修持切莫如疾风过耳也。

　　示莲雨上人

　　祖师门下事如汪洋巨海无有边际自非负过量底人向未举已前一口吸尽亦安能发波涛垂雨露使大地含灵坐在莲花国里庆快靡穷哉禅人有意为祖师门下客须是真实恁么方有共语分然事无一向不免摘两则熟烂公案与汝做个解交记得僧问智门莲花未出水时如何门云莲花出水后如何门云荷叶出与未出且置唤什么作莲花又镜清问僧门外是什么声僧云雨滴声清云众生颠倒迷己逐物不唤作雨滴声毕竟唤作甚么此个话端十二时中倘能猛着精彩不间闲忙动静卜来卜去忽然卜得着便见二老宿立地处好与一顿拄杖古云佛法无多子久长难得人幸勉旃毋自退屈。

　　示一我李居士

　　天上天下惟我独尊此黄面瞿昙初出母胎时带来一星火种直至千百余年受光明者固多遭焚烈者亦复不少近代参学道流每遇恶辣匠首劈头一点非惟不知自己光明落处抑且退悔而甘却步如是欲惟我独尊之旨昭彰天下难矣独不思惟我独尊之旨人人本具个个不无苟信得及作得主硬靠却恶辣手段受他千煆万炼胸次干干净净无有丝毫玄妙道理蓦地踏着此脉便与黄面瞿昙同一根源同一鼻孔出气尽虚空界是一我体尽虚空界是一我用正当恁时或有背地把火底如何若何切勿放过然山僧与么道须眉不知燎着几茎试问居士还知么。

　　示恒正禅人

　　真正出家儿担囊负钵恒以己事未明为急务决不在观州猎县悠漾过时故随所住处或得一真正善知识与己相应便志心皈向朝叩夕参无有懈倦及乎日用施为理事接物语默动静俯仰折旋又皆出于至恒至正之道若一丝毫虚诞焉偏曲焉则非恒正矣大抵吾人自删须铲发以来立品行持实不外此其余事例匪止一端总未见十分要紧也。

　　示医士姚履康

　　我祖西来只单传一味草头方与人起死回生除病释痼参苓杏橘非所用之后代儿孙不善医诀将一味草头方添出许多君臣药料致使药愈多而病愈剧以至于不可救者比比皆是若是察脉通神底手段生机一路自然迥别有时以毒攻毒有时以剂遣剂有时以黑豆换人眼睛有时用砒礵活人性命决不琐琐屑屑东撮西拈所谓烧尽千卷书做得好卢扁者此也然此一味草头方毕竟是个甚么居士契心已久山僧宁敢瞒昧昨半夜三更木上座忽然头痛叫苦不知犯何病症倘得灵验草头方寄来妥妥怗怗为伊医治山僧自当备药钱以谢试问居士还肯否。

　　示近德居士

　　处世间能行所当行之道慈心济物进退不失其宜者近德也入法宅能亲所可亲之人纯心克己始终无有异念者亦近德也近德之义广矣哉居士字近德忽欲求则语征信余何敢执柯伐柯但就伊生平敦笃为人处略为举扬以见其名实相称即异日不患不明斯道红尘堆里闹市门头皆伊出身截径矣更有一偈大道分明绝覆藏惟人笃信自支当红尘堆里翻身转一朵芙蕖遍界香。

　　示海珍禅人

　　达磨祖师于西竺国拾个无价奇珍便把不住航海而来游梁历魏要贱卖与人可惜无人识伊返成滞货迨去少林面壁九年却被一佯输贼汉彻底荡尽从此懡　而逝只履翩翩熊耳山头风清月冷谁知这贼汉更把不住遂于此土大开店铺诳呼闾阎以至代代相承分支列泒儿孙忤逆多用白拈手段劫去劫来而未有穷际山僧既撞入他群队亦似把不住欲将此个奇珍人前卖弄有眼辨手亲底急与拦胸夺却不为分外设或差之毫厘性命已落山僧手里珍禅人汝之奇珍端的又在什么处山僧且放汝过试一一拈出看。

　　示经廷李居士

　　若欲参透父母未生前本来面目不在多端秪就此父母未生前如何是自己本来面目一句恁么参去无有不透如孔一贯颜喟然世尊拈华达磨不识以及天下老和尚举拂竖拳行棒行喝皆显露此本来面目也能明其旨方知儒释无二致凡圣总同源非可以肤见较量矣。

　　末代道流不求妙悟只要耳朵边听些长言短语蕴在肚皮里以为佛法殊不知此乃杂毒贻害更多故真正学道者须一切放下空唠唠地不退时习工夫便到悦处光景且作么生是悦处光景灵云见桃香严击竹。

　　示日休维那

　　孝为百行之首从上佛祖莫不依而行之故石霜南归睦州织屦盛名远播至今犹挂人齿颊间谁谓我出家儿生身父母可抛弃耶予尝低回往事瞻恋白云自念欲养无由未免兴悲风木然犹赖此一着朝夕报答亲恩古所谓一子出家九族生天宁不信然乎日休上座汝既知以孝为本又幸老母在堂临别乞数言为征予亦何敢相负石屋珙和尚送大维那省母偈云桶箍爆处见根源熟路重行三月天日暖北堂萱草绿对娘莫说老婆禅只此四语今日看来觉用得着便还有末后句子且望汝永嘉回棹时向汝道似不必预搔待痒也。

　　示顽禅人

　　王夫做得纯熟直下如一块顽石风吹不入水浸不烂忽尔点头自肯参学事毕禅人不远数百里来乞予语切莫作等闲持去空悬诸残壁上所贵具个决烈志气不被夙障迷沉二六时着实揣摩到无疑地应用始觉得力倘揣摩不着实纵使把须弥为笔展虚空为纸书得文文彩彩玲玲珑珑于汝分上尽是隔靴搔痒吾恐五峰岩下翠竹丛边犹有人不肯汝在。

　　示黄道婆

　　这盖天盖地一着子虽曰人人本具亦要自己信得及作得主行得到方能觌体现前随处受用否则未免唐丧光阴为尘缘所障蔽终其身没出头分行福道人以古稀之年于此门中微有契入故其偈语真实悉该本领在今时闺阁辈岂容易得哉昔凌行婆郑十三娘见地透脱作用高超尝与诸方老宿机语敲磕千百世后尤令人惊叹不已道人汝更须知之勉之庶不负此回相见而可称为女中丈夫以与世间作大榜样也。

　　示仁侍者

　　仁侍者自己卯春偕予入闽来不惮跋涉艰辛概以敦诚用事盖有五年矣一日思归欲于浙中寻个处所闭关操持己业予固知其志之可嘉亦谅其势之不可留也因书数语以示曰衲僧志气要担当个事须一直到底无生贰心纵遇恶风巨浪造次颠沛不可改元初所守及其接物待人尤贵平等摄持宽怀忍耐自然为一切钦仰一切信服何者处己待人之道古今贤圣共繇反是则与贤圣不相侔而难以入世若夫关中日用汝自支当山僧不用喋喋也。

　　示具眼尼超方

　　欲为宗门下超方人须具超方眼目负超方气宇用超方手段不论是佛是魔是凡是圣千般伎俩万种神通当头都与一掴设有分毫恐惧心退缩心则临场对敌性命难存岂止弃甲曳兵走五十步百步已乎不见当时末山尼了然禅师因灌溪和尚问如何是末山尼云不露顶如何是末山主尼云非男女相溪喝云何不变去尼云不是神不是鬼变个甚么溪乃服膺作园头三载看者师僧虽处女流中宛有丈夫之作不妨千载后为鉴为龟今日或有问上座云何不变去这里下得一转语恰好自与末山尼把臂共行真为具超方眼目负超方气宇用超方手段虽然若遇撒网底人汝又如何避他。

　　示勤田头

　　守贵正学贵勤能勤其学功可成能正其守身可立身立而功成虽佛祖不过是也譬若种田先要基址牢固无有偏颇方可用力耕耘朝夕灌溉苟基址弗牢未免有崩缺之患耕耘弗力奚能获数倍之收此道理所易明汝所素谙者汝谙之予乃书之予书之汝宜信之信之者何惟有正其守勤其学已耳。

　　示景旸丁居士

　　有祖先已来惟务单传直指初无许多委曲钝置后昆倘或落言诠成露布便失却单传直指之宗去祖先远矣况此一件大事亘今亘古历历虚明从无始劫至未来际悉为自己根本动静起居全承他力名曰涅槃妙心又名曰当人寿量须是休歇到一念不生处迥然超绝则头头物物廓尔现前古人所谓运出家财一得永得受用宁有穷极耶景旸居士生平所作阴骘甚多兹以从心之岁不惮跋涉到山恳法语为寿余盖深赏其虔乃不得已落言诠成露布若此然犹未也更试与拓虚空为楮借须弥为笔放出四大海水磨无烟墨书个仁者寿三大字一任展挂堂前令见闻人欣然仰羡拍手而歌曰春风拂槛兮华开函关老叟兮复来眷眷不忘兮予望愿寿琼酥兮一杯政当恁么时居士又且以为如何试道道看。

　　示文印禅人

　　祖印繇来无篆字如何文彩已全彰除非自解亲提起未免随人话短长文禅文禅且作么生提起也直饶提得起更要汝打破来方与相见。

　　示鉴宗知客

　　古云三贤固未明斯旨十圣那能达此宗此宗既十圣不能达汝且作么生鉴须知衲僧手段繇来迥别吞佛祖越圣凡融古今离学解如巨灵劈太华一劈无余长鲸吸沧溟一吸到底自非恁么猛利恁么力量而欲洞鉴此宗为克家种草甚难甚难德山见龙潭于吹灭纸烛处知归韶阳参睦州于掩门拶脚处契悟虽师家钳锤妙密使然亦系自己夙禀英灵所致此乃宗门中第一等人汝又不妨借以为鉴忽然鉴得他破咄德山韶阳二老冻侬正好唤来掇茶。

　　示江以初

　　最初一着不可名模拟涉思惟剑去久矣试问以初居士到此如何转身切莫自昧风光带累傍人叫屈。

　　示张鲁白

　　欲洞明祖翁家里事不必更问别人别人所说底书底是他家里事于居士分上总无干涉直须自己牢固脚跟向未生已前一觑觑透便解骑虎头收虎尾为如来种草否则未免虚弃居诸被乱藤短葛引将去矣然长庆者个说话犹属诸方旧套还有尖新句子待居士五蕴山点头时再为道破。

　　示宣首座

　　从上尊宿履践此事直是透到无纤毫过患处方敢居人师位自然应用接物不失其宜收放拈提着著有据岂似而今列刹相望炫利沽名混乱正宗瞎学者眼甚至自作请书而乞住院自扬己丑而滥付人如此等辈虽处一方拥百十众打板过堂亦奚益之与有所以云多虚不如少实多言不如守默古人干干惕惕向深山穷谷中长养圣胎钁头边觅一个半个报佛祖恩者大都为此韵峰公亲予有年甲申冬曾受嘱矣兹移舟去长庆求书一语为则余故以今时可痛可悼者晓之至于临济正脉夺食驱耕手段谅已久谙不用山僧画蛇添足也。

　　示独露道人

　　佛祖阃域衲僧慧命非大根器大力量者不能透入负荷得去道人数十年来屏去纷华留心此事亦肯负荷亦有透入处但机语敲磕似欠精纯更须勉旃方为全美虽然闺阁之流尤不易易也山僧平日无甚沙糖蜜汤甜人口舌既到这里一任笑杀傍观寿诞在即谨以如意为赠佛法耶人事耶汝自知之不可忽不可忽。

　　示天申西堂

　　扶荷正宗要有把持有骨气孤迥迥地不比流俗阿师上人门户希名苟利设或得一住处正宜谨守埋头时节到来自然香飘果熟及夫接引当机辨别邪正切莫造次匹之等闲冬瓜印子东搭西搭使一等焦芽恶稗混入我法门中也汝其执此以自勖岁在庚寅夏五金粟元山僧书。

　　示云渡郑居士

　　云渡居士与山僧素未相识偶于梅溪院中一晤宛如夙契临别袖纸求法语以为征证山僧自思寻常无法与人如何有法语书与居士耶虽然无法之中亦有法焉无说之中亦有说焉君不见六角亭前小钓垂一溪春水绿漪漪兰舟桂桌歌声滑似与维摩对语时即此是法即此是语居士但恁么信去方知参禅念佛相去不较多也。

　　示笔浪维那

　　一拳拳倒黄鹤楼一趯趯翻鹦鹉洲有意气时添意气不风流处也风流此远祖白云端和尚颂也上座是楚地人今既已承嗣予须有恁般作略恁般机用方可为人天眼目与从上一队老瞎驴蹄角相肖予病后笔倦不欲多书幸自知之无陨厥声可矣。

　　示香海书记

　　绍隆佛祖慧命以平正心术为基本孤孤迥迥一切随缘或遇着本色禅和深锥痛劄使伊蓦地知非久久推拨弗去才是好手决不可欲速见小取笑大方如布袋盛灰到处成迹若夫胸襟内流出笔尖上写来亦要触目光新不失单传直指之道而后可垂继无穷冲楼跨灶者也。

　　示印侍者

　　临济宗风流传千古皆英特俊流克绍负荷决非劣根躁进者所能希幸万一年来法窟滥觞大可怜悯金粟无甚闲气力与他角短较长唯杜口省躬图个安静过日足耳虽然一概与么去临济宗风何止扫地而尽所贵后生具老成节操毋蹈今时蹊径便是不辜山僧呼唤处而可与异日商略大事者也。

　　示典铺王奉萱

　　苦乐逆顺境缘迷尽多少人亦悟尽多少人迷者遇逆则生苦遇顺则生乐因乐起贪因苦起嗔妄业熏成转转弗已愈见其迷矣悟者遇逆不以为苦遇顺不以为乐因逆修定因顺修慧慧定圆融日积月累益见其悟矣然而此等境缘虽属定分以智眼观之总于吾道无所碍也且作么生是智眼居士试向动静闲忙中真实体究自然宝藏豁开获大受用政当恁时忽若有人持东平镜赵州衫来不作贵不作贱汝又如何还价山僧立契券已定待居士讨个分晓证据始得耳。

　　示溥西堂

　　六祖下南岳让至我径山老人为三十五世源源有准代代无差究其旨归无非廓扬正眼展演全机彻底为人直截痛快并及惊蛇打草鬼出神偷布网张罗据款结案总从自得自悟中来所以一模脱出如镜照镜似空合空无半点淆讹无丝毫渗漏脉远流长历年而愈光大也圣墨公受嘱已久兹破关入盐省觐余乃书其从上相承大概若此复拈一偈以尽之云正脉流传光且大祖孙相继振家声个中机用天然别要在当人勉力行。

　　示道眉侍者

　　莺吟燕语麦秀花香头头是道更不囊藏咄与么说话赚杀人何故为伊大煞成现日见日闻无有能知是道者或云道在日用日用不知只此不知处便是真知处咄与么说话秦山土地未肯点首在初学后生不向这里抖擞精神真参实究往往遇苦乐爱憎境缘摆拨不下如何抵敌得生死耶僧问赵州如何是道州云墙外底又僧问南泉如何是道泉云平常心是道果欲抵敌生死且将此两转语刻刻提撕蓦忽眉尖放光咄是什么道好与笑三十年。

　　示解为书记

　　古人为法真诚动经二三十年不辞艰苦凡所见闻有一言半句利益于身心者皆信受依而行之故末后子孙绵远正脉光大千百世下犹令人想慕焉迩来宗风淡薄禅流多弗自信东舍挨冬西邻度夏啾啾唧唧鼓煽是非每遇上堂小参普说等事似鸭闻雷如风过耳要明佛祖向上机撑持大法那里洎在柱上座亲近予虽未甚久然而一片真诚与香林远公纸衣记录者率相类予嘉其行遂以重荷托之至于出与不出为人不为人之语宜自辨取予未敢学蜾赢之负祝螟蛉也。

　　示果铺宋华卿

　　真实做工夫底人就所参话上打成一片虽在闹市街头着著有个转身处蓦忽不觉不知秤锤扑落方信郑州梨青州枣原非别物等闲搬弄出来便觉光鲜夺目腾价百倍德山老瞎秃与汝运水添薪临济小厮儿正好量米打碓若或把捉弗定半信半疑即珍货满前尽属眼中青翳生死要紧事何日了耶流光似箭鸦鬓如霜华翁华翁幸其勉诸。

　　示正中上座

　　何以止谤曰自修何以息争曰无辨文中之言实足鉴也山僧出世十余载膺此莫大丛林挈挈波波受尽疑忌讪谤其所以疑忌讪谤我者皆是生平自命为护法为宗师爪牙捷便贪利图名与庸俗等比呜呼法道不古世情可畏有如此哉何况汝在学地中操持未久疑忌讪谤固其宜尔但能维之以正守之以中日用活卓卓地上无忝于佛祖下无愧于朋侪自然水到渠成风行草偃虽彼疑忌讪谤亦且化而为敬信矣只如德山临济出世弄个惊天动地一着子到衲僧门下不满一笑汝且道衲僧有什么长处忽若逢人问着也须解笑解弄始得。

　　示恒一知客

　　客来须看贼来须打忽然半夜三更人面似贼贼面似人有什么辨处这里儱侗不分生平眼目何在倘若一齐放过性命已落他手里了也灵利汉才闻举着如水上捺葫芦活辘辘地便能擒虎兕辨蛇龙铲除佛祖命根与大地众生为冤为害其或未能文殊举起玻璃盏非惟对面懵然抑且韩大伯不禁傍观拊掌矣恒一公以予将远行袖纸乞书故道是语以策之时甲午季春之二日。

　　示文卿吴居士

　　生身父母人人已知本有爷娘个个不会若欲会得本有爷娘当于二六时中返究本有爷娘毕竟落在何处时节到来筑着磕着觌体分明随机露现所谓累劫冤亲藉此解脱何况生身父母弗获安居也耶文卿居士母孔氏寿登八十而逝兹欲回洞庭治丧恳求警语遂书最紧切一句以感发其痛肠庶几风帆之下正好思惟哀恸之余无有退悔云荐偈附后偈曰击碎洞庭波底月翻身露出碧珊瑚从兹踏遍无生国历历清光永不孤。

　　示照禅人

　　参得到说得到又须行得到行若不到则所说所参终属虚妄如今时一等阿师希图大刹改易常规自以为条令斩新森严莫犯及乎待人接物全然行说不相应甚至狐媚污邪伤伦蔑教克众口以勾结贪夫乞书帖而夸张体面简点将来成个什么边事然虽如此就中不为所愚弄者能有几人耶具眼禅和手段迥别设或等闲借路经过何妨倒转枪旗一挨一拶教伊满面羞惭方显汝生平参学分是即是异日有把茅盖头汝亦当以此而自励也。

　　示隐知客

　　品诣衲僧不必在参禅学道上验其生平就寻常待客迎宾一言一行或真或伪或怠或勤便已觑破了无遗蕴矣然而寡言者未必愚利口者未必智鄙朴者未必悖承顺者未必忠故善知识不以辞尽人情不以意选学者若是则品诣衲僧又岂一言一行所能摄哉隐上人出入丛林有年言行悉本端正予亦验之甚久兹因所请聊述数语为据忽若问参禅学道毕竟如何但矢口应曰幸自无疮勿伤之也。

　　(海盐县陈氏夫人法名超慧捐赀助刻祈令郎
　张　雁塔高登鹤龄弥衍并合家平安者)

　　百痴禅师语录卷第十八终
嘉兴大藏经　百痴禅师语录


　　百痴禅师语录卷第十九

　　嗣法门人超宣等编

　　法语下

　　示友荃孙居士

　　何物高于天何物厚于地何物逼塞于虚空何物养育于群类从上名公钜儒如裴张白赵苏黄辈皆不离富贵功名荷担此事只恐人不自觉未免受他笼罩无繇出头耳果能痛念迅速光阴时时着紧照破世间缘境同一空花然后将省要话头提之又提日用应酬迎宾待客都是下手得力处忽朝藩篱剖破全体现前回顾裴张白赵苏黄辈原来鼻孔亦秪在面上丈夫气骨岂肯让人选佛选官莫轻蹉过惟冀力行之深造之。

　　示石轩侍者

　　国师三唤活曜临门鸟窠一吹罗睺入命赵州斗劣不斗胜弄假肖真盐官扇破索犀牛抛钩掷钓山僧寻常待汝总无如是体裁但有事即唤无事便休布毛自己抖擞扇子自己簸摇谁胜谁劣各人分内事各人照管而已大根器大力量底汉不消絮絮叨叨直下一踏到底管取烜天赫地若只半进半退欲图速效以轶先贤将恐后来打入骨董队里不可救药也章侍者相从数载深得予心予故书其所以然而又示其所当然者诚能依而行之则吾宗端有赖矣。

　　示一苇藏主

　　以字不成八字不是未审是什么字一大藏教是个切脚毕竟切那个字汝既为吾藏主还识这个字么华亭泽畔鹤唳莺啼明发门前水流风动点画时时显露绝无亥豕差讹直下便透藏有余辉设或疑蒙主不胜藏矣昔有僧问藏主字主良久若道伊不识字争奈是藏主何若道伊已识字良久如何便唤作字耶山僧更为汝颂出颂曰信脚踏翻华藏海轻移一苇度前溪瞿昙面孔曾亲见个字调音总不迷。

　　示西孟唐居士

　　吾无隐乎尔先辈名儒讲之甚熟为什么黄山谷被晦堂一拶却茫然不知落处此岂有玄妙道理综错其间秪为伊向玄妙中求所以转求转远也后侍堂山行岩桂盛开堂曰闻木樨花香么谷曰闻堂曰吾无隐乎尔可见解说话人不在多言只消轻轻点拨尼山骨髓佛祖面门悉已当前显露山谷顿领深旨时至理彰之语信矣山僧今亦有个无隐颂奉送居士岁晚何妨醉春来尚拟游玉梅三两树触着便心休但恁么会去晦堂山谷眼睛都在居士脚板下。

　　示始安禅人

　　情涛汹涌识浪动摇万惑交参翳昏日甚吾知其不能安也若要能安须究本始所以先圣不忍坐视带水拖泥多设方便教人看话头去妄就真至于大休大歇田地而后已夫大休大歇非安乎八境之风吹而不动二障之尘蒙而不昏十方廓尔一性圆彰佛祖圣贤弗外是矣嗟乎流光易迈时不待人世间虚名浮利一切境缘总属梦幻汝当知之策之着寔用工便是安身得力处也。

　　示针工孙华芝

　　一大藏教贴肉汗衫千七葛藤御寒破袄倘非具性燥汉向赤条条处直下承当未免返被牵缠无由解脱更或执此裁长补短打领剜襟要与本来面目相应远之远矣虽然从上也有个方便样子可以取则今试为汝举看僧问赵州万法归一一归何处州云我在青州做一领布衫重七斤果能二六时中捏定拳头咬定牙关单把这则公案密密觑捕忽地猛然觑着当知一大藏教千七葛藤犹如蜀锦吴绫回龙舞凤倒用横拈总是自家活计岂不谓之了事丈夫而出类拔萃者乎萃芝居士持白纸一幅求示予嘉其志向而乃为是哓哓也离此别觅名言请以问之东村学究。

　　示闇然马居士

　　英特俊流掉得源头入手便能觑透从上老秃奴杀活人底大手段如龙戏水似虎靠山草偃风行万化千变着着非泛常者比盖其灵光廓彻眼目精明一路生机初无倚傍庞蕴公一口吸西江张拙秀才一念不生全体现无垢老春天月夜一声蛙李弥逊天津桥上忽跃马是其人也苟非其人处红尘闹市中佛法世法未免打作两截生死关终不可破尚复望施机应物与从上老秃奴相肖乎昺道人一条脊梁硬似铁其蕴成佛作祖气概匪伊朝夕矣兹来明发纳原本契书山僧遂与亲佥花押去后随缘饮啄善自保任切莫置之冷地而辜负予也。

　　示冰梵上人

　　抚养出自父母人情之常抚养出自外祖人情之变处变而能安居常而不殆则外祖抚养之恩较之父母尤不可不报也然欲报恩当先究这报恩一念毕竟从何而起就里勇猛提撕时刻靡有间断忽地梦眼豁开便见自己安身落处与外祖同在光明藏中把手并行历劫不相违背更说什么报不报又何待索予言而能为报乎梵上人来说及外祖抚养缘由乞数语以展孝思予故示之如此复勉一偈云孝为入道基信是修行本修行圣可登入道恩无损君子贵温温谦人思蹇蹇一颗明珠掌上擎寒光洞烁千华苑。

　　示傅超舜

　　这一条泼天大路坦坦平平无有荆棘不论老少男女皆可依而行之但行贵有准过疾则易疲过徐则易弱不徐不疾不计程途步步踏前到家可卜矣只如最初一步毕竟向甚么处下脚僧问赵州狗子还有佛性也无州云无破草鞋脱与汝了也居士要行这条大路似此等破草鞋穿着亦免不得。

　　示竺先田居士

　　上根利智入此门来不用摘叶寻枝只消就根蒂下一刀两段生平积滞瓦解冰消譬夫逸骥追风瞬息千里虽有长鞭靡所用之得到与么田地便解呵佛骂祖拨月敲云或浅水滩边与牧竖渔夫同唱和或宝华座畔与铜头铁额结冤仇妙用神通品格意气总无过此迩来假鸡恶种分布诸方者甚多若非眼目精明洞破真伪未免茫然失宰枉受热瞒故曰参学须带眼眼正则所参所学俱正矣昨居士明发相见欲求数语为究竟遂并书及政当此时忽有问居士刀在什么处又且如何抵对不可辜负来机作恁般休去也。

　　示玉宇善友

　　凡欲杀生者当作自身观自身不可杀物命无两般此古德垂示语也然正当杀生时能作自身观者宁有几个呜呼杀愈多而罪愈重死死生生随业受报互相酬偿又何足怪乎玉宇丁公入丈室中乞戒杀文为警策以忏悔前罪予应之曰汝若能忏悔前罪则杀业当下冰消矣闲文安用耶古广额旃陀罗日杀千羊一日放下屠刀云我是千佛一数看他恁么做次何等直捷何等气概居士脚在肚下岂肯让伊是则是也须踏着寔地始得。

　　示子还姚居士

　　孔经国史诸子外篇居士家寻常茶饭然而语言浩瀚章释纭繁个中吃紧处向何处下手耶惟是当人本来一着如天普盖似地普擎圆陀陀没塞碍光烁烁绝囊藏就里构着毫芒便见佛祖与己无二己与佛祖不别应用随机头头始觉得力耳居士齿德俱优儿孙满座昼夜六时无甚闲事牵扰无甚余念系恋不此之务而更谁务乎只如最初下手处毕竟作么生僧问云门不起一念还有过也无门云须弥山但恁么看。

　　示印先优婆夷

　　森罗及万象一法之所印汝且道这一法在森罗万象内耶在森罗万象外耶离却森罗万象汝又唤甚么作一法耶机先荐取差之毫厘句后寻思失之千里虽然吾今试放汝过待汝寻思得着时然后为汝一印印定也未迟。

　　示定安禅人

　　心王不妄动六国一时通罢拈三尺剑休弄一张弓此古人定安大概也若夫情缘躁扰意识纷驰内主弗宁颠倒迷昧欲求其定与安也讵可得乎后学初机倍加惕励则旦夕无虚弃之工心性易明德业日进矣舍此而别求定安方法吾未之前闻也。

　　示佛觉禅人

　　汝既做晦珠长老侍者又是伊剃度之徒须不忘最初本志勤苦修持造到乃佛乃祖田地而后已若或央央庠庠堕在今时邪蔓恶种窝里则无腾跃时分埋没一生矣况尔师曾有偈示云圣箭今朝已入手寻常孰敢犯当锋异时拈向人前放射透阳城第几重只此数语汝之生平事业都在里许会则终身受用不会则世谛流布汝切莫作等闲得容易看空悬冷地供养便当了局今汝师去世已两年矣离师太早不无中道拗折之虞更宜亲依老宿再历炉锤庶几一枝圣箭收放自由而可为汝师出一口气者也然山僧恁么说话虽是彻底婆心旁观者未免咬齿汝其知之勉之。

　　示守空上座

　　佛真法身犹若虚空证得虚空时汝身与佛同头头无滞碍处处绝罗笼我今为汝保任此事终不虚也一枝华信足春风空翠庵中越样红虽然如是山僧已合吃三十拄杖何故不宜误陷平人。

　　示尔迈秦居士

　　不思善不思恶政恁么时如何是居士本来面目不思善不思恶政恁么时灼然是居士本来面目具逸群气概丈夫才闻举着如良骥顾鞭影而行又如关云长提百二十斤刀入万军中取颜良不见有退怯之相方与此事相应然道无难易难易在人苟或机思迟钝仍不妨把此话头日日提撕日日研究歌楼舞榭闹市空斋乃至箫鼓齐鸣车骑互发尽是触着磕着透露风光底时节既到与么时节说有说无说非说是说权说实说妙说玄杀活纵横无不在我所谓得底人恁么不恁么总得也尔迈居士不离世缘仕路而能研究此宗其真实蕴藉诚亦火里莲花世所希觏兹欲别入京都因书数语以为途中警策倘异日者踢翻佛祖臼窠摸着衲僧巴鼻六祖明上座自当望尘趋拜岂待马首归来山僧助喜已哉。

　　示新剃度此实

　　世间有三种累累杀多少人三种累者何身口累妻子眷属累财物家火累世人迷蒙弗醒被这三种累起了许多贪嗔受了许多烦恼造了许多恶业业报轮回生死苦海中头出头没不得解脱殊不知这三种累都是虚幻底四大色身食息强健一口气不来时还由汝躲避么现前妻子眷属恩爱难舍一口气不来时还许汝替代么财物家火寻常受用一口气不来时还容汝担带么既然不由躲避不许替代不容担带则此三种累果是累人切勿妄认恋着执为己有直须勘破放松随缘任运向生死事上发大勇猛精进心参透本来面目与佛祖同坐同行同修同证是乃称世出世间大丈夫也古圣有言毁形守志节割爱辞所亲出家弘圣道誓度一切人非此之谓乎元甫居士年五十六忽然勘破这三种累逐件安顿得宜遂持斋削发披缁受戒其力量担当大有过人者予为取名曰超幻号曰此实盖直许其能超幻缘而重勉以实参此事也且此事如何实参得透去听取一偈节届中秋月正圆善人圆顶亦如然从今力扫迷云障万里神光耀碧天。

　　示天昂续庵二上座

　　荷续此事寔非容易譬如负千钧重担向独木桥上过宁不战栗寒心者哉汝今既闯入这保社去后亦宜昂藏保慎不可草草匆匆贪图稳便学一等庸贩之夫沽名鬻利了生平事业也嘱嘱。

　　示雪上人

　　世尊雪岭修行二祖雪庭断臂真心卓见虽富贵忧患当前灼然不得而移夺所以末后光明烜天赫地孙孙子子绍续靡穷岂似而今底徒弄三寸鼠光巡门傍户全无主张见人道好从而好之见人道恶从而恶之殊可怜悯衲僧家个个具挺特气概既出头来当直截荷负以真修为急务莫只面前背后言行差殊如蚯蚓化龙逗到下稍依旧吃泥吃土僧问古德云上无攀仰下绝己躬时如何德云放下着汝且道上无攀仰下绝己躬又放下个甚么此去倘遇明眼人一任举似。

　　示一啸藏主

　　真正道流踏着向上一脉不在轻举躁动急于人知须是二六时中硬剥剥地孤迥迥地无丝毫偏党无丝毫倚靠因缘凑合自然水到渠成反是而欲勉强出头譬彼春风桃李非不可观但秾郁欠久长耳若乃苍松翠柏劲节高标纵遇雪冻冰侵坚贞益见儒者有云先立乎其大者则其小者不能夺也又云欲速则不达见小利则大事不成何况为人天师范而可欲速见小乎此等话端系上座终身树品边事故山僧哓哓及之至于全体作用纵夺施为看汝手段活脱山僧不敢捏定一边教印板上依模打将去也。

　　示玄池香灯

　　汝以白纸一幅求我写毕竟求我写个甚么若要诗与偈此时工绝律者固有其人若要法语与文章我肚皮里那有许多络索若要随意写几行持去供养我真书不会草诀未能涂污了这幅白纸也似可惜数日冗忙同汝辈搬泥垦土钁头边作活计且亦无这等闲工夫不如就汝本经上夜夜点火焚香朝朝折花换水蓦忽火光烁破眼睛堂内圣僧自为汝证据也况绿杨锁岸新竹摇风曲蟺低笙田蛙怒鼓是一首好诗偈是一篇新法语是一部大文章汝不仔细推穷返来觅我死句奚裨乎虽然死句也解活人只恐汝当前蹉过。

　　示卓庵西堂

　　少室宗风单传直指无甚花言巧语与人作道理抟量唯许英特之士向根蒂下打将出来自然掀天括地动众惊群谓之烈焰聚谓之摩尼珠谓之奋迅狮儿谓之金刚宝剑尽世出世间法靡有能过之者德山未离蜀时眼空四海及至龙潭于吹灭纸烛处豁然大悟便将生平疏钞掷之丙丁水潦和尚于马祖踏下呵呵大笑云百千法门无量妙义只向一毫头上识得根源跂步大方无如二老性躁直是俊鹞快鹰也趁他不着岂近日引蔓牵枝七叉八篆倚声附势煽是攻非者所能拟测其纤厘哉是故我辈道流根源既正则发诸语言见诸行事亦无不正然而不正者容或有之间居独处得座披衣凡此时中急宜黾勉操持以无负所举也。

　　示道存禅人

　　入丛林亲辅知识莫问院之大小众之多寡钱谷之厚薄十年二十年冲寒冒暑舍逸就劳汲汲孜孜打骂弗退才是真正道念参学作家然而亲辅非止一端己也有以道德亲辅者有以识见亲辅者有以材学亲辅者有以身命力行亲辅者寸长尺短各任所能要不失亲辅之大体耳上人亲辅隐野公甚久如上所言躬自历过但不知三唤汝曾三应否东司头汝曾听说佛法否扇子既破汝曾还犀牛儿否家肥生孝子国霸出谋臣忽地猛省一番也无难事山僧重宣数语以为悬记亲辅多年已有因万般施设契天真更须培养和平福方羡丛林无碍人。

　　示独明堂主

　　裂青衿而披坏服抛乡井而适吴邦此个志尚未入明发门已知之矣独惜明发门下无物与人不会与汝作冤家亦不会与汝打藤葛只有一所放牛场水足草足非窄非宽戴角擎头也由汝眠云踏雪也由汝而今且喜养得纯熟又要捩转鼻孔别寻去向呵呵何处非祖翁田地但犁耙上肩时较难耳古德云宁为其难莫为其易兢持谨守厥后自有一段好风光也。

　　示西目维那

　　西目奕公丁酉春受罗汉嘱矣秋携囊入超果相伴结冬复随至明发经春度夏盖不以得少为足而期跻阃奥力挽末学之颓风也偶一日因事告归并倩楮先生求书数语山僧笑曰予恶乎书哉透彻从前向上机当阳拈出电光飞罗汉冬瓜印子已劄破面门了也蓦然坐断孤峰顶白棒掀天振祖基汝何不信受奉行好就这里信得及行得去则孤峰顶上即是十字街头十字街头即是孤峰顶上释迦弥勒拱手归降临济韶阳吞声饮气以之振祖基无基不振以之酬师德无德不酬正法眼藉此流通恶邪见由兹寝息是则今日共住之心多年犹子之谊而不胜遥望拳拳者也倘或言行相违意识相左虽境缘泼天泼地秪成个昧本汉有甚交涉乎古圣方册纪载昭然时流履历亦足殷鉴慎之慎之幸勿掩聪而出转笑予之多言也。

　　示钱门超恂刘氏

　　身局闺阁中才二八年时便能发大信心皈依三宝虽家居薰习使然亦系夙根培植所致二者固缺一不可也信心既发诸佛现前所以经云信为道元功德母信能必到如来地又祖师云即心是佛心外无佛若然则信心岂容易发哉幽闲无事试将此心朝夕推究蓦忽彻去方知行住坐卧穿衣吃饭呼奴使婢以及语言喜怒等处尽是佛心尽是佛法尽是自己无穷宝藏而与古昔郑十三娘作用不移易一毫厘也。

　　示月川维那

　　宗风才举万里云收法令若行千峰寒色从上作家匠首皆具这个眼目这个机用所以惊天动地峻峭孤巍凑泊他不得扪摸他不着临济远祖云我二十年前在黄檗先师处三度问佛法的的大意三度被打如蒿枝拂相似如今更思一顿谁为下手时有僧出云某甲下手济度与拄杖僧拟接济便打盖其平生彻证超出过量不与时辈合水和泥者比比便是正脉便是源流便是耀古腾今大人境界也后代儿孙棋分星布未免刀刀仿佛鱼鲁参差参学人到此若善甄别则泾渭妍丑自分耳然山僧恁么道非惟凌辱先宗是汝觌体承当切忌唤钟作瓮。

　　示印明书记

　　显示当人顶　一着子不在多言只消轻轻拨动便已飞沙走石瞎却人眼了也若于世间文字上搜寻妆点许多花柳枝叶虽茂根本枯矣是故有志衲子出入丛林要与一切佛祖结冤雪屈一切众生释缚去粘须是直截单提脱离窠臼方契合老胡深旨罗山云我这里秪有一口剑剑下有分身之意亦有出身之路快哉斯言知音者少随氀　趁大队汉乌足以语此哉。

　　示超奇善友

　　人非生知贵在力学学而计之时日积之岁月未有不成者设或一暴十寒吾知其不能进矣参禅亦然时而鞭策日而揣摩岁月无虚度之功终身有实证之验祖翁田地四至契书一一分明一一了当名为绝学无为闲道人也虽然无为无事人犹是金锁难且道节角在什么处试下一转语看。

　　示超慧陈氏夫人

　　一切众生具有如来智慧德相但以妄想执着而不证得此是黄面瞿昙初证初得时大开口缝为今古人立个定案也何名智慧德相即当人一点常光照天照地最微最妙至虚至灵不可思议境界是也何名妄想执着即当人日用之中随声逐色恣纵虚妄胡思乱想不可遏灭境界是也妄想无暂停执着无暂解智慧德相如何得现前透露乎所以善知识见人问着不论是男是女便与劈头拈出宿有灵根底直下知归更不在絮絮忉忉其或未能领略父母未生前如何是我本来面目且将这个话端向行住坐卧处密密提撕刻刻穷究无丝毫间断无丝毫起倒自然妄想不生执着融化忽地筑着磕着智慧德相觌体现前宝藏豁开受用靡尽方信黄面瞿昙眉毛亦只在眼上也譬如明镜被尘垢所翳须假磨治之功镜光始现未有磨治日久而尘垢日积者良由当人弗肯用力耳武原张门夫人知有此事而欲参证了悟遂因其所请书数语示之并赠号曰智幢盖冀其智慧如幢光明特出为今古人立个标帜也政当恁么时唤作智慧德相早已描画虚空唤作妄想执着大似涂污自己明眼人前足发一笑。

　　示骏卿马居士

　　做成佛祖底人无一念要做佛祖若有一念要做佛祖便是驰求妄想不疗之疾只就自己生死事上打得透彻佛祖自然而至也近代禅流不曾参究自己事先要做成佛祖殊不知佛祖是什么面孔是什么长短如何做得如何成得即此要做佛祖一念从何而起且于佛祖分中还容得着么然与么语话犹滞一边未免后人据款翻案今乃再为说曰做成佛祖底人须念念要做佛祖若念念要做佛祖则勇猛精进直踏向前不到佛祖地位不肯休歇譬如官人发意到京城干旋要紧事业中道而还无是理也骏翁居士初不信有佛祖并不信有做成佛祖底人偶一回头便欲学做佛祖与做成佛祖底人眉毛厮结鼻孔厮拄非具大血性大力量安能瞬息千里腾雾逸群乎即此学做佛祖一念试问居士又从何而起而于山僧前后两说孰可孰否一一辨之雕弓隼旟画戟霜刀拈来皆佛祖机皆自己受用物也所谓入得此门千足万足再经作家炉鞴杀佛灭祖亦不难矣。

　　示珏峰上人

　　不负最初行脚志尽此身命靠着明眼宗师十载八载忽地遭他毒手所有伎俩瓦解冰消全体活鱍鱍无碍无拘便可随处作主显扬佛祖拈不出底生机为一切人抽钉拔楔打锁敲枷谓之教外别传向上关捩赵州茶云门饼德山棒临济喝总无出此也其或东泊西飘南寻北觅非惟虚费草鞋钱抑且杂毒入心结成痼疾不可医治矣珏上人从鹫公法侄甚久真实操履诚弗易得嘉平前袖纸求书予故略陈其大概以助喜云万庵曰比见衲子好执偏见不通物情轻信难回爱人佞己顺之则美逆之则疏纵有一知半解返被此等恶习所蔽至白首而无成者多矣呜呼古人吐句发言赤心片片汝宜痛念戒惩倍加坚固他时异日别当有好消息来也。

　　示体空上座

　　大圆镜体本自空寂妍丑诸像随至而彰吾人心体空寂亦复如是是故名为体空也三世如来证此体空成正等觉十方菩萨依此体空圆修圣道无边众生迷此体空沉没生死生死沉没转入转深积劫轮回靡由解脱岂不大可怖畏乎于是诸佛菩萨发大慈心行大悲行出诸语言征诸事迹种种方便种种哀怜无非救一切人去妄明真达此体空之理耳能达其理则不离世法而即佛法不断烦恼而证菩提将见诸佛菩萨与汝觌体无二汝与诸佛菩萨觌体不别也体空上座老年出家实修为众非泛泛负空名者比因乞语遂就本号书以勖之庶几无负此体空云。

　　示南玄董居士

　　参禅学道先从信心而发信心约有三种第一须信自己与诸佛祖本体不异第二须信佛祖留一言半句开示人灼然有个悟处第三须信世间幻缘皆障道之本不可贪恋执着苟具如是正信将不得唤作拳头毕竟唤作甚么一句子时时提撕默默参究一切妄境妄想摇撼弗动管取日用得力常光现前万别千差销释立尽也若或半信半疑前前后后话头提不起工夫做不上譬诸行路十步九歇岂能容易到家乎居士正信已具又肯入我门中求指点工夫下手处但依此说笃而行之实而证之他日相见便解呵呵大笑笑山僧潦倒无能错向笔尖下注脚也。

　　示沈慎斋居士

　　慎斋家居亭林镇为人谨厚奉佛精勤尝携诸同辈运载资粮入名山设供参礼知识深求大法风霜雨旸往还弗倦亦可谓夙有缘种浊世津梁者矣予领超果院事时曾来聚晤两次过此以后杳不相闻也今日没兴重逢宛似隔生面孔惜乎山僧这里无大法可深求无知识可参礼不过杜门守静与数十间汉做个穿衣吃饭僧耳汝真要参礼知识深求大法须向七佛已前威音那畔一踏到底如虚空具含万像于诸境界无所分别又如虚空普遍一切于诸国土平等随入尘尘刹刹是个解脱门方称了手否则秪是住相布施随流起倒虽斋百千万亿众皆有为功德边事于大法尚隔无数层也昔有僧问甘贽行者云行者接待不易贽云譬如喂驴喂马汝且道甘行者与么抵对还明得大法也未思之思之。

　　示照明禅人

　　汝求法语要我写七八句我云法语有何定准多则千句万句也有少则一字半字也无汝若向少处商量就中却有千句万句恒河沙劫谈不尽汝若向多处理会就中实无一字半字蟭螟眼里着不盈除非自己一旦知非漆桶子堕未能觑破源底也今且写七八句与汝本有灵明不分老少坐卧经行回光返照正眼豁开通身奥妙达磨瞿昙只堪一笑正恁么时毕竟唤什么作正眼咄。

　　示天衢李居士

　　栗棘蓬吞得下金刚圈跳得过殊不知自己是个栗棘蓬更教谁吞自己是个金刚圈更教谁跳大小杨岐飞沙走石瞎人眼睛好与三十棒这里见得通天衢路任汝往来没孔霜柯共我吹唱反是未免局守一隅随浩浩尘中消磨岁月矣初心之谓何而肯以自负耶。

　　示日本逸然禅德

　　逸公长老闽产也居扶桑日久风俗语音筹之甚熟尝念古印原梦窗诸禅宿入中国问道而径山虚堂老人曾在此方阐化迄今语录昭布若素若缁悉知有宗门向上事我黄檗琦法兄应长崎之请三四年来道法隆崇尊卑膜拜者争额曰活佛呜呼逸公首倡之谊羽翼之功岂少也哉一日远寄书仪求福严本师法语并嘱及索予数言附舻而去是不思大海汪洋之水而欲尝希微一滴之味顾予又何敢向若以售耶虽然大海水也一滴亦水也尝一滴之味大海之水无不同也夫法海无边觉源浩渺佛祖众生平等受用只因有迷有悟有妄有真遂有生死海解脱海别路岐途种种名相若是利根逸群之士自能一吸吸尽如神龙巨鲲冲激变化散为雨露发为波涛直得佛祖退避无门众生瞻仰有分茱萸之涓滴弗存云岩之碧湛湛地道吾之白浪滔天总不外是矣果到与么地位不妨大家舀水倾泼一滴也由汝大海也由汝收大海归一滴也由汝点一滴成大海也由汝奚须觌面万千里外早与予相见了也末季参徒邮视丛林不肯自信即日与之谈大海水茫然莫测其浅深日与之尝一滴味泛然莫辨其底止或淹沉死水或叫渴河边或望洋以惊或持杯以酌源头混浊支泒干枯霄壤悬殊理无足怪兹扶桑佛日重明人人坚固善根必无此等流弊旁通密护作楫济川予料逸公壮志殆未能已已。

　　示仪生邵居士

　　素位而行不愿乎外此二语世出世间人立身应世大概尽之矣如素富贵必行乎富贵所当行之道所谓事君保国爱民及物是也若于富贵上起贪心侈想便是愿外非素位而行矣素贫贱必行乎贫贱所当行之道所谓随缘安分不怨不尤是也若于贫贱上形谄辞乞态便是愿外非素位而行矣嗟见今人解说者未解行解行者未解实且久每遇富贵贫贱境界辄悲喜交集得失萦怀尚安望所入自得而暇折节相从以咨参证悟为究竟耶居士夙禀英聪朋游杜绝但肯生死念头痛切不患不明斯事带水可舟慎勿吝棹绿杨满路修竹成林富贵欤贫贱欤到我门时自能一一委悉。

　　示　　　上座

　　临济一宗盛行天下乃子乃孙面禀亲承咸轰轰烈烈具超群越格缚虎拏龙大手段故无论慈明杨岐汾阳大慧钳锤恶辣构他不上即慧温妙道资寿法灯虽系女流机锋亦难凑泊汝既有意为吾家种草当善操持俾令薰天炙地彼夫俨须眉而甘巾帼者真▆▆▆▆矣。

　　示隐野首座

　　匡徒领众世不乏人求其具佛祖肝肠品格超卓者十无一二此无他人我势利之心胜耳故善师者必师古而今时不足法也佛鉴曰佛眼弟子唯高庵劲挺不近人情为人无嗜好作事无党援清严恭谨始终以名节自立衲子罕有伦比普应惺公受嘱已久偶求书法语特举此则因缘似之至夫操纵予夺谅汝当机自能主裁山僧不用疮瘢重着艾也。

　　示钟山维那

　　转天关回地轴就银山铁壁里点开达磨眼睛石火电光中烁破瞿昙面孔苟非其人安明其事然亦有是其人而明其事者往往龙头蛇尾堕落今时窠臼此不可不审也青松之下茅屋半间芋火自煨孤孤迥迥似恁么才见些衲僧气息龙天首肯不首肯何暇计哉。

　　示石竺上座

　　佛祖大道如日丽空初非诡异险怪之事但能直心直行无许多人我是非邪妄谄曲种种过患自然得入无住心体与佛祖大道冥合为一也迩来禅流恶习专务轻狂虽缀浮华终凋元气较之直心直行者受用奚啻天渊之隔故曰佛法盛莫盛于此日衰莫衰于比时斯言有由来矣石公上座亲予未久锻炼犹疏予何敢以折脚铛儿遽烦提上挈下然见其直心直行古朴可风佛祖大道不甚相远他时异日静养密修扩而充之夫岂退落人后予有远行聚晤难必乃先委以重任令其自鞭自逼无负予怀是汝当知切勿看作等闲而忽略也。

　　示杜则林居士

　　不离富贵功名而能荷担个事自古迨今往往有之然此人慧性皆从累劫中修来所以一出头便具大气概大力量机先领略句外承当眼盖乾坤口吞佛祖即或参随未久工力欠纯忽于不知不觉中轻轻受人点拨亦解肆语狂言发明直指之道若此者虽有顿渐之殊究其到家则总归一致耳杜翁居士天资秀拔笔力精雄视富贵如秕糠等功名如瓮盖独于向上一着夜不倒眠日不求饱孜孜汲汲以咨参见人为急务山僧受莲山之请尝与盘桓来往知其气概力量大有过人者遂不敢以待数十人之礼进退之而抑其十年前望见之诚也居士曾有语云圣人传道示人以不易至而其道始尊又示人以不难至而其道始大山僧今日据款结案是易耶难耶尊耶大耶如鱼饮水冷暖自知要且彼此不相辜负足矣更书一偈以尽之偈曰全身廓落无藏处信手掀开不二门如意指挥山月上谷城华雨任缤纷。

　　示止言柯居士

　　佛祖言教巧设多端不过方便垂慈应病与药要诸人退步就己向梦幻壳子上啐地一番识得自家主人公而已初非别有一法实缀于人而可私相授受也所以古者道我宗无语句亦无一法与人又云向三界十方世间若有一尘一法可得与汝尽落天魔外道若然者山僧又何法之能何语之写而唠唠葛藤引人生异见哉止言翁由儒入佛素行足征偶持白绢一幅求书法语以为究竟山僧云汝但把生平肚皮里诸子百家文字置在一边单看自家主人公在什么处忽朝桶底打脱自然海印发光而诸子百家文字亦着着可据信手拈来不为分外矣山僧与么举扬是有语句无语句是有法与人无法与人居士试力行深造之便知山僧佛祖与汝相去不多也。

　　示守缘上座

　　北直守公亲近雪峰亘老人有年料理常住钜细靡不关心更于老人患难之际又能挺身竭力弗避艰险而求以保全之老人迁化人皆劝公承嗣公终不自肯盖恐蹈近时之覆辙为少年所效尤也一日与山僧谈及此事公甚有难色予调师资授受非可苟然须正大光明然后事成言顺倘勉强而曲从之非惟辜负雪峰且亦埋没自己矣公唯唯出平日所有供招一一呈上山僧即与一一按过他年解拈瓣香薰予鼻孔山僧与亘老人鼻孔历劫通同汝之不辜负予者即不辜负雪峰也嘱嘱。

　　示苞吉戴居士

　　苞吉居士出入佛门已久而技艺尤精奇一日持所制五色彩华两树拱予并索数语为乃翁蕃林老人七旬寿予见其华枝绚烂生意宛然是真有巧夺造化之手而非世工所能仿佛几及也乃笑而言曰汝能制世间之华而未能制出世间之华汝能制四时不谢之华而未能制历劫不迁之华盖此一华枝叶繁茂遍覆大千根本坚牢滋培佛祖状不得名不得五彩描摹不得方所趋向不得唯许汝稳稳当当勇猛精进实契实悟如剪一握丝一剪一切断又如十字街头撞着亲爷相似快活不彻不待问人知其是否方有少分相应也诚能如是则何亲而不报何恩而不酬何福寿而不日增乎更书一偈以助孝道之诚鹤发童颜仁者寿华堂拜祝古稀年西桃南柏般般在受用还凭地上仙。

　　(海宁县比丘尼通定同徙超闻
　助刻祈慧根永固寿命延长者)

　　百痴禅师语录卷第十九终
嘉兴大藏经　百痴禅师语录


　　百痴禅师语录卷第二十

　　嗣法门人超宣等编

　　偈上

　　示念佛众善友

一声提起一声亲提起声声现本人雾散云收秋月朗海天空阔白如银

弥陀与汝甚冤仇口角垂涎骂不休蓦地豁然开正眼方知步步踏莲舟

　　雪狮子

踞地掀天势独雄毫光远映绝罗笼爪牙虽是不曾动已走狐群入万峰

　　示旻白侍者

纸袄不须勤缀补侬无好句可相为临机只要蓦头棒管取风流撒手归

　　寄彦升陈太史时在京都

玉堂春旆拥仙官蔚若祥云下翠峦欲展奇勋扶圣世法轮拨转有何难

　　示懒颠讲主

五千余轴算奚穷华雨缤纷讲席中防唾已甘辞义虎夺珠应在探骊龙孚公画角惊残梦德峤吹灯起黑风是事分明重剖析儿男若个不英雄

　　寄七星慧上人

七星环势削天孤可有七星慧剑无收罢试来呈妙舞莫淹寒匣自相辜

　　遁庵

迥出人寰孰与同衔华野鹤觅无踪从教门户泼天阔千载寥寥映日红

　　示歌者

三拨琵琶唱渭城喉音嘹喨遏云行何如解奏无生曲佛祖都教努眼睛

　　寄亦仁徐居士

亦以仁心扶祖道不难把笔判虚空大人境界如相问云外秋霞织暮红

　　送亮禅人之天童

廿里松关石径斜香风吹发杖头花入门辨主须端的不是成家便破家

　　灵石为太学隐莘乞书扇头

莘翁与我不相识传得盛名入耳新玉尺在躬霜满鬓昙华为舌语撩人千岩松雨惺前梦一榻风光了胜因何日毗城来借座杖头点出万家春

　　魏智培送镜

宝镜持来一照看眉须历的不相瞒自知扑碎全无力留挂空山夺夜寒

　　送僧掩关

春风吹破碧桃腮划地为关且活埋他日遥思今日恨出头仍觅对头来

　　示真荫黄二娘

女中示现觉华开想必灵根夙带来日用头头合本据千枝万叶荫全该

　　书姚其中扇头

日上三竿睡正美隔窗华下鸟声频试将独得其中趣夸与廛居无事人

　　示湛上人

当机一俸活如龙不落思惟拟议中就地翻身头角露湫倾岳倒万千重

　　悼芙蓉玄密禅师(密初住海盐玉芝山后回闽于芙蓉寺八月示寂)

擦裤磨裙几度秋顶门眼正迥谁俦玉芝声价千钧重金粟衣盂一担收尽道初升天际日那知倏变水中沤芙蓉影落无寻处长与追思血泪流

　　示李夫人并诸道婆

诸佛本来汝我无别念者是谁直须了彻菱花影里廓全身一道神光赛月轮

　　示浩然祐然龚二居士

难弟难兄若个知萱帏日影况迟迟从今莫问鸰原苦且把埙篪合调吹

个事何岐弟与兄秪因不荐起迷情等闲觑破娘生面方信从来共路行

　　留晓禅人

草鞋踢出路迢迢准拟秋归慰寂寥何似息心苍霭里随携鈯斧断云霄物求新人求旧久长难得句须透男儿骏业后头多谩把闲情轻自疚

　　晓堂

午夜闭门憨打睡忽然曙色向东开金乌跃出翚檐上大坐当轩任去来

　　书宗骥陈茂才扇头

白是扇黑是字黑白未分前端的在甚处二六时中着眼看莫秪茫茫无本据有本据绝疑虑不独步追千里风瞥然又见成龙去

　　化米

三条篾束已多时自笑囊空力莫支一曲微吟秋色老相逢不用别思惟

　　示古范上人

以古为范能范乎古迦文非师达磨非祖夜半晴天霹雳轰大虫咬杀玄沙虎阿呵呵莫莽卤甘草甜兮瓠子苦

　　示谷典座

饭桶边菜锅里头头应是自家底玲珑八面尽舒辉千手大悲提不起提不起兮勿辞劳动转施为赖尔曹有日净瓶趯倒去居然赢得一山高

　　化豆

磨盘寂寂碧云封借问谁家意气浓但使机关常拨转无穷受用在其中

　　寄犹龙李居士

维摩鼻孔知仍旧道者眉原八字分相信不须频寄语任他竹户锁重云

　　留洪禅人

千里来何事宽心罢此行休因微雨过洗落旧时青忍耐身之铠恢弘绩乃成君不见法远老卓丁丁水泼灰抛骨愈勍大抵莲峰无别念铁船没底要人撑

　　专使送法衣至师说偈云

普天匝地承渠力耀古腾今绝覆遮既已年来行此令何妨锦上又添花

　　示医士邹上水

医国医人无二道本经本阜自参观杏林春暖花开后不假砭针起痼残

　　寄询野张居士

吹毛雪雪久磨砻不用当场那见功收放果能无触住从教血溅梵天红

　　送玄策侍者顺昌持钵

无事室中懒唤呼退身一步是良图龙宫虎穴亲临过始信真机不负吾

　　慰王汝良丧父

趋庭竟日共商量逗到时来理自彰此地不留椿树影净邦喜得藕花香千点泪九回肠是汝良心且勿忘何似而门轻劈破亲爷复见露堂堂

　　与一化上人

鲲化为鹏抟九万大机大用不寻常头陀说话无凭准签出南华问老庄

　　悼云峰朗真和尚

巾瓶共侍有多年白鹿城离各一天宗鼎力扛魔胆丧法幢俄偃祖庭芊谁云慧日照无曲几度临风恨不全弟应兄呼今已矣挥毫书此断肠篇

　　书陈亨如扇头

暑甑蒸人不自由尘劳火宅较悠悠我侬示汝安身诀彻底清风在手头

　　示杨百显

少林的旨没差互百草头巅全显露试看旧时烟雨堆眼睛突出人无数

　　示邻庵僧

凌虚阁后玉千竿翠锁金风隔岫寒不识现前活祖印终须到处被人瞒

　　寄郑辉吉

夏去秋来杳雁音风檐坐睡冷沉沉锥钩拶着还知否未可徒然负片心

　　示慈禅人礼普陀

烂银高涌响如雷大士全身现几回要到普陀岩上见驴年保汝出头来

　　示星士

有物先天不露形灼然无克亦无生如君妙算能几个且看推排泣六丁

　　哭天童密云老和尚

天下大法幢兮已折天下大法鼓兮已裂天下大法灯兮已灭祖佛见之皱眉魔外闻兮喜悦不肖儿孙又何说换手捶胸哭彼苍泪珠点点是红血

　　书孕凌小阿郎扇头

竹马闲骑绕画堂咿哑声切响琅琅浮云景物何能动秪认目前爹与娘

　　厚庵

此庵问是何年造铁壁银关千万重纵有巨灵分不破豁开户牖在渠侬

　　挽天木张秀才

不羡琴书别旧游画楼空锁冷湫湫龙钟颜父吞声哭窈窕湘筠带泪愁愁有尽兮君无尽此界他方随所顺要见全身独露时年年二月桃花信

　　示宾石居士

云为友石为宾一榻清风足四邻黄鸟啭白花新万里长天绝点尘好景现前向汝道个中主也是何人

　　戒点灯

无油莫点案前灯各自相依暗地行露柱有时忽磕着夜深犹见日轮明

　　题佛手柑

金色如来一臂垂至今示现满枝枝都缘接引婆心切留待当人正眼窥

　　题走马灯

通身无力脚跟浮傍着灯光趁队游万转千回跳不出何如直下把心休

　　为一我居士荐母

六十余秋信步行翻身一踏契无生不将玉珥和华插自有金梭对月鸣妇道尽母仪成果熟菩提觌面呈毕竟何为安立处大千沙界任纵横

　　赠令元徐子

妙龄便读五经书已信天资迈二徐他日峥嵘头角现曹溪路上莫辜余

　　送储提举广州荣任

霜花拂袖剑光含路过江西入岭南若遇卢公轻借问报言近日好同参

宦海不须愁浪风但凭济物有慈艟急撑到岸无余事万里晴楼一望中

　　复海澄李四清

一句全无多少好临行强索欲何为百山赖是乡情惯且就从前痛处锥

　　书允中上人扇头

多时不打虚空鼓两片皮间白醭生共聚英流如点首无钱任买竹风清

　　复神珠余典史

高山调古少人知云树苍苍忆子期匪为宫商夸悦耳秪缘郑卫结愁眉若秋晚似悬丝今不再鼓复奚时一曲遥吟君试听白苹风起动寒漪

　　示针工子仙

崒嵂九峰开步幛潺湲三泖织回文凭谁好手能裁剪摊向人间作见闻

　　寄君辅冯居士

一带溪山列画图扁舟还肯驾来无石窗影拂松梢月底意深深不用酤

　　示凤林高居士

吸尽西江空所有笊篱叫卖满街春老庞活计人能委千古无生协韵新

　　送灵岳禅师皇亭住山

长安道左垂杨绿人醉春风歌一曲争似君家曲调高没弦琴和声相续声声引入碧云阿坐见绕梁拂荔萝不属宫商与征角水流山峙岂干他波旬乍听骇然走德峤韶阳咸拱手此曲问从何处来也知冥契十年久而今正好再三弹莫谓行行识者难更冀异时重击节聿兴济北大江澜

　　登金山绝顶

倦余无事爱扶筇步到山椒思转浓长啸一声云影落那知脚下有千峰

　　寄建宁唐司理

羽书行逼岁无休尚倚文星照建州浩浩公堂虚隐几一声雷震万山头

　　示尼智学

西来旨绝周遮拟别会隔天涯古木禽啼曙疏林梅放花眼观耳听豁然透佛祖顶　较弗差岂不见昔年尼妙总已到家大慧室中闻举油糍话震威喝出兮意气堪夸汝其依此为标榜切忌逢人缩爪牙

　　送灵雨法侄

滹沱老识阵云高三要三玄赛六韬后代儿孙都习战白虹光拂紫金袍

　　长庆即事寄韵峰莲峰二长老

荒寺欹云半集乌我来挂笠强支吾不衰眼力峰千笔能搅吟魂水一湖碧篆香清欣独得紫藤骨瘦倩谁扶皇岗胜地曾分嘱为问年深记着无

　　示云隐庵净上人

里头不窄外头宽净守已经十载寒直指机将何抵对白云深锁玉琅玕

　　寄叔晋承甫二居士

胸次能藏万卷笔力解撼千江到底不留涓滴说甚襄州老庞

驰求常为物累得悟宛尔神闲芒鞋幅巾竹杖是处绿水青山

　　喜憨璞维那至

剑戟鸣秋世不康买舟先我渡钱塘应知此去云山杳讵料今来草树苍倦策喜同撑破户轮槌烦任震虚堂他时热面轻翻转勿作克宾孝顺郎

　　惠上人清明葬母回示之

生身母氏已焚埋本有亲娘全不顾落落零零在顶门风吹日炙无遮护无遮护急省悟杜宇声中花正红清明过了春光暮

　　示赵堪舆

无阴阳地在何方请自回光看莫忘识破始知来脉大龙蟠虎踞露堂堂

　　悼正法禅师

选佛图成不选官声光落落动人寰滹沱正印腰初佩景德真灯续自闲讵料旋岚摧大荫空余钝鸟望高山同条谁似君知己闻讣几回染袖斑

　　金粟丈室前菊花五月盛开因事有感作此

若个儿男肯自埋尝怜近事独徘徊黄花也爱出头早不待秋光已遍开

　　荐蔡门孺人

幻寄阎浮五十三友仪慈训两无惭罗帏忽掩秦楼月玉镜空斜凤尾簪自是全身超露布更饶遍界现优昙归根得旨分明在不藉区区作指南

　　和监寺四旬

四十称强仕风光汝自知倚筇何以赠千古袭杨岐

　　募盐

马师年年不少金粟年年要化淹杀冲浪巨鳞世出世间无亚珍重众檀信手挥幸勿辽天高索价

　　示慈帆直岁

乱云片片幽鸟喃喃百丈野鸭赵州布衫机先亲领略气宇自巉岩法有成规兮量水打碓事无一向兮看风使帆慈禅慈禅知不知若也知插锹寂子小厮儿

　　送铁鼓上座回平湖

祖域高亲日未休归心暂且寄行舟到家句子聊相赠一喝当湖水逆流

　　募塑大悲菩萨像

稽首大悲神通无碍一点慈心风月莫赛要识手眼从何来行行自有知音在

　　寄东湖张启英

面目分明何处是湖光潋滟蘸空青老来谩道无思算同我扶藜倚翠屏

　　送沤天禅师住灵祐

准拟相将度岁残一炉松火话般般投书何意山灵巧分袖顿增玉井寒罗集凤龙君得计掀翻海岳世殊安当年画栋紫芝现应在今朝拭眼看

　　僧以训童为业寄之

日课虚堂八九子何如法战化三千年来壮志还存否试听春山泣杜鹃

　　寿型唐徐居士

打翻浮世间花甲坐对秦山日月高一句全提超劫外不夸亲见熟蟠桃

　　募装密云老和尚像

白棒横拈生风偃草面目全无起人懊恼恨不当时直下推倒若云像设所关看来重装也好好好檀那莫惜自家宝

　　送庆化士

为众不辞筋力苦逢人定是笑颜开一航春色随君去五月山头望汝来

　　送霞章上人省母

北堂萱草绿依依娘日倚门寒泪垂此去那堪空手献风帆急处好思惟

　　送澹月上人回里

秀水溶溶是故乡兰舟轻泛兴何长到头不及秦溪月静夜无痕彻底光

　　离言禅师初住秦山寄之

秦驻山头久寂寥君今倚杖气凌霄活人句已含春象陷虎机如撼怒潮目富不嫌云万叠肚宽何用篾三条他年曲录床高坐一任时流乱画描

　　送达化士

象子驴儿骨力雄成群踢踏起骚风二时草料凭谁委细抹将来在尔躬

　　晦珠光西堂受嘱住东山寄之

高卧东山甘水草不思犁耙上肩拖黄梅雨洒秧针秀鞭逼浑身奈若何

　　送隐野惺西堂住山

把住牢关线不容放行一策任横纵泥牛夜吼千峰月莫负山头老冻侬

　　示刊字胡孝若

刀刻不入那一着亘古亘今光焯焯虽然点画自分明究竟全无元字脚说甚声闻小果到此犹迷直饶千手大悲也难摸索道人拟欲进前来引得头陀笑满腮但向刀未举时开只眼敢保盛名远播响如雷

　　送圆侍者

金鸡鼓翅玉栏杆落落圆音透顶寒此去不知如是否空教拭目倚层峦

　　寄云标关主

关中篆缕久凝温兀坐长年不出门海藏无穷真妙义椰身彻底尽翻掀常言顽石头能点也信雄鹅听解奔书咄寄君惟自肯莫将禅教作岐论

　　祝夫人持砗磲数珠乞偈

数珠百八白粼粼一度拈来一度新夜静月明香篆绕昙华瑞映在当人

　　赠艮山道如禅德

袅袅轩前竹堆堆架上书支藜看倦鸟坐石问游鱼不是禅道佛法亦非解脱真如任性而行兮用无不足随缘而寓兮乐常有余有余之乐许谁同独爱艮山老道翁客到门来多意气一瓯白雪起清风

　　书稚躬居士扇头

闲亭独倚溪光晓万里长天飞白鸟祖意西来本现成头陀何用别之绕

　　示法净莲石二庵主

不爱铅华误世缘袈裟顶受礼金仙大都法念坚如石故尔真修净似莲戴笠三围机用卓灌溪半杓古今传葫芦有样也堪画好趁流光紧着鞭

　　送瑞可参友

目视云霄非自了身拖泥水岂为人超然不涉两途去惟许同参作者亲

　　示锄云禅人

山前片地碧云笼日把金锄莫计功蓦忽云开锄又断海天推出一轮红

　　十一月十二日蔡云台生辰

律应黄钟气候清祥麟此日堕云行人间花甲翻身过屋里优昙觌面呈骨相巍峨神不老须眉皓白邑之英我来据本为翁寿亘古弥今第一赢

　　示瑞华殷居士

鹉湖水秀且深风吹纹皱面日照影筛金解境非干境论心不是心心境两头都剔脱逢人无事笑吟吟

　　与筠修陆方伯

节钺光中正令行当年陆亘擅家声瓶鹅唤出辽天去八臂哪吒也努睛

　　荐行奇沈大娘

经中得力句临末用得亲撒手无欣厌抬头见本人彤云千尺拱宝树一华新借问今何在相逢处处春

　　送古门贞上座回潮阳

背手打翻无字印出门又惹满头灰鳄溪巨浪千余里任汝掀腾吼怒雷

　　示函白居士

三张白纸一函封点画分明不露踪要会玄沙亲切意门前春水碧溶溶

　　示书廓黄居士

廓落全彰事如何把笔书右军虽敏手到此也踌躇

　　书裕后信童扇头

画栋喃喃燕紫平畦叠叠花黄尼父文章性道今古毫无隐藏

觑透千差一贯力行裕后光前灵苗自有夙种那分弱质耆年

　　送湖广三融法侄

顶门正眼无藏覆脚下风光得自由拈起堂前毡拍板高声唱彻楚天秋

　　金粟化米

九十九峰捧殿阁龙媒蹄健竞头奔不辞草料喂他饱法战场中解报恩

　　张君美求子

梦中玉燕暗飞来觉后分明喜事该总是当人心地感乘时记取莫疑猜

　　赠孝子褚明祥

割股医亲痛自扪人传说亦暗惊魂至今古墓悲风起树色依然带血痕

　　荐方氏产难兼慰潞公居士

踏着无生路宛然一池热血化红莲全身示现超今古宝盖轻摇动地天谁信渠侬原不死都因夙世有良缘沉珠破镜三春梦休读亚之洒泪篇

　　送汶石晃上座回漳

拼命单刀入虎帏一枝画戟夺先归霞城自古多英武莫倦当机劈面挥

　　寄李天衢

七通八达是天衢把住放行两不拘我有少林没孔笛逆风试问解吹无

　　慰仲垣朱居士丧室

叶落秋容惨淡时故弦音断不胜悲无聊独倚楼中月有意空描额下眉是恁么各自知去来聚散总权宜问伊端的归何处佛国天宫任所之

　　张平玉乞题忍字

世出世间人惟有忍字好一忍百无忧家和身可保迷云净尽兮朗若秋空喜兆当前兮笑生春草报君知须及早利刃心头大险哉不依徒自添烦恼

　　书廓善琴戏成二绝寄之

风和夜静月筛金独倚危楼发妙音寂寂高山流水趣知谁辨别伯牙心

予琴原不属丝桐古韵冷冷响碧空一曲弹来君莫笑西干万里已闻风

　　寄太学张拱伯

月夜方塘独叫蛙子韶撞破却成家百千年后无消息还赖君添锦上花

　　送灵上人回金陵并去山东缘干

子从天中来为众心已遂相见未几时别我下层翠春风送小舟春鸟留人意带眼行不差履道最为贵抉取骊龙珠辨明鸭鹄类莫学浮虚禅口快神如醉金陵古帝都东鲁宣尼地杖头休挂钱一钵任游戏上钓有鲸鳌直须手脚利蓦鼻倒骑回方名丛林使此言是与否去矣且牢记

　　包氏孺人二月十九日生辰

慈风不减普门士况出娘胎日月同华笑鸟啼知寿意年年飞入玉帘中

　　金陵曹涯庵乞题咄咄堂

人生期适志把手谩书空富贵云拖岫文章水映虹帝畿虽信杳佛国有閞通竖亚顶门眼逍遥兴不穷

　　挽姚母张孺人并慰诸大孝居士

金柔火老一天清掉转船头旧路行脑后有光谁盖覆目前无阱任施呈频伽白鹤寻常事瑶树奇花自在生受用现成如共委哀哀不待泣风声

　　示苾刍尼掩关

静看乾坤忙里过闲将日月上头封关中主莫匆匆且待澄潭起卧龙

　　雨中闻讣

东山夜唱曲无腔忽地惊闻折胜幢遥忆去时成旧恨不堪飞雨洒萝窗

　　示卖饼者

观音菩萨将钱买何似韶阳越祖谈公案两重齐铲却街头十字放痴憨

　　示符上座

肘后符悬五彩红顶门眼正有全功滹沱出格丈夫汉睥睨人间孰与同

　　示张念先

我无法可说有说是欺瞒但看庭前竹风来响几竿

　　米贵柴荒作此以勉诸子

麦薪如桂米如珠几度思惟暗叹吁大抵生来福德鲜故逢此地岁年芜沿门行乞前无路坐席偷安尽怨吾谁是同心抱义汉砂盆好好力匡扶

　　送晓上人之武林

窠臼不存称快俊转身重与顶门鍕六桥花柳春湖外闲立晴空倚杖藜

　　藏头偈赠　轹严居士

毗卢顶上金冠灿耶舍塔中玉磬清后代儿孙谙的旨身彰五彩播寰瀛

　　竹西李护法寄秋词春绪二刻兼惠寿扇复之

君是谪仙人再来秋词春绪兴悠哉镂金句可惊神鬼敲韵闻如动地雷偶泛兰艖示好我惭无玉版味相陪且行且止殷勤甚爰倩香山作寿杯

　　示陕西宝光茶头

形山有宝绝遮藏昼夜六时放异光陕府铁牛推不动和盘拓出自超方

　　空如上座生日

秾桃郁李笑春风六十年来见性同更转劫初那畔看寿山依旧碧巃嵷

　　次韵复圣作沈居士

吾人有意学无生不与诸缘逐变更脑盖当前能揭破眼光突出自圆明彤霞落鹜涵玄妙石火流云谩暗惊因忆古贤曾语此心坚磨杵亦针成

六尺岐嶷自在身谁甘役役混风尘船撑入海端由己岸到归家罢问人饶舌懒翁重指注棒头的旨越尖新英灵记取无相负胜似殷雷起卧鳞

　　古雪

一片虚凝白似银不知经历几多春普通年事今犹在可惜庭无断臂人

　　弥高

壁立千寻望不穷无阶梯处绝牢笼瞎驴一拶翻身上佛祖都教列下风

　　示一着上人

一画未彰文已着象爻立亦费繁词羲皇面目如亲见解使人间十二时

　　慈修问大用现前时如何师便打进云龙得水时添意气虎逢山势长威狞师又打修乞偈师书示云

慈心原是修行本修到无修慈始真大用现前忘轨则威狞意气在当人

　　赠医士詹济川

起疾首推医国手度生全仗济川才雪山药树华千朵今日为君次第开

　　送古仪清西堂回福州

五彩羽毛备三山气象清仁风虽可贵也要待时鸣

　　示古莆祁奉印

祖印当中朱点窄奉行夜璧自生辉秋帆忽转来时路回首鸥滩永不违

　　本崇信童因病发愿出家乞题扇头

打开尘世繁华锁年幼已存老大心自是灵根培处好故将衣靸入丛林

病缘忽忽从何起了得起时病也无夜静月明牵稚兴胜如赤脚走南途

　　示浮山上座

器大不妨藏待价行高且莫逐时污近来法道多颓靡贵在英灵正力扶

　　启英居士改号镜岩赠之

羲皇之先有古镜藏在岩中无少剩忽然迸出胜光明万象森罗齐掩映此镜非石亦非金面面玲珑彻底深东平尽力扑不破南岳庵前谩搜寻汝今镜岩兮为号我复欣欣兮实告云收雾卷兮地阔天宽月朗湖清兮随人所好

　　示刘门超凤马氏

山岳称高凤麟称瑞惟此一着在人尊贵勘破了也端的来通身五彩羽毛备羽毛备呼唤不回兮罗笼不住

　　送归一上座回汾阳

笔端未果生花梦眼孔密通面壁心此去汾州有狮子解骑莫负旧丛林

　　阅觐周居士履历有怀兼祝寿诞

苦乐无常幸自知荣名屣弃适相宜鳣堂不减燕山桂羔袖时藏鹫岭锤鉴物以公明晰晰分家有偈澹猗猗黄钟律应逢初度敢效莱人献紫芝

紫芝年远味逾香翁寿纯兮较彼长脚下烟云如尽净生前面目已全彰出关聃老图休羡揖客赵州茶独尝女嫁男婚能事毕风流冠世任徜徉

　　送倚天侍者扶乃尊灵骨回明州

一堆白骨杖头担子道师恩两不惭旧隐瓶盂如记得莫恋春色在江南

　　示彻渠上人

渠无面目如何彻彻得渠兮始见渠万里碧天云不翳扶桑日出海门初

　　(海宁县比丘尼通定同徒超闻
　助刻祈慧根永固寿命延长者)

　　百痴禅师语录卷第二十终
嘉兴大藏经　百痴禅师语录


　　百痴禅师语录卷第二十一

　　嗣法门人超宣等编

　　偈中

　　上南山亘信和尚

志大西江一口吞赤身无倚荡家门昔时泒列为孙祖今日灯联作弟昆刻骨自知恩未报思颜欲觏意何存闽山浙水虽云远底句分明献至尊

几回思卧碧岩前无奈深深业力牵金粟乳亲已酢矣南山义重岂辜焉人来诮我音书杳我不随人习性偏总在法门同负荷刀开斧劈自完全

　　寿超慧张氏并赠望湖沈老

玉箫不用引云鸾随唱全凭慧眼宽无事试来湖上望南堤古竹舞千竿

　　送汉侍者回里

负吾忽起归乡思十笏轩中少一人羽翮养成且暂去采菱歌断再相亲

　　送禅人回闽缘干

捉虎擒龙如猛烈登山涉水敢辞劳明年此会嫣然笑赢得吾乡节义高

　　送观中戴居士回武原

临岐效赠言愧我乏辞藻聊倩陇头春一枝盟旧好清谦世所希蕴厚身之宝去去来何期南窗日与扫君不见当年慧远老送客已忘机行出虎溪道至今犹在画图中长笑笑人人笑倒

　　送福严大育藏主回武昌

击开宝藏连环锁潋滟珊瑚红万朵自有神光照远天更无余物能包里武昌城外草萋萋黄鹤楼诗崔颢题职满福严归去也龟毛拂子露全提

　　化茶

睡魔百万难挨遣只待阳坡一掬春急展信旗求助阵亭亭仙客莫逡巡

　　送禅人缘干

出队将军气力陪乘风鏖战莫惊猜金山主者无长策只听凯声动地来

　　送广化启首座

不待茶瓢触坠时剑锋早已挂双眉卧龙峰顶千年事收放无人辨得伊

　　慧海掩关乞偈募米

立限千朝掩竹扉钩头竟不涉离微檀那到此能窥觑一任天华缭乱飞

　　寿云间徐解人居士

人谁不乐寿德乃寿之基修德无疏缺就将寿可期翁今年六十寿与德相资天马驰清誉钟山毓秀芝良朋分齿祝绛老是交知一周花甲从头算算去何尝有尽时(天马钟山俱九峰名)

　　示福如掩关

满架蔷薇红间白数声蜀魄去还来祖师关捩无封锁不待轮锤击自开

　　示少葑禅德

万仞寒潭透底清得闲好趁夜光行忽然失脚翻身去管取骊珠属老成

　　大生马翁临终云赤条条地去时癸巳佛涅槃日也因令郎闇然居士持文集索偈书此挽之

性道文章君所谙横拈玉尘作司南那知识合龙蛇岁遽尔神游宝石龛绛服仙来迎李贺秾桃候至哭瞿昙赤条条地分明否一句无私任放憨

一句无私任放憨赤条条地绝东南焰光脑后高千万意气机前夺二三我道庞翁原不死人言马帐有奇谈试将流布公明眼似月当天印碧潭

　　二月十九日解生启关寄之

牢关打破乾坤阔况值普门示现时脚尾脚头莫蹉过黄鹂只在绿杨枝

　　送昱权熙上座回漳

一枝蓦露东君令异蕊奇华结此中携去闽南如慎重清香错落满天风

　　送徐超麟回练川

泥多佛大言犹在水涨船高汝自看去路不遥如旧路一天风雨扑春寒

　　尧峰柱书记乞写扇头

日面月面苏州常州全无把柄大有来繇就地轻抛兮泥牛血溅当机拶出兮石女汗流君不见古时南匾头泐潭座下闹啾啾云峰指向慈明去药汞银禅一笔勾勘破了孰为俦生缘佛手起戈矛凛凛威风盖十洲

　　送君阶明经赴试

毛锥三寸凛青霜一战文场大用彰道者心机虽迥别也随人看绿衣郎

　　送翰飞明经赴试

片帆高挂倚春风此日临流兴不同龙首夺回赢得意辉光无负鹫山中

　　送独冠禅师回汉阳时在径山充监寺

凌霄峰顶松杉路相见不须重搊住知是者般事便休浩然一曲赋归去去去正当四月中手携拄杖活如龙绿杨两岸锁帆色浪卷长江万里空因忆古贤乘黄鹤鹤入白云楼索索又有趯翻鹦鹉洲风流得处且风流君系那边人善学那边话蛊毒盂藏铁蒺藜抛出随他争怒骂以无所争冠诸方方信监寺异时儿孙遍天下

　　示君录居士

古有浮山远称为远录公因棋解说法吏事颇精通君今号君录欲扣西来宗慕蔺乃其义职业亦相同勿云行未逮贼过后援弓

　　梵胜化米

批云切月弄伽陀贪嘴禅和饿杀多何似三餐粥饭足白莲池畔任婆娑

　　送载民上座

芒鞋踏遍江南社杓柄短长尽数知此去人前如谤我重来定与顶门槌

　　勉善护尼一音法侄(嗣伏狮尼祗园禅师)

法门谬滥不堪亲须髯甘为巾帼人最爱伏狮丁此运相传妙总是前身棒头有眼轰天地喝下无私泣鬼神吾侄幸追胜躅也一华莫负旧园春

　　羽阶居士呈偈有非仙非佛非儒之语次韵答

非仙非佛亦非儒只要当人着力疑忽地豁开顶　眼花街酒巷任憨痴

亦仙亦佛亦云儒三教同源不用疑拶透当前机一着呵呵大笑我真痴

　　示含元禅者

长安不离含元殿向外驰求路已非年少果能坚立志风光无限透斜晖

　　与法孙尼莹润

六华飞出豁双眸便解拖枪作贼偷罪款已呈无躲处寥寥室内冷光浮

　　示月禅人

曹溪指月马师玩月一队弄影光千古系驴橛阿呵呵咄咄咄当人立地莫轻忽等闲捞取真月来照破形山空突兀

　　曹门道英削发住庵作此勉之

火里青莲已种活石中白璧岂埋沉一锤击出灵光现了悟凡心即佛心

绣襦脱下着袈裟玉磬轻敲礼法华有问本来寂灭相对他门外乱啼蛙

　　示医者

一归何处健脾药念佛是谁止泻汤信手拈来真效验不愁人病在膏肓

　　示自岸禅人

九龙渡口扁舟横几个亲从自岸登空使芦花飞似雪随风乱打钓鱼罾

　　示真禅人

为人先宜养德处世暂且随缘近日山家富贵一池荷布青钱

若不亲师择友如何去妄存真真妄两头剔脱鼻孔原搭上唇

　　省如上座入戒有年因旧衣破碎欲募制新衣乞偈为引

秋深雨后冷芭蕉浑似渠侬破七条若遇净名钦戒德绿云裁剪一肩挑

　　次韵复季寅姚檀护

两岸垂杨夹古塘蜂台静掩路无梁幽怀不已欣留驻先泽都云未杳茫断续钟敲惺醉梦低昂杖拨起清光毗耶室内昨亲到笑指丹心向日傍

不谙青草梦西塘巴韵如何绕画梁幸有仁风来普扇敢言慧日烁迷茫随身七事滹沱令益友三宜尼父光记莂当年还记否从今无负鹫峰傍

　　明发化米

两岸白苹风一溪红蓼月不堪饱水云只可自怡悦毕竟如何行行问取人中杰

　　寄无偏禅德

不用炉锤万虑歇一丝独钓寒江月个中洒落许谁知待到璜溪为汝说

　　示居士陈君典

穿衣吃饭承谁力一句全包内典书只恐当人读不透错冤明月照沟渠

　　次韵答季寅居士

灵光人本具凡圣不相侵有执见成妄无心路易寻当风摧铁壁似日烁孤岑洒落红尘外期谈绿树阴西邻杓柄短北地水轮深从此难瞒昧天香拂满襟

　　与白也水西堂

倒吸曹源水一滴等闲倾出涨千江乾坤总白漫漫也那少鱼龙纳款降

　　送子瞿上座回潮阳

相亲未久忽携筇默忖机先兴亦浓但得铁牛心印在鳄溪不隔小耆峰

　　悼尼祗园禅师

霜风吼叶屋头寒忽讶祗林罢钓竿黄菊愁含千点泪碧溪怒卷万重滩寥寥法道谁为主济济英贤我独看常寂光中如首肯相逢依旧不相瞒

　　与裕光居士

一颗骊珠镇海红得来原不计程功而今拈出当堂赠裕后光前在此中

　　示抡三居士

七尺孤筇扶夜月三年买棹过梅溪有人问我居何处向道斜泾绿水西

　　寿云台蔡居士

五福已凭洪范注寸心赛过醉吟人风前倚杖无多祝共赏壶天几度春

　　十一月十九徐觐翁初度日也屠氏夫人与李氏孺人寿诞亦在先后之间因吟二章以代嵩祝

一月同堂寿者三乾坤俯仰各无惭延龄此是全真诀不尚区区分外探

梅报先春枝吐玉人传令德价腾金生来受用长如许灼见天心合自心

　　泻汤婆水偶成

一副热肠彻底倾为人原不负生平周遭可叹无知已掉转春光别路行

　　送润庵鉴上座还粤

惠州一路如天远去去莫忘聚话时鈯斧用磨凭手快哪吒有眼不容窥

　　赠松隐上座

三泖月九峰云一担挑来赠与君解用莫嫌常住物重重衣裓惹芳芬

九峰云三泖月持寿君兮用不竭遍界氤氲遍界明脚头脚底自超越

　　示吴文卿居士

空印无文字已彰几人于此费商量丈夫肘后斜悬着焰贯威音古道傍

　　寄又宋孙居士

圣贤无尽书格物是头脑蓦地自回光银山都靠倒瞿昙花文殊草拈来拈去君家宝谁管他海桑迁岁月老一曲浩歌天下闻杏红香满长安道

　　溧阳路养田入山饭僧乞偈

打开宝藏运家珍饱筑擎头带角人谁似路公夸好手当年廿贽一般春

　　送一舟济上座回闽

琵琶合弄出寻常板拍单敲返故乡分付山头缓缓唱莫惊猿鹤动愁肠

　　为姚门孺人寿

不须介寿歌春酒未信延年待广成日用修持纯合道松峦愈见碧峥嵘

　　与载民骏维那

眼开不在桶箍边归去何须又罚钱二月桃花红似锦一枝分赠任流传

　　勉显实禅人书法华

年少出家儿酬恩为急务莲经刺血书日久心弥固此血从何来都云养有素此心何所穷愿汝自参悟参悟真兮愿已周红云朵朵麦光浮爷娘面目分明现历劫相随绝去留

　　寄子虚陈居士

别我璜溪春复春桃花流水宛然新何时重把纲宗话坐对楼头唤验人

　　二隐禅师书和船子拨棹歌之一于中禅人扇头中持扇索题遂次韵二章与之

一桡拨动水中珠闪烁寒光射太虚可惜许锦鳞无吞钩尽是小鳅鱼

几度闲探衣里珠摇风摆雨自清虚竿头意会也无未得鱼时誓得鱼

　　寄稚农钱明经

一见宛然如旧识当时想亦契心人蒲团禅板深深意留与他年作胜因

　　次韵答季寅居士

一宝秘形山当人识去还非拘文字相不逐岁时斑放荡歌梅曲夷犹度钓湾尘心皆道意俗累了禅关善诱予何藉拈机佛亦顽维摩名赫奕自此遍瀛寰

　　寿西林镜宗师

不负婆伽度众心德高行广振西林我来征寿如何也一带松杉翠色森

　　依旧韵为觐周居士祝

寿量何曾落二三拟加辞饰益吾惭明公自有经天手共入蓬壶任意探

已见蓝田多种玉更于祗室解挥金同堂寿者无私祝总契维摩古佛心

　　荐熙春刘居士

翁寿攸跻八十六德高荫厚如松竹忽谙身世本来空悟入无生归去速无生国里好翱翔白鸟青莲喷异香须信此翁原不灭遗风历历在当阳

　　送寿宗位上座回漳

巍巍坐运铁牛机谁敢奔前入突围赖汝年来韬艺熟且看先去壮军威

　　送心默藏主回莆

藏里摩尼收一颗忽拖短策别予行几多光彩无人见分入壶山照树菁

　　芥含上人别乃翁于乱离中兹欲回台山寻觅并为乃翁寿书此勉之

剑戟丛中各自行父南子北可怜生白云入眼空垂泪黄发伤心绕梦清去去故乡寻父语免教终日苦思汝杖头放出宝华光为寿为祥任所举

　　继庵号示胤禅人

六窗轩豁净无尘代代传持自本人世路从他桑海变一回嗣续一回新

　　勉逸泉善友掩关

坐断江湖浩荡春一番猛省一番亲等闲认得关中主潇洒便称物外人放去收来无碍滞横拈倒用愈精神昔年甘贽家风在何必区区别问津

　　春杪送子苍礼五台

闲花似锦幽鸟如簧文殊境界触目全彰汝今欲往台山路不惮迢遥称独步珍重也须带眼行路傍蹉过人无数此理灼然惟自知杖光影动碧玻璃金毛若在云端现一拶当前莫放伊

　　送蜀中讱上座

芒鞋跃出锦江春久与丛林话主宾此去卓然能自立不须俯首问他人

　　送马竖玉法侄

西江口吸了无余仍向鹦湖湖上居三十六人垂手处当场捉败莫饶渠

　　题画

一庵历历无向背南地有松北有桧莫道山空不见人须知人在空山外

　　伊人王檀护赍　诏回雪外上座求偈送之

玉节摇光巡楚地绣衣分彩照吴山归来应记瞿昙嘱拶透吾宗向上关

　　晤霞章上人

别来数夏无寻处偶尔相逢似隔生一曲渔歌君试听绿杨梢月透湖明

　　次韵酬侗孩张职方

伊人俨在水之湄几度溯洄欲见迟妙句忽从云外得清光已自座前垂带留祗苑君名重钓罢江干我愿痴他日相逢无别事援毫为赋谢庭芝

　　勉闇然令室印玉

长安路上紧挥鞭玉篆金龟一串穿赢得太平无事日对君莫说小娘禅

　　寄子怀张居士

未曾见面已相识此语从于何处明秋入鹦湖蝉欲老水光天色一般清

　　惟听上人随黄檗隐元和尚赴日本请勉之

不惧鲸波险扶桑国上游明知为法重岂以此身忧远雾吞青岛绮霞弄碧流禅心无系累随处是皇州

　　示篆云侍者

布毛吹起豁然归已落渠侬第二机何似空斋春睡足坐看红日转蔷薇

　　示当湖念禅人

双塔巍峨衔彩凤九湖潋滟弄珠龙莫将是境名为境蹉过西来直指宗

　　古渊禅师住处州连云于腊月遇难悼之

别我鸥滩五度秋连云耸日曙光浮交之以道人难料死亦何冤汝合休夙债宜偿方慧祖临危大叫忆岩头相知最是关情切不禁低回拭泪流

泪流频讶括溪东片片青山染血红生死场中如幻戏真空界内自消融伽黎虽未明悬谶皮履何须借路通卓荦一灯原不断六华和雨洒寒栊

　　示尼圣念弘上座

诸方有样予才效脚下无私汝自行拨转一机如妙总堂堂从此播家声

　　送龙华觉首座阅藏

检尽五千四十八偏圆顿渐一齐收眉间挂起吹毛剑落落红光射斗牛

　　与漳邑胜上人

香饵无多懒下钩斜泾深处且埋头不因同里人相访谁信溟鱼拍浪游

　　觐周居士受老人密嘱作投机偈有案前一拍万法齐收之句予忍俊不禁拈出以赠

案前一拍须弥碎万法齐收日用亲此语超然谁解道分明赖是个中人个中人在温如玉济北真灯已绍续莫让襄州竹漉翁乘时演唱西江曲

　　送鹫法侄之临安

戴角烟菟威势雄人前几度起腥风而今震吼深山去好看芙蓉正脉通

　　赠　　　湛上座

密意不曾来问我觉华已自见离披一灯分照无多事挑剔当前莫放迟

　　寿超辉顾氏

内省纯无疚天年享不穷南窗消息好六月足薰风

　　次韵答烟山铁关禅师

自从悟得棒头禅彼此匡徒各有年短鬓含愁堆白雪空拳随处拓青天法衰不忍檀荆混道在唯凭薪火传何日重逢敲板拍看君解出系腰钱

　　寄狷庵单护法(别号白燕头陀)

乱云深处草萋萋人事天时俱不齐未解移舟瞻白燕且凭阁杖听黄鹂言中有响非关话意外无私偶命题半个铛儿惭脚折谁将只手共提携

　　示玉峰侍者

相随不必苦劳心小艳诗闲对月吟从此一关轻打透泥团拓出是黄金

　　寿子张严职方六旬(别号髻珠)

天生器品自威雄脱略尘缘孰与同髻内有珠亲拾得目前无物可罗笼而今年已周花甲是佛是魔信手劄不二门开正令行等闲抹过万千劫阿呵呵啰哩啰龟鹤之龄未足齐其数大椿之寿安敢喻其多亘古风流亘古在笑看桑海乱消磨

　　茂如侍者病起

病骨支床多半月良剂得效值初冬好将疏影横斜句吟对炉头活火红

　　寿鼎叔刘公同令室朱氏五帙

玉梅花泄生前梦金鼎香呈向上机五十年来同履践寿山历历自光辉

　　与霁仑法侄

龙渊九带碧涵天坐镇中央阐要玄随彼小根趋遁去枫山法脉赖君传

　　月修募掩骸乞偈

一灵不昧随方住白骨成堆没处安若得诸仁心地好免依荒草泣秋寒

　　示典座

文殊示现蓦头铲无著通身都是眼彼丈夫兮汝亦然莫将庸解沦担板

　　送千指光上座

一掌一握血一棒一条痕临济正法眼千古累儿孙汝今别我莆阳去水隔山遥路莫论但将此道立乾坤管取外魔丧胆魂

　　挽知一禅德

昔年此地曾相见今日重来没处寻梵阁愁闻华鹤唳禅房空锁绿萝阴无声三昧推先觉不老九峰证慧心撮土焚香谈半偈夕阳斜照影沉沉

　　题一览楼

楼高百尺原无亚碧栋朱轩光互射不识谁为楼上人九峰突兀拜其下

　　示剑鸣上人

剑作龙鸣去光芒灿斗牛衲僧如解用佛祖亦眉愁

　　题观音石寄仁侯汤居士

石里观音看不见荡之以水全身现慈悲最切度生心点滴无私宜自荐

　　谢封翁王邠籀

自惭无力起先宗数载眠云倦复慵忽接瑶笺传锦鲤敢将直钓引狞龙花飘古殿檀恩重雨滴空阶笔兴浓最好相酬亲切处寿山高赛九峰松

　　寄俊民张居士

眼光烁破东西土气宇冲开南北星谩道头陀杖子短且来收撷九峰青

　　示茂林徐居士

觑透当前一着真茂林闹市任横身有时拈出吹毛剑佛祖虽亲法不亲

　　尼照云乞名超总并示偈

梁有总持宋有妙总佥曰超之见义为勇眼目精明机关活动大法能肩野犴震恐照禅照禅依此行真正白拈无异种

　　题莲德堂似默容禅德

慕修君子德就室榜为莲外直常莹净中通绝曲偏出尘香自远应世量尤圆来者解思义风光处处鲜

　　送天昂亚上座

风暖春江开晓冻买舟别我去莆川临行一语重分付个事担承贵力坚

　　答春宇周巡宰

本来人各具足茫茫业识妄驰逐妄驰不已爱憎多生死轮回如转毂古德垂慈立一机二六时参真面目参之又参莫放闲话头愈久愈纯熟蓦然拶出火星飞灼地烜天光簇簇雪白莫邪难比锋外魔强御尽潜伏自利利他报佛恩安家定国配多福此就翁言略阐扬翁言祖意同杼柚更问当机句若何飓风昨撼庭前木

本来人各具足不分凡圣僧和俗等闲觑透这重关潇洒风流无绊束庞老街头卖笊篱丹霞洛浦机相触折桥填路禁人行夺食驱耕手段熟佛魔俱入俱铲除超出常情如奋鹏此言惟许作者知门外禅俦徒捞捷为汝慈悲向上陈时时努力自磨琢

　　示飞卿俞居士

紫燕飞回白雁飞乾坤瞬息不停机叮咛莫入闲情解埋没形山玉一围

　　寿马门如松孺人

峰顶长松不计秋鳞条瘦叶曲如虬我今拈出为婆寿看与浮杯作对头

　　与岂凡禅德

圣号凡名两不立玄言异典一齐删到头还汝无纤碍杖倚秋峰意自闲

　　寿觐周徐居士(别号无依道人)

握笔为书仁者寿画堂已见乐而闲无依老子安身处未必蓬莱胜此间

　　示中英马居士

万般皆是幻惟有此中真莫负方英志勉为过量人剑盆明大用弓箭逗家珍信手解推拨当机着着亲

　　断疑禅师辞世偈云船子高蹈继有性空我今委蜕近海之东阿呵呵铁牛撞倒须弥顶个段风光今古同遂覆舟入水而逝作此悼之

踏翻船子续高风铁笛横吹调不同想是金鳞吞饵去懒将踪迹寄寰中

水晶宫里恣遨游个段风光夜不收几度思量君在否数竿画竹挂西楼(禅师善画竹)

　　送一啸正藏主回温陵

识破钵啰娘一句五千余卷闲家具春风日暖忽思归脚下芒鞋生两翅泉南汝旧乡恰好随缘住祖道于今正复亨解行莫负来时路

　　荐仲无刘居士并玉成宋公

撒手那边去翁今得自由经行七宝阁坐卧一莲舟本有灵光现无穷瑞霭浮更须高着眼诸圣莫为俦

　　凝然上座专持观音圣号皈信者众寄之

弭灾救患风闻远灶妇街童也咄夸争似牛头见四祖庵前百鸟不衔华

　　赠　　　良上座

掩关六载云何事彻底分明见本人潦倒山僧旁忍俊昙华分插满头春

　　与浣生心如二医士

青囊妙药值千金起死回生功用深佛祖看来无别道大都只是活人心

　　宁国汪大春手制竹笠四十八员供养诸善知识并索偈

肩携箬笠走诸方个样团团不掩藏问是何人亲盖覆风前有路任筹量

　　题掌鞋善友店中

信手拈来便劄用亲自是见亲分付衲僧到此也须照顾脚跟

　　寿平湖瑞垣居士八十

青筇九节自支支正值赵州行脚时遥望湖光何所祝一毫端上拓须弥

　　寄慈律苾刍尼

慈以律身能应世参须带眼莫随流璜溪一曲如相委未合休时亦好休

　　莲根上人掩关礼华严偈以勉之

十种玄门一真法界行布圆融重重无碍帝网珠悬普光殿霭迷者多岐悟之便快上人莲公严持净戒就地画牢愿偿宿债酌水献花一字一拜自己功成檀那有赖更须听余力参为最打破禅关是名僧大

　　寿庵

旷大劫来谁构造四边界至自分明至今门户依然在多少珍珠换不成

　　寿上海天际刘翁六旬

年年是好年万木涵春丽惟有今年分外奇祥云一朵起天际塔竿蘸影玉波明海屋筹添光倚袂说与人间共见闻愿翁花甲遥相继

　　(海宁比丘尼自宁海盐沈门张氏
　超慧助刻祈寿基永固慧性长明)

　　百痴禅师语录卷第二十一
嘉兴大藏经　百痴禅师语录


　　百痴禅师语录卷第二十二

　　嗣法门人超宣等编

　　偈下

　　示本瑞禅人

莫于门外觅三车觌体全彰妙法华我见本光瑞如此笑挥松尘动烟霞

　　挽居士胡万德

萧飒金风入幕来貔貅队里一星摧寒光渐灭原常在浩气虽沉竟未灰莫向夜台悲伯道且凭执绋有陈雷吾今指汝归根处极乐莲邦自养培

　　示印光禅人

午夜怒潮喷皎月重重海印发光时大开两眼翻身去应哂祗桓老古锥

　　送巨峰知客

客来须看贼须打夜半三更眼不迷只此验人端的处秋风撼动玉玻璃

　　示灵瑞禅人

历劫轮传一片地灵苗瑞草自缤纷百千诸佛无侵碍也要耕滋力用勤

　　寄印西马居士

我祖西干传一印不加文彩融凡圣拈来竖搭与横抛头正依然还尾正图泽马君号印西印光烁处水天齐了知无去亦无住悔杀阿师默耳提相别于今有两载故园春色隔如海何时共舞碧蒿枝击碎珊瑚香叆叆

　　送瑞章侍者觐师

古灵不解长揩背百丈门风漏泄多乘兴飞帆回旧隐鞠身三拜谩如何

　　与德风法孙

夺得骊珠掌上擎且将韬晦乐平生时来光彩无藏覆散与人间照夜行

　　示瞿庵藏林上人

瞿昙只在瞿庵里万德庄严体自尊不动脚跟如踏着海神捧出铁昆仑

　　送炳院主掩关

杨岐驴脚少一只南北衲僧竞思索我欲分明向汝言低回未免口门窄春水涨行舟春云扶短策还家就路兮函盖乾坤画地为牢兮迥超今昔今昔迥超也大奇漏灯盏发芬陀枝要凭普利人天事看取精金跃冶时

　　寿顺桥张居士

顺是菩提无挂碍桥能度物绝亏危一生素行常如此百岁支干不用推

　　示铁眉上人

两道眉悬三寸铁衲僧气宇自昂藏相逢若解拈来用凛凛神锋不可当

　　示圣初李居士

最初一着子千圣提弗起眨眼自参观终然契妙旨泥团土块放光辉棘径栴林随践履君不见庞老西江口吸干笊篱惯把风前舞

　　寿张门夫人

龙纶锡宠乾坤阔凤髻舒光日月长最好万般存此道随方薰习妙莲香

　　示善友罗梵彰

金彰底句莫轻忽梵语唐言译不出信手书来要汝看冲云何似辽天鹘

　　送石璞上座之金陵

抱璞相投知自贵春初摆手出荆扉金陵到也深深意白浪花喷燕子矶

　　心昙上座同游送之

璜溪柳色不关情趁队琵琶街上行入耳若能通出路昙花开遍旧皇城

　　光岳印鉴四长老相继而逝恸之

未遂冲天志相呼别界行刹竿谁揭竖瓦鼎半欹倾日暮迷秋色溪寒咽鸟声无弦琴自诉一曲泪珠盈

　　示思泉孙居士

流泉一派从何起无事凭栏动所思忽见源头连底澈洗清魔佛总由伊

　　座山知幻书记去教入禅勉之

重重教网忒支离讲阅何能脱絷维一拶了然身独露笑他饶舌遂公知

　　示行船善友

撑去撑来一小舟斜风斜雨不停留参禅肯似勤劳力保汝先登古岸头

　　冲怀杨居士晚年得子偈为助喜并招之

老蚌何妨珠晚成君今已是快平生相邀莫负春归约坐看东山水上行

　　与居士章玉亭

善医不用吉祥药济世全凭恶辣方三尺竹篦无背触拈来好与话宗纲

　　募换架梁

法堂无力半将颓日倚青筇叹几回欲得巍然成大任匡扶还仗栋梁材

　　心幢上座即巡宰周春宇也出家入戒未及两月而逝有儿女尚幼作此挽之

田衣才挂体归去自便便智眼应无碍心幢讵有偏华因忙里种果向静中圆稚子仍痴态终朝苦吁天

　　勉古闽石藏上人

眉尖巧夺壶山秀笔底平翻剑水波果是后生可畏也他年培养复如何

　　示居士何念常

佛性无常与有常两途不着意全彰曹溪道者舌如剑杀活由他自主张

　　寄允明缵功刘二居士

分明此事无藏覆鱼跃鸢飞阐大机言下顿开千圣眼允如仙客赴春闱

象管挥来缵祖风功成不宰却全功娘生面目堂堂露莫画初心负大雄

　　寿善友龚耀泉六帙

珠蕴昆池飞泉炳耀况复心珠至灵至妙烨烨光华绝拟伦大千刹海皆环照我今悬此珠为汝作寿图六十年来花甲满光中迸出紫珊瑚珊瑚一枝长且美玉振金声数不止蓦地于斯见得亲万般总是自家底

　　示赵南泉居士

钢刀立斩活狸奴陡黑乾坤鬼祟呼汝号南泉年已久还能透发此机无

　　挽雨辰徐文学

杜鹃花底唤归春不见驹场似玉人也信是身非汝有果然退步获全真玲珑八面纤云净洞照十方宝月新从此去来常自在牢骚往事谩推陈

　　密行为智上人作

己事严持自己知神搜鬼索岂能窥南泉不是修无力略转绳头放过伊

　　示居士钱华岩

华落碧岩亲切句古人觌面已相酬就中铁壁轻翻动世出世间俱好休

　　示一云禅人

诸方作者令行高棒月喝云钓巨鳌惟有山僧真好笑间垂两膝看春涛

　　寿心源上座

觅心不可得何处有源来踏着虚空窍澎腾吼似雷此理灼然要打透无分耆少与先后道人行履火烧冰谁管形山古木秀古木秀合如然磨历风霜久愈坚惭愧当年赵老柏亭亭独立劫初前

　　尔卿杨善友五旬

古贤年五十历历省前非人孰能无过到期各自知勤护菩提树力删荆棘围表端影必直云散月仍辉即此寿基固不须别祷祈

　　示永山上人

叠巘层峦永不迁舒光常在髑髅前若于外境上寻取铁里芒鞋也蹋穿

　　示简文禅人

空中鸟迹毗卢印水上风文贝叶书简过分明无剩语任从潘阆倒骑驴

　　与武林医士沈望湖

善财手里一茎草大地茫茫无处讨有处讨用得好十里湖光浸画船涌金门透长安道

　　与青西刘居士

玉楮牙签猎不穷格言编写石屏风谁知此道传今古妙在先天未画中

　　示在明苾刍尼并关中女徒松隐

禅关无内外拶透始为亲啐啄同时用孝慈合本人庞婆差一级灵照是前身江上清风足相看莫厌贫

　　寄刘尔辰居士

是尔元辰不自欺着衣吃饭幸知时扁舟何日斜泾过趯出吾侬破米筛

　　示明所戴居士

一所闲房炯炯明主人翁自唤惺惺安家乐业风流甚不用求鹅打破瓶

　　书观中居士扇头

穿篱玉蕊暗飘香好鸟吟风白昼长粥饭二时成办了更无余事可商量

　　示自贤上座

圣贤虽系自家做切忌区区恃自贤退己让人高一着觉华何处不光鲜

　　夏至前有福严之行路过武原访觐周居士

权为褦襶热中客来谒羲皇世上人雪藕冰桃如有待坐谈一榻自相亲

　　为圣思徐居士四旬祝

腊尽春回际华堂庆令辰性天纯不惑心地涤维新诗礼传家远恩光及物真寿山何所证千古属当人

　　示仲清仲真二禅人

白米清泉从汝吃试思吃者是何人忽然蹉咬舌头着信手拈来物物亲

繇来念佛要心真心若真时佛自亲轮罢数珠山月上碧天云净绝纤尘

　　示容甫景义二善友

踏遍华亭一九峰峰峰滴翠露全容返观自己何殊异问取诸方老冻侬

明明百草头明明祖师意若作景商量便落第二义第二义亦希奇南北行人知不知鹤唳滩头如点首一帘化日自迟迟

　　示延平顺可为僧

莫云延剑已成龙解用时时在手中截断多生尘业网出家方见有全功

　　赠　　　殷上座

踏着吾门向上层脚头无碍自腾腾一枝花信秋开好赠汝携归奕祖灯

　　示金山卫万仲居士

篱菊丛开又一秋当人岂肯混常流得闲好向金山上静看天垂碧玉钩

　　送崇上人之雪峰

广慧堂中曾共住寻思不见廿余春扁舟忽入烟波里是昔人耶非昔人白水煮青菱莼丝和糁羹虽然滋味淡且以话平生平生懒骨浑无比世路交情只若此棒雨喝雷塞地天徒将趋竞夸唇嘴雪峰老子道风高随处掀翻鼓浪涛去去强弓如善御侧身已跨海金鳌

　　勉大圆上座掩关

入关容易透关难请向机先着眼看疋马单刀轻拶过浑身无绊海天宽

　　示仁卿俞居士

既已为人温且正此心是佛莫他求西江一曲高千古解唱顽山也点头

　　叔祯居士未能茹素而肯念佛示之

人言草舍家风别我道空林岁月间种取菩提子一颗灼然净染不相干

　　静居上座在家修行乞示

出世还入世居尘不染尘静中真趣味花鸟最相亲

　　寿觐周徐居士

九峰杖头挑不费纤毫力挑入武原城峰峰添瑞色瑞色非青黄亦非赤白黑如翁本有光可以灿家国家之与国灿无休潋滟珊瑚春十洲一座寿山千古意九峰水自海东流

　　示宋敬溪善友

逆顺场中莫挂牵且将声佛度天年数珠翻出轮回辙闪烁神光脑后圆

　　云阶顾居士礼法华勉之

身跨白牛车自在大千沙界任遨游门头户底浑闲话笑破灵山老比丘

　　为天然秉刀说偈

提起金刀白似雪顶门涌出一轮月从兹莫怕祖关牢信手推开方了彻

　　示常州质钟头

蒲牢夜半抟风吼惊发炉神藏北斗盖色骑声绝见闻希奇不比常州有常州有也非闲谈坐卧溪楼仔细参蓦地无箍桶底脱粗拳倒筑我心甘

　　示霜月上座

此宗要妙绝支离电拂机追已是迟惭愧老侬今落草到头一着不相亏

　　悼温州石角山让庵禅师

同参汝我最相知别去多年又异时石角高提三要印瑞城忽偃四宾旗后昆失恃谁堪范老将登坛莫比追闻讣不胜重惨怛纷纷红雨满江湄

　　挽季寅姚老檀护

生死人所同犹如空闪电智者了然明去来不隔线翁今七十三着着皆方便一榻卧春风大千都踏遍谁谓丧斯文亦梦两楹奠我怀窃自宽疏钟鸣竹院山高与水长面目常相见

　　示眉臣上人

过现未来三十棒作家正令不虚行当人若解识机变无底船儿好共撑

　　送盛京海会寺弘赞定融二专使

使乎不辱命今古所揄扬是汝能然也容辞更委详薰风凉夏日长一曲微吟绿水傍归去燕都随旧主报言山舍紫薇香

驰书能壮丛林色钟阜山前忆仲安今日送回无别嘱善为道路莫愁难

　　示如愚禅人

能使聪明是丈夫叮咛莫被聪明误繇来大智原如愚默契心融养有素

　　赠开石毛居士(善丹青)

淡墨浓籹信手挥水光山色不相违时人只道笔端妙那晓通身是悟机

　　与可光晖上座

引水无源翻旧案接花有力长新条英灵汉子知端的一片兜楼任意烧

　　送朗元禅人回闽

芒鞋踏破千山路来听华亭鹤唳声声里许多含曲折归家稳坐记须清

　　送髻庵上人回浦城

同乡汝与予为说同乡话护惜髻中珠辽天高着价归欤旧马峰历职无冬夏鞭影忽相投金鞍任倒跨方信男儿绍此宗莫大威光不借借

　　示安宇倪老佛

阅世随他棋一局休心且课佛千声说难说易庞家老不是衡阳学钓名

　　示荆山上人

荆山之璧连城夺席三献楚王徒劳指摘何如一宝秘形山那畔这边两不隔觌体绝瑕痕光明常赫奕等闲拈出法堂前堪与人天为准格

　　送江西香谷上人随汶首座回浦城

生缘未必在西江且学柘川曲一腔夜静寥寥无别思唱回明月照银缸

　　送漳浦中立上人

梁峰九九露全机虎石重重展大威赖有吾乡人共委不须珠撒紫罗帏

　　示非心禅人

任伊非佛非心去我只即心即佛来扫荡闲言浑不管大梅子熟又花开

　　送梅舟上人回里

梅为楫也松为舟越水吴山任意游争似故乡田地好祖翁契券自悠悠

　　五日送本明禅德

节届天中别我行芒鞋两翅傍风生何年竹户重敲也坐火炉头话本明

　　隐峰

历劫巍巍这一座几回遍觅杳无踪直饶指出分明在尚隔云萝千万重

　　六月十九日李门王氏孺人超华生辰

玲珑殿阁贮薰风水鸟松弦奏不穷大士闻声当日悟孺人降迹此时同慈心普遍恒沙外道体常存笑语中我借文言宣寿偈一华开映海筹红

　　送懒拙维那

雨花堂上投机句冷地思量亦可人此去盖头茅一把应须谨守自家珍

　　示吟风禅人参一归何处

一归何处山穷水穷翻身拶透路路皆通路路通任从棒月与吟风

　　修林李居士生日兼祈嗣赠之

几回论古与穷今千圣相传只此心揭露真机无隐覆扫除义路绝幽沉秦峦挂月长生画浦木弹风劫外音还有一言须记取凤来修竹自成林

　　送朴庵上人回莆住谷城山寄庵

识得心源即便休何须负笈外边求谷城有旧庵非寄濑水常新石自流一钁耕烟随分足半竿引月道情幽逢人不出出谁是此际凭君且熟筹

　　赠刘门明眼道婆

丈二眼钉横拔出不虚亲见作家来机丝文彩浑闲事火里莲花次第开

　　步先姚居士日课金刚经似之

担荷如来夙有志扬鞭策马亦因时间房独坐烧清篆且把经文逐卷推

　　送镜心上座再礼五台

即心即镜非镜非心当阳觑破耀古腾今头头合辙处处知音五台山上云蒸饭多少行人博不惯一衲一瓢汝再游眼睛宥被肯殊换

　　西岩石竺上人接众勉之参方

日供水云经一函不枯道念住西岩何如超出水云外整浣青州破布衫

　　与未发中堂主

荷担个事非容易眼贵正兮机贵利更须度量放宽宏方有象龙作走使我今切实为汝言这回不比小儿戏扬起真风耀后先乃成特达丈夫志

　　沛然金居士生日

辛亥翁生我亦生为儒为释不多争好将本有光明体同向毗卢顶上行

　　寿一音法侄

验众已行金粟令传家不减末山灯筹添海屋浑闲事自有风光最上层

　　寄扶曦杨护法

古来杨大年具辨龙蛇眼圆祖入门时机机解削铲我今忆若人秉烛裁鱼简商略句中玄通身自瑟僩一朵优昙瑞世开真风共挹有何限

　　与非光映西堂

狮窟掀腾已有秋爪牙迅锐出常俦他年不负今年志吼动千山戏月毬

　　与伟庵彰后堂

一颗骊珠照海门等闲夺得便惊群闽川不尽弥漫也自有鱼龙解吐吞

　　示自瑶殿主

拈香择火事全彰谁信自身是道场历劫至今尘不染一尊瑶佛露堂堂

　　嗣瀛俞居士因尊翁有恙求偈

诚心不昧能通圣孝道无亏可格天世出世间皆若是君加勤勉自延年

　　福严老人寿塔造于闽黄檗山二十春矣壬寅迁化异议纷更予以为送归檗山乃合正理遂力主之八月初迎宿江千梵天寺与韬明弟哭别

提纲整纪卫师龛力铲嚣争二与三檗岫无封原共派钱塘有泪别同参此行也信须经险个里端然不抱惭珍重而今各自慰堂堂随处作司南

　　赠梵天守缘上座

为法真诚不顾身更加手眼异常人雪峰重担从兹荷跂望行持春复春

　　示浦城程子善

团圞坐对矮梅窗一曲无生契老庞但使虚空能粉碎不须更问吸西江

　　檗山修盖老人影堂偈

先师过去泽犹存水有源兮木有根一座影堂千古迹莫云今日累儿孙

　　送檗山惟仁监寺惟初侍者

丛林千古忆杨岐是事分明汝自知灯盏漏油能点拨芬陀华发旧山枝

盐官扇子韵风清今古寥寥孰与京十二峰前闲倚望犀牛头角自峥嵘

　　杰庵贺居士请益似之

堂堂杰出一奇男悟得浮名落二三不愿兵车驰细桠且将云水植优昙生缘有限河之北度世无私化已南佛法今朝来问我顶天立地自家担

　　妙恩问赵州勘婆话依前韵示

本有风光非女男灼然无二亦无三迷来火宅堆荆草悟去空庭现慧昙回向不妨梳插髻提机应在眼观南赵州勘破徒多事莫被他瞒放下担

　　示镜庵自昙上人

入海算沙只自困磨砖作镜亦徒劳何如棒下翻身去赢得当锋一着高

　　与屏宪刘居士

俊鹞快鹰容易得还君好手自施张头陀疏懒年来甚一枕浑忘日月长

　　示古临知客

宾中主即主中宾解转机轮用自亲临济屈遭三顿后至今恼乱许多人

　　示隋严禅人

田衣夜蘸梅华月一轴楞伽诵未歇如此严持不计春是凡是圣亦超越

　　与国欢檀越黄尔矩

世途变熊自辚辚摆拨还他过量人但得矢心坚且正已知绥履果该因东山日月高无价南地风幡迥绝尘即此是名遵圣矩何须余处问关津

　　戒子入城持钵杜则居士施米并寄偈有此去人间虽不远众生悭吝将如何之句求转语于师师书云且喜维摩今日已破悭也复之

莆城结伴入游戏此事原遵古佛仪谁是众生悭不破月明欣载满船归

　　居士阅同戒录作偈有戒中破戒之语亦索转语师书云须是恁么人始得复之

戒中破戒有谁知凡不能拘圣不为须是恁么人始得江城梅笛倒丁吹

　　示古圆副寺

库藏奇珍咸具足磨今历古自圆明外寻▆▆闲之绕前后三三拨不清

　　与古苍旻监寺

监寺儿孙遍天下传来久矣成话杷莲山何幸有其人三脚之驴颠倒跨我今与么言逼龟而成卦我今与么行铁牛也合怕怕不怕他年摸着痛痕深莫把渠侬乱咒骂

　　示伯弘陈居士

灵苗夙植道心浓入此门来要契宗一喝一拳通活变倒拈秃帚也成龙

　　与俭庵颖维那

轮槌影里翻身转豺虎丛中纵步行扶起砂盆成大任一肩任荷亦非轻

　　与晦石瑛书记

知君书记本翩翩曾染诸方五味禅今日扫除都净尽一枝横亚望薪传

　　与玄际志书记

机先一拶透重关脚下无私任往还春到桃华浓似锦逢人莫道老僧悭

　　与止言柯居士(别号无右)

维摩杜口右翁止言今古一致吾无间然闲来试步莲山上击碎涵江水底天

　　示蕴中畴士柯二居士

蕴于中者形诸外古圣今贤所共知春夜一声蛙叫月乾坤撞破在斯时

九畴熟练士人风一着当阳迥不同解向言前亲荐取木樨香喷画城中

　　示慧髻慧顶二上人

轮王髻珠不难得所贵当人有慧力信手拈来用莫穷深深祗树增颜色

顶门慧眼明于日烁破威音那畔边若个儿男甘自昧揭开此际莫牵缠

　　与迁思朱居士

岭梅才破萼岸柳又垂丝迁与不迁义请君仔细思思而得一言可为天下则

　　与振寰解居士

生来气宇自威雄不与寻常俗品同宝剑一挥神鬼泣声光落落振寰中

　　示慧诠上人

出家若似最初志入圣超凡诚易易三藏灵诠不必提钁头倒筑壶山翠

　　与豫庵王居士

凡事当知豫则立况乎振旅出师时拨开画戟佛心现北地南天任所之

　　示洞真莫居士

唯兹事实余非真直下洞明合本人两道眉毛添瑞彩头头尽属旧园春

　　与不迁亘维那

照用后先看变化境人定夺任施为闽山浙水路非远不似秤锤坠井时

　　挽李母何氏太夫人

撇却尘劳当下休功成行满孰为俦普天月照无瑕镜遍界莲撑不漏舟自是去来存大道更何生死挂心头纸钱半陌聊徇例莫笑璜溪拙北丘

　　与君仲吴居士

吹毛剑气逼人寒谁敢当前正眼看争似机先轻放下大家摆手入长安

　　与云潜旻书记

锦标在手收功易茎草盖头固守难近日祖风衰弱甚行当痛策勿偷安

　　与智海至知客

已契从前得力句不辜此际转身时法门大体能提拨便是堂堂度世师

　　示李门超华王氏

大道不岐男女相这边那畔自圆明当机拨着无回互一曲狮弦分外清

　　示悉远禅人

枫桥夜半钟声好华院帘前客棹多一段真机都漏泄如何问我又如何

　　示慧生禅人

一笔蘸干三泖水半肩挑尽九峰青衲僧作略能如是不负来机口泻瓶

　　寄修林江宜李二居士

伫立桥边望翠云蝉琴蛙鼓闹纷纷玉筇引得蓬壶月不惮移舟远送君

紫竹萧疏护短墙头陀家计也寻常人来问道无言说坐久惟知透骨凉

　　寄酬伊人王护法

行道难兮守道难烟村水国自相安年来未敢通名纸多恐龙门不易攀

　　(平湖居士▆▆▆▆▆▆▆▆▆
　▆慧具▆▆▆▆▆▆▆▆▆▆)
嘉兴大藏经　百痴禅师语录


　　百痴禅师语录卷第二十三

　　嗣法门人超宣等编

　　启

　　复彦升陈榜眼请住太平启

　　伏以卷舒格外乾坤妙在主宾默契展拓寰中日月何妨凡圣交参恩大难酬功高莫纪恭惟台下胸藏二酉学富三车雁塔名题金薤增金莲之耀龙纶世掌玉堂映玉笋之光迥然坐断乎尘劳即黄庭坚不是过矣卓尔扶持于法道虽郭祥正蔑以加焉为怜祖命若丝悬忽降佳章而鼎召某樗材莫任艾口奚堪楖栗横挑只宜直入千峰去袈裟乱搭安敢空飘一叶来但时节既已欣逢知业债偿犹未了伏愿长垂只手挽回寒谷之春拨转新弦互唱太平之曲林风震动草树含辉肃此寸裁敬伸布谢。

　　复泰微吴铨部启

　　伏以旨契南泉陆亘鹅瓶出丈室机轮佛印坡公鱼佩镇山门虽道法之足征亦因缘之巧遇几回企盻莫罄私衷恭惟台下海国舟航天庭鼎鼐膺斯文之重任咸推先觉先知继古圣之高踪不离为民为己青泥远降殊胜事千目同瞻白绢斜封向上关四方独步某钳锤未密牙爪空张悲慧苑之将枯无计使外魔风行草偃幸祗林之有护且试看朝暮水到渠成伏愿智鉴圆明德星洞照庄严毕具凤凰桥上待一雨之春回措置得宜狮子丛中见十分之月满荒辞肃覆希赐慈原。

　　复鲁直陈大参启

　　伏以向上真宗匪英才而无从建立出常妙旨要硕辅而极力成褫故知道在人弘益信责由己任恭惟台下文夸吐凤笔挟惊龙肃气横霜呵叱扫尘氛于万里精华映日视瞻驰令誉于九州记莂不忘灵山金汤望重殷勤直逾济水橹棹功高某滥厕空门忝承祖裔逢人没片语一条拄杖蓦头敲接物少全恩两个栗蓬当面掷既已蒙屋乌雅爱且自愧泽蚊负担所赖仗鼎命以演扬藉剑光而挥霍昂昂狮象钩来庭际跃春风浩浩鲲鹏送去云边施法雨仰惟丙鉴实切寅恭。

　　复无奇葛光禄启

　　伏以海昌古寺太平庆龙凤之纶音唐武前朝盐老索犀牛之巧扇奈虚空鼓久已绝响致卢舍身亦已埋淹道不虚行法须弘护恭惟台下寰中领袖雪里乔松璞玉浑金伟矣庙廊之象器旋天干地巍哉丛社之鳌山盖深信郁密栴林弗生荆棘乃重遗华文尺翰照我茅茨某小智多迷庸才寡断扪胸自度实未敢直下承当应召而来岂容易等闲蹉过伏愿相资济世泛舟楫于春潮广庇利人继权舆乎夏屋临楮覆谢曷尽翘瞻。

　　复慈留张观政启

　　伏以灵鹫拈枝花万紫千红春满界曹溪分滴水五湖四海浪稽天惟凭过量人能肩过量事恭惟台下才优班马宗绍孔颜玉树联翩近培植于曲江亭上冰壶炯澈旋洞照乎摩竭国中知济道之风高当机不藉三顿念祖庭之秋晚雅召为珍八行此举良足嘉哉是行亦所愿也某潜身建岭终惭白额之虫鼓鬣闽川实愧赤稍之鲤幸蒙台选合就乔迁伏冀广开不二门深入无为域昂藏鼻孔时闻桂子香飘豁达眼睛自见菩提果熟有情俱佛大地咸新谨此奉酬曷胜悚久。

　　复余邑侯请住金粟启

　　伏以恢弘祖道千秋绀殿涌祥光辅翼宗风万里苍峦呈瑞气虽时节因缘之巧凑亦干旋推举之得人恭惟台下玉海资深金山表峻花迎墨绶堂上鸣单父之琴柳拂铜章民间识中牟之雉知诚心不异元德秀皆当年亲见老瞿昙兹者鸿翰遥临人人寔叹为希有愧某驽材莫任步步犹虞夫覆车但田地似属现成而公案终须未了戴其角披其毛分固宜也入此门行此令理安诿哉所愿力重干城盟坚铁石擎天宝杵凛然卫正以摧邪耀日长旗随处生飙而偃草皇恩上祝群品均沾肃泐荒函仰希鉴宥。

　　复众位绅衿启

　　伏以建正法幢赖有力檀那而庇护吹没孔笛贵知音大士以赓扬庞蕴老之参马师良取尔也苏长公之翼佛印岂徒然哉恭惟列位护法台下儒宫柱础佛国垣屏雷云动口角玄谈快乎波腾地涌星斗露笔端华彩铿然玉振金声不忘祖父丛林旋见青笺之聿降总听龙天选举方知赤胆之无私某自愧材凉实难肩荷临时失职恐有伤先达之明遇事寡筹又深负屋乌之爱但为神人所协应敢弗勉强以支当伏愿彻始彻终如环如鼎肃清魔垒俾独桑之鼓长鸣广集福源类千僧之泉靡竭敬裁寸答统冀鉴存。

　　复表圣居士乞题太父继山徐公实略启

　　万行孝为先古圣今贤皆系念百端信是主居尘脱俗总同途每怀雅谊而罕遘其人忽捧瑶篇而欣瞻有在恭惟门下家风素俭气海宽宏幼失怙而依乃翁不异李令伯之遭际长能文而勤厥职可称徐孺子之箕裘自陈教诲全恩多年未报爰引别传妙义半幅相招此人心天理所弗容泯抑佛法世情之深足慰某才犹袜线见比管窥白棒横拖秪堪撑闲门破户彩华绝梦曷敢污耆宿英灵但过誉已厚蒙应从权而塞责伏望俚言勿弃大事攸关迸开额角眉毛田地现成无用叮咛叉手拽脱娘生鼻孔神光独耀迥然照彻幽扃至德咸酬芳规克鉴挥毫悚久合众赞扬。

　　复众乡绅请住超果启

　　伏以龙骧虎骤文明占世出之风云渚秀峦奇冠盖集钜邦之屏翰扶西幢而建竖功不浪施仰北斗以遥瞻恩归有地恭惟列位护法台下具调御体现宰官身玉鉴冰清名已荣于凤阁金华月彩职无愧乎鹓班惯为游戏神通验英灵之衲子遍入语言三昧求魁垒之耆年顶门正眼独露堂堂向上真机全凭卓卓如某者罔辨暗中紫碧自合龟藏未谙句里雷锋终惭蚊负然因时而成所举亦重法弗为其私拈来南匾赤斑蛇还我一场败阙放去沩山白水牯看他八面横驱伏愿如郭朝奉之重辅演公谊存万古似张侍郎之密契大慧物格千差选佛场开敬依严命希容异日面挹光仪。

　　复德符王檀越启

　　伏以洙泗宫墙一贯心源承道统少林床榻别传的旨显家风怜末法之将颓深于默契获知音之感遇不在多言恭惟台下学宗东鲁志慕西干绮论粲花快如悬木铎以惊聋聩芳仪濯柳且可秉金鎞以刮翳膜随声色而声色恬然玉带留山于前已见矣处屏垣而屏垣俨若锦章载道谁曰弗闻乎某素负虚名全亏寔行既已谬膺台选理宜直下应承绿杨溪畔躲身难看今日拖泥入水宝华座上恢谐少似当年作戏逢场伏冀广布洪恩增光辉于鹿苑修持大本首跳跃乎龙门是任匪轻所期甚钜肃兹致谢曷尽虔瞻。

　　复合山禅德启

　　斜泾古岸头头无碍任眠云锦蓼垂杨在在相宜堪啸月天工知不我弃人力奈已前催酬唱何如覆藏未可恭惟列位座下机锋峻利手眼精明兴古刹而护砂盆秉心至公至正谨芳规以扬祖道立志足尚足嘉气分遐投淡荡溪光拖半幅情怀有待痴憨逸老寄千钧某欲诿诚难含愁忍受横拈短策且来打鼓弄琵琶出入同门莫讶新冤旧债主所愿埙篪合奏胶漆弥坚阐济北之宗风水鸟树林咸呈狮吼续岭南之的泒狸奴白牯尽沐鸿庥临楮神驰并希洞鉴。

　　复寺邻众居士启

　　伏以人性无殊各自具辽天鼻孔娘胎首出谁肯昧点地脚跟唯情识之易封致觉华而永谢恭惟众居士座下三纲植本十善修基遍历宗匠门墙山高海阔亲承作家炉鞴玉润金辉以鹫峰记莂之心为心拈出惊人妙句取泖水汪洋之量为量招我瓠落村僧自知非象窟之爪牙安敢混麟儿之头角然而徽音克布何妨掉臂而来既已重业难逃亦宜随缘即就更冀豁开正眼五茸城内共燃方焰之禅灯保养灵苗一览楼前同决未了之公案。

　　寿竹西李护法启

　　伏以亥建小春月令玉梅绽蕊壬逢子运人间金粟现身盖吾道之将亨乃方家所倚重恭惟台下派传陇右才压吴东鹗表横飞不辜幼学壮行之志虎文炳变实切希夷象帝之言和其光同其尘古巷旧称无异李已知非亦知命今年新熟有蟠桃某屡感汪涵幸缘坐对辞虽乏外孙黄绢心窃慕秋水苍葭敬具芹仪效呼华祝寿山耸峻莫大门总与八字打开福澥弥漫甚深法惟祈独力肩荷。

　　复太史黄改庵司理黄十华请住国欢启

　　伏以咸通济水起波涛锦鲤狞龙随风跳跃东鲁尼山悬日月祥麟瑞凤特地飞腾拘形迹固不相侔究心源总无二致所以言足则行足师百世见闻如合辙兴于唐盛于宋同堂父子贵亲承恭惟大檀越黄公台下两圣开宗双莲植荫顶门亚只眼木樨香也已多时喝下廓全机彦节来兮谁敢近遵鹫峰之记莂无异当年慕象骨之高踪秪明此事某才疏学府笔愧文江虽为太白之婴儿和和哆哆主宾句未能辨别既蒙篆丹之鼎命卤卤莽莽人境意且自敷陈伏愿施大士法喜之珍锄小根稗莠之种老胡有望普天乐唱满庭芳毗室俨然阖国欢跻无量寿。

　　候离言禅师福省回并新住超果启

　　檗云出岫一程分作两程行浦水维舟三月挨过六月节问杖头之始届趋席末而未能何期善因迎入超果全提摩竭令喜瞻魁伟耆年据坐雨花堂自识英奇衲子将来盖天盖地随处为己为人鸳轩戛玉有余辉知落落荒缄之不我弃鳗井摇金如远照即戋戋束帛亦且见容唐突匪宜主臣无任。

　　寿觐周徐居士八十初度启(时入闽未贺次年补之)

　　伏以寿域天开有德必征大有文华日丽人乐愿与同人欲为季代之典刑须赖老成之仪范恭惟台座至诚不息正直无偏左核史而右核书架上烟云增瑞色出忧君而处忧国胸中兵甲放祥光三十载卫道驱魔具丹霞劈佛之手百千朝持斋戒杀推黄面度生之心况一杖示来源先师公案现在而万法齐收句我辈口角流传适当赵州行脚之年已值踏雪寻梅之候忝蒙厚爱瓢囊甫渡龙津过辱连枝苹藻未伸燕贺望高山以自愧听逝水而犹惭敬候九九弧辰补庆如如秩算图悬函谷凤麟济济笑看罗帐真珠榻设毗城狮象班班遥接璃瓶宝月谁谓白头陀落后且喜绛甲子添多。

　　疏引

　　圆照庵募建法华会疏

　　如来出世为明大事因缘弟子仰瞻特现本光祥瑞除佛方便说余非真矣是法岂思量所能解哉圆照庵周遭似斗慧上首愿力同云怜火宅之无安斯要不宜久默喜髻珠之得受此经合共流通乃扳金粟名檀启演莲华胜会见者闻者目前荐取俨然未散灵山诵之传之言外知归胜过几层宝塔度众脱除珍御殷全身高跨白牛车。

　　造木桥引

　　渡河无筏咫尺成千里之遥架木为桥从权仅数金之费虽价廉而工省也其用溥亦惠多焉伏祈险处示津梁且以中流作砥柱题词不必荣司马南来北往尽此纵横问水应须看卧龙七错八差凭兹融会讴歌可谓云尔病涉吾知免夫。

　　塑关帝像疏

　　忠魂贯日三界尊伏魔之封义骨撑天九州作护法之主瞻灵祠而向往岂像设以无存缘纠众财严敷帝座赤兔马嘶催叶暮散为万朵祥云青龙刀偃拂人寒叠出千重瑞气神其昭格尔永康宁。

　　化腐豆疏

　　景星院旧铺新开未忘世礼百头陀相席打令略显家风适当绽菊之秋爰及燃萁之候俯看磨轮云锁中心树不动多时仰祈檀度波生小蚌珠抛来满载咄嗟而辨片片皆珍软熟于酥般般俱妙连床上坐卧笑北禅之纳皮角空口徒设空言佛殿里烧香羡东海之比福田滴水还他滴冻。

　　瑞章上人募修海门寺疏(古名祐福天真则禅师居之万历壬辰朱心泉重修)

　　绣阁连云海门寺为澉城巨刹香风遍地天真老乃前代高僧奈岁久而法苑矢枮将屋倾而梁木其坏试问毗耶库藏弹指豁开且趁喜舍因缘从头补葺鲸柝待潮音互吼此话终须大行灯笼与古佛交参尽云有路可上归去来兮祐福续步武于心泉。

　　劝戒杀放生疏

　　随业受报渠原有父母子孙改面换头汝莫轻羽毛鳞甲盖由一念差错所以累劫轮回故如来推仁恕之心示人戒杀藏典立慈悲之训买命放生利刃沸锅不逼临物物登菩提觉路天空海阔任飞跃时时具活泼灵机闻是语者必欣然岂见义焉尚无勇幸积锱铢小惠共成悠久大功。

　　佛前灯油疏

　　架上安灯笼古佛徒然暗地坐殿中撞露柱禅和尝见摸壁行盖缘一滴也无非是到即不点具神通游戏者请向这里放大宝光令风雨晦冥时方信恁般是真供养。

　　玄上人募片地结茅疏

　　踏遍江山草鞋钱浪费不少横拈楖栗泥团汉勘破几多而今老倦知休何妨觅个住处一丘一壑竹篱茅舍足生涯或坐或眠纸帐梅花消客梦所赖通人出只手就中共了此良缘。

　　汉上人施茶疏

　　暑气蒸人道路往来不易薰风匝地庵亭憩茇犹多拟为止渴结良缘特借煎茶明大意但积薪之费独力恐以难支雪蕊之供诚衷必先普告随丰寡从本有中拈出毗耶藏库无亏历晨昏向方便里施行赵老家常仍旧个个舌头原在口吃着应知看看白汗忽通身庆快何幸即此是谓真功德安用别求广福田。

　　化油麦疏

　　山寺灯不点虽然千古意分明砂盆酱也无未免一堂风冷淡两重公案欲了众姓檀门宜依就味调成岂让马大师年年独富和瓶掇起方知老投子滴滴皆真胜事既逢归恩有地。

　　斋单引

　　山堆海积净名本有家风虎骤龙骧衲子寻常意气欲向桶箩边现成受用须凭库藏内尽底掀翻大糊饼信手拈来铁馒头和盘托出直教横吞竖咬自然饱足知恩设或东倒西歪犹较懒融百步。

　　莲峰修造疏

　　为梁为栋最初要几许苦心乃奥乃堂到底有无穷受用敢云雨洒不入果然露逗太多黄面老面孔加泥碧眼胡眼睛打湿若谙个中端的却请是处重新片片盖将来双柏阶前彰丽采头头撑得住一莲峰顶壮光风恩大难酬祉臻曷既。

　　斋单引

　　千家托钵以游脚跟未稳百鸟衔华无路墙堑太牢争似我云水饱参一任夫人天送供日日盂中两度湿作舞莫问金牛时时毛孔十分馨踢床何须普化谩道不谙卢陵米价敢云已了檀信饭钱胜事如斯见食轮法轮之尝转良缘有在知他宝自宝之足珍。

　　因事谕众引

　　法昌搬罗汉开炉门庭不曾寂寞远公依叶县挂搭气骨何等孤勍昔有其人今期仰止所以太平乍住日用喜得随缘毳侣相亲庶事各宜体贴粗羹淡饭与么过枯守勿嫌冷语闲言且暂销道交为重如是心专翼久自然化熟风行倘或逐妄驰求图他屋里柴堆焰宁可携囊别去任我堂前蔓草深。

　　指宗遥至同募万人缘造横云山静室疏

　　绿叶铺阴此地距城十八里横云入幕小椽仅架两三问也知鹪寄可以容身但恐象游未堪驻足向闹市推开施藏谁敢问杨州万贯之缠就空山补出轩廊只广求檀度百文之赐众缘满矣禅火暗随渔火动扬眉竖指不外吾宗一会俨然月光遥映泖光寒酌水献花愿成汝佛。

　　化锅引

　　饭是米做锅是铁铸衲僧家若个不会及乎要米做饭要铁铸锅十个有五双无下手处然虽如是毗耶城里老维摩笔尖上却解点铁不妨小心问着自然铸就将来也并说偈曰南泉打破风流甚长庆风流锅也无欲得风流时彻底圆成一句是良图。

　　修长庆疏

　　唯兹长庆禅寺实古棱祖道场山色深苍宛似锦屏列映湖光淡荡依然玉镜平铺独惜运替僧残所有尽已沉沦矣更虑年深殿朽过者疑将倾压焉欲成法席以鼎新须仗净檀而普护捐金倒廪想胸怀不让给孤走栋飞檐看气象比严舍卫共祝无疆圣寿同证正等菩提。

　　请某禅师住长庆疏

　　山号小金竹松交翠寺名长庆钟鼓犹存为先贤肇迹之区实不肖栖身之地岂期业风吹出致使列壑争嘲蕙帐无人云关谁主某人标姿本色声价逸群久依广慧法门弗起异志甫续天童嫡泒慰我同寅拟欲移锡往他方窃愿攀辕临此土化螺池畔再垂洒润之恩淘米岭头重施霹雳之手幸捐谦柄勿履巽床。

　　能仁寺募书本藏经疏

　　黄面老四十九年口劳舌沸末后拈提只一花历代祖千七百则短葛长藤究竟浑无元字脚久参上士未举先知直下打翻全超露布岂在披文逐句靡靡然以当生平也乎虽然若欲博古穷今亦须时稽岁览所以琅函玉轴涨学海之波澜异藻奇葩增祖庭之秀丽谁道贪淹黑豆汉到头总属自家珍兹有某上座者戒珠净朗德宝温醇始发夫广大心愿行此殊胜事伏冀英贤垂只手于一毫端示现三车直教衲子豁双睛坐微尘里尝转万卷皇恩仰报佛法流传古柏枝头撑出无私新日月能仁寺内别开有象小乾坤功不唐捐福莫可量矣敬书侧理代恳檀那。

　　云上人募静室疏

　　短策横拖幸然云游万里芒鞋踏破几乎担阁半生拟凭片瓦以盖头争奈卓锥而无地仰天长啸知众毛之必成毬挟疏希干随大力之独肩荷山色溪光明祖意放身倒睡始自今朝鸟啼花落悟机缘异世他因终期报德。

　　募塑出山相引

　　饿眼生花犹可事嘴头卖俏岂堪论从兹摆手下山去搅得三千海岳昏既然如此又要装塑他作甚么不见道珊瑚枕上双行泪半是思君半恨君。

　　金粟志寺引

　　十方通畅毗离丈室露真风八字打开舍卫讲堂悬慧日澹澹秋光欲滴明明春色无私固知肯构之缘不从偶尔深信主持之道端的在人夫岂曰法席初兴徒夸一时壮丽抑亦望箕裘继起毋堕千载具瞻云尔。

　　僧引

　　有寺以居僧一榻青松尽多佳趣有僧以主寺千年绀殿不挂俗尘或显异他方而开迷破暗或竖幢此地而演教弘宗名上达乎紫垣德遍及于寰宇尽道密云弥布岂徒然哉佥曰佛日重光诚确论耳故录出以为圆颅者鉴庶相沿可无菜腹之讥。

　　法引

　　古鉴当台从本纤埃不立灵珠在握分明触处皆真良由诸人向外以奔驰故致先圣垂慈而应药蓦头便棒家风已漏逗十分片语相提旨要寔玲珑八面都教汗衫脱却看他漆桶光生洒洒潇潇翠竹黄花彰大意孤孤迥迥云堆草畔任横身。

　　文引

　　字挟风霜于今岂无燕许篇连月露谁家肯让苏黄而况寓物舒怀缘时纪事岁迁代往藉以存真碑断苔深因兹核实甚矣文之关系钜也乃稽余什爰汇成编丹篆横吞敢卜斯文未泯青钱屡选愿资宝刹长新。

　　知浴疏

　　无位真人干屎橛清净法身滴烂脓臭气薰天谁与扫狼狼籍籍起腥风金粟便与么休去大似眼不见为净事弗获已且分付化士于毗耶城中随机叩募倘得公案圆成任他干屎橛滴烂脓亦可一一屏除去矣有力英檀试向这里共出只手看。

　　募石砌大殿前月台引

　　把住牢关已是草深三尺放开线道何妨石砌满庭冀长者之多仁成无穷之胜利入门便见非惟古佛家风太煞分明坐地思量且喜衲僧鼻孔有处晒朗。

　　重修佛殿疏

　　丹霞烧佛德山折殿机用全彰古今罕见金粟胆小无能只要翻新局面画栋雕甍光彩多白鸥滩上看灵变阿呵呵给孤长者代不乏人夫何妨一其心行其善而与象子麟儿并力法战者乎。

　　径山斋单引

　　峰奇水秀千百余秋之气运亘古常新凤舞龙翔八十七代之宗风于今再振磨盘边数堆云锁钵盂内彻底冰清若要毛孔生香须藉净名翁倾箱倒橐果肯笔尖打发随他菩萨子直裹横挑暮扣焉朝参焉吃饭忽然咬着砂敢报君以多福船来也陆去也相逢不用束条篾知义出乎丰年。

　　募长生田引

　　大仰种畬百丈开田先德风规窃愿效之但山前片地四至界总属他人而旧阁券书中心树仅存在我故与其间闲而坐守孰若款款以希求胜事共成膏腴有赖则常住无罄悬之患衲子识稼穑之艰檀信滋福田之果举一明三因三见一是乃名为长生者矣若曰化不易施不易吃者亦不易非予所知。

　　重修明发疏

　　明发院到处知名彦深翁开荒肇建一湾春渚已露舌上广长两岸绿杨堪比身中清净时逢鼎革事有辙更香积衰而野萝覆地苾刍鲜而丈室堆尘予于去夏居此间放下蒲团暂成铺席讵奈人心犹不足抛来瓦砾未当奇珍欲期旧栋增辉且看布金檀护入宝山莫使空手斜泾之钟磬常闻为巨厦必得工师济北之禅灯弗替个个同培般若种家家乐享太平年。

　　(二十三卷终)
嘉兴大藏经　百痴禅师语录


　　百痴禅师语录卷第二十四

　　嗣法门人超宣等编

　　书问

　　答玄密禅师

　　己卯春屏迹莲峰日以洗花删竹为事而世间交际意外因缘非敢问也因念友朋聚首不能多时两地各天徒增浩叹回思昔之携篮采笋杖策寻齑坐对青灯琢磨诗史今悉付之梦幻中矣足下出金粟住玉芝奕奕声光较予十倍第未识鞭麟挞凤之外亦向两湖绣石边想望予否某上座来闽接读法音知起居勇啖如常且欣且慰老人千万斤重担得足下一肩负荷可以无忧而树帜摧魔窃有赖于足下也。

　　答峻初严居士

　　自信录一册句句从本分中流露将来非数载苦工灼然知有者不能尔但旧套未除新条尚萎恐欲刻出行世难耸时流视瞻若谓是册已经明眼简过殊不知师家接引初机原具种种方便此意弗明秪管实执为是则操履无有进益终其身编言立句如斯而已近见负此病者甚多故不惜口道破幸加详审。

　　答漈滨吴檀护

　　董岩参寿昌机语弗契宝峰晤野衲气味相投非此工而彼拙也时节因缘有至未至耳况寿昌曾垂记云去后二十年才好遇人才有汝说话分昨台下云屈指恰二十年善知识记人不谬心甚信之即此益见台下之不辜负寿昌矣所问三教宗旨数条具答如左银杏阴浓想不吝曳杖入山再与拥膝拍肩尚论千古也。

　　答孝廉陈次升

　　嫩菊盈篱转盼绿杨夹岸矣山堂寂坐偶忆前言确信真诚在今希有所贵终始勿忘向光车骏马闹场中拶进一步便是心空及第底人而与从上裴杨诸大老同其正因乃贫衲厚望也春风渐老候谒未能以道自强为君三诵。

　　与修上人

　　佛法大有只是牙痛笔尖稍倦不欲多书适得青州布衫待汝归来奉送着得恰好又恐加一重矣慎慎。

　　答州牧唐瑞芝

　　太平坐享幸尔无虞杵护之功仰赖弗浅入春以来想福履迪吉倍增而此事精研尤所企望宋赵悦道闻雷有省作偈云默坐公堂虚隐几心源不动湛如水一声霹雳顶门开唤起从前自家底敢笔出为台下颂万无曰多口阿师拾人涕唾竟掷之案下也。

　　答灵熙徐居士

　　世路荆榛咫尺千里思之弗得怅也如何偶卧病床头忽闻有炊臼之戚生耶死耶不道不道惟冀鼓盆以自宽毋致过恸可矣未审居士信得及否。

　　答州牧吴万为

　　大慧老人用一条竹篦勘验龙蛇如大火聚近则燎身如太阿剑触则失命至于出言吐句又如巨澥长江一泻万千里不可止遏在今匡徒领众者安得仿佛其庶几耶来偈四则言言据本句句归宗大慧之面目俨然金粟之门庭有赖敬服敬服白鸟描空黄花点径山中一段真趣颇与隍市不同何时命驾青舸共拾残蕉败柿写此磊落胸怀亦世出世间人仰天俯地极畅快事也。

　　与韵峰首座

　　因缘未至不妨静以待时况世境纷更远行又何可亟乎上座宜三思之。

　　答仲木吴居士

　　子惊翁人山施针神技妙手诚如台翰所云惜仅宿两宵未免掣风负颠者有彼此弗均之叹昨澉城一僧来知稚老急为玉楼文召去哲人既萎丛林何不幸耶虽然脱体无依称独步大千世界尽风光稚老此行料出于寻常万万矣火云鼎沸努力健饭外弗多祝。

　　答胞兄明吾居士

　　一别二十春每以不得相见为恨岂骨肉友于之谊世外人果恝然耶山遥水阻前盾后戈鳞雁无踪芒鞋故此疏涩耳祐弟至须髯戟张非复少年面貌坐久细谈且喜且骇疑其似隔生也故乡风景想已萧索殆尽虽曰镬汤无冷处然吴越重地差较胜之人命无常如石火水沤倏忽变灭愿吾兄痛念生死大事旦暮勤修余惟守分随缘恬淡过日足矣先父母坟社尚图我国晏然移筇拜扫倘有便音幸乞再示以慰我。

　　答子谷蔡居士

　　捧读手教正触着贫衲近日痛处然身贫道不贫谅居士必有以自解也。

　　答茂甫李善友

　　来书所供甚是诣实但既知尽大地是自己真性为何到别处参问却开口不得方知居士未曾透脱即有所见亦是暂时岐路非究竟也若是透脱底人自然触物应机头头不滞更说什么病根及开示工夫种种语乎而今而后居士不必别觅玄妙话头只就此不得唤作拳头毕竟唤作甚么一句子时刻捱将去管取透脱有日在呵呵若到金粟相见手中拄杖也须痛饫一顿山僧恁么道试问居士还甘也无。

　　答可光上座

　　上座挂锡金鸡夙昔住山本怀于今始惬矣然既是金鸡因何不能展翅向这里下一语恰好则不用跃涉间关而已侍吾左右了也心绪繁冗未能缕陈料来僧亦解说。

　　与敬明柯总府

　　龟旌所指九十九峰头钝绿顽青顿添新彩惜握臂不多时有失缱绻至今衷肠犹觉怏怏然台台现宰官身久为禅林领袖谅不以区区世礼见责异日者于精蓝闹市中蓦面相逢与共谈毗耶法门又是野衲意外望矣拙刻二种公事之暇幸少览焉临楮无任虔祷。

　　答莲峰长老

　　慧圆赍书仪至方知吾徒春初受孤山之请以一瓣香遥谢我矣大慧杲寄福胜长老偈云真人十八界元空三十一人同姓吕分付游山各占山三十一人又同处谨笔为吾徒庆但当今丛席鬼混者多授受之际必加严慎法语拈颂秀色可餐更冀用心酌量削去汗漫所刊济宗尊宿录甚善非令祖莲山老人具大愿力曷肯如是乞序且缓缓未可潦草当俟识见精明文词超卓者为之余言弗赘。

　　答道安禅师

　　去春闻足下有闽中之行作寄怀诗一律未曾呈览秋初夏末方知错传而法驾已移涌泉入枫山矣台南美景古圣隐现之区非足下福德全彰如何得履斯地予自离武原入明发水乡僻冷权为避迹埋头兼以严统书兴洞宗嚣讼亦深叹末法之凌迟无力砥柱故尔甘心寥寂也迩来安禅结制实违本怀不过慰答檀那了个名色岂能与足下较量哉兹因附书上谢率尔具陈其余缕缕所欲言者似不必言抑亦置之言外可也。

　　答陆涛法侄

　　予自离鸥滩以来精神衰倦懒于应接一入斜泾看风帆野水鱼鸟上下此乐无极得做宇宙间闲人足矣不意贤侄诚心厚意以超果重任见招数日思惟郁郁弗快盖深以道德未备佛法未透为己忧而覆辙之虞恐贻傍观笑怪况此重任一荷百事尽在我躬予囊空如洗得力者稀人境生疏世缘浅薄此时此际固不能安然坐视贤侄亦岂能安然坐听乎即请自作主张毋烦推举使予仍旧优游于绿杨芳草畔是生平志愿也古尊宿中峰天如辈材德俱优尚不肯为住持绊予何人敢与名位缘境力争耶世故纭纷变换莫测中有不尽言处溥首座能言之惟冀贤侄默察之。

　　答季寅姚居士

　　茸城水秀群彦所钟愧无佛印手段拈出此瓣香者来谕云云予颜孔厚矣斜泾旧隐时常系念夏五后因种禾事届买棹一行虽溪光树色依然而阶上绿苔觉长数寸拟欲南来谒叙又恐天气炎蒸不敢作褦襶子故二宿而棹已旋也令公郎佳作次韵酬呈日夕起居万祈珍重保爱。

　　与尔迈秦居士

　　骊驹在道行色匆匆虽乏远赆之金敢效赠言之爱所愿尘中作主忙里偷闲大事顿明好音聿降而病懒头陀不至楼前索寞也。

　　与昊东张司理

　　浓花绣浒斑竹成林知是台下逃名处会心处安身处如雷灌耳有自来矣尊驾至偶因客司失裁以致贫衲频频扣问是闻亲而见疏也不反贻笑大方乎超果为茸城巨刹向不度德量力就此中插脚其负疚于古圣今贤者甚多然随缘而去未敢偷安且待雪冻冰枯别看梅开消息天热乞容秋凉拜候拙录呈上幸赐以五丁之斧。

　　答烟山铁关禅师

　　别处别时恍焉如昨其奈鸿音之杳隔也世变之沧桑也彼此形颜衰老不可复问矣断翁去春过访道及足下交谊厚情于不才谬加奖渥予何寸长千百里外徒怀愧感而已夏杪到盐得翰教于沈翁家并辱尊刻法偈捧读数帙光彩射人乃幡然庆曰龙池有子矣法道之崇兴宜哉蹉跎一载未便覆谢令侍者至喜如天降来因思断翁之不辜所托亦足见予之不辜所酬也二十年前旧交零落殆尽何日坐聆尘谈开我蔀塞临风无任怅怅。

　　答涌卍断疑禅师

　　烟山某侍者来十二月未酬之书与二十年未尽之谊且喜酬矣尽矣肝胆可少无疚矣然非足下受托直指旁通恐云间僻隅似非便路又不知蹉过几时谢谢涌卍邻乡静养为最予虽身居闹市此心常在萝青冰碧间何者攀缘富室曳裾朱门予所不能也酷暑珍调敢就尊言上祝。

　　答竖玉马居士

　　火云烁石度日如年法偈遥颁似惠我一帖清凉散热病顿瘳矣东土虽习染成风然南金自南金沙砾自沙砾随彼之来权以应之未有不适宜者也若云大冶所施则吾岂敢天台回幸即鼓华亭之楫庶几山中好光景好趣味我得细聆而与汝山中老人隔江相见也。

　　与鲜子胡太学

　　别来许久忽移杖子度茸城觉武原如隔天上生平亲知皆未能委悉致问非惟世相之骂门且亦自己多生愧悚也昨有僧至知尊夫人已转兜率陀天惊而又喜其所喜者无他以尊夫人修善胜报应如是耳吊慰之私曷敢违众惟祈节哀顺变照破人间生死事是乃第一受用处也秋清月冷再晤何时临楮不胜惓望。

　　答云将徐居士

　　某材疏识浅百无寸长偶读佳章遽尔奉答真所谓向雷门而击布鼓多见其不知量也辱承过誉谆谆益深自愧若门外汉之云此亦台下温谦厚德虽然尽大地是个解脱门更于何处分内外乎一笑。

　　与西林二隐禅师

　　闻法体乖和已逾半月想亦春夏之间为众竭力所积感而致者足下善能调摄象龙欣跃多矣撑持丛林大都汝我各有不如意处齿痛应知齿痛人即此之谓十九日明发回准拟奉候中途遇卒雷暴雨衣衫漂湿弗及登岸世事之相违每如此可叹也新刻请政余容面晤倾倒。

　　与　轹严居士

　　拜违丈室芙蓉四度花开矣伫望愈切消息愈疏所赖有不可疏者以法乳同源之道义在也足下眼目精明久树滹沱旗帜诸方老宿敲磕殆尽予深知仰▆时欲沥胆披肝奈为向者若辈怀党与之私互相▆陷偶眉尖头觑破遂尔拨棹东归从此以去住明发应超果挈挈波波自怜业债未满然究论将来实非予疏慵本愿也中元前老人到山足下道履清安都已备悉他日借路经过尚图谒叙丛社荒寒言之於邑足下其何以教我。

　　答孟衍王居士

　　读台下雪参偈如珠玉珊瑚满盘托出直得富儿贫子个个立地赞扬自非宗教俱通安能描画逼真若是乎虽然此犹落第二着若夫向上一着须就未举笔未动舌之先描画将来方为好手只如未举笔未动舌之先又如何描画得花前霁后闲寻遍露出虚堂冷暖人即此是谓真描画矣。

　　答锷须姚居士

　　南榜已放虽云康了居士亦当作塞翁失马观也大抵富贵功名自有定分何须焦虑听之于天可耳异日者必以吾言为然。

　　与骏卿马居士

　　入冬以来一副枯肠甚是疏淡昨忽沾以浓煎厚味虽然毛孔香生而舌根已被换转矣如何如何城居无事尚冀过我斋头坐谈清话间消白昼也。

　　答狷庵单居士

　　客冬辱颁翰教因数时人事冗忙弗及裁答去后未几忽遭不测之波又来超果坐候赖佛光庇护蓦地瓦解冰消否则此身受累岁底无宁席矣灯前雨落草舍寂寥偶简出翰教读之再三深荷盛意不能忘也然台下脱略世缘精勤百倍且亦痛领先辈炉锤入正知见钁头边事岂敢相欺乎白燕庵嫩梅老竹流水平栏总是扬眉竖指之俦何等现成何等自在如元者钝驽匪材只宜荒村寄迹茸城蹴踏似实难堪台下其照谅我耶佳刻铿金珍留榻左为咏吟之助不揣巴词聊以志感幸惟莞而削之依依山斗遥望神驰。

　　答大慈印山禅师

　　别后音耗杳然毋论甬东鄮岭诸峰如在天外即海苔一味亦久不梦见矣忽于寂寞乡中捧读手教并接厚馈向所谓如在天外者今已目前久不梦见者今已亲尝也谢谢履袜二事聊答先施大法任躬惟应接毋倦是祷。

　　答道安禅师

　　台南古称法窟闻足下颇惬素怀奈何波臣作祟驱一队铁额汉挺身直入尽底搜空予料此时退鼓不打虽有全机大用亦无如之何矣然以足下道眼德量观之吉凶祸患乌足以动其心今又移入福泉旧居恐此地精蓝藉足下重来兴复未可知也超果近城繁杂予去夏勉强赴就腊月戒期圆即回中间不如意事甚多弗能详悉百里匪遥参晤有日旦夕当洗耳以俟佳音。

　　复朱元甫居士

　　去秋入超果门来削发披缁云间僧俗相识者咸谓元甫决烈丈夫能舍难舍得果成功跂足可待也今秋仲廿五日忽接手札读之不觉骇愕是何其负初心半涂而废乎然魔障重缠已知势弗获免火坑久恋恐生后悔之端从此以去仔细行持作福修善亦系在家佛子为人吃紧处余则山僧不必言且无庸言矣良药苦口幸加详察。

　　寄镜岩张居士

　　悟空回知居士遭无妄之灾受尽劳扰想于今已释然矣予尝思世间多有不平事以居士之生平言行纯笃尚且蒙污若是是岂前因后果夙债须偿故逃脱弗得乎钱财倘来物人生虚幻影但能一一照了则虽阴霾满眼于镜岩分上何伤也勉之勉之。

　　与闇然居士

　　予在明发有年同法乳弟昆并无一信及一人至者惟烟山西林涌泉大慈涌卍数辈尊宿而已今涌卍已入涅槃余则山川阻隔不能时常聚晤每思及此为之恻然水乡僻远世景繁难种青菱采白菊看芙蓉映水闻月桂飘香一段清幽亦足随缘自乐较之区区名利逐臭寻膻者知夐绝万万矣迩来宗唱弗古善知识多以攀缘为佛事求书荐引倚势悠扬始则贿托私行谋居大刹究则无财受辱满面惭惶呜呼使果能满面惭惶也还许伊具些须气息惟其不能转见丑耳山僧此言盖实有为而发因悟空来故得再遣是楮也普纳度牒官府暂尔停留窃恐行之不果令堂尊恙安否超恂法语寄去否并问。

　　寄日斯马居士

　　图川话别仅尔两年静言思之如隔世事令侄至知近日所作村居三十韵句句精奇惜未获睹全璧谅不吝手录一稿以见示也衡门之下可以栖迟十亩之外桑者泄泄非居士其谁乎敬占五言绝奉赠云一笛秋风老千家晚照多此中真乐处桑海奈伊何然耶否耶均付之一处耶予有厚幸矣。

　　复海会憨璞长老

　　召对赐紫乃唐宋以来帝王盛典厥后寂寂无闻矣今皇上圣哲英明留神宗乘驾幸海会即诏汝入万善殿咨问佛法大意汝能随机应答理谕善导耸动宸聪赐紫归寺此为法门增光可喜也子苍赍书仪语录至又言汝立职两序处众以和无越分无骄心无败事兢兢业业知进知退不为利诱不为名拘不为物忤此真正撑持法门体裁可喜尤甚法门下衰趋名逐利者觅一施主稍发信心便登门拜谒况蒙九重之宠锡沐上国之恩庥而恬澹安适宁有几人乎予数年间眼不耐见耳不耐闻只得向水国烟村藏头露尾且亦自料力无能为也潭深鱼聚树高招风慎旃哉其勿以予为念。

　　寄一舟上座

　　脚债已息偶尔获个住处随分安居尽有余适切莫起贪妄想此山望见那山高也人心如漏卮几时能满足静以待之勤以修之严以守之佛祖龙天自然不甘瞒昧耳别去数年音信杳绝适杭城老僧来知尚在海滨静室深恐冷落不过故发是言以相劝勉也春闲拨璜溪一棹何如。

　　寄俗兄明吾并梓弟

　　漳海安危不测人穷物耗数年尤甚吾兄与弟如何飘荡得过拟欲移策南行完全未了事业顿觉进止两难肝肠俱痛况当藂社寥寂之秋住庵者困于庵住院者困于院七手八脚自给无余谁能百顺满前坐享莫大福报乎侄儿长成倘肯脱俗离尘共尝甘苦亦可以酬亲恩佛德而不忝所生也临书三嘱。

　　寄韵峰首座

　　别后未知寄迹何处杲禅人来方喜在寿宁回龙也迄今计之又四易星霜邈无信息矣近闻山祟作扰面门创伤此系夙生报缘不由躲避惟冀以太虚襟度随顺世情于沤花露电之隙深跻圣贤堂奥虽患难颠沛匹如间也顶脉公挂瓢天隐亦闻逝世谅相去弗远必为料理后事者出岭有时故先附楮慰问。

　　寄韬明禅师

　　两夏绝往来未能一字奉候甚歉甚愧盖由世礼萧疏道情脱略有倦于参谒应酬耳顷晤古璧翁挑灯夜坐谈及旧交落落彼此一方惟足下宿福所钟十八湾头舟腾浪涌直令人欣然抵掌也剞劂氏孝若胡君刀法精工素所任用如龙华欲刊全录似舍渠不足以效劳者无因至前渠安敢尔毛生之荐窃代为之幸深鉴微忱而使之就试他日考功奏绩印板上打出画画光标始信予言非浪举也。

　　寄茂林徐居士

　　薰风自南来殿阁生微凉二语却应时应节但不识穿衣吃饭之际曾一回汗出否曾寒毛卓竖否曾彻体清凉否饶居士一一与么我还要问汝天宁老人鼻孔落在何处呵呵客冬有入璜溪之约何往返金粟遗失前言参学道流岂尽作高低冷暖态耶想读此必大笑而释之矣。

　　寄南玄董居士

　　斜泾僻壤辱台驾贲临询及宗门向上事当时行坐晤对即知是夙有根器人也别后世途纷扰弗获续奉清谈心甚悬念越见上人至述居士笃信之切参究之真而能就尘缘作用中摆拨清楚此寔难得然犹冀着鞭角勇勿计工程必亲履大休歇田地方为了当谅居士根器厚趣向高与前辈无异决不中道而止耳兹因便羽乃贡数字问候何日布帆张风来以慰我。

　　复桐庵上座

　　来书叠至足见为道之诚慕予之急也但恐过急则易疏而为道之诚似有未尽耳上座罢讲归禅气宇魁岸一旦放下复子坐我山中须办个久远心着实琢磨始成法门重器夫何年月未终几番起倒即此观之是不急于为道而急于为人也其取疏不亦宜乎禅门如巨澥转入转深若非深入数层机用何能活脱识见何能超卓语言何能峭利佛祖公案何能透熟上座既不把予作等闲看予又安敢使上座作容易得思之思之彼湖西关外獐头鼠目之徒岂少也哉至于求记文以为禅宗住山张本予静地思量却难假笔闲房半榻粝食三餐待上座到恰好时节自有人来证据住山张本在是矣外此予罔之知。

　　　　　又

　　此事不在语言文字上汝若向语言文字上东搜西索总于此事毫无干涉也古黄山谷苏长公辈文章冠世学问惊人如何被晦堂诸老轻轻一拶便茫然不知下落即德山和尚善疏经论眼空四海如何到龙潭吹灭纸烛处打失双睛点头自肯此岂记持诵阅依文解义之境界哉须知吾人脚跟下有一段奇特大事必透顶透底脱略一回方可与佛祖把臂并行作法门忠臣孝子而为一切人抽钉拔楔者也来书云云枝叶亦称繁殷本根惜乎未实若本根已实则不敢轻笑眇目跛足者之呈颂做偈也彼明招云门非独眼跛足乎若本根已实则不敢狂讥披衣据座者之掠虚哄骗也彼虽少真金岂尽铅汞乎若本根已实则不敢以云门饼赵州茶洞山麻为世法通佛法也彼觌面提持之旨要人直下知归岂世法二字所能拟乎若本根已实则不敢以有时恁么有时不恁么为溷乱外道有时总不恁么为落空外道也彼机轮互换妙用全彰鸟嘴鱼腮窥觑莫及岂胡穿谬凿所能注解乎临末又举二祖云了了常知言之不可及汝且道了个甚么知个甚么言之不可及者又是个甚么而今而后可将生平学问撇之汪洋抖擞精神单就本根上讨个端的才有说话分所谓未悟以前句句用不着既悟以后字字用得著者此也其或仍前妄想杜撰支吾我道犹隔江那边更那边在呵呵山僧婆心甚切上座错会太多山僧已开方便门上座自入偏蹊径幸加详察时不待人截断葛藤无烦垂念。

　　复扶曦杨护法

　　咫尺天涯每动落月屋梁之想不知何日得再坐春风玉树中也瑶翰下颁兼隆厚贶茅茨生色感佩良深窃思台下抱逸群之资如明镜止水事物之来弗受昏昧尚望于应接纷扰之间一翻翻转则虽尘垢俗缘着着是出身路着着是佛法妙用处也又何待拟心脱去朝夕周旋始为快哉兹因修书上谢故敢僭言及此谅宏怀远识必不见罪季春渐暄祈顺保憨公高邮过岁社前已渡西江矣并附闻。

　　复觐周徐居士

　　抱痾廿日筋血衰微虽稍饮粥汤而风寒尚怯也金粟衣塔之造竹楼直笔之刻足下羽翼捍御之功大有裨于法门世教此不惟老人常寂光中踊跃万倍即若辈之钩缘越分纳贿阴谋者亦可窜首汗颜矣同门知与不知姑勿计论足下但尽其心行其道便出寻常一头地求塔铭系丛林大体予调理得早月初当来武原一晤迟则径去福严谅尊驾此行亦免不得力疾顿谢。

　　寄杜则林居士

　　昨蒙台驾入山惠顾草树竹石精彩百倍且亦相见宛如旧识而一段真笃至情令人景慕此乃夙缘之有幸也别后三复瑶篇气局豪雄议论通畅虽苏长公杨内翰不能过者但曹溪源流拈颂半入世套更须仔细研磨就伊骨髓命脉上点出便见机用纵横杀活在我方与一派老秃奴蹄角相肖庶不辜今日际遇根由耳居士奇伟盖世拨着自知落处谅千锤百炼无容山僧下手也然此亦因居士深信斯道故敢斗胆冒渎倘刍言弗弃竿头进步莲山法社喜得一知音人互为唱和夫岂让曾参之唯迦叶之笑已哉试期毕再祈面晤吾当于玉兰花下拂席以待。

　　寄兴教惟诚法侄

　　分袂多年彼此须鬓半白矣沧桑世界无限凄其而鹤松峰一片地得贤侄以为福主敝乡善信何幸之甚也予寄迹浙中未能旋里秋仲扶先师灵龛入葬檗山私心稍已宽解奈海陬迁徙跋涉虞艰潦倒杖头又被业缘缠住不令人大揶揄乎舍弟侄来知法履康安洪炉正焰虽尘谈弗获坐对而风光所届谅必远映我莆川也腊尽春回到漳日近相逢一句贤侄其有以慰予。

　　(海盐居士刘贻我汤惟声敬宇冲宇省初
　信女罗氏倪氏捐赀助刻祈百事如意)

　　百痴禅师语录卷第二十四终
嘉兴大藏经　百痴禅师语录


　　百痴禅师语录卷第二十五

　　嗣法门人超宣等编

　　说

　　慈云说

　　云一尔或为浓云则地黯天昏或为寒云则冰枯雪冻或为闲云则海晏河清或为祥云则民安国泰然未有如慈云之普覆且久者所以我佛世尊开方便门随机设教人目之曰慈云曰法雨盖言其泽之及人者深而化之洽物者广也吾侪有出尘之姿常为慈云所庇苟不思自庇而且戕其所庇则为浓为寒者至焉是岂云之罪哉古盐云禅人丐予书予故出慈云说以示之虽然慈从何起云从何来试更下一转语。

　　润庵说

　　玉藏山而石润珠在渊而川润金饶箱而屋润人而有仁义道德则睟面盎背心广体胖其为润也不既多乎惠州鉴维那求予易号书云润庵盖直示以存养之功而善致其润者也由是推之一草一木一沙一丘皆一润庵也一身一乡一家一国亦一润庵也充而至于万象森罗微尘刹海无一非润庵也三世诸佛历代祖师以及人仙鬼畜林林总总俱在一润庵中往来不碍变化无穷也当丛社摇落之际人物枯槁之秋不念自润润他为真实地则诚异乎吾所闻者矣勉之哉。

　　拳峰说

　　山之高而秀者为高峰居中而杰出者为中峰幽邃深奇重重而屏卫者为万峰拳峰之义何居也意者眼界豁开群峰拳小欤意者人境双彰物我无二欤意者如借指喻月因拳以见峰欤又意者机用现前神通莫测如巨灵之劈太华俱胝之喝石岩欤不然拳峰之义果何居也予为汝易号拳峰思其义而不自解今乃以不可解之义重为演说汝试执此以征之友朋或有善代予解者则拳峰之义了然定千古矣书至此适一长者曳竹杖而前予且喜且叹曰拳峰来也遂掷笔。

　　圆机说

　　世尊四十九年拖泥带水权说实说如珠走盘如盘走珠此其机之最圆者也德山见僧便棒临济见僧便喝快如奔流度刃疾焰过风此其机之最圆者也赵州柏树子洞山麻三斤杨岐金刚圈五祖铁酸馅万种千般不可凑泊此又其机之最圆者也圆机之义大矣哉汝号圆机倘亦有意于此直须掀翻窠臼扫绝廉隅迷悟两忘与夺自在不泥一途方便转身异类中行炽然作用而靡涉思惟弗动真机而圆应法界夫如是始实见为圆机也设或拘之执之局限之株守之则全体不能现前施为不能超卓要与从上佛祖把臂共行太远在上人闻是说欣然再拜曰某虽不敏请事斯语遂并为之书。

　　瞬伊说

　　武原目上人以瞬伊号征予说予返诘之曰瞬伊何说也说之安能乎上人曰某读香严偈云吾有一机瞬目视伊说盖取诸此也予曰若是则子已解说矣奚待予哓哓为虽然瞬者是谁伊又是谁如谓瞬自瞬伊自伊似属两个如谓瞬不关伊伊不关瞬太煞瞒顸如谓伊必待瞬犹是捏目见空华如谓瞬必待伊已是无端成特地如谓穿衣吃饭是伊行住坐卧是伊则一瞬而伊在不瞬而伊亦在也如谓溪声山色是伊华笑鸟啼是伊则离瞬以见伊不可离伊以言瞬亦不可也子说瞬伊当何所辨焉上人默无以应予举笔示之并书是说以贻之于是大笑而去。

　　一舟说

　　舟能济人亦能溺人能溺人者非吾所谓舟也吾所谓舟以智慧为航以道德为橹以平等为舵以慈忍为篙春潮雨急不足惊其心野渡风飘不足干其虑安安坦坦无系无拘普度群生共登彼岸此之一舟不亦善乎嗟乎时异势殊人情汹涌求其能自济者鲜矣尚望济人耶因恻然歌曰尘世茫茫兮汩没未休利名牵挽兮日夕劳求谁为爱河砥柱兮截断众流福城济藏主兮汝今易号其毋忘此一舟。

　　清响说

　　搅而不浊之谓清触而能应之谓响识清响之义者可以了然会心矣然则花翻蝶舞水动鱼行竹叶吟风松梢坠露皆清响也奔潮浩浩伐木丁丁钟鼓交参村歌互答皆清响也乃至迅雷震地白雹飞空狮子咆哮须弥岌峇亦皆清响也故曰根尘既销空觉圆净刹刹尘尘归吾妙性内无所著外无所依清响不存听将安寄克圣上人乞庵名于予予甚爱乎清响而书是额以赠盖窃取夫从闻思修之意云庵去梵胜咫尺许予每兴至即携诸子坐于古梅下剨然长啸杳不知尘世之所之。

　　晦名说

　　夫名不彰于当世识者讥之矧庸人乎而子独以晦名称何哉雉以文而见罹龟以甲而刳腹士以华言美辩而永处困穷皆共不善晦也善晦者盖有道焉抱闇然之德而不炫守潜龙之位而不悔深藏密用与世相宜虽祸福患难弗得而夺也呜呼今之浮嚣靡实沽求令誉者岂少也耶半窗风雨兀坐无聊偶念及此感慨系之因援笔征名而略为是说。

　　松隐说

　　华亭之东南有松隐里焉相传赤松子隐于此故名里有寺亦名松隐盖因地而着也上人号松隐其兹地之所生耶寺之所出耶抑慕赤松子遗风而欲存名以核实耶噫是大不然吾闻松之为木森森也磥砢多节岁寒不渝用之高堂可以充梁栋藏之深谷可以饱烟霞泉石乐与为邻竹梅常与为友上人之意殆有取尔乎且就华严法界喻之松而必于隐理法界也隐而必于松事法界也松即隐隐即松理事无碍法界也随所有而无一物非松隐事事无碍法界也法界之旨既彰则指一松而隐非狭也扩大地虚空为松隐非广也非狭非广无古无今了了明明自由自在然则松隐之称又岂易得者哉上人倘具有别说请无隐以语我。

　　克圣说

　　克圣有三义焉克者能也谓其养到功成而能诣乎圣也克者胜也谓其机用全彰而超越乎圣也又克者去也谓其绝学无为万法俱泯而不立乎圣也子于三义当何所取耶然非能圣不可以超圣非超圣不可以去圣由渐入顿有浅有深异泒千差合归一致岂若今之杜拗阿师妄自尊大为克圣也乎顾名思义责在尔躬日往月来幸勿蹉过忽若问克圣之工从何下手山僧蓦头便棒而已此外别无所知。

　　沛然说

　　牛蹄之涔不足以语水鸥集之渚未可以喻流何者势穷而源浅也若夫长江巨河波声浩浩沛然莫御异泒咸归其为势与源也不既远且深乎夫道犹水也通天地亘古今循复无际流行而不竭者也人而由道亦当由其大者发猛锐之心秉坚忍之性勇往直前如鲲鲸吸川涓滴靡剩始可称为搂空如来藏拶碎祖师关越格大丈夫也孟子有云舜闻一善言见一善行若决江河沛然莫之能御何况无上大道而可蠡测杯酌以求之耶居士字沛然予书是说请质之盖有微意焉更为歌曰大道之源兮远且深天荒地老兮不属浮沉愿归来兮力自任掀翻万叠千浔兮直透昆仑积石而无负乎予最初心。

　　瑶台说

　　居士字瑶台者苏之洞庭人也余闻夫瑶宫玉阙列仙所居中有瑶台台下有瑶池池边有瑶树瑶花瑶草映发其间坐而乐之抚瑶琴酌瑶觞清虚寂寂岁月不与凡尘同居士想亦慕此乎然而竟以瑶台立义何说也瑶者取其内外晶明无瑕无玷台者取其崇高壮丽不倚不偏即高明之名证高明之实博厚悠久配地配天意在是欤今吾佛世尊之教至高至明细而尘毛大而法界罔不由之而建立诚能推本有高明悟入世尊至高至明之教则十方刹土任汝纵横净梵金仙皆汝伴侣较之瑶台之乐相去又几何耶故曰瑶台者自心之瑶台也自心现前瑶台随处现前矣倘有高明胜予者居士请为广其说。

　　古石说

　　吾闽人景公奉长崎隐和尚之命往姑苏省觐偶寄瓣香以古石号匈予说予思夫江郎片石高而古者也三山虎石怪而古者也黄梅坠腰之石与新昌镌佛之石亦何尝不古然皆有年代可摹形名可拟称曰古石未见全奇公所谓古殆异是乎是石也非方非圆非青非白非隐非显非柔非坚独踞旷劫之初超出威音之外巨灵神力劈破无从摩醯眼睛觑捕莫就惟洞彻法源者颇测其仿佛而缠情缚识之流虽日与提掇终不可几及也嗟乎予之言古石者止此耳诸方门庭浩浩谅非一端公盍广求之以毕其说倘若问如何是古石底意大小百头陀当机尚有转语在。

　　杰峰说

　　卓立不群曰杰岧峣独秀曰峰峰而以杰称则又超出众峰之外矣惟人亦然禀天地之气具万物之灵峭峭巍巍孤孤迥迥向佛祖行说不到处与夺纵横自由自在此其杰之尤也信根既深把捉既定就语言文字上东嚼西咬蓦忽洗面摸着鼻尽将自得不传之妙方便转作为人此其杰之次也若夫生无杰才莽莽荡荡轻蔑因果甘处凡庸譬犹撮粪积成塿阜徒增秽臭要望崚嶒杰出驴年去古有杰峰愚西安余氏子也参止岩悟道偈云夜半忽然忘月指虚空迸出日轮红后开法福慧龙象骈臻禅人今自易号为杰峰意亦羡此欤幸删旧染而毋徒饰乎虚名。

　　耳融说

　　新蛙吠月嫩竹敲风步出松门之外静坐片时悠然若有所得也因思此方真教体清净在音闻从闻证入获大圆通刹刹尘尘浑融无碍古圣人垂慈阐化显意立言利益功綦深哉良由众生颠倒迷己逐物虽本闻真声日常现前非是耳边蹉过便觉胸中凝滞欲其旋闻返本了了融通讵可及耶禾能仁闻禅者字耳融偶寄一纸需予说予懒甚麾笔砚半春矣乃举向之所得者以相告非仅曰文辞已也愿熟闻而思之。

　　戒月说

　　予过吴门之尧峰戒月禅人以字号求予说予曰戒如璎珞珠亦如净满月珠月本圆明古圣如是说然而戒有时而破灭月终不可灭月有时而晦缺戒终不可缺故非戒无以见月之全非月无以喻戒之洁月禅人宜紧切眉毛剔起细参观真月现前光透彻虽然山僧与么指陈也是证龟成鳖。

　　绍中说

　　天下之大本曰中得其中则无偏倚之差亦无太过不及之弊而大本立矣是以尧执中舜用中孔子时中道统相传见闻私淑总无非绍此中也况吾佛祖至中之道一路平坦浩然大均授受同堂亲承面禀见闻者未易窥其奥私淑者莫敢继其踪迩来大本倒置中道欹倾紫色夺朱郑声乱雅此无他绍之不得其人故耳上人号绍中其可弗顾名思义而深求所以绍之之实乎予因是亟为说也不以赠而以规。

　　灵璧说

　　钟山之璧灼以罏炭三日三夜色泽不变得乾坤之灵气也汉武帝筑招灵阁有二神女各留一玉钗元凤中宫人谋欲碎之明旦开匣化白燕升天此非壁之灵乎若吾心之灵璧则异是神光独耀迥脱根尘本自圆成不假雕琢灵山三百余会之玄谈西东千七百祖之绝唱皆以此璧竖为光明幢运为般若舟融为善见药使暗者烛危者济病者瘳执者化无一方不遍无一处不周而无一物不照摄也嗟夫众生背觉迷真尘垢日积致本有壁光弗能露现亦可怪矣子所谓灵璧吾已知其在此而不在彼虽然至宝无私未容终秘请以示之玉人。

　　剖微说

　　尧峰副寺号剖微者丙申秋会于山之照轩以白纸一张索字说予沉思数日而竟莫得其解也返棹华亭知欲辞之不可乃谬为解曰诸法从本来常自寂灭相夫寂灭相非微乎有物先天地无形本寂寥夫无形寂寥非微乎三世诸佛于此微中证入而不宰其功历代祖师于此微中了悟而弗睹其状参玄上士于此微中咨究而罔测其踪由若然则子之欲剖微也又向何处下手耶今再谬为解曰世尊拈花迦叶微笑马祖一喝百丈耳聋此其善剖微者也龙潭吹灭纸炬而德山洞彻临济吃黄檗三顿痛棒向大愚肋下还拳此其善剖微者也以至须弥山木上座破砂盆娘生裤三脚驴子弄蹄行八角磨盘空里走并及五君臣四宾主三玄九带十智同真等语如利剑轰雷莫可纪极皆其善剖微者也子欲剖微能就是而学之则无微而不剖无剖而非微矣外此而别求剖微之道实非予所知也倘若曰予之所说俱为剖微错下注脚耳阿呵呵夫复何憾。

　　自牧说

　　不借人力谓之自善为调制谓之牧能卑谦以自牧则在在无亏头头合辙矣君亦知牧牛乎鞭之勒之驯之伏之毋使犯苗稼故我宗门有牧牛之说梁山有十牛之颂至今参学人皆藉此以为口实也石巩禅师居马祖会下在厨作务次祖问子在此作么巩云牧牛祖云牛作么生牧巩云一回入草去蓦鼻拽将来祖云子真牧牛也看他古人真实践履虽寻常作务之顷未尝须臾忘此道岂若近代师僧迷昧自己向外驰求无捍御调护之功而终其身坐沉黑水乎上人号自牧予见夫头角峥嵘乃为略申其义并说偈曰自牧牧自莫分一二依而行之更有何事。

　　净云说

　　卷舒万变蔽日排空世间之云也若有一毫未净则大地山河尚存点污起灭不停妄缘日积吾心之云也若有一毫未净则生来死去终属轮回是故知识出兴于世或示语言或主棒喝种种方便总为诸人开迷云现慧日以与天下共见耳云开日现即净云之说也吾侪依知识之教亦当思所以净吾心之云吾心之云既净如获旧物如归故家心户洞明性天恢廓而为云从云等语皆历历有据矣禅人号净云予乃说净云之义如此。

　　常关说

　　是室坐尧峰法堂后一座三间未有额予为题常关二字问者曰据师立意其亦门虽设常关效陶公之赋归去来乎曰不然也予所谓常者常而不常不常而常也常而不常如乌兔丽天东出西没而弗变其位不常而常如江湖行地东流西注而弗易其波也予所谓关者关而不关不关而关也关而不关如皇畿帝殿防卫甚严而任人来往不关而关如悬岩穷谷仰瞻甚迩而绝人跻攀也今且以虚空为堂奥以日月星辰为户牖以森罗万象为几筵包法界而不见其宽入微尘而不见其狭时而行个中没途程时而住全身常独露时而坐花落鸟衔过时而卧多生大梦破则此常关也固非鬼输神运之所能成又非赵老黄龙之所能测而窃符假鸡之辈寔无容拟议于其间矣问者唯唯而退予遂书是说附之亦以见常关之一验云。

　　一月说

　　予尝徙榻坐于璜泾上当门月满素彩流波时而俯仰啸吟竟忘其倦睡也未几阴云四起叆叇浮空向之皎皎清光欲觅丝毫无有矣有禅客从旁叹曰异哉物态之变迁世境之梦幻人心之昏翳其亦如此月乎予曰子知月之为月而莫知非月之月知非月之月而莫知真月之月真月之月非色像不可得而见可见非真月矣非境缘不可得而及可及非真月矣故灵山话月曹溪指月马祖玩月寒山比月究实将来总落第二月也然第二月与第一月初不离乎真月唯许当人念念圆融心心靡间向形名未兆以前豁尔开悟大千晃耀绝藏覆万别千差悉贯通譬如一月印千江江无受月之意千江印一月月无分照之心夫乃信真月虽不可见而无所不见真月虽不可及而无所不及无所不及而无所不见则虽物态变迁世境梦幻人心昏翳于真月庸何伤焉上人号一月是必有得于真月之妙而非水中捞月者比因索字说遂笔此以对复为歌曰真月团团不滞空兮迷云荡荡杳无踪兮古圣今贤直指同兮安得四海九州士惜影驹而锐用功兮。

　　耳澄说

　　夫眼之见色随色起想则眼被色碍矣耳之闻声随声起想则耳被声碍矣有所碍即有所缘缘爱生贪缘憎生瞋常住真心昏浊日固吾知其未能澄也然而澄必于耳何说也娑婆世界以音声为佛事琴瑟琵琶箜篌鼓乐人之所乐闻也且以人之六根惟耳根最利随所闻而入之澄澄湛湛不动不摇即妄全真应时解脱无处而非常住心无处而非净明体矣由是推之六律五音澄耳之具也松籁风涛澄耳之谱也鸟啼蚁斗蛙吠驴鸣澄耳之官也儿笑妇骂鬼哭神号山动雷轰川腾谷应澄耳之节奏也只为耳不善澄澄不关耳遂至种种蹉过习焉不之察耳若夫古隐闻让国而洗耳临渊隔壁闻坠钗而籍名破戒此犹泥耳澄之迹非吾所谓澄也耳澄上人得虔老三绝而进乎禅者也学以成之悟以通之自澄澄人于兹可卜矣是故书耳澄之说以赠。

　　心远说

　　堂而以心称示近也示近则非远矣孔夫子云仁远乎哉我欲仁斯仁至仁者心也仁不远心可言远耶又云道不远人人之为道而远人不可以为道道本乎心者心道不远心尚可言远耶然则堂何以心远称也我佛如来于初生时手指天地云天上天下唯我独尊指此心也已而弃皇宫入雪山苦行六年观星悟道悟此心也厥后说法度生三百余会一花拈出付嘱饮光亦说此法付此心也故知心也者横亘十方竖穷三际包罗万象收摄四生非体状所能比陈非方隅所能趣向非途程所能限数非五彩所能画描则其谓之远者宜也法华经云深固幽远无人能到登斯堂也必有恍然会心立臻其极者矣西东列祖灯灯相传传此心也以至临济喝德山棒秘魔叉赵州柏总无非发明此心也然而毫厘错谬未免凡圣岐分更或见刺不除动成情识窠臼则其谓心之果远者谁曰不宜也子思子云知远之近可以入德登斯堂也必有扩光明正大之体而合儒释为一家者矣若乃心远地偏闹中取静至夫远为营远为虑欲箕裘继绍无忘创始之艰难此作堂者之远心当别有在予不敢以琐琐计也居士徐姓号拜言华亭人因举堂之义以质予而乃为是说。

　　英山说

　　山之英者曰天目曰雁荡茂松苞竹泉石幽奇皆人所远慕而愿见也反是而荒童不堪指之为英难矣人之英者曰名贤曰豪隽道德文章充内盎外皆世所愿学而乐闻也反是而愚险百出名之为英亦难矣然英山之说自古有之予不敢匿古之有而借以圆汝名易汝号岂无意也耶因引声以相告曰维山之英岿然秀荣人与山类责任匪轻毋堕厥志毋闭厥明慎而修之大事可成。

　　淡生说

　　人之生也多喜浓而恶淡故道情世味分焉世味浓则道情自薄世味淡则道情自亲君子小人之殊相去仅一间耳吾以是知君子之真能淡也语其道淡而不厌推其行淡而可久品曰淡品交曰淡交原宪之弊衣颜回之陋巷尼父之蔬食饮水一堂风冷淡千古意分明何尝有丝毫许为生累哉矧我辈毁形弃俗欲学佛祖无上妙道而可不向淡中求乎是故茅茨土室淡于居也瓶钵随缘淡于食也破衲　毵冬夏弗易淡于身也淡乎耳音乐杂陈而不闻淡乎目青黄互映而不见淡乎意百孔千疮而不干其虑淡乎心吉凶忧患而不挠其神以此透生死关关关悉透以此唱无生曲曲曲咸新以此洗多生罪垢如火烧冰以此建生平大功似花铺锦甚矣淡之利益深也庄周子云达生之情者不务生之所无以为若务生之所无以为非惟不能达生抑且戕其生矣然予今日与么说已费盐酱不少予号淡生亦当思所以真淡者庶几无忝此生也。

　　大闲说

　　闲到无可闲处方为大闲然欲大闲必自大忙始朝也忙暮也忙一句话头力抵当行也忙坐也忙行行坐坐似迷方起居食息也忙忙如人负债遇追偿蓦然拶出火星发大地山河放异光横按莫邪全正令外魔敛手尽惊惶夫如是则朝也闲暮也闲日升月落水潺湲行也闲坐也闲拄杖一条任往还起居食息也闲闲玉管吹风过浦湾弓櫜羽戢心王静六国烟清万虑安此名绝学无为者不假忙中偷少闲然则此大间也佛祖之境界贤圣之规标宽等太虚寂寥屹似泰山不动岂坐消白昼弗肯就劳以自疏散于事物之表者所可同日语哉并说偈曰大闲上人慕大闲直须步步莫放闲不到大闲未是闲闲无间处始闲闲。

　　格非说

　　客有以格非之义问予者予曰天下事理是与非相对有非中之非有是中之非有非非是是中之非识此义者可以言格矣格者去也如世间声色货利无明颠倒等容易迷乱人者皆非中之非去之可也格者正也如当人智慧德相为妄想执着所蒙蔽而不能证得者皆是中之非正之可也格者至也如机先展演格外提持有非佛非心非凡非圣非禅非道之语为上士英流所拟测而莫窥涯涘者皆是是非非中之非至之可也若夫孟氏之言格非特就格君言也格者感也至诚以感动之尽力以扶持之必使君归于仁义正道而后已虽然格君原自格己始也未有己不格而能格君者也故曰大人者正己而物正也客欣然作礼而退华亭修上人号格非偶索字说亦即书此以对而终不复赘一辞云。

　　卓云说

　　卓云吾不知何说也诗云倬彼云汉昭回于天说盖取诸此乎然而卓之与倬字义弗相侔也间窃为妄计之云卓立太虚中或聚或散或卷或舒或万叠如峰或一碧如海百变千化人莫测其端也自在自由人莫羁其迹也羁之不可测之莫能云之所以为云者卓立之体原未尝移动也吾人卓立天地间聚散卷舒曷有定止故应物无心如云溶溶出岫也悠扬有态如云远映空林也浮视繁华如云随风过隙也因时济世如云为雨从龙也甚而卓住云窝岭上只堪自怡悦卓居云外云来闲兮我也闲就使无锥可卓白云深处好藏身假饶共卓无人出手合招云为伴若然卓云之说又岂容易计哉上人往矣其有指是说而不以为然者当至心请问。

　　恒修说

　　南人有言曰人而无恒不可以作巫医孔夫子云得见有恒者斯可矣然则恒者人之所难能也亦人所不可不能也何况恒于修乎故修不恒不谓之真修恒不修不谓之真恒世尊弃王宫入雪岭六年苦行只此恒修也西天四七东土二三天下老和尚灯灯绍续长明弗替只此恒修也阐扬三乘十二分教大小偏圆种种方便如器贮水涓滴靡遗只此恒修也禀十重四十八轻戒法防非摄善饶益有情只此恒修也乃至导一切人念佛茹斋放生止杀衾影无愧寤寐坦如总无过此恒修也嗟乎今时学道者但闻直指单传不加修证咸以聪慧之资望尘领荷拨无因果蔑视威仪滞识执情迷妄日积修且乌有又安见其恒哉云间毗卢阁主人号恒修者盖以三聚为宗而恒于修者也名实相称黑白共钦偶来斜泾索予字说遂因其所能者笔以赠之若谓依文解义徒事空谈非惟不识荆抑亦笑予唐突矣。

　　敏求说

　　好古敏求圣贤之道人非圣贤曷容轻躁依而行之期跻阃奥大事有成照用俱到此敏求之说也知是说者入世间孝亲敬长悉尽其义求宜敏出世间寻师择友朝扣暮参悉尽其道求又宜敏或入世不能尽其义出世不能尽其道惟以安闲浮惰为务名曰麟楦亦名曰马裾夫奚益哉后生可畏谅不蹈此覆辙好古敏求当于是说有进焉。

　　半隐说

　　大隐居廛小隐居山半隐者意在非山非廛之间乎若然亦浅视夫半隐矣宇宙间人物器具林林总总不能独居其全各有其半之理存焉如士能读而不能耕农能耕而不能读鸢能飞而不能跃鱼能跃而不能飞舟可以泛水而不能陆行车可以陆行而不能泛水极而推之天地日月覆载照临不能无缺陷故曰天地无全功日月无全照至人无全能万物无全用若然则隐又岂能全隐哉且夫半亦非长短数目所能限也寸有寸之半尺有尺之半仞有仞之半乃至广之百千由旬有百千由旬之半半已备全之机全已包半之妙石巩张弓架箭射半个圣人中峰参妙翁许窥半边鼻孔尝情莫之测神鬼莫之知若然则半隐即全隐也全隐即半隐也夫岂名为隐而实非隐身为隐而心非隐苍黄反覆终始参差以与贪夫同流取飞柯之折轮作山移话柄乎卓庵公结茅淮上额曰半隐盖深念出世度生衲僧急务沉寂自了佛所讥呵姑借此寓言耳予揣其意而贻是说则谓之无隐也亦可。

　　一门说

　　万法同归之谓一凡圣同由之谓门门而非一则出入多岐未能转身就绪一而非门则程途尚远无繇入室登堂门即一一即门个中别是好乾坤知其一门可以不立矣孰为门孰为一宽若太虚明似日得其门一可以不设矣云间应上人礼诵莲经取一门自号因质其义曰予之一门以慈悲为梁平等为础智慧为柱忍辱为关世界未有以前胞胎未具之始已当前显露八字打开久矣何待今日运斧斤加雕饰牵枝引蔓以污吾门乎予嘉之乃就伊言而说偈曰未有世界早有此门当前显露雕饰不存百千佛祖藉以居尊上人知也予复奚言。

　　无依说

　　凡世间物必有所依无所依则无以自立故本乎天者亲上本乎地者亲下亲即依之至也独宗门一着则异是夫此一著名不得状不得传不得拟不得汝欲名之状之传之拟之尽属情识依通知见解会要到无依田地万里崖州古来特达之士皆实到无依田地随机应用活泼玲珑有时吞却十方虚空使有情无情无出头分有时放出山河大地任森罗万象遍界纵横有时取恒沙劫寿量为自己寿量而不见其多有时撮千百亿国土为自己国土而不见其广所以临济远祖云无依道人是诸佛之母佛从无依生若悟无依佛亦无得所谓一刹那间游履三眼国土入诸佛世界入众生世界入诸魔世界乃至遍入一切真俗净秽等世界而不着不碍者总是自己无依道人玩弄神变游戏三昧放去收来得大自在处也如未实到无依田地错将佛法知见解会舌劳口沸障塞悟门其乌足以语此哉武原觐周居士契道已久我本师和尚曾以一杖一偈与之别赠一号曰无依道人予见而谓之曰旨哉无依愿为君说厥后思惟无依二字亦系假立对待之谈况复立号安名就假立对待中说假立对待乎然事无一向今日之说不惟以践前言而且以祝翁寿也翁寿原从无依建立也倘或曰佛从无依生寿从无依建立似是有依矣明发头陀口挂壁上也不定。

　　剑光说

　　古之名剑甚多曰青萍曰紫电曰龙泉曰太阿曰干将曰莫邪皆有光光能射斗无不利利可剸犀善用者定国安邦而有余不善用者全身远害而不足若乃破生死之魔断贪嗔之网摧憍慢之幢截邪外之种光同日月日月不能掩其光利资佛祖佛祖不能亏其利者自非般若为锋金刚为焰历劫传持一口慧剑未足以当此武林耀上人字剑光其名剑之光耶抑慧剑之光耶光即且置剑今何在拟议不来剑去久矣因笔是说而继为之叹曰慧剑在握光烛天兮杀活临时正令传兮佛祖护念谁弗然兮子其善用而无刻舟求之深渊兮。

　　(海盐县比丘尼超弘同徒明原捐
　资助刻祈道心坚固寿命延长者)

　　百痴禅师语录卷第二十五终
嘉兴大藏经　百痴禅师语录


　　百痴禅师语录卷第二十六

　　嗣法门人超宣等编

　　跋题

　　跋血书华严经

　　楚文上人以一滴娘生血书此大部经卷酬佛深恩其愿力可谓勤且至矣予偶借阅过见夫红云绚烂紫雾蒸腾恍若置身于华藏世界海与毗卢弥勒文殊普贤同树赤城旗帜又若与善财童子游历南方参访诸善恶知识共演唱最妙陀罗故曰一念普观无量劫无去无来亦无住如是了知三世事超诸方便成十力果能大家恁么信去个个成佛已毕更有什么佛恩可酬众生可度者乎然杜顺法师云怀州牛吃禾益州马腹胀天下觅医人炙猪左膊上且道这四句偈还与华严意旨有相应也无若道无杜顺法师为甚如是说若道有楚上人为何不并书在这里临安纸贵头陀一状供招倘遇明眼作家也只胡卢而释。

　　跋血书法华经

　　雅上座发大勇猛精进心于自己指端放出红莲华色光明书此七轴法宝报答佛恩复持来示余求跋数语余应之曰不能也岂不见经中道是法非思量分别之所能解既非思量分别之所能解汝如何书得汝既书不得余又如何跋得书不得跋不得向此处挨拶将去便见尽虚空法界是一部经无边香水海是一滴血则此要书要跋底又向什么处着乎雅上座唯唯有间余曰吾跋已竟也遂呼管城子书之。

　　跋陈宗焕手书法华经

　　生身母氏归何处七轴莲经墨正浓书罢案头翻数遍犹如古木动悲风以此报恩亦已足矣然其中有一句子完完全全居士实未曾书着且道是那一句忽地笔尖倒卓砚水奔腾娘生面孔俨然独露方信祖师道本来真父母历劫不相离岂曰报之云乎时碧梧叶卷红蓼花开某道人谨跋。

　　跋梵网经

　　尽十方世界是个网子尽世界人物是个坐网底人此网非密非疏即不得离不得但能于节目未分时把定要纲轻轻一扯百杂碎便尔透脱无依全身独露刀山剑树任其逍遥饿鬼畜生随类而往莫道阎罗大王佛祖都来摸索不着若犹未也且认此牢固脚跟谩自说大话好。

　　题金刚经

　　若见诸相非相即见如来若见诸相非相不见如来唤教中说底是便背却宗唤宗中说底是又违却教明上人汝若向这里明得三十二分不消一捏佛及须菩提总是提瓶挈笠汉所谓真能受持此经者语寔不虚其或取黄卷赤轴以为然未免触途成滞驴年讨甚快活哉。

　　题祥禅人所藏五祖演和尚语录

　　擒龙捉虎攫雾拏云手段高超不可凑泊至其念聪明咒唱绵州歌则又风流迥特今古罕闻此东山一宗盛行天下也祥禅人汝且道我与么说还说得着么如弗以为然试请诸方批判。

　　题中峰和尚梅花诗

　　幻住老祖于度竹篦子句下洞彻源底灼然如新篁参天气概不伦凡卉若夫梅花百咏特其余技耳比见丛林学者各抄袭一册以为腰囊至宝将谓幻住老祖面目全在于是吾恐常寂光中必莞尔笑曰此等瞎阿师亦太辜负予也。

　　题禅林宝训后

　　势利人我在古昔不少此辈今之丛席上下以势利人我互相欺凌者丑恶较来尤甚而道德仁义又何必问其能与否也三复斯编应知无地缩颈。

　　题韩愈论佛骨表后

　　如来大头脑昌黎何曾梦见故其所论佛骨表亦只就事迹较量耸动天听所谓夏虫不可以语冰者毋怪其然。

　　题东坡所画古梅墨刻

　　大丈夫秉贞励操飘然独立不受世累拘染者有如此梅余观此梅坡老一生为人仿佛之笔尖上百载后闻风者能无兴起乎。

　　题叶泰交所书地藏院答问录

　　泰交叶居士不循本分以种种言句呈解于我老人好与三十棒我老人阅之不依本分钳锤复以种种言句增其绳索亦好与三十棒今居士又欲求数语于莲峰冠诸编首莲峰更为种种分剖亦未免好与三十棒虽然如是此九十棒中也有权也有实也有照也有用简点得出者秪这一录皆为剩语将来把火烧却不为分外假如依稀恍惚半信半疑鼻孔总在我老人掌轮里且不得学莲峰恁么说话三十棒自领去莫带累叶居士好。

　　题王右军墨刻笔阵图

　　于一毫头上布出龙蛇阵略屈折纵横莫不指挥如意盖有神乎笔墨中妙于笔墨外者使若君而御侮城垒可无虞矣竹窗神倦令人目击奋然。

　　题伏龙和尚与无用贵长老书后

　　意得恁么正词得恁么厉无明和尚虽则彻底怜儿抑亦有为而发独惜是刻已久今人犹未之知不然何纷纷覆辙至此。

　　题十牛图

　　梁山老汉做个十牛颂子可谓慈悲之故落草之谈后来人错下手脚更画此十牛样子致使吠影承虚者将谓有恁么事异端并起邪法难扶苦哉急宜畀之丙丁免梁山在鼻孔里冷地发笑。

　　题文上人所藏密老和尚语录

　　临济云山僧无一法与人秪是治病解缚汝取山僧口里语不如休歇无事去看他极力举扬如吹毛宝剑直截单提不容拟议大非钩章棘句争求实法者所能仿佛二十九传至我密云师翁于祖道将坠之秋用一条白棒生擒活捉铲削枝蔓是又俨然临济再出也数年间法化大行儿孙遍地其所镂行语录虽遐陬僻壤莫不家有而珍崇之文禅人汝亦曾向此录中别具只眼么若徒数墨循行驴年未梦见在。

　　题蔡翁臣农即事后

　　这老措大二十年来不避艰险为法场旗帜海内闻风久矣兹欲寓迹于农与诸耕夫牧竖钁头边大作佛事其意抑何如也余观臣农即事诗譬犹夜泉飞壑清韵泠然直令人一唱三叹古云绿树重阴盖四邻青苔日厚自无尘科头箕踞长松下白眼看他世上人噫嘻是岂足以见蔡翁哉。

　　题祈远唐孝廉所惠东坡屏刻

　　欧阳公作醉翁亭记笔力潇洒景趣逼真足称文中佳画元祐间东坡为擘窠大书重以勒石是记与书两美并垂千古又岂菜肚阿师所容易识哉忆予骑竹马时曾阅此刻津津弗置今偶拾之维摩手里得非有感而然耶花悬静几日映疏棂命侍僧展开一览悠然想见二老之面目犹在。

　　题唐孝廉所惠曹罗浮画册

　　世界画景也世界人画中人也夫孰为假孰为真乎矧翠竹苍松原非外境白云流水总是天机等闲描画将来亦有无限神通妙用吾知居士必不以案头玩物掷予也虽然秪如描不成画不就底一着且道落在何处具眼高流试指出看。

　　题征禅人所书济宗尊宿语

　　这一队老古锥寻常瞒神吓鬼说出许多络索余当年不识好恶以至手录再三今尽掷之无有矣征禅人汝又不识好恶从新录过并将予所说底络索参杂其间得无证父攘羊令明眼者揶揄我耶然虽如是且喜余有个推托处如何是推托处待长庆山点头时却向汝道。

　　题自书儒宗要览

　　山居清暇偶阅古人书录成此帙盖亦熟处难忘匪故喜绮艳语也圆通秀谓黄庭坚曰汝以艳语动天下人淫心不止马腹中正恐生泥犁耳矧我辈尚欲从事斯乎读者宜知之。

　　题画牡丹

　　牡丹称花中富贵世酷爱之爱而画画而蓄蓄而不忍置固其宜也若夫芳兰喷幽谷劲竹挺寒岩富贵虽弗及牡丹品韵则有独胜者不识墨士游人曾留意否吾谓世情亦然。

　　题张玉可手卷后

　　顾虎头写金粟如来影光明照寺张僧繇画龙于安乐壁上破屋升天佳手通神千古莫比玉可翁其得虎头衣钵为僧繇苗裔耶不然何笔墨灵妙之若斯也独惜予质丑陋面目可憎今日不着便却被伊涂抹一上简点将来三十棒应先自吃还有三十棒毕竟放伊弗过为甚如此有功者赏。

　　题卢生黄粱梦记

　　邯郸一枕历尽荣华五十载觉来黄粱炊尚未熟吕翁岂徒以此窒卢生大欲耶盖为愚如卢生者甚多特借卢生唤醒之耳奈何人不自知反笑卢生是使乾坤成长夜而开睛作梦竟茫茫无了期也吾因取是记表而出之。

　　跋诸子和戴观中诗卷后

　　我此一队牛儿马子常在月下风前泼狼泼赖尽大地人无收拾得不意被个没面目书翁用些须草料诱出鞭逼直得各各倒身撒尿臭气薰天山僧闻之忍耐不禁连声高叫云快活快活何故金镞惯调思百战冤家偏撞对头人然虽如是也须护惜蹄角好。

　　题雪仙梅轴

　　梅至老而干愈古骨愈坚香愈远亦花卉中一大丈夫也是故予非好画也乃爱梅也爱梅不妨与此画并好也悬诸座右以自警并愧今之老不丈夫者。

　　题扇中芦雁

　　觉范洪题宋迪平沙落雁图云湖容秋色磨青铜夕阳沙白光蒙蒙翩翻欲下更呕轧一十五五依芦丛西兴未归愁欲老日暮无云天似扫一声风笛忽惊飞羲之书空作行草诚所谓有声画可与宋迪无声句比隆者也今观此扇中画雁或飞或宿出没于长芦浅渚间生意真机勃勃欲动画乎诗乎有声无声吾不得而名之矣商飙披拂正当斯时汝宜默诵大悲神咒以呵护之不然恐逐队成群泼天飞过去也。

　　题月侍者画扇

　　玉斧修成摇动浮光侵几席生绡巧制揭开飞翠冷帘帏何况孤峰幻出怪树增奇远淡近浓难可指目此二语作画扇会也得不作画扇会也得所以道白云影里神仙现手把红罗扇遮面急须着眼看仙人莫看仙人手中扇。

　　题郁上人所藏神宗皇帝御劄墨刻后

　　王锡爵掌内阁事神宗有手诏数十幅问安慰谕以至立储释谤言言委婉字字典型盖一时君圣臣良心同道合虽上古都俞之风不是过矣此劄勒石藏之御书楼已久王氏子孙袭为世宝今宗庙禾黍陵寝荒榛恐欲求之非易易汝宜谨守毋使仙官六丁负之而趋太平景象末季无由想见也。

　　题德孚手卷后

　　钟繇书如群鹅戏海羲之书如龙跳天门张芝书如汉武欲仙自古至今传者数数矣新安德孚翁以善书着诸名公钜绅皆有题记予不谙字诀其敢作闲言语涂糊耶八法森严涵雾雨六书磊落灿珠玑敬拈套句为翁赠。

　　题沈其璋牡丹画轴

　　国色千般媚天香一种奇花如牡丹富贵极矣然而春开夏茂秋脱冬枯不免随时变换何似此幅之妖冶长存日与闲华翠羽相为上下而无有轻折态耶试悬诸堂前令彼识者共鉴。

　　题澹禅人柳轴

　　眉叶翻风舞丝条映日青行人休尽折留取荫长亭古德与么道予却不与么道何故未有伊下手处在而今若要下手且向此无声黄鹂着眼听始得。

　　题渊禅人所藏曹太史栴檀林墨迹

　　狮子窟中必无异兽栴檀林内必无杂木然在今法运浇漓异兽之厕于狮窟杂木之混于栴林者不可胜数峨雪太史特为铁老书此三字意固有在非徒夸誉己也渊禅人汝既得是藏而宝之且毕竟以何者为栴檀何者为林乎设或荆棘横生切忌切忌。

　　题朱秀峰白云仙径画扇

　　其径幽而深其树高而古白云冉冉迥绝去来之踪绿水潺潺了无动静之相二仙人于此逍遥快乐或欲叱石成羊耶抑欲画江为路耶秀峰居士日与伊晤对何不问取一转语好伊若云曾经丹化后随分乐闲身咄咄此是现成句子三十乌藤教伊自领去。

　　题祖庚上人画扇

　　俨和尚偶于夜间山顶坐次忽云开见月大啸一声沣阳东居民明晨迭相推问直至药山其徒云昨夜和尚山顶大啸李翱赠诗有选得幽居惬野情之句可谓诗中画矣兹仲和张翁依袭数语为祖禅点出奇峦伟木笔笔通神得非画中诗乎予不善画亦不善诗然见人之善画善诗者必加奖誉盖以其得裁成造化手也炎威劫汗想对此而毛骨冷然。

　　题郭嗣夫所藏金书金刚经塔轴

　　瞿昙老扯出如许葛藤不过荡相破执使其了解究竟别无他说后来人不善剿除更于葛藤上牵枝引蔓叠成此个塔样用泥金为书层层栏楯凑合佛字虽曰住相未忘然而精巧异常诚非算数譬喻所能及也正当与么时唤作经又是塔唤作塔又是经唤作非经非塔似属瞒顸唤作即塔即经大煞儱侗英俊上流向声求色见之外蓦地觑透舍卫风光俨然在目若犹未也黄金自有黄金价终不和沙卖与人。

　　题海翁狎鸥图

　　海翁好鸥日之海上与鸥游鸥来从者百数其父欲取玩明晨鸥飞舞不下矣所谓机心起则万境交纷机心忘则万境俱寂大小海翁被这群鸥看破千古翻成笑话此图如旧且道伊机心起耶机心忘耶呵呵海翁又添一个也。

　　跋路养田所乞诸方斋僧偈及署众名号卷后

　　以六十九岁老翁运些须草料到处喂驴喂马心其坚乎愿亦切矣窃怪夫受喂者各各打湿嘴唇未免鼓粥饭气带累许多茄子瓠子无地窜身不知是谁之过明发头陀随例也得一分且如何为伊折合去阿　阿　哑子吃苦瓜看来觉有滋味。

　　题山君献鹿图

　　晋郭文山游忽有虎张口向前如求救状文视口内横骨以手探去之虎至明日衔一鹿于庭报谢呜呼兽类之猛厉者莫如虎尚且知恩报恩今之人面虎弯杀羿弓者视此宁不少愧乎洪生笔画刘子笥藏谓无所感激而然吾弗信也。

　　题涌卍果禅师画竹

　　涌卍性喜竹亦喜画竹予谂其故答云此君能耐岁寒耳客冬寄予一幅并书绝句云赠君把作任公钓钓尽鱼龙东海湄涌卍秉心固别有在也未几讣音已至顾竹追思不觉堕泪后之得者谓涌卍所长仅尔尔则误赚一船人。

　　题项王小纪

　　盖世拔山威风凛凛至垓下之会乃作儿女泣态何其不丈夫也大都人至痛切处必有难为情者古德云将军莫老江山恨近日江山不姓刘观此亦可以释然矣。

　　题万上人所画墨兰

　　宋社既墟有太学生郑思肖者精墨兰不画土根无所凭借或问之则曰地为元人夺去汝不知耶忠义滑稽无出此老然而素缣半幅即其所凭借处又何须画土方称全兰乎予乃笑问者之多事而知万公之意与他迥别也。

　　题墨刻金刚经卷后

　　般若体性人人具足住相受持便堕虚妄迦文舌头太煞入泥入水引得须菩提望空启告至今未解铲绝干初居士又将此印板上款词各处首呈转见外扬家丑住相受持耶人人具足耶明发笔秃无能且待诸方霹雳手判断。

　　题中峰和尚与大觉长老书后

　　泰定叟以中峰之命迭尸大觉而不欲师一山亦可谓苟徇世谛昧其所繇来矣若非中峰至公至正至严至明力却之善谕之其不为颠倒而滥受者几希而今世漓俗薄何止奉金请拂以院易嗣究竟源混脉衰终身无受用处徒然贻笑千古也此书关系法门甚钜凡我匡徒领众者各宜镂心勿令轻浅禅流谬蹈覆辙。

　　题仲玉画扇

　　突入云山几万重茅檐斜倚绿阴浓我来借问无言说想契维摩不二宗似耶真耶请明辨之。

　　题涌卍画竹并枫山小帖后

　　断翁老有余兴兴之所到长竿短幅任意发挥盖得其潇洒疏逸之性而以笔端游戏三昧者也枫山此帖虽云见猎犹喜亦是因时救獘后之观者当体取前人言行落处则几矣。

　　题五十三参绣轴

　　昔文殊谓善财童子云汝今见我得根本智未得差别智可以南游于是历一百一十城参五十三善知识差别门庭一一透过解行俱圆成正等觉虽然真善知识不离自家道在己求岂从外觅若见得这个善知识五十三员总是路傍闲汉其或未能恁么承当五十三员有前有后芒鞋紧峭何妨逐位参来故经云善知识者长诸善根譬如雪山长诸药草善知识者是功德处譬如大海出生众宝由亲近善知识能勇猛勤修一切智道由亲近善知识能于一微尘中说法声遍法界甚矣善知识之利益人深也彦先印居士有亲近善知识大心乃以白绢数幅绣五十三参圣像展卷披阅但觉烟云灿烂五彩成章文殊善财普贤弥勒与诸童男童女仙人国王胜热婆罗山树等神尽在一针锋上明明示现只如针锋未举以前五彩未彰之际这一队老古锥又向何处相见彦翁彦翁也须自家证悟始得。

　　题东山颖正禅师遗稿

　　东山一生为人谨厚宽恤有古尊宿之风惜发用未征遽尔坐化是岂功名美器造物固吝不与人全哉今所录拈颂遗稿尚在吾箧笥中彼卤莽轻狂麟楦自冒者狼狼藉藉视此又何如耶。

　　题永禅人所书文文山正气歌后

　　宋鼎已迁文山被执虽人力不可以夺天工而正气一歌当与天地相终始永禅人特书此为学徒法帖想亦感之深慕之切欤不然藻绘其辞铿锵其韵目前案上岂少也哉。

　　题诸葛武侯出师表后

　　鞠躬尽瘁死而后已义胆忠肝千古人臣榜样昔湛堂准老闻衲子读此表豁然开悟具足无碍辩才汝且道在那一句呜呼不究其本而摭其末虽日闻日诵亦奚以为也。

　　题画黄雀

　　么么成群花枝拂拂欲动不知从何处飞来吾家有活狸奴切莫令伊觑见记取记取。

　　题费和尚所授十八尊者揭厉图

　　这一队汉竭尽生平伎俩出没于鲸波浩渺之中驱神役怪与诸虾鳖鱼龙同为伴侣虽小乘根器不无黄檗研胫之虞而在末法观之诱掖正教之功灼然少他弗得此轴从何人画来福严先师竟以畀我焚香三阅心意豁如回视今之沉迷苦海未能自由者奚翅天渊而已耶。

　　题无依法侄所藏迂叟林君手画紫山寿轴

　　紫霄多奇岩怪石莆士绅皆知重之余谓重不在山在乎山中人耳法侄　公受嘱归来日与二三子踞虬松游碧洞掬水烹茶谈无义话何尝认此为重即其寿量亦合真性本源上越虚空远超旷劫夫岂寻常笔墨所能形容增饰哉然则林君之意聊寄泰岱于毫芒使八极顶目者按图索居究明大事若谓只此足以重公非惟贻笑山灵而公且哑然自笑矣。

　　题十华黄先生所画寿松轴

　　此轴自莆阳莲公带来悬之虚堂见其怪节古枝凛凛昂昂有岁寒不凋之象真近代名笔也辛丑秋入闽应国欢请而获聆謦咳方知乃翁自为传神一幅云笺成一部实录矣予寿云乎哉。

　　题野色秋声图

　　夜间无事坐听乱蛩唧唧声觉明月清风殊多冷致但负愁肠者不堪入耳耳因忆曩日李君所赠手卷飞潜萌植种种奇幻乃搜出披阅而笔识之亦以见野色秋声动人情思之不诬也。

　　题杜则居士秋吟后

　　牢骚不平之气发而为秋吟百篇字字幽闲句句惨落及问其所以不平者何事即杜翁亦瞿然而不自解天乎人乎夫谁与共白此心哉。

　　题老和尚在淮永宁寺所寄手札后

　　此老以私心谋主大刹法纲废堕言行乖张众所共知我老人书此数语警之有不欲形于笔要伊清夜揣量之句真所谓父为子隐直在其中者也其如昏沉弗悟竟至陨亡悲夫。

　　题庄子画像

　　漆园一书大都以脱形骸齐物我一死生证虚无为极致所以立意幽玄出言放旷令人无处捉摸今夏君能宝其书并绘其肖像晨夕而崇奉之是必有默契于中而与此老共作逍遥游耶不然何景慕之笃若此。

　　歌

　　知足歌

能知足能知足知足时时无不足无不足时只自知聊将知足歌一曲青山腰白茅屋左有长松右有竹最爱我来住此中悠悠荡荡忘拘束春知足夏知足薰风迟日任相逐衣里圆珠闪烁光世间宝换吾弗欲秋知足冬知足桂子开过梅又馥缠身破衲暖烘烘胜似绮罗千万轴淡齑羹璎珞粥跳下绳床炊正熟吃得肚皮饱彭亨呼童曳杖入云谷草茸茸花簇簇石可漱兮泉可掬人世输赢梦半生嗟见时流不知足不知足蓬门变作黄金阁巍然数仞犹嫌低营尽东西及南北不知足饔飧积至千钟粟袖手堂前犹道无升斗锱铢也削剥不念君与亲不信罪与福秪要妻儿骨肉肥谁管村农掩面哭不论是与非不顾荣与辱轰轰趁却好威权那知性命风前烛风前烛容易卜看来总是空劳碌争似侬家岁月间一钵一囊随分足能知足能知足我今与汝歌一曲汝如有意知足时请听此曲效知足

　　快活歌

真快活真快活快活道人活鱍鱍请君这里立片时暂听我歌真快活行快活竹杖闲闲随手拨或步峰巅或水滨一声长啸乾坤阔住快活新筑茆堂轩且豁青山列似锦屏开又有云妆紫雾抹坐快活蒲团独倚自超越直饶佛祖恁么来都叫张三与孟八卧快活木枕中间半葛怛几度天明尚起迟流莺徒向耳边聒不苦饥不畏渴渴则提瓶汲瀑花饥便燃铛煮肥蕨不管热无衣不怕寒无裰热则松下扇凉风寒便炉边烧榾柮荣辱窠是非闼当甚侬家臭皮袜放旷常如痴兀人这些唤做真快活我见世人少快活终日忙忙烦恼杀只为贪恋弗肯休故此志气受拘夺富也不快活贵也不快活富贵有时能失脱功也不快活名也不快活功重名高背负筈无常催生死决马面牛头相逼拶盈箱金玉子孙多阎老案前难救拔趁韶光听我说识取此中真快活快活快活真快活不信任从闹活活

　　采茶歌

有茶有茶山之阳小者提篮大执筐叶叶枝枝不覆藏挨身直入侵衣翠信手拈来带露香一声幽鸟韵如簧

有茶有茶山之中采采无多在己躬放下篮儿满树空旋为入焙惊榆火又待炎炉吼浪风赵州公案此君通

　　天目古松歌(有引)

　　孝廉郑平子禾梅溪里中仁厚有德人也耋年植天目松一株奇古可爱令郎云渡公求赋赠之。

天目之山崇而幽天月之松势如虬怒涛响入半空息叶叶枝枝撑斗牛谁为移植先生宅卓立庭前高十尺劲质苍姿敢耐霜古之今之为标格我想此松有令名此松奇古如先生先生性与此松合培养终年不改更对松吟兮倚松坐万象森罗拍手和真趣一团若个知只知鼻孔下头大秾桃郁李笑春风转眼飘西又坠东争似此松色愈翠朝朝绿雾紫霞笼此松可比先生寿皓发渥容眉目秀先生德行已过之人间天上纯无疚我来此地获观光溢耳清音绝覆藏但愿此松长不老先生不老较松长

　　秋轩水月歌

秋水磨铜碧且清秋月一轮透水明潋滟波光千万里白苹红蓼渡头生我今临轩歌水月水月歌兮声呜咽乱蛩唧唧诉空庭如助予怀伤久别别双亲兮三十春残碑古道杂荆榛岁时不向茔前扫惭忆当年负米人别昆友兮二十夏韡韡棠花开复谢雁足无书烽火传陟岗瞻望泪交泻水也月也何所分故乡此处绝相闻水中有月秋容好月下悲秋欲断魂断魂魂断情难已莫辜秋月映秋水安得同歌水月秋团圞坐对秋轩里

　　采菱歌

我爱横塘北之东菱叶随波绿且红雨过乱云天欲暮白花点点洒空蒙我爱横塘西之北寒浸玻璃菱乍熟利刺尖尖尖似锥青苞半是紫苞肉童子汝来采勿忧瓦舟轻拨放中流采之又采忘疲倦泻入疏篮水面浮嫩者剥开味鲜美老者和茎带角煮大家相视乐欣欣饥可疗也渴可止菱兮菱兮汝当知蕴玉含珠正遇时菱兮菱兮汝当知头角峥嵘正遇时窃怪夫世间英人达士多有老死江湖而不得用之

　　春思歌为亦庵邵公作

弱絮暗风吹动新花高日烁开年年春事长如许倚杖任徘徊解倦响泉在架宽愁玉液盈杯此中乐趣君知也何待远朋来

　　香桂歌

萧飒金风入户凉几株老桂缀新黄月中分出无双种世上赢来第一香道者倚栏频对立芬芳阵阵侵衣褶翻云此境是先天十圣三贤觑不及觑得及兮只自知鼻端有窍彻玄微相逢莫尽轻攀折蹉过当前直指机

　　木庵歌为和禅人作

刳木以成庵森罗万象尽同参就庵以名木露柱灯笼光簇簇木即庵庵即木当阳直截无私曲庵非木木非庵拟议进前落二三禅人木庵取为号个里何曾有作造且待庵中木点头寥寥超出古皇道

　　长松翠竹歌为季寅姚檀护寿

君不见郁郁南山百尺松根条错落似盘龙年深易结香脂珀节劲能欺腊月冬又不见当时渭川千亩竹亭亭解散琅玕束繁阴翠箨拂云霄在处酬人颠倒欲松竹风高绝比伦先生德厚自嶙峋予怀松竹无穷尽预庆先生七十春七十繇来得者少先生得已为标表童颜矍铄弗扶筇两耳声通双眼晶此系真诚历劫修长松翠竹合端由绕树歌兮日未暮愿先生闻之心源洞彻与壶翁谂老而同流

　　懒头陀歌

好懒头陀真个懒上天下地无人管髼松白雪乱头抓不剪随他长与短衣穿衲破兮纵拾断麻也懒缝面垢形污兮纵酌清泉也懒浣问伊教教弗知问伊禅缓款款秃帚倒闲苔封尘满三竿日远未翻身紫芉噇时八九碗懒头陀懒头陀上天下地无如何就中也有奇特处风前解唱大小脱空歌

　　双鸠谷谷歌

有鸟有鸟名斑鸠营巢傍我屋檐头桑条日暖雏方出翅羽未成计未周朝谷谷兮暮谷谷哺雏那倦饮和啄岂知虐性黑狸奴来毁其巢食其肉双鸠飞去小雏亡谷谷孤孤痛断肠谁无父母谁无子汝反张牙快倚廊吁嗟乎物类不仁何至是听呼孤谷越悲伤

　　台仙歌(有引)

　　台仙者武原扆宣刘君别号也刘君慕晨肇采药之遇图为行乐有纯阳子指路其上并自题十一韵言言洒脱予见而美之歌曰。

刘阮采药忘归路石径梯斜天薄暮忽见桃花水一溪胡麻饭出香无数中有人焉婉且英翠鬟玉佩踏云行殷勤接入碧纱洞通了仙情合世情及返儿孙已七代茫茫谁复辨精彩继访灵踪不可寻山桃水影空相对此事希奇今古传台仙夙契亦欣然输钱付与丹青手描绘收归半幅笺剑笠随身何处去吕翁直指勿疑虑松间月色夜涛寒步步分明该本据该本据绝跻攀桃源未必在深山但得尘心长止息透穿仙佛万重关

　　石马歌

石马雕鞍横古路往来骑玩人无数白杨萧瑟撼天风疑是奔腾嘶日暮泉下茫茫去不回功名富贵已焉哉可怜石马空长在辜负英魂泣夜台夜台泣何似生前酌缓急缓急生前非所宜死后相思亦奚及君不见铜雀凄凉荒草堆狐狸鼾卧谁收拾

　　破屋歌次唯庵和尚韵

无依道人无检束出头占住一间屋虽然此屋破难堪六户虚凝皆具足春去秋来不记年万般取用信前缘惺惺长在屋中坐饥即餐兮困即眠阿呵呵勿露乖天工岂肯乱差排惟有矢心行正道古今贤圣是吾侪

　　春雨歌

春雨淋兮春水深柴如玉兮米如金米如金兮没处寻下民何咎兮上天何心

　　辞

　　和陶渊明归去来辞

　　归去来兮此日回头得所归长翛然以自适转觉梦而奚悲信先圣之不远知往祖之堪追识生死其如幻叹世路以多非谢名场之局蹐登万仞而振衣穷幽玄以净尽历坐对于隐微寂寂空庭鸡犬飞奔有客至止扣我柴门芳仪莫即雅韵攸存明日在天斜照盈樽望江山之丽眼眺松竹以怡颜卷湘帘而纵步触处遇而皆安提衲僧之巴鼻拨向上之机关或拾叶以留题或倦枕以昂观兴方来而弗禁似久出之辕还爱纤尘之莫染乐吾乐以盘桓归去来兮愿竟此为佳游非天工之可就殚人力而难求勿慕浮云之喜勿怀饥渴之忧煮藜羹以度岁洵有待乎良俦劳生役役犹不系舟情未忘于朝市其胡能老林丘俄炙手而张雀看逐浪以随流几盖棺而瞑逝埋黄土以暂休已矣乎曰归曰归正其时去矣兔乌不可留茫茫游子拟安之鱼以水为命人以家为期锄四山之榛棘护灵苗以溉耔觌面来而非物信口道而非诗明明了了无余事除夕到也复奚疑。

　　甲申夏国难遂庵感而归耕赋归去来辞赠之。

　　归去来兮遂庵居士得所归悯飘摇之世故怀禾黍以兴悲竭精诚而莫展幸前哲其可追修敝庐于僻壤杜是是而非非腴田家之风味效新沐以更衣听天缘而自适无蹈患及防微春雨淋漓水碧长奔一犁一笠荷出衡门牧儿踵后老牯具存有饭在簋有酒在樽随饱腹以寄傲掀虬髯以壮颜歌南山而拊缶信行乐之足安思插锹之慧寂与己事而相关任居诸其变迁尝默坐以深观夏耐溽而芸芜秋披霞而刈还赛勾龙以毕岁觏妇子之桓桓归去来兮愿终身乎此游徐稚曾自耕而食王通亦不仕而求皆知几之远见故得意而忘忧赖斯门之可入盍托告夫朋俦人情巇险如浪压舟昔日琼宫玉殿今朝野树云丘谁抱惭而识愧力砥柱于中流但迷蒙而弗返借声势以闲休已矣乎吾吐斯言匪其时见者闻者悉厌留惟有遂庵独得之务农以为业不忮以为期培祖翁之片地趁良辰而壅耔明钁头之的旨敲月下之清诗葛巾鹤氅翩然也羲皇以上复奚疑。

　　予自癸酉离乡迄今二十余载矣先人马鬣伯仲鸰歌每念及之殊为惋恻况值万姓流离风景不可复问乎因托父老招言而赋归去来辞以答其意。

　　归去来兮霞漳父老招我归遗万金之尺素言婉切而含悲叹荆花之非旧责二亲之不追问世间与世出果孰是而孰非汝方袍以受供人无食亦无衣胡忍心而背义不念昔之艰微群变纷纷朝住夕奔抛妻上路推幼出门廪箱掠尽屋宇灰存胸多郁结饮少欢樽泉声苦而乱耳树色惨以羞颜阅数行之远寄思坐卧而奚安敦天伦于孝友实道谊所攸关病恹恹其未已假书籍以清观轮岁祀于五指过三七而不还鬓垂霜而莫保敢恃质以宽桓归去来兮愿束装乎此游马祖曾返汉州去予岂异是而弗求虽津途之险阻兼兵革之殷忧但矢坚以前进毋虑患于寡俦仙关有马剑水有舟登东罗之梵阁蹈印石之荒丘望梁峰之倒影汲龙井之甘流扫先茔以植木友于笃而心休已矣乎汝招我归斯其时故乡不可以久留越地吴天任适之修身为宝立本为期各随报缘之定分常怀善果以勤耔力咨参而证悟听记莂之新诗世出世间如了了方袍受供复奚疑。

　　(海盐县比丘尼超岩萧山县比丘尼超顺捐赀
　助刻祈寿基永四智慧常明者)

　　百痴禅师语录卷第二十六终
嘉兴大藏经　百痴禅师语录


　　百痴禅师语录卷第二十七

　　嗣法门人超宣等编

　　赞

　　释迦文佛像(依上人请)

三界群生迷真遂妄贪嗔愚痴历劫遮障苦海漂沉永无出望是故我佛如来以大定慧力摄伏众魔于菩提树下为人天之榜样稽首拜言非谤非诳要见如来不动尊分明月在秋江上

　　出山相

眼睛饿得火光出鼻孔依前向下垂何事闹蓝来卖弄咄哉好与蓦头槌

　　栴檀瑞像

面黄似蜡髻涌如蓝出位迎佛半痴半憨意气赢千万风流落二三引得优瑱亲努目不知谁是老瞿昙咄今日令予大弗甘

　　观音

立慈示悲寻声救苦如日丽空无处不普圆通门启妙难思五五分明二十五

覆顶跣足莲瓣为舟不是多般捏怪亦非卖弄风流噫安得五浊众生脱离苦海而与之同证同修业债偿来方始休(莲舟)

为怜浊恶现新妆七轴莲经赚马郎去后不存金锁骨陕滩争见好风光(马郎妇)

千竿紫竹林两片青萝石独坐意寥寥见闻原不隔善财童去礼何方鹦鹉鸟来空躅踯想是众生界尽时留将后代为标格(独坐)

窈窕丰姿举世莫赛活捉锦鳞街头叫卖了度生心偿菩萨债可惜相逢识者稀辜伊走入支那界(鱼篮妇中怀杨居士请)

眼能闻耳能视一点慈心普天匝地招白鸟以飞翔乘狮王而游戏针锋影里露全身发线缝中阐实义要识渠实义么幸自现前何处迴避(发绣观音骑狮子像)

　　维摩

卧疾毗耶忧心怲怲一榻翛然无欠无剩噫若非曼殊请问不二门谁知汝是个哑病

　　关圣帝

心存蜀汉气压孙曹虽事功一时未就实节义千古弥高秋风拂拂春水滔滔夜静常闻偃月刀紫金光映绿征袍(杨冲怀居士请)

　　朝阳对月

无事欣逢日暖天袄穿斜引竹针联联得好欲垂肩那里犹来少半边

真月现前不展眸贪淹黑豆几时休老骨董计未周何如衲帔早蒙头

　　达磨

不契萧梁旨而皮合识羞烟波折苇渡败阙当风流冷地坐几经秋赚煞神光落一筹至今熊耳猿啼月多少闻声掩泪愁

个事遍界难逃明珠谁无一颗看汝拟意西来情知已是负堕说甚传法度迷不顾口门招祸只履携归路未遥塔尖寂寂青烟锁

问着便云不识看汝何尝有悟由几处受人毒害想汝未必有真修悟非悟修非修因甚么花开五叶遍界香浮秪凭一副心肠直解与鸾鸮作对头(悟修香灯请)

心头似火热有话难分雪独自凄凄出凤城折芦踏泛江心月江心月色明江上微风生无端变作参天棘殃累行人恨不平(传印上座请)

苇可折江可渡单传底意无回互八十翁翁入屋场真诚不比儿童步若云只此便是伊何异东行问西路(童子请)

跨水复逢羊汝师明受记如何便遗忘闯入大梁地机先龃龉兮浪翻杨子江心句下锋芒兮截断神光只臂骨皮分尽葬空山葱岭呈身捏怪异老胡老胡当时若遇个中人三十棒料不轻恕(缉明禅人请)

单提玉斧破天荒万苦千辛已备尝就使经年成滞货劈头一语定宗纲(宗禅人请)

面粗齿缺胆大心坚远来震旦磨尽风烟接引当机如飞鹏劈澥扫除义路似云汉章天此小乘根器之所不及而名曰直指见性教外别传花开叶茂从兹起垂荫流芳亿万年

来也不可拒去也不可招从他觑破壁风月自寥寥何以如此羊羹虽美众口难调(月典座请)

开甘露法门破六宗邪见泛泼天重溟上梁王宝殿心正体正不顺人情气高格高难以近面少林九载冷湫湫赖遇知音通一线一线通汝之功雪霁春山华自红

既已横身截流何用回头转脑不如掩六龟藏惜取自家珍宝且作么生是伊珍宝珊瑚树林日杲杲

梁城已见几魏邦不受诏稳坐山之阳无竿下直钓钓得妙锦鳞跳冷地思量真好笑(妙禅人请)

　　二祖

臂断将心觅又无更云安竟受糊涂满天风雪年年在独惜当时不丈夫

　　三祖

觅罪不可得罪休恙亦休随方无挂碍风月任优游

　　四祖

解脱门开阿谁缚汝一拶了然归便能说道理诱栽松老者以再来辞贞观纶诏而不起山头如盖紫云多横枝秀出更无比

　　五祖

破头山顶松千树撇去甘为无姓儿末后一场真好笑黄梅枝向岭南垂

　　六祖

倩人书壁巧郎当惹得浑身没处藏又向番禺草里辊倒教小贼验真赃

　　寒山拾得

重岩遁迹冷凄凄错把岩前乱叶题兴未罢日沉西隔山又听鹧鸪啼

欲扫无尘尘转多腕头力尽奈他何暂缩手唱哩啰筒里余渣再吃过

　　布袋

横拖布袋痴憨莫赛抛出砾砖大似捏怪等个人来人不来自买依然还自卖

　　睦州

重瞳其目七星其面语若悬崖机如掣电大履标城妖氛胆战韶阳老宿虽鳌山成道之儿而最初得力亦曾受夫恶鍜炼

　　仰山

小释迦大和尚秪这○甚模样赚杀人挑不上好与他三十棒

　　赵州

十八破家老心未讫三寸软绵络人骨出见王无力下绳床所有供招俱诣实摄摄敕敕夫是之谓赵州古佛

　　普化

竟日长街把铎摇临行苦口急相招早知汝是脱空汉三十乌藤定不饶

　　临济

崚嶒铁面轻翻转便作风颠弄虎骑正令全提雷电激惊天动地小厮儿

　　长庆

蒲团兀坐长如梦忽卷帘帏始见天万象分明身独露惊群一句古今传

　　德山

盘结孤峰气胜狞龙一条白棒佛祖不容

　　船子

独泛孤舟拨浪游芙蓉夹岸普天秋吹沤细鲋徒吞饵摆尾金鳞未上钓忽一个自点头纶竿不用便知休急将船子掀翻却万古华亭映水流

　　蚬子

神庙纸堆夜宿江边日捷蚬虾不图成佛作祖只贪快活生涯酒台盘句酬人问想是当时眼着花

　　西余端

老汉为人瞥脱胸无些少藤葛月明好唱渔歌筋斗全抛快活不顾势位因缘两见僧妖便挞金毛彩服露光辉万载千秋阿剌剌

　　湖隐济书记

半似顽皮半似颠袈裟时抵酒楼钱奴郎一队无相识湖月随他脚踏穿

　　雪岩

中径山之毒无药治之方十年来碍膺不散偶一日暗室生光六处着戏衫兮拍拍是令九州传利剑兮凛凛如霜凛如霜彻骨寒梅扑鼻香

　　密云老和尚(梵上人请)

金作齿铁为肝白棒生光射斗寒正令行持兮人天不敢冷觑全机展演兮佛祖亦遭热瞒梵禅梵禅看他与汝有何干若要相干且莫离却钩头认定盘

六建法幢风行草动济北令严震东价重作万世之慈帆醒群生之醉梦也有几等师僧蹉过伊明明跳出觅糟瓮(慈帆直岁请)

坐断通玄峰吸乾龙池水金粟堂前云匝天黄檗山头波浪起末后无端入四明育王太白任纵横声光昺耀垂今古济道中兴孰与京(闇然昺居士请)

握摩竭灵符行滹沱正令收尽凤麟入彀中万别千差都打迸所以天下人瞻之仰之畏之闻之如月映波澄雷鸣谷应稽首师翁大慈尊末世建法幢者夫谁得而与并(素月上人请)

　　密和尚费和尚同帧(镜监寺请)

蒋三郎何二伯夙世冤家相逢路窄巍巍乎簸匝地之腥风荡荡乎起参天之荆棘直至于今刀斧劈不开依旧聚头在这里说黄道白且毕竟说个甚么无言童子上高山钓下鲤鱼长八尺

　　费隐老和尚

数珠连击头颅裂直下分明似钝铁惯把金錍刮翳膜诸方闻见少欢悦入龙宫扫虎穴虎子龙儿常在列几度峰高望俨然伤心之恨如何泄

正眼圆明全机卓荦牙上抽牙角中出角三十年来弄虎骑腥风布处摇山岳近已迁化入阇维舍利盈盈光夺目是修耶非修耶且留与天下人描邈(福严自修直岁请)

奋狮子威展巨灵手辟谬驱邪敲钳解杻为法门之功臣作奕代之山斗是故四海之内皆仰瞻焉知其临济正传三十一世而名垂不朽者也(可光晖上座请)

　　雪峰亘信和尚(常觉禅德请)

运平等心行不犯令化溢八闽人天共庆谓是雪峰再来吾亦稽首而听命何以故三十年前曾受恩胸中一掬清如镜

　　峨嵋柴立禅师(晦名上座请)

未跨金粟时脑门已者箭忽地恶风吹炉锤几百炼禅几背翻兮眼开法场机疾兮掣电虽与我同条生惜乎不曾见面休见面峨嵋山月半轮秋自有才郎勤眷眷

　　晋垣道士镜容

宝镜无纤翳回头请自看蓦然亲觑破端的不相瞒不相瞒凛凛罡风何足问佛祖都教没处钻

　　日休法侄乞题母像

孤贞以自持摆脱尘劳锁一句活弥陀声声不离我叶落忽归根去来适其可要问是何人温州南泉果

　　勉甫刘居士行乐(缩一脚)

体厚如山神凝似水随顺天真一经教子入世有权衡宜家无彼此功名禄利匹之间江国清风匝地起起起伸脚原在缩脚里

　　马氏孺人超凤(有拂子珊瑚及随侍者)

经不看佛不念玉尘垂方床寒光白艳艳将谓汝是绣凤之俦谁知近日也有灵验有灵验珊瑚花发十洲春分付小鬟休按剑

　　夏仰明居士(执杖拂鹤立其傍)

非俗非僧不援不陵诚心可掬鹤算弥增玉筇麈拂频拈弄说法莫云尚未能

　　吕本仁居士

收尽春风入画图翘然鹤立不嫌孤想君已把西江吸懒向人谈有与无

　　陈希圣道人

青松落落白石凿凿孰为其俦惟童与鹤洞门深锁兮欲开不开圣易横披兮似读非读然虽如是若要个里分明且究取夫羲皇未画已前底一着

　　徐颖初三界图

上是天下是地万象森罗各安本位撮来总置一毛头出死入生无处避普请诸人着眼看莫自纷纷说难易

　　耆善华庭姚公像

望之俨然峨冠博带即之也温如兰斯馤邑里知钦庭闱永赖问何以能立善为大呜呼噫嘻孰谓善人不得而见之桂子华开玉露垂悠悠令我有所思

　　祖仲嵩居士

贫而乐道敬以持身事亲主孝奉佛尤纯落笔成章兮如春江之濯锦发言有绪兮似茧室之抽纶可惜当时天年不假至今二十余载犹令予想慕其为人山苍苍水鳞鳞悬起高堂秪此真一番相见一番亲

　　玄冶居士至日乞题小影

高超物表气宇堂皇翛然独坐掩卷思量有思量没思量群阴剥尽玉梅香化日光添一线长

　　界如老者

这汉生平不会捏怪信杖头禅偿念佛债护众心切兮得休未休禀戒珠圆兮似迈非迈如此行持世所难故远近闻风者咸合掌而称快吾愿汝常在堂中受子若孙烧兜楼沉水之香朝朝礼拜

　　觐周居士行乐(有二女侍侧)

苔藓绿杏花红倚蒲无语笑春风笔未举韵已工不在多情窈窕中且道伊落在甚处悬挂高堂请见闻随喜者下一转语

　　屠氏宜人行乐

宝鸭篆烟起空庭晏坐时个中无限意惟有此花知

　　李氏丁氏二孺人

琅玕下磐石间香袅袅意闲闲花鸟无情情自旷春光影里露全颜

一杯绿乳酝春香午梦初回晴昼长啼鸟飞飞过短墙石方床坐久风生彻体凉

　　方氏唐氏二孺人

手携如意珍神凝无所虑惟有小侍儿相随来复去去何处日用头头合本据

满园春色人皆见格外风光若个知倚尽朱栏不忍去低回欲语步迟迟

　　朱顺川居士

石盘古树色苍满袖和风带草香书一卷琴一囊独酌闲消春昼长其醉乡逸叟耶抑末世流狂耶

　　姚其中行乐

不与万法为侣不与千圣同条骨格超于物外清光倚乎泬寥云曳曳草萧萧石床闲坐手相交历劫主翁本姓姚

　　亦庵居士持先尊邦瑞邵翁行略请赞

文质彬彬言行慥慥古之今之无人能到惟此瑞翁深入阃奥中有真乐外绝嗜好敦笃天伦捐赀慰劳默契死生同归大道咄清风凛凛何时休一任阿戎倒跨灶

　　蒋思桥万年松芝图

咄这老翁生平朴直虽则面目俨然与我素不相识既不相识我又如何赞得灏灏苍松盖紫芝一条拄杖承渠力

　　如莲姚氏

七十余龄密修善行孤贞自持如莲清净表曰如莲名实相应世有斯人可歌可庆且道而今安在哉千华影里佩圆镜

　　临鹉孙司空真赞

独立尧天日月傍苦冰洁檗世之纲而今归去玉楼也落落遗声万古香

　　祝老宜人

生阀阅之家不为富贵误持躬节可风履险心无怖蒲床独倚海天宽掌上轮珠千万数秪此便成大觉仙何须别觅菩提路

　　楚文上人行乐(有玄孙侍侧)

石壁倚山隈虬松衬绿苔相随无片语举步任徘徊然虽如是他时若与我撞着还要问汝手中拂子何处得来

　　印世和同室人行乐(上有佛像)

香馥郁花烂熳奉佛茹斋一心不乱从前恶业尽消磨本有灵光无畔岸政与么时且道阿谁证明请汝二人抬头自看

　　予梦中有持行乐乞题内画一人冠带与羽士对坐旁注云不乐居官予信笔为赞及醒而记之

仕途孔窄公爱其宽有一道士相与盘桓叩步虚之雅调学九转之仙丹呜呼噫嘻既知如是何不戴星披氅逍遥广漠之乡而乃博带峨冠华堂稳坐者乎

　　卢荣卿偕室人行乐

夫左唱妇右随德音孔美伦序无亏古柏苍兮非雪霜之所挫蟠桃熟兮岂岁月之所移华栏倚遍晴空阔白鸟无心那得知知不知一杯香酝莫辞推

　　道庵朱居士(别号静真)

以静为真以真为静真则无偏静乃善应玉麈挥秋丹枫满径夫谁能明其心见其性而与道庵居士同坐怪石之中或歌或咏者也

　　通衷小影

秋风　　秋草茸茸倚床默坐乐在其中函经半折宝鸭微红六十余年利益无穷问是何人杨氏通衷

　　行深行珠二行乐

是僧不僧是俗非俗大有来由全无面目间房昼永意深深欸乃一声山水绿

珠轮手中佛在何处轮之又轮自合本据一树芭蕉入座青年年弗逐秋风去

　　雨辰徐居士

不涉众缘风流儒雅香篆一炉坐古梅下呼稚子以烹泉笑吟吟而盈把彼伊人兮其夙有灵根普薰般若者也吾乌能知之又何敢效东村翁敲砖打瓦

　　思泉元锡二居士

红尘闹市何如石上松间百计营生不若矢心念佛汝既慕其所以然吾亦与其所以然因忆一阳来正好寒风吹绽玉梅天

书不读琴不弹恬而虑静而观掀开铁壁撞倒银山全身独露无遮蔽长啸一声天地宽宽宽从今那肯受人瞒

　　西林霞书记乞题小影

是僧依稀是俗仿佛癖嗜烟霞懒深入骨遍游丛社而不肯参禅逆掐数珠而不喜念佛似这等担板阿师那堪寄迹西林好与粗拳趁出且道趁出后又作么生仰看俊鹘翅摩霄万里重云只一突

　　尔潜董居士(坐峻石上有鹿在傍)

峻捷机锋峥嵘头角不倚不偏如山如岳趁瞎驴队兮吹灭双径真灯踞狮子巅兮下视千崖野鹿予见且闻之乃合掌赞叹曰诚所谓苏黄再出者也试问具眼禅流到此如何名邈

　　尔穆居士(竹下坐)

其中不偏其外无饰孰为良朋剑书在侧予素闻风而未相识休相识绿竹猗猗已悠然想见君子之德

　　青西刘居士(有童子执杖侍立)

静倚蒲团忘岁月丰神凛似梅稍雪衲衣麈拂半头陀鹘眼龙睛难辨别石岩苍流水洌历历真机已漏泄分付髫童且莫言藤条放下为伊说

　　伯玄君宰二檀护总轴

居尘不染遇物有容埙篪合调兄友弟恭角里峰头豁开正眼白鸥滩畔扶护真宗而今同入无生国里又岂世相之所能封一湾流水绕青松千古令人望莫穷

　　仲璘居士

生平无别嗜爱读古人书得意忘言处经天力有余力有余水月居中莫负渠

　　镜宗师行卧二幅

乔松万本修竹千竿山中景况地阔天宽伊谁之老步履桓桓短策扶为伴晴霞笑共看半点红尘飞不到无穷妙用见还难难难只在当人方寸间

无事于心打睡休孰为蝴蝶孰为周劳劳人世长如梦何似渠侬得自由

　　鲍念斋小像

松以纪年木以象福芝以征名石以存朴翁立其间意气闲闲可瞻可仰何易何难因忆古人有言兮大方无外谁相到空笑重云锁翠峦

　　沈其璋同室人行乐(有侍女焚香)

无麝自然香有花当面插乾德与坤仪唱随常恰恰坐对朝云兮问何所思且听猊炉兮为汝说法

　　贾门任氏

本有弥陀阿谁少欠五十三年念无可念危栏静倚碧梧中白玉毫长光焰焰

　　朱承宇得子持行乐索题

如石之坚如松之茂随唱无亏操持有素一枝桂子手中拈天香已向秋前度呵呵不须繁词善自保护

　　表圣居士持太父继山徐公实略请赞

修髯丹颊硕面方颐公之天畀伟姿也倜傥乐施出券予人公之恤里怜贫也申浦要路广筑虹梁公利世之福泽远且长也至若舍地建刹留心梵呗知四山以将颓守一真而不昧则尤了了明明超脱乎生死之外者焉诗曰高山仰止景行行止吾因是慕公之德光莫盖也孝子顺孙其庶几哉百年永赖也

　　尧峰阒如老宿像

天资素朴戒行温醇治身以法处众无垠卖生姜于祗树方荣之时沥胆披肝已过廿夏扶丛席于狂澜既倒之后劳筋苦骨爰有四春五十六年归去也一铺功德流布至今莫比伦尧岫风高松竹翠儿孙忆着转光新

　　一化小影

华亭舟不泛爱坐古松畔杖笠数珠三从来一以贯谓非汝兮绰有丰颐谓是汝兮全无涯岸是汝非汝总拨开教予下笔如何赞咄且留与明眼人判断

　　朗天居士像

头顶冠手拈拂道人儒君子佛窈兮冥兮中有精恍兮惚兮中有物是何物前途若遇蔡三郎切忌抱赃叫屈

　　培生居士船居小影

不钓名与利不慕公与侯翩然一苇独酌小江头书为枕月为钩生平心事付东流其玄真之仙友欤抑甫里之高俦欤

　　君典陈公同室人汪氏行乐

质直好义自慊无欺瑟琴合调举案齐眉达者之徽音已素闻于闾里孺人之懿行且允协乎庭帷诚可谓二难并四美宜又何必香叆叇而现瑞花馥郁以呈奇山僧尽情赞了也还有一句要汝证知团圞打透西江话赛过襄州庞笊篱

　　悦卿居士偕室孙氏

同心同德乐水乐山知几知止亦雅亦闲处尘劳不为尘劳所缚守资业不为资业所瘝吾见其人矣夫谁与之班一树梅花开似雪年年常自映芳颜

　　梅友竹居士

独坐捻须是这个面目对客闲谈亦是这个面目识得这个面目着着头头不错经供法华香焚黄熟实行无亏真快哉千古高名梅友竹

　　戈纶如居士同孺人顾氏

儒冠儒服眉目全彰坐维摩之丈室入孔氏之宫墙吾未知其为人如何也但见后之来者念念而不忘念不忘九带鹦湖拖绿长

不看经不念佛独坐无言面门突兀其月上之俦耶抑凌婆之匹耶玉帘卷起自分明一道清风常拂拂

　　仁侯居士持先君汤公像请题

我闻封翁字曰耀之一生杰卓百行首推宽兮待众严兮课儿名英硕彦来仰来师至其丹心耿耿守变不移则又屹立乾坤之表非神鬼所能知是故峨然冠博然带犹具先朝之仪范而存万古之风规者也

　　松溪叶泰交持先孝廉士章翁行状请赞

先生之学兮笃且真先生之德兮孝且仁先生之履危兮不变先生之示寂兮尤亲四事具如实录所载兮予亦何云秪就夫松溪之水兮极一毫端为先生书出堂中不尽春

　　杨颖公为先严寿生翁请赞

倚苍松下坐白石间丰神洒落意气悠闲谓是古之人兮为何示生此土谓是今之人兮为何速返灵山要透非今非古句直须觑破本来颜夜静月明天似昼海门长挂舞衣斑

　　恒修上座自书行乐有不像不像装模做样之句临终后徒孙乞赞依此为题

汝道不像我道不像真像之真是这模样紧捏数珠放闲拄杖一句弥陀六时嘹喨落落西方何处寻分明近在脚尖上

　　监寺等画师顶相留金粟常住请赞

这漳州子自作去就荆棘栽门虚空凿窦轻道法似鸿毛视婆伽如敌寇所以年四十而见恶于人龌龊之声不可隐覆是大神咒是大明咒是无上等等咒打落双牙和血吞白眉滩上峰眉皱

乌藤在手七横八纵指猫儿为狗子逼死蛇作活龙建水闽乡不肯住偏来武林管界露出白拈之踪今日被人捉到这里果然欲避无从避无从累及金山老韵峰(长庆宣首座请)

痴痴憨憨颠颠倒倒拔莲峰莲偷宝峰宝住景星骂雨呵风入长庆锄云斩草更有太平曲调新金粟堂前唱愈好唱愈好休懊恼一肩重担足千钧分付锦山聪长老(憨璞聪首座请)

道悟不悟心安未安一言成祸患滴水起波澜鲤湖日永壶峤云寒图画分明要自看惺惺着诺莫受人瞒

在家厌姓蔡出家学无赖马嘴托驴腮当年屈突盖结衲子之生冤作丛林之祸害如此为人甚可憎好与三十藤条趁去百千里外鳄溪银浪泼天高且看掀翻会不会(潮州古门贞长老请)

离乡二十载两鬓半垂丝力扫怪狐队闲调健象儿信我者谓是天然俊俏不信我者谓是彻底愚痴信与不信且凭伊无孔笛吹君自去嘉声早已播漳湄(漳州汶石晃长老请)

心不负面无惭增多减少放两抛三或棹孤舟于浅渚长溪看白鸥之泛泛或扶短策于风亭月榭听紫燕之喃喃与么自由自在大有人冷地里弗甘虽然待他甘堪作甚么丈夫气骨本巉岩万种千般独力担(华亭圣墨溥首座请)

胸无点墨颔有微须威仪破尽五戒不持卜住鸥滩平欺河阳妇子退居梵胜抹杀临济小儿是伊非伊切勿学伊雁宕山前逢讵诺一枝短笛叮咛付与逆风吹(温州无文印长老请)

面前一点白不是水兮便是石无端指出令人猜拟议顶门轰霹雳似这等大惊小怪底阿师那堪描绘福城东为丛林之标格虽然汝有十丈还汝百尺就中交易最公平知音须让当行客(福州白也水西堂请)

离福建心未休住浙江脚难去妄想满肚皮无明无著处故与其烘烘热闹诱得蚁聚蝇趋何如悄悄潜藏免使神偷鬼觑坐断深山咬菜根熟眠不管东窗曙(漳浦寿宗位长老请)

身似木鹅口如野鹜麈尾藤条全提独露谓渠是善人耶嫉恶者甚多谓渠是恶人耶欢喜者无数咄三十年后有识得破底一任流传胡挥乱注(独露凌道人请)

是牛无角是马欠蹄福轻业重负担牵犁尽笑渠欢喜忍受谁复知天道不齐风　　草萋萋因忆建州山景丽夜深常听野猿啼(建宁勤禅人请)

咄这痴汉真个懒惰无法与人东倒西坐既无法与人因甚教汝参不得唤作拄杖唤作甚么踏破鹦湖水底天方信灯光原是火(平湖法净上座请)

乞儿囊本空随分自来去逢鱼鳖懒下曲钩搅沧溟惯用折箸报诸人莫轻遽分明只在此山中谁道云深不知处(云深禅人请)

如意奇珍不借借为谁坐在长松下清闲一味足家风免落人间作话杷(明吾蔡居士请)

瘦骨棱棱贫眸炯炯不思闽邑荔花香且爱吴江枫叶冷存禅人须猛省拟问道如何白棒当头打(古吴道存上人请)

禅不参道不会一个破米筛随口胡乱对几处开堂诳惑人看来何止弥天罪

头髼松耳卓朔有佛祖机无人天福虽自云渡水空瓶也只是将错就错错错一任哑羊胡锥乱卜

不安本分流落天涯口没饭噇身欠衣遮略做些儿活计却又勾贼破家终日抱头叫屈说甚簇锦攒花而今懊恼知无及秪得横纵弄爪牙

肚皮甚窄眼眶极大大处诸辈弗如窄时不打便骂所以醯鸡蚊蚋凑泊之者难随他醋瓮草窠中经冬度夏虚堂独坐笑吟吟自有骊珠光照夜

痴僧痴僧百无一能连遭痛棒海裂山崩突出哪吒而见闻悉厌憎法门扫灭不留后孰谓堂堂继祖灯(众禅人请)

我倚筇汝携笠随步行无缓急清风袭袭满衣裾任是俊鹞趁不及咄(镜如请自像随行)

不立少室庭前雪不卖新州市里樵一味疏疏散散全无崎崎峣峣如此称佛祖苗裔未可为今古风标拈来把火架空烧免向鹦湖起怒潮(平湖雪樵上人请)

抹过二三打翻四七一味虚头全无真实似恁么为人如何敢入净名之室咄明眼道流须委悉(茂林居士请)

方履科头衣半肩非儒非佛亦非仙英灵若也知端的胜似杨州跨鹤钱(杨州照云上座请)

浩浩古燕都巍巍海会寺更着这阿师落落何所为谓知道错答佛是破米筛谓达禅争奈舌如铁秤锤至简至常无奇无异明觉聪公承嗣伊想亦当年没处避一瓣清香通
　九重且喜而今出口气(盛京海会寺明觉憨璞公再请)

溥博如天渊泉如渊人皆类是我不能然局促肚肠慈悲浑无半点虚疏眼孔佛法只见一边授记知休想得果待驴年就中也有些须闲古怪珠光分烛若耶川(会稽大珠天申龄首座请改号渊堂)

眉间三尺剑历历自光艳大用与全机纵横无少欠无少欠极灵验白莲花发古蒲中九座峰头云潋滟图画收藏又展开祖风父业绝瑕玷(兴化九座山莲峰素首座请)

黑漆眼睛白杨皮面弯匾担弓架蓬蒿箭用处七高八低收时千化万变老石巩不敢比伦阿修罗难与力战要力战但向未发以前捉败伊方可扶起刹竿平分半院(未发中堂主请)

两浙去扶犁八闽来拽耙浑身落水泥年老不知卸争如曹屿死猫头至今无人能着价有着价变作明珠光照夜(曹山千指光西堂请)

汝形汝相如月临川描之画之只见一边双峰叠叠万木田田随时饱食与安眠养成羽翮车大大浙右云间任踏穿(双峰月川即西堂请)

权衡在手操纵自由声光昱昱佛祖为仇只此是渠真面目生缘端不在漳州(漳昱欢熙西堂请)

憨憨痴痴百无所知只图懒散爱讨便宜偶住莲山寺思量剥荔枝分付古苍旻上座花开果熟莫辜伊(莲山古苍监寺请)

玉融风雅谁无分莲峤家声各自知一破米筛轻拓出簸翻须是伟男儿(福清伟庵彰后堂请)

撒破网罗灵凤是伊本经别无拈弄也有鱼与虾偏来入齑瓮入齑瓮春雷启蛰羽鳞动(灵凤寺玄际志书记请)

不谙石室书不讨竺西与问着竖空拳嘴头如鸭匾恁么行藏实可憎业缘到也谁能免分付当人各自践(石竺嵩上座请)

这个老汉别无奇特蓦遇知音相得永得流水兮韵清高山兮增色而今杖拂不须拈且坐毗城效一默默默留与人天为轨则(杜则林居士请叉手趺坐)

家私荡尽贫无所依偶然一饱顿忘百饥似这般汉有甚罕稀亦罕稀金鸡倒插摩霄翅突兀和云自在飞(金鸡山可光晖堂主请)

不效时流摇狗尾身居闹市心如水一声长啸海天宽飒飒无风波浪起波浪起谁能止分付泉南人急须翻到底(温陵一啸藏主请)

这汉鼻直眉横不会装模做样撞见识货行家村歌也解演唱唱甚么镜水莲花腊月开藕根抽出百三丈(冬季镜水庵莲根上人请)

活人要用刀伤人弗偿命只这恶冤家是凡兮是圣有简点得出者拄杖不在好与三十苕柄其或未然上来簇簇任豪雄鼓罢营前且听令(尼圣念上座请)

慧不如妙喜福不如中峰拆篱而补壁指西复牵东描他来供养笑倒老吴侬还有一般轻口过说人只爱采芙蓉(福如上座请)

这汉倔强过人不曾诸方纳败独有一处郎当低头错礼三拜而今年老心孤也学贵买贱卖引得旁观者多都来丹描墨画休描画碧天连水水连天认取普贤大境界(普贤上座请)

　　(松江府金山卫居士俞悦卿捐赀助
　刻祈寿命延长合家大小平安者)

　　百痴禅师语录卷第二十七终
嘉兴大藏经　百痴禅师语录


　　百痴禅师语录卷第二十八

　　嗣法门人超宣等编

　　佛事

　　戊寅冬师在金粟为西堂挂板拈楗云佛祖眼睛衲僧鼻孔这里分明荐得便已八穴七穿其或未然元上座符到奉行代新此令去也乃鸣楗云霹雳一声催电急狞龙猛虎任翻身。

　　莲峰挂钟板古人事弗获已建立芳规以此为丛林号令莲峰有条攀条依而行之虽然如是唤作钟板则触不唤作钟板则背毕竟唤作甚么遂击云向这里听取。

　　百山挂钟板祖师门下令不虚行敲骨取髓截铁斩钉任是哪吒忿怒到此亦须肃清且道以何为验击一击云多少分明。

　　太平挂钟板声前一句绝淆讹未举先谙己较多若向轮槌动处觅无毛鹞子过新罗虽然把柄在山僧手中今日却少不得。

　　明发挂钟板权衡佛祖号令人天只此一着今古如然塞却耳根齐听取从教万里息狼烟。

　　开钟板铁额铜头来不穷山山跳跃起腥风欲知正令全提处鸣楗云尽在于今一击中。

　　为弥勒开光街头拖布袋太煞劳攘逢人乞一文希图小利何似这里当门踞坐等个人来令此常住富饶亦觉荣前耀后所以道汝也恁么样我也恁么样本有光明各自知灼然不在笔尖上然虽如是事因叮嘱起遂举笔点之。

　　为福如封关矢志修行佛祖关不妨开已复闭休心息念死生事要期绝后再苏适当三月暮春之时正是千差坐断之候蒲团静倚那管堤畔落华红古镜重磨随他阶前痕藓绿直教绵绵密密人天窥觑无门便乃卓卓巍巍立地转身有路且即今为汝封锁一句如何道叮咛莫昧关中主任运纵横乐自由。

　　启关三载活埋脚跟分明点地今朝放出鼻孔仍旧辽天西来意不用别寻桃花竹外夹春水向上关无劳举似鼓角城头杂夜钟政当此际试问福如上座还解与山僧相见也无踢脱臼窠忘管带堂堂古路任君行。

　　为操舟志一火青杨岸白苹汀一只孤舟任汝撑撑到计穷与力尽烟蓑雨笠露双睛且如何是双睛呈炬云还见么从此翻身去风光遍界腾。

　　本月火以火炬打圆相云天上月水中月看看何似这时节清光烁破点云无试问本禅彻未彻若也彻此去逢人有口莫说。

　　超灯入塔呈骨云人从杭州来却往天台去毕竟明什么宗旨于斯荐得可谓千灯朗耀无遮护云月溪山任去留然虽如是也不得屈抑他何故为伊有个藏身处在且如何是伊藏身处遂送入云秪这是。

　　杨州僧火生来着裤思悠悠死去抛衣不暂留一道红光悬脑后任从骑鹤上杨州。

　　辉禅人火风摇翠竹雨洒幽岑个事呈露辉古耀今与么去莫沉吟烈焰光中力用深堪笑到家人不识灰飞火灭乱搜寻。

　　心莲禅人起龛秪是旧时行履处何须坐地暗思惟杖头为作指南辙且趁轻风信步归遂拽杖引之。

　　举火不是心不是佛不是物是个甚么灼然与么会去便见五蕴山头涅槃路四方八面绝遮栏红莲花向火中发烁烁神光射斗寒毕竟还有证据也无撺炬云看。

　　慧园头火金锄在手大地任掀翻木杓随身青黄悉普润此是汝园头分上事为什么问着镇州萝卜几斤重却又茫然不知良久云直饶知行到水穷烟起处也须照顾两茎眉。

　　指月入塔捧骨云汝解指月我解捧月没兴相逢辉光漏泄欲得不漏泄处么放下深藏请自看从教万古黑漫漫。

　　山阴二际火不拘前后际透出死生关借问今何在吴溪与越山且道吴溪越山有什么好聻岁岁春风醉碧桃鹧鸪啼入深林里虽然掷下炬云我还要照汝面皮厚多少。

　　林叟入塔白石为床黄金为奥深固幽远无人能到而今到也合作么生当轩默唱胡笳调翠竹松风满院凉。

　　了心勤旧火呈炬云若道这个是心则不能了若道这个非心亦不能了离却是非两途别有透脱一路秋风清秋月皎梦眼大开天色晓空心赤脚唱歌归岸上行人已不少遂撺下火炬。

　　慧然入塔欲得入处须明个出处已明出处须得个入处虽然出入不同要且各有本据红蓼夹岸兮白鸟衔来石塔凌空兮乱云飞去自家受用自家知一任傍人冷眼觑。

　　收饭僧火终日途路波吒今朝放身倒卧匾担折却两头方知饭是米做到这里还免得山僧煆炼也无击炬云顶门敲着焰离离休觅江西马簸箕(江西人)。

　　谷梅入塔浙水闽山时行时止究竟安身不如这里无缝塔掣开荆棘林爬起突出寒梅玉一枝谷风习习何穷已。

　　明空火明空明空拟学屠龙逗到此际技竭力穷吾今直示汝端的要火攻吹毛剑上起腥风任从血喷梵天红(此僧呕血而逝)。

　　进米头火尽力踏踏不着尽力筛筛不出明知不是米中虫且道毕竟是何物山僧此者助汝末后一段光明去也呈炬云还委悉么烁破面门凭这个随方进步莫迟迟。

　　舟中为尼元吉起龛一叶扁舟泛碧溪乘风来到小园西岸头接手人皆见古路依依望不迷以拄杖击龛三下云随我来随我来。

　　举火冰凌上走马火焰里翻身当年尼无著惯用此等手段是汝今日还会得么若弗然者看山僧转大法轮去也。

　　入塔不须弹指八字打开堂堂无碍请汝入来目断千差路风高七宝台露柱灯笼齐喝采撞破虚空笑满腮。

　　钵罗入塔层落落影团团无缝塔样见亦何难为什么雪窦老人道澄潭不许苍龙蟠山僧今日通一线请汝仔细里头看看看钵罗华搭玉栏干清光在处逼人寒。

　　用常入塔塔户豁开无遮无壅唤汝梦回寒光影重疏篱香一枝绣谷琴三弄倚栏无语笑东风阖国人来倾不动为甚如此佛子住此地即是佛受用。

　　尼性良入塔以拄杖指云秪这去处非窄非宽天风浩浩翠玉珊珊我今令汝得入直与千圣同观若同观个个圆光脑后寒谁云遍界髑髅干。

　　岁夜为了然火爆竹连天响梦回撒手归从兹无检束触处尽光辉呈炬云光辉生也了禅聻良久掷下云相见虽多识者稀。

　　照慈入塔不爱春风花柳鲜归来别创一壶天无根树下吟吟笑买月赊云那论钱大众此是照慈尼今日受用处莫有识得者么遂送入。

　　鉴虚入塔三界无安犹如火宅惟此一门可以自适虽然绵密弗通风古往今来绝间隔绝间隔光奕奕放下灵骨云不妨常在于其中洞鉴虚空双眼碧。

　　亡僧火自惺自诺主人翁南北东西路路通一副皮囊无著处殷勤付与丙丁公。

　　尼入塔摆坏黄金索倒骑老牸牛无生国里去露尾复昂头休休何似横眠芳草地不令人见转风流。

　　无生火言下合无生同于法界性若能如是解通达事理竟无生禅人还能如是解也无以火炬指云面前一阵红光起脚底腾腾任去来。

　　尼普德等入塔生同居死共塔本有威光明来暗合白云冉冉兮千重绿树依依兮百匝演出无腔曲调新十方世界任腾踏然虽如是还识最初入门一路么放下灵骨云恰。

　　亡僧火白苇萧萧满目秋故乡归去有何求死柴触着浑身焰一道寒光射斗牛。

　　道机火诸佛妙道堂堂浩浩历祖玄机峭峭巍巍惟许当人默契方与他觌体不违诸佛道且止如何是历祖机遂撺炬云我唤作火汝不得唤作火。

　　四众入塔女是女男是男清风衣里裹明月杖头担返本归元总一体那分缁素与二三政当此时普同受用一句如何道千差路坐断处处见瞿昙。

　　长沙雪幻火不忆长沙春草肥却来这里坐渔矶而今要会转身句看取红炉片雪飞。

　　直牲火一回入草去蓦鼻拽将来忽地钩绳脱呵呵笑满腮政当此际直饶道个人牛俱忘底消息也未免末后火鞭劈面催。

　　休彻达真化士入塔赤手扶砂盆艰辛弗避全身荷大众诱掖多方此是汝二人寻常分上事而今化缘既毕蓦尔归真烈焰焚躯斩新光彩移身换步则且止窣堵安藏是若何分明一对黄金骨不必栴檀取次雕。

　　正宗禅德入塔烟霞生背面星月绕檐楹无缝塔样古人已分明向汝道破了也虽然如是亦须亲到一回始得且亲到后作么生竟日不知尘世事长年占断白云乡。

　　南翔祛非师入塔拈起金锤击开宝藏突闯南翔依模画样末后一机令人惆怅归去来兮白鸥滩上且入塔底句如何指陈通身在里许通身不在里许。

　　德水火呈炬云汝号德水此名智火火水并行无可不可烧断生死根浸烂愚迷锁白云飞尽海天宽露出珊瑚红朵朵。

　　自能火自能自能生缘福清日间不肯去直待夜中行虽一钩秋月淡如水看来何似这把火立地分明遂撺炬云还见么。

　　鉴明自能入塔呈左手骨云这个是秀水鉴明呈右手骨云这个是福清自能乡音虽似不同调毕竟时来共路行且行到这里又作么生木落秋空山色瘦倚栏回顾塔棱层遂送入云各须记取。

　　舟中为从心师起龛不住中流不居两岸独露本容人天共赞然虽如此犹未是到家极则处要识到家极则处么再进几步始得拽拄杖引之。

　　举火多年皮袋横拖竖搭未能忘一道灵光暗室迷途俱烁破自非具大力量底人向撒手临行之际直下踏翻终不能自由自在从公从公还得自由自在也无撺炬云毫端触着如雷吼刹土悠悠任所之。

　　入塔此一片无阴阳地多少人在这里贵买贱卖虽然契券甚分明中心树子犹属我拈拄杖卓云看看今日八字打开尽情付与去也珍重全身放下时耀后光前永弗变。

　　尼至善火全机不露顶真相非女男识得个中主相随好住庵且末后一句又如何道脱体无依活卓卓火光起处现优昙。

　　众僧入塔祖师意如来禅两层塔上六角亭前不会严风冻雪会也白日青天会与不会拈向一边倚墙靠壁成群队得安眠处且安眠遂提灵骨送入云各归本位着。

　　行铠入塔一句弥陀课百万算来心口总徒劳而今抛向乾坤外赢得团圞塔影高山僧与么道是肯诺语点罚语请向这里商量看。

　　广接火蹈水不能溺履火不能烧衲僧家寻常本分是汝今日为什么却向水中死还知么双手拨开生死路得随流处且随流。

　　入塔个中无异路四面不通风此境谁人到令予叹莫穷寰宗上座今日既到这里也合作么生闭门那管天长夜自有灵光烁杖藜。

　　宁波达信火父母生来达一信拆开着着是封皮今朝索性都焚却去问明州老古锥莫是还汝本地风光么咄咄且莫错认。

　　园花火头火往日汝烧柴今日柴烧汝须知汝与柴自倒还自起一道祥光匝地飘突露面前好看取解看取栖身不在园花里。

　　化棺世尊化火爇金棺普化沿街乞直裰二大老汉惑乱天下人无了时简点将来好与三十痛棒含有上座逝世两年虽未敢与彼争衡要且髑髅上生光棺木里瞠眼总不见得且如何是眼光呈火炬云委悉么灵明洞烛三千界处处风流现本人。

　　入塔汝与他共住他是汝同乡斩新一句子聚首好商量山苍苍水泱泱槛外金鸡唱庭前竹户凉通身庆快浑无比不用寻思蹈上方遂送入云汝其知之永勿忘。

　　吴慎斋入塔铲彩韬光不等闲洞中春色异人间想伊自有安身诀坐断千山与万山山僧先为通个入路去也遂捧灵骨送入。

　　圣林入塔离黄浦渡入圣贤林超闻越见亘古亘今且如何是亘古亘今底句白云连塔影空翠锁庭阴瑞云入塔云出山中去依旧山中住去住虽无常头头合本据有本据若为虑春风笑尽桃李花垂杨三月乱飞絮。

　　为莲如禅师掩龛举起拄杖云寻常觅这个不得入手忽地入手究竟不曾用着天之报施善人何其啬欤虽然此方缘尽他方显化此界身殁他界出现大善知识以形骸为逆旅以死生为昼夜世相纵然有去来本体分明不变动故我莲如法弟和尚廓顶门眼悬肘后符带水拖泥苦心为众一生功行着之丛林迨至末后全提果尔十虚坐断政所谓解脱门开无掩蔽人间天上任逍遥是即是切莫被旁观者觑破且作么生不为所觑破去遂掩龛云淬得七星光灿烂等闲收向匣中藏。

　　起龛要止便止要起便起本自现成阿谁替汝。

　　秉炬有响敲空无声击木拆二为三唤五作六曾受我老人锤鞴数番所以解吐出珠玑十斛今日移身换步行灼然合笑不合哭诸人要会不合哭底意么没弦琴韵迥青霄一朵红莲火里浴。

　　达信入塔乌藤七尺全提处白骨一堆放下时是信吾今已达了风前展阅任思惟且毕竟思惟个甚么喝一喝便转身。

　　宗朗入塔宗门事甚奇特朗如日星凡圣莫测唯许俊俏禅流一踏踏翻到临末稍头自然省力且正当恁么时如何不须他处觅家山只此便是安乐国。

　　定生火昨日不定今日定昨日不生今日生趁此火光三昧走魔宫佛土任翻腾且发脚在什么处以火炬击云只在这里(此僧素患风魔)。

　　为焕也文掩龛十方刹土要汝脚下亲行一道灵明阿谁掩覆得住拈来静裸裸举起峭巍巍绵密悉包容浑沦自成现于斯时也静以善应风行水上之文感而必通月映轩前之竹未见者令伊见未闻者令伊闻出格唯凭作者知八字打开无不可然虽如是事无一向看看山僧与汝出手去也遂掩云万别千差都坐断凡名圣号一齐收。

　　为照源定生篾作等入塔曹源水无定止一波才生千波竞起没底篮儿盛将来饮者如何直教死是汝诸人今日作么生安置照破髑髅藏处稳大千沙界等浮沤。

　　卓先火佛法汝也有只是舌头短今朝撒手行更讨什么碗一枝烈炬足秋风莫道生平志未满良久云卓先卓先倘若再来吾尚可迟汝。

　　大圆寮主火病卧柴床一岁余棱棱骨立齿牙疏而今倩得金风便归去故乡合自如且那里是伊故乡抛炬云看取炉头真火色方知脚下有芙蕖。

　　武昌纯止火晴川历历汉阳树芳草萋萋鹦鹉洲风物撩人君莫羡得休休处且休休良久云休休一朵昙华插汝头遂撺炬。

　　人塔出无碍入无碍一颗明珠和月赛浑身衣裓惹天香无在之中无不在且毕竟在何处咄若道这里便是未免赚杀一船人。

　　二僧入塔恒如自恒如超尘自超尘今朝同到此各各露本真无缝罅中拶开缝罅没藏身处直下藏身眉棱闪烁光千丈射透威音那畔人。

　　为长伊入塔时直岁先安灵骨师云直岁已为汝入塔了也教山僧来这里作甚么然虽如是也要互相证明好且证明后如何磕着头头契本有莲花端的腊中开。

　　盲僧火终日扶墙摸壁行翻身一踏契无生云山海月藏何处浩浩常光觌面呈敢问诸人还委悉么良久云尽道渠侬看不见谁知有眼更如盲。

　　为镜如监寺掩龛一片真诚辅弼丛林年弗倦半生勤苦周游廛市境偏多慧眼虽曰未圆要且风光何曾少欠兹乃末后全提坐断千差底时节是汝诸人还识他落处也无卓拄杖云不离当处常湛然觅则知君不可见。

　　起龛疾如风明似镜拶向前无坎阱虽则寻常出入分明也要山僧与汝打正遂引之而出。

　　举火杨岐驴子三只脚百亿山河都踏着今朝趁出赠君骑火鞭头上光闪烁竖起炬云这个是火鞭那个是驴子镜监寺还会么急须荐取奔腾去莫待骅骝向后追。

　　入塔知事为疏山造塔风暖鸟声碎山僧为知事入塔日高华影重论法固不相侔穷理且无二致政当此际毕竟如何是伊安身所在卓拄杖云返照本来塔一座普天匝地愈崚嶒。

　　无瑕火卞璧无瑕光连四座山僧未敢轻许到此也须试过且作么生试抛炬云全凭一把干柴火。

　　一山入塔春日融和春光明媚撒手归来住安乐地安乐地既住也则无解脱可欣亦无生死可悸妙用全机不覆藏一山卓落乾坤翠。

　　云虚入塔生如浮云过太虚死似一沤归巨海生死虽然无了期灵明历劫不迁改不迁改且从这里觅安身也胜人间别光彩。

　　无波火波也无讨什么水水也无讨什么波无波无水风涛起陆地行舟曾奈何呈炬云看看水中火发也要会大洋海里剔金灯且待山僧先下手。

　　铁航藏主火东山一句钵罗娘今日为君重举扬掇转好风航到岸头头无碍是家乡虽然击火炬云切不得忘却这里。

　　到海塘为自英火未到这里汝瞒我不得既到这里我瞒汝不得且道这里是什么所在还知么浩浩潮音迅海东腾腾烈焰烁虚空死骷髅上开生眼优钵华舒腊月红然虽如是更须识有向上一路乃撺炬云去去。

　　到图泽为宋琼山大师入塔五百年前闲骨董五百年后没处寻忽地掀翻重示现拈来节节是黄金政与么时素缁毕集塔户已开万井烟清宇宙宽一溪水绕龙蛇动呈灵骨召众云还见琼山大师么无缝塔中常自在历磨今古愈光辉。

　　敏树藏主火以字不成八字不是注脚分明赖汝会去火星爆动便翻身左之右之合本据何以见得撺炬云人道敏政地道敏树。

　　湖广瑞印火印水印泥印空争如一印印火冲开胜热门头迸出奇花瑞果随他楚地与吴天逆行顺行无不可且凭个甚么便乃若是以火炬击云劈面来也切忌窜躲。

　　省如勤旧火秋风凉秋夜长未归客思故乡而今归也故乡在什么处向这里委悉去如如不动省得多少脚力翻笑六十八年在世上挈挈波波一十五载住丛林孜孜恳恳石火电光容易过水流云散总徒劳且正当此际以何相赠遂举炬打圆相云团圞拓出大圆镜照透珊瑚千万枝佛祖到来都不见豁然还汝自家知。

　　马门陆氏如松掩龛生从何来死从何去来去分明有本可据花开花谢现全身玉凤夜栖无影树恭惟某人寻常节俭治家义方训子宽慈待下和睦恤邻事上井井可观理上头头不错更能皈崇三宝严守毗尼礼演莲经夙夜匪懈此邦戚彦同称为淑丈夫凡我缁流共目曰女居士不谓金飙战叶阵雁惊寒幻躯忽厌于人问鼻注垂胸而坐逝脚跟稳实随处自在自由智鉴虚圆灼然毋固毋必既到这般田地说个生来死去解脱真如圣号凡名天宫佛国总于老孺人分中了弗相干涉也然虽如是还有个带不去底且作么生覆藏好遂起身掩龛云绵绵密密不通风似隔银山千万重唯许当前知有者方堪于此觅真踪卓拄杖一下。

　　起龛故园虽好不是久居今日权宜急须退步一条古道无纡曲且傍秋光趁我行。

　　掩圹富贵荣华何足恃人生百岁浑如寄南柯一梦不归来受用全凭这片地大众还识这片地么有者道是长夜室此属世谛之谈有者道是金粟堆亦系一隅之见殊不知总是马门老孺人耀古腾今荫庇儿孙底大境界也只如兹者亲朋互送笙鼓齐鸣全身奉重一句作么生道以土撒云图川四面咸围绕福泽悠深孰敢忘。

　　为尼广大行修化柩泥牛耕破三更月木马嘶回万劫春端的个中无异路要行须问熟谙人呈火炬云已故某某二上座还谙个中端的也未寻常发广大心作福修行持戒念佛到临末稍头自一一用得着既一一用得着死髑髅上开眼睛不妨辉天鉴地臭棺木里回生气可以越色超声佛祖根源一串穿透衲僧命脉收摄无遗且今朝烈焰阇维之辰这一锭墨一锭珠未审阿谁略价良久掷下炬云别宝饶他阙齿胡其余相见不相识(旧有一锭墨一锭珠之号)。

　　尼若木起棺钝置多时汝也愁篝灯草座冷飕飕今朝门里出身矣安乐邦中任去留卓拄杖引之。

　　举火现比丘尼身奋大丈夫志叩单传之正宗拨心地之迷翳此是汝当年欲了未了底事且底事作么生了竖起炬云还见么烈焰堆头高着眼眉尖涌放紫金光。

　　为恒修掩柩矫若惊龙翻如渴骥这老汉笔端三昧寻常大有过人逗到路转峰回一总束之高阁山僧权将虚空为纸写个无字封皮更就此普化直裰为伊卷而藏之所以道休至休时正好休不令人见转风流灯笼拶入天台去无限祥光起髑髅卓拄杖云收。

　　净念园头火一钁生涯闲田地力耕几遍半瓢活计大萝卜收出许多能事已见有征转身何愁无路政当此际归根得旨底意还委悉么撺炬云圣念凡情都净尽红光射透洛伽山。

　　养蒙居士火尽世界是个光明藏尽虚空是个解脱门无起灭可求无生死可出所以汪大居士昔年全体与么来如水中现流云之影今朝全体与么去似沙上遗过雁之痕北县南州不相挂碍西干东土回绝遮拦且山僧到这里如何为伊结断击炬云会么一星火迸双眉焰尢品莲开六月香。

　　铭

　　竹杖铭

　　叔旋颜公性不苟合予闻之耳根熟矣偶一日会予金粟以杖请铭为之铭曰。

凤为邻松为友中虚外圆节而不苟是故君子持之可以永久

　　衣铭

无恋尔新无捐尔故新故相形逢天之怒

　　履铭

堂堂大道尔行尔证举止安详无入蹊径

　　方竹杖铭(祝夫人请)

直不自矜方可为则世世生生全承他力

　　藤杖铭(顾夫人请)

质美而坚象古而圆汝其藉此于万斯年

　　石枕铭

　　萝庵远上人得石枕一方形甚奇异予借假寐冷然可爱属之铭曰。

山骨斫成烟痕犹在倚以快眠冰凉十倍蝶梦何恋仙游不碍汝其慎藏毋令攧碎

　　禅板铭

触之又非背之不得万象平吞虚空逼塞佛祖渊源人天轨则历劫相随只是这贼

　　钵盂铭

随缘无碍应物有方七佛仪式迥绝遮藏奉行信受久也勿忘

　　如意铭

收放在我全无讳忌惟其已然是名如意

　　木瓢铭

文于外虚尔中随方应物以运乎无穷

　　古镜铭

其质则古光弗韬也体正而圆成尘不染一毫也寂照尝存皓魄之高也是故当轩鉴之吾知夫万像莫能逃也

　　端砚铭

美哉兹石苍乎其色毛君之邻墨子之国计寿以年端贞比德是故为铭置于座侧

　　笔铭

倾河之辩非子莫施游龙之势非子莫宜清无俗品绰有丰姿吾今与子日用不离

　　经史铭

阅其书如见其人见其人宛获其心好学以力行虽多而不厌也了悟以参观知所证之无憾也吾尤恐夫侮文者弗以此为念也故铭之僭也

　　竹铭

　　予所居丈室各有竹或千或百翠色交加坐赏其问神清思远以是知此君不可无也铭曰。

直而不钩刚而有节出而以时用而各别虚心之英特立之杰余意靡穷作如是说

　　纸帐铭

不营布幔不羡紫罗秪此数幅迥妙于他绚兮霞条倚岫湛兮桂毂临波任卷舒其在我随岁月以长过阿呵呵夫是之谓风流道叟非世所能科者也

　　室中铭

一室居中澹然若水户牖玲珑呼之即唯坐卧经行无人至止除却清风皓月而已

　　香炉铭

有口不说有耳不闻居而冷寂体自超群忽朝火爆香云遍熏我铭我则举似诸君

　　舟铭

济川渡世汝力居多岸已到矣招招奈何

　　记

　　金山长庆寺记

　　杭之长庆者故老传为棱禅师发迹地也禅师盐官孙氏子未谒雪峰灵云时先住此山乡人煮螺蛳断尾而食师丐之掷诸池中仍复活池在寺西不盈仞水洌而甘至今有没尾螺焉主峰曰小金山端重秀丽松竹参空龙脉亦甚奇旺由山门而入过小桥古梅数株与殿庑相联络后有淘米岭前有长庆湖皆自禅师昉也丙戌夏予游兹寺虽钟鼓依然在架而堂倾殿圮苔蔓草深已不堪极目矣因以避兵之故秋半入院时木樨盛开同诸子芟除瓦砾笕水治蔬极吃力处即极适意处也尔珍黄公为我言曰佛法隆替其在人乎自棱师去后数百余年不闻正音今得和尚主席使聋者聪盲者瞩梦者醒顽者化山门之光一方之幸也吾惧来者昧其本因请为记之予曰棱禅师坐破七蒲团卷帘大悟人人各具自性亦当发真归元同棱禅师之悟方不辜山僧立记意也若夫丐熟螺以复生恐好事者为之乌足记信然而今人后人能因小信以求其大悟则又不容不记也。

　　鸥滩梦记

　　予在金粟之四年时当秋夜月光如昼登楼坐对康桥上啧啧有人吹短笛唱山歌恍别造一世界也倦而就寝梦游重城见巨台高可丈许额曰屈屈院字甚大笔画明亮丐者居之梦中忖云屈屈字义奇矣哉意贫穷无告之夫皆含愁负屈也复至芳园花木殷茂主园者赠朱橘八九枚为予嘱曰汝收握之宜仔细不然参乎吾道一以贯之曾子曰唯予梦中又忖云此何说也意下文有子出二字欲予仔细收握之而莫令子出也寤而思惟似是非是蹉跎两夏不觉怃然曰予其离此山乎屈屈者二尸出也二尸出应予出院也莲禅师与和监寺龛俱送外园阇维非二尸出欤收握宜仔细是明示予以住院仔细也住院仔细可保八九年不然子出矣秋八月退院出山而始信前梦之不诬也夫元叟梦径山龙君持金匙举食数凡十有八叟后主席实十八春秋即庵始登云居梦伽蓝神告以一粥缘之语明晨参退因二僧斗很悉遭斥逐此岂梦之无灵乎大抵事之攸关于身与众者有所感感必后应有所几几必先兆予之兆应已征矣谓为真梦也可谓为非梦也可谓为梦中说梦也可谓为无梦说梦也可遂记之以勉来兹。

　　松江寿生庵重装韦驮缘起记

　　岁在疆圉作噩之冬圣制告圆予乃谢事超果归隐斜泾矣腊月念有三日忽因不测危风吹到茸城杜家滩畔寿生庵即所暂寓处也庵距城里许创造未久有韦驮大士金甲销磨盔带脱落主人一门公书半偈粘诸壁上问其故则曰此大士不知从何处来亦不知从何年始偶于黄浦川中乘风漂没舟人朱某者捞而得之十八早送入小庵今正第六朝也占卜甚灵所祈应验主人为我卜云浪静波恬永保贞吉翌晚果然予遂发意独力装修之窃思患难忧危弗宜苟免散离聚合本乎因缘菩萨尚尔况于人耶方大士之始成也供之奉之奚啻万千及其变也飘之荡之几邻焦釜予遭逢兹变殆犹是耳然大士非遭变不能到此庵而见予予非遭变不能到此庵而严饰大士机会相符患难相恤似若相为助焉乃议者曰大士有灵政当溺水时灵安在吾师无过政当遭变时过何多此等权宜妙用秪可为有智者言不可为浅识者道也于是乎作缘起以记之。

　　(海盐县比丘尼超良捐赀助刻祈生
　生世世菩提心不退般若智长明者)

　　百痴禅师语录卷第二十八终
嘉兴大藏经　百痴禅师语录


　　百痴禅师语录卷第二十九

　　嗣法门人超宣等编

　　行实

　　众请说行实师云山僧自来不曾参历诸方无甚行实可说秪是与我本师相见一二机缘人共知之亦无庸说也众固请不已师乃云据山僧生缘是福建漳州漳浦县蔡氏子父从诚字紫海母郑氏幼习儒怙恃继失依次兄明吾居住年二十功名不就每思世累拘牵便有超然欲脱之意癸酉五月间因事逃出憩同安邑邸夜梦有人呼曰时至矣速回去即晨起身未数里雷雨大作走向古庙躲避遇真戒师同念果翁亦来避雨见其言行纯笃遂偕入长泰县石狮岩礼求剃发就今想之此雨不是等闲乃山僧出世缘起也设若顷刻蹉过飘泊无休日矣居月余师令诣泉州报亲寺礼亘信关主主具大眼目一见甚为珍赏山僧于念诵作务之暇尝披阅禅关策进有万法归一一归何处话亦觉默默地自忖自疑然只在语句上钻研意解里卜度即有传本师开堂录至者言及棒喝接人山僧尚未肯信甲戌春主指往福州黄檗参本师时年二十四矣进堂数日问松阴连古岫鸟语彻飞泉如何是山中境本师云这里是黄檗山僧云翠竹风敲帘不卷任他龙象自纵横如何是境中人本师打一棒云会么山僧云人境双忘安身立命在什么处本师连棒打出次日呈偈本师阅毕竖拳云向这里道看山僧无语本师复连棒打出自此把一归何处底话头置在一边单看这连棒打出时毕竟是什么意旨逾两月越加猛锐本师上堂山僧亦出众致问本师入堂亦尝举话验山僧其零碎机缘颇多总于自己分上如隔靴搔痒也冬开炉随众入室本师云动弦别曲叶落知秋汝作么生会山僧呈坐具本师云是什么时节作如此去就山僧拟开口本师连棒打出归堂跃然有省直下如山崩海裂涌出一轮红日相似乙亥春解制本师命掌书记一日问庭前柏树子意旨如何山僧竖指本师云离了此又作么生山僧云和尚将谓别有在亘信关主出关参本师一日同侍次本师问主云如何是佛主抵对本师复顾山僧云汝作么生道山僧云破米筛本师颔之冬主为西堂山僧入方丈为记录侍者明年春本师退院山僧相随住建宁莲峰及温州法通寺一日小参竖拳云只者个描也描不成画也画不就汝等作么生会众呈偈山僧亦书进云分明这个画描难壁立千寻突眼看不惜眉毛通一线却教少室髑髅寒本师问如何是通一线山僧竖拳本师休去戊寅七月本师受海盐金粟请立山僧期内领西堂职一日侍次本师云寂然不动感而遂通汝作么生会山僧珍重便出又一日本师云如何是逆水之波山僧进前作掀倒禅床势本师拈拄杖山僧亦出又一日本师云我看汝这几时恰似伤弓之鸟如何是金翅鸟直取龙吞山僧亦进前作掀倒禅床势而出解制后付拂回闽即在莲峰住静迨辛巳冬蒙众檀护敦请就院开堂亦自量才力弗及勉强一期而已谁知我本师婆心更热到底不容躲避乃于腊月中嘱不昧师赍书云汝既出头担个担子日用行持须是郑重亦要直操到底不可比山僧在学地浪费精神未至老年先言告倦源流一幅法衣一顶付汝与后学表信云云故山僧于壬午二月间又担个担子到宝峰百山穷精极神未敢歇手甲申春到浙江金粟省觐本师举为首座秉拂秋海宁榜眼陈公同诸绅衿请住皇岗太平寺乙酉夏国变仍归金粟丙戌秋移入杭之长庆盖为避乱计也丁亥冬本师天童结制招山僧再居金粟首座寮秉拂戊子四月本师以金粟无主不得两头照管乃回山料理而护法绅衿鸣钟集众卜之韦天得吉遂请主金粟焉闰四月初八入方丈数载柴荒米贵所有微赀悉充常住癸巳秋觐周居士率众檀送藏经入山次日辞众退院寓居梵胜甲午五月住松江明发丁酉夏赴超果寺请冬戒期圆即回此半生行略大概也诸上座光阴可惜时不待人各须努力精勤认取转身活路若以予为容易得而欲依样画葫芦非惟误赚将来抑山僧罪过不知重多少矣。

　　赋

　　狂风赋

　　丁酉六月十九日天风大作群木摧折及晚稍息予登一览楼上四望寂寥恻然有感乃为赋曰。

维大块之噫气来袅袅兮凉生车炮云兮忽起天色变而翳明似奔涛之怒卷若雷鼓之震惊旋飞沙以拔木翻杜屋而茅倾鸟叫号以失怙鱼乱穴其不宁尔乃封姨罢战水光浮面草树停酸心怡目眴陟一览之危楼对鸳鸯之宝殿窗四启而寂寥望九峰而未见因思风性险且凶人性凶险与风同风凶险而易息人凶险其难穷随情波以涌激背慧日之煦融安得太和元象盎然在万物熙熙兮共坐春宫

　　学道赋

大道渊然极妙极玄既离义路那涉言诠大道不二最简最易凡圣同元惟▆乃至譬犹良禾在畦必假锄犁美玉藏璞必需剖凿匪剖凿无以获希世之珍匪锄犁无以收盈车之谷灵云见桃花太原闻画角长庆坐破蒲团卢公腰石自缚皆志道以先驱而孜孜乎力学其视利养也轻如微尘其尊知识也重如所亲叹隙驹之疾迈痛生死之沉沦任百千艰阻而不干其虑历造次颠沛而不挠其神夫是之谓学道也故曰人患学之弗精不患道之弗明苟学精而明乎道何佛祖之不可成少不学道有目而盲壮不学道业识纷更老不学道抵死无能富与贵而不学道堕陷火坑贫与贱而不学道牛马纵横然则学可少也哉勉之勉之为规为则未有天生之释迦自然之弥勒幸毋曰今之人不及古之人而暴弃浮游丧身于声色货利之城

　　墓梅赋

黑帝司权万▆木冻惟汝孤贞唤回春梦疏影横斜暗香浮动胡不徙倚于山之阳水之涘鉴赏游人而乃点缀乎残碑下荒草傍比邻翁仲谓时弗可为耶曾见野树欣欣而向荣谓势莫之何耶也有女萝缘高而簸弄嗟彼雪骨冰姿陇头客兮断送若其占百华之魁虽居冷寂而名愈馨任鼎和之职者舍汝而复谁与用

　　渔笛赋

天高云净月冷江空何处渔父系舟浦东横短玉兮呜咽奏落梅兮惊鸿添孤客之离恨感故乡之霭蒙予乃起而问曰子其有情思耶间断续而写怨似秋雨之滴疏桐彼冁然笑曰予恶乎情思哉一蓑一笠我乐无穷得鱼酤酒乐在其中各随心所触发夫奚閞一笛之风遂鼓枻前去茫茫兮不知其终

　　鸡鸣赋

物不得其平则鸣鸡亦有不平欤胡乃昂头鼓翅喔喔咿咿警幽窗之睡梦际风雨而弗辞意者人而无文汝顶华冠以示丽人而无勇汝对劲敌以前驱人而无仁汝见饮啄相呼唤人而无信汝能守夜自知几是故逖公闻而起舞佛果听而悟道渻子养而德全处宗谈而学到合韵节之凄清通妙义之阃奥若夫假声脱难系火奔羌斯皆狡诈之谋取胜一时又何足关予之怀抱

　　序

　　亲恩必报序

　　寒云四起六花缭乱卷帘凝睇忽兴罔极之思油油然不自遏也大枯上人至倒身三拜出袖中手卷求序欲回故里以殡双亲其殆先得我心不约而同者乎予应之曰嗟嗟子真痛念父母哉离乡十余载未能以抔土覆亲骸贫也非罪也偶尔言归不远数千里仰藉于友朋檀度情也非贪也麦舟助葬古风犹存脱骖赙人先圣所重寂寂此行知必有以相信矣枯东鲁某氏于赋性刚直不妄攀缘盖亲近予有年也予嘉其孝行之诚故疾呵冻砚泚笔而为之序。

　　寿王氏夫人六十序

　　有贤母而后有贤子是贤子之实非贤母弗成也有贤子而后有贤母是贤母之名由贤子益着也然则贤母世所甚难而贤母之子又岂可少乎姚江得鲁邵公为其母太夫人王氏六帙求文于予予不知文亦不能文也虽然窃心慕焉夫勤操秉志机杼不忘太夫人所以修己也俭约经营井然有法太夫人所以治家也下榻留贤壶觞芬洁太夫人所以享宾也义方训重勉尔攻书太夫人所以教子也至若亲异子妇一体垂慈太夫人恤众之心无畦畛也晨夕课经折华献果太夫人奉佛之念无少衰也能以己意发明内典太夫人之智识通敏足嘉也不以两耳侧聆人过太夫人之德量浑融可尚也何况天资精巧理佣工而纤悉中程手艺奇超制膏膻而迩遐合辙闺中麟凤耶女中丈夫耶徛欤休哉虽古之贤母蔑以加矣予闻之德厚者天必假以年养深者神必锡以福天而假之以年何患乎年之不永也神而锡之以福何虑乎福之不崇也福崇年永出于自然苟欲取片语增饰之亦犹之乎弃本而寻枝向河而售水也但邵公之言曰天下未有无至性之人抑岂有无至性之文者夫予也具至性人也倘其言之有当于性则虽不知文不能文无不可为文用也言而无不可用则试用之以寿夫至性之人并以质之求至性之文者又断断乎其可也时方酷旱田龟河涸适雷电交驰甘霖聿降农者讴于野士者庆于庭商者悦于市予亦喜甚因出门倚杖而为之歌歌曰久旱得雨水淙淙兮枯苗勃长人心通兮天道好生岁云丰兮修德树德利用洪兮吾以此为太夫人寿寿无穷兮。

　　寿华宇六十序

　　昭阳大荒落之岁葭月既望华翁朱老居士六旬初度日也南极流辉东华注算良宾辐集玉树森庭瞻斯景者得无意乎予素非深知翁也而曷敢以寿翁然尝闻之翁兮行已是笃是恭翁兮守法无疚无慵翁兮奉亲甘旨克孝翁兮恤里和睦有容翁治内兮夫道足则翁训子兮严爱可风翁之果轻财兮舍地建刹翁之勤事佛兮慕教归宗如是者皆为造寿之基入寿之奥又何必以函关图画羡聃老之遗踪今请质之华翁其以予言为何如耶翁虽笑而不言予固已深知之矣复为歌曰六十花年一周已明岁从头再算起算到期颐上寿时霜天夜静月如水此真修非偶尔聃老何曾说姓李更须返照本来人大千晃耀无伦比。

　　季寅居士自纪篇序

　　姚季翁生平无所嗜好每于风亭月坞携二三亲朋以耕诗钓酒为乐盖其赋性仁厚简易使然也呜呼噫嘻此亦天下之快人矣顺治乙未夏出自纪篇示予予思夫天下之穷人者不多得天下之穷而觭觭而幸者尤不多得也何也觭而益穷天所以处家杰之道穷而益觭人所以答上帝之心天与人合心与道俱危必假安何幸之有虽然不可谓不幸也今天下之佩玉垂鱼富且贵者比比富贵而固守守而获存者十无二三以翁之笃于孝友世居阀阅家而能以善自牧以穷自励较之若人相去奚翅云泥乎我故曰天下之穷人觭人幸人乃天下之快人也呜呼噫嘻我其知翁翁其谅我矣敬为序。

　　送道洵禅德住庵序

　　处世无别法要在修身以行道耳道之所在一人可也千百人可也千百人共聚高堂大厦不为荣一人独宿竹窗茅舍不为寂道之所不在于己且无所补尚复望率众为人哉所以古风穴单丁十载老汾阳影不出山乃至列刹相望象舞龙腾者班班皆是是岂避喧乐静之流贩利图名之辈所能蠡测其万一乎道洵公尧峰久住为众之念广而弥殷丙申冬拟欲移锡于常州碧泽药师庵盖近日新结茆处也庵距城五十里川树如带可以栖迟诚能推其道而行之则予言亦当有后验矣。

　　金粟志山图序

　　山居兑位寺向震方川岫绕围竹松掩映盖自康僧阐化名始着赤乌之天沿至宋代宏新时复荣御墨之赐殿阁崇而华幢动苾刍聚而梵呗清广济桥边招青舸以系缆舍晖堂内约黄绢以题辞元丰之藏纸炳如▆设之毫光示现若夫鲸音夜吼鱼柝昼鸣岸柳垂烟峰萝摆月在在超声而越色人人就路可还家况值国运昌明济宗再振慈云密布不异鹫岭当年法雨普沾尽归曹源一滴象龙伏而野犴逃奔枝干繁而本根永固所以按今稽古知兴废之有期列胜纪游识杰灵之▆重图画俨然在目匪仅曰壮丽是瞻汇辑偶尔成文敢质诸大贤共鉴因忘固陋用弁简端。

　　景云二会语序

　　枫山静和尚与予为莫逆交往▆秦川者数载永公法侄时在座下譬如精金美璞善自韫藏然而光彩逼人蚤已觇其品诣不凡矣某年秋偶阅开堂二会语言锋秀利绝去支离机用纵横悉合本据且喜且叹曰是录也后辈同班未有能出其右也我枫山和尚以历劫坚刚之心历尽烟波费尽钩饵不意此巨尾锦鳞被渠活捉仍放之九龙渊上打雨冲风诚可为枫山法门庆也予材凉德薄言曷足重但因师而爱其徒亦因子而尊其父姑笔片词玷诸编首具眼高贤试珍读下文当以予言为不谬。

　　送祖庚上座回鹦湖荐母序

　　生事死葬世礼之常然亦有礼尽而心未尽者有心尽而礼未尽者此不可以一概论也予幼失怙恃生无以为事死无以为葬心礼俱废敢言常耶风松雨柏寒蛩夜砧笙鼓悲歌惨焉心动呜呼噫嘻悔奚及矣丁酉孟秋之五日苾刍尼行慧三周忌辰子登公▆人预书缘起入丈室拜求数言并出萍庐咏冷堂▆二帙予见其字字血泪句句痛肠所谓遥望白云归梦杳几回惆怅对青峦者令人不忍极目矣乃书以慰之曰子欲乞言以荐母太赘哉居家慕道费产饭僧母已自荐也念佛勤诚病危弗替母已自荐也索浴焚香验知时至母已自荐也结跏西向佛里收音母已自荐也了复赘一言以为荐不亦赘中之赘乎虽然求荐者子之心也心有所不忍荐之可也侍龛两载持钵资身以至负骨随行如礼供奉总是不忍之心所流旋焉不容遏者也心与礼俱尽回视予之读蓼莪而空写恨感风树而徒兴怀者又何啻天渊也耶子往矣鹦湖水满雁翮秋飞本有现娘堂堂露现慧果昙花真受用天宫佛国旧家乡母瞒子不得子瞒母不得其有向不得中道得得者请再赘一转语。

　　送妙上座偕兄回里序

　　夫以立志慕道之士而能随所亲以外游则乾坤之旷荡山川之秀丽人物之奇伟风俗之富赡诚足豁见闻而增意趣如是其为游也不大资裨乎间或有苟于游滥于游匪俦党与杂学挤坑以至终其身无出脱者何也立志不笃慕道不坚也独玄上座偕胞兄心公背闽乡寻知识自雁宕而天台而新昌杭之灵隐天竺湖之道场报恩苏之灵岩瑞光脚尖所历将几处景况收拾入钵囊中矣最后来松江明发聚首三载互相羽翼更不起纤毫异见其笃于立志坚于慕道为何如哉一日秋风飒飒箬笠欲飞心公拜辞伊亦偕往予乃为诵棠棣之章曰棠棣之华鄂不韡韡凡今之人莫如兄弟况法门情义倍加一层乎此去随缘饮啄安分而居骨肉相扶老病相恤胜幢相助毋听傍言而少懈毋纵己性而轻离是则予所殷殷致嘱者也忆予志学年前父母丧亡弟昆散处至今鬓发斑然求一面而不可得汝有幸对床共被之规同气连枝之理谅已筹之甚熟必不效山僧潦倒自误生平空作世出世间一薄情负义人也。

　　一击序

　　悟上人旧号守静今乞易为一击而并索予序予曰昔香严击竹作声豁然大悟因有颂云一击忘所知更不假修持动容扬古路不堕悄然机此一击之义所由传也汝能于一击中亲切承当谛寔领荷则与香严老子觌体混融无分毫隔碍而碧眼黄头亦尝在其间弗敢相瞒昧矣然后知一言一指一拈一境皆一击也一棒一喝一挨一拶皆一击也风厉雷奔鸟啼花落以至翻腾海岳鼓撼乾坤皆一击也苟或迷云翳其光世音杂其耳虽琅玕万本东击西敲徒付之等闲奚悟焉葛藤未了并说三偈以尽之当阳一击千圣轨则大小香严捉败这贼半天红日启晴檐倏忽之时都黯黑当阳一击超声超色堪笑香严枉劳气力也有仰山不肯伊刚言夙习记持得汝号一击勿妄猜工夫原自静中来豁然大悟全机用活把香严碎作灰。

　　毛开石松泉画轴序

　　山之泉固多而求其瀑布飞流者常少山之松无数而求其悬崖偃盖者实难是故白虹下饮涧寒剑倚天立范希文摹其形势之高也错落千丈松虬龙盘古根李谪仙状其枝干之巧也至夫黄檗咏之临济栽之赵州指之价老悟之皆于吾道有深入而非仅曰泉与松已也开石毛公大都王辋川后身也庚子夏手绘一轴持来赠予予张之虚堂素壁波光勃勃欲动耳畔如闻风涛萧飒声依稀乎神游匡庐之上泰岱之间以与往圣今贤相晤对而不知其岁月之易迈桑海之变更矣毛公曰吾借此为师寿予笑曰谓为予寿是增一寿者相也且莫尔尔也遂嘱笔而序庶几良宾韵士还就此中别具只眼云。

　　鹊巢序

　　斜泾予暂隐处也有绿杨数株焉春日晴和鹊衔木巢其上雏未脱　鸲鹆小鸟相与呼群而扰夺之不久亦飞去呜呼天道之变迁人情之械巧物类之纷更于兹见矣当其呼群扰夺之时或喧或止如斗如争夫岂不欲生而又生安而且久乎得之未几失之随后回思向之聚族而谋者恃奚为耶所以古德云人不可有恃恃势则心日傲恃权则心日暴恃福则心日骄恃才则心日慢恃智则心日枝恃术则心日诈恃货则心日贪恃力则心日狠人犹如是矧于物乎然则今之恃才势以谋丛席而无大小之分者亦犹夺巢之鸲鹆也偶独轮上人来有感而为之序。

　　闇然居士乞塑母像序

　　昺道人欲塑母像奉祀于图泽之庵而来请问予予曰人孰无母汝以像设祀之后效者不几多乎道人曰吾母所以可祀者有三生而持戒礼经勤孜不怠死而知时削发鼻注垂胸即他人之母不过望子立业荣家以享富贵而吾母甘守淡泊能随子专心入道崇重法门今日之举非思报劬劳之万一乃以启后效者之信心也予曰若是则像设未立清名已播人间矣然以要言之尽道而行全在子也苟摩耶之圣而悉达不能操坚牢愿力为大法王佛母之名安寄纵有贤如孟母而子轲不能继志述事以恢前业贤母之名又谁传乎道人跃然起曰谨受教予因援笔就其所言序之并为歌曰立像祀亲有取尔兮母子俱贤畴相御兮以道自强吾尤望达人俊乂共成此举兮。

　　黄檗时默公七十三岁序

　　甲戌春予入檗山参先师即知有默公耆宿之德与名矣厥后分手二十余年闽浙各天无由亲炙而默公耆宿之德与名尚依依在胸中不忍少释也辛丑秋扶先师灵龛归葬檗山默公出道来迎观其容貌光滋举止矍铄是非所积者厚而所养者深乎一日焚香煮茗悬寿章四幅于堂之左右请予往读皆诸大禅师为伊七旬初度祝语也予乃笑而言曰公年少出家慕道严守毗尼众所知也龙藏下颁公偕同列辅弼山门晨夕弗倦众所知也历请五世住持阐扬断际宗旨公谦虚自若毫无畔岸众所知也敦睦弟昆课督孙子公纵遇顽悍不假辞色而人自悦服亦众所知也若是者又何以寿章为岂寿章能有益于公乎抑公之德与名必藉寿章以传乎吾谓寿章虽不能有益于公而公之寿愈高也公之德与名虽不藉寿章以传而公之德与名愈显也一代中间能有几人然则予今日之词又乌容已哉于是援笔而为歌曰时兮默兮至人原不泥乎迹默兮时兮君子能与物推移惟公之德与名兮原弗易其毫丝譬如金乌射户兮四壁光陆离亦如迅雷吼谷兮万马争奔驰公之寿莫可量兮十二峰高曷足奇以其励风化而绳佛祖兮公之德与名也夫谁敢而湮没之。

　　祭文

　　祭父母文

　　维顺治十五年岁在着雍阉茂桐月哉生明日寓华亭出家不肖男某谨以蘩苹之供致祭于先考某君先妣郑氏之灵曰生我者父鞠我者母深恩罔极曷日忘之忆自龆龀之年抱诗书而就傅期终身以恃怙励学业于有成未几岁月駥奔父母相继而逝呜呼父母其竟弃我也耶不肖此时泪眼悲零愁魂索寞叹音容之杳邈思欲觏而无由然而何所裨也成人在即族谢赀残千里孤游家乡梦断四时八节无以为祀片纸寸香无以为酬呜呼人子之待父母果如是乎厥后危里偷安死中得活僧伦滥厕法服更披苦骨劳筋而坚以入道输肝沥胆而切乎为人屈指已阅三旬历年将及半百兵戈塞路又不能匍匐以扫坟茔风木关怀徒怅望白云而空洒涕呜呼父母之所以育子者其果愿如是也耶虽然此正父母之愿而吾愿已至也吾愿已至而吾之所以报答父母者亦已至也春花阴阴春水沉沉献花酌水聊表吾心灵其有知来格来歆。

　　祭福严费和尚文

　　佛法寝衰兮人心日漓舍真趋伪兮茫乎未有已时谁为作中流砥柱兮当兹世而仅见吾师师绍滹沱正派兮垂机发用如电卷与星驰历坐十大名蓝兮罗龙鞭凤惯施妙密之钳锤出金錍以刮诸方翳膜兮言言见谛九鼎不移斥狂谬而着严统兮禅门千载为鉴为龟况复事上以孝兮待下以慈处众有道兮应物无私变荆榛而琳宫绀殿兮使往来贤圣皆得其倚毗予方恃终身矜式兮庶蹈履少补而弗亏岂期慧灯遽灭大厦倾危乾坤黯黑草树凄悲己阇维而舍利骈叠兮独予后至惭罪谴之难推拜瞻影堂而捧灵骨兮扪膺自咎咿咿似失哺之婴儿爰酌语溪之水爰陈泣血之词师灵不昧尚其鉴之吁嗟乎既不能代师殒亡以酬报万一纵泪枯肠断兮奚禅。

　　　　　又

　　师道大行如日如星狮弦振响如雷如霆迷者以悟醉者以醒盲者以瞩病者以宁多士济济武纬文经名通帝座化达重溟夫何法运之竟替乃使我等而伶俜酸心兮惨恻血泪兮飘零愿师再来于此母恋兜率之廷庶魔孽不敢复作而祗林有赖永存万古之仪刑。

　　入塔祭文

　　呜呼师生于万历癸巳之年而终于顺治之辛丑春秋六十有九不可谓不高也钳锤后学彻困婆心大阐宗风名喧畿甸师之法道不可谓不行也一树垂云干枝普荫列刹相望各自称雄师之子子孙孙不可谓不多也呜呼师事毕矣师愿遂矣然而我等犹不能已已者以师之骨石未获归土也是故仲秋月朔执绋登途霞岭崎岖虽兵戈弗避也浦南路转黯淡滩危舟楫惊颠虽艰苦弗辞也及乎到玉融入檗岫青葱溢目殿阁凌空礼窣堵之灵神唱还乡之曲调我等微忱其庶几乎赖以少慰也兹当孟冬吉旦乃师就葬之期撮土焚香请师安置狮翻凤舞坐看十二峰头谅师不以为间也地久天长时来九龙潭畔谅师不以为寂也祖灯发焰人人履万福之堂丛席无虞个个契全彰之旨谅师不以为迂也若是者师在常寂光中其必默许我也师默许我而今而后我等微忱其庶几乎无愧而可以谢诸仁人也呜呼。

　　祭雪峰亘信和尚文

　　滹沱之道不坠兮得密祖崛起而再昌我老人续芳踵于后兮历三十余祀而大有光兄其为老人入室真子兮曾契机乎黄檗万福之山堂踞数名刹以鞭笞龙象兮儿孙气宇个个如王予虽忝同门出入兮昔优沐恩义而未敢忘自丁丑夏莲峰分手兮浙水闽乡天各一方迨今庚子春暮兮望犹未见而徒怀忧伤不谓讣音遐降兮使我惊惶拜读遗编兮愁泪满眶嗟梁摧而木坏兮恸丛社之凄凉愿兄去而复来兮力扶末运于垂亡载矢斯词载熏斯香俎白云明月为供兮徙倚璜溪之傍谁谓兄不予飨兮予其证兄法身之常在而无隔乎夕阳野树之微茫。

　　祭兄明吾居士文

　　同根骨肉如埙如篪念予孤幼惟兄是依予及长大厥际流离零丁艰苦寤寐含悲兄日远觅何处见之谓予殁矣号天泪垂天不我弃路遇明师指引世出似病得医磨裙擦裤以悟为期灰头土面数载于斯建州憩锡信寄兄知兄携梓弟弗惮忧危间关万里一会无疑春初往浙兄届相违过此以往桑海变奇沉鱼杳雁梦遘犹希昨接乡翰传兄逝遗二儿孱稚老嫂在帷潸然出涕自信命衰水长天阔行踪莫追煮茗以奠尚冀鉴兹呜呼噫嘻哀兄者谁。

　　祭韵峰首座文

　　嗟乎公从予有年矣相尚以道相印以心区区世礼何足论也公操鈯斧于景星峰顶诛茅种粟恬澹自安复移破笠于长庆堂前密炼潜鞭与众共守盖其生平敦重木讷有逾于吾而吾之所以日夕望公者此中不能已已也胡为乎天啬其缘而夺其志一入回龙遽尔永诀寒猿叫月落叶悲霜羽翼无群水云失怙公固知去来之有数予亦信聚散以随时然而犹对闽南太息者良由此中不能已已也嗟乎。

　　祭晦珠光西堂无文印藏主文

　　印也东瓯光也金浦结伴参方谊同甘苦下太白玲珑之岩挝鸥滩独桑之鼓一语投机绳予继祖尽谓英年可畏如日初晖伫看大用现前活擒兕虎胡造物之忌盈乃瞬息而千古骊珠晦彩兮赤水无光铁印抛空兮篆文失谱已矣乎昔亦闻尼父之悼丧予痛矣哉今且假招魅而歌些楚于以罄生死未忘之交情于以怅醇醨朴散之莫补。

　　祭二姊文

　　汝于予女兄也少而吁喁长焉笄适予时稚弱不谙生离之苦及父母俱亡汝亦奄然死别矣苍天苍天夫何使我至此极也汝有夫不得其主汝无儿谁与为祀风朝雨夜月落乌啼惨惨凄凄游魂奚托抚膺痛恸泪洒千行山海路遥荆榛莫问此予今日所为酌奠而望汝之来也嗟乎修短弗齐同归于尽死其可免耶惟冀了生达死舍妄还真悟身世之沤花驾慈航于彼岸是则予殷殷而寄情于梵呗者汝知之乎知哉。

　　祭独露冯道人文

　　公生阀阅之家而配武原刘君为耦刘君早丧公贞净自持履不逾阃此公妇德之足稽也公茹素戒杀屏去环钿又能佩服中峰大慧之言而磋磨匪懈此公夙根之有据也乙酉国变家私遭劫荡空公苦守荒茔参究弥笃此公患难之不渝也予住鸥滩公入众乞授菩萨仪范一机默契祖印荷担予为公字独露而名超凌此公渊源之所自出也未几公长往矣予不复见公矣公其现女身与七贤女共处耶抑舍是身而更现他身于诸法界作佛事耶予怀无尽予思无穷果摘园内香燃鼎中公其有灵来享兮于以见方外道情善终而且善始公其有灵不享兮亦以见方外遗意全始而且全终。

　　(会稽弟子明玙捐资助刻
　祈智慧聪达寿命延长者)

　　百痴禅师语录卷第二十九终
嘉兴大藏经　百痴禅师语录


　　百痴禅师语录卷第三十

　　嗣法门人超宣等编

　　杂咏

　　挽海盐徐长善令室朱节烈孺人

节义须眉若个知况复香闺簪珥儿居恒无事见犹少况值干戈骚动时乙酉之年秋八月孺人避难丰山窟忽然旗鼓疾喧天士女丰山相枕殁孺人匿草偶遭擒尽掷腰间所佩金若辈弗义欲凌逼自誓生来秪此心厉齿恶言当面骂头挨白刃没惊怕冰肝雪操凛松筠血染罗襦魂已化金风萧瑟雨凄凄古木慈乌彻夜啼虽似为伊▆洒泪烈光直与日光齐因思昔日断臂女一种坚贞差足伍又思昔日张睢阳临危不变威如虎死忠死节无两般为妇为臣孰易难大抵时穷节乃见丹青炳蔚任人看

　　偕诸子游觐周居士南园次韵

小圃交南郭搘筇亦可观荷分两沼秀户挹一天宽坐久香生袂神清梦不寒主人知我也相对有余欢

　　咏蝉

先天钟介性托隐最高枝饮食无求世行藏各待时风吟千古韵冠制万人师嗟彼螳螂者委身徒尔为

　　瓶梅

呵折一枝古垂瓶冷挂窗暗香浮玉案疏影战银缸入梦罗仙近传音驿使降雪茶烹数碗坐饮却成双

　　题子陵钓台

身世浮云勘破了富春台上独垂纶清风凛凛今犹在不见南宫画里人

　　邸中即事

断云缕缕送归鸦影入平池卷落花理策思量何处好须知乘兴即为家

　　慧上人山居

芒履钱偿尽归来老此山无求能自乐不愠可长闲纵笔疏帘卷依蒲小户閞相看超语默细刷鹧鸪斑

　　题八骏图

骨相原非凡丹青妙入神远看疑欲骤近睨觉生瞋幸免盐车泣休将玉勒陈堂前凭赏鉴具眼是何人

　　山居八首

我生疏散百无能秪爱螺青髻万层拂石倚藤成坐睡隔溪猿叫后山应

岩泉渴饮十分甜何用哗街滋味添净尽肺肠如有得竿竿嫩玉色侵帘

数笔晴峰翻舌本半钩晓月抵诗媒句成写罢凭谁和多谢花禽特意来

布衲多年破懒补纸衾新折薄还温良朋远讯甘分让独拥寒炉燎木根

也知迂阔世难惬犹幸清皑我不贫栗芋热煨常饱足负暄摩腹待何人

紫燕巢成春脚远流莺韵老日头长庵居但得随缘遇消遣炉中数穗香

相逢尽道住山好不见几人解住山胸次尘多眼力朽纵闲间也未闲闲

百岁韶光如电闪堪怜炎世聚蝇糁到头不及野僧闲家在白云殊胜崦

　　双髻峰

侧立巍巍逼太虚彤云翠玉想衣裾山灵也爱娇姿好绾起双鬟待月梳

　　船居和韵三首

年来得趣迥人间一叶为家到处闲顺水停桡疑止岸回澜急棹恍移山鱼吞缆影忘香饵荻舞波光映病颜莫道舟中无所事随时拨着上头关

不忧岁月长和短但放轻舟水上行野渡云收层阁现荒村路断小桥横自眠自醒频摇弄无住无拘绝送迎可怪华亭蓑笠叟贱将佛法作人情

世路营求各有时船居原不假媒梯乌轮桌击江心涌雨线蓬牵岳面齐取水为羹宜左右逢津宿岸任东西悠然兀坐更深处一曲渔歌了悟迷

　　闲行

寒庭半夜雨临晓起晴风突兀山流翠婆娑花喷红支筇欣独赏琢句苦难工忽听催鲸吼抬头日已中

　　怀金浦旧友

不见梁峰友因循十五秋常为吟古赋独自倚危楼雁字排空远枫丹趁水流何时陪夜话令我此心休

　　寿云庵居士六旬(其尊翁逝世月日时俱同)

十笏轩中一鉴明宝书半折篆香清不停岁月周花甲无限风光动德庚母难父艰恩已报时同日洽愿弥贞函关老叟遐图在敢借云庵作颂声

　　送资福灵机禅师回漳葬亲兼附家信

霞漳此去三千里况值炎蒸五月时为痛华堂亲骨冷故将云舍杖头移鹤龄岩畔青枫茂乌石城中紫荔垂愧我欲归归未得空余半幅慰乡思

　　集唐句题画

秋染棠梨叶半红山山倒影石屏空萧然门巷无人过谁肯休心老此中

　　矮鸡冠花

巨顶凝丹莎草齐和风斗唱碧窗西可怜赏玩人无耳口口道伊不解啼

　　梦游明圣湖

我爱西湖景垂杨泛扁舟昔年秋里到今日梦中游岳庙英魂动苏堤紫气浮谁为惊枕觉翅鸟一声幽

　　长庆化螺池

古圣垂慈巧人间丐熟螺池灵躯复活草邃育偏多断尾刀痕现昂头石砌摩往来闻见者谁识旧恩波

　　因山中乱寄黄尔珍居士

世乱携群入远山山中又乱拟何还拂藤常忆无身话闭口深谈不二关月桂飘香秋况好溪苹吐白鸟声闲殷勤寄讯庞眉佛且各随时展笑颜

　　竹虾蟆

绿玉根边已露形更加雕画示全生逢人欲跳清波上犹自低回努眼睛

　　题远尘禅人茅庵

结茅烟霭里一衲了平生路僻尘来远身闲梦入清修篁侵户绿曲涧挂帘明借榻高谈笑肠肝彻底倾

　　赠海盐余明府

灵鹫山中记莂人今来示现宰官身花迎墨绶仁风普月印琴堂德政淳竹马孩童知姓字射雕将士羡威神吞舟岂久容涔足伫看乌台响画轮

　　寄金吾徐伯玄

生来壮骨自摩霄万里乘风驾碧潮未遇蚤如雷灌耳相逢恰似玉缠腰瓶鹅翅展君怀切篆鸭香浮野兴饶别后昼长聊假寐时吹好梦到山椒

　　寄胞兄楷榕并弟梓二首

最苦同根生时来各路行廿春鱼信冷万里棣风清毛鬓知非旧语音想已轻对床何日可雨夜乱蕉声几度荆花下惓惓望远峰云飞思甚迩路阻去奚从黄卷消残昼青灯夹梵钟相酬聊藉此免使墨笺浓

　　题扇中画兰送平湖含虚师

悬崖花数朵风叶自翩翩秀色不难绘真香未易传骚游半醉梦卑弱尽攀缘掌握君能否相随莫弃捐

　　觐周居士园中铁干海棠六月重开请题

维摩愿力自频频再现金山砥柱身噏筒时当三伏暑故园花发数枝春妆成老干非无意睡足香腮更快人物象冥搜真罕有应君家出石麒麟

　　和云渡秋亭吟三首

一带溪光碧映亭呼移瓦鼓傍疏棂只因竹里秋声好偏爱留人仔细听

何处飕飕入我亭惊飞乱叶拂窗棂篆畦未冷依蒲坐耳畔虽多不厌听

乾坤何似一空亭证得空时任倚棂无限秋声收拾尽劳人未许此中听

　　因僧戏象棋将棋子下火口占一律

不识娘生第一筹争先决胜几时休兵车已犯田单策象马难逃赤帝愁炮响数声轮焰火士行无路烂焦头将军借问今何在笑汝诸人折劲矛

　　送定修上人化菱

碧溪秋映小菱鲜采采人归载满船可是无钱能买否一番风信任君传

　　遣怀六首

无事憨僧野兴添客来不语口如钳万般度日惟清淡一枕凉风爱黑甜任性已将鸥鸟狎通方何碍俗流嫌是谁委悉月中意且莫区区认指尖

绿阴浓护夏无炎兀坐间房养静恬火芋热煨思懒瓒笔华空梦愧江淹丝悬祖命奚堪问虺毒人心不待占但得小园秋色好任他宿雨夜侵帘

交多缔广是非添寂寂柴门谨自钳嚼尽黄连须耐苦逢他白蜜莫恋甜烟汀弄笛子常分月渚横丝汝不嫌此境现成如解会净瓶趯出一峰尖

禅家近日好趋炎争似渠侬况味恬石臼有泉新米捣山厨无菜淡齑淹知音难得子期调直道徒烦太卜占最是关情双紫燕朝朝暮暮觑疏帘

碧天映水画图添水色天光不用钳倚杖细看忘我我凭栏妙悟意甜甜目前是道非干谤法外无心谩比嫌为报参玄诸上士中途照管草鞋尖

新秋一雨洗威炎小隐便宜事事恬曾见鼎钟随日尽未闻石屿被潮淹荷衣橡食池为鉴纸帐芸窗瓦作占却笑儿童善戏谑飞萤轻扑点吾帘

　　金粟八咏

　　角里樵歌

苍杉万本石嵌空日有樵人弄晓风柯烂不知天地老歌喉一转振林中

　　鸥滩雨棹

剩雨残云过碧滩咿哑响击水光寒遥惊两岸鸥无数飞入芦花雪一团

　　康桥步月

波心潋滟月华明禅倦何妨桥上行清影随人来复去踏翻银汉寂无声

　　茶镇晴岚

浓堆雾气泼人衣午近阳和一带晞最好前冈新似画桥边漠漠酒旗飞

　　宝阁松风

层阁玲珑势倚霞篆烟缭绕轴三车松涛入耳来何处疑是天宫散宝花

　　金山踏翠

九九螺峰拖髻长金峦掠翠峙中央瘦筇几度缘云上秀色侵衫亦自香

　　车亭晚眺

闲来策立小空亭四顾桑畦叠乱青夕照光斜檐影动隔溪吠犬入疏棂

　　塔院疏钟

留云石塔近芳郊夜静华钟缓缓敲惊尽梦回无著莫起看曙色上松稍

　　送俊生罗居士

一贯儒门旨趣奇毛搜肤索岂能知良哉尼父当阳句快矣萝▆上月时国器从来难隐覆笔花犹幸已离披金风▆▆▆[柅-匕+辛]阵夺取鳌头更是谁

　　能仁即事

新城镇口唐朝寺我爱春光倚杖来梵阁高临溪水秀仙桥远望杏花开期人不至情何已待月相随笑几回昨夜风声更迅恶床头梦断晓钟催

　　赋得雨中春树万人家

高丝累日泼天昏偶步林东窈窕门噀雾新条争滴翠思晴弱鸟酿啼痕屐声杂沓江边路帘影疏蒙竹外村看罢诗成风驭急低回犹自把须扪

　　中秋前夜雨有感

准拟中秋玩月明天工巧吝可怜生无情最苦芭蕉雨一枕潇潇梦不成

素娥何事懒窥人累我连宵语似嗔清兴不来云影湿挑灯空刷雨前春

桂轮高隐觅无踪敢借他郎一笛风吹尽阴霾光彩露人人踏入广寒宫

　　晴山晚眺和观中居士韵

古木阴中云影绝夕阳洞里梵音歇扶筇独自倚崚嶒远望鸥滩飞一叶

亦见伊人喜步陵长吟短咏意更殷争如我曲合松风不落平平仄仄韵

　　清响庵

小舍仅容膝予宽动所思卫篁声坠露庄蝶影翻池操比冰尤洁名如镜不移贪懦闻可起何必畏人知

　　白荷轩

地僻荷光澹一轩有令名姿为甘自素品乃圣之清香腻随风远危盘向日擎非真君子至未敢许相迎

　　万为居士以予退居梵胜赠诗四章次韵酬之

自入庵来无别事豁开梦眼笑虚空粗拳热喝浑抛却不识阿谁继祖踪

几树冰梅隔坞开暗香浮动宝华台个中真乐知惟我也有行行赚入来

挂笠鸥滩近六年一条白棒显单传是真是假人应辨浅壑何曾没钓船

此身权阁绿萝庵春月秋花映碧潭寄语城中高隐者莫忘余梦在东南

　　依前韵酬云公许居士

已谢浮名来学懒不将咄字强书空睡余一策桑门外好趁飞花觅鸟踪

绿玉垂阴扫不开结跏坐也石为台痴僧果有真痴趣惟识真痴肯到来

支撑道法已多年究竟原无道可传堪笑五湖云水客偏从陆地问渔船

梵胜清幽是此庵芙蕖香散满澄潭维摩有意来相访一榻翛然听指南

　　复依前韵酬觐周居士

铄金销骨因多日薄雾浓云不碍空幸有擎天过量汉等闲吹去灭无踪

门接秦山两片开疏帘日暖倚香台不知何处风声闹浩浩潮音入耳来

希图院子买多年此辈机关早已传忆昔玄沙名冠世如何只在钓鱼船

大地撮来只一庵一庵明白印空潭撩钩搭索予无用坐北随他唤作南

　　莲上座寄还汤婆戏成一律

别去知无恨归来任所亲仍将新热意怜取旧愁人雪冻连衾卧更残入梦春老禅清净供端的是伊真

　　谢观之师惠竹

不可居无竹就君乞数竿移来笼日暮种去带云寒入座声犹细成林势易看根由胡敢昧一曲望中弹

　　题画二绝

重重茅舍属君家坐倚秋空日未斜远岫深岩人不到枫丹乱点赛桃花

独掩柴扉忘岁月一腔心绪向谁说岩前瀑布是知音终古流鸣无间歇

　　赋得有约不来过夜半

相期今夕至握手话平生竹响疑敲户虫吟转系情楼头凭万叠戍角彻三更负我知何事无聊寐不成

　　昼寝

一枕南窗静陶然入睡乡桑麻民自老鸡犬路攸长已得虚中趣能于世外忘生今但尔尔何必傲羲皇

　　送粮船善友

绿柳垂烟两岸横片帆高挂碧波平帝都咫尺人来也且听欢天动地声

　　寄怀道安禅师(误传入闽)

一日三秋久三秋又若何恋君慧眼正缔我道情多秦水卜云吉闽山扰莫过归来应有望倚槛醉青荷

　　月蚀有感

一天朗碧四无声何物潜来噬月明玉镜藏辉游子散金波失艳小鱼惊居高必忌原常理道大难容合世情究竟云邪不胜正本光仍旧自纵横

　　到海盐同友人斋于觐翁大业堂吴万老作诗相赠次韵酬之

我生亦自性疏慵移近华亭第九峰落叶堆云太古意啼鸦绕树少林宗偶垂纶钓前溪过可有埙篪合调逢握手坐谈忘夜寐眉尖勃勃露春容

　　寄尔成董善友

乾坤老我数年春乱发飞飞半似银棹入华亭路不远知谁肯忆旧时人

　　朗发十咏

　　晴楼野望

小构危楼邻百尺飞檐画栋涵虚碧风和日暖四无云不禁登临呼啧啧登临自是有奇观溢目青黄天地宽为问何人扶老兴横吹短玉拂波澜

　　幽篁耸翠

我爱繁阴栽凤尾数竿拖绿蘸川渚亭亭也有势干霄摇曳窗前如解语语非所语语转深焚香坐对思沉沉耳根拶入无遗漏千古坚贞续正音

　　澄潭鱼泳

散尽迷霾玉宇净横塘一带清如镜就中育得锦鳞多或现或潜依自性新荷密藻不随流适意忘机春又秋分付渔翁休掷钓相邀濠上问庄周

　　堤柳朝烟

烂熳春光二月节金丝袅袅枝头泄千条万绪绾行人莫待行人轻拗折朝来滴翠锁寒烟黯淡犹如欲暮天羌笛一声归去好流莺空诉绣堤前

　　古桥夜月

谁架长虹晴卧影碧天夜静蟾光冷光交映处两无心影互呈时宜自省上南下北草萋萋过者不将石柱题但见桥环流水急年年催送月沉西

　　菱塘秋雨

秋入长泾清且　紫苞菱熟白花少忽然天际饯浓云一枕潇潇惊破晓柴门犬吠客船过稚子风流戴绿蓑欲采未终斜雨疾菱歌罢唱复如何

　　斜阳断碑

两片残碑横古道龙章鸟篆埋荒草九原人去不归来哭九原人今已老西山日敛半边红返照苔痕剥落空几度摩挲闲写恨色丝句失数行中

　　葵圃春云

春葵雨后联畦绿一叶两茎风味足素澹虽非肉食谋清幽只许懒翁独懒翁倒钁招白云白云飞映自缤纷缤纷谩逐他山去留伴东园护菜根

　　十里钟声

千钧重器系禅刹晨暮轮敲一百八声出因风韵愈长闻者似向耳边发是耳非耳辨得亲妙性圆明现本人堪笑奔忙名利客更于醉梦起贪嗔

　　丛桂飘香

五株仙友中庭立玉叶婆娑珠露湿秋半竞开金粟花芬芳何处可收拾因忆当年老晦堂机先一拨旨全彰而今此道寥寥甚那管天宫喷麝香

　　鸡冠花一枝二色者

空阶卓立斗西风艳色清姿迥不同疑是珊瑚银线结还如珠幰彩霞笼无声解起逖君舞具德何关渻子功为问此时谁共赛芦花白对蓼花红

　　舟中九日

九日尧山别旧游孤筇相伴寄行舟茱萸帆外斜风插黄菊樯边蘸水流人事虽非遐古意天时犹似去年秋扣舷一曲停飞雁也胜传杯落帽俦

　　水居八首

庵居已卜水之滨风月寥寥足四邻闲是闲非浑不管自由自在一轻身

一带晴霞红掠水千竿劲节翠扶墙饭余散步无多事笑指归鸦送晚凉

丁东玉马迎风响活泼金鱼戏藻来眼见耳闻如了彻不须黄檗问三回

茭蒲不剪沿河绕菜麦饶收得地肥老我生涯如是去日移短策拄斜晖

风行远渚文章富春入平原锦绣多取用便宜谁解会村童合调唱山歌

自愧胸无千亩竹且添手种一池菱人来问道在何处举似区区瞥未曾

喂鱼索饭非干喜逐鸟抛砖岂是嗔道者随时取适意毫无嗔喜累他人

两岸垂杨夹小舟春来秋去任优游时人要识水居乐谩把他居系念头

　　复超果众檀护

不知三泖阔移杖度茸城蚊负怜无力龙吟歉未精矞云幸入帱法苑有余荣何日重攀轼遥承花雨倾

　　与博也徐居士

生平未识今相见风度温然似故交应世无心同倦鸟随方得妙笑悬匏楼高百尺晴天阔月转初更闲梦抛起坐思量情不禁一篇先寄倩君敲

　　鸳鸯殿

双飞不泛小银塘殿角盘回刷羽光传是道人履化后至今遗样作鸳鸯

　　游雨花堂似佛雨上人(堂系霜竹所建)

禅余无一事策杖过西廊霜竹连云翠雨花匝地香清虚理自得吟对兴偏长何羡空生坐释天布异光

　　祖能张广文阅前作和韵入寺再晤酬之

偶忆九龄度低回独倚廊清风扶杖至白雪满筵香学以工夫进妙因悟入长收藏传不朽笥箧有余光

　　上林子受李居士亦和前韵入寺相访酬之

燕山行不到喜晤雨花廊坐忆如相识言谈有异香谪仙衣钵在坡老韵风长莫问杯舟渡此光是汝光

　　和酬季寅姚居士

天涯踏遍觅知音仅有仁翁意气深三载道交不我弃一朝话别觉多钦茸城入后拖肩重杰阁登时展卷吟最苦清风明月夜梦魂常绕绿杨阴

　　次韵复吴旭如居士

柴门尽日挂烟萝懒向街前布袋拖岂意业风随杖至来看花雨落庭多亭桥泻影千家近碑镜舒光万指摩惭愧耆山成旧隐事忙不及拨舲过

　　次韵复姚敏旃居士

斜泾带水类曹溪我爱清幽结侣栖忽地顿惊身似客隔天仍怪路多迷雨余无伴锄荒草午际谁人听粟鹂寄语英贤休负我时来扶策绕长堤

　　送祗园师之金陵

一帆春色动行舟君去金陵觅旧游临别不须歌折柳丈夫风骨自悠悠

　　与贝多庵云幢禅德

问君日用事如何玉几香清贝叶多收尽泖峰供笔料绣幢垂带影婆娑

槿篱竹屋道人家云去云来似串花饭罢经行无限思枯筇闲倚夕阳斜

　　锷须臣哉二居士次姚季翁前韵二章见赠答之

三三两两尽同音想亦多生宿契深话到极时机自透诗由悟后价增钦云阶月窟无纤滞翠竹黄花供啸吟从古达人皆证此浮名未必碍清阴

　　和酬云将徐居士

偶来挂锡古之堂总是维摩净妙光突兀九峰增眼翠回环三泖涤心凉自惭无力呈狮吼还爱将身作蠖降莫大檀恩何以报婆伽座爇乳沉香

　　次前韵复祇六赵居士

繇来入室与登堂不离当人本有光杏苑琴鸣谈性道梅溪水洒自清凉君期奥义从头剖我爱多生宿习降因忆古贤无隐句分明秋到木樨香

　　复敏旃居士次来韵

袜线拆来无寸长那堪承喻妙莲香风清倚槛看题壁午倦抛书入梦乡消渴有由君不远好音忽慰水之阳何时再理茸城棹坐到钟敲月满床

　　倩玉善友精墨兰似之

不向深林觅化工笔尖分出两三丛知君别有生机巧清影长垂纫佩中

　　九日遇雨有感

暂有登高兴同于石上吟岂期终日雨滴沥满山阴菊酒谁携至萸茶空自斟天时不可问人事亦伤心嗟彼浮生者胡为营虑深随缘消白昼饮水胜黄金

　　己亥夏送徐觐周居士入京会试

君恩如海阔新例策贤良莫惮风尘苦且随姓字彰宦情虽久淡壮志岂寻常鹏化扶摇日灵筇赐上方

　　俗兄明吾居士分手二十八春矣秋抄拟入闽会晤适接位上座书云已去世三载也哭之

万里戎旗信不闻几回拭泪叹离分衾连雨夜卜今岁梦阻春塘入逝云手足情孤谁似我妻儿影孑惨思君虽然生死人难避未免区区供水芹

　　桂花盛开口占二句请众续

天香老桂放秋时不许傍人折半枝(自续云)若解连根倒拔去洞箫最好月宫吹

　　次韵酬子覃盛居士

高参仅隔小芦城未到遥如万里泓昨日扁舟轻泛泛欣逢学海绿波生

苔径无人路自通纵观飞鸟写晴空银钩铁画行行露一尘玄言衍此中

千竿翠玉已成林不效徽之向外寻有客到门同啸咏白云流水意深深

爱凉夜坐入眠迟瓦鼓团团移复移得句忽题三两首疏钟初度月明时

　　中秋无月并泖川有警纪怀

几番待月强登楼待得中秋却负秋弦管音销空万户旌旗色暗迅千流有怀莫寄浑如病无兴萧然半似愁曲枕假眠成独问谁人觉悟此生浮

　　普明寺落成和　轹严居士韵

萧条古寺久无僧此日逢君快复兴金碧交辉狐兔遁花香四布象龙增人言缘就随时转我道功高自愿弘不朽业传秀水地何如倚杖笑同登

　　募修造

水浅不藏鱼林疏不宿鹭如何疏浅居狮子可容步深必浚其源密须严为护同风自有人宁惜祗金布
