嘉兴大藏经　大慧普觉禅师年谱


　　大慧禅师年谱序

　　禅人祖咏编大慧禅师年谱敬庵黄汝霖以其　先世入大慧室求余为序余曰云驶月运舟行岸移编年云也舟也月与岸又在学人高着眼大慧之名震天骇地道传其徒遍满天下不待余序而后彰余闻大慧嫡孙安永颂曰何处觅行踪大地无寸土敬以是题诸编年首。

　　淳熙癸卯四月望日莲社居士张抡序

　　大慧普觉禅师年谱

　　哲宗皇帝元祐四年己巳

　　师宣州宁国县人也姓奚氏其母初梦神人卫一僧黑颊而隆鼻造于卧室问其何所居对曰岳北觉而有娠及诞之日白光透室举邑叹异实是年十一月初十日巳时也按师答参政汤公致远书云大林嘉木太半为国之栋梁顾予樗散之材分甘朽腐于阴壑又按枢密楼公仲晖寄师诗云昔年同与长风烟别后生涯各信然霜雪岂应摧操节大林依旧势参天盖二公皆同己巳也又按示吴景山偈有己巳同庚大林木甲乙丙丁马与禄今年太岁守未宫指上轮来五十足山僧自是出家儿阴阳岂可全拘束之句云。

　　五年庚午

　　六年辛未

　　师三岁按其家语上祖光禄常示子孙云昔汉于公为狱吏后曰余理狱多阴德子孙必有荣显者预高其门闾庶以容车马往来吾建隆三年预旨收河东所至城邑保护生灵免涂炭者不可以数计后子孙当有享吾德者及师三岁其祖仲曰光禄屡记子孙享其所积之德今将百载未见吾宗有符其语者余观此子生吾家神仪秀发异事多显但恐世间富乐不能羁绊耳。

　　七年壬申

　　八年癸酉

　　绍圣元年甲戌

　　二年乙亥

　　师七岁形体岐嶷气宇如神不喜戏玩语不妄发群儿皆畏之有僧道至其家即侍父侧客去记其谈论片言不遗举族异之按普说云余六七岁时每闻僧语唯喜视听。

　　三年丙子

　　四年丁丑

　　元符元年戊寅

　　师十岁师尝谓侍者道先了德曰吾家因我生之后家道日微及十岁忽罹回禄一夕荡尽父母以余命破祖业亲族间以善财呼之余虽心知其戏实未审何等语后因阅华严经至入法界品不觉失笑耳。

　　二年己卯

　　三年庚辰

　　徽宗皇帝建中靖国元年辛巳

　　师年十三入乡校十有三日因与同窗戏以砚投之误中先生帽偿金三百而去父责之师曰读世间书曷若究出世法父曰吾欲置儿于空寂中久矣师愿请行而母不允。

　　崇宁元年壬午

　　二年癸未

　　三年甲申

　　师年十六父母知师无处俗意遂令寓质县之西寺未几鄙所闻见不就槽厂弃去于是年九月诣东山慧云院礼慧齐为师按正续传云院先于元丰戊午塑释迦文像有异人丁生过焉语寺僧曰今日立像后当出一导师大兴宗教照明浊世然去此一纪方生若像有难是人始至及像之毁是人婴祸崇宁甲申果有盗穴像之腹取其所藏齐因追绎丁生之言谓像有难而人至符丁生之谶非子而谁因以宗杲名之。

　　四年乙酉

　　师年十七九月纳僧服十月请具足戒于景德寺自尔智辩聪敏不假师承日亲禅学按育王入院普说云虽在村院常买诸家语录看便喜云门睦州说话又为慈明大师普说云余十七岁便知有宗门事既落发出去礼拜善知识惟恐这一件事不明了异时撞入驴胎马腹中去也曾因看经得个欢喜处。

　　五年丙戌

　　师十八岁按为然侍者普说云我初为僧发蒙在奉圣初和尚处入室教看僧问法眼如何是学人自己眼云是汝自己话初嗣昌担版云门下举话师家须提撕三五番云是汝自己是年离受业述偈云古佛放光留不住铁牛无脚也须行虽然未踏曹溪路且喜今朝离火坑。

　　大观元年丁亥

　　师年十九按为妙圆居士普说余十九岁游方寻知识师初至太平州游隐静杯渡庵主僧迎待甚厚且顾伽蓝神而言曰昨宵将三鼓梦此人告以今日云峰悦禅师来且戒其为待耳师谢不敏及隐静老宿以悦语为示恍然过目成诵终不忘自此人谓是云峰后身按云卧庵主书云丙子秋师于鄂渚舟中具言之故详载纪谈又按武库曰(武库题篇之说详见于后癸酉年)师初依瑞竹绍珵和尚乃琅玡之的孙因请益雪窦拈古颂古珵令自见自说师洞达微旨珵称于众曰杲必再来人也又按为慈明大师普说云昔在众看玄沙语见瑞岩唤主人公因缘有欢喜处遂诣珵通消息云云是年秋游庐阜而至郢州。

　　二年戊子

　　师二十岁按为钱承务普说云初行脚时曾参洞山微禅师二年之间曹洞宗旨一时参得又按武库曰郢州大阳见元首座微和尚坚首座微在芙蓉楷会中首众坚为侍者十余年师周旋三公座下尽得其旨趣于授受之际皆臂香以表不妄付授乃自惟曰禅有传授岂佛但自证自悟之法遂弃之又为方敷文普说云微却有悟门只是不合将功勋五位偏正回互五王子之类许多家事来传被我一传得了写作一纸榜在僧堂前大丈夫参禅岂肯就宗师口边吃野狐涎唾尽是阎老子面前吃铁棒底。

　　三年己丑

　　师二十一岁按为真空道人普说云山僧大观三年至舒州依海会从禅师乃罗汉南公嗣子也师未几至宝峰挂搭受宣州化主十二月二十日离泐潭洞山广和尚送师颂日杲公化主化宣阳彼处檀那尽吉祥回复祖师堂上献生生世世永馨香。

　　四年庚寅

　　师二十二岁持钵宣州按为然侍者普说四月八日遇奉圣初和尚上堂问话毕初顾视笑曰宝峰化王何不出来我即出问承和尚有言金莲从地涌宝盖自天垂为复是神通妙用为复是法尔如然答口金莲从地涌宝盖自天垂进云鸾凤不栖荆棘树燕雏犹恋旧时窠答曰三年不相见便有许多般进云只如适来僧道昔日世尊今朝和尚又作么生初便喝进云这一喝未有主在初回头取拄杖稍迟我便云掣电之机徒劳伫思拍手一下归众你看我那时何曾安排来。

　　政和元年辛卯

　　师二十三岁持钵宣州师为侍者曰宝峰作丐以一年为限余以目录未遂余八个月因馆于兄之家一日夜至五鼓睡中见马祖唤云起施主西门俟汝之久师盥沐罢将至奉圣寺前偶邑人周节夫与仆荷橐而至于旅亭少憩语次诘师此行师以实对节夫乃邀至其居出橐金以足目录津遣回山乃是年八月也后师两住径山节夫往来无间师待之甚厚盍不忘其往日之惠也。

　　二年壬辰

　　师二十四岁居侍者寮按武库曰湛堂一日至寮见看经次乃问看甚经对曰金刚经湛堂曰是法平等无有高下为什么云居山高宝峰山低对曰是法平等无有高下湛堂曰你做得个座主使下一日侍次湛堂视师指爪云想东司头筹子不是汝洗师即承训交代黄龙忠道者作净头九个月按普说某自闻湛堂和尚此说终身不养爪甲才长一菽不剪湛堂和尚便于手指上出现此乃诚服其训导也。

　　三年癸巳

　　师二十五岁在净头寮因书云峰悦和尚小参语于座右一日广道者至寮见之乃私语湛堂曰宣州杲兄以云峰小参为警慕非碌碌余子之比湛堂曰此子佗日必能任重致远是年八月复归侍者寮。

　　四年甲午

　　师二十六岁一日湛堂问曰你今日鼻孔为什么无了半边对曰宝峰门下湛堂曰杜撰禅和又一日于妆十王处问曰此官人姓什么对曰姓梁(梁乃湛堂姓也)湛堂以手自摩头曰争柰姓梁底少个幞头对曰头虽不同鼻孔仿佛湛堂曰杜撰禅和又一日问曰杲上座我这里禅你一时理会得教你说也说得教你做拈古颂古小参普说你也做得只有一件事不是你还知么对曰什么事某甲不知湛堂曰　你欠者一解在你不得者一解我在方丈里与你说时便有禅才出方丈便无了惺惺思量时便有禅才睡着时便无了若如此如何敌得生死对曰正是某甲疑处。

　　五年乙未

　　师二十七岁是年季夏湛堂示微恙及疾亟师问曰和尚若不起此疾教某甲依附谁可以了大事湛堂良久乃曰有个川勤我亦不识佗你若见佗必能成就此事若见佗了不得便修行去后世出来参禅湛堂迁化后其平日说法语要不许抄录太半师忆持诵出集成携谒洪觉范以议编次觉范题其后云石门云庵示众之语多脱窠臼于时衲子视之如春在花木而不知其所从来余每谓此老人可以起临济之仆哲人逝矣切嗟悼之以谓世莫有嗣之者湛堂于余为弟昆自其开法未尝闻其举扬殁后百余日得此录于杲上人处读之喟曰云庵余波乃发生此老种性耶按塔铭曰政和乙未七月二十二日洪州宝峰住山准公入灭阇维之得五色舍利无数目睛不坏建塔于南山之阳其徒志端宗杲与同志李彭等相与议曰孰能铭吾师之塔彭曰无尽张公于真净父子有大法缘吾师行解相应非张公之文不足取信后世众中有可往见公者乎彭愿录行状以献师曰某甲虽不识公闻公家风先行业而后机辩愿请以行。

　　六年丙申

　　师二十八岁往兜率求照禅师书为绍介之荆南求塔铭于无尽居士丞相张公天觉李商老以诗送师云落絮霏霏搅客心鸣鸠历历唤春阴未于莲社添宗炳先向兰亭减道林远峤云屯钟声晚诸天目断薜萝深诗缘病废苦无思为子送将聊一吟相见次立而问曰上人秪么着草鞋远来曰某数千里行乞来见相公公曰年多少曰二十八公曰水牯牛年多少曰两个公曰什么处学得这虚头来曰今日亲见相公公笑曰且坐吃茶才坐复问远来有何事师趋前曰泐潭准和尚示寂茶毗目睛牙齿数珠俱不坏舍利无数山中耆旧皆欲相公大手笔作塔铭激励后学特特远来冒渎钧严公曰被罪于兹未尝为人做文字今有一问问上人若道得即做若道不得与钱五贯褁足归兜率参禅去曰请相公问公曰闻准老眼睛不坏是否曰是公曰我不问者个眼睛曰问什么眼睛公曰问金刚眼睛曰若是金刚眼睛在相公笔头上公曰老夫为佗点出光明令教照天照地去也师复趋前曰先师多幸谢相公作塔铭公笑而已又问曰汝草履行乞数千里通名以见余尔师准吾知之久矣尔不远辛苦而来于准亦有得乎对曰若有得则不来见大丞相也公曰咄者掠虚汉由是着之其序略云舍利孔老之书无闻也先佛世尊灭度弟子收舍利起塔供养赵州从谂舍利多至万粒近世隆庆闲百丈肃烟气所及皆成舍利大体出家人本为生死大事若生死到来不知下落即不如三家村里省事汉临终付嘱一一分明四大色身诸缘假合从本以来舍利岂有体性若其梵行精洁白业坚固虚明廓彻预知报谢不惊不怖则依正二报毫牦不失世间粗心于本分事上十二时中不曾照顾微细流注生大我慢此是业主鬼来借宅如此而欲舍利流珠诸根不坏其可得乎又按张德远丞相作师塔铭曰湛堂归寂师谒张公无尽求准塔铭无尽门庭高天下少许可见师一言而契下榻朝夕与语号之曰妙喜字之曰昙晦师既归以道路之艰乃告于商老商老作清饿赋以戏师商老与师最为莫逆往来石门欧阜追随无间以师下急因作佩韦赋以赠之曰李子曩有卞急疾中岁少愈夷粹自得唯妙喜公政尔无敌拽断鼻绳因风奔逸念佩韦之戒作赋以勉之曰妙喜来前药言甚力吾尝折肱泛滥在昔邾子好洁而废于炉魏妓授歌而取诛殛祢衡持桄杖而大骂周公出火攻于下策袁彦道掷樗蒲而怒王蓝田践鸡子于屐或逐绳而拔剑或捣蜂而聚液是皆丧大真于俄顷蹈祸机于飘忽妙喜于是开怀以受尽言止乎是也乃曰此吾之三益盍书之以为吾盘盂机杖之铭乎故李子夜呼灯醉索笔为妙喜三令五申之而不惜也李作此赋乃是年六月二十五日夜也。

　　七年丁酉

　　师二十九岁是年开大宁宽和尚语录求序于觉范其略曰余犹及见前辈能言老黄龙同时所游从有若杨岐会翠岩真大宁宽皆一时号明眼而会真所得法子照映江左语言布寰宇独宽公少见机缘有石门宗杲上人抗志慕古俊辩不群遍游诸方得此录读之喜曰虽无老成尚有典刑此语老成典刑也其可使后学不闻乎即唱衣钵从余求序其所以命工刻之呜呼杲之嗜好可谓与世背驰彼方尊事大名誉者传受其语而杲独取百年物故老僧之语欲以夸学者不亦迂乎虽然会有赏音者耳师在宝峰虽未参得禅先会汾阳十智同真爱他面目现在遂作颂云兔角龟毛眼里栽铁山当面势崔嵬东西南北无门入旷劫无明当下灰因举似觉范觉范叹曰作怪我二十年做工夫也只道得到者里。

　　八年戊戌

　　师三十岁参潜庵源禅师于豫章之章江按武库曰潜庵老源和尚退居章江师参扣之久一日室中举僧在大愚会中诵金刚经至应如是知如是见如是信解不生法相蓦然有省遂白芝通所悟芝遂指禅床前狗子云狗子聻僧无语芝便打(即慈济大师实缘嗣北塔祚和尚奉敕住南华与云峰悦和尚厚善)潜庵举前话至不生法相处芝云狗子聻你作么生会师对曰狗子潜庵大称赏之谓其不生法相也师后曰大愚芝禅师方便善巧如珠走盘不留影迹今以实法与人岂不孤佛祖之心乎时请海会从禅师住豫章观音师以亲近故乃述疏云道须神会妙在心空体之不假于聪明得之顿超于闻见无容拟议岂用提撕长老从公心契一如道超三际白云岩畔红莲已散于秋风章水岸头玉蕊再敷于春色念群生之扰扰嗟六趣之纷纷背正投邪迷源逐浪不逢达士谁挑暗室之灯罕遇当人孰指衣中之宝愿从勤请无用劳谦李商老手录之仍题其后曰妙喜为观音请竹灵叟疏作语奇峭若久致力于斯文者乃知般若之灵验如此何必读四库书然后为也。

　　宣和元年己亥

　　师三十一岁依兜率照禅师席下尝语侍者余宣和改元二月自观音而往龙安兜率至路中例经改德士遂憩一山院以易冠裳山中卒无布卖遂以被单制鹤氅草堂和尚时住黄龙灵源和尚退居昭默堂江西法席以此为冠师三至山灵源与语不倦谓其徒曰杲禅神全似我晦堂老和尚莫之挽留乃作四颂以赠师期为叔世之舟筏而屡造草堂室中堂尝曰宣州杲兄见地明白出语超迈乃吾家千里驹耳因升座次师为众请益进语有云拈得道旁芒草索翻身击碎铁围山之句堂深喜之时韩子苍宰分宁洪觉范寓云岩师与二公从游久之一日师作觉范顶相赞有种空花抽暗楔之句二公击节大称赏之按子苍送师诗云忆昔分宁日逢师溪上头裁书访彭泽倚杖话荆州(时师得陈莹中书欲再往荆州访无尽居士)。

　　二年庚子

　　师三十二岁是年春再谒无尽居士于荆渚同唐子西馆于府第之西斋为法喜之游一日居士问曰佛具正遍知亦有漏网处师曰何谓也居士曰吾儒尚云西方有大圣人不治而不乱不言而自化然尧舜禹汤皆圣人也佛何故略不言及之耶师曰且尧舜禹汤与梵王帝释有优劣否居士曰尧舜禹汤岂可比梵王帝释哉师曰佛以梵释为凡夫余可知矣居士曰何以知之师曰吾教备言佛出则梵王前引帝释后随居士击节以为高论居士又一日语师曰余顷在江宁戒坛院寓居再阅雪窦拈古至百丈再参马祖因缘雪窦云大冶精金应无变色投卷曰审如是岂得有临济今日耶遂有颂曰马师一喝大雄峰深入髑髅三日聋黄檗闻之惊吐舌江西从此立宗风因举似平禅师平后致书云去夏阅临济宗派知居士得大机用愍诸方学语之流来求颂本乃成颂寄之曰吐舌耳聋师已晓槌胸只得哭苍天盘山会里翻筋斗到此方知普化颠今又数年诸方往往以余聪明博记少有知余者公自江西法窟来必辨优劣试为老夫言之师曰居士见处与真净死心符合近世得此机用独二老矣居士曰真净何谓师乃举其颂云客情步步随人转有大威光不能现突然一喝双耳聋那吒眼开黄檗面复举死心拈提语云云岩敢问雪窦既是大冶精金应无变色为甚却三日耳聋诸人要知么从前汗马无人识只要重论盖代功居士跃然抚几曰不因公语争见死心真净用处若非二老难显雪窦马师由是仰而叹俯而悲叹则叹二老与我同志悲则悲真净已殁而新老又不及识慨然久之乃述偈以示师云马师喝下立宗风嗟我三人见处同海上六鳌吞饵去栖芦谁更问渔翁既而请违无尽嘱师曰子必见圆悟吾助子往遂津致行李来京师师于是年十月离渚宫无尽乃十一月薨背按与唐立夫舍人书云某宣和庚子同尊丈居无尽书斋及八个月从游甚乐因作京师之行自兹分携遂成契阔。

　　三年辛丑

　　师年三十三岁按答关无党书曰伏自渚宫作别遍游襄沔取道南阳以冬春雨雪连作没溺道涂其劳有不可胜言者二月十七日始至香严少此息肩偶天宁老子遣价相邀既是道旧初不苦辞因卷裓此来作度夏计又按为郑成忠普说云山僧往年行脚将入京师至邓州天宁有一蔡州道士遣人至藏司借华严宝积二经余窃知其为佳士翌日相见与语果然符合也。

　　四年壬寅

　　师三十四岁初至京师拟依法云佛照杲和尚会下适佛照退居景德铁罗汉寺踌躇将半月未决去留因追绎湛堂遗训时佛杲和尚居蒋山乃竟欲往焉而同志勉之曰江淮岂此老久留都下有阙必此来也遂依咸平普融平禅师法席按答王大受书云密首座某与渠同在普融会中相聚尽得其要领一日因上堂谢知客有语云三门头忽有个无面目汉来又如何与伊相见师乃问僧今日和尚上堂恁么道你作么生会不得道远来不易不得道且坐吃茶不得道后架洗脚不得道寮舍不便你别着得甚语僧无语师乃举似普融融云你离却作么生与伊相见师云且坐吃茶融云我情知你跳不出师云和尚离却如何与伊相见融云且坐吃茶师云犹较些子咸平乃太宰王公大观功德寺太宰往来无间而独喜与师谈论师之酬酢阔略主宾其徒有阴忌之者师颇无奠居意太宰由是以府第后花囿易庵迁师居之。

　　五年癸卯

　　师三十五岁居太宰庵阖府敬事过于所亲四事丰美用适师意庵中不事烟爨二膳及宾客往还凡有所须皆府中应给既亲以道遂尔佚居。

　　六年甲辰

　　师三十六岁九月圆悟有天宁之命诏既下乃私自庆曰此老实天赐我也幸早届都城速慰所愿屡以湛堂无尽委寄之语以白太宰欲预往天宁俟圆悟之夹其阖府挽留之意愈笃乃密令仆役移行李于宅库及圆悟将次国门始托关无党私喻钥吏独窃祠部而往乃自惟曰当以九夏为期其禅若不异诸方妄以余为是我则造无禅论去也谩自枉费精神蹉跎岁月不若弘一经一论把本修行庶他生后世不失为佛法中人也遂赎清凉华严疏钞一部赍之天宁。

　　七年乙巳

　　师三十七岁四月抵天宁挂搭按为礼侍者普说云五月十三日因张康国夫人请圆悟禅师升座举僧问云门如何是诸佛出身处门云东山水上行若是天宁即不然如何是诸佛出身处薰风自南来殿阁生微凉向这里忽然前后际断虽然动相不生却坐在净裸裸处入室次圆悟曰也不易你得到这个田地可惜死了不能得活不疑语句是为大病不见道悬崖撒手自肯承当绝后再稣欺君不得须信有这个道理遂令居择木堂作不厘务侍者每日同士大夫入室只举有句无句如藤倚树才开口便道不是如是将半年一日同赵表之方丈药石次把箸在手忘了吃食圆悟顾师而语表之曰这汉参得黄杨木禅也师遂引狗看热油铛为喻圆悟曰只这便是金刚圈栗棘蓬居无何扣圆悟曰闻和尚尝问五祖此话不知记其答否圆悟笑而已师曰若对人天众前问今岂无知者耶圆悟乃曰向问有句无句如藤倚树时如何祖曰描也描不成画也画不就又问忽遇树倒藤枯时如何祖曰相随来也师闻举乃抗声曰某会也圆悟曰只恐你透公案不得云请和尚举圆悟遂举师出语无滞圆悟曰今日方知吾不汝欺也遂着临济正宗记以付之俾掌记室分座训徒师乃炷香为誓曰宁以此身代众生受地狱苦终不以佛法当人情乃握竹篦为应机之器于是声誉蔼着丛林咸归重之按圆悟跋示师法语后云杲首座昔游丛林遍见大有道之士轩昂腾踏不可羁縻曾于渚宫与无尽居士投契公雅重其器每嘱曰应须见佛果宣和中会余被旨领天宁渠即先一日入堂已而造室中发语果异尝升座举诸佛出身处薰风自南来即大瞥然自尔命于方丈侧寅夕与之鍜炼以白云老师昔所示有句无句渠尽伎俩百种开展悉列下几乎以为心幸移换初无实地因志诚语之昔佛鉴与余正兴是谤使更绝意探赜当不较多后来蓦然猛省尽脱去机筹知见玄妙因为渠云正好参禅也即踊跃向前从头一一加针锥始浩然大彻余不喜得人但喜此正法眼藏有觑得透底可以起临际正宗遂于稠人中指令分座训徒久之会都下多故理瓶锡出汴临分书此以作别间年余自平江虎丘得得上欧阜再集至山之次日入首座寮阖山数百衲子耸动屡作师子吼揭示室中金圈栗蓬大钳锤本色久参之流靡不钦服而德性愈恬稳洪无诤之风怗怗不较胜负只欲深藏山谷效古老火种刀耕向钁头边收拾攻苦食淡兄弟木食涧饮草衣茅舍避世俟时清平即发悲愿真大丈夫慷慨英灵奇杰之人所企步囚再为细书仍作是跋焉又书送师持钵颂后杲公妙喜宣和末投诚于天宁密室四十二朝昏而于一言之下领略寻掌盂入廛市发意甚锐临行作偈以饯之不惟以一期小缘要欲结万人之志洪荷此千二百斤担子既已了能事即入记室椎拂之下训徒四方云衲骈臻遽遭金人渝盟彼彼拂衣出汴相分岁华聿会于云居首众即持旧语俾书之按此二跋师乃是四月初一日挂搭圆悟初二日入院五月十三日悟道自四月初一日至五月十三乃四十二日悟道后持钵化缘毕入书记寮明矣。

　　钦宗皇帝靖康元年丙午

　　师三十八岁居天宁记室分座训徒按圆悟举师立僧上堂曰鹘儿未出窠已有摩霄志虎子未绝乳已有食牛气况复羽翼成况复爪牙备奋迅即惊群八面清风起一条脊梁硬似铁一条白棒掀天地相与建法幢展衲僧巴鼻按祭圆悟文云某宣和末谒无尽居士于渚宫是时年盛气锐眼高四海公不惜推毂之力寅缘幸会始获投足于汴都天宁之室咨决大事会升堂举诸佛出身处薰风自南来之句涣然冰释寻以古今商确有句无句晨鍜夕炼了无凝滞蒙于稠人中指令分座有相与建法幢之语(七会录以相与建法幢为云居上堂非也)一日徐师川同圆悟至寮见圆悟顶相师川指云这老汉脚跟未点地在师谓师川曰瓮里何曾失却鳖师川云且喜老汉脚跟点地师云莫谤佗好一日圆悟问曰据虎头收虎尾第一句下明宗旨如何是第一句对云此是第二句又问岩头跨德山门便问是凡是圣德山便喝作么生对云杀人须是杀人刀活人须是活人剑四月赐紫衣师号按塔铭曰师于有句无句言下得大安乐法纵横踔厉无所疑于心大肆其说如苏张之雄辩孙吴之用兵如建瓴水转圆石于千仞之阪诸老敛衽莫敢当其锋于时士大夫争与之游雅为右丞相吕公舜徒所重奏赐紫衣师号佛日大师时女真之肆骄取禅师十数师为首选圆悟遣惇上人侍行有西▆密三藏俱馆金明池上日与论义密深敬服虏酋壮师不少屈由是一众获免其行师于是年八月出京按吕居仁送惇上人之云居省师诗曰杲公昔踏胡马尘城中草木冻不春胡儿却立不敢问其谁从者惇上人袖手归来两无语而今且向江西住云居老人费精神送往高安滩头去。

　　高宗皇帝建炎元年丁未

　　师三十九岁居杨州天宁十月同琳普明渡江省侍圆悟于金山信宿而别偕隆藏主之吴门少憩宝华次虎丘遂馆于前资按武库曰圆通秀禅师云雪下有三种僧余丁未冬在虎丘亲见之不觉失笑乃知前辈语不虚耳。

　　二年戊申

　　师四十岁居虎丘按为钱子虚普说曰余昔请益湛堂殃崛摩罗持佛语救产难因缘湛堂虽设方便余实不晓后因在虎丘看华严经至菩萨登第七地证无生法忍云佛子菩萨成就此忍即时得入菩萨第八不动地为深行菩萨难可知无差别离一切相一切想一切执着无量无边一切声闻辟支佛所不能及离诸喧诤寂灭现前譬如比丘具足神通得心自在次第乃至入灭尽定一切动心忆想分别悉皆止息此菩萨摩诃萨亦复如是住不动地即舍一切功用行得无功用法身口意业念务皆息住于报行譬如有人梦中见身堕在大河为欲渡故发大勇猛施大方便以大勇猛施方便故即便寤寤既寤寤已所作皆息菩萨亦尔见众生身在四流中为救度故发大勇猛起大精进以勇猛精进故至此不动地既至此已一切功用靡不皆息二行相行皆不现前此菩萨摩诃萨菩萨心佛心菩提心涅槃心尚不现起况复起于世间之心师云到这里打失布袋湛堂为我说底方便忽然现前十月省觐圆悟于云居道由金陵访韩子苍待制留五宿而别泛舟溯流以抵星渚至山次日入首座寮按子苍答师书云邂逅金陵虽适我愿然始不谓遽往庐山故对床夜谈不过四五自离岸至今不闻消息极以忧悬得书乃知到山旬日道路安稳又知便首众僧与老和尚分座说法良深慰喜昨烦作觉范行状及出世入寂月日欲为作一铭托同安入石切不可缓也秉拂略曰夷门昔日呈家丑拈出无边栗棘蓬今日欧峰孤顶上幸然无事又相逢相逢即且置其中事作么生若有道得便请归堂若道不得打葛藤谩你诸人去也(云云)会中时多龙象以圆悟久虚座元俟师之来颇有不平之心一闻提唱无不屈服及冬至秉拂昭觉元禅师出众问眉间挂剑时如何师云血溅梵天圆悟时于座下以手约云住住问得极好答得更奇元乃归众丛林由是改观。

　　三年己酉

　　师四十一岁云居首座寮一日因遗火烧却帘次日告香拈狗子无佛性话云欲识佛性义当观时节因缘云门大师道若是得底人道火何曾烧着口遂作颂云赵州狗子无佛性道火何曾口被烧昨夜忽然帘上发南海波斯鼻孔焦时圆悟有归蜀意师于中夏遣参徒于云居山后寻得古云门旧址欲创庵以居按圆悟与耿龙学书云杲佛日一夏遣参徒踏遂山后古云门高顶欲诛茅隐遁其志可尚今令谦去山叟为书数语及疏头亦欲辍长财成之可取一观渠正欲奉锄更在高裁也圆悟是年闰八月退云居复示师住庵法语云古德住山率刀耕火种不蓄长物萧然布衲粗衣粝食将大有为也慕义学道兄弟相从一切以宽量大度包纳之不暴怒不峻阻慈悲喜舍以身师之盖庵居五七间不比丛林宽广咳唾动静无不与耳目相接若一一责之以礼则久久生怨蓦地颜色相及便见参商即搅道义岂不见药山数十年牛栏庵只七八人其后皆为大法器风穴和尚单丁久之只二三相从后来麟象骈集答问汪洋谓之众吼沩山十年煮橡栗吃晚年大安来者着五百众大梅入深山幽谷初不与世接因盐官僧采拄杖乃逢之问酬径截后半千人今既不得已作避世隐遁正欲韬晦俟时清平然后行己之愿岂可以小忍而乱大谋哉一切但低细和合先防自犯三业提向上那一着子教兄弟日有趣向自然忘倦向前去也俗谚所谓相见易得好共住难为人要须廓落宽容半见半不见且图长久断与常流异矣教中道如为一人众多亦然三家村里数间茅屋立成个本分规绳不严不缓凡百折衷佗日便更多多益办也古人佩韦佩弦各攻其偏惟务中道而行况辩智过人不能照此细务但患逞俊太过一色便自性久之便不好耳此去有人议论应当回转着亦令赞叹非常人所可及乃善更有一个急要最后句不免略说之佛法无多子久长难得人。

　　四年庚戌

　　师四十二岁是年春迁海昏云门庵时开善谦荐福本东林颜雪峰空凡二十余人侍师而往朝参暮请声誉蔼着九月以盗贼猖獗避地湖湘抵长沙访佛性泰禅师于谷山师与之虽法门昆季而未之识一见果合符契商今确古语必终日坐必达旦佛性喜杨岐正宗有赖于师特揭振祖堂以馆之一日师曰香严悟道颂一击忘所知五字曲尽其妙后七句皆注脚耳佛性曰五祖师翁颂狗子无佛性只消赵州露刃剑足矣余皆剩语二人欣慰各以为然边境既肃遂作江西之行按子苍寄圆悟书云妙喜庵于云门方成法席以贼近境散去近来丰城相见云过谷山见泰老甚安稳也。

　　绍兴元年辛亥

　　师四十三岁登仰山邂逅东林圭禅师按东林跋颂古云余靖康元年结茅分宁西峰建炎四年迁仰山明年妙喜自湖外来一见相契遂定杨岐宗旨二月复还云门庵题高庵悟禅师语要示学徒云门举起竹篦五颂。

　　二年壬子

　　师四十四岁深山阒寂所处皆正因学道之士而师不倦椎拂日夕与之鍜炼一日为众曰此事人人具足各各圆成只向自己分上办取世尊初生下一手指天一手指地周行七步目顾四方云天上天下唯我独尊意在那里意在钩头只要各各自知独尊只如长庆棱和尚悟道了有颂云万象之中独露身唯人自肯乃方亲昔年谬向涂中觅今日看来火里冰这个须是自肯始得我说底尽是涂中事去禅床角头觅说佛说法说妙说玄事理心性尽是涂中事且那个是独露底身大丈夫汉须是自肯始得那里去古人舌头上觅才见人道是你也道是道不是你也道不是只在声色上走有什么交涉又曰今时人尽是顺颠倒不顺正理如何是佛即汝心是却以为寻常及至问如何是佛答云灯笼沿壁上天台便道奇特岂不颠倒耶又曰我这里禅如击石火当一击时拈起法烛点着便行才眨眼便蹉过也这些子不妨是难又曰兄弟做工夫不消举因缘只去近处看只如六祖为明上座云汝但善恶都莫思量当恁么时一切不思量还我明上座本来面目但恁么看又曰此事大段近因甚不会良久曰只为分明极翻令所得迟。

　　三年癸丑

　　师四十五岁东林圭禅师自仰山来同居各作颂古一百一十篇按东林书颂古后云绍兴癸丑四月余过云门庵同妙喜度夏山顶高寒终日无一事相从甚乐妙喜曰昔白云端师翁谢事圆通约保宁勇禅师夏居白莲峰作颂古一百一十篇有提尽古人未到处从头一一加针锥之语吾二人今亦同夏于此事迹相类虽效颦无愧也遂取古公案一百一十则各为之颂更互酬酢发明蕴奥斟酌古人之深浅讥诃近世之谬妄不开知见户牖不涉语言蹊径各随机缘直指要津庶有志参玄之士可以洗心易虑于兹矣临川太守曾公纡以广寿虚席请师莫之得遂托待制韩公子苍及舍人吕公居仁以书劝谕庶几肯就而师坚志莫屈按子苍书云昨颜知藏归附书奉劝以彼太阒寂山下时有劫掠似非禅定之所不若与众来此或须卓庵极易事耳不知何故了不见听今郡守钦仰道德且辨众论特屈公高躅说法广寿不肖语之曰此公誓不出世虽坚请必不来然自闻议定一方道俗无不延跂昔汾阳累请不出后来自要住院乃知通人或出或处岂尝固执况今禅道颓坏所以圆悟望公振起杨岐之风若孤峰顶上草衣木食终不为人此则独觉行也岂圆悟之意哉九月同圭禅师之临川访子苍居仁谒草堂和尚于疏山因馆子苍之西斋按普说云子苍为此事甚切与某鼻孔厮拄者半年。

　　四年甲寅

　　师四十六岁是年二月作七闽之行按子苍赠别诗其略曰幻世吾方梦迷津子作舟禅心如密付当为少淹留又有还应雪峰老领众待云门之句三月至长乐馆于广因寺因游雪峰适建菩提会真歇了禅师请为众普说其略曰今夏在广因开个灯心皂角铺子随分说些粗禅室中问一句子不思量计较天真自然道得一句便与一拶拟议不来劈脊一棒别无细腻工夫忽然打发一个半个却教上来就大炉韛事同一家按为超明海三大师普说云尼长老妙道号定光太师往年在雪峰诸处参禅闻我在广因遂破夏来求挂搭山僧向佗道我自是客门取长老去长老诺之其时只七十僧一日两遍入室因为光藏主举话次道在外面听得有欢喜处便来吐露云适闻和尚举不是心不是佛不是物已理会得当是便问佗不是心不是佛不是物你如何会云妙道只恁么会道声未了山僧云　多了个只恁么会渠乃瞥地林适可司法创庵于洋屿延师居之时宗徒拨置妙悟使学者困于寂默因着辨正邪说而攻之以救一时之弊按示遵璞禅人法语云甲寅春余自江左来闽有祥云昙懿长老开法莆中衲子辐凑璞亦从之为表里余知其未稳当恐误学者以书致懿令暂来懿畏得失迟其行遂因小参痛斥其非揭榜于门以告四众懿不得已乃破夏来诘其所证只如旧时遂语之曰恁么见解何敢嗣圆悟便退却院来懿夏末果不食言璞亦继至一日入室余问僧德山见僧入门便棒临济见僧入门便喝雪峰见僧入门便道是什么睦州见僧入门便道现成公案放你三十棒这四个老汉还有为人处也无僧曰有余曰劄僧拟议余便喝出璞闻之忽然脱去从前许多恶知恶解遂成个洒洒地衲僧懿亦相继于一言之下脚踏实地有弥光禅人丛林号光状元者盖在洋屿最初得法一日入室次师问曰吃粥了也洗钵盂了也烧香了也行道了也去却药忌道将一句来光云裂破师厉声曰你又来这里说禅也光于言下契悟呈颂云当机一拶怒雷吼惊起法身藏北斗洪波浩渺浪滔天拈得鼻孔失却口师即挝鼓说偈以证云龟毛拈得笑咍咍一击万重关锁开庆快平生是今日孰云千里赚吾来又鼎需禅人入室师问曰内不放出外不放入正当恁么时如何需拟对师以竹篦打至三下需忽大悟不觉叫曰和尚已是多也师又打一下乃示一偈云顶门竖亚摩醯眼肘后斜悬夺命符瞎却眼夺却符赵州东壁挂葫芦又大悲闲长老年八十有四随众入室师问不与万法为侣是什么人闲曰扶不起师曰扶不起是什么人速道速道闲拟对师便打忽然大悟复示以颂一棒打破生死窟当时凡圣绝行踪返笑赵州心不歇老来由自走西东庵居才五十三人未五十日得法者十三辈答曾天游侍郎吴元昭提刑问道书示祖元禅人昙懿长老等十三颂以颂戏了然居士郑举之作圭竹庵赞拟泉大道作磊苴歌送文纪道者持钵闽士郑昂早聪锐该洽三教粗见尊宿所至谈禅自若闻师力排默照为邪昂忿气可掬一日持香来声色俱厉引释迦掩室及达磨鲁祖面壁等语与师辩白师曰我只将你屋里底为你说庄子曰言而足终日言而尽道言而不足终日言而尽物道物之极言默不足以载非言非默义有所极孔子曰参乎吾道一以贯之曾子曰唯此亦言而足处但措大多错会肇论释迦掩室于摩竭四义是皆理为神御故口以之而默岂曰无辩辩所不能言也何得向黑山鬼窟里坐地先圣诃为解脱深坑极可怖畏蒙庄座主尚不滞于默然况祖师门下客才开口便落今时有甚交涉尚明不觉作礼师复微以生死大事乃省悟悦服是冬以浴司拾官夫所伐弃树梢燖浴县尉私意追扰庵邻师即拂衣过莆阳宪使督尉躬请不已戏作偈寄檀越曰云门烧浴盗官柴带累傍人枉受灾寄语屿头诸施主已成鲍老送灯台。

　　五年乙卯

　　师四十七岁正月赴蔡子应郎中天宫庵之命泉南给事江公少明创新庵于小溪之上延师以居按韩子苍答少明书云窃知草庵得妙喜师开山不喜妙喜得此庵喜此庵得妙喜然此道人孤高绝俗与世寡合此正其所长以故恶嫉者众惟旷怀伟度乃能期之于物外若得安居使圆悟之风焜耀泉南实丛林盛事又按师答郡王孟公仁仲枢密徐公师川书云去春入闽憩广因洋屿及八个月而蔡子应以莆中灵岩天宫庵见招坐席未暖江少明复以今新庵遣人相延遂领长乐五十三衲子卷裓此来四月初一入庵见今内外度夏者二百人皆丛林老成从游士夫一时名士如李参政汉老江给事少明蔡子应郎中储彦伦李端友蔡春卿正卿诸公咨问扣击拳拳不倦虽庵居幽僻正拙者之所宜也一日因师示众举自颂赵州庭前柏树子话拈云庭前柏树子今日重新举打破赵州关特地寻言语敢问大众既是打破赵州关因甚特地寻言语良久云当初将为茅长短烧了元来地不平李参政闻之忽然有省乃谓师曰若无后语邴亦领略不得别后以书与师曰近扣寿室伏蒙激发蒙滞忽有省入顾惟根识暗钝平生学解尽落情见一取一舍如衣坏絮行草棘中适自缠绕今一笑顿释欣幸可量非大宗匠委曲垂慈何以致此自到城中着衣吃饭抱子弄孙色色仍旧既亡拘滞之情亦不作奇特之想其余夙习旧障亦稍轻微临别叮咛之语不敢忘也重念始得入门而大法未明应机接物触事未能无碍更望有以提诲使卒有所至庶不玷于法席矣蔡子应郎中亦以书通所得于师略曰某近看狗子无佛性一语恰似平地钉个击驴橛子一除除却顿觉廓然本无挂碍一切文字语言已没交涉故见得竹篦子彻底分明信知从上佛祖切要为人处尤无多子便见自己脚根下一段大事明如皎日廓若太虚从本已来不生不灭不变不易赤骨历地着一丝毫不得直饶千佛出世亦无摸索处菩提烦恼真如涅槃皆为剩法花梢柳眼种种胜妙境界尽是榼[木(文/韭)]阿罗应时瓦解冰消庆快有不可胜言者因作颂曰云门篦子逢人便举有眼无睛徒劳下语二曰狗子无佛性截断衲僧命打破赵州关识得云门病枢此回若不遇老师空被从前一知一解以为殊胜埋没过此一生岂不可惜也师之所答备于语录。

　　六年丙辰

　　师四十八岁住泉州云门庵四月十六日圆悟和尚讣音至举哀拈香指真云这个老和尚一生多口搅扰丛林近闻已在蜀中迁化了也且喜天下太平云门昔虽曾亲近要且不闻他说着个元字脚所以今日作一分供养点一盏茶烧此一炷香熏他鼻孔即非报德酬恩只要辱他则个召大众云既不闻他说个元字脚又无恩德可报何故特地作这一场笑具还委悉么冤有头债有主偶因失脚倒地至今怨入骨髓遂烧香祭文略曰某近蒙大丞相张公委僧祖秀报成都府昭觉圆悟先师去年八月初八日示寂阇维烟所及处五色舍利如菽道俗祖送悲动门蜀间关万里计音不以时乃以是年四月戊戌朔十六日癸丑成服设伊蒲之馔用展哀思呜呼先师道德高大麾斥八极顾其得法之由与夫平生出处大略遭遇
明天子表帅丛林照映先烈上自宸扆公卿下逮闾里负贩草木昆虫户知之矣宁复钩棘叙致为世俗文字不情之具乎独念孤陋不肖蒙被剪拂之赐含凄哽塞其忍默然(自叙云云)重念先师眷眷如此其至者岂于某有所私也要之以付托之重俾于钁头边觅本分种草期得一个半个恢张临济已坠之宗开凿后昆眼目贵不虚阅世实先师之志愿也不肖安足以承遗训区区图报未知所从此其所以含凄哽塞不能自已倾倒底蕴先师实临之至晚小参举僧问长沙南泉迁化向什么处去沙云东家作驴西家作马僧云未审意旨如何沙云要骑便骑要下便下师云今日忽有人问云门圆悟老师迁化向什么处去只向佗道入阿鼻大地狱去也未审意旨如何饮烊铜汁吞热铁丸或问还救得也无云救不得为什么救不得是这老子家常茶饭十月李参政汉老吕舍人居仁郑编修尚明同访师令莆田郑元亮写师顶相三公述赞书其上(赞见后录)师自题曰赵州云似则打杀老僧不似则烧却帧子尽谓此本逼真独未见有下毒手者放过一着两手分付钝叟(钝叟尚明自号也)作释迦出山相赞赵州和尚圆悟和尚真赞。

　　七年丁巳

　　师四十九岁住小溪云门庵按祭圆悟和尚文曰大丞相张公德远出蜀先师饯别临分袂握手以不肖孤踪嘱之寻访以至忍泣意欲推挽为出世利物之事张公之在闽也以先师之故忘位儿之崇招以尺书偶缘疾疹不果一千典谒然某素有不出人前之戒业已退藏岂复有所觊觎哉又按塔铭曰浚在蜀时勤亲以师嘱谓真得法髓浚造朝遂以临安府径山延之恐师痛事韬晦必欲致师移书泉守刘公彦修趣其行不得已幡然而起按题佛灯珣禅师祭文后云余绍兴丁巳春赴临安府尹之命王国一法席又按答泉守刘公书云五月初离泉南冒大暑艰苦备尝七月方抵三衢吕丞相易疏帖遣人至衢相候超然居士赵表之曩与师同法席于大梁欧阜每以不宦游出世为戒时表之偶辟南外宗正司师赴径山适会衢之官驿师述偈见意云超然妙喜两同参蓦地相逢各负惭我去住山君跃马前三三与后三三十七日至临安二十一日开堂于明庆寺下座次少卿冯公楫问曰和尚常言不作这虫豸为什么今日败阙对曰尽大地是个杲上座你作么生见冯公拟议师便掌之时群僚失色冯大笑曰长老与楫佛法相见二十四日入院九月归受业众请小参说偈山僧昔为童子时一念知道出家好却因脱白此伽蓝今日重来称长老兵戈之后亡者多现前耆宿喜无恼以尊就卑离我人咸请举扬无上道后生当发勇猛心四海求师宜拨草径山奉劝不虚施辩口维摩须靠倒次宁国众道友请升座说偈只这些儿住处是吾生长之地别去二十七年日月疾如弹指(政和元年辛卯持钵至绍兴七年丁巳计二十七年)走遍天下丛林意图出离生死报答父母重恩不是等闲游戏平生得个刚强方与佛祖出气今朝依旧还乡亲戚百无一二道是昔人犹非道非昔人犹是莫作是非论量透过世间出世殷勤普劝诸人急着眼睛看取冬持钵邻郡访双槐居士郑禹功于琏市作佛灯珣禅师真赞金华圣者画像赞题吴氏六湛堂。

　　八年戊午

　　师五十岁乃入院之明年众将一千皆诸方角立之士师行首山令起临济宗憧憧往来其门如市学徒咨扣日入玄奥规绳不立而法社肃如也由是宗风大振号临济再兴时给事冯公济川无著道人妙总同坐夏山中冯馆不动轩日只一食长坐不卧按示永宁郡夫人法语云一日因示众举药山初参石头及马祖因缘济川无著才闻提撕各有省悟下座济川随师上方丈云某甲理会得师曰居士如何济川云恁么也不得苏嚧娑婆诃不恁么也不得　哩娑婆诃恁么不恁么总不得苏嚧　哩娑婆诃师曰梵语唐言打成一块咄哉俗人得此三昧师遂至无著寮举济川语无著云妙总曾见郭象注庄子识者以为庄子注郭象师乃举岩头婆子话问之无著遂作颂曰一叶扁舟泛渺茫呈桡舞棹别宫商云山海月俱抛弃赢得庄周蝶梦长师以颂示之曰汝既悟活祖师意两段一刀直下了临机一一任天真世出世间无剩少我作此偈为证明四圣六凡尽惊扰休惊扰碧眼胡儿犹未晓按为莹上座普说云因遣道谦往零陵问讯紫岩居士谦中途打发大事及归老僧半山亭望见便云这汉和骨都换了也谦闻之大惊这些验人处设使释迦达磨来亦不让作不动轩记答枢密富公季申问道书冬行化吴门作慧日雅禅师真赞。

　　九年己未

　　师五十一岁是年龙象骈集坐夏者一千七百有奇举悟本道颜二座元分座训徒按真赞曰一千七百痴衲子围绕这个无明叟以神龙未有封号敷奏于朝蒙赐侯曰广润庙曰灵泽谒丞相张公德远于四安求圆悟和尚塔铭按画像赞曰初识公于京师后十五年再会吴之四安又按答佛性泰禅师书属者访张丞相弟兄舣舟霅川为数日之款已为先师制得塔铭见刊石佗日寻便奉寄答陈季任少卿赵道夫待制刘彦修宝文彦冲通判问道书作布袋和尚临济和尚画像赞赠医师王公继先参政刘公大中颂题超然居士六法图作普照英禅师真赞祭韩子苍待制江少明给事文。

　　十年庚申

　　师五十二岁创建千僧阁时侍郎张公九成状元汪公应辰登山问道于师张与师谈格物之旨师曰公只知有格物而不知有物格公拟议徐曰师岂无方便邪师笑而已张曰还有样子否师曰不见小说所载唐有与禄山谋叛者其人先为阆守有画像存焉明皇幸蜀见之怒令侍臣以剑击像首其人在陕西忽头落公闻之顿领厥旨乃题偈于不动轩壁间曰子韶格物昙晦物格欲识一贯两个五百又一日问曰前辈既得了何故理会临济四料拣则甚议论问师曰公之所见只可入佛不可入魔岂可不从料拣中去邪公遂举克符问临济至人境两俱夺不觉欣然师曰余则不然公曰师意如何师曰打破蔡州城杀却吴元济公于言下得大自在尝曰某每闻径山老人所举因缘豁然四达如千门万户不消一踏而开或与联舆接席登高山之上或缓步徐行入深水之中非出常情之流莫知吾二人落处然九成了末后大事实在径山老人处此瓣香不敢孤负佗也一日与师坐于方丈偶僧持师顶相求师自赞师曰无垢试为题之公点笔疾书曰击石扬沙驱雷逐电一触其锋神飞胆战未及领略火蛇烧面公掷笔于案自有得色师笑曰意未尽在公曰和尚如何师应曰何不道此是阿谁径山老汉公唯唯复书之答刘大中参政张仲晹提刑许寿源司理问道书作祭喻弥陀文佛灯珣禅师塔文赞草堂和尚像。

　　十一年辛酉

　　师五十三岁千僧阁告成师遣介泉南求记于李汉老参政其略曰师于临济为十二代孙其道大故其摄者众其门峻故其登者难其旨的故其悟者亲其论高故其听者惊且疑而同时者讥毁嫌谤不胜其忿然四方学者或自谓亲证或几号罢参皆肩摩袂属沓来于座下而公所遇之未尝假词气接殷勤拒之而不去疏之而益亲至于水洒梃逐而户外之屦常满平时不喜者亦皆钳喙结舌叹息其不可及吾不知公之道自有以使之耶院去城百里自唐国一禅师始斩蓬藋驱龙蛇而居之寺无常产山之神龙实助其缘化公至之始众才三百二年法席大兴众将二千而院有僧堂二不足以容创意于寺之东凿山开址建层阁十楹以卢舍那南向尧然居中列千僧案位于左右设连床斋粥于其下经始于十年春越明年春告成余尝问道于公闻之而叹曰非成是阁之难致其众之难非致其众之难道行而不能使其众不至之难一阁之成在公何足道而循袭龌龊之者以为奇特不亦陋甚矣哉独喜其道行而众从之故为书其本末且以谕夫是年四月侍郎张公九成以父卒哭登山修崇师升座因说圆悟谓张徽猷昭远为铁铲禅山僧却以无垢禅如神臂弓遂说偈曰神臂弓一发透过千重甲子细拈来看当甚臭皮袜次日侍郎请说法台州了因禅客致问有神臂弓一发千重关锁一时开吹毛剑一挥万劫疑情悉皆破之语未几遭论列以张坐议朝廷除三大师事因及径山主僧应而和之五月二十五日准
敕九成居家持服服满别听指挥径山主僧宗杲追牒责衡州按张子韶答何中丞伯寿书曰九成忽弃老亲此心痛割欲死无路四月十四奄经百日顾此冤苦无所舒豁径山老人道眼明彻超然在生死之表而一众凡千七百人皆不为名闻精心学道宜饭此处可以少慰先考之心是日登山十八下山而除帅在月末事理昭灼当益安命义按师答冯给事济川书云张子韶四月十四日以父卒哭十六日请升座十八下山除三大帅却在四月末今坐此得罪事体昭明岂偶然哉皆前报世中因缘会遇一切欢喜顺受偿足自定矣(二十八日余太保韩公世忠少师张公俊充枢密使少保岳公飞充枢密副使)先是元丰戊午慧云塑释迦文像有异人丁生语寺僧曰若像之毁是人婴祸于时慧云后昆忘丁生之谶毁像新之正此日师责衡州七月至贬所时昭远知临川师以偈戏之曰小郡知州说大禅因官置到气冲天常携铲子勘禅客谁知不直半分钱昭远亦戏以偈酬师曰小庵庵主放憨痴爱向人前说是非只因一句臭皮袜几乎断送老头皮是年冬李参政泰发以绝句寄师其引云适衡闻州郡欲免旬呈师毅然不可曰无以我累人此意岂流俗泛泛者所能窥之哉感叹成小诗曰十亩荒园旋结茅芥菘挑尽到同蒿圣恩未许还磨衲且向阶前转几遭按为卢时用普说云初到衡阳诸处道友送钱来因遣两侍者往岳山沩山散处斋僧衡人初不知是说因普说方与言宣律师问韦驮天神世间功德何者最大曰斋僧功德最大云云人即听信稍知归向焉。

　　十二年壬戌

　　师五十四岁居衡州廖季绎通直之西园四方衲子云委川会羸粮景从庵无以容来学散处花药开福伊山遇小参入室会集其所师则篮舆往而据丈室其年蕴闻禅师复至临安见有以费孝先之术决前定休咎因试问焉其诗曰雁回始觉潇湘远石鼓滩头莫怨天一住十年泰楚隔木弓重续旧因缘盖谓衡阳及移梅阳矣(衡阳有回雁峰潇湘石鼓滩自辛酉至庚午移梅阳恰十年或云古者以梅木为弓)是年接草堂禅师书慰问曰不续音问逾年常思慕矣游人所传径山道旺安众甚多拙者常忧古人云道旺则魔盛城高则卫生今年中夏忽闻难作将谓小挠秋来方得的音乃知有此祸患可谓教法凌迟丛林凋丧遂致祸及弘护者赖吾仁久炼真空顿明心地不以为忧世谛如电光身心如梦幻乐然随顺那事无妨善恶业报今古难逃以此段灵光独耀想所至处法法圆成必有神明知鉴互相安稳唯望宽怀一致度外昔黄檗胜云居舜皆有此患后得归源传扬正法心契佛祖岂虚然耶如来成道魔难坚固老拙暮景相侵住世不久今守残喘待尽而已汝正英锐莫忘初志料想此生难得再晤余宜保爱以顺世缘师答书略曰自到衡阳一向谢绝宾客四方书问一切阔略独于吾叔祖老师未能忘怀虽欲具状致起居问亦无由得达视览然瞻仰教诲未始顷刻置念也本宗上座至蒙惠书种种安慰褒扬存抚不替昔时返覆数过不忍去手足认为物作则曲折周旋之意下情感戴何时可忘愿叔祖龙天密护法寿与赵州安国师辈齐年某打个筋斗回来尚及依栽松道者例妄意如此不识老师那时肯放一线道否师仍以金帛嘱去僧蕴闻曰恐汝到宝峰而此老去世可设盛馔以书读而祭之既至草堂已圆寂僧如所教也。

　　十三年癸亥

　　师五十五岁按纪谈云明禅师自辛酉随侍过衡阳日化于市癸亥秋辞往浙西持钵期明年上元回师送偈有云藞苴明大禅孟浪绝方比识得玄中玄作得主中主赤脚走长街一日数百里色力既勇猛殊不畏寒暑如是二三年日日只如此又云甲子上元前却要到这里其随师者多效劳如此仍作画像赞付之作丞相张公德远向宣卿直阁画像赞答内翰汪公彦章舍人吕公居仁隆礼郎中夏志宏运使问道书跋草堂和尚语录阅维摩经有感以颂示传禅师。

　　十四年甲子

　　师五十六岁示提举李献臣法语二十六段答汪圣锡状元宗直阁问道书作富季申枢密妙高堂铭延鸿寺钟铭题蔡知县小庵张昭远徽猷请作维摩赞作六祖画像赞祭卫寺丞文。

　　十五年乙丑

　　师五十七岁正旦试笔题韩司谏乐谷蔺庭彦知县请作入定观音赞作寂音尊者赞题魏邦达侍郎净心阁汪圣锡状元燕坐轩示廖季绎知县真如道人空慧道人法语答林少瞻严子卿陈阜卿问道书以颂代书谢张丞相惠兜罗绵戏题如如庵曰契此如如理岂论皮与髓打破枯髑髅百花生碓觜。

　　十六年丙寅

　　师五十八岁解空居士侍郎刘公季高手写华严经一部施师受持仍请为众普说发明奥旨师以衣盂建阁于花药寺之方丈设龛像以所施经奉安其上真如道人请作补阤大士赞文殊问疾赞作死心和尚普融平禅师佛性泰禅师真赞示陈次仲通判法语作胡明仲侍郎徐明叔郎中画像赞答徐稚山侍郎曾天隐宗丞问道书等观居士廖季绎以书告疾示之颂云左心小肠肝胆肾右肺大肠脾胃命于斯识得本来人七颠八倒那伽定。

　　十七年丁卯

　　师五十九岁侍者以师与衲子问答古今语句请名按题篇首云余因罪居衡阳杜门循省外无所用心问有衲子请益不得已与之酬酢禅者冲密慧然随手抄录日月浸久成一巨轴持来乞名其题欲昭示后来使佛祖正法眼藏不灭余因目之曰正法眼藏寻以印本寄曾文清公公欲作颂谢但得二句曰摩醯太多临济少唯有云门师恰好因复书请续后句既启封即曰争如瞎驴灭却休露柱灯笼皆绝倒公得师指示喜惬盈怀已而以偈寄龙团茶与师曰苍璧团团不暗投舌端有眼似离娄莫言茗碗无三寸解问如何是赵州师答之曰赵州传语庞居士近日无端会吃茶却笑旧来多卤莽不将龙焙入脂麻作徐稚山侍郎画像赞题芗林居士向伯恭无热轩时李汉老参政薨背师作文遣僧致奠偶曰泉南道友零落殆尽今唯蔡郎中一人而已不若生祭之乃戏为文曰致祭于灵岩山下半风半颠大脱空居士之灵惟灵铁器市里牙人脱空场中主将黑豆换人眼睛只做这般伎俩将谓阎老不知一向起模画样而今死去见渠看你有何凭仗镬汤炉炭横行剑树刀山逆上我侬闻说欣然呆汉攒眉惆怅人情敢不周旋薄奠聊陈供养郭郎线断俱休呜呼哀哉尚享僧未至而蔡公卒复系之以词而祭之其略曰呜呼始以前文与公相戏此意未达公已瞥地二俱偶然初无实义公既去矣文焉敢弃就而祭之是法如是性空道人筑屋于城之西门外谓之廖氏山堂迁师居之。

　　十八年戊辰

　　师六十岁正旦书事寄无垢居士曰上苑玉池方解冻人间杨柳又垂春山堂尽日焚香坐长忆毗耶多口人示黄子余知县法语作李王见法眼画像赞普化和尚画像长灵卓禅师真赞答刘季高侍郎李彦嘉宝文问道书题喻子才郎中观我庵作李泰发参政转物轩铭示幻住道人智常法语作祭荐福本长老文云阿谁无生阿谁无死学道参禅正要了此汝今既了吾复何憾付明眼人判此公案。

　　十九年己巳

　　师六十一岁答无垢居士论正法眼藏书向伯恭侍郎问梦书李泰发参政似表郎中问道书示邓子立直殿法语跋周子充手书华严经作马大师庞居士赞路彦捷寺丞画像赞祭刘彦修宝文彦礼直阁文题自顶相示继明禅人曰光裕显大乃道之疣也背道而驰求乃其贼也疣之与贼若人之身有蛲蛔木之实有蠹蝎决欲血气充盛而秀出于林安得容此物于其间哉疣之与贼此之谓也苟闻其道而晦其迹光裕显大不驰求而自昭著矣苟未闻其道而欲去其疣而亡其贼则疣之疣贼之贼者也吾佛圣人设教亦如是而已吾虽闻道矣而不能晦其迹而蹈祸机亦疣贼之谓也继明禅人学佛者也画吾像而求自赞因作是说以示明而自警非敢自谈己德而复作疣之疣贼之贼者也。

　　二十年庚午

　　师六十二岁师自赞身着维摩裳头褁庞公帽资质似柔和心中实躁暴开口便骂人不分青白皂编管在衡阳莫非口业报永世不放还方始合天道为趋时者巧加诬讪之语取怜势位以是年六月二十五日准
命移梅州取道郴阳抵曲江访舍人朱公翊于西园作云门匡真禅师画像赞七月十四日至曹溪留信宿作昺禅师真赞按题其语录云绍兴庚午夏自回雁迁梅阳道过韶石礼老卢于窣堵波下适遇堂头明侄禅师举扬宗旨二十六日至南海馆于光孝方丈之西轩凡三十二日示何文绶彭彦祥郑子寿顾廷美张彦清元览等法语庄彦质未画师像预以素缣求赞云只此便是妙喜真何用画工更忉怛彦质抬眸子细看南无急性王菩萨八月二十九日离五羊九月十五日抵罗浮十月初三日至贬所按纪谈师抵梅阳郡守谢朝议语僚属曰朝廷编置所谓长老者但一僧耳兵马东偏隙地从其居止既而僧行日至几数百指施锹钁而平基址运竹木而缚屋庐听其指呼无敢怠者守虽闻其服勤如此亦未知果何人也于是延见一二观其能为南闽修仰书记适承命乃与守从容弥日语论英发确古商今逢原左右守复微等伍更有蕴异能者否仰遂告以负大经论者有之博极书史者有之诗词高妙者有之翰墨飘逸者有之其所以未能明彻则佛祖大事因缘而已是以不惮艰险随侍而来得依仁政幸莫大焉守且骇异知其徒皆为法忘躯之士自是于师日益加敬。

　　二十一年辛未

　　师六十三岁居梅州太守遣其子谢纯粹求入道捷径示之以法语八篇作雪堂行禅师语录序祭安抚刘公方明文。

　　二十二年壬申

　　师六十四岁示张观察法语以颂代书寄张圣者贺福圣长老出世答不二居士注金刚经求印证书华心居士杜撰水陆仪文书以颂滑稽敏棕皮归蜀作觉明居士夏志宏画像赞。

　　二十三年癸酉

　　师六十五岁作送黎文晦归龙川序南安岩主画像赞跋雪峰空禅师语录书古寄婺女使君李公献臣书古送立禅人归双林曰空手把锄头油瓮捉泥鳅步行骑水牛纸人火上游人从桥上过猛虎当路坐桥流水不流高峰驾铁舟立禅归到双林寺说与渠侬且罢休妙喜为君重说破咄且莫瞌睡按云卧书云师是年坐间凡有所说则法宏首座录之自大吕申公执政至保宁永禅师四明人得五十五段而罢兴宏遂以老师洋屿众寮榜其间有兄弟参禅不得多是杂毒入心之语取禀而立为杂毒海今刊本名武库者乃绍兴十年春信无言等闻师语古道今聚而成编福清真兄戏以杜预传中武库二字为名及庚午师偶见是集曰其间亦有是我说话何得名为武库以是知武库之名实非师意也。

　　一十四年甲戌

　　师六十六岁太守杨公王休建华严会请为众普说说偈略曰绍兴甲戌上元节自在居士兴善利梅民服化咸欢喜仁风惠泽家家至善哉奇特大因缘不可思议绝伦比上祝吾　皇万万春当与天地相终始示唐彦举觉轩法语以颂代书答归宗华侄长老题圆悟和尚所付楞伽经授鼓山宗逮长老题临济正宗法语跋古塔主语录韦参军以花圃建庵迁师居之。

　　二十五年乙亥

　　师六十七岁正旦临安净空居士陈安常不空居士张处俊各具一百问答遣价求印证师题其后云自问自答自倒自起处俊安常各说道理一人摇头一人摆尾蚊锥铁牛卖弄口觜赏伊胆大来呈妙喜尽令而行埋入地底放过一着各自看取若不放过打出骨髓且道是赏伊罚伊明明向你道尚自不会岂况盖覆将来师自衡迁梅六年之间遐陬远俗靡不从其摄化家绘其像敬事虔肃有若临淮之大士南安岩之定光十二月蒙　恩自便按龙王殿记云二十五年冬
天度清旷权纲独揽　诏有司理冤打还之梅阳梅为南方烟瘴之郡医药绝少多有不及东归者按答经略方公务德书云往岁南迁参随僧行零落瘴乡六十三人义难以忘今之所存于兹无几间或熏炉茗碗必异于众盖不忘南荒朝游夕处之义也按为张县尉普说在梅阳六年受人供养临行庵中所有动使之物尽散与人平昔所收些施利悉用办斋遍请合郡僧道士庶并见任官云。

　　二十六年丙子

　　师六十八岁正月二十一日离梅阳太守邓公酢宾礼委官兵津发居民扶老携幼遮道祖饯眷恋有不胜情者盖其道使之然也取道汀州二月至赣川时无垢居士侍郎张公子韶自横浦蒙　旨守永嘉师维舟俟之用慰契阔既见留连款语遍赏名山留题马祖庵诗云中有奇道人机锋如劈箭谓师也公因以自画像需赞师点笔疾书有贫儿索旧债之句已而联舟东下至庐陵众信请说法于祥符寺作庐陵米价颂次太和游青原分袂于临江之新淦作湖湘之行按无垢赠别诗云相别十七年其间无不有今朝忽相见对面成老丑人生大梦耳是非安足究欲叙惓惓怀老大慵开口公作湖南行我赴永嘉守重别是今日南比又奔走已歃相过盟长沙不宜久邑宰黄公元绶迎师馆于东山寺三月十一日被　旨复僧谢恩升座有青毡本是吾家物今日重还旧日僧珍重圣恩何以报万年松上一枝藤之句示黄元绶如是居士法语云渝川江亭一见心已许之既而来驿舍吐露若合符契自庆验人眼不让古人作黄世永主簿净智庵铭至宜春憩于光孝寺方外道友钱子虚计议请为众说法时丞相和国张公德远居长沙其母秦国夫人问道于师按殿记曰浚窃惟先妣秦国太夫人晚闻道于径山佛日大师得自在无畏法杲有忠君爱物之志非若声闻独觉之私厌生死而乐寂灭也是以浚与之游或者迷惑世纲循利背义排斥己异移怒于师有识者愤之秦国卧疾将亟曰妙喜老师此生无复见也老婆有私恩未报和公凡三走介之宜春趣师之行由是兼程而至秦国捐馆矣和国公语师曰先妣愿供养和尚一年为报德之私今无复得某谨遵遗训师幸少留以九夏之期尽其敬奉一慰先妣之愿二伸人子之心师不可得而辞遂馆于光孝寺之东堂六月却饶州荐福之命以偈遣四专使云万死一生离瘴网前程来日苦无多收拾骨头林下去谁能为众更波波题大沩智禅师语录后示罗孟弼法语七月秦国丧灵归蜀师亦次舟至荆南和公力挽同往师无入蜀意遂作桑梓之行尼慧觉以师顶相求赞故有虽然未即过江东且随觉禅看西蜀之句中书舍人唐公文若字立夫于道自谓有所趣向每闻蜀僧言师有未语已前之验立夫时召赴行在维舟谒师相见次曰莫是子西之后否立夫曰乃大人也师曰尊丈与某昔在无尽府第相从甚久不如公有个无师自得底道理但未吃得径山手里竹篦在立夫乃俯首感叹然后炷香以致谢诚遂连樯而之鄂渚按示太守祠部熊公叔雅法语有云近在渚宫见一破家散宅底汉欲操吾刀入吾室便要杀人放火被妙喜不动干戈即时擒下不必见赃而后知其为贼盖指立夫也又按立夫跋师示熊法语后云径山赃物并案款上纳异时鄂州有一点杂毒入心定却翻案也缚虎须急缓则噬人事不两存要识方便若只旗枪两下又涉廉纤(云云)别后以颂寄师云人皆养子防身老临济生儿不养家三尺竹篦千古令更无一物是生涯武当军节度使李公师颜请说法于府第示徐敦济提刑法语已而下赤壁次临皋望东坡雪堂因作颂曰力将正说分邪说梦到黄州与惠州竹屋数椽容老儿大江千古只东流抵九江太守朱公请说法于能仁寺而以庐山圆通敦请住持三辞而不获因举道颜长老补其处然后解维十月至宣城馆于敬亭山作普明琳禅师真赞谒方外道友太守枢密楼公仲晖作颜简卿简室铭汤承事庆龄庵铭适明州阿育王山专使至准　朝命住持十七日祗受次宁国入山东安存悼往三宿而别十一月渡钱塘由会稽双槐居士郑禹功参议以诗迎师于旅亭有底事病魔浑不染只将正见洗蛮烟之句帅座参政魏公良臣请说法于能仁寺十三日就明州光孝寺开堂十五日入院腊月访天童觉禅师及诸邻峰。

　　二十七年丁丑

　　师六十九岁住育王褁粮问道者万二千指百废并举檀度响从冠于今昔云岩典牛游禅师以颂寄师云五浊海底辗屎猪跃出那边三脚驴铎声既已喧四衢云间腾踏天马驹谛听典牛一句子世上有你何用余于是增修厨屋凿二新泉曰妙喜曰蒙按泉铭略曰育王为浙东大道场地高无水僧众苦之绍兴丙子佛日受请周旋其间令僧广恭穿穴兹地为大池锹锸一施飞泉盆涌知军事秘监姜公见而异之名曰妙喜无垢居士为之铭末句有云谓余未然妙喜其决之师因说偈于其后仍作蒙泉铭曰广利东泉曰蒙源玲珑万窍通声淙淙出无穷良施工不落空铭泉者为谁山僧妙喜翁寺以众多食贫常住伏腊不给陈请海岸闲地仅千顷命工开筑以为南亩费缗钱十万余师率八万四千人结般若胜会人出缗钱余竭衣盂以成岁入用赡斋厨左丞相汤公思退敷奏诏赐其庄名般若六月吊衡阳太守石公彦和于新昌迁佛智禅师塔作正堂辩禅师语录序广福寺钟铭东坡先生画像赞跋文殊道禅师偈颂答枢密楼公仲晖节使曹公功显侍郎曾公吉甫侍郎荣公茂实妙德居士黄公节夫问道书示张晋彦运使罗宗约参议赵师厚观使孙长文通判鲍梦符教授吕舜元机宜郭仲堪知县曾叔迟机宜法语示内都知董德之入道颂作杨岐五世赞黄龙忠道者天童觉禅师二老揖让图赞时有太学上舍生杨麟冠带拜师于堂上垂泣云愿从和尚出家语未讫掷下巾帽袖中出剪刀自落其发师疾呼左右执手问其故乃以实对因摄授之次日上堂云已着槽厂将错就错骑却圣僧不妨快乐龙象蹴踏非驴所作堪笑诸方妄生穿凿休穿凿祥麟只有一只角十二月主天童觉禅师丧。

　　二十八年戊寅

　　师七十岁正月初十日被　旨迁住径山二月二十八日就灵隐寺开堂三月初九日入院坐夏千余众按塔铭师之再住此山道俗钦慕如见其所亲虽老引接后进不少倦一日忽厨屋倾仆盖神龙欲师兴建之始师即挝鼓示众云去岁育王方修了今日径山又倒却云堂大众一时惊只有老僧浑不觉敢问大众因甚不觉岂不见道不哑不聋不做大家公由是广其址以新之重建孚佑王殿及严像设置东坡祠像于殿之右庑示佛照居士郑提干内都知张公一之邓伯寿直殿永宁郡夫人善因法语作王德祖医师荣茂实侍郎方务德侍郎画像赞答苏仁仲提举问道书孙知县擅改金刚经书以颂代书戏答继明长老曰既作虫豸又住鹤鸣如水入水似金博金夜听水流岩下石晓看山起面前云此境此时谁得意(道得末后句则不孤负老僧)九月遣参徒之零陵求孚佑王殿记于丞相张公德远冬行化嘉禾次吴门吊方外道友信安郡王孟公仁仲设无碍会于虎丘以旌平日道义长老灵沼请作佛智裕禅师真赞抵无锡枢密巫公子先而次谓之锡山莲社请说法于南禅寺陈阜卿侍郎撰疏有十七年现居士身不动本来面目几万里漂罗刹国还归旧处风光之句孙尚书仲益为前径山讷老作塔铭讷之嗣法最老请师署名其后由是师致书仲益其答略曰觌顷见佛果于开宝时公道价籍籍满都国矣靖康以还崎岖兵乱偶然不死又罹罪罟流窜岭海仰瞻一世龙象如有仙凡之隔只自愧叹又曰公高风绝麈已出世外而非意之干同逐客放臣迁贬之例正如痴儿搏空捕影只堪一笑耳然佛法遇厄而后奇胜乃见所以化服同异也又曰僧最出所赐书开读三反幸甚过望承欲移舟临贲衰老至惠山旋棹僧伽危坐一塔之中有熟视而不见者一睹天人信有命也又曰自公入吴一佛出世矣侯王而下皆获瞻礼独觌尚未一诣遂无以借口觌方欲上书谢事得请后书疏小间当由临安入山抠衣听法一洗尘陋又曰皇恐大雅侄归依至道曲蒙与进庶几班斤郢斫也讷老塔铭重辱书名其后衰陋有光焉。

　　二十九年己卯

　　师七十一岁正月泛太湖按示徐诚颂曰绍兴己卯正月旦我因持钵入太湖徐诚权摄婆施罗助我敷演此三昧长老元弗迎归翠峰为众说法作雪窦明觉禅帅真赞二月却福州西禅之命三月求退于朝才进表即渡江之四明临安府尹张侍郎偁致书于师其略曰窃闻拂衣禅席再挽莫回翩然清风已趣高驾此固不可以宠利势力迎屈然岂不念　圣天子以公名德之盛增重名山以佛法护行阙幸为小驻以副上意偁职在守上朝命是依谨差衙校陈愈洊布区区万冀深察使张京兆异日为白莲社中人请自兹始矣师即答书四月再归径山上堂有重理旧词连韵唱之语
孝宗皇帝在普安潜藩七月二日遣内都监黄彦节命师就山中举扬般若说偈云大根大器大力量荷担大事不寻常一毛头上通消息遍界明明不覆藏献上上嘉叹之是年重建库院行堂西寮仓院等处作寂室光禅师语录序作维摩示疾九祖伏驮尊者达磨面壁二祖立雪言法华画像赞示徐敦立提刑法语答丞相汤公进之舍人张公安国问道书五月吊无垢居士于海昌作文以祭之六月持钵霅川作端狮子赞示给事刘公行简入道颂莫闰甫法语题曹叔宝忘知轩作道场辩禅师护国远禅师真赞以颂代书寄张钦夫定叟学士冬行化云间作船子和尚赞内翰莫公俦请为众普说于普照寺作三一堂铭跋吕居仁送范司理序薛令人请题嗣法需长老真故有常忆首山好言语新妇骑驴阿家牵之句示昆山张知县法语程咏之运使以无垢居士与三川道人论不愁念起惟怕觉迟颂请师书其后无垢颂曰念是贼子觉是贼魁捶杀贼魁贼子何归堂堂大路惟吾独之越南燕北辽东陇西撒手便到何虑何疑神剑在山锷冷光寒魈夔魍魉莫之敢干此名真觉秦时　轹师说偈曰说觉说念翻背作面无念无觉何处摸索起是谁起觉是谁觉豁开户牖大虚寥廓撒手前行不顾人泰时　轹何时作跋喻弥陀行实记示内都知李公伯和妙圆道人善宝成季恭机宜法语。

　　三十年庚辰

　　师七十二岁三月丞相汤公请说法干灵芝寺以偈送师育王开田次韵曰毛锥子上通消息大胜新开百丈田居士不离香积界老僧赢得日高眠孝宗皇帝居建邸内都监黄彦节侍次诵于妙喜处所授祖师偈心随万境转转处实能幽随流认得性无喜亦无忧上闻之理与神遇欣惬盈怀委内都监访师请升堂遂说偈以献曰豁开顶门眼照彻大千界既作法中王于法得自在上甚嘉纳焉寻复请为众说法亲书妙喜庵三字及制真赞题曰文囿赞真呈妙喜师演成四偈其引曰宗杲伏承文囿至人颁示妙赞大哉言乎而思惟所不能及也宗杲虽不敏演成四章谨缮写上呈伏乞一目而掷之偈见前录示显德居士御带黄公仲威入道颂云空却十方三世去却千非一是目前烜赫光明日用随缘游戏题知省张公宗元随分楼董公德之假山跋上日休龙舒净土文汪养源运使请作维摩居士赞作孙长文画像赞道端禅客端砚铭示法音首座竖刹竿法语以颂送邓子立直殿还都下明长老归长芦作祭超然居士赵表之文冬行化宛陵次当途抵建邺留守尚书韩公仲通率僚属请说法于保宁寺长老昙华请为众普说于钟山嗣法了明迎之苇江少休仆役题吕文靖公影堂遗事次程子山侍讲韵示可升禅人示留守韩公法语作达磨渡芦赞。

　　三十一年辛巳

　　师七十三岁正月舟次仪真太守徐公敦立请说法于天宁寺适州学文宣王殿建造未圆学徒告师有以成就师以说法施利二十万而助之次日复携轴求书法语以为引导故有葫芦必竟遭藤缠之句至京口谒刘公信叔太尉访吴傅朋郎中请书法宝轮藏四字游浮玉次海门作梦庵信禅师真赞金坛谒参政汤公致远溧阳访方外道友刘季高侍郎取道荆溪而归跋顾凯之所画维摩像四月谢事径山五月初一遂所请知省李公伯和施钱重建明月堂为师佚老之居秋往受业庆忏轮藏按行记妙喜老师辛巳夏谢事径山得请于朝九月之山东历阳张孝祥自宣城来致敬请法要而别施衣盂重建选佛堂作钱处和侍郎赞。

　　三十二年壬午

　　师七十四岁居明月堂虽老而益健以法求人接物为己任学徒益亲贤搢绅为道而至者无虚日二月之金陵谒丞相都督张公德远按塔铭曰师虽方外士义笃君亲每及时事爱君忧时见之词气晚自径山来秣陵见某言先人不幸无后某之责愿乞一给使名藉公重庶有肯就者某为恻然兴叹遂奏其族弟道源奉师亲后
孝宗皇帝即位之九月　诏师问佛法大意适师卧疾　特赐大慧禅师号以为褒宠二十八日受命以颂谢招讨李公显忠施观音像作祭荣侍郎文。

　　孝宗皇帝隆兴元年癸未

　　师七十五岁正旦作郑禹功双槐堂记三月闻王师凯旋作偈曰氛埃一扫荡然空百二山河在掌中世出世间俱了了当阳不昧主人公出衣盂命阖山清众阅华严经七百余部用祝
两宫圣寿保国康民六月之宁国上冢葺治七月初一日还山　上复取向所赐　宸翰以　御宝识之曰赐大慧十二日师已示微恙大众力请说法于千僧阁以为末后垂训师委曲付嘱老僧来日无多汝等侍吾之久宜各随所缘以佛法为念莫负初志实吾所愿其语恳励至切于时众皆悲感十四日夜有大星陨于寝室之后流光有声师闻微笑曰吾将行矣八月初二日凌晨法鼓震裂初九日薄暮学徒识师无意于世环拥寝室师以手摇曳曰吾翌日始行矣至五鼓亲书遗奏曰臣宗杲深荷　圣恩臣今年已衰遂辞　圣世伏愿陛下为天下生灵保卫　圣躬力致太平末光佛法臣宗杲上奏及作丞相张公德远书以端石砚寄别丞相汤公进之以外护吾宗为嘱仍书委曲以示参徒曰吾殁之后丛林自有常典切不可过仪小师不得披麻戴孝恸哭过情恐混世俗所蓄书画老僧平日至爱道友彦光各送一本庶以表意口授委曲付诸嗣法云吾自夏及秋不美饮食虽无甚疾苦而幻体日见羸劣盖世缘止于此也汝既应缘一方宜更坚持愿力以报佛祖深恩是吾之望临行以数语为别各宜悉及了贤等请偈师厉声曰无偈便死不得也众告既切不得已而书付了贤呈大众云生也只恁么死也只恁么有偈与无偈是甚么热大投笔就寝吉祥而逝按主丧事临安府察判罗公公旦祭文曰法鼓晨裂流星夜坠剡尺纸以上奏即吉祥而飙逝度门弟子净初等八十四人嗣法自教忠弥光西禅鼎需东禅思岳荐福悟本能仁祖元东林道颜西禅守净育王遵璞开善道谦伊山冲密沩山法宝雪峰慧日禅师蕴闻净居妙道资寿妙总明因慧照而次数过百十星分棋布列刹相望皆其的子亲孙潜通密证匿耀韬光唯恐有闻于世者殆不可胜数士大夫恪诚扣道亲有契证如参政李公邴侍郎曾公开侍郎张公九成吏部郎中蔡公枢给事中江公安常提刑吴公伟明给事中冯公楫中书舍人吕公本中参政刘公大中直宝文阁刘公子羽中书舍人唐公文若御带黄公彦节兵部郎中孙公大雅编修黄公文昌楞伽居士郑昂秦国夫人计氏法真幻住道人智常超宗道人普觉抠衣与列佩服法言如内翰汪公藻参政李公光枢密富公直柔侍郎刘公岑侍郎曾公几侍郎徐公林枢密楼公照尚书汪公应辰左丞相汤公思退侍郎方公滋提举李公琛侍郎荣公薿尚书韩公仲通内都知昭庆军承宣使董公仲永成州团练使李公存约安庆军承宣使张公去为开府保信军节度使曹公勋中书舍人张公孝祥御带宁远军节度使黄公仲威直殿邓公靖无住居士袁祖岩其余空而往实而归者众矣是月二十日众以全身葬于明月堂之后申明于朝以所居为庵仍建层阁奉安宸翰按丞相汤公书云禅师道德
圣上所慕易庵建阁计皆得可塔名师号当为奏知按塔铭曰隆兴元年八月十日大慧禅师示寂于径山明月堂
皇帝闻之嗟惜诏以明月堂为妙喜庵赐谥普觉塔名宝光其徒以全身葬于庵之后卒被光宠表之无穷诚有以自致也所赐　御书建阁藏于庵与兹山不磨矣其八处九会升堂语要普说小参赞偈机缘长笺法语无虑数十万言参徒道印编为六十卷奉置于庵宗琏昙密惟禋宗演净智居士黄文昌裒其纲要离为五册刊行于世蒙　诏赐入大藏同圣教以永其传师之爱人及物等之以慈怒骂嬉笑得之天真机辩迅雷霆语言灿星斗具大眼目擒纵自如破诸方之异解死学者之偷心必令实证实悟得大自在而后已所以始从分圆悟半座至于数领庵园一住鄮峰两坐双径奔走天下奇衲悦服名公巨儒如优昙花一现于世以至上达　天听感动宸衷特垂衷语之褒旌以徽名之宠奎章宝墨云汉昭回佛日重光真风普被其所摄化倾仓倒廪唾玉挥金诚心乐施唯恐其后而师喜济惠随得随与况于细行毫发无亏虽迁遐裔龙象拥随忍死不弃及其示寂如失恃怙龙神为之戴白(龙王圣属出现彩亭之上举众见其冠白)鸟兽为之哀号贤士大夫写词致哀动逾百数此皆法雨之所润恩人利物之大凡也若其荷佛祖重任恢临济正宗号令人天指呼凡圣殆非笔舌所能纪今以平生出处大略列岁月而编次及前后之所闻见敬录其实以为万世标准云。

　　大慧普觉禅师年谱终

　　大慧先师示现七十五年言行出处章章可法咏老集为年谱刊行于世有补来学但其间不能无误脱(宗演)顷在众时每览之辄为嗟惜后得江西莹云卧书亹亹讥其阙失与昔所闻果若符契逮开禧乙丑青山无事始获校订删入六十余处粗得无差噫云卧侍师于衡梅可谓亲闻饫见与育王双径之会舍拙陋存亦无几今若不正之则是非之辩不息由今而后学者阅绎无疑奋烈丈夫志追跨前作临济坠地之绪庶可起焉若真具大阐提火此书可也或未然毋忽龟鉴。

　　住华藏比丘宗演百拜敬书

　　嘉兴包柽芳施银拾两刻年谱壹卷
