嘉兴大藏经　古林如禅师语录


　　古林禅师像


　　　　　皇图巩固帝道遐昌
　　　佛日增辉法轮常转

　　古林禅师语录序

　　吾佛说法四十九年未曾道只字诸祖出广长舌遍覆阎浮国土语句如云盖过量人建牙竖纛各辟乾坤不可以轨则求也古林和尚秉吹毛剑独步大方一言半句珠圆玉润沾着毒气足以断人命根其纵横自在悉从自己胸襟流出不惟不效诸方簇锦攒花并不向佛祖喉下取气诚闇室之宝炬迷津之慈航也师为竹庵和尚真子机契最湥开法吴门之莲华寺道眼圆明钳锤妙密洵足振兴车溪金明之法道而有光于断桥矣门人集其语录问序于余余合掌曰何必矢上加尖以涂糊吾师乎虽然师之有语师之已形者也语之有录语之已见者也已形已见者可以言知未形未见者不可以名求则所谓语录者果安在乎学者不为语言文字所瞒则酬恩有地矣。

　　康熙癸丑仲春秀水罗真性敬书

　　古林如禅师语录序


　　古林如禅师语录目次像赞序启传卷一上堂卷二小参示众卷三拈古颂古卷四机缘六问像赞行实杂着佛事

　　自题

者个村僧神头鬼脸手执白拂遭他捡点生平吐胆倾心换却时人双眼纵有丹青画得来舌上风雷如电卷

　　附刻金明师翁赞

纵目皆诗谱条条似古风秋林看不厌独坐小轩中

　　辛亥秋蠡湖进老人手书

　　永正老和尚赞

水心洛洛铁骨苍苍振娄东之新令挽济北之颓纲挥玉麈天魔胆丧握金篦佛祖辉煌大座道场九会趋蹡龙象诸方呜呼莫道余舌头太短实赞之玉出昆岗

　　壬子春濮溪元老僧书

　　继老和尚赞

云彩正秋舒琅签响石渠名山富仙迹太史待藏书天马嘶偏壮霜钟韵有余平生霄汉志应袛古人如

　　为古侄禅师　　　　　　灵岩储稿

　　素岩和尚赞

古寺碧天舒湖山映水渠莲开唐代瑞石勒竺坟书近睹芳丛振重兴惠业余颓宗今有赖法社自如如

　　楚山真智草

　　东崖和尚赞

范蠡湖头奕世雄儿孙济济展家风藕庵授受无多子倒卓乌藤吼象龙

　　龙崖真璨草

　　山容和尚赞

至境难言物不迁帝青珠网岂常县幻花灭处檀风动垢面清时佛眼旋摩竭令行亲嫡骨灵山话在旧因缘刹竿今日重扶起庆喜当年有法传

　　大石法弟元升具

　　自培尊宿赞

开疆辟土五叶联镖太湖波阔纳百川潮目视云汉相国裔表坐震颓纲谁犯秋毫咄活泼泼如盘珠走明历历亘赫光曒孤迥迥如峰卓朔峭巍巍志若凌霄

　　香梵阁心德题

　　古林如禅师传

　　师名机如号古林松江上海县　钦赐乐寿堂潘相国之裔孙也父号济寰笃行诚实似上古人母沈贤德徽音著于亲族闾里奉长斋信心佛果崇祯壬申年午月之三日诞生师临产母夜梦手摘莲华一朵顷之即结实清香馥郁自异觉遂生师师自为儿嬉戏时性好念佛恶食腥血之食及延传训读颖悟超群年将冠父母继丧师奉柩合葬祖茔遂矢志出家亲族阻留者云集堂中师志决不能强乃将父遗赀悉散之贫族临行而誓曰吾不得踪迹源头为善知识不复寓形宇宙间矣遂飘然而去略无回顾若潜蛟之离幽壑而鲸鳌之纵大海洋洋自得也族党咸叹曰异哉若子母氏之梦意在斯乎时顺治庚寅岁大士诞日即拜投唯一禅师取字道雄晨夕苦行参究焚修越一载自玉峰至流庆庵参二隐和尚遂披剃名机灵亲炙久之继往浙中遍叩诸方尊宿追寻话头所至莫不敬契壬寅岁返鹿城选佛场礼参性空和尚乙巳至法轮受具后参娄东藕庵和尚问答间水乳相合遂付衣拂更名机如号古林盖丁未年事也师得法后益兢兢守道韫椟多年戊申春玉峰绅士请住华藏寺师不受退隐嘉禾之金明纂刻佛祖世谱等录于是嘉禾绅士以濮溪永正禅院请师复辞旋飞锡吴门遇古灯和尚谓师曰公得法藕庵多年连不受请甘踄历诸方拄杖子无太劳耶师曰藕下儿孙有莲自发应节顺时许多活泼迨庚戌小春吴郡浒关西金墅镇莲华禅院席虚山主赵居士子渐仰师高风偕阖郡绅衿本镇善士具书公请师乃抚杖而笑曰栽藕多时始见莲耶能无愧乎因就请院本唐朝敕建古刹岁久蔓荒颓废殆尽树干穿檐藓苔生壁见者莫不蹙额寒心而师则情致悠然了不介意晨经暮课琅琅钟磬声无少间也且复躬耕陇亩戴笠披蓑刈草为炊磨麸为食又未尝以清澹为怀勤作为劳也如是者十年大殿鼎新佛像整容前后金彩霞光灿然夺目大非曩日境界此可以征师之高道隆德有以格龙天而信檀那也虽然师生平所重正不徒是夫固有独得至诣足以绍佛祖而觉愚蒙者又岂余小子寡闻肤见所能揄扬其万一哉庚申春师编刻本师藕庵老和尚语录以酬嗣法志愿余小子辈因亦恳师平日语编为四卷同梓以传师春秋方富精思锐志将来益广慈悲心奋勇猛力所以雨露寰区甄陶学者正无可量敬述其已然者为余小子辈之模范云。

　　时
康熙十九年庚申岁仲春朔弟子全素

　　　　　　　　　　　　　　　全威
　　　　　　　　　　　　　全学
　　　　　　　　　　　　　全荣等稽首拜撰

　　金墅镇文学檀越山主公启

　　伏以鹫峰直指一灯普照于九垓少室亲承五叶流辉于亘古肯堂肯构代有哲人尽善尽美必推宗匠恭惟古林大和尚座下断桥正传藕庵嫡子钟瑞气于娄东蜚嘉声于浙右揭开普明鸳老之生面播扬金明介祖之徽猷三千龙象随高躅正合乘时万里香云拥法幢讵宜久晦兹有莲华禅刹实惟古宿道场建立宗旨压倒诸方今兹大和尚丕振家风扶起旧案璧合珠连绍箕裘于同室超凡越格震狮吼于遐方某等夙向鸿仪渴瞻猊旆雷轰电掣得尝九转之丹草偃风行顿脱三生之罥用勒俚笺伫延玉趾伏愿高提祖印威风凛而狐犴全消丕展洪炉手段辣而皮肤尽脱将见大匠之门鲜曲木三草二树而法雨均沾震雷之下无蛰虫此界彼疆而光风一片某等临启曷胜景切之至。

　　法末张　隽　赵士毅　赵士逵　凌安国

　　　　秦　美　赵士伟　黄日起　何一龙
　　赵士弘　徐　章　赵士侠　苏宜生
　　秦嘉斌　程学周　赵　羽　赵士选
　　惠德敷　汪道忠　惠　和　赵瑾同顿首拜

　　苏州阖郡大护法公启

　　伏以一华拈起揭开古佛家风只履携归直示西来秘旨五叶联镳于震旦一宗杰峙于滹沱时节既至法道攸彰恭惟古林大和尚座下钟英泖水毓秀娄江乘愿力以再来历诸方而咸仰亲承藕庵衍老之记莂执侍蠡湖介祖之维虔断桥调古风高赤身担荷车溪流长源远独力仔肩鹿城诸刹每虚席以殷勤槜李名蓝咸捧幡而望切师方力行古道为法忘身意将振起颓纲潜踪苦志顾祖印既已高提而龙天自难盖覆入廛垂方便原系从上风规宝筏渡迷津未有长行不住惟兹莲华禅院吾吴首刹尊宿古乡领一郡关镇之瑞气作诸方云水之津梁烹佛炼祖于前钦承古德开法阐宗于后端赖吾师盖既烜赫于当时尤望显扬于今日某等久仪道范佩切皈诚怀瓣香而趋会下勒谫语以表微忱伏愿俯鉴凡情慨驰法旆运超方之手眼驱犴剿狐用本分之钳锤利生接物天龙窥伺无门圣凡乞命有分将见鸳湖嫡派道风遍播寰区蠡水真传法乳长流永古某等临启可胜翘切之至谨启。

　　　法弟李　模　范　周　缪　彤

　　　　　彭　珑　尤　侗　沈世奕
　　　徐干学　徐秉义　徐元文
　　　申　穟　李　楷　朱　云
　　　周茂兰　蒋　埴　陆在新等同顿首拜

　　古林如禅师语录卷一

　　侍者(全威全涌)等记录

　　住苏州府金墅镇莲华禅寺

　　康熙庚戌仲冬朔旦入院。

　　山门重整人天路打开方便门欲明安乐处须向这里入拽拄杖竟进。

　　佛殿古来不着求心光净无碍两眼对两眼常礼如自在展大具拜。

　　伽蓝灵聪显赫辅国护僧一呼百诺速报分明插香祖堂四七二三口带雌黄何故插香云昔从五凤楼前过不解思惟坐太平。

　　据室拈拄杖云竖穷三际横遍十方圣凡相见吃棒有分何故卓一卓云律令森严。

　　诸大檀护山主耆宿众等寻恳上堂师至座前拈疏云人天眼目佛祖纲维檀护金汤衲僧法标汝等普闻也须剖露宣毕指法座云这曲木录床巍巍堂堂龙天推出贵在承当喝一喝便升座遂拈香云此一瓣香乾坤至大万德以仁炳向宝炉端为祝延
今上皇帝圣寿无疆万万岁钦愿垂裳治国海晏河清八方共沐尧风四表同遵舜化次拈香云此一瓣香调和鼎鼐位列三台炳向宝炉奉为
满朝文武合国勋戚当道尊官绅衿文学远近檀那护法山主合寺耆宿伏愿生生受灵山记莂世世端秉帝心复拈香云此一瓣香忒煞分明天然贵胤把住关津不通凡圣炳向宝炉专为供养传临济正宗三十二世住娄江藕庵堂上法华老人本师和尚用酬法乳敛衣就座永宁白椎云法筵龙象众当观第一义师云若论第一义谛非言句所及还有向山僧未出方丈时荐得者出众相见僧问水壶影鉴旧日风规癖扫烟霞还成窠臼即今条令斩新一句如何举唱师云太湖三万六千顷进云恁么风前不露彩句后绝踪由师云叠叠青山插远村进云心心相对眼眼相觑云门道庵内人不知庵外事因甚乾峰呵呵大笑师云快便难逢进云莲华堂上果与不同师云合取口好乃云古殿洞开明辉杲日坐振颓纲承谁妙力蓦竖拂子云者便是佛佛授手祖祖相传底一段大事山僧自丁未年间劈头撞着这老汉一拶直得脱体无私一肩担荷今因业风吹至莲华承诸檀护延请住持奈何时不可缓义弗敢辞对众分明举扬去也把住也灵光独耀放行也头正尾正且问大众即今还是放行耶把住耶遂挥拂云寒焰发辉充宇宙从教匝地涌莲华(谢辞不录)。

　　复举净慈断桥伦祖上堂云德山低头夹山点头俱胝竖起手指头玄妙　破脚指头拈拄杖云都来不出山僧拄杖头何以见得卓一卓云一叶落天下秋师云当堂不正坐那赴两头机若非具透关眼焉能辨其缁素呈拂子云者一队老古锥今日被莲华一串穿却了也为甚如是一朝权在手便把令来行卓拄杖一下复结椎云谛观法王法法王法如是便下座。

　　当晚小参娑婆世界以音声为佛事香积世界以香饭为佛事金明师翁以破院为佛事莲华则不然以行门为佛事何故拈香择火堂前解打禾山鼓紧峭草鞋大家同入云门普搬石运土发机须用千钧弩阿呵呵大地原来无寸土便归方丈。

　　新春上堂挥拂云春山青叠叠春水缘滔滔灵禽解语万物同条才子佳人休作景会松冈苔径且漫峥嵘莲花一向内不放出外不放入坐断乾坤又作么生解嘲良久云浮云散尽红轮曜古木参天月挂梢拽拄杖下座。

　　元旦上堂祝
圣毕拈拂子作吹笙势云一曲翻来格调新梅花枝上报先春莲华有句超群象历日无私降紫宸拂一拂云挥断七十二峰倾秋倒喝一喝云喝退三万六千水逆流何故丈夫各有冲霄志岂向他人行处行便下座。

　　四月八日上堂举世尊降生时一手指天一手指地周行七步目顾四方乃曰天上天下唯我独尊古今批判者竟不顾世尊性命祇要各出手眼殊不知救得虾蟆死了蛇大众且喜旧案新翻还识释迦老祖娘生面目么竖拂子云钩头有饵惯钓鲲鲸把住封疆浑身卖悄复挥下座。

　　中秋修建大殿落成华严经期圆满众信胜集请上堂师云法无定相遇缘即宗古迹重光亦须时节此寺自唐朝刘公夫妇舍宅以来千有余年复得赵居士合家善眷捐资修葺兹当圆成之日众善信恭命山僧举扬大法以为庆贺直得森罗起舞万象点头虚空合掌大地和南三世诸佛神通自在以智慧光明威德充满而令青莲华藏菩萨住佛无畏入佛法界一一庄严一一具足汝等诸人还信得及么若信得及此处于青莲华藏世界无二无别现前诸善男子善女人与彼土诸大菩萨无二无别昔日刘公今时赵老亦无二无别其或未然更听一偈莲华复现度人舟尽入如来性海游天香到处秋光好直蹈毗卢最上头卓拄杖喝一喝下座。

　　上堂举雪峰因僧来参峰问甚处来僧云浙中峰云船来陆来僧云二途俱不涉峰云怎得到这里僧云有甚么隔碍峰即打趁出僧后十年再来峰云从甚处来僧云湖南峰云湖南与此间相去多少僧云不隔峰举拂云还隔这个么僧云若隔怎得到这里峰亦打出僧住庵后每见人必骂雪峰同行闻特去相访遂问你因甚骂雪峰这僧举前两段因缘同行痛骂与伊点破这僧遂悲泣每于中夜焚香望雪峰礼拜师云雪峰与么为人但有杀人剑无活人刀那同行点破矢上加尖漏逗不少这僧当时骂而今哭两头三面自起自倒莲花今日据款结案各与三十拄杖何故聻剑为不平离宝匣药因救病出金瓶便下座。

　　佛诞日开光赵山主室人吴氏法名全元请上堂扑面熏风四月天黄莺啼出柳枝烟座下若有英灵客何必山僧费口涎竖拂子云今朝初八圣诞节我佛出头便饶舌叵耐旁观恶水浇这点光明无间歇赵氏全元请举扬拔尽诸人眼中楔时雨纷纷正令提个事明明难辨别休辨别香烟堆里金凤飞红炬光中玉龙抉高声召众云诸人还见么遂掷下拂子复举南泉和尚云王老师自小养一头水牯牛拟向溪东牧未免犯他国王水草拟向溪西牧未免犯他国王水草不如随分纳些些师云王老师恁般提唱固是可嘉未免犯他国王水草争如莲华日用拖犁耙拽将松冈下八角井边一片田地翻来覆去夏种秋收脱粟香糜快乐自在岂不胜他王老师一头地众中倘有个汉出来道和尚是甚么心行卓拄杖云你也出者圈缋不得呵呵大笑下座。

　　上堂举凌行婆问浮杯尽力道不得底句分付阿谁杯云浮杯无剩语婆云未到浮杯不妨疑着杯云更有长处不妨拈出婆敛手哭云苍天中更添怨苦杯无语婆云语不知偏正理不识倒邪为人则祸生后僧举南泉泉云苦哉浮杯被这老婆推折一上婆闻得笑云王老师犹少机关在时有幽州澄一禅客诣婆乃问南泉为甚少机关婆哭云可悲可痛澄罔措婆云会么澄合掌而立婆云伎死禅和如麻似粟后澄一举似赵州州云我若见这臭老婆问教伊口哑一云未审和尚作么生问伊州便打一云为甚却打某甲州云似这般伎死禅和不打更待何时婆闻云赵州合吃婆手中棒州闻哭云可悲可痛婆闻叹云赵州眼光烁破四天下州闻令人去问如何是赵州眼婆竖起拳僧回举似赵州州乃有颂与婆云当机觌面提觌面当机疾报尔凌行婆哭声何得失婆有颂答云哭声师已晓已晓复谁知当时摩竭令几丧目前机师云这婆子将此一问直得放火烧山总成妖怪浮杯虽则谦恭益逊不无闭门种火南泉一语也似火上添油赵州救火看楼打楼若无澄一焦头烂额如何圆得此案还有息火者么良久云轮得自己赢得他人掷拄杖下座。

　　因吴氏全元送法衣上堂师举衣云华顶家声远车溪法脉长鸳湖流此地莲花遍界香昔者龙女献珠世尊纳受即证菩提今日全元供衣山僧承受且道是同是别良久搭衣云体段分爻象罗纹挂福田便下座。

　　上堂拈拄杖云有物先天地无形本寂寥能为万象主不逐四时凋复卓一卓云唤则拄杖子则触不唤作拄杖子则背诸人试捡点看若是随阴阳消长寒暑变迁总属枝上牵枝蔓上引蔓莫为汝等打葛藤去也蓦卓杖云鸳鸯绣出从君看不把金针度与人下座。

　　端阳上堂今朝五月五便是端阳节咒水与书符赤口尽消灭别别艾虎龙舟最亲切莲华更有一句子不向诸人说且道那一句良久云角黍大如锥榴花红映月下座。

　　观音圣诞众设供请上堂雀噪鸦鸣尽入观音妙里水流风动无非佛祖真机若将耳听瞎却诸人眼若将眼觑塞却诸人耳不见云门道闻声悟道见色明心观音菩萨将钱买胡饼放下手来却是馒头又作么生庆赞击拂子云普门示现神通力海晏河清一并收下座。

　　上金明寺介庵先老和尚供师云范蠡湖头建法幢立宗旨四海之内无不共闻到今撒手敢献香糜仰企师翁先老和尚本无生灭岂有去来祗如末后垂恩一句又作么生遂插香云大法痛心难话会儿孙到此亦观瞻展具礼拜。
嘉兴大藏经　古林如禅师语录


　　古林如禅师语录卷二

　　侍者(全胜全荣)等记录

　　住苏州府金墅镇莲华禅寺

　　晚参举一初老和尚永正开法时昔断大师为侍者问灵云自从一见桃花后直到如今更不疑为甚玄沙道敢保老兄未彻在尚曰直不藏曲断云未审彻底人分上如何受用尚曰饥来吃饭倦时打眠师云问得也当答得也奇诸兄弟且道他父子有何长处众下语俱不契师自代云敲唱风流闲卖弄调龙驭象镇东溪。

　　小参竖拄杖云亘古亘今恒不昧一回举起一回新诸兄弟欲识佛性义当观时节因缘时节若至其理自彰如何是自彰底道理聻九九八十一犁耙一齐出于此会得便能高超物外独步大方其或未然急将本参话头在三条椽下七尺单前猛力参究刻刻提撕直须究到无可奈何处忽然打失鼻孔　元来在这里信知方丈为众助喜何故鸳鸯绣出丁香结珍重诸君着眼看便起。

　　小参举金明师翁径山雪峤大师上堂翁白推竟雪喝一喝下座有僧请益翁翁乃拈偈示之师云这两个老汉直教人疑着检点将来也是焦砖打着连底冻设有问莲花只向他道吕望六韬黄公三略诸仁者于此会得同一鼻孔出气若未委更听一偈椎喝雄雄势已彰诸方知有绝商量彼此和盘亲掷出至今馥馥有余香。

　　因事小参挥拂子云大凡僧家赤心片片见义勇为须要法法上明头头上显刚柔相济权实相应出语不虚发发则中的不中的是语渗漏更若话过头大难收拾抱道高流贵在默然即此一默可证无诤三昧一行三昧自受用三昧不妨于此土他方不论是幻非幻智慧无明随机方便拔济群迷不见永嘉大师道无明实性即佛性幻化空身即法身金明师翁云诸佛出世入世皆得无诤三昧引导众生诸祖以心印心尽契无生之旨接续慧命若总与么彼此人我商量佛祖正脉岂到今日耶诸兄弟以此观之大须仔细贵要真操实履到这田地方得自由有分以警将来各各珍重。

　　祈晴小参师以拂子打圆相召众云会么万里不挂片云日面月面皎洁林间光明顿现大地山河气自苏莲华不必多饶舌挥拂子下座。

　　小参举保宁勇上堂风鸣条雨破块晚来枕上莺声碎虾蟆蚯蚓一时鸣妙德空生都不会都不会三个成群四个作队窈窈窕窕飘飘飖飖向前村后村折得梨花李花一佩两佩师云保宁老汉提唱宗旨大有风流儒雅意句尖新未免落在声色情见衲僧向上巴鼻未可得在众中若有透声色情见衲僧出来山僧拄杖相见一僧才出礼拜师云三十棒且待别时来便下座。

　　本寺护法徐文儒居士生忌孝子志宁请师对灵小参师云夫子行道齐家治国理贯古今吾佛说法广度众生转凡成圣惟文儒檀护生耶榴火炎炎猿啼由顶胸藏锦绣目极群书正在山僧丈室和泥合水有话未终谁知撩起便行熏风拂拂鹤唳吴山惜乎你五十六年一场好梦即今到此还醒么若也醒得闹市红尘无非极乐天涯海角尽是莲邦且道他后嗣一句如何话会以拂子打○相云日照长流千涧水风调果熟万山红。

　　元旦千佛忏期小参问慢提向上且道三千诸佛居何国土师云展两手琉璃殿内进云恁么则个个沾恩去人人脚下稳师云布心胆玛瑙街前进云祝
圣裕民一句又作么生师云干戈永息邦家乐豆麦禾苗胜旧年僧礼拜云谢师答话师云逢人切莫错举乃云问答须知玄要临机显发纵擒料拣照用齐施方能光扬佛祖超脱死生即今四众临筵各各归家活计如何施设以拄杖作[○@牛]云若在山僧拄杖头边得者消息去不惟衲僧了悟心宗邦家亦且镇治儒生及第农植全收工艺精良经商倍利丝毫功不浪施卓一卓云八十翁翁入场屋真诚不是小儿嬉示众个事分明要说便说触着磕着要歇便歇黄鹂上树一枝花白鹭下田千点雪别别大地山河太饶舌顾左右云且道说个甚么喝一喝遂起身归丈室因事示众继迹名蓝八载余龙天神护赖相栖殿堂佛像檀那力山主虔心众尽依莫谓山僧重举示调达苗裔伥瞋痴平地风波还自悉百般技量总成虚八万四千他自造病眼空花见魈鬾即今据证万别坐断千差一句又作么生遂作此相云明得个中玄要处神通妙法不思议。

　　示众举孚上座因鼓山赴大王请雪峰门送回至法堂曰一只圣箭直射九重城里去也孚云是伊未在峰曰渠是彻底人孚云若不信待某甲去勘过遂至中路便问师兄向甚么处去山云九重城里去孚云遇三军围绕时如何山云他家自有通霄路孚云恁么则离宫失殿去也山云何处不称尊孚拂袖便回峰问如何孚云好只圣箭中路折却了也遂举前话峰乃曰奴渠语在孚云老冻侬犹有乡情在师云雪峰画蛇添足孚上座平地兴波鼓山虽是小勇大敌正眼观来略较一筹若问莲华三军围绕时如何声未绝劈脊便打何故圣箭话行便下座。

　　示众举普明和尚时将永明偈问云峰钧和尚云化人问幻士谷响答泉声欲达吾宗旨泥牛水上行意旨如何钧云梦眼见空花明云空花事作么生钧云莫将耳听明又问临济祖翁有一句子你作么生道钧便喝明便打钧又喝明又打钧礼拜明云元来是瞎驴子钧拂袖便出师云普明有拔山举鼎手段云峰具定乾坤底眼目只是话作两端各与三十拄杖何故棒头敲出虚空髓遍界英风吹脑疼珍重下座。

　　示众举金明进和尚问藕庵衍和尚殃崛产难因缘你作么生庵作呱呱声明云是男是女庵珍重作礼明便打师云金明意兴未阑抛纶掷钓藕庵脑门着地河汉星辉顾左右拍几云会么从空放出擒犀手蓦地掀翻海岳来竟下座。

　　示众举藕庵和尚因雷雨夜坐僧问如何是真法庵云檐声未断连宵雨电影还催后夜雷僧有省师云若道者僧悟去入地狱如箭射若道者僧不悟去亦入地狱如箭射何故聻滴破髑髅浸烂鼻孔便起。

　　上三塔主峰老和尚供师云一泓蠡水派接龙渊波扬四海白浪滔天挽颓风于旧日雷奔电闪整条令于金明攫雾拏烟即今端坐窣堵波一句如何为人直截良久云忆昔当年留别意痛肠寸裂为谁宣展具礼拜。

　　上藕庵先老和尚供师拈香云朔风括耳度寒江一片水心叩影堂法幢倾落霜天月难把衷肠家丑扬堪羡生平书藏典见多宝塔自安藏今日炉中方见胆焦螟眼里绣鸳鸯展具拜。

　　除夕示众云诸方热闹摘叶寻枝高搭松棚围炉柮榾争如得者里冷澹直截薄披明月细切清风任汝横咬竖嚼忽然咬着始信莲华太为人一时肝胆尽皆倾。

　　示众春色纷纷花满枝黄莺啼切柳垂丝见义勇为豪气爽方名出格丈夫儿。

　　示众汾阳纸陌散闲神叶县泼水验新到二老如斯振祖纲拍盲向汝痴禅道莲华炊饭待高流活煮清泉款新到你不我兮主即宾博饭栽田声浩浩。

　　示众云出家切须真心学道莫先躲懒偷闲事事实行到底件件方便周旋弄巧定然成拙虚头诈诡觑破何颜硬强不能迁善噬脐那值半钱诸人若还不信请看果报昭然。

　　重阳示众九月九日重阳节金风飒飒飞红叶篱菊凌霜吐晚馨林下禅和甘抱拙笑他世俗插茱萸何似莲华更饶舌别别太湖波底捞明月。

　　小参举僧问云峰如何是心地法门峰云不从人得僧云不从人得时如何峰云此去衡阳不远大慧云云门即不然如何是心地法门不从人得不从人得时如何看脚下师云二老汉恁么提持大似之乎者也未为直截在若问莲华如何是心地法门不从人得不从人得时如何劈脊便棒免教伊随处着倒。

　　端午小参僧问如何是莲华境师云湖光山色秀闹市接溪桥进云如何是境中人师云丫角健儿骑艾虎破蓑渔子网鲜鳞进云人境已蒙师指示向上宗乘事若何师竖拄杖云会么僧礼拜师便打乃云年年五月五处处贴灵符健儿骑艾虎醽醁泛菖蒲当门书大吉随例斩妖魔妖魔风愈炽狂见总懡　召众云且道具甚么作略得妖魔平复去喝一喝云若有个汉出来道不书大吉不贴灵符百怪殄灭白舌消磨百草头信手拈来是药便能兴波作浪不向死水浸杀似三闾大夫是即是争奈莲华门下正好吃棒在何故聻复喝云座中自有江南客休向尊前唱鹧鸪便下座。

　　小参举马祖因僧问离四句绝百非请师直指西来意祖云吾今日劳倦不能为汝说问取智藏去僧问藏藏曰何不问和尚僧曰和尚教来问藏曰我今日头痛不能为汝说问取海兄去僧问海海曰我到者里却不会僧乃举似祖祖曰藏头白海头黑师云马祖父父子子虽然逼到水尽山穷各各原有转身吐气争奈者僧将登九仞止欠一步却被他哄得东走西奔又添说白道黑换却眼睛要且西来意总未会在若有人问莲华离四句绝百非请师直指西来意但云今日不答话免使劳倦头痛。

　　至节示众小春才过又隆冬时序频催岂定踪诸仁欲觅根源处霜飞叶落在其中。
嘉兴大藏经　古林如禅师语录


　　古林如禅师语录卷三

　　侍者(全圆全法)等记录

　　拈古

　　般若多罗尊者路行次或有人问汝行何急尊者曰汝行何慢又问汝姓甚么尊者曰与汝同姓或凡或圣人莫可知。

　　师云可怪尊者大路不行却向草窠里辊。

　　玄沙因镜清问学人乍入丛林乞师指个入路沙曰还闻偃溪水声么曰闻沙曰从这里入清有省径山杲云若要得个入路直须离却者里。

　　师云得个入路许他镜清更进一程还须妙喜然望堂奥总未得在。

　　杭州径山无幻性冲禅师因编无趣录归趣云子一向做得个甚么山云性冲买得一段田收得原本契书请和尚佥押乃将录呈上趣接得云者个是我底你底聻山云和尚莫挽夺行市趣掷下录本山便出。

　　师云我若作径山待他道者个是我底你底聻便与作礼云今日念和尚老大。

　　慈明和尚每室中以水一盆上一口剑下着一緉草鞋膝上按拄杖凡有僧入门便指才拟议便棒。

　　师云作家勘辨互逞机权其间一着另有可观莲华若见这老汉仗剑挥盆便出还有不甘者么试甄别看。

　　雪峰敲老观和尚门观云谁峰云凤皇儿观云作什么峰云来啖老观观开门扭住云道道峰拟议观托开闭门峰后住庵示众云我当时若入得老观门你者一队噇酒糟汉向甚么处摸索。

　　师云大小老观据令而行雪峰乃东边失利西边拔本也是贫儿思旧债遂喝云当时雪峰下得这一喝免教递相钝置。

　　药山因庞居士辞山命十禅客相送至门首士指空中雪云好雪片片不落在别处时有全禅客云落在什么处士打一掌全云居士也不得草草士云汝恁么称禅客阎老子不放汝在全云居士作么生士又一掌云眼见如盲口说如哑雪窦云初问处但握雪团便打。

　　师云雪窦虽然剿绝争奈犹涉泥水莲华见处则不然待问和声推倒雪中祇教他庞公通身手眼也分疏不下。

　　殃崛摩罗尊者持钵至一长者家值产难未分长者云佛之弟子殊为至圣师有何法能免产难殃曰我乍入道未知此法待问佛来相报遽返白佛佛告曰汝速去说我从贤圣劫来未曾杀生殃持此语告长者妇闻之即时分娩母子平安。

　　师云殃崛摩罗被长者一问送语传言怜儿不觉丑佛云我从贤圣劫来不曾杀生其妇闻当时分娩又作么生春色满园关不住一枝红杏出墙来。

　　兴化问克宾维那曰汝不久为唱道之师宾云不入者保社化云会了不入不会不入宾云总不与么化便打云克宾维那法战不胜罚钱五贯设赞饭一堂至来日斋时化自白椎云克宾维那法战不胜不得吃饭即便赶出院。

　　师云克宾维那当言不避截舌兴化大似倚势欺人召众云尔诸人作么生与他分雪卓拄杖云鹤有九皋难翥翼马无千里慢追风。

　　宝华侍者看雪窦窦问宝华多少众者云不劳和尚如此窦云我好好问尔　跳作么者云也不得放过窦云真狮子儿吃茶了窦把住云适来得甚么无礼者拟议被窦一掌云归去分明举似宝华。

　　师云雪窦当轩画鼓气急杀人侍者龙头蛇尾暗得便宜莲华侍者拟议托开云败将不斩何故反思仁义胜刚强。

　　一僧于马祖前作四画上一画长下三画短云不得道长不得道短离四句答某甲始得祖乃画一画云不得道长不得道短答汝了也后僧举似忠国师国师云何不问我。

　　师云这僧只解据虎头不解收虎尾马祖虽然坐断舌头捡点将来不无漏逗忠国师略较些子争奈阵后兴兵若问莲华不得道长不得道短离四句答某甲始得遂劈口便打且道与古人相较几许。

　　云门因僧问如何是异类中行门曰轻打我轻打我僧曰我会也门曰作么生会僧遂作驴鸣。

　　师云云门披毛戴角太煞慈悲要且坐断这僧舌头未得在待问莲华如何是异类中行但云一回入草去蓦鼻拽将来。

　　杭州净慈断桥妙伦禅师参无准准以狗子因缘何有业识令下语凡三十转不契伦云可无方便乎准乃举真净颂示之伦悚然良久忽闻板声大悟。

　　师云大小径山父子啐啄同时一等播扬家丑。

　　天台华顶无见先睹禅师白雪度问西来密意未审如何睹云待娑罗峰点头即向汝道度以手摇拽拟答睹便喝度云娑罗峰顶白浪滔天花开芒种后叶落立秋前睹云我家无残羹剩饭也度云此非残羹剩饭而何睹颔之。

　　师云华顶验人端的白云叶落花开就路还家则且置残羹剩饭毕竟教谁拈出乃顾众云登山须到顶方知宇宙宽。

　　月溪澄和尚凡见僧请益皆云佛法不是鲜鱼那怕烂却即趁出。

　　师云不怕烂却早已臭气熏天。

　　无际悟禅师参古拙俊和尚问还我照用来际云若有照用即成障碍拙云者厮着空佛也救你不得际云有无俱寂灭空佛悉皆非。

　　师云具眼者照用齐施颟顸底是非得失顾左右云惺惺着担板黑似漆。

　　僧问无幻和尚如何是提婆宗幻云一字不着画僧云某甲不问者个幻云圆相不着圈。

　　师云者般酬答吐胆倾心争奈知恩者少设有问莲华提婆宗向他道点画分明具眼者辨取。

　　嘉兴东塔野翁晓禅师无趣参每呈见解师尽与扫辟昔日所负直使索然一日师谓趣云我有一言要与你说趣便问师但笑而不语趣又问师又笑趣不谙旨遂礼拜恳求师不已乃云达磨西来直指人心见性成佛唯在直下体取子若信得及可放下万缘参个万法归一趣领旨后闻鸡鸣有省。

　　师云东塔老汉垂手不同只是不肯一刀两段若非敬畏委曲玉成至今言犹在耳。

　　兴善广禅师掩关皋亭诸处普明用不离左右一十三载值广病笃一日举香严独脚颂问用用才开口广便喝用复拟开口广又喝用乃点首广遂付嘱。

　　师云兴善老汉把住放行具超方之作普明钝置闹里称尊何以见得当阳抛出金刚剑八臂那吒正令威。

　　普明用和尚同雪峤和尚上弦玩月次雪指云者半个那里去了明良久云会么雪云也只得半个明云者半个那里去了雪亦良久明云也只得半个雪相与大笑。

　　师云二大老互换呈机也是按图索马话他甚么。

　　金明和尚问僧如何是探竿影草僧云情知和尚出某甲手脚不得明云是你答得底那僧云是明便打云却是你出我手脚不得。

　　师云金明按款结案者僧行迹难逃一状领过还有别出手眼底试定当看。

　　三塔主峰法禅师有僧参问甚么处来僧云杭州塔云船来陆来僧云二途俱不涉塔云作么生到得者里僧云有甚隔碍峰便打僧拟议峰云还道无隔碍又打。

　　师云三塔独踞重围显发大用者僧夺角冲关伤锋犯手莲华待道争到得者里拂袖便出管取老汉点首归方丈。

　　金明进和尚拈香坠问瓶山曰无情如何说法瓶山云和尚拄杖子　跳去也明复勘问瓶山拈香坠掷地又手而立明拾坠置于几瓶山云无情说法竟明休去。

　　师云金明钳锤在手纵夺全施瓶山觌面相呈曲高和峻无情说法即且置如何拍拍是令喝一喝云人逢喜事精神爽火里真金色更鲜。

　　祇园修和尚因僧问如何是祖意修云双凤西瓜僧云如何是教意修云茜径芋头僧礼拜。

　　师云祇园要捩转者僧鼻孔殊不知被者僧塞却眼睛有问莲华如何是祖意太湖水阔如何是教意玉井莲华且道是同是别。

　　剖石和尚圆墓上堂具德和尚出礼拜起石便喝德云法筵初起四众云从祖令当行请兄拈出石云邓峰头上云舒卷德云一句顿开摩醯目万峰法道又重光石云渔洋出没碧波中德云纵料拣于当阳施主宾于格外则且置只如新圣恩为人一句作么生道石云礼拜着德云分明垂手处仔细好生观石便打。

　　师云你看二大老箭锋相注针芥相投然虽意分两路却也珠璧争辉拍膝云若无举鼎拔山力千里乌骓不易骑。

　　颂古

　　世尊初生时一手指天一手指地周行七步目顾四方天上天下惟我独尊云门云我当时若见一棒打杀与狗子吃贵图天下太平。

　　颂云。

　　才出娘胎甚奇怪对人偏要风流卖惹得云门正令行分明两彩并一赛。

　　世尊于腊月八日明星出时忽云奇哉众生具有如来智慧德相但以妄想执着而不能证得。

　　颂云。

　　腊尽阳回作么生一天星斗绕檐楹瞿昙蓦地抬头看打失娘生双眼睛。

　　世尊一日升座大众集定文殊白椎云谛观法王法法王法如是世尊便下座。

　　颂云。

　　觌露当阳正令施电光石火较犹迟一椎敲落中天月万里清光若个知。

　　世尊昔在灵山会上拈花示众众皆默然唯迦叶破颜微笑世尊乃云吾有正法眼藏涅槃妙心付嘱摩诃迦叶。

　　颂云。

　　四十余年话未行末梢拈出觅知音青蛾一笑藏春色续焰联芳亘古今。

　　玉泉皓禅师一日众集师云作甚么众云入室师云待我抽解来及上厕来见僧亦不去以拄杖趁散。

　　(颂云)。

　　作家手眼定乾坤不动干戈妙有神直得雄风遍寰宇一回举似一回新。

　　南泉坐次一僧又手而立泉云太俗生僧合掌泉云太僧生僧无对。

　　颂云。

　　劈面金锤验正邪茫然进退实堪嗟令人深忆南泉老严法无民丧尽家。

　　僧问古德云如何是不动尊德云朝到西天暮归东土僧云既是不动尊因甚朝东暮西。

　　颂云。

　　一镞穿杨不露锋吹毛拈起绝雷同知音休向东西觅不动尊兮在句中。

　　沩山问仰山曰子今夏庵中曾作甚么来仰曰开得一片畬种得三箩粟沩曰今夏可为不空过也仰亦问沩曰和尚今夏曾作甚么沩曰饥来吃饭困来打眠仰曰和尚今夏亦不空过。

　　颂云。

　　开畬种粟尽玄关吃饭安眠岂等闲父子相将浑不奈抑扬今古绝跻攀。

　　赵州到一庵主问有么有么主竖起拳头州曰水浅不是泊船处便行又到一庵主问有么有么主亦竖起拳头州曰能纵能夺能杀能活便礼拜。

　　颂云。

　　两竖拳头正令提何分胜负动狐疑作家言外通岐路果信超方老古锥。

　　僧新到参赵州州问曾到此间么曰曾到师曰吃茶去又问僧僧曰不曾到州曰吃茶去后院主问曰为甚么曾到也云吃茶去不曾到也云吃茶去州召院主主应诺州云吃茶去。

　　颂云。

　　祭鬼神茶不易消宁教渴死亦名高呼来唤去因贪嘴未免当头恶水浇。

　　僧问赵州学人乍入丛林乞师指示州云吃粥也未僧云吃粥了也州云洗钵盂去其僧因此大悟。

　　颂云。

　　寻常日用与君酬一法才通万法周脑后不堪重着楔纵横妙舞逞风流。

　　镇州金牛和尚每日做饭供众僧至斋时舁饭桶到堂前作舞呵呵大笑曰菩萨子吃饭来。

　　颂云。

　　金牛特地显全韬杓柄掀翻笑里刀相唤几多菩萨子不知若个是英豪。

　　僧问云门如何是超佛越祖之谈师曰胡饼。

　　颂云。

　　超越之谈话最深云门胡饼播丛林拈来塞断衲僧口莫负平生一片心。

　　僧问云门如何是佛曰干屎橛。

　　颂云。

　　是佛干屎橛弹指为君诀堪笑老云门掉棒要打月灵云志勤禅师因见桃花悟道有偈曰三十年来寻剑客几回落叶又抽枝自从一见桃花后直至如今更不疑。

　　有僧举似玄沙沙云谛当甚谛当敢保老兄未彻在。

　　颂云。

　　枝头春色伴匀红换却灵云眼底空人面不知何处去桃花依旧笑东风。

　　僧问赵州承闻和尚亲见南泉是否州云镇州出大萝卜头。

　　颂云。

　　南泉亲见问来由向道镇州萝卜头千手大悲提不起风吹日炙许谁收。

　　佛果举僧问云门如何是诸佛出身处门云东山水上行天宁即不然熏风自南来殿角生微凉。

　　颂云。

　　出身何处展毫头滚滚乾坤水上流殿角凉风生八凯六韬三略一时收。

　　芭蕉禅师因僧问如何是透法身句师云一不得问二不得休曰学人不会师曰第三度来与汝相见。

　　(颂云)。

　　从来底事不相瞒急水打毬君自看坐断淆讹千里外团团珠绕玉阑干。

　　赵州因僧问万法归一一归何处州曰我在青州做领布衫重七斤。

　　颂云。

　　衫出青州漫剪裁庭前古柏壮胸怀通身骨　云难护赢得虚空笑满腮。

　　云门因僧问如何是云门一曲师云腊月二十五。

　　(颂云)。

　　冻梅枝上嘴卢都玉板轻敲格调和短笛无腔忘六律春回万物悉皆苏。

　　风穴因僧问如何是佛师云杖林山下竹筋鞭。

　　颂云。

　　杖林山下竹筋鞭打着南边动北边击碎波心千丈月断桥流出渡头船。

　　昔有婆子临斋入赵州法堂云者一堂师僧总是婆婆生底惟有大底孩儿忤逆不孝州才顾视婆便出去。

　　颂云。

　　着甚来由入法堂出言吐气不惭惶当时若作今时会忤逆儿孙满太唐。

　　香严垂语云如人上树口衔树枝脚不踏枝手不攀枝树下忽有人问如何是祖师西来意不对他又违所问若答他丧身失命正当恁么时作么生即有虎头招上座出云上树即不问未上树请和尚道师乃呵呵大笑。

　　颂云。

　　要津把断验英才栈道明修兵暗埋谁道白拈刚撞着干戈从此遍天涯。

　　魏府大觉和尚因僧问如何是本来身觉云头枕衡山脚踏北岳。

　　颂云。

　　潦倒年来任性情仙都踏遍又蓬瀛有名不载籍天府剩得声传四海清。

　　玄沙见僧来礼拜乃曰礼拜着因我得礼你。

　　颂云。

　　因我得礼你平地波涛起就手捉鲲鲸须弥翻海底。

　　同安常察禅师因僧问如何是天人师安云头上角未全身上毛不出僧曰如何是头上角未全安云不擎戴僧曰如何身上毛不出安云寸丝不挂。

　　颂云。

　　土面灰头不计秋懒将人事得优游三皇自此称尊贵百辟从教抱杞忧。

　　玄沙因僧问如何是清净法身师云脓滴滴地。

　　颂云。

　　秋江吹起白苹风欸乃渔歌曲调中好肉剜疮脓滴滴五湖流出蓼花红。

　　断桥和尚悟道因缘颂。

　　一不做二不休醍醐毒药一时投敲出红轮辉宇宙山青水绿自悠悠。

　　白云度参无见和尚问西来密意未审如何见云待娑罗峰点头即向汝道。

　　颂云。

　　此处无银两俗人酤数钟漫云沧海变终不与君通普明和尚与雪峤大师玩月颂。

　　不同生死亦同条拍拍输他善唱敲虽不当阳夸胜负孤明一鉴露全韬。

　　兴善广和尚在径山看雪次侍僧云满山都是雪广云随声逐色汉僧云乞师离声道一句广云满山都是雪。

　　颂云。

　　雪满峰头仔细看和赃捉败太无端直饶离却声前句树上油麻摊大难。

　　无趣和尚与无幻和尚佥押因缘颂。

　　双径峰前置得来契书呈上绝疑猜那知纵夺超群手父子宗风遍九垓。

　　无趣和尚问一讲主经前一句逼塞虚空经后一句充满大地抱括一句函盖乾坤作么生主无对趣云善来法师。

　　颂云。

　　明暗齐抛觌露锋咽喉塞断气难通若不当机全杀活纷纷义学尽迷踪。

　　无幻和尚因僧问如何是西来密传心印幻呵呵大笑僧云密传个甚么幻打云开门渔笛近明月在沧浪。

　　颂云。

　　密传心印意如何纵使仙陀莫测他骏马见鞭飞迅去韩卢逐块落前坡。

　　普明用和尚访湛然和尚云目前无法意在目前是如何湛云闻得令师出关那明云不是目前法非耳目之所到又作么生湛云请出我要止静明拂袖便出。

　　颂云。

　　快便难逢为举扬目前无法意全彰两彩刚然成一赛脚尖踢碎月华香。

　　普明因介庵参才跨门便云是甚么庵拟对明震威一喝庵豁然契悟便掩耳而出。

　　颂云。

　　拂拂春风上苑香游人不禁醉壶觞等闲觑破东君面勒马归来月转廊。

　　普明上堂僧问如何是古佛心明便打僧云如何学人心明云欲攫游龙蝘蜒竞上僧云毕竟如何明连棒打出。

　　颂云。

　　今古绝言诠游龙浪泼天郎当遭白棒忍痛欲成颠。

　　德山托钵颂。

　　无端撞遇死怨家堪笑堪悲毒鼓挝正好一场春梦破令人转忆转咨嗟。

　　女子出定颂。

　　闻者闻兮见者见春风吹落桃花片寂寥深径布红霞谁荐堂前飞乳燕。

　　丹霞烧木佛颂。

　　寒逼方将木佛烧须眉脱落得丰饶一片白云横谷口几多归鸟尽迷巢。

　　月溪鲜鱼颂。

　　胶盆掇出自施张罕遇知音不热忙过量英灵言外荐谩开臭口道平常。

　　金明探竿影草颂。

　　据令先行验作家当机谁敢纳些些不施煮凤烹麟手难踞寰中辨正邪。

　　追和宋大川禅师蜘蛛颂。

　　风前巇险立乾坤布网张罗为养生打尽游蜂虫蝶类一丝收放去来行。

　　　　　　　　　　　(信士徐志宁室戴氏上侍
　　　　　　　　　　母亲汪氏男吉生女旺姐
　　　　　　　　　　发心敬梓保荐先父文儒
　　　　　　　　　　朝奉早登莲界阳眷安宁
　　　　　　　　　　俱家有庆道心永固吉祥
　　　　　　　　　　如意者)

　　古林如禅师语录卷三
嘉兴大藏经　古林如禅师语录


　　古林如禅师语录卷四

　　侍者(普观露芳)等记录

　　机缘

　　僧问无梦无想主人公在甚么处安身立命师云抛纶横卧柳溪边僧云不会师云夜静水寒休着饵扁舟载月洞庭西遂掩圆光。

　　数僧撞入方丈师云请坐吃茶一僧云大用现前何得说礼师拈棒便打又一僧喝云休要弄巧落节师云且道过在那里众拟议师云一队掠虚汉尽打出僧问如何是清净法身师云鲇鱼上竹竿僧云意旨如何师云一日一千里僧礼拜师便打。

　　僧问吸尽西江水师今难下钩师打云洞庭太湖心巨浪涌峰头僧云好手不张名师又打云重赏之下师至弥陀寺有居士求开示师云俗士何不礼拜聻士云还作儒礼佛礼师云俱用不着士拟议师便喝士云请师别通个消息师便打。

　　师牧牛僧问和尚是善知识为甚随水牯牛脚跟转师云住持不易僧回首师云吽吽。

　　一僧外入唤师师应诺僧云着贼了也师云甚么时节僧拟开口师掌云原来不是。

　　师阅经题[米-木+八]字问淳庵汝作么生淳云昔有僧请益地藏以字不成八字不是未审是什么字藏云看取下文注脚未审和尚如何指示师举绝岸颂云汝因缘却在者里淳潜思少顷复问云还有别通底消息么师乃唤淳庵淳欲应师振威一喝淳汗流颊背拜云原来者个师拦胸把住云你见甚么速道速道淳喝师托开云是即是是即不是淳忽有省便出。

　　僧问不思善不思恶如何是父母未生前本来面目师云眼观月色僧云如何是已生面目师云耳听风声僧有省。

　　圆墓僧参正值春雪风雨师与众茶筵问僧汝名甚么僧云法弘师云法作么生弘道道僧拟礼拜云求和尚慈悲师云风吹柳絮毛毬走雨打梨花蛱蝶飞淳庵在旁云人人自有个个不无因甚要代师云好与三十棒淳云慈悲太煞师云何不近前领话淳云某甲礼拜去也师云放汝一顿。

　　二僧新到师问一向在甚么处僧云兴化师云到者里作么僧拟议师便打顾旁僧云第二位道看僧云师唱谁家曲宗风嗣阿谁师云藕花香遍界翠色满林梢僧进语师便喝僧云既阐济上宗四境作么说师云一一问将来僧云如何夺人不夺境师云忆昔王孙久不归如何是夺境不夺人师云春风芳草曷胜悲如何是人境两俱夺师云吹残玉笛人千里僧云如何是人境俱不夺师云今日衷肠倾向伊僧云向上宗乘蒙指示觌面相呈句若何师云花雨缤纷飘满座天风时送御炉香僧礼拜师云放汝三十棒。

　　　　　莲华六问

　　太湖三万六千顷且道源头在那里。

　　七十二高峰毕竟那峰为主。

　　五音拍板匝地普闻琵琶桥按调谁个知音。

　　莲华地涌香彻古今何故无人嗅着。

　　柏树子庭前耸翠还有人觑著者么。

　　浒墅关把断要津因甚得到者里。

　　僧问准提菩萨通身是手因甚被人偷去毗卢帽师云且放一线僧礼拜师便打僧云何故打某甲师复打云来说是非者便是是非人。

　　师呼行者抬梯来者云和尚有法为甚要某甲取师云无小人不成君子者喝师云我宗有四喝汝是第几喝者拟议师连棒。

　　像赞

　　初祖像赞

登山涉水寻知己一到梁邦便失利指望魏土去拔本寥寥冷坐难出气翻思恐赚后儿孙存何面目归西去咦若无雪中人断臂争得血脉流此地

　　观音大士赞

妙辨圆融应化无量手眼通身现真实相或示男女作人榜样洛阳桥下卖风流金沙滩上身命放紫竹林间别一枝水月光中悉相向稽首大士持蠡捉蚌

　　普贤大士赞

行愿洪深毛端示现华藏重重髑髅前见跨象云霄任去来峨眉峰顶驱雷电

　　金明老人赞

兀坐蠡湖慈威并摄未跨船舷雷轰电掣不嗔唐土二三却笑西天四七正法眼藏瞎驴边灭逆顺纵横金明师翁曲中有直

　　藕庵法华老人赞

惯作白拈得自由眼光烁破碧天秋踏翻娄上江心月凛凛神威播四洲

　　水香院唯一尊宿赞

骨瘦崚嶒一幅铁面及第心空阿谁敢羡水香院里布旗枪一喝分流如瓶泻高坐巍然闻名见面咦

　　自题

者个村僧神头鬼脸手执白拂遭他捡点生平吐胆倾心换却时人双眼纵有丹青画得来舌上风雷如电卷

　　又赞

一向藏身稳密何期夙债难酬几番放下土面灰头逢人话到关心处不觉哆啝较一筹任从衲子趣向也须拶透根由栽田博饭寻常事令人转见亦风流

　　流庆隐如老宿赞

他道自居安乐我观夙债现酬望修文殊智慧山高谁知普贤行海洪深仔细沉吟假作痴呆钵盂懒去安柄直示英灵情性好翻贝叶广度群迷咄

　　一花五叶图赞

法脉传流以贯通道行寰宇悉昌隆一天星斗咸瞻仰万古须教彻[(壴皮)/耳]聋

　　玉峰自培叔赞

龆龀入空门行波离规道浮屠翡点翠祖业家声浩相见还他宾主句玉峰巅上立高标

　　行实

　　庚戌师住莲华方丈众请所述行由师云自惭鲜德不堪挂齿岂可今日播扬家丑乎奈事不获已强以应命余乃上海钦赐乐寿堂潘相国裔孙父号济寰母沈氏因父目疾移居昆山县祖茔为业时生余于崇祯壬申年五月初三日卯时也自幼敬佛游山礼塔拟欲脱尘奈何父母年老长兄先丧志期奉养亲闱终日忧怀未决所向至十六岁父亡悲哀伤戚之情未敢忘也俄经岁月悠悠漾漾忽有双人过舍促余观剧因而感发遂出家礼本县唯一禅师取字道雄落发流庆庵年方二十四岁顷又遭母丧余即号天大哭恨不能报答劬劳如之奈何及久往浙遍参乃受戒法轮朝夕参究不思善不思恶阿那个是父母未生前本来面目忽一日搬椅子触发有省遂入方丈请益轮云不是心不是佛不是物是个甚么余曰杭州雷峰塔轮云又是物了也余曰莫错会好轮云惟恐上座认奴作郎余曰明眼人前安敢造次轮云知即得余珍重而出偈曰透出娘生铁面中纵横无处不藏锋拳破虚空挥佛祖山河大地一轮红忽值沙汰时乃参藕庵老人一日饭罢余问摇唇鼓舌时如何老人将口水蓦面一泼余始得脱然复至法轮执事追念法门未可报亲恩于万一居复何益因事绝退再参藕庵老人即充维那一日命入室才礼拜老人云释迦老子因甚打失半边鼻孔余云和尚与么道那老人云真狮子儿余便喝老人云善能哮吼余又喝老人亦喝余礼拜老人说偈云当阳觌面提觌面当阳吼付于狮子儿不前亦不后遂付衣拂源流拄杖更名机如号古林时丁未年事也次命秉拂机缘不及尽述至戊申有师叔自培同诸绅衿请住玉峰华藏寺余念福薄退隐林下操道待龙天推出可耳即往禾之金明省觐师翁相见人事毕留住客寮匝月师翁特命监院事往返两载不敢离于左右也庚戌秋承一老和尚及诸绅衿请住永正禅院余愧无能再拜恳辞复归吴门谒莲华古灯和尚一见命为西堂未及半载和尚因事意欲往浙率诸大檀将院事交托不慧余想法门道义断不可辞勉力承任盖庚戌冬也是时余住百物一空只得拖犁拽耙守拙待时已经八载殿堂佛像众檀山主同心赞成不敢效古人土面灰头澹泊自甘余之常分耳汝辈出家道流安可坐视丛林偷闲怠惰盖不得已正是黄叶止啼之说诸人更须矢志向前真操实履毋效余之菲才未能出类拔萃也久立众烦各自珍重众礼谢而退。

　　修净业十偈

有个扶桑金弹子光流悬鼓射西林几多出格英灵士谁肯忙中惜寸阴

终日阿弥意若何八功德水泛波罗六度之中齐合辙脱体风流转更多

倒腹倾肠为指迷悟迷切勿此中疑迷悟两忘开正眼镬汤炉焰是莲池

一句弥陀撇万缘威仪寂静体安然太虚寥廓穷三际九品莲台早现前

乐邦元不在西东百忆分身掌握中声色踢翻真绝唱天花摇散满虚空

昼夜弥陀十万余须知觌体见真如就中底事全收放卍字标胸定不移

莲花国土无关锁欢乐场中有铁围透得目前情见过遥垂金臂愿同归

托化莲台最胜缘髑髅抛去岂留连金波度过难遭想登岸休回般若船

迥脱娑婆莫妄求菩提果证总无忧绝言诠处雷音震接引舒光上玉楼

念佛如狮吼一声群魔胆丧鬼神惊六时能把乾坤转直践西方路坦平

　　和宋天封佛慈禅师蜜蜂颂

匝地风和日暖时千红万紫采芳归从今识得根源后更不随行逐队飞

满身香染别生涯夺得花魁旋入衙妙用纵横浑足快儿孙济济自成家

觉苑花敷正此时横身直入绝支离看他赤手成家业不负重恩始畅脾

闹里翻身逗晓光惊群出众几曾忙百花丛里全提令毒尾锋前孰敢当

一枝春信透枯桐左右逢源处处通占尽风流无限意归来衣锦带花红

　　和宋金明一击轩韵

檐前指出莫惊持积翠丛中绝所知澹荡高标清节操凉风劈面凛然吹

疏疏密密数千竿抹雨冲烟彻骨寒自从击着心空后直透威音那畔观

筛风拂月孰知音扑落清奇物外闻独许香严明此意倩伊高节自怀君

解箨清阴正此时披云弄石动风微一声划破挥空令也助从前格外机

　　己酉岁余在金明师翁处监院翁命到庄夜坐见月华而成偈

碧空涵净一轮明宝色光华夺两睛匝地普天成片锦时人那见月中精

　　火爆颂

顶门一窍不通风恶性无明满肚中快便相逢轻按着怒雷声震耳双聋

　　风筝颂

养成羽翮舞翩跹就下高飞奏碧天不律工商歌一曲夜来烟火灼云颠

窈窕风流彻体空虚凝一片白云中生来俊骨冲霄汉岂逐旁观别调功

　　和瓶山兰花颂

空庭树底久藏身忽尔花开劫外春秀挺一枝香遍界悠然不负古今真

一自深埋已有年枝枝叶叶赛青莲惊群别有清香质夺得熏风一着先

幽香不是浪传名曳杖来看种现成馥馥风流无限意何妨从此乐生平

　　答问梅舜日法兄

高标独占上元时铁骨棱棱只自知历尽严寒丰韵别冰心犹笑万花迟

　　示尤淳庵居士偈

桂馥兰馨每共兼当人底事气森然维摩今古门无别俊哉拶透火中莲

　　偈赠徐文儒居士

多方相识意偏深一晤莲华契妙音闻听松风与鸟语大家来抚没弦琴

　　赠程从先居士

访道也曾偕野叟乘闲时亦话多难君今不负灵山嘱扶起门前旧刹竿

　　赠凌君祯居士

百非关透气如王铁骨豪雄孝义双彭老已经超岁月期君寿量共天长

　　赠方顺宇居士

知君仗义更疏财八福良田任意栽始信灵根原有得真风一段自天来

　　赠汪行可居士

无弦琴细响孤清喜有流泉夜和鸣桥下琵琶弹不彻几人能着眼中听

　　赠心目侄

日诵千言万句真就中一着最为亲若还此处明机变报答师恩好立身

　　示灵峰徒

参学随师继古人莫生我慢起贪嗔庭前翠柏枝枝秀异日高撑绝比邻

　　示贯实徒

学道始终无异心钁头日用要亲临莲华佛法无多子自是高流意独森

　　示静轨徒

汝今年少入空门着意朝参与暮昏要见本来真面目依然明月照前村

　　示梨园偈

风流年少如花窈歌向人前声更巧百怪千奇演出场唤回几个知分晓

　　径山即事

楼阁三千耸翠微五峰高卓显全机横担竹杖凌霄顶喝石岩前骤步归

　　住天平山林觉寺

常掩柴扉人罕知时闻幽鸟话多奇门缘塔卓灵岩近户耸天平险峻支苔径落花牵客兴野桥曲涧动神思疏狂入世情难尽好辟青山更不违

　　金明千佛阁上梯

宝阁巍然日影低流莺相顾去来啼一泓蠡水连天碧几树幽林带鸟栖南望鸳湖源浩渺北窥槜李路跷蹊门前车马纷纷过乔木森森绕座齐

　　玉峰塔

直上凌霄势巍峨插汉标清风来匝地远送铎声高

　　访白云寺

澹宕山云高复低万峰端肃拱天齐清泉一派流香咽满目松篁送鸟啼

　　访吴庵

九龙环翠绕檐楹怅望苏台旧盛名迢递路穷人不到门萝缘径话难频

　　初住莲华

疏篱破屋实堪愁喜有深林鸟语幽湖上有山虽未隔夜来渔艇近沧洲

　　灯油偈

续焰联辉不夜天光吞万象胜庄严渠能莫若亲垂手百福弥增寿愈坚

一点孤悬琉璃殿亘古不磨示方便万象森罗影现中重重烁破瞿昙面

　　村居六偈

平生心性出余痴任意随缘总是宜临风一曲阳春调试问男儿知未知

古德居山我隐村钁头终日有高论及时莫使荒多技布种嘉苗到眼跟

垢面生嫌百结衣糠团麦粥疗余饥片片雪花飞满室绳床冷坐忆杨岐

乡居谁不渐担忧世事生平懒应酬冷热门庭夸自得从他唤马亦呼牛

高堂庭敞似云深万朵晴峦匝座阴风送好帆归远岫一轮皎皎印湖心

荒郊何处子规啼门径残红砌落晖举步回廊香脉脉几多佳景点苔飞

　　佛事

　　藕庵先老和尚灵骨至寺入塔

　　师拈香云此瓣香难以提不可放今日虔爇炉中供养昔年曾过此山本师藕庵大和尚送入多子净宝幢内万汇吉祥长安长乐四隅熙宁十方庆泰新缘青溪绕殿阁晴光瑞气布寰区且道我先师复来一句又作么生遂焚香云者段风流迈今古巍然端坐视莲花。

　　为道生禅师起龛

　　卓拄杖云出门一句为君通剔起眉毛不见踪珍重此时须快便从教步步驾清风。

　　举火

　　师拈火炬云恭惟道生本公世寿三十余年僧腊已经八载林下水边不受罗龙玉峰顶上啸月吟风莲华虽与同条生不与同条死即今诸尊宿辈命吾为公茶毗一句又作么生掷火炬云红炉焰上翻身去叆叇云中笑点头。

　　入塔

　　二月东风嶛峭寒冻梅乍吐玉珊珊多子塔前分瑞色春光占断白龙潭遂送入云珍重。

　　为月池老宿火

　　榴花红映娘生面竞渡流中吊屈原今日踏翻重举出更余高步为君宣且道那一步掷炬喝一喝。

　　入塔

　　举灵骨云火灭灰飞月落池光吞万象正相宜从空放下君须委稳步前行更不移且道路头在甚么处随送入云流水下山非有意片云归洞本无期。

　　为本寺文源行者火

　　拈火炬云桂花香里传消息梧叶飘飘送晚秋且道此行何处著白苹红蓼两悠悠便掷下。

　　为方顺宇居士童男

　　千波万状出头来十载余春又入胎劬劳未报时当蹇乳哺空酬命运乖莫谓莲华多饶舌为伊显示绝疑猜亦感系珠还可否化城切勿意徘徊。

　　埋义犬语

　　异类其形掉尾狰狞风霜不避二八余春若见不良舍命忘身此时正好得力何其债足竟行我若不藏土你凌辱难禁咄即今脱尽皮毛去换来面目证无生。

　　古林如禅师语录卷四

　　(山主赵士逵室人吴氏法名全元敬梓愿成证觉
　板存楞严藏流通)
