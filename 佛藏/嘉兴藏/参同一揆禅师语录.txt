嘉兴大藏经　参同一揆禅师语录


　　一揆禅师像赞

　　

　　参同一揆禅师语录序

　　古德云只贵子见地不贵子操履此极则语也盖自威音以后迄于尽未来际未有舍见地而谈禅道者其如错会者率以半青不黄承虚接响妄谓一切不碍菩提苦哉兹见参固尼一揆禅师语录深叹其为乘愿之菩萨也师为石车和尚的孙祗园大德法嗣向知其履践超卓不愧古人而其说法又单提向上绝去廉纤如此岂非所谓行解相应者乎真末法之光明幢矣良由师既得法后复参请于木老人古南和尚不肯自足其彻法源底宜哉今参同已成丛席法子多得人余与师之兄子麟氏交最久故知之深辄弁数言于语录之首以见今日固有末山妙总其人者云尔。

　　时
康熙庚申岁次孟春月　约庵道人施博敬序

　　参同一揆禅师语录

　　嗣法门人　普明编刊　明俊记录

　　示众

　　七夕檀越供斗请师示众云檀越登范李居士夙具灵根素培智种作功德事普众沾恩特塑斗君请琛上座安位且道如何祝赞面南看北斗薰风自南来荐得其中意顶门眼自开檀越兴慈念莲邦长宝台七星常送福九曜尽除灾作么生是应时及节句喝一喝云今日是七夕何用巧安排。

　　般若禅院打七师示众云今日檀越董夫人设斋供众监院同众职事坚请开示琛上座不敢囊藏被盖未免借檀越无尽之光续先法兄未了之案若据正眼观来也是钵盂安柄这个般若院子十余年来宗镜高悬不意我先法兄移化他方翛然长往而今法道寥寥印心监院愿力洪深欲报前人一生苦志尽力撑持逆水舟只手扶起刹竿子为众竭力请琛上座到此作个坐禅底样子琛上座别无长处秪要与诸人解黏去缚拔楔抽钉人人鼻孔撩天个个脚跟立地一切处透得过见得彻不被境缘所转不被言语所滞须知各各自有本地风光不假他人着力解脱门八字打开正法眼当阳显示秪如把断要津不通凡圣诸人毕竟从甚么处入琛上座不惜眉毛通个消息竖拂子云见么击一下云闻么既是闻见分明且如何是彻证一句掷拂云丝纶抛向清波里且待鲸鲵上钓来拽拄杖归方丈。

　　重阳示众师云德越禅人历然上座办赵州茶云门饼与众兄弟结般若缘众中还有知味者么若无琛上座为汝诸人道破去也风飒飒雨霏霏应时及节饥则食冷添衣尔我共知拈起也全彰妙用放下也迥绝离▆金风黄叶堕脱体露真机禅家不用茱萸酒一盏清茶释众疑复举赵州和尚见有人参便云吃茶去且道意旨如何良久云赵州老汉布个缦天网子只待无面目汉撞人琛上座则不然棋逢敌手琴遇知音虽然汝等诸人还知赵州老汉婆心么卓拄杖云参。

　　示众吾宗无语句亦无一法与人衲僧分上本无说长道短但是今晚普茶若道施主设底又是监院来请若道监院设底又是施主所供此意作么生会诸人若缁素得出拈饼剥果酬恩有分其或未然一队尽是德山罗汉昔有僧问疏山如何是冬来意山云京师出大黄若有人问琛上座如何是冬来意即向道朔风凛凛扑入寒大众明日立冬了且如何是冬来意众无语师云山僧有个颂子与诸人说月色朦胧树影微冬来消息少人知疏山一句分明道劈面提持不识渠识得渠释迦弥勒尽皈依且道承谁恩力蓦拈拄杖云惟有这条拄杖子东土西天不受拘解制示众孤掌不浪鸣独树不成林建法幢立宗旨须要大家着力今日解开布袋口放出水牯牛一任东行西行切忌犯他苗稼若论办道之功本无结解兹因末法浇漓多诸识见操履日微偷心不死所以三七日画地为牢无绳自缚我也无奇言妙句搜索枯肠只要汝等将无量劫来攀缘妄想得失是非一齐放下惟以生死二字帖在额前结也如是解也如是聚也如是散也如是不分动静去来不辨冷暖饥渴拚这一生不着若不明白决定不休能具如是大志自然有到家时节琛上座与众在此一期搅扰无以相酬欲与诸人索些饭钱偿还空王库内有么有么众无语师卓拄杖云和盘托出无人会分付东风自主张。

　　示众汝等诸人欲明生死大事特来相依贫道求出世因直须拚命一番虽则众中也有久参者也有初进者盖为生死心不切提起则有不提则无念话头过时所以不能透悟而今不要你们操持常住钱粮又不要你们外边攀缘涉世只要你将个一归何处昼参夜参无论闲忙动静无论逆顺喜怒遇饭吃饭遇茶吃茶孜孜汲汲切切拳拳如铁橛子相似稍有杂念起时即举本参话头如金刚王宝剑直下看这杂念从何处起咬定牙根竖起脊梁工夫自然成片参到不举自举不提自提胸次中觉得气气闷闷推之不去荡之不散此际工夫再不可放手亦不可执着坐相如若睡魔起时便下单抖擞精神向本参上追究急切提撕一回睡魔自然退矣自要发个勇猛千期万期以悟为期若能如是恒常不怠那怕瓮中走却鳖此事亦不得性急你看古人动经十年二十年揩磨得一点气息也无所以得到这般田地今人切忌草草光阴易过时不待人各自努力葛藤未尽更说一偈话头提起利如锋犯者从教绝影踪劣性初调频着力牧童鞭策莫相容。

　　警众既为如来弟子圆顶方袍必要立向上志发坚固心莫辜负佛祖建立垂慈之德莫辜负国王外护水土之恩莫辜负父母师长养育剃度之情莫辜负自己辞亲割爱出家之志莫虚消信施莫虚度光阴无常老病不与人期转眼便是来生莫被阎罗老子索你饭钱纵有亲爷亲娘救你不得纵有相契善友替你不回阎罗王不怕你口尖舌快牵入六道四生悔之晚矣所以古云此身不向今生度更向何生度此身何不趁此色力强健四大安康猛烈一番讨个明曰今幸处闲居静室明净僧堂粥饭不缺茶汤稳便汝等若不做工夫真为下劣愚痴汉矣二六时中将个话头顿在面前竖起脊梁开着两眼如猫捕鼠不容走作念兹在兹默默参究须瓣一片恒常不退之志昼夜无间逆顺一如汝等只为看得生死事轻所以被无明烦恼杂念分飞障闭悟门或昏沉散乱搅作一团或有头无尾中道而止或参到无滋味处便要丢手此乃参禅人最忌之病若能依我说话自然有发明日子珍重。

　　圆通大士开光师云世间一切有为无不皆从愿力而生这段公案乃义公法兄梦感发心多缘时节不至面目未彰故尔担阁至今若非诸檀护出手相扶妙庄严相焉能成就然而大象无形云何有相正是月临千涧花发阳春菩萨三十二应无刹不现身善财五十三参有缘方住足今日伏狮院里大士降生了也且道有何祥瑞竖拂云大众见么大士在山僧拂子头上现百千三昧而为说法且道说什么法不见一法即如来是则名为观自在以是因缘我先法兄了其宿愿常寂光中得大自在十方信施发菩提心各沾法味得大自在现前大众耳观目听彻证圆通得大自在且如何是自在一句以拂子点云点出宝光千古秀雍雍法相启圆通。

　　除夕示众师云古人烹露地白牛与众分岁山僧想一回不必不必露地白牛众兄弟各各自有何用醉后添杯参同今年新建斋堂不免将个新字与众说说且道新个甚么家家户户锣鼓震天贴一副新门对换一套新衣帽自谓外面簇簇齐新却不晓内中无明知见恶辣馂酸依旧总不顾着惟我道人家明明历历一切平常也无新衣新帽也不换旧装新但把一年三百六十日从头记取一遍莫有臭糟瓮不曾洗净莫有陈年宿债未曾偿还莫有母胎里带的习气未除莫有无始以来业根未拔一向灰灰颓颓懈怠过了逗到腊月三十日毕竟要桩桩检过不可留一毫污于心田切须尽底掀翻通新换一副勇猛利智提起本参话头日日新又日新只管如斯进步方是斩新一句如何得应个时节去参同院里起楼台如把青莲石上栽爆竹声中残腊去梅花香里送春来珍重归堂。

　　乙卯冬檀越请师复住伏狮升座拈香云此一瓣香花开金栗果结梅溪昔年荡尽家私今日众前拔本爇向炉中端为供养前住伏狮上祗下园先老和尚用酬法乳之恩敛衣就坐乃云九年辞退归林下岂肯重来作主人只为灵山旧公案当阳拈出辨诸人莫有傍不甘者出众相见良久云其或未然细与诸人道破去圣时遥魔强法弱所以琛上座一生效古风规不与时人斗胜正好衲被蒙头杜门养拙不意浔溪梅里檀越护法深念祖庭声坠列派分疆法道异端岂能坐视再三坚请复住伏狮琛上座勉遵台命即得应个时节不过列职安众严整一番然而衲僧家作用贵乎德性仁慈履践真实精持戒行敬守清规心同杲日之明志若冰霜之冷庶是法门当家种草堪与佛祖血脉贯通且道恁么人行恁么事震威一喝云吼断群狐踪影绝禅林从此清如镜分付西堂与副寺随缘住止遵其令卓拄杖下座。

　　释迦文佛开光在初西堂请小参师云如来紫磨金色之身天下名蓝古刹若大若小庵寺阿谁不供养者岂特参同启模作样有何奇异过人只缘末法时辈善观世尊旃檀之妙相不向世尊血脉上流通然而琛上座造殿塑佛实不为闹热门庭欲令诸仁者闲忙动静之中荐取拈华之旨触目遇缘悟佛知见山僧虽则立愿数载独掌岂得浪鸣幸蒙郡县缙绅护法城郭檀越士民各庵法弟兄辈布法财于无尽宝藏种灵苗于劫外心田共手相扶圆成圣像今日释迦老子降诞王宫指天指地周行目顾忒煞卖尽风流既是未出母胎度人已毕说法四十九年也是重添注脚末后灵山会上拈华示众只因老不歇心彼时百万人天罔测惟迦叶头陀破颜微笑从此葛藤蔓起累及西天四七东土二三历代老古锥祖祖相传至南岳下第三十七世琛上座有恩难报有屈无伸不免将个现成公案当阳剖露一上也要大家知得顾视左右云大众且道世尊拈华与山僧竖拂是同是别于此透遢者不妨随处作主遇缘即宗行也得住也得收也得放也得其或未然更听一偈昔日灵山今亦然追风良骥猛加鞭人人具有摩醯眼照破乾坤万古传以拂子指云点。

　　偈

　　哭本师祗老和尚

折心磨琢几春秋午梦惊残泪未收叹息离师何太早家私荡尽不知愁

几见青黄不事师子规啼遍落花枝伤心愁听三回唤静掩柴扉风雨时

　　寄义公法兄(次前韵)

祖庭高峻净如秋万象森罗一句收春至自然花发锦馨香遍界复何愁

续焰灯光不异师禅林郁郁长新枝门庭重整全君力正是抛纶掷钓时

　　辞梅溪诸护法

自脱巾瓶隐碧溪埋名誓不出幽居禅宗说法如云叠祖印高悬别请提入理深谈君自会涉言形笔眼中翳当阳一句无私语千古昭然岂再移

　　颂青草池塘处处蛙四首

蓦将一问验来由祖意明明百草头逼塞太虚充八▆安身何处不风流

体露真机正令开谩随声色乱胡猜纵饶说得天花坠也是拖泥带水来

问着池塘意已深声声那个是知音而今举起当年事依旧弦歌调转新

一段真风绝覆藏晴空皎月映池塘要知闻见非他物倒用横拈总不妨

　　挽义公法兄

梦觉含悲听晓钟空弹血泪染丹枫追思共唱无生曲何意风吹别调中

　　禁足

九旬收足且偷闲欲了残经对月看有耳不闻尘俗事薰风透户忆高贤

自愧才疏遁古溪抱痾终日掩双扉藤萝密密无人到林鸟时谈向上机

冷看浪走法门衰画地为牢自活埋倏忽夏回秋又杪刚刚学得一痴呆

　　题镜

相逢觌面触人惺个里无私物物亲我爱秋波清彻底胡来汉现不留情

　　金粟受具大莲听和尚赠偈次韵二首(附原韵)

　　衣到曹溪便不传亦无实法为人宣伏狮门下能翻掷一任袈裟覆大千。

　　霜寒雪冷不知年千里神驹更着鞭金粟山头重勘过宗风戒月自孤圆。

袈裟谁是得真传今日当阳不用宣九十九峰环宝座禹门三级浪滔天

冷淡平怀不记年任他闲卧懒施鞭祖翁田地何劳问到处风光得自便

　　礼金粟弘觉老和尚御笔像赞

御笔亲将妙相图瞻之谁不骨毛苏三生道德鸣千古万善风规化五湖金粟令行家国振玉街闲步杖藜扶法堂济济多龙象祖席重光启范模

　　史王育子立莲办像赞(幼名兴孙)

兴孙兴孙一叶翩翩浪里行莫道婴儿无个事母胎未出度群生(咄)识得浪平元是水何须传上巧舟青

　　李贞女赞

南州有李种性天然岁寒松柏火里青莲表我同俦清节可宣徐姬继武庞女比肩羡兮慕兮深闺没齿钦兮即兮事亲克己灵鸟衔丹孝感有几激扬贞风光我梓里

　　奠义公禅师

惟我法兄和尚一生行履孤硬七载继席伏狮逆顺艰辛无量应用人天莫测临机佛祖不让现前若僧若俗咸谓法门榜样须弥峰顶驾铁舟灯笼露柱齐声唱同条悲痛无可伸聊以瓣香为供养

　　重阳示众

雾锁烟云迷宇宙须防路滑莫登高连朝风雨惺惺着黄菊闲闲笑汝曹

　　赠圆明彻圆上人

偶来乞化寓圆明面面相看旧主人参透威音一着子冰轮彻照卧闲身

　　赠瑞宗上人持钵

持钵街头效古风心心无间绝遍中穿廊入市承渠力旧令新行是瑞宗

　　赠种福庵德如上人持钵

种德幽深福自全赤心无倦尔为先从兹识得通津路万里程途指顾间

　　托钵回警众

黏霜带雾不辞劳北往南来暮与朝只为日餐无米饭闲名落遍有人嘲凎圈栗棘君须透玉粒香羹岂易消得个知音密启意呈桡舞棹共逍遥

　　和禅坐偈五首(步原韵)

打破重关随处安无心于物更潇然闲来危坐松阴下渐看蟾蜍东上悬

假饶说法坠天华拟议寻思被物遮触境遇缘无不是敲空取髓作生涯

浩浩谈玄叠似云相逢难得个知音红炉突出超凡志宿有天机转法轮

劳生汩汩恣贪嗔顿发心花大地春烹雪煮茶消白昼胸怀廓彻若冰轮

轻舟带月水生花菡萏花开暗度香闻见觉知无别法头陀懒散发垂长

　　远眺胜音禅院楼成占此以赠

高插层楼迥碧天疏梅翠竹绕空檐相看觌面无回互源远流长作渡船

湘南湘北本同源出入相逢绝正偏月满楼头人境静光吞万象照无边

　　寿明觉孙老夫人七帙自武林归

觑破繁华二十年诸缘懒涉爱逃禅满庭芳桂新枝发半阁幽兰拥寿筵般若会中趋进步菩提树下悟单传千岩绕遍心花现山海同庚陆地仙

　　徐居士过访不值留偈(附原韵)

　　后圣前贤元不二伏狮金栗总难分从看大地沾灵雨谁识青天无片云。

不须相见已知君一句当阳宾主分遁迹深林惟养拙冷看世事若行云

既到家乡罢问程管教玉石切须分虽然具只超方眼莫认黄花当白云

　　徐居士礼义公禅师龛留偈(附原韵)

　　囫囵无缝没当中八幅花幡面面同相见不劳知客请一声梧叶落秋空。

两头坐断莫居中云月溪山本是同拟欲寻踪早已错清光灿烂正当空

云龛寂寂素帏中面目全彰千里同三载影空消息断遗风吹遍满虚空

　　癸卯除夕立惺元监院示偈

倾心尽力且支撑护惜元初祖道场但向无中生个有须教断处意还常今宵说与诸人听明日行藏尔自详累德修身为本务遇缘浑不假思量

　　赠洞云禅友

古院堂堂一整新洞云深锁有知音焚香默坐君相委无舌人传语最亲

　　乙巳岁朝立为一监院示偈

秪为一事大因缘不惜疲劳立志坚聊借幻躯施幻法须将真实继真传打开自己摩尼藏把定祖翁般若船元旦挥毫无别语身心托出与龙天

　　寿超明上人六十

庞老家风到处便红尘堆里若青莲蓦然识得蟠桃热花甲何堪计大年

　　赠在初上座拄杖

德山以此验人究竟阿谁受屈拈起纵夺自由把住群英莫测为因知痛者希未肯等闲便掷而今敌手相逢领取三遭六十

　　赠大隐道兄(次福严韵)

诸缘顿息露全真百尺竿头解转身大地掀翻施妙用虚空打破果奇新天生道种多灵异宿佩如来无价珍觑透繁华超物外依然不改旧时人

　　参谒雄圣惟极和尚不值有怀

三度参求不见师聆音未卜在何时几回燕语添惆怅数转莺啼动所思彼亦道丰留锡早我因德鲜遇缘迟傀无一法堪凭据幸有东风独自知

　　梦中触着难接后人不觉嗟叹吟醒

老汉无端没主张生蛇活逼要承当伤惭妄受龟毛拂继后浑如六月霜

　　步原韵

没弦琴不落宫商调转新二十余年空里觅瞻风拨草少知音

破茅庵两扇柴扉不用关翠竹老梅真我友白云堆里露青山

朽木舟把定风帆泛逆流野塘谩唱无生曲且向清波再下钩

破衲袄零零落落无人要脱下方知棒底恩夜半日轮当午照

　　大潮登金栗(次韵)

百川潮纳海门关冲浪鲸鲵踊跃间慧日高悬光祖道法云弥布润家山纶音睿旨曾无系御苑留恩岂等闲座侧亲聆犹在耳物情沾泽已忘还

　　贺伏狮普闻法兄七旬大诞

慈风久已播梅溪高隐精蓝不露机道启从心狮踞伏法弘祖席象龙齐缘疏懒洽时人意德厚尝怀古圣仪欲庆无疆同万寿蟠桃结后有蓄薇

　　寿一音法兄七帙

半偈留笺祝大椿百花如锦降全身鹤翘松顶冲霄汉桃放蓬莱隔远津道振当湖尊齿德声传寰宇喜从心兄之重法标千古三十年来金石贞

　　嘉禾故乡庵秋海棠枝上亚出一花状如芙蓉人皆异之索偈和赠(原韵)君家何故弄神通脱体新妆别样容深究离名离相处觉花三昧现其中。

　　和二绝

心华现处证圆通显异呈奇总不容踏得故乡田地稳乾坤别在一壶中

花殊叶异却同根现出淆讹辨主宾幸有东君亲折取拈来随处示天人

　　善护(一)音法兄新建山门

法幢高竖已多年闪电之机孰敢前拨转门庭添瑞色千溪万派自归源

　　久阔有怀

匆匆话别久经年喜我同条不老仙善护一生承愿力清标千古递相传

　　赠白云庵道融禅师建佛殿并楼

白云堆里建楼台露柱灯笼笑满腮道德融和群象正沙盆扶起现如来

　　和韵

大地山河物我同虚怀惟有寸心红雨窗静坐无余事只听飕飕桐叶风

　　答明净禅人

截断从前烂葛藤亦无一法可当情虚空扑落非他物信手拈来着着亲

参禅切莫守枯桩病退何须更假方识取台山路上客婆婆元是女人妆

　　蜂房颂(其状甚异有尺余阔五台层络)

行遍青山万木围披云吸露启风规层层楼阁空中建密密幽居向下垂活计水边沤影寂生涯花底谩徘徊奔流度刃遭人忌窠臼掀翻春正回

　　　　　　又和韵

空中钉橛欲成家队队翻飞绕水涯忽尔回思非活计全身跳出混云霞

　　腊梅颂

疏枝清节淡霞妆不入春秋热闹场历尽冰霜心愈赤当阳拈出自馨香

　　宁县张护法腊八以偈索和(附原韵)

　　春夏秋冬过冬至计日三百三十二今日方闻道有成释迦根器何迟滞。

　　和韵

时节因缘今已至明星睹后元非二须知别是一乾坤闪电光中莫留滞

　　邵夫人五十初度

牙笏霓裳绕膝前翘松古柏并森妍翛然懒去朝金阙得志欣参赵老禅宿植灵根千载荫花开劫外四时鲜已知天命无劳算柳绿桃红庆大年

　　壬子春分三日雄圣法叔和尚晚到遂以河渚▆▆诗出示索和依韵口占

未识罗浮境遥闻绕水边篱疏搜远径树古却垂肩为惜枝头冷频添炉里烟欣逢佳客至犹喜杏花天

　　同诸兄游真如晚归(次尚散法兄韵)

玲珑八面古皇新光映鸳湖彻底清落日穿林浑似锦暮鸦归宿斗疏亲

　　诸兄临别(次韵)

蓬门常掩胜居山为惜浮光未敢闲今夕共君谈不二黎明分袂荻芦闲

　　寿则南禅宿五十

五旬蝶梦觉前非急荐莲居第一机净土禅宗元不异竺干震旦本同枝青桐露滴谁相委丹桂飘香我独知道树根盘空劫外真常寿算月轮齐

　　寿洞云禅师五十

相忘尘世觉身闲慕道中年一着先按过知非春梦晓芰荷香里悟真诠

百年过半自悠然重整精蓝事事便祖父田园耕已熟儿孙千古履源渊

　　寿胜音尚彻禅师四十

薰风堆里降神仙火聚欣开白藕莲鹫岭峰高鹏展翮胜音法续鸾胶弦藏机未肯频拈尘时至那容暂息肩喜有同俦担祖印愧无佳句祝齐年

　　壬子春仲望日过国福禅林随喜万佛忏时诸兄叙集惟自可道兄一别二十余年今始得晤谈心话旧晨夕忘倦恰又值道兄五旬大寿口占奉赠

忆昔当年同事师谁知透网别分枝羡君深得寒山意愧我空垂浮定丝隔断曹源数十里云臻国福半联诗奇逢天命重相会正是冰轮皎洁时

　　哭雄圣法叔大和尚

慕道寻访十二年青黄四见近师颜自欣得获骊龙宝志愿同调狮子弦忽讶宝峰倾半座犹如法海覆慈船无孔铁笛音虽杳幸有禅灯百世传

　　辞诸亲法眷庆寿拙偈三首

默报劬劳五十秋未尝片刻去心头一毫端上知根木不逐时人借意酬

觑破诸方庆大寿纵经百岁有何奇个中不着闲名相那记生辰与死期

庚逢盛暑愈该辞烛面糕桃不及时耕得心田平似掌脚跟点地大家知

　　颂竹尊者(步原韵)

四时积翠没荣枯脱体心空不老臞岁岁添条留晚节山山独坐笑村夫吟风憩月谁为伴顽石苍松可作徒昔日击声空所有今将眼听实难无

　　华严期偶作

重重华藏显幽微慈氏门中截众疑参遍百城烟水渺别峰相见证菩提

性海陂平月正圆恒沙诸佛现眉端浮云散尽天花坠到此方知法界宽

　　示法源书记

无边香水总归源十兆余言半月宣识得不消弹指顷象王鼻孔一时拈

　　云栖遇王夫人扇头乞偈书赠(住福建时皈道教)

半生皈道绕天涯凤诏虽尊未足夸喜有灵苗深植种拈来莲社雨香花金风飒飒吹黄叶涧水潺潺泛白沙现前识得云栖境三教同源共一家

　　大士赞

不恋金沙滩不居紫竹林皎皎长空月间闲出岫云欲行频顾后悯极诸有情宏愿立瓶水倾圆通妙应春风里笑指众生识自心识得心观音元不在丹青咄

　　　　　　又赞(坐石上看净瓶浮水面)

吟吟独坐磐陀石漾漾清波泛玉瓶慈容俯视怜无尽悲愿宏深度有情裁云补袖兮覆护一切垂发为璎兮赴感群生莲花衬足兮馨香遍界柳叶才拈兮大地沾恩(咦)难思妙相堪描画觉海潮音着眼听

　　造释迦文佛迦叶阿难尊者像募装金佛座偈

乘愿庄严度有情杜门争得遇知音至今未示黄金相须向檀那播口唇

虚空叠作宝莲台撮土无非是法财觅个有缘成圣▆聚沙植福现如来

　　古南老人春字韵依韵二绝

春水涨溪头春霜满屋头春莺频唤惺春日落山头春风堆里露锥头春梦谁人肯转头春色满林观不尽春茗香扑鼻尖头

　　腊月十五雪后归棹口占

西风吹散玉花飞湖面连坡去路迷冻锁蓬窗寒入骨水晶宫里作安居

　　伤风不得睡

通身发热嗽难禁起坐披衣气渐清出定了然更漏绝只闻邻犬吠深村

　　华亭勉力行化口占一偈

三十年来林下居不彰名姓少人知只因记莂曹溪旨随例飘蓬带水泥

　　赠明镜王夫人二偈

宝镜临台胡汉彰分明举似细参详何须觌面亲枯出半偈相酬意自长

羡君无倦结良缘腊月能闻火里莲日用应酬休错过呼童唤女总谈禅

　　赠宝璋公郎

良哉宿授灵山记般若根深荫有缘恒沙德种无边界御苑留名盖世传

　　赠松野禅师

潜隐高斋傍闹蓝蓬门常掩胜居山蟠松经雪增新翠野衲披云叠似班及至相逢唯务嘿却思别后信音难而今掷下无须锁猛着工夫透此关

　　赠处林禅师

难兄难弟启嘉声耳畔长聆不二门到处法幢甘雨润满林芳草悉沾恩舒怀扩量忘人我动止谦和道者心会得临行留短句月轮当户皎无云

　　赠竹影禅师

同条天性志超群五叶流芳亘古今千里尽从初步起到家不必问途程

　　赠道生禅师

吾道何分北与南生机活泼化三千年来有意中流砥拨转无多妙总禅双桂森严条正发单传直指急须参忽然证得非心物别立风规启后贤

　　示徒孙实传剃染

幼小离尘志不凡晚成须透上头关祖翁田地平如掌细下深功莫放闲

　　昔日于槜李保寿庵参常一老师迅速流光三千年矣于今戊午岁菊月匍匐苕溪万善禅院叩谒　慈颜亲聆导诲慧灯高照龙象骈臻不异初参风景(琛)晨夕随侍四旬日不离左右以遂本怀口占一偈。

忆自当时立志坚鸳鸯湖畔礼金仙没弦琴抚无生曲不落宫商调别传净土禅宗同一体湘南潭北意何偏始知愿力皆天定再续从前三十年

　　洞庭归舟中偶占

七十二峰云　缥缈高顶露华晓太湖三万六千顷阅尽古今人未了

洞庭船子浪滔天范蠡湖船亦有年人在此中休问渡地分南北验当贤

要知一贯悟先贤吾道当思痛自鞭驹隙光阴空过了百年搔首亦徒然

　　颂古

　　世尊初生

才降王宫尽底倾何须七步显家珍谁知弄巧番成拙一棒于今累子孙

　　世尊升座

法王法令不虚行多少英灵眼失睛莫道自起还自倒清风匝匝透知音

　　世尊睹明星

六载埋身惯脱空明星睹着面皮红寻常一样窗前月看到梅花便不同

　　女子出定

出定如何与入定罔明弹指休侥幸误赚时人摸壁行至今不识其正令

　　善财采药

茎草和根信手拈文殊岂受善财瞒虽然妙药多灵验服者反令病更添

　　僧问法眼如何是佛法眼云汝是慧超

一句无私活泼机电光石火撩双眉若将语默为玄妙曲径幽深路转迷

　　婆子烧庵

二十年来龟证鳖任他寂寂与惺惺逢缘遇境谁为碍累及婆婆本利倾

　　瑞岩主人公

历劫相随旧主人月▆潭底水无痕太平何用将军令空使叮咛费口唇

　　竹篦子

触背二途俱坐断分明举似莫颟顸拈来一任敲风月点著令人心胆寒

　　文殊三处度夏

柳巷花街有甚拘头陀着意转生疑百千妙体毫端现莫向椎边定是非

　　禅堂规约

　　夫参禅做工夫贵乎真实古德云七日不悟斩却老僧头去然诸人元要寻常动静中将个本参话头绵绵密密昼夜无间四威仪内不令散失所以进堂或一七或二七昼暮策励正击傍敲或见色闻声或棒头喝下蓦然桶底脱落放下千斤担子通身庆快便是真实受用若一向茫无所知止要在七日内讨个分晓纵有上根利智领略得来也是门庭边事未是到家消息鸟飞兔走迅速流光不得悠悠忽忽这一期内必要了此大事未悟者要悟已悟者必实证然说证说悟不过对迷而言踏者本来田地悟之一字亦无著处坐香规约虽不能全达先圣仪式聊立数条谨列于后。

　　挂钟板

　　师云秉佛祖权衡作丛林模范泼天炉鞴洪开闪电光中着眼蓦击一下云一敲迸出虚空髓草木皆为师子音。

　　机缘

　　僧参师问甚处来僧云进泽师云曾进也未僧喝师云喝后聻僧顿足师云除了顿足别道一句僧拟议便礼拜师云鹞子过新罗。

　　师入堂一婆子出礼拜师云见个什么道理婆云青天皎皎天下太平师云闲言语婆云一念不生师云正是生了也。

　　一日吃饭次师云终日吃饭不曾咬着一粒米意旨如何众皆默然师云今日失利傍有一僧出便喝师云已迟八刻。

　　答问

　　僧问两头坐断中间除之云何安立。

　　答主山前案山后。

　　问雪覆千山因甚孤峰不白。

　　答向上看。

　　问猛虎以肉为命云何不食其子。

　　答好食不属饱食。

　　问断头船子下杨州甚么人把柁。

　　答切忌道着。

　　　　　古南老和尚室中垂十问

　　问雪子落纷纷为甚变成雨。

　　答一点水墨两处成龙。

　　问河路既通枫桥船为甚不到。

　　答作么作么。

　　问既作村僧理合随缘为甚只想山中。

　　答亲言出亲口。

　　问一钱为本万钱为利早晚时价不定为甚滞货不脱。

　　答甜瓜彻蒂甜苦葫连根苦。

　　问久旱逢甘雨物情皆喜为甚石敢当只是不肯点。

　　答两重公案。

　　问昨日雨今日晴覆盆之隙尚可容光庭前竹子心里日月如何照临。

　　答从来不覆藏。

　　问路逢剑客须呈剑且道函人矢人相遇要得投分呈个甚么即得。

　　答饥餐渴饮有甚难。

　　问炙背可以献天子大好笑事因甚留在典籍。

　　答好事大家知。

　　问相看两不厌只有敬亭山只如敬亭山还具甚么眼。

　　答瞎。

　　末问色斯举矣翔而后集山梁雉鸟为甚又撞入网中。

　　答瞒人即得。

　　僧问如何是透法身句。

　　答好阵凉风。

　　问如何是学人自己。

　　答高声问来。

　　问如何是皈根得旨。

　　答九九八十一。

　　问路逢道人不将语默对未审将甚么对。

　　答两眼对两眼。

　　问行住坐卧不离这个如何是这个。

　　答提掇不起。

　　问忽遇三军围绕时如何。

　　答正是出头时。

　　问如何是衲僧向上事。

　　答无毛铁鹞贴天飞。

　　问如何是宾中主。

　　答信手拈来无不是。

　　问如何是主中宾。

　　答得意回来对月吟。

　　问如何是主中主。

　　答莫教打落当门齿。

　　问如何是宾中宾。

　　答檐前啼鸟送残春。

　　佛事

　　弘助禅人掩龛久依丛席动止遵规志勤协助弘愿不违且道今日掩龛一句如何相委(咄)辞云直入乱峰去杜鹃声里送春回。

　　禅人掩龛月辉禅人自幼出尘金刚密诵现坚固身殷勤事上十五载亦曾究竟虚空心虽然四大分离我今指汝归真喝一喝云还乡不假纤毫力佛土莲邦任意行召大众云且道掩却真容向什么处见他面目月穿潭底辉寒影红白梅开满院春。

　　一如监院封龛去年今日汝来请我今年此日我却送汝去来生死无期好向目前荐取喝一喝云向这一喝下知归清凉窟里安身去。

　　起龛一如一如直心本色个里无私临行撒手故得自如十年执事劳苦不辞所以立你监院本望扶助常住岂期忙中缩手闹里抽身舍却世间法作个逍遥人脱然恁么去谁见不酸辛且道出门一句又作么生击龛云今朝指出无生路石女和歌送汝行。

　　丁未供本师和尚像(是日义川义公二师神主同进祖堂)指像云恭惟本师大和尚荒凉冷坐八年只道根深蒂固秪缘忤逆儿未遂守塔之志难酬之恩具副铜肝铁胆不顾危亡掀开地轴天关无劳弹指移全身于参同庵左彰未来之榜样供遗像于伏狮堂上示过去之风规大众且道现在一句又作么生(捧位云)一灯续焰光无尽二子相随入祖堂。

　　赵氏张夫人掩棺生既无生灭亦非灭无灭无生洞然明白一念才兴千差万别识得根源便请休歇呜呼赵氏夫人一生慕善心坚治家严密忽于四年前想起末后一着请益于山僧其奈夫人事繁体弱不能以禅定工夫策励孰料四大分离措手不及现前若僧若俗要知叶落归根人人本有时节且道掩却灵棺如何指示卓拄杖云今朝亲授灵山记佛国莲邦任汝行。

　　奠善护一音法兄禅师当今法门虽盛觅个本色道人如星中拣月惟我法兄和尚行藏作略深达古德家风性直骨刚脱出时人窠窟三十年荷担此事竞竞业业为法为人敬师始终不易诲徒晨夕无倦虽则久病室中其规有条其令严密所以同条一脉全赖于法兄共手相扶讣闻忽至如矛刺心如鸟折翼嗟乎伏师门下法运渐衰顾视左右云不识现前诸大德还描得令师塔样么其或未然更下注脚一会灵山却俨然就中谁肯效耽源狮音断处频相和敬守遗风切莫迁遂展具尚飨。

　　般若义川法兄禅师举龛法道倾颓愁得石人污出云龛起舞欣逢木马嘶风幸我法兄和尚夙缘深植公案现成其生也四十年受檀越之宏护其死也百千世潜故身于福地若非大人作略焉能末后光辉召大众云且道和尚即今在甚么处琛义同手足岂敢囊藏聊与诸人通个消息那伽长定十三秋发焰冰壶得自由趁此一轮霜月皎湘南潭北逞风流。

　　知客顿悟禅宿封龛者汉根盘梅里果结嘉禾二十年前伏狮会里同参二十年后参同相依共住苦乐同甘劳辛不畏赤心常住至公而了不存私竭力为人真实而囊无积蓄见闻知识必生助道之心接待贤愚不着人我之相呜呼一疾俄然撒手铁牛也解悲伤召众云顿悟禅师一生不会偷安而今急欲退身且道向甚么处去百花丛里翻筋斗正觉山前自在闲还乡踏着无生路始信壶中别有天。

　　起龛相呼相唤老阇黎五十春光不见伊幻化境中幻化影杜鹃枝上杜鹃啼馥馥薰风呈旧面双双紫燕垒新泥急荐取目前机此际若逢灵利汉无阴阳地且安居喝一喝云八字门开大众普送。

　　举火藏身处没踪迹烈焰光中灭非灭没踪迹处莫藏身到者方知生不生净裸裸兮峰头翻白浪赤条条兮海底起红尘顿悟老宿虽无神通妙用曾经先师炉鞴煆过几番所以跳出时人窠窟何故聻末后叮咛无别语只教枯骨莫留存呈火炬云烧。

　　海盐令修胡居士为道伴大隐禅师终九之辰请对灵小参师云琛上座自揣才疏德浅岂得明眼人前播扬家丑因奉护法令修老居士台命况吾大隐法兄禅师二十八年道义往来非是一日故不敢辞升于此座聊举一隅呜呼吾与兄翁始相见于伏狮后同俦于金粟或时秉兴阔论忘疲或时静里细谈心▆皆出乎本色常情并不自高而自大其居尘兮可为齐家之标格其出世兮咸称法门之梁栋现前若僧若俗还知大隐禅师一生用处么越俗超方已有年宗风戒月自孤圆瞥然觑破娑婆界撒手还源惺旧颜昨岁华山登戒品今朝火里产青莲不是闹中忙缩手道风留与子孙传(咦)满堂孝眷如云集九九须归八十一卓拄杖下座。

　　己未秋前一日亲题辞世偈

这汉一生骨硬如钉一处转脚最难移根二十四上知有此事十年克苦忘形四十九上悯绝娑婆世界觑得世态如冰实求早离如愿业缘又使七春日今铁钉如灰四大风火分散业落知秋正是归根时候阿呵呵逍遥惟我

　　参同庵记铭

　　禾城东南五里有庵曰参同一时道化之盛众皆称一揆禅师云一揆里名家孙氏女适盛氏早寡感生之无常发出世愿年二十六赴梅溪伏狮院礼祗园禅师剃发受具以夙慧力入室扣参悉通机用不二载膺付嘱盖祗园传法凡七人一揆其着也维祗园为金粟石车之子为临济三十二世孙现女身相建立宗旨四方学侣云臻并时无两而一揆拔萃于百人会中有智过于师之誉当祗园示寂后经营伏狮塔务偕法兄义公守师三载精进滋益勤其仲兄孙君子麟筑静室延之乃去伏狮而居焉是室也外绕清流后荫修竹中结宇十余间具回廊曲房之致堂前供佛有庵之名庵初名孙私之也既而子麟锡今名曰参同为一揆公之也公之者何夫一揆而承受大法弘化天人非孙氏之所得而女也其庵将佛法僧之是崇非一家之所得而主也且一揆自辛丑春因义公之殁从诸檀请继席伏狮六载于丁未秋归庵则其规模又加广矣先丙午冬以祗园之塔之未善也移而置庵之左义公祔之为建塔院次年冬建中楼三间戊申前设墙门一带己酉造厨浴诸杂室庚戌建大殿并庄严诸佛像虽庵也宛然有丛林风维一揆以誓愿所存兴举胜业感动十方名尼暨于德门大家倾心施舍相与有成皇哉斯庵之以禅盛吾禾也然而榜曰参同子麟名之弘觉老人不之非复为书之此其说何也夫子麟受书于儒启悟于佛旁通于老信三教之一源取名参同同者一也自其不一者而观则佛之中教与宗为二宗之下复为五五之后分而什百几于斗争故同之中有异焉自其一者而观则万法归之凡人世语言文字资生术业俱与实相不相背违而况乎儒与道故异之中有同焉参异而得同犹夫揆什伯而见一师之号与庵之名似有合焉者以此消末法之争并释外道之疑予麟之志则大矣非一揆乌足以当之哉予观一揆得法二十余年绝名闻利养之念训率诸学者惟以戒律为先而本分提撕必归于第一义济下宗风克兴女中参同之名遂人重远近之来者受之后之贤者守之子麟之志于斯大慰焉宜记而传之使有永也铭曰。

大法西来塔庙是崇始自赤鸟实惟吴中迄千余年化乃大洽僻壤名山禅林用匝参同肇基禾城东南由室而庵蔚成名蓝门有宗风人无女相三教咸归万乘最上用书弘绪以告后人石乎不泐法尔常新

　　康熙十四年四月八日
赐同进士出身通奉大夫山西布政使司右布政使里人王庭撰。

　　参同一揆禅师行实

　　师讳超琛字一揆嘉兴县人系大司寇孙简肃公之会孙女父太学茂时公贤母高氏法名超臻长兄子彰孝廉公官中翰仲兄文学子麟居士少年得道登三教坛禾中称孙先生是也公有三女师居幼少聪敏精女工不由师传而通书义兼绘墨其秉质不凡如此及笄适庠生盛君子逵克尽妇道事翁始孝其于胞姊屠又雍孝廉公夫人最友爱姑嫂妯娌间情礼备至人无闲言不幸盛君遘疾医祷不效愿以身殉复自念云倘弃所天徒死无益思投入空门为出世计时尊宿林泉老师与盛君相契见其病笃屡来开示师窃听之道心益切未几作未亡人时顺治丁亥九月间也自后师毁容变服茹素持诵日不下楼一意焚修但未知参禅大书万法俱空一心念佛于壁其立志坚贞如此戊子年子麟居士见妹婿溘先朝露生死心切苦志参禅语师云待吾拼却性命倘有所悟汝不难出世居士奋身打七大事已明得▆心印即告师曰汝急做工夫绝后再苏欺君不得然必参话头经明师煆炼方得了手时祗园师翁系师瓜葛开堂梅溪伏狮师企慕有年但不出闺门未及叩谒只在家昼夜参究而话头难破如吞铁丸相似见居士逍遥放旷愈疑愈闷适有汤老太戒行精严引进弥切虽遇溽暑坐至夜分蚊刺遍体师漠不知也其工夫真切如此值归宁与母夫人同志数人朝夕大士前梵音彻户外一时感动远近长斋皈教者数十人真有庞氏家风一日与居士趺坐蒲团各说志愿师云吾志效祗老和尚居士云吾渡亲入道宁为蓬莱鸡大莫作尘世公侯厥后师出家道行酷似师翁居士嗣遇异人悟宿因可谓各惬所愿者矣辛卯春师买舟往梅溪同母夫人参谒祗老师翁而一见称为法器见居士寄呈偈语大如称赏问师参何话头答曰谁字师翁曰汝不必易话头悉听尔兄指教吾不难印证也即于是冬结制偕母夫人复到师翁座下同参话头师坐至二七忽尔定去香尽四炷瞬息而过大地平沉洞彻本来面目居士闻之大快笑云这不唧溜汉迟至今朝方摸着鼻孔何钝如之师翁即印可披剃壬辰付嘱其真参实悟根器迅利如此由是师将盛门授产返还盛氏孙门嫁赀仍归孙氏赤条条不留一物亲戚共叹莫及而生敬焉彼时林泉老师辞世碧光庵心传老师禾中大尊宿也。

　　师参谒后语居士云又添一个法堂自明禅师与茂时公交契称师为法门栋梁有偈喜赠如古南牧老和尚隐庵息老师翁尤加赞叹其为师家深许如此不意甲午六月师母夫人病痢不起师服劳尽瘁哀号吁天母夫人临终见青莲红莲涌现口称者三初夫人在家坐香参一念未生前以七为期至第五日定冲冲口说出眼底光明蓦地来腹中自觉笑颜开今朝一片平阳地明日莲花朵朵开素不谙偈连自家不知何故兹见莲花两朵适应谶语现红绿幡幢往生乐土无疑七终归庵九月师翁示寂师割股疗师一痛几殒天何夺我母而又夺我师我何生为默念付托之重力荷祖道志报师恩其孝亲事师笃挚爱敬如此在伏狮守塔期满思结一茅于水边林下保养圣胎斯时义公师伯坐伏狮方丈势难同居苦无其地子麟居士慨然创建静室罄赀落成约费千金一切什物完具丙申冬请师移锡厥后龙象骈臻皈依辐辏革故鼎新竟成兰若辛丑腊月茂时公不讳师极尽孝道曰余向有老父挂心今可一意办道矣壬寅正月因义公师伯回首伏狮虚席护法帷孺董公虔请所以复住伏狮六年其间为迁塔诸事载在师自叙文中癸卯冬师圆戒于弘觉国师得会觉珂和尚相契因晤适南和尚适师才高骨刚傲睨一世独于师注意焉似有终身之托己酉季秋请适南师翁同子麟老居士到参同纠众打七悉遵报恩规则钳锤甚严师时遭诃斥礼下弥恭其时普明虽先付嘱与法源僻居黎里禁足不及躬逢其盛为一惺元两法弟各得力醒发焉适南师翁抱痾欲觅静室师买地盖椽衣之食之延医莫疗无何示寂师竭力尽礼请弘觉国师收骨入塔其尊贤重道死生不渝如此庚戊冬武林雄圣惟极和尚海内宗仰结制请师为首座机缘载在雄圣语录中与西堂静诺师伯称为莫逆而雄圣老和尚水乳交合期满挥涕而别同檀越张老夫人往金粟饭众天岸和尚以　御赐炉衣供师不以法侄相待弘觉国师以祖衣送师杨坟师翁灵机大和尚天下宗师见师赞叹不休其为师尊钦崇如此姚江邵太常夫人遇师后不远千里修候浔溪董微君帷孺乔梓礼意有加徽州孙老孺人明觉王孺人明慧吴翼桓夫人乌镇沈孺人明证盐官胡令修居士并室大隐禅师诸位亲近多年久而弥切云间王夫人明镜率公郎拜师锡名实璋本土诸位不及备载其为四方檀护皈敬如此与同门诸昆季友爱终始如一常感义川义公两师伯教导之力如陈庵主洞云丘庵主心学洞庭庵主莲乘暨贯一而交非泛常其睦于弟昆法眷如此常见末法掠虚失真工文词为家私习机锋为了当平素训徒一以真操实履为要莫以文采口滑为工常云阎罗老子不怕你口快拈高峰祖师语开口动舌无益于人戒之莫言举足动步无益于人戒之莫走举心动念无益于人戒之莫起书于座右自警警徒御下老者安之少者怀之周其衣单均其劳逸随才器使各得其宜间有负恩亦不之校其砥柱狂澜安众公平如此自四方多故以来屡遭歉岁常住淡泊日甚一日食有四五百指师备极劬劳供众素耻募化以此进退维谷精神衰减己未春往洞庭游穹窿见施度师对联云食不耕衣不织饱暖须知惭愧打可怜骂可惜忍辱便是修行录归警策大众自此抱微恙食不下咽身无痛苦至六月绝粒半月饮水过日预知大限将至却医禁卜十七日邀子麟老居士至榻前分付法门后事语不及私老居士即录云栖规约呈览师云可刊在板一挂山门一挂佛殿一挂斋堂老居士云吾尚淹留尘世符到便行岂不快活师笑而颔之适南浔常一老和尚与师契阔十年忽法驾远临相见如一日师虽身抱沉痾犹执师弟之礼侍问不倦时六月廿七始别觉在世无多日廿九请子麟老居士内侄苏门到庵呼徒不肖普明曰汝早付嘱今付祖衣杖拂为参同住持祖师一脉善自护持普明五体投地辞之再三老居士曰此要承当毋容再让呼法源明俊将如意云此幻有老人付卓老和尚传至先师者今以付汝非比等闲切须珍重将拂子付为一明元云汝佛事说得几句的将铁如意付惺元明湛云汝心须如铁守护常住老居士云吾看来法源上座得体接曹溪之正脉为一上座得用支参同之门庭师云是是老居士云有偈语否师云无老居士云无语句即为语句矣吾宗不立文字世尊说法四十九年未尝说一字若有言句是名谤法今各位向无语句中会取师又云素封明麟随我多年甚合我意服勤左右夙夜匪懈可谓孝矣可取我像描他在傍要题他几句今不及矣昙现老成可作总管其余执事派定井井有条武水朱近文名家子也弃家为高僧室人沈氏师尝目为美器以子幼未及剃度老居士面云道在心不在境无论僧俗只要笃志修行今不幸无师可投莫若在家修持不坏世间相而修实相也师以为然又嘱云吾一生小心谨慎一一言一动并不放胆汝等知之老居士见其末后光明一心不乱世所希有非数十年定力静功行解相应焉克若此遣徒遍谢诸法眷檀越示期七月初三立秋永别至初三黎明先期报钟师云又担阁我一日至初四日辰时沐浴更衣说偈云这汉一生骨硬如钉一处转脚最难移根二十四上知有此事十年克苦忘形四十九上悯绝娑婆世界觑得世态如水实求早离如愿业缘又使七春目今铁钉如灰四大风火分散叶落知秋正是归根时候阿呵呵逍遥惟我端坐而逝其临行安舒自在真得无上三昧如此普明等肝肠如裂远近缁白哭声震野如丧考妣遗命请老居士拈香领众送进方丈入龛老居士遵命见之大恸曰昔陈白沙先生吊罗一峰先生大笑笑一峰死得其所复大哭哭失一良友世道无人其今日之谓乎遗命茶毗入塔奈师素不蓄赀兼荒年挂薪玉粒常住如洗而老居士以古礼速葬不待制满入塔为安同师内侄青岩青岫苏门师外甥屠躬节居士捐赀鸠工拟庚申清明塔予参同祗老师翁▆右按师实悟实修实心实行不以文字经心凡有题赠书札并不留稿挂漏甚多所集语录若干不敢易一字诳一语师素不好名今始镂板明知虚空着彩然非是无以信今而传后一花可识无边之春勺水可印圆满之月不肖普明捐赀敬付梨枣师距生于天启乙丑六月一日辰时世寿五十五僧腊三十一生担荷法门为道忘躯作人天榜样普明等不能赞一辞且山野拙讷无文乏如椽手笔表扬万一伏祈四方善信各赐珠玑为续灯之一助云。

　　康熙己未冬至日嗣法弟子普明谨状。

　　自叙行略训徒

　　余俗姓孙世居角里二十六岁出家于本县梅溪伏狮祗和尚会下披剃师系天童密老人嫡孙密乃临济三十世孙也顺治壬辰二十八岁受嘱三十岁六月母丧九月本师示寂时义公法兄继席伏狮余守龛制满时有结茆之念从无钵资势不能举幸有仲兄子麟同志参禅先余着鞭精通三教皈于一源故建静室名曰参同属弘觉老人书额此参同庵之所由名也其丛桂轩关房曲廊丈室池亭水阁外有花卉修竹皆丙申年所建什物俱备至仲冬延余住焉时庵中惟六七人实得林下之乐白云封户圆寂无人六载如同一日不意辛丑春义公法兄忽染沉痾延余到榻嘱托后事刻先师语录自己建塔立当家规训徒众以余法门手足欲完先师未了公案诸檀越特到参同坚请余念老父年迈以偈固辞谁料冬间严尊亦故当家病危浔溪帷孺董檀越再三相恳于壬寅正月勉强应请回见先师塔院在荒郊道路人难看守余身心如悬所以复进伏狮六年惟以塔事为念并不攀缘涉世至丙午腊月起工迁塔于参同庵左通新重建义公兄龛亦荼毗于师塔之侧丁未清明造塔已竣中秋即伏狮退院冬间建楼三楹戊申春启墙门一带六间己酉造东厮浴室三间庚戌佛诞日建大殿余出家时孙氏嫁赀盛门分产悉皆捐弃僧俗耳目共知二十六年法门辛勤中有十年兴建土木渐成兰若皆出于十方檀护信心中来所以日夕训诲徒辈若非忘形死心坚持戒行何能俾其永远不朽欲报佛祖必须敬守清规真实履践冷淡家风千古不泯遵此数语方可同居俾世世守之毋负我一生苦志也。
