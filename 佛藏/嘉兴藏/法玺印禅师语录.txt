嘉兴大藏经　法玺印禅师语录

　　序

　　原夫妙明觉性虽自圆成苟非其人道不孤立是以拈花微笑世尊指示于西陲立雪安心达祖提撕于东土嗣后六传分派五叶蔚兴济洞二宗扬镳并辔般若门中之龙象却车而载交臂而行烝烝皇皇于兹为盛然而万语千言横说竖说祇以发明一大事因缘而已世人妄业招引非犷悍难驯即萎薾不振一则罔具信心一则罕有慧力波翻云靡散乱昏沉生死海中头出头没觅筏无门良可深悯自非佩法王之雄符秉金刚之宝剑眼横霞电气薄风雷孰能拣砂金而就冶别碔玉以登堂教育后昆绍佛慧命也哉古来尊宿无俟缕陈维昔笑岩大师门庭高峻少所许可憨山老人荷笠瞻礼师问从何处来答曰南方来师问记得来时路否答曰一过便休师曰子甚来路分明善自护持机缘相对授受亲切法乳再传有颛愚大师克绍家风卓然尊宿嗣有法老和尚嵋岫挺生受佛遗嘱乘愿而来参学于江楚吴越之间蓦然有得住静于欧阜匡庐出世于豫章北地作狮子吼觉诸有情继临济三十一世望初祖四十一传道德崇巍于法自在　先君子笃信佛乘锐志深入现宰官身不废参讨历任江右藩司簿书填委旬宣拮据之余于本分消息殚力精求一晤师颜摅诚翘仰同安佛刹奕奕中兴永泐贞玟具可考而知也师据宝华王座掺纵自由炉锤所成指不胜屈前住越山龙门后住都城清化一条楖栗随地举扬四席风猷俨然未散可谓作人天之眼目度末世之津梁振古轶今光前耀后者矣三瀛燥发翘瞻长依道范幸承　先泽优游苕署而师以重刻颛和尚语录之故往来武林嘉禾霅川邗水之际时获亲近每念　先君子音容云逝将及十年缅昔良晨问道深夜咨疑举公案以勘淆讹侍巾钵而聆棒喝俨色笑之相关或翰墨之互答一弹指间遂成隔世为人子者宁禁涕泗之沾裳乎师四会语录今亦告成命瀛一言弁兹全集瀛无坡公天觉之才自顾荒僿理当逊避以俟弘通但思琼笈珠函初经结集法宝大成人天赞叹使　先君子而在必当合十献颂相视不逆附以不朽矧小子瀛安敢自外于是援　颖滋隃麋焚瓣香而叙其梗概焉述先志也。

　　时
大清康熙拾伍年岁在丙辰佛诞日法门弟子三韩余三瀛盥手敬撰于苕溪公署

　　法玺印禅师语录目录卷第一序同安上堂晚参卷第二同安上堂卷第三龙门上堂越山升座卷第四清化上堂晚参卷第五小参普说示众茶话卷第六法语卷第七勘验机缘参见机缘卷第八书启卷第九真赞自赞卷第十颂古偈诗卷第十一佛事卷第十二募疏杂着

　　目录(终)

　　法玺印禅师语录卷第一

　　嗣法门人性圆旋玑旋哲旋贤等编次

　　住江西南康府建昌县凤栖山同安禅寺语录

　　师于壬寅冬十一月初四日入院。

　　山门旧基者是二十五代老古锥建立底解脱门今日山僧到来为甚却成荒址以拄杖划云无门为法门全身须拶入。

　　观音殿唤作古佛却是观音唤作观音却又是古佛且道毕竟唤作什么遂大拜。

　　韦驮既是护法善神因甚手握宝杵胸例轩辕顾左右云礼防君子。

　　伽蓝者片荒草非你赤心片片争有今朝山僧也不敢辜负遂烧香。

　　祖堂不必攒眉特来与你伸屈。

　　方丈据座此室诸祖抽钉拔楔之处我不作此条段何则不见道我欲仁斯仁至矣。

　　即日上堂师至座前拈疏召众云会么此是黄面老汉末后一则不了底公案落在诸大护法笔尖头上珠回玉转今日特向同安院里要山僧据款结案只得人天众前露布去也以疏递再烦宣过宣毕师指法座云宝华王座孰敢先登任是出格英灵不敢正眼觑着其中有不甘者么一喝便升拈香云此一瓣香端为祝延
当今皇帝万岁万岁万万岁恭愿德媲羲黄道高尧舜此瓣香奉为满朝文武阖国公卿为霖为雨业等伊周此香奉为省郡尊官本邑县主及护法缙绅士庶等爵位高迁法门城堑此香奉为旧住请主诸山耆德等伏愿秉金刚之正智立坚固之愿心大家扶起破砂盆同证无生等法忍此一瓣香明月堂夜半传来紫竹林日午揭出二十年函藏蛊毒两三番彻骨冰霜端为云居堂上传临济正宗第三十世伞居先师颛愚大和尚用酬法乳敛衣敷座上首白椎云法筵龙象众当观第一义师喝云早是第二义了也毕竟如何是第一义莫是山僧未出龙门是第一义耶还是同安上堂为第一义耶两途不涉中道绝攀众中莫有善观者么龙门首座问千年祖席今日重兴正令高提如何话会师云狮子碧天吞杲日象王绿水啖清风进云恁么则师象今朝关不住东风吹起老龙来师云吸尽西江一滴水进云一滴干枯金出井吐洒秋蟾映玉池师云倒拈无孔笛吹出凤游云进云若然则师儿归窟去也师云一任　跳问千山迥迥万水滔滔二九程途即不问入门一句事如何师便打进云黄檗也恁么和尚也恁么且道还有同别也无师打云黄尚书李仆射进云恁么则一派寒风回万壑同安祖席又重新师云赞叹有分问万法本闲为人自闹如何是自闹句师云瞽目进东城进云二十五代老古锥到来又如何接待师随声打云以此接待进云棒下无生忍临机不让师师复打云也是第二头僧喝师云再喝看僧作礼师云一场钝置乃以拂子一拂云宝镜当轩十方普照辉天烁地耀古腾今者段境界犹是金锁玄关尚未是衲僧作略且作么生是衲僧作略蓦拈拄杖卓云直教天下一个个头破脑裂去汝诸人作么生会若缁素得出始许同沐皇风齐沾佛日苟或未然行人尽处是青山青山更在行人外良久复云山僧道荒德薄智浅行疏只宜云壑栖耕不堪利生接物兹因同安祖席虚废已久本邑僧会云昙老宿深怜此地振卓无由幸大护法昆湖廖翁任本府司理奉　旨恢复翁有诗云夜半惊回香界梦今朝还我古同安之句后昙公西逝复祝乃徒中公谨同合邑绅衿及诸山耆宿於越山专请山僧主持此席尔时乃命监院眉剑独力撑持将经十载今幸法堂辉煌草莱颇辟又承合省本邑及诸山等重申前请山僧事不获已只得应个时节且道时节又作么生应遂举当山常察禅师僧问如何是凤栖家风常云凤栖无家风僧云既是凤栖因甚无家风师云不迎宾不待客僧云恁么则四海参寻当为何事师云盘饤自有傍人施师拈云者老汉虽然担子度人争免随身滞货山僧则不然设有问如何是凤栖家风向他道迎宾待客因甚如此岂不闻云板响时归旧座大家齐口嚼新羹结座云谛观法王法法王法如是下座。

　　即日晚参师云古人建丛林立宗旨皆有人承褫今日山僧滥膺斯席举扬宗乘且道甚么人承褫众中有知音者么众无出复云一众吝慈山僧只得自拈自弄来来来由我好安排去去去无伊踪迹处也不来也不去绿水常穿涧底流碧云时在青山住一拂云会么金井玉池碧眼开佛头峰髻圆音布一击便行。

　　上堂僧问曹洞祖席临济重兴正令全提如何举唱师打云一棒掀翻老古锥进云恁么则有水皆含月无山不带云师云非汝境界僧一喝便行师云用喝作么一僧出一喝师云未曾垂钓饵先来弄尾针进云一喝即不问如何是第一句师云道甚么如何是第二句师云道过了也如何是第三句师云者里用不着僧云直下分明师云投子道底问铜头铁额炉鞴重开棒喝交驰如何煆炼师云早已一身红进云把住则黄金失色放行则瓦砾生光还把住是放行是师云两头坐断进云临济初参黄檗三度吃棒因甚到大愚胁下还拳且道得大愚力黄檗力师云一任卜度乃云把住放行已是撒土扬沙受棒还拳未免腔板鼓弄直饶三句齐收依然跳不出斗说什么人境俱夺棒喝交驰会得者话始许道有水皆含月无山不带云如不会却向第二番葛藤去也复竖杖云见么一卓云闻么闻非耳闻见非眼见眼见则瞎耳闻则聋恁么会去方可号令人天提持佛祖并知胁下还拳三度吃棒能收虎尾亦踞虎头正好佛头峰上任往任还太子岭头直上直下始不负今日古音上座领阖省檀那入山设斋请扬此事诸仁者此事作么生举聻复卓云待别有消息时却向伊吐露喝一喝下座。

　　设两序上堂龙吟雾起虎啸风生师子盘旋象王起步今日安名定位建立法幢以五须弥为众头首将七金山作诸列职以至日月星辰森罗万象为云水禅流庐阜云居南岳普陀提浆运水到恁么地方能如天普盖似地普擎何忧乎法道不扬何惧乎宗猷不振诸仁者且道甚么人便能若是举手顾左右云孤掌不浪鸣下座。

　　储将承山王居士生日请上堂问雪覆千山琼瑶满地瑞景重重即不问庆生一句请师宣师云曙日发生收地雪万林仍是旧时容进云庆中境色如何师云珠帘卷夜雨画栋映朝云进云只如无生一句又作么生师云昨夜眉毛拖地白明朝依旧接天青进云与么则情与无情一齐庆赞去也师云且喜上座证明乃举云有物先天地无形本寂寥能为万象主不逐四时凋古人与么道忒煞太露筋骨虽然如是且王居士庆祝一句作么生道以杖一划云龟浮绿野连云出鹤过秦关带雪来下座。

　　本里众檀请上堂问五叶流芳即不问如何是临济四喝师云着一问将来如何是一喝如金刚王宝剑师打云未出匣时光已露如何是一喝如踞地师子师打云石人心胆也须寒如何是一喝如探竿影草师打云莫道屈棒有人吃如何是一喝不作一喝用师打云才涉古今便不中进云四喝已蒙师指示今日升堂事若何师云红日正当午端的照无私僧作礼云如是则千峰齐下拜万派尽朝宗师云瞻之仰之乃云千年祖席今日重兴时节既彰莫当容易二十五代之祖庭脉运几灰千百余载之法幢桑田几变乃得没量大人回棘荆而成琼楼玉殿转草莱而为紫壁金沙至使海内衲僧续佛慧命十方檀信顿悟己灵赫赫光明廓周沙界如是则两轮莫胜周遍莫遮在始在终凝然一道始可于同安扶竖宗风中兴祖道还委悉么一卓云三教圣人同一辙荐取当阳未发机下座。

　　沙弥戒请上堂僧问拨草瞻风即不问凤栖升座事如何师云站立分明进云只如戒定双彰如何是沙弥得力处师云今日袈裟打湿角如何是比丘转身处师云明朝依旧下西川如何是菩萨亲切处师云托钵出云堂不是进云恁么则龙门夜展千山雨凤栖日挂万里天师云闲言语乃云脑盖重着楔未许绝背面通身庆快去也须重判断因甚如斯只为诸人从无始劫来被者条黑漆索子缚住脚跟不得自由以杖一卓云若向者里体荐八万法门一时顿证三坛大戒弹指圆成方识山僧袈裟打湿角依旧下西川如或不尔纵使有得力转身亲切处若要通身庆快也是郑州出曹门一喝下座。

　　比丘戒请上堂问弘宗演教接物利生大阐毗尼即不问重新一句事如何师云东山呈曙色万壑悉光辉进云光辉且置只如向上事如何指示师云高着眼进云云卷千峰碧溪流万派清去也师咄莫乱走问龙吟虎啸风云会凤翥鸾翔日月高龙虎凤鸾即不问浮山九带请师宣师云草本漫劳拈出进云如何是佛正法眼带师云万里晴空云影尽千江平淡截波流如何是佛法藏带师云尘尘不立全机露法法皆空一镜收如何是事贯带师云街前补衲连云绣担水溪头带月归如何是理贯带师云自古弟者可为长从来孝子覆爷名如何是理事纵横带师云蜂采上阳花到室蝶翻幽径草归篱如何是屈曲垂带师云涂炭不穿牙佩服归乡且着破襕衫如何是妙协兼带师云闻乐相忘三月味始知垂钓在深潭如何是金针双锁带师云李白桃红关不住逍遥上苑展眉欢如何是平怀常实带师云一片白云起谷口数声黄鸟带泉飞乃云今朝为说比丘戒请我先升曲录床聊为诸人通一线浮山九带快承当如或未然欲行千里一步为初向下文长且听三师七证分付一喝下座。

　　菩萨戒请上堂问昔日丹霞闻受戒为什么掩耳而出师云美食不中饱人餐进云律中道手推比丘者波夷提德山因什么见僧便棒师云赤心片片进云嫌骂比丘者波夷提临济因什么见僧便喝师云片片赤心进云清净比丘不踏生草南泉因什么斩猫师云汝向何处见王老师乃云经中道众生受佛戒即入诸佛位位同大觉已真实诸佛子虽然如是只能入佛未能入魔何则殊不知众生未受佛戒亦入诸佛位所以临济德山一任唤作波夷提丹霞南泉何常不是清净行会得此意则不负灵机禅人敦请举扬此事其或不尔别作商量去也遂举中邑洪恩禅师因仰山谢戒次恩于禅床上拍手云鸣耶鸣耶仰乃从东过西从西过东向中间立定然后谢戒恩云什么处得此三昧仰云于曹溪印子脱来恩云汝道曹溪用此三昧接什么人仰云接一宿觉仰复问恩云和尚在什么处得此三昧恩云我于马大师处得来师云者两个老汉败缺也不少假如今日有人问山僧在什么处得此三昧便与他劈脊一棒云不从曹溪得亦非马师来喝一喝下座。

　　当阳圣生陈居士诞日请上堂当阳无量寿无成亦无坏坚固金刚体无生亦无灭诸仁者只如无生灭无成坏底是个甚么拈拄杖云莫是者个么且喜没交涉既不是者个毕竟唤什么作无生无灭弥天匝地堂堂露庆祝华封个寿山击禅床下座。

　　结制上堂问大开罏鞴锻炼圣凡且道本分衲僧到来作么生煆师云你不是本分底进云钳锤佛祖必须作家如何是作家师云杀人不眨眼进云恁么则不动干戈定太平师云看脚下僧一喝师云灼然问祖令当行即不问作家相见事如何师打云伯牙与子期不是闲相识乃云诸方十月十五结同安却比诸方别试问其中事若何因缘相值此时节时节且置只如今日开炉明甚么边事良久云满炉添炭犹嫌冷路上行人空守寒参。

　　元旦上堂旭日辉辉春风拂拂乃国运之增新山云霭霭野鹤眠眠正凤栖之添瑞值此时节峰头峰尾列为普贤法门山北山南渝作观音境界不许天下英俊说旧说新岂容现前清众论今论古蓦拈杖云惟有者个木上座不涉一义不侵旧新复卓云向者里领略得去可以同享太平祝延圣寿若领略不得山僧一人庆祝去也遂起身云一片皇风扇宇宙斩新日月照乾坤一喝下座。

　　解制上堂问今日解制即不问应时值节事如何师云三更穿市过走马出纱笼进云若不同床睡焉知被底穿师云脚跟下好与三十问柏树庭前谭妙法虚空抚掌笑吟吟抚掌即不问如何是庭前谭妙法师云石人暗点头进云恁么则荆棘林中展手眼红尘堆里定乾坤师打云试展手眼看进云高悬祖印空王国放去收来任纵横师云也是德山罗汉进云狮子吼时芳草绿象王行处落花红师打云闲言语乃云同安今日解制且喜灯王出世蓦然触破纱笼笑煞街头李四前途有问如何切莫当阳辜负一卓下座。

　　方伯斗所余公大护法上佛殿梁请上堂问建法幢立宗旨只如佛未出世祖未西来还有宗旨也无师打云者是什么所在说有说无进云如何是临济宗师打云一棒一条痕如何是云门宗师打云无你凑泊处如何是曹洞宗师打云忌讳个甚么如何是沩仰宗师打云你跳得出么如何是法眼宗师打云者里尽也未僧云五家宗旨蒙师指更有一问请师端的师打云疑则别参问法席初启宝殿重开斩新条令即不问向上宗乘事若何师云脚跟下好与三十棒僧喝师云落在甚么处进云万古碧潭空界月再三捞捷始应知师云元来僧作礼云大众分明记取师云瞎问慈云遍覆三千界法雨均沾大地人应时值节请师速道师云龙飞千嶂碧凤舞万山高进云即今宰官临筵凡圣骈集和尚如何施设师云巍巍宝殿耸霄汉历历光明遍刹尘问举目尽皆弥勒阁脚下无非古道场如何是敷扬句师云弹指顿超空劫外扶起当年旧刹竿进云恁么则宗开柳巷法振滹沱去也师云但愿春风齐着力一时吹入我门来乃云凤栖山壁立万仞佛头峰透彻云端师子盘旋象王蹴蹋若是没量大人自然全身担荷别立生涯其或眼目动定不惟不能攀仰要且望崖而退还知么遂举书云者是方伯余公见道的消息今日特向人天众前分明举出举毕山僧亦有个颂子为伊证据掀翻华岳忘机处劈破长空月一帘无限情尘都不见喜君赢得旧山川一喝下座。

　　方伯余公为夫人张氏生辰请上堂问答不录师乃云须弥高兮寿量沧海深兮福祥日月照临兮为祝天地覆载兮悠长一喝云若不喝住打葛藤无有了日在复拈拄杖云只如者个还具寿量耶殊不知竖穷三际横遍十方亘古亘今凝然湛寂且不落功勋一句作么生道紫微阁畔舒千臂南极峰前照九垓下座。

　　佛成道上堂六载雪山勤苦行无端夜半睹明星眼中早已重添屑殃及儿孙事莫论诸仁者于此会得则不辜负东升禅人设斋圆戒专请山僧举扬个事者个且置只如释迦老子夜睹明星悟个什么若定当得出方许了明向上宗乘顿证金刚心地其或未然只得向诸人道破遂以杖击案云甜瓜彻蒂甜苦瓠连根苦一喝下座。

　　洪州元戎海山张居士生日请上堂问师登宝座法雨均沾正令全提如何判断师打云你试定当看进云此意且置只如高峰四句请师垂示师云我者里一句也无如何是大地无草师云白云横岭上如何是大海无鱼师云明月浸波心如何是大富无粮师云富嫌千口少如何是大悟无道师云贫恨一身多进云恁么则情与无情一齐庆生去也师云且喜阇黎道着乃云日轮正当午虚空绝点尘山河及大地全露法王身蓦拈杖云露堂堂明历历脱体无依赤条条光湛湛圆融无碍顿教入泥不点尘入水不动波七纵八横抛三掷四到恁么时尽大地是个大解脱场遍虚空是个无量寿故云佛身充满于法界普现一切群生前随缘赴感靡不周而恒处此菩提座所以道有时疋马单刀现将军身而说将军法有时霞冠素服赈济群灵而归心大道以致随处即主遇缘即宾坐断千差路超出四威仪何假鹤舞起清风锦云铺杲日虽然如是且当机一句作么生道无位真人高迥迥何山松柏不青青下座。

　　上堂问今朝制期又兼演戒只如禅戒两忘的衲僧到来和尚如何接待师随声打云无你插足处进云如何是五家宗旨师打云者个便是如何是临济宗师云青天吃棒血流红如何是云门宗师云眉毛瞎却不通风如何是曹洞宗师云夜半乌鸡雪上封如何是沩仰宗师云凡情圣解不留踪如何是法眼宗师云六相团圞数莫穷僧喝云礼拜去也师打云再犯不容乃云宗师家掌握灵符道眼清正方许南面高坐与大地人抽钉拔楔有时千寻岩下啸月吟风有时万顷波中跨龙钓鳄花街柳巷哩哩啰啰林下水边寥寥寂寂屋后松梢带雪皆为古佛家风庭前梅蕊含霜尽合祖师密意者里见得一任横拈倒用说是说非方可道不言而信不怒而威搜翻白拈窠穴剪断从上根枝苟或未谙须向同安手里讨个着落始得只如今日幻容禅人母难之日特请山僧升座设斋求戒以酬罔极之恩且道为伊作何条段遂一拂云三坛次第演伽陀万别千差齐坐断下座。

　　腊八日觉宗禅人圆戒请上堂乃云诸佛涅槃心甚深无伦匹众生业垢重难解亦难入且道甚么处是难解入底良由五欲深沉三毒缠绕劳他没量大人手指天地作大师子吼云天上天下唯我独尊及乎雪山六载夜睹明星已是第二杓恶水没头泼了以至四十九年葛藤缕缕又道无法可说岂非灵龟曳尾末后拈一枝花惹得饮光展笑始畅胸怀可谓大人具大见大智得大用设使说遍无边香水海广开重重弥勒阁捡点将来犹未是衲僧极则事且因斋庆赞圆满毗尼一句作么生道三千次第重饶舌八万行持弹指圆一喝下座。

　　元旦上堂拈香祝圣毕师竖拂云灵山付嘱儿孙事今日元辰复举扬微笑拈花端的旨相承少室继联芳且喜融风　　溥天布化育之休更逢丽日辉辉大地沐太平之兆者里会得方许斩新日月特地乾坤祝皇风于北阙迎瑞彩于南宸一人有庆法社赖之众中还有知得时节因缘底么良久云楚庵西堂遍历诸方草鞋跟断无端撞入同安不觉掀翻宝惜山僧固以祖父家业两手分付遂授衣云展开鸡足峰前路化浃娑婆遍地香楚云自愧樗才为绍续蒙师彻骨老婆心师云正好撑天拄地进云恁么则人归大国方尊贵水到潇湘一样清师云珍重下座。

　　忏华严经邓应塘居士请上堂问善财五十三参末后于弥勒楼阁弹指即开且道如何是弹指意师云含灵犹有分越格莫能求进云只如百千万亿弥勒百千万亿善财那个是真底师云那个不是真底进云文殊兴云普贤布雨如何是智行双圆句师云道着了僧作礼师打云也须吃棒始得乃以拄杖打○相云如来深境界其量等虚空一切众生入而实无所入所以道三千刹土八万微尘于一尘中现出千丈卢舍那身万德庄严圆融行布根尘迥绝理事双彰道无即有道有即无扫除凡见不立纤尘以杖左右卓云复从者里涌出无量菩萨僧伽无量大悲苾刍无量金刚天等无量八部龙神左右盘绕而为华严海会一击云你诸人还闻么又以杖打⊕相云又从者里涌出无量彩盖云无量璎珞云无量光明云无量音乐云无量主山神无量草木神重重密护行智齐彰而为华藏庄严你诸人还见么若也闻见精明则有情无情证等无异到恁么时山僧向者里还赞扬得么直得义天性海似帝网而交罗智照神光如洪炉之猛焰今朝省邑护法居士等为诸人发上上机助宣妙行且道以何为验弹指圆成八万门刹那灭却三祗劫下座。

　　解制上堂问九旬禁足三月安居安居即不问今朝解制事如何师云龙吟夜月洪波秀虎啸风生碧汉空进云不是春风回万象何能夜月照三阳师云汝作么生进云师子吼时芳草绿象王行处落花红师云且过一边乃云今朝十五元宵节正值同安解制辰试问诸人己躬事其中那个是知音龙蛇穴里藏身凡圣途中着见未能出格超群及至七花八裂只得挽回火树拨转灯城把住放行全体独露还委悉么遂竖拂云春风一段枝头泄无古无今昼夜明一喝下座。

　　方伯斗所余公大护法为拈花文佛暨诸贤圣等开光请上堂拈香毕祖庭千古复兴隆殿阁浑如灵鹫宫座下水云狮与象有谁微笑破罗笼还有承当者么问昔年鹫岭拈花迦叶微笑今日同安举唱未审是同是别师云绿水时漩师子渡红轮正照佛头峰进云恁么则山河大地齐瞻仰明暗色空古佛心师云实相圆明千里外凤山独露万重云进云只如方伯余翁报国酬恩一句请师速道师云同安古刹重新建四海禅流共祝厘乃竖杖云释迦老子在山僧拄杖头上堂堂独露被诸人逼得三百六十骨节八万四千毛窍尽皆紫金光聚复于青莲花目放大宝光烁破四天下照耀恒沙国土万亿诸佛万亿菩萨万亿圣众万亿宝盖各各俱承此力与释迦老子帝网交罗镜光相照圆明妙体共证真常情与无情正等无异汝诸人还见么设若见得则知者段光明在圣不增在凡不减世尊得之照天照地法古腾今菩萨得之愿力宏深悲智广大罗汉得之神通莫测妙用难量祖师得之掀翻窠臼喝破太虚诸人得之吃饭穿衣操持日用即今方伯得之政化西江运筹帷幄且道山僧得之毕竟如何以杖一卓云竿木随身逢场作戏越山顶头擒天搂月龙门殿上鼓浪兴波同安榛芜丛中现出琼楼玉殿演唱无腔曲调拔除脑后尘钉圆成千古奇缘俾后瞻依不朽赞扬且置只如今日方伯余公为佛开光一句作么生道遂举笔点云坐断十方光始现大家仰祝圣皇恩下座。

　　结制上堂问涅槃无路生死无门且道工夫从甚处入师打云无你咬嚼处进云某甲不会师打云不会却相应乃举雪峰和尚云三世诸佛向火焰上转大法轮云门云火焰为三世诸佛说法三世诸佛立地听应庵老祖云三世诸佛为火焰说法火焰烧煞三世诸佛师拈云者三个老汉各立边疆赤心片片点捡将来不妨奇特汝诸人会么会得雪峰句眼光烁破四天下会得云门句舌里有骨会得应庵句天下和平万国协庆不须挝鼓上堂开炉结制若透未得直待来年十五为诸人别通消息一喝下座。

　　腊八上堂问祖庭复振四众云臻竖拂拈椎即不问夜睹明星事若何师云豁开眉上眼射破海中天进云菩萨戒犹护生草为甚南泉斩猫归宗斩蛇师云速礼忏悔进云今朝和尚升座且道说何法师云无法可说进云恁么则虚设了也师云若虚设即有法也乃云吾佛当年诣雪山倏尔夜睹明星发突然悟得涅槃心正眼看来总是瞎诸仁者那里是者老汉漏逗处良久复举昔日元叟端和尚云未到雪山脚跟下好与三十既到雪山脚跟下好与三十夜睹明星脚跟下好与三十师云者老汉也须吃同安三十何故只知令行不觉殃及更有三十同安自吃何故事因叮嘱起日久见人心秪如涌轮禅人今朝圆戒一句作么生道一轮涌出千山秀万象光辉瑞色呈一喝下座。

　　解制上堂同安今日有三句特为诸人明指示且道是那三句以杖打○相云旧年十月十五恁么结把断要津无漏泄又以手作展势云今年正月十五恁么解泼天猛浪大张开试问九旬日中更作么生理会复以拄杖打○相左右顾视云若到诸方切莫错举掷拄杖下座。

　　法玺印禅师语录卷第一
嘉兴大藏经　法玺印禅师语录


　　法玺印禅师语录卷第二

　　嗣法门人性圆旋玑旋哲旋贤等编次

　　　　住江西南康府建昌县凤栖山同安禅寺语录

　　方伯斗所余公送藏经入山上堂问答不录师竖拂子云三藏十二部一切修多罗都从山僧拂子头上流出汝等诸人还信得及么遂一击云佛以一音演说法众生随类各得解汝诸人还闻么直下若见若闻则知一大藏教辟龙宫而不从龙宫得来剖微尘而不假微尘流出无时不在诸人脚跟下广布敷演为玄为奥若不恁么山僧未免再沥肝胆从头告报一拂云释迦四十九年三百余会说有说无说顿说渐说偏说圆乃至尘尘尔刹刹尔炽然说无间歇皆为一切众生迷失本源不能当机直捷劳他世尊多方淘汰格外周遮故曰我此九部法随顺众生说要知起唯法起灭为法灭岂不是心外无法法外无心至于末后拈花饮光微笑方乃申怀者里说心说性说事说理以始终顿圆五法三自性得么一大藏教皆是拈花之注脚耳诸仁者山僧恁么葛藤你还知得端倪也未个里会得亦不负余公担荷祖庭捐金请藏之盛心也虽然如是敢问大众作么生是报国酬恩一句一拂云四海衲僧开正眼共祝吾皇亿万春下座。

　　尊胜寺寓庸中公诞辰请上堂书记问群仙昨夜离金阙鳌首今朝渡碧波七七知非即不问五旬知命事如何师云日照山河明历历云收大地寂如如进云只如未生已前将何为验师云已生之后汝作么生进云黄鹤未曾冲碧汉青牛早已出函关师云有劳赞祝问深居祖窟陶材器法令施行岂藉谁敢问如何是衲僧行履处师竖拂子进云如何是和尚接待处师亦竖拂子进云兴化道逢人则不出出则便为人意旨如何师云放汝三十棒进云只如三圣道逢人则出出则不为人又如何师云放汝三十棒进云生前面目何须悟悟得来时也是尘师打云道甚么拈杖云朕垂未分前无你下口处朕垂既分后早已七花八裂然圆明妙体本无去而无来法性融通岂有内而有外所以道日月不能并明河海不能比量须弥不能并峙虚空不能包藏至大而至微至刚而至柔纵横左右洞彻十方窥测无门随机即应者便是寓公本命元辰主人公随一喝云既是窥测无门唤甚么作主人公者里还注脚得么设使佛头峰凤栖岭管教称扬不及若向此中会得则知日照山河阔角青牛常出谷云收大地无毛黄鹤日冲霄一任波中取火焰里敲冰其或未然行人更在青山外今公诞辰入山饭众兼请举扬山僧因风鼓絮为伊据款结案一卓云能为万象主不逐四时凋一喝下座。

　　开罏上堂问诸方大开罏鞴同安共设钳锤今有一人牙如剑树口似血盆当罏不避和尚又作么生师打云正好千锤百炼进云雪峰拈起云门劈脊除此二途请师别道师打云好事多同进云先德有言木人结契卖虚空未审何人证据师云老僧当轩坐进云露柱前来写合同又作么生师云承当也未进云四至分明须记得不知何处有封疆师云照验明白乃云画蛇添足划地为牢此是古人屈为今时同安者里要且不然直教虚空粉碎大地平沉不劳脊梁高竖挨拶疑团便与三世诸佛历代祖师天下老和尚同一鼻孔设若不然赵州东壁挂胡芦诸人也须疑着一喝下座。

　　元旦上堂问答不录师云普天匝地祥云起正是山僧祝圣时惟愿风调并雨顺顿令家国乐熙怡诸兄弟还会么设若会得人人叨尧舜之恩个个享无为之化其或未然山僧只得八字打开去也遂起身云八方霢霂无为化万国歌谣乐太平。

　　解制付门人松等上堂正月解制元宵节灯王法法明皎洁古今不改旧山川直下相承联未歇蓦拈杖云释迦老子道我此法印为欲世间利益在所游方勿妄宣传又道深固幽远无人能到可见深之又深秘之又秘至于果熟天香递代承袭西天四七东土二三分枝列派以讹传讹故有五家门庭之别独我临济一宗赫赫然遍满寰宇至笑岩宝祖得憨山清翁直向先师顶　一针而殃及山僧今日不敢被盖囊藏特对人天众前转相付授务必星分棋布草偃风行撑持祖父门墙宏绍正法眼藏既然如是且五叶流芳一句作么生道一卓云但愿春风齐着力枝枝发艳吐辉煌下座。

　　弟子机兰开文制一为师诞辰请上堂问一年一度新森罗咸稽首且道如何是庆生句师竖拂云龟毛拂子三千丈进云江山虽别云月是同如何是同条句师云脑后见腮进云蟠桃已熟优钵既开且道春秋多少师以拂子点三下进云恁么则昆仑突出无量寿惊起须弥作寿山师云伶利衲僧进云者个且置如何是第一句荐得为佛祖师师以杖左卓云匝地溥天明历历朝三暮四总如如如何是第二句荐得为人天师师右卓云几片白云横谷口一轮明月照波心进云第三句荐得作么生是自救不了师从中一卓云情真语露不负知音乃云吼破虚空踢破烟巴歌曾唱出西川自从一别家山后不觉今朝耳顺年光阴瞬息倏尔蹉跎山僧与阒兄同生一处出家一山嗣后南询遍参天各一方且喜时节因缘略露者段消息设若会得神光不昧万古徽猷不变不迁无来无去不出今日者个时节不唯不出今日者个时节乃至尽未来际三世诸佛历代祖师是圣是凡或僧或俗山河大地有情无情亦出不得者个时节若识得者时节威音无始阿逸无终事理纵横圆融无碍故古德云无边刹境自他不隔于毫端十世古今始终不离于当念诸仁者到恁么地正好高高峰顶立深深海底行方可道一切即一一即一切小中现大大中现小皆承今日者个时节虽然如是犹是建化程途边事只如当筵庆祝一句又作么生一拂云昨朝法雨连天一今日南山松桧青下座。

　　两序为方伯诞辰请上堂问法幢高竖人天外宗风此日大方传如何是传底意旨师云峰前竖起刹竿子直得青天翠欲流进云恁么则志公当年轻漏泄今朝一众发真源师云且道什么人恩力进云即今方伯公寿诞和尚作么生庆祝师云南山梧桐栖彩凤东海青波现巨鳌进云可谓福海与佛海同深寿山等华山并峻去也师云一轮本自光寰宇万里歌谣道太平僧礼拜师乃云本月十四值方伯余公悬弧之旦山僧亲领禅众于大雄宝殿熏礼梁皇法忏本院两序忖思祖庭湮没人物重兴特请山僧升座举扬大法预祝遐龄报难报之恩酬难酬之德诸仁者且道大法作么生举聻竖拂子云有物先天地遂掷下无形本寂寥能为万象主喝不逐四时凋甚么物岂不知心同虚空界示等虚空法证得虚空时无是无非法既无是亦无非以虚空为正体以恒沙国土为妙用以须弥山为寿山以四大海为福海恁么赞扬未是余公真实之地而能万机不暇千圣不到斩断无始葛藤掀翻空劫露布又能护国祐民作大佛事者便是伊真实受用处既然如此将什么作预祝一句还会么指日风云腾瑞彩长年福寿沐皇恩下座。

　　结制上堂师云大启红炉烹佛祖钳锤妙密圣凡无直饶钝铁重加锻藻鉴分明握用殊若恁么犹是阶下钝汉堪作甚么除是英俊禅流一闻举扬便掉臂而去良久复举黄龙南禅师住同安云撞钟钟鸣击鼓鼓响大众殷勤问讯同安端然合掌者是世法那个是佛法咄师云黄龙老汉一代宗匠犹将世法佛法打作两橛今日同安则不然撞钟钟鸣击鼓鼓响大众殷勤问讯同安端然合掌以拂子一击云世法佛法都在里许诸兄弟若向者里会得不必三月安居脊梁高竖其或未然须向古今举扬淆讹处缁素始得复击下座。

　　解制上堂欲识佛性义当观时节因缘时节若至其理自彰即今时节已至众中还有自彰者么出来与汝证盟问师登宝座大启法筵钟鼓交参如何举唱师云红轮涌出千峰翠瑞气冲开大地春进云解制一句即不问三玄三要请师宣师云草本念将来如何是第一玄师云春风劫外天人眼万象光中绝正偏如何是第二玄师云杖头拟议穿腮过海底泥牛吼碎烟如何是第三玄师云云散千峰冰雪尽大雄桥下水长川如何是第一要师一卓云棒下灵机无作造如何是第二要师云千圣顶　光晃耀如何是第三要师云一曲长歌送返照进云玄要已蒙师指示放行把住事如何师云非汝境界僧便喝师云落在甚么处僧又喝师打云转见不堪僧拂袖归位师乃云去如孤云出岫住若野鹤翘松不住不去便是衲僧行履你诸人还会么设若会得倒骑铁马走长安未曾移步不恁么会鞭起泥牛耕大地不动丝毫其或总不恁么拄杖头边宽世界象王鼻孔别家风山僧只得与诸人分明道破良久复云黄面瞿昙末后拈花全体露饮光尊者傍观一笑逞风流致令递代殃及山僧今朝解制良辰元宵佳节将此佛祖源流分付维那知藏虽然如是且续焰联芳罗纹结角一句作么生道一卓云区区一段家常事珍重尔曹各自持下座。

　　结制上堂竖拂子云当阳一着结舌亡锋略展家私聊通一线问击鼓升堂无别事请师直说了无生师云劫前高着眼进云无生句子蒙师指今朝结制又如何师以拂子打○相云总在里许进云古人道尽大地是个火坑向什么处着脚师云早已焦头烂额僧竖拳师云者是什么僧云万象森罗齐稽首笑破虚空口不开师云三十棒亲领出去僧拂袖归位二僧并出师作射势云一箭落双雕僧便问和尚传曹溪正宗因甚问着棒喝齐施师云认作棒喝入地狱如箭射进云恁么则拄杖辽天狮子吼大展宗风此日闻师云凤皇不是凡间物不种梧桐誓不栖僧礼拜师乃云今日同安结制不许乱走一步只待宝镜池开大地从此流泣顾左右云大鹏须展摩霄翼谁顾崩腾六合云下座。

　　解制上堂百日禅期今朝告毕其中有赤身担荷者出众相见问钟鼓交参法雷震地交参即不问如何是法雷震地师劈头便打进云一棒迥超千圣外此心能有几人知师震声一喝僧云一句无私语千古共敷扬便礼拜师乃云当阳独露迥别千差坐断情尘不容凡圣净裸裸赤洒洒如月白风清峭巍巍孤迥迥似银山铁壁到者里无动无静无宾无主无问无答无棒无喝无玄无要无纵无夺无古无今无凡无圣直教千圣莫能窥万机莫能测纵饶口剑唇枪也须亡锋结舌诸兄弟且道者里还转得身也未遂以杖一卓云辟开也在我捏住也在我变大地作黄金搅长河为酥酪如是便有动有静有宾有主有问有答有棒有喝有玄有要有纵有夺有今有古有凡有圣尘尘彰般若之光处处露法身全体一任东涌西没南没北涌不动道场遍周沙界有如是作用方可以五须弥收归芥子向一尘内转大法轮一为无量无量为一放去收来自由自在到恁么时正好接物利生担荷祖道其或未谙莫怪山僧压良为贱去也良久复举庞居士偈云十方同聚会个个学无为此是选佛场心空及第归古人恁么话也是卖水江头眼中着屑同安今日与他下个注脚十方同聚会山枯水竭个个学无为钵盂安柄此是选佛场犹有者个在心空及第归雪上加霜诸兄弟还会么若会得此四转语不惟与古人同辙亦可与诸祖联风众中有善鉴者么如无山僧自拈自弄去一喝下座。

　　上堂布缦天网惯打凤麟垂直钓钩捞漉鲲鲸若是泥鳅曲鳝徒劳上钓即今莫有透网锦鳞试出来鼓浪看问秪如古人道尽大地是个禅堂又作么生结师竖拂子云向者里荐取进云金风吹玉管几个是知音师云高着眼进云恁么则聚会群龙齐缩项养成头角待风云师云虾跳不出斗进云蹋碎寒潭月相传祖道光师云直须亲见始得问大地为罏须弥为炭从上佛祖向甚处安身立命师云尽在里许进云只如和尚脚跟下又且如何师云突出青霄外进云恁么则水到渠成全意气个中无处不超伦师云放汝三十棒僧便喝师云脚跟下更要一顿在乃云问似云兴答如瓶泻总与诸人了没交涉且道毕竟如何复举圆悟禅师示众云通身有眼不能见通身有耳不能闻通身有口不能说通身有心不能鉴通身则且置只如无眼人来作么生见无耳人来作么生闻无口人来作么生说无心人来作么生鉴向者里通得一条活路便与古佛同参同安则不然者里通得一条活路便好生按云头活捉溪尾剖万象皮出虚空髓到恁么地何须三月安居红罏锻炼正好与三世诸佛历代祖师天下善知识同一鼻孔设若未会直须壁立万仞假使斩头截臂山僧亦不为你诸人道破何故为人须向损边求一喝下座。

　　佛成道日上堂问古今不二乾坤合理事双融气运调和尚升堂于此日世尊悟道在今宵如何是古今不二句师云夜夜峰头千片白朝朝海角一轮红如何是理事双融句师云岁寒松柏元无变春到梅花自有香进云恁么则雪山与凤岭毫无间隔去也师云也须高着眼始得僧便喝师云再喝看僧作礼晦老宿问夜半明星旨由来覆大千如何是函盖乾坤句师便竖起拄杖进云二五八六张把定圣凡路如何是截断众流句师便放倒拄杖进云有水皆含月无山不带云如何是随波逐浪句师云且喜老兄相随来也进云更有一句请师拈出师云三十痛棒更待阿谁进云千山势倒岳边止万派声归海上消师云也须恁么始得进云大众证明师云露问龙披一缕免金翅之患且道现前具足三坛当获何益师云尽在今朝一语传进云传后如何行履师云一状领过进云只如脚跟下又作么生师一喝僧亦喝师云是什么僧云大众证明某甲礼拜去也师云胡孙入布袋乃云今朝释迦老子成等正觉吾观大地一切众生皆具如来智慧德相但以妄想执著有不能证得师震威一喝云者老汉白日寐语若向者里荐得那有道可悟有佛可成有妄想可除有众生可度诸比丘等设若会得则与释迦老子同一受用诸大善知识同一举扬即不负微道二禅人请山僧升座圆顿毗尼其或未然须向三师七证亹亹为诸人道破一喝下座。

　　解制开锅众请上堂僧出问第一义谛人天有赖去此二途请师端的师云一杖冲开云顶鹤千峰个个点头欢进云恁么则横身一步超三界裂破毗卢顶额门师打云正好吃棒进云也知和尚有此机要师打云何不领取进云无心而应无相而行遍刹海不动道场且道还有为人处也无师云须是恁么人始得进云四海浪平龙卧稳九天云尽鹤飞高师云是谁证得进云者段家风谁不有何须挑水卖江头师打云学语之流乃云今日解制又值常住开锅若以佛法商量不必如何若何复以手约锅势云三世诸佛历代祖师四海衲僧十方云水有情无情都向此中得其上味又于此中转大法轮汝诸人还会么虽然如是只如拄杖子还有结解也无遂横肩云楖栗横担吞宇宙个中端的少人知一卓下座。

　　化士值雪归上堂匝地普天冰雪铺因思立雪暗嗟吁豁开少室真消息草偃风行事事如竖拂子云者个所在三世诸佛不能到历代祖师不能觑何故只许老胡知不许老胡会者里鉴得破觑得真不妨向针锋上走马剑刃上翻身大地平沉出没游戏方许作忤逆儿孙其或尚留观听背后喃喃也知你布袋里老鸦虽活如死到者里毕竟如何只待雪消后自然春到来良久复举玑和尚一日问僧禅以何为义众答不契后一僧理前问请代一语玑云禅以谤为义后雪堂拈云三世诸佛是谤西天唐土是谤天下老和尚是谤诸人是谤山僧是谤众中还有不谤者么谈玄说妙河沙数争似双峰谤得亲师云玑师遇水安桥雪老看孔着楔虽然声气相符未免钉桩摇橹若是山僧则不然禅以满钵为义三世诸佛历代祖师天下老和尚以及现前清众无有一人不满钵倘一人不满决定驰求心不歇众中还知落处者么机慈上人前冬吃山僧一顿痛棒剩得个无底钵盂直向新昌觅得个大施主为伊设斋供众特请山僧升座为伊证据且因斋庆赞一句作么生道一拂云风流卖尽求知己始信壶中别有天下座。

　　开文上座领善友请上堂晦之老宿问佛凤岭高彤云现瑞狮象峰棱紫雾呈祥如何是同安境师云檐飞锦翅栖鸾凤进云饭余茶罢无他思拽杖登高眺远山如何是境中人师云独坐当轩验象龙进云大开罏鞴通身炼达者方知彻骨寒如何是人中句师云历历声音不是言晦一喝云如何是语中意师云个里分明犹未会进云今日斋主入山请师说法且道以何酬谢师云普进云恁么则大众沾恩一齐庆赞去也师云且喜老兄证明晦礼拜问人天普集海众临筵出格句子请师拈出师云掀翻狮子窟棒破佛头峰进云恁么则四海皆闻涂毒鼓人天齐听好圆音师云且喜阇黎念得清乃云开文大德领庵主无瑕尼及诸善信入山饭众兼请举扬大道古人云大道只在目前要且目前难睹若识大道真体不离声色言语又道百姓日用而不知世间几多英灵或贵或贱或男或女或僧或俗都于尘世埋丧光阴虚抛信施头出头没不能了明者何也盖谓五欲牵缠家亲作祟所以二六时中被他差排去了无一时一刻自作得主宰是为可怜悯者山僧将此一副五脏撒在诸人面前还信得及么果能信得亦不负诸善信远来同沾法会其或未能更为诸人举一则陈烂葛藤以为证据昔有一婆子住台山路上凡僧过有问台山路向什么处去婆云蓦直去僧便行婆云好个阿师又恁么去也后传至赵州州云待与勘过一日州亦如前问婆云蓦直去州便行婆云好个阿师又恁么去也州归告众云老僧为汝勘破了也师云赵州计较短婆子舌头长明持瓦砾暗撒珠珍则不无捡点将来也是徐六担板同安则不然待者婆子道蓦直去山僧便云错他又道好个阿师又恁么去山僧亦云错正好归告众云勘破了也且道与赵州是同是别良久云错错错下座。

　　佛成道日本邑袭洲刘居士请上堂师至座前以拂子打○相者是释迦老子睹明星一着以为刘居士庆生了也汝等诸人作么生会设若未会看取山僧代者老汉大转法轮去也一喝便升僧出问世尊睹明星居士逢大诞子细看来早成翳滞去此二途请师别道师云雪山松顶千年鹤指出须弥万寿峰进云恁么则长生古柏长春茂劫外灵苗劫外馨师云非汝境界僧一喝师云试再一喝看僧作礼问大地雪消春欲去昙花已放凤栖峰请师不吝重拈出普令人知最上宗师竖拄杖云会么进云祖印高提即且置全提正令事如何师和声便打进云动转施为浑太有教学人如何履贱师云进前三步看进云谢师指示师云莫作假鸡鸣问昔日庞公夫妇入鹿门设斋倒插髻而出今朝刘居士夫妇饭众且道是同是别师云同则总同别则总别进云恁么则山如仁者寿风若圣人心师云且喜阇黎道着乃云昨日居士诞辰今朝世尊悟道虽然两科不侔要且本无做造蓦竖拂子召大众云你看看释迦老子在山僧拂子头上建殊胜缘作奇特事全机大用触处咸彰顿渐偏圆一时毕具见闻不隔觌面相呈一道清虚圣凡平等说甚么妄想执着具与不具正眼观来总未是我祖师门下事且道毕竟如何遂竖杖一卓云者里会得弥纶万有含吐十虚杀活纵横权衡在手方可与无量寿说无量法具无量福显无量用始许庆快平生提持祖道汝等诸人还缁素得么若缁素得出皇恩佛恩以及父母师长正与此日同成正觉其或触途成滞自相矛盾莫怪山僧压良为贱去也拽拄杖下座旋风打散便归方丈。

　　法玺印禅师语录卷第二
嘉兴大藏经　法玺印禅师语录


　　法玺印禅师语录卷第三

　　嗣法门人性圆旋玑旋哲旋贤等编次

　　住江西南昌府靖安县龙门山暇僧禅寺语录

　　师于癸巳秋八月十二日入院。

　　山门一喝云者道门马大师亲从出入山僧到来未免随他去就虽然以拄杖一卓云驴驴马马切忌蹋着。

　　佛殿三即一一即三三一若存能所历然以具打○相云彼此相见不相识。

　　据室此乃大寂马祖及机禅师所踞今日不肖远孙有甚长处喝云佛祖到来也须乞命。

　　即日上堂祝
圣罢次拈香云千秋埋没今日重新十二载之绳墨满口砒礵三四番之斫轮通身针虿爇向炉中供养前住云居归老竹林传临济正宗第三十世伞居先师颛愚大和尚用酬法乳遂敛衣就座白椎竟师云独坐当轩谁敢单刀直入斩新条令孰能格外全提众中有不顾危险者出众相见请主觉真问千年祖席此日重兴正令全提如何举唱师打云一棒敲开龙顶骨明珠吐出色重光进云只如当年临济打克符是同是别师云道士瓮里坐进云的旨不从人处得莲花步步足轮生师打云魔魅不少僧礼拜师拈拄杖云昔日临济住河北建立黄檗宗旨便是者条楖栗于人天众前横拈直竖敲佛打祖山僧今日拈出触着则性命俱丧犯着则头脑尽裂且道利害在甚么处一卓云寸刃不施魔胆碎望风先已竖降旗叙事毕只如高振祖规刀斧不开一句作么生道君臣道合玄黄位不涉阶梯化日长下座。

　　上堂欲识佛性义当观时节因缘诸仁者作么生是时节因缘莫是世尊拈花迦叶微笑时节因缘耶还是达磨面壁二祖安心马祖一喝百丈耳聋时节因缘耶临济吃黄檗痛棒向大愚胁下还拳时节因缘耶憨山师翁参笑岩和尚一过便休先师于曹溪憨祖顶门一针时节因缘耶今朝众居士请山僧上堂时节因缘耶既然总非毕竟明甚么边事众中有善能甄别者么纵饶道得犹是者边事若论那边更那边三世诸佛口挂壁上到者里学子潭老人石措手不及翠屏峰说法台缩项有分何故向摩挲不得处而能定当得出方许作忤逆儿孙设或未能只成得途路边客且道毕竟如何黄阁帘垂关白象紫罗帐合系苍龙下座。

　　储将承山居士生日请上堂问如何是空手把锄头师云累坠煞人如何是步行骑水牛师云离他不得如何是人从桥上过师云照管脚跟如何是桥流水不流师云直下觑看僧礼拜师云念言语汉乃云诸法寂灭相不可以言宣本生无量寿岂可以数记果能当下体验决定钉抽脑后楔去眼中所以道即此见闻非见闻无余声色可呈君个中若了原无事体用何妨分不分如能透得此意即知寂灭相从来是用无量寿原不离体今日王公诞辰特请高升曲录床抛下无孔笛贵要诸人当体全彰方称居士本怀苟或伫思停机山僧只得漫成一偈略为庆祝天大将军寿固然龙门聊以为君宣本生父母如何睹问取当年戏马前下座。

　　云居先老人忌日上堂问青山霭霭碧水滔滔恁么境界如何提唱师云竹舞千峰空劫外香焚一片玉炉中进云空劫玉炉承师指父子相见事如何师云珊瑚枕上两行泪半是思君半恨君僧作女人拜师云也是黑地穿针乃云明月堂前青山霭霭空王殿外碧水滔滔虽则竹舞千峰香焚玉炷未免愁肠暗结方寸咨嗟黄花泣秋露慎终追远红叶坠朝曦难逢清鉴诸人还知先师去来么本不曾生焉有灭去来生灭好思量遂插香云以此供养。

　　腊八圆戒上堂问和尚踞虎头某甲收虎尾第一句下明宗旨如何是中间底师打云百杂碎僧喝师云喝什么进云两岸猿声啼不住扁舟已过万重山师云没交涉乃云今朝拄杖子与现前新学菩萨同成正觉且道雪山老子悟个甚么秪悟得者一领破袈裟末后拈花以至二十八祖传到东震旦国而荫被五宗递相繁盛可谓如花布锦枝艳芬芳山僧亲承祖印无一丝毫许移易诸人果能直下承当方知不从人得设若拟议扁舟已过万重山且道作么生是本有底袈裟以手举云曹溪吾祖亲留得分付今朝克绍儿一喝下座。

　　请执事上堂霜花铺地白红日映东升古殿光辉耀乾坤瑞气清且喜象王起趾师子颦呻阶下黄花展笑脸树头红叶正相亲拈拄杖一卓云者里会得便能一切处扶起旧案复振家声以此为祥为瑞以此法战纵横万丈门庭今日起大家着力一齐撑会么不见道客来须看贼来打点盏蒿汤胜殊珍。

　　上堂佛身充满于法界无你站立处普现一切群生前者是香炉那是烛台随缘赴感靡不周脱空妄语汉而恒处此菩提座普化来也诸仁者且作么生说个靡不周底道理试出来说看监院问拄杖子扬声大叫棕阑拂笑展双眉还是释迦祥瑞还是大悲神通师云不是迦文祥瑞亦非大悲神通进云世尊说法天雨四花和尚升座锦铺簇簇且道是同是别师云功德天黑暗女进云恁么则过现未来一齐供养去也师云急须吐却进云设若临济大师到来和尚如何款待师和声便打僧礼拜师乃云山僧月前道过云阳今朝回来孜孜挈挈虽则周旋往来于者里不曾动着一丝毫所以道不离此座而遍入道场不动一毫而遍周沙界向个里觑得透方可庆快平生随机应物即不负监院设斋请宣此事其或未然山僧为诸人道破去也一喝下座。

　　元旦上堂祝
圣毕僧出问斩新日月特地乾坤时节因缘即不问今朝升座事如何师云黄河清澈底玉烛日流辉进云只如此事人人本具因甚不会师云问取石头土块去进云蒙师指出秦时镜照破乾元共证盟师云正好吃棒在僧作礼师乃云出门相见大宾峰函盖乾坤万像融拽杖归来呈旧面高升猊座祝皇风且喜元正启祚万物咸亨钟鼓交参人天普集正值此时祥麟彩凤独舞丹霄锦衣当庚运行至道众中还有不被时节动转底么设若不会山僧只得与诸人通个消息良久复举高峰大师云有钱难买岁朝春切莫错过姹女梳妆越样新面皮厚多少唯有东村王大姐早已看破者尿床鬼子依然满面是埃尘也是不会时节诸仁者山僧尽情道破了还知端的也未以杖高竖云目前无异路不用贺新年一喝下座。

　　解制上堂僧问今朝上元时节村歌社舞不歇打开祖师关捩尽把春机漏泄如何是漏泄底机师云刍草乍开山岳动春风才放鸟啼新乃云赵州东壁挂胡芦百日诸人会也无不会山僧明说破顾众云说破个甚么咄急荐取莫胡涂便是龙门解制符个里若能亲会得何须更觅赤须胡下座。

　　寒溪云庵为荐师请上堂(问答不录)师乃云方友静主昔年来参入门便打○相山僧问者个是甚么他无语山僧云如何是你住山事主云闲挑苦菜饥煮云羹山僧云其中还有事也无主云待和尚问即道山僧云问过了也主便喝山僧亦喝主复喝山僧便打云静主被龙门勘破了也诸仁者且道那里是勘破处复成一偈云三十余年住草庵红炉煨尽鼻头寒如今影里抽身去不把闲名挂齿端下座。

　　端节上堂清贫赢得菖蒲绿热闹输他鼍鼓游惟有长沙汀上泪波心滴破令人愁所以道世人皆浊我独清众人皆醉我独醒且道他有甚长处他家曾踏上头关千古遗闻重相忆若如是方可听笙歌于绿柳堤边观龙舟于烟波江上雄黄酒菖蒲茶无限馨香生两颊艾虎符善财药亦能杀人亦能活顾众云还有知得时节底么以拄杖打○相于中书令字云急急如律令一喝。

　　荐亡僧上堂问亡僧迁化向什么处去师云不是天堂便是地狱进云者个且置脚跟下一句又作么生师云黑土三尺深佛眼觑不见乃云佛旨禅入送芥纳灵骨归山请山僧说些佛法若论佛法二字久已忘却了也只记得畴昔之年伊问翠竹烟霞即不问大地黄花事若何山僧云刺瞎阇黎眼伊云刺后如何山僧云待汝死彻一番即向汝道今日伊死了因甚不道诸兄弟生死路头长倏忽如掣电急须抖擞精神毕竟是个甚么莫待黑面老子索饭钱漫言不道。

　　上堂多时不说禅口里生荆棘好笑寒山子吾心似秋月月中丹桂喷天香指示诸人识不识若要识问取东村王大伯乃举六祖大师道吾有一物无背无面无头无尾无名无字常在动用中动用中不识诸仁者既在动用中为甚不识龙门即不然吾有一物有头有尾有背有面有名有字常在万像中万像中不能覆者里会得青山叠叠黄鹂舌转释迦心碧水重重鲸鱼性获祖师意月中丹桂威音那畔露真风云外青松选佛场中明个事到恁么地岂敢囊藏只得为诸人道破今辰乃万玉叶居士为母庆生特向人天众前无生说生无梦说梦虽然如是且因斋庆赞一句作么生道花开铁树全提旨一线抽牵万象中下座。

　　师诞日上堂惟一坚密身一切尘中现山河大地日月星宿莫是坚密身么明暗色空鳞甲羽毛莫是坚密身么若恁么会与坚密身了没交涉后来临济大师见人不会却向坚密身上下个注脚汝等赤肉团上有一无位真人在汝六根门头放光动地未证者证自尔印文既破以讹传讹将此坚密身碎作七花八裂所以安国云得之于心伊兰作栴檀之树失之于旨甘露乃蒺藜之园临济大师可谓善学柳下惠终不师其迹也山僧恁么葛藤诸兄弟还知落处也未良久云只知事逐眼前过不觉老从头上来卓杖下座。

　　结制上堂僧问今朝结制即不问如何是五家宗师云念将来进云如何是临济宗师云一棒青天轰霹雳从教海底绝烟尘如何是云门宗师云三关险处难回避一字藏身不犯机如何是曹洞宗师云君臣道合金针密偏正机轮玉线通如何是沩仰宗师云子游父岭父引道父渡秋江子弄篙如何是法眼宗师云迦叶眼中空六相毗卢顶上现全身进云五家宗旨承师指作家相见事如何师云两口俱无舌额下各长眉进云某甲即不然师云你杜撰看进云栴檀林里栴檀贵狮子窟中狮子儿师云正好吃棒乃云古人道一年一解一年一结总是者事不须多说蹋着秤锤硬似铁龙门亦有个句子一年一度解一年一度结殷勤告与君一棒头脑裂切忌眼中重着楔。

　　管翁舒居士为母诞日请上堂(问答不录)师乃云欲识未生面当观坚密身了得坚密身始知未生面遂竖拂子云者个是坚密身复掷下云者个是未生面若定当得出始知万古青山只么青千年碧水仍还碧只如今日升座为梁氏夫人祝寿一句作么生道绣谷峰头红日杲龙门寺里祝长年下座。

　　上堂今朝腊月一也须知端的雪覆千山毛骨寒火生地炉血滴滴血滴滴谁是知音能掊析若能分析得出即明得过去诸如来斯门已成就现在诸菩萨今各入圆明未来修学人皆依如是住遂举杖云不得动着动着与他三十棒毕竟如何山僧不惜茎眉为诸人垂手看一片袈裟撩搭起街头十字任纵横一卓下座。

　　解制上堂问百日内若有所得头上安头若无所得辜负今日毕竟如何师云问取瞎汉去进云只如世尊已前弥勒已后是何面目师云他无面目进云恁么则草鞋倒着去也师打云承虚接响汉乃云世尊已前千圣不言弥勒已后诸祖难透何故无他下口处直饶透得彻骨彻髓正好来吃龙门拄杖何故更有向上一着在其或未谙仍旧堕在窠臼里山僧不惜唇齿向诸人开一线道家家户户灯逢人莫错举上堂安居禁足依然逼塞弥天出穴离巢仍旧不离当处所以道匣里青蛇光灿烂云中师子足洪音既然如是因甚有出有入聻一拂云虽然有出入原本是一家昔有僧辞雪峰去参灵云乃问佛未出世时如何云竖起拂子出世后如何云亦竖起拂子其僧却回雪峰云返太速乎僧云某甲问佛法不契峰云汝问什么僧举前话峰云汝问我与汝道便问佛未出世时如何峰竖起拂子出世后如何峰放下拂子僧礼拜峰便打师拈云者两个老汉怜儿不觉丑可惜者僧至今犹未知丑在假如今日有问座元未出关时如何山僧亦竖起拂子出关后如何山僧亦放下拂子你诸人且道山僧与古人是同是别倘未知得端倪且向牧恒座元处与诸人道破下座。

　　因事上堂七尺乌藤用得奇彻头彻尾露真机掀翻窠臼重拈出敲佛打魔恰得宜窥未透莫狐疑走向他家傍竹篱鸡栖凤巢终是异妙高峰顶岂能窥一喝下座。

　　五通作祟师以杖击碎焚之上堂昨日说五通今朝烧五通地方从此振事事悉昌隆众中有知昨日今朝意旨者么僧问佛照也恁么丹霞也恁么和尚也恁么意旨如何师云咸教天下太平进云既是五通因甚被火烧却师云正是五通进云横按镆邪全正令元来当斩不平人师云且喜阇黎领话僧作礼师乃云横按镆邪全正令提纲当斩不平人烁地光天生灿烂顿令邪怪绝烟尘诸仁者五通被山僧烧却且道山僧有甚长处以杖打[○@吽]相云我为法王于法自在一喝下座。

　　师诞辰上堂问玉烛辉煌腾卍字红轮光灿正东升如何是知命意师云东山呈曙色万壑悉光明进云五旬一万八千日逗到今朝是正筵且道与昔日同别若何师云文不加点进云当阳铁树花开别不与人间色相齐师云仁者自生分别乃拈杖云赤条条本自饱满孤迥迥几曾饥却有时高高峰顶棒破青天吐红日有时深深海底喝起泥牛耕玉浪者里会得自然量等虚空界示等虚空法证得虚空时无是无非法既无是又无非扇子　跳上三十三天触着帝释鼻孔东海鲤鱼打一棒雨似盆倾其或拟议未免向虚空里钉橛去也复举大慧老人一日挂牌入室慧问妙总尼古人不出方丈为什么却去庄上吃油糍尼云和尚放妙总过方敢通个消息慧云我放你过试道看尼云妙总亦放和尚过慧云争奈油糍何尼一喝便出于是声闻四方今日无瑕尼送大衣入山山僧也不挂牌无瑕亦不入室设若有问山僧代无瑕云和尚不得说梦便行不但截断古人葛藤亦免向油糍上作活计会么一卓云分明不在春枝上卖尽风流人不知下座。

　　眉剑首座请上堂僧问遇境逢缘即不问庆生一句请师宣师云灯烛交辉人境互换进云父母未生前如何是和尚本来面目师云威音那畔不如我如何是已生的本来面目师云那畔威音我不如进云临济宗旨纵夺分明如何是夺人不夺境师云月印前朝寺苍阶虚自明如何是夺境不夺人师云牧童歌远调方识老山深如何是人境两俱夺师云白日西山坠长安紧闭门如何是人境俱不夺师云圣主临宝殿野老尽相亲进云蒙师指出秦时镜照破无生劫外春师云非汝境界乃云首座为我庆生兼启山僧说法若有法可说却成世谛流布若无法可说未免取笑虚设所以道不见有人境互换生灭长短动静无亏全身荷负眉剑首座随侍山僧一十六载癸巳秋命守同安院事于中经历寒暑志兴祖席道业行业宛若冰霜累被风波毫无移易今特山僧五旬远来庆祝虽然如是且不涉景缘一句作么生道愧惭半百等闲度吃尽风霜耐岁寒下座。

　　九日上堂三玄三要事难分得意忘言道易亲一句明明该万象重阳九日菊花新菊花既新还有知时应节者么僧问处处笙歌吹落帽家家鼓乐宴龙山如何是值时应节句师云几点重阳雨洗出透灵源进云重阳佳节蒙师指展翅鶤鹏事若何师云拔萃冲霄添瑞气超群独步助春风进云恁么则许渊明折一枝去也师云喜得上座领话僧礼拜师乃云从上来建法幢立宗旨只为绍隆佛种接待后昆山僧缦网张钩倚望捞得一个半个撑持祖道法社增辉不意监院慎独不远千里山僧一见已知脱皮换骨今日挝鼓集众只得两手分付且道付个什么龙门一派曹溪水今古滔滔话不穷独许慎公吸一滴顿教陆地起苍龙下座。

　　结制上堂最初一句子眉下甚分明鼻孔原向下何劳别处寻既不别处寻今日因甚牵累山僧奈你个个仰天觅地把水求火将灵然一段光明自己埋没岂不知尽大地是个禅堂返去他处栖迟可谓无绳自缚今日事不获已只好将错就错且向长连床上竖起脊梁紧捏绳头看是什么道理切须逼得通身汗下绝后再苏失脚井中捷得一个红烂铁锤也不可知顾左右云唤甚么作红烂铁锤众无语师云如鸭闻雷拽杖下座。

　　解制上堂百日期满眉毛放下众中有收因结果者么出来为你证据若论此事不言而信不动而彰其静也翕其动也辟语其大天下莫能载语其小天下莫能破因什么有九旬禁足三月安居盖为诸人不肯向己躬下讨个消息如逼蛇化龙一场笑具众中还有不甘者么也是茅山土地。

　　住江西南昌府奉新县越山宝莲禅寺语录

　　师于辛卯冬十月初一日入院。

　　升座拈香祝
圣罢师云山僧八月赴云居难却从前三次书去住任缘酬宿债偏来越阜钓龙鱼僧问越山高顶冰壶发焰和尚向者里钓个甚么师云钓却也不知进云如何便脱去师云截断命根乃云云居越山本无差别者边那边从来不异只为诸人节外生枝不能脱于网钓遂竖拂子云若向者里会得任他丝垂千尺网布漫天纵具尚父之手得养由之能依然是陆地寻鱼水中觅兔亦捞捷伊不着直须向空王殿里寻出无依道人越山顶上摩着没相鼻孔者回方许吃山僧拄杖今朝达公监院请住宝莲举扬个事正与么时且高歌迎瑞共乐清平一句作么生道以杖卓云眼耳顿开天地小万象森罗拱北宸靠杖下座。

　　结制升座师云晋公居士设斋宝莲寺里结制虽则法喜禅悦正要诸人瞥地教中道其施汝者不名福田供养汝者堕三恶道且道针锋头上文殊普贤劳攘个什么波斯照古镜。

　　升座才见结制今日又解雪光和灿烂瑞气涌三台且喜青山洗出玉树消融万籁绝响堂中悄静适才侍者道恭喜大众都得根本智山僧劈脊一棒且道是赏你罚你复卓云不见道庭前生瑞草好事不如无一喝下座。

　　法玺印禅师语录卷第三
嘉兴大藏经　法玺印禅师语录


　　法玺印禅师语录卷第四

　　嗣法门人性圆旋玑旋哲旋贤等编次

　　住北京南城清化禅寺语录

　　师于壬子年九月二十二日进院。

　　山门门户近都深固幽远八字打开谁是主者一喝便进。

　　弥勒殿久视云坦腹者阿师为何笑不歇想是布袋口不敢轻漏泄插香云明眼人难瞒。

　　佛殿巍巍挺特众圣中尊且道今日新长老到来作么生相见遂展具云相随来也。

　　大士殿婆心三大士威德莫能齐为什么终日在者里成群作队正眼看来也须各领三十棒。

　　伽蓝堂十方常住赖汝维持者个破砂盆急急须扶起何故聻灵山受嘱来斯地千古难忘者片心遂插香。

　　祖师堂一堂风冷澹千古意分明且道分明底是个什么良久云恶。

　　据方丈师以杖左卓云有宾有主有照有用以杖右卓云有纵有夺有杀有活以杖横案云三世诸佛历代祖师天下老和尚都向者里纳败缺一僧才出师劈头便棒云正令当行。

　　即日上堂师至座前以杖指云者个所在乃从上老古锥放舍身命处广运神通处今朝无面目的汉到来且道作何三昧一喝便升拈香祝
圣毕复拈香云此一瓣香最初流落诸方深坑险隘百炼不成末后撞入云居大冶红炉一锤打就今对人天第四回拈出爇向炉中端为供养前住云居归老竹林堂上传临济正宗第三十世伞居先师颛愚大和尚用酬法乳之恩遂敛衣就座盘山语石和尚白槌云法筵龙象众当观第一义师云第一义谛如热火燧似太阿锋触则头开脑裂背则胆丧魂飞众中有不顾性命者出来相见问敲唱同时万里之钩齐放主宾互换缦天之网全彰打凤罗龙即不问如何是宾中主师竖起拂子如何是主中宾师垂下拂子如何是主中主师横按拂子如何是宾中宾师掷下拂子进云宾主已蒙师指示声气相同一句又作么生师拈棒云照顾顶　进云道泰不传天子令时清休唱太平歌师打云要识青山雨后看问昔日灵山说法天雨四花今朝清化开堂有何祥瑞师云钟鼓声喧海众齐进云金风吹玉管杲日丽晴空且道澹老法师暨诸缁素请师住院以何法酬他师卓杖云更无别物进云玉洞桥高行者少汾河水浊饮人稀只如向上人来如何话会师云总教伊退步有分进云不辞万里来清化大振宗风在帝都师云语出自殷勤僧礼拜师乃云灵光独耀迥脱根尘至理无言难容话会与么去就未免有负傍观今日山僧只得别通消息蓦竖拂子云还见么击一击云还闻么若见若闻何异撒珍宝于十字街头提折脚铛于千峰顶上打凤罗龙则且置只如祝圣开堂一句作么生道卓一卓云耕凿不知由帝力万邦齐唱太平歌叙事毕复举南泉老人入新院时有僧问云和尚进院归方丈后以何法示人泉云昨夜三更失却牛天明起来失却火后大慧和尚举云老僧昨夜也不曾失却牛天明也不曾失却火有人来问径山进院归方丈后以何法示人只向他道饥来吃饭困来打眠师云者两个汉各逞己长捉风捕影捡点将来一得一失今日设有人问清化进院归方丈以何法示人便与他劈脊一棒诸仁者且道山僧与古人是同是别遂卓杖云但逢珠玉盘中现始信真沙不博金语和尚结座云谛观法王法法王法如是下座。

　　当日晚参道无南北随方建立法幢手眼通身到处拈提祖令应万物如月影寒潭赴群机如云游空谷非离非即不有不无自能驱耕夺食攫雾拿云且道个里有什么长处便能如是遂举杖云透水穿山禁冷热撑天拄地耐春秋复举百丈示众云汝等与我开田我与汝说大义众开田了归请说大义丈乃展两手师云古人虽则一期方便真实为人争奈太杀郎当傍观者哂今晚山僧告众又且不然何故聻汝等为我执事我为汝等说禅众中有常住事毕来问禅者即向他道花落鸟啼明祖意水流风动演摩诃便归方丈。

　　结制上堂今日藂林结制那肯当炉不避惟有露柱灯笼恰好心空及第众中莫有出来吐露消息者么问法不孤起遇缘即宗结制上堂如何举示师云寒风起处结冰花进云闭门打睡接上上机坐曲录床勉为中下且道清化开炉更接何等法器师云黧驽白牯一齐收进云假如心空及第不受钳锤者到来又作么生师打云拈向一边问钟鼓交参人天普集向上宗乘则且置开炉句子请师宣师云烈焰烘天燋头烂尾进云天下衲僧都入般若堂中为什么水牯牛不入斯门师云头角太峥嵘进云且道得何道理便当如是师云不入众流僧喝师便打乃云大开炉鞴妙密钳锤是圣是凡都归镕化三头六臂悉在其中鹘眼龙睛岂容拟议黧驽白牯何妨动地放光露柱灯笼管教横行直撞果然恁么方许独步大方其或不然急须脱却芒鞋高悬囊钵向红炉焰里翻身万仞崖前撒手既然如是且安禅结制一句作么生道蓦竖拄杖云钳锤既在无私手铁额铜头也皱眉一卓下座。

　　莱臣余护法为母张氏夫人诞辰请上堂问放行也日月争光把住也乾坤失色一切淆讹即不问庆生句子请师宣师云西山老鹤鸣松顶东海灵龟曳尾行进云昔日给孤长者舍祇园果现天宫今朝余公为母诞辰饭众有何瑞应师云冰花连底冻石耳傍云生进云朝中佩玉乘车客尽是当年作福人师云笑倒灯笼露柱问东华送福南极呈祥即不问庆寿一句作么生师云满面寒风随日至一天春景及时来进云恁么则青松垂玉粒碧海泛金樽师云恰似蓬莱阆苑进云前三三与后三三师打云者是多少进云某甲只得礼拜师云乱统禅和乃云佛真法身犹若虚空应物现形如水中月者里会得不惟古佛舒光要且山河大地万象森罗情与无情一齐俱证无生法忍与么告报犹是第二头岂不见张氏夫人自呈偈云大道本来无一字字无何用费工夫个中消息难描画水净天空月满壶今日乃莱臣护法为母饭众之辰山僧不妨为伊据款结案良久云常将日月为天眼指出须弥作寿山复举庞居士与灵昭女云明明百草头明明祖师意灵昭云老汉发白齿黄犹作者个见解庞云汝作么生昭云明明百草头明明祖师意师云庞公举处即当灵昭答处孤峻虽则父子纲常早已互扬家丑若在清化门下正好唤来一顿痛棒何故聻明明百草头明明祖师意一喝下座。

　　澹恒法主诞辰请上堂问蟠桃果熟三千岁优钵花开不记年七十从心即不问不通凡圣事如何师云威音那畔荐取进云风声嘹呖动生前如何是过去心不可得师云虚室夜生白进云黄花翠竹总真如如何是现在心不可得师云灯笼笑满腮进云月影浮沉荡太虚如何是未来心不可得师云井里虾蟆吞却月进云与么则情与无情一齐庆祝去也师云还有泰山石在问香风迎瑞彩烛影现银花森罗及万象尽是眼中沙如何是无生句师作听势云道什么进云老汉切莫妆聋好师云街头木杓几文钱僧便喝师打云波斯入闹市乃云佛子住此地即同佛受用常在于其中经行及坐卧且道经行坐卧的是什么莫是威音那畔减损不得的么莫是今世门头增加不得的么莫是澹恒法主出广长舌横说竖说的么莫是山僧手里七尺乌藤为人拣凡成圣的么若向者里检点得出则一动一静一语一默总是诸佛受用更说甚如来禅祖师禅有义路无义路脱体是个无量寿风吹不动斧劈不开无党无偏春秋不涉则止只如今日山僧为伊庆祝遐龄一句又作么生道良久挥拂云虚空劫外传消息石女今朝产圣僧复举江西马祖以禅道化人西山亮座主以教法救世一日亮座主来参马祖祖云见说大讲得经论是否主云不敢祖云你还将什么讲主云将心讲祖云心如工伎儿意如和伎者又怎讲得亮乃抗声云心既讲不得莫是虚空讲得么祖云却是虚空讲得亮不肯即便出去祖招云亮座主主回首豁然大悟师云马大师拗直作曲平地风波亮座主气欲吞云随风倒舵不惟虚空解讲经要且翻成话柄山僧今日与澹恒法主同堂共住声气相符断不作者般语话何故聻桃花细逐杨花落黄鸟时兼白鸟飞拽杖下座。

　　佛成道日刘山主诞辰请上堂问悉达冷坐六年一夜睹明星而悟道还端的也无师云拄杖头边悬杲日龟毛尾上系清风进云三七思维无法说一乘圆顿复何言师云梦里家山认得真进云摩揭掩室毗耶杜口还是为人不为人师云两头截断不留中进云三顿得随摩竭令当阳拈出大家看师云寐语作么顾居士问太虚空还有相否师云有进云如何见得师打云劈破两边看进云朔风已随冰影去浮云片片带春来师云闲言语问世尊未出母胎度人已毕且道当初降生作么师云矢上更加尖进云黄宫降诞早已称尊且道雪山六载夜睹明星又悟个什么师云虚空重钉橛进云几番揭露扬家丑未审何人识得渠师云赖汝一个乃云今日是释迦老子成道之日又是刘山主诞生之辰荷花映水松柏长青杲日丽乎中天须弥齐于寿岳到恁么田地非情可测非智可称所以道虚空可量风可系无能尽说佛功德复举世尊于雪山六载一夜睹明星而悟曰奇哉一切众生具有如来智慧德相皆因妄想执着不能证得师云黄面老汉大惊小怪错认驴鞍桥作阿爷下颔清化者里不然夜夜明星灿烂朝朝晓日辉煌人人鼻孔撩天个个脚跟点地为什么大众总不悟去卓云家无白泽之图亦无如是妖怪下座。

　　除夕上堂问几回霜雪苦风寒恰遇今朝对日欢祖意西来即不问迎新送旧请师宣师云五凤楼前瑞气浓进云爆竹一声除腊去梅花几点送春来师云莫将声色成窠臼进云灯笼露柱皆证无生未审和尚证个什么师打云一棒一条痕进云恁么则人人知吉庆个个尽酬恩师云山门合掌佛殿和南乃云一岁光阴驹过隙往来寒暑任欢呼虽然身世荣枯事个里依然绝有无举措施为真受用着衣吃饭自工夫万别千差明的旨唤龟作鳖岂模糊撞倒灯笼露柱报道庭际梅敷北禅可笑设家宴无端烹宰不相辜清化从来澹薄茶汤勉力空疏且正当除夕一句作么生道良久云今日大年三十到家家门首换桃符一喝下座。

　　元旦上堂拈香祝　圣毕问香烟霭霭瑞气重重佛法当阳如何指示师云苍松翠柏淡烟笼进云昨宵是旧岁今日是新年且道佛法还有新旧也无师云春风回万壑煦日丽千村进云恁么则山川蒙至化草木赖恩光师云脚跟下好与三十棒进云风雨去来天本净雾云收尽日长明师云且喜没交涉乃举香岩和尚云去年贫未是贫今年贫始是贫去年贫犹有卓锥之地今年贫连锥也无洞山和尚云去年富未是富今年富始是富去年富唯有一领墨黪布衫今年富添得一条百衲山水袈裟岁朝抖擞呈禅众实谓风流出当家师云二尊宿一人称贫一人道富长者长无端短者短无度虽然各显家风未免世谛流布拈拄杖云清化者里也不称贫也不道富任是年新月新家风到底如旧遂高声召大众众回首师云昨日不同今日节今年却是去年春卓一卓喝一喝下座。

　　解制上堂问九旬把住即不问今日放行事若何师云擎头带角出风云进云众檀越皆以上元胜会为解制之端且道宗乘中还得相应也未师云梵音声里彻云霄进云万里山河承帝力讴歌此日祝长年师云须弥岌崿海水沸腾乃云九旬把住今日放行杲日悬空春风匝地乔松转翠多年丹凤舞池边嫩柳垂青无限锦鳞浮水面银花火树处处皆然黄阁紫宸明明透露六街声动地铁马响檐前诸人眼见耳闻必竟作何体段拈拄杖一卓云拄杖子骑佛殿出山门周游华藏世界海跨须弥入藕丝孔里转大法轮诸仁者还有知山僧为人落处么良久云一把柳丝收不得和烟搭在玉栏杆掷拂子下座。

　　退院日值旃檀佛开光上堂来自秋风来去自秋风去来去总秋风为何成两义你诸人还会么会得时节已至其理自彰顶门上放大宝光眉睫间现诸妙相尘尘尔刹刹尔到处称尊随方自在到与么地唤丈六金身作一茎草也得唤一茎草作丈六金身也得所以道法身游遍娑婆界今古谁人识得渠复举世尊在忉利天为母说法优填国王思佛命匠刻旃檀像及至世尊下来像亦出迎师云世尊布缦天网下透海钩引波涛于陆地之中钓鲲鲸于须弥之上若非优填国王当时也大难承顺何故童仆尚能多意气主人应是不寻常喝一喝下座。

　　法玺印禅师语录卷第四
嘉兴大藏经　法玺印禅师语录


　　法玺印禅师语录卷第五

　　嗣法门人性圆旋玑旋哲旋贤等编次

　　小参

　　十方同聚会个个学无为此是选佛场心空及第归且作么生是心空及第归底意以拂子打○相云秋月满大地山河光皎洁翠屏峰上白云轻招贤桥下碧水急诸道流若委悉管教参学事了毕庞居士于马大师一言之下将历劫家私一时荡尽便道有男不婚有女不嫁大家团圞头共说无生话师云者汉虽是道得清楚未免俗气不除若是山僧不作恁么见解何故聻有男要婚有女要嫁但勤耕与织说甚无生话大众且道孰优孰劣若捡点得出方许把手入龙门点捡不出退后三步看。

　　有物先天地无形本寂寥能为万象主不逐四时凋诸兄弟作么生是不逐四时凋底意旨以杖掷下。

　　拈拄杖卓云声前一句千圣不传声后一言诸祖莫测正当恁么时诸人如何理会众无语师掷杖云劄师过龙丘值伯震叶居士为母圆经请师云经不属圆不属不圆圆则截他头角不圆则减他声价岂不见声前荐得犹落今时色里承当迷头认影所以道若以色见我以音声求我是人行邪道不能见如来既不以色见声求诸人作么生会山僧不惜口业今日为汝注破乃拈拄杖卓一卓云有见有闻皆是妄无声无色总归非个中有只金刚眼十圣三贤总莫知果能如是则翠竹之声塞两耳亦非分外红桃之色刺双眸甚是平常倚天长剑凛凛威光仆地金针声声劄透恁么时正好与蔡氏打开八字两手分付且结角罗文归功一句作么生道菩提妙法遍庄严随所住处常安乐。

　　握竹篦云把住也是者个放行也是者个山僧今晚拈来不妨塞却你底鼻孔封却你底口门进不得出不得左不得右不得到者里果能撒手悬崖分身万像方于此事少分相应更有向上一着尚远在。

　　举竹篦云者是山僧七日已前为诸人把住的复掷下云者是山僧七日已后为汝诸人放行的且道不落把住放行的是什么水中月镜中像不可以语言形岂可以默照会直须山尽水穷自然有个出路还会么喝一喝云瓮里何曾走却鳖。

　　悦众问百鸟成群栖凤岭千峰叠翠色斓斑如何是同安境师云门前一湖水屋后万重山如何是境中人师云有工唯种竹无暇不栽花如何是人中意师云瞻之仰之人境已蒙师指示起七一句作么生师劈脊打云切忌在者里荐取乃云诸兄弟者个消息甚是容易设若会得则门前一湖水屋后万重山作境会也得不作境会也得傥或踌躇我也知你是金州路上客。

　　拈竹篦作○相云山是山水是水复划破云山不是山水不是水乃击案云山仍旧山水仍旧水就中有个汉见得彻向者里掀翻窠臼铲削条章纵饶临济德山只得吞声饮气若也尚滞狐疑敢保尽形寿无有倒断日在既然如是山僧索性为你诸人道破卓杖云曙色未分人尽望及乎天晓也寻常一击便行灯宵十五日诸方悉解制龙门印长老不敢违先式且作么生是先式以拄杖打[十○]相云放复云若到诸方切忌错举。

　　举千岩和尚偈云六月山深日正长道人行处不寻常团团围绕青松下殿角无风也自凉师云者老汉大似向松阴处着到山僧则不然夏木森森日正长道人行处极平常任他市巷烦笳管热闹场中也自凉诸仁者者里着得只眼红尘堆里游戏依然满地繁霜碧岩深处打眠仍旧普天杲日到恁么地始知佛祖魔王无下手处阎罗鬼判觑着无门以杖一画云截断葛藤。

　　中秋无风动绝云行皎洁冰轮永夜清历历孤明光上下丹青有笔画难成蓦唤云寒山子来也便归方丈。

　　大雪纷纷落胆寒彤云簇簇锁千山漫言野衲输他贵澹薄家风甚是安诸兄弟如何是澹薄家风拂云挑菜连云煮和羹带柏香一饱憨憨卧无事可商量权将玉烛铺银案宽酌先春笑谢郎。

　　新出红炉金弹子簉破阇黎铁面皮一度拈来重举示顿教佛祖也愁眉良久云达磨老祖昨夜在山僧枕子边道者一着子本无迷悟迥绝生死亘古亘今全体独露只为诸人一向携灯觅火无有了期今日同安结制也是平地生端诸仁者老祖与么告报还有领略者么若是伶俐衲僧不妨了达设或未然山僧更与你重重饶舌去也乃竖拄杖云脊梁竖起如生铁不破疑团不放休。

　　如来禅祖师禅俱皆坐断金刚圈栗棘蓬一齐抛出只教诸人吞吐不得摇掇不开无路可通无门可入四面八方银山铁壁忽撞着个无手汉蓦向脑后一推豁然漆桶生光顶门具眼始得云从龙风从虎七纵八横无拘无碍诸仁者虽然恁么犹是者边底事只如威音那畔更那畔一句要你诸人七日后脚跟点地始不怪山僧今日饶舌。

　　今朝解制聚首九旬同安始终如一诸人去住自由今有新令举示诸人东去西去的一重山过一重山脚跟下痛与三十钵囊高挂的饥时吃饭倦时眠脚跟下痛与三十诸仁者今日同安因甚如此良久云为人须向损边行。

　　师至柩前以杖作○相云者是待赠高门余氏孺人生前面目死后仪容清净圆明灵通不昧若向者里荐得千了百当若少有恣疑未免错过去也复举文殊问庵提遮女云生以何为义女云生以不生生为生义殊云如何是不生生为生义女云若能明知地水火风四缘未尝自得有所和合而能随其所宜是为生义殊云死以何为义女云死以不死死为死义殊云如何是死以不死死为死义女云若能明知地水火风四缘未尝自得有所离散而能随其所宜是为死义庵提遮女问文殊曰明知生是不生之理为什么却被生死之所流转文殊云其力未充师云文殊与庵提遮女太煞郎当直饶道个监院房典作房亦是钉桩摇橹今日有问山僧明知生是不生之理为什么却被生死之所流转只向他道昆山有玉莹如雪万古声光无减增。

　　举竹篦云宝镜当轩狐妖胆丧灵锋吼匣魔佛魂飞触着则脑裂觑着则眼瞎且道利害在甚么处良久一击云兵随令转将听符行乃度与西堂便归方丈师踞座良久云古人道有一物明历历上拄天下拄地常在动用中动用中收不得且道是什么物蓦竖拄杖云脚跟下荐取。

　　今朝解七大众云集试验本参都卢黑漆舌若生苔唇犹着棘进退无门铜墙铁壁特为诸人聊通呼吸且道呼吸作么生通以拄杖一卓云一齐拶碎疑团便是心空及第。

　　今日檀那应供归来打鼓起参不言东土西竺岂说前三后三随缘放旷任意逍遥圣谛凡情了无计议自然三千七百葛藤了然透彻何故聻风雨交加泥路滑依然不湿个中衫。

　　巍巍堂堂澄澄湛湛当下迥绝承当岂容从头计算要知此事从来周遍十方无余无欠总为诸人舍近从远弃易求难将己分一段真常置之不能受用把古人间言淡话蕴记胸中被人三追四夺依旧黑漫漫地若恁么纵饶打七打三结冬结夏也是虚度光阴终无实得同安今日特为诸人别通一线乃拈拄杖云有意无心俱是妄清风明月不须沽。

　　举竹篦云释迦老子说法利生的也是者个迦叶阿难传持法眼的也是者个西天东土奕叶相承的也是者个南岳青原石头马祖光前启后的也是者个从上老古锥向人天会里举扬的也是者个天下老和尚在城市山林拈弄的也是者个今日山僧开炉结制锻炼的也是者个且道者个是什么遂击一击掷下竹篦归方丈。

　　竖竹篦云若论此事从无向背不假推移本没周遮何劳运转直饶掣开心佛罗笼打破圣凡关锁犹是途路边事且作么生是到家一句掷下竹篦云自有双睛悬额角了无一物献尊堂。

　　佛法至妙妙在明心心若洞明前后际断超三祇于刹那之顷证心印于弹指之间且唤什么作心印以拄杖一卓云莫将闲学解埋没祖师机。

　　为云阳元清关主开关师至关前云山僧有一问你道得长老未来时早已相见了也若道不得对面千里只如未闭关已前你在那里立脚主一喝师云闭后又在什么处安身主云睡觉师云何不再喝主拟议师云破也破也复以杖击云不须弹指开楼阁透过祖师个一重。

　　为灵岳书记隐关岳问玄关玉锁佛祖顶　乞师一言以为龟鉴师云坐断千差时顶门须具眼进曰只如坐断的人向什处行履师云一日打眠三五度也消不得许多闲岳便喝师云退身三步看乃云今朝正值腊月八睹星悟道事方恰脚下有个灵俐郎一关高掩宝王刹有时上无攀仰有时间行周匝且道内不放出外不放入时百尺竿头一句作么生道乃卓拄杖云待伊心肯处是我命通时。

　　问诸行无常是生灭法如何是生以不生生为生义师云拄杖头边安世界毫端尾上定乾坤进曰生灭灭已寂灭为乐如何是死以不死死为死义师云天上泥人骑木马人间露柱击昆仑进曰只如不生不灭又作么生师打云正好吃棒进曰今朝设坛修梵如何是接引一句师云薜萝缘古树进曰恁么即证无生地能超极乐天师云被你道着乃以拄杖高竖云乌藤七尺绝甄别祖意西来齐漏泄威音那畔不曾生今世门头那有灭灭不灭有奇特万象森罗一印中劈破虚空成两橛南斗瓓珊北斗横东山突兀西山缺就中有个铁昆仑一任东抛与西掷若向者里会得始知我　河厅李护法恭请山僧为母刘氏太夫人对灵说法的意是什么意良久卓杖云生死涅槃齐坐断孤明炯炯照三千。

　　普说

　　两序到方丈为请说些禅病山僧云禅有什么病盖为参底人自病耳然世间一切法现现成成眼是能司见耳是能司闻鼻是能知香臭舌是能知苦涩身是能为动转意是能晓思惟以至蠢动含灵草木昆虫无不是现成你教山僧说个什么虽然事无一向若不如是则辜负众等只得无实法中说些实法绝理事处言些理事乃竖拂子云会么达磨西来教外别传不立文字直指人心见性成佛之旨总是者些子所以者些子能会得便会万物为一体古今为一源超凡情绝圣域皆不出乎此又如临济云门曹洞沩仰法眼启肇宗旨各立门庭机无不备法无不周一切施为动静罔不自适竭其枢要亦是者些子因甚日用之间接物之际不能毁方瓦合却又触途成滞只因人到者里未能向脚跟下细细穷研脑后追觅所以百事施行皆拂乱其所为也及乎脚下觑破脑后打开又把者点静见死死守住如病鸟栖芦困鱼止水已见法执全不殒亡一切施为亦复如是者等人如是行履如是知解争么透得佛祖差别公案达得佛祖从上根源若不遇大手眼宗匠替他把古人淆讹处指得实落差别处点得分明不然骑牛终不肯落地下船又怕登涯者个病如何消得去正所谓剑为不平离宝匣药因救病出金瓶所以高峰大师道若要开凿人天眼目发扬佛祖宗猷更将自己与选佛场镕作一块飏在百千万亿世界之外然后转身移步向威音那边更那边打一遭却来西峰者里吃棒又如大慧老人云悟了若不遇人十个有五双杜撰至后决不能为人你看者两个老汉的话教汝透彻宗猷谙过眼目转身移步向威音那边更那边打一遭一切款案自然明白一切差别悉有师承自尔许伊开凿人天抑扬后学不是教汝徒将僻见把古人血脉断肢裂节杜撰扭捏虽纵自己僻见只谓之他受用终不谓之自受用又有一等一发可笑全不会古人落处学了几句儱侗语终日芒鞋紧峭看验知识某是文字禅某是一橛禅撞见一个明眼宗匠向他咽喉下一捏者里便去不得即将平日听记底便来抵塞殊不知明眼看来真一场笑具悲哉恁么参学他日黑面老子正打你者个能喝能棒打圆相拂袖行底到恁么时反道佛法无灵验嗟嗟去圣时遥人心不古若是有血气底者样残羹馊饭誓不沾唇毕竟要见得真透得彻未得牛时定要觅已得了牛必要下果能如是自然终始相贯本末齐收一切款案无不了了可谓一句通百句千句一时通一机透千机百机一时透若决江河沛然莫之能御也山僧恁么说话总要把强橛打成一块血脉凝作一团然后淆讹处绝淆讹差别处无差别始称真正独脱之地你诸人还会么蓦竖拂子云者里会得才知者些子有如是施为有如是受用杀活纵擒横遍十方无不是者些子复竖拂子云只如者些子你若认着也被拂子穿却不认着也被拂子穿却总不恁么也被拂子穿却总恁么也被拂子穿却你诸人毕竟如何试道看众无语掷下拂子便归方丈。

　　示众

　　芒鞋紧峭到山庭六出飘飘冷脚跟借问君家何所思满头白发扣龙门古人立雪齐腰为求大法山僧者里无禅道佛法可学日用平常更无余事寒则煨品字饥则歠粥羹既然如是且道波禅冒雪冲寒还是为扶宗教耶周顾人情耶若是人情却同世谛若扶宗教又落轨辙去此二途若定当得出便知波禅未出云阳早已眉毛相见其或未然今日与龙门犹隔千里在拽杖便行。

　　师竖拂子云诸公今日入山求出世道山僧直下拈出若会得不消鼻上加绳无劳脚跟系索诸公因什么又寻枝摘叶纳宝言贫只为不能向云笼岳顶处打眠雾锁岩阿里放足所以父母之傍万机扰扰妻儿之处百念纷纷以至桃园杏圃被他流转酒肆淫坊随境去就者里作得主去有何生死可超有何法名可安虽然如是诸公毕竟作么生理会一拂云只个灵符悬肘后劫河生死任浮沉。

　　参禅贵要英灵子一举话头心便死白云只在岭头生日月丽天走不止咦白鸠树头鸣意在麻畬里参虚度光阴可叹惜今朝不觉是除夕无端弹落半边牙只恐阎家来催逼诸兄弟莫放逸二六时中当警策一捱一拶急向前犹如一人万人敌取得中军个一人自然干戈从此息方是天下太平时何用钟馗贴在壁一声爆竹顶门开去住纵横始自适如此不负本来人才许儿孙称忤逆。

　　风清月白涧响松鸣蓦面相逢吾不知其谁家之子到恁么地须是个人方可体会大道若是荒草中跳出一个半个未免悚悚惶惶竞竞业业成个什么边事若要担荷大法辅弼宗教必须脱皮换骨绝后再苏此事不在长连床上不在知识口边毕竟在甚么处以杖打○相云向者里荐取。

　　今朝六月二十六方丈新成生多福八部龙天拥护居我来便登曲录木遂趺座云新方丈已进曲录木已登若要听取新令也须诸人别具眼目复以拄杖横案云隔墙见角隔山见烟知牛识火已迟八刻同安者里不惟勘辩龙蛇并本山二十五代老古锥也须当下俯首听令始不负方伯余翁文宗王翁建立方丈的大方手眼顾左右云且道如何是不相辜负的意良久击禅床云一击虚空轰霹雳铜头铁额尽攒眉便入寝室。

　　举黄龙南禅师云有五种不易一化者不易二施者不易三生变成熟不易四端座受供不易更有一种不易是什么良久云聻师云同安家风又且不然即有五种不难一化者不难二施者不难三生变成熟不难四端座受供不难更有一种不难是什么良久云东寮西寮前寮后寮都是一队瞌睡汉诸仁者只如黄龙道不易同安道不难毕竟淆讹在什么处你诸人若捡点得出则黄龙南同安印总在你诸人脚跟下若捡点不出也须仔细着拽杖便行。

　　方丈上梁师以拄杖指梁云者具大材纬地经天遮龙盖象孤迥迥能为万象之主赤条条堪作众圣之尊巍巍乎竖穷三际荡荡乎横遍十方高耸青霄频摩碧汉光吞日月体露真常一道圆明古今烜赫直教千峰齐稽首万派尽朝宗号令人天匡维佛祖定四海之权衡作诸方之榜样只如者段境界还是从什么人所得以杖高拱云恭惟斗所余翁文衡王翁二大护法捐俸于同安祖庭修建凤栖方丈卜取今辰上梁献彩诸仁者且道人天济济法乐阗阗上梁句子作么宣说遂击梁云一齐着力撑霄汉万古辉煌振大都。

　　为燕京慈云寺大悲阁上梁师以拄杖指梁云者具良材还须大用建法幢为梁栋势接云霄招贤圣贮象龙光腾日月纵横自在耀古腾今至贵至尊为祥为瑞恭惟阖京宰官居士暨住持容辉禅师等卜取吉日良辰请山僧举扬上梁一案且道山僧到来有何三昧遂进前击梁云高升云汉垂千古永祝吾
皇亿万年。

　　茶话

　　昨日晋公来书中有死心鲁直烧灰公案越山今晚特特举似要你诸人塞死心口出山谷气顾众云有么僧作礼云请和尚举师举毕僧一喝便行师把住云不许喝毕竟如何相见僧取帽云今夜天寒请和尚戴师云不是者般儱侗毕竟还我落处来僧拟议师连打云三生六十劫未许梦见在复云新长老黄学士是一队没面孔汉至今犹未相见在何故者俗汉只会吞酒艳饰则才放下脚跟被者老汉一捏直得眼[耳皮]眵若论端的未问已前早已相见了也既问之后转没交涉当时山僧若在傍即时扭下禅床劈面一掴管取个老汉退步有分山僧恁么道你诸人还知落处也未众无语师云也是勾阑里泥瓦。

　　拈龙门请书云者是第三回催符子越山者里不敢囊藏要与诸人共知共见辞不获已大似生按牛头试问诸人还是允许不允许者里亲疏得相应方可推倒山门扶起露柱不然山僧断案去也一卓云秋风桥下露花月楖栗堂中验作家。

　　苍松鹤点色象分明收不尽绿野祥云话难穷天然真趣诸仁者既然如是且道还有能穷其话也无觉真斗公落发此地请白云天衢和尚弘宣戒律末后以衣钵付嘱云龙门祖席马祖开山非草莽之地将来必有真善知识踞此说法汝当守护如护自心切勿狼籍也公承谛嘱遍历诸方参罢归山数十余年其中风波险难甘苦挫磨不可计算如生铁橛相似摇掇不动盖谓祖庭是重不忘衢翁末后之嘱所以不敢移易其志也癸巳年间闻山僧开法越山公领众房头三上越顶迎请山僧主持此席公即退居永宁与鹿豕共住可谓善继人之志善述人之事者也今值公七旬入山设供山僧亦不免为伊图空写月饶舌一上偈曰满头白雪垂肩覆一道青眉夹眼飞七十从心理事化今朝举示大家知。

　　法玺印禅师语录卷第五
嘉兴大藏经　法玺印禅师语录


　　法玺印禅师语录卷第六

　　嗣法门人性圆旋玑旋哲旋贤等编次

　　法语

　　嘱生一禅人

　　住静厌喧避静太华未足为俦躲市逃林昆仑到此难比此一座山裹包宇宙青翠古今烟云罩不住雨露不能侵到此之际果能直下承当嵯峨突兀始许四面不通风岳岫层峦方得两轮不能照到恁么地钁头边铲去无不是清风没底篮盛来都总皆明月所以僧问云居僧家什么事云居回他一个居山好者老总不出此意今狮子岩前生一静主将一幅没点画的菼藤蕲山僧与他一个居山好山僧素识此公闲挑苦菜饥煮云羹深藏岩谷潜伏幽林故兹将云居的公案通一偈以嘱之。

突兀嵯峨几十秋逃林避市许君游云居留得居山好寄与生公一钁头

　　示续生禅人

　　出家大道说一遍住庵要住深山院珍重切莫错用心行住坐卧无致倦无位真人在其中明人有眼也难见吃饭穿衣不相离今古从来无改变六根门头总是渠圣与凡夫俱一串只缘分段有参差象罔所以通一线德山棒断野狐魂临济喝破虚空面青山绿水祖师心蜂房蚁穴空王殿门外时倾万斛珠信手拈来甚相便若能拨转目前机方为石头亲法眷明明吐露不隐藏孰肯当阳去相荐会得春秋接续生牢关始许君家占。

　　示慈悟禅人

　　居山夫居山者衲僧得力事也如云栖壑似鸟休林各有天然之妙勉强不得假借不得所以古人云一池荷叶衣无尽数树松花食有余刚被世人知住处又移茅屋入深居且道什么人证得慈悟禅人一日入室求示山僧问曰正睡着时还作得主么伊云一念不生全体现长伸两脚到天明山僧曰者个消息那里得来伊云说破傍人笑即此二语可为赡老本钱只要说行俱到耳若使出世人天未免畏影走日所以山僧嘱云独自居山好。

　　示素庵维那

　　佛祖慧命重越丘山不是其人难堪委授最初必要寻师访友历尽辛酸念念只妨己躬大事不明只将旷劫以来爱根种子习气无明扫除清净影也没些自然祖师关捩子一朝打破师资酬唱针芥投机如电若雷天下人莫能掩其耳目也素庵维那遍参后特特来祖庭共住喜其数载内外辛勤且入室机缘超脱大有法门气概傥得猛力加鞭则佛祖慧命亦可相续矣嘱嘱。

　　示微密值岁

　　数十年来山水艺一朝丧却同安队兴崇祖席念头真陆水劬劳无怨戾拖泥带水作常行运瓦搬砖为日伎才涉江兮又涉湖深则砺兮浅则揭有时冲寒冒暑来有时戴月披星去个般心力为谁忙无非欲了死生计禅人欲脱死生关就中便是无生地识得竹篦无触背了得凡情即圣谛山花簇簇灿心宗百鸟喈喈宣妙偈吾人动静与行藏尽合祖师西来意。

　　付慈耶上座

　　上座楚中人也秉我颛先师戒法嗣后遍历诸方熟精名相归住邵陵演妙法音众皆称服值丁未谒云居先师塔头先过同安祖席与山僧相见揭其所证于本分事犹在依稀恍怫间不能出脱窠臼故于己酉冬重来同安向如来藏里着意搜寻不知者一着子三乘十二分教也注破不得忽于禅堂里法座傍呵呵大笑云禅也教也诸佛不曾悟众生不曾迷从来蜜甜檗苦鹄白鸟玄风不待月而凉火不待目而热一一现成头头显露山僧知上座得此消息特将先老人传来的破油靴向人天众前踢出与上座作个毗卢帽戴向华王座上拈捶竖拂撒土扬沙令彼一切圣凡分疏不下此时正好向同安院里嘘一嘘充满法界逼塞虚空方不负同安之嘱先师施戒之恩也偈曰佛祖传来非法法付君持去法非非一时非法传天下始见同安共伞居。

　　示雪忍副寺

　　雪忍大德真实行人祝发于清远禅师受具于山僧座下曾在龙门职诸副寺服劳奉养役重任粗及乎山僧开法同安亦复如前行径先走武昌倩铸洪钟次入豫章募化大锅种种所作皆属最胜行门尽成不朽佛事即此可谓祖庭中有力人也山僧今欲北行为送斗所余公深葬并扫笑岩祖塔无堪遗嘱但望二六时中名自名心自心无起无倒不变不迁到老还须者个话语提挈一番则生死关头更有一种奇特受用者个受用总要一切处多为忍耐久熟自成何故烦恼来生死来也用自心忍耐佛祖来魔王来也用自心忍耐如是种种忍耐直忍得一些影子也没有方得天堂地狱人道鬼途四乐八苦一齐锁殒到与么地不异二祖立雪安心觅也觅不得自然得大解脱此时正好衣钵随身应受人天供养问着掀起两茎眉便道我与诸佛一数。

　　示天颖悦众

　　参学人须具眼怕杀殷勤切勿懒散泥里去水里去生铁秤锤被虫蛀朝也行暮也行岩前石虎着人惊直饶高揖释迦不拜弥勒拗却德山棒掩住临济喝旃檀藂中不得住脚荆棘林里撩起便行把太虚空捏　成团将须弥山一击粉碎惊不瞬目唤不回头方与此事少分相应然虽如是必要举一明三目机铢两能于乱草堆头拨得金针河沙数内寻得玉屑竖去横来无有丝毫拟议具如是手段方可撑我临济门庭天颖悦众游遍诸方踏翻海岳来我同安禅堂安居一载见气志超群可为法器山僧特书此卷以证将来傥子直下承当一肩担荷则我伞居门下又有一遮风抵雨的汉子卖弄天下人去在。

　　示善揆副寺

　　未会佛法通身是胆会得佛法气息全无会与不会总是衲僧家一场败缺善揆副寺于祖庭有年服劳无限每每冒雨冲风奔南走北佛法二字抛在九霄云外怕杀商量何故聻花从春里发草向暮间生长的任他长短的任他短大则塞乎天地之间小则逼于身心之内寒时寒杀阇黎热时热杀阇黎毁也毁不得誉也誉不得若有一点造作安排便是蛇吞鳖鼻虎啮大虫古云丝毫系念三途业因瞥尔情生万劫羁锁山僧恁么告报不知又作么生若作玄妙会去且喜没交涉若作平常会去吃棒有分直饶坐在无事甲里未免沉没深坑要于此中得个出身路径许伊向毗卢顶上撒屙红尘堆里垂手且道是什么作略狮子舌尖流出月象王口里放来云。

　　示一念副寺

　　禅人亲近山僧出力修造祖庭昼夜不辞劳苦水陆并行燥湿皆到此中实是真如妙道无上菩提知子二六时中承当有分若于此中起心动念将谓别有工夫早是节外生枝悬空钉橛了也虽然如是也要是个离钩脱网的汉子乃可一念万年不念生死涅槃惟念种田博饭不念超佛越祖惟念塞壑填沟不念文字语言惟念勤行苦行不念仓里积谷园内灌蔬只求大众安祥绝无做嘴打面便为庆快者个境界要是过量人不是至亲切忌草草。

　　示石香悦众

　　向上一着父子不传要在透顶透底脱卸罗笼自力承当毫无隔越方许向万里无寸草处插足目前无阇黎处藏身有佛处不得住无佛处急走过不被佛祖罗笼人天拣择到与么地自有人请你着破襕衫舞三台上冠冕祖父门庭唤诸佛菩萨作奴儿婢子去在勉之勉之。

　　示石云悦众

　　住山临济门庭壁立万仞须是勇猛丈夫许他攀跻设使精神稍倦色力不加未免堕溪落涧终难造极登峰假如凝神定志踊跃一番脱却婆娑衫子穿着无底芒鞋仗清风而作翅借明月以为依自然一举到顶绝没丝毫阻滞当此之时千山俯伏万水洄漩四海凤龙九州狮象悉属家奴飞禽走兽鱼鳖鼋鼍总为拥护到恁么地正好持鈯斧子砍曹山树提折脚铛煮云蒸饭此中一段真实受用子亦不可不知耳。

　　示宗旭副寺

　　离心意识参绝凡圣路学参须真参悟须实悟真参实悟之人为法忘身临大事而有以择临大难而不可夺所以杨岐百世传闻神鼎千秋不昧皆是真参实悟之模范也如宗旭禅人为同安副寺数载殷勤虽不及古人亦可谓真实之人也今山僧北行有末后示训之语为你将来作藂林之辅佐示曰离心意识参绝凡圣路学未出母胎时早已名大觉灼然恁么会仍归有卜度一涉于丝微垂手无所托汝问事如何释迦也难捉也难捉三间茅屋不可居九路僧房非着落。

　　嘱岩碧知浴

　　头目髓脑身外物花香鸟语案中人若能会得三玄旨正偏坐断绝疏亲所以道语带玄而无路舌头谈而不谈昔日山僧在越山顶上每日空手把锄头得一大受用事三十年来未曾举着今朝岩碧知浴亦是其人不妨为伊点出昔年典座今知浴一度恩兮一度仇是釜是瓶都带累端端的的有来由。

　　示勉习禅人

　　快勉旃快勉旃时时当习释迦言虽然佛法无多子也要真经有一篇敏矣参禅还习教殷勤习教更参禅三乘法内堪知委十二部中颇贯穿兔子获来终弃陷鱼儿归去自忘筌不因今日愚痴汉那识当年大觉仙风过乔松言外意云藏古洞句中玄菩提莫谓因人学应解菩提本自圆。

　　示盏饭一信禅人

　　寒暑无回避春秋日往来二时家常办缺一不成才虽然如是粒粒不啮着一信禅人可谓饭中无布钵盂断柄山僧不得辜负于你你亦不得辜负山僧偈曰冒雨冲风不记年肩挑日月每盘旋有时踏断芒鞋后始信功圆别有天。

　　示纯慈钟头

　　纯钢铸就生铁打成一片慈心古今无对禅人自入同安以来数年间妄缘俱削佛法潜滋岁月勤劳寒喧不惧唯知日背楞严妙法夜扣幽冥洪钟自以精进为基直造纯清绝点如日照世如月照夜孤迥迥赤洒洒绝承当没可把五阴六入十二处十八界二十五有圆通更须弥报如来慈益精进方不负出家一番也珍重珍重。

　　嘱慧力性侍者

　　达磨老祖荷西天佛祖心印特来东土建立宗猷盖因此土多有大乘法器故耳祖初遇梁王王不契入魏地少林面壁九载偶有断臂二祖始得其传故非法器不传也嗣后至六祖而分为两枝一青原一南岳岳得马祖祖得百丈丈得黄檗原得石头头得药山山得云岩此二派之下又分为五宗五宗之上诸大老又岂非法器也山僧承临济三十一世望初祖四十一传虽不敢言其法器而承上接下之系又岂外也慧侍者于同安室中左右有年辛亥春同二三子侍山僧北上扫笑祖塔是冬结制清化此子于般若堂中得个入处可为宗门法器将来与从上诸祖眉毛撕结未可期也山僧岂不厚望也耶子当珍重。

　　示见诚总戎刘居士

　　余丁酉出山访博庵黎居士挂锡于清虚禅院时有诸公入院问道昨见诚刘公有办道气象和尚作么生起发山僧问他曾皈依什么人来彼对言昔年曾皈依于白岳法师山僧问他白岳法师曾说个甚么彼曰叫某甲持经念佛山僧诘曰作么生持念了得伊生死去彼久坐作礼求示山僧曰今日不暇明日来为伊说彼辞去次日复来昨蒙和尚许某甲话山僧曰不知许个什么话彼曰如何了得生死山僧言若要说个了生死的话只怕伊信不及若信得及山僧只得忍着牙疼按下云头去也若论此事如射箭相似必定心正弓满然后中鹄傥心不正弓不满总有画布栖皮十发九失又在临发之时凝睛端手把者个红心看得端端的的自然一箭无不了当然此时方识尽大地是一个红心尽大地是一只箭尽大地是居士全身尽大地是居士法身有何生可缚何死可缠所以古人道我有一只箭从来不假炼射去满十方落处无人见伊既谛信此事要把生死于二六时中时时提起刻刻参详勿生懈怠如救头然如是做去自有个撞着的时节方识得落处无人见的消息才称得勇猛丈夫不辜父母恩德不负明师皈依亦不负山僧今日之启示伊当勉之彼闻通身汗垂作礼辞去诸公以为何如。

　　示未明黄文学

　　道义之交非信不能全终始穷道之路非功不能达本源故学道之士必先立其信树其功然后路可穷而道可达交可孚而义可全始继物我一如彼此无异居安资深左右逢源矣居士既留心此事但令自疑自悟自证自明向无下手处下手无著眼处着眼自然顿破疑团豁开心眼洞见十方事事无碍方识得杏坛三千总是一个灵山十万绝无两人始不负古圣之垂言山僧之举示居士当自强之。

　　示祝男道俗程居士

　　至诚之道智者不增愚者不减如太虚空若当天日浩浩肫肫寂然不动无你用心处无你体会处一起用心体会云笼皎月雾锁苍山正所谓拟涉唇吻即犯锋铓也然灵源之体本自天然无容雕琢近有一等人虽行之而不能着习矣而不能察只将本子上凑合些须口头边捞捷几句问他一个实落处如作文成诗一般摸索将来弄两句合头语在人前称个强手当作他一个落处有何交涉如是行履欲得大法无有是处必须把他家糟粕洗得洁洁白白向寒岩深窟之下月冷藤萝之前任他鹿鸣猿啼鸟语花开耳不闻眼不见如枯木死灰相似到冷冰冰地将者个无相的影子疑来疑去疑到山穷水尽转不得气时一觑觑破然后纸上文章口边言语全无用处方知实际理地不立一尘今世门头不舍一法然后侍父母共妻儿以至迎宾送客吃饭穿衣一切动用中表里精粗与至道符合到恁么地无明妄想皆是大用大机市井山林悉可放身放命道俗宜深究之。

　　嘱御六张居士

　　若论此事本来现成说个提持早已埋没了也那堪东语西话牵扯葛藤只贵自己用心真切悟处自然透顶透底昔山谷居士参晦堂和尚因闻木樨花香打失鼻孔后于黔南道上始知大善知识老婆心切恩逾父母此是千古之下富贵不能笼罩一个参禅的样子御六居士信向此事殊为真切自来同安茶里饭里未尝斯须忘却遂于本参话头上得个下落每于入室当机莫不清楚不惟有庞老之遗风亦且有超方之作用是以临别求索一言故山僧援笔书此直教与山谷居士同一声名庶不负居士一番用心也嘱嘱。

　　嘱公玉赵居士

　　世尊于人天会上将正法眼藏涅槃妙心付嘱摩诃迦叶迦叶得之称尊道贵惹得西天四七东土二三南岳青原石头马祖降旗大展露布高悬四海鱼龙望风归向不期至临济被三圣向瞎驴边灭却自此人人拍掌个个攒眉手眼通身救之不暇直待笑岩门下憨山师翁曲垂方便时抑时扬向多处添些子少处减些子犹且无人承当末后得我颛愚先师赤身担荷将金刚圈栗棘蓬向人天众前一齐抛出是以山僧因斯带累三十年来觅一个俗汉了不可得今日都内撞着个赵大郎与山僧眉毛撕结声气相求左右逢源罗笼不住特以从上不了因缘遂付之偈曰从来佛法无多子只要当人认得真半月松梢君自挂何烦祖令不重新。

　　示夌子吴居士

　　向上一着千圣不传贵乎直下承当不容丝毫拟议果能如是则有为法无为法觌体全彰如来禅祖师禅一齐透过云门干屎橛拈向一边洞山麻三斤了无交涉白云流水总是同参翠竹黄花无非伴侣到与么地随方洒落在处逍遥任卷任舒无拘无束或向柳巷花街歌风啸月或从水边林下抚几挥琴或与朝堂卿相议政谈仁或同里巷高贤赓诗献赋动静闲忙语默居止莫不是自己常情独露大用现前不费丝毫勉强自然与佛祖同机圣贤合辙其或不尔正好向毗卢顶上未生已前周匝一回方可顶门具眼脑后见腮眼里闻声耳中见色无方无向别行一路去也今有夌子吴居士江西浮梁人早入儒门深游圣学视五湖归一握指大地为一心昨于都城慈云得接山僧更增信向一日焚香皈依欲乞山僧一语以决生平大事山僧无可为言特援笔书此以证将来之望耳。

　　示世勋龚居士

　　本来妙体洞澈圆明不涉功勋岂通凡圣两仪未判之前毫无欠缺一气才分之后点没加添明明天地中隐隐乾坤内非人非境非物非心能变能迁能收能放有时高高峰顶立有时深深海底行有时针锋上走马有时芥孔里藏身有时通身无影像有时遍界露全躯观之即色听之即声嗅之即香尝之即味触之即觉思之即明若向眼耳鼻舌身意上求之依旧识他不得古德云吾有一物上拄天下拄地常在动用中动用中收不得是以山僧今日特为举似龚居士不妨闲空时用心斟究看他是青是白是绿是黄审得停当那时将佛祖圣贤一串穿却更可与我临济门下作个护法的样子勉之勉之。

　　嘱余门张氏夫人

　　夫道之一字难言也明明日用中展转收不得了了六根门出入见不得隐隐乾坤内上下觅不得昭昭今古间去取划不得是得也非得也非得之得是名实得天地得之不以为大蟭螟得之不以为小日月得之不以为明山川得之不以为久羽毛赖以飞翥鳞足赖以游行有形之物藉以为体无形之物恃以为灵在圣不增在凡不减人人本具个个不无奈因自己志性偏枯妄生执着却被无明烦恼人我贡高使得七颠八倒以致苦海波中头出头没劳我大觉金仙离兜率入皇宫登雪山升宝座说法四十九年谈经三百余会费尽多少机关岂知一点也用不得须知此事要在截断凡情不通圣解搏热火燧如案上冰轮步太阿锋似街前坦道所以各各当人于一切处得大自在得大受用得大解脱得大安乐到与么地于其中间觅生亦不可得觅死亦不可得觅染亦不可得觅净亦不可得觅名亦不可得觅号亦不可得觅四大五蕴世出世间一切法亦不可得此不可得亦不可得譬为虚空体非诸相不拒诸相发挥一茎草作丈六金身将丈六金身作一茎草七纵八横千变万化左之右之无施不可岂不光明俊伟者哉斗所余护法昔任江西籓司信向法门捐修祖刹于山僧处得明己躬大事今其夫人张氏亦留心此道求决生死工夫山僧亦为开导授以本参话头不久之间得个下落故山僧不敢负其来机仍书此卷法名旋彻以作千秋之悬记佛祖之道源也珍重。

　　法玺印禅师语录卷第六

　　　(湖州府乌程县正堂信官高　归安县正堂
　　信官何同心捐刻
　　法玺印禅师语录卷一之六计字参万八千
　　三百十三个该银贰拾贰两九钱九分仰祈
　佛力福被人民阖衙俱沾般若之光大地悉受
　　菩提之润谨意
　　康熙十五年四月　　日楞严藏经坊附板)
嘉兴大藏经　法玺印禅师语录


　　法玺印禅师语录卷第七

　　嗣法门人性圆旋玑旋哲旋贤等编次

　　勘验机缘

　　僧问昨日吞钩今朝脱钓师随声云脱后如何僧云通身洒落师云如何是你洒落处僧云要云即云欲雨即雨师云试为山僧兴云布雨看僧便喝师云者弄虚汉直打出方丈。

　　问僧云父母未生前你在什么处僧云十字街头师云不是僧便行师云却被语言转去。

　　问参底什么话僧云正睡时主人公师云即今瞠着眼那个是你主人公僧云不暇与和尚说梦师云不是不是僧喝师云我者里不许乱喝僧复喝师直打出。

　　问不是心不是佛不是物是个什么僧喝云某甲是心是佛是物师打云啮人屎橛不是好狗出去。

　　问德山托钵岩头密启其意那里是他密启处僧云到者里口挂壁上师云恁么三生六十劫未梦见在僧拟进语师便喝出。

　　问参底话头速道僧竖一指师竖三指僧拟议师云弄精魂汉。

　　僧作礼师云不得辜负山僧僧云争敢辜负师云假若有人问你作么生僧云待问即道师云即今问也僧无语师打云早已辜负了也。

　　问僧参底是甚话僧云无梦无想主人公在什么处师云即今聻僧云昨日灯笼知缩项今朝露柱笑伸腰师云缩项伸腰即且从只如枕子落地意旨如何僧云且喜今朝捉败师云捉败后如何僧云依旧双眉横额上师云莫是思惟得底么僧拂袖便出师云到有些气息。

　　问僧不是心不是佛不是物是个甚么僧云总不出里许师云你因什么不在僧云叫某甲向什么处去师便打僧云屈棒屈棒师云有人吃在僧拟议师打云龙头蛇尾汉。

　　师问那个是你本来面目僧云眉横鼻直师云死了烧了向什么处去僧转身立师云如何是威音那畔更那畔事僧云黑漆漆师云黑漆漆是个甚么僧云逼塞虚空师云只如逼塞虚空汝向那处着脚僧拟议师喝出。

　　僧参师云因甚早不归来亲觐山僧僧云时刻不离和尚师云为什么不见僧便喝师云好好问你恶发作么僧无语师直打出。

　　问不是心不是佛不是物是个甚么僧云树高千丈叶落归根师云一口气不来根向那里归僧云青山云里现露地白牛回师云向你道不是心佛物又道露地白牛回僧无语师喝出。

　　师问父母未生前你在那里僧云蒲团禅板师云者是大家底那个是上座的僧云荡荡清风法界寒师云荡荡清风法界寒是什么语僧拟议师连打云乱统汉。

　　师落堂问僧参什么话头僧云竹篦子师竖竹篦云你唤作甚么僧云觌面拈来无多子鹧鸪啼在百花枝师云触也有了背也有了不触不背作么生道僧云从来不被舌头瞒师云得何长处僧无语师喝出问无梦无想无见无闻那个是你主人公僧云行住坐卧师咄云驴前马后汉僧云个中无别人师云何不向百尺竿头道一句来僧云入地狱如箭射师云苦哉佛陀耶僧礼拜师一踏。

　　师问百尺竿头如何进步僧云彻底掀翻师竖竹篦云者个聻僧面赤师云犹欠一点在便打出。

　　问僧云向下一句速道速道僧云和尚何不向上问师云者里无你插嘴处一僧云万里一条铁师云者还是向上语向下语僧无语师云脱空妄语汉。

　　问僧如何是那畔事僧云不是山不是水师云如何是者边事僧云是山是水师云如何是全体大用僧叉手近前云今日亲蒙和尚师云放汝三十棒。

　　问僧你参甚么话头僧云某甲忘却了也师竖杖云者个你还记得么僧云和尚莫瞒人好师休去。

　　问僧云触背两忘事若何僧云鼻孔从来搭上唇师云即今在什么处僧云被首座师打破了也师云是何道理僧云血流满地师休去。

　　师落堂同众经行僧问正睡着毕竟在什么处师推僧云你还讨个什么僧于言下有省。

　　问僧那个是你本来面目僧云东山云西山雨师云云雨且置你即今在什么处僧一喝师直打出。

　　问僧你一口气不来向什么处安身立命僧云岩前千丈云师云毕竟如何僧云揭开红日眼坐断白云峰师云且过一边。

　　师问僧生死到来作么生回避僧云俱在钵盂里讨消息师云你唤什么作钵盂僧作捧钵势师打云弄精魂汉。

　　参见机缘

　　僧参师云从什么处来僧云安义师云既是安义又到者里作么僧云亲近和尚师云将什么亲近僧弹指师打云正好吃棒。

　　僧参师云那里来僧云庐山师云在彼多少时僧云随喜过师打○相云者里过得么僧无语师打云庐山易过凤岭难登僧喝师打云徒劳　跳。

　　居士参问昔日马大师示庞公云一口吸尽西江水方与你道今日弟子到来和尚如何垂示师便打士云未审与马大师是同是别师又打云你试检点看士云掀翻海岳求知己今日同安遇作家师云脚跟下再与一顿。

　　师托钵洪州方伯斗所余公过访问祖师西来大意能了生死可得闻乎师云大护法曾问过几知识来公云即今请问和尚师举茶杯云者是什么公云不会师云不会更亲切公云望和尚别开方便师遂开示向上数语公出席作礼。

　　师一日与余公茶坐忽闻风雨骤临人各惊畏公笑曰者个不是别人师云者话从什么处得来公云不从外得师云毕竟从什么处得公云请和尚道看师举茶杯云向下文长付在来日至别时师把住云正恁么时主人公在什么处公云请问和尚毕竟在什么处师放开云有劳大驾。

　　师一日与余公坐次公便举惜取眉毛好的公案问曰昨日看此则公案大有疑情请和尚决之师云者位居士也是钉桩摇橹当时山僧若在便与他道请和尚下禅床后即道公云下了便罢又道个什么师与公大笑。

　　师应少宰雪堂熊翁斋罢经行雪拈拄杖云者条拄杖恁么直师云直且止古人云唤作拄杖则触不唤作拄杖则背不触不背道道看雪云且喜在弟子手里师云意旨如何雪云撑天拄地师云珍重珍重。

　　师一日同御六张居士茶坐举梦晤余翁士云和尚即今是醒是梦师举茶瓯云者是梦不是梦士云不会师云不唯居士三世诸佛也如是。

　　师一晚又与张居士同游凤栖岭师指云象王峰顶好一轮月士云好一轮月师指殿云唤作余翁得么士云得师云唤作山僧得么士云得得师云既得无外也士有省至茶坐师复问适来说话还有疑处么士云自从得见同安后直至如今更不疑师休去。

　　师一日与余公茶次师云近来大护法与昔日不同公云略知滋味师拈蜜姜云姜毕竟辣蜜毕竟甜公云也不敢妄生分别师休去。

　　僧参师问那里戒僧云本是清净衲子有什么戒师云我问你是那里戒僧云道过了也师云你莫作机锋会么僧云和尚还作机锋会那师云不作机锋会放你三十棒僧一喝师云喝作什么僧云转见不堪师云你者一喝未有主在僧复喝师连棒打云噇酒糟汉。

　　僧参师问那里来僧云下路师云还在什么处住脚僧云到处随喜师云选佛场为什么不到僧一喝师云落在什么处僧云遍大地师云放你三十棒僧云某甲过在什么处师云无你措足处。

　　问上座甚处来僧云洞山师云者里相去多少僧云无别师云既无别来作什么僧无语师云虚生浪死汉。

　　僧问临济三玄三要一齐殒亡还通得消息么师打云百里听蚊声僧无语师云着什死来由。

　　僧问招贤桥渡尽往来人因什么自度不得师云从来没肚肠。

　　师一日方伯余公茶次公云弟子曾问宝峰山子大师击鼓上堂当为何事山云负命者上钩弟子云四大本空五蕴非有钩向甚处钓山云堕也弟子一笑云草贼大败山无语今请和尚代一语圆成前话师云若恁么正好劈头一棒公欣然云果然临济道出常情师云此语亦不受。

　　问御六居士近看什么内典士云云栖净土集师云古人念佛一声漱口三日是何意旨士云家无二主师与余公笑云可谓得净土旨矣。

　　建昌赞府许公茶次师问大护法于治政之外曾将己分事究竟否士云不知师云王法佛法同一体也复以裴休见黄檗公案示之士云只是不知根本师云大护法从贵省现大人相到者里为国为民岂不是根本士云不识师云不识最亲切士欣然。

　　僧送放光石师指云者是我川中的你甚处得来僧云信手拈着师云因甚在山僧手里僧无语师云美则美只是不放光僧云正好放光师云光聻。

　　僧参师云速道僧云不敢道师云为甚不道僧以卧具打○相师以手作拂势僧便喝师云者一喝未有主在僧拟议师直打出。

　　一日问侍者牛过窗棂话四蹄俱过为甚尾巴过不得者云毫厘有差天地悬隔师云那里是差处者罔措复问傍僧你作么生僧云只因脚下红线未断师云前有僧恁么道被山僧打出去僧面赤师云总未在。

　　僧参那里来僧云庐山开先师拈杖云开先还有者个么僧云有师云既有到者里作什么僧无语师便打。

　　僧参师问云禅师从川中来么僧云是师云曾见几员知识僧云昭觉双桂师云双桂破兄有多少法嗣僧云八十七人师云你第几僧云不在数师云相闻都是吃酒肉底是否云是师云还有不吃者么僧云都吃师云你吃么僧云吃师云因什又道不在数僧无语师云撩虚汉。

　　僧参师问一向那里住僧云崆峒师云崆峒为你说什么僧云庭前柏树子师云是何消息僧无语师云好株庭柏折倒了也便打。

　　又问傍僧上座那里来僧云黄檗师云何往僧云随方去师云乱走作什么僧云处处称尊师云见个甚么便恁么道僧云请师高着眼师云未在僧喝师便打至晚茶次师云上午一喝山僧未肯在僧云明眼难瞒师云古人一喝具三玄三要你作么生会僧面赤师向侍者云者僧未梦见在掇去果棹。

　　僧送高峰录师问者老汉上座在那里参见他僧云无处不见师云背后底聻僧无语师打云撩虚汉。

　　僧参师云那里住僧云独丘师云因甚不在彼住僧云某甲不知安身立命处师云即今在什么处僧便作礼云会也会也师云作么会僧拟议师打云无主孤魂。

　　僧问如何是常住真性师云山僧者里无者闲家具僧云不会师云你问常住真性那僧无语师云出去。

　　问僧死生到来如何抵敌僧喝师云毕竟如何僧云敌他作么师打云虚生浪死汉。

　　僧问如何是和尚本来面目师云鼻孔搭上唇僧涌跃礼拜师云你见个什么便礼拜僧作打势师云莫乱做出去。

　　僧参请问和尚如何是古佛师云过去久矣僧云杲日当天红焰暖不须弹指到家中师云闲言语。

　　问僧那里来僧云宝峰师云来时马大师向你道甚么僧云道佛法师云赵州道佛之一字吾不喜闻你作么生僧拟议师打云妄语汉喝出。

　　僧参师问那里来僧云洞山师竖拂子云洞山还有者个么僧拟议师顾侍者云此僧未是那里来与我推出去者才推师便打者云为什么打某甲师云盗牛者去拔桩者承。

　　僧参师问甚处来僧云百丈师云近闻百丈和尚五旬是否僧云是师云大雄峰将什么与他庆诞僧云千峰下拜师云因什么释迦峰不点头僧拟议师云虾蟆禅出去。

　　僧参不作礼师云莫礼莫礼僧拟作礼师打云执痴汉出去。

　　僧问如何是和尚家风师打云菜根香饱无余事拄杖当堂断是非僧云如何是常住真性师复卓杖云会么僧云不会师云两问俱失。

　　法玺印禅师语录卷第七
嘉兴大藏经　法玺印禅师语录


　　法玺印禅师语录卷第八

　　嗣法门人性圆旋玑旋哲旋贤等编次

　　书

　　复眉居宋侍御

　　居士来谕云亟求开示见我本来此语是权耶实耶想居士以末季庸流之为愍念故乃举此语耳果然如是贫道曾记得雪岩问高峰云日间浩浩时作得主么峰云作得岩云有梦有想时作得主么峰云作得岩云正睡着时无梦无想无见无闻主人公毕竟在什么处峰于此不会若是转问贫道无梦想见闻时主人公在什么处只向道鼻息大如雷天明不觉晓居士于此瞥地翻身彻见本来眉目不妨向尘劳堆里指引迷人冠冕场中点开正眼何藉一瓢一杖埋没于云山烟水间也谨复不尽。

　　复萧大有居士

　　畴昔之日接居士手教中言非不知即心即佛(云云)。

　　即心即佛昔马大师接人令人铲尽道理法执相忘方脱尽汗衫全体独露今时学道人多向意识中卜度所以宿习旋灭旋生居士若明此事不须别求旨诀只要把玄妙知见去得干净之乎者也去得干净只将一个话头于二六时中挨拶不去必要挨拶发不得疑必要发疑然后到水穷山尽地步忽撞着无面目主人方得呵呵大笑云元来鼻头下垂眉横眼上到那时方见贫道只是者个模样并焉师即心即佛非心非佛亦了然也居士当黾勉之复谢。

　　复汝钟闵老居士

　　暇与二三子趺坐道及居士贤乔梓久为法门金汤正赞服间忽翰下捧读如云布中天都在覆荫之下可见声同耳门气同鼻孔皆从无意而意到也承云每念大力开山先师一席俨然未散至曷胜汗下之语是大居士不忘先师南浦道中说法之时视与越山为不别矣然贫道鄙人也终日抱守孤峰目视云汉不能为此山作一事又不能为先师接一人有居山之名而无居山之实虽赖护奖不知将来得不辜负否准拟旋山奉迎两相倾倒忝在同门谅不我却是复。

　　谢文宗博庵黎居士撰十方碑文

　　昨晚舟中得大护法所撰龙门碑文挑灯三读真百世祖席之铁案不特为龙门十方远计亦更为发起云居宝峰两刹之渊源非大护法如椽之笔曷能如斯也赠大云诗可谓绝畅非为山僧床头楖栗亦是大护法杀活纵夺之机此子得之一生受用舟中摇荡暂复不尽并谢。

　　　　　　又

　　客岁趋谒只聆大教即知居士不独觑破孔老面目而达磨直指之意亦有超越处矣贫道叨嗣祖位道德荒疏宜云壑中栖耕博饭不敢效诸方是非队里接物利生望光密覆令湖海参归是大护法不忘悬记共开选佛之场也伏惟慈照不宣。

　　谢渭纶屠翁邑主立僧户

　　承立僧户贫道归山不啻祖庭感赖抑且僧俗两分非大护法垂手参赞何以得机缘凑合之于此虽叨马祖之灵实赖大护法之力也然今庄莅于堂堂万民之上巍巍靖邑之中万机顿赴而不挠其神千难殊对而不干其虑非得杏坛之真趣灵山之宗猷安能如斯耶适闻大护法已旋贵治敬遣二侍者代候并呈归户四柱册二本乞印照归户一案况此案亦当大护法之主宰亦是极美一事如力行即感声无尽方外之交甚释道怀耳钦谢。

　　答孝廉晋公闵居士

　　山中寂寞兀坐悬岩目视云霄神情虚阔接教细读末法中得居士深于宗门用心可谓有力之士不然何能全身担荷来谕云日在宝云阅宗镜诸录心中稍有明亮如人在芦沟望皇殿只见红与金色日光映成一片至其中千门万户不敢自欺此是真实譬喻居士于诸经录中得见此段境界山僧实未曾见但见古人有云我几十年看经教是运粪出诸人看的是运粪入如古人受用只要铲得干干净净居士虽看起许多物事涌在虚空不过喻言而已胸中必无是物所以山僧常示众云诸仁者到者里来了明大事要将从前记的三教九流诸子百家吐得尽尽无余方与越山相见设若不然也须吐却始得此是山僧垂语昔有僧问古德曰学人不识佛乞师指示德云我言恐你不信僧曰和尚垂言焉敢不信德曰即你便是僧曰如何保任德曰一翳在眼空花乱坠后有尊宿判云古德答此僧所问如百二十斤重担此僧一肩荷负蓦直便去更不回头可谓有力者也居士在越山一言之下担荷佛祖慧命亦可谓是有力之士也直复不宣。

　　复管翁舒居士

　　未出匡庐已知居士才倾苏黄词压班马虚心内典存诚外护贫道欲见无由驰神久矣何幸曩辱鱼笺嘉誉过当意居士误信虚声傥入山亲见只相视一笑耳即龙门请言一案昔年弃云居登越岭已向无烟火处把茅盖头不蓄一粒米不栽一茎菜以塞饥疮讵知居士及诸大护法并诸山耆宿本寺众僧三请贫道入院原为复理祖席其余田山琐琐悉是第二头非今之急务也所谓急务者人心匪古世道滔滔不于砥柱中救人心术而营营他求者岂真为生死者所为耶此复。

　　与仲迁叶文学

　　正月贺新禅人持居士后来一书虽未得此事清楚实有进步稳当非摹写得的贫道随读随喜与牧座元相视笑云待他面来贫道再与一拶始不负几回曲引也牧云和尚卖弄不少待他作么即挥案一下便行贫道视侍者云不将渔父引怎得见波涛一并书上居士勿以半涂坐住必要到家方是自由处何如。

　　与方伯斗所余护法

　　山僧自行道二十年来每晤宰官居士留心于法门中者颇多而专求立证者初见有博庵雪堂二居士也今睹大护法秉心坚固问道真诚一闻举扬便信知有此段大事直下生疑即欲立证佛祖顶　不求伴侣如此学般若之勇猛则不异于古人之勇猛也然佛祖大道本无言说不立功勋贵乎直下承当不容丝毫拟议若有丝毫拟议与道相殊故曰人人本具个个不无皆因妄想执着不能现前以致沉滞轮回迷沦三界故山僧初于法云律堂一会辄知大护法乃祖愿重来终不以有为功行住脚所以山僧觌面提持发明生死大事亟欲以言下知归一了百当直不得已曲引正睡着话头作一敲门瓦砾大护法亦便稳于胸中力有朝参暮请之决志也虽然若向百尺竿头进步锋铓矢上加尖朝夕不相离间忙打不失单提一念直到水穷山尽无下手处方可如枕子堕地顿息尘情得大庆快亲证佛祖顶　别无伴侣此即不惟出一头地且续传灯于万古自可期矣是以山僧先将三代祖像拄杖一条授与大护法悬记末后因缘始不负庞老之遗风灵山之骨肉也近有新得幸通一二以慰道怀北望五云临池翘首。

　　　　　　又

　　蒙赐钟资感佩不尽然此段公案幽明两利顿证圆通永镇祖庭之物也中兴碑记词章简备字句精妍真乃佛心祖意不惟起祖庭之湮没而且有深惜天下黎民之重困切切也将来谋石与博翁之记并刻以垂万古不朽之案也谢谢。

　　　　　　又

　　承贵役远送碑石座不到山僧询得来路甚远且无损坏及细观文色光润其体坚固山僧不觉眉尖鼓舞可以传二大手笔也此不惟祖庭增辉诚千万古不磨之迹若非大护法全体妙用安能成就其速乎不尽余情谨此附谢。

　　　　　　又

　　昨领盛馔至今齿颊犹津也但座中承问女子出定公案一众知识举皆默然者何也正是满盘托出大用全彰故山僧又恐大护法全在定中着脚不得本分相应故返问一动一静是出耶是入耶若向此中见得则知释迦老子文殊罔明皆弄精魂举该吃棒然虽如是也要重征不妨将昨日问头今朝还我。

　　　　　　又

　　出定公案答以白笺机用甚是但不知尊意落处还作甚么边会若作有言点画未见若作无言白纸犹存有无不作终难决断故山僧即碎其笺请大护法再向其中下一转语。

　　　　　　又

　　向读来教知大护法造道精勤已到活泼泼地物物头头举皆是道不被理之所转但不被事之所转有道可道犹未是大解脱的境界要到自如如地物物头头举非是道不被理之所转若不被理之所转而无道可道亦非大解脱境界然大解脱境界言语形容不到师资受授不能只贵自家亲证不落规模如人饮水冷暖自知古云毫厘有差天地悬隔矣余不尽笔谅之谅之。

　　　　　　又

　　近来法门当盛魔异多端闻大护法见道亲切作用愈奇诚言道无难易总在当人担荷为重尝闻弘道为难非难也护法为难非难也然得正知见具择法眼分皂白识是非诚为难也如大护法初未明佛法之时能信然参究及至己明之后又能确尔行持砥柱法门摇掇不动不被他人笼罩不肯自己瞒顸不以忙闲为隔直得透顶穷源深入阃奥即无尽大年辈又何独善其声哉然以此观大护法亦可谓难行能行若体若用若放若收举皆兼得之矣钦服钦服今因薰风南来凉生凤岭特修尺素问候起居伏冀顺时自玉。

　　与制台玉翁张护法

　　前法云寓杖蒙大护法下顾津津隆施叠叠惟恃福果所归不敢哓哓言谢也别归凤岭而神情无时不驰况炎威正炽恨不能常依檀樾大树而分余荫耳蒙垂扁额已挂中堂华严经十五启讽此不惟林泉增色祖刹重辉即福果所归亦可以恩覃九有矣傥非钧座作佛祖金汤群生庇荫安可得哉驱颖遣人代躬鸣谢临楮翘首。

　　与粮宪允升程护法

　　久慕高声未遑接教前一识荆恍如旧契询非过量人不能以一茎草建立梵刹将世谛而为佛法就宦海以作金汤得如是一段孤高自不被物累之所牵制矣然大护法素穷圣道自与佛道相应不妨更向红尘堆里别出一头则自然头头合辙物物同源便与苏黄续其旧案也尝闻好善者不弃于刍荛乐成者能加功于终篑山僧故敢走笔伏惟大护法向日用中究竟何物果然亲见一回即是尘寰中别出一路也承惠所修藏阁今择八月朔三上梁望赐尊衔登上俾得垂镇万古又本月望日已启华严法宝仗佛力而伫见玉燕投怀崇高爵位谨此奉闻乞为垂鉴。

　　与文宗印周王护法

　　同安殿堂少叨就绪初拟方丈犹隐荆棘丛中即若铜铊之于荒草忽蒙大护法垂惠一旦鼎新不惟山僧有所依止即十方云水亦得拶入使将来知识奕叶相传名为法窟此段因缘谓非千秋不朽之公案乎向闻大驾高迁故山僧特走灌城以作阳关话会不期值公冗猬临未敢频聆咳唾又且山中修造催忙不能久居客舍以致匆别归山未得候送于南浦也又前闻法旆肯降凤栖增辉泉石今特遣侍者奉迎万惟拨冗拱俟不宣。

　　与靖安邑侯陈护法

　　大护法阳春布德民赓裤襦之歌山僧虽处凤栖僻谷远承樾荫久矣欲走双溪窃领唾咳奈时当圣制不能造谒琴堂歉也何甚兹启有贵治龙门寺山僧开法有年有数亩山粮为资僧恒产因圆顶方袍不便公门出入故有僧户之立承前任屠公倡之于先牛公继之于后法门金汤永垂不朽近闻大护法轸念穷黎不均之叹慨然平图此种功德万民感诵龙门僧户想自固圉不令四海禅流违公混俗禅席藉振国赋可足是所望耳伏望留神余容再布。

　　与少宰雪堂熊居士

　　山僧几番策杖南州眠云饮月侣凤俦麟若于同安无深补浴独大护法有格外之提撕向先师塔铭中极力揄扬今古赖以不朽斯一奇也蒲月入省又得盘桓从上佛祖未了公案担荷传灯于千古斯再奇也同安鼎建大殿实出意外余翁发心尤仗弘文接引忽然顿破无相三昧此亦罕觏之缘斯三奇也是三奇非昔灵山付嘱不能为之倡更非破悭囊者不能为之和不惟山僧得申出世之怀即后代之瞻仰者如穆清风矣承赐厚贶虽已拜登感愧交集同安大殿中秋后一日竖柱十八日上梁特遣侍者恭迎大驾相约方伯余翁诸位上宪同降凤栖则土面弥陀重添金色也恭候不宣。

　　与文宗博庵黎居士

　　素荷格外垂青真我法门中了元坡翁一派兼承屡屡留心于上蓝祖席知山僧马师脚下儿孙当奉命唯唯愧山僧道德荒疏难以入廛垂手矧江右之名蓝惟此一刹为最又蒙张制台护法焕然一新必将来之知识有在山僧未敢擅斯念也蒲月出山原为先师塔头未了之案不觉机缘时至偶值余公倏有鼎建同安之命此非大护法平日久相赞助奚能有斯之奇遇也大殿拟本月望日上梁特请文舆入山盟证则山灵增色云水腾欢望杏瞻蒲扫榻以俟。

　　　　　　又

　　春承德饱牛屋齿颊至今犹香也谢谢别时正当公冗未敢罄露心悰山僧原出龙门入凤岭欲为先师雪屈大转法轮见其阶级成坎坷法堂为草莽自愧才疏行薄不能广结法缘止拟一瓶一钵坐草眠云以度余生之日夕耳不期前岁杖抵灌城祖光忽现得方伯余翁与法相契针芥投机慨有复兴之念续得制台张翁司马熊翁二文接引故得远近檀那都声乐助业已殿室告成又得藏经垂镇尽可聚众安禅得无余欠矣但思家有遗谱国有传文无是则不足以继远启后兹同安祖庭乃廿五祖之遗迹当斯百废既举之时宜有中兴碑文方能悬记末后是备沼毛敢乞大方流布俾得佛日长辉名蓝再振想大护法以佛祖为心必不以金玉而靳笔也临风翘企。

　　与给谏约生熊翁居士

　　向叨飞颖命主同安数载以来目视云霄冰霜自守山僧每愧才疏行浅不能继述先风援拔祖庭淹没今幸方伯余翁与山僧有夙生契合发心捐俸起造大雄宝殿并诸堂阁稍以荆棘之场复为龙象之地此非大护法首帅之名乌得有如是之机缘乎近闻门下乐隐林泉倦为世法单于内典留心是以山僧特遣侍者持笺请驾入山度岁不妨与西来祖结出世之盟又是一番奇特也再求颛先师云居塔院缘起待面详白临楮不胜扫室拱候。

　　与旅庵曾居士

　　向入洪都深叨厚惠谢谢山僧自别归山为了云水之债不暇只字问安有疏道爱多矣值前薰风南来闻法体贵恙未甚大宁山僧每于寤寐思维不遑安处但幸大护法尝炙曹溪憨祖入道甚深必以烦恼场为休歇处是非成坏皆能看破如幻纵使身有老病知必有安闲之法得无妨碍耳昔闻憨祖居诸厄难犹若寻常此盖转苦为乐转有为无苦乐双泯有无不立诚谓住烦恼而不乱居禅定而不寂此非以大地为身心三界为解脱者耶今大护法诚能以病苦为乐缘又以身心世界浑然一体则有进于先人远矣今遣讯候台禧伏冀自玉。

　　与埽庵谭先生

　　久闻门下法门砥柱象教金汤海内一麟古今之奇特也印恨缘疏未得亲领大教尝于龙门惆怅中忽得雪老人道行碑续得曹溪憨翁肉祖年谱沐诵之余倍舒眉宇不啻唇吻荔枝亲炙门下之左右耳且集成我祖法道更知尊见超庸赤身担荷祖佛家私若非天龙特降乘愿而来何由得先祖之腹心行状也时即合爪朝南称谢不尽印虽侍师有年根性微弱识见靡长数年间滥主宗门伴随龙象自越山龙门同安各刹略撑祖父门庭未能大舒法约几思买棹高门听述先风聊增钝置因建同安祖刹土木工兴行　不果今幸狮声道兄来谒随遣侍者持笺代候并附刻俚言伏冀垂青斧正率渎尊严临风翘首。

　　与御六张居士

　　章门一别忽见星周然山川虽异道契即邻此心无时而不在浮云落日间共相委悉诚谓千里同风真俗不二也想居士迩来德业与日俱升浩气必以弥天诚心定能贯日坐断十方三际踏翻窠臼透脱罗笼随方得妙任意优游放去收来无不合乎古人之途辙也但能向无凡圣处不善恶中豁开顶门正眼弘舒脑后眉纹将佛祖之真趣旨归一齐仆落更有一番令人不可测度不可胜数之受用耳令亲翁建立同安祖席担荷佛祖慧命转荆棘以作菩提洒醍醐而苏枯槁不惟凤栖土石得放光动地即天下知识亦有吐舌惊怀此诚世出世间无不羡奇特也昨闻法旆南旋本应亲瞻台祉又恐烦动兴居是遣管墨问安兼请车骑入山过夏商量祖父风规始不负昔入同安之室也扫庭以俟。

　　请慧山元白尊宿归宝峰

　　客岁冬曾奉一书想蒙披照宝峰云居两刹已得其详矣但宝峰方丈自吾兄去江南之后诚为法堂前草深一丈弟每远眺珠峰涌翠争荣似有待其新令又兼江楚衲子靖邑檀那闻风望影如渴鹿觅瀛步之久矣望吾兄棒喝重振于泐潭照用覆彰于法座令合邑檀那合寺大众护守祖庭之有功也临楮神驰不胜翘企。

　　　　　　又

　　寒梅绽玉枯木回春正老法兄和尚阐宗风之际开寿域之时某应亲临法座礼祝长年奈为同安祖席业识萦缠力难从愿今备微仪专使代贺以表寸私容俟诞辰合自遥空稽首某乃法门钝置有负先人若非法兄道德芳荣声名洋溢不能起振先风规模后裔老人塔院二案功程尚未全完明夏二十周期烦仗锡降欧峰指点大成想以道统为心不辞倦耳余尽晦弟口宣临楮不胜神驰。

　　复慧峰山牧恒首座

　　读来书并升座法语知位任堂头其宗旨犹有来矣然云居先师一脉至我门庭孤峻非过量人不能肩荷汝能以一肩担荷真不忘越山龙门一点血脉既为一方瞻望宜道德成人祖令成物益宜空乏其身纲维梵刹始可以宗门光显四众云来不负笑岩缵续拈花之旧服憨翁继承柳巷之单传明月堂中弹古调始称声声不坠空王殿里传知音方言曲曲转新此是汝之应作亦是山僧眉下之所致望也珍重是复。

　　与匡山狮声大师

　　未接教时先请当事之目云我法门之波无甚大波也此是讹言终归寝息及读佳句云顿使痴顽陷此机令人深服其策然非大人先见万不能符合至此矣凤栖祖刹湮没多秋今承合省宰官护法共展初心一旦捐金鼎复方得土面弥陀灰头罗汉焕然一新历代祖师少伸悲屈此非老法兄智力遥加慈光远庇何得有是速乎昨闻江陵远行之速弟恨不能拜送江干冬日隆寒伏冀途中自玉。

　　与紫竹林妙明和尚

　　相别愈久相隔益遥第老法兄光明日照我土区区千里在眉睫间矣每一念及能无怅然蒙爱不忘远惠德音兼赐先师顶像俾得瓣香瞻礼俨然如在感谢感谢弟恨薄劣有愧先人塔上因缘与众兄弟勉强数载尚未拮据今幸大护法余翁助其余力尽冬或得告完但石工浩繁难为收拾想老兄亦不无心处此矣弟因修葺祖庭日兴夜寐搬运土木之劳沐雨栉风无暂停息因是病中膏肓卢扁束手恨不负荆亲聆慈诲今幸风便聊附寸柬代躬问讯俟明春大诞专贺华筵幸惟慈照不宣。

　　与声隐和尚

　　久仰座下道风大振猊座之傍人天围绕足见老人后昆称兄独步几欲买棹走候稍伸渴怀因妄膺法席修复同安祖庭荆棘瓦砾之场多端累聚兹虽少有就绪犹多未竣之羁是以有怀而足不前也云居老人之塔向蒙协力赞襄十有八九然尚未称圆满今必须二百余金方可如意兹以慈晦二大师为此来楚想老法兄追忆老人必须共出手眼使得早合其尖足见始终之谊矣便中附询道履不赘。

　　与超宗和尚

　　自壬寅春蒙法驾为先老人塔事远来足见水源木本之思矣第同安一别六易星霜怀老法兄只有神驰楚江耳幸今秋慈公到山得以细询起居少舒渴怀且闻以万松常住竟付高门自得退居静室可谓有大作用矣况此时年高德长正好弘法利生与其屏息于深山何若阐宗风于五台耳且此地原系老人先开之丛席岂忍其冰冷草深乎弟数年滥厕老人之门多受同安之苦今虽藉庇将及告成而尚未能全毕以致塔工未竣不及分身承老兄雅意谆谆愧难从命也若欲塔功圆满烦望大力指挥匡襄结案语云九级浮屠必合其尖老兄又岂肯以末后一着让与他人乎余衷不尽幸谅之。

　　启

　　请新任邑侯藿思李护法游山

　　伏以天将良令帝命人龙善政刚敷歌裤之声已遍雄才特用伐荆之誉先扬宓琴静听于岩阿王舄远飞于郊外象龙俯仰云水欢腾恭惟阁下有生柱石象教金汤名游李杜之班学入苏黄之列三台远映阴阳燮理已司百里方从秉赋循良既露公门若水唯观鸾凤之翔旷野如霜不见鸡豚之扰四境如荫拂翠两岐麦蕙垂青风披玉尺以加隆月映冰壶而益畅切思政成化洽必为问俗观风唯兹同安古刹稽时开创唐朝历代祖师以相传合郡公侯而再建届兹春光明媚黄鹂鸣向钵盂峰当斯日色和融白鹤栖归锡杖岭印也世外愚僧山中幻质三际断而只可供衲子之道仆五蕴空而不足为学士之禅床雅慕缁衣每思授璨于适馆心怀明德恒窃饮醇于内交敬挑野菜以当嘉肴敢煮洞泉而充美酝用扳盛驾重赓解带之机虔迓荣旌复听秤僧之话俾草木赖光而荣茂庶山川借色以光辉伏冀命驾于公余乞赐宠临于何日平蹊俯俟炳烛翘瞻谨启。

　　请旧任邑侯马护法游山

　　伏以淳风既播甘棠之蔽芾常青雅化高臻霜柏之悠长耐操旌旗遄行于幽谷益切钦衷余光过照于遐陬倍叨盛庇恭惟台下生民雅望名世高仪诚徼三异之奇歌至感二邦之爱颂推心赤子慈仁久布于荒郊加意青衿文彩广留于花县桑麻遍野允称杜父之云仍桃李成蹊信誉岑君之风韵威凤屈栖于黄棘骊龙偶借于沧江预卜豸史屏开伫看乌台日转衲荒郊薄德末法微流频蒙护法之干城每荷回春之玉律知酬有自望驾无从是蔡某日敬洁薄蔬少伸不腆顾兹一器之寡非报二天之虔自忘饮食之微欲睹浚明之范伏冀少舒尊重初游凤岭以无辞特赐宠临即踏佛峰而弗倦俾依台侧而赓解愠之章叨立下风以贡升平之兆扫迳焚香眷焉鹄俟僧等不胜忭忻之至。

　　请粮厅许护法

　　恭惟台下天榜题名朕宫择牧自富五车于学海人歌万丈于文峰先翥蓬蒿知是搏鹏而示鷃旨栖荆棘识为威凤以指鹯弼宪才猷大经纶于国裕司储德政懋会计于持衡上应天仓下裨地部声传莲社泽及文林持国典以听载功勋执灯传而俟徼名姓计期豸史指日乌台印凤岭微躯狮峰末品寡识生前着子徒轻今世门头意望高贤把臂谈心消永日诚思达士指空画月作禅宗由是特采山芹用烹岩水净扫有痕之古路洁拭无染之案台谨卜某日之佳辰虔迓命来之盛驾伏冀统同新令福星一路以迂临会集旧侯多士同时而出震庶僧聆教尤得萃拔夫山林俾佛瞻光益得类出乎僧相云水翘瞻无任瞻仰。

　　补祝方伯李护法

　　伏以涵养苍生应是灵山有愿光腾万里定因帝阙流恩德许频依心容再借恭惟护法储精紫阁毓秀洪都拯沦溺于僧门届今天开寿域救疮痍于民体时当神裨福疆野老欢讴华封快祝寒岩僻谷尽逢和煦之光塞北江南总赖氤氲之气乐收桃核来谱大椿之年喜贡霞杯往唱冥灵之岁印乃宗门钝置慧种蕉芽滥维祖席粪箕敢效龙牌焚祝钵囊悬磬无效殷勤少备芹仪聊申曝敬万冀麾存足施光宠。

　　复众乡绅护法

　　伏以东山日丽孤光皎洁映修江南国风清古气优游腾凤岭名寄千秋之外真俗咸欢心存两间之中高低并美园林傲骨泉石驰神野鹤知归山鸡解舞恭唯众大护法阁下朝廷榜样社稷规模遥瞻气概若弥天直睹精诚如贯日尝挂金绦辉里巷大启家声久留玉带振山门弘扬祖道玉衡平举知衲子之重轻宝镜高悬识世人之忧戚文光远引信哉世外阶梯翰墨遥颁允矣尘中号令云水钦崇象龙俯仰某也僧中钝置法内遗流自惭薄德不守山林自愧缘疏难圆梵宇宁甘险隘远从浪里浮沉宁受辛酸固向尘中奔走都城虽有住处就里还同无住之时旅底虽无归思个中已定有归之日偶得瑶函展读意欲拽杖忙行无奈春景迷途敢待秋风荐爽回南促膝藉明月以致谢尊前望北谈空假寒霜而曲躬座侧先对来者略附报章伏冀照原无滋远虑。

　　复孝廉文学

　　恭惟台下庙廊储干社稷英材待时为盛世经纶指日作中流柱石身居学海犹存偏爱于僧门志决文林尚布余光于法社笔花与山花齐灿佛祖增光剑气等云气同生象龙启色护丛林如眼目泉石欢腾保僧众若身心云流会合颂缁衣而时宜梓里披彩服以日映枫宸金玉声高璇玑韵美乡邻注念遐迩知归山僧法门樗栎莲社愚顽不能耐守山林妄欲奔波城市泥沾杖钵真为识者所嘲秽染袈裟更被愚人所笑忽接高贤华札读之即欲南行奈因金佛工残思之不能北脱只得先遣来人复命预上报章以便秋后野衲还山恭宣谢忱同安祖席烦赖维持始终乐有恃怙清化禅林自能解脱首尾不致奄留遥对修江可胜翘企。

　　法玺印禅师语录卷第八
嘉兴大藏经　法玺印禅师语录


　　法玺印禅师语录卷第九

　　嗣法门人性圆旋玑旋哲旋贤等编次

　　真赞

　　观音大士全身心经

八万四千毛孔孔孔流出波罗密门三百六十骨节节节皆具金刚正眼我闻悲智未发生如月行空无净秽通身罗列雁行斜一画一毫真教体众生迷妄有迟速菩萨圆通终不二四威仪内妙庄严一丝一缕胜三昧我今稽首愿无畏一切佛事永成就

　　大士云中骑兽(王霄寰居士请)

衣衫黼黻发鬓蓬松乘云驾雾驭兽腾空童子鹦哥俯仰净瓶杨柳随从心每普周法界身常陟降穹窿离去洛伽界内不居紫竹林中示现人间天上阐扬法尔神通猗欤大士太杀形容若逢识者笑尔颠风

　　鱼篮观音

大士忙忙应现无方酒行肉市真圆道场净瓶倒泻白玉毫光乘斯光者即证真常更有一般奇特处惹得鱼儿跳上筐

蒲团兀坐乍放痴憨胸中若有思救世更多般不如称时归海上青萝一幅覆花冠

棱棱怪石莲花捧足手抱孩儿眼睛突出明月当空绝纤翳翠竹清风弹一曲都卢一味卖风流个中一点全体露

赢得山中猊兀坐笑微微不去鱼行肉市谁怜竹翠鹦肥甘露水常满母陀罗臂泄天机善财侍巾瓶踏破烟霞捧落晖人间那识山家趣别有清风两鬓飞

　　三大士出山像(隐岩知客请)

三个老古锥何不归山去纵有婆子心未免堕思虑快快听我言切莫久蹲踞娑婆世界人个个知落处坐卧与打眠不偏亦不易你若再痴心法中总不恕三十痛棒头莫道无毁誉

　　　　　　又

者三老也甚奇居山一般头脑出世各样行持有教人从耳根而圆通全提有教人从差别而大智可期有教人从根本万行同归辅法化兴云布雨度众生随高就低欲问道场何处五台南海峨嵋

　　罗汉

老老大大古古怪怪万仞峰前兀然自在阿翁名姓不知谁忘却身心与世界

　　　　　　又

悬崖下打坐片石上施为合掌无容放下启目实难收回微笑露头面袈裟半掩围者个不本分的阿师在者里成群作队好与一顿痛棒趁去天台免得你弄鬼捏怪咄是何言耶

　　金刚经塔(竹浪禅人请)

文足顶字满盘银钩铁画着眼看有妙有玄心镜闇无缝无罅露光寒七层险级藏身易四相空时下手难者轴笺奇特煞一理明明分二法若还号曰金刚经却又安名设利塔儱侗安排疑误人毕竟如何方得恰试问观音下一言展开竹浪通身匝

　　初祖达磨

者冻奴齿疏脸黑目凸耳长西竺愁眉航海泛东干屈气遇梁王暗度秋江归少室九年冷坐绝商量不是雪庭断臂几乎家丧人亡咄虽是一花香满地争免砒礵毒大唐

　　　　　　又

梁王不契折芦自适拄杖倒拈问着劈脊咦只段风流那个识

　　　　　　又

番人穿珠袄文字从教扫折伏邪宗归正宗明辨世珠非法宝梁王问道重如轻二祖安心是多少五叶流芳诳吓人只履卤归新罗鹞者般丑态似淆讹珍重时人莫草草

　　中兴曹溪国师憨山师翁(同安两序请)

我师翁世稀有竖拂子于皇宫膺帝王之敕绶建法幢于曹溪为众生之引诱开炉鞴煆炼四海圣凡掌权柄勘验人天贤否请教即从始至终倾悬河之口问宗即拔楔抽钉具恶辣之手论道德如高如厚观学识若山若斗心空及第则云去水来无不翕受唇吻珠玑则文臣武士俱亲左右动容貌犹麟趾呈祥出辞气如狮王作吼有时披御服显法道之尊荣有时着垢衣扬佛祖之家丑象龙亲炙而自西自东狐犴闻风而南奔北走宗风嗣续笑岩翁家当流传伞居叟同安不肖孙极言赞莫能穷只得虎拜稽首

　　　　　　又

憨山和尚太杀无状牢山触怒天子曹溪拨转向上始得宗门大振寰中儿孙个个如龙如象咦惟有同安忤逆孙瞎却师翁正法眼藏

　　云居颛愚先师(同安两序请)

未中曹溪憨祖恶毒先受台山印翁醋酱天台灰头土面庐阜愈见囊藏祝融峰下生死几回双清机边建立榜样住青原回庐陵之米价主云居转月堂之山向仿中峰拟一叶之轻舟觅船子睹江上之荡漾竖一拂弘宗于清凉天界末后竹林一喝惊杀诸方宗匠如是生平非临济三十世颛愚老汉那得脚下儿孙大法弘扬

　　　　　　又(可立禅师请)

须发如松面冷心热坐断葛藤竖脊如铁拂子高悬其上乌藤不犯扭捏噫者段家私付与谁可立禅师亲骨血

　　　　　　又(龙门两序请)

心空四海眼盖乾坤佛祖位中留不住死生浪里任浮沦六十八岁受人天之供养三十余载续将坠之宗门密持一拂兮云水腾奔不棒不喝兮狮象频蹲更有一种不负人德不肖难以述情且道如何是老人不负处一掌一握血

　　　　　　又(云居塔院请)

冰霜戒行云鹤形踪立圆通之法派绍临济之正宗接王臣而不出方丈锻凡圣而不设红炉击涂毒鼓抛栗棘蓬吞者皆丧闻者皆聋示寂震威一喝截断万派泓淙法身宝塔永镇欧峰大小阿师谁知者老汉暗藏春色明露秋风

　　　　　　又

厚重如山严冷似铁提佛祖不露秋毫验龙蛇惯多饶舌绍临济之门庭破魔王之窟穴毒手惟一双捏人性命绝我昔曾遭恶辣锤至今怨入骨髓彻六座东南大道场天界获得一麟歇叮咛切莫乱承当伞居要旨须辨别

　　题方伯余翁斗所护法像(留同安祖堂)

此老形貌端庄就中德业难量为朝廷之砥柱作佛祖之金汤居敬行简洁己如霜施仁发政视民如伤不用蒲鞭笞杖自然百姓纲常了生脱死而凡圣俱忘提宗喝道而体用双彰扫却者边那畔直教个里昂藏建丛林清己俸犹非牵强开善门访知识别有所长任从打破诸方关锁究竟难违凤岭封疆到如今只得把声名于庙廊之上将全身于同安之堂噫嘻似者等不惟盟府载千秋勋绩亦且传灯有万世揄扬

　　题谷旸笪居士像

者老孤卓卓的三十年来法战寰中弹指之间直超义谛脱却无底芒鞋兀坐青松怪石剩得余情琴书分付儿童收拾真乃本色道人可谓即世出世今日狭路相逢撞着同安铁楖任你额上有睛到底也难回避居家可为万代规模出世可作法门标致嗄谁知我临济门下也有者个居士

　　题牧公项居士像

瓶山有大士家住蠡湖东秉慧根而出宦海披法服以警樊笼锻红炉之钝铁钓巨壑之鳞龙棒则圣凡齐丧喝则缁素俱聋声名恶辣捉尘谈宗跨金明而荷断桥之法脉起临济以效维摩之德风诸方费尽长篇短什儒门钦慕赞莫能穷同安只道个秀州牧道者元来不外乎斯中

　　为澄空阇黎题画

山中多隐亭树下有画阁瀑布落千峰白云起万壑天涯水际宽日月虚空博万象与森罗天然不造作途中跨马醉仙翁尽眺家乡都忘却一段西来意现成不须取觅更卜度别有青峰插霄汉犹待飞来云与鹤觅我留题在上方展去收来莫错过

　　题净空禅宿

此翁白发时垂颈一片袈裟常搭钩煮云月于匡山顶上坐蒲团于十字街头济物无论高下为众不计春秋末后高隐只园一句弥陀尽收从前皮肤俱脱尽今日孤存纸上游

　　题漏泽新元和尚像

个模样孰为尊神奇貌古意和温拈椎竖拂明宗旨打凤罗龙壮法门独坐绳床兮气度存弘扬祖道兮作用惇万丈悬崖兮一手扪千尺碧潭兮一口吞常抛金弹兮惯打铁昆仑欲识宗风嗣续兮孔闻之子万如孙

　　题敬泉李居士

粗浮易见细密难穷其性若雷霆其意若春风忘身如弃涕唾为众不夸己功有时一乘之上有时九流之中坐片石对琴鹤青松看飞云伴落霞孤鸿咦者般行履好似没规则的仙翁

　　题道育比丘尼像

婆子气性似出格丈夫之类也难齐不喜梳妆穿绣服却来披剃挂伽黎本无恩爱何劳断少有情尘非正规虽如是漫思惟子母团圞共一仪一朝摩着娘生鼻便是当年末山尼

　　题智彻比丘尼像

持戒似冰霜见性如秋月动静四威仪世缘都休歇歇不歇有奇特或问祖意自卤来提起贯珠当头截始信当年妙总尼如今复名尼智彻

　　题以忠徐居士小影

顶上紫霞冠身披片云服着个无底鞋握柄龟毛拂动止俨然唱道师细观规模少拘东端端七尺躯落落有仙骨试问傍边是阿谁渠道忠公老格局

　　题相吴郭居士像

者居士多古朴居尘离尘在俗出俗正衣冠而坐石台敛神情而依空谷手内恒持蜜蜡珠无心常念弥陀佛疏林夕照径无苔瓦灶风吹茶易熟不涉春秋意自殊踏翻生死无拘束坐忘身世不知归自有山童歌短曲问来由将何复太古遗风维摩后族

　　题凌子吴公

知此老本非常为爱园林别庙廊万叠峰峦云外赏几多经史腹中藏远名利傲羲皇洗耳溪边作报章自解难辞车马客飘然物外坐高岗入我室坐吾床犹将个事作商量有时觑破生前面不异张公入率堂

　　题聩翁吴居士

荷曹洞宗得临济句拨开玄要三关坐断君臣五位不同俗子论真乘要与泥人谈妙义较禅源庞陆堪侔观学海欧苏可例入那伽而天地浑忘颂圆通而正偏俱备如斯一段清高可谓即世出世

　　自赞(方伯余公请)

此老曹溪真孙伞居嫡子弃云居如涕唾住越山若砒礵拈一枝拂向龙门院里轻轻一拂只得海内鱼鳖虾蟹蚌蛤蛟蠡藏身处也没有佛祖魔王大惊小怪似者等不本分的老冻侬只好在偏方僻地坐断天下人舌头怎得同安高竖法幢掀开诸祖旧面还有人识得么咳西江独许余方伯眉横鼻直气同垂

　　　　　又(眉剑首座请)

者个藞苴须发髼松受宗镜戒得云居髓乞他谈宗无外无里请他言教没函没底禅也不参佛也不礼终日游山穷年玩水不识时文未谙古史出入行藏绝无规矩如是行持不知羞耻问是阿谁咦憨山之孙伞居之子

　　　　　又(大云西堂请)

者汉洒洒落落飘飘荡荡请教截断葛藤问宗劈脊便棒举曹溪之宗猷提云居之法网常常兀坐此石处处道风孤厂别有一段精神唤作一条拄杖分付传去西川永作佛祖榜样

　　　　　又(楚庵西堂请)

者汉生平多骨气一身担荷无欺敌放源归海浪滔天寰中独步而游戏等闲道个赤须胡三千七百南山刈打凤罗龙老不休诳凡欺圣粗心极年来大座古同安脚下儿孙都波累楚卤堂不波累一锭金还一锭金古今授受无穷已

　　　　　又(灵岳书记请)

吾之之像真个古怪任是僧繇也描不得今日撞着个同声同气的阿儿以须弥为笔四海为墨向虚空里图污一上被老僧一喝殃及伊持去作宗门万古之标格

　　　　　又(海门侍者请)

者川寮孤硬得好有时高高峰顶立却在十字街头全身放倒有时深深海底行却在千峰顶上透露头脑有时披赤绛而纲宗齐掌有时竖麈尾而佛魔俱扫纵夺杀活不容拟讨设若额上有睛肘后有符的衲僧到来也难分他白早到恁么地非推倒巫山踏翻海岛怎得为人天之师宗门之宝

　　　　　又(眉浪禅人请)

者老秃爱孤独眼里无筋心中有毒为俗要住城隍出家最喜山谷一味清高不求浊富提宗旨如临济德山续慧命于东土西竺离师早出世速动四海之长波扬五家之宗族常思未报佛祖恩只以先师朔望一盐晨昏一粥

　　　　　又(慧然阇黎请)

发长不髡须莽不剃心毒砒礵身柔泥絮有时群行嚣嚣足恃有时燕坐绰绰无倚拄杖倒拈敲骨打髓其表如智其里若愚如斯行藏恁么举止今朝举似慧然公遗笑千秋未必己咄

　　　　　又(道隆禅人请)

吃得十年苦佛祖也不让毗卢顶上屙蟭螟眼中放有时骂诸方有时挥铁棒待伊眼空识得渠元来却是同安院里没肚肠的法玺和尚

　　　　　又(普观禅人请)

者汉到处烘烘烈烈行坐规规矩矩逢人十分回互问法不容道理大似德山临济棒喝如电如雨吃着通身白汗流再见不须重竖指恁么形状正好贬到千佛寺里镇山门子子孙孙传不已

　　　　　又(一心禅人请)

者秃翁没道理手提白棒甚来由逢人敲骨并打髓只要卖自己的风流不管教坏了人家男女谩道是法中之王玉中之玺明哲到来恐为所耻虽然志量宽弘未免人间嫌喜越山龙门两道场伞居家风独撑起同安赤手见中兴毒鼓高挝闻者死咦汝正是吾吾岂是汝不须三呼唤汝名无为真佛在那里聻

　　　　　又(元长侍者请)

形藏不与世相同尽日单提向上宗有问西来端的旨一枝白尘笑春风

　　法玺印禅师语录卷第九
嘉兴大藏经　法玺印禅师语录


　　法玺印禅师语录卷第十

　　嗣法门人性圆旋玑旋哲旋贤等编次

　　颂古

　　世尊初生。

　　一出娘胎慌脚手忙将霄壤指周全无端陆地波涛起惹得千秋祸业传。

　　夜睹明星。

　　夜半山头开得口早已失却一双睛桃源不如收拾去免得渔郎来问津。

　　女子出定。

　　欲出不能出出得亦非出罔明与文殊两两遭一跌。

　　百丈野狐(二首)。

　　不落与不昧一鼓两头擂收却鼓桑子二人袖手退。

　　一昧一落一堕一脱者般话会一齐扫却。

　　国师塔样。

　　古塔呈君君不识全图捧出龙睛失儿孙虽是覆重拈郑虔依然难把笔。

　　德山托钵。

　　等闲托出未声前引起傍人论正偏不是他家贤父子几乎百世把名淹。

　　牛过窗棂。

　　头过尾不过将月系萝藤月落藤枯后目前绝疏亲。

　　南泉斩猫。

　　一治一乱自古相换拈起青霜是非已判咦若要家家欢鼓乐太平不出将军断。

　　九峰丹青。

　　堂堂志公真阿谁写得亲僧繇却能绘也是曲作伸。

　　沩山牯牛。

　　一国无两主邦家始太平沩山僧某甲错会去安名。

　　芭蕉拄杖。

　　有即与无即夺裒寡益多转转交错撞着一个没头人笑得唇皮俱脱落。

　　韶山是非。

　　不到是非有句无秋江月落雁归芦放开一线虽言有依旧佳人一个夫。

　　大随覆龟。

　　皮里骨骨里皮眼珠换却莫言迷草鞋皮骨一齐泯却被盲人返笑伊。

　　定上座问临济话。

　　傍观者清上局者迷占得腹里去了边皮不是奕秋回一着几乎输却一盘棋。

　　香岩上树(二首)。

　　平田万里没遮栏须信壶中别有长若向树头去卜度黄连草内索甘糖。

　　如人上树强安譬喻伐去树儿了无证据。

　　宪宗迎佛舍利。

　　百辟皆贺觌面俱错韩愈端立眼横鼻直问道如何是佛光管教致得口门窄虽然陛下问分明依旧吾王眼打失。

　　干屎橛。

　　云门干屎橛千古不曾缺拈出与当阳诸佛不能测。

　　青州布衫。

　　青州布衫子无外亦无里一秤称将来都是自家的。

　　付法偈(三十二首)

　　与云阳迥波隆首座

云居末后震威喝霹雳当阳那个知今日许君亲吐舌从教顿起马师机

　　与同安眉剑圆首座

吾佛传来正法眼当年迦叶得亲闻家私尽底重拈出今对人天付与君

　　与龙门慎独玑首座

龙门一派曹溪水今古滔滔话不穷独许慎公吸一滴顿教陆地起飞龙

　　与慧峰牧恒依首座

明月堂中弹古调空王殿里传知音惟君记得吾宗旨赤手拈来印汝心

　　与狮峰生一真静主

独踞狮峰吞宇宙悬崖返掷展威风此回跳出金毛队吼吼群狐尽失踪

　　与大云佛西堂

一喝家风振古今时人那个可传心看来黄檗口中舌独许云公解纵擒

　　与灵岳贤侍者

临济一条楖栗棒杀活从来都不让而今分付克家儿魔佛众生俱胆丧

　　与楚庵哲西堂

佛祖传来正法眼无端灭向瞎驴边叮咛好去千峰外振起吾宗旧要玄

　　与剑门定监院

杀活一条生楖栗付与吾儿待时节横拈倒用接群英继起先宗真骨血

　　与松固乘维那

马师一喝吼如雷千古闻声丧胆威独许吾儿亲彻骨一肩慧命付全提

　　与吼云悟知浴

高高峰顶留不住海底深深纵步驰我祖门庭千古任主宾玄要在君持

　　与海门元侍者

三呼三应值生冤折尽乌藤不记年蓦地一回开眼界海门深处钓金鲢临济命根元不断一条红线手中牵

　　与入素白知藏

洛阳桥下放驴归不负当年显大机楖栗一条传慧命人天千古仰雄威

　　与芝庵信知藏

一喝两喝三四喝振起家声眉宇豁佛祖魔王丧胆魂白日青天星斗脱电扫雷轰已是迟神龙角虎都教夺如来慧命要人持分付吾儿一手掇

　　与孤明慧上座

棒开魔佛分宾主喝破虚空定要玄自此人天堆里去直教拄杖遍三千

　　与镜林以维那

佛佛授受祖祖相传黄檗三顿临济徽猷唯有吾儿多迥别一椎击落万峰头

　　与大拙慰维那

临济传来生铁棒三界郎当没处放分付拙公亲手持佛祖魔王俱胆丧

　　与鉴源知藏

达磨遗下一只履直至而今提未起分付鉴公信脚穿从君倒走三千里三千里沧海深深踏到底

　　与巨济源侍者

颛师曾用一柄伞不论晴阴并早晚分付吾儿亦若持遮盖人天无择拣无择拣万象森罗齐具眼

　　与隐岩智知客

灵山拈出一枝花此日正当香得妙分付隐公代举扬必要人天齐发笑齐发笑三脚驴儿满地跳

　　与绝学侍者

学无学是真学绝往绝来筲箕木杓休言样子不值钱要识其中金不博五车三藏本非真一念万年犹是缚我祖西来口不开单将此事付无学

　　与裕芳维那

今古凤[木(占@夕)]选佛场中兴玄要起联芳乌藤直下亲分付百万人天任举扬

　　与山雨恩上座

佛祖当年第一机拈花微笑待人知今朝举似山雨去好向人天勘嫡儿勘嫡儿有威慈临济门庭从此振伞居风月代相持

　　与肯堂心知藏

柳巷程途过便休端州破衲不须留夜来明月堂前句独许君家擅唱酬

　　与月江定上座

伞居风月遍江天历尽春秋未许传今日同安亲举出与君持去傲云巅

　　与孝廉晋公闵居士(别号冶庵)

乌藤七尺逞风流临济拈来解放收分付冶公担荷去好将佛祖结深仇

　　与少宰雪堂熊居士

迦文大法付王臣历代传灯六十人珍重西江熊雪老好将临济令重新

　　与方伯斗所余居士(别号道庵)

佛祖传来正法眼至今大地莫能藏同安堂上重拈出付与余翁代举扬

　　与御六张居士

伞居遗下破油靴三十年来不染沙今日同安亲举出御公穿去验龙蛇

　　与兵宪旅庵曾居士

航海卤来老达磨平将陆地起风波心空及第谁堪委独许曾公到恁么

　　与济临郡侯廖居士(号柴坡)

公堂举掌势难裁直下承当一笑回碓嘴生花香满院虾蟆　跳上三台

　　与别驾莱臣余居士

一枝白拂付莱公直下承当气宇雄验尽诸方犹不歇可称独步占寰中

　　嘱密悟监院

相随两刹同甘苦十二春秋未变迁个事虽然瞒不得不如传戒待龙天

　　嘱闻旋侍者

记得南阳三唤意今朝特地嘱吾儿他年石马回途后别有声名天下知

　　嘱断山监院

三载披星何所事欲穷千里展眉愁直须踏断云山面始信江天共一秋

　　嘱镜初知客

曾作沩山水牯牛耕翻大地未曾休而今吼得虚空碎好向深林卧碧秋

　　嘱国一侍者出山

同安堂上狮儿跳出金毛队里一吼当阳震地天群狐惊得奔千里

　　嘱松龄悦众

佛头峰上骑狮子马祖堂前弄象王恁么男儿行脚去归来正好细商量

　　嘱元长侍者归匡山侍师

掀翻窠臼透罗笼送子归山侍父翁直待狮峰重点首一声吼出起宗风

　　嘱旋珠熊二道人

天然婆子丈夫才无中有路出尘埃踢倒少林西祖意头头成现不须裁

　　嘱灵机大德

十载殷勤护祖庭严霜烈日不相侵从今不改初心地他日归来付好音

　　嘱龙门知客

昔日道人弥陀诵今朝知客诵弥陀直教诵得无生句始会将砖作镜磨

　　嘱龙门侍者

坐卧经行分付汝时时要识主人翁将来受用无他嘱规矩不离二六中

　　嘱龙门监院

山前一片闲田地分付吾曹骑水牛骑得牛儿步步实自然秋到有全收

　　嘱龙门副寺

善法堂前柏树子赵州拈处意浮沉若从枝上讨消息早负当初一片心

　　嘱赵共玉居士

历代祖翁提向上儿孙尽被成虚诳而今珍重赵玉公切忌逢人莫错唱

　　嘱鼎生蔡居士

血心片片惟知己祖道殷勤过量人顿把修江为玉带凤栖千古镇常春

　　嘱云石俞居士

庞翁昔日追群侣裴宰当年问圣僧从上诸君无底案分付俞公一手撑

　　嘱子贤周居士

当年临济三遭棒今日拈来举似君活捉生擒龙象聚红尘堆里着功勋

　　癸巳春受同安寓庸公请

刹竿欲复老烟霞扶起还须出大家珍重当年曾付托佛头峰上一枝花

　　受龙门觉真化宇慧然请

不惜老年登越岭为怀祖席久虚沉者回揭出空王印印破龙门一点心

　　嘱毓林义尼

威音那畔一着独许林尼透脱蓦然纵步这边不负法门重托

　　示道睿知客

井井无穷道睿深滔滔写出劫前音他年若得承源底与汝相将踏上林

　　示昙现禅人

春秋不落香盈地雨露无沾亦秀芽透得不萌枝上意始知处处现昙花

　　示智修禅人

春风正值拂春枝步径临川得意时识取智光原本具方知更不假修持

　　示高鉴禅人

野鸭翩翩飞过去鼻头扭得痛相当若能脚下亲高鉴哭笑方知自举扬

　　示截流禅人

镇海明珠光灿烂须知不向外边求当头一截根源断修水文江总逆流

　　示东升禅人居山

茅庵深隐煮砂锅教汝居山事若何就里一枝无柄钁祖翁田地要耕过

　　示大冶知众

红炉焰上雪花飞佛祖输他一段机会得真金不博意任伊百击有便宜

　　示六和悦众

随师秉拂度洪都末后牢关会也无若要老僧开示句秋风拨转洞庭湖

　　示荷庵库头

草庵止宿是谁知山水相忘直不疑但看百花香笑处绿杨依旧点牛蹄

　　示孤辉大德

一轮皎洁无伴普天匝地难藏不与万法为侣时时揭露常光

　　示明达殿主

日课两堂常不绝香灯人境几经年直待鼓槌抛却后许儿曲枕傍云眠

　　示隐素大德

人皆不识我名我亦不知人姓随山随水安居自是一生孤硬

　　示晦机孙

八万四千诸法门清净毗尼为第一开遮杀活是拈花切忌钵盂重安柄珍重晦机贤长孙伞居门户当承褫

　　示履素孙

维扬法窟九莲开远自台庵一脉来但望时时思祖德他年跨灶识贤才

　　示远诣孙

远溯曹溪月影深须知形迹不相侵但能亲诣台山路自有霞光烛汝心

　　示密清值岁

宗乘向上欲何通运水搬柴显个中普请牌儿将挂出满堂云水笑相逢

　　示道安禅人

匾檐头边明个事脚跟翻转旧家风超然一段天真趣正好扶筇侍老翁

　　　　　　又

目前百草祖师意屋后青松古佛心就里明明无隔越何须更去觅知音

　　示道彻大德

泥牛昨夜潜踪迹直至于今未举鞭借问其中消息路大千沙界一同年

　　示自若大德

一片袈裟洗却后半肩云水去还来莫道同安无新令铁牛步步踏苍苔

　　示玄生大德

依我龙门共凤栖久远身心实罕稀今日老人亲嘱累因缘只待在归时

　　示乐如禅人

禅人一见凤栖老胆大心粗气亦雄记得钩头无限恨他年指点赤飞龙

　　示接代德音副寺

金刚般若自心彰法法头头佛道场日用但能如是住天然德业有威光

　　示接代若木书记

文章笔下自如事一贯吾门莫是么书记只须知接代一身及第两登科

　　示接代慧明侍者

汝师指过净瓶来应是非常济世才此话不消多节目无阴阳地有花开

　　示翠岩侄

伞居有一无私句欲望吾儿代和音他日果然不负约同安堂上见新吟

　　示子玉禅人遍参

荡荡春风遍界寒劫前无句可盘桓而今且向诸方去他日归来倒刹竿

　　示启愚迪参头

宝镜堂开露祖机参天翠柏总成诗当年赵老亲拈出今日同安特举之劫外灵根盘大地春前老干覆清晖婆娑一段西来意付与人天▆远依

　　示道远侍者行脚

但看溪边桃与竹春风几度迎新绿明明举示远禅人何必迢遥去追逐

　　示见谁禅人

记得当年入室时天公始涉不疑谁虽然瑚器堪成用更觅贫人衣内珠

　　示证初大德

住山志气要超群铁臂铜肩敌万军坐断白云头自点方知佛是麻三斤

　　示觉定禅人受戒

金襕应量亲收得今日拈来举似君珍重时时常记取莫教辜负岭南云

　　重游越山示峰元禅人

昔年留下破襕衫此日重披勘圣凡才到祖堂钟鼓震不须竖拂口喃喃

　　示佛珠戒子

戒珠光照三千界分付阇黎善护持不许囊藏与被盖更须露出两茎眉

　　示达性沙弥

沙弥初入凤[木(占@夕)]峰一见超然意气浓若是吾家真种草他年担荷祖师宗

　　示不倚禅侄

霹雳光中显祖威无毛铁鹞顶门飞等闲觑破通天句紫竹心空及第归

　　示归源禅人

大地山河归一鉴个中消息许谁通忽然触着毫毛竖始信床头杖化龙

　　示公延禅侄

当年曾问卤来意直指云中佛顶峰他日一声高唤出心空及第振家风

　　示涌轮禅人

黄梅夜半传消息明月堂前续正宗今日拈来聊举似莫教辜负凤[木(占@夕)]峰

　　示紫岩米头

坠腰石　跳铁碓觜开花舂熟箩中米自是有筛家

　　示日红知殿出山

从容托钵长街去米到庐陵价不违楖栗高悬中有待天涯行尽莫忘归

　　示慧照孙

处处青山呈旧面家家明月露新容果然得到个田地堪作吾孙振济宗

　　示应塘邓居士忏经

性海华严末后句法王座上为君明他年解得其中意管取毗卢顶上行

　　示幼全李居士忏经

不惜芒鞋来祖室当阳一句无端的要识华严劫外光九九从来八十一

　　示素白居士

马师口似虚空大庞老女儿不娶嫁咦嘻而今达道人还须痛快棒头下

　　示堪舆斗南刘居士

溪山踏遍老归心太极如如不用寻识得水穷山尽处释迦峰上话知音

　　示君直居士

与君相对话真风觌面全提应不穷再得耳聋三日后白花影里更添红

　　示东泉黄居士

唇舌生锋大有奇脚跟下事赖君知果然万里无青草荆棘林中许自持

　　示龙江孙居士

秘旨高深未易推喜君玄要自堪期果能直下无差别临济宗纲待汝持

　　赠岱宗禅宿

放出沩山水牯牛千峰万壑尽良畴等闲不逐东西岸蓦鼻牵归卧碧秋

　　赠慈云法侄归楚

邵陵此去千余里不着芒鞋便到家记得龙门末后句当阳切忌向人夸

　　赠慈圆法侄归楚

相逢难得投针芥针芥相投岂易遭珍重万松林里去无风正好起波涛

　　赠西意和尚

坐断云山得自由侍师三十老春秋恩深相对难回避倒卓爷头报大仇

　　赠净方和尚

湖北湖南道不孤风流卖尽老顽夫伞居一段陈公案每向人天验释儒

　　赠西生和尚

伞居密室多麟子独许吾兄力荷先处处喜登狮子座广长舌相续单传

　　赠大观禅师

云居吸滴明湖水喷去能滋大地枯今得龙门觌面喝金波银浪起江湖

　　赠入密浪法侄

释老当年呈丑拙饮光密地卖风流君今已入南山室何事烟波不下钩

　　赠山樗法侄

济宗门户孰能开须是狮儿出窟来哮吼一声天外去从教大地绝狐猜

　　赠狮眼禅师

越岭峰头踢彩毬翻身白下几经秋凤栖一度重相见只为当年陷虎椆

　　赠云庵焕章禅人

拳室洞开日月芒鞋踏破乾坤者般受用谁有独许白云共分

　　赠芥庵悟生禅人

芥纳须弥不大毫吞巨海无余个中机用谁得应是觉公遗居

　　赠久隐禅师

十二巫峰齐踏断天童堂上芥针投得来一尘挥魔佛乡里同安见也愁

　　赠耀寰叶居士

认着本来原是佛还须更透祖师关果然觑破真眉目土块石头俱点颜

　　赠相中王居士

记得猫儿话有因一刀两断绝疏亲赵州昔日来迟也留与王公验后人

　　寄超宗和尚

万松衣钵传人去一杖迢迢入远山两眼不须空宇宙自然说法化尘寰

　　寄酬文宗博庵黎护法撰龙门十方碑文

龙门碑记十方居选佛场开验瞎驴锡杖峰头悬慧日光辉祖席有题书

　　寄公弼涂居士刻宝峰伊庵禅师语录

隔山已得相逢句铁马嘶风处处闻扶起泐潭未了案传灯何代不知君

　　寄孝廉白常熊居士

当年希运招裴相今日龙门醒白常不是一声高唤出祖庭焉得复生光

　　祝尔弦王文学

时登花甲重开运，古柏烟消色更鲜。宝镜池边千叶柳，拈来奉祝万斯年。

　　祝清泉元白尊宿

天童大法泐潭开，一滴清泉遍界洄。荡漾铁船风月秀，千峰稽首到华台。

　　祝觉宗阇黎

钵底清波泛大千，西江个个颂耆天。本来寿域无今古，一任春秋体自然。

　　祝冰鉴和尚

不记春秋弘祖道，东干西竺悉中行。法幢重振龙蛇动，今古人天仰太平。

　　祝彻庵道弟

不避寒暄扣祖帷，伞居消息要深知。而今铁树花枝绽，好把无生咏紫芝。

　　祝宜庵禅师

唐福山中弘大法，栽松道者复重来。古今面目难窥见，独许宜公善自裁。

　　祝湛明禅友

绣谷风高香世界，清心明月映双溪。都卢总是生前句，信口吟来作寿题。

　　祝戒如禅友

白云深处青松寺，不逐寒暄太古心。分付华西三祝客，无劳那畔乞威音。

　　请凌白大师归老人塔上

家声遥振楚山墟，灭却先师者瞎驴。记得乳峰亲切处，倒骑狮子上云居。

　　为余门性淳女开关

打开无缝黄金锁，八面玲珑理事融。更有一般超脱处，晴天高卷玉帘栊。

　　诗

　　七言绝

　　山居(五首)

一个茆庵一个僧，住行钵底米无升。夜来拨出无烟火，直教寒山烈焰腾。

最喜家常无一物，更深梦得净因窟。人情不但是空华，一切有为如电拂。

住久深山多寂寞，全身坐断白云涯。资生只倚黄齑饭，供客还将赵老茶。

几度伤思两鬓霜，懒将名利混诸方。青山影里尖头屋，火种刀耕道自香。

折脚铛儿为活计，锄头锹子作生涯。山前一片黄茆地，翻转春来好种麻。

　　游山

盘桓直上五峰头，曲径寥寥古洞幽。岩下啼猿声细细，不知埋没几春秋。

　　　　又

踏遍崚　趣未穷，云生谷口带微浓。枯藤拄杖犹多健，任转千峰与万峰。

　　咏梅花

不畏严寒带雪开，枝枝绽玉破香腮。春风何事传山下，惹得骑驴客上来。

　　喜云昙禅宿复同安祖庭

悠悠古刹同安寺，流落尘寰百八秋。一点灵机埋不住，轻轻点着即回头。

　　经行

长空寥廓一孤僧，夜夜峰头月下行。行到水穷山尽处，归来打破煮云铛。

　　夜坐望月

寒岩深处月来迟，兀坐危危意若痴。偶见疏林通一隙，移归窗下读残诗。

　　酬狮声大师过访

不弃虚堂意语投，愧无一物可相酬。家中幸有无烟火，烂煮秋风供上流。

　　伊庵古雪二禅师过访

兀坐茆斋正寂寥，苔深谁唱白云谣。喜同品字煨香芋，且向寒炉把火挑。

　　挽石头庵冲怀老宿

遥忆春光对坐时，和声共读落花诗。千红万紫归何处？留得山山动远思。

　　赠退庵同参

记得茅堂曾与话，青山绿水共投机。而今再得通消息，万象森罗听指挥。

　　　　又

龙门住处虽云远，修水同安路不多。丕祖堂前扶旧案，大家齐步唱哩啰。

　　示本幻侍者行脚

五载炉头话正欢，芒鞋又到脚跟寒。寥寥此去无忘却，法乳溪边度钓竿。

　　春日坐小园偶成

春风拂尽老烟霞，坐对青天吃苦茶。识得东君言外意，墙头初放一枝花。

　　祝汝钟闵居士

云居一见已安心，老大风流贯古今。不二门开随出入，重重狮象寿儒林。

　　吊匡山罗汉坪丝外大师

不见床头楖栗木，惟余崖上半间云。椎胸痛哭临行句，正眼圆明独让君。

　　　　又

忆昔云居同入室，月明帘外解翻身。而今铁笛一声去，唤转山河大地春。

　　挽优昙师兄

同条生不同条死，始是吾门骨肉亲，今日相逢难见面，邗江千古仰殷勤。

　　吊汝钟闵翁护法(有引)

　　居士皈依先师颛老人，承当个事，每设坛礼圆通忏，以报佛恩第。山僧由越山龙门同安三刹皆赖身心护持，前冬闻公仙逝，即欲赴吊，奈因祖庭土木工羁，迄今两载，方得临柩。特作俚言三首，以竭道怀想。公寂光中有以知我也，。

雄名已久，播朱门德业，文章万古存，怪杀西风携袖去，徒遗书剑在乾坤。

二十年来忝法，交吾宗所系，谩言匏老瓠，莫谓浮江汉，更有新瓢托下梢。

君脱衣冠乘化风，我闻血泪浸虚空，奠香不及依时候，想必灵光鉴异同。

　　咏雪狮子

蹲踞无畏吐寒光，玉影孤踪孰敢当？莫向台山求大智，寻常骑出有儿郎。

　　春

澹云霭霭动游人，多少花街兴紫宸，满目春风关不住，一枝点出故园春。

　　夏

薰风一阵绿荷香，惊醒渔郎午梦长。唤起儿童烹苦茗，闲来拽杖步阴凉。

　　秋

雨滴梧桐声飒飒，风翻丹桂影层层。夜深木枕凉无比，留得阴楼待月登。

　　冬

纸被围床深夜坐，不知炉内火生烟。饶他隔岸霜钟报，只是蒙头熟打眠。

　　五言律

　　云居接给谏熊青翁居士

一入真如寺，山林展笑容。风生人面冷，露结草头浓。去道吟秋月，回途对远峰。孤身瓢笠客，也得近高踪。

　　访伯彩袁居士书房

记得盘桓处，依依若对容。两行疏影竹，一带密阴松。坐石忘今世，看云话古宗。怀君心意切，持杖上孤峰。

　　礼东林远祖塔

芳声传国外，别业到于今。寺老青松骨，池寒白社心。一轮峰顶莹，三笑虎溪深。不是回天力，谁堪和祖音？

　　咏金竹坪平顶松

傲尽风霜远，丛中独占奇。疏枝幽鸟托，老态碧云欺。月孕苔痕古，岩吞鹤影痴。涛声泼在顶，惊起卧龙知。

　　游越山

特出高霄汉，群山落下风。洪崖肩可拍，百丈气原通。夜月穿湖底，晓云起谷中。空王居顶上，八面自玲珑。

　　与管生舒翁居士游双林古寺偶韵

偶言东晋寺，携我过林中。苔掩唐时路，山藏宋日风。堂虚思忍老，名胜藉权公。不仗郢人手，焉能展大雄？

　　七言律

　　山居(五首)

芒鞋踏着好居山，叉把黄茆宇宙间。紫芋烂煨随性饱，衲衣破绽任情闲。疏云只合栖岩谷，皓月无分照市阛。土面灰头无俗累，孤峰独坐听潺湲。

孤峰寄迹冷萧萧，懒向人前数寂寥。山有浅溪藏古月，林多修竹挂新瓢。铛中惯煮连根菜，爨下时焚带叶樵。僻谷了无尘世事，任他湖海浪生潮。

一个茆庵居物外，无心拾得未轻输。飘飘毳衲人同少，寂寂柴门道不孤。坐断千峰云作伴，烹残万壑月为沽。家囊虽是贫如洗，拄杖还堪出入扶。

茆庵半结五峰腰，千尺飞泉度短桥。风撼岩松惊鹤梦，溪分萝月引猿啕。流云绕榻经三匝，过客参堂只一宵。地僻山高尘世远，谁同掬水饮终朝。

卜得嶙峋尽有奇，市廛名利不相推。岩深洞古云来密，径小峰高客过迟。白昼临风趺乱草，黄昏带月续残诗。山中受用谁堪语，只许山中人自知。

　　再访狮子峰狮声偃峰二禅师

寥廓柴扉不设关，峰头独步任留还。苔深路滑云先到，松老枝疏鹤易攀。花绽碧岩春意别，风生翠壑晚情闲。几回拽杖同君晤，高眺鄱阳水一湾。

　　云居觅隐者

寥寥一杖出帘栊，小径高低烟水蒙。野鹤冲开▆北障，山猿攀动岭南风。寻源直透千峰上，觅友横穿碧涧中。因爱行观耽阁久，入门不觉月升东。

　　舟泊大同有感

轻舟一宿大同城，渔火争开两岸明。夜静芦深鸥入梦，天高云敛雁归声。秋山古树添诗思，晚浦新潮长道情。来去几多江上客，不知白发鬓边生。

　　吉州礼隆庆祖塔有感

登临祖塔日初斜，草色离离未可夸。踪迹萧然闲世外，声名久已落天涯。山高不识昆仑势，寺老今归豪贵家。怪煞千秋龙象地，谁能还我旧烟霞？

　　礼天龙祖塔有感

路满寒霜竹满扉，残碑剥落草初回。法堂破案尘埃静，祖殿深苔足迹稀。月照萝龛清且冷，云来松涧住还飞。何期特地从新令，千古雄名一日归。

　　送玄微禅师入楚

未久盘桓楚地行，远风高挂一帆轻。因思黄鹤楼前句，却忆青鹰梦里盟。两岸春莎同我淡，一船夜月为君明。应知此去无堪赠，先赋齐安赤壁名。

　　登崖头寺坐月有感兼勉焕章禅人

岩头万仞碧峥嵘，月挂藤萝彻夜明。叠叠泉声超世远，重重云影接天生。谁开老寺垂今古，何代闲田任种耕。分付烟霞尘外客，调羹莫负昔人名。

　　赠制台玉翁张居士

数年威镇西江地，文敕烟尘尽扫收。宝剑弗施魔已伏，征鞍未跨帝先酬。名垂日月辉千古，道重乾坤育万流。记得灵峰曾有约，何妨弘护祖徽猷。

　　赠臬司苏居士

法堂兀坐笑相逢，促膝犹临鹫岭风。凛凛冰霜生六月，炎炎暑色寄三冬。毫挥黄峡漩流水，覆育青天转落红。扶竖宗猷须仗力，苏翁原是旧苏翁。

　　赠臬司补念秦居士

昔年马祖出庞公，今日何殊鼻孔同？南浦三秋悬古月，西江千里播清风。红尘堆里频垂手，紫阁台前独点胸。收放纵擒惟掌握，圣名凡号岂能容？

　　赠巡宪伯衡周居士

江汉澄清惠泽新，襜帷驻处自生春。莲花君子能钟爱，草履山僧似饮醇。经纬纵横联上下，珠玑错落灿星辰。文章事业成双绝，名覆金瓯第一人。

　　赠文宗印周王居士

乾坤大道选文场，凤阁龙楼翰墨香。笔落明珠光万丈，胸藏碧玉映三冈。弦弹觌面言前调，乐奏声闻劫外锵。愧我何能跻佛印，喜君德不让苏黄。

　　祝寓庸请主兼怀祖庭事迹

公生无祝逮华封，旧案拈来表寸衷。崇胜昔年施血战，同安此际袭宗风。群花既洽回天力，百草奚忘贯日功。父子身心援祖道，勋名谁敢不流通？

　　过清凉台达道禅师不遇

孤峰特出远尘寰，小径新庐昼不关。白瀑泉悬青嶂里，红桃花绽碧岩间。昔年共读风前韵，今日惟看云外山。满目画图收未去，且留明月道人还。

　　寄东林主人唤铁禅宿

曾过东林经一宿，虚堂无壁傍云眠。六朝白社池心冷，千佛青灯夜月悬。鼓罢钟沉今复响，经残道寂此重传。若非天外孤筇至，谁向芳郊觅隐贤？

　　雪朝和伊庵禅师韵

寒床昨夜睡来迟，早起童呼竟不知。乞食鸟归惊晓梦，寻香客到供春枝，敲冰嬴得卢同碗，拨火输开沩老眉。独坐茅庐思旧识，六花片片问阿谁？

　　和文宗博庵黎居士韵为上蓝记事

冒暑扶筇问大夫，相逢底意莫能呼。维摩奥室青狮座，　老新堂旧马驹。欲向城边弘古道，宜须源上洽居儒。翻思昔日推车案，何事阶前丈草芜？

　　和少宰雪堂熊居士

十载云农不出门，兹来为惜祖灯昏。若非流水新浮瓣，那识桃花别有村？佛老一围苏子带，颛翁三世笑岩孙。笔中透尽玄中句，顶上青天足底坤。

　　赠给谏约生熊居士

云居一别十余春，笑指相逢两鬓银。五位正偏俱截断，三乘玄要悉堪亲。光垂祖刹千年旧，恩普禅林百世新。今日特来呈塔样，请君拈出话当人。

　　赠邑侯渭纶屠居士

宝印高提绣谷峰，权衡有道自心空。云生双舄凌烟上，凤舞丹霄玉殿中。性海澄渟施舜德，法城稳叠布尧风。生生化育如天地，更好威音一着通。

　　和孝廉晋公闵居士入龙门韵

道荒德薄负苍天，相对今朝愧昔年。越岭云旗曾法战，龙门炉焰许凌烟。床头才得支郎杖，堂上重开马祖筵。独喜此番春正遇，一枝繁荫劫初前。

　　复宿云居明月堂见罗汉垣有感兼怀季纳熊居士

深怀畴昔干城护，今日重来明月堂。鹤返故林思故主，蝶归花苑采花香。薰风凉阁传新令，碧水流云绕旧场。十载欧峰头面冷，只存周匝一垣墙。

　　喜方伯斗所余居士建法云律堂并赠

拽杖迢迢睹法云，茎茆头现紫金身。若非古佛舒千臂，那许闲僧绕万楯？浩浩尘中能作主，堂堂化外自来宾。相逢不觉投针芥，祖道垂秋又复新。

　　贺南康郡侯昆湖廖居士来任

几年畏垒忆君心，此日重逢五马临。柳拂金章歌昼永，花迎紫绶宴春深。匡山草木怀元晦，修水烟霞识赵衿。记得当初惊梦句，还于钟鼓续长吟。

　　贺建昌邑侯藿思李护法

文星此际下车来，梅雪争春万户开。畿甸远游飞舄上，海昏宽赖茧丝裁。琴堂久望陈君绩，草野遥瞻宓子才。三异赓歌民奏日，还留玉带凤栖台。

　　怀扫庵谭翁居士

高声久已播东南，自恨无缘觌面谈。双径峰前心法露，净慈池畔道光含。三朝肉祖由言着，万古宗猷仗力担。异地同风应寄纸，那堪短杓海中探？

　　和苏庵刘居士

为怜师道入山孤，觅火挑灯夜不纡。莫谓青原无嫡裔，须知庞老有良驹。输君环佩名金阙，赢我玻璃注酪酥。不负当年亲记莂，同安依旧会宗图。

　　次东岩和尚韵

何缘拽杖祖庭游？相对虚堂话更幽。愧挽真风惊世子，喜来红日乐岩丘。鸦飞鹊噪春山好，草色花香道脉悠。消息许谁通一线？断翁颛老续先猷。

　　寿紫竹林妙明和尚

法轮常自转青筠，黼黻人天万古新。南度烟霞开斗柄，西池风月透栏楯。杖头花现优昙色，钵底香浮上苑春。柳巷遗来亲指掌，惟兄尽露五湖滨。

　　怀西生大师

记得飞筇过考盘，疏窗犹恨雪霜寒。一朝插草揆先哲，十载支薪壮远观。宝镜池深通吉水，庐陵米价探修澜。不忘凤岭临风句，伫望同扶旧刹竿。

　　怀西意和尚

一展慈光已七年，春秋荏苒若无迁。梦游欧阜云同赏，话别文江月满弦。柳巷纲宗惟大播，伞居消息幸多传。不辞飞锡来先塔，凤岭犹歌别有天。

　　次晦山和尚过访韵

声名久已出尘蒙，觌面雄谈动象龙。果是天童传少室，不虚欧阜起双峰。三生共饮曹溪水，一席同闻凤岭钟。宝镜池边才揖别，洞门依旧白云封。

　　酬云岩元洁和尚过访话旧

一见鸿川水逆漩，遗怀二十有余年。弁山风入龙门浪，古洞云浮凤岭天。赋质同时邀劫外，谈心共谱约生前。徐陈此日重相遇，莫使声名世后传。

　　礼五乳憨山师翁衣钵塔

几年怀渴谒师翁，才得登山展积衷。明月照时心镜露，白云飞处鼎烟蒙。七贤侍座开生面，五老排门继古风。今日小孙来九顿，愿教血脉布寰中。

　　酬诸子贺进新方丈韵

方丈新成列祖基，中兴法道在斯时。多年种竹留丹凤，一夏携瓶灌紫芝。荷众自惭德业晚，酬机犹恨语言迟。只今负愧单传旨，不仗群英复待谁？

　　入京谒雷臣余山主

万里长江一苇航，山川迢递悉商量。橹声昼入三台梦，帆影时悬五凤纕。玉露点成丹桂彩，金风操动绿荷香。我来不借山阴兴，护法堂前别有光。

　　谒元臣余山主

有赖先人玉带垂，远乘轻舰入邦畿。秋风拽动河边柳，晓日披开洞口芝。遥望北城青气霭，翘瞻南岸白云低。孤舟万里情难状，聊以心歌一解颐。

　　入都蒙莱臣余山主先视作此奉谒

畴昔文舆转玉寰，余光常烛凤栖山。因时买棹乘炎气，指日扶筇对笑颜。忽感云堂先过视，莽排心曲不遑删。到来自愧无堪献，幸借秋风点翠斑。

　　谒翰林学士子静李居士

云外风飘翰墨来，故园秋色影三台。时登玉阙珠玑露，日陟金阶锦绣催。德重普天知大体，声高举世沐鸿才。余光尚续传灯焰，西蜀遗钱岂复猜。

　　赠嘉兴郡侯遵度王居士之任

时光远烛　帝城边，荣发台隍五马连。紫绶低垂杨柳岸，金章微拂芰荷天。威宣岩壑风声着，令布沧浪月影悬。烟雨楼前歌昼永，还思世外有余篇。

　　离乡

自出川江数十载，逢人从不问家音。遨游四海垂钩钓，放浪千山种玉金。每共长松歌短调，常同麋鹿喜登临。余情尽付乡关外，只有单传一点心。

　　参禅歌

参禅好，参禅好，脱却夏天衫，更披冬月袄。竖起铁脊梁，尘埃都教扫。三更红日正当空，千峰万峰齐靠倒。禾山打鼓，囫囵吞枣，雪峰辊毬，抛砖引宝。呵呵呵，倒骑铁马出同安，秋水秋山何时老？

　　四威仪

山中行，清风竹杖轻；撞着贼，且喜一身贫。

山中住，家风无别虑；养颠狗，放出捉狐兔。

山中坐，白云来几朵；问如何，蒲团齐坐破。

山中卧，两脚长伸着；绝亲疏，一▆▆些过。

　　法玺印禅师语录卷第十
嘉兴大藏经　法玺印禅师语录


　　法玺印禅师语录卷第十一

　　嗣法门人性圆旋玑旋哲旋贤等编次

　　佛事

　　扫北京笑岩宝祖法身塔

　　久视云关子岭上印，破虚空面门，烈焰炉中焚却，本生父母以金刚变相三昧酬答。圣僧将如来最上一乘开通后学，主宾互换，照用齐行，纵夺随宜，杀活自在，坐孤峰而不见云霞之色，居十字而杳闻风月之声。继法脉于将危，续宗风于未坠。声名洋溢，付嘱联芳，法统津梁，宗门关楗。虽然，若非龙池幻翁、曹溪憨翁法派两源流通，海内争得临济一枝遍满天下？今日不肖远孙来叩塔前，无堪报德，以大地为炉，日月为炬，白云为香，青山为供，列于我祖之前。且道还来鉴纳也未？良久，顾众云：“宝塔玲珑无背面，儿孙千载仰高风。”展具大拜。

　　扫五乳憨山国师衣钵塔

　　师视帧云：“格外箴规，当阳正眼。操三玄甲而疏曹溪之脉，整万古纲而续柳巷之风。胸藏云六合，笔奋海千寻。世称临济一宗遍满寰宇，若非师翁宏愿法道，焉有今朝法孙印？仰攀硕德，继续芳猷，中兴同安祖席，提持向上宗乘。此日特过五乳峰头，潦溪毛之供，致祭于中兴曹溪憨翁国师之灵，酬昔渊沿，钦承妙旨。”顾左右云：“还有未知源流者么？”拈香云：“一炷兜楼触鼻孔，从教法乳振联芳。”

　　曹溪中兴憨山国师忌辰献供

　　师至像前久视，云：“轰霹雳舌，击涂毒鼓，闻者俱聋，见者悉瞽。此是师翁家常，未是忌辰极则事。衔天子恩，受士师法，刺目不逃，伤肤不挠，辛酸声满乾坤，苦涩名传天下。此是师翁家常，未是忌辰极则事。复曹溪真面，举笑岩的旨，拈白尾，验龙蛇，提乌藤，驱凡圣，只教亲炙沾恩，闻风受益。此是师翁家常，亦未是忌辰极则事。今日同安法孙既知报德酬恩，忌辰极则一事，作么生举聻近案？”烧香云：“修江水接曹溪水，同安门对海潮门。”遂展具拜。

　　扫云居颛愚先老和尚塔

　　师拈香云：“折临济棒，锁曹溪水。阐青原不为圣谛兴，云居有路隔山竹。林禅流雨，集五台衲子。云臻犹未是，我先师后事。客岁仲秋四日，与同门昆季敬卜得一片无阴阳地，恭迁法身，惟愿如日如云，盖天盖地去也。今日不肖忝居同安祖席，聊备信香，于人天众前，专伸供养。”顾左右云：“且道先师来未？”良久云：“烧一分纸着。”遂大拜。

　　为云居先老和尚圆塔顶

　　“巍巍耸秀，象王峰上现全身。面面玲珑，太虚空里逞饶舌。见闻有赖祖庭，增光伞居之家风，遮天盖地。曹溪之正脉源远流长，凤子麟孙因斯出现，大机大用在处全彰，非我先师大和尚不能全提向上，赫奕古今。所以一时恒河沙数天龙八部，金刚地神昼夜围绕，至于尽未来际，无有了日。正恁么时圆顶一句作么生道？”良久云：“昂藏壁立云端外，万水千山列下风。”

　　云居颛愚老人十忌日

　　师拈香云沉檀一瓣，才拈起，不觉眉尖泪两行：“记得老人临嘱句，当阳一喝起联芳。”遂插香云：“诸仁者，还知老人大人相么？向香烟未起处看。”便拜。

　　吊云门雪峤和尚(时祭于匡山师子峰)

　　“不才闻得，青狮吼笠子，腰包几欲友，恨杀云居。”云：“又深弥，封弥处，难通走，今朝弃我而西行，四海婴儿失乳母，痛肠血泪染云衣，颦蹙双眉哭破口。末法时，正法朽，狮子绝行多狐狗。忆吾师，作家手，施为动静甚平常，语句辞章不捏扭。仔细思，世少有，正好峰头棒破天，何缘休世不肯久？今策杖，非其偶，青钱粉蝶满林飞，仙掌盈盈当作酒。何时覆到古云门？香焚一片重稽首。”

　　云居颛愚先老和尚二十周

　　师至塔前拈香，云：“吾师还记得么？于丙戌五月六日午时入般涅槃，示寂灭定，带累脚下儿孙。年年此日，岁岁今朝，继往开来，惟瞻惟仰。兹者二十周辰，远承藩司，余翁谨修清供，列于我师塔前。不肖知时识节，奠一杯茶，烧一炷香，要薰我师鼻孔，怎奈云生山色，月转溪声，皆是我师法身，不敢世谛流布。”遂弹指三下，顾左右云：“已开寂灭定，现诸威仪，来格来歆，伏惟尚飨。”

　　扫同安佛头峰第二代常察禅师塔

　　“千峰连岳秀万嶂，不知春孤崖倚石。坐不下，白云心。诸仁者还知此翁人境句子么？千有年来不惟常住，此山且日炙风吹，消磨不得。所以孤迥迥，峭巍巍，亘古亘今，无杂无坏。虽然如是，苔封荆蔓久矣。今日揭出云霄，只要大家共见。正恁么时，且道扫塔一句作么生？”拈拄杖卓一卓，云：“卓破虚空人境别，家风振起凤栖山。”

　　扫同安政公禅师塔

　　“祖庭湮没久，一塔镇孤村。热骨云侵冷，翻成铁面门。者是古今不昧的榜样，至今法席重兴，宗风复振。今日山僧烧一炷香，供一杯茶，愿与我师共镇祖庭。”遂展具拜，云：“一段慈肠和月冷，几回热唾带云开。”

　　扫龙门第二代大机用禅师塔

　　师登塔，以拄杖指云：“者座宰堵波，埋没已千载。今朝特地新，面目不曾改。诸仁者，且道机禅师不曾改的面目即今在什么处相逢？难见面，见面不相识。”遂焚香作礼。

　　扫龙门戒杲空明和尚塔

　　师绕塔一匝，云：“此塔古今不昧，日月恒照，揭出当阳，圣凡一笑，清供谨拈，重彰体貌。大众且道此老在什么处？”良久云：“白云时绕青山外，绿水常流碧涧中。便是此翁真面目，令人代代仰清风。”遂拜。

　　设宝峰　庵禅师供

　　师指像云：“天童后裔，笑岩远孙。施马祖大用大机，行临济三玄三要。到此正好陶镕，后学何缘短笛横归，致使空山颓裂，藏海枯干。正印今日得，得为兄钱烧，蝴蝶茶，点蜻蝇。”顾左右云：“且道者汉面目即今还窥得么？”良久云：“烁迦罗眼，犹难见，狭根魔子，岂能知？到者里非但汝窥之无分，总使伊闻之犹难。直须星攒碧落，月浸丹墀，翡翠帘垂，烛香人静。如此会得，才许黄口小儿搭齿粘唇。其或未然，向山僧与者汉相见中荐取。”遂拈香泣云：“一瓣炉中烟篆冷，宝珠峰下泻春潮。”

　　寒食扫大机禅师塔

　　师云：“一回打扫一回新，时吐烟霞系故人。织锦春花连古壁，破天云浪卷红尘。青青翠竹歌玄调，朵朵奇峰展笑颦。信手拈来堪作供，愿吾机祖鉴微忱。”遂烧香作礼。

　　寒食扫戒杲和尚塔

　　师以拄杖指塔云：“者座古塔，山僧畴昔已为诸人指出，分明今日重新举示，是什么意？特为未见者见，未闻者闻。明初戒杲禅师重兴祖席，复理宗猷，居此寒岩深谷之中，被无耻辈把他一片青山埋没将尽，所以山僧今日复理风境。且道风境作么生理？”遂拈香云：“清明三月菜花黄，云转寒崖道骨香。岭后松涛吼落日，令人千载仰声光。”

　　为龙云寺闻严耆宿起龛(值古云)

　　师云：“渊公闻老宿深居幽谷，傲雪欺霜，固守一片岩头道场。自知老病休歇，于廿四日撩起便行，徒众特请山僧举扬末后一事。”顾众云：“且道末后起龛一事作么生举？”喝一喝云：“一轮迸出千竿竹，三瀑冲开九叠云。”以拄杖指龛云：“起。”

　　举火

　　师以火炬打○相，云：“者个便是超生越死的大解脱门，未闻严先灶里寒冰结，已闻严后井中炭更红。于此荐得，方识四无遮拦，得大自在。设若不能，山僧为汝髑髅点出眼睛去也。”撺炬云：“几茎不落春秋木，扑地烧成朵朵莲。”

　　为狮子庵藏一禅师封龛

　　师就龛云：“闻报藏公归去也，萧萧自在冷如风。虽然青嶂云归后，犹待山僧一句封。且道作么生是一句封？”以拄杖指龛云：“千山万壑云，者片可藏一。”

　　为圣传铎副寺举火

　　师云：“圣传副寺三载，同志当初越山，一击粉碎，惜乎今朝蝶随花去。且道甚么处去？”以炬撺下云：“烈焰长空无背面，圆明何处不清光？”

　　为德光静主举火

　　师云：“德光，德光，揭露当阳柳巷从，君舞蹈孤峰，任汝徜徉。”打○相云：“会得者里，许你格外承当，其或未知，还要山僧指出短长。”以炬撺下云：“浑身拶出金刚焰，一朵优昙处处香。”

　　为戒生阇黎举火

　　师以火炬打○相云；“来时恁么来，去时恁么去，来去本天然，切莫犯回避。且道如何得不犯回避去？”喝一喝云：“烟霞直透青霄外，一道灵光耀古今。”

　　为慧光火头举火

　　师举炬云：“性火真空，性空真火，狭路相逢，定无处躲，不是冤家不聚头，通身化作劫前火。”顾众云：“慧光火头，到者里还有转身处么？”遂撺炬云：“清风一阵长空扫，红日团圞正当午。”

　　奠显微元法子

　　师至灵前云：“圆明妙体，本无去来。自性天真，不属生死。恸惟新寂，法子显微元。侍者一生孤硬，生铁铸成龙门。三载巾瓶一朝打失鼻孔，同安室里针芥投机，遂以济北家风，两手分付。岂期卤风忽起，北斗顿横，以致法门凋残，慧命莫续。今子道友晓也上座，秉道义之交，念同参之托，于数百里外送子灵骨归山，老人不觉五内尽枯，聊以祖庭丈左。酌金井水，调野菜羹，奠于我子之前，以表师资法爱，来格来歆，惟兹尚飨。”

　　奠梅若法子

　　师至位前，良久云：“梅若维那少年英俊，秉出世心，担佛祖任，操德业，废寝忘餐，守律仪如冰似雪。山僧以恶辣钳锤为伊彻骨彻髓，拟为法门利器，谁知格外闲人伤哉？惜哉？两相辜负。诸仁者，且道今日还有不辜负处也无？”顾左右云：“以此为验。”

　　为云昙禅宿入塔

　　师向塔前云：“心肝铁石，作用超方，复祖庭而不畏死生，掌诸山而多般权设，只因辅正驱邪，以致丧身失命。同安今日全赖恩光道风远播，所以山僧自愧无酬，只得将斯吉土，卜此良辰，为伊入祖塔之傍，以作千秋遗迹。虽然，且入塔一句作么生道？”托骨入塔，云：“铁壁银山无出入，白云流水有声名。”

　　为众高僧入塔

　　“一点墨水，两处成龙。空谷传声，彼此相应。也有为生死不畏寒暄，也有为丛林不惜身命。到如今山僧为他捏聚成团，挽回一镜，直教世谛空华，尘缘脱尽。且道如何是脱尽的事？”以手数灵骨入塔，云：“一众同归无缝塔，从教生杀不春秋。”

　　为旵堂法子起龛

　　师以杖指云：“龙门升堂，同安入室。泥牛海底来，木马云中去。透祖师关，无盖无函。秉如来命，自尊自贵。到恁么地正好绍隆佛种，何期一旦卤归，四五年恳切谁知？三十载苦心何在？虽然，也是世谛门中，若实际里地何曾损坏纤毫？只如不损坏的是个什么？一夜雨风头脑裂，千山血泪泻霜寒。”遂命舁出。

　　吊季纳熊居士

　　“夙世利根，金刚悲愿，护法云居三十年，声传海内，恢复同安，千万古名馥诸方。训子孙以圣贤，待缁素无彼此。坐尘寰中，出尘寰外，不被诸缘所转，唯愁大法未明，如此正好与法门打成一片。岂其劫外风生，横吹铁笛，山僧闻之痛泪落腹，五内憔然。今日乘一叶轻舟，特到柩前烧一瓣香，奠一杯茶，不敢言报德酬恩，聊以进平生道契。虽然如是，更有与君不了一句又作么生道？”顾左右云：“痛泪不同流世谛，惟君悲愿复重来。”

　　为退庵禅师起龛

　　师云：“动也，定也，昨夜泥牛吞却月。定也，动也，今朝红日上东山。只得东涌卤没，北达南通，一段孤光，死生不易，恭惟示寂。退庵禅师守毗尼，皎若冰霜，具法眼，明同古德。处僧处俗，浑如太古淳风，应世应缘，成就空华佛事，正好一方主化。何期铁笛横吹，致使龙象无依，法门清澹。今汝弟灵机大德启合县檀那命山僧为伊作茶毗佛事，今日不敢他辞，只得打开玉锁，拨转玄关，为伊判决去也。”以杖击龛云：“少时道破命出。”

　　为退庵禅师兼旧过空生禅宿举火

　　师云：“者个师徒恁么奇特，生时不同生，死时不同死，生死虽不同，就中无彼此。所以道，‘青山白云父，白云青山儿。白云任往来，青山总不知。’既然如是，今日为什么又向者里聚头撞脑，觌面相逢？将末后一段因缘要山僧为伊了却。且道即今更作么生施设？”以炬打○相，云：“举起劫前三昧火，倒骑木马上云霄。”掷下便行。

　　为破衲禅人举火

　　师云：“破衲禅人丛林实行闻风灭火，为法亡身，看伊者段真心可作千古标致，奈何不解藏身，以致徒空丧命。山僧今日只得教伊就火焰中寻一条出路，诸仁者，且道作么生是伊出路聻？”以炬打○相，云：“会么？设尔未然，不免重下注脚。”遂掷炬，云：“无底底中重破底，有枷枷上再加枷。命根截断终非断，烈焰腾空布雨花。”

　　为待赠高门余氏孺人火

　　师云：“昨日山僧出山，为吊高公之媳，余公之女，不意二公择此良辰，命山僧为伊指出生前面目，末后因缘。今对众前，且道如何结案？”以炬举起云：“性火真空性空真火。狭路相逢，定没处躲。”复掷下云：“烈焰光中朵朵华，天堂佛国亲垂手。”

　　为智微禅德火

　　师云：“汝本真实人，所行真实行，迢迢千里来，唯求末后事，且道末后事作么生为汝结案？”以炬打[十○]相，云：“四大本空如泡影，圆明一点露长空。”遂掷下便行。

　　为广福初开禅宿起龛

　　师云：“生也，死也，若青山之白云。来也，去也，似当天之杲日。本无心于出没，岂有相于去来？一道凝然，亘古不昧。恭惟禅德生世八十一年，戒腊四十余夏，受毗尼于伞居之室，养道缘于约翁之庵，一句弥陀直透安养国中，双融性相，不离今世门头。不期世幻已尽，撒手还家。今朝吉日良辰，为伊作一期佛事。”拈杖击龛，云：“举起初开那一步，临行重蹋上头关。”

　　举火

　　师云：“其生也本自天然，其死也无回避处。白云片片起千峰，黄鸟声声啼不住。既然去住自由，因甚留者壳漏子以待山僧？冤有头，债有主，烈焰光中独出手。”遂撺下。

　　吊方伯斗所余翁大护法对灵烧香

　　“三十年来求大道，同安始悟劫前人，君今撒手恁么去，那个闻知不恸心？恭惟诰封光禄大夫斗所余公，别号道庵大护法，现宰官身，悟无上道，为朝廷之砥柱，作法门之金汤，建丛林于城市山中，宣王化于普天匝地，恭宽信敏，道德存身，教子有方，规绳合则，一贯纯风，慈心三昧。甲辰五月山僧托钵洪都，挂锡法云，忽蒙先顾，片语相投，直下皈心，中兴祖席，直教四海俱闻，缁素共仰，正好辅扬大化，接益后来。殊期宦缘已尽，撒手离尘。但恨当时未与同安通个消息，使山僧五内尽裂，以致佛法垂秋。今日特对灵前拈一瓣香，奠一杯茶，以酬数载莫逆道交，并报建立祖庭厚德。报德酬恩即且置，拈香设供作么生道？”良久云：“觌面相逢呈旧案，今时原是昔时人。”

　　为法云律主雪眉和尚起龛

　　师云：“迦文入灭于双林，雪眉抽身于法云。无底草鞋踏破巫山十二重，无舌头人吸尽西江千万倾。吞栗棘蓬于天童密老，受三聚戒于华山昧师。嗣后道化南州，与方伯余公共同大愿，酬倡称时，建立藂林，十方云集，致使四众咸皈，三缘具足。倏尔化缘已尽，便与余公先后一揆。山僧同化江右共一檀主，只得有条攀条，无条攀例，即今起龛一句还委悉么？”卓杖云：“请出那伽常大定，为祥为瑞现霞冠。”

　　入塔

　　师云：“孤光独露，耀古腾今，声出青霄，名垂后世。恭惟法驾开方便门，说清净法，化导群迷，成就四众。末后忍俊不禁，道个‘老僧不曾生，今亦何曾死，生死与涅槃，霜花结石耳。’可谓临行洒落，不滞绳规。所以留下者段公案，只待同安长老为他扫踪灭迹。古德云：‘湘之南，潭之北，中有黄金充一国。’今日雪眉和尚亦有个无缝塔子，且道山僧作么生与他结案？”以杖指云：“地为函，天为盖，中有虚空遍法界。函盖乾坤没些些，铁壁银山绝光彩。”一卓云：“封好。”

　　为余护法起棺

　　师至棺前，云：“来自辽阳，去于江右，北斗藏身，无声无臭。恭惟皇清诰封光禄大夫江西布政司斗所余公大护法，居宰官位而恩泽弘深，透祖师关而道风远播，上为朝廷股肱，下与士庶分忧。时时鼓扬法化，处处建立藂林，二十余年不辞鞅掌之任。有时向王法堂上因邪打正，有时于燕居间处凡圣不分，有时向红尘堆里撒土扬沙，有时于金紫行中添花布锦。到恁么地正好放去收来，纵横祖道，岂料西风倏尔，撩起便行。今朝持服孝男雷臣居士等特请山僧，于端表堂中重为举扬，举扬则且置，只如起棺临行一步作么生道？还委悉么？”遂近前，以手举扛，云：“藩侯自北到江吴，九载恩垂道俗孚。疆外小城留不住，迎归帝里壮皇图。”复云：“起。”

　　为少宰雪堂熊翁诰封夫人叶氏烧香

　　师云：“古谓：‘诸行无常，是生灭法，生灭灭已，寂灭为乐。’生灭且置，只如诰命夫人寂灭受用，毕竟如何？”打○相，云：“常光一段无今古，自在天中坐宝莲。”遂烧香。

　　为雪堂熊公大护法烧香

　　师至灵前云：“劫前铁树正芬芳，不落春秋不覆藏。枝叶疏疏撑宇宙，花开果熟落天香。恭惟大护法，朝廷柱石，佛法金汤了多生，向上之机悟性中解脱之法，随缘不变，常住世间，不变随缘，性相不二。记得昔年在螺髻墩上，时公拈山僧杖云：‘者条拄杖得恁么直？’山僧云：‘直且置，只如古人道，唤作拄杖则触，不唤则背，不触不背更作么生？’公云：‘且喜今日在弟子手中。’山僧征云：‘意旨如何？’公云：‘撑天拄地。’山僧云：‘珍重。’公便作礼。嗣后遂以临济一宗两手分付，不意抛却世缘，横吹铁笛。山僧直抵柩前，拈一炷香，奠一杯茶，以酬护法之德。还委悉么？一片栴檀才举起，满腔彻底骨毛寒。仰劳大众[言奉]经化楮。”

　　为汝钟闵老居士烧香

　　“生本不生，死亦不死。一道圆明，古今不已。恭惟闵老居士光吞日月，气裂山川风，声远播于尼山，名实低回于鹫岭。驾慈航出宦海，了知自性本空。披绣服，礼圆通，亲见观音自在，非迷非悟，出脱凡情，是证是修，打翻圣谛。”以拂子打○相，云：“居士前岁告殂，山僧今日作吊，且道其中还有先后也未？”拈香顾众，云：“从来春信无高下，一任花枝自短长。”

　　举朗目禅人火

　　“杲日中天江北蓼，花飞烂熳眉头惨。露阶前，野鹤恸凄声，此时此景，正是公末后一段好境界，正好操持前志，何期撒手长行？今公亲眷坚请山僧，为公了却末后公案，且作么生了？”以炬打○相，复喝云：“举起自家三昧火，痛鞭木马带风嘶。”遂掷下。

　　同门丝外禅师起龛

　　“圆明寂照，本无去而无来，妙性融通，示有生而有灭。恭惟丝大师住世五十四载，法腊三十有二，同出伞居之门，共入云居之室。既尔天各一方，参商南北，只望龙天推出，扶持济上之风。何期世缘抛掷，闹里抽身，小弟闻讣，五内痛裂。就于同安烹迸花之清泉，煮宝镜之苹藻，聊尽同门之法爱也。兼闻遗命匆匆远来，将万派为茗，千峰作供。切勿常寂光中，展眉大笑，请兄向第二峰头少现火光三昧。”以杖击龛，云：“不移一丝全体露，敌胜还他狮子儿。”复云：“起。”

　　举火

　　“昨日云雨蒙蒙，今朝碧天皓皓。虽然时节因缘，临行方得恰好。”遂拈炬打○相，云：“者便是大师现底三昧。所以古人道，‘三世诸佛于火焰中说法，三世诸佛立地听汝。’诸人还委悉么？其或未然，山僧为诸人别通消息去也。”撺下云：“烈焰光中垂只手，大千世界现全身。”

　　为老比丘下火

　　拈炬云：“好山好水，徒然过荒草，没头全身，堕八十年来总未知，临行乞我火一朵。今朝觌面重说破，说破个甚么？”一喝云：“杲日当空添烈焰，圆明一点去来博。”遂掷下。

　　慧中比丘尼举龛

　　“劫前个段无生理，今日拈来独让他，放下脚跟，撩便去了，知生死是空华。者比丘尼生缘八十有六，出家三十余春，解脱一切法尘，成就无上妙乐，可谓明如玉露，皎若冰霜。今诸道侣恭请山僧，少作一时佛事。”遂以杖击，云：“击碎云龛无处着，高移一步出凡伦。”

　　下火

　　举炬云：“会么？者是汝现前三昧，耀古腾今，无堪敌者，虽然，也须山僧为汝道破。”遂一喝云：“高着眼，吾今助汝，一星星到处圆明，光烁烁撺下。”

　　为优昙颐公老宿起龛

　　“高高峰顶立，深深海底行。木马腾空走，玉象出昆仑。恭惟圆寂优昙师兄颐公老宿，得根本智于颛愚老人，受具足戒于密云和尚，编参知识，踏断差别路头，咨询名山露布，头陀苦行，末上邗江，拮构禅室，四十年来把住要津，不通情窦，直至幻缘将谢之时，等闲道个‘门前柳色垂青眼，槛外诸峰笑点头。’即此二语，不唯继续圆通二代，即我伞居先师父子不传的极则处，亦被师兄一时漏逗了也。弟自燕京回南，特过此烧瓣香，以尽同门之爱，不期乃徒旋恩旋义，暨诸眷属等于西南角上卜得一片无阴阳地，欲建无缝塔子，今当吉日良时，请作起龛佛事，是以忍俊不禁。葛藤至此，不免常寂光中，轩渠一笑，一笑且置，只如起龛一句作么生道？”遂进前以杖击龛，云：“桃花处处笑相迎，高移一步春风送。”

　　入塔

　　以拄杖指云：“尽十方虚空，尽十方世界，总是师兄者一座埣堵波。自古及今，函盖乾坤，不通呼吸，无杂无坏，无始无终，到恁么地正好与万象森罗，情与无情，一齐证入无生国里，端拱无为，自由自在。虽然如是，犹有一点罅缝，待小弟盖覆去在。且道作么生盖覆？”以拄杖作拽势，云：“一方顽石拽将来，犹待家人亲手掷。”复卓云：“恰。”

　　为嘉兴郡侯遵度王公大护法烧香

　　“无去无来，灵光独耀，不生不灭，本体恒存。恭惟中宪大夫王护法悲愿不忘，现宰官身而说法，雄才特用，悬金斗印以衡。行驱五马于黄堂，御六龙于赤绛，诸山各刹总沐鋾镕，田叟渔翁俱叨化育。山僧初晤于燕都，再逢于槜李，几度盘桓，无非中道，正好抚国安民。忽唱还乡曲子，嗟夫，西来大意未尽商量，刻藏因缘委诸檀度，此非护法有弃于山僧，盖为山僧无缘于凑就，兹居旅底无表寸私，特向尊前瓣香作供，只如来格来歆一句作么生道插香？”云：“信手拈来焚宝鼎，氤氲端的透朱陵。”

　　同安挂钟板，师拈椎云：“人天号令，祖师绳规，今日重提，风行草偃，直教一个个皮穿脑裂，胆丧魂惊，不守自家穷活计，岂容先圣旧仪轨？虽然如是，且坐断见闻一句作么生道？”遂击钟板云：“一拨灵机天地陨，千差别处绝纤尘。”。

　　法玺印禅师语录卷第十一
嘉兴大藏经　法玺印禅师语录


　　法玺印禅师语录卷第十二

　　嗣法门人性圆旋玑旋哲旋贤等编次

　　募疏

　　募修丕禅师并高僧普同三塔疏

　　豫章海昏之有同安者，唐朝古刹也。自同安和尚开山，而常察禅师居第二代，三代得丕禅师宗风大振，至今曹洞龙象遍天下，悉皆丕祖之脚下儿孙。由是列祖代振法席，指难数屈。山僧于壬寅年滥厕祖位，见道场在荆棘丛中，慨有兴复之志。兹喜殿宇佛像渐已就绪，每当鹤唳天霜，莺啼春老之际，拽杖拨草，寻获常察禅师之塔，犹存佛头峰顶。若开山并丕祖高僧普同诸塔，虽存有基址，而狐窠兔穴，风吹雨浸，将有所不忍闻，不忍见者夫？蛙虫朝迁暮返，弗忘其本，乌羽返哺，犹知报恩，岂忝在法门如秦人视越之肥瘠乎？或檀信长者，或曹洞后昆，闻风翕然，挥金助砌，当同阿育王造塔涌出，震旦大放光明，普天匝地，沾恩去也。勉旃望之。

　　化油疏

　　同安一室黑漆如如，自古日不能辉，从来月未可照，有无一片虚实成团。虽然天晓不露，何妨夜半正明？今告四方檀越，八表金汤，拈来投子油瓶，一任诸方定价，举出扬岐灯盏，发挥百宝光明。灯草藉以吐焰，琉璃因而普彻，到恁么时，太乙仙毕竟开眼，然灯佛自然眉舞。

　　化茶疏

　　冬风唤而不回，春阳发而点出。优游乎云霞堆里，茂盛乎雨露场中。收归没底篮间，快乐无烟火上。直教露者露而藏者藏，囊者囊而橐者橐。十方檀那有能信手拈来，投于宝镜清泉，烹于沩山巨釜，则卢同碗自浮香，赵州瓶自发润，不惟同安僧众两腋生风，亦且天台罗汉团圞沽味。设或有问：“如何若何？”山僧只对他道：“吃茶去。”

　　募锅偈

　　南泉打破锅，至今无人补，乞个没钱人，大家相与辅。同安则不然，偏觅有钱主，齑羹与粥饭，禅悦在此釜。

　　慧明庵募化药师禅期修建大佛殿

　　靖邑有水曰双溪，溯流而上四十里许。有庵名慧明，然慧明之名非无由也。盖此地上达曹溪，下通庐峊，其中往来参询衲子，决明己事，接续佛祖慧命。源头者未有不过此也。余癸巳秋应龙门请，经此一宿，至深夜经行，偶见四面峰头烟云吐秀，瑞色冲霄，语侍者曰：“不久于此必建梵刹。”迨至今春阳回，大地万物咸新，余与诸子乘时化道双溪，以效中峰，故事仍宿慧明，其主人持一册告曰：“某欲建立丛林，接纳云水，请和尚一语，导引大檀。”余深愧无文，不能动大方长者，聊举一则陈烂葛藤，以报诸君子。昔世尊与众游行次，以手指地云：“者一片地好建立梵刹。”帝释信手拈一茎草，插于地云：“建梵刹已竟。”世尊微笑。诸居士，者两古人虽则随处建立，不费纤毫，检点将来，不无败缺，怎似我融通。上座，要诸居士大家抛出玉粒金砖，各向慧明无阴阳地上建立琼楼玉殿，涌出丈六金身，到者里支无底锅，炊无米饭，接待往来，千饱万足，与诸居士同获真实功德，同证佛祖光明，达士高人不可不信，谨疏。

　　谷云峰化修主殿叙

　　道人动止如孤云野鹤，去住自由，本无定向。所以古德云：“未有常行而不住，未有常住而不行。”试看古人一言半句，意要衲僧如云如鹤，腾于霄汉之外，隐于洞壑之中。或出或没，了无所举，世未有出格超越如此也。惟我韫公动止澹然，有古人之气色，不以时闹动转。自嗣海门洞宗之后，乘一叶逆流，止于浔阳能仁白云祖席。后入匡山，结茅于天池之上。闻余主靖邑祖席以杖笠远来见访，余因邑中，于栖云相接，候事毕同入龙门室中两月，意有劈道寻石，门理聪翁旧隐，以便与龙门往来。偶有梅溪汤氏家明德居士，领众檀越，请插茅于后山，额名谷云，嘱余代告十方，同扶露柱，共补虚堂，余于是为叙。

　　为北京慈云寺募化大悲阁缘疏

　　盖因果之道杳渺难穷，世多惑于罔信者，惟功验之理，显然易见，人皆共得而趋之。何则吾佛从，无量劫中，以其身心并舍，财法兼施，故感依正二报，广大无涯，天上人间不堪比拟。故菩萨复以深重愿行，逐类现身，随方应迹，设慈悲法，破其悭贪，发其喜舍，使天下后世之人各各皆得由斯而入也。然而修道者果能效菩萨之行愿乎？效之则入道之缘有在矣。东城盔甲厂慈云寺乃都内七大名蓝之一也，有住持容辉上座志气高上，戒德精严，笃于撑持，勤于接待，真法门之良干也。山僧从豫章开法二十余年，亦因修造为虑，昨来京门，忝邀东堂挂搭一日，容公商之曰：“某有一未了之案，敢请决之乎？”山僧询其故，则曰：“此一片地曾为注水之场，万历间得翠峰和尚之所创立也。当清之时，有吾太祖了空自三韩而来，单瓢只杖，苦行年深，方得道场，丕振复得吾祖心，如担荷守成百废俱兴。大悲阁未造，基址尚存，不能就绪。由是心祖临寂之时，呼某入室，嘱之曰：‘此阁乃吾生平未了之愿，傥子得而述之，则吾寂光中知子矣。’”山僧一闻此举，不胜踊跃，曰：“此阁者，乃衲僧修道之所，众信崇福之门，有益于一方，留光于不朽，敢不愈加赞助乎？”山僧虽不能文，亦可以此继述之志，书告王公卿相，长者大檀，若男若女，或俗或僧，总祈大开宝藏，共成有相之功。信手拈来，同入无为之化，俾平地上涌出玉殿琼楼，虚空中突出金容宝相。金粟如来放光现瑞，大悲菩萨介福储祥，功德齐彰，果因不昧，想见者闻者亦必有以顿发兴起之念也夫？

　　江西黄檗山募请书本藏经缘疏

　　豫章新昌黄檗山唐代敕赐报恩光孝禅寺，乃希运祖师之道场也。因元明之后，渝为荒岑，复得宗源，老宿祖位重来，四十余年劳心苦志，不惮寒暄燥湿，始获插草栽松，重新殿宇佛真堂[門@(　/大)]靡不庄严。见请亦庵和尚说法斯间，弘扬向上，但思祖席具兴，唯缺藏经一事。夫藏经者，乃丛林之大观，人天之要，具不可缺也。缺之不足以知先德，不足以启后人，不足以明大道，不足以解玄微。及其往古型仪，历来修证，又奚足以稽之哉？纵能悟彻根源，未免管窥佛法，有负世尊四十九年，三百余会尘说刹说，为人彻头彻尾之婆心也。此为继往开来，承音接响之务，可不急乎？故宗源老宿每欲计此，未得其人。幸有孙允吉公者，发坚固心，行广大行，叩浙省嘉郡泥首，振铃三越岁，乃感檀度施若干册，以全藏较之，十有二耳，余为先师重刻录，附藏寓嘉禾之。天宁见公往来酬酢，唯以藏经为事，因为代书数语，遍告王公宰辅诸上善人，然而大藏真诠，非祖庭莫能持载，十方金玉，非胜事莫能动摇。黄檗乃天下之祖庭檀越，乃僧众之恃怙，有祖庭无佛法，山不钟灵。有僧众无檀那，人无起色。今公此举可为最胜，莫缺之端，谁云妄求奢诞之事，想能施之人，所施之法？定是同归未遂之事，既遂之心，必为兼得之矣。伏愿指日告成，功德无量。

　　杂着

　　曹溪憨山师翁墨迹跋

　　尝闻吾祖憨山老人，五十余年说法于南北两地，往往多于金紫行中。其与宰官居士往来交接者，不知几何人也。究承传受益契法，盟心久约，不忘始终一致者，不甚多见。初闻有伯玉汪公每以诗文勖望，不虚矢志之因。续闻有右武丁公每于军戎崇敬，不轻患难之为。再闻有牧斋钱公扫庵谭公巾瓶从事，不忘法道之隆。虽则知其大概，不知其审也。何也？山僧开法二十余年，已来总居江右，未免地广人稀，闻师翁者多，见师翁者少，及乎得师翁手书垒积者，万无一矣。不期昨来嘉禾，得接牧公项居士，乃金明介之法嗣，襄毅公之后裔，入道殊深，弘法既久，布网垂钩，大有生活之手，真红尘中特出之金毛也。山僧正叹服不知其何异焉，忽晤其叔寄庵居士，径于书笈中取一轴，见示曰：“先君楚东历官，粤东别驾，与憨大师往来相契，话道因缘，幸存其迹，和尚其一游目乎？”山僧得之欣然，读之不暇，遂袖归旧寓，细赏其由，始知楚东先生乃吾憨祖腹心中人也，第知楚先生，知憨祖寄居士，知山僧，则又知牧公，知金明皆祖先垂庇，非项府信响法门有自哉，因此源源故为之跋，时乙卯八月日也。

　　为瑞庆庵开山碑记

　　山不在高，有仙则名。水不在深，有龙则灵。言其本业有成，可以随缘得化也。古人建丛林，立宗旨，轰霹雳于晴空，鼓波涛于陆地，亦皆以道德为本。故在君则安天下之民，在臣则摄天下之政。仕之用以敷治，居之用以滋身。圣贤用以设教，佛祖用以度迷。鬼神不能窥，人物不能量，如斯妙道可不进之乎？而无为公生地武邑，晓世空华，发无师之智，欲求出世之方，弃爱缘如敝屣，乐善法如醍醐。走建昌云居颛愚老人祝发，按圆通法派，取讳音问，号无为。数年精进，持诵勤行苦行，知有向上大事，便能直下追寻，为般若中勇夫也。受方融大师具戒，有志观方，游泳诸祖道场，参礼诸大知识。得是非不落之机，入见闻不涉之理。钉抽楔去，实往空归，复思崖居穴处，木食荷衣，是返本里止，宿下高泉。得瑞卿叶居士尽底盘桓，延至梅园结茆三载，惟居士植众德本，种广福田，不忘灵山之委嘱，遂就址营庵，命名瑞庆。俾世生传续千古，留云四众有依皈之处，乡党得焚祝之场，记其楹前堂后，殿楼舍立，于西东记其像，释迦为中，应真为护。大士宝光列于左右，饔餐不继，衣钵无充，仍施田粮若干，为僧恒产铛，实藉以无虞，房廊足以容众。公来索记，余语坐问焉，公曰：“远郭七十里景，定癸丁奇，峦踞其上，曲水绕其前。”余曰：“此季约之萧斋，维摩之石室，公得而居之，则吾圆通法派可衍，公之本业又可崇矣。”因是援笔记之，以证将来之缘起也。

　　同安规约

　　夫出家者离亲别族，未尽天伦，礼佛投师，求其向上。既知生死事大，必当办道为先，为法忘躯，莫辞勤苦。古人数十年居林下，劳其筋骨，饿其体肤，以致发明此事，增益不能，方许提纲唱道，黼黻宗猷，据位称师，临众驭物。故山僧竖法幢，开炉韝，以锻圣凡，下恶钳锤，不拘唇吻，为诸人以了不了之因缘，以明未明之公案。间有冒违约束，不准规绳，九旬不满，即欲抽单出堂，一载未终，便来告假他往，此辈原无志于参求，岂有心于决择？俾之同堂，则如浊水污其清流，与之共住，则如嘉苗乱其稂莠，斯乃法门所恶，山僧特为严革耳。诸人既不远千里万里，冒暑冲风来到同安，入堂结制，切勿懈怠。从前时光虚度，必当搬砖运瓦，念念如救头燃，心心无有间断，向己分中用工绵密，自然透顶透底，好与山僧眉毛厮结，揭露家风，如水合水，似空印空，何忧乎法道不兴？何惧乎门庭不振？微细规条，枚举于左。

　　清化规约

　　夫出世之事应以参禅学道为本，远名利如涕唾，轻富贵若浮云。动则不知有营求世界，静则不知有寂守身心。形同槁木死灰，影合镜花水月，彼即此即，人离我离，浑无固必之心，绝没和混之意。一味劳形苦志，忍冷耽饥，学圣齐贤，成佛作祖，提宗唱道，了达真乘，方不负国王水土之恩，父母养育之德，师长训诲之功，己分勤劬之力。设或意纵情随，苟求安乐，诚恐他日阎罗老子扣算饭钱，那时无有脱身之计，悔不及矣。间有一等手持匏器，背负囊箱，东茶西饭，混扰时光，决择之心全无，参求之念乌有，可惜一生虚度，无所实归，恤念将来，良可太息。是以山僧初来都中，慌居此院，饮用稀微，奈何时节到来，不敢违背。今亦延留清众，结制安居，为汝诸人决明向上。虽则有屈高贤，亦可聊资道统，烦望在此同居之人，内外悉宜守分参请遵其首座，规矩听其维那，和雅观其悦众，进退任其知宾，营作由其知众，饮食从其汤头，不可仍前散惮放逸，自恣交头接耳，说短道长，笑骂高声，惊群动众。如有此等，轻则跪香巡寮，重则责罚出院。二六时中务宜各抱本参，用诚追究，动静闲忙毋令散失，日就月将，自然透脱。此时正好向针锋上走马，闹市里抛砖，收放自由，全无隔碍。果能如是，不惟清化与你们寒暄，共操握手同行，即将从上祖父家私，两手分付可矣。珍重，珍重。

　　法玺印禅师语录卷第十二终

　　　(湖州府安吉州正堂信官年　长兴县正堂
　　信官韩　德清县正堂信官侯　武康县正
　　堂信官冯　孝丰县正堂信官罗同心捐刻
　　法玺印禅师语录卷七之十二计字参万柒
　　▆▆百八十七字该银贰拾贰两五钱五分
　　▆▆▆
　佛力▆被人民阖衙齐沾般若之光大地总受
　　菩提之润谨意
　　康熙十五年四月　　日楞严藏经坊附板
　　　　　　　　　　　　　浙禾夏维宁梓)
