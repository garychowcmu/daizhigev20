嘉兴大藏经　斗南暐禅师语录


　　斗南暐禅师语录序


　　斗南暐禅师语录卷之上

　　侍者普润记录

　　住温州接待禅寺

　　康熙三十五年丙子五月初五日师受温郡缙绅周公长茂等公请入院。

　　山门　解脱门开周围天壁龙象交参如何委悉卓拄杖云从斯入者永无退失。

　　弥勒　天上无弥勒地下无弥勒蓦然相撞着元来是者贼顾左右云贼贼心不负人面无惭色。

　　韦驮　感应三洲随方显迹内外障消全仗渠力若有非为曲不藏直。

　　佛殿　洞山言端云门语的今日新长老当阳重举出展坐具作礼三拜。

　　伽蓝　广大道场尽是木头土块法门者般寥落你也不生惭愧直须宾主同心方显灵山一会。

　　祖师　西天东土一队秃奴神光性燥达磨心粗插香云以此验今时正宗赤手扶。

　　据室　卓拄杖云据此室行此令横按莫邪高悬宝镜佛祖魔军侧耳谛听复卓一卓云咄当日众护法请上堂拈疏云识得一万事毕一毫端上通消息者消息也要维那重宣出宣疏毕指法座云宝华王座作么升步直下无私向上一路拈香祝
圣毕次拈香云此瓣香惠众萌芽嵩岩增长不受护国深培却承灵隐滋养业风吹到普陀顿教遍界芬芳今日信手拈来爇向炉中专伸供养现住普陀镇海堂上传临济正宗第二十八世上别下庵统老和尚用酬法乳之恩敛衣就座宗要和尚白槌云法筵龙象众当观第一义师云杲日当空光明赫奕朗耀祖灯宗风振起花雨缤纷普天匝地随处称尊有权有实主宾照用杀活临时竖拄杖云所以木上座有时在孤峰顶上合水和泥不背一人有时在闹市街头青眉白眼不向一人敲空作响击木无声全体作用点铁成金非涉神通玄妙却缘公案现成惟愿大家出手扶起破裂沙盆召众云还有出手者么更听一颂珠悬镇海乾坤静斗拱星辰朗太虚本地风光辉宇宙一轮红日绕须弥结槌云谛观法王法法王法如是师下座。

　　元旦上堂问昨日今朝即不问新年一句请师宣师云爆竹一声催腊去梅花几点送春来进云不新不旧一句又作么生师云能为万象主不逐四时凋进云新年旧岁蒙师指如何是父母未生前本来面目师云拈起驴头尾上安进云恁么则眉横鼻直去也师云切莫错认问如何是第一义师云未礼拜前向汝道了进云礼拜后如何师云有棒不打你僧礼拜乃挥拂子云一念万年万年一念绵绵密密打成一片凭他说前论后换旧添新戴新帽着新衣高拱手深作揖拜张三谢李四列锦铺花擎拳舞掌观灯玩月色色随缘设若未能切须看个话头如银山铁壁左不得右不得如嚼铁馒头吞不得吐不得如夜入暗室进不得退不得忽然时节到来鸦鸣鹊噪爆竹一声自然推门落臼如杲日丽天无所不照者才是真新年也头头受用物物现成然虽如是且道新年到来旧岁从甚处去拈拄杖过左手云从者里去新春从甚处来拈拄杖过右手云从者里来正恁么时不来不去不新不旧一句又作么生心包太虚怀藏日月。

　　上堂寒梅带雪池塘外绿柳拖金曲水边箫管声中发妙旨烟霞堆里绝言诠卓拄杖云露柱灯笼开口笑本无新旧落人间。

　　法雨老和尚书到上堂举书云只者个千里传来蒙师眷注文不加点肘后符露八字打开无尽仓库接待者里虽是藏无粒米云厨餐餐充足龙蛇混杂凡圣同居不能弘扬祖道岂把法门涂污遥念吾师深恩恒把衣珠卫护正当恁么时日用无私一句又作么生路遥知马力日久见人心。

　　恒月文光两上座领众信朝海归请上堂问卓锡九山间觉路法坛大启梵王宫有一个全体作用不涉程途的到来如何接待师卓拄杖云白棒赤条条进云临济三玄更请曲垂方便师云听尔葛藤进云如何是第一玄师云呈桡薄海浪滔天如何是第二玄师云杖敲潭底月婵娟如何是第三玄师云离岸横撑无底船如何是第一要师云梵音洞口羊肠道如何是第二要师云栴檀林里金狮哮如何是第三要师云眼底闻声向上窍进云玄要齐拈无个事九天云净鹤飞高师云又恁么去也乃挥拂子云胜地名山一毫端出万派朝宗镇海独步梵音现相磐陀趺坐佛国天然栴檀馥郁说法圆通因缘会遇四众临筵切忌错过复拂一拂云正当恁么时在家舍不离途中在途中不离家舍一句作么生千里特来呈旧面相逢相见笑呵呵掷拂子下座。

　　退院上堂拈拄杖云昨日今朝事不同江心船便好开篷一双穷相持竿手到处垂纶秪钓龙曳杖便行住无锡慈云禅寺。

　　康熙三十九年庚辰七月十二日师受邑侯李公护法阖邑缙绅黎媚邹公勖如杨公等公请暨方丈老人慈命入院。

　　三门　要津把断栖泊无从豁开户牖聊通一线卓拄杖便入。

　　佛殿　惟吾独尊往者不可谏未说一字来者犹可追干蛊云门较些子人情分上且施为展具作礼。

　　伽蓝　沙盘成破杓柄短长丛林巨细惟君承当插香云爇此一瓣无余事只图重起热心肠。

　　祖师　终朝都卢着嘴成得甚么边事从今放开两道眉方始有些生气。

　　方丈　拈一放一拿三道三此是本师老人打凤罗龙的所在暐上座子承父业且作么生展演卓拄杖云男儿自有冲霄志不向如来行处行是日请上堂拈疏云七纵八横明明历历文彩齐张开权显实若还未辨端由却听当阳表白指法座云须弥山狮子座欲登便登要坐即坐拟议思量当面错过顾视左右云如何是不错过的喝一喝遂升拈香祝
圣毕次拈香云此瓣香芳蒂灵根冰清玉洁威音那畔了无枝叶法雨堂中常为此切第二回拈出爇向炉中专申供养前领高峰现住普陀永寿圣因径山及当山堂上六坐道场传临济正宗第二十八世本师上别下庵统老和尚用酬法乳之恩敛衣就座弘慧大师白槌云法筵龙象众当观第一义师以拂子拂一拂云道本无言因言显道众中若有显道者不妨出来相见本悟大师问蛟龙喜得风云际顷刻升腾上九霄如何是升腾一句师云丽珠光灿烂蟾桂影婆娑进云分身宇宙行慈化垂手尘寰剔慧灯此是方丈老人寻常作略今日新和尚分中如何施设师云一株玉树绽新花满眼看来无异色进云
圣天子颁临宸翰老和尚命授法幢吾兄如何担荷师云愿同化日光天下力振宗风遍大千进云可谓掀翻海岳行新令不须鼓动口唇皮师云借光始得乃云行无虑住无忧东瓯卓锡过明州缤纷法雨吾师化　御赐慈云逸兴优墙壁生光新意气辉煌殿阁旧春秋尧天舜日今犹昔满路歌谣乐未休群生且道承谁力人我双忘理事周鲲鲸得水成龙去万类沽恩得自由拈拄杖卓一卓云双径高峰齐喝彩不风流处也风流再白槌师下座。

　　开炉西堂慧通大师领许氏夫人请上堂问为国开堂即不问说戒安禅事若何师云锦上铺花又一重问山不在高有仙则名水不在深有龙则灵如何是慈云境师云万岁台前光灿烂进云如何是境中人师云闹市街头高着眼进云人境已蒙师指示向上还有事也无师云向下会取乃卓拄杖云钳锤在握炉韝风高顽铜钝铁触着镕销三贤十圣脑裂头焦更加一顿法器坚牢跃冶莫邪出匣吹毛杀佛杀祖斩尽狐妖纵横自在任运逍遥要见便见觌体相遭思量拟议地远天遥复卓一卓云会么若还不会更为颂出西堂为众婆心切许氏斋僧插髻高亲得一回白汗出黄金万两一时消。

　　说戒浙江抚军张大护法请上堂师以拂子打圆相云形同法同天同地同圣同凡同僧同俗同山河大地一切皆同大众还信得及么若信不及与你葛藤一上灵光独耀迥脱根尘体露真常心性无染大地众生各有一段光明辉天鉴地耀古腾今不变不迁无向无昔修证不无染污不得云收雨霁杲日当空虽然犹是体上相应更须单刀直入大用现前胡来胡现汉来汉现且道如何是即今的大用苏州有常州有无锡城畔惠涧东流万法为侣吸尽西江擎茶洗钵通身灵妙触目文殊三昧满耳圆通面门慈云境界超群优波离置在甚么处今日大檀设斋少顷持钵应供。

　　说戒琇如大师请上堂问法雨宗风即不问目前一句是如何师云王令已行天下遍将军塞外绝烟尘进云即今设供饭僧有何祥瑞师云财法二施问雪覆千山即不问五家宗旨请师宣师云五家无宗旨僧拟问师便打僧喝师连棒打退乃云应供波离说向伊披衣展钵莫迟疑若能觌体承当去三世如来把手携复举世尊一日敕阿难食时将至汝当入城持钵阿难应诺世尊曰汝既持钵须依过去七佛仪式阿难便问如何是七佛仪式世尊召阿难阿难应诺世尊曰持钵去师云世尊持钵慈云展钵且道是同是别今日琇大师设斋大众食时切忌向鼻孔里入卓拄杖下座。

　　佛成道洪滋大德请上堂卓拄杖云释迦老子苦行生疲睹星悟道偷心未死指东话西不识羞耻堪笑云门痛处加锥复卓一卓。

　　上堂竖拂子云只者个三世诸佛说不着历代祖师说不着天下老和尚说不着拂一拂云山僧即今说着了也众中还有信得及者么击禅床下座。

　　小参

　　小参问向威音前道则触向威音后道则背如何是不触不背的句师云觅火和烟得担泉带月归进云眉毛分八字鼻孔向下垂如何是超格的句师云难得到者地位进云一堂风冷淡千古意分明师云且喜领话问丹霞烧木佛意旨如何师云亲见丹霞始得进云院主因甚眉须堕落师云多少人向者里疑着进云鸳鸯绣出从君看不把金针度与人师云逢人切莫错举进云文殊是七佛之师因甚出女子定不得师云相识满天下知心能几人进云罔明是初地菩萨因甚出得女子定师云莫谤他好僧打○相云还出得者个么师云败阙不少问如何是真实境师云昨日雨今日晴进云如何是虚妄境师云未开口前早已错进云其如宝珠池终日开口紫霞峰未守点头师云明眼人难瞒乃云照用双行杀活并举大开炉鞴点铁成金饶他踢倒紫霞峰吸干宝珠池向红炉里着脚烈焰中安身到者里只教上天无路入地无门缓缓地将渠脑后一捏然后东西自辨南北自分便觉胸包天地见出古今者些且置圆期一句究作么生喝一喝云犀因玩月纹生角象被雷惊花入牙。

　　小参残冬方去春色初来法王号▆▆用安排堪笑东君多漏泄雪凝东岭露梅腮。

　　解七小参竖竹篦云金能克木木能生火信手拈来烹佛烹祖照用同时不背不触召众云背触且置七期告圆一句又作么生众举首旋风打散。

　　元旦小参年年正月初一个个眉横鼻直横按拄杖云若向者里见得一一何劳拈出。

　　除夕小参腊月三十年穷岁毕野鬼闲神自生荆棘十圣三贤魂飞胆裂弥勒释迦倚墙靠壁卓拄杖云只得木上座心不负人面无惭色且道分岁一句又作么生良久云玉烛银灯光灿烂来朝齐贺太平年上元文光上座请为雪友禅宿对灵小参雪老阇黎出处甚奇西域灵山移来者里妙用无穷不可思议忽尔知归方寸不离特拈一偈觌面提持偈曰昔年苦行赤条条独立孤标万象超言下顿圆无漏智辉辉灯月甚逍遥。

　　小参云门饼赵州茶粗中有细渴时饮饥时餐大用现前若涉拟议面里有沙。

　　秉拂

　　大士诞日受嘱秉拂莫谓龙天推出漫言果熟香飘昔在万八峰前独荐今向普陀崖畔承当只因符到奉行故尔当机不避啐啄同时乾坤震应正令全提佛祖家风今值大士圣诞四众云臻诸兄推举暐上座提唱向上宗乘若论者一着子岂可轻易因堂头和尚严命不敢辜负人天众前岂肯囊藏正当恁么时直得与诸兄露个消息去也举拂子云诸佛诸祖自此授受从劫至劫无有得失还见么击拂子云大庾岭头提不起而今遍界不曾藏。

　　机缘

　　师参灵隐因僧问硕和尚十方同聚会个个学无为如何是无为法灵便打僧云既是无为法因甚么显大机大用灵云你道大机大用是有为法么僧无语灵置一瓮于方丈前命众各作拈颂投入瓮中如有出格见解者即付钵袋众投毕首座问灵云者一瓮未知有几个好的灵云半个也无座云和尚看过了么灵云隔瓮子看过了灵问师云你道隔瓮子作么生看师打灵一掌云用瓮子作么灵呵呵笑云是汝始得师拂袖便出。

　　师参护国梦和尚呈颂次梦云生从何来师云新生月照天国云死从何去师云路在脚头边国云生来死去是同是别师云苦瓜连根苦甜瓜彻蒂甜国打云苦瓜连根苦甜瓜彻蒂甜师云明眼宗师因甚随人起倒。

　　师到雪窦弘远和尚问甚处来师云天台来窦云护国国清安否师云太平万年窦云石桥因甚么作两橛师云和尚何得掩耳偷铃窦云你还不知么师云岂敢妄通消息窦云如何是真消息师低头吃茶窦云盏子扑落地碟子成七片又作么生师云东西十万南北八千。

　　师在雪窦为茶头一日雪窦上堂师出问拨尘见佛事如何窦云你是个死猫儿师云狮子儿也不识窦云试哮吼看师云只恐惊杀野狐狸窦拈棒师便喝窦归方丈召师至问云适来者一段公案你还记得么师作听势窦打一掌云是赏你是罚你师云老老大大伎俩如此窦云烧茶去师近前扭窦须窦云你又脚荒手乱作么师云冷灶里一把热灶里一把窦云东摸西摸有甚了期师云镬汤无冷处。

　　师回惠众剃度法师问诸方为子说甚么师云请法师珍重口门法师云曾到沩山么师云到法师云水牯牛事作么生师云和泥合水拖犁拽杷法师云我问子水牯牛子便道拖犁拽杷问汝如何是佛作么生道师向露柱作女人拜云珍重法师罔措师拍掌而去。

　　师到澄心洪明和尚竖竹篦问唤作竹篦则触不唤作竹篦则背毕竟唤作什么师云颠倒不少洪便打师夺竹篦云速道速道洪良久师打地云放过则不可。

　　师参法雨老人雨问云从甚处来师云金陵来雨云曾到报恩么师云曾到雨云报恩塔放光也未师云换却天下人眼睛雨竖拳云还换得者个么师云正眼难瞒雨云如何是正眼师指旁僧云者瞎驴雨便打师便喝雨又打师礼拜。

　　师在法雨板首寮打七次法雨老人遣侍者送竹篦三块者云内有一块是和尚的师问雨适才侍司道内有一块是和尚的未审是那一块雨云第四块是师竖竹篦云者一块聻雨云总任里许师遂打云恁么则借婆衫子拜婆年。

　　师与天柱和尚同入堂柱云好一堂师僧没个大彻大悟的师云瞎汉那个不是大彻大悟的柱云瞎汉那个是大彻大悟的师召众云者两瞎还有亲疏也无众无语师代云一对跎子相逢着世上于今没直人。

　　法雨老人入堂垂问无梦无想主人公在甚么处众无对师就地卧作鼾声雨云好瞌睡师云者老汉话头也不识师问法雨如何是祖师西来意雨云一株老梅树两个大丫叉师云只得其体不得其用雨云汝作么生师举足便行雨云意旨如何师云多时不洗臭气熏人。

　　师问僧如何是本来面目僧云吃茶师云昨日道吃茶今日又道吃茶僧无对师代云怎奈明日何。

　　法雨问师山僧心痛子还医得么师云和尚是无心道人从甚处痛来雨骤步归方丈师云者老汉被我一问直得口哑旁僧云莫谤和尚好师打僧一掌僧云为甚么打某甲师云寄与堂头和尚僧云何故师云切忌装模作样。

　　法雨从径山归集众出迎次师问众古德云有一人在途中不离家舍有一人在家舍不离途中因甚么又要鸣钟擂鼓迎接和尚众下语不契师代云怎奈老汉披毛戴角何。

　　师问僧你在那一寮僧云藏楼上师云当何职事僧云香灯师云香灯事作么生僧云满室香云人定后半窗明月夜来迟师云本分事聻僧云钟板分明师便打。

　　师问沙弥甚处来弥云松云庵来师云谁叫你来弥云自己来师云谁是你自己弥云我聻师云我是阿谁弥云法成师云未有名字以前唤作甚么沙弥无对师喝出。

　　师游山次见岩上有慧济禅院四字问僧云慧济在甚么处僧云前去半里师指岩云者里是甚么所在僧无对师云只因太近有童子云只因太远师云过在甚么处童云路径太多师云你的路头在甚么处童以棍子画地云在者里师云从此入者不得忘却童云不忘却师云秪恐不是玉是玉也大奇。

　　僧问狮子窟中无异兽因甚么野猪兔鹿成群师云家无滞货不富僧礼拜师云会么僧拟议师托开云野猪儿。

　　师入堂僧问无梦无想主人公在什么处师云瓮里何曾走却鳖僧云秪如梦想到又作么生师云惺惺着僧拂袖便行师云你见个甚么道理僧便喝师云切忌妄承当。

　　东瓯蒋总戎问师云得业何处师云普陀蒋云普陀是别庵和尚么师云是蒋云甚处人师云西蜀蒋云多少众师云或千余或十百蒋云因甚如此师云法无定相蒋云师是何处人师云台山蒋云数闻有金身罗汉因甚么杳无消息师云护法何得贵耳贱目蒋云某实不识师云果然。

　　僧问和尚谕僧直夜行不打灯者下签忽遇个双目不见的人作么生若不下签又违和尚令若下签他又是个光明毕竟如何即是师云一朝权在手便把令来行。

　　僧问毛吞巨海因甚么大树被水冲去师云若不卖俏怎得风流。

　　僧问芥纳须弥因甚么
皇上赐琉璃瓦数十万盖菩萨顶不遍师云法门广大。

　　僧问法雨寺居大洋海中为甚么无水吃师云阿谁欠少。

　　僧问海上横行底人脚跟下因甚么干巴巴地师云月穿潭底水无痕。

　　僧问名山受天下人供养阎罗老子索饭钱或将金银钱宝头目髓脑等物与他他一切不要毕竟将甚么与他师云数本敲窗花有意几竿对客竹无心僧拟议师云切莫向鬼窟里作活计。

　　僧问马见便嘶驴见便扑永寿桥上石狮子镇日相对因甚么不怒师云同道者方知。

　　僧问如何是祖师西来意师云冬瓜藤上结葫芦进云葫芦有多少子师竖拳云一个进云恁么正欠参在师云还我话头来僧罔措师便打。

　　拈

　　大事未明如丧考妣大事已明如丧考妣

　　明与不明普化摇铃哀与不哀裂石迸灰无有一人着紧好似担雪填井若道恁么便是总是依样画饼大众尽力道不出底句还有人道得么试出道看其或未然留与诸方检点。

　　青林挑柴

　　若作出坡会狼籍不少若作道理会弄巧成拙当时若遇暐上座一到便骂者野狐精以己方人待他才开口一棒打杀何故聻车不横推理无曲断。

　　国师三唤侍者

　　国师三唤如虫御木侍者三应偶尔成文只如国师道将谓吾孤负汝谁知汝孤负吾意作么生鲸吞海水尽露出珊瑚枝。

　　南泉住庵

　　南泉虽是见机而作未免随人起倒者僧虽善饱食安眠犹是梦里做梦。
嘉兴大藏经　斗南暐禅师语录


　　斗南暐禅师语录卷之中

　　侍者法权记录

　　颂古

　　世尊初生。

　　无事出头不识羞周行七步逞风流云门一棒惊天地直至如今痛未休。

　　睹明星悟道。

　　天下独尊话已行言颠语倒可怜生雪山重睹明星后失却当年眼里睛。

　　拈花。

　　逢场作戏有来因做处分明见处亲迦叶欣然开正眼一番提起一番新。

　　殃崛救产。

　　殃崛救产快如风报语传言不废功谩说瞿昙行方便出窠玉兔本然空。

　　无梦无想如何是大用现前。

　　梦想俱无体用全团团明月水中天鸳鸯独立芦花岸孤雁双飞绕翠烟。

　　新妇骑驴阿家牵。

　　骑驴新妇阿家牵行到山穷水尽边南北东西无去处等闲摸者竹筋鞭。

　　末后句。

　　湘之南潭之北波澜声浩浩渔父休思索溪西鸡齐啼屋北鹿独宿。

　　盐官一日唤侍者将犀牛扇子来者云破也官云扇子既破还我犀牛儿来。

　　扇子随身不计年问来酬去绝言诠时人莫谓无踪迹浅角新蹄现大千。

　　云栖莲池大师因王侍郎问夜来床头老鼠唧唧说尽一部华严经莲云猫儿突出时如何王无语莲代云走却法师留下讲案。

　　鼷鼠三更转法轮乌圆　跳遁深村豁开露柱通身眼遍界难藏吼一声。

　　师姑元是女人作。

　　师姑元是女人做三世如来觑不破夜夜朝朝抱佛眠风流却向阿谁说。

　　婆子烧庵。

　　老婆一片热心肠放火烧庵别有长枯木寒岩光灿烂者僧逐出姓名扬。

　　前有刀兵后有猛虎左有水右有火如何是出身一路。

　　天堂蓦直去地狱要亲临十方俱坐断不辨是非门。

　　赵州问僧曾到此间么曰到州云吃茶去又问一僧曾到此间么云不曾到州云吃茶去院主问曰为甚么到也云吃茶不曾到也云吃茶州召院主主应诺州云吃茶去。

　　本色宗师一味禅不曾曾到尽悲怜和盘托出无人吃狼籍馨香满大千。

　　举古德云昨夜好风僧云昨夜好风德云吹折门前一株松僧云吹折门前一株松又见一僧云昨夜好风僧云甚么风德云吹折门前一株松僧云甚么松。

　　怒气冲天动地雷顺风吹了逆风吹团团荷叶凭空舞浴浪红菱尖似锥。

　　五台山秘魔岩和尚常持一木杈每见僧来礼拜即杈却颈曰那个魔魅教汝出家那个魔魅教汝行脚道得也杈下死道不得也杈下死速道速道学徒鲜有对者一日霍山通和尚访师才见不礼拜便撺入怀里师拊通背三下通起拍手曰师兄三千里外赚我来便回。

　　五台台上老魔军终▆持杈问别人魔子魔孙魔眷属相逢相见芥投针。

　　大慈寰中禅师上堂云山僧不解答话秪能识病时有僧出师便归方丈。

　　毒药醍醐作者知铜头铁额不无疑机先若具超方眼觌面亲呈已是迟。

　　古人云万法从心生诸缘惟性晓本无迷悟人只要今日了既无迷悟了个甚么。

　　兔角杖挑潭底月龟毛拂系岭头风一时抛向沧溟外撒手回途不见功。

　　赵州卧雪。

　　弄假成真博古今何须陆地别升沉从来末后无言说一字搜空万劫心。

　　百丈野狐。

　　前身后现几人知昧落淆讹已钝机堕脱从来无此事今朝更举惹人疑。

　　大颠摈首座。

　　海乾龙现爪时至涌金波春王行正令乾坤玉浪铺。

　　又

　　扶他未出葛藤时拨转乾坤向上机喜遇春风三月里鹧鸪啼在百花枝。

　　百丈开田。

　　惊天动地除荆棘掷地金声又一堆王令已行天下遍中原共亨太平时。

　　射虎。

　　将军射石虎弄巧传今古错认定盘星枉费千钧弩顶门着一箭何必多辛苦。

　　南泉斩猫。

　　信手拈来全杀活当机无语命难饶虽然不解翻腾去戴履回头亦是高。

　　灵云见桃花。

　　桃花灼灼报君知纵使无疑早已迟堪笑灵云无意志等闲失却眼中珠。

　　牛过窗棂。

　　一踏黉门开铁牛过棂来头头无挂碍拍拍舞三台。

　　悬崖撒手。

　　悬崖撒手便承当拄杖成龙岂覆藏更有冲天千尺浪禹门风急甚猖狂。

　　百尺竿头重进步。

　　百尺竿头重进步一条蓦直长安路到家不必询途程吃饭穿衣仍旧故。

　　兴化摈维那。

　　驱耕夺食有来由占断云山万壑秋鞭起铁牛犁皓月个中恩大实难酬。

　　百丈再参。

　　蓦然一喝天迸地裂装聋作哑应时及节。

　　德山托钵。

　　明头出兮暗头回惹得儿孙笑脸开父子蓦然齐看破灯笼露柱吼如雷。

　　龙潭吹灯。

　　纸灯灭处口难开旷劫无明当下灰明暗色空无隔碍一条白棒舞三台。

　　黄龙三关。

　　我手何似佛手不辨粗细好丑随缘接物利生惊起象龙哮吼。

　　我脚何似驴脚不被毗尼缠缚举步踏杀众生瞎汉不妨疑着。

　　人人有个生缘纵横自在安然日用光明历历饥时吃饭倦眠。

　　万法归一。

　　五百东来五百西一枝高出众枝低自从猿鹤归来后野鸟山鸡不敢啼。

　　一归何处。

　　万法明明说向伊霜风凛凛水生皮团团红日当空照隔岸渔翁坐钓矶。

　　云林和尚小参云一人办道忙杀伽蓝云林八百禅和因甚日日绝粮还是伽蓝不灵还是人不办道。

　　几百禅和住此山阿谁不透祖师关莫道伽蓝不灵验日日绝粮顿顿餐。

　　又举大事未明如丧考妣大事已明如丧考妣因甚不见有一人哀戚者。

　　昨夜三更月到窗晓来雪上又加霜明明一片清平地何事将军急着慌。

　　又举青林和尚凡僧参见先担柴三转方乃入堂还是教伊出坡还是别有方便。

　　不是担柴不是禅法王法令验愚贤人天榜样明今古看破青林直甚钱。

　　大随庵侧有龟僧问一切众生皮裹骨者个众生骨裹皮师拈草鞋覆龟背上僧无语。

　　骨生肉外外生皮六合乾坤陆地移一只草鞋轻覆却青天白日黑迷迷。

　　高峰垂问六则。

　　大彻底人本脱生死因甚命根不断。

　　大彻不大彻焰里寒冰结冻杀天下人通身冷似铁。

　　佛祖公案本是一个道理因甚明与不明。

　　明与不明罗什吞针志公啖鸽少遇知音。

　　大修行人当遵佛行因甚不守毗尼。

　　佛行毗尼本自遵现成草料满乾坤云门胡饼如天大不构师僧一口吞。

　　杲日当空无所不照因甚被片云遮却。

　　杲日当空无不照白云一片呈巧妙乘风布雨等寻常本体太清仍皎皎。

　　曹山三堕。

　　走遍天涯海角头背驼星月望江游归来踏断曹溪路超出人间第一流。

　　吃油糍。

　　吃些油糍饱天明不觉晓说向侍者知庄主添烦恼。

　　临济三顿。

　　棒下叮咛闪电机梧桐风埽凤离栖大愚一拶翻身转当下还拳捋虎须。

　　庭前柏树子。

　　祖师柏子应时机惹得儿孙说是非脱壳灵龟不费力可怜钝鸟逆风飞。

　　万缘放下。

　　吹毛举起命如丝斩断尘劳用几时大事未明须急急万缘放下莫迟迟。

　　彻底掀翻是与非三山四海总忘机万缘放下无寻处石女溪边把手归。

　　才入灵山选佛场万缘放下即家乡默然忘却来时路不是愁人也断肠。

　　肇法师云天地与我同根万物与一体。

　　虚虚实实任君猜根叶何曾有一枚意气不从天外得金乌夜半照苍苔。

　　维摩经三十二菩萨各说不二法门文殊云我于一切法无言无说无示无识离诸问答是为菩萨入不二法门殊又问维摩摩默然殊叹曰乃至无有语言文字是真入不二法门时与此众中五千菩萨皆入不二法门得无生忍。

　　法门无二何劳讲此处无金三十两不是维摩行正令瞎驴成队觜疯痒。

　　岩头撑船。

　　江心独立露堂堂广渡群迷上铁航舞掉呈桡称好手老婆不是假颠狂。

　　曹山因僧问雪覆千山为甚孤峰不白师曰须知有异中异曰如何是异中异师曰不堕众山色。

　　雪覆千山水满溪孤峰初夜月峨眉清虚鸟道潜踪迹那畔风光几个知。

　　栽松次同参问大地无寸土松向甚么处栽答云高着眼。

　　磐陀石上栽松树不假阳春岁岁奇大地原来无寸土即今何处着阇黎。

　　观音菩萨将钱买胡饼放下手却是个馒头。

　　胡饼馒头袖里蒸惯将黑豆换珠珍相看会是瑶台夜斜掩重门谁识真。

　　法眼益和尚因僧问声色二字如何透得师召大众曰诸上座且道者僧还透得也未若会得者僧问处透声色也不难。

　　声色殷勤问主人南山骤雨北山云等闲识得东风面万紫千红总是春。

　　疏山匡仁禅师问大沩有句无句如藤倚树树倒藤枯句归何处沩放下泥盘呵呵大笑师曰某甲三千里来特为此事何得相弄沩曰向后独眼龙为子点破后举前话问明招招曰却使沩山笑转新师于言下大悟。

　　树倒藤枯问若何泥盘放下绝淆讹独龙点破其中旨始觉从前错路多。

　　临济凡见僧入门便喝。

　　骤雨空中霹雳声乱云堆里木人惊红光闪烁随收去电后风轻海岳清。

　　百丈因僧问如何是奇特事丈云独坐大雄峰僧便礼拜丈便打。

　　象王独坐大雄峰拟犯吹毛更不容狮子窟中无异兽千妖百怪尽潜踪。

　　临济上堂次两堂首座相见同时下喝僧问师还有宾主也无师曰宾主历然师召众曰要会临济宾主句问取中二首座。

　　两个泥牛气不和倾肠倒腹吼山坡宗师愍物分缁素临济纲宗有几多。

　　沩山示众曰老僧百年后向山下作一头水牯牛左胁书五字曰沩山僧某甲此时唤作沩山僧又是水牯牛唤作水牯牛又是沩山僧唤作甚么即得仰山出礼拜而退。

　　堪笑沩山老牯牛争名夺利在阎浮强中自有强中手一拜当阳万事休。

　　五祖弘忍大师前身在靳州西山栽松遇四祖告曰吾欲传法与汝汝已年迈汝若再来吾尚迟汝师诺遂往周氏家女托生因抛浊港中神物护持至七岁为童子四祖一日往黄梅县逢一小儿骨相奇秀乃问曰子何姓曰姓即奇非常姓祖曰是何姓曰是佛性祖曰汝无性耶曰性空故祖默识其法器即俾侍左右后令出家付衣法居黄梅东山。

　　钝鸟移巢脱壳龟阎浮卖弄几多回舍身受法传心印莫是遭他授记来。

　　德山小参示众曰今夜不答话问话者三十棒时有僧出礼拜师便打曰某甲话也未问和尚因甚么打某师曰汝是甚么处人曰新罗人师曰未跨船舷好与三十棒。

　　即言说兮离言说祖印高悬挥巨阙触着轻轻裂脑门至今遍地流红血。

　　德山凡见僧入门便棒。

　　入门便棒烟尘埽荡日午三更星稀月朗。

　　东寺问仰山甚处人山曰广南人师曰我闻广南有镇海明珠是否曰是师曰此珠如何曰白月即隐黑月即现师曰将得来否曰将得来师曰何不呈似老僧曰某甲昨到沩山被索此珠直得无言可对无理可伸师曰真狮子儿善能哮吼。

　　明珠镇海自承当白月收藏黑月光无言可对全体露狮儿哮吼不寻常。

　　僧问如何是曹源一滴。

　　真源一滴本无多狼籍溪声挂薜萝识得千江非二月碧潭皎皎浸山河。

　　世尊因五通仙人问云佛有六通我有五通如何是那一通世尊召仙人仙人应诺世尊白那一通你问我。

　　问佛仙人那一通倒插杨柳顺插松红桃片片如红雨狼籍馨香在梦中。

　　善财采药。

　　野草闲花遍界青当阳拈出法非轻膏肓有病来医者杀活临时不顺情。

　　僧问玄沙如何是清净法身沙曰脓滴滴的。

　　滴滴通身是烂脓盐瓶出水又生虫铜壶漏永何时歇清净还归大海中。

　　洞山麻三斤。

　　指麻随问说三斤分付行家直几文酬价不成无处卖争长道短乱纷纷。

　　临济后居大名府兴化寺东堂咸通八年丁亥四月十日将示灭说传法偈曰沿流不止问如何真照无边说似他离相离名人不禀吹毛用了急须磨复谓众曰吾灭后不得灭却吾正法眼藏三圣出曰怎敢灭却和尚正法眼藏师曰已后有人问你向他道甚么圣便喝师曰谁知吾正法眼藏向者瞎驴边灭却。

　　父子叮咛叹别离瞎驴灭却绝狐疑玄关倒锁人难见九曲珠通暗里移。

　　赵州勘二庵主。

　　动地惊天事稀奇呼神唤鬼惹人悲千邦万国吾王化斩将封侯陷虎机。

　　青原因僧问如何是佛法大意原云庐陵米作么价。

　　僧问青原原问僧庐陵米价作么生太平天子寰中敕塞外将军绝信音。

　　唤作竹篦子则触不唤作竹篦子则皆毕竟唤作甚么。

　　触则难容背则非谁人道得两无疑知音不必频频举八面风生大展眉。

　　六祖风幡。

　　风幡争斗夺输赢自有傍人抱不平意气不从心外得碧潭才动水生纹。

　　临济访平田于路见一嫂使牛师问嫂平田路向什么处去嫂将牛打云者畜生诸处走到者里不知路师曰我问平田路向甚么处去嫂云者畜生养来五载尚使不得师云欲观前人先观所使便有抽钉拔楔之意。

　　郁郁青青问路头闲花野草惹人愁麒麟唤作生无底转语轻酬驾嬴牛。

　　赵州因僧问万法归一一归何处师曰老僧在青州作得一领布衫重七斤。

　　衫子当阳示七斤拈来万法更鲜新和泥合水无人识洗到驴年也不清。

　　赵州因僧问某甲乍入丛林乞师指示师曰吃粥了也未曰吃粥了也师曰洗钵盂去僧忽然省悟。

　　志气冲天乍入山一言透过上头关钵盂荡出虚空界本地风光自往还。

　　有雪窦化主省宗问兴教坦诸佛未出世人人辽天出世后为甚么杳无消息教云鸡足峰前风悄然宗曰未在更道教云大雪满长安宗曰谁人知此意令吾忆南泉拂袖归众更不礼拜教云新兴教今日失利便归方丈令人请宗至室教云适来错抵一转语人天众前何不礼拜盖覆却宗曰大丈夫膝下有黄金怎肯礼拜无眼长老教云我别有语在宗乃理前语至朱在更道处教曰我有三十棒寄打雪窦宗便礼拜。

　　两刃交锋断不饶锋前电后逞英豪三十乌藤相寄处杀人更有活人刀。

　　梁王问达磨如何是圣谛第一义。

　　廓然无圣真消息一句了然超百亿莫谓梁玉不丈夫释迦弥勒难相识。

　　云盖僧化瓦。

　　瓦盖云遮不教多霖霖法雨满山河重重殿阁金风露布地金砖选佛窠。

　　赵州看台山婆子。

　　显赫宗风老赵州丛林万古立宗猷台山觑破狼烟息何必儿孙动地愁。

　　举圆照本禅师问义天僧曰华严经三身佛报身说耶化身说耶法身说耶义曰法身说师曰遍周沙界当时听众何如蹲立义茫然无对。

　　花果同时岂偶然红炉鞴里结红莲根源充满乾坤外一句迥超万象前。

　　沩山摘茶。

　　龙吟雾起别机亲虎啸风生亘古今玉转珠回呈体用丝来线去暗抽身。

　　香岩上树。

　　好把根源认得真羚羊挂角已相亲虎头树下回言问只得欣欣笑一声。

　　口咬枯枝不踏攀如何透得祖师关知音说与知音听不是知音莫与谈。

　　声色外一句。

　　柳绿桃红黄鸟啼云收雨霁照寰熙当阳觌面都拈了孟八郎君知不知。

　　忠国师勘验大耳三藏。

　　大耳通身本现前国师平地起狼烟南北东西尽敌处个中谁识太平年。

　　雪峰因三圣问透网金鳞以何为食师曰待汝出网来向汝道圣曰一千五百善知识话头也不识师曰老僧住持事繁。

　　白浪滔天艇自开丝纶轻举上钩来金鳞透网冲天起得意渔翁转钓台。

　　雪峰鳌山成道。

　　心头未稳话头亲举似师兄当面嗔两次三番都铲却从今流出自家珍。

　　疏山寿塔。

　　使尽三文无价珍一番拈出一番新放光古佛重注脚堕落眉须绝点尘。

　　寻牛。

　　深山旷野用心多鸟道行行事若何紧俏草鞋勤进步抬眸又见白云过。

　　见迹。

　　枯木岩前路百条独行无语意何超倏尔长空云散尽留得参天角影高。

　　见牛。

　　独立岩前　一声万机消尽不容情峥嵘头角分明露任是丹青画不成。

　　得牛。

　　荒丘蓦地忽相逢信手牵来不放松　跳狂心还不歇一回入手且从容。

　　牧牛。

　　连朝随看不相离芳草岩中适性宜满目林泉凭受用饥餐渴饮复何疑。

　　骑牛。

　　溪边石立觉堪骑短笛频吹绿草时燕语声从天外落直身高跨乐无私。

　　忘牛。

　　全体清闲不冗求从今坐断碧峰头青山绿水依然在寂寞无形不用收。

　　双忘。

　　彻底掀翻是与非三山四海共忘机干戈不动常安乐谩说当年小室惟。

　　还源。

　　虎伏岩隈鱼跃渊寒梅带雪弄轻烟而今春色从天降堪笑当年孟浩然。

　　垂手。

　　总教田地不荒芜且将蜜枣换葫芦垂手应怜门外汉半钩新月落江湖。

　　南阳忠国师因化缘将毕乃辞唐代宗帝曰师灭度后弟子将何所托师曰告檀越造取一所无缝塔曰就师请取塔样师良久曰会么曰不会师曰贫道去后有侍者应真却知此事师迁化后帝诏应真问此意如何真述偈湘之南潭之北中有黄金充一国无影树下合同船琉璃殿上无知识。

　　化缘既毕又贪嗔欲化君王无价珍塔样撑天无缝罅总教立地作黄金。

　　斗南暐禅师语录卷之中终
嘉兴大藏经　斗南暐禅师语录


　　斗南暐禅师语录卷之下

　　侍者法权记录

　　偈

　　眼耳鼻舌身意(六首)

昼夜交辉朗太虚明如日月照无私瞎驴灭却年前事宇宙茫茫几个知

四维上下悉皆闻一击忘知丧胆魂霹雳声中消息尽从斯塞断是非门

面门独露一孤峰玉洞无私两道通臭去香来瞒不得但将矢橛振宗风

铜唇铁舌解谈空遍覆三千不记功七七九年无一字至今狼籍海龙宫

烟霞洞里陪鸡犬荆棘林中作主人长卧白云间作梦驴胎马腹亿分身

癞马枯椿事莫期瞻之前后播枪旗太平本是将军定倒弄横拈任意骑

　　四威仪

山中行花鸟无心自作吟相识知音天下少三生石上旧时人

山中住挂角羚羊无影树白日木鸡醒醒啼金乌下兔追风去

山中坐慈愍利名人两个但把红尘早脱身莫嫌老衲袈裟破

山中卧流水溪边几梦过石洞草深常入定翻身忘却来时路

　　题石女夫人

此女从来不嫁君如何唤作石夫人梳妆月镜星帘下赤体穿衣挂白云

　　题淡和尚

者个和尚千了百当佛法世法双收双放笔走龙蛇真个人天榜样

　　室中礼忏有感

谩说微尘劫数多生前培植苦娑婆要知末后真消息彼岸何曾隔海波

　　采柏子

开花结子正初冬采落银花露雪容粉骨碎身输敌手从教光夺日头红

　　老僧崖

圆颅方服僧仪全何代游来住此巅一念不生浑是定逢人不解口谈禅

　　诵经

胸襟流出舌尖头得意忘言不外求四十九年无一字瞿昙有口也难酬

　　示僧

但遇明师是胜缘何须特地远追攀但能直下翻身去烦恼菩提一体圆

　　看花

一园红白应时开风拂清香扑鼻来几度倚栏频玩处月明帘影共徘徊

　　劝母念佛

子欲归家有一言菩提不退好心田但能识破多生梦佛母从登上品莲

　　考工

一粒金丸永不离今朝举起更无疑几回炉内翻筋斗者个何曾有是非

　　示沙弥

沙弥来请法与他一耳掴若向掌上会天长并地阔

　　月下偶成

终日群居别有天随缘任运自安然个中消息谁能识明月当空不露言

　　夜闻板声

空谷传声响似雷更深更下一楗椎虚堂寂静无人到独许天心皓月来

　　飞来峰

生成体段巧玲珑特地飞来显妙容顶上莲花藏日月周围千佛绕灵峰

　　参云林和尚

水涨船高风又来扬帆架橹出天台梢公力勇船头硬撞倒云林老古锥

　　步玉开师原韵

碧玉初开漫露踪粗雕细琢欲成功本来妙体如明得规矩方圆任变通

　　打碎钟子

拶碎虚空　一声当阳拔出眼中钉通身白汗青天雨杲日重消火里冰

　　示透宗还豫章

学道先须透此宗叮咛此去悟心空忽然吸尽西江水长舌原来在口中

　　除夕

东村王老夜烧钱现出红炉火里莲历劫坦然无变色大家齐唱太平年

　　拄杖

秘密深藏万八峰龙天推出振宗风拈来插向沧溟外扫尽妖狐信不通

　　爆竹

亲遭毒手几多回轻易人前口不开时节到来全体用迸山倒岳发寒灰

　　赠闻旨道兄

洞彻无生倒命根一闻千悟是奇入从今更不疑他物满腹丝纶别有文

　　赠树文道兄

钟山分袂各东西落叶残红恨别离肠断三更心粉碎不知何日又逢师

　　树文兄留别

锡共钟山寺相谈百日期与君分袂去回首意难离

　　茶钟堕地不碎

掷地金声吃一惊一番提起一番新当阳扑出无人识固有天然不坏身

　　和树文兄原韵

紫金城畔紫金峰过出人间事不同灵鹫俨然无二处今朝重振旧家风

　　赠香谷师

佛法无多识者稀奔南走北枉呈机直饶熟读三千卷荡子归家失路迷

　　化木鱼偈

金光烁烁口微开触着轰轰动地雷一遇知音出只手大家齐唱法王来

　　赠微笑轩行实贤弟

微笑轩中一作家金襕传后隐光华他时格外寻知己拈起灵山不老花

　　赠妙有关主法师

向上圆关不外通经行坐卧任从容时将一滴曹溪水遍洒天台万八峰

　　化斋

初秋夏末到东瓯接待无粮不自由云水都来要饭吃我今权作老金牛

　　别飞泉法师

作偈吟诗话旧交奇言妙句意何超挥毫写出当年事竹榻篷窗共一宵

　　　　　　其二

此际重逢话夙缘溪边分袂水涓涓九秋暂别他山去万里瞻风望月圆

　　赠愚若兄掩关

大海潮声日夜喧阿兄求静隐松源寂然不动无边际佛祖难窥第一关

　　为新大德开淡斋

留情淡处律精严清白甘泉涌舌尖嚼碎茎齑明底事诸方五味不须参

　　赠玉轮朱居士诵经

佛法无多说向君持经展卷过平生有时　地一声去三世如来把手行

　　赠朱居士游山

太平何事赖人修突兀名区任意游南北东西无阻碍回途须用自甘休

　　赠奉先顾居士

世事人情懒去亲闲房静坐乐天真四恩总报无多子宇宙茫茫见一人

　　赠孟入陈居士参禅

道义相交不倦谈西来祖意好追参要知向上超玄路剔起眉毛脑后看

　　步注居士原韵

玉堂光灿透玄微霹雳声中不动衣堪笑时人犹不觉谁知目下自生机

　　示分唇海沙弥

弥勒口开有甚奇不如者个小沙弥逢人懒说西来意笑破口门两片皮

　　搬砖偶成

抛砖引玉上虚堂凛凛威风不可当万象森罗齐举手一家有事百家忙

　　水笕

万法囊藏在腹中吞而复吐养蛟龙光吞日月乾坤大一派曹源正脉通

　　游虎丘口占

虎丘山上白云家客到浓煎谷雨茶顽石心空能点首时人徒看眼前花

　　灯下偶成

黄金出汁苦心知费尽钳锤照用时古佛燃灯光世界至今者点不曾移

　　石柱峰

拄地撑天玉柱峰龙门倒插半空中清溪落落冲潮去隔岸骚人信未通

　　登月台观瀑

瀑布翻空何处来惊天动地吼如雷远观一片银山壁近视珍珠洒月台

　　坐禅

磨裆擦裤几多年丧尽身心不会禅再上蒲团间作梦何须特地起狼烟

　　舟中阻风作以慰众

扁舟荡漾泊琳宫暂尔苍天鼓逆风自是观音舒法力管教巽女转神通一寻柔橹浮沧海三道轻帆挂碧空千步银沙亲玉趾金仙洞里见慈容

　　赠道原法师

道在中原不变迁包含万象利人天喜君广有超方作妙喻微言满大千

　　搬瓦

握土成金上法堂狮儿齐立几何行争先头角翻空舞古殿重增旧日光

　　慕得然道兄善书画偶成

作略君家得自然笔尖才动化三千丹青点破澄潭月铁砚磨开长夜天

　　佛事

　　地藏开光

　　九华峰顶现金身何似庄严色相新者里一毫能着眼放光无处不称尊。

　　弥勒安位

　　理法界不动纤尘事法界纵横自在理事无碍法界重重殿阁峥嵘处处应身化现布袋打开珠回玉转信手拈来点铁成金三贤十圣情与无情从地涌出不令而行以拂子打○相云过现未来总不曾离却者里又不曾住却者里大众且道毕竟在甚么处击香几云相逢拍掌呵呵笑天上人间得自由。

　　韦驮安位

　　喝一喝云虚空震动大地辉腾法不孤起令不虚行顶天立地护国安民威灵显赫古刹重兴正当恁么时一句作么生殿阁峥嵘新气象金汤卫护旧家风。

　　募天王殿进关

　　未游华藏界先入蜗牛角佛眼觑不破千圣难模索者个大愚人无参亦无学忽起佛法见将错与就错等个人儿来梵刹兴工作即今事若何放下旧蒲团高挂钵囊着。

　　挂梆板

　　师拈槌云鸿鸣轻击天呼地应金牛吃饭来赵州洗钵去施者受者果因不昧众中若有弥勒肚皮维摩手段可使斗金日费饥餐饱睡设若五观未明者里切须仔细击梆板云咦。

　　出关

　　闭户无求活埋此处眨眼三年须臾便过乞我一文功成德聚施者受者必获如意且道以何为验蓦指柜云此处无金三十两。

　　剃度师示寂拈香

　　化身应世唯我本师方外域中化导靡穷某蒙剃度拔济恩崇思悟别传于焉西东只期大树长作帡幪讵料涅槃觌面难逢虽无生灭宁不怆伤音容永隔舍利流光山高水深夕瞻朝望谨具杯茗匍匐登堂师其来格鉴此瓣香。

　　为母疾割股焚香

　　肉随刀转血泻泉流拆肉还母恩大难酬信手拈来旃檀一片热向炉中诸佛证鉴然虽如是全身现出寻常事忉利天宫去复回。

　　　　　　复然顶

　　祈母患愈烧身烧臂直下忘躯顶　着地。

　　为火头僧举火

　　昔日烧火今被火烧烈焰光中任运逍遥且道功圆行满事作么生高声云放下着。

　　　　　　入塔

　　威音那畔任意纵横大开门户全身直入下灵骨云欲识安身立命处会取当阳霹雳声鸣指一下。

　　为松崖禅人举火

　　重阳九月里金风遍界吹未晓登高去天明拂袖归泥牛吼水面海底火星飞无根松树砍将来置向红炉烧死灰。

　　为无碍禅人举火

　　透过金刚圈吞却栗棘蓬通身显妙用踏破太虚空掷下火炬云日轮不觉沉西去随身干木彻天红。

　　为雪松沙弥入塔

　　冬至月中日风夜风沙飞石走吹倒雪松且道叶落归根事作么生近水楼台先得月向阳花木早逢春。

　　为园头一念举火

　　昔年空手把锄头今日步行骑水牛撒手到家情念尽更无一物可存留虽然如是且道即今事作么生撺火炬云识得衣中宝翻身迸火星。

　　为梵音洞佛子舍身举火

　　清净法身求善因圆满报身招恶果百亿化身现虚空粉骨碎身超佛祖举火炬云还见观音大士么劫火洞然毫末尽顶门突露一轮红。

　　为莲彰禅师起龛

　　铁壁银山万丈深上天无路地无门从斯透过玄关去天空海阔任纵横。

　　　　　　举火

　　昨夜一阵毗岚风吹倒门前一株松直至树倒藤枯后更有莲花火里红以火炬打○相云还见么剔起眉毛脑后看。

　　　　　　入塔

　　举灵骨云只者个不在内不在外不在中间且道在甚么处良久云直下分明说向伊朔风凛凛雨声微莲洋浪涌金沙岸斗转星移月映溪正当恁么时藏踪隐迹又作么生即今放下黄金骨切莫分身两处看。

　　为灵隐禅人起龛

　　出入分明不尔欺个中何更有狐疑但能觑见来时路踏过毗卢任所之。

　　　　　　举火

　　闪烁灵光透上头即今毫发不容留眼睛突出虚空笑焰里翻身辊火毬。

　　　　　　入塔

　　鸣指一下云空谷传声乾坤震应灵光隐隐却是如来真性即今粉骨碎身且向甚处立命者里欲住便住当定即定塞破牢关听吾号令复鸣一下。

　　为石元禅人起龛

　　古人休去歇去冷啾啾去一条白练去古庙香炉去一念万年去者汉毕竟向甚么处去顾视左右云大家送出去。

　　　　　　举火

　　一向阶前洒埽献花供水忽尔露布踏翻切忌见神见鬼举火炬云烈焰光中荐取本踪。

　　　　　　入塔

　　风和日暖桃红李白趁此水涨船高休待潮落石出正恁么时乐业成家承谁恩力咄船到桥门自然直便下骨。

　　为云水僧起龛

　　游遍天涯孤峰独宿踏倒须弥山忘却来时路举数珠云若向者里见得无来无去无迷无悟其或未然雨后苔青急须走过。

　　　　　　举火

　　举火炬云咄咄水朝东星拱北桃自红柳自绿鱼化龙笋成竹泥牛撞入海山前鹿独宿急荐主人翁烧却娘生屋。

　　为患毒僧入塔

　　清净本然异类之质臭气冲天烂脓滴滴撞着无情汉子抛向红炉蒸炙镕作一袋真金果然好个消息趁此户牖大开透过铜墙铁壁。

　　为雪如禅人入塔

　　咄哉雪如吾今问渠本来何面目将甚作真如举骨衬云言下知端的放下便安居。

　　为李氏道人举火

　　幻寄东瓯六十余秋离乡别井昨寓明州大士亲见到岸忘舟下火云者段光明无间断满船空戴月明归。

　　为性空上座入塔

　　赤日当空照大千性空空尽体超然悠悠莫论途中事且入浮屠仔细看。

　　为无碍禅人入塔

　　咄禅不须参教不须看百年三万六千朝返覆元来是者汉举灵骨云还会么掷地金声有眼者见正恁么时符到令行又作么生夹路桃花风雨后马蹄何处避残红。

　　为道林上座起龛

　　者个师僧常演妙音撒手归家撩起便行向上一路又作么生喝一喝云蓦直去。

　　为彻凡禅师起龛

　　死中得活活中死去涅槃堂前岂容久住符到奉行路在甚处以手指云这里去。

　　为戒全禅师封龛

　　门门非别门户户还自户识得个中人大虫原是虎不须露爪牙虚空加封锁。

　　　　　　起龛

　　指龛云从来寸步不曾离此日当阳说向伊昨夜禅那无影树秋风飒飒落寒枝时至归根留不住铁牛无脚逐云飞击龛云起。

　　　　　　举火

　　戒全全戒定纲宗振起禅那正脉通长啸一声消息尽得处何须更费工昔年换个破灯盏掷下炉中彻底红大地秋光都漏泄落霞孤鹜听西东遂下火。

　　为火头道士起龛

　　方外得得来聚会学无为才到选佛场瞥然即便归心空何处去及第更由谁喝一喝云看脚下。

　　　　　　举火

　　今朝六月七道人着气急杲日正当空大千红焰逼流出汞中金工夫多狼籍阿呵呵识不识薰风自南来为汝通消息遂下火。

　　为秋月禅人起龛

　　来时头戴中秋月慧鉴胸藏不夜天海外欲行无异路最初一步更为先。

　　　　　　举火

　　生在金陵死在者里倒断命根无嗔无喜迥脱根尘投大火聚烈焰光中切须荐取。

　　斗南暐禅师语录卷之下终
