嘉兴大藏经　元洁莹禅师语录


　　元洁莹禅师语录目录卷第一住洪都宁州古洞山阿耨禅寺语录住楚蒲圻玉崖山上方禅寺语录卷第二住浙江湖州弁山龙华禅寺语录住江南广陵平山栖灵禅寺语录卷第三住洪都宁州云岩无住禅寺语录卷第四住沣州药山慈云禅寺语录复住宁州云岩无住禅寺语录卷第五住越州云门显圣禅寺语录住台州天台护国禅寺语录卷第六示众小参卷第七普说垂语代语机缘卷第八拈古颂古卷第九代古法语示语佛事卷第十像赞行状塔铭

　　元洁莹禅师语录目录终

　　元洁莹禅师语录卷第一

　　嗣法门人智祥编

　　上堂

　　住洪都宁州古洞山阿耨禅寺

　　顺治癸巳仲秋师受州主张公暨属郡众护法请于本州云岩禅寺开法。

　　上堂拈香祝　圣毕乃曰威音那畔一句圆该全体现前纤尘不立直得净裸裸无缝罅赤洒洒绝周遮世尊以此拈花迦叶以此微笑达磨以此西来六祖以此传衣青原以此圣谛不为石头以此鈯斧居曰药山以此长啸千里本寺堂上无住晟祖以此宝镜弘开乃谓背触俱非如大火聚迨至八百余载道远人荒幸遇州主张公藉此一段奇缘康济兆民不资余力今请山僧升座举扬使未见者见未闻者闻未信者信未证者证挽古风于既坠回佛日于缘生即此便见伏中宝藏全彰衣里明珠显现既然如是因甚又道百姓日用而不知聻不见此山真面目都缘身在此山中。

　　云岩七堂洎诸山耆宿请上堂十二年来未出山了无消息到人间相逢尽扣拈花旨未委何人解破颜左右顾视曰便恁么委去犹较些子更若播两片皮未免钝置诸公去也便下座。

　　大镬成请上堂竖拂子曰大众你看拂子一时现出相好光明威德殊胜不离本际度四十二恒河沙佛土置众香国于新丰以诸如来大悲所熏甘露法味所食之余供养过现未来而作佛事令其食者不乐小乘得弘大道未入正位者得入正位已入正位者得心解脱已发大乘意者得无生忍得无生忍者至一生补处各各随其根性皆得饶益秪今叶耀寰开镬修供又且如何称扬合掌曰端坐受供养施主常安乐僧问黄阁帘垂鸡鸣子夜庭前走紫罗帐合珍珠暗撒是谁知师曰方外不许论量。

　　结制上堂惺惺的若教蒙懂鉴水无龙隐懵懂的若教惺惺枯木有花开更若示机立境举古验今正是簸土扬尘抛沙撒粪特达汉一踏踏翻那讨许多波吒还有断得底么不住旧时无向背外寻知识总非真。

　　冬节上堂心不是佛智不是道衲僧顶门别有一窍喝一喝曰夜来霜气重偏发一枝花。

　　上堂举一不得举二放过一着落在第二喝一喝曰会么落二落三了也便下座。

　　冰谷阇黎请上堂一毫头上覆乾坤百亿须弥海岳浑迸出些儿无碍力人间天上独称尊玄中不失偏处不逢举眼尽是儿孙事祖父从来不出门。

　　腊八解制上堂释迦老子未上雪山人人鼻孔撩天刚谓夜睹明星悟道个个眼光擢地后代儿孙根性狭劣只管长期短期大似渴鹿逐阳焰结制解制无异痴猿捕水月秪如不涉迷悟生死觌面一机分付阿谁待汝心肯处即是运通时。

　　宋侍御诞辰请上堂空劫威音外尘尘无向背壶天不夜时刹刹露全机全机露也万象不能掩其辉向背忘也千灵无以匿其耀直得举足下足无非本地风光居尘出尘不同万物流转一花一香庄严实际一礼一忏回向真如秪如转功就位一句又作么生良久曰无限风光大地春。

　　周居士忏罪请上堂煦日辉辉烁破千重障翳和风荡荡吹开百劫花心直得岩树庭莎挺无边妙相泥团土块发一切智光且道是何人分上事周公栗仲身处名门不染世乐兹因足病谨请升座举扬般若以消宿障昔有居士身缠风恙乞二祖忏罪祖曰将罪来与汝忏士良久推其罪性不在内外中间如其心然佛法无二乃对曰觅罪性了不可得祖曰与汝忏罪竟山僧亦有个古方任他宿障业障报障无不灵验卓拂曰过去业无定相不可得现在业无住相不可得未来业无至相不可得既总不得脱体无依一句又作么生竖拂曰花街柳巷无相识始见从前绝学人。

　　佛诞上堂呈拄杖曰离言离相明明声色难该绝圣绝凡历历覆藏不可于此会得念念释迦出世尘尘弥勒下生直得天雨四花地摇六震又岂特九龙吐水沐金躯优昙现作狮子吼秪如因斋庆赞一句又作么生云出远峰山积翠月临幽涧水怀胎须弥顶上无根树不待春风已尽开僧问如何是诞生王子师曰横身当宇宙曰如何是朝生王子师曰化外有权衡曰如何是末生王子师曰声名清四海曰如何是化生王子师曰运用莫知名曰如何是内生王子师曰天下人瞻仰曰五位王子蒙师指不立功勋又若何师曰石女不梳籹。

　　受楚蒲请上堂拈疏曰一向天不收地不管且道者个从甚处得来维那试剖露看宣疏讫师乃竖拄杖曰宽廓非外十方刹海冷沉沉寂寥非内无尽浮幢光灼灼出也片云现于太虚住也孤鹤翘于松顶今乃蒲圻诸护法书币远临既尔再四推免不下岂可更饰裒辞且直下承当普应群机一句又如何举似卓杖曰是处是慈氏无门无善财。

　　结制上堂扬眉瞬目谩自周遮觌体当阳出众相见僧问琉璃殿冷即不问如何是明月帘垂师曰百岁老人不展眉曰今朝结制还许学人搬柴运水否师曰头头无向背何更觅踪由乃曰天无四壁地绝长垠以拂子画○曰也出者个不得天地既出者个不得则森罗万象情与无情亦出不得乃至天人圣凡无有能出此者非但凡圣即○者个亦出○者个不得何也待伊触破乾坤眼剔起眉毛脑后看。

　　上堂刹尘心数一串穿却雕沙无镂玉之功无量殊胜一槌打就结草乖道人之意破沙盆七平八满残羹馊饭得人憎三脚驴竖抹横该明眼衲僧真笑具毕竟如何莫将闲学解埋没祖师心。

　　冬至上堂适来不见启请突教特地升堂大众济济簇簇嬴得一肚渺茫佛法了无文义那堪好肉剜疮露柱灯笼啾啾唧唧时常接觜泥团土块应时应节动地放光顶门重着楔一线已添长。

　　上堂二由一有一亦莫守一心不生万法无咎蓦拈拄杖曰三祖大师来也以无缘三昧一行三昧智印三昧将须弥移置芥子孔见诸人不会化作奋迅三昧走入露柱里去也卓拄杖下座。

　　解制上堂头头解脱本天真物物威音劫外春法法诞生王子父尘尘无位好真人举拂子曰见说生根了也且道诞生王子父与无位真人是一是二于此明得则释迦打失眼睛一切有心齐成佛道稍涉见闻未免郢书燕说去也以拂子击香台下座。

　　蒙山以默禅德请上堂酷暑炎空人间若甑新丰坐禅蒙山打供无阴阳地放旷逍遥绝思惟处浑忘渗漏说佛说祖眼里添沙举古举今钵盂安柄且作么生是不涉夤缘一句火云腾碧汉朱夏已方深。

　　大士开光上堂换却旧时面貌特地光新瞥然今日辉煌无边瑞彩耳中见得尘尘皆是正法明眼里闻来刹刹无非观自在圆通门大启法界绝遮拦善财参遍面面无私龙女宝珠时时突现既然如是为什么今日重新特地以拂子点曰从教心眼洞然开普应群生机合感。

　　伽蓝开光上堂肘后符摧邪辅正也是者段光明顶门眼洞彻十方也是者段光明在灵山亲闻正法承记承嘱者段光明初不曾增在东土遍镇丛林为瑞为祥者段光明亦不曾减因甚更要山僧于斯开显以拂子向空点两点曰虽然本具光明藏往古来今不自彰。

　　结制上堂横按拄杖曰十方智者皆入此宗直得山河大地明暗色空情与无情无一丝毫漏逗最初威音末后楼至欢喜无量彼我浑融与诸人同行同坐同起同止汝若未委山僧借伊鼻孔出气去也卓杖曰参禅力敌大英雄莫坐明明白白中提起金刚般若利好教血溅梵天红。

　　上堂僧问不立正遍堂不居狮子位此人还有施设也无师曰发长不剪曰恁么则新丰一滴水倒岳与人看师曰构不着乃曰风生大野木落空山霜花绣锦水面添章长连床上汉念念绝攀缘举足下足鸟道无殊古木阶前人心心证寂灭坐卧经行莫非玄路正恁么时者一着落在甚么处任从沧海变终不与君通。

　　上堂红日阶前冷霜风漏夜寒冻得乌龟成鳖粉碎大地泥团拈拄杖曰只有拄杖子天不谙地不晓也不管寒山睡重也不管断臂安心挈挈波波乌乌律律提起也天魔胆落放下也帝释魂惊且道具何三昧如是自在聻十二时中不知处通身都是黑漫漫。

　　解制上堂九旬禁制绝安排优钵罗花不易栽今日顶门放一线一尘一刹一花开果能于此见处精明闻处透脱擎方外乾坤于一尘中驭掌中日月于大千界内城市深山逍遥无碍水边林下长养圣胎秪如不涉结解一句又如何举扬多谢蒲圻费居士不惮关山送供来。

　　四旬众请上堂僧问如何是家里事师曰不许外人知曰如何是日用事师曰触着磕着曰如何是动中静师曰无人证明师拈拄杖曰天地未分已前父母未生之先净裸裸赤洒洒秪是者个天地已分后父母已生来净裸裸赤洒洒也是者个到者里分即是不分即是卓杖曰向者里见得人人常光现前个个壁立万仞秪如不居正位一句又作么生放旷不耕空劫地行于异类且轮回。

　　先和尚十周上堂昔年把断要津山不能青水不能绿今日全彰面目便见山如是青水如是绿可怜驰逐声色人眼睛鼻孔都打失若欲知恩解报恩必待日午打三更遂下座至真前拈香曰苦如甘草石密良似砒霜毒药虽是土宜聊且应个时节便烧。

　　付玄辅弼西堂上堂提持衲僧巴鼻须是克家流通佛祖渊源贵乎眼正不待呼刹竿预知向上未曾入新丰已经罢参且道是谁顾西堂曰你看他昔侍先师于崆峒其切磋一一可法先师过后又经七载指体投机更非一也先师一个未了公案只得累及遂举衣曰多子塔前原不了转相授受到如今山僧两手亲分付五叶一花大地春堂乃接衣对众曰降旗不竖方隅窄若竖降旗四海非借问众兄弟秪如旌旗大展法令高宣当此之际竖则是不竖则是众皆默然堂曰金簇惯调曾百战铁鞭多力恨无仇不如折弓解甲去也复问大庾岭上提不起阿谁持向此山来师曰阇黎只顾承当曰恁么则当阳展示大家看师曰众生有赖遂搭衣曰九拜端施未审和尚受否受则于自宗乖不受则师资道隔乞赐一言永为定鉴师曰阇黎甚分明曰恁么则敲开夜合千年秀夺转新丰万古春师曰却是山僧本意。

　　诞日上堂雨洗长空历落千峰翠色风流涧壑离披万籁幽声有眼者端的是见有耳者必定是闻秪如声色未萌之际六根未兆之先且道诸人本命元辰与山僧本命元辰是同是别野色更无山隔断天光直与水相连。

　　诞日请上堂镜花水月三千界芥子弥卢百亿天一个本来虚幻面被人唤作四旬年秪如本来面目年纪多少疑杀黧奴白牯笑倒天下衲僧。

　　付主拂耀上座上堂金针玉线话会难通草偃风行随机自在到者里说正说偏说体说用说向上向下大似撮空花图风影笑杀旁观更谓三堕四禁亦何异止石女莫生儿且父子相传一句又且如何天晓木人敲月户夜深石女绣灯前。

　　住楚蒲圻玉崖山上方禅寺

　　顺治甲午四月八日师受请于五月十三日就蒲城延寿寺开堂拈疏曰弘阐少林直指言言玉转珠回发明洞上真宗字字雷轰电激苟向毫端未举以前见得略较些子设或未然仰烦维那宣过指法座曰尽大地是个宝华王座无一人不与同行同坐因甚重新特地顾左右曰密移一步看飞龙拈香祝
圣毕复拈香曰收来劫远怀抱年深佛祖正眼不敢觑着天下衲僧瞻仰有分爇向炉中供养前住浙江湖州弁山龙华寺开山第一代传达磨正宗第三十八世先师瑞白雪老和尚用酬法乳之恩敛衣就座上首白椎曰法筵龙象众当观第一义师曰金椎未举遍十方净裸裸无缝罅森罗万象一印圆该无一际而不全体显现宝磬才敲总浮幢赤洒洒绝回互草木昆虫咸资其化无一尘而不独露真常如春在花无一花而不春如月在水无一水而非月更说甚么一义二义竖拂子曰正当恁么时直下无私一句作么生道释迦不受然灯记楼阁门开待阿谁乃举神鼎諲和尚开堂示众曰山僧行脚也无正因只待向东京城里听一两本经论于古寺闲房只恁过时不谓行到汝州叶县被一阵业风吹到首山曲录床上见个老和尚当时把不住礼却他三拜直至于今悔之不得后来圆悟勤和尚曰者老汉参到生铁铸就处穷到无丝毫解路时所以向铁壁银山斩钉截铁若不知有向上宗乘怎解与么道师曰圆悟只解把手上高山不惟土旷人稀直使三千大千作个无孔铁锤山僧于崇祯年间因生死不明用尽伎俩走穿若干地皮寻到越州蕺山遇个老和尚把断路头直得行不知行坐不知坐一旦打破漆桶死去十分苏苏醒来依旧眉横眼上复被他揭却脑盖卸却角驮拶得冤入骨髓怀之廿有余年今被诸公三番四度逼入者个行户不免变作个披毛戴角没巴鼻的大虫向十字街头扬声大叫去也以拂子向空作点势曰我不敢轻于汝等汝等皆当作佛上首结椎师便下座。

　　六月初九日入院。

　　山门基师曰无门解脱之门左右顾视曰还有信得及的么拽杖便入。

　　佛殿释迦已过去弥勒犹未来正当恁么时新长老撒开坐具大展三拜也是冬行春令。

　　据室千人排门不如一人拔关一人拔关千人万人得入遂卓杖一下便起。

　　即日请上堂指法座曰三乘十地只可饮气吞声文殊普贤总教排列下风新长老又如何施设拽拄杖便升拈香曰此一瓣香仰之弥高智可不知钻之弥坚识不可识城中已曾剖露了也今承众护法躬送入山更不重说偈言遂插香敷座维那白椎竟乃曰形兴未质名起未名坐断天下舌头放开古今线道将人人脚跟下一着移至诸佛顶　上用从教触着磕着撞破虚空将诸佛顶　上一机移至诸人脚跟下用总教举足下足踏穿大地物我双融通身富贵乾坤一体彻骨清凉正所谓法随法行法幢随处建立更说甚黄阁帘垂君臣道合苔生玉殿尊贵浑忘检点将来犹是途路边事秪如到家一句又作么生挥拂子曰突兀高峰恒积翠渊源秀水远流长僧问玉殿琼楼即且置驴胎马腹事如何师曰轻打我轻打我曰今日宾主当阳作么生是上方家款师曰满盘倾不出大地没饥人曰人人知到上方月几个能游劫外春师曰阿谁两耳不垂肩复举世尊一日因文殊在门外立世尊曰文殊文殊何不入门来文殊曰我不见一法在门外何以教我入门师曰世尊向平地上树棘插篱分疆立界若不是文殊作家登时推倒界墙锄平坎陷管教在门外立的至今入不得在门内坐的至今出不得争似上方却无许多疆界一片净洁田地出入纵横优游自在却有一件奇特处且作么生是奇特处师良久维那结椎师便下座。

　　上堂僧问黄阁帘垂紫罗帐合如何是退位明君底事师曰深宫寂寂漏更寒曰此时还有功勋可立么师曰密室无人侍空阶莫问程乃曰杲日临空罩古笼今无点迹轻云映火填沟塞壑绝囊藏处处流金烁石人人汗雨如汤世谛流布底三界无安犹如火宅途中受用底万机不到脱体清凉陕府铁牛面孔黑嘉州大象鼻头长参。

　　上堂明明绝覆藏历历无向背法法不思议尘尘泯对待到此非但德山临济目瞪口呿即使文殊净名徒只瞻仰有分击拂子曰百千三昧毫端现万斛珠玑掌上翻。

　　马邑侯请上堂豁开顶门正眼风行草偃布真机捩转向上牢关水到渠成闲自在体尽功忘随流得妙所以道应以居士宰官身得度者即现居士宰官身而为说法今宰官身已现且道毕竟说甚么法顾视左右曰一堂风冷淡千古意分明。

　　上堂苔生玉殿尊贵未忘古路悄然话会犹在纵使拈一机千机万机顿赴如刻人粪作栴檀香举一句千句万句朝宗似持蠡壳量大海水到者里格外超宗底正好朝三千暮八百若是抵死十分底未堪有棒分在举如意曰道吾舞笏同人会石巩张弓作者谙。

　　上堂夜半乌鸡腾碧汉天明玉兔泛灵槎分明只是目前事又被分明两眼遮大众好教你知所以道田地稳密底起脚不得大力量人全提不起到者里逞驴唇马觜得么胡言汉语得么既总不得秪今人天交集又作么生通信朔风不解扬家丑裂碎龟文大地看。

　　上堂今日隆冬初一四野冰霜历历文殊降大吉祥普贤分身百亿可怜白象王遍界绝踪迹既是遍界因甚又无踪迹蓦挥拂子曰转位就功忘影象回途复妙始为奇。

　　元旦上堂僧问新年头佛法即不问如何是梅花一点真消息师曰泉石有情开古意曰臣退位朝君子转身就父如何是奉重的事师曰室内不知春曰万国醉心尝大鼎相逢携手上高台师曰松筠何处不新机乃举僧问镜清新年头还有佛法也无清曰有僧曰如何是新年头佛法清曰元正启祚万物咸新僧曰谢师答话清曰山僧今日失利又僧问明教新年头还有佛法也无教曰无僧曰年年是好年因甚却无教曰张公吃酒李公醉僧曰老老大大龙头蛇尾教曰山僧今日失利师曰二大老将诸佛最上一着子恁么流布将去浪走天下衲僧殊无坐断乾坤气象今日有问上方新年头佛法有无但向道蒲城纸贵一状领过设有个衲僧出来抚掌呵呵道尽谓春归无觅处不知流入此中来拄杖子忍俊不禁连道三个屈字何故上方今日失利。

　　上堂十五日已前天不收地不管走杀天下衲僧十五日已后云不飞鸟不度坐断死蛇鼻孔正当十五日风萧萧雨瑟瑟威音那畔敌体全该今世门头眼横鼻直且道在诸人分上又作么生于此委得放身物外一任逍遥设或未委长连床上有粥有饭。

　　上堂正按傍提是弄猢狲家具一椎百拶徒教露柱心空放风前箭展末后机巧不如拙贼来便打客来须看眼不似眉若论佛法即使山僧口如悬河舌出广长能锦上铺花雪中送炭也不能举着个元字脚何故一任钻龟打瓦从教塞壑填沟。

　　腊八上堂未出皇宫未登雪岭好个太平风景坐着则该三十棒何故往往堕众生于无事甲里及乎出皇宫登雪岭冻不知寒饥不知馁一旦睹明星开梦眼虽则好事简点将来亦不免三十棒何故不合恼乱众生还有三十棒上方长老自吃要且不干大众事拽拄杖便下座。

　　解制上堂僧问祖道重兴古风高振学人上来请师一接师曰古殿无人侍空阶莫往还曰慈云遍覆法雨洪施为甚石女木童干曝曝地师曰一天幽雨露万里野风光曰恁么则雪里乌鸡初破晓松间白鹤已翔空师曰好续鹧鸪词乃曰撺掇铁牛眠古井而神龙不鉴止水放教石女玩花灯老僧不在明白里即饶天雨四花地摇六震现无量神通证无量三昧在曹溪路上只唤作鬼神茶饭秪如三月开炉九旬煆炼又且如何良久曰证龟成鳖虽常事笑煞庐陵米价新复举南泉示众曰昨夜三更文殊普贤二人相打各与二十棒赶出院去赵州出众曰和尚棒教谁吃泉曰王老师过在甚么处州便礼拜云门曰深领和尚慈悲某甲归衣钵下得个安乐师曰者伙卖私盐汉只图搀行夺市并不知王令稍严蓦拈拄杖曰总被山僧一齐束在者里未审诸人皮下还有血么复卓一下。

　　上堂莺啭花芳春正茂子规啼血声声唤痴狂游子不归家辜负本来光一段蓦竖拂子召众曰有眼者必见有耳者必闻既见且闻作么生是家复击曰内离见闻觉知外除声色香触又唤甚么作本来光良久曰莫言世事多荆棘客路由来不可行。

　　县归上堂出山刚九日历本去半截光阴迅速流那事如杲日殷勤为照古菱花赢得两眼黑似漆洞山不许诞生王临济未是白拈贼还有证得的么便下座。

　　金唐专使至上堂达磨不来此土消息杳然已成狼藉不少洞山过到玉崖全无巴鼻因甚被金唐长老觑破夜半木人敲月户天明石女绣花冠分明虽是目前事○○。

　　结制并祈嗣上堂僧问疋马单枪气格雄牢关踏碎几千重今朝再入龙蛇阵权请吾师一句通师曰你何平地吃交曰露柱怀胎石女产儿又且如何师曰威音前一箭射透万重关曰垂钩四海只钓狞龙假饶眼盖乾坤的汉到来还堪种草也无师曰三生六十劫曰戴角蟭螟吞白额无毛铁鹞产金龙师曰闲话会乃曰混之不得类难齐凡圣空争是与非摩荡乾坤浑不晓怀胎万物许谁知雪山六载的不异捕风捉月嵩山九年的唤作饮气吞声纵使三藏十二部渐说顿说广说喻说只可赞扬得他天下老和尚正按傍提左敲右唱只可依傍得他后代儿孙知见狭劣逐管长期短期纵修证得无量胜身种种三昧只唤作熏染得他还委悉么把定乾坤策起眉拽将北斗面南窥直待怀胎倾落地始信区区得意奇。

　　冬至上堂节届书云一阳来复向上一机填沟塞壑诸佛舌头短也不说衲僧巴鼻长也不说放行一句又作么生不说不说。

　　上堂朔气漫漫冻龟成鳖霜风历历石人泪血前释迦后弥勒直得脑门着地柏树子麻三斤依旧全提不起毕竟如何鸡寒上树鸭寒下水。

　　上堂黑白两忘开佛眼竖拄杖曰瞎不系一法出莲丛卓拄杖曰是菡萏是荷叶真空不坏灵智性复卓曰馨香满道途妙用恒常无作功以拄杖左右展曰东抛西掷有甚过遂呈起拄杖曰大众你看者老万回三百六十黄金锁子骨被木上座一串穿来总在者里会得同途受用不会塞壑填沟复卓一下。

　　上堂仲冬初一霜风壁立刺破面门阿谁委悉设有道莫压良为贱好山僧且款款道记打三十。

　　上堂寒风不改东旸色朔气常芬太古心泼面泼头人不委狂歌辜我劫初吟拈拂子打圆相曰还有人向此回避得么可中有个眼盖乾坤而不自觉胸腾日月而不自明与诸人坐即同坐行即同行若能检点得出即使长河酥酪大地黄金为供养亦皆消得设或未然莫言开口不干舌刚道无心便有心。

　　谷山金峰和尚计至上堂师展金峰所寄扇曰忆兄一聚首积习染成痾尝有径寸璧恨无鱼雁过独怜槐梦影空叹鲁阳戈末后风流甚巴歌乞一和大众此是谷山法兄去年十二月朔四日手泽也抵暮涅槃时复书偈曰莫怪修行不妙病来撒屎撒尿有人嗅着些儿跳出三界关要跳出后如何老鼠弄金锤大虫戴纸帽你看者个阿师生平惯把乌豆换人眼睛及至末梢头犹将铁蒺藜横抛世界只如巴歌又作么生和遂挥扇曰今日热于昨日。

　　上堂举洞山初禅师参云门门问近离甚处山曰查渡门曰夏在甚处山曰湖南报慈门曰几时离彼山曰八月二十五门曰放你三颠棒山明日问讯昨蒙和尚放三顿棒不知过在甚么处门曰饭袋子江西湖南便恁么去山于言下大悟师曰云门探竿太深洞山影草甚密可惜不知来路若是个汉见他道放你三顿棒便好倒身三拜而出管教他疑杀行脚人那堪明日更纳败关致使古今人笑云门有把关据要之键而无鞠讯考盘之威虽则不言汗马功高争见重论盖代也只成得太平奸猾所以雪窦拈曰云门当时若据令而行子孙未到断绝虽然如是莫将鹤唳误作莺啼秪今要见云门么拍左膝曰者里是要见洞山么拍右膝曰者里是且道上方毕竟在那一头为人拈拄杖曰者个唤作棒入地狱如箭射一齐趁散归方丈。

　　上堂万机截断迥绝罗笼一句全提了无凑泊金针玉线敲唱双行织成锦绣鸳鸯主宾互换投刃挥斤蹴踏金毛狮子千钱不卖五百便赊驴拣湿处尿还有知恁么事底么卓拄杖曰黄河三千年一度清。

　　谢孝廉就涌莲庵请上堂举如意曰还委悉么应眼时若千日万象不能逃影质凡夫只是未曾观何得自轻而退屈应耳时若幽谷大小音声无不足十方钟鼓一齐鸣灵光任运常相续到者里唤作古今得么唤作见闻得么既总不如是秪今觌面无私又作么生击如意曰月似弯弓少雨多风便下座。

　　过黄龙值师诞日觉空老宿请上堂僧问如何是黄龙第一关师曰日论当午照不许太阳红曰如何是第二关师曰不许夜行刚把火直须当道与人看曰如何是第三关师曰路逢死蛇莫打杀无底篮子盛将归曰三关已蒙师指示未透三关是若何师打曰且居门外问飞锡崇恩即不问独坐黄龙事若何师曰遍界牟尼无朕迹扑碎当阳照古今曰还有出头分么师曰天上天下惟我独尊乃曰法运寥寥数百年且无消息妄流传金乌玉兔穿梭急大道何尝有间然作么生是无间然底大道聻以拄杖向空画○曰于此会得则知古之日月长空即今之长空日月复画[※-((鬯-匕)-凶)+○]曰于此会得便知慧南老子所立三关的旨趣过得三关始知古洞山的本命元辰落处知得山僧本命元辰即悟得各各当人二六时中折旋俯仰一动一静的落处悟得自家落处即识得从上四十八代祖师的面目在处知得祖师面目便信得古之日月长空即今之长空日月无间无断如是将大地作黄金搅长河为酥酪而作祝仪山僧只好随例投餐卓拄杖曰还委悉么不听虚空闲饶舌那许枯桩打葛藤。

　　费不二居士请就听默庵上堂山上重山青翠中是个什么水中复水灵源里更有何源蛟龙起舞造物神藏凡圣交游烟霞出没此中有一句子寒暑迭迁而莫侵人天交会而靡穷又作么生体悉拂一拂曰云开岳顶高低岫雨过潭清上下天。

　　上堂天地之前径时人莫强移个中生解会眼上更安眉诸佛菩萨错七错八泥猪癞狗留五添三信则龙女顿成佛不信善星生陷坠秪如不涉迷悟凡圣又作么生琼树琼枝皆是宝栴檀薝卜一般香。

　　开炉上堂万世一时古今绝迹人人壁立真风个个揭开正眼迩来佛法伤残人心狭陋粘皮着骨底未免论性论心三搭不回底依旧说理说事堕爱见坑沉痴惑网殊不知西天老胡十万里来只要自悟自证各各圆满争柰根本不真伶俜客作数他珍宝未免轮回今此莼川百千年来见性圆宗罕有建立幸蒙诸檀悲愿延请山僧兴扬正法开凿人天用报
皇恩万灵启悟秪今法会斯隆毕竟功归何所良久曰九天云散尽红日照龙楼。

　　黄白峰偕男山旭请上堂天人群生类深心之所欲更以异方便助显第一义蓦拈拄杖曰者是异方便那个是第一义良久曰宁可截舌不犯国讳复举庞公参石头问不与万法为侣者是什么人头以手掩其口公有省复参马大师亦如是问大师曰待汝一口吸尽西江水即向汝道公深领玄旨师曰二老答话可谓头正尾正惜乎当时轻便放过致令天下不柰伊何若问上方不与万法为侣者是什么人但向道此去西天十万程还有知落处底么昔年一口吸西江千古风高羡老庞今日莼川济济士偶然一个便成双。

　　冬至上堂冬至一阳生拈拄杖曰且道者个生多少聻良久曰春风不道珠帘隔传得歌声与客心卓拄杖下座。

　　解制上堂僧问德山用棒临济用喝总是撒土撒沙如何是直截根源的事师曰有人笑你败阙曰灵山话月曹溪指月无非画影图形作么生是真实为人句师曰侵凌雪色还萱草漏泄春光有柳条乃曰十方世界浑无物正体堂堂没却身者里不许情识计测不容玄要商量直饶万里青天正好吃棒十成底蕴急须吐却向诸佛行不到处行取一步祖师开口不得处瞥转一机则见灯笼与露柱交参佛殿共山门斗额更说甚么长期短期安禅静虑遂竖拂子曰且道在者个分上成得什么边事一滴水成一滴冻一花开放一枝春。

　　师诞日上堂以拂子向虚空画○曰只者个谓之顶王三昧智印三昧不动不变无古无今即山僧在四十四年以前光景自住昔不从今以至昔在今四十四岁以后光景自住今不从昔以至今正当今日凡圣交参宾主协会其间求同异相了不可得只如眼眼相觑又且如何通信复画○曰也不免借渠鼻孔出气去也击拂子下座。

　　上堂一句全提千差合辙一机圆现万法皆如卓拄杖曰者个是第二句且道那是第一句不见古德道具足凡夫法凡夫不知具足圣人法圣人不会圣人若会即同凡夫凡夫若知即是圣人唤作第一句得么掷拄杖曰铁树花开别样红。

　　谢紫山护法之任请上堂语默不得触背皆非蕴六合以无外镜万象而有余且道是个甚么遂击拂子曰此是紫山居士从京师持来冀藉此与诸人结般若缘山僧岂肯囊藏于今明明拈出还会么听取一偈三根椽下休拟议七尺单前莫放松一旦疑团扑碎了呵呵笑倒紫山翁。

　　圆颅请上堂真机不掩千峰突兀万缘坐断廓尔无依说甚铲草堂前双彰体用所以寸草不生不异体臭布衫全体皆如正是炙脂帽子只如二俱不涉又如何指示不住旧时无相貌外寻知识总非真。

　　结夏上堂结夏安禅丛林成范护生禁足至圣弘规以大圆觉为伽蓝身心安居平等性智直得森罗万象情与无情向者里一时总结进一步撞碎释迦脑门退一步坐断达么脊骨不进不退钝鸟栖芦只如行不越户坐不当堂的人毕竟如何安置良久曰端坐受供养施主常安乐。

　　仲夏上堂农家久困焦劳倏然匝地甘雨祖师巴鼻掩禁不住直得倒岳倾湫填山塞土担板衲僧收拾不得只好一齐分付田主何故从教万古漫漫一任村歌社舞。

　　解夏上堂金风扇野明明空劫已前玉露浮空历历威音那畔闻声见色如石上栽花履逆逢危似风中鼓橐瞥尔转自己为山河国土草木丛林尽作师子吼放开一线转山河国土为自己尘毛芥孔一一现百亿身还有恁般人么抚几曰未曾跨过黄金限且向门前宿草庵。

　　弁山瑞老和尚忌日上堂拈香曰巴陵为云门作忌设三转语义出丰年洞山为云岩作忌半肯半不肯俭生不孝上方今日设忌任教塞壑填沟何故更阑休着锦日午不挑灯。

　　楚城归上堂举古德曰去时炎暑侵衣热归日秋风满面凉弹指声中便差别百年能得几何长缘生之旨理合如是只如山僧每欲转浙每不果念昨方抵省又不果行一十五年中忘却来时路从教佛殿对山门任使僧堂傍厨库正恁么时作么生是法住法位一句良久曰刻舟求剑觅瘢痕往往不翅河沙数重九众护法请登雪峰上堂大象无形大音希声真机满目耳不可听到者里非但未登雪峰毛孔卓竖即使亲履霜空肤凑皆明者耳不观色眼不听声总须茫然且看他山川耸秀景物呈祥冉冉白云坠长天之玉娇娇黄菊洒遍地之金直得森罗焕彩万象腾辉且六爻初未动一画已成偏又作么生话会毗耶不离方丈室大千国土掌中擎须弥昨夜炽然说报道眉毛颔下生诸公各各摸取好。

　　禳病请上堂解脱真如佛乘药凡情圣解众生病病退药除心迹忘尘毛芥孔同圆镜且道同后如何磉墩有花开钵盂不安柄。

　　丁酉六月退院上堂三载玉崖隆祖道疲力竭病神魔侵奉违一众归岩穴不厌重云万叠深所以道二仪未兆本绝自他一易才生难忘彼此未有常行而不住未有常住而不行只如退后又作何行履那边不坐空王殿争肯耘田向日轮。

　　回古洞山送玄辅首座进方丈上堂佛以一音演说法众生随髅各得解且道是那一音遂横杖作吹势曰闻么诸佛以此一音悲度恒沙尽众生界不能化导无缘只成得半音本寺价祖首创兹山大阐宗风广弘万品而不能使中道不衰也只成得半音山僧谬忝芳绳继斯中业重启此音一十三载破阵业风吹过玉崖未圆厥盛亦只成得半音今幸弼公首座行解双圆四众咸服山僧委命主席大启洪规重新继起。

　　过正当山众请上堂春光明媚景初融草木丛林展笑容除却古今光一道更无他处话玄宗急着眼漫从容但自横身当宇宙从教无地不春风还有共相证明者么僧问和尚谢事古洞退席匡峰养道深居一句作么生指示师曰自古青山不画眉曰如何是千寻月照匡庐顶师曰家家门掩蟾蜍窟曰如何是万叠云封彭蠡城师曰处处莺啼杨柳风僧拟议师曰请君惟自得不必更如何。

　　师退住匡山凌霄岩受湖州弁山龙华寺请上堂拈疏曰十字街头才已罢钓孤峰顶上始庆安眠因甚又被者个牵引不见道凤林吒之升座曰犁耙才脱入山来又辱飞书远见催大抵业缘无避处从教异类且轮回山僧今日通身是手措置不及通身是口分疏不下聊借拂子威光放开线径去也遂竖拂曰大众你看弁岳峰与五老峰不动本际在拂子头上交光相罗各挺无边妙相太湖与鄱阳湖一鉴无私圆融无际共转无尽法轮普令见闻圆成金刚种智如斯奇特毕竟功归何所拂拂曰林泉处处添新象廊庙头头识故人。

　　元洁莹禅师语录卷第一终
嘉兴大藏经　元洁莹禅师语录


　　元洁莹禅师语录卷第二

　　嗣法门人智祥编

　　住浙江湖州弁山龙华禅寺

　　顺治戊戌五月初八师受请于八月二十八日入院山门重重无尽楼阁门重重广博无碍门只此一门诸人到者里还识得么拽杖便入。

　　佛殿黄金殿上光千界白玉阶前秪一僧殷勤大展施三拜有路还他最上登。

　　伽蓝神则明明则灵佛法不怕烂却四时仰赖殷勤祖师花开五叶一桂弥昌彼此不了家丑外扬你也没量罪过我也没量罪过权且上香。

　　据室此吾开山老人拈兔角杖握肘后符断衲僧命根碎凡圣窠窟之处今日不肖忝继芳踪都道不入虎穴争得虎子而不知智与师齐减师半德到者里须知别无奇特要且令不虚行纵使戴角擎头祥麟威凤也不免一齐穿却。

　　即日众护法请上堂师拈疏曰截断机先蕴奥迥超量外纵横诸佛说不到底无量百千三昧尽向此中漏泄了也还委悉么设或未然仰烦维那宣过指法座曰三万二千师子座此座独尊百千万亿人天众举众瞻仰向上一路从无一人踏着新弁山今日踏转去也遂升座拈香祝
圣毕复怀中拈出香曰此一瓣香越城戒珠寺里脱去枝叶天台弁岳销铄皮肤崆峒南云却成枯桩洪都百丈又非枯桩于古洞山埋没一十三载后至楚地狼狼藉藉置于匡山之顶弃为度外不意逼到者里只得重新拈出供养本寺开山中兴百丈传达磨正宗第三十八世入就先师大和尚用酬法乳敛衣就座玄素和尚白椎竟师曰若论第一义六代开士三世圣人无启口处即使雷轰痛棒猛奋热喝只是个指宗之极更若海口舌航云兴瓶泻亦只唤作空里攀花水中捉月总不若法兄和尚一椎击碎直得如天普盖如地普擎不资余力令人人悟知本有个个了证元因鳞甲羽毛各挺无边妙相土木瓦石咸融不二真心到者里更说甚么一义二义秪如不涉化门一句又作么生良久曰化行宇宙山川外人在尧天雨露中僧问楚吴竖拂已多秋无限风光当地酬哮吼一声云雾集苍然如益满皇洲是何境界师曰太湖波浪三千阔曰斩新条令又作么生师曰一棒一条痕曰一句无私该宇宙顿教八表尽沾恩师曰不为分外玄素和尚结椎师便下座。

　　师到海印破闇和尚请上堂僧问岳顶日悬今古迥庭前秋色紫霞彰正当此际如何是主中宾师曰门外千峰碧曰如何是宾中主师曰阇黎自不明曰宾主历然又如何师曰两眼对两眼曰恁么则鹿苑家声远吴兴气象新师曰今日且放过乃曰灵符在握依倚浑忘宝镜潜辉迥无攀仰森罗圆显海印发光林木池沼皆演法音若更向锦上添花文中布彩正不异荷布鼓过雷门纵使捩转向上机奔走龙象放开顶　窍蹴踏狻猊到者里亦不敢动着何故山间自有人与你拈出。

　　海印和尚至引座把断要津衲僧无启口处放开一线浪走天下阇黎山僧入院已将一月不曾改声易调别转机轮开张正眼若欲洞明大法智融三世不移跬步而历刹尘香海不动一念而升弥勒阁门得大受用得大总持须真正导师曲垂方便始得。

　　立两序上堂荷众推诚全藉英贤作者提纲挈领必须本分兄弟呼为肘臂互作主宾铁蒺藜从教遍地生苗金刚圈不碍随时抛擿直得敲唱双行节拍相凑同期祖道重光共展无为大化正恁么时且道功归何所以拄杖向空里画[○@三][○@三]曰不须重注破爻象自分明。

　　开炉上堂封却拄杖头纳须弥于芥子而不为迫结解布袋口促千差于一念亦不为拘苟能使铁壁崩颓银山透出则见花开枯木不是人间之境果熟祇林亦非天上之春卓拄杖曰不许铁牛眠古路争▆石女梦初回。

　　上堂适才升座今又上堂一彩两赛雪上加霜竖拄杖曰胡达磨过去了也憨弥勒笑倒了也向上一窍莫错商量衲僧顶门重着楔水远山高没处藏掷拄杖下座。

　　能仁云松和尚至上堂结制已来三日昨夜诊候病非一端有精进者盖色骑声怀懵懂者醉眠声色有自得者迷于胜妙境界更有一种昏沉褁定排遣不开散乱交攻卓截不住因此掉举转换闭眉合眼被识阴区宇幽隐妄想之所汩没此都病在膏肓难于疗治苟非耆婆妙手不能用其妙药今幸能仁和尚在此正好殷勤请施方便。

　　资福伴我和尚至上堂山僧一自家国晏然之后即使人天献花无路鬼神窥觑无门夜来偶梦智积菩萨语拄杖子曰满堂龙象多有久修梵行久积善根身心寂静动默一如者只因住着无为不入正受是以不获如来清净随顺觉性恰值起七各各大生精进大发勇猛我观三千大千世界无有芥子许非是菩萨众舍身命处拄杖子曰不然我观三千大千世界触着磕着无微尘际非是此菩萨众放身命处正辩论时被山僧一喝曰总是徐六担板二人被喝钻入诸人眼睛鼻孔里去也大众且道是梦耶非梦耶若非法身大士不能相谙幸然资福和尚光明洞彻山僧为汝等先容必然另资鞭影别下钳锤。

　　长至上堂冬至月前叶落千峰冬至月后芳尘万汇正当今日一阳初动处万物未生时人人顶门壁立真风个个眼光烁破天下未审此片田地还有添减也无良久曰真净界中才一念阎浮早已八千年。

　　朱崧崖居士诞辰请上堂天不能盖地不能载阴阳不能消长劫数不能成坏故曰有物浑成而不知其所终你看他文殊在母腹中见十大吉祥善财在母腹中见无量宝藏须菩提在母腹中见识藏皆空且道居士在母腹中见个甚么灵然还见觉幸不昧前因。

　　师到佛川请上堂顾视左右曰大众会么知音达士卓卓宁彰增一丝毫不得减一丝毫不得而况人人眼碧个个眉瞠即我先兄离言和尚于此大开炉韝密运钳锤接纳四来奔走龙象也只得个虚而灵寂而妙弁山虽则握寰中正令展格外风规蓦以拄杖悬空曰陡使须弥岌峇海水腾波令一切鱼龙咸知性命到者里亦总不必何故以拄杖靠璧曰一齐分付憨侄和尚。

　　立都监上堂佛祖大机统归掌握人天面目尽属交参若乃大启风规广资玄唱即释迦弥勒只好各展化仪文殊普贤都来皆任走使若是破沙盆左提右挈金刚圈竖四横三须我都寺济侄始得。

　　解制上堂一向滴水滴涷古佛堂中冰清玉洁流通分内截断舌头瞥尔一尘乍启只得冰河发焰枯木生花幽兰腾百亿之芳寒梅布千林之玉人人布袋横开个个芒鞋紧捎到者里不守方隅岂坐大勋虽然憧憧四海参寻者几个行来到地头。

　　祈晴上堂摄境归空徒布阴云古道驱魔使佛亦非坐见红轮迩来阴雨绵连雨月余日干城湿却半边衲僧凭何节目不被打湿眉毛击拂子曰收取好便下座。

　　开山老和尚忌日上堂夜半一轮红日杲天明玉兔上青霄万年灵鹤枯松上不敢依稀取次描既不敢描今日所为何事良久曰体尽功忘浑至化就中恩怨最难消。

　　章夫人供法衣上堂师举衣曰多子塔前围底至今收不得鸡足山前捧底至今开不得怎如弁山手里要开便开要收便收收也古释迦不前开也新弥勒不后正恁么时作么生是迦叶亲闻底事良久曰闻得又值个甚么。

　　丹御法侄请上堂千峰不能掩其机通途绝朕万有莫能彰其句遍界难藏金峰法兄单提此令二十年道振虔南十余载重整谷山一旦疲于津梁犹且悲乘不倦以拂子打○曰于此普为法界人天恒转无尽法轮还见么妙容虽不动光烛本无偏。

　　至显圣百愚和尚请上堂寰中正令不属指呼格外风规宁资余力而今客听主裁实难为唤鹿成马而况宗祖觉场圣凡辐辏不待正按旁提个个预知向上呼三应两人人各自知时纵使展一轮普应群机如月映千江举一令协行化外似春荣万卉总也不如我法兄和尚舌覆三千。

　　至曹山浃水和尚请上堂若论第一义谛适来法兄已为诸人入水入泥了也向上十成事已为诸人彻困了也若更欲弁山放风前箭下脑后锤撒沙撒土转见狼藉便下座。

　　至道林镜愚和尚请上堂孤峰顶上目视云汉底常在十字街头入廛垂手十字街头横开布袋底常在孤峰顶上把断要津所谓饵垂香海只钓狞龙格外玄机为求知己今日主令客行难为话会幸有佛祖行说不到底一机举来塞责遂举拄杖曰设有个仙陀出来道漏逗不少弁山但鼓掌大笑曰将谓无人证明。

　　三祖讣至上堂拈讣曰破闇和尚把断要津为诸人彻困去也苟能于此见得即知我法兄未出母胎能事已毕虽则生缘五十七岁千方垂手来不曾来坐道场一十三处一旦抽身去不曾去人人知得本有个个归恩有地设或未委掷下讣曰同风一段苦心事徒令千古冷光辉。

　　天界浪和尚讣至上堂举讣状召众曰你看天界老汉向者里乘大愿轮示现受生具龙树马鸣之辨慧无一义而不伏异降魔等文殊观音之悲智无一刹而不应身说法行道四十余年障狂澜于既倒名喧宇宙坐道场五十三处回古风于渐熄道迈诸方仰冀永延慧日何期遽尔归真大众还知老汉去处么以拂子打○曰于此会得万丈圆光亘古亘今设或未委三界长夜莫堪斯时哀哉哀哉。

　　结制梁拄石潘成吾二护法请上堂拈一句向父母未生以前天地未分之际与诸人通个消息不异搦管窥天幸兹二镇台以无畏施诸四来敦请山僧举扬般若令人人证大三昧获大安隐苟向未开口前一提提去管取三十三天一时退位秪如独脱迥超不落今时又作么生重开微笑拈花眼信是灵山一会人。

　　上堂方到法堂未就座乃曰提持此事二千年前释迦老子早已先我一着无端被文殊一椎不胜狼藉及后药山老汉依样画猫冷地被院主一拶转见不堪弁山今日更不雪上堆霜何故字经二写乌焉成马便转身归方丈。

　　云节老宿入塔请上堂净眼不生花三界绝周遮裂破光明藏尘尘总是家大众秪如平田不住弁岳不来因甚又道尘尘是家聻明人面前不必说梦。

　　上堂今朝腊月五用处超今古打破赵州关击碎云门普惊出南山鳖鼻蛇趁起大虫咬杀虎当阳不善箭穿杨笑煞他家井觑驴便下座。

　　上堂沉沉鸟道孤峰自是无人寂寂玄途冰壶那能有象正恁么时直饶古镜潜辉浑忘影象深宫罢漏永绝攀跻犹未是到家底事秪如虚玄不犯宛转偏圆又且如何夜半木人敲月户天明石女撞金钟头头相见不相识背看扶桑那畔红。

　　上堂鹭鸶明月两同伦雪色梅花一样真衲子清贫休入梦等闲落眼便成尘所以道一片清光休教恋影千峰寒色莫可栖神到者里转一步踏翻故国之秋突出家山之奥则见杲日光生冰河发焰始可在花石轩中虚白堂里持论向上底事不然纵使莲花从口艳到头终是一凡庸。

　　元旦上堂僧问镜清道有那里是新年头有底佛法师曰野色惟新霁山光露旧容曰明教道无既是问答分明因甚道无师曰月明三十夜不许暗人行曰镜清明教未出有无窠窟有问和尚新年头还有佛法也无未审如何抵对师曰莫言无指的倾肠已向君乃曰岁朝初一真风壁立万象腾辉溪山满目到底野老不知其名达磨浑然不识毕竟如何才有梅花便不同。

　　解制上堂衲僧家去任优游总是故乡深处水牯牛东西岸畔无非旧阁闲田一任逍遥随方乐逸前途忽有人索你纳官家苗税作么生抵对富珍未解机先使他后休矜彻骨贫。

　　邵氏五旬兼荐夫金处士请上堂僧问弥勒峰头毫光灿灿华林堂上瑞气腾腾如何是境中人师曰朝看东南暮观西北曰八字眉分五岳秀如何是人中境师曰萌芽皆在土何处不春风曰破衲袈裟搭半肩今朝特出法王前如何是人中意师曰堂堂皆现事重复与君传师良久曰恁么会得则知无阴阳地上枯木长春八功德池中莲敷九品设或未委更向第二头为诸人显示竖拂子会么灵台宝网金绳界接引无非净业人。

　　永远尼为师东明八旬请上堂春回大地万卉争奇虽添化母之劳金刚正体不增一丝毫秋老园林千峰历落虽肃威音之状金刚正体不减一丝毫更说甚么乔松古柏尝垂不老之青白鹤玄猿永共遐龄之算竖拂子曰者个还有数量也无击一下曰收。

　　显圣百愚和尚至上堂石伞消息置弁阳则光吞万象青龙行止即宝珠而气迥诸尘直得天摇地震狮子岩前枯木回郢阳之秀象王峰顶芳草腾白玉之霞若是眼中观色耳处聆声不待山僧出方丈一机全荷若或小见狐疑滞在见闻终不免坐井窥天拘墟藐海苟非郢匠莫可挥斤不遇耆婆终难云妙哲人既降是汝众等莫大因缘当整虔诚恭求决择。

　　王智眼居士请上堂抚禅床曰法音经耳功报弥劫直得梵音清雅令人乐闻天人以此兴供如杲日临于冰霜无罪不消凡圣以此交参如春风播于寰宇无福不增正恁么时心心不相到又如何通信空生不解岩中坐惹得天花动地来。

　　师诞日请上堂僧问华岳连天秀黄河彻底清较之无量寿不翅一微尘如何是无量寿师曰除却乔岳苍松外一任时人着眼看曰弁岳春高风度古一年一会庆华辰师曰家家门前火把子乃曰阴阳才兆之初难忘彼此父母未生已前无法可说剩得闲闲六不收那管沧桑与机轴秪如架石巩弓栽多福竹意在于何六六依然三十六。

　　浴佛上堂拈杖曰释迦老子来也有个汉眼不欲见耳不耐闻只欲一棒打杀贵图太平虽则家清显孝子殊不知正是人贫义短争似今日一众眼见不异锦上添花耳闻不异风中鼓乐此所谓国富民饶在衲僧分上毕竟如何靠杖曰杓柄从来一样长。

　　请首座都寺上堂从上来事达磨老祖尽令提纲只得个不识六祖大师尽力举来只得个不会古德又谓有则奇特因缘只是分疏不下者伙汉一个个只解把住唠嚷不善随机应物弁山者里无机不被无法不圆设有问杨岐三脚驴日行多少但道问取都监寺衲僧鼻孔毕竟阔几许问取堂中第一座。

　　结夏上堂二千年前闭门作活百二十日划地成牢古今常笑婆伽婆之为人致令天下人出他圈缋不得弁山九十日与大众游戏神通大光明藏指鹿为马二六时出息入息三昧正受证龟成鳖且道灯笼露柱还有为人处也无遂喝一喝曰参。

　　解夏上堂竖拂子曰个虽无欠亦无余拂拂曰究竟谁能海岳枯击拂曰金锁掣开玄路绝作○曰大千何处不毗卢还有会得恁么一回底么设或未然切忌道弁山解夏来。

　　住广陵平山栖灵禅寺

　　顺治辛丑仲秋师退弁山在焦山受广陵诸护法洎道弘监院请住平山上堂三生石畔旧淆讹今日相看没柰何举措莫教闲话会大家赓续广陵歌遂拈疏曰还有向者里解唱和者么于此和得则知善财执手经无量劫楼阁门开见三世因其或未然当阳剖露僧问牢笼不肯住呼唤不回头因甚又受平出请师曰此心能有几人知曰大众瞻之仰之师摇手曰与汝无分便下座至九月初八日入院。

　　上堂拈疏曰此是山僧同乡人的三昧谓之大音轮义海维那好与拈出看宣疏毕指法座曰摩竭陀国亲行此令新平山只得按下云头重垂一相去也遂升座拈香祝
圣毕又拈曰旷劫循尘不觉一旦返本还源四回拈出供养弁山先师上瑞下白和尚遂敛衣就座孤朗和尚白椎曰法筵龙象众当观第一义师顾左右曰还委悉么向椎未举已前见得则知释迦老子未离兜率已般涅槃不起树王而升忉利知此光景亦知山僧五十年前未入胞胎早已唱罢还乡曲子又那堪说甚么出家苦行参访行脚悟道修因大似梦中说梦一场笑具若向椎举后觅取一义二义总是扪空寻响取笑旁观即今还有个第三义谛借借不借借的句普施诸人蓦竖拂曰会么当阳截断千差路妙应尘尘亘古今僧问目富千峰秀胸清一带流如何是栖灵境师曰古今观不尽一任往来看曰一条白棒横天地敢使闻风尽已降如何是境中人师曰击鼓升堂传底事相寻未必尽知音曰不假威权力天然位至尊如何是诞生王子师曰天上天下曰将相本无种男儿当自强如何是朝生王子师曰化外自权衡曰从前汗马无人识只要重论盖代功如何是未生王子师曰莫言阛阓不相识觌面堆堆鉴者稀曰戎夷蛮貊分诸国尽在吾王化育中如何是化生王子师曰不循诸要道人人仰至勋曰八方歌有道万姓乐无为如何是内生王子师曰密室无高下相将不得名曰人境王子蒙师指末后全提事若何师曰入院事繁且记三十孤朗和尚结椎师便下座。

　　当晚小参一去家邦三十年沧桑无复问因缘今朝来到平山寺笑看威音那畔边大众且道威音那畔是甚么人主持遂举如意曰山僧今日初到人事浩繁不闲与诸兄弟客话。

　　青龙百愚和尚请上堂向上有关机前无朕七佛祖师到者里未可轻展一纶惟我法兄和尚乘广大愿插茎标建宝刹坐微尘转法轮多处增少处减走十方龙象奔八表英贤顿令平山入十方国土统向一毛孔中一毛孔透入无边香水海重起古华亭垂绿波之线复见老性空品铁笛高风是则故是赞也不必何故聻班门前何必弄斧。

　　结制道弘监院请上堂古道寥然不自由冰寒水冷半峰头清贫衲子咸相聚北斗南窥笑展眸你看诸方浩浩开炉亘天烈焰一个个争前向火烘烘度活终不免被火炉神看破平山者里初住百无一有虽则水冷冰寒滴水滴冻却也有件好处冻得一个个彻骨彻髓冷灰里滚出一粒豆爆却也被火炉神笑着何也莫道阳春有脚人难见须知枯木花开分外奇。

　　辛丑冬师在广陵平山受江西众护法请住云岩上堂方到平山解弊袍又承书币远相招洵知造物由怀抱数分深云慰寂寥拈疏召众曰此是不忘灵山付嘱的金刚圈栗棘蓬还有吞透得的么其或未委率性拈出云岩乃洞上老祖家山今秋承阖州护法诸山本寺众耆宿等专诚远招山僧因上先君墓垄少展孝思不意广陵诸檀护扳住平山虽则山色溪声无可云喻音声相即而近尘远刹有可堪承直得浅草平坡浑皆祖意孤峰绝巘总一真机且随缘不变一句又作么生弥纶有界融今古妙应无方沐霢霖僧问放行把住两悠悠祖道重开不自出古调未曾歌塞外狮音早已震洪州只如朕兆未分已前和尚如何分付师曰不许夜行投明须到曰与么则芦花分两岸雪月不齐明师曰莫将闲话杷引笑路边人。

　　长至上堂僧问寒催落木山山迥霜染凋林处处花一阳始复即不问滴水滴冻事如何师曰冬不寒腊后看曰蜀冈岭与摘星楼觌面相逢去也师曰犹有二十四桥花夜月在乃曰一阳于子独回天地之心节届书云昭融万化之本直得人间天上瑞气氤氲劫外今时祥光络绎更说甚么三山峰顶灵迹依然廿四桥边烟花错综且应时纳祐一句又作么生朔风严岁律和气乐雍容。

　　退院上堂梦身已罢水云津一坐平山十二旬举世梅花开笑眼依然密室不知春拈拄杖曰大众你看他为无为而现空花万行作无作而启水月大悲更说甚么动若行云止犹谷神若是个打破情关识锁的则知既无心于动静宁有象于去来若是卸却闲名剩影的则知去来不以象故无器而不行动静不以心故靡感而不应是知象非我出金石流而不焦心不我生劫火焰而不热到者里说甚么彼自纭纭于我何为如何是法住法位的句靠拄杖曰本是深山人还向深山去。
嘉兴大藏经　元洁莹禅师语录


　　元洁莹禅师语录卷第三

　　嗣法门人智祥编

　　住江西宁州云岩无住禅寺

　　康熙壬寅三月十八日入院上堂拈香祝
圣毕复拈香曰蕴百劫精华续千生慧焰供养本寺堂上无住昙晟祖师惟冀灯传无尽法雨恒滋又拈曰逢强即弱遇缘即宗贱则不值分文贵则倾国不换第五回拈出供养弁山龙华开山第一代传达么正宗第三十八世瑞白先师大和尚遂敛衣就座白椎竟师曰重开古镜真三昧照出晴峦凤岭高今辱大檀慈护力三翻四复远相招到者里一个浑仑句子被此一椎只得分身百亿充遍尘沙无一机而不被无一事而不融于此明得则知皇恩佛恩护法之恩一时报足其或未然有疑请问僧问古路三千抱翠云和风满载到江城还家尽是儿孙事祖父从来不出门作么生是父子机投君臣道合一句师曰阿谁不见阿谁不闻曰陋巷不骑金色马回途却着破褴衫是甚么人行履师曰千峰惟易得一色最难看曰可谓耶溪一派源流远华岳千寻德泽高师曰话得分明意转非又僧出师曰问话且止纵饶问似云兴答如雨注若不知从上来的的相承底事只是广言诠增露布了没交涉不见道但形文彩即属染污遂竖拂曰委则玄机轮物外德自合坤维设或未委待山僧消停来好向你道结椎下座。

　　云岩社众请上堂适来众耆德入方丈请山僧提持从上佛祖命脉山僧沉思一上无启口处忽假寐间拄杖子乃曰和尚岂不见道法不孤起仗境方生云岩古刹自唐无住祖师以宝镜宗旨开化传与洞山价祖权开五位善接三根大阐一音广弘万品道传天下咸称尊贵洞上宗旨从此建立以此为开法之地至宋晦堂死心湛堂诸大知识于此说法宗风普被文运弥昌自明季以来兵燹而后金碧华宫翻为瓦砾丘墟将二十年文风宗风凋丧殆尽儒士兴嗟缁流感慨近承当道护法郡绅士庶本寺七堂谋复重兴乡氓市竖闻皆欣悦白叟黄童见生欢喜今此一会异缘同志俱当堪任大法宜乎快说法要山僧不禁踊跃曰善哉言乎即今寻思起来一客不烦二主仍请拄杖子为众举扬乃卓一卓曰上来讲赞无限胜因仰酬德庇莫怪空疏僧问臣退位朝君子转身就父如何是君师曰巍巍宝殿无人识曰四众倾诚人天集庆如何是臣师曰夕惕干干绝见闻曰旌阳耸峻杲日当空如何是君视臣师曰隐隐清光弥六合曰凤岭腾辉南山起舞如何是臣奉君师曰阿谁不仰此恩波曰天上有星皆拱北人间无水不朝东如何是君臣道合师曰禁阁无人侍重阍绝视听曰恭惟和尚起居多福师曰重言不当吃。

　　七堂众耆旧请上堂地迥长林风动而寂常天籁天空四壁云飞而透露青山可中有一句子劫运不可交横阴阳不能消长众生日用恒平等问着由来总不知山僧今向第二义门别示方便令人人直下受用瞥尔知归卓拄杖曰威音不假闲名字一任和光混俗尘。

　　师诞日从善居士请上堂五十余年不自知青山绿水只如斯被人序节询初度徒把花枝盖面归大众委悉么在昔灵山拈出后几翻笑杀老阇黎。

　　阖州绅衿护法请上堂僧问古佛堂中无容话会威音那畔迥绝知音今朝四众临筵人天交集未审和尚如何举示师曰花雨岩前过灵禽总不惊曰只如荆棘林中下脚易夜明帘外转身难又作么生师曰进前三五步别是一风规曰与么则万古碧潭空界月再三捞捷始应知师曰不得掩耳偷铃乃曰威音那畔有妙难穷即此见闻无形可类是以百姓日用不知祖师全提不起今乃阖州绅衿诸护法灵明不昧向声色未萌之际一机全荷形兴未兆之时一念圆成以此因发此智用斯道觉斯民敦请山僧举扬此事山僧从维扬虚舟远棹就路而来历江南人湘口总皆岸本不移今日既到者里如何是应缘的句千古宗风重此建一朝文运自天开。

　　扫无住祖塔上堂类之弗齐十方三世而莫状吾祖笑貌音容混则知处风动水流而不异吾祖广长舌相是以宝镜真宗尘说刹说炽然无问今日直下第三十世远孙净莹归来挽百亿须弥卢而作盘食沃四大海水以为杯茗不济得甚么事遂举香曰只此身心奉尘刹敢云傲世羲皇上。

　　腊八请上堂以有下劣宝几珍御以有惊异黧奴白牯竖拄杖曰拄杖子涌身千丈于普光明殿一乘圆演可惜他有眼不见有耳不闻掷下拄杖曰瞥转一机降皇宫栖雪岭餐麻食麦豁睹明星换却释迦两眼穿却诸人鼻孔还会么谩兢水月空花藻洗面揩唇自摸看僧问西风蓬岛仙乡远夜雪蓝关客路长且如何是归家一句师曰转身向汝道曰转身后如何师曰千峰层叠翠室内不知寒曰恁么则楖栗横肩不顾人直入千峰万峰去师曰看脚下。

　　叶仲御追严请上堂拈香曰综节盘根于空劫之先理不可分而千光竞秀花开果熟于此界他方相不可睹而万化不遗奉为叶公星槎大居士用资显考还有共相证盟者么良久乃曰向上真风壁立万仞大辩者开口不得大力者全提不起自唐开山无住祖师宝镜腾辉十方普应八百年来道法湮沦今于兵燹瓦砾之余一尘剖露幸际叶尊台光交映民事王事之余能以向上因缘为砺草木昆虫咸资其化情与无情悉被其机可谓片雪红炉花飞叠锦仓悲利物种智圆成曾记华严会上善财童子参无厌足王见诸罪人受种种苦无有休息善财惊怖心中思惟此王施种种刑法禁制罪人无慈悲愍念之心非善知识也即欲退还王遥见之唤言善财童子汝且回来乃执其手引至后宫见重重楼阁皆七宝庄严施诸饮食衣服及种种珍宝十方诸佛诸大菩萨皆来集会宣说种种妙法救度无量众生王言善男子汝以吾作如是恶业因缘何故得此清净众会果报我身语意未曾恼害一切众生如我心者宁于未来受无间苦终不发生一念于一蚊蚋而作苦事况复人邪人是福田能生一切诸善法故我于过去无央劫数供养百千万亿诸佛得此如幻三昧解脱法门救度众生脱离三途地狱生人天中受胜妙乐不可胜数何以故是诸众生于无量劫中常怀不善起贪嗔痴恣行杀害毁谤三宝藐公积私轻欺良善若非刑法加持岂肯发菩提心修行学道善财闲已踊跃欢喜得入无碍解脱法门今日叶尊按莅分宁还淳风于己熄苏困什于久沉不忘夙誓城堑法门请升此座举扬诸佛开口不得祖师全提不起的一段因缘令人人直下信知本有离苦趣脱轮回成正觉度众生正恁么时如何是浑融不二句世出世间通拈得信是从前过量人。

　　二佛殿上梁上堂天开地辟弥亘如斯法振灯传昭然靡间重扬古路大竖宗幢运木石选良材要见重开生面现宰官身者输诚赞助作比丘形者戮力襄成鲁班与普庵木不相识而同门出入面面相承直得天花散彩地轴摇金正当吉日良时如何赞庆指梁曰位毓山川争秀丽祯祥万物奠皇图。

　　结制上堂坐断威音第一机有恁么人么即教直下绝狐疑有恁么人么若能拶出虚空髓有恁么人么始是男儿得意时若有恁么人那镇日东行西行切不得踏着常住砖便下座。

　　大雄殿上梁李司理护法请上堂祖刹恢弘起先宗之垂范真风朗播肇叔世之嘉猷是以一梁一栋转无尽法轮多艺多才成弥方造化人天攸赖万古徽崇正恁么时毕竟承谁恩力遂下座奠梁曰要教此日舒天眼扶起巍峨宝殿人高声曰起。

　　结制上堂眉毛眨定口门封痛拶深锥扣己躬宝剑未亏光本现方知今日费磨砻遂高声曰照便下座。

　　荐亲上堂竖拂子曰性识明知觉明真识妙觉湛然遍周法界直得极乐娑婆浑成一境他方此界金碧交辉且道是何境界遂掷拂曰者是郑公孟章大居士用资显考玉笋府君深益灵根的时节山僧只好称扬有分旷劫灵苗道地栽因花无果不怀胎信知果熟因花后百亿山河当下灰。

　　玄素和尚讣至上堂晨星落落实堪哀那复桥梁日渐摧举世类来浑未似看伊异类且轮回遂拈讣曰大众者是我独园和尚现隐身三昧转大法轮的本据还知么良久抚几曰法雨不滋三草木林间孤我独徘徊。

　　岁旦上堂龙躔易次凤历更新东君号令传十洲芳草以春回梅萼凝香统百亿洪钧而气转人人尽添一岁户户拜贺新正惟有胡张三黑李四不随四序推迁不逐阴阳消长融古今于此际笼造化于刹尘和光混俗而不自知应物现形而忘所则还有同修同证的么千年松老茯苓多万仞峰头无等匹。

　　上元解制徐州主请上堂僧问火树银花现灯明之本瑞爆竹金鼓启普门之圆通更何方便开示悟入师曰东风吹不散日看满林春曰今日幸赖州主护法共相证明师曰眼眼相觑着不是等闲机乃拈拄杖卓一下曰结向者里结一个个把定世界风不鸣水不淅猛若截流拽转坤维掀翻干盖只是者个今日展开一线直得冰河发焰透出劫外春风枯木花开露出郢阳春色家家户户路透长安在在处处讴歌击壤也是者个在遐生护法分上为霖为雨祥祯万物也是者个只如衲僧分中又作么生复卓曰击碎千年桃李核相看原是旧时仁。

　　结制上堂结制开炉是系麟凤牢笼傍提正按是弄猢狲家具正眼看来殊非本分唯有云岩者里风清月白响顺音和一个个眉撑寰宇气迥诸尘也不管世界沧桑不知人情同异各竖一具金刚铁脊直欲向五蕴十八界中与烦恼魔死魔作一结束可谓精进勇猛到者里必然因功致赏若能强战有功勋轮王髻珠终不惜。

　　上堂朔气漫空茫然混沌亡知己霜风刮地兆破龟纹不值钱遂高声曰阿萧山道士无髭髯呵呵大笑下座。

　　解制上堂一毫头上的向百亿毫头上显露更说甚么迥出金刚无量相大千何处不风规若更说迷说悟论结论解不异虚空拔楔只如不游花下路常见洞中春的是甚么人良久曰堆堆阛阓不相识镇日朝南北斗窥。

　　韦驮圣像入山上堂僧问有法从来便有魔降魔须用活韦驮如何是活韦驮师曰高高标不出曰为甚楚城造就护法云岩师曰一月映千江曰恰遇和尚出关师曰一天杲日无私烛何处阴风向子吹曰可谓三洲能感应无处不全身师曰略较些子乃曰童真示现刹尘身一一身分遍刹尘带果行因匡正化光明赫奕显威灵胸悬宝镜洞彻十方手擎宝杵应感三洲干城佛国以摧邪辅正为勤慈愿弘深以护法安僧为忍今者晦修自楚募装圣像即日登座有何祥瑞六震四花声动地更教何处不氤氲。

　　送梦帆西堂继席上方上堂向上一路非作者莫可攀跻至化无为须贤哲始堪赞绪开阐威音那畔之机提掇佛祖不犯之令苟非其人道不虚应兹者楚蒲上方自丁酉老僧退院之后不觉十载几至法堂草深众檀护特专四明禅德远至云岩冀得一枝复振宗猷惟西堂恻公众望所归仰烦两序头首同诚劝请以洽舆情掷拄杖下座。

　　奠愚庵老和尚暨同门镜愚和尚百愚和尚云松和尚上堂僧问生死天关一梦中常光本现去来同形容俨若今何在举意还同觌面逢请问和尚既是觌面相逢且道有几个亲见云门老祖师曰前三三后三三曰本来实际由人施得到相亲任自为师曰莫认影子乃曰法道垂秋圣贤隐伏山僧离浙五载愚庵法叔暨同门镜兄百兄云兄相继而逝丛林乏于老成后学无所矜式法门之变岂胜悼哉幸尔各各鼻孔尽被山僧拂子一串穿在者里将一炷香熏着点一杯茗奠着东抛也在我西掷也在我秪今不免借伊鼻孔为诸人出气去也遂击拂子曰可同到座前一一为汝等说破。

　　重修晟祖塔开土师曰霞煮云蒸溪山不老烟封雨没雾锁难沉欲知祖师面目俨然须是大家出手。

　　封塔磨不磷涅不淄有无今古莫渝其贞混不齐类不得雪月冰霜难方其洁恭惟云岩开山无住晟祖宗传宝镜千百年来真风壁立舍利潜辉八九百岁道大弥光沧海桑田不计其功石烂松枯浑忘所自不肖净莹滥膺无似上承祖荫忝为三十世之孙下绍洞宗谬绳二十九世之子法恩殒骨岁月难期兹乃所蔓重修窣堵兴工垒石一众同诚人天四众欢欣凡圣星罗跃舞正当今日且掩固一句作么生道遂封石曰不禁烟霞生背面从教雨露四时新。

　　圆塔上堂法幢复整独露今时窣堵重隆全彰旧谱一矗摩空突标天地之先八面玲珑迥出威音之表竖穷三际密亘如斯横遍十方弥纶兆亿正恁么时直得烟霞散彩日月舒光且合尖垂世又如何指示祖师面目周沙界何处青山不豁眉。

　　寿昌竺庵和尚讣至上堂法日顷沉西众生困在迷虚空着一燋大地眼　眯拈讣曰还知者个消息么我寿昌法兄竺庵和尚于此示生秉金刚王剑驱魔使佛一际平等于此入灭具无碍三昧此界他方元无出没正恁么时还知来机亦赴么良久曰面面不柏识悲乘溢大千。

　　城归上堂出山五十日归来不说南天北五台栀白榴红无限趣藓花且道为谁开于此会得达磨不来东土二祖不往西天只是逢人切不得错举。

　　结制上堂僧问法幢高建炉韝弘开挝鼓升堂即不问洞上宗旨请师宣师曰任汝咨来曰如何是转功就位师曰通堂寂寂曰如何是转位就功师曰遍界光明曰如何是功位齐彰师曰一棒一条痕一掌一握血曰如何是功位俱隐师曰不逢知己士终不为君通曰功位已蒙师指示更将何法利人天师曰阿谁两耳不垂肩乃曰结制开炉丛林成式镕凡煆圣作者钳锤云岩今日更不起模画样何故混沌不安眉大块仍捏聚进一步虚空撞破额头退一步达磨踏倒脊骨苟是个汉向银山铁壁中拶着通天一窍却也笑杀傍观且道笑个甚么冷灰里忽然豆爆岂不是奇事。

　　腊八日天王殿上梁上堂竖拂曰这片田地旷劫至今无一人不大坐其中无一人不脚踏其内盖出昧其所自不知不觉惟释迦老子于此不昧睹星证得帝释于此不昧绝听雨花五方天王于此不昧见随色珠贤于长者于此不昧插标建刹无住祖师于此不昧建立云岩宗旨究毕将来尚有余裕本州护法于此不昧鼎见天王一殿一梁一柱大展徽猷一瓦一椽永标法帜正恁么时如何是向上一句拂一拂曰功归造物乾坤主福庆当今有德人僧问如何是旧店新开句师曰家家门掩蟾蜍窟曰只如今日皇基永固屏翰维新又如何庆赞师曰天无私盖地无私载曰明堂瓦插画栋云飞堂奥中事还许商量也无师曰今日天寒曰无孔笛逢毡拍板何人不助采声来师曰切忌掩耳偷铃曰只如法梁高架一句又作么生道师曰且去扶起正梁来。

　　送海藏栎山首座住谷山上堂佛祖门墙原无畔岸人天巴鼻煞有提持竖拂子曰若向者里见得则知星沙即修江不异而海藏与谷山无差兹者法孙德玄与诸山宿德请老僧向谷山室里开张旧店幸我愿公首座韬晦有年正可代老僧长伸一臂大振徽猷正当今日送行一句作么生道挥拂曰雨滋三秀木花茂郢阳春。

　　弥陀佛开光请上堂法身本自周沙界不尽悲怀度有缘感应道交尘刹量无遮接引利人天无量寿如来放大宝光向山僧拂子头上应身无量变娑婆为极乐无一尘而非净无一刹而不彰直得林木池沼皆演梵音水鸟树林咸宣妙法巨源居士有大因缘常于梦寐感应道交发心装塑丈六金身永延慧命且祯祥应运一句又且如何举似悲乘果海原无际福庆人天没尽时。

　　古句关主请上堂僧问将日月为天眼犹是平常之谈指须弥作寿山未出法界之量未审过量人分中又作么生师曰南山多秀色白日少冰霜曰与么则越威音以后超象帝之先也师曰却得阇黎证明曰只如古兄不远千里特为萧檀越祝寿请法和尚如何庆赞师曰满堂都是灵山客那个男儿不丈夫乃曰父母未生天地未判有一则公案山僧未曾轻意举似诸佛不曾以正眼觑着祖师不曾以智力动着即无量寿算亦不曾轻易拟着今乃萧公孟昉五帙初度被个古句一印印破致使尽大地人知有此段因缘在凡也得在圣也得在儒也得在释也得正恁么时山僧又如何庆祝永固华嵩千载盛长春花木四时新。

　　解制上堂残腊已消东君司令煦日临而冰霜解翠柏转化外之幽和风动而柳眼青寒梅喷林间之玉老禅和抬眸展脑放身舍命穷衲子举足动步吐气转身若是困在见闻沉情溺境切不得道在云岩解制来。

　　受澧州药山请上堂拈疏曰夫子眼睛达磨鼻孔尽向此中漏泄了也设或未委仰烦表白宣疏毕举法衣曰自谢弁山院事飏却搕　堆头入此山来形骸土木只恁么过时如今祖祢不了又只得随群逐队去也遂搭衣升座拈香毕乃曰孤峰独宿非为贵垂手尘寰世爱憎不谓野云牵老兴无端又引出深岑兹者药山乃我俨祖家山之主有年若剑诸孙与阖山耆宿特迎老僧再震法音老僧未许者以云岩修建未竣不意郡州绅衿护法诸山宿德再四度恳只好躬展瓣香于祖塔以赴众望只如不离本际应身尘刹一句又作么生月印千江水门门尽有僧僧问不离本际即不问月印千江事如何师曰是处是慈氏曰印即是不印即是师曰一任两头看问师子游行不假伴侣因甚么随群逐队师曰青山不住青霄土曰师子在窟时如何师曰烜天赫地无人晓曰师子出窟事如何师曰草偃风行得自由曰正是师子窟中师子坐象王林里象王居师曰切忌话堕。

　　解忧上堂画地为牢也曾笑怪诸方结绳自缚依旧耻他作者云岩放开一线与诸昆仲说话卓拄杖曰若到诸方切忌话堕复举芭蕉示众曰你有拄杖子我与你拄杖子你无拄杖子我夺却你拄杖子又古德曰你有拄杖子我夺却你拄杖子你无拄杖子我与你拄杖子师曰看他前辈只解竞奢较富殊不顾有傍观者云岩为伊剿绝一上道有也好与二十棒道无也好与二十棒若与他也好二十棒若夺他也好二十棒纵若不有不无不与不夺也好与二十棒有个汉出来道云岩聻山僧曰也好与二十棒何故你试卜度卜度看。

　　长至日上堂寒光凛冽浑万物以潜荣朔气弥漫藏冥运于即化直得金乌飞于海底玉兔奔于山头正恁么时更说甚五云书瑞一线添长只如小往大来毕竟如何从他焰里寒冰结自有梅花日日新。

　　解制上堂有脚阳春来上苑无心明月上高岑虽然历劫闲常事一一横该古到今到者里进一步触头磕额退一步滞水沉泥击碎摩尼忘影迹大千谁不我箴规。

　　赴药山请辞众上堂白云常爱住青山依倚青山日自闲又被闲风吹大野曳来曳去别峰间所谓峰峦秀异鹤不停机灵木迢然凤无依倚山僧本目无心岂可更有来去只如人天交会如何是两得相见的道理蓦竖拂子曰待看松枝头再转溪山不动笑颜开。
嘉兴大藏经　元洁莹禅师语录


　　元洁莹禅师语录卷第四

　　嗣法门人智祥编

　　住澧州药山慈云禅寺

　　己酉十月初四日入院拈香祝
圣毕又拈香曰不假雨露栽培宁受云霞馥郁灵根永固气味氤氲供养本寺开山弘道俨祖大和尚惟冀悲乘不倦应化无方怀中复拈出香曰名之不得类亦难齐几拟塞壑填沟又被业风吹转第六回拈出供养浙江湖州府弁山龙华开山第一代传达磨正宗第三十八世上瑞下白入就先师雪和尚遂敷座问话且止问法不知宗趣纵饶问去答来徒增戏论你看六祖在五祖会中腰石碓米夜半传衣说些甚么苟知问在答处答在问宗便知石头迁祖达书回于青原思祖处得个鈯斧子住山旨趣知得鈯斧子旨趣便知俨祖在石头会下一切不为千圣不识的宗猷信知此事不向言中取则亦非句下流通一踏到底的说甚临济三玄七事影草随身洞宗五位功勋三种渗漏到者里不妨八字打开一机吐露去也且道祖席重辉开堂祝圣一句又作么生只凭不老长程愿祝赞当今有道人。

　　到虔明请上堂真风壁立自古不磨祖令当行条然有据是以辟蒿莱崇像设翻瓦砾成禅居已有其人而况岳阳楼畔一寻烟水仙子去来无恙洞庭湖岸万井人家云霞出没无依若教老汉向这里抛砂撒土更是无端便下座。

　　过梁山洞泉扫观祖塔上堂林峦耸秀古佛家风涧壑幽清道人活计观祖向这里踞稳密田地展格外机轮袈裟角下直钓狞龙拈风前箭筈无相道场罗笼威凤世远人湮清风冷落幸而鼎公堂头继此芳躅重开生面山僧自云岩赴药峤躬入塔前扫洒瞻敬正恁么时有个金刀劈不开的句子良久曰委么设或未委可同到塔前为汝诸人说破至塔前新丰一曲至老祖硕德弘慈唱弥高千百年来道旷无涯和弥寡际今重光祖席可谓节拍相凑不肖净莹上承祖荫忝为三十世孙镂骨铭衷躬展瓣香少倾毫末悲怀满眼四顾彷徨更不敢重说偈言遂上香。

　　过德山扫鉴祖塔上堂绿竹苍松布老祖利齿银牙落涧涛声式老祖海口航舌敲风打雨寂历无私夜暗昼明亘然靡间是以千百年古碑重现生气凛然犹有妄物凿去碑中宗派法系十余字然虽修罗嫉生障翳而亦不碍日月光华况大藏小藏铁案炳星而天道人道昭昭共鉴不肖净莹躬诣塔上展一瓣香奠一杯茗非敢谓雪屈酬恩抑且自倾忱格正恁么时如何是老祖不动本际说法无量的事举香云只凭古铭元文案僧史无烦更董狐。

　　结制上堂法运寥然数百年草深不止法堂前于今重把新条令直透威音那畔先所以道向上宗乘真风壁立纵是雪山苦行六年虚耽岁月嵩山面壁九载饮气吞声即使二祖神光三拜也是泥里洗土以至递代繁兴不过因行掉臂老僧到这里曲顺时宜开炉设韝或有个铜头铁额的出来掀翻法座喝散大众拽下老僧蓦口　去稍知向往但问伊且作生是向上宗猷拟议不来朝三千暮八百未有了日。

　　开山俨祖忌上堂召众云还知么此我开山老祖全提正令为大地含生转大法轮的时节至今风凄凄日杲杲竖拂子云幸然鼻孔落在山僧手里今将老祖鼻孔穿却大众鼻孔也在我将大众鼻孔穿却老祖鼻孔也在我稍或迟疑可随到老祖座前酌水献花各各验取便下座。

　　谢义山且拙和尚专使上堂山僧自到药山懒得挑灰拨火一味独行独坐风静云间或披云台畔游行或祖塔冲　散步猿吟鸟噪不知南北东西叶落花开那管冬春秋夏宴眠早起浑忘所自不期义山一光东射来到此间直得朗山岌崿澧水腾波惊动几多飞潜走跃不知所措义山和尚以大神通不思议法力向香积佛国移得诸佛大悲所熏甘露法食来此堂中作大佛事祗如教中云其施汝者不名福田生心受施堕三恶道又作么生拈起拄杖曰今请众下一转语以谢供养有么有么如无拄杖子自道去也掷拄杖下座。

　　元旦上堂元正启祚万象维新祝一人之圣寿地久天长兆万法之资始民丰物阜而况彤云布彩祥光亘弥宇宙奇花坠玉瑞气涌塞乾坤是以披云台畔风规凛凛啸月峰头华雨蒙蒙正恁么时大地无痕而孤峰不露一句又作么生道良久曰至化无为亡朕兆崔嵬终不落今时。

　　解制上堂把断要津百日身心忘内外放开线径十州芳草渐蒙茸直是绝情离见须知泮古融今所以道迷时三界有悟后十方空了得些儿趣方堪话祖宗遂拍案云到者里直得八字打闻十方通畅道个结也该三十棒说个解亦该三十棒何故太平不解成家计野老相将笑转亲。

　　师至古天皇寺众请上堂天皇古刹唐代开山自悟祖建宗立旨而龙潭续焰传芳磨不磷涅不缁卖饼馈饼天皇寺巷剪不开截不断师资道合一段因缘千百年来真风不掩恒沙界德遍洽无涯有一种移岳盈壑截凫续鹤者盗王氏之青毡以为己物认岭南之孔雀而作家禽岂知智眼区别笑破口唇山僧特因瞻礼祖塔道过古荆导孙领众居士敦请老僧举扬悟祖所建的宗旨还有具眼者么卓拄杖云珍重懵懂休妄拟莫将有限趁无穷。

　　到常德栖贤禅寺请上堂乍离岩穴出幽山野水平渠足可跚一个全机没巴鼻泼头泼面绝遮拦蓦竖拂云苟向者里见得即可不离途中浑居家舍而况维新法社大道弘扬阐旧家声浑轮向上直得阡陌万家之烟灶朗播真风澬江一带之清流弥纶皎月渔火清灯炽然靡间樵歌牧唱韵出青霄你看者一坐具地不止填沟塞壑还有威音具眼旨外明宗的么良久击拂云剖出无瑕方是玉画成有足即非蛇。

　　佛诞日退院命栎山首座主席上堂法席寥寥数百年归来泉石尚依然幸当折脚铛无恙提挈维勷在后贤诸昆仲者个铛子含育四生胚胎万有贵则倾国不换贱则不值分文比来兵戈乱后土旷人稀山僧谬继芳绳盖因初住云岩未曾交付每承宁州护法催书叠至事不由己今此折铛家计不可一日无主赖有愿公首座堪能绍述风规命居吾室登此座行此令开拓人天不负最初请意虽然从上来有个金刀剪不开的句子极力提持不能相似少间待请新方丈出来为诸人别通消息。

　　义山且拙和尚至引座药山门户亘古无私俨祖真宗弥然罔间数百年风规寝削法堂不止草深刹那际拟壮旧观瓶盂将堪骈集无柰含识中有一等病在五蕴鉴觉者闻不出声见不超色病在素无主宰者为物所转流浪前尘病在胜境限量者背却法身病在解脱深坑者沉情滞境乃至病颠病狂病增上慢如是种种莫堪医冶兹我义山且兄真大医王象驾光临此是诸人莫大因缘不出户庭而得参知识不移跬步而涉历大方可谓千生一遇万劫难逢急整殷勤恳施法药。

　　庚戌五月师自药山复回云岩上堂僧问茫茫烟水始随芳草去叠叠云山又逐落花回不动本际一句作么生师曰只恐无人识曰有一人常在途中因甚不离家舍师曰舌头短三寸曰有一人常在家舍因甚不离途中师曰眉毛长丈二曰那一人合受人天供养师曰三十棒且待别时乃曰去年八月药山去今朝小暑药山回来去了然亡朕迹个中谁许乱安排所以道心非我生金石流而不焦象非我出八极浑而无碍到者里若说药山即云岩云岩即药山不得若说药山自药山云岩自云岩亦不得且作么生是不伤物义一句漫游花下路密室不知春。

　　众护法请上堂向上宗乘十方绝唱机轮转处作者犹迷到者里纵使孔圣竭尽家珍致令天地位万物育亦莫济其少分山僧放开线道使闻见分明不妨风尘日色各显圆宗竹籁松涛咸成梵响幸我云岩一班护法信知的有此事请山僧举扬以滋物化正恁么时击节一句作么生道泥牛吼处天关转木马嘶时地轴摇。

　　庚戌六月初六受浙江绍兴府诸护法同门请住云门显圣寺上堂师拈疏曰天人献花无路鬼神潜觑无门且道者个甚处得来即递疏宣毕升座曰归副云岩望方然谢药山何期石伞月炯炯照人寰云门显圣吾祖家山远承法兄暨诸护法敦延山僧继席柰云岩残局尚未克圆家庭重命义不敢辞只得借拂子威光放开线径使若耶溪与修江水派派同流金龟塔与秦望峰青青一色正恁么时如何是随缘赴感一句赤水玄珠须罔象长江明月任东西僧问老祖家山千秋不改鉴湖风月万古如新只如正中不立偏处不逢的人向甚么处相见师曰须弥头倒卓不见太阳红曰恁么则同时不相识千里却同风师曰三千里外知端的曰一句迥超言象外松萝岂与月轮齐师曰恰好做西堂。

　　冰谷大师请上堂青山不自青绿水不自绿万化有为间浑身不觉露殷勤自照古菱花百亿分身还可瞩竖拂子曰委得么举世但知金玉贵等闲落眼便成尘。

　　梦帆大师领阖邑护法制诗赞法被请上堂千机不到处佛眼不能窥万化不该时言论难闻口到者里纵是无极无为犹坐功勋生即无生仍成变易又怎知刹那三昧寿量无穷大用繁兴浑融化育一赞一咏铿音落落一针一线绵缝重重还有向此中着得一只眼的么僧问圣降祥麟兆风和香正薰碧桃花烂熳高祝劫前春如何是劫前一句师曰须弥顶上不击金钟曰南山翠竹栖灵凤东海清波现巨鳌师曰犹是一联诗。

　　玉庵大师请上堂乾坤之内宇宙之间中有一宝秘在形山几多人向五蕴根身里作活计差矣击拂子曰这里见得如贫女获寰中宝藏取之无竭受用莫穷稍或踌躇如力士失额上之珠徒增劳闷还有入林不动草入水不动波获得此宝者么僧问金鼎天然供越山篆文八卦体中圆空王拈出栴檀爇两处祥云结瑞烟者还是神通供养还是法尔如然师曰你只管疑着。

　　默也大师请上堂色里青黄梦里身了然无物可当情无端瞥尔成悲智或为主也或为宾其为主也眉撑有界足极风轮纵使大悲千眼莫可睥睨少分其为宾也溪山岌岌云月重重和为万物春风无往而非者汉放身命处大众还委么眨上眉毛休错过莫将有限逞无穷。

　　弁山且和尚专使庆诞请上堂雨洗千峰秀色风沉万壑幽凉烟峦由之耸翠水面以致添章且道是何佳庆者是我弁山且兄和尚一光东射更有个三藏莫诠千灵罔测的浑俞句子特专凛山法侄赉到者里与大众结广大法缘作广大佛事不期被虚空藏失手触向烂泥里跌得粉碎却化作无量无边虚空藏一时遍界分身去也若信得及少间斋堂里与弁山和尚相见设或未然再扣我弁山西堂严侄僧问向上宗乘已属云岩剩语百千三昧原为弁岭糠秕今日和尚特地升堂更为何事师曰远意难忘曰者还是花石轩中意还是云岩寺里机师曰你不妨伶俐曰今承弁山法叔寿图远致文彩全彰已识二老人眉毛撕结只如寿图未作时和尚与法叔如何相见师曰修江月是苕溪月曰子期不是闲相识流水高山意尽知师曰惹得虚空笑不休。

　　栎山大师请上堂威音未兆机轮转处弥彰这畔无为大用繁兴绝朕纵是棒如雨点喝似雷轰也总不出个旱地莲花所以道袖里金椎眉间宝剑须是恁么人方知恁么事若说向上向下反落言诠全提半提转增露布那堪论他宝掌千龄甲子七百虽然当阳突出人难辨自有通方暗点头。

　　怀嵩大师请上堂阳焰翻波六十年空花镜像两悠然相逢问我循途事甲子难论到那边有一等人不知着落逐管引曹山谓父母所生口终不向子道若恁么唤作按图索骥岂知我祖宗门户不见道灵鹊不栖无影树澄潭岂坠于苍龙还识怀嵩贤子的来意么禅客相逢只弹指此心能有几人知。

　　退院命梁山鼎首座继席上堂十载于兹营祖道形骸土木血心枯只缘重累难轻卸作过牛兮又作驴还有同伴相怜的么凛山法侄问退云岩而赴云门途中得力句子愿欲乐闻师曰只好分付老僧曰灵山一会俨然师曰阇黎也须担取一半曰莫带累儿孙好师曰珍重去乃曰老僧前岁自药山回切因连年土木心血耗枯兼以衰景渐临世念如淋过死灰一般无有一点生气不知身未入院而云门祖席书币远临再四踌躇既当孝子慈孙镂骨殒身义不可辞况亦老祖有云不奉非孝不顺非辅不敢违也然则极力担当孝辅两字只可领得一半那一半分付继席堂头少间剖悉。

　　元洁莹禅师语录卷第四终
嘉兴大藏经　元洁莹禅师语录


　　元洁莹禅师语录卷第五

　　嗣法门人智祥编

　　住越州云门显圣禅寺

　　康熙庚戌六月初六师在江西宁州云岩受请于明年五月二十一入院上堂拈香祝
圣毕复怀中拈出香曰江吴楚浙狼藉多年几拟抛弃尘壤怎柰冤家路窄第七同拈出供养本寺中兴第二代开建弁山入就先师雪老和尚敛衣就座雪林大师白椎曰法筵龙象众当观第一义师曰若论第一义诸佛祖师不敢动着丝毫鹘眼龙睛无能窥其少分不期被菩昙法侄一槌直得竖穷三际弥亘十虚无一人不满耳满眼通身遍身还有回避得及者么时众僧涌出问话师曰住住问话多是驰骋辞锋徒增戏剧须知问答处无一毫做作伎俩始见作家你看拂子现大人相能坐断一切而一切不能动乱故能于耳处作眼处佛事眼处作鼻处佛事以至意处能住一切世出世间作种种不思议广大佛事如普贤一毛孔能摄三千大千世界而大千世界入毛孔中不宽不窄一际平等还有许多思惟造作么正当今日入院毕竟功归何所举拂子曰只凭此道资王化愿祝尧仁亿万春结椎下座。

　　当晚定职事小参三千里外遥相鉴十二年中复到来几度白云空聚散依前明月映苍阶昨者偶于途间拾得一个骨董无头尾无背面几多别宝波斯分疏不出恰值普贤大士一见呵呵大笑曰且喜且喜新长老拾来者个骨董于显圣寺里大作佛事致使见者闻者获无量三昧所谓股肱丛林三昧光赞祖庭三昧纲维法令三昧荷负大众三昧出纳取与三昧送往迎来三昧乃至执爨负舂服劳任役种种三昧赞声未已忽被鼓声一惟粉碎须是诸昆仲大家或褫去。

　　扫开山老祖塔上堂师升座拈香曰放去无涯拈来有据波旬闻之脑裂魔外嗅之魂飞爇向宝炉专仲供养本寺重兴第一代湛祖大和尚僧问离云岩之法苑临祖席以重光旧店新开即不问正偏五位请师宣如何是正中偏师曰午夜日当天曰如何是偏中正师曰打破秦时镜曰如何是正中来师曰木马嘶风急曰如何是兼中至师曰泥牛喷雪飞曰如何是兼中到师曰宝殿无人识空阶绝往还乃曰起已坠之宗纲续悬丝之慧命是吾祖心灯寿命建丛林立宗旨是吾祖常住法身慈风浩荡而不泯吾祖以之梯航三有化雨恒滋于不尽吾祖以之津济四生不肖瓣香杯茗敢谓报德酬恩还有个金刀劈不开底句子尽力提持只得一半那一半可同到塔前待老祖为诸人说破至塔前举香曰山石溪云面目全归家扫洒分当然儿孙自是儿孙事不敢重重说偈言遂上香。

　　松潭大师为师庆诞请上堂竖拂子曰混千机而不挠其神和万境而不干其虑提之者可以拯拔四生导之者可以津济三有苟或未然莫谓空华能翳眼须知大道亦迷人。

　　弁山且拙和尚至引座寄庵法侄出问乳峰毒箭射南方敌胜还他杨四郎此日旌旗天下竖庆云更羡尽边疆今日家里人到来敢问老和尚号令又作么生施设师曰从来不说客话曰止风涂畔日个个眼开明毕竟承谁恩力师曰老侄忘却那曰即今主宾互换迭奏埙篪是何标格师曰与令师别借一语曰恁么则梅花稍上月大地博英华师曰素月分流水从教暗度春乃曰青山不改千年翠绿水常涵万古心大朴不知谁作主年年夏木碧森森可中有一句子千圣不得其名万灵不得其用幸我开山湛祖以广大智力广大悲忍向千圣顶　上一机拈出如千月并照遍界清凉无一人而不被其机无一物而不承其泽数十年来去圣逾远人心淡泊懈怠为基不求深进大聪者反聋大明者反瞽总尔病在多端难以具述山僧谬继芳绳虽有些参苓附术巴豆砒霜总济不得什么事幸我弁山且兄和尚莲驭光荣此是诸人莫大因缘所谓法王大宝不求自得汝等殷勤请升此座普施妙剂。

　　结夏上堂人生大梦未醒不可因循暴弃大开双眼圆明累劫剖在今日直待把定话头宛如千仞壁立不可如存若亡不可沉空滞寂莫坐一知半解莫以得少为足一机把绝要津截断千差万别如无手人行拳如向虚空揣骨直期情境相忘便是因缘时节所谓绝后再苏始见胸襟流出今日禅宗不好口耳相传为习诸人既到者里颇谓了无枝叶拍禅床曰莫学诸方五味禅误陷平生自虚掷便下座。

　　师过天华为则和尚请上堂天上宏张火伞阿谁脊不流汤惟我随行拄杖却有的的主张来到天华胜概不觉撞入方丈法兄逼客作主令伊向上提将直得进退无措直教已绝行藏举拄杖曰不禁涌身入阿修罗王队里震起琴音耗动三有世界令一切飞潜走跃咸知性命无处逃遁虽然犹济不得甚么事不若仍借法兄和尚神力以杖卓两卓曰击碎尘烦三界梦镬汤何处不清凉。

　　解夏上堂还有呈驴唇马觜的么出来啐啄看众无出乃曰恁么则老僧为汝等解夏去也遂击拂一下曰击开古径门千尺放出沩山水牯牛不信但看初三与十七明暗都成月一钩掷下拂子曰好生去。

　　岸眉文达月鹭为师本贤禅宿入塔请上堂金风透体明明空劫以前玉露垂珠历历威音之后可中有一段阴阳不能潜伏天地不能覆载于本贤分上便见花披日月捏聚山河只今觌面相呈且又作么生分付未曾言外超玄象尽属华胥一梦人。

　　慧芝送师灵骨入塔请上堂僧问拈来无不是的人因甚犹被露柱隔碍师曰真好笑曰曹源一派无生曲今日蒙师亲得来师曰莫眼花乃曰篱边黄菊金方赤岭外丹枫火正红除却古今无异路黧奴白牯眼方通向者里委得则知天然上座出生入死游戏神通书偈了念佛去活脱自由不涉离微一句作么生道挥拂曰龟毛拂扫那伽定兔角花开别样春。

　　古洞山上一为玄辅和尚报计送木主入祖堂请上堂僧问古洞山前梧桐叶落若耶溪畔松竹争妍如何是转功就位的句师曰秋老梧桐黄叶落曰千峰岳边止万派海上消如何是深入堂奥句师曰月落潭空影象殊曰既是法王何处不尊因甚要向先觉堂中列位师曰山重不碍水重重曰恁么则通身无影象遍界不曾藏师曰莫将鹤唳作莺啼乃曰秋老园林喜见丹枫缀锦月明户牖愁闻落木秋声新丰曲调高古难得其人广陵歌拍成令罕能赓续向幸弼首座继我新丰一十八载可堪承绍今春躬送老僧赴云门比望家声克振何期冷地抽身挝鼓退院依古样画葫芦设愚痴斋整理后事不忝为洞山远裔虽然如是犹滞今世门头老僧更教亲登祖庙遂入祖堂安木主曰儿孙事竣更不出门转身就位坐断乾坤。

　　请撄宁法侄立僧上堂僧问金鳞透网时如何师曰无用处曰和尚照顾袈裟角师曰涓滴何存曰湿也湿也师曰争柰犹在网里乃曰扩佛祖大机全凭作者开人天正眼须藉同人奇特事遇奇特人左敲右击拍拍是令启悟开迷转凡成圣设有个汉出来道骊龙颔下宝珠如何摘得猛虎项下金铃怎生解得老僧向道▆去扣取堂中第一座。

　　结制请上堂僧问解行相应成底事非同口说义忘言如何是底事师曰香烟腾碧汉曰红炉三七点铁成金设遇不受钳锤的衲僧到来未审如何煆炼师曰千钧之弩不为鼷鼠乃卓拄杖曰诸佛不以眼觑诸祖不以耳闻天下知识虽则口里水漉漉底到者里秪堪吃饭　耐黄面老人生下地来便道天下独尊独占在世界里韶阳冷地里放不过只要一棒打杀贵图天下太平殊不知灵龟曳尾拂迹成痕不免各与三十何故云门今日结制便下座。

　　上堂仲冬十五霜风凄楚水冷冰寒月圆当户在迦叶不贫在释迦不富无端舜若多神打失自己南山老虎吃却大虫带累露柱灯笼颟颟顸顸不啻恒河沙数报诸人莫莽卤除却此见闻莫昧主中主。

　　祈嗣请上堂僧问未芳花木春常在已老松筠更好看毕竟明甚么边事师曰一般清意味料得少人知曰经声夜息闻天语炉气晨飘接御香如何是云门风境师曰一任古今看曰石伞峰前龙虎客玉笥宫下象狮群如何是境中人师曰瞻之仰之曰放去禹门三级浪收来平地一声雷如何是人中意师曰你不是其人乃曰寒风括地晓日晖霜明明声色难该历历覆藏不得繁兴大用举必全真妙协投机不存轨则只如人天交庆奕叶联芳一句又作么生梦回槐国知春蚤信有灵根夙种人。

　　荐亡请上堂僧问城市尽同悲薤露山林谁共语冰霜如何是荐拔一句师曰金地遥招手江心暗点头曰恁么则叶君亲获生安养徐女犹闻心远香师曰七通八达遂举手曰者不是七宝莲池者不是金绳界道者不是惟心净土者不是弥陀授记者不是森如居士亲闻正法契悟无生良久曰不闻有相揩今古能使忘言洞海桑便下座。

　　天华为则和尚至引座天华和尚启中有曰举扬宗旨奖示后昆者些子则吾岂敢山僧未出方丈未升法座不止七花八裂了也又那堪说甚五位三玄正偏渗漏暗机七事影草随身一镞撩空三句可辨乃至燃灯义海九十七个总别同异成坏六门一一条章种种绪聒虽然如是泥牛吼处天关转木马嘶时地轴摇你者一队茄子瓠子正在南柯十二更那里知得幸我天华法兄和尚来此他有返魂香醒昏石你诸人好向座前叩取。

　　开山湛祖忌日上堂五乳峰头无镞箭直射者里万竹林中宝镜光全辉那畔巍巍石伞令千峰仰止源源若耶使万派朝宗不肖到者里又作何去就良久曰有个道处金乌腾夜半日午不挑灯。

　　住台州天台护国禅寺

　　上堂僧问控纵随心韬铃在手风云偶会天体不移如何是不移的消息师曰天台华顶峰曰只如风云偶会又作么生师打曰护国者里赏罚分明问祖印全提万象收归古镜如何是夺人不夺境师曰花簇簇锦簇簇曰堂上眉藏日月峰前虎啸龙吟如何是夺境不夺人师曰左三个右五双曰灵锋在握直得神号鬼哭如何是人境俱夺师曰打破大唐国不见一人行曰和尚升座法雨均沾如何是人境俱不夺师曰大家相聚吃茎齑▆恁么则从今荐得无私句信手拈来格外春师曰花绽灵根芳丛不艳乃曰十方洞彻古今同那复空华翳眼中但得脚跟红线断刹尘何处不雍容到得华顶峰好看自家田地过去石梁桥总是当人境界更说甚么明星影里见淆讹重增话柄只今放行一句又作么生拂一拂曰大抵出门忘计较十分野色骋悠怀。

　　上堂僧问古人道诸方只具啐啄同时眼不具啐啄同时用如何是同时师曰南人北相曰未审是眼是用师曰不打你者驴汉乃曰腊月初一霜风凛冽大地冱为一团虚空冻成粉碎惟有云门须弥山向没踪迹处不肯藏身藏身处又没踪迹有人道得接手句殷勤只与你三十卓拄杖一下。

　　岁朝上堂元旦烧香礼佛老僧偈不重宣一句无私语敬以祝尧年便下座。
嘉兴大藏经　元洁莹禅师语录


　　元洁莹禅师语录卷第六

　　嗣法门人智祥编

　　示众

　　结制示众常规十五开炉新岂廿一结制只道换古移今依旧眼横鼻直如何是不变不移的事拈却门前大案山。

　　除夕示众拈起拂子说两句话你便作佛法商量不拈起拂子说两句话你便作世谛流布总不如合取者两片皮免得共相累及道了以手掴口曰犹自口喃喃。

　　中秋示众人间八月中秋天上一轮皎洁弥勒布袋解开百亿山河漏泄文殊普贤不敢抬眸明眼衲僧一生受屈竖拂子曰者个也是第二月且那个是第一月放下拂子曰掷却夜合山大家齐证入遂喝一喝僧问中秋明月即不问逆流桥下事如何师曰通霄寂寂曰秪如钵盂峰顶浪滔天又作么生师曰非汝境界。

　　示众今朝刚一七那事瞥不瞥抵暮不知归回头日又出蓦拈拄杖曰看看复曰可惜许。

　　示众碧眼胡十万里来山遥水远黄面汉三千年去地老天荒祖父田园皎如白昼迦叶刹竿凛若秋霜眼里有筋底一拨便转狮儿哮吼吒沙皮下无血的三搭不回一任伶俜辛苦山僧七八年来住此新丰晏眠早起只恁么过时其余是什么碗脱丘。

　　云隐老宿七旬请示众年跻七十搅海龟毛长百尺境入从心擎空兔角阔千寻直得日筛丽水之金雨洗南山之碧山僧纵有千手万眼也不能另布一筹以增其算只好引赵州老人作个证明遂高声曰吃茶去。

　　雪日示众漫天漫地纷纷雪满耳满眼寻不得可怜长连床上人剔起眉毛无处说既是满耳满眼因甚无处说不见道才有一丝头便有一丝头喝一喝。

　　示众惺惺寂寂是无记寂寂非寂寂惺惺是乱想惺惺非大小永嘉好一片寂照双流绵密工夫只在是非窠臼里要且出身不得争似新丰一个个如龙似虎任运腾腾汲水搬柴腾腾任运堂外三昧堂内不知堂内三昧堂外不知大众三昧山僧不知山僧三昧拄杖子不知拄杖子三昧乃至穷有性尽众生界不知既彼彼不相知秪今眼眼相觑底又作么生寒山逢拾得抚掌笑欣欣。

　　示众清泉白石山中有市中有兔角龟毛地下无天上无可惜道人行乐处赵州东壁挂葫芦试问诸人葫芦里盛底是个什么不可作佛法商量亦不可作世谛流布参。

　　开普同塔基示众万物有形终归磨灭真常独照何处埋藏斫开荆棘林要显法身常住且开基展土一句作么生道以拄杖卓地三下曰金锄才一动灵苗遍界生。

　　示众学者先须识自宗须知扬眉瞬目语言动静不是自宗山河大地明暗色空不是自宗有为无为学与无学不是自宗乃至禅道佛法玄妙理性不是自宗还会么有会得的对众证据僧问作么生是自宗师曰秃却我舌曰莫将真际杂顽空如何是真际师曰甚处去来曰如何是妙明体尽知伤触师曰一点瞒不得曰如何是力在逢缘不借中师曰两手赠君无一物曰如何是出语直教烧不着师曰搓不圆跌不碎曰如何是潜行须与古人同师曰我不如你曰如何是无身有事超岐路师曰明星当午照曰如何是无事无身落始终师曰河干水又枯。

　　示众众兄弟洞山种田博饭吃论实不论虚出家儿圆顶方袍既名佛子必须心期至道以求妙悟庆快平生始不谓之虚度光阴孤负己灵如其恹恹蹇蹇淈淈　　空过一生三界茫茫沉沦无际有何所补不见先价祖问僧曰世界何物最苦曰地狱最苦祖曰不然向此衣线下不明大事是名最苦诚哉是言山僧曾有僧曰世间万物最灵人极苦三途未足论向此袈裟如昧去难将譬喻较酸辛诸禅德趁色力强健衣线下事的的讨取个分晓一朝触破疑团便是出三界二十五有底阶径那时方知若佛若祖鼻孔元只一个腊月三十夜有自由分虽然犹是为初心曲顺时宜若约衲僧行履敢道未梦见他汗臭气在时光奄忽大非容易各自努力珍重。

　　示众供养三世诸佛不如供养个无心道人吃饭咬着砂走路蹋着地作么生是无心所以道未到无心须要到到得无心心也休且作么生是诸人底心良久曰切忌向长连床床上撞破露柱底额头。

　　示众进道严身三不足新丰脱也无机轴有米吃饭无米便粥左右逢源山青水绿不将佛法挂人唇触境风光咸瞩目且道奇特在甚么处参。

　　除夕示众霜重风严是处山沉水肃年穷岁尽洞然雪练冰交眼里着得须弥山底敢保一丝也着不得胸中不挂元字脚底不妨汹涌波涛了知法法无多子触境逢缘事事周秪如截断众流逢缘不借一句又作么生收起残年旧历日来朝别自有新条。

　　示众天将欲雪不雪普令大地风寒自是神光断臂更无人觅心安设有个汉道从门入者不是家珍又作么生山僧向道少壮不努力老大空惆怅。

　　示众释迦老子说法开了口至今合不得达磨大师面壁合了口至今开不得山僧新丰九载有个随家丰俭句一向不曾举似今日特为拈出尽力作伎俩只是跳他二老圈缋不出因甚如此雪峰道的。

　　示众顶门正眼妙逢作者知机肘后灵符贵在英雄提掇若是抛三放两误赚后昆纵去夺来耻他先匠所谓言前定旨特地乖宗句下承当迷封万里还有知恁么事的么出头天外看谁是我般人。

　　示众举先价祖曰向前物物上求通秪为从前不悟宗如今悟了浑无事方知万法本来同长者长法身短者短法身鸦作鸦鸣鹊作鹊噪作么生是同底道理柴要搬水要运米要生春饭要熟煮作么生是无事底道理云从龙风从虎水流湿火就燥夜合山前石磴幽来来往往的犹是者一道。

　　除岁示众举百丈海禅师岁暮示众云你者一队后生经律论固是不知也入众参禅禅又不会腊月三十日且作么生折合去云峰悦和尚云灼然诸禅德去圣时遥人心淡泊看却今之丛林更是说不得也所在之处或三百五百浩浩地只以饮食丰隆寮舍稳便为旺化也其中孜孜为道者无一人设有十个五双走上走下半青半黄会即总道我会各各自谓握灵蛇之宝孰肯知非洎乎挨拶鞭逼将来直是万中无一元叟端和尚云兄弟当时早有者个说话在今诸方岂堪具述据曲录木者智眼既已不明担钵囊行脚者信根又复浅薄争人争我以当宗乘行盗行淫而为佛事身披狮子皮心行野干行闻禅闻道似鸭听雷视利视名如蝇见血伤风败教靡不有之师曰诸昆仲看却今之丛林转更说不得也你看他灵山会上可有个无行业底佛祖传灯谱上可有个不持五戒底祖师至于公然饮酒食辛人间赴应口说经法潜行贪欲一类魔子剃却狗头入我法中秪图衣食裨败如来正所谓师子身中虫自食师子肉须知古云说得一丈不如行得一尺行解相应名之曰祖诸昆仲今朝是个小年夜秪如诸人大年夜到来又作么生支遣且莫粗心好纵饶你才智过马鸣龙树慧辩过满慈鹙子三藏十二部经注得如瓶贮水千七百则公案一串穿却纤毫识漏未尽敢道轮回去在设若是去变大地作黄金供养你非为分外如或不然有寒暑兮促君寿有鬼神兮妒君福珍重弁山结制示众打三七明朝二七又起今将佛殿更作禅堂与诸昆仲结法因缘已证者脱黏内伏未证者正好精进乃举昔有比丘厌喧求静向深山古室中夜坐偶一小鬼拖一死尸从外而入复一大鬼随至小鬼方置死死欲啖大鬼向前争食二鬼争夺不已便请比丘作证比丘恐惧私自曰若畏大鬼则犯妄语罪不若从实证明乃曰此实小鬼拖来大鬼瞋怒将比丘左臂拔下小鬼拔死尸左臂凑上大鬼又将比丘右臂拔下小鬼又拔死尸右臂凑上如是大鬼以左右两腿拔下小鬼亦如是凑上二鬼将比丘新肉一齐饱食而去比丘豁然如睡梦觉如病出汗见身如故获心清净证无漏果大众且道比丘所悟底是个甚么已证未证不妨再证取看。

　　因事示众举华严经云心不妄取过去法亦不贪着未来事不于现前有所住了达三世悉空寂又云识心达本源故号为沙门每见一类假衣窃食之流不知最初如何出家如臭鸦趣食的相似身在树上心存粪中真个可怜生古圣出家等身世若幻梦视名利如杂毒孜孜业业惟道是崇亲近有德动历寒暑或十年二十年不动不变成大器播美名今其不然最初出家全无正信猢狲子全然不死一味以聪明伶俐业识之心当为己躬实际身在丛林心存朝市或因口腹攀缘或因货利奔竞至于星相医卜靡所不为或时东探静室西采道场甚至于据大位称宗师者将钱买院结好贵人苞苴肮脏百种营谋东处坐席未温西处又安职事南地一法子北地一当家苍天苍天何缘至此人生幻寄大梦有几不见云居膺禅师将示寂职事云和尚将后谁继住持师拈笔大书堂中简主事五字掷笔而逝职事僧初意第二座不知嘱简也及简临事号令皆不从简察知拂衣着草履下山忽空中有神作悲哀声曰和尚去也众始惧赶至瑶田庄哀恳请回及回空中神忽作欢喜声曰和尚来也咦此与谋住持底当何如哉又即庵禅师始登云居时先夕宿瑶田庄梦伽蓝神安乐公曰汝与此山秪有一粥缘明午至寺晚参罢会同袍二僧斗狼闻于寺司凡新到例遭斥逐师深切疑讶后开法已老住归宗蜀士有官达于朝者与师亲厚以云居虚席请师补处师欣然承命将复征往梦境至瑶田庄而寂又前定录云韩晋公在中书因召一吏不时至公怒将挞之吏曰某有所属不得遽至乞宥某罪公曰宰相之吏更属何人吏曰某不幸兼属阴司公以为不诚怒曰既属阴司有何所绾吏曰某土三品已上食料公曰若然我明日当以何食吏曰此非细事不可显之请疏于纸过后为验乃如之而系其吏明旦遽有诏命既对适遇大官进膳有糕麋一器上以一半赐公食之羔又以赐之既而腹胀归私第召医者视之曰食物所壅宜服少橘皮汤至夜可啖浆水粥明日愈思前夕吏言召之视其书则皆如其说公因复问人间之食皆有籍耶答曰三品已上日攴五品已上而有权位者句攴凡六品者季攴其有不食禄者岁攴古德常云一饮一啄皆有数分岂偶然哉正信出家之士作此无惭德可乎速当自勉。

　　示众举高峰妙禅师示众云海底泥牛衔月走崖前石虎抱儿眠铁蛇钻入金刚眼昆仑骑象鹭鸶牵此四句中有一句能纵能夺能杀能活若人检点得出许汝一生参学事毕师曰高峰抖擞屎肠无非为禅家抽钉拔楔有一等瞎汉更逐句着一颂此等瞎秃自己没眼又带累他后人可谓知恩者少负恩者多云门今日将法华鼻孔穿来亦有四句诸佛未出世天倾东南祖师未西来地亏西北佛法遍天下南有万斛舟谈玄口不开北有千人帐此四句内亦有一句能纵能夺能杀能活若人检点得出亦许你一生参学事毕还有么众无出师击如意孤负山僧。

　　除夕示众古人烹露地白牛与大众分岁未免将常住物当人情今日药山初住虽百种荒唐却有一些供养堆得盘满得盏的是木札羹搓得圆捏得匾的是铁酸馅苟有个汉一咬粉碎药山功不浪施若或粘牙搭齿莫道没有事在。

　　小参

　　上方入院小参永嘉谓建法幢立宗旨明明佛敕曹溪是第一迦叶首传灯二十八代西天记所谓有为虽讹弃之则功行不成无为虽真趋之则圣果难克若论建法幢立宗旨华严云虽得诸佛平等智而乐常供养佛虽入观空智门而勤集福德虽离三界而庄严三界虽毕竟寂灭诸烦恼焰而为一切众生起灭贪嗔痴诸烦恼焰虽知诸法如幻如梦如影如响如焰如化如水中月如镜中像自性无二而随心作业无量差别虽知一切国土犹如虚空而能以清净妙行庄严佛土如此方是现前大众请入上方之本意也且如何是沙门为法为生的本意良久曰将此身心奉尘刹是则名为报佛恩。

　　弁山入院小参山僧忆自辛巳冬月送先老人入塔后浪迹江楚十有七载几欲归来拈一瓣香竟未如愿年来病惫通身抛却两处院子准拟活埋庐阜以息残喘不意逼来到者里自揣孤陋不敢饰辞适承诸公请法山僧子细思量说个甚么即得若说真如佛性菩提涅槃是系驴橛子若说向上向下是诸方掉下的麻根檗滓若说干屎橛麻三斤柏树子东山水上行炙猪左膊上总教作今时钻破卦文兄弟多是久历诸方潜牙伏爪的山僧又无印板上打来模子里脱出的毕竟说个什么即得设谓今日请说些新鲜佛法但向道今日入院事忙。

　　晚参拈拄杖曰长言短语答去问来不令人堕狂见知解便令堕荆棘林里无指示无标的不令人堕黑山鬼窟便令人坐在净白地上今晚倒腹倾肠八字打开待汝诸人立地构去还有具金刚眼睛底么有僧方出礼拜师便起身归方丈。

　　晚参尽虚空遍法界是个大地狱未审诸仁者如何出脱沉空滞寂者是寒冰铁柱举止妄动者是剑树刀山燋烦爆燥者是火坑油锅语言学解者是刀割锯　思而知虑而解是柰河镬汤有趣向有依倚是碓捣磨磨且学道人有何三昧能出诸狱。

　　晚参师屈指云结制已九日起七已四宵拈起拂子又道穿却你诸人眼睛放下拄杖又道压碎你诸人髑髅今也不拈拂子亦不放拄杖平实商量商量看遂熄两烛倒插炉中复脱一鞋覆香炉上且道者是个甚么义一僧才出师便归方丈。

　　古洞山晚参若论此事太煞现成因甚却成难去盖你无量劫来熟习浓厚情涛识浪胶胶固固流浪前尘以至如此幸今不昧知有生死可怖妙悟可期入此门来苟能放下娘生面皮捩转从前鼻孔将生死两字撮在眉毛尖上提个本参话头心心尔念念尔逼将去正向去不得处或闻声或见色一日豁然本自圆成非从他得虽然如是此正唤作獠狂子之方诊一时之痛秪如本来人还假修证也无良久云大唐天子不肚饥无限陆沉遭渴死。

　　夜参举黄檗和尚曰尘劳迥脱事非常紧把绳头做一场不是一番寒彻骨争得梅花扑鼻香云门老祖曰竖起脊梁生铁铸放下面皮莫回顾犹如象王脱金锁若不如是何劫悟虽则应病施药可谓医王妙手若是具百千三昧大总持法门别有一偈只是被口唇舌根碍了待拄杖子出来作个通事舍人以拄杖向空画于此透得洞山分付你拄杖子。

　　夜参以杖左卓曰昏散重底者边立右卓曰昏散轻底向者边立众左右分立师复云左底左立右底右立中间意旨各道一句看众无出蓦竖拄杖曰者一伙瞌睡汉总不伶俐一齐打散归方丈。

　　夜参师以石灰画一圆相于地问众曰二七将完各各向者里通个消息看道光出众以坐具覆却师曰是何意旨光曰夜深天寒请和尚归方丈师把住连打七棒曰者是僧堂里且只打七棒便回光复呈偈曰艇钓寒江月一蓑纵横文彩意偏多花桡倾落千波隐争柰鱼龙识水向师曰更要棒吃。

　　弁山晚参举僧问洞山寒暑到来向什么处回避山曰何不向无寒暑处回避僧云如何是无寒暑处山曰寒时寒杀阇黎热时热杀阇黎▆曹山霞因僧问热向什么处回避山云向镬汤炉炭里回避曰镬汤炉炭里又作么生回避山云众苦不能到师曰一人向忘功罢位处垂手一人向古镜潜辉处出身可煞稳坐家堂封疆迥绝检点将来毕竟圆活者僧不得设问弁山寒暑到来向甚么处回避但向道在你顶　上回避或云因甚在学人顶　上回避更向道要为你眼里拔屑脑后抽钉。

　　夜参举昔有僧在古德会下住一夜在众拊掌呵呵大笑云我大悟也我大悟也凌晨古德上堂云大悟底僧出来僧出德云你见个甚么道理称大悟僧云师姑元是女人做德便休去师曰者僧大似贫儿暴富未免虚张声势古德惜乎无换命夺胎的手段致令后世往往循途守辙鱼鲁刁刀者何限弁山者里满堂龙象起七来或闻声解脱或见色知归不少其人只有一种黑漆皮灯笼见色如盲闻声如聋无可柰何蓦竖拄杖曰还知么者一伙瞌睡汉不打更待何时遂一齐打散归方丈。

　　结制晚参诸昆仲还知么空劫来事只是如今须知如今底事即是空劫底事如今了去即空劫事了如今不了则大有事在古人道堂内坐禅堂外禅坐又曰终日忙忙那事无妨又曰一时不在如同死人即今众职如此殷勤莫不为汝诸人助成道业参学高流大须仔细。

　　除夕小参瞬息一周今又尽百年好向此中看尘劳碌碌如阳焰识念纷纷似火团碧嶂只闻玄鸟集黄泉不见去人还殷勤报与诸禅侣莫把光阴作等闲。

　　元洁莹禅师语录卷第六终
嘉兴大藏经　元洁莹禅师语录


　　元洁莹禅师语录卷第七

　　嗣法门人智禅编

　　普说

　　洞山告香普说若论此事本自现成不假修为无容造作拟求转远趣向即乖亘古亘今了无向背所以道神光不昧万古徽猷入此门来莫存知解知解者何乃意识偷心耳亦谓之世智辩聪教中尚且最忌况祖师门下故永嘉谓损法财灭功德莫不由兹心意识你看他世间多少好人向阎浮提有佛法世界被个聪明伶俐心误都道我知我解瞒过一生只如出世间人视身世如浮云弃所重如敝屣心形易俗发足超方访明师近高德所为何来莫不皆为旷大劫来迷头认影生生死死轮回不了底公案诸佛诸祖递相出兴开示悟入谓之一大事因缘若欲脱此轮回生死参须真参悟须实悟不可认个昭昭灵灵门头户底见闻觉知强作主宰底以为究竟此或曲盝床上老秃头不得已要汝直下知有不向外求底初心方便如其执定将为是了何异认驴鞍桥作阿爷下颔不见楞严会上阿难认能推者为心世尊阿他认贼为千长沙和尚亦曰学道之人不识真只为从前认识神无量劫来生死本痴人唤作本来人果是真正道流必欲破此生死结元将平昔所知所解蕴籍得底一抛抛下放教百不知百不会如个吃得饭的死人一般却教生处熟熟处生瞠开两眼捏定双拳将通身一具骨节八万四千毛窍并作一个本参话头顿在面前如遇着历劫生冤家相似一扣扣定永不放舍亦如独自秉一柄金刚王宝剑在百万军中求出路相似一切利害总莫管他稍若顾着些见则心弱胆怯不济事也直把者见闻觉知底偷心挥教净尽无余不知吃饭不见穿衣不知行不知坐便是好时节也此时要知不可坐住耽着静境恐其一切魔境喜乐悲哀随念而入佛亦难救纵遇佛菩萨境现前也与一挥猛着精彩极力挥到措手不及处奋命一挥直教虚空粉碎大地平沉死去十分醒转眼来不妨向见闻觉知里呵呵一笑无事不了方知佛祖无有瞒人底道理古今善知识无有欺人底心行正所谓悬崖撒手自肯承当绝后再苏欺君不得始可与祖师门下解粘去缚敲枷打锁有吃棒分如其自不努力无决定志无勇猛心似信不信如存若亡要他无量劫来猢狲子死业识心破轮回念空到大休大歇大安乐田地不啻身在家庭而欲到帝京口说心不行终无可到底日子亦不可谓空境空心忘我忘物当为究竟纵空得心若淋过死灰一般忘得形似朽株槁木无二有甚用处纵尔一念万年一劫万劫至于八万四千劫大定也不过是落空亡底外道魂不散底死人于此事上了没交涉况复亦有未到他死灰槁木田地者无明现行念念不停识火交煎新新不住生大我慢不觉其非此唤作业鬼贼住若不真实体究一番打教彻去是自暴自弃自哄自瞒自甘沉沦唤作愚痴狭劣众生向衣线下错过时光错到眼光落地之时心漏未尽毫厘差忒又不止千生万劫错过也待出头来再欲真参实悟要了者个生死业识知是几时可惜可惜。

　　上方普说击如意曰诸昆仲结制来一月已且道者个还有许多禅道佛法么还有许多凡情圣解么还有许多恶知恶觉么既总不得还向者里安得个名立得个字么所以古人道未得个入处须得个入处既得个入处又须求个出处始乃安闲不居惑地达磨老祖来我东土为法求人九载嵩山三拜而起只接得个断臂老子此是第一个不受或底样子也今人信根浅薄一向情见识测浪走前尘朝三暮四逐外驰求空增迷闷看他古宿一蹋到底的大梅参马大师问如何是佛大师云即心是佛便去住山后大师令僧问见个什么道理便住此山梅云大师向我道即心即佛僧云近日大师佛法又别也梅云作么生别僧云又道非心非佛梅云者老汉惑乱人未有了日在任他非心非佛我只管即心即佛此是第二个不受惑底样子也金陵玄则禅师从青峰会下往参法眼眼问甚处来则云青峰来眼云青峰有何言句则云学人问如何是学人自己他道丙丁童子来求火我便会得眼云你作么生会则云丙丁属火火来求火如将自己觅自己也眼云恁么会又争得则云某甲只与么未审和尚如何眼云你问来与你道则理前问眼云丙丁童子来求火则于言下大悟方始休歇获大总持此是不自欺枉底第三个样子也又僧问归宗如何是佛宗云我向汝道恐汝不信僧云和尚诚言焉敢不信宗云即汝便是进云如何保任宗云一翳在眼空花乱坠僧从此悟入你且道者僧悟得个甚么又不见水潦礼马祖问如何是佛法大意祖便一蹋潦起来呵呵大笑曰百千法门无量妙义向一毫头识得根源去后来上堂每云自从一吃马师蹋直至于今笑不休有老宿尚不肯放过道何不更与一蹋诸昆仲大凡参禅只要掀翻窠窟截断命根傥若些些识漏未尽总是倚草附木再或悠悠洋洋纵有一知半解不过走到三家村里觅个茅庵破院便恁么虚度一生了也汝等从今发广大心奋决定志参须真参悟须实悟阎罗老子不管你聪明久立珍重。

　　打七普说山栖草构多寡同居莫不皆为痛念生死以求决择以结同志同期妙悟同出生死同至诚同精进乃为得也今一七完昏沉散乱尚未清楚便要放一放参若是真为生死者那里分昼分夜分七分五一日不明便一日过不去如何一期还未动头便见一个个松松懈懈如此参禅学道也大难在山僧向在方外多见此辈初发心本无为究竟生死之念不过见禅师名目好听也入众参禅打坐先几日还有些精彩及至过了一七二七三七便恁么挨过了至于一两期疲疲搭搭日久岁深丛林里混得熟不思深进一个体面心放不下半青半▆将个强作主宰底茫茫业识以谓是了便道我是禅师今见众兄弟不畏深山清苦动经千百里跋涉来此个个都有些气息以故山僧监了一七昨借古人策进偈云学道如钻火逢烟未可休直待金星现归家始到头如此明白还乱打之绕也教是参禅底衲僧诚可耻也古人痛念此事朝不眠夜不睡设出种种计较或不敷床凳或不展被单或足不离地或以头触柱或引锥自刺或悬梁柱经行或以秃针刺股甚至于食才接气身不求暖胁不至席节食卯斋拚一生不学佛法拚一生做个痴呆汉毕竟要者着子明白种种磨炼种种自励岂有他哉只期了证了悟庆快平生而已不是以一机一境一个欢喜为自足者所以古云成办此事须是生铁铸就底汉子始得岂欺人哉况今个个离了师长父母抛了至恩至爱至放不下者也教放下来此山中莫是为三餐薄粥两个普梆么莫是为一碟齑半盏冷豆渣么大家检点检点看还知惭愧么结制已是半月去了看你们一期完了做得个什么出堂再到他日做得个什么出山悠悠洋洋只恐向后遇着旧知旧识还是旧日底一个无知痛痒汉耳可惜可惜天寒珍重。

　　因事普说夫属招提者众僧共有之物也禅堂者众僧办道之处也结制者为旷劫来生生死死路头不明结束身心之所设也既入堂已工夫不能成片故又有结甲打七克期取证之举山僧向在林下窃见丛林不体先圣垂范假众僧结制打七之名以为取利肥身之券化檀越夜供谓之放忝殊不知此是减灭佛祖慧命之肇也若以暮夜小食丰隆为得计何不移于日用普心事众无所匮给得不谓之满足菩提行耶凡人一切昏懵愚浊莫不皆以饮食过分蔽塞妙明故良家子弟善教导者食必有节睡必以时况出世间人心期至道以无大不大底一件事不得了悟不能废寝忘餐而反暮夜取口食丰隆矫意乱神岂为得计古人雪山麻麦攴命衣取蔽形穴处岩栖刳情泯智年三岁四动经莫纪律中尝谓过中食令饿鬼闻碗钵声咽中火起故饮食之多有妨道业近今时弊夜餐丰饶饾饤煎煮犹盛午斋大家吃了昏沉瞌　磨遣不去如跳神舞鬼的一般轰轰儱儱一七又是一七不觉一期便了哄得一起无正因底闲神野鬼一个瞌　醒来作一首偈念一首诗也道悟了或体面心放不下底如猜谜一般一猜猜着一则公案一个欢喜便道我无疑了及至日久岁深从前些须境界一点滋味也无被无面目辣手脚汉一搊搊住却去不得又重新参重新究此还是不肯自欺自瞒底真丈夫只有一种自昧心底瞎秃不求深进胡挥乱霍高谭阔论以谓无敌于天下者一盲引众肓相牵入火坑误赚他无限初心好人堕野狐队中以故山僧每见真正道流不能透脱又有大志气不啻倒悬之忧如出诸己每尝痛切有言凡建丛林立法幢僧堂如意四事无亏不在暮夜丰隆贵在心清神肃猛力话头自应废寝忘餐克期了办不见古人闻邻壁暮夜碗钵声乃叹曰减佛正法五百年难道彼亦不成办道业乎虽然如是肇公有云夫谈真则逆俗顺俗则违真违真故迷性而莫返逆俗故言澹而无味缘使中人未分于存亡下士拊掌而弗顾山僧今此无味之谈但可与智者道而弗可与愚夫言恐其未分于存亡而抚掌弗顾者亦多矣珍重。

　　垂语

　　猛火聚中因甚不藏▆▆。

　　既到宝山因甚空手而归。

　　脚跟点地底因甚不知下落。

　　鼻孔辽天底因甚被人穿却。

　　有口有舌底因甚道不得。

　　离却行在坐卧作么生行履。

　　哑子话古今是何章句。

　　春来草自青因甚朽木不芳。

　　智有穷幽之鉴古哲因甚不辨劫灰。

　　神有会物之功今人因甚触境茫然。

　　尽大地是个无孔铁槌试问诸人在椎内在椎外。

　　佛身无为不堕诸数因甚又有三十二相。

　　上无佛道可成下无众生可度底人因甚唤作无惭愧汉。

　　威音已前且道者片田地是什么人作主。

　　代语

　　师居匡庐垂问八则众下语不契嵩旭禅师征问请师复答

　　问五老峰镇日团圞商量何事代曰近日王令稍严(征)商量不无阿那个侧耳亲闻。

　　答患聋作么。

　　问声不是声即今水流风动唤作什么代不可为人更下注脚(征)水流风动且从只如云散水流去寂然天地空又作么生。

　　答吽吽。

　　问无功之功功不虚弃因甚土木瓦石不成道果代太平无朕兆(征)土木瓦石不成道果只如尘说刹说又作么生。

　　答许你亲见作家来。

　　问有功之功功皆无常因什又教参禅学道代若将未归意说与欲行人(征)参禅学道固属功勋秪如禅道净尽又向何处辨伊端倪。

　　答三十棒自领出去。

　　问高高山顶立底人因甚下不得代不游花下路(征)坐着即不堪设若按下云头又将何处措置他。

　　答着槽厂去。

　　问深深海底行的人因甚出不得代岂肯恋芳丛(征)要出也不难设若海枯水涸又教他向何处蹲身。

　　答通途藏不得遍界绝遮拦。

　　问深宫不宿草店不居如何是此人住处代行不越户坐不当堂(征)深宫草店固不安栖若也渠无国土何处逢渠。

　　答○会么。

　　问有一人千万人中不背一人有一人千万人中不向一人阿那个堪承磨琢代敏手无废器离文便丧淳(征)雕琢一任只如不向一人不背一人底人还解吃饭也无。

　　答适来有人恁么问已打趁出了也。

　　建安国主六问上百丈瑞老和尚值已入灭一初禅师请师代答

　　问洞山得云岩宝镜三昧以此荷法即应以此建立宗旨何又别设五位君臣岂三昧不足以尽施张耶。

　　师答云莫谤洞山好。

　　问百丈一日不作一日不食大师既当主位还效古人亲躬作务也无。

　　答不将家丑外人扬。

　　问古人插一茎草建梵刹已竟了心子今竖一指为百丈涌起重重楼阁大师还在里许住也无住则随人起倒不住则荒却祖院孤负来意了也。

　　答有劳道用。

　　问人死留名豹死留皮未审虚空消殒留个什么。

　　答独露大雄峰。

　　问人饮水则知冷暖为甚柳眼垂青桃腮呈笑觌面不见唤作瞎汉得么。

　　答不许夜行投明须到。

　　问了心子有颗无价宝珠出卖又不作贵贱不得语默请师酬价若道得即置之雄峰绝顶而作供养道不得收入无尽藏。

　　答谁敢埋没。

　　石田上座问

　　鲲化鹏眼在鱼化龙鳞在生化死何在。

　　师答云通途无影象遍界不曾藏。

　　饥者易为食渴者易为饮药山化主因甚不受甘贽锭金。

　　答宁知鱼腹剑要斩不乎人。

　　悟了同未悟归家寻旧路未审早晚从那边来。

　　答日出海门东扶桑最先照。

　　暂时不在如同死人为复是已悟人底事未悟人底事。

　　答大唐天子不肚饥。

　　贼不打贫儿家临济因甚见僧便喝德山见僧便棒。

　　答知恩者少负恩者多。

　　僧请益七问

　　暗中树影水底鱼踪明眼人因甚不见师。

　　答循途亡侣伴密室不挑灯。

　　是法住法位因何象王之胆不定局。

　　答黄河九曲。

　　离匣宝剑为斩不平因何临济吹毛挥佛祖。

　　答寰中天子敕塞外将军令。

　　犀因玩月纹生角象被雷惊花入牙意作么生。

　　答鹭翻荷叶雨麦秀卷帘风。

　　古德云心月孤圆光吞万象因何被天狗食却半边。

　　答法出好生。

　　惟此一事实余二则非真因甚有三玄五位。

　　答将谓阇黎两眼明。

　　明远座主参问

　　芭蕉因甚闻雷而长。

　　师曰腐草逐流萤。

　　磁石为甚见铁疾上。

　　师曰猫儿爱捉鼠。

　　鹄非洗白乌非染成各有原由为甚虎生豹子。

　　师曰南地橘北地枳。

　　椒花系是天资物因甚女人摩触繁螽如是。

　　师曰荣辱不随无马客是非偏向有钱家。

　　一切人造业被阎罗老子赏罚秪如阎罗王还有罪过也无。

　　师曰都城纸贵。

　　僧请益镜清八问

　　时至草庵无一物为什却有盈余。

　　师曰平芜尽处碧天宽。

　　尽乾坤不出一刹那今时人向什么处辩明。

　　师曰错过也不知。

　　无神通菩萨为甚么踪迹难寻。

　　师曰家里无奴婢。

　　辨得亲疏底人为什却被亲疏不肯。

　　师曰猩猩草鞋。

　　明知生是不生之理为甚却被生死之所流转。

　　师曰葫芦浪里颠。

　　机缘

　　僧问如何是向道莫去师曰长安竟日无人到曰如何是归来背父师曰月沉沧海没西东。

　　僧问如何是救即双目不睹师曰动弦别调曰如何是不救则形影不彰师曰叶落惊秋。

　　僧问牛头未见四祖为甚百鸟衔花师曰国富自民殷曰见后为什么不衔花师曰人贫兼智短。

　　僧问清净本然云何忽生山河大地师曰我家是广陵曰秪如纯清绝点时如何师曰我者里无者闲家具曰便恁么去时如何师曰客作汉。

　　僧问如何是翻身一句师曰虚空　跳曰正翻身时如何师曰粉碎髑髅曰翻身后如何师曰山上云涧下水。

　　师拔萝卜次有僧问学人诵金刚经不明四相乞师指示师曰你那里人曰湖广师曰此是我相复指萝卜曰你那里有者个么曰有师曰此是人相复曰者个唤作什么曰萝卜师曰此是众生相若唤作萝卜入地狱如箭速道速道僧拟议师曰此是寿者相僧喜跃作礼而退。

　　僧问作么生是沿流不止问如何师曰倚天长剑逼人寒如何是真照无边说似他师曰大地血淋淋如何是离相离名人不禀师曰可惜许秪如吹毛用了急须磨又作么生师打曰者驴汉打杀千百个有什么罪过直打出方丈。

　　僧问至道无难唯嫌拣择还拣择是不拣择是师曰山僧有口秪堪吃饭。

　　清侍者请益三种渗漏师曰莫管渗漏不渗漏你自己事作么生曰不守自己师曰此是见渗漏曰受用活鱍鱍师曰此是情渗漏脱体道一句来曰万机收不得一句岂能该师曰此是语渗漏清拟进语师连拳打出。

　　僧持谷山中也和尚垂问夜半一天红日朗为甚天明依旧黑漫漫请师代师曰石虎产麒麟泥牛吞玉象。

　　师过新昌洞山已任西堂与众谦让不做主人师曰释迦老子生下便手指天地道唯我独尊任曰智度直下承当又将和尚置甚么处师曰全得汝力。

　　僧问如何是死句师曰者是拄杖子如何是活句师曰跌作三千段如何是位师曰泥牛眠古井如何是机师曰石虎入羊群如何是机不离位师曰弄潮人在潮中死如何是离位之机师曰一箭过新罗僧拜起侍立师伸手索曰还有么僧无语师便打。

　　师一日到省建安王请会方坐定王曰儒书中唯上智与下愚不移适来商略俱不畅快请师教之师举首笑曰殿下会么王曰不会师曰会则上智与不会则下愚不移王沉吟连点首笑曰妙妙少间斋次王又曰适早一僧从雨中来不肖问他从什么处来他道从雨空里来不肖曰秪如倾湫倒岳又作么生来其僧无语不肖曰好与三十棒可当也无师云者僧聻王曰当时去也师曰三十棒教谁吃。

　　雪日问僧雪覆大千还有不白处也无僧曰有师曰作么生是不白处僧曰杲日当轩师曰未在僧曰和尚又作么生师曰乾坤无朕迹大地没踪山。

　　师在天台眠石师与破闇师廊下论三量师从傍过眠把住曰正要个同流论三量师竖起拳曰者是那一量俱无对师拂袖曰将谓同流。

　　师在崆峒同众围炉次一僧问古德曰火炉头有个无宾主话请兄布施师曰到我举也未僧罔措复问师曰我为汝眉毛落了几茎克归曰烧却了也师曰道我眉毛在什么处归打一掌师曰又道烧却了连掌掌出。

　　弁山老和尚举僧问洞山蛇咬虾蟆因缘问师曰为甚救即双目不睹师曰瞎山曰不睹已是瞎了师曰今日也不得孤负和尚随呈颂二首救即双目不睹颂曰王人梦破一声鸡古镜台前不展眉彻晓任教红日冷不将白发混尘泥不救即形影不彰颂曰玉鼎调宽四海宁干戈不动自升平凌烟杰阁烟笼晓任运相将不得名。

　　一日堂中打钟山问众曰什么声一僧云铛山曰说得道理好一僧云寂山曰说得道理好又问师师曰说得道理好山打一竹篦。

　　围炉次山举古德曰火焰为三世诸佛说法三世诸佛立地听问众毕师从外至山复举问师曰他等都道不得你来分析看师躬前问讯曰赣城纸贵一状领过别有顾问再乞垂慈山打一火箸师便出。

　　一日大雪山问正恁么时如何师曰迥然无异色山曰日出后如何师曰那更有踪出。

　　常住牛死山垂问曰既是常住底牛因甚死了师曰懒耕祖翁田地岂拖今世犁耙复颂曰懒耕祖翁田地岂拖今世犁耙好笑黄头碧眼羊车鹿车牛车。

　　山示寂后师送龛至弁山回寓济生庵有小西天数梵僧至谓通佛法余中丞与众居士请师勘过师竖起一指梵僧竖两指师画○相梵僧于中添一点师以手抹却梵僧以手点胸曰都说者个心那师谓众曰莫被他谩好。

　　师谒天童悟和尚与数起新到人事次童问汝等都是那里一僧曰某甲在浮山住静童曰山也是动底住个什么静僧无对童顾师师曰动也动也便礼拜童打一棒次日石车禅师自金粟来觐天童到客楼相看乃曰汝诸公为老人来者为朝海来者师曰也有为老人来者也有为朝海来者车曰且道观音菩萨在什么处师鸣指一下曰只是不许作道理会车便掌曰谁不知汝是弁山来底师曰识甚好恶。

　　一日挑万工池有僧号盐梅者欲与师说话不得忽在后高声唤曰那禅师看脚下师转头曰一日到夜不知蹋杀多少梅便喝师曰还乱叫。

　　师问僧本分事如何僧曰昨日今朝师曰未在僧曰未在什么处师曰昨日今朝又问宾即不问如何是主师曰今夜不答话曰不落正偏请师道一句师曰没者闲工夫。

　　僧问新年头人人都游山未审妙峰顶作么生游师曰何不问山僧僧拟重举师劈胸一拳曰古佛过去久矣僧礼拜师直打出又僧进问善财童子参德云比丘七日不见因什在别峰相见师曰古路草漫漫僧便拜师曰你见个什么道理便拜僧拟开口师亦打出熊百子居士入山师曰侍者因甚不先通知士曰尝闻古尊宿有护法檀越入山土地神预报师曰妖不胜德士沉吟复问如何是非非想处师曰居士家中有人相唤又问如何是此君轩师曰何得当面昧却士曰莫就是主人公么师曰正是奴儿婢子。

　　僧问文殊七佛之师因甚出女子定不得师曰昨日天晴进曰罔明因甚出得师曰今朝下雨。

　　虎岩主拂参问急切相投句请师通一音师曰天晓无觅处曰恁么则新丰无弦韵虎岩也解拈师曰归家莫问程岩便拜师曰偏处不逢玄中不失秪如正位作么相见岩侧身拱立师便归方丈岩归客位明日师问秪如金凤不栖无影树澄潭岂坠于红轮又作么生岩曰丹山生鸑鷟铁象产麒麟师休去。

　　师过法昌冰鉴禅师问如何是金针师曰若将耳听终难会昌曰如何是玉线师曰夜半绣鸳鸯天晓无踪迹昌曰如何是妙峰孤顶师曰打杀老僧不向你道昌曰必要更道师曰任从沧海变终不与君通昌曰秪如别峰一句又作么生师曰大家在者里。

　　僧问古德曰红尘堆里即是山居和尚为什么隐山师曰举眼尽是儿孙事进曰古德一生不见人时如何师曰何处孤负汝进曰隐山是不隐山是师曰分身两处看。

　　僧问从上公案即且置只如透网金鳞如何下钓师曰无者闲工夫进曰恁么则辜负学人去也师曰可惜不知恩曰谁是知恩者师曰大地没饥人僧便作礼。

　　黄白峰居士谒师问曰久响和尚及至到来却又不见师曰甚处去也士曰遍界不曾藏师曰又道不见士复曰诸佛未出世鼻孔辽天出世后音信杳然和尚出世后如何师曰满眼满耳绝消息士曰如何是洞山无孔笛师良久曰闻么士曰白峰无孔笛声高会者稀幸遇知音者故向洞山吹师曰如何是白峰无孔笛士亦良久师曰少有知音士遂归客位复至师曰死水不藏龙活水龙不住龙在什么处士曰和尚见么师曰念汝新到且坐吃茶随盘桓数日以偈辞师曰宝镜堂前面目亲眉毛传得老师心逢人铁蒺藜相赠说是新丰最上珍师以偈赠曰古殿风高万象寒海天云树雪漫漫双双鸟履冲阳焰自是心安境亦安。

　　元洁莹禅师语录卷第七终
嘉兴大藏经　元洁莹禅师语录


　　元洁莹禅师语录卷第八

　　嗣法门人智祥编

　　拈古

　　举僧问长庆有问有答宾主历然无问无答时如何庆曰怕烂却那僧问睦州有问有答宾主历然无问无答时如何州曰相逢尽道休官去林下何曾见一人。

　　师曰二老较俭不较奢洞山但向道心不负人而无惭色。

　　举黄檗示众云汝等诸人尽是噇酒糟汉与么行脚何处更有今日还知大唐国里无禅师么时有僧问秪如诸方匡徒领众为什么却道无禅檗曰不道无禅秪是无师。

　　师曰黄檗虽则眼盖乾坤气吞寰宇要且太煞唠嚷还有知黄檗落处的么良久曰险。

　　举百丈每上堂有一老人常随众听法众退老人不退丈问汝何人也曰吾非人也于过去迦叶佛时曾住此山因学人问大修行人还落因果也无某甲对曰不落因果遂五百生堕野狐身今请和尚代一转语贵脱狐身丈曰问来乃问大修行人还落因果也无丈曰不昧因果老人言下大悟作礼曰某甲已脱野狐身住在山后敢乞依亡僧事例丈合维那白椎告众食后送亡僧众惊异食后丈领众至山后岩下以杖挑出一死野狐乃依法火葬。

　　师曰丛林尽道不落堕因果不昧脱因果洞山敢道饶你总不恁么道亦未尝脱得他野狐身在且道利害在甚么处贪观天上月失却手中桡。

　　举梁山观禅师因僧问家贼难防时如何山曰识得不为冤曰识得后如何山曰贬向无生国里曰莫是他安身立命处么山曰死水不藏龙曰如何是活水龙山曰兴波不作浪曰忽然倾湫倒岳时如何山下座把住曰莫教湿却老僧袈裟角。

　　师曰家清显孝子国战有谋臣当时梁山只少一着且道少那一着良久曰休瞌睡。

　　举云居膺禅师上堂曰如人将三贯钱买一只猎犬秪解寻得有踪迹的忽遇羚羊挂角莫道踪迹气息也无僧问羚羊挂角时如何居曰六六三十六曰挂角后如何居曰六六三十六僧举似赵州州曰云居师兄犹在僧便问羚羊挂角时如何州曰九九八十一挂角后如何州曰九九八十一僧曰请和尚指示州曰新罗新罗。

　　师曰一人高高山顶立要下下不得一人深深海底行要出出不得好各与二十拄杖何故一对无孔铁锤。

　　举仰山坐次大禅佛翘一足云西天二十八祖亦如是唐土六祖亦如是天下老和尚亦如是某甲亦如是山下禅床打四藤条后到霍山自云集云峰下四藤条天下大禅佛参霍山云打钟着禅便走去。

　　师曰霍山当时待他恁么道便好捺倒亦只打四下管教者汉更疑三十年去在。

　　举僧问赵州狗子还有佛性也无州曰无僧曰上至诸佛下至蝼蚁皆有佛性狗子为甚却无州曰为伊有业识任着云错又僧问狗子还有佛性也无州曰有僧曰既有因甚又钻入者皮袋里州曰为他知而故犯着云错。

　　师曰浩浩商量者极多错会者不少洞山要与赵州老人相见下得两错未审诸人如何与洞山相见。

　　举玄沙和尚示众曰深山悬岩千年万年人迹不到处还有佛法也无若道有唤甚么作佛法若道无佛法却有不到处。

　　师曰恁么说话可惜狼藉。

　　举赵州问南泉知有的人向甚处去泉曰山前檀越家作一头水牯牛去州曰谢师答话泉曰昨夜三更月到窗云峰曰南泉若无后语洎被打破蔡州径山曰云峰老人失却一只眼殊不知只因后语当下打破蔡州。

　　师曰云峰看楼打楼径山因孔着楔若约衲僧眼目敢保俱未梦见在且道洞山有甚长处良久曰狮子不食雕残俊鹘不打死兔。

　　举药山晚参不点灯乃垂语云我有一句子待特牛生儿即向汝道时有僧便出云特牛生儿也秪是和尚不道山唤侍者将灯来其僧抽身入众。

　　师曰药山要此话行拗直作曲者僧看孔着楔快便难逢仔细看来大家不了洞山亦有一句子待露柱生儿即向你道或有僧出云露柱生儿也秪是和尚不道但向道我也情知你在鬼窟里作活计。

　　举丹霞访庞居士值灵照携篮洗菜便问居士在否照放下篮霞又问居士在否照提篮便行霞便回照归举似居士士曰丹霞聻照曰当时便去也士曰赤土涂牛你。

　　师曰丹霞点即不到灵照到即不点庞公虽则冷眼难瞒也只见得一半检点将来各与二十拄杖何故洞山门下赏罚分明。

　　举赵州一日遇一婆子问云什么处去婆曰偷赵州笋去州曰忽遇赵州时如何婆便一掌州休去。

　　师曰都道当仁不让夸他婆子好手谁知正昼问金须让赵州老汉。

　　举僧问智门祚禅师莲花未出水时如何门曰莲花僧曰出水后如何门曰荷叶。

　　师曰言无展事语不投机。

　　举僧问净众信禅师莲花未出水时如何众曰菡萏满池流僧曰出水后如何众曰叶落不知秋。

　　师曰承言者丧滞句者迷。

　　举九峰满禅师问新到近离什么处曰闽中峰曰远涉不易曰不难动步便到峰曰有不动步者么曰有峰曰争得到者里僧无对峰以拄杖趁下。

　　师曰为人为彻杀人见血固是九峰一片热肠可惜者僧不善为客劳烦主人若是个衲僧但道大似不曾行脚管取者棒别有分付。

　　举芭蕉彻禅师因僧问云有一人不舍生死不证涅槃师还提携也无彻曰不提携曰为甚不提携彻曰山僧粗识好恶天童觉禅师曰若有问长芦便和声打为甚如此我从来不识好恶。

　　师曰芭蕉虽识好恶大似醉后添杯要活者僧不得天童不识好恶是则驱耕夺食虽活者僧未免伤锋犯手若有问新丰但向道利剑不斩死汉若是个衲僧管取别有生涯。

　　举鲁祖山宝云禅师尝见僧来便面壁南泉闻曰我寻常向师僧道向佛未出世时会取尚不得一个半个他恁么地驴年去在玄觉拈云为复唱和语不肯语。

　　师曰不可更为蛇画足也。

　　举秀大师偈曰身似菩提树心如明镜台时时勤拂拭勿使惹尘埃六祖曰菩提本无树明镜亦非台本来无一物何处惹尘埃。

　　师曰秀师海底扬尘六祖空中画彩仔细看来也是徐六担板何故不见道我王库内无如是刀。

　　举世尊因长爪梵志索论义预约曰我义若堕当斩首以谢世尊曰汝义以何为宗志曰我以一切不受为宗世尊曰是儿受否志拂袖而去行至中途有省乃叹曰我义两处负堕是见若受负门处粗是见不受负门处细一切人天二乘不知我义负堕处惟有世尊诸大菩萨知我义堕回至世尊前曰我义两处负堕故当斩首以谢世尊曰我法中无如是事汝当回心向道于是五百徒众一时投佛出家证阿罗汉果。

　　师曰开口成双橛无言落二三还有为外道相救者么维那请师代外道如何免得负堕师代曰待世尊云你以何为宗便好向道一钓便上不惟截断世尊络索亦免后来钻龟打瓦那云世尊是一切智人也须救取始得师代世尊云你于我佛法中作得一个外道。

　　举沩山示众曰老僧百年后向山下作一头水牯牛左胁下书五字曰沩山僧某甲此时唤作沩山僧又是水牯牛唤作水牯牛又是沩山僧唤作甚么即得仰山出礼拜而退。

　　师曰子承父业幸有仰山若是个当仁不让的但以手作牵鼻势曰皈依佛皈依法管教闻者见者鼻痛三日。

　　举百丈谓众日并却咽喉唇吻道将一句来沩山曰却请和尚道丈曰不辞向汝道恐已后丧我儿孙五峰曰和尚也须并却丈曰无人处斫额望汝问云岩岩曰某甲有道处请和尚举丈便举岩曰和尚今有也丈曰丧我儿孙。

　　师曰三个老汉恁么酬对且道还有优劣也无若道有春色无高下若道无花枝有短长洞山亦道一句只是不许作道理会若作道理会丧我儿孙拈拄杖便归方丈。

　　举风穴上堂曰若立一尘家国兴盛野老颦蹙不立一尘家国丧亡野老安贴。

　　师曰风穴将十方常住一片田地开两路门头与人较奢论富美则美矣简点将来少些大人气象洞山则不然卓拄杖曰荡荡皇风成一片不知何处有封疆。

　　举云居因僧问僧家毕竟如何居曰居山好僧礼拜居曰你作么生会曰僧家毕竟于善恶生死逆顺境界其心如山不动居乃打曰孤负先圣丧我儿孙又问旁僧你作么生会曰僧家毕竟眼不观玄黄之色耳不听丝竹之声居曰孤负先圣丧我儿孙。

　　师曰云居好片稳密田地等闲道一句子无一点玄妙道理又争怪者二僧错会或有问新丰僧家毕竟如何向道居山好待僧礼拜便问伊作么生会拟开口便棒打出亦复问旁僧你作么生会待伊开口亦打出蓦召众云大众且道是同是别还有定当得出的么时有僧出礼拜起师便棒曰辜负先圣丧我儿孙。

　　举弁山久默禅师室中示众云赵州斗劣不斗胜文远输却胡饼一个弁山今日斗胜不斗劣时有僧曰我是狮子山曰我是文殊僧曰我是释迦山曰犹是山僧七代孙。

　　师曰赵州弁山二老虽则眼空宇宙只在输嬴胜劣里着倒不能坐断天下人舌头洞山今日也竖个义未审诸人如何相委良久曰我害痴西堂率众礼拜师便起身。

　　举镜清问灵云混沌未分时如何云云露柱怀胎清云分后如何云曰如片云点太清里清云秪如太清还受点也无云不对清云恁么则含生不来也云亦不对清云直得纯清绝点时如何云曰犹是真常流注清云如何是真常流注云曰似镜常明清云向上还有事也无云曰有清云如何是向上事云曰打破镜来与子相见天童觉和尚云分与未分玉机夜动点与不点金梭暗抛直得一色纯清未是十成安稳且道打破镜来向什么处相见清秋老兔吞光后湛水苍龙蜕骨时。

　　师曰天童古佛大似花里呈春化工巧手直饶临摹得出转失本真若是打破镜来相见端的未得在试问诸仁毕竟作么生是打破镜来相见的时节良久一齐打散归方丈。

　　举仰山一日有梵僧从空而至山曰近离甚处僧曰西天山曰几时离彼僧曰今早山曰何太迟生僧曰游山玩水山曰游戏神通则不无佛法须还老僧始得僧曰特来东土礼文殊却遇小释迦遂出梵书贝多叶与山作礼乘空而去自此号小释迦。

　　师曰仰山被梵僧涂污一上梵僧被仰山当面热瞒简点得出许伊贝一只眼。

　　颂古

　　世尊初生。

　　才出娘胎露一机风景不似太平时直饶倾尽天河水难洗从前是与非。

　　升座。

　　迟迟春日丽融和簇簇飞花度薜萝将谓东风收拾尽不知狼藉几何多。

　　拈花。

　　家私狼藉不堪珍却又无端假卖春怪俏头陀微一笑不知赚杀几多人。

　　未离兜率已降皇宫。

　　不道太平家业丧谁论弱水羽毛倾日头只见东边出知是黄河几度清。

　　达磨见武帝。

　　瑶琴一曲旧来长逐逐东风鼓画堂夜静天街人睡稳又随流水渡潇湘江波一苇兮春光媚野熊耳独坐兮秋色盈腔。

　　僧辞赵州州曰有佛处不得住无佛处急走过僧云恁么则不去也州云摘杨花摘杨花。

　　有佛处不得住荆棘园林蕃铁树无佛处急走过撺掇泥牛拽水磨恁么则不去也啰啰哩哩哩哩啰阿呵呵摘杨花解笑还他老作家。

　　盘山上堂云三界无法何处求心。

　　谓镜生花难足信云牛无角转为淆谁人解笑盘山老平地无端更吃交。

　　百丈再参。

　　马师奋迅锤轰然涂毒鼓非惟三日聋直下双眉瞽从此门风大展开儿孙个个亡规矩咄。

　　百丈野狐。

　　老人不落百丈不昧狮子惊群瞎驴成队风递蔷薇别院香雨过青山如泼黛。

　　打破酱瓮。

　　故园透出一枝红忙煞邻家满院蜂可惜枝头无限意徒教狼藉在东风。

　　僧问百丈如何是奇特事丈曰独坐大雄峰僧礼拜丈便打。

　　祖印高提正令威雄峰独坐鼓风雷堪怜多少风尘客开眼堂堂被活埋。

　　黄檗在百丈开田归丈云运阇黎开田不易檗云随众作务丈云有烦道用檗云争敢辞劳丈云开得多少田地檗将锄筑地三下丈便喝檗掩耳而出。

　　拈来一枝无孔笛彼此相将无隐匿一曲长歌带月归潇湘几度令人忆。

　　夹山参船子。

　　三寸离钩毒鼓震三桡劈面全机尽虽然瞥尔点头归未免令人成话柄不话柄月满华亭万水悠风清夹岭千峰静。

　　僧哭上百丈法堂。

　　就里藏锋觌面呈雄峰忒煞为人深一时埋却无回互千古令人话转新。

　　百丈普请锄地一僧闻鼓声笑归。

　　丛林好个惯家流得意浓时俏莫俦不是堂前双眼碧看伊何处贩杨州。

　　僧问百丈超禅师某甲今日辞去或有人问和尚说什么法向他道什么超云但道大雄山顶上虎生狮子儿。

　　月挂松萝影半笼秋波隐隐话难穷一声渔笛烟霄里透出云山几万重。

　　凌行婆见浮杯。

　　春到园林草木菲时人那识个中机黄鹂上苑歌声滑紫燕梁间语更微音落落草葳葳山花无限东风里渔笛新腔驻夕晖。

　　云居膺禅师示众云如只猎犬寻得有踪迹的忽遇羚羊挂角莫道踪迹气息也无僧问羚羊挂角时如何膺云六六三十六日挂角后如何膺曰六六三十六其僧举似赵州州曰云居师兄犹在僧便问羚羊挂角时如何州曰九九八十一曰挂角后如何州曰九九八十一僧曰请和尚指示州曰新罗新罗。

　　六六三十六九九八十一唐言到彼岸梵语波罗密翻也翻了译也译出教海禅河没处安还应分付瓯峰顶石桥畔两个没巴鼻的白拈老贼咄。

　　龙牙参翠微临济。

　　将军带甲走边营三尺逢人密密擎一带封疆浑把住从教得丧竞头争。

　　兴化摈维那。

　　青天云蘸碧潭空匝地轰雷鼓黑风骤雨漫漫沉巨浸几人知是看飞龙。

　　永明慧日禅师云意绝思惟鉴彻十方之际佛不说法闻通无尽之音。

　　摩诃迦叶强犹知不二维摩枉措辞万水千山穷不彻一钩新月画娥眉。

　　石门彻禅师僧问年穷岁尽时如何彻云东村王老夜烧钱。

　　东村王老夜烧钱开得唇来便了然不似石人衫子破挂人齿颊被人嫌。

　　牛头未见四祖时天人送供百鸟衔花见后杳无消息。

　　春律灰飞管秋飙叶落桐近看花更好不似去年红。

　　婆子请赵州转藏。

　　云飞石壁山僧色风落寒潭水画眉最喜上林清兴鸟声声啼在绿杨枝。

　　女子出定。

　　文殊伎俩特甚罔明却也瞒顸可笑瞿昙女子两两各不成双须领略谩惆怅雾锁晴空连岳秀风拖白练带烟长。

　　殃崛救产。

　　由来彼此尽怀胎怪云圣语两和谐了事衲僧闻举着好将黄面一坑埋一坑埋谩疑猜昨夜东风来岭畔鸟啼花笑满山隈。

　　夜半正明。

　　宫漏沉沉玉枕寒禁门深锁未排班帘垂夜阁香销永独露台前古镜颜。

　　天晓不露。

　　太阳日午正三更双眼离娄也合盲鹙子律陀徒有智到来罔象自分明。

　　洞山掇退果卓。

　　拄天拄地黑如漆位转功该眼似眉谩向太虚分两岸一毫头上覆须弥。

　　洞山示众言无展事语不投机乘言者丧滞句者迷。

　　大唐国里打鼓新罗闹市谈禅好笑云门扇子　跳三十三天。

　　藏身处没踪迹没踪迹处莫藏身。

　　丹桂不能笼玉兔碧潭岂肯坠苍龙金乌昨夜悬西岭照见扶桑那畔红。

　　石头示众云言语动用没交涉药山云非言语动用亦没交涉头云我者里针劄不入山云我者里如石上栽花。

　　合浦珠含碧蓝田玉吐香波斯无著处满使铁船装。

　　僧问云居僧家毕竟如何居云居山好。

　　僧家毕竟居山好一曲临风无不了自是柴扉久不关落花满地从风扫。

　　僧问云居六户不明时如何居曰不涉缘曰向上事如何居云慎者不护。

　　黄金殿上无人候白玉阶前绝往回几度春风飞不到从教门径冷生苔。

　　僧问曹山朗月当空时如何山曰犹是阶下汉僧曰请师接上阶山曰月落后来相见。

　　朗月当空故问津曹山直指禁庭深直教月落来相见要接威音那畔人。

　　僧问曹山清锐孤贫乞师拯济山曰阇黎近前来锐近前山曰清源白家酒三盏吃了犹道不沾唇。

　　黄金沉却佃官钱故慨孤贫乞见怜最毒曹山人面虎相逢笑脸使瞋拳。

　　玄沙见三人新到自打普请鼓三下却归方丈新到具威仪了亦去打普请鼓三下却入僧堂久住白师云新到轻欺和尚师云打钟集众勘过众集新到不赴师令侍者去唤新到才至法堂却向侍者背上拍一下云和尚唤汝侍者至师处新到便归堂久住乃问和尚何不勘新到师云我与汝勘了也。

　　须弥南畔日头落北俱卢州正五更最苦好是新罗客蒙眬犹在梦中行。

　　僧问洞山和尚教学人行鸟道未审如何是鸟道山云不逢一人曰如何行山曰直须足下无私去曰秪如行鸟道莫便是本来面目么山云阇黎因什么颠倒曰什么处是学人颠倒山云若不颠倒因甚认奴作郎曰如何是本来面目山云不行鸟道。

　　不行鸟道犹沉辙纵步行来亦转迂踏断石桥南岸柳自然寥廓出通涂。

　　僧问同安丕禅师如何是和尚家风安云金鸡抱子归霄汉玉兔怀胎出紫微曰忽遇客来将何秪待安云金果早朝猿摘去玉花脱后凤衔归。

　　帘垂黄阁烟笼晓凤入苍梧夜未阑莫谓客来亡款待玉花金果满盘餐。

　　僧问同安志禅师凡有言句尽落今时学人上来请师直指安云目前不现句后不迷进云如何是向上事安云回然不换标的即乖。

　　古洞云深夜寂寥玉人慵肯坐清霄等闲唱出声前韵自别宫商角征调。

　　洞山不安僧问和尚病还有不病者么山云有曰不病者还看和尚否山云老僧看他有分曰和尚看他时如何山云老僧看他时则不见有病。

　　相逢不识夜更阑就位忘功海岳寒拈却髑髅三尺暗碧天云外不相干。

　　长爪梵志索论义。

　　口缝未开成话堕那堪刺脑入胶盆争如善便观韬略不动纤尘立赤幡。

　　从漪到西院。

　　陷虎机深不转眉当阳谁许正眸窥纵饶独脱罗笼手未免遭他脑后槌休辨别谩狐疑不动干戈全胜俟纶巾羽扇任相随。

　　僧问梁山如何是祖师西来意山云莫乱道。

　　烈焰丛中标月指电华影里露光芒未开口缝亲拈得始信梁山舌广长。

　　见见之时见非是见(四句)。

　　古镜菱花不照春沤花影里若为真自从尚父归西伯谁更江头把直纶。

　　知见立知即无明本(四句)。

　　溪西鸡齐啼屋北鹿独宿南泉两株松多福数茎竹林静境犹闲山空云愈肃堪嗟世上人几个忘机轴。

　　圆觉居一切时不起忘念(八句)。

　　帘外风轻来燕雀池边沙暖宿鸳鸯年前几队穿花蝶只见飞来逐晚香。

　　清净行者不入涅槃(二句)。

　　白云深处不曾居岂肯将身伴草庐尝到洛阳花社里笑看潘阆倒骑驴。

　　法身。

　　昨夜露柱吃一跌晓来灯笼痛不彻须弥控诉妙高王直至于今笑不歇。

　　涅槃四生。

　　生生。

　　春林花茂艳阳天李白桃红在处妍野老升平无活计村歌社舞乐尧年。

　　不生生。

　　澄澄虚碧锁寒空湛湛秋光景愈溶莫谓玉人沉夜永等闲歌舞月明中。

　　生不生。

　　花开花卸本无情云去云来孰谓真大用繁兴元恋朕纵横那复有纤尘。

　　不生不生。

　　木人不打新罗鼓石女停篙拄铁船折角泥牛吞却月三更红日黑漫漫。

　　般若无知无所不知。

　　怀胎石女不梳头古镜尘埋独倚楼却笑婵娟无禁拒年来年去下沧洲。

　　黄龙三关。

　　我手何似佛手拈起须弥倒走若是狮子之儿定不落人窠臼。

　　我脚何似驴脚放开顶门一着可怜眼内无筋往往被人穿却。

　　人人有个生缘玄沙不出飞猿未动脚跟荐得已遭红线抽牵。

　　正偏五位。

　　正中偏古殿光腾未兆前鸟鸡啄破无明卵照彻东方万八千。

　　偏中正法法头头无少剩森罗万象绝纤尘谁能更把空王令。

　　正中来龟毛兔角谩安排出没本能该世界岂同诸类混尘埃。

　　兼中至妙用无私靡不备个中本自绝参商拟议直教髑髅碎。

　　兼中到有无今古不相到泥牛撞倒乳香幢直至而今不得号。

　　功勋五位。

　　金殿萧萧玉漏沉何妨御毂展经纶瑶阶袭袭香风递六国陶然总是春　　向。

　　一点忠心奉紫宸干干终日已忘诚紫微廊下抽身过那见从前染污人　　奉。

　　珊瑚枝上月沉西水底灯花烂熳时露柱灯笼频斫额争看石虎夜生儿　　功。

　　风摇远岸虚含碧雨洗长空烟黛浓吴越相看收不得和云飘散玉霄峰　　共功。

　　击碎玄关鸟道虚寥然风物冷除除铁牛罢耕空劫地到此休夸罔象图　　功功。

　　曹山三堕。

　　髅堕。

　　踪迹溪山近悠然旷邈哉任教头角异浑不带纤埃。

　　随堕。

　　山色云间媚水声花下肥腾腾游历遍何尝得点归。

　　尊贵堕。

　　阛阓不相识天涯绝比邻位焉隆化育端自不知名。

　　汾阳三诀。

　　第一诀衲僧难辨别春风百草头无端浑漏泄。

　　第二诀吹毛光照雪嘉州大象寒陕府牛吃跌。

　　第三诀万里关河截泛起生铁船倒载西江月。
嘉兴大藏经　元洁莹禅师语录


　　元洁莹禅师语录卷第九

　　嗣法门人智祥编

　　代古

　　举昔江南国主问老宿云予有一头水牯牛万里无寸草未审向甚么处放宿无对。

　　代云今日也不可犯人苗稼。

　　举云门示众云药病相治尽大地是药那个是自己聻。

　　代云尽大地是药。

　　举洞山普请次巡寮见一僧不出山曰你何不随普请僧曰某甲不安山曰你寻常安时又几曾去僧无语。

　　代云和尚也错怪某甲不得。

　　举昔有道士在佛殿背佛坐僧曰道士莫背佛坐士曰闻汝本教中道佛身充满于法界向什么处坐僧无语。

　　代云打草秪要蛇惊。

　　举王太傅问北院古人道普现色身遍行三昧佛法为什不到北俱卢洲院曰秪为遍行所以不到云门曰如法置将一问来。

　　代云谁不到。

　　举昔一童子上经了令持经着函内童子曰某甲念的着向那里无对。

　　代云咄童子者坰不可更问人也。

　　举大随因僧辞问什么处去僧曰西山住庵去随曰我在东山唤汝汝便来得么僧曰不然随曰汝住庵未得在。

　　代僧前语云和尚有什么事。

　　举昔施主妇人入院行散众僧随年钱僧曰圣僧前着一分妇曰圣僧年多少僧无语。

　　代便正身叉手云只恐汝不信。

　　举云门问僧甚处来僧曰涅槃堂里来门曰亡僧还吃饭么僧曰不吃门曰活人还吃饭么僧无语。

　　代云觅什么碗。

　　举古云今时人还假悟也无若假悟争柰落第二头若不假悟又有人不肯毕竟如何众无语。

　　代云今日捉败者汉。

　　举报恩明和尚问二禅客上座近离甚处僧曰城都曰上座离城都到此山则城都少上座此山剩上座剩则心外有法少则心法不周说得道理即住不会即去二人无对。

　　代云某甲纵说得道理不似和尚好。

　　举王太傅问僧上座住甚么处僧曰半月山传曰忽遇月头月尾又作么生僧无语。

　　代曰谢官人领话。

　　举云岩问僧作什么来僧曰石上语话来师曰石还点头也无僧无对。

　　代云多幸和尚证明。

　　举洞山问药山曰就师乞眼睛未审还得也无药曰汝底与阿谁去也曰良价无药曰设有汝向什么处着山无语。

　　代云几不问过。

　　举大宗皇帝问僧什么处来僧曰卧云帝曰卧云深处不朝天因甚到此僧无对。

　　代曰难违化日。

　　举裴相国参石霜霜夺笏问曰在一人手里为圭在公手里为笏在老僧手里唤作什么国无对。

　　代曰和尚惯得其便。

　　举南泉问良钦空劫中还有佛否钦曰有泉曰是阿谁钦曰良钦泉曰居何国土钦无语。

　　代转身便行。

　　举睦州见僧来参便喝曰上座如何偷常住果子僧曰某甲方到因什么道偷果子州曰赃物见在僧无语。

　　代曰者老贼头。

　　举漳江曰天门一合十方无路有人道得摆手出漳江。

　　代曰十万八千。

　　举洞山行脚次见一官人曰我要注三祖信心铭得否山曰只如才有是非纷然失心作么生注官人无对。

　　代曰才有是非纷然失心。

　　法语

　　诸佛不出世亦无有涅槃盖众生有八万四千尘劳而有八万四千法门鞠其指归岂真然耶但有言说都无实义此事在当人分上本自现成曾无欠少只被个四大五蕴一障障了不能直下承当以故有修有证到头实无迷悟既有心究此一段因缘必须世间情念真真看破一放放下始可相应苟能损得一分情念便有一分道力损得十分便有十分不假别有差排而自应贴贴地矣就此便好发三种心一者信心二者广大心三者不退心何名信心信知自心本来是佛不假他求非从人得何名广大心此心广大无限量无边表非情思可及非意解可求上同诸佛等一慈力下同含识共一悲仰何名不退心宁可代一切众生受无量剧苦终不以解会领览为究竟决欲亲证亲悟了了无碍复自惭曰惟我此幻质同于泡焰造物何私而始便托于历代名臣世家生无暴夭有子有孙螽斯可章而亦功成名遂又得身退诚为待之骎骎不薄矣幸亦不昧夙熏种智信有三界可出有菩提可求今虽以儒行修其身不过入世而已以道教栖其神不过清净而已以佛法明其心不过熏识而已若曰了明生死透出世间不假三祗劫修不立语言文字实有见性成佛一着而未证得非惟未证而实别业功干多了致有为为碍未具信一行持耳苟具信已设不奋然死却现行求一个卒地断暴地折亲证亲悟不着问人的光景与不信等将何以酬造物之厚恩乎更或不信有悟门仍将心意识求解会向有义路处搜玄搜妙古今糟粕中觅佛觅仙不啻向西边行欲求东边物转求转远转急转迟转没交涉也岂不见十地圣人说法如云如雨尝被佛呵等妙二觉被所知愚极微细所知愚障兄佛性如隔罗縠况其他乎古人尝谓向八识一刀始能痛快不是假说盖伊亲从恁么做处来八识者即此舍身受身去后来先之主人公也必须参教透究教明须是真到情亡境卸去不得处拚得身舍得命奋猛一拶直教形山粉碎藏识一破生死顿空亲悟本来面目亲证本地风光始不被客尘烦恼之所留碍全体显现独露十方心华发明照十方刹权而谓之证无生忍入法界性契诸佛心体也如是者自了则可若欲为人师开人眼目更须知有向上一路事在不然只被这些子胜妙境界坐住障正知见动成担板犹或未曾亲悟亲证只被个昭昭灵灵目前鉴觉一罩罩定何日是了不但不了返致尽未来劫流浪前尘也无一个契悟的时节今禅家流实为混淆往往为师为匠者初始不曾有真实为生死的心参究多半是聪明要为人的心不信有工夫悟入一向在知见网中口耳之习学解所得动则借口谓直下承当迟了八刻说个直指早已曲了问着口贬贬地一掌一喝只图打得快喝得嬴将谓禅道只如此苦哉苦哉所谓醍醐上味为世所珍遇斯等人翻成毒药此唤作儱侗真如颟顸佛性的一种魔子以是金轮莫辨菽麦不分生大我慢图得片衣口食忘其大果每每将西川一文钱三个的杜漏篮认作绵州附子胡挥乱霍自误误人瞒人自瞒及到腊月三十夜来真境现前从先直下承当强作主宰的一点也用不着前路茫茫甘伏死门依旧闯入驴胎马腹里去诚谓苦也又有一种学家只图说了便会了便不修行以闲散为高尚以放逸为脱洒邪解无忌不可胜言正同近习一种大乘门的外道一般亦名罗祖教种种邪解诳惑闾阎谓烧香换水一切皆空行盗行淫俱无妨碍偏偏又有一种街童市竖愚夫愚妇被其笼络世间明智之士亦莫如之柰何非不能柰何盖其巴歌易和总不足为之论也若其真参实学者必不然也岂不见阿难尊者启世尊曰我佛宠弟心爱佛故发心出家恃佛威神常自思惟无劳我修将谓如来惠我三昧不知身心本不相代益知此事本无树上生成的木杓必须一番斧凿工夫始得贵乎不错用心耳古谓从门入者不是家珍绝后再苏欺君不得岂欺人哉又如一种异家学者忘缘绝虑运气化神将谓粪囊留住万世不知此物风火不停元不受汝差排得的若使可以差排好慕此术者无过泰皇汉武今安在哉亦有出阴神阳神之验殊不知全是妄想结聚生死根本所云纵饶修到非非想也则不如归去来今以近事明之如人夜寐身卧床上有人骂詈毁辱也不知一切色声影响也不知其于日间好恶取舍所重之心结于情想现于梦寐或梦获财获宝或梦得科得第又或加官进爵以至于种种快乐无量欢喜逆缘境现又或梦失家失业或梦捐爱捐恩或陷身丧命以至种种忧戚无量苦恼而其床上之身了无关涉毫不觉知及至于醒了无所得而其梦境历然可状岂非众生于本无中成究竟有情想结聚岂非升沉轮转之生死根本乎更以明之如人一息不来谓之死一死不能动摇谓之风散风散舍暖触谓之火散火散筋脉血肉腐化谓之水散其不化者发毛齿骨归之于土谓之地散四大各散今此妄身毕竟无有而其平昔所作所为善不善业随业受报定矣所以先觉证此藏识空时谓之大圆镜智迷悟生死了不可得凡夫迷之藏识不空名阿赖耶识业果熟习曾无间然其所谓长生不死者果何谓哉老聃指长生不死者先天一气也即儒太极之无极也在我法谓之天然外道若人以逍遥散逸受胜妙乐的一个妄想结聚谓之修行道果谓之长生不死诚谓错乱修习迷失菩提若以之为然至于世界劫坏三灾弥纶毗岚风吹须弥碎如微尘此个妄想结聚将置何处莫置虚空耶虚空在吾大觉妙心之中如海一沤耳缘何更又着得所以道全体是个妄想结聚轮回根本也宗师家要破此妄想结聚不得已示之以死话头如一柄金刚王宝剑相似心心无间念念无差向今世门头二六时中杀得净尽无余杀到无可杀处不觉不知失手连自己能杀的一刀杀死苏苏复醒谓之冷灰豆爆谓之悬岩撒手又谓之绝后再苏然后可许向古今差别中着力古人谓既前后际断不疑言句是为大病恐人沉空滞寂坐在法身边翻转身来活中活便是死中死的活死中死便是活中活的死全死不妨全活全活不妨全死然后死活不涉始谓之不拨因果本色道流也若以妄想结聚为长生者是认妄迷真竟不知佛云诸法所生唯心所现一切山河大地皆吾妙心中所现物而人不悟此广大灵明心体又乌能知搅长河为酥酪变大地作黄金改禾茎为粟柄易短寿作长年兴慈运悲导利有情出三界苦证涅槃乐若以矫乱修习惑菩提性岂为明智此不过是贪恋世间益寿延年受胜妙乐的一种希冀妄想又岂知祖师道毫厘系念三涂业因瞥尔情生万劫羁锁汝欲求之得无累乎及具厌之又成大患所以取不得舍不得不取不舍亦不得但向不可得处亡能所泯见知不觉不知或闻声或见色　地一得是时始可奴呼菩萨婢视声闻不为之分外也更有一句贴紧不可不知但凭生死志必有称心时到得者般地位自能致君于尧舜之上泽民于康逸之衢斯皆吾心之常分非假于他术也。

　　示语

　　示禅者

　　既疑本来面目不消别参话头即此四个字便是贴紧好话头只是不可作解会便有得力处如个铁橛子相似提得熟看得定须信说食看食终不能饱人直到不提自提不看自看光景自便信得及有工夫可进趋古云只怕不成佛不愁佛不解语苟造得到嚗地一破又有何奇特可语哉。

　　雪岩钦禅师征高峰云日间作得主么峰云作得主曰梦中作得主么峰云作得主钦又征曰正睡着时无梦无想无见无闻主在甚么处高峰直得无言可对乃曰此回不作学佛法人拚一生作个常行粥饭僧必要此着子明白过五年后夜同友宿正疑此事忽枕堕地方始大彻如网罗中跳出如远客还故乡云云万古不磨的真善知识无一个不从真实有工夫悟的今时一辈魔子多有不从亲做处来的误人自误正人君子于禅门久留心幸不曾遭此般魔手庆幸庆幸。

　　示复源上座

　　如所云苦参力学兼以根钝数十余年未遇一师点破个中消息云云此无他盖所操虽极途路不差但不曾如梦时觉　地一声出回汗耳故未免坐在空空荡荡静洁地上被个无一物可当情的光境一罩罩住谓之境空而心不忘所以碍正知见不得解脱受用故六祖谓智常曰不见一法存无见大似浮云遮日面不知一法守空知还如太虚生闪电此之知见瞥然兴错认何曾解方便汝当一念自知非自己灵光常显现参禅道流不得透露显现十个五双堕此病中正谓之百尺竿头坐地而不自知其非也求其知非不自欺瞒实要透此生死关究竟无疑惑者不啻沙里淘金所谓学道如牛毛发明如兔角也玄沙云工夫如静夜钟声随扣击以无亏秋潭月影触波澜而不散犹是生死岸头事岂不谓之死水活计解脱深坑故曰静地却迷人故以不得正智如如大用现前之旨最为极困纵至虚空粉碎大地平沉不遇本色钳锤终不能转身吐气年深日久成个骨董窠曰谓之法执不忘坐却法身亦不出云门三种病二种光也又纵至上无佛道可成下无众生可度亦出不得百尺竿头耳长沙云百尺竿头坐底人虽然得入未为真百尺竿头须进步十方世界现全身犹有智眼未明的错会认定十方世界是个全身此盖不识长沙竿头进步全提大用的意旨他分明道百尺竿头须进步十方世界现全身是活句也是全提语也若认十方世界是个所现的全体得不与前坐却法身同一病耶所云大用现前举必全真见解入微不明见道此也若是英灵的汉你看他古德为人如僧问赵州万法归一一归何处州曰我在青州做一领布衫重七斤又僧问如何是祖师西来意州曰庭前柏树子僧云和尚莫将境示人州曰老僧不将境示人僧云如何是祖师西来意州曰庭前柏树子又僧问古德如何是佛乾矢橛如何是佛麻三斤猛着精彩只将一则茶里饭里眠里醒里看是什么道理三藏十二部大小乘内还有恁等说话也无毕竟落在甚处似无脚手人奋金刚拳相似一拳直欲打破虚空一脚直欲蹋翻世界的本领彻头彻底尽命掀翻直教尽大地森罗万象尘毛芥孔一一无不尽转无上妙轮是时始可与祖师门下衲僧队里有说话分如其自不猛利则生死心不破生死心不破则业识不空业识不空则似今之无正因行脚的瞎秃只欲沽名苟利不肯下死志做真实工夫将无量劫来一件不了的事视作等闲儿戏一味以门面心人我见黠慧依通学解将去求一个愚钝的了不可得此事岂是学得的若不以工夫开悟这个来为先锋去为殿后的业识种子如何消释何时得休歇自由分古人道假饶学到佛边事犹是错用心纵学得口如鹦鹉智过鹙子也只是个茫茫的业识与自家事依旧没交涉也。

　　佛事

　　上方挂钟板纲纪正令融慧日于丛林敲唱双行播真风于尘刹逼机阅世自在纵横括古该今通途受用有时一击统十虚而绝待纵使文殊普贤亡锋结舌有时一击和万物为春风从教墙壁瓦砾动地放光虽然如是还有放行中把住把住中放行一击大众欲闻么遂击钟板曰秪凭此段楗槌力顿使人天正眼开。

　　挂云板当阳觌露月皎风清正令全提渠成水到掌握香积世界妙古通今展转衲子机轮音和响顺因斋庆赞一句作么生道遂击版曰菩萨子吃饭来。

　　秉命扫青原七祖塔庐陵米价毒鼓声阗振宗风而莫坠黄荆倒插枯木争荣谶悬记以重来是以云山历落触目无私松竹交罗谁云有间虽然如是今日不肖远孙承本师和尚严命特特入山谨修清供聊设伊蒲代为瞻礼且道毕竟以何为极则供养遂举香左右顾视曰灵苗栽有地无处不沾春。

　　过荆州扫天皇道悟祖塔卓天卓地四面绝遮拦亘古亘今十方无背向恭惟宝塔之内青原下第三世天皇悟祖大和尚离诸怖畏定慧亦离巍巍乎德侔千古自紫陵山坐天皇寺荡荡焉道振一时起石头纯金之铺接龙潭绍述真宗是以云门法眼而兴源远流长所自远孙某特自药山躬诣祖塔聊设薄供略展葵诚举香曰大众正恁么时还有见老祖面目的么但顺分身尘刹量万别千差一贯通。

　　扫药山开山弘道惟俨老祖塔坐石栽花格高调古披云长笑韵落人间以是道满寰区云仍大地不肖净莹明祖祢三十六世独愧乏百千亿身今日躬承扫洒更不重叙年深何故黄昏须着锦白日不挑灯逐上香。

　　扫龙潭信祖塔那畔无名惠饼安名师资道合威音有相隐身灭烛心焰犹存恭惟青原下第四世龙潭老祖崇信禅师大和尚身等虚空量周法界两宗法脉千古弥彰不肖远孙某特过澧阳展一瓣香聊罄厥衷更不繁辞。

　　扫云岩晟祖塔拈香曰此一瓣香摩竭国中只可自知娑婆世上难方其价信手拈来供养宝塔之内无住祖师遂插香复曰黄金灵骨贯古通今千涧水濴千涧合舍利流珠永亡渗漏万峰云锁万峰寒直得一矗摩空真机满目十方无背面妙法演尘沙玉凤山飞红日冷金龟石啸午风长。

　　扫洞山价祖塔巍巍御塔重荣自是儿孙得力曾经大地掀翻固应密处难知即今卓天卓地觌体全呈无古无今迥然独露不肖净莹谨怀瓣香自宁州新丰特地而来非敢为报德酬恩要且知恩归有据。

　　扫云门散木老和尚塔须弥岌峇海水腾波较我师翁全提正令大起中衰之廓略未可仿佛端倪森罗显焕万象竞华较我师翁赞扬诸方典型后学之音容未可依俙万一致使儿孙遍地道满坤维今日不肖归来若欲表显师翁之德不啻持萤火以丽日光若欲赞仰师翁之道不啻捧飏尘而培泰岳只好拈一瓣香不敢举个字脚遂上香。

　　扫弁山入就老和尚塔昔日相依几番哭却成笑今日看来致令恩却成冤痛心彻髓海舌难宣纵使沃太湖之水以为供挽苍弁之云而作香亦不能倾诚万一且又具此一番施设特地何为上香云父母生口不能诉秪倩松涛竹籁传。

　　扫古洞山价祖牙塔权开五位法灯传尘刹分身处处圆舍利光腾笼窣堵炽然说法利人天兹我洞宗鼻祖于唐大中末开创兹山后于咸通三年盛化高安洞山威通十年全身归寂瘗塔于彼明崇祯丁亥重修御塔始获齿牙舍利百丈石涧法兄请一牙起塔供养不肖亦请其一今于丙申塔竣奉牙供养永隆斯处聊具伊蒲少伸微献秪如觌面无私古今无间一句又作么生灵然有物先天地突兀从教雨露侵。

　　扫慈舟老祖塔以慧命续南方吾祖之道大如天致宗风而广布吾祖之德深如海不肖孙净莹纵使罗泰岳之精华沃东海之碧波知吾老祖决定不顾何以聻儿孙虽得力室内不知春遂上香。

　　扫盂庵三宜和尚塔松筠还碧翠涧壑杳幽清一机浑坐断千圣莫知名愿师常转大法轮重起那伽行正令。

　　扫尔密和尚塔云山岑寂水月光沉一机不到面貌俨临咦迥然独露威音外不识何人洞此心。

　　扫历然和尚塔眉撑日月舌撩清风星璨花璀展道容何似当年唇舌好。

　　扫黄龙诸祖塔云收岳顶高低露月浸澄潭上下天一一祖师真面目迅流海口莫能宣拈香曰只凭此段真消息鼻孔都卢一串穿。

　　扫久默和尚塔父作子述独羡老师兄意高千古兄友弟恭犹仰大师兄义重千秋松杉手植垂垂老未委何时转少眸胸怀满眼徒抱悠悠酌水献花了穷念头。

　　扫素朴和尚塔昔年行道于皖江之上今日突兀于弁岳峰前野色更无山隔断天光直与水相连。

　　扫离言和尚塔严雪严霜吾兄之清操履历滴水滴冻吾兄之弘整家风坐起先师之道大振洞上之宗是以秋月春花浑然笑貌溪声山色宛尔音容秪如弁山到此为个什么拈香顾众曰悠悠一段同心事千古从教活象龙。

　　扫狮吼和尚塔行道西峰垒堵新丰两彩一赛今古嵷巃分明一段知心事尽在寻常不语中。

　　扫起元和尚塔白云朝万岭明月夜千江面目依然处难摅血一腔顾左右曰惟且上香。

　　扫淑安和尚塔松涛竹籁即吾兄广长舌相地厚渊深即吾兄慈誓悲轮是以建法幢于乐平奔走龙象坐报化于期山启重人天弟自江西而楚莫逐观光今其自楚而浙始庆瞻依满眼相思倾怀罔尽惟冀吾兄念同门之落落晨星悲叔世之离离弱丧再起那伽重新榜样。

　　为母封龛坤道流行信厚哉化元无物不胚胎个中诚是无今古谁谓于今有去来其来也沤花影里现全身斋戒冰霜坚持佛号其去也石火光中逞自在预知报谢坐脱委然所谓一真元不昧凡圣绝安排记得昔日那吒太子析骨还父折肉还母然后现本身为父母说法今辰不孝为母封龛且迥出古今超然一句又如何举以手掩龛云九品莲台石笋秀无生国内藕花香忌日烧香只为慈恩无以报尘劳迥脱着袈裟烧香仍藉娘生手不敢人前乱撒沙。

　　扫塔慈母怀儿十二月儿迎慈母养周年纵然同证无生灭未及恩酬罔极天然不孝非慈母至德不能育我幻躯慈母非不孝至诚不能启悟真源终是者边事若是一体无私全身奉重更不敢重说偈言何以故自信浑仑休凿破着婆衫子拜婆年。

　　师过洞山奠孤崖和尚龛人天眼灭法河干三有众生失指南同条生不同条死观音却好又同参先兄和尚其为生也乘悲智愿轮现慈誓手眼提新丰令整旧家风复恢古梵刹故址成禅宫诚宗门巨范重函先价祖灵骨于窣堵实吾道禹功比望梯航永载何期遽尔藏锋末后一句恼乱人肠将谓功位俱隐依前尘刹普彰大众还要识此老汉底普彰脸孔么画一圆相曰指出生前闲面目从教万古绝囊藏。

　　崆峒谓斯和尚凤日本珠和尚计至上供崆峒法梁倾折凤日慧焰俄消波旬无量欢喜人天苦痛悲号同风千里隔生死不同条且作么生是不同条底意木人两眼相思泪染作栴檀一处烧。

　　西峰狮吼和尚计并遗书至师到西峰闻龛已化至方丈云若道西峰不曾灭度荷尽已无擎雨盖若道西峰灭度指觉位云菊残犹有傲霜枝且道那句是宾那句是主众中还有为西峰着力者么僧非指出礼拜云今日和尚远行师曰还是宾家事主家事进云请和尚道师便棒进云久慕慈颜未曾觌面今朝觌面一句请师分付师曰雾锁苍岩缘进云先师已生即不问未生面目是如何师曰云封岳顶寒复问曰即今在什么处指无语师又打设供云半生行脚行不到处今被老兄行到一世谈玄道不着底今被老兄道去即此一句话会难通语言莫构遂拈香画○相召众曰会么若也会得洞山特地与么来跬步不曾移西峰一旦与么去亦本不曾灭其或未然云笼鹤树依依月落星河惨淡。

　　为百丈石涧和尚封龛跋提河畔椁示双趺老瞿昙至死不伏烧埋欹云室中挺身危坐者阿师一生秪恁倔强踞狮席十余年掀翻禅河教海建法幢八九处击碎祖要玄关仰冀慧日高悬何期忙中袖手虽然智体无违十方蓥彻其如虚闻宛尔手足情亡今对人天众前不可揭露殆尽且一囊藏顾左右曰还有共相证据者么遂掩龛曰至功不宰休云密触处无非大法王。

　　为金仙蕃光和尚封塔天左旋地右转沉沉鸟道回威音月西降日东升历历玄途呈道貌恭惟宝塔之内金仙蕃兄大和尚生缘白下袖物外清风铲草成山怀山间明月历百城烟水掀翻大地疑团探孤峻门庭粉碎古今窠窟以是七座道场集凤招麟廿年弘法走象奔龙何期一且继百丈花稍令遍界含生失望即今窣堵告圆作么生是永垂末世一句遂封塔云真风不计百千年特与人天为榜样。

　　谷山中也和尚荆紫万仞和尚讣至设供师曰谷山师兄道皓月在沧浪荆紫法弟道生缘藏黑豆奢底太奢俭底太俭新丰今也不管魔王生欢法门悲苦爇一炉香具一杯茗秪将鼻孔一时熏苍天不在重言语(尔示寂偈谷山云世乱兵戈起生灵实可伤我今且归去皓月在沧浪荆紫云无尽生缘藏黑豆十五日中俱泄漏万里神光今古圆坐断生来与去后)。

　　为城山浃水和尚起龛以拂子○相曰吾法兄宰割化权示现受身于其生也五十九年空花卸影于其灭也一刹那间充满实际如今不免豁开三界有坐断十方空足下无私路惟兄自在通以拂子作引势高声云起封塔帘垂寝阁雨花低为与无为髅莫齐拽转须弥翻大海了亡明月骋东西恭惟宝塔之内法兄浃水和尚生自桐乡愿轮智种铲草于弁岳峰前受具于华林园内颖悟冲龄廓性天而透顶透底机思妙密融觉海而彻古彻今五坐道场家声克振今日叶落归根且固封垂世一句又作么生遂扶掩石云层峦叠巘摩今古复水重山绕象龙。

　　师在崆峒一日监院湛空设馔请曰是人死后茶毗今请为我生前举火师乃曰阿个师兄也大奇生前何故请阇维是伊踏着曹溪路说向人天作者知作者知岂敢违拈起贡江波底火烧得虚空赤骨　设使于今兄不死无端辜我一双眉。

　　彻崖火师曰彻崖禅人前日请假出堂山僧问牛头未见四祖因甚百鸟衔花崖曰灵苗瑞草人人皆羡见后因甚杳无消息崖曰灵苗瑞草贤者不顾又问灵苗瑞草在彻崖分中又作么生崖曰好事不如无昨早山僧到妙应堂相看崖曰弟子要去了山僧征曰四方无路八面无门向什么处去崖便低头山僧问汝年多少崖曰四十一曰参学几多年崖曰已做二十年死工夫山僧曰好好修事着崖曰多谢和尚慈悲山僧转背知事随报彻崖双跌而去今时路上可谓干净了事衲僧举火炬召众曰大众还知伊去处么遂打○相喝一喝便掷炬。

　　元洁莹禅师语录卷第九终
嘉兴大藏经　元洁莹禅师语录


　　元洁莹禅师语录卷第十

　　嗣法门人智祥编

　　像赞

　　出山像

王宫十九年雪山栖六载冷暖自家知饥寒谁与代二死亡烦恼灭四十九年露布葛藤末后拈花一场败阙镂骨图形不放伊是伊结下众生债

　　弥勒

肚里儱儱侗侗胸襟坦坦泰泰等闲一笑不休直到龙华三会

　　布袋和尚

冷笑熙熙手把布袋背却兜率陀天十字街头捏怪引他无限痴儿空只随群逐队

　　渡江像

两眼圆明一机庭迳梁皇不识人天焉证咦一苇江波意悄然脚头脚底风流俊

　　面壁像

不识箭锋机蓦归林下坐赚他可大师积雪浑忘惰直饶断臂安心师资一场话堕不话堕休错过不遇其人且莫说破

　　海潮大士像

三十二应秪此一应七难二求我无所求也不重你四生之父又何憎你苦海为舟可喜慈悲心一片渡满恒沙界遍流

　　普门品经写观音大士像

全经是像全像是经心空法遍通身遍身无一刹不住无一尘不循是之谓普门示现自在观音

　　观音大士

巍巍独坐寂而不凝耳中观色眼里聆声只有慈悲心一片分身尘刹不知名

　　准提像

稽首准提佛心印藏以不思议赴群生望如月处空影涵众像一瞻一礼一烧香感应道交尘刹量

　　云门散木和尚像

三江之湖未足喻其机建瓴之泻难以彷其舌若云此是老师翁何似天边认二月

口似悬河心若宝镜浙东身坐云门浙西足跌双径开阐威音那畔之机提掇佛祖不犯之令起已坠之宗纲续悬丝之慧命谓是散木师翁何异钵盂安柄

　　弁山入就老和尚像

严冷如霜威不可犯金针玉线丕振家风拄杖竹篦鞭龙挞象一味木扎羹千般鑯酸馅九坐道场只者如斯四创丛林曾何两样名不可名状不可状孰敢谓是崆峒和尚

弁山峰顶众流截断佛祖罔测端倪师表堂前把住要津衲僧无出气分纵饶描得十分真机前一路谁看听

谓是师真孤负先师谓非师真岂能全晦分明面目全呈觌体宁容触讳咦大地从教绝覆藏可使今古应无坠

　　自题

三衣何似秋云古一钵还同晓月明自是传持无别物道惭尝愧岭南能

者汉痴呆性情颇率眼底有珠胸中无物居新丰不厌幽深住玉崖不嫌尘俗三界纵坦夷四生恣游戏满面是僧满口非佛谓伊若是续传灯笑煞西天千百亿(象先请)

行似孤云野鹤止如鉴水澄潭言出思惟之表道统法界之函谓是睦堂叟重增眼翳谓非睦堂叟失所指南幸有鼎子只眼亲瞻(鼓山请)

丝纶已罢淅中潮一苇江波信自饶不忆邗关重把住更承悲愿直钩抛山廓落水汹涛争看滚滚鱼龙处变化飞腾彻九霄(频吉请)

格外有风规可提胸中无剩迹可挂到头无一法与人反被人横描竖画(冲微请)

者个没量汉生平绝思算肚里黑儱侗口里没涯岸贬驳似是之非不怕人憎见闻若同之异懒生赞叹住山不厌万千春任教佛法从头烂(自安请)

满目轩昂一身古朴说法了无文字应机鬼神难度混物和光数十年今朝却被人描邈(长沙到石函居士自写师真请)

面上无尘胸中磊落为无为而现有身空花镜像两依依作无作而机靡托石火电光难描邈灵木迢然凤不栖依稀切忌按图索(灵木▆记请)

生平一种热性万状千奇不吝文彩未彰已前许尔当家亲证(黄鹿溪居士请)

面带烟霞色心同古镜妍即僧由妙手难写个中玄纵横文彩交加处见得分明秪半边(恒清监院请)

闲不到身清不入骨语不涩言默不居讷咦影像昭然万化门四生海内为船筏(蜀山请)

面目依俙鼻孔仿佛任性不拘和光混物本非众生亦非是佛堂堂语露太分明因底堆堆人不识(李庆云请)

眠云枕石于古洞山中捞虾捷蚌于玉崖溪畔空抛明月钩徒把虚空架收卷丝纶归去来从教人世重争价(蒲首山憨牛请)

眼不顾眉心直口快无与物伍有海独迈描邈将衷翻成对待不对待舌头元不挂唇边徒使丹青加彩绘(药西珍请)

面目依俙神仿佛一回相见一回肃任伊看到古皇前六六元来三十六(徽予侍者请)

者阿师心眼窄佛祖是生冤自己如仇敌一味直儱侗肚里却墨黑碎须弥作一尘不奇剖太虚为两片无忒处世不如为人极则且道是谁睦堂老贼(鉴副寺请)

一尘不立万象无羁华林园等空花示现娑婆界类水月含悲启悟开迷而浑忘渗漏弘规正矩却大有提持呵呵呵不自知等闲遇个潘成老看破从前旧面皮(潘成吾居士请)

　　元洁莹禅师语录卷第十终

　　行状

　　药山嗣法门人智愿谨述

　　师请净莹字元洁雅慕陈蒲鞋之为人故别号睦堂弁山瑞白雪禅师之嫡嗣维扬江都庄氏子父继芳母施氏一夕施梦一老衲至门自谓着过三緉铁鞋来此寄宿及诞盘坐垂丱随母遁僧寺回发心持素年十三读论孟未终失怙便疑父死何往遂坚志出家必欲超脱轮回由是不乐世玩终日如愚同里少年辄以呆子呼之甫十七以出家志诉母不许秋染剧疾濒死见一老人曰吾今为汝抽疾从足肚抽出如竹者数十根复扶起曰疾愈当及时前进无滞于此苏时病稍减偶一方士至下一巨鎞流脓数升仅存皮骨而起至廿岁潜往金陵投钟山师脱白扣以生死事示念佛持咒数息师精进行之不问昼夜明年参弁山瑞和尚于杭州报恩院便问如何是生死大事山曰谁将生死与汝曰某实不知请和尚开导山曰汝一向作何行业曰昼夜念佛山曰念者何人佛是何物师闻语疑甚遂从渡江抵戒珠寺晨参究暮请益不睡眠用工极苦至背肿胸胀如欲绝人不可忍耐如此历二句偶举首见烧灯者豁然猛省恍觉根身器界洞彻无依自是庆快匪常明晨入室通白山曰汝还有疑情否曰求信不可得安所容疑山曰汝过来师便过去山拈竹篦打云还会么师遽呈偈曰灵明廓本洞彻十方随机应物体露真常山曰只得其体不得其用曰如何是用山举竹篦曰者个唤作什么师拟开口山便打退一日入室山举海底泥牛话问众云毕竟是那一句师当下释然指旁僧曰此个师僧绍兴人山便打师一喝山曰你者喝落在甚处师又喝山直打出后在嘉禾陆宣公祠阅圆觉经至如来因地修圆觉者知是空花即无轮转亦无身心受彼生死于是从前所得如一布袋倾落盖时年廿三明春随山上天台护国圆具山乃命师执侍巾瓶未几旋苍弁又随赴虔之崆峒当是时天童密云禅师作禅灯之俑翻乱青原南岳以下统系物议汹汹黄司理端伯余中丞大成既考正其缪仍布其说于诸方山在崆峒阅其伪灯乃喟然曰法门乱矣吾当拔剑相助寻命师依龙藏五宗世系而正之又集其机缘语句合并古尊宿之拈颂为正讹一卷附于后凡若千卷是为传灯世谱中丞余公得其书大异致书誉师为真法门龙象其后二十年法门中果有大变之事赖是书而大正师之力也庚辰春南昌建安国王贻书崆峒命山来主百丈祖席师因母老请假归养山以云门湛老人相传源流手卷并法衣付授师不散辞随山径登百丈辛巳三月山临示寂命师继居方丈师辞曰某不足以辱丛林且二座在遂命泐公主之师扶灵龛往塔弁山旋负其母入宁之新丰山以终养焉母没哀慕不饮食者累日心丧静居作烧香偈有曰烧香仍假娘生手不散人前乱撒沙此哀而见于说法以报其母新丰在宁州南六十里号为万山之间石溪从茅竹山来波濑漂迅不可舟渡又无桥梁往来虽隆寒必衣裳厉揭而涉师门风孤峻不少假颜色饘粥不继作务自如或有疲软不堪者师拽锄逐之曰诸方五味具足我者里钝锄头下无甚快活与汝汝来觅个什么由是道声闻于吴楚间来者动经千里非办道清苦自甘者莫能居熊孝帘廷昌参师曰行者因甚不先通报熊曰闻古有檀越入山土地神预知今岂无耶师曰妖不胜德曰如何是宝镜轩师曰居士何得当面昧却熊设拜而去复以书来问法师答曰昔山谷悟于桂香庞公吸尽江水此人人具足直与佛祖不隔一丝盖缘不能穷究到自肯处遂视为深固幽远耳崇祯之末师闻顺天失守忧形干貌者久之或曰一治一乱自古如此何忧之深哉师曰不然吾辈饮食居处总赖国王水土祝之犹恐不勤一旦陷于敌焰汝岂木偶耶时诸郡兵兴新吴诸绅以百丈深峻可以备屯御泐公主大雄席将欲他往师慨然作书以贻当轴者广引古今名士外护以开晓之事遂寝无何泐公亦逝宋侍御一贞以书延师继其席师闭户不纳来使侍御语客曰此老当代高人也固知不可强师不出山十有余载而鄂蒲诸护法向师道化书币远迎数四诸山硕德皆来排闼劝师行师不获已勉从之以顺治十一年五月开法于蒲圻之延寿寺遂住玉崖山上方禅院一时马沈余诸名进士谢黄邹任诸孝廉皆就门人之列尹司马民兴谒师直造榻前师握拂子曰山野不谙世礼此室却无宾主尹曰弟子特为佛法到此师竖起拂子示之尹曰不知师曰此语最亲切曰莫无声无臭便是么师掷下拂子曰会则便会岂可向死水中觅神龙哉蒲邑士大夫秀而文略喜谈空宗无丛林接纳学者师居之后求见者填门户往来如川输久益猒之既而洞山人来迎归藉此得脱身去曰今而后何适而不可哉吾闻匡山东南之积秀吾将营凌霄而老焉遂登凌霄居无何吴兴护法虚弁山法席迎师师询专使曰先师墓上之木如昔否曰今拱矣师曰吾当往视之住后买山种松数十万株躬与人夫行者同其事自开山至是吴越禅风大变师力铲积弊效古风规率以身先捶拂之下居恒万指师将增广旧建或谓山不利于频兴举前代兴举辄有所损师曰安有此理大平其基建僧堂数十楹于方丈后举众晏然解院事往修葺父坟于扬州亲旧馆师于平山禅院日夕问道因留结冬制是年师正五旬康熙初给练周公体观出为江西巡南副使湖州总镇浦公与之书曰弁山莹老海内名尊宿道德可亲吾甚不欲置之间旷江西多名蓝能为我长伸一臂乎周公欣然因命宁州署州事林贰守芹以云岩延师师接书怅然曰吾母骨在其处亦旦夕思归安散违命云岩废于寇燹军民杂庐其地者廿有年师掩一室若无所事人南昌太守叶公舟行郡谒师清谭累日大悦诸绅士久归向者皆来问所欲为师曰无佛殿何以庄严报化无法堂何以明其宣扬于是军民去所庐一旦还其寺之故地七载之间大建法幢江西祖院此称最雄太傅金公之俊颜曰无住名山初瑞老人赴百丈瓶盂甚伙偶遭小瞥筠部使者虽阳奉建安旨而阴实持之师往见金公于南昌兵署告以情公曰为我致声瑞老但安坐峰头由是百丈以宁其后公自太傅府假归闻师在扬州特舣舟待师相见叙旧欢甚师语以将往云岩公曰吾昔视师分宁建无住庵于化城塔侧撰文勒石容与其下今恨衰迟师其行也及闻寺宇峻工遂望题寺额命僧赉来之明年己酉师赴药山澧州守张公圣弘躬诣问道甚敬事又明年宁州刺史徐公永龄迎归云岩又明年越州云门显圣虚席檀越耆旧皆必欲得师以主之书币交至其年夏周公以官舫载师至金陵而别师年已六十虽垂老重受祖庭命不敢以朽病而疲接诱升堂入室略无虚日进院之明年壬子灯节后师次第作书命达源契晓峰英上江西湖南预报诸门弟子来越二月扫弁山瑞老人塔返棹耶溪未逾月赴天台护国请为师禀戒之地始终有在初入院上堂谢郡邑当事护法师曾有命吾到天台不久即归六月策杖回显圣不数日又封书辞远近诸檀护从容买棹别诸同门至白岩与位中符公快谭法门细大促膝连床三昼夜风雨不惮复过道林曹山诸和尚塔逐一拜别自恣后回山示微疾趺坐匡床应酬不倦凡问疾者必委曲详细一一开导谆谆不已至又七月廿三晚两序入问和尚尊候何如师曰今非昔比大家好心看守祖庭老僧住此未久勿累当住俟上江人到遵古阇维仍还云岩吾念毕矣众再拜曰老和尚还有什么分付师良久定监寺出众曰设有人问老和尚百年后事教某甲如何举似师高声云听我说众环侍移顷再请师放身欹枕吉祥而逝时廿四日丑时也明年三月众门弟子扶龛西还供云岩凤山塔院又明年三月卜古洞山阿耨院后庚龙入手作坤山艮向选四月十八日吉时奉师灵骨并诸道具建塔以祀师发轫于洞山其叶落归根良有以也师因心刻苦自厉誓不求安逸行脚携一瓦砚老犹不易说法二十余年门人录其语积三十余卷恒晏坐一方床胁未尝至席所居丛林皆凋弊化成宝坊去则弃而不顾几之上不安无益文字唯华严涅槃维摩圆觉法华楞严诸经每春夏必细读一遍率为恒课尝谓诸方教人记公按骋机锋腊月三十日手忙脚乱去在参得涅槃堂里禅方是吾家种草师慈仁之气溢眉宇间士大夫一见无不尽诚皈敬虽遍化楚越而法缘于宁为较深将赴云门时凡所心经院钜细未就绪者促工匠办就之曰吾不复来视矣闻者疑之师盖有意语也发之日士民送别于城东河头者数千人皆涕泣师见亦泪下不可止避入船中呼长年速放船行自计音到云岩设供致冥罗拜于影堂者无绝日拜必哭尽哀然后去师生于明万历壬子三月十七子时卒于清之康熙壬子又七月廿四日丑时世寿六十一僧腊四十有奇嗣法门弟子自谷山景洞山弼而下四十有人景辈前师而殁又十有人奉命开法者十人余皆山隐以法自重得度禀戒者不计师之生平大略如此世谓师悟门超轶近代罕见其比唯高峰为似之至于事师事母虽古高僧常超道纪不过也龛未至日樗庵鼎法兄以愿侍师有一日之先谓状师之行无若愿宜此鼎兄之让德也然继老人说法为凤凰第二代兄也不当让而愿实惧师之美行将遗贵其谁堪乃不避僭书以预征明公巨擘铭师塔上片石亦可以为师状之贰焉。

　　塔铭(并叙)

　　古杭白岩尊圣禅寺法弟净符拜撰

　　历观古尊宿辈所以得声驰八极美流千载者要皆以道德致非若世之丰功茂烈比丰功茂烈有时而尽而丰功茂烈之声誉亦随而尽之矣唯道德之入于人虽千百岁后苟一诵及未有不兴叹企慕至于赋诗咏歌追思而不已此其故何也盖诸佛列祖之所示人者无他唯道德而已而圣圣贤贤之所称述者亦无他唯道与德而已呜呼道德之有于人如此可不以一言而述之哉然际此末法称人天师者遍闾阎求所谓道德之有于身则星中之月实为罕见乃余于元洁莹禅师见其一人焉师为达磨第三十九世孙盖僧中龙象也今其嗣鼓山鼎公者自宁州云岩来持栎山愿公所纪师行状索塔上铭于余余以法门昆季谊不得辞因择其生平弘法利人与夫真履实践者约而言之用以俾后后之贤有所矜式云按状师讳净莹字元洁号睦堂扬州江都庄氏子父继芳母施氏梦老僧托宿有妊及诞盘坐多异征年十三失怙疑人死不知所往遂决出家志二十投金陵钟山脱白明年壬申走杭参弁山入就老人于报国问生死大事如何决了山曰谁将生死与汝师曰不知山曰汝向来作何行业师曰念佛山曰念者是谁佛是何物师窘无以对疑甚因从渡江结制戒珠苦参力究至忘寝食一夜偶举首见烧灯者忽有省觉根身器界洞彻无遗明晨入告山山曰汝还疑否师曰求信不可得安所容疑山默之师呈偈曰灵明廓尔洞彻十方随机应物体露真常山曰子只得其体不得其用师曰如何是用山便打又一日入室山举海底泥牛话问师曰毕竟是那一句师指旁僧曰者僧是绍兴人山便打师便喝山曰你者一喝落在甚处师又喝山直打出此师资所以称水乳契合者其在是乎乙亥从山圆具护国典巾瓶未几随之崆峒时有乱禅灯之作俑者山惧师秉命发藏典备考五宗世系以定其谱并集诸传灯传法机缘语为书曰传灯正讹甲乙间法门统系之变得辨白归正实籍之也然则师之为法门苦心在学地时已早具一副炉韝矣庚辰春山以从上佛祖授受事特为嘱累秋侍出迁百丈明年山化去师为扶龛还弁入塔罢即奉母入宁州新丰山效陈蒲鞋故事别号睦堂盖本此新丰去州南六十里当万山岑寂中云水流非真实为道者不得而至有至者师唯严其规励其参不肯少假辞色尝曰诸方五味具足我者里枯澹务重无甚快活汝来此觅个什么由是道风日远居者益众适百丈虚位侍御一贞宋公邀师继席使至师不纳贞以为当代高人不可强益重之涧饮木食不出山十有余年已而鄂蒲响其化绅衿三致请师唯峻拒至有排闼而劝者再师始从之以顺治甲午开法蒲圻延寿久酝新开一时抱道衲子惊谓见迟嗣有迁玉崖之上方匡之凌霄己亥迁吴兴弁山及维扬平山康熙壬寅迁宁州云岩己酉迁澧州药山辛亥迁越州云门及台之护国是为师九坐道场也夫一粥之缘关乎夙昔住持天选业有旧章师所坐道场乃半属祖席非道德之有于身又岂能乎当住蒲圻日司马民兴尹公谒直造榻前师给曰者里却无宾主尹曰弟子原为佛法来师竖拂子示之尹曰不知师曰此语最亲切尹曰莫无声无臭便是么师掷下拂子曰死水里觅甚神龙师接人敏捷概如此于是士大夫喜与之游不徒学者川赴矣弁山为余犹父人就老人开山以岁俭风规稍弛师承乏憾甚乃为力行古道百务率以身先买山种松扩构僧堂一皆与众僧日同其事而三吴两浙禅风为之一新实师致也云岩为晟祖开宗宏业以废于寇燹军民杂庐其中廿有余年师赴巡南副使体观周公请入院乃独掩一室若无所事南昌守叶公天木特谒师师竟日唯清谈略不及院事公悦甚顷愿执门弟子礼有问师何不一开炉韛使钝铁生光师乃曰供佛无殿何以致敬说法无堂何以成规吾非无意特有待耳军民感其德悉去所庐还其固有师于是一展经济六七年间无论佛殿僧堂凡丛林所宜有者皆焕然一新人咸尊为晟祖再来豫章博庵黎公学宪尝作文纪之若云门者则又吾大父散木老人阐扬从上宗旨处代继其席者非有素行协孚舆论则不得而预师继之宜也乃不谓遂为师谢闻名地入院之明年壬子灯节后作书召江西湖南诸门人意若有所预示焉者护国为师禀戒处义不得不躬为经理斯有安置住持及交纳事六月归云门遽封书辞远近檀护别诸同门念余旧买舟载过白岩相与快谭数昼夜法门巨细无不尽言及回遽示微疾然目惟危坐谆谆训诫不少懈又七月廿三晚两序人问和尚尊候如何师特从容论之曰吾住此不久忽累常住遵古阇维仍还云岩吾念毕矣一众为之愕然监院乃问和尚百年后事傥有询及未审如何举似师高声曰听吾说众瞪目师则放身就枕逝之矣当廿四丑刻癸丑三月门人遵治命扶龛还供云岩甲寅四月十八奉灵骨建塔于古洞山阿耨院后得庚龙坤山艮向盖师素愿也於戏异哉师方视器界为浮沤等身心同梦幻乃于六十年间事始则发轫于此终则藏骨于此岂即古所谓叶落归根者欤师生明神宗万历壬子三月十七寂康熙壬子又七月廿四世寿花甲一周有奇僧腊四十余一嗣法弟子四十三人得度秉毗尼者不尽计受钳锤之益去而为诸方之胤者指不胜屈居常危坐不卧奉重是勤不偏众不放逸几案不置无益文字不喜滋学者知解尝曰参得涅槃堂里禅方有学道分此盖过来人语夫师乃邗人邗古称繁华地而师之立身操行乃能克苦励志其为人处己清凉十事持身亦莫过是人以为乘愿再来者宜也法化行楚浙于宁为尤故计至云岩日七众罗拜影堂躄踊流涕者不已去今六七载若缁若白无论饮师之德每一诵及咨嗟感叹不泪下亦不已嗟乎当此伦常灭裂之秋自非道德之有于身其感人何以能此以是而述之以是而传之谁不曰可师说法二十年动静语默唯法门是重语录若干卷皆自胸襟中流出不假思惟而宇内同志者固不乏其人若乃革伪明真捷径畅快舍师则余不得而知之矣忆与师自听论常明至同侍入就老人于崆峒百丈间实为有年故知师者详莫余若因特为叙之然仅十之一耳至若实证密修潜行妙用之极则唯师自知而已余岂能殚述哉仅援笔勉为之铭铭曰。

　佛祖迭兴　　示唯道德　　道德于人　　千古标格
　肇自鹫岭　　沿及弁冈　　器水传器　　渐见汪洋
　一曲新丰　　师尤善唱　　音律靡关　　超乎浩荡
　道场九坐　　法说廿年　　凤翔狮吼　　物无不然
　补弊救偏　　鼎新革故　　师所意之　　云奔水赴
　还乡曲奏　　声咽鉴湖　　曰听我说　　海涌山趋
　叶落归根　　洞山最始　　院后坤山　　窣堵雄峙
　修水浩浩　　南山岩岩　　黄金璀璨　　万象同参
　太虚可销　　斯塔无恙　　道兮德兮　　金汤是仗
　攸攸嘉运　　际美新丰　　师其永荫　　匝地麟踪
