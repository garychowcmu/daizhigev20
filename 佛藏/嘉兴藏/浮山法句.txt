嘉兴大藏经　浮山法句


　　浮渡山大华严寺中兴尊宿朗目禅师塔铭并序

　　赐进士出身翰林院编修参学优婆塞邑人吴应宾撰

　　文

　　赐进士出身翰林院编修龙眼居士邑人何如宠篆书浮山华严寺者宋圆鉴大师远录公为欧阳永叔因棋说法处也其在
国朝则古亭和尚以山云水石作大师子吼去而还滇百年许而朗目禅师复自滇来浮渡称中兴尊宿云师曲靖李氏子也法讳本智初号慧光余同年黄舍人道月以朗目更之曲阳之城有朗目山师之剃发在焉志初且旌法眼也山之主人曰白斋和尚始出家有于弱而慧龙性难驯白斋窘之北方数年得其伤足之便乃负而趋为之剃染即师也白斋舍富人居修远离行华严法界勤勇念知其住鸡足住会城皆以师从闻熏发起良厚将顺世有为师请遗教者白齐曰是恶知不旦莫为人婿耶盖激之也师乃发愤请益诸方是时武当不二伏牛大方印宗南岳无尽庐山大庵蓟门遍融月心性天辈皆倡导师所至有结夏者有三年淹者有发踪者有安鼻孔者有擩首者有扬眉瞬目者有点头者有为之停机注思者虽咄咄逼人未尝自喜清凉峨眉落伽天台少林芦芽之属咸极幽讨庶几遇之其后乃登天目兰风之门风以见佛了生死为问师方拟说辄呵之一日风肩柴次遥见师掷之于地曰见佛了生死师不言直前肩其柴大呼曰见佛了生死风深契之于是临济之金刚王时从面门放光出入称藂林白眉矣往余读兰公所著宗鉴而叹师之能肖其哮吼也而兰公常以方便摄诸外道贼具借资颇滋不誉波及师爱者请有以自贰师曰譬如饮水冷暖自知奈何以外人齿颊而背吾心耶而师所摧伏外道以谢兰公亦复不少易曰干父之蛊师之谓也师既具择法眼以婆心故不辞泥水门人于方之内前后所得当名人魁古无虑数十辈不具载载其慕用之尤者过六安时刘大夫垓为新中峰山居之刹曰华严者以憩瓶锡既成去而游曰不钟给事字滈陶比部允宜皆莫逆焉居数年比部左迁庐州别驾视篆于六出俸钱创镜心精舍以待师问行至合肥则黄舍人片言投契上首自雄作朗目禅师小传而余小子应宾用万历甲午从四众范文六天人师归于浮山之金谷岩当事之严而师飘然一衲挂搭菩提场中悲仰请加者累月像成然后去既见君子我心则夷同心之言云兴瓶泻二三冥契皆曰未曾有也盖自古亭之去浮渡而华严烬矣支提觑山和尚从余请以
慈圣皇太后法宝驻锡金谷为兰若前茅明年复如支提久之示寂则遂以金谷戴师始至自六首为远公举扬十带慈济堪忍众是以和波旬滋蠢至剖龙宫而马鬣之师曰真宰岂有异方便耶祷于三洲包腰而去而如来所遣刘司空东星以中丞建节淮济慈示之不忘急开士邂逅师子龙兴睹大机之用而喜可知也静室用二辈礼馆之左舍大索竺坟请所以报德者三而师不应也无已乃言浮渡亟下所司治反金地诸使者郡邑大夫顺流更始阐提章章归我汶阳而会
上大转三藏法轮于菩萨住处师自济之普照如　京师中丞之声实为前导遂得　请一时英硕诸所推挽若臂若舌语具余内凡胡参知瓒所成浮山志中肇自戊戌迄于壬寅首尾五夏而浮山护国大华严屹然表于龙象之窟
玺书贝　特地配天欧远一会俨然未散惟两大士尸之怪乃沁水之车浮山之笠千里一日不异合符岂人力也哉所从来久远矣师气韵闲旷目无贵高取大宰官惟法幢之是务建食不力珍卧不下帷入为宝瓶出乃香积三藏之函三宝之塔秋毫皆四事之自出也操觚之技慧业夙成林下水边味其韵语爽然若致身中峰之侧书法潜心右军往往以道劲见赏然皆不竟学取能庄严第一义为悉檀之助而已高山仰止麈尾是瞻楮墨齿牙应接不暇或时体为之敝师亦不知也轻重不立于怀赞毁不止于耳二施四摄所起佛种使有筹室何啻阇维余同年窦廉访子偁喻之净月处空影涵万水倔强者不觉心下所至非有求人人者求之于开府若瀛汪中丞可受陶祭酒望龄袁洗马宗道黄庶子辉李侍御天麟王职方舜鼎张大参淳皆许绝伦之目而王太史升　太史思霈王给谏元翰朱武部世昌陈观察伫蔡工部善继李评事　　张令尹慎言吴州守澄时阮州守以临陶进士珽司空之胄子刘　　并总已北面称浮山优婆塞者也僧伽蓝摩经纶伊始则付嘱其徒圆白而脱身为竿木之游回见业因有力者复祖堂之宁海使白之兄圆教居之至沁水置刍于司空之墓而是时　沈藩以金汤为刹利中最尤好华严所居诸座主执经侍侧居然五十三参中一数闻师名因其人都致之既至长揖不拜发以敬田神情整暇慈旨清婉　沈邸为之改容肃客法喜滋熏明日遂纳师资礼所供独受一紫伽黎及水晶素珠为浮渡之镇而　沈邸不复南面朝释子矣师于紫柏老人后而未往挂锡蓟门而紫柏示受王难诪张之徒虎且域招提大恐师以空寂我国晏然作书抵吾家客部用先赞叹紫柏逆行方便甚难希有由斯以谭师之亲见紫柏久矣而山阴钱经国所述两公针芥之语实传闻于紫柏之门知师者何必在弟子耶居数月受
慈圣请自宝塔徒居芦沟之广慈精蓝大建然师所怀来故在浮渡日夜欲有所会以济南辕而
慈圣将周三百六十甲子众请以首楞严法增上祝延师踌躇数四若将弗克至同分别业二种妄见忽下座告大众曰缘尽矣以水灌掌跏趺而逝时乙巳之十二月二十四日也距生乙卯历五十暮而符其月日僧腊以十计者四焉讣闻
慈圣震悼悯恤有加
赐金返灵骨塔于浮渡妙高峰之南麓从师志也师尝问兰公和尚知是般事便休何自苦兰公云恁么则法有住处矣师伏膺之五载修般舟行以刳正性而违现业入草蓦鼻念佛自呼终其身胁罕至席金谷安居率众长跽以华严音声漩澓观察而方山之论触目会心自是更喜修多罗藏兰风一句不复作奇特想矣师十二驱乌十九行脚三十年一闻家耗还书慰喻诸法空幻外了不及私尝为余言今是昨非相观末后脱洒有以也百身可赎绝尘而奔以追六千比丘之鞭影即弥勒楼阁弹指立登何论梵刹哉初后住处皆曰华严最初所事师最后所嘱大弟子皆华严善知识而余读古亭碑亦以法界之门与离文字印为鸟之二翼往师在滇时尝熟睹古亭肉身于归化寺而记名字于浮渡者误以亭为藤后在▆王舍滇人向以山云水石集而后知归化肉身之为浮渡主也二刹相去万里百余年间去来如连环忆忘如蕉鹿可不谓大异乎当师护藏返锡余赠之诗曰古亭归路为来路远录宗乘入教乘盖实录也幻因幻果谷响泉声十带十玄搬柴运水未知见佛了生死者到此还有末后句也无嗣师法者圆忍圆教两座主后先戮力咸有庸施而白书记代师领众者五年深入缘起得菩萨戒于古心和尚在羯摩中说法第一其末以浮渡推紫柏之高足铠君子谓之善继善因此三比丘与师少所偕行脚圆性座主相继观化皆以阇维之烬从师于窣堵坡之左侧忍之徒佛观佛香教之从佛开白之徒佛志佛来若守若从不为无树而开与来也亲祝发于师手严净毗尼勤求般若师之慧命在焉汪中丞尝与师言于金台之下师号朗目何不朗吴太史目师笑曰远公黑白未分一着子非渠无眼人不能觑也余小子未之敢承然师之所以朗余目者亦已多矣天刑未宽无能为役中心藏之何日忘之乃因舍人小传益摭甲午以后所闻见于师者勒之于塔而系以铭铭曰临济之宗远录横吞曹洞浮山之带古亭混入华严人境俱夺兮龟毛兔角之薪尽事理妙协兮山云水石之火传天目之返掷兮显法身向上之用归化之出定兮了昔人犹在之缘支茆建刹兮看残棋于局外微尘经卷兮听挝鼓于声前开示众生兮从来一十九路庄严佛土兮向后百千万年有塔涌地有舌弥天帝网重重而无尽金轮刹刹以俱圆其斯以为朗公之禅。

　　梦禅语

　　王舜鼎(会稽人兵部侍郎)

　　乙巳腊月念有四日午时朗目和尚无疾坐化次日其孙幻际来报越数日将归灵骨建塔原住浮山问铭于予予惟和尚生平梦见这着十方三界既已空却今日何须更从空里重牵葛藤梦中说梦意欲借笔端点出光明且莫匆匆草草无已姑取旧时相见一二梦语举似明眼人共圆此梦何如记壬寅年偕陶石篑赵石梁诸老访师于宝塔寺石篑举楞严经中丧本受轮语问如何是本和尚不答复问和尚应云若再问便丧却了也复云必欲究竟此事尚须细详期以异日众遂别顾余心动不能已寻与左心源约再访盘桓竟日颇悉和尚行脚事与提策学人语剖出心肝努破睛珠入泥入水曲为学人尝云吾向于宗门见些光景自谓妥当一机一境当甚么事汝等学者须着实用力时时觉照始有少分相应又云金刚经须细读降伏其心只在无我人众生寿者四相后云应如是知如是见如是信解不生法相学者直须恁么始得衅衅开示可谓至拳切矣嗣后和尚以送藏归浮山余以使事归会稽年余不相会比甲辰抵京复晤宝塔寺再与石篑诸丈会谭慈慧寺石篑细叩此事和尚再四征诘举心经照见五蕴皆空语问今见有五蕴如何能空经中说深般若此般若人人本有只是不显显即五蕴空矣尽力提示大约欲学人照破幻相透出本地风光耳慈悲心切不无落草之谈要以空诸所有一切皆是一切无著此等境界和尚盖亲受用久矣寥寥末法衲子几人予与和尚形迹似疏道味颇契予尝寄柬以不相见而见和尚答云汝既如是吾亦如是化之先数日和尚以一缘事相托予答柬尾有云岁将暮矣滴水滴冻目下如何意以相最不谓逾日遂辞世去也目下消息略通一线身世何有去来翛然和尚庶几得自在法门矣闻先一夕梦四大皆空早起语人生死事亦只寻常吾今觉无身一般然犹升座讲楞严至别业同分二妄见处罢讲归禅室端坐瞑目而化道俗见闻叹未曾有茶毗日丘太史王给谏至芦沟桥北皆长跪合爪诵佛至火灭乃已总之同分妄见本无生死妄见生死现在生死妄见无生死种种臆想种种戏论皆梦也打破此梦仍梦也即今有不梦者么试扶起朗目和尚与伊摸却眼睛点出光明看。

　　曹溪一滴卷之七(朗目和尚浮山法句)

　　妙峰山后学周　理辑

　　滇南学人陶　珙阅

　　浮山九带序

　　咄这老汉遭叶县省雷鸣雨棓忍得气充寰宇受太阳玄皮履直裰付诸方不直半钱那堪坐大宋仁宗皇祐敕赐浮山大华严令四海仰如星斗至今声价弥天指点文忠子黑白未分前一着毕竟落在那边叙宗门九带葛藤犹存一带未完累天下学人纷纷把作话头参余是祖师第二十四代觉胤越一万八千程来究当时未了底公案不免替祖师代转法轮为诸人聊通一线使杨广山头异草翻茂会圣岩前怪石开莲辟开大通洞口拈出九带枯禅盖天盖地弥古弥今普现诸人面前用之则任汝敲风打雨不用则从他堕海堆山诸人到此还见吾祖师第十带宗旨么将拂子向空中一点便下座。

　　柬刘晋川司空

　　古人以学道譬之牧牛发心修道如寻牛久之见性如获牛以念佛总摄六根如调牛故经云譬如牧牛之人执杖视之又云一回入草去把鼻拽将来此捷径法门老檀早深入矣经云见性易学道难既得见性放过即不可幸老檀二六时中将本参话头重加精进一切处不可放过念兹在兹如炼精金转加明净今时学道之人只务说禅说时似悟对境都迷只为不肯信心一切处放过被境所转不能转物为道山僧在长安市上与诸宰官居士单提净土一门同修念佛三昧如黄太史慎轩居士夫人去世发愿永断爱欲独处静室公务之暇一心念佛回向西方袁又损昆季及一门眷属俱持弥陀佛号并往生神咒为西方公据又刘尚宝李御史诸上善友俱以念佛三昧送日月此诸法友禅土双修福慧两严真可谓在家菩萨也今以化诸君念佛公案一百八句见性成佛秘旨书寄老檀熟参熟念自觉觉他但念佛有二种一口头念报身佛二心头念法身佛未见性人念口头佛已见性人念心头佛以心融十方故念佛一声十方震动经云佛身充满于法界正念佛时佛即是心正念心时心即是佛心佛不二法界如如经云觉遍十方界即得成佛道惟老檀深心念佛不尽。

　　柬黄慎轩太史

　　贫道智闻居士依最上乘发菩提心久如浮山华严远祖道场乃居士菩提心中一微尘耳此个微尘量等千界无量凡圣尽处其中智今举此一尘请居士以笔端三昧点破成华藏庄严则十方诸佛无不赞叹一切众生无不欢喜智望居士座瞻仰无量。

　　答蕴璞法师

　　牛首别而不别龙舒逢而不逢且道不逢不别是何面目咄释迦以这个指天指地达摩以这个分皮分髓临济唤作金刚王赵州溷指为柏树子乃至千七百老衲颠拈倒用俱出不得这个门头户底都为他不逢不别动用百草头边寂灭一微尘里令尽大地人推不倒扶不起上座到此田地只得将空合空以水投水不免以这个升马大师千百年烂不尽的一张木床以这个说老瞿昙五十年谭不了的半边圆觉以这个剖佛祖心胸以这个揭人天眼目究竟这个早是空中钉橛那堪更将埋尘故砖封作腊月扇子吐曼浮渡山人说是盐官犀角却被岩前石女看破了也呵呵似这等用不着的闲家具只好分付无乎童子等到驴年打死东海鲤鱼了一二场懡　拣点将来金刚王柏树子与尘砖腊扇总是古今通弊好与一齐按下放过三十棒且看无面目老子与太虚空商量昨夜把须弥山一掴惊动南海波斯捉住西天贼盗等到今朝日午打三更叫森罗万象一齐看却是东村王大老咦然虽如是似这等说话底只合提到十字街头倩无舌人痛与一场恶骂何故怪他前来错说了这个。

　　开心法语

　　震旦沈邦有　大世主继成离欲居士早受灵山之记夙植般若之根以悲愿无尽故示诞王宫为觉悟自他故回向佛道以实相观身以如幻涉世神定三摩志趣六度美声遐布善信咸依方外朗目比丘者以生死故离世间网遍求善友故历半天下闻　世主道声欲会心要从浮渡山三十六岩方丈中出经行过百由旬地入舍卫城于十字街头悲宫智殿中见其　世主坐无畏座福德具足智慧洪深以无我智修一切善法知一切法皆是佛法清净光明如人中月敬合掌问讯曰善哉　世主富有国土贵无等伦作何胜因感斯妙果尔时　世主即从座起亦合掌问讯答曰我昔曾于无量百千万亿佛所种诸善根深信般若以是善因成是善果又问诸淫怒痴与戒定慧世出世法我及我所得性相平等否曰法与非法悉无自性无性之性性自平等无有差别又问此无性之性境界云何曰虚空佛性境界甚深须藉开示乃得悟入作是语已即迎比丘入大慈悲殿焚五分香礼三世佛问讯比丘曰惟善知识开我智眼入佛知见于是比丘以无声文名句之智说一切声文名句之法令　世主善友发增上善根之心发深信自信成佛无疑之心发誓与诸佛同坚固实相不二之心发广大如虚空含万象之心发随顺世行导利众生之心发精进不退转如金刚不坏之心发是心已以普光明智印普印十方三世万有一切诸法同一光明智体正恁么时十方诸佛同时现身天下舌头一齐坐断比丘默然良久乃谓　世主曰此无相法门佛之知见汝今见么　世主亦默然良久曰已见曰若向这里见得亲切转过身来便与十方诸佛共一唇牙百亿修罗同一鼻孔如或未然须向百尺竿头更进一步如华严会上大势德王胜德王善光无厌诸大圣王皆勤观察无相之法不着世间自在王位惟求诸佛自在法王之位莫不皆以寂静之法而为宫殿恒住其中今者　大王戒禀菩萨名称圆性欲泛如来大寂灭海当践其古圣所履之道将此无相无尽无实无虚无依无住大方广坚密法界之性作一句话头一念现前则一念智周法界念念现前则念念智周法界经行坐卧常住其中此是修无修修念无念念行无行行证无证证　大王应如是知如是见如是见如是信解行证吾今为汝保任此事终不虚也。

　　谨按是篇尊藏　沈沈策府辛亥秋孟亲授无说律师过百由旬转付剞劂续于初卷之末圆满浮渡黑白着前十带公案等摄众生入大华严平等法会尽未来际炽然无间无说即微密▆▆沈沈所赠号也于是广沦吴应宾执笔敬纪其事以垂永永。

　　七言古

　　赠觉凡关主

孤峰顶上结茆关关中深隐无为客三寸面皮冷如冰一点禅心坚似铁搜空旷劫本来心战退目前生死贼经行坐卧体如如见闻知觉无分隔千般知解尽拈除一念万年无间歇犹如钻木火炽然只待灰飞与烟灭木人持钵下崆峒石女怀胎绝言说两度相逢话葛藤喃喃未尽婆心切关中有主主中关寂照两忘虚默默丈夫志气等金刚摧碎魔王心胆裂万象光中独露身非俗非僧非行业松风流水绝音声青山白云无颜色逼得虚空粉碎时忽然迸出寥天月三关九带了无干百非四句无交涉单单拈个死猫头臭气泼天俱漏泄转身复我一粗拳谓云朗汉多饶舌

　　五言律

　　秋日坐白云岩方丈为吴笃之明之两居士谭楞严实相每禅余经行峰顶趺坐岩龛吟风啸月偶成偈语遂笔以赠之凡八首

结社傍禅栖长松覆石溪一心秪这是万法本来齐得旨空身世忘机出悟迷目前亲指示烦恼即菩提

　　其二

欲识圆通旨先须了性空道超言象外心应色尘中鸟语谈真谛溪声演妙宗返闻闻自性更莫问西东

　　其三

称性开玄旨随机阐密因了心忘我相观世转空轮独照融三谛和光泯六尘圆通无内外法界现全身

　　其四

经行鸟石顶长啸白云端夜月山光净秋空斗宿寒谈心挥尘柄问偈坐蒲团点破金刚眼乾坤掌上看

　　其五

青华方丈坐与世自相分灯挂岩前月衣沾石上云寒崖翻豹雾古木篆虫文更上孤峰顶超然思不群

　　其六

古洞开青嶂丹崖挂碧萝涧中流水细峰顶白云多僧坐深岩定樵归野路歌几多西祖意寂寞在山阿

　　其七

这个摩尼宝尘尘尽放光希声谁解听遍界不曾藏返复无归落来回不定方未离些子地随处见空王

　　其八

今证圆通境长林入晓风普门何滞碍万法本参同月色波纹里山光树影中圆通不是境识境即圆通

　　坐木莲阁

小阁千岩下幽栖一病禅灯悬天上月茶煮谷中泉石润岩飞瀑林昏树吐烟有人来问法惟指木开莲

　　送僧归鸡足

孤身游万里一锡振千峰踏遍曹溪旨参穷少室宗心花开片片慧日现重重礼罢诸方后归家扣石钟

　　七言律

　　登双峰

短策轻衣信步登扳萝直上最高层千重云里三间屋万丈崖前一个僧片石孤峰为法座疏星皓月是明灯洞中天地忘今古到此方知最上乘

　　镜心讲堂赠瑞光座主

雨花金地涌青莲胜会灵山尚俨然万法森罗三昧印一心清净六根禅劫前宝塔凭谁供空外灯明只自然无垢一生须作佛莫将远计赚人天

　　浮山解制

千日禅关解制时秋风吹动紫伽黎白云片片横金谷流水潺潺下石溪锡杖竟飞天柱北钵囊争出石门西因缘聚散由他去独向寒山树影栖

　　呈焦弱侯太史

坐到虚空粉碎时此生心地自平夷拨开智眼元无智打破疑团更不疑见离见时名实见知无知处是良知君今剔起眉毛看大地山河更有谁

　　答三龙居士

挂月担风淮海过偶逢知己道情多人贪爱染投尘网尔解心空出世波竹苑共谈黄叶偈松间聊赋紫芝歌个中悟得真消息成圣成凡总是他

　　其一

急向生前识本真唯心净土没关津声声不昧元初体念念单明净法身心外莫寻成道处目前荐取自家珍谛观莲国如来子尽是娑婆念佛人

　　其二

百岁春秋一刹那从心所欲念弥陀尘劳门里光阴少般若堂中利益多万法泯时珠自照六根清处镜重磨君今悟入如来藏不必辞家隐薜萝

　　七言绝

　　春望

黄鹂学语送春归烂熳花光到眼时物物更无心外法个中能有几人知

　　感怀二首

千里路行千里马一重山隐一重人都然迷却从前底日夜纷纷泥六尘

　　其二

世事纷纷日日新利名谁肯出红尘人人都有休休意真个休休有几人

　　雪后

括地风轮辊雪毬禅关无火冷飕飕困来就榻和衣倒日出三竿未豁眸

　　夜坐

花落银床春烂熳月沉斗帐夜迢遥虚堂寂寞无人共只把旃檀任意烧

　　齐物

心到平时物我齐等闲行处自相宜但教法性无差别不问兴慈与任威

　　送僧归南泉山

得意归山意了然此生端不愧前贤看他古佛南泉老不下空山三十年

　　幽栖

幽栖泉石畅心怀鸟自啼兮花自开看见山河国土性眼前何物不如来
