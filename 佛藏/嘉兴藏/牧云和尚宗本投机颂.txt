嘉兴大藏经　牧云和尚宗本投机颂


　　牧云和尚宗本投机颂世序西干本祖释迦世尊始祖摩诃迦叶尊者二祖阿难尊者三祖商那和修尊者四祖优波鞠多尊者五祖提多迦尊者六祖弥遮迦尊者七祖婆须密尊者八祖佛陀难提尊者九祖伏驮密多尊者十祖胁尊者十一祖富那夜奢尊者十二祖马鸣尊者十三祖迦毗摩罗尊者十四祖龙树尊者十五祖迦那提婆尊者十六祖罗睺罗多尊者十七祖僧伽难提尊者十八祖伽耶舍多尊者十九祖鸠摩罗多尊者二十祖阇夜多尊者二十一祖婆修盘头尊者二十二祖摩拏罗尊者二十三祖鹤勒那尊者二十四祖师子尊者二十五祖婆舍斯多尊者二十六祖不如密多尊者二十七祖般若多罗尊者震旦初祖菩提达磨大师二祖慧可大师三祖僧璨大师四祖道信大师五祖弘忍大师六祖慧能大师曹溪第二世南岳怀让禅师曹溪第三世江西马祖道一禅师曹溪第四世洪州百丈山怀海禅师曹溪第五世洪州黄檗山希运禅师曹溪第六世镇州临济义玄禅师临济第二世魏府兴化存奖禅师临济第三世汝州南院慧颙禅师临济第四世汝州风穴延沼禅师临济第五世汝州首山省念禅师临济第六世汾州太子院善昭禅师临济第七世潭州石霜慈明楚圆禅师临济第八世袁州杨岐方会禅师临济第九世舒州白云守端禅师临济第十世靳州五祖法演禅师临济第十一世成都府昭觉寺佛果克勤圆悟禅师临济第十二世平江府虎丘绍隆禅师临济第十三世明州天童山应庵昙华禅师临济第十四世明州天童山密庵成杰禅师临济第十五世夔州府卧龙破庵祖先禅师临济第十六世径山佛鉴无准师范禅师临济第十七世仰山雪岩祖钦禅师临济第十八世天目山高峰原妙禅师临济第十九世天目山中峰明本禅师临济第二十世乌伤伏龙山千岩元长禅师临济第二十一世姑苏邓尉山万峰时蔚禅师临济第二十二世姑苏邓尉山宝藏普持禅师临济第二十三世东明虚白慧旵禅师临济第二十四世海舟普慈禅师临济第二十五世南京高峰寺宝峰明瑄禅师临济第二十六世天奇本瑞禅师临济第二十七世随州关子岭龙泉寺绝学无闻明聪禅师临济第二十八世北京柳巷圆通庵笑岩月心德宝禅师临济第二十九世荆溪龙池山幻有正传禅师临济第三十世明州天童山密云圆悟禅师

　　宗本投机颂世序(终)

　　牧云和尚宗本投机颂

　　记室智时　侍者超慧　同对

　　西干

　　本祖释迦世尊在灵山会上拈花示众是时人天百万众皆默然唯迦叶尊者破颜微笑世尊曰吾有正法眼藏涅槃妙心实相无相微妙法门不立文字教外别传付嘱摩诃迦叶并敕阿难副贰传化无令断绝付法偈曰法本法无法无法法亦法今付无法时法法何曾法。

　　长途日落已黄昏咫尺家山尽闭门一点真明天外现盲龟沧海共衔恩。

　　始祖摩诃迦叶尊者阿难一日问师兄世尊传金襕袈裟外别传个什么祖召阿难阿难应诺祖曰倒却门前刹竿着后祖欲入定鸡足山乃召阿难言我今不久世间正法付嘱于汝汝善守护付法偈曰法法本来法无法无非法何于一法中有法有不法。

　　一片真风盖大千太平无象马牛眠戏将鼍鼓云中击塞外将军令已传。

　　二祖阿难尊者于恒河中流将入寂灭念先所度脱五百弟子悉皆来集中有弟子一名商那和修二名末田底迦祖告之曰昔如来以正法眼付大迦叶迦叶入定而付于我我今将灭用传于汝付法偈曰本来付有法付了言无法各各须自悟悟了无无法说偈已复以正法眼嘱累商那和修而谓末田底迦曰昔佛有记汝当于罽宾国敷宣大法。

　　灵山唱灭几经秋迦叶师兄足又收殃及儿孙未了事恒河一道看分流。

　　三祖商那和修尊者化缘既久思付正法于吒利国得弟子优波鞠多以为给侍祖因问曰汝年几耶答曰我年十七祖曰汝身十七耶性十七耶答曰师发已白为发白耶心白耶祖曰我但发白非心白耳鞠多曰我身十七非性十七也祖知是法器经三载以法眼付嘱之付法偈曰非法亦非心无心亦无法说是心法时是法非心法。

　　水尽山穷步不移持来函盖恰相宜一机更在青山外六合茫茫未有知。

　　四祖优波鞠多尊者在世化导证果最多最后有一长者子名曰香众礼祖求出家祖问曰汝心出家身出家答曰我来出家非为身心尊者曰不为身心复谁出家答曰夫出家者无我我故无我我故即心不生灭心不生灭即是常道诸佛亦常心非形相其体亦然祖曰汝当大悟心自通达宜依佛法僧绍隆圣种因为剃度授具名提多迦且告之曰昔如来以正法眼藏次第传授以至于我今复付汝付法偈曰心自本来心本心非有法有法有本心非心非本法。

　　鹫王择乳不同尘一本书成上大人举起金刀隆圣种非心非法领家珍。

　　五祖提多迦尊者行化中印度彼有仙名弥遮迦昔与祖同生梵天遮迦遇阿私陀仙授之仙法祖则修习禅那报分已经六劫以夙缘故舍邪归正率众求解脱祖即度之其众亦一时发心祖以法眼付弥遮迦而说偈曰通达本法心无法无非法悟了同未悟无心亦无法。

　　一条大路直如弦岐径无端走万千重整玉鞭归去也春风吹雪满櫜鞬。

　　六祖弥遮迦尊者游化至北天竺国于阛阓问遇一人手持酒器逆祖问曰师何方来欲往何所祖曰从自心来欲往无处曰识我手中物否祖曰此是触器而负净者曰师识我否祖曰我即不识识即非我彼即置器礼祖自称名婆须密愿加度脱祖与剃度付法偈曰无心无可得说得不名法若了心非心始解心心法。

　　生平自见一壶天流水桃花任杳然知己不妨同一醉夜深携手到家眠。

　　七祖婆须密尊者常服净衣执酒器游行里闬或吟或啸人谓之狂遇六祖弥遮迦受法行化至迦摩罗国有智者佛陀难提索祖论义祖曰仁者论即不义义即不论若拟论义终非义论难提知祖义胜心即钦服祖说付法偈曰心同虚空界示等虚空法证得虚空时无是无非法。

　　肘后灵符用得亲口头三昧不饶人虚空从此挨身入一局棋完万象新。

　　八祖佛陀难提尊者适提伽国毗舍罗长者家长者作礼问何所须祖曰我求侍者长者曰我有一子名伏驮密多年已五十口未曾言足未曾履祖曰如汝所说真吾弟子伏驮闻之遽起礼拜而说偈曰父母非我亲谁是最亲者诸佛非我道谁是最道者祖以偈答曰汝言与心亲父母非可比汝行与道合诸佛心即是外求有相佛与汝不相似欲识汝本心非合亦非离伏驮闻偈便行七步随祖出家付法偈曰虚空无内外心法亦如此若了虚空故是达真如理。

　　年过五十坐呆呆有口寻常不肯开滞货翻成奇特汉祖师远远为渠来。

　　九祖伏驮密多尊者受八祖付嘱至中印度有长者香盖携一子名难生礼祖曰曾有一仙谓此儿骨相非常当为法器今命出家祖与剃发付戒羯磨之际祥光烛座舍利现前自此精进忘疲未几祖付法焉偈曰真理本无名因名显真理受得真实法非真亦非伪。

　　何来舍利耀眉端满座祥光见者欢传得祖师真实法摩挲两胁与人看。

　　十祖胁尊者本名难生投九祖执侍左右胁不至席因号胁尊者至华氏国憩一树下有长者子名富那夜奢合掌前立祖问曰汝从何来答曰我心非往祖曰汝何处住答曰我心非止祖曰汝不定耶曰诸佛亦然祖曰汝非诸佛曰诸佛亦非祖乃付法说偈曰真体自然真因真说有理领得真真法无行亦非止。

　　相逢语话祗寻常就手还拳有主张诸佛既非成甚么祥麟头角已全彰。

　　十一祖富那夜奢尊者得法胁尊者寻诣波罗奈国彼有马鸣大士作礼问曰我欲识佛何者即是祖曰汝欲识佛不识者是曰佛既不识焉知是乎祖曰既不识佛焉知不是曰此是锯义祖曰彼是木义祖问锯义者何曰与师平出马鸣却问木义者何祖曰汝被我解马鸣豁然省悟付法偈曰迷悟如隐显明暗不相离今付隐显法非一亦非二。

　　轻轻将佛问端繇水面葫芦转不休木义无端遭解破石人冷汗一时流。

　　十二祖马鸣尊者于华氏国宣化俄有魔来与祖较力祖震伏之魔遂现形忏悔祖问汝名谁耶眷属多少曰我名迦毗摩罗眷属三千祖曰尽汝神力变化若何曰我化巨海极为小事祖曰汝化性海得否曰何为性海我未尝知祖曰山河大地皆依建立三昧六通由兹发现迦毗闻已遂发信心付法偈曰隐显即本法明暗元不二今付悟了法非取亦非离。

　　麻绳入水不能松紧上身来有几重性海不须谈变化古今谁个识渠侬。

　　十三祖迦毗摩罗尊者入西印度北山之中山有大树荫覆五百大龙其树王名龙树常为龙众说法祖访之龙树出迎曰深山孤寂龙蟒所居大德至尊何枉神足祖曰吾非至尊来访贤者龙树默念曰此师得决定性明道眼否是大圣继真弃否祖曰汝虽心语我已意知但办出家何虑吾之不圣龙树闻已悔谢祖度付法偈曰非隐非显法说是真实际悟此隐显法非愚亦非智。

　　隐显从来道眼同不经一棒不成龙片言打着心头事大阐真乘荫不穷。

　　十四祖龙树尊者至南印度导化时有迦那提婆来谒将及门祖先遣侍者以满钵水置于座前提婆见之即以一针投之而进祖后造智度等论垂世以法眼付提婆付法偈曰为明隐显法方说解脱理于法心不证无瞋亦无喜。

　　金鼓轰轰似不闻重围突入建奇勋下梢不识明何事针芥投来水乳分。

　　十五祖迦那提婆尊者从龙树祖得法后至迦毗罗国彼有长者梵摩净德以其子罗睺罗多随祖出家祖曰昔如来有记第二五百年此子当为大教主即与剃发至巴连弗城闻诸外道欲障佛法祖乃执长幡入彼众中彼问祖曰汝何不前祖曰汝何不后彼曰汝似贱人祖曰汝似良人彼曰汝解何法祖曰汝百不解彼曰我欲得佛祖曰我灼然得彼曰汝不合得祖曰元道我得汝实不得彼曰汝既不得云何言得祖曰汝有我故所以不得我无我我故自当得彼辞既屈乃问祖曰汝名何等祖曰我名迦那提婆彼众夙闻祖名咸悔过归伏祖随告罗睺罗多而付法眼偈曰本对传法人为说解脱理于法实无证无终亦无始。

　　贱良前后辨云兴游刃全牛似不曾入室一人明佛记知何面目继真灯。

　　十六祖罗睺罗多尊者行化至室罗筏城有河名金水宝庄严王之子号僧伽难提者居河之源安坐入定祖与学众溯流而上伺之三七日难提从定起祖问曰汝心定耶身定耶提曰身心俱定祖曰身心俱定何有出入提曰虽有出入不失定相如金在井金体常寂祖曰若金在井若金出井金无动静何物出入提曰言金动静何物出入言金出入金非动静祖曰若金在井出者何金若金出井在者何物提曰金若出井在者非金金若在井出者非物祖曰此义不然提曰彼义非着祖曰此义当堕提曰彼义不成祖曰彼义不成我义成矣提曰我义虽成法非我故祖曰我义已成我无我故提曰我无我故复成何义祖曰我无我故故成汝义提曰仁者师谁得是无我祖曰我师迦那提婆证是无我难提以偈赞曰稽首提婆师而出于仁者仁者无我故我欲师仁者祖以偈答曰我已无我故汝须见我我汝若师我故知我非我我难提心意豁然即求度脱祖曰汝心自在非我所系语已即以大法嘱付祖说偈曰于法实无证不取亦不离法非有无相内外云何起难提闻命说偈赞曰善哉大圣者心明逾日月一光照世界暗魔无不拔。

　　金井相持义亦微我无我我汝何依腾身一掷开金锁信手拈来向上机。

　　十七祖僧伽难提尊者行化摩提国历山谷间至一峰下时山舍有童子持圆鉴直造祖前祖问汝几岁耶曰百岁祖曰汝年尚幼何言百岁童曰我不会理正百岁耳祖曰汝善机耶童曰佛言若人生百岁不会诸佛机不如生一日而得决了之祖曰汝手中者当何所表童曰诸佛大圆鉴内外无瑕翳两人同得见心眼皆相似其父命随祖出家祖为名伽耶舍多后复因风吹殿铃声祖问曰铃鸣耶风鸣耶舍多曰非风铃鸣我心鸣耳祖曰心复谁乎舍多曰俱寂静故祖曰善哉善哉继吾道者非子而谁即付法眼偈曰心地本无生因地从缘起缘种不相妨华果亦复尔。

　　大圆镜里绝纤尘童子分明百岁人更把风铃重验过顿教华果一时新。

　　十八祖伽耶舍多尊者经大月氏国婆罗门鸠摩罗多之舍祖将入罗多问曰是何徒众祖曰是佛弟子罗多一闻佛号心神悚然即时闭户祖良久扣其门罗多曰此舍无人祖曰答无者谁罗多闻已遂发宿智付法偈曰有种有心地因缘能发萌于缘不相碍当生生不生。

　　一闻佛号悚心神深辨来风闭却门可惜金鳞终捉着乘风归去雨翻盆。

　　十九祖鸠摩罗多尊者适中天竺国有大士名阇夜多问仁天暴寿逆吉义凶之故祖答以善恶有三时报夜多顿释所疑祖曰汝虽已信三业而未明业从惑生惑依识有识依不觉不觉依心心本清净无生灭无造作无报应无胜负寂寂然灵灵然汝若入此法门可与诸佛同矣一切善恶有为无为皆如梦幻夜多领旨即发宿慧祖告曰吾今寂灭时至汝当绍行化迹付法偈曰性上本无生为对求人说于法既无得何怀决不决。

　　一不成单两不双闲看泡影幻秋江宝阶三道信能入古寺钟声夜半撞。

　　二十祖阇夜多尊者至罗阅城敷扬顿教彼有学众惟尚辨论首者名婆修盘头(此云遍行)常一食不卧六时礼佛清净无欲为众所归祖欲度之问彼众曰此遍行头陀能修梵行可得佛道乎众曰我师精进何故不得祖曰汝师与道远矣设苦行历于尘劫皆虚妄之本众曰尊者蕴何德行而讥我师祖曰我不求道亦不颠倒我不礼佛亦不轻慢我不长坐亦不懈怠我不一食亦不杂食我不知足亦不贪欲心无所希名之曰道时遍行闻已发无漏智付法偈曰言下合无生同于法界性若能如是解通达事理竟。

　　修行苦行路迢迢一种平怀佛也超言下顿开无漏智沤生沤灭见全潮。

　　二十一祖婆修盘头尊者罗阅城人行化至那提国王常自在问曰罗阅土风与此何异祖曰彼土曾三佛出世今王国有二师化导王曰二师者谁祖曰即王之次子摩拏罗乃其一也吾虽德薄敢当其一时王方同祖语忽使者报有象巨万逼城祖曰拏罗出患解矣王遂命之拏罗出城向象大喝城为震动象皆颠仆驰散于是王大敬信命拏罗依祖出家祖授付法偈曰泡幻同无碍如何不了悟达法在其中非今亦非古。

　　斫树应须斫到根纷纷枝叶莫教存良朋共赏中秋月万里清光照荜门。

　　二十二祖摩拏罗尊者行化西印度知月氏国有鹤勒那比丘堪为法器乃躬往化之时鹤勒那以昔缘故感鹤众相随见祖遂问有何方便令彼解脱祖曰我有无上法宝汝当听受化未来际即说偈曰心随万境转转处实能幽随流认得性无喜亦无忧时鹤众闻偈咸飞鸣而去。

　　丹诀留来几百年羽衣闻得尽皆仙水银堕地忙收拾小大元来一样圆。

　　二十三祖鹤勒那尊者中印度师子比丘问我欲求道当何用心祖曰汝欲求道无所用心曰既无用心谁作佛事祖曰若有用心即非功德汝若无作即是佛事经云我所作功德而无我所故师子闻已即入佛慧祖告曰我灭后五十年北天竺国当有难起婴在汝身今以法眼付嘱于汝善自护持乃说付法偈曰认得心性时可说不思议了了无可得得时不说知。

　　棚头傀儡舞歌新布幔元来自有人线索一时俱放却惭惶个个掩朱唇。

　　二十四祖师子尊者求法嗣于罽宾国遇一长者引一子问祖曰此子名斯多当生便拳左手今二十年终未能舒祖即以手接曰可还我珠童子遽开手奉珠众皆惊异长者令之出家以前缘故复名婆舍斯多祖即告之曰吾师密有悬记罹难非久如来正法眼藏今嘱付汝汝应保护普润来际偈曰正说知见时知见俱是心当心即知见知见即于今祖说偈已复以僧伽黎密付斯多俾之他国斯多受教乃抵南天。

　　拳头捏紧自生来一遇知音便放开掌上真机亲付嘱分明古镜在高台。

　　二十五祖婆舍斯多尊者受师子祖嘱独迈南天潜隐山谷天德王迎供王有二子长曰德胜次曰不如密多密多和柔德胜凶暴及即位惑外道说欲抑祖密多谏德胜囚之乃诘祖曰师子尊者已遇罽宾国王难何缘付法祖出尊者先所付僧伽黎示胜胜命焚之衣出五色光薪尽如故胜乃追悔礼祖立出密多密多遂求祖出家祖问曰汝欲出家当为何事密多曰我若出家不为其事祖曰不为何事密多曰不为俗事祖曰当为何事密多曰当为佛事祖曰王子智慧天至即度出家侍祖六年乃付法偈曰圣人说知见当境无是非我今悟真性无道亦无理密多受偈问衣可传乎祖曰此衣为难故假以证汝身无难何假传衣密多作礼。

　　罽宾一剑好光辉当境何尝有是非胡种笑他挥不断却烦他国又焚衣。

　　二十六祖不如密多尊者得法至东印度王坚固敬信于祖祖曰王国有圣当继我法时国中有婆罗门子年二十幼失父母不知名氏或自称璎珞人遂呼为璎珞童子丐行间里有问汝行何急即曰汝行何缓问何姓即曰与汝同姓人莫测之一日祖与王同车而出璎珞稽首自陈往因祖乃名为般若多罗付法偈曰真性心地藏无头亦无尾应缘而化物方便呼为智。

　　无头无尾污泥中牝牡骊黄莫诘穷滴水片云轻借得伫看腾变过神龙。

　　二十七祖般若多罗尊者因南印度香至王供以宝珠祖即取试三王子曰此珠圆明有能及否二王子皆曰此珠七宝中尊固无逾也第三王子菩提多罗曰此是世宝未足为上于诸宝中法宝为上此是世光未足为上于诸光中智光为上此是世明未足为上于诸明中心明为上此珠光明不能自照要假智光光辨于此既辨此已即知是珠既知是珠即明其宝若明其宝宝不自宝若辨其珠珠不自珠珠不自珠要假智珠而辨世珠宝不自宝要假智宝以明法宝然则师有其道其宝即现众生有道心宝亦然祖叹其辩慧乃复问曰于诸物中何物无相曰于诸物中不起无相又问于诸物中何物最高曰于诸物中人我最高又问于诸物中何物最大曰于诸物中法性最大祖时知是法器默而混之香至厌世遂依祖出家祖以其通达大法乃名菩提达磨而告之曰如来以正法眼付大迦叶如是展转乃至于我我今嘱汝听吾偈曰心地生诸种因事复生理果满菩提圆花开世界起。

　　世珠何可及心明生在王家纵辨成水面青青今看取元来点点是浮萍。

　　震旦

　　初祖菩提达磨大师受二十七祖般若多罗嘱谶于梁普通七年来震旦初至金陵与武帝机不契潜回江北寓止嵩山少林寺面壁而坐人莫之测二祖慧可时居伊洛博览群籍善谈玄理诣祖参承祖常端坐莫闻诲励可至立雪断臂向祖问诸佛法印可得闻乎祖曰诸佛法印匪从人得可曰我心未安乞师与安祖曰将心来与汝安可良久曰觅心了不可得祖曰与汝安心竟可悟入越九年祖命门人曰时将至矣汝等合言所得有道副对曰如我所见不执文字不离文字而为道用祖曰汝得吾皮尼总持曰我今所解如庆喜见阿閦佛国一见更不再见祖曰汝得吾肉道育曰四大本空五阴非有而我见处无一法可得祖曰汝得吾骨最后慧可出礼拜依位而立祖曰汝得吾髓乃顾可告曰昔如来以正法眼付迦叶大士展转嘱累而至于我我今付汝汝当护持并授袈裟以为法信付法偈曰吾本来兹土传法救迷情一花开五叶结果自然成。

　　九年面壁费针锥一臂呈来始可伊巀嶪嵩山深雪里严寒相共结双眉。

　　大乘气象遍支那远泛重溟路几多齿缺毒尝传法印安心得髓又淆讹。

　　二祖慧可大师从初祖得法博求法嗣时三祖为居士年逾四十不言名氏礼祖问曰弟子身缠风恙请和尚忏罪祖曰将罪来与汝忏士良久曰觅罪了不可得祖曰与汝忏罪竟宜依佛法僧住士曰今见和尚已知是僧未审何名佛法祖曰是心是佛是心是法法佛无二僧宝亦然士曰今日始知罪性不在内不在外不在中间如其心然佛法无二也祖深器之为之剃发名曰僧璨付法偈曰本来缘有地因地种花生本来无有种花亦不曾生。

　　阿伽陀药利人天罪性寻来不见边风恙顿痊眉目露因知三宝胜真仙。

　　三祖僧璨大师不知何许人自二祖授法深自韬晦居无常处积十余载人无知者四祖道信时为沙弥年始十四礼祖问曰愿和尚慈悲乞与解脱法门祖曰谁缚汝曰无人缚祖曰何更求解脱乎信于言下大悟服劳九载付法偈曰花种虽因地从地种花生若无人下种花地尽无生。

　　有地人皆解种花谁知花地本无差一言自首无人缚眼里方知不着沙。

　　四祖道信大师嗣法三祖住靳春破头山学侣云臻一日往黄梅县路逢一小儿骨相奇秀异乎常童祖问曰子何姓答曰姓即有不是常姓祖曰是何姓答曰是佛性祖曰汝无姓耶答曰性空故无祖默识是法器即遣侍者从其母乞出家后付法偈曰花种有生性因地花生生大缘与性合当生生不生。

　　黄梅县里小儿禅不记栽松是老年姓有姓无机辘辘源头在手任方圆。

　　五祖弘忍大师前身为破头山中栽松道者转遇四祖得法嗣化破头山六祖时为居士姓卢名慧能闻读金刚经有省自新州来参祖问曰汝自何来卢曰岭南祖曰欲须何事卢曰唯求作佛祖曰岭南人无佛性若为得佛卢曰人即有南北佛性岂然祖令随众作务卢曰弟子自心常生智慧不离自性即是福田未审和尚教作何务祖曰这獦獠根性太利着槽厂去卢便礼拜入碓坊经八月祖一日令众述偈意符则授衣法会下七百余僧上座神秀者于廊壁书偈曰身似菩提树心如明镜台时时勤拂拭莫使惹尘埃祖见知秀所作乃赞叹曰后人依此修行亦得胜果各令念诵卢在碓坊闻之至夜倩人于秀偈侧亦书一偈曰菩提本无树明镜亦非台本来无一物何处惹尘埃祖见曰此是谁作亦未见性众闻祖语遂不之顾逮夜祖潜诣碓坊问曰米白也未卢曰白也未有筛祖以杖击碓三下而去卢即三鼓入室祖密付衣法嘱善保护无令断绝付法偈曰有情来下种因地果还生无情既无种无性亦无生。

　　岭南佛性果然无槽厂从人唤老卢明镜非台书得偈本来难掩一樵夫。

　　米白怜哉未有筛藏锋一句利如锥岭头衣钵江头去七百余僧瞌睡时。

　　六祖慧能大师黄梅得法后住曹溪南岳让祖来参祖问甚么处来让曰嵩山来祖曰什么物恁么来让无语经八载忽然有省乃白祖曰某甲有个会处祖曰作么生师曰说似一物即不中祖曰还假修证否让曰修证则不无染污即不得祖曰祗此不污染诸佛之所护念汝既如是吾亦如是祖为众说法偈曰心地含诸种普雨悉皆生顿悟花情已菩提果自成。

　　当轩涂毒大声槌不死除非是阐提八载活来成底事依前眼上一双眉。

　　曹溪第二世南岳怀让禅师见马祖常习坐禅师问曰大德坐禅图甚么祖曰图作佛师乃取一砖于彼庵前石上磨祖曰磨作甚么师曰磨作镜祖曰磨砖岂得成镜耶师曰磨砖既不成镜坐禅岂得作佛祖曰如何即是师曰如牛驾车车若不行打车即是打牛即是祖无对师又曰汝学坐禅为学坐佛若学坐禅禅非坐卧若学坐佛佛非定相于无住法不应取舍汝若坐佛即是杀佛若执坐相非达其理祖闻示诲如饮醍醐礼拜问曰如何用心即合无相三昧师曰汝学心地法门如下种子我说法要譬彼天泽汝缘合故当见其道又问道非色相云何能见师曰心地法眼能见乎道无相三昧亦复然矣祖曰有成坏否师曰若以成坏聚散而见道者非见道也乃说偈曰心地含诸种遇泽悉皆萌三昧花无相何坏复何成祖遂开悟心意超然侍奉九秋日益玄奥。

　　玄关未启苦难敲作者机筹格外抛拽断车牛芒子索六阳都是太平爻。

　　曹溪第三世江西马祖道一禅师百丈为侍者一日侍祖行次见一群野鸭飞过祖曰是甚么丈曰野鸭子祖曰甚处去也丈曰飞过去也祖遂把丈鼻扭负痛失声祖曰又道飞过去也丈于言下有省又后侍立次祖目视绳床角拂子丈曰即此用离此用祖曰汝向后开两片皮将何为人丈取拂子竖起祖曰即此用离此用丈挂拂子于旧处祖振威一喝丈直得三日耳聋。

　　随声逐色久浮沉鼻孔今朝忽被擒家宅破来思活计神头鬼面鼓丛林。

　　曹溪第四世洪州百丈山怀海禅师一日谓众曰佛法不是小事老僧昔被马大师一喝直得三日耳聋时黄檗闻举不觉吐舌师曰子已后莫承嗣马祖去么檗曰不然今日因和尚举得见马祖大机大用然且不识马祖若嗣马祖已后丧我儿孙师曰如是如是见与师齐减师半德见过于师方堪传授子甚有超师之见檗便礼拜。

　　当阳一鉴各天然打着南边动北边丧我儿孙通血脉至今脚下续绵绵。

　　曹溪第五世洪州黄檗山希运禅师临济在师会下行业纯一首座睦州叹曰虽是后生与众有异遂问上座在此多少时济云三年座云曾参问也无济云不曾参问不知问个什么座云汝何不去问堂头和尚如何是佛法的的大意济便问声未绝师便打济下来座云问话作么生济云某甲问声未绝和尚便打某甲不会座云但更去问济又问师又打济如是三度问师三度打济白首座云幸蒙慈悲令某甲问讯和尚三度发问三度被打自恨障缘不领深旨今且辞去座云汝若去时须辞和尚去济礼拜退座先到师白云问话底后生甚是如法若来辞时方便接他向后穿凿成一株大树与天下人作阴凉去在济辞师师嘱云不得往别处去汝向高安滩头大愚处去必为汝说济到大愚愚问甚处来济云黄檗来愚曰黄檗有何言句济曰某甲三度问佛法的的大意三度被打不知某甲有过无过愚曰黄檗与么老婆心切为汝得彻困更来者里问有过无过济于言下大悟云元来黄檗佛法无多子愚搊住曰者尿床鬼子适来道有过无过如今却道黄檗佛法无多子你见个甚么道理速道速道济遂筑大愚胁下三拳愚拓开曰汝师黄檗非干我事济便回师见便问者汉来来去去有甚了期济云祗为老婆心切人事了侍立师又问什么处去来济云昨奉慈旨令参大愚去来师云大愚有何言句济遂举前话师云作么生得者汉来待痛与一顿济云说甚么待来即今便吃随后便掌师云者风颠汉却来者里捋虎须济便喝师云侍者引者风颠汉参堂去。

　　问话三番屈己躬三回赐棒悯童蒙鹏扶羊角摩空转直劈沧溟取毒龙。

　　曹溪第六世镇州临济义玄禅师大觉到师举拂子大觉敷坐具师掷下拂子大觉收坐具入僧堂众僧云者僧莫是和尚亲故不礼拜又不吃棒师闻令唤觉觉出师云大众道汝未参长老觉云不审便自归众。

　　电光石火验来机家在深山着薜衣争奈傍人看不厌相携更步钓鱼矶。

　　临济第二世魏府兴化存奖禅师在三圣为首座常曰我向南方行脚一遭拄杖头不曾拨着一个会佛法底人三圣曰你得个甚么道理与么道师便喝圣曰须是你始得大觉闻之曰作么生得风吹到大觉门里来师后到大觉为院主一日觉唤院主我闻你道南方行脚一遭拄杖头不曾拨着一个会佛法底你凭个什么道理与么道师便喝觉便打师又喝觉又打师来日从法堂过觉召院主我直下疑你昨日者两喝师又喝觉又打师再喝觉又打师曰某甲于三圣师兄处学得个宾主句总被师兄折倒了也愿与某甲个安乐法门觉曰这瞎汉来者里纳败阙待脱下衲衣痛打一顿师于言下大悟开堂日拈香云此一炷香本为三圣师兄三圣为我太孤便合承嗣大觉太觉为我太赊我于三圣处会得宾主句若不遇大觉师兄洎乎误却我平生我于大觉处吃棒见得临济先师在黄檗处吃棒的道理此一炷香供养我临济先师。

　　棒得非常喝也奇龙骧虎骤两交驰大家用尽娘生力临济先师总不知。

　　临济第三世汝州南院慧颙禅师风穴在会作园头师一日入园问云南方一棒作么生商量穴云作奇特商量穴却问和尚此间一棒作么商量师拈棒云棒下无生忍临机不见师穴于言下大彻依止六年。

　　师子教儿返掷方临机一着展锋铓却悲混沌再三凿野鹿标枝忆古皇。

　　临济第四世汝州风穴延沼禅师首山充知客时常密诵法华一日侍立次师乃垂涕告曰不幸临济之道至吾将坠于地山曰观此一众岂无人耶师曰聪明者多见性者少山曰如某者如何师曰吾虽望子之久犹恐耽着此经不能放下山曰此亦可事愿闻其要师于是上堂举世尊以青莲目顾视大众迦叶正当与么时且道说个什么若道不说而说又是埋没先圣且道说个什么山拂袖而退师掷下拄杖归方丈次日山与真园头同上问讯师问真曰作么生是世尊不说说真曰鹁鸠树头鸣师曰你作许多痴福作么何不体究言句又问山曰你作么生山曰动容扬古路不堕悄然机师谓真曰你何不看念法华下语。

　　英材教育已明经目顾青莲为点睛临济一宗肩荷去不烦堂上涕纵横。

　　临济第五世汝州首山省念禅师一日上堂汾阳出问百丈卷席意旨如何答云龙袖拂开全体现进云未审师意如何答云象王行处绝狐踪阳于言下大悟遂提起坐具顾视大众云万古碧潭空界月再三捞漉始应知礼拜归众时叶县省和尚作首座才退便问昭兄你适来见个什么道理便与么道阳云正是我放身舍命处省便休。

　　卷席机锋问若何拂开龙袖象王过分明有月潭中取放倒旗枪唱哩啰。

　　临济第六世汾州太子院善昭禅师慈明参师师揣其志经二年未许入室明每诣方丈师见必诟骂或毁诋诸方及有所训皆流俗鄙事明一夕诉曰自至法席已再夏不蒙指示但增世俗尘劳念岁月飘忽己事未明有失出家之利语未卒师熟视骂曰是恶知识敢裨贩我怒举杖逐之明拟伸救师蓦掩其口明忽大悟曰是知临济道出常情服役七年辞去。

　　妙司炉鞴铸豪贤点铁成金打趁间道出常情临济用彩云堆里现神仙。

　　临济第七世潭州石霜慈明楚圆禅师自南源徙道吾石霜皆杨岐总院事岐依师虽久未有省发每咨参师曰库司事繁且去他日又问师曰监寺异日儿孙遍天下在何用忙为一日师适出雨忽作岐侦师小径既见遂搊住曰这老汉今日须与我说不说打你去师曰监寺知者般事便休语未卒岐大悟即拜于泥涂问曰狭路相逢时如何师曰你且躲避我要去那里去岐归来日具威仪诣方丈礼谢师呵曰未在一日师上堂岐出问幽鸟语喃喃辞云入乱峰时如何师曰我行荒草里汝又入深村岐曰官不容针更借一问师便喝岐曰好喝师又喝岐亦喝师连喝两喝岐礼拜师曰此事是个人方能担荷岐拂袖便行。

　　泼天门户要渠担就着来风便使帆三脚驴儿才　跳金圈栗棘赚人衔。

　　临济第八世袁州杨岐方会禅师白云端参师一日忽问上人落发师为谁端曰茶陵郁和尚师曰吾闻伊过桥遭攧有省作偈甚奇能记否端即诵曰我有明珠一颗久被尘劳关锁今朝尘尽光生照破山河万朵师笑而趋起端愕然通夕不寐黎明咨询师适岁莫师曰汝见昨日打驱傩者么曰见师曰汝一筹不及渠端复骇曰意旨如何师曰渠爱人笑汝怕人笑端因大悟于言下。

　　杀活机筹格外操寻常那识笑中刀明珠晃晃形山上共鉴春风放碧桃。

　　临济第九世舒州白云守端禅师浮山远闻师颂临济三顿棒有过人处指五祖演见师祖请益南泉摩尼珠话师叱之祖领悟献投机偈曰山前一片闲田地叉手叮咛问祖翁几度卖来还自买为怜松竹引清风师印可令掌磨事一日师谓祖曰有数禅客自庐山来皆有悟入处教伊说亦说得有来由举因缘问伊亦明得教伊下语亦下得秪是未在祖于是大疑私自计曰既悟了说亦说得明亦明得如何却未在遂参究累日忽然省悟从前宝惜一时放下走见师师为手舞足蹈祖亦一笑而已祖后曰吾因兹出一身白汗便明得下载清风。

　　下载清风付与谁失便宜是得便宜不愁荒却闲田地睡起东窗日影迟。

　　临济第十世蕲州五祖法演禅师圆悟出蜀遍参诸宿最后见祖尽其机用祖皆不诺乃谓祖强移换人出不逊语忿然而去祖曰待你着一顿热病打时方思量我在悟到金山染伤寒困极以平日见处试之无得力者追绎祖言乃自誓曰我病稍间即归五祖病痊寻归祖一见而喜令即参堂入侍者寮方半月会部使者解印还蜀诣祖问道祖曰提刑少年曾读小艳诗否有两句颇相近频呼小玉元无事秪要檀郎认得声提刑应诺诺祖曰且仔细悟适归侍立次问曰闻和尚举小艳诗提刑会否祖曰他秪认得声悟曰秪要檀郎认得声他既认得声为甚么却不是祖曰如何是祖师西来意庭前柏树子聻悟忽有省遽出见鸡飞上阑干鼓翅而鸣复自谓曰此岂不是声遂袖香入室通所得呈偈曰金鸭香销锦绣纬笙歌丛里醉扶归少年一段风流事秪许佳人独自知祖曰佛祖大事非小根劣器所能造诣吾助汝喜后悟与佛眼佛鉴侍祖于一亭上夜话及归灯已灭祖于暗中曰各人下一转语佛鉴曰彩凤舞丹霄佛眼曰铁蛇横古路悟曰看脚下祖曰灭吾宗者乃克勤耳。

　　认得声兮未肯声由来打草要蛇惊笙歌丛里扶归后两眼惺惺梦不成。

　　临济第十一世成都府昭觉寺佛果克勤圆悟禅师虎丘隆入室师问曰见见之时见非是见见犹离见见不能及遂举手曰还见么隆曰见师曰头上安头隆闻脱然契证师叱曰见个甚么隆曰竹密不妨流水过师肯之俾掌藏有问隆藏主柔易若此何能为哉师曰瞌睡虎耳。

　　头上安头着底忙夸经买纪走诸方脱然莫道渠无用睡虎张牙孰敢当。

　　临济第十二世平江府虎丘绍隆禅师住宣州彰教时圆悟归蜀指应庵华见师师移虎丘华侍行未半载顿明大事华后住饶之报恩师忌辰拈香云平生没兴撞著者无意智老和尚做尽伎俩凑泊不得从此卸却干戈随分着衣吃饭二十年来坐曲录木悬羊头卖狗肉知他有甚凭据虽然一年一度烧香日千古令人恨转深。

　　狗肉羊头唤祖师着衣吃饭且随时沙场血战今忘矣提起深仇不放伊。

　　临济第十三世明州天童山应庵昙华禅师密庵杰初参师于衢之明果师屡呵斥一日问杰如何是正法眼杰遽答曰破沙盆师颔之。

　　大千沙界黑漫漫法眼年来不中看掇出沙盆敲不破纵教今古竞头钻。

　　临济第十四世明州天童山密庵成杰禅师住乌巨破庵先参师命典客一日师偶对僧举不是风动不是幡动先闻豁然大悟次日师遇先众寮前问你总不得作伎俩试露个消息看先应声曰方丈里有客师呵呵大笑先侍师凡五载尽得旨要后辞归蜀师以偈送之曰万里南来川藞苴奔流度刃扣玄关顶门戳瞎金刚眼去住还同珠走盘。

　　把住咽喉据要津奔流度刃在当人道来只是平常语伎俩浑消父子亲。

　　临济第十五世夔州府卧龙破庵祖先禅师住苏之西华秀峰有僧入室师打逐至法堂时无准范解曰禅和家争禅亦常事耳师曰岂不闻道我肚饥闻板声要吃饭去聻准闻不觉汗流浃背师居灵隐准复从一日侍游石笋庵庵有道者请益曰胡孙子捉不住乞师方便师曰用捉他作么如风吹水自然成纹准在旁大彻后开法于明州清凉。

　　城门失火臭烟熏殃及池鱼尾尽焚无处更求三尺水直看振鬣上青云。

　　临济第十六世径山佛鉴无准师范禅师雪岩钦住仰山普说云我在无准先师会下有悟因见地不脱公案有义路者可以咬嚼无义路者都会不得遇他开室举主人公便可以打个　跳若举起衲僧巴鼻佛祖爪牙便无下口处如此近十年一日在天目山佛殿前行忽然抬眸见一株古柏触着向来所得境界和底一时飏下碍膺之物扑然而散如闇中出在白日之下走一转相似自此不疑生不疑死不疑佛不疑祖方始见得径山老人立地处正好三十拄杖忌辰钦拈香云巴陵三转语大仰一瓯茶有恩成怨恨无事是仇家杜鹃啼血染山花。

　　径山牙爪苦难扪古柏相逢断命根立地与他三十杖山青水绿别乾坤。

　　临济第十七世仰山雪岩祖钦禅师高峰参每入室师便问阿谁与你拖者死尸来声未绝便打出峰罔措上径山一日不觉随众于阁上讽经举头见五祖演和尚真赞云百年三万六千朝反覆元来是者汉忽然有省悟师前问走侍师师便问日间浩浩时还作得主么峰云作得主又问睡梦中作得主么峰云作得主又问正睡着时无梦无想无见无闻主在甚么处峰无对经五年一日寓庵睡觉正疑此事忽同宿道友推枕子堕地作声蓦然疑破师寄竹篦与峰有偈云上大今已无人雪岩可知礼也一条黑漆竹篦分付原妙侍者。

　　最苦参禅未彻头无闻无见勘来羞髑髅正睡惊开眼定国安邦一念休。

　　临济第十八世天目山高峰原妙禅师中峰观流泉有省白师师打趁既而民间传选童男女峰问忽有人来要和尚童男女时如何师曰我但度竹篦子与他峰遂洞彻法源师乃自题真赞付之曰我相不思议佛祖莫能视独许不肖儿见得半边鼻。

　　讹言日出古风沉一问当前意自深却笑作家无眼力真鋀换去好黄金。

　　临济第十九世天目山中峰明本禅师千岩请益无字话忽一日闻鹊声得欢喜呈似师师略不肯岩发愤夜卧闻鼠翻饭碗堕地恍然开悟达旦往质师师便问赵州因甚道个无字岩云老鼠吃猫饭师云未在更道岩云和碗也打破师笑不复诘岩礼辞师嘱云汝宜隐遁岩谷不可随世谛流布时节若至其理自彰。

　　祸事临头骨也苏鼠偷猫饭太无辜供招一一难翻款养子之缘一笑符。

　　临济第二十世乌伤伏龙山千岩元长禅师万峰参普请砍松次峰拈石作献珠状云请和尚酬价师云不值半文钱峰云瞎师云我也瞎汝也瞎峰云瞎瞎一日师上堂举无风荷叶动决定有鱼行时万峰出众震声一喝拂袖而出师便下座后以法衣寄之偈曰郁郁黄花满目秋白云端坐碧峰头无宾主句轻拈出一喝千江水逆流。

　　松下千年有茯苓如何得似宝珠明快闻猛虎山中啸不碍游鱼海底行。

　　临济第二十一世姑苏邓尉山万峰时蔚禅师授宝藏持偈云大愚肋下痛还拳三要三玄绝正偏临济窟中师子子灯灯续焰古今传持后即继师席。

　　尿床鬼子眼睛开肋下三拳实俊哉要使爷钱非好子生机一路道将来。

　　临济第二十二世姑苏邓尉山宝藏普持禅师东明旵从出定睹松有省参果林和尚林指见师旵陈悟因师叱之曰佛法如大海转入转深那得泊在者里旵乃亲炙座下一日问旵山不是佛智不是道汝云何会旵向前问讯叉手而立师诃曰汝在此许多时还作者个见解旵乃发愤忘寝食至第二夜蓦然彻法源底遂呈偈曰一拳打破太虚空百亿须弥不露踪借问个中谁是主扶桑涌出一轮红师笑曰虽然如是也须善自护持时节既至其理自彰。

　　佛法真真似海深拟将蠡测枉劳心尖尖牛角翻身出解把虚空定一针。

　　临济第二十三世东明虚白慧旵禅师海舟慈初于万峰机下有省遂庐于洞庭山后一僧呵其见解舟即弃庵诣东明一日师问曾见人否舟曰见万峰师曰万峰即今在什么处舟罔然师曰恁么则何曾见万峰舟归寮三昼夜寝食俱忘偶香灯绳断堕地廓然大悟诣关前呈悟繇师曰老阇黎承嗣万峰去舟曰和尚为我打彻岂得承嗣万峰师遂出关升座曰瞿昙有意向谁传伽叶无端开笑颜今朝好笑东明事千古令人费唾唌幸得海公忘我我济宗一脉续绵绵掷拄杖云千斤担子方全付玄要如今拄杖谈以拂子击三击下座。

　　何处归来宿草庵老君错认古瞿昙一番骤雨花容褪缥缈峰高滴翠岚。

　　临济第二十四世海舟普慈禅师宝峰瑄因为师造塔院斧误伤足有省乃充火头一日负柴师见曰将棘刺去作甚么瑄曰是柴师呵呵大笑瑄罔然师曰是柴将去烧却瑄遂起疑曰和尚毕竟是个什么道理故尔问我是夕刻意参究不觉被火燎去眉毛面如刀割以镜照之豁然大悟作偈呈师师便打瑄夺拄杖曰者条六尺竿几年不用今日又要重拈师大笑瑄又呈偈曰棒头着处血痕斑笑里藏刀仔细看不是英灵真汉子死人吃棒舞喃喃师曰即此偈语可绍吾宗。

　　量去量来六尺竿眉毛烧去面难看死人吃棒喃喃舞一纸家书报万安。

　　临济第二十五世南京高峰寺宝峰明瑄禅师天奇和尚参师问甚么处来答云北京师曰只在北京别有去处答云随方潇洒师曰曾到四川否答云到师曰见法鉴不答云见师曰见楚山不答云见师曰法鉴会下多少众答云三十师曰楚山会下多少众答云三十师曰且不一般答云本无差别岂分彼此师曰四川境界与我此间境界如何答云江山虽异风月一般师竖起拳曰还有这个么答云无师曰因甚却无答云非我境界师曰汝不着空答云终不向鬼窟里作活计师曰西天九十六种外道你是第一奇拂袖便行后辞师师付衣拂并偈曰济山棒喝如轻触杀活从兹手眼亲圣解凡情俱坐断昙华犹放一枝新。

　　何故繁词扫不开一拳高鉴自能裁西天外道虽蒙记透网之鳞唤不来。

　　临济第二十六世天奇本瑞禅师别号茕绝问绝学聪和尚苦乐皆心因何外取聪云只为不了又问是非皆事因何妄承聪云错认定盘星又问迷悟皆人因何不懂聪云早知灯是火岂肯四方求。

　　钟声披起郁多罗大地何人眼下摩领得分明灯火意翻云覆雨奈渠何。

　　临济第二十七世随州关子岭龙泉寺绝学无闻明聪禅师笑岩和尚遍参归侍师值季秋雨寒师命烘炉问人人有个本来父母子之父母今在何处岩曰一火焚之师曰恁么则子无父母耶岩曰有则有只是佛眼觑不见师曰子还见么岩曰某亦不见师曰子何亦不见岩曰若见则非真父母师曰善哉岩遂呈一偈曰本来真父母历劫不曾离起坐承他力寒温亦共知相逢不相见相见不相识为问今何在分明呈似师师曰如是如是只此一偈堪绍吾宗即说偈曰汝心即我心我心本无心无心同佛心佛心非我心复曰佛如转轮王佛法如王命佛子竖法幢能令邪作正嘱岩曰汝谛受持遇缘熟者智愚皆度续佛慧命须待其人。

　　千山历尽草鞋穿任运腾腾度好年平实商量田地稳灵山慧命一丝悬。

　　临济第二十八世北京柳巷圆通庵笑岩月心德宝禅师先龙池幻有祖闻琉璃灯花熚爆声有省参师呈悟由语至半师蓦趯出一只鞋云向者里道一句来祖移时不能对归堂通夕不寐逮明犹伫立檐下师出方丈见唤某甲祖回顾师翘一足作修罗障日月势祖忽有省一日师持拄杖入堂曰我者杖要与人有要底么秘庵首座曰某甲要师曰汝要作么曰某甲要他铲断天下人舌根师以拄杖驾肩转身云楖栗横担不顾人直人千峰万峰去时龙池祖即下禅坑云若果如是须分付某甲可也待前迎取师乃微笑云汝当久久执持一番始可打草去也祖后诣方丈礼辞师乃书曹溪正脉来源付祖仍以斗笠赠云当以此覆之无露圭角去。

　　两片唇皮正合开死蛇忽地触人来天明毒气方苏醒翘足修罗也怪哉。

　　临济第二十九世荆溪龙池山幻有正传禅师密云和尚自方外回师上堂举拂问云诸方还有者个么和尚震威一喝师云好一喝和尚连喝两喝归位师顾云更喝一喝看和尚即出法堂师便下座。

　　一番风雪一番寒寒尽春来暖气宽者个何劳重举出驿亭西去是长安。

　　临济第三十世明州天童山密云圆悟禅师住金粟时牧云门掌记入室陈所解师厉声曰即今作么生门拟议师以拳筑之门顿忘前解觉有所入师知未彻屡抑之师住天童门复掌记作万松关偈云古路松阴廿里长过时谁觉骨毛凉师云何不道谁不骨毛凉门忽省脱去滞碍归寮独坐偶右手将左臂一触顿明师用处逾时师题自真赞付之有正眼从来廓顶门历历绵绵续不乱之句门后出世住嘉兴古南。

　　点铁成金一刹那髑髅见鬼奈渠何风前扑破闲家具末后牢关掉臂过。

　　宗本投机颂(终)

　　牧云和尚病游游刃目法华勺海颂(二十八首)法华后颂(十二首　附)十牛颂(三十首　初依梁山题十首　次和千岩长禅师十首附原偈　次和普明禅师十首附原偈)四依法颂(四首)十二时颂四威仪颂莲华十二偈和达观大师夜行偈(四首)

　　病游游刃目(终)

　　　　牧云和尚病游游刃

　　记室　智时　重编

　　侍者　超慧　对阅

　　法华勺海颂(丁卯藤溪草堂作)

　　序品

灵鹫峰高插太虚法筵龙象此同居眉光放处吾无隐疑网兴时习尚余掩耳偷铃笑慈氏证龟成鳖有曼殊分明唱彻阳春也独怪无人识得渠

　　方便品

坐对青山转不禁劫先风月浩沉沉生平罕遇真知已老去思倾未了心定起猊床重自叹机当鹿苑竟谁深今朝不惜重相为大事因缘请各任

　　譬喻品

鹜子分明记佛身更为疑众指前因曾怜朽宅生娱乐故诱名车设异珍露地到来无一物白牛行处自相亲只今回首庄严路莫道侬家语诳人

　　信解品

枯木无花春暗持导师善巧卒难知只图扫垢酬微价竟列趋庭抚令仪宝藏信非人所授贫儿却以富为奇而今受用头头也信手拈来不用疑

　　药草喻品

唱一圆音应万机沛然甘雨夜祈祈山川遍澍同乎润草对生光称所宜物不自知根上下雨何曾念物妍媸穷儿取譬虽为善有似持蠡测海涯

　　授记品

儿曹踊跃似知音先把头陀恶水淋美膳固为王者味残杯何待主人斟扫除骨里焦芽习放下林间示寂心成佛岂因斯日记茫茫长劫到而今

　　化城喻品

微尘劫事已茫然具眼观之在目前尽说此经新教海宁知聚首旧因缘险途中息殊堪畏宝所前行慎着鞭脚底苟能通一线横眠三界总神仙

　　五百弟子授记品

一酬一唱互揄扬笑看灵山傀儡场果尔系珠皆小道如何垂手类空王囊锥已露难遮掩云路初攀且颉颃五百应真真大士顶门谁不具圆光

　　授学无学人记品

祖翁田地谁无分佛职还凭佛口宣功德林中添喜气菩提座上蔼香烟罗睺长子行何密庆喜巾瓶愿甚坚究竟了知无别法二千同此一灯传

　　法师品

高山平地有泉源何日灵山授记完演唱真乘良不易厌离浊世未为难其谁能作如来使不妄随方竖刹竿慈室忍衣空法座难思悲愿此中安

　　见宝塔品

恶世弘经事可哀必须明誓预为栽诸人未合埋头去古佛亦因闻法来土尽凡情原自净塔封深愿不轻开独怜无客全身荷忧色徒悬大觉腮

　　提婆达多品

未得其人荷此宗再将往事告春风求师曾亦忘尊贵乞法何尝为己躬器就愈思炉鞴妙经闻顿觉圣凡空君看七岁龙王女掌上明珠照不穷

　　持品

翻然起座愿持经水母随虾每后行其奈坦途齐掉臂更无恶世独留情大心似亦因人发小智终难见物平猛利还他师子子双眸才顾作颦呻

　　安乐行品

妙法逢人作么弘法王法式我能征境风上下宜乎远法见幽深未可矜安乐行中多受用慈悲室内绝冤憎劳生均有髻珠在指出神光迥照乘

　　从地涌出品

欲彰大本开情见恰有同心发此机止众音声犹未绝无边龙象已云归看来一任称奇特突出应难辨是非不得折冲弥勒佛法筵谁解破重围

　　如来寿量品

等闲觌面少相知佛寿从来无始时巧问正酬深有旨计名求迹谩多疑痴儿耐作寻常想妙药权言殁后遗不识今时谁醒悟折旋俯仰见良医

　　分别功德品

上苑和风度晓天芸芸百卉尽增妍一时灵鸟为之舞此际真机未易传金屑眼中虽不着玉毫顶上幸皆旋明斯即起如来慧十圣三贤隔此源

　　随喜功德品

优钵香飘劫外春过门谁谓等闲人脚跟不动菩提结耳朵聊闻佛位邻有愿希求行上施未知保护走家珍笑他罗汉超三界彼法何如此法真

　　法师功德品

六根原是父娘生悉见三千眼太明鸟过须弥同宝色鼓鸣忉利识天声宣传节拍还依调超证斯须不碍情一片法云弥覆处妙莲花正长芳茎

　　常不轻菩萨品

逢人且说三分话未可全抛一片心指出夜光翻按剑泣投良璧鲜知音但于顶　时提点不用经文细讲寻全部法华通体现当年礼拜要传今

　　如来神力品

此经功德莫能扬普对人天出广长已信如来诚谛语更瞻毛孔大悲光神通示现经千岁謦欬分明遍十方珍重当时求法士更于何处觅经王

　　嘱累品

顶门不惜手三摩法柄明明付嘱他慈学如来母带吝智穷经藏莫传讹观根亦可谈余法选佛须知别有科不历僧祗明底事英灵何限在娑婆

　　药王菩萨本事品

醍醐何幸得深尝三昧寻于四体彰重法便将轻髓脑酬恩殊愧散花香通身红焰光明遍满臂青烟岁月长立雪少林方可祖古今法任不寻常

　　妙音菩萨本事品

宝莲呈瑞碧峰头共仰真人到此游次第快谈菩萨行往来不惮道途修遐宣经法分千体明照娑婆只一沤三昧现身看所证药王本事正同流

　　观世音菩萨普门品

大心弘法尽超伦更有真慈示普门观及音声皆解脱称其名号独威神一毛孔里谁无血百草头边总是春要识家家观自在潮声海岸恰同闻

　　陀罗尼品

道胜魔高自古然出头只虑法师难经中福聚犹堪较肘后灵符莫测端一字两言人但念真慈密义口同欢头颅破似阿黎树卫法蓝婆格外看

　　妙庄严王品

山河壮丽帝王家古佛林中说法华非子正同真子虑三人总为一人差蓬生麻里曾扶直法变奇时却转邪留样古今菩萨子随方好驭白牛车

　　普贤菩萨劝发品

百千天乐自东来象驾峥嵘觐宝台问答共期扶正法游行只为拔英材一回瞻仰威无极末后殷勤语更哀三令五申劳劝发心花谁个应时开

　　法华后颂(十二首　此师主法鹤林时作因从前题故附编于此)

闲将教网竹窗棎锦轴牙签我独谙诸佛出兴惟为一道场证得本非三利根善自知方便少智无从识苦甘一会灵山今未散何人解折古优昙

　　　　其二

灵鹫嵯峨草色青曩时法会至今惺六根清净方明佛四法圆修必得经白象六牙劳降吉红莲一片费叮咛鱼龙悟去知多少江上西风打殿铃

　　　　其三

晓起山头望白云秋林叶落正纷纷归来弱丧曾疑父在远佣儿那识君较富自疑尊善逝论功未可薄声闻诸魔战胜平三界智铠亲披有赉文

　　　　其四

止啼黄叶信非金三七思惟太苦心佳境引人从渐入宝山指我悔迟寻敢随蔑戾贪嗔竞已信如来善巧深顶戴河沙无可报请将遗法播丛林

　　　　其五

苦海茫茫未有津邪师指点益飘沦百千万劫难遭佛四十九年真为人末后一经称顾命现前诸子得安身名山飞锡从来往不向虚空问主宾

　　　　其六

秋光清冷下梧桐古佛当阳野殿空吹角歌扬诸上善聚沙游戏小儿童青盐白酒家家有流水桃花处处通不识谁家春最好枝头经岁带深红

　　　　其七

脱珍着弊念儿曹天子何曾去刈茅十二法轮三为转百千手眼一时抛埙篪迭奏元兄弟函矢相持亦故交广大法门难置辨云堂钟磬夜深敲

　　　　其八

凡圣灵根不隔丝腾腾作息过平时忽拈佛字来惊众莫怪藤条便打伊逸格机权临济用大人境界普贤知明州布袋呵呵笑日在街头等阿谁

　　　　其九

人天百万集金钟实相深谈未有终茅土昔曾班法将髻珠今直授凡庸从教劫火干沧海一任毗岚撼碧峰嘉会须知无聚散园林堂阁宝华重

　　　　其十

大事明明不落阶衣珠旷劫岂曾埋教门无此来收局我佛何时畅本怀请急回光同猛省未须着意强安排寻常幸在牛车坐最惜驰求费草鞋

　　　　十一

青山绿水眼前铺匝地春风唱鹧鸪庄子梦中方栩栩卢生枕上未蘧蘧三车门外招难出百舌林间唤不苏待得四山相逼去鼠肝虫臂叹芒乎

　　　　十二

茫茫大块受甄陶役役人生也甚劳醉卧他筵宜自醒栖迟火宅未为高一丝红线将牵象三尺黄竿只钓鳌转眼木龟何处遇沧溟无际浪滔滔

　　十牛颂(三十首)

　　相传古梁山和尚有十牛颂惜未见也其题则存学者能韵语多随题描邈罔谙正旨此大病也要非古人善巧提持之过乃学者不真参力究之过也丙子秋病卧天童记室因揭示正意依梁山题颂之次和千岩长祖次和普明禅师计三十首就正于老人本色道流期共观焉。

　　初依梁山题十首

　　寻牛

说似一物即不中权为牛颂指朦胧牛兮切忌外头觅只在当人猛省逢

　　见迹

三界横奔秪者头堂堂正体没端白清风过处身毛竖直下知踪免别求

　　见牛

一毛头上识根源遍界分明体段全堪笑随言图画者那知鼻孔落何边

　　得牛

凡同血气体同彰得者何劳别论量触破虚空牛本分时人不荐便生狂

　　牧牛

时中常在即为牧不必扬鞭举杖捶错起闲思去降伏脚头蹉过自无知

　　骑牛到家

日用无时放过他山山水水自难遮须知不走千差境蓦直骑来便到家

　　亡牛存人

牧牛觌面莫非牛认着何如放下休具眼早应知落处莫于头外更寻头

　　人牛俱忘

人牛本是语言分一并亡来体最亲切忌便将空作解当阳自昧本来人

　　返本还源

旷劫常光本现前东奔西触枉拘缠到头迷悟无干我渴饮饥餐秪旧颜

　　入廛垂手

达本当人安本分忽从个里转身来要人知有者般事不击头颅便掌腮

　　次和千岩长祖十首(附原颂)

　　寻牛

　　暂时不在急须寻莫待渠侬入草深满目青山无别迹只消回首一沉吟。

无端向外把牛寻秪为迷头日已深一度回光重省得还乡曲信口中吟

　　见迹

　　也知隔远苦无多只管贪程作甚么蹄踏蹄兮嘴连嘴明明此物更非他。

思量寻觅路逾多觌体分明见也么眼快直须看脚下冷冷腾踏自非他

　　见牛

　　临风忽叫莺和声抬起头来双眼青业债知他填未足归耕陇亩望秋成。

把定全牛那作声通身毛窍不妆青谩将鼻孔重新整日用原来本现成

　　得牛

　　如今处处得逢渠带水拖泥不用除总是国王田地上何妨村草步头居。

出生入死力承渠烈性天然岂用除只为乾坤收不得至今无地作安居

　　牧牛

　　百草头边百亿身如何得不犯纤尘鼻绳拽转从头看谁是牛兮谁是人。

声色堆头看倒身了无心意触诸尘健时即起倦来卧把柄终非仗别人

　　骑牛到家

　　露地横眠已到家不骑泥像学丹霞尾巴摇动三千界还作宗门中爪牙。

管带浑忘已到家眼空天地气吞霞饶他佛祖近不得若个当头犯爪牙

　　亡牛存人

　　无牛得看只看山一个翁翁闲更闲喜有白云相伴住溪边茆屋两三间。

养熟牛儿岂定山横眠闹市也安闲一朝放去丧其偶收转全机掌握间

　　人牛俱亡

　　皮毛筋骨荡然空好手母劳游刃通正眼瞎驴边灭却更将何物显真宗。

人牛两个应时空一片风光本地通问着放君三十棒莫存迷悟振吾宗

　　返本还源

　　现成公案孰施功耳不盲兮眼不聋一一音声诸色相分明黑白间青红。

大象繇来不宰功眼睛如瞎耳如聋时人怪煞多知见昧却源头较白红

　　入廛垂手

　　杀人便解活人来鬣颔何妨又吒腮甘作畜生行异类重重关锁尽冲开。

恁么人兮恁么来无端脑后露双腮生擒活捉无余事秪点同流正眼开

　　次和普明禅师十首(附原颂)

　　未牧

　　生狞头角恣咆哮奔走溪山路转遥一片黑云横谷口谁知步步犯佳苗。

从他露地走咆哮头角分明自不遥秪为驰求成自昧茫然分草又分苗

　　初调

　　我有芒绳蓦鼻穿一回奔竞痛加鞭从来劣性难调制犹得山童尽力牵。

牛如狂走鼻难穿大丈夫儿好着鞭不惜当头挥一下逢人自肯匪他牵

　　受制

　　渐调渐伏息奔驰渡水穿云步步随手把芒绳无少缓牧童终日自忘疲。

迷时似向外边驰觉了原来步步随蓦直看伊行去好无端执捉枉劳疲

　　回首

　　日久功深始转头颠狂心力渐调柔山童未肯全相许犹把芒绳且系留。

暂忘而觉是回头通体坚凝没点柔同副皮毛好珍重莫烦绳索苦羁留

　　驯伏

　　绿杨阴下古溪边放去收来得自然日暮碧云芳草地牧童归去不须牵。

管照牛兮在我边等闲放去也如然堂堂日用自随顺鼻孔分明不待牵

　　无碍

　　露地安眠意自如不劳鞭策永无拘山童稳坐青松下一曲升平乐有余。

呼马呼牛步自如风吹日炙体何拘青山高下浑无异却爱溪东水草余

　　任运

　　柳岸春波夕照中淡烟芳草绿茸茸饥餐渴饮随时过石上山童睡正浓。

不落阴阳造化中也知春暖草茸茸是凡是圣自不识兀兀腾腾得意浓

　　相忘

　　白牛常在白云中人自无心牛亦同月透白云云影白白云明月任西东。

牧牛人立在牛中出入相看在在同直下两忘无彼此迥然头角任西东

　　独照

　　牛儿无处牧童闲一片孤云碧嶂间拍手高歌明月下归来犹有一重关。

觑破全牛喜得闲四蹄原在一身间乾坤廓落今何觅满目青山夜不关

　　双泯

　　人牛不见杳无踪明月光寒万象空若问其中端的意野花芳草自丛丛。

人牛泯处绝余踪正显其源不即空堪惜古人无合煞一回落草语丛丛

　　四依法颂

　　日中食

谋道栖林下甘香不自炊为缘删欲累乃更限中时杲日当空照晴烟遍野驰苟心同应量五观复何施

　　树下宿

夜宿投何处高柯即旅亭曲肱安至乐兀坐露全形斜月云边度微霜叶上零杨岐吁叹意此际独惺惺

　　粪埽衣

固是机头物初非乞得来洗从幽涧曲拾自白云堆手缀功何密身披暖不开此称鸡足行留与后人裁

　　腐烂药

幻质诚如梦母矜病见侵药原随处是医谩别方寻拈起都无味尝来必称心个中奇特意相遇寡知音

　　十二时颂

平旦寅恰惺惺双眼豁本来人

日出卯光皎皎觌面来没边表

食时辰饥逼人一粥罢忘百珍

禺中已无别事任腾腾行坐住

日南午全体露蹈大方莫能伍

日昧未何处去顶门上辘辘地

晡时申绝疏亲有问着毒拳伸

日入酉乂两手本不识慵启口

黄昏戌黑漆漆鼯鼠声出东壁

人定亥百事懈倒身眠由自在

半夜子何面嘴大梦中同彼此

鸡鸣丑却知有唤不醒棒汝首

　　四威仪

山中行古路踏来苍藓平相随也云鸟互飞腾

山中住兀然忘却人间世笑溪花无端流出去

山中坐最好奇峰面一个衲衣寒却怪秋云裹

山中卧林风吹我华胥破忽摸着须弥枕子大

　　莲花十二偈

　　根

直下淤泥三尺此根谁见如船自有天然形段不许时人乱传

　　丝

只此悬丝微胍浑然枝节之中蓦地劈开一线直看透色透空

　　蔤

是种生成奇特不受世间凌压纵教埋没深泥依旧爪牙露出

　　茎

突起了无枝叶唯知向上而行四顾孰为伴侣同根彼此亭亭

　　叶

偃覆清波如盖清凉四面咸乘一任风吹雨打不涉漏无漏因

　　珠

粒粒似从天降圆明触目皆同一棒何妨打散从教翳灭花空

　　萼

文彩闇然已彰风标卓尔独立衲僧若也知归笑杀当年面壁

　　华

不是曼陀罗种亦非优昙钵花觌面须高着眼当阳一朵堪夸

　　杳

拂拂来从何处依依两鼻孔边嗅着若将香会知君尚被尘黏

　　房

无论大茎小茎谩分凡胎圣胎个里全身涌出回看处处莲台

　　菂

打初曾植何因究竟乃成今果咨尔现前诸子识取本生父母

　　心

咬嚼元无多子此味阿谁瞒得等闲掷向人前明眼衲僧罔测

　　和达观大师夜行偈四首(附本偈及天隐和尚和偈)

　　星夜经行时前后步互起前步若至地后步不能起后步若至地前步亦不起前后不至地乃能起不已即此谛观之足何尝至地足既不至地空水亦可履空水既可履神通孰不具(右本偈)。

　　月下闲经行步步须自起前步不至地后步不能起后步若止地前步亦不起前后不住地乃能步不已吾以是观之足何尝住地足既不住地空水履无履空水履无履神通个个具(右天隐和尚和)。

日用经行时两足因地起后足若离地前足不能起前足若离地后足亦不起前后不离地乃能走不已以足众观之足行不离地讵知地性空足亦何尝履足既未尝履不必说神通不必执空水堂堂法界身任运本来具

日用经行时足地互忘起足若有地念足应计地起地若有足念地应觉地起足地因两忘经行乃不已吾因发明之心忘不见地心忘不见地空水斯可履空水虽云履神通圣凡具

日用经行时步无定相起后若有定相云何向前起前若有定相云何复后起前后无定相履地乃不已吾因发明之活步摄死地活步摄死地空水一道履空水一道履法法圆通具

日用经行时步无步相起步若有步相未步相何起未步本无相已起同未起已起同未起无起亦无已吾因发明之步步无生地步步无生地空水谁见履空水不见履神通赘言具

　　病游游刃(终)

　　自叙

　　茫茫大块载我以生劳我以形息我以老佚我以死死果佚乎释迦老子以生老病死总目之为苦谛三乘圣人之出世皆因厌苦而修道修道而证灭证灭而后生死空乃知浪死非佚之道矣其故何耶一切有情所感之身福业杂糅舍此则趣彼想高情下流转生死之途正如辘轳不息岂一死而即了局哉繇是观之吾人莫不有身则莫不有生死之大病是病世医拱手除佛莫疗其或不谙病源妄修药剂则为戏论也明矣设有误服他药至于宛转躄地而莫救可不哀耶余自谢俗汲汲于东西南北不遑安处者无他博问先知审此病源而已故十余年之游谓之病游又十余年间一身恒病以病而畏生死愈切每抱病而游不以病而不游游者何务求好色香药于良导冀差我此病也于是所寓非一人所感非一境磨砻砥砺所造日移不觉咨嗟咏叹之音生焉虽咨嗟咏叹非有意于语言文字也拨草瞻风登山临水直发病游之心志初不自知耳噫穷途往复寓事摅怀兴味萧然于斯可见若夫侍严师值畏友锥劄命脉攻击病本有时瞑眩而愤闷有时庆快而踊跃一按指间身相不移大病了无觅处岂语言文字所可形容者哉亦俟夫病可者得之言外云尔。

　　时
崇祯庚辰岁夏五月述于破山禅院之西轩。

　　病游初草目录壬戌岁习禅破山寺作(十首)梅影(十首)过钱处士月下观潮(二首)侍雪柏老人饭钱履之文学幽吉堂步韵(二首)早秋日暮赠季善长处士花山寺寓花山送空林远公杪秋登华山友人读余法华颂有作见赠因以酬答晚步金井庵晤处凝友人渡湖口占舟至临平送同行法侣之云门听讲冻雪春迟次韵友人雪梅早春送段峰同参还黄山(二首)金粟解制送纯一禅人礼五台留别发光同参过中峰题西施梅春日酬诸友过访赠湖上居主人赠戒雷震公(二首)读经花山答竺坞主人见寄张兴公不归园湖上吟(四章)新夏登虎丘(五首)藤溪禁足答同人化公见寄(二首)山霁雨后望南湖有感四章寓明州福泉山值雪柏和尚忌辰追念法乳作偈(四首)明州福泉山早秋寄怀吴门同志(六首)酬孙化初见怀舟中望虞山秋日寄梵庵友人兼简孙化翁吊花山戒堂师(有序)赋得人间桂花落秋日看西山出云雨夜集龙树庵兼送郑季真还洞庭天宫寺玄若机公掩关过赠咏雪绣水比丘愿公乞挽母辞冬日卧病寄讯玄微师己巳除夕病中庚午元旦侍金粟老人赴闽黄檗山结夏(有序四首)辛未春掌记育王喜堂头老人赴元公黄司理请住天童山育王山解制送唯一润公之武林偶过邻庵主人饷以笋茗送梅冰上虞道中值雨梁湖放舟东关夜泊书所见育王归酬素纯法师见怀适越值雨之作答素师赠善士初夏扣玄若机公关再和前韵(二首)同人化公掩关聚奎塔鹤林法师方丈夏日寄酬古津同参(二首)题秀水兴善寺呈玄微老师病出天童留别空林远公天童山中寄慈门同参梁湖道中逢尔戒西湖宗镜堂晤江似孙出示所辑僧史宿径山化城寺东坡池谒雪庭大师出示诗画闻赵君平舅氏讣过龙树庵和戒雷诸友结夏阅台教之作秋过陈含赤斋冬行(十首)和时中友人十客吟孤竹蓑笠翁独钓寒江雪为雪舟禅衲赋陆葆翁偕侄君求见访坐雨晚归春日晤赵公安表弟言及畴昔酬张尊生问初机入道之什乾元浪公自天童来破山莲泾寻戒雷诸友时玉兰盛开鹿山养病自感浪公别我鹿领度夏于娄江偈以勉之(二首)断石弟冒暑过岭石奇兄同贺九寺休夏旋即言别赋以志感早秋抱病出山与戒雷培风二公夜话贝叶斋时震公亦在病中秋风忆山中丛桂夜起蟋蟀灯下草虫鸣乞邻竹茶声(二首)秋寒贺九寺秋集喜山游大风得霁山行落叶(二首)闻砧(二首)晓读观获宜舫蟢蜕蝶影闻琴无菊秋夜中秋前二日同戒雷苇浮诸友坐月白公堤中秋对月作入山书寄震公(二首)寿恒宗老宿有客夜过扣关贻诗早雪冬日过支遁北峰寺癸酉除夕风雨达旦拈示二偈早春答空林远公见怀春日还破山逢旧友送培风慎独二公礼育王舍利新昌石佛示持经者题古井虞美人花闻时中兄弟在湖上寄此答友人看新绿见怀送友阳羡休夏卧疾吴门寄山中同参(一首)病中口偈(十六首)病中自警八事金阊倪明之吴秋崖放舟石湖扣个中事拈示七偈挽娄江郑仰畴居士题法华钟赠宜修禅丈看朱鱼题舜井古钱诗(有序四首)四维宽公掩关烂溪冬日过晤因谈住山将入浙示贺岭勿枝(二首)缁友苇浮笃志学诗更字渐于索言因劝读古贺九寺元日雨有怀过乾元庵赠愍度老宿书杂华樵云诗赠陈时卿文学(二首)宿余杭许氏山房友人慈筑招登石盂山(二首)皎庵赠惺慵开士介山夜集冬日还琴川宿慎泉居士斋赠施圆觉贺九寺除夕元旦素纯法师赴高丘庵讲圆觉看新泉题画暮春答友见访山寺丙寅岁与达澄淑之二友寓明州福泉山度夏因寻用刚禅师白云窝旧隐送淑之贤公结茅钟山登雪窦山偶题(八首)花山十八咏丙子秋寓余杭山有持古德法师曲水庵八景索题庚辰夏重登维摩金粟堂坐中感出家缘起忆雪怕老人(六首)重过顶山寺(有序四首)

　　病游初草目录(终)

　　　　牧云和尚病游初草

　　东吴　毛晋子晋　编阅

　　鄂州　记室智时　较订

　　壬戌岁习禅破山寺作(十首)

　　余自戊午脱俗沾雪柏老人法益心期超世往往发之偈言后出山行脚染大病悔心生并他作悉付丙丁(即壳音草)友人见之私为余记其一二此十偈本壬戌呈老人者因以冠焉。

十方法界净莲华瞥尔情生万劫差岂是抛纶徒设饵由来打草为惊蛇波澄觉海随形现光暗灵台触境斜自古传灯法王种相逢漫唤野僧伽

一亘晴空发乱华翳根未拔见成差随流甘作曝腮鲤入法宁知鳖鼻蛇衲被晓寒残月上经窗昼暝过云斜入廛最忆圆通主终岁呆呆坐落伽

拟将空果觅空花逐妄生情事转差细啮枯藤侵二鼠深眠暗室护三蛇桃源花放春风暖龙涧泉翻莫雨斜若个尘中能作主相携石上转楞伽

空空丈室雨天华语默穷来多少差镜里有头须悟影杯中无物谩疑蛇锦鳞直透龙门险香象宁游兔径斜堪笑当年饶舌者故将闲姓问僧伽

有喻难栽石上花痴儿费力路终差修持尽说调狂象进步谁拼触死蛇三径雨滋苔藓厚中庭月映老松斜涛音不解双眸听空负芒鞋到洛伽

淤泥曾见产莲华在染休嫌底事差幻翳初蒙惊杌鬼浮尘一破笑弓蛇山中古木多卷曲世上风波曷正斜撒手超然三界外有谁拘束野僧伽

楼阁门开遍宝华重重帝网色千差笑他象骨抛毬子何似疏山握木蛇孤锡为乘烟水兴扁舟每系荻芦斜普门不识谁应度尽日洪波涌洛伽

不移荆棘现昙华衲子行藏也大差晓日过林奔鹿豕春雷动地起龙蛇青山一见情如故鸟道重攀路似斜嗟我童蒙夙何幸得来石上近僧伽

一从灵鹫始拈花世异人顽日见差凡骨驾言超佛祖痴心宁顾混龙蛇华亭授法烟波渺少室安心雪岭斜千载遗风一回举不教景仰古僧伽

从来三界若空花起灭无端总是差力致翻腾真烧尾身能断续是灵蛇沧江水落云根露沙漠风高雁阵斜本色住山君不见虎溪安坐老僧伽

　　梅影(十首)

初看浑似物拟折又非梅有眼难为辨相看作么猜

仿佛枝头白依稀户外斜与君清味合永夜尚咨嗟

真际半轮月窗前几树花夜深人不管一任自横斜

得意便相亲何须论假真那堪北窗上横写十分春

浅淡自徜徉横斜不点妆钟残随月去狼藉一庭香

万卉总尘氛高闲独让君疏疏清冷骨月到自成文

雪里横无影灯前微露花天生灵种异孤骨傲烟霞

忽觉香风遍因知梅影过无端山雾起依旧入烟萝

一回沉绿水几度到疏窗幽意无人会空教来去忙

瘦骨插铜瓶疏枝横石壁山侬睡不知醒来将手摘

　　过钱处士月下观潮(二首)

广莫才临锡青山不见庐潮生低树暝月上远村孤岸草鱼惊逐庭阴鸟乱呼谁知尘外客玄览得跏趺

向息青山树争知长者庐市声临野尽海色到门孤夜静帆何适人间犬自呼翻怜明发去斯景忆跏趺

　　侍雪柏老人饭钱履之文学幽吉堂步韵(二首)

城市开幽筑情分野壑中槛侵疏木秀帘映落花红饭讫三杯茗诗成一榻风高怀何所似白日转长空

随锡寻高士因登丈室中最堪幽吉处不染市尘红邻鹤鸣清昼庭花落晚风焚香还晏坐相视语言空

　　早秋

岩居不解秋忽见庭飘叶无端一交臂却分雨时节午梦咽悲蝉晨钟扣落月云边有深意欲语向谁说

　　日暮

牧笛远归市禽声低过门一腔闲意思尽在夕阳沉

　　赠季善长处士

闻君闲寂意久自远纷哗雅道存摩诘清风继伯牙援毫生石树抚轸笑庭花寂寂衡门下频来许结跏

　　花山寺

几树庭松带古鸦共传支遁晋时家只今千载人何处遥见山头尚吐花

　　寓华山送空林远公

芒鞋紧峭出松庐越水吴山岂定居三问曾遭金粟棒孤游宛似赤梢鱼春风吹锡徐徐转花气侵衣步步如相送石桥还一顾莲峰苍翠插空虚

　　杪秋登华山友人读余法华颂有作见赠因以酬答

秋山树树叶飞黄短策行行石径长到寺不孤清夜与挑灯喜接故人光所惭珠玉篇相授多恐瞿昙意未当试与凭栏询石丈可能点首慰余狂

　　晚步金井庵晤处凝友人

半扉斜日静草草过君时言笑皆能雅清贞不独诗煮茶钟动户阁笔鸟归枝一曲清溪路宁无去后思

　　渡湖口占

我方提笠欲过湖舟子带笑遥相呼指言今日风色好舟钱不计有与无登舟坐平帆即起瞬息湖光来百里不知所历苍山根几许人家在烟树

　　舟至临平送同行法侣之云门听讲

野鸟高翔雨歇林同舟分袂果何心所言唯是衣珠贵但去勿惊寒月侵岸白芦花酣雁梦秋清江色冷人襟嘱君短策须牢把路入云门滑更深

　　冻雪

因风吹落千岩上依旧风吹竟不开老树巢倾喧鸟雀孤城云幔隐亭台偶凌晴月还交洁暂照寒曦未肯灰直待普天春意转自成活水下溪来

　　春迟

与尔似无约斯时意必还竟先何处柳忘却此重山雪偶开晴色峰犹杂烧颜忽闻迁树鸟啼入小溪湾

　　次韵友人雪梅

陇畔孤芳不自标敢将颜色类琼瑶夜来偶被青山雪拶出寒香满院飘

　　早春送段峰同参还黄山(二首)

春寒漠漠春阴垂江村正及梅开时问君辞我将何之愿杖履还迟迟他山途远何必归

天都峰高青郁郁仰面令人望不极君今拄杖欲重登为忆松间旧茅室茅室经年人不归庭余虎迹苔生扉君若见兮心莫非峰上闲云仍旧飞

　　金粟解制送纯一禅人礼五台

金粟峰头烧痕绿啼禽两两来幽谷阿师把杖欲出林雪水漫漫浸双足负却梅花一段情心心只望台山行台山风月亦何远莫被文殊换眼睛

　　留别发光同参

草碧春流涨余将询水程别殊难此际谊乃自三生分手看烟暮移舟向月明幸同存古志不苟片云盟

　　过中峰

一径缘萝上群峰此独阴短墙能隔世野竹自成林阁静留人坐崖寒迟鸟吟石潭相对处幽意更深深

　　题西施梅

繁英疏干暗藏春开向东风态转颦照水似矜倾国貌倚窗不异捧心人苎萝溪冷香魂断吴越宫深草色新千古芳颜今再见投诗殊恐众花嗔

　　春日酬诸友过访

萍迹无常寓枯怀畏见人颇思闻谅益深欲晤言频俗貌都宗假虚襟共托真今朝过溪上夫岂为观春

　　赠湖上居主人

久梦湖光胜何期此日寻夕阳红满棹春水绿浮襟篱接平畴旷门当野树阴从知静者意不减卧云深

　　赠戒雷震公二首(时问寓花山)

孤云飞飞与日俱驰人生失路一何伤悲青山之颠可以委蛇每对吾子春生两眉含光锐志萧然其仪方今何时烟草离离长啸出门山犬相随春风逮半繁花葳蕤天空神放赋诗亦宜凡百君子贵有所持

盘溪深处白石齿齿上偃苍松下渟流水唯此流水君心可比契阔相见淡然而已依依山堂竺文在几飞鸟啼花松声引耳感此春阳百物俱美謦欬清风凌越前轨并坐峰头看闲云起

　　读经花山答竺坞主人见寄

孤云虽依山之颠有时能下山之脚我公见之双眼青此意悠然匪无托琅玕自种罗小窗世事从教付秋壑高原紫茸昨自采念我野人乃分酌讵知野人百无取短策年来甚萧索松间细诵月明诗绕树南飞感鸟鹊多君遥惠金石声引领孤峰烟漠漠

　　张兴公不归园(其园不事营构取乎自然)

不归先生达而野醉里作诗仍自写吴门山水古到今竟窃为园不酬价有问先生以何术抚掌答云我用假以其假故不我归且以假故归我也春风溪上乌角巾一段青藜手中把傲睨笑彼风尘儿未有间情来树下我亦天涯旅泊人下无卓锥上无瓦径欲相携剖一尘遨游▆▆无边春

　　湖上吟四章

飘飘湖上去风微水鳞鳞如何无花处而见无涯春冷然发长啸响落青芦滨

湖光虽无穷入我双眸青扣舷喜徘徊云在波心行同舟忽一笑万象非徒形

凫鹥狎何之渔人网俱开遥看孤城曙勃勃多飞埃应有同心者旦暮乘桴来

空波淡无言静思如有关我非芦中人所往亦何艰羡彼平沙鸟高飞遂知还

　　新夏登虎丘(五首)

　　礼隆祖塔

短塔山之畔萋萋草没阶灯光传已远灵骨岂终埋睡虎爪牙伏名丘灵水汇法音谁更演黄鸟口喈喈

　　寻清远友人

所谓伊人在遥遥隔一津杖藜来自晚山叶碧胜春塔影居然古客游时见新隐扉何处是欲向白云询

　　可中亭待月

正可斯时上平台人已虚直须光尽吐始不坐孤余翠瞑烟如浴亭寒石共居冷然还起望高壑夜钟余

　　平远堂坐雨

晓云飞不定山树忽沉苍寒入裳衣薄溪深耒耜藏目难穷远际鸟或度空荒坐久余情肃泉声如在堂

　　第三泉观鱼

洋洋仍自逝不入校人庖泉冷视为宅萍香或作肴戏波常独往偶鬣若忘交千古濠梁意犹然在石凹

　　藤溪禁足答同人化公见寄(二首)

寄形虽共此青山讵及山云解往还木叶自交长夏茂蓬心一若素秋闲枕边文字时忘玩树里烟峦意所关好是同声惠佳句顿令筇策欲追攀

虚堂隐隐隔篱门永日徜徉步履尊春度藤阴多积涧云开山影自来轩忘机可并鹪鹩适有梦宁非蝴蝶魂几度夜窗明月上孤怀曾忆共君论

　　山霁

晓起东林霁开轩双眼明空青刚映日寒绿忽啼莺几处风泉乱一声山磬清支筇修竹下领得最闲情

　　雨后望南湖有感四章

空山积雨平湖水多弥弥扬波欲汩我禾禾根在泥云如之何

相彼狂波匪堤曷防嘉言君子匪斯曷臧言念伊人中心孔伤

吁嗟水矣不忘其深胡为人也而狡其心狡心灾人无乃自侵

彼心既狡于理奚赎乃矜乃省我诫我勖他山之石可以攻玉

　　寓明州福泉山值雪柏和尚忌辰追念法乳作偈(四首)

的的西来意明明会者稀直饶担荷去早受路程讥浪舞龙门险云横鸟道微永怀冰雪老此日露全机

秋云抱灵树微雨净花台将候虚空体冥随眷想来虎眸含水镜鹤骨蜕风埃小子持盂杖追吟亦快哉

不更悬师照分明在目前愧无三句语聊炷一炉烟涕拜虽空忆婆心必见怜长吁难雪恨鼻孔昔遭穿

世妄谓渠死我观初未生死生留不住木女夜吹笙古涧清风在虚堂冷焰明其谁陈法供万壑奏松声

　　明州福泉山早秋寄怀吴门同志(六首)

秋风到蓬户小雨乱飘丝良以君能咏讵关人见思露凉蝉欲化树老叶先辞尚记芦花艇月明同泛时

念别犹弹指冷然秋又过山青堪作梦心死更无波知我能乎几如君较未多何当对诗砚一笑响青萝

领取华亭意孤舟天地宽别君今几日秋草露漫漫坐对山无尽闲题竹数竿悬知曲肘卧心与暮涛寒

亦向青霞住秋声应早闻楼登中夜月衣卷数峰云远志将奚适孤风每压群萧萧林社晚期子振清芬

昔以微踪念飞书远过江胜游悲自负秋绪更难降雨歇泉流树宵清月在窗扶筇立松下巢鹤影双双

青眼看人面多君有远情山思空手乞云欲并锄耕野寺一回别西风隔几程念之成不寐纤月上峰明

　　酬孙化初见怀

麦穗初黄稚笋青与君从此得论心只今莫谓都如梦千古清风在竹林

　　舟中望虞山

入眼还如故苍然秋色深爱君高古意契我寂寥心日夕羊牛下峰寒松柏阴自嗤成野鹤不眷旧巢林

　　秋日寄梵庵友人兼简孙化翁

一锡凌然挂碧峰笑谈相得白眉翁天高海色看无尽庭暗云光扫不空把臂每同宵步月省心何待晓闻钟会须领此秋来意万壑初生剪叶风

　　吊华山戒堂师(有序)

　　师生平好义襟度高爽卓锡莲峰一以恢新支公旧业为心见同侪能诗习经者谊尤笃将逝以愿中止叹曰世镜花也身水沫也诚无久驻容再来也嘱弟子三日后当以遗骨付火大拾灰散于峰颠毋瘗土碍常住地余吊之日值风雨大作。

莲华峰上白云秋风雨凄其万壑浮谁谓影堂师不在却悲支社愿空留可无世想缘遗骨或有朋情念旧游徙倚石桥重凄叹淙淙野水向人流

　　赋得人间桂花落

本亦自开落初非有待人若为香到地忽与意相亲山夜静若此涧扉谁作邻婆娑孤影下幽壑领余春

　　秋日看西山出云

倏焉凌一片苍岭遂纷披以入当秋眼弥深若幻思将飞如欲断仍合令人疑或有为霖意端期在此时

　　雨夜集龙树庵兼送郑季真还洞庭(得秋字)

此晤伊谁订高斋适共游灯延无尽夜雨送欲残秋静想悲何寄同声赖有俦倘余缥缈梦炬与渡江头

　　天宫寺玄若机公掩关过赠

十月霜花始见冰君心初不乞人宁一关聊设收吾足万象从教自转经客有过门轻未面诗于静养句皆灵可中消息无须问竹影秋声日在庭

　　咏雪

经岁不常下冬穷始见零响空疑弱雨飞壑已吞青冷极风翻定云同日不形严威似难抗苍竹俯于庭

　　绣水比丘愿公乞挽母辞

吁嗟兮愿公卓锡绣水边手芟草茅营数椽大都不作自栖计为安母氏藏修焉母子相依同学佛六时莲漏声无毕公若得闲仍注经独坐明窗翻古帙吁嗟兮母虽闺闱晓圣言凡作佛事不以悭见儿作偈每欣诵诫令深进追前贤与儿并绝攀缘想未肯朱门暂来往家尝饭饱度岁时一方闻者靡不仰吁嗟兮茫乎浩浩阴阳移邻人窥发解有知一旦异香生卧室阿母脱去莲华池我师自兹失其怙凄感庭闱唯独步鸟鸟畏闻中夜啼白云怪向寒空度吁嗟兮西方圣人有范传出家儿必剪爱缘于师岂实爱缘重特伤母德无由镌我曾西风扣师户聆师始末潸然诉意嘉如母世所希遽弃阎浮何以故吁嗟兮斯人已逝恶可追劳生同梦诚足悲大块茫茫醒者谁

　　冬日卧病寄讯玄微师

溪藟层水野积阴萧萧雪霰打疏林与师契阔何多日使我怀思若此深喜得一茅移在近无端双竖忽来寻勉封尺纸呈寒信伫待春风惠好音

　　己巳除夕病中

清夜从来草草过动人无奈此宵何自烧残烛陪孤影强作高吟坐病窝泽下有泉甘我困水中择乳让于鹅涅槃堂里禅如是懒把安闲法再歌

　　庚午元旦

霜空将曙气冥冥起视犹悬三五星尽谓此时交岁首还从何处见春形江山带雪皆呈瑞草树消寒欲露青独有孤峰穷乞士依然蒙褐坐茅亭

　　侍金粟老人赴闽黄檗山结夏(四首有序)

　　山有九潭十二峰为断际祖脱俗道场　神庙时相国台山叶公请赐全藏建大阁供奉留诗山中老人依韵拈提示诸衲子因追和写兹山名胜纪一时法会云。

千峰影里古檀场纵目壶天自一方阁迥烟霄藏梵字殿回云壑坐空王层潭喷练飞流远列嶂排青引秀长信是翻腾龙象处不孤千里一苇航

重峦苍翠几回盘到此方知宇宙宽庭树未尝闻雪覆岩房常自带秋寒香炉日射烟纹直屏幛云笼石影端无限其间好风景晴阴不碍往来看(香炉屏幛二峰名)

群峦灵异探无穷几陟崔嵬御冷风竹雾有时生白昼溪雷经岁响晴空夜深虎啸寒崖黑月落僧看远烧红因忆当年黄檗老全机犹露海山东

石桥大树布凉阴幡影高悬最上岑山鸟来时人不识潭龙隐处世难寻一声清梵风何度千古名峦气未沉九夏试看行祖令当阳棒喝指同心

　　辛未春掌记育王喜堂头老人赴元公黄司理请住天童山

正法眼藏瞎驴灭河北宗风得大行共仰刹竿标揖让(亭名)故多龙象绕长庚(楼名)瑞征池面萍浮锦令转峰头花放晴应祖高风俨然在欣看一棒振家声

　　育王山解制

大家相聚鄮峰头九十春光共唱酬不识而今甚时节又扶筇杖恣清游

　　送唯一润公之武林

天童祖道幸重光君去他山道路长莫谓六桥春已尽余花湖畔尚留香

　　偶过邻庵主人饷以笋茗

深松斜日扣精庐茶笋相留道味余直令齿牙忘不得柴门分手更踟蹰

　　送梅冰

漠漠烟林晓俶装问君君欲渡钱塘相逢莫冷穷途客尽有奇诗满布囊

　　上虞道中值雨

双双黄犊绿杨边牧子披蓑耨远阡彼此相忘情自得满途风雨满江烟

　　梁湖放舟

麦浪风翻遍地黄平堤远水接天光客行日暮归何处遥望青山放野航

　　东关夜泊书所见

寻常眉目假衣冠一曲清歌舞袖寒坐立灯前客无数何人眼不受渠瞒

　　育王归酬素纯法师见怀适越值雨之作

越国青山旧扬帆试一稽得风从所适蒙雨未为凄海鸟沙常立江花烟欲迷此时悲不共春满若耶溪

　　答素师

好音三月与君违忆着仍从旧路归溪树已孤花若笑庭阴及见鸟于飞再赓白雪分蕉叶共对南风坐竹扉若问明州别来意彼中早已换春衣

　　赠善士

君家住在金阊西素风清德胜幽栖鸡鸣礼佛看门外来去人声似马蹄

　　初夏扣玄若机公关再和前韵(二首)

栖迟遑问万山冰一室幽深自可宁即此人皆不见处好持佛所未谈经花枝虽浅春无尽晤对靡俦石亦灵近日南风传夏令想兼疏雨夜来庭

兢兢戒足履渊冰昔者其驰今且宁插草天标吉祥处雨花人读古皇经新筠放节芊芊秀老树敷阴叶叶灵宴坐于中知自得了无余事杂方庭

　　同人化公掩关聚奎塔鹤林法师方丈

只此袈裟方丈地便是当人住足处寝斯食斯宴坐斯动止绰然有余裕鹤师昔日据此室曾为人天谈妙义未了公案殃及谁爰有君家能继世扶摇归来六月息绕岸荷花动香气青山一片来屋西堵波层影当轩树宝铃镇日和风鸣莲漏入夜惺客寐圆光洞彻无外中景物眉端宛然具竹篱之畔时经行村南烟林若图绘四十九年无一字个中不着西来意君于谈笑謦欬闲独露全机匪文句嗟今之人目多昧阿谁识此关中事相见无殊启口差白首茫茫无本据五浊誓入先觉心娑婆持经灵山记三载期君于要津放开一线拯是辈

　　夏日寄酬古津同参(二首)

盐官古佛地聚首幸于斯萍迹原无束秋风各自之所矜多病际能免故人思长日清阴下频看旧寄诗

此身同一寓南北定何时四海虽云友参依得共师抱贫嗟独立言志忆相知逸翮今安适南书空远驰

　　题绣水兴善寺呈玄微老师

参差祗树碧烟重清梵泠泠出此中碑读宋梁传往事村余桑梓识新丰云霄殿阁登来迥水月轩窗坐处同今古传灯应未间隔溪渔火夜深红

　　病出天童留别空林远公

君病留山我病行病中不隔弟兄情未须南北愁抛掷此道还期共主盟

　　天童山中寄慈门同参

等闲相见又无事唯是不来还忆君乘便山头通一信同风千里自应闻

　　梁湖道中逢尔戒

西风吹袂涉长途故友俄逢觌面呼笑问到来何处所青山叠叠是梁湖

　　西湖宗镜堂晤江似孙出示所辑僧史

忆别春云上相逢又水滨湖空烟近午山静寺如晨古录文重续高僧面再新愿言无彼此同是法门人

　　宿径山化城寺

落落双溪古化城到来龙象息驰情竹分苍径流云冷树涌琼楼聚鸟鸣全藏手镌文彩露一花心放祖机明君看水碓何人踏尽夜空山不住声

　　东坡池谒雪庭大师出示诗画

朝阳峰顶带秋寒茅屋相依岁月完绿竹扫窗时换影白云触石忽成团偶拈麈尾千山伏独唱狮音众籁残信笔画图摊不尽东坡池水蘸应干

　　闻赵君平舅氏讣

大野飘风忽地来天摧梁木使人哀空遗冠履承南渡无复文章落北台草向秋生封读院云随路起暗泉台宴居欣佩朝闻旨处顺安时大梦开

　　过龙树庵和戒雷诸友结夏阅台教之作

老树傍庵起托根非括苍虬枝竞分荫宴坐如蒙香斯林问谁辟朋来多远方咏诗匹齐贯作赋凌高唐岂唯谈妙师追武无彷徨伊余祇此躬蓬转何所将是中曾把臂谈笑初未忘今来对芙蓉秋水漾虚廊三生匪期待一饭明家常缅尔云在山悠然鱼逝梁目击斯道存今古俟谁昌薄暮秉高烛衲衣觉深凉征人不自息空悲宵路长讵知吾辈观足底皆周行微言苟生虑大道终茫茫愿言灵鹫花拈出同芬芳

　　秋过陈含赤斋

坐见西山来爽气衡门之下记曾临三年浪迹秋云远此日开轩暮雨深偃蹇共忘浮世事栖迟实获古人心旷谈偶论吾无隐丛桂幽香满旧林

　　冬行(十首)

残冬余十日穷子趁舟行转眼故山失回看剩雪明岸低鸿雁字风急布帆声此际中流坐悠然见古情

衰柳青犹未寒塘曲且长何争旬日住却借一苇杭白石新知少青山旧谊忘殷勤咨短策应逐片云行

率土安歌击余生非不辰自矜无善术所以抱长贫野寺惭留我山茅肯贷人飘飘湖海上宛似一穷鳞

悾悾何不信惘惘且非愚或以胶投漆堪给我丧吾海鸥机不近梁雉色难图喜是生平惯重寒在道途

只此南游志翩然无夏冬三登怀老宿千里陟层峰途路冰霜厚江关烟水重辞吴还适越底事告谁侬

孤踪随旅寓畏值是阴霾有骨寒频战无朋病与偕步趋曾不异形影似相乖极目桑榆晚悠然动所怀

久焉疏世爱迹已落江濆不谓远游感偏于兹日纷诵诗空陟岵怀土但看云无限悲凉意逢人未敢闻

八十尚行脚吾宗有典型若将传不习空具骨无灵晷短程难计天寒席不宁似输温饱者高卧笑伶俜

远道固常涉冬行未可言朔风朝动地积雪暮飞原乞食村烟断投荒山月昏了知皆我分不作路难论

芒鞋日已迈乡似入无何物尚看来古方言不辨多参差云岫影空阔海天波俯仰忻相得临风一啸歌

　　和时中友人十客吟

　　客山

云鸟日来去青山不碍人栖迟良有托登陟岂无因梦寐见苔壁行藏近隐沦振衣千仞上极目笑风尘

　　客水

飘泊渺无际沧波处处寒星霜惬鸥梦岁月老渔竿问世津何在为家水亦安江流行不尽相对日漫漫

　　客舟

尘土欲何迈扁舟海峤青自将孤影载若借一枝宁不系无殊客同浮转笑萍乘桴非所愿随分泊渔汀

　　客寺

香刹白云抱古今从所居觅波曾笑鹿弹铗不求鱼坐卧窥清范春秋简竺书晓钟还自省尘梦看来虚

　　客雨

朝雨从何至客怀当久枯稍沾衣足润时响物应苏野馆迟孤屐长林列画图故园何处见千里缘平芜

　　客雪

植杖同云下千山一色衔孤光交役面寒气扑重衫乡国何从辨行歌自不凡饥禽休更觅仰止是苍岩

　　客贫

锥立曾无地论贫莫客双笠飞同野鹤囊净一秋江弧矢志无易溪山足尽降相逢凭尔汝兀傲自成腔

　　客吟

羁思未能吐嗟咨已再三夜缸虚照影鼯鼠静窥谈幽响云难遏中情客不堪吟成还兀坐一字若无谙

　　客梦

旅次忽成寐霜寒夜未央故园千里见冥蝶片时狂栩栩自为适悠悠几易方华胥风俗好顿使客心忘

　　客归

逆旅一天地客归何所之应知环辙际不异隐居时桑梓村咸绿淳庞世可追归欤安用叹耕凿此中怡

　　孤舟蓑笠翁独钓寒江雪为雪舟禅衲赋

寒江极目冻不流雪花纷舞倾渔舟大地凝然尽一色万山苍翠俱蒙头此时试看是何境乃翁犹自垂纶钩大似朱泾古船子锦鳞未遇心难死不计工程得便休一蓑一笠江之沚我亦生平求我侪十年放艇浮江淮虾蟆鳅蟹自无限斯鳞不见空悲怀雪公自是瞿昙翼湖海茫茫放踪迹翛然来去若虚舟丝纶舒卷无人识常年岁暮飞雪来一竿江上三徘徊风高水冷鱼何处兀坐孤舟未忍开垂钩意在深波里四顾寥寥无伴侣此翁全身应是师师之面目犹船子离钩三寸如何道知音未遇从人诮纵使风涛四面狂斯须安肯收其钓君不见任公投竿向东海求鱼不得经年待由来大就不近图灌渎守鲵咸笑怪一朝巨鱼上饵波若山声名震赫流人寰

　　陆葆翁偕侄君求见访坐雨晚归

烟暖长林草色新一门文献旧相亲眼青来顾云泉客道在不随车马尘衣履岂争方外异笑谈时领坐中春晚归更爱空山好松雨遥看洒角巾

　　春日晤赵公安表弟言及畴昔

孤踪南北久如萍一别衡门岁几更乍揖共疑颜貌换纵谈全忘语音生宛然一脉埙篪象靡间当年手足情暖日横窗持茗坐庭柯有鸟正嘤嘤

　　酬张尊生问初机入道之什

别来将谓昔人非相见依然旧衲衣湖海数年霜骨冷溪藤一幅德音微心空谁谓调猿险绝学应无害马依特向沧溪通一信个中曾不择初机

　　乾元浪公自天童来破山

海岸辞狮窟天涯念故人远行宁谓独相见共怜贫诗骨犹然劲谈锋不落尘坐看庭卉放无隔甬江春

　　莲泾寻戒雷诸友时玉兰盛开

众木绿为荫粲然春独凝我来溪上寺仰止见余朋物理似无间花光较莫胜白云同洁性遥度或相凭

　　鹿山养病自感

病入膏肓药莫投暂收脚板鹿峰幽此身虽在端如死何事堪为用别求长日得餐资眺望绿阴无语寄交游目前独见苍山影坐卧相亲在小楼

　　浪公别我鹿岭度夏娄江偈以勉之(二首)

从来浪迹似飘蓬去住何须定北东但得眼前知己在不妨长夏卧清风

鹪鹩虽适一枝栖争似鶤鹏六月飞志士大都思致远莫教白日等闲归

　　断石弟冒暑过岭

六月日头热如火路上行人有几个尔特远来着甚急上岭通身汗不顾余贫彻骨了无依尔能念我诚亦稀临行一物苦无赠珍重途中好善为

　　石奇兄同贺九寺休夏旋即言别赋以志感

九夏流光弹指徂弟兄行履便相殊草鞋莫怪又为客家舍何年不在途择木自将悲小鸟飘蓬其敢怅征夫凉风届节山山冷愁独孤峰见叶枯

　　早秋抱病出山与戒雷培风二公夜话贝叶斋时震公亦在病中

秋气下群岫悲哉如客还触之情自远况以病相关树迥忽生夜榻凉犹在山灯前言咄咄半是法门艰

　　秋风

秋风肃杀从何来蓬然一振千林哀林端鸟寒惊落苔咄哉人生有骨独不觉悠悠醉网何时开

　　忆山中丛桂

所托在深谷丛开人未知香流云外影花冷月中姿高碧明谁意落荣关此时西风同有鼻未可谓吾私

　　夜起

夜起孤峰上一月独在天纤云不为度空碧穷无边此时人影孤草木同肃然见彼三五星烨烨明河间

　　蟋蟀

亦恃爪牙利当秋锐志生闻声知有敌在槛互思争勇怯宁先见轩腾但直行莫将成败论天壤一豪英

　　灯下草虫鸣

微物依时化宁知托草深夜光鸣若出灯影射何寻声促诚无绪悲长亦有心萧萧凉露下相触每成吟

　　乞邻竹

草木带清劲生平爱竹虚以登君子砌未及野人庐仁里幸无择霜竿自喜疏大钧何定宰把柄在尊锄

　　茶声(二首)

勺水谁将试跃然鸣不平似曾投我耳初未辨何声冷傍虚檐月深开良夜情吾将观彼起恍惚悟无生

一灯虚炯户想见杳冥过能语物如此无停意若何空山旋合响微水笑生波幸有知音在论源自不那

　　秋寒

蓏架不生宝蔬畦若剪霜静思秋未尽乃尔物如伤阁坐停风色书开余冷光授衣时及此谁念客无裳

　　贺九寺秋集(相传吴王夫差曾于此宴游)

岂为寻秋至相期有素操既凭峰影碧且听叶声高来去输云懒古今悲客劳寺名称贺九未可着吾曹

　　喜山游大风得霁

林林霜鸟似相呼幽讨心期定弗孤枕上亦猜风响异山中果见雨光无白云独往终何想古策深投自不拘寒翠拂空晴旭远未妨余润在崎岖

　　山行

独历不喧径旷情随我兴远看天落鸟忽见树来僧履下曾无滞杖边多可凭悠哉此行际峰影过层层

　　落叶(二首)

以此见秋意飘飘不自持响窗寒似切在干绿先辞渐致星霜落无愁鸟雀危唯应旧时月深夜到吾帷

树树同看下后凋何未知岂图存以本莫肯恋其枝难却秋山去还于石径期物穷机自转原不待风吹

　　闻砧(二首)

宁问捣何处秋风遍此音未堪传旅梦因以喻闺心远道或无寄清宵空不禁悠悠霜塞外寒信莫教深

凉夜所同爱有闻能宴然月华流静砌河影界高天烛灭漏应转风凄情若牵孤城谁谓远刀尺在吾边

　　晓读

谷口鸡声乱氓心皆有亲独持平旦志相对古之人虫鸟趋光响冠裳落暗尘山川仍在目起视已如新

　　观获

各自欢秋有荷镰来远阡妇于晨即饷禾向晚俱眠耒耜念前力雨旸怀上天乘时输井税家室可陶然

　　宜舫

小构依林望不遐启窗晴雨幸无遮能安野志犹临水欲使浮踪莫定家梦里得闲寻海峤坐中生白认芦花相过偶值同心侣亦讶栖迟傍远沙

　　蟢蜕

其想又安寄如将外是形犹然恋空壁未肯坠虚棂物类有如此化机无暂停栖尘影内隐见自多灵

　　蝶影

动止不无待往来欣有依若将具头面只欠饰容辉同梦何分别从游自不非花前看栩栩一似有情飞

　　闻琴

虚室泊然坐行云来绕窗冠裳游上世屏几濯秋江浩气偶宣指古音非待腔渊渊自终始天地闻无双

　　无菊

惆怅今秋望东篱菊信虚霜根曾自立寒蕊傲无舒风雨重阳近闲门五柳如悠然忆陶令采采对琴书

　　秋夜

秉烛忘深坐凉风数度檐穆然清夜味惜不四时兼耳目忽为远神情自觉恬静听窗叶下应是露华沾

　　中秋前二日同戒雷苇浮诸友坐月白公堤

目接苍凉尽水光幽怀无际起船窗留人喜自来明月照我宁须倩夜缸几处歌声通远翠半秋云气结高幢平堤更觉同吟好影顾虽殊志不双

　　中秋对月作

灵魄自今古何曾一改常历天因不息照物乃无方花影秋刚半虫声夜已长世人怜正闹宁解共清光

　　入山书寄震公(二首)

昨山来友信晓寺感吾神云鸟戒轻举松萝修好因仲尼无已甚我独感遗人古策寒郊外仍将岭翠亲

飞叶随行棹秋光照客颜喜因踪迹泛翻得去来闲交深谁真历德孤君独关遥知今日寄有梦到空山

　　寿恒宗老宿

师生重九后时节正高秋菊意犹相待霜花始见浮道无今古变眼任岁华流峰影朝还暮禽音去复留家常饭有据荷芰服无谋宴坐长林寂经行一坞幽个中唯自得此外更无求甲子随人数僧祗不我修并忘山住足宁用佛安头闻道来称寿支筇笑不休

　　有客夜过扣关贻诗

病质如埋小阁间畏人飞锡问青山相逢共喜曾相识一笑寒灯夜启关

　　早雪

先集不闻霰巢禽看亦疑白纷松影乱寒重草根知忽止遂无迹乍零人谓奇茕茕道途子多恐未相宜

　　冬日过支遁北峰寺

古塔松阴见相传是北峰到来天渐隐行处石多从殿冷留香火僧疏息磬钟道林遐入想仿佛得幽踪

　　癸酉除夕风雨达旦拈示二偈

腊月三十年尽日世人奔竞皆休歇山僧随例送残冬竟夜烧松暖穷骨

春风何处又来宾满目青山复见新莫怪夜来风雨大声声滴滴报诸人

　　早春答空林远公见怀

千里江关忽寄诗知君忆我早春时梅花湖上虽无数手倦何尝折一枝

　　春日还破山逢旧友

数载行踪各悄然忽逢颜色宛如先世缘随顺年虽往道味重温志愈鲜莫谓虎溪无月待自应龙涧有灯传生涯此去君休问鼻孔人人本辽天

　　送培风慎独二公礼育王舍利新昌石佛

双策南行似鸟飞春山千里共依依明州舍利新昌佛面目亲瞻记取归

　　示持经者

贝叶频翻向古台舌根不动口门开等闲欲识持经者试看梵音何处来

　　题古井

直下澄渟触即波往来井井饮人多山僧日用虽常汲岁月知他历几何

　　虞美人花

一从垓下丧英雄甘散香魂作草丛今日不知谁楚汉玉阶独见舞轻红

　　闻时中兄弟在湖上寄此

有念西湖上烟光四面新时通载酒客不碍打渔人兄弟能常往堤桥寄远神离钩三寸意目击向谁陈

　　答友人看新缘见怀

春山一别几经旬又见长林叶吐新过雨光鲜疑带染凝烟绿浅自为纫忽招黄鸟流声至能动幽人寄想频病足自看何懒甚芒鞋久冷亦生嗔

　　送友阳羡休夏

君之阳羡几时来时值庭榴大半开卧想熏风吹面处绿阴一棹信悠哉

　　卧疾吴门寄山中同参(二首)

暂下天童过二春病缘随顺不无因虽然寓在苏州寺寤寐一同山里人

两度过堂磁碗湿三通普请草鞋亲莫道吾今不预数从来遍界已分身

　　病中口偈(十六首)

十二时中常用惺惺暂时不在如同死人

圣凡之岐由于一念一念不生全体显现

不昧本体念自不生日用堂堂无不现成

因事生心依无息念背觉合尘动静两片

遇恶则憎触爱则喜迷己逐物倒念斯起

不怕念起唯恐觉迟念而能觉起亦何为

古人有言病是良药我今病中一念自觉

闲学闲解埋没祖心一念自觉彻古彻今

闲思闲想埋没正见一念自觉万年无变

间问闲答似费唇舌一念自觉万象齐说

摘叶寻枝非佛所印一念自觉法法无剩

劳坐倦眠岂成精进一念自觉腾腾任运

夫人有病畏死到来一念自觉生死豁开

狮子游行不求伴侣独往独来大千足底

全机大用从上标格觌面相呈横抛竖掷

自觉觉他佛佛道同时有潜见道无达穷

　　病中自警八事

　　避人

古言相识满天下毕竟知心能几人不若闭门独坐坐一铛璎珞养精神

　　冷事

作祖成佛犹外务更有何缘欲强求本分衲僧须放下莫将闲事挂心头

　　守困

病入膏肓医拱手此身彻困有谁知自甘放脚长眠卧无意人前强作为

　　务嘿

净名杜口于毗耶释迦掩室于摩竭不是吾今亦效颦明明个事非言说

　　慎气

等闲无事即安然触着雷霆便现前恐赚拘拘摄念士错疑烦恼退三千

　　节食

食不消时多作病直须吃饭不咬米可惜今时学道人常年运粪填肠胃

　　禁游

闲寻闲访殊无益一动一行须自看从上出家行脚士岂因余事浪盘桓

　　顺缘

生老病死四种苦一切劳生免不得诚知缘聚本来空生生死死吾安宅

　　金阊倪明之吴秋崖放舟石湖扣个中事拈示七偈

西来祖意别无奇日用当人要自知渴饮饥餐现成事未须向外别寻驰

学世间法要人会我宗不会稍相当如其问着都明白正落聪明强主张

莫认惺惺作主公试看昏睡主何从于斯自验无分晓生死关头正未通

畴昔湖湘有老庞曾将一口吸西江君家鼻孔原无别声色丛中没覆藏

尘缘浩浩应酬繁水长船高正好看觑破个中关捩子居廛不异住青山

行市平开货色真现成交易日纭纭定盘星子何曾动八两分明是半觔

人皆可以为尧舜佛与众生本自同一念不生高下见尘尘刹刹自家风

　　挽娄江郑仰畴居士

六十余年顺世缘能于忙里自偷闲名山尊宿亲曾礼疏食清修老益坚精舍置成唯乐道要津把断快谈禅临行末后无他句一笑逢人举个拳

　　题法华钟

晨夕炽然说洪音流十方唯宣佛知见以作世津梁寐者忽成醒闻时咸返常灵山当日记历历更无藏

　　赠宜修禅丈

城东香刹旧卓锡有吾师五十知天命三千学佛仪竹光凉内院荷气净秋池莫问沧桑事无生久自期

　　看朱鱼

朱鳞数尾盆池里或潜或跃萍花靡竟日相看气分同我忘乎物鱼忘水

　　题舜井

一勺山泉汲不干石栏无次藓花攒共传虞帝当年浚漠漠烟光照影寒

　　古钱诗(有序四首)

　　甲戌春仲楚之大冶县地名道士洑忽震武昌刺吏李公(讳吴滋)　命掘之得古钱苍翠班剥置水磁中可为宝玩乃作诗纪异八月下浣戒雷兄出所赓之什属予和因步韵四章。

点画分明纪古年万方维昔想曾宣藏山不朽昭前制冒土无心卜后妍坐觏已符文化洽走瞻何碍颂声绵试临渊水征其德取象乎干一一圆

尘埋苔蚀自多年古篆斓斑不可宣响奏空峦初叹异光含朴质果呈妍相传带砺人何在流转江山世已绵最喜贤侯今日玩悠悠眼界亦随圆

为汉为秦未考年叩之俱有古音宣苍痕尽结千峰秀锦晕平分一水妍谩比铜腥空落落从知帝运此绵绵忻闻君子能珍重不使纤埃翳体圆

举世方▆击壤年青山久韫忽重宣若随龙德时而见尽变虫文古且妍大冶已忘功不宰明窗相对赏应绵君看土垢浑消处烨烨青光照几圆

　　四维宽公掩关烂溪冬日过晤因谈住山

七年一字无由寄楖栗横担各一方入户了知人是昔论怀不觉鬓俱苍把茅期向他山聚头角犹珍此日藏拥衲终朝何所见冬溪云冷过帆忙

　　将入浙中示贺岭勿枝(二首)

楼外云兮石畔松三年来去此山中性情岂止能相得笔砚曾期在远攻道本无阶人莫授学非躐等自须充鸡鸣而起思无倦展卷弥怀古圣风

丈夫落地矢弧悬南北东西愧有年一见信余缘似夙高飞期汝义应然烟深小阁峰峰雨声满空山树树蝉此去浙中无别嘱岁华须惜等流泉

　　缁友苇浮笃志学诗更字渐于索言因劝读古

流水之为物不盈科不行君子志于道由渐达高明外以谢尘尚内以思古人博学约以礼会友辅以仁诵诗三百篇穆然温且平可以鋻贤否可以陶性情可以处群变可以立常经吁嗟今之学修辞无立诚援笔嗜新句曷知▆人程吾子其毖之采实超浮名春风暖庭砌霜月寒轻楹得闲时宴坐寂嘿观平生善善何自长恶恶何尔萌苟能思无邪不语亦雷鸣上下天壤间斯文灿然形奚待纸墨上推敲然后精刍豢称悦口义理足悦心巴歌和虽众喧哗岂成音君看秋鸿举独振云霄翎弋者徒有慕彼飞自冥冥

　　贺九寺元日雨有怀

青山日在檐兹晓佳气足四顾无樵音群鸟自飞触笑我胡为来晏处此窗屋一编亦何贵挟之向松读有怀意中人生事同蹇促天涯不为远狂奔如山鹿梅花偃空池微雨声忽续日月虽已新恐深穷途哭

　　过乾元庵赠愍度老宿书杂华

乾元兰若开何代老树苍苍夏亦寒静者就中书大法轻舠偶尔逗前滩葭芦声戛秋风早楼阁门开野水宽目击无边华藏境炳然披露一毫端

　　樵云诗赠陈时卿文学(二首)

乱峰深入不知名满目云英似可盛就此考槃聊采采谁家伐木远丁丁虚光忽映萝衣白寒影翻随草屩生却怪斧斤挥不尽放教为雨出山行

天涯途路久相违荷笠终朝在翠微一缕霏微随鸟上数峰盘结载秋飞运斤若巧俄忘刈出岫无心亦解归喜得幽踪来往惯不须招手入山扉

　　宿余杭许氏山房

不以山为浅相看竹自幽远峰扶落照归鸟掠平畴篱落见村火松阴载暮秋高斋聊一寓语笑似曾游

　　友人慈筑招登石盂山(二首)

飞泉天际不停流修竹竿竿露石头独上嶙峋挹苍翠令人想见政黄牛(政黄牛居是山尝跨犊入市)

石盂开口向青天安置空山知几年今日杖藜重拨出鬓眉不觉映寒泉

　　皎庵赠惺慵开士

一庵小构清溪上溪水涟兮入竹阴门设常关无过客花开自落有鸣禽可中虚白不忘照世上纷哗未许寻草树交光寒雪夜快闻静者发幽吟

　　介山夜集

一笠西风似鸟翰劳生日月太无端好山忽记来相谒良夜同余不尽欢白露细零秋觉暮故人相在我无寒那堪明发东西去红叶溪头把手看

　　冬日还琴川宿慎泉居士斋赠施圆觉

出世还须顺世缘淤泥莲产色逾鳝长年炼志惟参佛清夜焚香共坐禅僧钵过门斋去惯市声隔水听来便发扬尽是光明藏凡圣都卢一鼻穿

　　贺九寺除夕

山烟高下结寒流薄暮归樵语不休世相从来无动变人情斯夕自绸缪坐边星影和灯烂定裹梅香逼案浮展卷终宵无梦事曙光依旧到空楼

　　元旦

茫茫天地只如斯人意忻忻又一时古寺投香门早扣清朝纪瑞笔先持鬓眉暗长曾无觉袍袖寒轻喜共知自笑吾生随大化春风不禁杖头吹

　　素纯法师赴高丘庵讲圆觉

春水漾虚碧导师何自临迷川垂宝筏平野振潮音三界本无法四生劳此心幸从开正眼摆手出香林

　　看新泉

石立水如斗新泉雨后来映松晴较雪鸣壑夜疑雷云际樵无过崖根花复开老僧看不厌四五坐苍苔

　　题画

停桡秋水望秋山秋树无风叶自删一段秋怀无与写静听流水过桥湾

　　暮春答友见访山寺

夙尚登山屐兹来记石桥林香犹自合花事未全消溪静钟遥发松寒雨骤飘本来心共朗谩惜鬓萧萧

　　丙寅岁与达澄淑之二友寓明州福泉山度夏因寻用刚禅师白云窝旧隐

久向白云窝乃在白云里春深试一攀景物清且美麦风吹布袍草露湿芒履隐约指山源盘纡过村尾力浅觉路长坐石弄流水樵子负斧去回首招我侣贤哉手中藜生平最知己相与凌高巅飘然忘所以云峰卓而秀岩花灿如绮安知薜萝龛反在双足底钟梵尽无声竹木冷相倚昔人竟何在白云犹带喜徐步山之阳野草青亹亹谁家牛亩地颇得造物理群峦互奔向众山非所拟可以结衡茅可以脱敝屣可与麋鹿游相忘无彼此但笑买山钱囊中竟无几乘兴复归来东林月刚起

　　送淑之贤公结茅钟山

大梅老人古标格荷衣松食青山宅被人知是马驹儿移茅更入千峰碧嗣有龙山老尊者发白深云世无识微吟一偈烬庐行都缘撞见密师伯二老孤风千百年寥寥罕有若人出伟哉贤公生此时磊落轩昂气奇特觑破云门险崖句拈却教家闲纸墨遍参的有古人风远涉湖湘蹑黄檗踏遍江西法窟来金粟峰头看秋色所至皆称狮子儿两眼对公不肯白抹过胡僧向上关堂堂个事谁能隔从他古佛放光现脚跟丝毫动不得春来同作海山游结茅欲就孤云侧自言平生了无事寒则加衣饥则食悠悠世事不上眼何如高枕峰头石予聆此语喜不胜握手临风吐其直吾公种性颇刚健宜向青峦曳筇策雍容若彼二大老钁头密寄拈花脉埋光铲耀岁月深道价自然隆草棘只今末运丈夫少佛日将沉良可惜俟公高张无尽灯一照群盲在昏黑

　　登雪窦山偶题(八首)

　　千丈崖

千丈崖高未易登天风盘壑响层层我来不费纤毫力坐看闲云脚下腾

　　瀑布泉

悬崖泉落趁风威亘古常如白练飞上下青山俱划断何人觌面领真机

　　翰林松

苍然不受雪霜凋寒翠斜分过小桥最忆千年古丛席垂阴尚有哲人标

　　应梦碑(宋理宗梦游此山赐碑)

普天之下皆王土不动宸与到此峦梦事只今何处见天碑卓立紫云攒

　　锦镜池

山池无水镜光收寒苇萧萧独载秋何处野僧来照影隔林相唤一声鸠

　　百花庵

古屋相将卧草莱百花零落更谁栽秋香此日熏藜杖别有芳丛野径开

　　消梵台

振衣而上坐秋烟万壑松涛正悄然一曲云门少人和余音缥缈夕阳边

　　妙高台

俯看日月走西东四望群峰未有同寄语南询须着眼德云应在此山中

　　花山十八咏

　　法界亭

空空一山亭坐看无内外揽尽众峰青其名曰法界

　　响水桥

桥下水自流桥上水能响知音何处寻大地一只眼

　　桃花涧

涧桃春放花也甚知时节灵云曾一见悄然心便歇

　　三转坡

上坡亦三转下坡亦三转青山不碍人上下俱快便

　　香荫

老树垂寒阴亭亭当古径盖覆往来人鼻孔香中醒

　　坐坐石

青山在眼前到此且坐坐莫谓石无言相见情如故

　　鸟道

孤峰常独行双足如鸟翼飘然白云上无人见踪迹

　　顶窝

盘结千峰颠烟霞时绕户中有无舌人箕踞呵佛祖

　　盈盈池

地脉通何处岁时常不枯临流一洗耳坐爱凉生肤

　　支公洞

古洞自虚豁何以支公名清风在林壑我来知昔人

　　天洞

陕小唯一门天辟静者住坐卧在其中忘却人间世

　　莲叶池

千叶吐峰头一叶落峰底今古卧云人此中啜香水

　　邀月台

山月古今明岩台往来静相对不须邀清光无远近

　　洗心泉

石泉祗一勺掬之寒不休行人试自照此心复何求

　　支公讲堂

支公人谓化妙法今谁说恢恢大讲堂便是广长舌

　　普门石梁

石梁度山翠忽现大士身圆通不我异万籁时相闻

　　莲子峰

高山曾产莲结子如峰首时人不敢尝雨打风吹久

　　莲华峰

数瓣莲华峰迥出青天外劫火虽洞然根茎固自在

　　丙子秋寓余杭山有持古德法师曲水庵八景索题

　　法华秋霁

木石亦曾遭授记灵山一会本无差秋峦雨过净如沐坐听松声转法华

　　佛慧晚钟

山寺幽钟谁晚击谷风摇曳耳门开圆通喜得人无问尽道声从佛慧来

　　北峰起云

云起何尝定北峰偶然入望立从容主张不识因谁力突向秋冥幻几重

　　西溪梅墅

春风处处放梅花来较西溪种独嘉赏鉴自须开只眼谩随香气走晴沙

　　蒹葭泛月

蒹葭载露已为霜一叶乘风泛渺茫手执纶竿随意掷锦鳞应有溯流光

　　曲水渔歌

渔歌日夕闻来惯款乃声中别有天若使知音能侧二真风宛在钓渔船

　　生池饲鱼

鱼龙自古水为命钵饭何妨戏与尝舌相倘于人不异自然毛孔亦知香

　　竹林问渡

大道本来通脚下到溪有艇出苍云往来得渡抠衣去引导其谁识此君

　　庚辰夏重登维摩金粟堂坐中感出家缘起忆雪柏老人(六首)

青山满目只如前初地寻师忆往年不二法门无异相空庭添得草芊芊

猊床昔卧老维摩目视云霄腊已多一口直吞三世佛等闲相见奈渠何

多生流浪苦奔驰历代簪缨若个知幸觏作家亲点破谓言尘垢里摩尼

娑罗林畔正迷津刚遇曼殊启夙因踏遍百城成底事拈香拨火旧时人

父母非亲入圣胎顶门正眼为余开师资遇合缘非偶应共灵山一会来

亲曾指我向南行末后思归有底呈彼此眉毛厮结久不须伸手过重城

　　重过顶山寺(有序四首)

　　虞山之北冈峦迤逦林薄幽深万历丁巳余抱出尘志畏家严不舍乃直走此自谓莫我知也于是栖迟寺中弥月家严复知之呼归然爱寺深藏静僻人迹罕至每遇法事寺众皆出掩扉独坐居然世外也翻阅杂典得永嘉禅宗集读之爽然心开如获旧物又窃自叹兹己丑春偕昆山葛瑞五诸子看梅从中峰抵卧雪亭肩舆经此盖三十余年矣旧殿改构大似精庐住僧古朴有类禅者因驻步饷顷追忆往事不无今昔之感赋诗四章以自解怀。

青山夐绝处来此只前人日月虽抛久林峦未改真石桥仍卧涧苔径旧无尘流水墙根转梅香冷放春

童心期出染佛眼爱如莲山住几多劫足行三十年举茶看画壁携客坐经筵自讶吾非昔霜花鬓已缠

寂寂是空门灯香久尚存鸟啼春在树花落画当村水观初欣习山灵谩乞言茫茫尘世事究竟法为尊

有生诚梦幻薪火未遑停老大已若此林泉能几经梅须飞涧白山髻插云青好是前朝寺潺湲待客听

　　病游初草(终)

　　病游后草目录(天童)礼应庵华祖塔礼密庵杰祖塔天童十咏乙亥冬入山适大殿落成有作纪事(二首)天童老人七旬志喜烛微友人归阳文山白山布公还金华山中雨中送僧茶毗(三首)立春日送无拘上座茶毗元旦新正三日同石奇诸师登太白峰得围字早春送典客南源融公之广陵上元解制送友(十五首)佛音师还楚省觐一拙师还乡省亲盐梅师之南岳唯一空林木陈三师度岁湖上招之还山寄时中友人示永嘉道者山行送岫子寄简元白可公于江阴闻空林远公于山阴结茆寄此寄达澄昭公又寄空林远公早秋送友送友送友归阳羡(二首)寄唯一润公秋日答绣水玄微师(一首)寄盐梅鼎公(十首)藏石禅友自江右来司茶职历三寒暑秋日告归索语(三首)石奇云公过昭阳掩关舟次山阴阻雪送唯止归广陵己卯初夏送友人归闽送讲友还闽斗峰结茆夏六月将还吴门宿太白下院寄怀达澄禅师于四明山中赠友题牧牛图和友(四首)次鹿门师病中呈方丈老人偈(附原偈)示唯止示瞿石示沙弥示衡州行最道者把茆自志香灯歌

　　病游后草目录(终)

　　　　牧云和尚病游后草(天童)

　　东吴　毛晋子晋　编阅

　　鄂州　记室智时　较订

　　礼应庵华祖塔(临济正传第十三代按宋侍郎李浩铭塔曰太白峰之前玲珑岩之下有窣堵波灵骨是舍)

塔里全身谁个见脚头荆棘漫参天抠衣眷眷空岩下信有杨岐正脉传

　　礼密庵杰祖塔(临济正传第十四世塔在寺东中峰按古志有庵修岁时香火)

孤峰石塔俨然存坐断乾坤气宇尊惭愧儿孙来顶礼人人忆着破沙盆

　　天童十咏

　　万工池

万手施工凿古池流泉充满岁无亏湛然直下如明镜多少行人不顾眉

　　龙隐潭

久向潭龙太煞神我来曾未见伊身倾湫倾岳施霖雨大地云中振甲鳞

　　中峰

中峰原与众山同四望青青恰在中今古兀然恒不动笑看劫烧古岚风

　　钵盂峰

有似大庾提不起浑无背面土花攒二时粥饭因忘却指点同流仰面看

　　玲珑岩

高山仰止亦堪登内外玲珑莫记层雨打风吹时见骨不须遮掩护苍藤

　　祖印崖

祖师心印若为通卓卓悬崖万象中直指向人须撒手肉团壁立古宗风

　　活眼泉

高下洪纤不可瞒源源不绝出深峦等闲一滴兴云雨莫作寻常死水看

　　揖让亭(在小白岭按志大慧自梅扬还奉敕住育王过天童谒宏智禅师值于亭相逊不已时无垢居士张九成曰三代礼乐尽在茂矣因名序曰揖让)

两师揖让秪寻尝却见全身礼乐彰好是节文曾不隐至今登踏见康庄

　　万松关

古路松阴廿里长过时谁不骨毛凉行人若也从兹入信步高登选佛场

　　拦路庵

老屋多年蓦路横衲僧到此脚头生就中若具灵通眼转过青山掉臂行

　　乙亥冬入山适大殿落成有作纪事(二首)

古寺高开两扇门众山环翠拟昆仑烟霞影里参龙象钟鼓声中定晓昏法眼共明无底钵祖机独露破沙盆当年面目今重指鉴地辉天打不浑

扶起天童莫问渠电光石火露些些知音切忌添蛇足具眼从教捋虎须七佛一行成塔样孤松廿里示通衢饱飧衲子随时过食到钟鸣展钵盂(次元白师韵)

　　天童老人七旬志喜

场开选佛暖云蒸宝座当轩信足升道越春秋谁问寿缘留山水任呼僧双池历历呈幡影多士英英继祖灯信是曹源流脉远今时无逊古南能

　　烛微友人归阳文山

十载孤踪同落魄东南烟水足频过不悲聚散尝无定但惜春秋去已多飞雪点衣情可掬寒风穿骨意如何会须了取途中事高卧云深咏伐柯

　　白山布公还金华山中

德不孤兮必有邻幸闻住处近双林草鞋同结青山梦竹杖闲敲白石吟早起夜眠忘抱佛开荒种芋不求心高风偶忆西山亮深入云霞世莫寻

　　雨中送僧茶毗(三首)

空山暮雨战寒风路路吹来面面通莫谓亡僧迁化也活埋只在冷云中

无生曲子唱来新脚底通霄路最亲同步溪山看风雨袈裟拖地有同人

同云密密自空垂鸟雀高飞去不回唤转行人听消息陇头今夜定开梅

　　立春日送无拘上座茶毗

春风绰绰暖吹衣谷口溪边草色肥五蕴山头烧活汉梅花一路送香归

　　元旦

青山红日晓开晴寒谷春回万象惺林下安居了无事又看梅萼放闲庭

　　新正三日同石奇诸师登太白峰得围字

举头天外了无依太白登来势自威啼鸟数声春气足群峰一带海光围竹中流水扶筇听石上闲云信手挥可怪潭龙随指现山樵把玩不知归

　　早春送典客南源融公之广陵

阳和布德万国同普天之下歌春风行脚衲僧应时节芒鞋大半踏晴雪我公送之日曲躬自己安坐青山中胡为今日幡然起伸脚原在缩脚里送君溪桥花未红柳眼半破梅香通信手风前摸着鼻大头向下无欠缺尘尘普应疾如风纵横那管西复东若到杨州逢泗圣脚跟好与渠一顿本有家珍打出来满船载归莫少剩到家无事倦来时太白峰头同打盹

　　上元解制送友(十五首)

狮窟同游已数春秋寒春暖绝疏亲只今相送休回首道者行藏不顾人

介然如石口无开曾向知音点首来此去不须重作语溪桥相送笑盈腮

衲子相逢也大奇团圞曾不念分离春风到处吹桃李竿木随身别有思

春来日日多好事坐石题诗把韵分一緉草鞋因甚急着来便踏出山云

九十日共堂中住何事匆匆欲分袂晓窗小雨欲留人枕上闻来卧不去

道人立地本无余何处溪山不可居倘结新茅思旧友秋风寄我一行书

闻君明发出山行值我春寮睡未清梦句敲来不成韵送君吟处定然惺

君之淮上路何遥一苇春风信可招到日生涯全在手黄竿三尺弄江潮

衡岳南标楚地云懒残煨芋世传闻万年松下清风在不怪芒鞋去躲跟

风物林间正孟春送君出谷两眉新清秋有到黄山兴来认君家作主人

腊月来敲甬水冰春风归去石头城脚跟不动沙门眼未合题诗作送行

东风拂柳太生狂白下君还引兴长我送峰头犹握手生缘只为是同乡

万年松在祝融峰思大曾留拄杖踪莫学渠侬口吞佛待看风雨起潭龙

君庵闻近西湖住一片湖光在眉底此行莫爱柳烟浓便忘把臂青山里

柳绿花香山气温男儿足底古乾坤草鞋踏着归家坐依旧潮声撼海门

　　佛音师还楚省亲

荆门春水远茫茫瓢笠偕行上野航一橹一桡时打动本生父母信难忘

　　一拙师还乡省亲

觑破西来鼻祖意还乡说法报亲恩那吒正眼通身是不用重将肉骨分

　　盐梅师之南岳

与君十年作倾盖天然气宇空湖海相逢相别不留情率真行履通人爱烛花昨夜照空楼与君相对火炉头朝来谓欲衡山去趁此晴明好天气我闻衡山五岳尊湘云万顷通其门思大畴昔坐苔石三世佛将一口吞让祖聿来承谶记车牛直示无私句杰出马师踏杀人赫奕声光动天地千百年来存典型儿孙自合瞻共庭未应君策先我行布帆十幅扬江舲堂上老人发垂白眉毛撕结无间隔行行踏到石桥时清风明月还相忆明月清风各自看万年松下置蒲团拄杖逢人莫轻放东山西岭脚头宽耕白云煨紫芋缚茅或选深深处念我同门抱病人山中消息应须寄

　　唯一空林木陈(三师)度岁湖上招之还山

六桥春气柳先薰丝管西湖日有闻冷坐空山时作想未应同志各如云

　　寄时中友人

石笋峰头高打卧冷泉亭畔独经行日迟风暖多春兴几许新诗树下成

　　示永嘉道者

汝是温州人来踏明州路佛法无两般春寒花骨露

　　山行

春日暖山扉春云昼不飞何人百草上会得祖师机

　　送岫子

佛法无多子久长难得人钦哉古人语赠子过吴门

　　寄简元白可公于江阴

清关桥畔听新蝉忆送君装已隔年弹指流光真可惜聚头良友恨无缘正关薄福时多病将觅穷山守一椽秋以为期拟瞻对预呈心素托空笺

　　闻空林远公山阴结茆寄此

兰亭旧有晋风流碧水苍山尚在眸新构茅堂拟何向幸将消息报同俦

　　寄达澄昭公

元字年来竟不通生平同志几相逢茅庵新构凉风足想见当轩独拄筇

　　又寄空林远公

生平活计似憨痴不遇知音那得知把手西湖君记否秋风小艇夕阳迟

　　早秋送友

高峰忽地起凉飙遍界秋光扑面飘正欲同君赏云月岂期先我出山桥鹏飞自击水千里豹变何争雾一朝竿木随身恣游戏路逢达道便须敲

　　送友

万松微月正清秋狮子游行侣不求满座清光照君别明朝相忆上峰头

　　送友归阳羡(二首)

兄弟双双送出门繇来道契重天伦同行同步归阳羡不向明州等个人

秋色途中正好看到山应及露华寒兄呼弟应无余事扶起门前者刹竿

　　寄唯一润公

秋入湖光分外清六桥爽气杖头横向时曾与君同步新绪应添我不平有梦青山缘未偶无方绿发岁频更寸怀若负同门友独立空岩怅月明

　　秋日答绣水玄微师(二首附来偈)

　　相知多半是狮儿太白峰前伴古锥遥想空山明月夜万工池上话禅时。

生平忝作佛家儿立处何尝有卓锥只此一身天地混空山木落识秋时

高林独踞羡狮儿牙爪深藏不露锥倘被天龙来看破不妨哮吼一惊时(是时公尊应普明请)

　　寄盐梅鼎公(七首)

六通古寺倚南山石径松门卒岁闲清磬流音出苍翠因知道者在其间

年来住院太嚣嚣上祖家风已寂寥何似吾兄混头角一峰高卧视云霄

空际初闻落叶声山居应觉早寒生好将坏衲重新整霜夜蒙肩自在行

折脚铛儿幸不藏炊来璎珞应时香春秋任运秪如此冷看四山青又黄

无阴阳地手亲锄日用家常尽有蔬只此住山多受用谩谈萝卜镇州粗

渴饮饥餐得自由倦来即便枕锄头本来面目无雕琢凡圣从教两不收

几册传灯日与亲空山花落悄无人前言往行因多识得句风前绰有神

青山欲买我常痴到底穷来没卓锥病骨而今且随分荷衣松食作宽期

居山居水信其缘彼此行藏无间然曾忆朱泾古船子生涯卖弄荻花边

入草求人岂在多纷纷众角有如无清波打一赤梢鲤坐看风雷振五湖

　　藏石禅友自江右来司茶职历三寒暑秋日告归索语(三首)

持钵抠衣太白游温然作息已三秋赵州公案如何举相唤清茶点一瓯

石中含玉绝无瑕如是方名真出家古话送君收拾得腾腾来去足生涯

江西法窟古来称旧路君归似不曾为扫西山一片石待余来卧枕枝藤

　　石奇云公过昭阳掩关舟次山阴阻雪

摩竭当年正令行闻风百世起人英一条楖栗乘时出十月扁舟驾雪程云月自来无彼此肝肠久共见平生迢迢望去昭阳道慧命悬丝在手擎

　　送唯止归广陵

烟树钟敲月霜天人放舟现前无别事骑鹤上杨州

　　己卯初夏送友人归闽

多年云水念归休为忆生绿在福州脱核荔枝将熟夏足香柑子必经秋芙蓉山势盘高格黯淡滩声压众流祖意了然无盖覆法幢扶起闽峰头

　　送讲友还闽斗峰结茆

携筇出岭事南询上古风规脚下亲　指玄沙虽颖脱扣门良遂亦超伦已将五教穷殊致更问单传究要津踏断斗峰无去路把茅便作住山人

　　夏六月将还吴门宿太白下院寄怀达澄禅师于四明山中

选佛场中把臂行经年分手最关情禅峰高峻怀孤调山色寒深忆四明抵岸春风扶乳燕归途夏木歇啼莺法门近怪狐呈伎有待金毛作吼声

　　赠友

白云百匝自空围曾爱君家住翠微虚谷有音人不远悬崖壁立路还稀林花多见春来放石濑遥闻静夜飞好是青山时说法不劳唇齿答玄机

　　题牧牛图

水牯尝甘水草棒头放过也好撞着明眼阿师却笑自起自倒

　　和友(四首)

山中住不出茅庵见天地松长柏短露家风分付时人自领去

城中住浩浩红尘无别意坐看东南西北人脚跟不动忙来去

村中住蓑衣箬笠难回避雨旸时若太平年大家击坏讴歌去

舟中住风来水面粼粼起待得知音点首时中流两岸随他去

　　次鹿门师病中呈方丈老人偈(附原偈)

　　四大各离难为主一息暂延死将期乞师指示临危句当生必有报恩时。

四大本空离甚么本空那见死将期本空空处通身主死生无念报恩时

　　示唯止

人生所贵唯贵知止常在其中佛祖难觑

　　示瞿石

瞿昙家风无甚奇特直下踏着锦包特石

　　示沙弥

方袍圆顶为佛子孙置身丛林饭香水温如不精进空过朝昏看他上流自重自尊出言必慎立行宜敦果因莫昧祸福无门切须着力磨砺脚跟豁开正眼跳出覆盆畅自本志报佛深恩

　　示衡州行最道者(二首)

三千里外为寻师特特衡州到海湄生死一关如未透晨昏那有放松时

出家浑若炼真金百打千槌不退心果要始终成行最放身舍命事丛林

　　把茆自志

衲僧行履如云鹤随在为家无定踪泉石烟霞惬幽志一茅拟结最高峰今时买山深有以钁头边事吾亲举种田博饭古人风紫芋饥飧自然美两眼空云霄一口吞佛祖岁月杳然忘家风等闲露树底峰头发浩歌落花流水随他去不欲计工程初非博隐名伶俐道者觅一个折脚铛儿两手付

　　香灯歌

　　丁丑夏友人惺公入天童省觐众请执事自入方丈求充藏阁灯头因广香灯之旨丛林创制之由海众同德之象走笔作歌。

教外单传个一着大乘小乘无处摸而复不异大小乘号令人天全杀活始从灵鹫一拈花饮光微笑眼迷麻二十八传法缘被香至王子东浮槎一花五叶救迷情天下普闻曹溪名口授多罗识南岳马驹于世独横行八十四人善知识尽从脚下亲踏出放旷随缘振化机未有丛林作安宅茅茨石室仅庇身大忘人世蛇虎亲求法不远来千里相寻空闲寂寞滨因时制宜挺百丈大唐国中立榜样肇创丛林乃聚徒刀耕火种青山上一日不作遂不食要与海众均劳逸量才能而请执事堂寮内外分其职所职虽分无大小直期己事同明了十方义聚肃且雍百世仰之称师表或典宾兮或主藏节拍相随互酬唱或充侍职礼圣僧日日香华夜夜灯要之尊卑各安分于彼于此无欣憎天童有藏年亦久无人能转空相守自吾老人曳杖来满目青山开笑口玲珑佛土直下彰真谓毫端现宝王殿堂落成阁亦就千年故纸生光芒阁中待个人焚扫俊哉惺公出头计一见老人笑许之欢喜如人获至宝相识闻之咸不乐却怪惺公向落魄区区细务何屑为而公洒然颜不怍有友一人独踊跃笑呼惺公须听着君作灯头众所嗤我观灯头不易作君不见释迦老子四十九年老婆心太切顿渐偏圆无不说无非薰人知见香无非破人痴暗结香灯为义固若尔我佛不是香灯头又不闻有法门云无尽灯一灯传于百千灯灯灯相然明不尽菩萨不是香灯头又不闻泗州大圣杨州现君子爱财语一转云门儿孙即知在按之乃是聪灯头再观维摩取饭香积国饭香普薰妙难测从中证道诸萨埵香薰毛孔经七日楞严复次选圆通大势末后一款供忆佛念佛如染香香光庄严佛在中君看香灯妙用有如此香灯之役岂易充香即佛兮佛即灯灯取明兮香取薰薰着鼻头眼睛露出头天外是何人我见灯明佛本光瑞如此彼既丈夫君亦尔过现未来十方佛说法仪式同一旨五时随宜怀未展末后灵山露头面教坏儿孙无处藏遍界相传正法眼逗到瞎驴边灭却秪为蒿枝曾拂着光境俱忘何处寻棒喝如雷无轨辙大矣哉香灯头佛祖机关一并收君须善守无别求灯之光明彻体周香之妙用毛孔涿任他唤马复呼牛勿随人语失却眸稳将双足登高楼拈香择火度春秋岂唯主藏本同流十方善逝咸尔俦浮幢刹海只一沤神通游戏请自繇众生颠倒菩萨忧自觉觉他慎小休惺公惺公惺惺着尽未来际愿君常作香灯头

　　病游后草(终)
