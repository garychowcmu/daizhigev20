嘉兴大藏经　佛语御禅师语录


　　佛语御禅师语录叙

　　佛语彻御吾侄嘉阳范氏子也得法于
慧觉法兄和尚御侍师终身虽寒暑顺逆百折摧而无堕容憾其福不逮慧未展双桂之道而早夭其存日亦不喜人记录其语嗣法门人舆若乘憨之秀等于暇日窃记机缘法语略数则葺成编帙余忽见而深目之观其说法为人处言温气和咸从涵养酝藉中流出洵有大过于人者识者其鉴诸。

　　时
甲寅仲春花朝之日华岩圣可德玉叙

　　佛语御禅师录

　　嗣法门人法　乘　秀　等编

　　机缘

　　师一日室中卧一僧向前作礼问西来大意即不问吾师意旨作么生师云四面无回互一道尽坦平僧云恁么凡圣坐断佛祖难留师起身拈拄杖云还识者个么僧云雪岭寒梅惊蝶梦阳和那待晓风吹师云未信你在僧云点额屠儿师拍禅床一下。

　　僧问善财不见弥勒时如何师笑之僧云悟师云悟之一字也不消得僧礼拜师蓦头一踢。

　　僧阅经次师云阅何经僧云楞严经师云至何所僧云四十四心师云就中汝任那一心僧撒两手师搊住云在甚么处得来僧云天晴大日头下雨水长流师掌云又作么生僧云人从桥下过水流桥不流。

　　师览录次僧问大开炉鞴时如何师随声便掌僧礼云者等恶辣师复掌云犹嫌少在。

　　僧与师锄圃次师云忠国师趁侍者与大颠摈首座是同是别僧云一个鼻头两孔出气师便打云杜撰阿师如麻似粟。

　　法语

　　示白拈禅人

　　丁一卓二乃衲僧家本分钳锤暗五明三是白拈贼偷天手段敲骨打髓捉虎擒龙盖色骑声旋干倒岳可以俯天仰地可以载水流山可以点铁成金可以指石为玉搅长河为酥酪化酥酪作长河驱玉兔于日宫逼金乌于月殿就一毛头而见无量宝王刹于一宝王刹见无边身菩萨即一身菩萨而坐无量菩提场即一菩提场而转无量义法轮即一义法轮而度无量恒沙众各各皆得无生法忍入不退地到此处谷盈谷在坑满坑胀破虚空弥亘中外天地不能盖载日月安可照临山川草木各见自在神通鸟兽昆虫尽得天然妙用更说甚么佛祖家私圣贤心髓都卢一个乾矢橛麻三斤消受尽尽不必东讨西觅竖四横三纵是庭前柏树子青州大布衫一篾缚来抛向三千里外尽是二十年前魔昧人之话头也试问白拈贤徒还知得么若知得真所谓有行有名名行俱着如或未然莫将闲学解埋没祖师心。

　　示可心戒子

　　受戒参禅络索不少穿衣吃饭本色何多是以佛未出世祖未来东浑囵一个清平洁白世界无端被者伙有智凡夫向里许撒土抛沙令人踢脚绊手躲避不得若是个有血性丈夫总不入他圈缋何故男儿别有通霄路怎向如来行处行。

　　示万庥禅人

　　穿泉汲水斟酌性海源头达笕引流汪洋有本家风辟溪壑以通衢盈河海而荡漾千流合道万派朝宗有时震海潮音鱼龙仰之变化有时开江展汉鲲鹏赖以飞腾鳞甲藏身潜龙或跃深广莫测灏汉无涯虽是真空性水实乃大丈夫源洁流清之作用也且道丈夫汉安身处又当何如藕丝孔里乾坤大兔角尖头世界奢定动交加双坐断自然顶上撒天华。

　　示徒

　　一蹋直到底一步便到家镇日行人千千万万万万千千未见有一个半个归家稳坐且道过在甚么处拨几云移舟谙水脉举棹别波澜。

　　佛事

　　妙善火幽灵寂静妙智难通生死吉凶神明可卜蓦竖火炬云妙善妙善甚处去也复打圆相撺下云一把火烧尘俗债无明业累尽情灰大张两只玲珑眼抚掌呵呵笑去来。

　　良宪火成住坏空天之时也生老病死人之数也又何异焉然而我良宪居士不断烦恼而明佛性不舍生死而证涅槃去亦不灭来亦不生试问大众生死即且置不去不来一句作么生道以火炬作此⊙震威一喝云扑破醯鸡瓮里天随方游戏庄严海。

　　恒一火拈火炬打圆相云大火聚里好藏身频频直步正相应分明几节黄金骨一度红炉一度新喝一喝撺下火炬。

　　寂寿火死生两字人各有之去就二途阿谁苟免既不苟免且如寂寿死邪去邪即今在甚么处喝一喝撺下火炬云昨夜莲池花放处堂堂端坐妙严身。

　　众偈

　　与非篆禅人

苦侍吾师十六秋巾瓶冤对恨难酬排兵布将行旌令愿子功归第一筹

　　示立卓禅人

索我珍珠玛瑙话此间无句值钱的蓦拈驴粪频相赠谩莫逢人说价低

　　示剑衡李居士

此去滇南步步高登山涉水谩逍遥一朝蹋破波前月抚掌呵呵傲寂寥

　　与大死灵禅人

自从剖出虚空核到处逢人声价高大死阇黎须郑重开疆展土牧金毛

　　示不梦行者

分明句子不淆讹鼻直眉横几蹉过只为见成难辨白千山万水走禅和

　　圆通示明也何居士

正直与端方宛然玉界尺树吾宗栋梁知佛法大意日涉圆通兮三登九上时论祖道兮抢行夺市噫嘻嘻谩畴昔家常德业总包融不亚庞公一头地

　　与舆若乘禅人

一喝老僧未许一蹋两面三头与君一齐打脱好作渡人之舟

　　复松宇李居士偈(三)

道本无形状云何有取求取求属影像来去总浮沤不堕名言数岂同知见侔若能于此荐安用早回头

　　　　　　(又)

水中捉月月双月空里拿风风自风拿捉月风非动静天然动静岂从容若言得不得有二更道管他又一重者里谁知复谁见复将谁面与谁融大都心性假名字只为悟迷分异同径入无生无舍宅无生有入即罗笼一一分明亲道破莫将五色画虚空

　　　　　　(又)

二六时中既稳默行住坐卧已婆娑真空不空非口语空不空也更淆讹若是随心而应用随心应用早蹉跎随心随处多身相应用依前万万波须到无心无用处自然无处不禅那

　　与憨之秀禅人

一喝明明事已周无容下口处难酬报恩有待凭君力抖擞精神接圣流

　　送别湖岩道兄

数思世末几沧桑独喜同门个个长兹去频开三尺剑恶名从此播诸方

　　吊苍峨道兄

四十余年梦眼开眼开何速别尘埃三秋话会曾相唯一日逃禅拟再猜生死门头丢臭裤涅槃道上扫苍苔聊将数句频津送谩请高流归去来

　　访琇峨道兄

登高无直径策杖步幽林薄雾笼山阁晴松快野禽坐闻猿唱曲静听月敲琴更入寻诗处云深客亦深

　　寿湖岩道兄

自入乾坤舍许多事不全好人无百岁祸害有千年欲祝千年寿喜余百岁坚虚空三烂坏箕翼共绵绵

　　访雪波座主

梯危涉险足频攀步入高林溪更湾阁抱层岩岩抱阁山连野水水连山日移竹影敲诗案风送芦烟锁石关莫谓南窗开不掩早知明月夜来还

　　向日葵

满怀造化运方隅不类池渠荷与芦形接阳和随动荡色垂秋艳有规模旋枢共尔终时度斗斡同伊傲月图夕旦循环程几度何如些子应天都

　　照镜石

不藏宝匣倚江干一道清光掩蔽难真伪相昭容易见影形觌面等闲看幽私烁破乾坤静妖艳收来毛骨寒万象俱该全体露虚空也自把眉攒

　　盘石生莲(二)

瘦石玲珑载月娟和泥捧出不泥莲胎怀白气开时节蕴得清香待有年伞盖照人荷雾霭蜂房吐蕊藕云旋多情特为光山寺殿阁重重泛紫烟

种伏云根彻窍中两三掬水露全工鲜鲜芳艳留青眼馥馥香霞逐远风叶里裁诗诗意绿华间摘句句联红自来忘却开莲社莲自开来觅远公

　　道傍梅次韵

薄雾迷津势莫寻忽朝天霁弄香侵瞻风拨草奇高节抱雪怀芳吐素心朵朵书春传意远枝枝送腊递情深从他来去人标指一日垂涎孰不惊

　　新月

如梳如耳如边镜说似钩环更莫钦想是天人骑马过一蹄印破五湖心

　　红梅

冰姿雪骨久怀丹吐出令人子细看本色不从桃杏借一帘星灿玉阑干

　　破毡帽次韵

有舷无顶太郎当乱发髼松满面扬不得眉毛分界畔一头都是眼睛眶

　　应时歌

半夜子齁鼾穿梦耳恍如雷不在枕头里鸡鸣丑鼠逐猫儿走撞出门骇杀赵州狗平旦寅眉毛旧转新掀衾起日计正相应日出卯芒鞋脚下讨路高低竹杖知分晓食时辰脱粟与芹羹一顿饱处处引风生禺中已昼闲无活计牧群牛个个掀天地日南午打动无皮鼓令如是拍拍腾今古日昳未携酒莫迟醉渊明来混入吾侪队晡时申野老佚山亭闲远眺铁笛一村声日入酉白月光如昼看金乌也解翻觔斗黄昏戌明暗奚分布帘不卷人在深深处人定亥就榻和衣盖任高眠一觉无疆界

　　四威仪

山中行一步一个墩看子细蹋破岭头云山中住死蛇当古路拟挑开无觅挑开处山中坐不消强捏合太分明鼻直眼横个山中卧熟睡长伸脚刚醒来流莺啼梦过

　　未示寂前书自感偈云

早出娘胎三十年千生万受尽钻研几将劫运消磨后心倦神疲懒向前

　　师一日示微疾忽唤门人指禅床云翻过去也是我翻过来也是我咳唾也是我掉背也是我只须到我无我所复云咄咄言罢端然长往。

　　斗庵禅师录(终)

　　　(嘉兴吴知先书　倪天章刊
　康熙壬戌年季春月嘉禾楞严般若坊附藏流通)
