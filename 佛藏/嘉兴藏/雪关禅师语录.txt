嘉兴大藏经　雪关禅师语录


　　雪关禅师语录总目卷一住博山语录卷二住鼓山语录住虎跑语录卷三住妙行语录住瀛山语录(附各刹法语)卷四答问禅净发隐归云夜话示禅人卷五拈古卷六拈颂颂古卷七禅镜语(附禅镜偈)卷八文赋记序题跋疏说卷九启尺牍卷十尺牍卷十一偈卷十二偈颂赞诗卷十三诗歌杂着塔铭行传

　　雪关禅师语录总目终

　　雪关禅师语录卷之一

　　侍者成峦传善录

　　法孙开诇编

　　信州博山语录

　　崇祯壬申孟夏朔旦信州众檀越暨合山大众请上堂。

　　师登座拈香云此一瓣香气压群芳遍空遍界光吞万象亘古亘今爇向罏中专为祝延
今上皇帝圣寿万安伏愿金瓯永固满朝尽是夔龙黄河再清四海争歌尧舜此一瓣香无烟火处拈来薰凡灼圣没鼻孔人嗅着彻地通天爇向罏中专为山中檀越外护众居士所冀真俗不二远振庞老之风心镜双融大彻子韶之格此一瓣香价高无比灵根占断灵山酷烈难当毒气亲由洞水爇向罏中专伸供养博山堂上先大师异和尚用酬法乳之恩就座维那白椎竟师云夫为沙门欲荷担大法者必须先明第一义具择法眼彻法源底于二六时中法为家务法为城墙法为舟车法为茶膳不见道心同虚空界示等虚空法证得虚空时无是无非法古今知识横说竖说总贵在舌头不黏着肉好眼不屑点沙终日说有不堕常终日说无不落空终日说非有非无不属相违终日说亦有亦无不名戏论如吹毛在手杀活自繇如明镜当台妍媸随照才是大方家接人手段若夫初机学人大法未明必须真实操履真实究竟果到此个田地即使埋藏山谷自有人剜肉燃灯舍身为座虽诸天魔梵亦将同请转大法轮岂阐提只手能掩其太阳光辉乎今日檀越众居士洎合山诸禅德殷勤劝请举扬博山宗旨如将千斤担子逼上肩头山僧秪得冒登此座为诸仁者说几句粗茶淡饭若唤作说法大有人笑这个虫豸在笑则任从且道訚上座毕竟是博山逆子耶孝子耶卓柱杖云自从拗折撩天杖今日重拈活似龙卓拄杖下座。

　　沙县陈秉初居士请上堂。

　　僧问拟申一问以为探竿影草时如何师云拈却探竿着进云既是拈却更说个甚么师云无舌童儿语似雷进云和尚为人一句作么生道师云缦天帐子无人见笑把鲛珠倒撒来进云三圣道我逢人即出出即不为人此意如何师云我不似乌龟钻破壁进云兴化道我逢人即不出出即便为人又作么生师云也是反手卸笼头进云正当出与未出时如何师云眼横鼻竖进云可谓于一毫端现宝王刹坐微尘里转大法轮师云不可在焦螟眼里作活计僧礼拜师乃云万水千山特地来为求法施请登台山僧指示无他语长夏山中正熟梅昔甘贽行者入南泉设斋仍请南泉念诵泉乃白椎云请大众为狸奴白牯念摩诃般若波罗蜜者拂袖便出泉斋后问典座行者在甚么处座云当时便去也泉便打破锅子师云行者入寺设斋砒霜甜似蜜南泉打破锅子毒手利如锥简点将来父子失情匆匆放过今日陈秉初居士若请山僧念诵秪向他道住持事繁免得打破锅子伤了客情山僧与么道且道与古人是同是别良久云临机若不通权变纵到无心滞一隅。

　　四月八日上堂教中道未离兜率已降皇宫未出母胎度人已毕与么说话大似锦被盖孩儿遮掩得好诸禅德若于此觑得破尽大地是释迦老子面孔亦是诸人自己面孔诸人与释迦老子更无差别于此不会却劳他从头离兜率降皇宫一场败阙所以初生下来便乃指天指地独自称尊却被个跛脚阿师要一棒打杀与狗子吃贵图天下太平诸禅德云门虽具杀佛底恶辣未免伤锋犯手山僧今日恰要一棒打杀云门贵图两得相见诸禅德还有替跛脚阿师作主者么众默然师笑曰不是山僧逞人我果然难得十成人。

　　栴檀像成洪惟心居士请上堂赵州云我有时将一茎草作丈六金身用有时将丈六金身当一茎草用曹山问僧云佛真法身犹若虚空应物现形如水中月作么生说个应底道理僧云如驴觑井山云道也太煞道秪道得八成僧云和尚作么生山云如井觑驴师云善塑无如曹山善雕无如赵老不露些子刀斧痕真个手段高妙若会得如驴觑井便晓茎草即丈六金身若会得如井觑驴便晓丈六金身即茎草目犍连枉运神通优填王徒烦匠巧丹霞正令劈头行谁道子孙贤不肖今日新安洪居士为报先慈敬塑栴檀尊像一躯送入先师塔院供养仍设斋请山僧为众说法且道毕竟造像斋僧有何功德卓杖云不求有漏人天福大孝全彰古佛心。

　　玄锡关主同弟彦秀宗侯请上堂参学人如久客思归不辞辛勤跋涉透出情关叠叠穿过解路重重历尽旅邸烟霜便见家山风月秪如今日玄锡关主从豫章至恰值山僧自闽岭回两人齐到且道意旨如何还乡尽是儿孙事祖父从来不出门遂卓拄杖下座。

　　端阳上堂师举南阳忠国师问西天大耳三藏云闻汝具他心通是否藏云是南阳良久云汝道老僧在甚么处藏云和尚一国之师因甚在天津桥上看弄猢孙南阳良久又云老僧只今在甚么处藏云和尚一国之师为何向西川看竞渡南阳良久又云老僧即今在甚么处藏罔措南阳叱云这野狐精他心通在甚么处师云桥上弄猢孙西川看竞渡隔壁听梭声知有窗问妇忽然密室不通风因甚么觑他不破汨罗江上客元是独醒人。

　　上堂僧问德山托钵上堂雪峰道钟未鸣板未响这老汉托钵向甚处去德山便归方丈此意如何师云竿头才露影谁识转身人进云岩头云大小德山不知末后句未审不知在甚么处师云攘羊证父进云密启其意未审如何师云汝道他是甚意进云德山便休去不知是何心行师云才是德山进云明日上堂果与寻常不同不知不同在甚么处师云汝且道我今日上堂是寻常是不同进云且喜老汉会末后句不知会在甚么处师云末后句且置汝还见德山么进云岩头云秪得三年活未审岩头具甚么眼便恁么道师云也是蝇子放卵不顾佛头进云谢师答话师不顾僧问从缘荐得即不问如何是就体消停师云暗里逢知己闹丛不识渠进云与么则屋后青松长挺秀师云早被风吹折了也进云是甚么风师打云汝何不辩来风僧问离四句绝百非请师直指西来意师云千年池里鳖一钓上竿来僧拟议师云倒拖出去着僧问如何是祖师西来意师云西来意且置你是那家甲首进云到这里是和尚甲首师云你因甚么欠官钱少私债僧云也不欠官钱不少私债秪是无有入处便出师云草贼大败僧回首云某甲出坡事忙师云忙煞也中何用数僧竞出师约住云不解做贼都来献赃若论此事如人捉贼相似必先知贼处所见赃分明即立时捉下自然打破窠窟诸禅德山僧与么告报在诸人分上早是着贼了也着贼且置且道临济白拈何似山僧白拈山僧白拈何似临济白拈卓拄杖一下云贼已过了谩劳张弓腊八上堂直下承当是何话杷官不容针私通车马须弥高大柱堪题海天空阔桥难跨花堤柳巷尽穿通宝殿珠帘谁放下雪山夜半睹明星通身是口装聋哑卓拄杖云若是这老子好吃痛棒打复卓拄杖云果是这老子何消痛棒打靠拄杖下座。

　　结制上堂僧问先锋即不问如何是殿后事师云出身虽有路举步即迷踪进云三军一命重在己权师云倒跨毗卢印横挥宝剑寒进云恁么则四海讴歌乐有余师云是甚么歌答云吽吽师云汝却解西天人梵语师举曹山云从缘荐得相应疾就体消停得力难瞥起本来无处所吾师可说不思议诸禅德若论不思议即是向上一路既非诚实可造又非巧力可预妙在借资还须脱颖若乃诚实太过未免眼昏手钝焉能瞥地从缘假饶智巧入神其奈思行头撞焉知就体消停所以徐六担板秪见一边山僧者里遇着诚实底与伊一点教伊透脱玲珑免得尖纤搭滞遇着智巧底也与伊一点教伊归根得旨免使随照失宗虽然点铁成金那个掉头不顾若有恁么人。

　　结制浑闲事若无恁么人结制是常事何故钩头着饵闲抛水自有吞舟透网鳞。

　　上堂僧问云座主家患不知禅多喜拈禅判教宗师家患不通教多爱傍教说禅拈禅则堕粘缀傍教则落依倚如何得免斯咎师曰昨有僧问如何是大通智胜佛我向道大不通僧云如何是大不通答云空中楼阁八面玲珑汝若知得这则答问便乃宗教兼通诸禅德时当末法见解人多行解人万中无一尽道我通宗教会佛法岂知打破大唐国觅个不会底人也难得不见僧问六祖衣钵是甚么人得祖云会佛法者得僧问和尚还得么祖云我不会佛法这个卖柴翁真个圆明廓彻八面玲珑人问法华便为说法华要义开众生惑即如来见若问涅槃便为说涅槃妙旨翻无常义便是真常可谓如珠走盘如盘走珠要且不曾道着一句妙在信手拈来信口道着宗无心而合教教无心而合宗岂可思量打算摸地捞天自非通身是眼彻底掀翻未免说禅便逗机锋说教莽开解路总是关捩未透谩劳注脚分明安能向有依倚处翻个无依倚的觔斗就粘缀人点破不粘缀的手脚甚乃自高赤帜别立门风纵生灭心起胜负见明呵暗斥臆论何凭殊不知教有教意宗有宗眼宗教甄明不容混滥除是通向上路一一从自家胸襟中流出此人说法自然超越格量如炉锤在手器器成金象兔逢狮个个伏地不见古德道向上一路千圣不传又有道向上一路千圣不然诸禅德汝道不然底还是与不传底翻案耶还是不传底与不然底合券耶其间大有淆讹须教辩别始得如或不然唤作徐六担板总须吃山僧手中痛棒还会么千言易得弥天秀四海难逢不惑人。

　　立忏期上堂毗舍浮佛偈云假借四大以为身心本无生因境有前境若无心亦无罪福如幻起亦灭能知起灭是幻则造业修善皆幻也天堂地狱亦幻也生死涅槃是幻也众生诸佛亦幻也现前镜水禅人邀集净侣修礼万佛忏摩与大地众生作如幻佛事入如幻法门转恶为善转凡为圣点铁成金消冰归水诸禅德若以幻为幻是幻非真幻以非幻为幻是亦非真幻除却是非两途非但疾证如幻三昧亦乃知得三祖忏罪已竟然虽如是一切人罪业皆通忏悔以起灭如幻故唯有山僧罪业不通忏悔以如幻不可得故且道不可得毕竟如何良久云魔佛从来都杀尽神头鬼脸假慈悲。

　　上堂师乃云禅非可参还须参透道非可学贵在学成今人徒知参禅之高不知学道之妙从恣狂慧偏癖非常多从从文字钻求遂失悟门长处譬如刻木为人形虽酷肖难瞒智者傍观是事且置秪如慈林关主同南昌陶居士登山设供且道还有意旨也无双手捧来银碗雪满笼蒸出铁馒头。

　　结制上堂道贵真醇志防驳杂无一向决定之志人品尚不谛当见谛焉有分明洪炉大治若非久炼成刚短贩生涯多见风吹别调德山老人道毫厘系念三涂业因瞥尔情生万劫羁锁汝若有一毫念头向身心世界上作活计名闻利养是非人我上作活计古今因缘学解机智上作活计便是一翳在眼空花乱坠曹山大师道如人过蛊毒之乡水也不得沾他一滴今日是结制之期山僧为诸禅德倾取四大海水掬洗禅床爇起百和名香薰陶净器欲成大树先拣参天欲莳嘉苗先除稂莠决要参寻祖道荷负宗乘必须翻转铁石心肠别立新鲜志气若也如此挺特如此愤发如此究竟我亦为汝保任此事终不虚也山僧与么道也合吃苕帚柄一顿何也不合向搕　堆上簸土扬尘污却诸人面目也然虽如是不将苦志参禅道空向宗门望额牌生熟路头都走过铁鞋踏破笑归来。

　　上堂卓拄杖云诸禅德分明秪这个因甚么有一类人捏不杀猕猴子又卓拄杖云分明秪这个因甚么有一类人弄不活猕猴子若还弄得活捏得死放得开收得住管取任意逍遥随缘散诞其或未然九旬禁足还须坚铸铜墙三月安居正好高累铁壁莫教揭破封皮决定走风露影秪饶不露风影又如何鸡声假报秦关晓关吏而今不受欺。

　　上堂僧问上来道个不审能销万两黄金下去道个珍重亦销得四天下供养若作佛法会滴水难消若作无事商量眼中着屑请问和尚如何即是师云你却伶利僧一喝师云秪易叱他泥犊子难教击破鹘仑砖僧云光透日月明暗不收时如何师云是甚么光僧又喝师云莫便是光么僧又喝师云你秪有这个结局便打僧问如何是沙门所重师云戴角披毛总不知僧礼拜师举东坡云宁可食无肉不可居无竹无肉令人瘦无竹令人俗后有人添两句若要不瘦与不俗莫若餐餐笋炒肉诸禅德佛祖言教如竹肉俱美又作何去留若将佛法贴在额楼上何异俗汉爱肉而不爱竹不将佛法贴在额楼上又类东坡爱竹而不爱肉倘具衲僧家眼孔不被方便语罗笼如词客添句笋肉俱好而妙在取裁山僧恁么语话还有能掀翻此案而道得相应底句者么众无对师笑云果然。

　　上堂六祖云佛法在世间不离世间觉离世觅菩提犹如求兔角曹溪此语秪要人百草头荐取祖师闹市中识取天子虽然竭尽婆心争奈全彰家丑如今讨个过水不湿脚解走不触道底人也难得何也秪为顽情郁结难挑闇室之灯直饶痴兀忘缘未具透关之眼且道山僧分上又作么生卓拄杖云任运住持三三不偶。

　　寿昌阒然禅师与缁素请上堂六月炎蒸似釜焦轻舟千里访同条法堂秋晚风趍下厚道如斯未寂寥昔法昌遇禅师因黄龙南公至上堂云炉韝之所钝铁犹多良医之门病者更甚瘥病必资灵药销顽须借金锤法昌这里有几个躲根阿师病者病入膏肓顽者顽彻骨髓若非黄龙老汉到来未免虚生浪死法昌寻常气吞诸方及南公至便自生退屈抑压诸贤山僧则不然今日阒然师叔及诸禅德远顾自非虚怀无我何能重法倾诚山僧也不说诸大众病入膏肓顽彻骨髓也不要诸大众更求妙剂别觅炉锤秪教追踪前哲见贤思齐更要知师叔为人昔年海岸黄公称如幽院梅花芳香晚吐盖以师叔久预寿昌师翁筹室兼受博山先师钳锤可谓百炼真金火候已足岂似今时孟八郎汉在三家村里浑拈椎拂乱施棒喝者同日而语哉所以道参学者若眼不别缁素品不辩高下此人虽参遍诸方未免依然错过且道错过在甚么处良久云按图易索千金骏对面难知本色人。

　　徽州慈浚了尘众禅人请上堂达磨大师云无上妙道旷劫辛勤岂可以轻心小智而求得乎二祖慧可闻诲遂断臂磨前求与安心磨云将心来与汝安可云觅心了不可得磨云与汝安心竟这老臊胡言翻语覆知他是何心行当时赖遇二祖受得这等毒药若似今时人惟用俊鹰快鹞手脚闻说个无上妙道旷劫辛勤好与打折驴腰何故直下便悟犹迟八刻岂况教人钉椿摇橹按牛吃草至若石霜坐枯木堂沩山置圆木枕长庆七破蒲团高峰不沾床凳香林四十年打成一片赵州三十年无杂用心如此苦参皆成钝汉唤来与近代禅客提瓶挈杖也没用处噫末法轻嚣人鲜实行秪喜参容易禅就机打发笼罩得人学者争趋座下背地里习学问答偈颂机锋转语传授成家自少林帕子之后又出此一套恶风殊可怜悯真个达磨一宗扫土而尽殊不知识漏未干无明最重便道我能逼生蛇化活龙争奈业躯未卸安易吸尽万顷沧波衲僧家理不尽于心机不尽乎妙必须苦参力到彻底掀翻岂可被师家愚弄生受热瞒与个冬瓜印子便如生身父母感恩无地更闻他家有人非且相与搜寻贬剥无所不至不推倒其门户不休如此行径又何能梦见丹霞参马祖复指见石头洛浦事临济后服膺夹山一种大人标格高越常流岂以人情系缀而为佛法流布山僧则不然山田脱粟饭野菜淡黄齑吃则从君吃不吃任东西且道与芙蓉老祖是同是别还知么竿头不着闲香饵直钓元求负命鱼。

　　上堂五蕴山中埋尽有情佛子赤肉团上裹却无位真人终日拈匙把箸不知饥饱为何个中俯仰折旋借问主宾谁立更有肆狼贪虎噬甘自造铜柱镬汤愆深似海难教业浪拭干爱重如山岂易罪花凋卸轮回路徒劳建不拔根基生死窠有几个解抽身汉子今日孝子周爌入山礼忏报荐先君特请山僧升座说法秪如山僧恁么道大似泥里洗土块未为本分草料且道如何是本分草料曾向百花丛里过果然一叶不沾身。

　　上堂痴盲无觉照业识纷沉掉起床忙到晚伸脚睡到晓醉生梦死多丧却形山宝縠穿雀惊飞藤枯树崩倒无限聪明人送命还阎老诸兄弟此是未悟人光景阎老子算饭钱也合甘受秪如大悟人分上还被阎老子拘束也无蓦卓杖子云阎老子你合吃山僧痛棒何故不识庐陵米价与人算甚饭钱山僧倒行此令苍天抱屈含冤靠拄杖下座。

　　上堂僧问弃恩入无为真是报恩者如何是报恩一句师云穿过驴胎马腹来进云蓦然裂断铁绳头虚影未知落何所师云阇黎绳头在老僧手里进云蒙师舒出一毫光极目欣瞻华藏界师云钓鳌须是下金钩进云绿野青山收不住师云有甚么收不住进云如今搭在玉栏杆师云犹带蓝毵不堪乃白露柱产婴儿灯笼抱作子结就肉团身呼娘还认父梦里强悲欢空花成散聚永劫苦轮回长夜醉生死不悟幻因缘恩爱藤缠树毕竟事如何要在知落处秪如慈林关主设斋供养大众报荐先君吴道辰居士且道先灵听法落在何处卓拄杖云若愿生西方这里好入路又卓云若愿生娑婆这里好出路二俱不愿生复卓云且住且住。

　　上堂举玄沙大师问镜清云古人道不见一法是大过患你且道不见甚么法清指露柱云莫是这个法么沙云浙中清水白米从你吃佛法未梦见在师云此则公案不识者将谓玄沙不肯镜清殊不知两尊宿俱游雪峰之门旗鼓相当埙篪迭奏可称难兄难弟矣所以天童老人道镜清久不作佛法梦也又云须是玄沙同参始得天童可谓善知无舌语解听没弦琴真个是二老赏音者也若作胜负商量此人未梦见佛法在近来法门淡薄兄弟家相见惟叙寒温情面款待佛法两字绝口不谈看他古人一唱一酬如函合盖似箭投锋足为千古眼目今日是五慈禅友从浙中来曾与张午正居士法喜交深以久参先博山之故特来扫塔仍请山僧上堂激扬斯道可见世虽末法人尚古风然正眼观来不是好心何故你在浙中吃了清水白米却来累及山僧偿他口债且道口债作么生偿师举起拂子击香案云不见道布施我者不名福田供养我者堕三恶道与么道却又反累施主还债耶掷下拂子云除是维摩老知吾施受心。

　　浴佛日杨镜菱居士请上堂僧问世尊初生手指天地云天上天下唯吾独尊且道见个甚么便开恁么大口师云老成见惯浑闲事进云后来云门大师道我当时若见一棒打杀未审具甚么眼师云我不似云门着惑进云万古浴龙水年年一度浇时如何师云你一定作浴佛会师举僧问五祖演禅师如何是佛祖云新生孩子掷金盘又问如何是祖师西来意祖云荆棘林中舞柘枝诸兄弟这僧问处也寻常老宿答处甚奇特若向这两转语里会去如镜里看形面影皆真非但亲见世尊亦乃亲见祖师若以意识卜度思量如画上写照虽丰神酷肖亦秪匹似间耳更道个年年四月八唤作释迦生大似风吹垢伤人好眼睛毕竟如何卓拄杖便下座。

　　中秋上堂僧问八月中秋月夜深光皎洁请问和尚如何是中秋月师云不隔千重縠进云清蟾飞上界丘壑悉皆明一句作么生道师云劈破昆仑弄得圆进云恁么则人人得玩赏个个尽同看去也师云谁是月中人僧礼拜云谢师答话僧问落叶知秋即不问如何是把定乾坤句师云恰值中秋节进云四至风月横担拄杖是阿谁境界师云非阇黎境界进云是谁境界师云还他向上人进云不跨云桥浪里舟因甚人在彼岸师云阇黎掉在水里进云恁么风卷岭头云浪翻潭底月去也师云那里学得虚头来僧礼拜云看脚下师云好与三十棒乃曰道非明暗若以明暗而论道者好与三十拄杖时无寒暑若以寒暑而论时者好与三十拄杖月无亏盈若以亏盈而论月者好与三十拄杖何故不曾见谛终迷茫光影门头直饶识真翻不转明白窠臼山僧棒头有眼打人极有分晓争肯模糊放过也寒山道吾心似秋月碧潭光皎洁无物堪比伦教我如何说这老儿家虽是阶下汉却较些子将华藏世界熬成一个大月饼与尽大地人同赏中秋还有一口吞得尽底么良久云纵然咬得百杂碎细嚼粗餐尚欠功。

　　结制上堂僧问象王行处绝狐踪时如何师云放牛须越岭下马急收缰进云恁么大地没遮拦去也师云鹭立三溪水云游五座峰进云虚空没缝罅云水逗清光师云更须钉取这一缝乃曰诸方狂浪滔天博山死水浸杀看来担板禅和枉费钩锥点拨点不点拨不拨把断关津须定夺龙王按剑绝傍观看谁来把虎须捋还有捋虎须者么众无对师笑云直饶捋得也是沿台盘乞儿。

　　以宁上座请普说若欲参究此道必须见地明白操履真实然后可以完全此个净白心地当知净白体上污染不得即此不污染是诸佛之所护念何谓污染但形文字即是污染若落语言才涉思惟即是污染所以楞伽云离文字相离言说相离心缘相盖体性自离不属能离所离若着个离字心头蚤被污染了也非但净白体上着不得个离字即圣凡迷悟善恶邪正好丑等字悉着不得若有丝头许打叠不净便是尘飞蔽天芥堕覆地非但不能自己护念即使诸佛三加五被亦不奈汝何古德云就中不落第二念方入我法门还有不落第二念底么试出来道看如无且听山僧再打葛藤今日以宁上座殷勤劝请对众普说山僧道法无新弊妙在提唱者不失纲宗不存轨则石头老祖云承言须会宗勿自立规矩要在称性而谈随机善说当观人根性应以何法示之则为说其法要金刚云无有定法如来可说若宗师家一向以直捷示人过在儱侗若一向以玄要示人过在穿凿若一向以痛快示人过在趁俊若一向以婉转示人过在回互若一向以奇特示人过在伤巧若一向以平实示人过在太拙若偏喜人立地悟去则个个视为易事若教人次第悟入则步步落在阶级若以胜心说法此乃慢幢过人若以诤心说法打在是非窝里能离此种种过患可谓善说法要妙在舌头无路足迹如空譬扁鹊料症而施方波斯识货而打价若不料症而施方必为庸医误人若不识货而打价必被市估所欺所谓提挈纲宗者如揭杲日以丽天绝无私照似任大地而载物靡不生成登须弥则众岳朝宗观大海则百川归派森罗万象孰能外于虚空蛮貊中华悉皆归于王化不以一木而构大厦之广不以一狐而成千金之裘不以一味而和众羹之美不以一药而疗众人之症圆机普应不滞一隅窠臼打翻不着一境握随色之摩尼纵返掷之狮子自余失其纲宗强立宗旨各分门户自树籓篱相非则对垒争锋异见似分河饮水多见混帐禅和担板知识七偏八癖之人收为法嗣山蛮社拗之说刻板流通戏论笑杷传满诸方臭驴汗到处称尊破庙里纷然升座皆繇师匠不观非器妄付来源只图眼前热闹门庭那管后来吾徒败缺禅到于今风真丑矣殊不知祖庭授受必须真参实悟之人旗鼓登坛原是大方作略之手烧生柴而带叶不许全落无明就盂水而投针须是醇全妙器撑天拄地事岂寻常铁骨铜筋才堪担荷诸兄弟莫嫌料拣各自知非若秪趋群逐队打入此等社火百劫千生秪成得个野狐种草若更闻此禅风恶习辄生鄙厌别行一路一生便不参禅此又是无气血底汉子若终身不肯参究毕竟生死关头如何打过阎老铁棒如何躲得不见李驸马云参禅还须铁汉着手心头便判直趋无上菩提一切是非莫管果是英灵有志必须努力加鞭慎勿因时退屈所贵参寻明眼死做工夫千煆万炼必须见地明白操履真实然后完全此个净白心地便是超群上士特达丈夫然虽如是訚上座无端向净白地上说出许多不干净底语来且道净白体上毕竟是污染邪不污染邪还委悉么肚无偏癖病何怕冷油齑。

　　舟中放灯小参僧问云恁么来时如何师云看取脚下进云不恁么来时如何师云转身就位进云恁么不恁么来时如何师云撞入葛藤窠僧礼拜又僧问千灯水面照未审光从何发师云亲见龙潭涌出来师复云性水澄清元无飘没妄波鼓动遂有升沉既迷出世津梁不睹光明宝藏千波兢涌谁燃照水之犀一口吸干孰是倒澜之手溺而不溺直须跳出这层波生而不生转取腾霄那一步秪如白浪滔天还有不被颠溺者么良久云移舟不别水举棹却迷源。

　　小参诸人未见山僧时喜地欢天执香献花愿得一睹及到山僧这里耳不得听眼不得顾心不得思口不得语恍恍忽忽作不得主尽力扪摩没个入路若向这里放过百劫千生对面不遇直须针劄不入寻个入头忽然作得主开得口管取通身庆快不妨足蹈手舞若不然自是诸人辜负山僧也不是山僧辜负诸人何故法不空施福无虚布。

　　玄诣禅人从漳泉行化回小参诸禅德心地难明日子易过栗棘蓬吞不下铁馒头咬不破每日吃施主斋茶且道是福是祸你若将吞不下底吞下咬不破底咬破任是天龙送供竖一指云不劳谢他这个其或未然拼命吃河豚眼前且救饿消得消不得罪过不罪过总要诸人自着力全靠山僧则不可。

　　元宵小参雪前先办柴可以御隆冬之寒灯前先办火可以傋元宵之观参学人亦然必先精勤办道道眼顿开可以领纳现前受用今夜与诸兄弟在雪里过元宵灯不见灯花不见花月不见月冷冰冰地在屋里坐独有一人不惧寒威不守冷坐戴雪为笠踹雪为履披雪为衣餐雪为饭终日在雪里行走坐卧笑看琼楼玉殿别是一样乾坤火树银花无非妙严境界先大师云人生一日不可无此光景还有受用此个光景者么广福非师云净瓶张口笑雪里一枝开师云难得和此一曲。

　　先和尚三周年众请小参今日是先师三周之辰福州林衡庭居士设茶供众请山僧小参山僧无可举扬记得昔年先师迁化之顷山僧问云去来自繇和尚作么生道先师索笔大书云历历分明复云汝意作么生彼时山僧悲恋躄踊不及答语先师云留此不了公案待汝了却遂掷笔而逝当斯时也予思法门不幸痛失正眼不即外扬家丑今日狭路相逢不免举似诸兄弟商量若能圆得末后句不惟使先师骨血不寒亦见先师光明焕赫其或未然山僧且归方丈待列位明日替山僧了此不了公案复举巴陵鉴禅师有僧问如何是提婆宗陵云银碗里盛雪又问如何是吹毛剑陵云珊瑚枝枝撑着月如何是正法眼陵云明眼人落井后有僧举似云门云门云秪消此三转语足可供养老僧博山昔年有道开禅者自称得悟争论不已先师鸣鼓升座将寻常看验学人四问唤渠出答渠不能对彼时山僧轮值监院以事未及趋听先师命侍者唤至将前四问复问殿角风摇树行人尽解衣时如何山僧答云微云笼海岳疏雨滴岩花又问清风拂白月野老笑相亲时如何答云界破青山色黄河水倒流又问佛殿东南因甚缺了一角答云恰值博山修造才了又问僧堂中几人坐卧答云东西十万南北八千先师又云四问许汝答四问外汝又作么生答云热场何妨撒手诸兄弟巴陵三转语足可供养云门山僧四转语还可供养得博山先师否诸兄弟若也评量得出许汝问答如流其或未然若无把定乾坤眼纵遇金鋀辩不真。

　　诞日小参师以手指自身云这一件破袄子四十九年前从娘母胎里借披出来如今若教脱却又恐冻杀法身若不脱却未免负债不还且道脱却即是不脱即是请诸上座代一转语其或未然山僧自己不妨颂出析骨还父析肉还母现那吒身瞥喜瞥怒缘木求鱼关门逐虎偶尔成文随缘作主且道訚上座生缘在甚么处从来不打诳语怎见得不诳语信州便是广信府。

　　因事小参山僧喜人坐禅亦喜人办行禅行双修方继祖道若偏喜坐禅不肯办行若偏爱办行不喜坐禅俱名担板汉子非称当家种草当知从上师德无不从行门中成办出来多见血汗成功岂忍坐销信施青原老祖见石头打坐因问云汝在此作甚么头云一物不为原云与么则闲坐也头云闲坐即为也你看他古人一物不为亦不肯闲坐诸兄弟闹烘烘处好坐禅冷冰冰处好办行向禅堂里耕翻大地长养灵苗向锄头上稳坐蒲团掀翻世界如此则终日坐禅不守枯寂终朝办行不见劬劳终日为而未尝为终日坐而未尝坐到此田地自然心安如海不知把缆行船管甚倾湫倒岳且道因甚么如此妥当还委么繁兴无动止一道岂偏颇。

　　除夕小参大尽三十日小尽二十九果然及得尽岁月更长久长久且置诸方龙象都到博山过年且道无位真人在甚么处度岁若有晓得不妨递个消息出来其或未然问取壁上桃符便知端的。

　　小参生从何处来死从何处去大家业识茫茫可怜无本可据秪如有本可据的人又作么生拏住布袋口掷却拄杖子左手控飞龙右足跨猛虎乱把绣毬抛倒踞香台舞浪荡不归家何彼复何此彼此且置秪如今夜茶筵是周仲让居士荐亡弟季材文学且道先灵在此座筵闻法毕竟是业识耶非业识耶有本可据耶无本可据耶咄不入祖师室茫然趣两头郑式蘧居士荐张淑人请小参如来常寂光如月印秋水众生心水浊月即难鉴取佛开净土门岂离心境有心净土亦净吞却山河影土净心亦净击碎玻璃镜心土二俱离莲花出淤泥心土二俱即娑婆真乐国卖花人过野桥香窠松鹤唳疏枝湿。

　　小参心眼本开无奈空花自翳性天廓朗秪因迷雾长昏佛说世智辩聪是八难中之一以学解多知遂成理障故翻不转文字窠臼打不破生死牢关当其迷时文字语言总是障道根本及其悟也语言文字原是解脱正因妙在反手覆手耳昔李渤刺史问归宗常禅师云须弥纳芥子即不疑芥子纳须弥莫是妄谭否宗云人传使君读万卷书是否渤云然宗云摩顶至踵如椰子大万卷书何处着复问一大藏教明甚么边事宗举拳示之云会么渤云不会宗云这措大拳头也不识渤云请师指示宗云会则途中受用不会则世谛流布师云万卷书何处着伸脚处便缩脚掀翻窠臼绝狐疑真个拳头好作略不在途中不在家世谛流布亦不恶秪如茶筵中报荐先相国方水大居士是他生平读万卷书毕竟向何处安着还会么儒佛原无两个心绝学始称真道学。

　　忏堂小参若论本地风光如摩天俊鹘岂落二机如踞地狮子全威不动直下便见无第二人拟议即乖焉容钝置正位尚嫌尊贵偏方岂落程途旋风千匝打归来机轮绝断无回互昔三祖求二祖忏罪二祖云将罪来与汝忏三祖云觅罪了不可得二祖云与汝忏罪竟审如是理忏尚且不有事忏更复何凭事理双融便证礼佛三昧更有向上事在僧出礼拜师云问话且置汝礼底是甚么进云能礼所礼性空寂师云此是教家极则进云宗教不二师云向上事何不道取一句进云一轮红日照禅堂师云此犹是向下事进云恁么则请和尚指示师云脚跟点地滑如苔时有傍僧下一喝师云掠虚汉不许搀行夺市僧云临济道有时一喝如金刚王宝剑如何是金刚王宝剑师云我不用此钝锋进云有时一喝如踞地狮子如何是踞地狮子师云我家无此畜生进云有时一喝如探竿影草如何是探竿影草师云闪踪露影作么进云有时一喝不作一喝用师云赚杀他家儿孙进云四偈已蒙师指示本地风光事若何师云指头无缝露全机进云请和尚归方丈师云唤侍者点茶来僧问选佛场中大开炉韝祖师门庭不涉阶级意作么生师云看脚跟线断也未进云红日窗前影明月落堂中是那一边事师云不是汝住脚处进云石虎当头露野兽绝狐踪时如何师云好吃一顿别与商量僧问如何是宾中宾师云面面扑灰尘进云如何是宾中主师云归家不坐堂进云如何是主中宾师云出门不上路进云如何是主中主师云猊床不露影进云宾主已蒙师指示知音一句作么生师云试唱一曲看僧问如何是切上加鞭师云千里追风不涉程进云家贼难防时如何师云谁教你认他作子进云修此礼佛三昧向后还有罪也无师云勤礼不知劳进云还有这个在师云且喜汝无这个便打。

　　元夜茶话岁月如环无起尽揭翻新历又周流未知石笋抽条意好趁春风迸出头且道迸出后如何僧云撑天拄地师云三茎四茎斜一根两根曲你道堪作何用进云学人不会师云何不道舟汉成龙去清时引凤来又问一僧适才维那答了也汝又作么生僧云须弥掉落虚空里海岸蓬头天外天师云犹欠尽力迸出在进云恐太孤负和尚师云不得孤负人中秋茶话教中道菩萨清凉月常游毕竟空众生心水净菩提影现中山僧今夜与诸兄弟随群逐队同赏中秋又得欢笑一场将茶筵排列丹墀之上将谓廊房之下无月玩赏天上之月殊不知月轮不在天月轮不在地上下四维观都不见月影或有个出来以手指月向山僧道这个唤做甚么山僧道唤作苕帚柄会么不见云岩扫地次道吾云太区区生岩云须知有不区区者吾云莫有第二月么岩乃竖起苕帚云这个是第几月吾便休去秪如诸兄弟唤作月山僧唤作苕帚柄且道苕帚柄上是真月耶是第二月耶是烦恼月耶是清凉月耶清光此夜家家有切忌分为两段看。

　　茶话僧问云门如何是法身边事门云枯桩如何是法身向上事门云非枯桩若论法身边事知有底未必能知若论法身向上事不知有底却又知有或有个知有不知有底出来你道此人是会得枯桩耶非枯桩耶师举起茶盏云张三贪杯李四酒醉茶钟落地果碟粉碎直饶晓得正按傍提也难与睦州老人弄唇接觜秪如今夜茶话为郑若休居士报荐祖婶周氏恭人且道此位先灵闻法当生何处夜明帘外难寻迹无影峰头不借缘好共庞家灵照女饥来吃饭困来眠。

　　诞日茶话无端突起一个泡泡里安身自里缠旷劫秪明今日事虚空划界论何年诸上座诸佛是泡也众生亦泡也天地世界是泡也父母我身皆泡也汝若作个泡会唤作毛道凡夫你若不作个泡会犹是邪见边事山僧将此种种差别总作一个大泡抛向诸上座面前且道是诸上座底泡耶是山僧底泡耶若道是诸上座底泡昧却山僧若道是山僧底泡恰又瞒却诸上座还有拣辩得出者么一沤未起犹嫌冷万丈波澜岂顾高身土互严浑梦事吞干沧海钓飞鳌。

　　雪关禅师语录卷之一终
嘉兴大藏经　雪关禅师语录


　　雪关禅师语录卷之二

　　门人成峦侍者传善录

　　法孙开诇编

　　鼓山语录

　　崇祯壬申总宪能始曹公农部得山林公及众乡绅请师于福州鼓山涌泉禅寺开法以六月初三日入院。

　　上堂拈香云此一瓣香千祥具足百福庄严端为祝延
今上皇帝圣寿万安伏愿　一人常有庆万国以常春此一瓣香氤浮尘刹瑞霭娑婆专为山中檀越护法宰官居士伏愿作儒林之柱石为法苑之金汤此一瓣香雪山朽尽少室重华专伸供养　博山堂上先师异大和尚少酬法乳之恩就座白椎毕师乃云若论佛法如蚊子上铁牛无你开口处今权向第二门头说个譬喻若要造进此道如人行路一般必先寻一条直捷路上行更要向差别路头一一透过始得秪如山僧在博山束装出门诸兄弟有先从柘浦抵芝城顺舟而下不数日便到鼓山何等快捷山僧从鹅湖穿马岭经寿昌登广福涉镡津其间历峻岭而千盘经回溪而百折所过州城纷人士香花之接遍游兰若观丛林法化之仪经六十余日始到鼓山何等曲折若论一踏便到诸兄弟诚得便宜若要曲尽逶迤须学山僧重重经履险夷始得今人参学多喜直捷理会不知果有见处更要踏翻差别关头才具决择法眼然后清机历掌珠滚盘圆万化从心兵随印转咄此总是途路边事料掉没交涉且到家一句作么生道大众无事各自归堂好。

　　郑汝交刺史请上堂僧问法幢高树龙象争趋如何是当前标示师云香帐花龛进云适才钟鸣鼓响即今声归何处师云问取玄沙进云今日宰官临筵作么生不辜来意师云因斋庆赞进云此居士莫是灵山中再来否师云也是龙华树下人进云还有点破言句也无师云的进云兴圣国师未了之句请师直指师云箭过九重城郑使君问云昔日神晏国师在石岩下坐因水声喧甚将东涧水喝向西去泉声遂涸今日请和尚将西涧水喝转东来还可得么师云彼涧即是此涧喝去何须喝来使君礼拜师乃云今日是使君设斋请山僧升座举扬佛法山僧无可为说不免将适来公案再举一回也遂高声喝云转了也还闻水声么忽有个出来道和尚莫瞒人好山僧向他道被汝勘破了也且道如何是勘破底事吞干众壑谈犹易拨转千峰别有功不是太原孚上座鼓山争与显神通。

　　结制上堂乱意猿奔树尘缘马过桥不到心空处何日得开交所以古人立个期限要你向瓮中捉鳖诸兄弟直须内不住心外不住境黏胶既脱窠臼掀翻果到心境双亡正好通个消息还有通消息者么咦龙门高万仞腾跃是何人。

　　诞日上堂僧问象赴龙奔各趋庆贺请问和尚年多少师云与拄杖子同年进云然则不历春秋度常延不老春也师云狸奴白牯自知时僧礼拜归位师乃云业风吹堕阎浮界肉袄频经脱换来觑破未生前面目方知露柱是娘胎教中道诸法不自生亦不从他生不共不无因是故说无生山僧道诸法从自生亦复从他生亦共亦无因说甚么无生诸兄弟若向教中意会去如斩开荆棘指出一条大路若向山僧句里会去如不动旗枪便尔就路还家所谓发足有殊到家则一也僧出问和尚因甚么忘却生身父母与露柱作儿师曰苗从地发花借春开便下座。

　　元旦上堂春色无分新旧年光岂有去来洞见刹那三际从他叶落花开不见白杨顺禅师道染缘易就道业难成不了目前万缘差别秪如昨日唤作除岁今日唤作元朝浮字虚名凭谁安得若乃千门爆竹使大地而惊雷万户桃符替虚空而挂彩银烛透纱笼之影铜瓶簪杨柳之春堂奏管弦响送木人之耳炉烧榾柮威袪石女之寒景物森然风光满目若唤作目前底法则心外别有境象若是自家屋里事如何领略此段生涯还委悉么根尘元是吾家宝无奈空花翳眼珠果尔斯须常返照自然不到丧居诸▆林性端居士诵圆通经请上堂卓拄杖一下云观世音菩萨来也在山僧拄杖头放光动地现色身三昧洒火宅以甘露能令热恼众生入火不烧驾欲海之慈航能令痴爱众生入水不溺秪如观世音菩萨从闻思修入三摩地毕竟是何境界菩萨道我不自观以拄杖子观我不自闻以拄杖子闻如今见闻拈放一边且道是拄杖子化为菩萨耶菩萨化为拄杖子耶若人定当得出不消根选圆通其或未然且将拄杖子送与性端居士挂在家中壁上烧香供养。

　　履征上座母难日请上堂梵网经云孝名为戒亦名制止玄沙得悟父生天目连证果母离狱所谓沙门出世正大孝之极则今日是履征上座母难之辰上座戒行冰霜法门城堑跋涉千里将迎两世法幢导诱此方岂不利及先亡父母且道先亡父母即今在甚么处若也会得非但利乐上座父母且利及大地有情父母然虽上座底先亡父母毕竟在甚么处良久云尊贵未尝居佛位刀山剑树岂轮回。

　　结制上堂古人参究此道意在克期取证立地便构去末世流弊视结制为故事藐生死如等闲话头不切宛如捕影追风誓志不坚谁比封衾转枕挂名色为禅和将佛法当儿戏弄到没滋味没捞摸处便放意荡情业识难制殊不知古人求法心真苦到恳切虽躯命可拼故雪山童子闻半偈而投崖少林二祖乞安心而断臂高峰妙要人然指然顶无非示诚重之心投子同令人自米自炊秪欲验坚确之志汾阳昭酒肉散徒叶县省水泼旦过风规若此今日何如若非慈明七众浮山二公未免撩天索价无人博地相酬辜负一片婆心去也诸禅德若欲荷担此事力究深参必须鉴上高流莫甘堕于庸鄙将一副成佛作祖心肚如生铁铸就把百千万种攀缘妄想融作一句话头银山铁壁化为一所禅堂全身拶入剔起眉毛不容丝毫走作管取九十日期内克办此事咬破铁蒺藜还我当门齿到此田地便见南泉斩猫香严上树仰山落井大愚锯解秤锤赵州庭前柏树一一分明不是别人屋里事秪如天童道清光照眼向迷家明白转身犹堕位毕竟利害在甚么处良久云轻车就熟忘驰骤古路天晴滑似泥珍重。

　　上堂昔人谓临济之道迥出常情驱耕夫之牛夺饥人之食敲骨取髓痛下针锥其钳锤妙密互换主宾可与曹洞宗风相为表里三玄三要乃全该五位之中照用后先似善转机位之妙通达权变不滞一隅所以道我有时一喝如金刚王宝剑有时一喝如踞地狮子有时一喝如探竿影草有时一喝不作一喝用兴化亦云诸人且莫胡喝乱喝直饶喝得兴化向虚空里打个筋斗扑落待我苏醒起来款款向汝道我不曾向紫罗帐里撒珍珠与汝诸人在你胡喝乱喝作么看他恁么说话大似王家令严不许搀行夺市把得住放得行喝既如此则知他有时一棒拿龙捉虎有时一棒旋乾转坤有时一棒壁立万仞有时一棒遍界分身故云棒头有眼明如日要识真金火里看可见他家风活计何等涧大岂比瞎棒狂喝瞒鼾儱侗又临济云沿流不止问如何真照无边说似它离相离名人不禀吹毛用了急须磨与么道孟八郎汉摸他脚跟下一茎毛未有日在近时有一等拍盲禅者高谈临济专事棒喝离此别无长处更有一类粗蛮底汉子狞如把势之徒村似匹夫之勇一味性燥菽麦不分飞脚舞拳似小儿弄戏具捶头破脑如狭路遇冤家相逢驴唇马嘴落得笑柄一场如此丑态岂不使临济一宗扫土而尽所望者主法尊严庶可作狂澜砥柱訚上座二十年前亦曾把他弓骑他马将他家骨董搬弄一番如今老大知羞要且随时拈用可以推临济为先锋挽曹洞为殿后亦可挽临济为殿后推曹洞为先锋直得仰山拱手云门服膺一味平怀诸宗齐贯虽则一一分明不在分明里着脚不见洞山老人遣沙弥传语云居乃嘱云他或问和尚安否但道云岩路相次绝也汝下此语须远立恐他打汝沙弥承旨传语声未绝早被云居打一棒你看他父子如此照应可见运筹帷幄决胜千里银河界断平空接起虹桥关塞不通雁影传回书信亦如青林打僧一棒云铁轮天子寰中敕这般作用更较临济一筹诸禅德若要通他诸家宗旨须知同中有别别中有同同中全同别中全别自然道眼圆明会尽佛祖淆讹公案免被诸方简点唤作无眼长老秪如訚上座恁么举扬且道是有眼长老耶无眼长老耶良久云些些力量分缁素荡荡身心绝是非薛迎薰居士请上堂大凡参学必先去其所重岩头亦云才有所重即落窠臼何为所重随声逐色是所重粘情带识是所重憎凡爱圣抛迷就悟是所重胡问乱答搬弄业识是所重遏捺妄想虚空现量是所重棒喝交驰守他珍御是所重总不恁么是所重若能一一去其所重如人脱衣解带相似重重褫尽自然赤裸裸净洒洒忽有个一丝不挂的汉子出来还教伊脱个甚么卓拄杖云但愿空诸所有慎勿实诸所无。

　　安海薛华锦居士请上堂僧问雪峰三登投子九上洞山为甚么却向鳌山成道师云雪峰未曾得恁么消息进云秪如后来住庵有僧敲门雪峰放身出云是甚么僧亦云是甚么毕竟作么生师云俱是诈明头进云僧举似岩头岩云我当时若向伊道末后句天下人不奈雪老何如何是末后句师云疑杀天下人进云岩头又道雪峰虽与我同条生不与我同条死要知末后句秪这是此意如何师云年老成精进云今日不但亲见雪峰亦乃亲见和尚去也师云阇黎向甚处见进云争奈一枝圣箭直射入九重城里也师云依稀似曲才堪听又被风吹别调中进云佛祖机缘蒙师示超佛越祖望指南师云我不似相楼打楼僧礼拜师乃举达磨大师云外息诸缘风不动也内心无喘树不摇也心如墙壁斫却中心树子着方可入道掷下斧头来诸禅德向此四句里觑个七穿八穴自然撒得开捏得聚扑得破补得起非但晓得达磨面壁亦乃知得壁面达磨诸禅德达磨面壁则故是且道壁面达磨是何意谓复笑云唤甚磨作壁。

　　林从元居士为父诞日请上堂山僧未出方丈门有僧问云诸供养中法供养最如何是法供养山僧答云匙挑不上进云未审供养甚么人山僧答云不落施受者进云争奈无厌足何山僧合掌道果然难消不见宝镜三昧云臣奉于君子顺于父不顺非孝不奉非辅人能解奉顺无违便知供养之法最妙所以重重无尽广辟普贤行门展转成缘庄严华藏法界然虽如是也须不被葛藤绊倒始得庞居士云有男不婚有女不嫁大家团圞头共说无生话侍郎杨杰云男长当婚女大须嫁讨甚闲工夫共说无生话看这两个俗汉一人顺水推船不解逆风把柁一人逆风把柁不解顺水推船简点将来佛法世法各得一橛山僧与么批判大似渔人收鹬蚌偶然得利今日是林性端居士诞辰其嗣君从元登山设斋请山僧升座举扬第一义谛可谓能知孝道善顺亲心秪如山僧祝龄一句为是说无生话耶不说无生话耶若人定当得堪消檀信脂膏其或未然且听一偈他家父子真奇特似脱庞杨印子来妙契缘生无性旨昙花劫外带春开。

　　上堂僧问当阳一击乾坤碎尘刹山河寸地无还当得宗乘中事也无师云脚跟下道将一句来进云曾向水晶宫里过十字街头赤骨眠师云潭底毒龙还驯也未进云几度龙门遭点额这回不怕泼天潮师云快些还我一滴水来进云凡圣位中留不住回途石马出纱笼师云鸟去分烟色风来打旋涡进云把断要津不通凡圣请师开一线道师云过头拄杖好惊人僧礼拜师乃云参禅不制心业识纷飞苦僧家不养猫禅堂多老鼠忽被猫儿追到牛角里时且道老鼠还有性命也无拈起拄杖子作摇势云若人捉得渠当下偷心死连卓两卓下座。

　　上堂僧问久钓深潭为何骊龙不见师云莫在死水坐么进云乘风破浪意作么生师云掷下钓竿来进云犹在某甲手里师云还见骊龙么进云抒教沧海竭变化有神龙师云泼天云雾起谁是采珠人进云从上诸祖是个传语底未审传甚么人语师云问取黄面老子进云穴细金针芒长玉线请师穿却诸人鼻孔师云掩襟衣缝绽拂尘晓风清师乃云说底不是禅悟底不是道推倒蒲萄棚春风寒料峭然虽如是今日若是端师子来也合吃山僧拄杖何也为他不解扶起秪解放倒忽有个傍不甘底出来道和尚你还会扶起么山僧也与拄杖何故为他矮子看戏随人上下。

　　腊八上堂释迦老子没好丑笑指南辰当北斗雪山六载道何成缚起虚空为扫帚眼见阎浮一切人通身搕　通身垢扫佛扫祖扫邪魔扫凡扫圣扫空有佛法腥膻尽扫除世间万事真刍狗看看今日扫向诸人头上了也某甲稽首和南三界大师我此一众嫩叶新条不堪霜雪望大师宽荡涤之仁开涵养之路将此一柄扫帚留在无阴阳地上与后来结个远因远缘何故春来不化松千树冬至应生竹万竿珍重。

　　解制上堂一念万年布袋头昨日结万年一念布袋口今日开开秪恁么开结秪恁么结开结不同时瓮中捉得鳖诸禅德九十日期今已满闭门作活事如何不曾捏杀猕猴子重叠关山未易过末法禅期真参罕遇口苔舌醭谁到未萌纵他意树抽枝未见心花成片然虽如是冷灰里岂无一粒豆爆还有不跨石门扶竖晏祖门风者么如无且向芦花深处宿月明穿过钓鱼台。

　　元旦上堂新岁履端开泰运诸人分上寿添年法身虽是无增减也要随缘验不迁卓拄杖一下云拄杖子你底寿命是增耶是减耶你底岁月是迁耶是不迁耶却被拄杖子倒喝一声道和尚莫乱统好山僧秪得结舌低声今日是元旦令节且下座与诸兄弟向佛殿里拈一瓣香祝延
圣寿。

　　郑汝交刺史诞日请上堂傅大士云有物先天地无形本寂寥能为万象主不逐四时凋近时有等捏怪邪人道虚空世界万象森罗情与非情尽从我之所生然则生身父母推置何地若还撞入母胎披此壳漏出来则生有所生岂曰独生秪如有物先天地无形本寂寥则知天地非生我亦非生万物无形我亦无形又能为万象主不逐四时凋则知万象非主我亦非主四时不凋我亦不凋若道我能生天地万物即堕邪见又认定我此身是父母所生是天地所赋则是见沉生灭不出轮回深嗟末法邪见如林不信自心作佛甘作阐提局梦幻空花之身讵解缘生无性抱胜负是非之见焉能离句绝非纵心肆意谤佛谤法若知心即是佛则谤彼者是谤自心之佛心既无形佛亦非有心佛俱非谁受谤者谁为谤者教中道诸罪虽重惟谤三宝不通忏悔以谤佛是损众生之福田谤法是伤自己之慧命永投业浪枉受漂沦今日是郑汝交居士悬弧令旦登山设斋特请山僧升座举扬佛法此一篇说话大似路见不平拔剑相助然此居士正信三宝力护法门福田深种嘉苗寿岳堪齐嵩华秪如旧岁唤作五十七新春唤作五十八且道父母未生已前春秋却高多少壶中日月光华发寿越须弥过量人。

　　水口兴济寺请小参来从渊关来去从渊关去来去自奔波困关浑如故不见祖师道万法本闲唯人自闹若知闹底即是闲底便见灯花灿烂色不关情若知闲底即是闹底便听箫鼓骈阗声非碍耳何故有物为物则被物物碍膺尘本非尘则可尘尘合道举起拂子云拂子是尘唤甚么作道拂子是道唤甚么作尘掷下拂子云还知么关津虽放过不许贩私盐开元寺请小参古德悟道偈云一拳拳倒黄鹤楼一踢踢翻鹦鹉洲有意气时添意气不风流处也风流惭愧古人露手露脚鼓粥饭气大似个白拈贼殊不知天关未转地轴未旋徒尔惊群难极底蕴訚上座则不然展开坐具包群象抖擞袈裟里太虚六臂三头夸好汉轮王未与髻中珠何故大方无轨则应物任偏圆。

　　董岩请小参道人用处如风行空理透彻而意自玄机虚闲而神自王一任神驹蹴踏还如灵鹤翱翔盖得无心于事无事于心自然虚而灵寂而妙不拘修证宁滞有为诸兄弟若欲得此受用直须绳头紧把自然透出重关且道透出关外底人是何作略天容难覆载器水逐方圆。

　　茶话古人慎重大法发语行事如守瓶口相似不乱泻水云居老人道得者不轻微明者不贱用若是逢茶说茶逢饭说饭滑弄唇皮成何了办秪饶合得嘴卢都也是冻杀当年立雪汉所以道恁么也不得不恁么也不得恁么不恁么总不得拈开三段便有出身之路出身且置秪如二祖大师云我自调心非关汝事与么道较当时立雪光景是同是别肝肠烹炼过火镬冷如水。

　　梦生禅人请茶话时十四夜月吃茶知是茶味吃饭知是饭味因甚么又道人莫不饮食鲜能知味毕竟此味作么生知不见僧参赵州州问曾到此间否僧云已到州云吃茶去又问一僧曾到此间否僧云不曾到州云吃茶去监院问云和尚因甚么到也吃茶去不到也吃茶去州唤监院院应诺州云吃茶去诸禅德若知赵州三度茶话则茶味饭味彻底皆知其或未然试听颂出赵州吃茶通身是口不论主宾宁拘好丑南北东西各一杯虚空浇湿眉毛皱皱不皱瘿婆看月问中秋夜寒忘却笼双手。

　　恒光禅人请茶话教外别传不繇文字四面无门好个入路敕点飞龙倒跨猛虎妙挟兼中须知回互若不回互譬枢不旋而必蠹水不流而必腐何故斩钉截铁是时人之窠窟乃法王之宝聚。

　　超灯禅人请茶话乾坤靡久停之客红颜无可妆之丹日月穿眼底之梭人命似急流之水伶俐汉向急水滩头下得脚稳就无阴树下终日打眠扭碎虚空蓦翻筋斗然后拈来世谛总是昙花转步尘劳无非华藏果能到此境界不妨道个处处绿杨堪系马家家有路透长安其或未然且与众道友多饮几杯茶浇散胸中磊块着。

　　辞众茶话山僧今晚借龙泉一杯茶与大众告别当知山僧来也不曾出博山去也不曾离鼓山纷纷尽是拖泥水动念无端滞往还总是情关不破识浪难干所以把手忍分判袂愁诀当知道人分上不然不见进山主云来来实不来途中好善为去去实不去路上莫亏危若知得山主底意便知訚上座不离丈室常在途中不离途中常居丈室还委么月印千江曾未往镜含十刹岂云来。

　　杭州虎跑语录

　　崇祯丙子春太守岳衡山司李黄海岸榷关冯际明钱塘邑侯刘鹿鳌臬幕吴赤城中丞余集生中丞洪清远宪副钱从卓大参翁水因司理许瑶房中翰周朗垣鹾伯李仲休刘绩庵柴文伯严印持邹孟阳秦心卿沈时可严忍公严无敕顾霖调闻子将卓左车邹仲锡李烟客王元建方子凡钱公积闻子有沈泽民陆文垓邹孝直凌履旋沈英多吴以德张秀初卓珂月俞企延沈吉人江道闇徐元之徐羽侯唐友白陆不远高处上众居士请上堂师拈香云此一瓣香氤氲结而地天交泰盘旋覆而海岳春融爇向炉中端为祝延
今上皇帝圣寿万安前星朗耀后岳齐高伏愿
皇仁浩荡与日月齐明圣历绵延等嵩华永算此一瓣香瑞接空中紫气香分劫外优昙端为满朝文武合郡宰官虎林护法居士信心檀越诸山耆宿本寺监院众执事伏愿道标峻揭长为法海神龙愿驾高骖允作清朝仪凤此一瓣香吞吐千秋灵气含藏刹土风光端为供养开山寰中大师寺主三空和尚伏愿玄风再振少林开无影之花法苑重新大树垂普天之荫此一瓣香杂毒为丸祖佛也须蛊杀旃檀和粪贵贱不许论量端为供养博山堂上先大师异和尚伏愿毫端露华藏之天鼻索随逆儿之手就座维那白椎竟师云今日升座诸方龙象拥集肩挨脚拶推倒香台直饶汝向千万人藂中翻身跳出还须与老僧把手同行始得还有么如无山僧打葛藤相谩去也黄海岸居士问云虎跑法会万众云臻燕语莺啼花红椰绿斩新春令一句请师道来师云谢居士说了也僧问今日大开炉韝煆炼圣凡有个纯钢打就生铁铸成底汉子出来还受煆炼也无师云也要与脑后一锤进云灵山一会迦叶亲闻今朝法会何谁得闻师云灵山且置你因甚不照顾这一锤问云百尺竿头一步作么生进师云倚石推云远凭崖接树高师复云若论参学似登峰者必须造极溯流者决要穷源秪如此一坐具地乃唐寰中大师道场这老汉脚踏实地不弄虚头其垂示云说得一丈不如行取一尺说得一尺不如行取一寸这般言句如开大炉韝秪要铸成纯钢汉子打就生铁心肝方能了死脱生成佛作祖汝若说得行不得如空谭楼阁终无结构之功汝若行得说不得如灵雏在壳未成啐啄之用汝若行说俱到则知果熟曾经霜久瓜甜原为地肥汝若行说俱不到此是不唧浏汉诸兄弟诸佛祖师在汝脚跟下答话已久汝若更胡答乱问来寻老僧斗觜弄舌非但迟了八刻何曾梦见佛法臭汗气在当此之时真风莫挽颓波日靡禅宗凋弊与世界涂炭真可痛哭流涕所以山僧到浙中来蒙合郡宰官檀越洎诸山名宿敦请开堂意在因邪打正止法门互诤之风点铁成金消末劫兵荒之苦诸兄弟必须真参实悟究竟得个大透脱光景其或未悟称悟非但瞒却他人亦乃欺瞒自己尽是泥犁种草波旬眷属千佛出世亦救你这班东瓜茄子不得然虽如是山僧到这里开个铺面亦有所图且道图个甚么抛钩为钓鲲鲸族小小虾蟆谩上竿。

　　上堂居士问云沤生沤灭江还碧意旨如何师云你须一口吸尽西江水始得进云雪消关破主人公何处安身立命师云铁牛冲不过进云可见昔日婆心今日婆心师云这里说甚么今昔士礼拜师云空头没顶　师复云老苍天靠你住昨日难防今日事花妍椰嫩正骄春晴空霹雳生风雨剌剌金蛇扑地飞岩泉迸溜峰攒雾雨过天晴日出头始知变态常如故不如故岂不见雪窦老人道大丈夫先天为心祖瓶匋闻老师招同黄海岸钱从卓吴心阳柴文伯方墨池许瑶房钱瑞星周朗垣李仲休邹孟阳邹仲锡闻子将闻子有严印持严忍公顾霖调钱公积于行素王元建钱赓明钱雍明林道周林兰硕陆文垓陆不远查醉白虞大赤虞仲皓陈西五顾超士邹孝直邹子猷邹朿仲邹蔼生邹叔夏江邦玉沈英多沈吉人沈启敬李子先众居士等西湖放生至净慈寺请上堂山僧出虎跑三门赴闻尊宿洎合郡宰官居士湖上放生之约不意偶过净慈诸公转请上堂不知是何心悻可谓依稀似曲才堪听又被风吹别调中然虽如是不妨借路经过夫肖翘爱命蠕动贪生业最惨于杀伤慈莫深于救护一夫骛渔猎之利何止戕百万生灵一家奉蔬水之餐亦足活无限物类宾筵殚水陆之珍游魂满案食品耗万钱之费快意何甘既乏同体之悲焉无反噬之报因中失悯果亦无怜仁人君子能全恻隐之风活路生机原开仁寿之域是以西湖胜集众善骈臻轮月放生群公佳举可以续云栖大师悲深愿广之法乳庶不孤瓶匍尊宿利生接物之盛心所以太师翁云若恩周多命则大积阴功或惠及一虫亦何非善事即此祝　圣历绵延之算共抒忠诚转寰宇太平之风阴裨王化秪如永明大师道高低岳渎共转根本法轮大小鳞毛普现色身三昧还有知得永明老人落处么海岸居士问云如何是色身三昧师云色身且置居士得何三昧进云要且不是鳞毛师云也像这个虫豸进云护生须是杀杀尽始安居毕竟杀生是放生是师喝云莫被人惑乱好进云果是作家师云念汝尊官饶过一掌便下座。

　　王庵主同郎生左居士请上堂教中道譬如琴瑟箜篌虽有妙音若无妙指终不能发宝觉真心各各圆满如我按指海印发光汝暂举心尘劳先起师云黄面老人五百生前曾做乐官来这些习气熟处难忘山僧素乏师传指法太钝秪有一曲没弦琴弹得最熟击拂子云这个若唤作妙指又将甚么作妙音这个若唤作妙音却将甚么作妙指掷下拂子云曲终人不见江上数峰青。

　　上堂僧问不立儒不立佛不立道如此人来作么生相见师云问取三教先生进云不落这个阶级师云雪巢眠未稳终是嫩雏禅进云不妨处处垂方便师云这是甚么所在说方便便打僧拍掌而退师云大似弄鬼戏僧问如何是直示底句师云踏破梯无级何愁上下难进云如何是转身句师云烟村三五里进云直示转身是同是别师云峰路万千层僧礼拜师云且下阶去师复云诸兄弟禅傋众体岂落一机理贯千差岂拘一辙如海酿百川而成味滴滴全波地揽众岳而成山峰峰递秀珠走盘圆拏捉不着昔洛浦机锋俊捷临济尝称为门下一只箭谁敢当锋后来辞去临济道好一尾赤稍鲤鱼不知向谁家齑瓮里淹杀师云临济怜儿不露丑洛浦趁俊太过头所以父子含糊匆匆放过后来参夹山进门但叉手而立山云鸡栖凤窠非其同类出去浦云自远趋风乞师一接山云目前无阇黎此间无老僧浦便喝山云住住且莫草草匆匆云月是同溪山各异截断天下人舌头则不无阇黎争教无舌人解语浦无语山便打浦从此服膺诸兄弟还知他洛浦在夹山手里落节么良久云罗龙须是调龙手岂受寻常落地欺。

　　上堂师举南泉禅师云王老师自小牧一头水牯牛拟向溪东牧未免食他国王水草拟向溪西牧未免食他国王水草不如随分纳些些总不见得师拈云溪东牧溪西牧知其背知其触不如随分纳些些纵逾矩兮从所欲诸兄弟若晓得孔子道底便可移性复情若晓得南泉道底便可返道合常若晓得山僧道底堕坑落堑复卓拄杖云出了也免死停囚长智便下座。

　　孝廉闻子将严印持邹孟阳王元建方子凡同钱机山相国沈彦威余集生两中丞李仲休鹾伯钱淇水二守梁维章光禄请上堂钱塘江上春风起三月桃花翻浪势五云山里众鳞龙风雷特地催烧尾禹门万丈跃烟霄振鬣掀鬐鼓异涛不但丰年霖雨足吸干沧海巨波消而今得个闲栖泊相将盘踞炊烟阁倒卷绡帘转出来面前颗颗骊珠烁且道是甚么人为他点眼良久云水晶宫殿杳淡墨也难描。

　　钱从卓宪副柴文伯封公周朗垣中翰钱瑞星太史翁水因大参俞无文别驾顾霖调太学闻子将柴云倩朱夏朔方子凡诸孝廉设斋请上堂余集生居士问云云门拈起糊饼云我秪供养两浙人不供养向北人今日浙人也来供养北人也来供养和尚还一体回施还似云门两般管待师云雪关更过云门量口阔从来吞十方进云一口吞尽十方却向甚么处屙师云施不择地进云这个供养还须阿难唱个僧跋方见得有宾有主师云难得居士赓前和后进云赓前和后且置洞山有个颂子五台山上云蒸饭佛殿阶前狗溺天时又如何师云山僧则不然红稻啄残鹦鹉粒碧梧栖老凤凰枝进云恁么则沩山柿子大家有分秪合代大众礼拜师微笑云放过一着弘赞上座问云如月在水孤明历历时如何师云击碎精灵窟通身毛骨寒进云便恁么撒手时还有事也无师云切忌坐明头赞礼拜师乃举裴公美相国守新安日游大安精舍见壁间画像问黄檗老人云真仪可观高僧何在檗朗声唤云裴休公应诺檗云在甚么处公于言下领旨如获髻珠山僧道黄檗提头裴公知尾一个舌亲一个手快秪见草枯鹰眼疾不知雪尽马蹄轻韩昌黎公一日谒大颠禅师云弟子军州事繁佛法省要处乞师一句颠良久公罔措时三平为侍者乃敲禅床三下颠云作么平云先以定动后以智拔公乃礼谢云和尚门风高峻某于侍者边得个入处山僧道龙楼稳密近侍能知和尚门风高峻侍者边得个入处须知转深转有还须转有转深撞见个啮镞人来始得杨文公大年谒广慧琏禅师琏接见问秘监曾见何人道话来公曰某曾问云岩谅上座两个大虫相咬时如何谅云一合相某曰我秪管看未审恁么道还得么琏曰这里即不然公请和尚下一转语琏以手作拽鼻势云这畜生犹　跳在公于言下领旨脱然无疑遂呈偈云八角磨盘空里走金毛狮子变作狗拟欲将身北斗藏应须合掌南辰后山僧道方位易辨肯綮难知若要彻骨彻髓更须亲见广慧一回始得张侍郎无垢初参柏子话未有入忽闻蛙声有省偈曰春天月夜一声蛙撞破乾坤共一家正恁么时谁会得岭头脚痛有玄沙山僧道筑着磕着未足好手后来至径山参妙喜老人与冯给谏诸公议格物山曰秪知有格物不知有物格公茫然山大笑公曰师能开论乎山曰不见小说载唐人有与安禄山共谋叛者其人先为阆守壁间画像在焉明皇幸蜀见之怒令侍臣以剑击其像首时阆守在陕西首忽堕地公于此顿领深旨题不动轩云子韶格物妙喜物格欲识一贯两个五伯山僧道格物物格强分皂白若会万物为自己说甚物格与不格然虽如是囫囵吞栗即不得诸道友今日是合城大护法众居士设斋此诸公才兼韶美名媲韩杨拈起庞老箭锋穿杨可待靠倒维摩方丈入室无难山僧未到虎跑先蒙书币殷勤既到虎跑又承盘桓眷顾久居虎跑更蒙法供稠叠佛法付于国王大臣然则灵山嘱累正在今朝教中道诸供养中法供养最秪如今日众居士设斋且道是法供不是法供良久云毒药醍醐俱上味不知那个饱膨脝便下座。

　　孝廉唐祈远设斋请上堂祈远居士问云如何是参禅入手处师云吾常于此切进云如何是参禅险难处师云一一经过始得进云如何是参禅得力处师云把定乾坤士作礼一僧随问云如何是参禅入手处师云截千人之头臂剜万人之心肝又问如何是参禅险难处师云拆佛殿毁魔宫又问如何是参禅得力处师云逆水船开顺水风僧礼拜师乃举径山老人道赵州禅秪在口唇边山僧道赵州禅如神庙里签千掣千圣万掣万灵初不曾安排吉凶使人规避祸福若以是非得失而论古驳今山僧绾上眉毛一任诸方贬剥卓拄杖下座。

　　上堂兵曹徐独往居士问博山言句虽多肚皮干净师云干净是一机先师不在这里士云干净便好师云语不离窠臼士云如何出得窠臼师云居士保重尊体士云病也不妨师云忌口强吃药士欣然师乃举傅大士偈云空手把锄头步行骑水牛人从桥上过桥流水不流这老子做个法身颂子尽力描写却道不出不消山僧一句便颂了也且道是那一句卓拄杖云美食不中饱人餐便下座。

　　解制上堂山僧手脚类园丁日午浇瓜惯不曾今日根芽舒遍地春风引上石瓠棚秪如水到渠成瓜熟蒂落还有人道得么一月期长云里过天明分晓各归窠僧问放行则日月生光把定则乾坤失色还是把住是放行是师云一任阇黎裁取进云恁么则囊锥脱颖去也师云你底锥在甚么处僧便喝师笑云喝破口唇皮锥儿寻不见僧云不犯当头因甚么又犯师云不打自招趁出去茹无栋居士问如何是杀人刀师云倒挂眉端进云如何是活人剑师云不斩死汉士礼拜师云收师复云诸兄弟此一禅期乃司理黄海岸居士启请余集生居士肇端洎会城诸公禅侣莫不欢心延接可谓金城百仞宝堑千重意在挽太平中兴之国运起法门无诤之真风诸兄弟胜缘难遇大心须发虽时风洼陋先圣可攀玄沙衣取蔽形食取接气傋头陀之名岂因浪得大沩冬不围炉夏不摇扇哲侍者之枕真个惊人率多真参实究岂徒驰猎虚声古人道知是般事便休或亲明眼久受钳锤或居深山茆屋边秪待囊锥脱颖果熟香飘或游十字街头却道我自调心非关汝事宜追先轨勿堕时流其或未然纵有好因缘时节未免依旧当面蹉过设有个不错过底出来也须向千峰万峰深处亲见老僧始得。

　　瓶匋闻老师同古德新伊二法师洎众宰官居士请小参师云宗门下事正令当行直饶佛祖出来也少不得劈头一棒何况论宾论主礼貌周遮折旋俯仰寒温语笑与本分事有何交涉然主不轧主法不说法明眼人前撒土撒沙一场笑柄况瓶匋师翁法云普覆慧镜浑圆寓直指于曲礼之中谦光满目移法幢于虎跑之寺降尊就卑虽真歇老祖摄诱温人无过此意即法眼就玄则之座助化何如兼有古新二法师皆一时义虎正宜就此法筵之中互显不说之说当知未开口已前如挝涂毒鼓石人侧耳久矣无奈众居士鼓弄风涛要使香海神龙法战一场却被三尊宿勘破了也且道勘破在甚么处黄海岸居士突问云此三尊宿且道是那一个具眼师云请公高鉴士云勘破了也师云勘破在甚么处士云请师道师云草里汉士礼拜余集生居士问云和尚今日亲到虎跑一声哮吼唤醒夜深臣子就中虎啸风生一句无人道得却请和尚道师云夫子自道了也士云请师再吼师云不碍连声吼恐惊座上人便归方丈全梦泽邑侯王荆白郡幕吴心阳封公请小参师举庞居士偈云但自无心于万物何妨万物常围绕铁牛不怕师子吼恰似木人看花鸟木人本体自无情花鸟逢人亦不惊心境如如秪这是何虑菩提道不成这老汉千秋雪胆万古冰肝一任红尘扑面何妨白汗盈躯妙在心不碍境境不碍心心还是心境还是境直得心境双融卷舒自在然后可以治国治家上致君下泽民即家庭而为佛事火中拈出莲花就风尘而结道缘空里不留鸟迹纵在万境交加之际恬然如入那伽大定秪要信得此事及把柄在手如山僧先占法台上坐任他千人藂观万人环绕毕竟动山僧这一步位不得我若招你上来推你下去要且一切人不奈山僧何山僧却奈得一切人何假如有个不受招不受推底人出来又作么生道若道得山僧与你柱杖若道不得山僧也与你柱杖傍僧云因甚么如此师云为你不如此进云如此时又如何师云正好吃棒。

　　小参僧问云万古灵机追虎穴千峰踏破复归崖蹋破千峰即不问今居虎穴事如何师云还我草鞋钱来僧鸣指一下师云不要乱做僧云不乱做底请师道师云你号做甚么傍僧云这僧在磬山来号孤崖师问曾到博山么僧云到师云你是那家小贩凡问话临济有临济底妙处曹洞有曹洞底妙处僧云我但不知何等底妙处师云妙处也不知僧云这是什么所在扯这些葛藤拂袖便出师云者梢郎子未遇人在师乃卓拄杖举芭蕉清禅师云你有拄杖子我与你拄杖你无拄杖子我夺你拄杖子芭蕉老汉扳例随条就窠打劫要且自己无为人处山僧则不然卓拄杖云秪个拄杖不与不夺柱地撑天如龙之活然虽如是非但芭蕉结舌山僧亦结舌有分且请拄杖子为众宣说卓拄杖云还闻么众无语师云大地是聋人。

　　太学佘象纬居士请小参师举马祖问南岳云如何是心地法门让云汝学心地法门如下种子我说法要譬彼天泽汝缘合故当见其道诸禅德情干识漏错认法身言滞句迷焉离毒海法身边事犹可以依稀仿佛法身向上事有几个自在纵横高峰老人偈云海底泥牛衔月走岩前石虎抱儿眠铁蛇钻入金刚眼昆仑骑象鹭鸶牵会得此一偈则照用料拣棒喝交驰正好作曹洞儿孙洞山老人道五台山顶云蒸饭佛殿阶前狗尿天刹竿头上尖锥子三个猢狲夜簸钱会得此一偈则偏正妙协机位环旋正好作临济儿孙恁么道大似搓圆捺匾换柱移梁要且不是干曝曝地或问山僧又作么生规圆方竹杖漆却断纹琴家活临时用安排便不真复笑云也秪八成寿昌寺黄海岸居士请小参万壑千峰路委蛇到来不动脚跟皮荡家须是兴家子祖父田园尽属伊不肖乃伶俜之子久滞他邦今也喜得还乡始知博山是父寿昌是祖将一个华藏世界为我祖父田园抛来撒去尽着受用有时花擘星分不动纤粟有时堆山积海不留一文妙在有为有守善能受用自他皆成三昧今日到来寿昌门下幸有法叔诸师证知且喜家私完全券契明白信是克家之子还有个欠佛法债不了的且道阿谁良久云唯余海岸黄居士澜漫家风彻骨贫。

　　净慈寺小参永明寿禅师云高低岳渎共转根本法轮大小鳞毛普现色身三昧然则飞潜动植佛性无殊网罟畋渔业报相值夫肉食者断大慈悲佛性种子涅槃经云慈即如来如来即慈所以戕他物命者即戕自己之慧命活彼生灵者即活自己之生机抛纶掷钓解开宿世冤憎纵壑凌霄透出通身活路衔环报德铸印封侯历有显征不虚恻隐今净慈寺有徐澹初众居士乘弘愿而兴悲运智立莲社而念佛放生现宰官说法之身行菩萨方便之事使孩提亦知驯雉之异满城兴解网之仁故知放生潭即功德海也秪如庞居士云护生须是杀杀尽始安居此意又作么生眉端笑挂吹毛剑逆顺皆行平等慈。

　　回龙寺小参世人嗜五欲沉酣不醒悟蝇子落酒缸一醉饱而死有智大丈夫翻转不如此唾视诸欲境肝胆生铁铸拶碎万重关坐断千峰路譬如无手人善挝涂毒鼓如撑无底船截流而飞渡凛若捧泰山轻如穿薄雾穷化尽端倪决不堕诸数秪如石头禅师道回而更相涉不尔依位住此意如何辘轳银索断洒落起清风。

　　秪园小参禅堂稳密不通风静坐参禅好用工忽听庭前鹦鹉语声声唤醒主人公主人公何面目才涉思惟隔千幅目前有路不通针万里天边如射鹄还有收得箭锋者么铜睛铁眼汉不落二三机复笑云须是其人。

　　师初至虎跑杭州岳衡山太守黄海岸司理洎余集生中丞请茶话师云定慧旧多讲席今禅期之设乃虎林众在道宰官居士意欲山僧握三尺黑蚖鞭象挞龙煆凡锤圣无端搅乱法门不知是何心行山僧为云栖扫塔而来撞着两个拦途老虎昔日跑开泉眼今更作怪兴古坐此虎跑殿上威风四顾却被山僧画个圈儿一齐收住海岸居士进云和尚照顾自己性命师咄云好个没毛大虫进云横身当路时如何师云倒骑下也进云怒爪张牙时如何师云蚤被吞却进云跑开泉眼时如何师云欠吼一声师复云且道是那两个老虎一个是黄海岸司理进云那个为甚么不道师以手指云一个是余集生居士士复进云和尚是第三个师移椅起身云大家看虎士拽师衣云拿住尾巴时如何师笑把士须云你不解捋虎须便归方丈。

　　谢虎跑监院众执事茶话因花没蒂信结果于斯时行海非波始滥觞于此际云从龙风从虎繇来主伴交参轮孤运掌孤鸣焉能节拍相和必借帆蓬篙柁共撑无底铁船须加炭火炉锤方成销金巧手一丝安易织锦杂华乃可成林然则虎跑期场之设诚乃三吴两浙第一胜缘万古千秋藂林盛事山僧今夜一杯茶未足为诸公答谢所望开场选佛立地逢人厩什方足下之驹蹀躨千里接洞山崖上之树美荫参天以此为谢何谢辞之可及。

　　净慈寺讯诚上人同姚文茂居士请茶话僧问劫火洞然大千俱坏未审这个坏不坏师云添起一堆柴进云红霞穿破壁白日绕须弥师云那里学得来进云在和尚处师云戏台添脚丑笑杀满堂人师复云参禅亲切句莫挂口皮唇好看澄潭水龙须毒手驯且道毒龙作么生驯不见适来有个僧如掣风颠相似他问山僧灶下没柴烧将何煮饭山僧道和汝皮袋烧却僧竖起三指山僧道既烧却犹有这个在僧翻身而去山僧道你须脱胎换骨来始得诸兄弟这便是山僧驯龙手段还有别具手眼者么有则出来道看如无打断葛藤各自归堂。

　　方以让居士请茶话茹无拣居士问鸳鸯绣出从君看不把金针度与人如何是鸳鸯师答云一双扑地恁孤飞士问如何是金针师云从来不度士云恁么则君臣道合国泰民安去也师云更须参见洞山始得士礼拜而退师云南人不梦千人帐北人不梦万斛舟以耳目所接不同故也秪如梦香花梦楼台梦佛像此乃圣境冥符法华所谓常有是好梦也山僧适来倦睡得一梦既非熟习胜境且道是甚么梦正假寝间梦一人至方丈求偈山僧道老僧贪睡可问取木上座座云和尚说底才有灵验山僧道借拳行令打虚空大地山河切恨同至道从来嫌拣择赵州齿缺不关风才醒起来忽遇以让居士请山僧茶话山僧肚皮干枯无可施设秪得将此偈拈出布施大众三十年后莫道山僧与大众说梦。

　　宝方与黄海岸居士茶话一杯茶是醍醐不善饮者能丧身失命一杯茶是毒药知其味者能起死回生醍醐毒药本无差杀活当机谁善用毕竟还有知味者么海岸居士云请和尚吃茶师云莫教一滴沾唇复云且道赵州茶与今夜茶是同是别士云和尚请道一句师云还我茶钱来士举杯便干师云何不更请一钟士云和尚还有果子么师笑云吞不下吐不出。

　　兴济堂茶话至道无文至理无说无说无文是何妙诀闭门造车出门合辙如豹泽毛如龙蛰穴鼓浪乘风江河倒决转妙旋玄其机始彻一棒当头破皮出血担板不圆秪得这橛机权变化不思议舌会尽淆讹众流可截且道截断众流底人是何手段不曾过水口那识是渊关。

　　元宵茶话正月十五是元宵露柱画眉灯笼描元宵正是正月半灯笼放花露柱看张三月下打秋千李四风前吹玉管若是闹热门庭家家知有入理深谭且道是僧家有是俗家有庞居士云但自无心于万物何妨万物常围绕铁牛不怕狮子吼恰似木人看花鸟木人本体自无情花鸟逢人亦不惊心境如如秪这是何虑菩提道不成诸禅德向庞居士句里觑得七花八裂纵不唤作圣贤也唤作了事凡夫其或未然一句弥陀无间歇家悬白泽镇妖图。

　　师初至云栖众居士请茶话黄海岸居士问云云栖大师净佛国土末后一句未曾轻意举似于人今日请和尚分明指出师云寿昌门里贼不是等闲心士礼拜复问云木佛度火时如何师云添上榾柮着进云金佛度炉时如何师云看取焰中轮进云泥佛度水时如何师云脚跟不曾湿进云为甚么真佛内里坐师云闭门打瞌睡进云如何是家里佛师云老僧不在此坐进云如何是最初句师云退步识取进云如何是末后句师云进前验取进云如何是中间句师云和盘走珠子余集生居士问和尚有云到处寻人挝毒鼓毒鼓震时远近皆死秪如遇着个毒鼓未挝时先死底人和尚如何接师云惟有居士听得最真士云谢和尚相接了也师云博山真印子不合水和泥士作礼云收起好师拱手而笑僧出问如何是净土师不答僧又问师亦不答居士问云如何不答师云若答他是土上加点便不净也师乃云山僧舌头真古怪不学风吹狗便吠从他债主逼临头闭上庵门憨打睡佛法不是火烟炮点着便烧真利害云栖宝库揭封皮发向虎跑行铺卖且道卖底是甚么货马师盐酱新鲜甚知味欣逢高尚人珍重。

　　雪关禅师语录卷之二终
嘉兴大藏经　雪关禅师语录


　　雪关禅师语录卷之三

　　侍者成峦传善录

　　法孙开诇编

　　妙行语录

　　崇祯丙子春司理海岸黄公中丞集生余公洎武林众缙绅居士请师重兴妙行禅寺以三月念五日进院三门八字打开旋风百匝先在其中犹迟八刻咦且从者里入。

　　天王殿不动而升普光明殿帝网幢前与么相见。

　　伽蓝殿明月为廊清风作殿拈起锄头从头翻转然虽如是善建者不拔。

　　祖师殿万派千枝源头一线信手拈花无人能荐咄云展。

　　佛殿玉殿苔封不带埃珠林宝网镜光开世尊犹自拈花笑且道笑个甚么咦笑有个人重来上堂。

　　指法座云作礼灯王借此宝座大家有分得坐便坐遂升座拈香祝。

　　圣竟敛衣就座维那白椎毕师乃云生平不学杨岐老破院风光却俨然今日又来湖墅寺起炉搭灶竖空拳枣柏大士道法无定相遇缘即宗山僧在博山出门不知有虎跑底事在虎跑开堂不知有妙行底事即今受请而来都着一毫念头预为不得此喻弥陀一坐具地因缘成既有坏废必当兴倘藉众缘或可济事然则缘之一字安排不得躲避不得所以云万般从此道一味信前缘拈拄杖云秪有拄杖子不属因缘本无成坏亦不用安排躲避却能为一切众生之所凭靠山僧登山涉水拄地撑天全承渠力岂更由谁倚在禅床角则声臭俱无拈出法堂前则乾坤搅动诸人还知么将此深心奉尘刹是则名为报佛恩卓拄杖下座。

　　黄海岸居士封翁八十诞会城众宰官居士请上堂海岸居士问寿等虚空是何人师云量过虚空者进云虚空如何过师云出门先辨路转步按飞云进云恁么则过了也师云切忌撞倒烟楼士礼拜云还须老汉始得师云普良久乃云海岸居士两任浙中司理投钱饮水清畏人知决谳平反视民如子其尊翁自昆居士亦尝令建德先后美政俱擅循良可见趋庭义方别有家传今首夏初三日乃封翁八十华诞武林众士绅想其人颂其德无以效华封之祝因各以衣裓盛诸香花诣妙行禅院请转法轮以祝封翁无量之寿山僧道以法为亲以慧为命不但父子同条亦乃祖佛齐证如胁尊者八十出家老赵州八十行脚全凭者个风流趁入花丛矍铄非特此二老也一切诸佛诸祖以及自昆居士海岸居士亦无不凭者个而入大光明藏成就世出世间诸大功德也功德且置秪如今日因斋庆赞一句又作么生道无根树子无今古果熟香飘溢寿筵珍重。

　　郑三渠方清寰二居士设斋请上堂僧问高高山顶立时如何师云岩颠惊石坠进云深深海底行时如何师云水怒浪花翻进云推倒香台子去也师云扶起圣僧来僧礼拜师乃云莺声乍啭百花洲又觉薰风徂麦秋时节将人双眼换个中谁不被迁流诸仁者秪可恁么过日子不可这等过时光此乃寿昌师翁语脉若构得任汝七纵八横如或不然开口被栗棘蓬碍举步被金刚圈碍动念被须弥山碍设有个不被碍底出来又作么生还知么鸯掘摩罗持钵到忽然产妇便生儿。

　　侍御叶庆绳居士请上堂僧问如何是曹溪路师云撩起便走进云滑脚难行时如何师笑云谁教你撩起便走进云恁么则不去也师云行步平正其疾如风又僧问如何是金刚杵师云不降汝这小魔进云忽遇大魔王来时如何师云消得龙王多少风。

　　余龙江云江两居士设斋请上堂僧问如何是藏身没踪迹师云天寒方袖手进云如何是没迹莫藏身师云春至好扶犁进云因甚道吾在药山二十余年才明此事师云久炼成钢进云师住博山二十余年明此事否师云幸自可怜生搜甚破[袖-由+((臘-月)-　+　)]底僧问倩女离魂时若何师云月淡花移影进云未审他是业识是意生师云风摇水作波进云毕竟是一个是两个师云形影不须彰便脱狐窠臼进云脱却后如何师云急急如律令又僧问请师答话师云卖精光汉师举昔世尊经行次指一片地云此处宜建梵刹帝释尊天随拈一茎草插地上云建梵刹已竟诸天散花赞叹山僧道划破虚空个个具经天纬地之手撮来大地人人有插草建刹之能因甚么昔日灵山不消费力今朝妙行特地兴工且道一迟一速有何差别击拂子云妙用难思议功须无作成珍重。

　　余集生居士诞日众请上堂师云山僧夜来得一梦梦见善导和尚邀住光明台赴斋为石头长老祝寿时瓶匋闻尊宿亦在座乃以钵伸手往香积国盛取香饭供养大众有余未也居士出众作礼云今日是家君诞辰诸大师将何为寿善导和尚以手指虚空云三世诸佛寿如此黧奴白牯寿如此石头长老寿如此以斯上寿寿斯人续佛慧命无穷数山僧道虚空疗狂子之方黧牯换时人之眼以此为石头长老寿量恐未欣然在忽有个傍不甘底出来道訚上座汝寿作么生山僧卓拄杖云此是先大师受用不尽底付与雪关雪关受用不尽送与石头长老接寿昌之血脉展博山之家风复寿以偈云口阔吞干沧海手快裂破虚空炼就铜头铁额穿过虎穴魔宫尔时善导和尚从其口门放无量光明一光有一台一花有一佛时诸天龙神乾闼婆王阿修罗众各各散香花奏音乐同声赞叹石头长老云尔能布施不求天福尔能参禅不图开悟尔能出家不除须发尔能津梁亦不疲厌倡毗耶之作略夺庞老之机锋非汝而谁赞叹未了忽被石头长老倒喝一声云你这一队不唧浏汉在这里寱语作么山僧惊醒起来才觉今日是瓶匋闻尊宿设供余未也居士请上堂祝寿诸兄弟好一篇寿文切忌作梦话会。

　　康蓝田芝田两居士设斋请上堂僧问喻弥陀斋僧化缘有个木杓和尚斋僧化缘用个甚么师云提起破布袋进云斋得几万僧师云大方无外师复云昔喻弥陀斋三百万僧辟此道场与天宫斗丽师乃地位中人见地超旷行果因花成此一大功德海也今有康蓝田芝田两居士好善乐施以饭僧为佛事此者设斋报荐先君康思萱先妣萧氏一门宗族俱证莲胎山僧要选个无事道人出来酬他信心斋供且道那个是无事道人古德道眼里着不得沙耳里着不得水个是无事道人又有道眼里着得须弥山耳里着得大海水个是无事道人雪窦道恁么也不得不恁么也不得恁么不恁么也总不得个是无事道人山僧道三个无事道人总是不唧浏汉要消施主供养依旧还难且道毕竟是甚么人消得师指露柱云露柱呵呵开口笑横吞倒吐肚皮宽。

　　解制上堂僧问昔日世尊在秪桓坐夏自恣和尚今日在妙行安居解制是同是别师云我不会贩滞货进云如何过得这重关师云问取把关吏进云叶落归根时如何道师云倒拔石头根万丈玲珑八角势排云僧问解结即不问如何是衲僧向上事师云何不向下会进云向下事又作么生师云井底虾蟆飞上天师乃云他弓莫把他马莫骑一线直路不许人知诸兄弟清心禅堂是个系驴橛祖师公案是个葛藤椿四海禅和是一緉破草鞋天下善知识是一味断肠草直须斫倒系驴橛庄严无边楼阁拽断葛藤桩涌出义海词峰掷却破草鞋踏遍千山万水拈却断肠草令人起死回生果能具此知见具此作略不妨千峰顶上却在十字街头十字街头却在千峰顶上绕他华藏世界百千万匝依然坐一毫端不移寸步且道因甚得恁么自在清风饶下载八极任轩腾珍重。

　　盂兰日余集生闻子将方子凡王大含王元建沈英多众居士请上堂师云今日山僧拂子作大师子吼为四众举扬第一义谛曰诸佛菩萨声闻缘觉也是这橛逼塞虚空天人修罗地狱鬼畜情与非情也是这橛逼塞虚空不见道三界唯心万法唯识唯心故有千变万化原无许多觜脸抹粉涂脂唯识故有四圣六凡添出差别路头争迷说悟总由丧本失真所以东颠西坠此时更有一场笑杷残杯冷炙家家屋里安排野鬼闲神处处门头探祀若乃礼忏转经悲衔风木散花行道报答亲帏据理而论追荐先灵也是好事但向上全提未免多了一着山僧拄杖子闻说此义却愤然不平亦出众作大师子吼曰夫说法者不坏世间法而谭实相六祖云佛法在世间不离世间觉离世觅菩提犹如求兔角审如是春烝秋尝是世间之常典救倒解悬乃佛法之正理于是拄杖拂子互诤不下山僧不免以锡解二虎之斗云拄杖建立拂子扫荡一个半斤一个八两各显法门广博无量信心者闻欣然合掌明眼者闻拍破双掌师召大众云且道合掌底是拍掌底是众无对师笑而傍顾云赖有石头长老与众居士证明便下座。

　　中秋月黄元明同湖墅众居士请上堂师云心如虚空逼塞碍而无路心如大地骨堆起而不平失慈悲种驺虞变狼虎之声除虐害心泥犁化天宫之殿所以众生界全是诸佛国众尘劳原是解脱门淫怒痴即是戒定慧烦恼性即是菩提种得之于心伊兰化旃檀之树失之于旨蒺藜生甘露之园楞严亦云若能转物即同如来妙在善转其心则获一切胜妙因果今日是黄元明同湖墅众居士设斋恭请山僧举扬佛法庆赏中秋此众居士力行善事堪为般若灵苗多放生灵弘开仁寿之域肯趋向上一路则大庾岭头一铺功德从此成就去也寒山道吾心似秋月碧潭光皎洁无物堪比伦教我如何说寒山老子恁么道输却山僧一筹了也何故看月便了要说作么便下座。

　　徽州洪惟心居士请上堂普说僧问如何是功位边事师云莫混头僧便喝师云汝功位尚且不明乱喝作么僧云莫将鹤唳误作莺啼师云是阇黎误是老僧误僧无语师云秪个误字也不知问甚宗旨僧问如何是正中偏师云何不会取偏中正又问如何是正中来师云何不会取偏中至又问如何是兼中到师云汝地步尚远在且礼拜了退师乃云诸兄弟参禅容易宗旨难明若不具缁素眼到个彻骨彻髓田地即如汝问我若据实答汝汝也不知我若平空瞒你你也不晓汝若具缁素眼作家相见纵是残羹馊饭拈出倒也新鲜不是当机如隔壁骂聋人何曾知得即如适来这僧问功位边事复下一喝山僧道功位尚且不明一喝焉知落处他道莫将鹤唳误作莺啼山僧道是阇黎误是老僧误僧无语山僧道秪个误字也不知安可与汝论宗旨乎又有僧出来问如何是正中偏山僧道何不会取偏中正又问如何是正中来山僧道何不会取偏中至又问如何是兼中到山僧道汝地步大远在若是个一得都得底汉子没有个晓得功又晓不得位晓得正又晓不得偏若与么问未免靠人墙壁山僧不是个虾蟆禅那里等你一钓便上也岂不见云门参曹山问云密密处因甚不知有山云秪为密密所以不知有门云此人如何亲近山云莫向密密处亲近门云不向密密时如何山云始解亲近门云喏喏妙喜云浊油更着黑灯心云门又问云如何是沙门行山云吃常住苗稼者是门云便恁么去时如何山云你还畜得么门云畜得山云你作么生畜门云着衣吃饭有甚么难山云何不道披毛戴角门礼拜山僧道人人道云门曹山各有门庭事在看他云门深明曹山意旨恰象屋里人所以宾主问答如水乳合又纸衣道者来参曹山山云莫是纸衣道者么者云不敢山云如何是纸衣下事者云一裘才挂体万法悉皆如山云如何是纸衣下用者进前应诺便立脱山云你解恁么去不解恁么来者忽开眼问云一灵真性不假胞胎时如何山云未是妙者云如何是妙山云不借借者便珍重脱去山复示颂云觉性圆明无相身莫将知见妄疏亲念异便于玄体昧心差不与道为邻情分万汇沉前境识鉴多端丧本真如是句中全晓会了然无事昔时人纸衣乃济北法嗣即克符道者是也看他生死分中来去俱得何等洒脱秪是问处偏枯所以曹山道未是妙及问如何是妙山云不借借直饶纸衣去得分明曹山也不放过故示此颂如夺命符相似若无此颂何处讨好曹山耶所以曹洞有三种渗漏五位君臣虽曲尽机妙要且不落玄妙窠臼曹山云夫取正命食者须具三种堕如何是三种堕披毛戴角是类堕不断声色是随堕不受食是尊贵堕太阳云此三种须明转位始得一曰水牯牛是类堕是沙门转身语是异类中事若不晓此意即有所滞直是要你一念无私即有出身之路二曰不断声色是随堕以不明声色随处堕须向声色有出身之路三曰不受食是尊贵堕须知那边了却来这边行履若不虚此位即坐在尊贵又僧问香严如何是道严云枯木里龙吟僧云如何是道中人严云髑髅里眼睛僧不领乃问石霜如何是枯木里龙吟霜云犹带喜在僧云如何是髑髅里眼睛霜云犹带识在又不领乃问曹山如何是枯木里龙吟山云血脉不断僧云如何是髑髅里眼睛山云干不尽僧云未审还有得闻者么山云尽大地未有一人不闻僧云未审枯木里龙吟是何章句山云不知是何章句闻者皆丧遂示偈曰枯木龙吟真见道髑髅无识眼初明喜识尽时消息尽当人那辨浊中清昭觉拈云念不异心不差圆融五位君臣跳出无明三毒便可以向枯木上掺花寒岩中吹律看他三个老宿一人透语渗漏一人透情渗漏一人透见渗漏若善参详便可玄关独步还委悉么莫守寒岩异草青坐断白云宗不妙后来妙喜举昭觉前话云诸人还拣得出么若拣不出妙喜不惜眉毛为诸人说破香严透语渗漏被语言缚杀石霜透情渗漏被情识使杀曹山透见渗漏被见闻知觉惑杀分明说了具眼者辨取又觉范云喜识尽时消息尽当人那辨浊中清者即达观所谓偏正互纵横迢然忌十成龙门须要透鸟道不堪行石女霜中织泥牛火里耕两头如脱得古木一枝荣是也诸兄弟曹洞宗旨乃宝镜三昧洞见古今尊宿五脏心肝汝等参须真参悟须实悟不须各锢门庭担板哄过日子你看他真临济即是真曹洞真曹洞即是真临济他两家宗师原共一个鼻孔通风祖师道心同虚空界示等虚空法证得虚空时无是无非法既云心同虚空界示等虚空法则百千法门无量妙义诸子百家尽在其中既云证得虚空时无是无非法又何必扬我宗之是抑他宗之非强生分别耶山僧所以举妙喜云门觉范昭觉诸大老语句对众发扬也要大家知有以见古人深明曹洞宗旨不虚称为临济云门岂似今时说禅如两家对垒饮水分河古德道秪缘未彻所以说是说非盖为不真便乃分彼分此汝若果到此个地步则不劳山僧接机自然格外相见其或未然真个是莫将鹤唳误作莺啼珍重妙行寺谢众居士斋法语世间饮食若还吃得消不得是可忧底事维摩香积饭吃得消不得却是好事秪要吞得下吐得出便是超方出格手段非但能消四事供养亦可消得万镒黄金假饶有个不吞不吐底出来且道将何供养薄批明月浑闲味细切清风更是奇。

　　雪关禅师语录卷之三

　　雪关禅师语录卷之三

　　侍者成峦传善录

　　法孙开诇编

　　信州瀛山语录

　　师于崇祯己巳受相国郑方水居士请瀛山开法。

　　初入院示众昔杨岐会禅师辅弼慈明三十余载师资道合雪曲赓酬后来却住个荒村破院老屋败椽仅蔽风雨独乐时光衲子有请更创者固止之曰尔辈出家做手脚未稳早已三五十年何暇闲工夫事丰屋耶翼日上堂云杨岐乍住屋壁疏满床尽撒雪珍珠缩却项暗嗟吁翻忆古人树下居观此老铜筋铁骨久经大冶红炉雪胆冰肝坚耐岁寒节操故能砥柱法门力振慈明之道中兴临济之宗令人千载景仰山僧虽乏古人风致然亦头脑相似忝依博山二十余年愧无辅弼之才滥膺椎拂之任今力尽神疲稍寻个小歇场强来住此瀛山破院篱穿壁坏日炙风吹且与诸昆仲吃些粗茶淡饭过此时光要且不曾将佛法两字挂在唇齿今日不免为大众聊拈一偈要与杨岐合拍瀛山乍住壁篱疏月满床兮雪满庐受用不嫌真淡泊家风亲见赵州无。

　　端阳上堂江天空阔鸟低飞鼍鼓喧阗竞渡时两岸高声齐喝彩看谁夺得锦标归诸禅德弄潮作戏尚且不顾危亡破釜焚舟必先鼓其锐气何况生死大事若不努力打彻决了何期心苟怯弱终为落节之人志意坚强才是胜敌之手虎斗龙争即不问急水抛篙一着又作么生截流须是香河象小小狐儿过水疑。

　　中秋上堂云掩中秋月雨打上元灯几多痴俗汉坐待月华明殊不知人人分上都有一轮明月风吹不动云罩不着修罗不能掌妖蟆不能吞非匠斧之所修成岂罗縠之可能隔山僧今夜放爱月光三昧与诸兄弟同赏中秋还有见此月轮么自从斫却娑婆树真个清光分外明。

　　禅堂成上堂伐无影树烧不泥砖炊无米饭起没柱楼纵有经天作略纬地才能也须大家出一只手相助始得昔世尊与帝释经行次指一片地云此处宜建梵刹帝释插一茎草云建梵刹已竟惭愧昔人插一茎草便云建刹已成訚上座连日普请大众拖泥运磉带雨升梁因甚么劳逸不同还知么菩提画栋连霄起兜率飞甍控日扶谩道天人惟插草须知劳尽始安居。

　　浴佛上堂师云释迦老子解捏怪向无生处说生破院道人不曾生无生可说释迦老子会装巧向无灭处说灭破院道人不曾灭无灭可说与么则释迦老子全身堕在生灭破院道人全身跳出生灭且道跳出底是堕落底是不见道他人住处我不住他人行处我不行不是与人难共住大都缁素要分明。

　　除夕上堂师云欲识佛法当观时节因缘时节若至其理自彰诸禅德今夜是除夕明旦是元朝时节已至作么生是自彰之理拈拄杖云山僧二十年前如个木偶相似寒不知寒热不知热桃符换不管春来爆竹响那知腊尽虽则如痴似懵要且世法瞒我一点不得二十年后寒即知寒热便知热迎新岁也贴门神送残冬还烧榾柮要且佛法瞒我一点不得如今说知也得说不知也得说知不知总得何故不萌枝上从来暗辩春秋无影峰前几番明占气候诸禅德秪如年更岁换腊去春来在诸人分上还是知耶是不知耶若道知未免唤作毛道凡夫谩道花枝偏有色空劳莺语为谁娇若道不知坐在净白窠臼秪为冰坚难跃鲤却缘水浅不藏龙去此二途毕竟作么生还会么鹘臭布衫都脱却穿婆帔子拜婆年。

　　上堂僧问如何是函盖乾坤句师云开合浑无缝进云如何是截断众流句师云吞尽不曾干进云如何是随波逐浪句师云穿过髑髅寒进云三句外请和尚道师云一句全收万象闲进云今日下堂有何佛法示人师云满口道尽不许人闻僧问如何是瀛山境师云千峰顶上叠青螺进云如何是境中人答云不露眉毛进云狮子未出窟时如何师云绝哮吼进云出窟后如何师云吼尽没人知进云学人秪求向下一着望师指示师云你少那一着师复云明暗相参便知函盖乾坤句万机寝迹便知截断众流句得来得往便知随波逐浪句向此三句领略分明非但透过云门三关亦乃透得临济三玄不作干戈相待彻见洞宗五位妙握枢纽圆旋不落思议宁容穿凿岂不见跛脚阿师道高低一顾万象齐彰拟议之间横尸万里秪如不涉拟议底人是何境界关津容易过祖道不通风。

　　结制上堂僧问昔时黄龙今日瀛山法席不同法门不二如何是不二之谈师云眉毛分八字进云分后如何师云垒垒见青山进云见后如何师云拈却着进云青山青翠翠绿水绿盈盈师云除却山水之外道一句来进云此去博山不远师云未梦见瀛山在进云门里出身易即不问如何是身里出门难师云一线通天别有门进云好个无生曲繇来和者稀师云谁是其人僧礼拜归众僧问如何是正中偏师云当门见路进云如何是偏中正师云把镜照颜进云如何是正中来师云珠帘倒卷进云如何是兼中至师云露刃横抽进云如何是兼中到师云风流人不见头戴玉簪花进云五位已蒙师指示谈不及处乞师宣师云山僧柱杖子不曾发令你吃得几棒进云恁么则人天皆仰四众咸尊去也师云不在多言僧问大冶红炉炼圣炼凡体非凡圣作么生炼师云烹金虽有彩治玉本无瑕进云意旨如何师云重叠关山千万层僧问昙瞿现世地涌金莲和尚今日有何祥瑞师云火里青莲朵朵鲜进云还有为人处也无师云随家丰俭进云分明踏在瀛山上看到瀛山早已迟师云屋后青松绕翠屏进云向上玄津更乞师指师云今日不向汝道进云为何不道师云案山未曾点头在僧礼拜师乃云诸禅德调心正直不落中边正是入门要领入门之后更须知有转位就机乃正不立玄转机就位乃偏不附物机位俱隐乃正偏不立机位俱转乃偏正互融妙在知婉知直能刚能柔处险不堕即危常安然后临机应物不滞一隅凌行婆云语不知偏正理不识倒邪为人则祸生看他是个婆子宛有丈夫作略所以南泉赵州尽力把当亦不奈何不似而今人依门傍户尚且巴构不上又安易自己杰出手眼乎我这里粘带不是干净亦非要个直腰曲背的汉子向此门里觑个四通八辟然后向十字街头扬声大叫土旷人稀相逢者少诸禅德参须真参悟须实悟莫守顽期结解如故格外明宗岂落今言中取则聊稽古直饶超越古今瀛山拄杖子未肯点头相许何故卓拄杖一下云行尽石头苔路滑承渠恩力始知恩便下座。

　　附各刹上堂法语

　　宝方黄海岸居士请上堂举傅大士云空手把锄头步行骑水牛人从桥上过桥流水不流这老儿家玄则玄矣且问他空手把锄毕竟成何事业寿昌先师翁则不然一生秪将一把没柄锄头辟虚空而翻世界更穿一领无缝蓑衣遮须弥而盖华藏非但成三大梵刹且又掘开百万人天脑门厥功伟哉非可傋述虽然山僧恁么实供也是扬今抑古未免笑破天下衲僧鼻孔殊不知傅大士是个不唧浏汉恃他是补处慈尊多端捏怪将谓瞒尽天下人岂料今日被訚上座和赃捉败了也诸禅德还知寿昌师翁前身么傅大士即是要知傅大士后身么寿昌师翁即是且道以何为证从来肥瘦虽差别靠下锄头便一般海岸居士问云和尚还识傅大士否师云居士从甚么处来进云和尚证明师云同在双林寺里还记得否进云从天降下时如何师云高山虽凛耸平步莫崎岖进云从地涌出时如何师云莲花开朵朵下载起清风进云寿昌佛法分付博山博山佛法分付阿谁师云谢居士证据士礼拜云且喜博山佛法有幸师云莫涂污人好。

　　中天寺上堂造极登峰事若何魔宫虎穴尽穿过白云深处无人到谁共吟风啸月歌天台韶国师云通玄峰顶不是人间心外无法满目青山既是满目青山何处不是通玄峰顶既是心外无法何处别有人间所以道一切智智清净无二无二分无别无断故若晓得这般说话便知山僧未离博山初步身已遍坐道场虽居中天寺里迹亦周游华藏何故尽大地是此个峰头藏博山于中天寺里亦得遍刹尘是吾家国土置中天于博山寺里亦得诸禅德还知此山来历么乃国初仪忠禅师道场旧曰天堂先大师易名中天寺嘱累剡兄率众住持山僧今日到来秪见门庭清迥苍翠郁盘立千仞而不危自是沉沉气象环众山而答响分明落落圆音烹茶分活水泉眼常流倚树听幽禽松竽叠奏山川既能助道此地必尔毓灵将来龙象骈臻丛席恢扩深有望矣虽然秪如今日熊希亮居士设斋恳请山僧登座特为举扬且道将何为证良久云眉毛拖地浑无影舌底舒光孰可量。

　　西禅上堂闽山矗秀参天汉闽水通灵接海潮不独朝端多宰辅从来法窟产英豪历观全闽尊宿声光半列传灯遍览诸祖道场刹竿尽标名胜门庭此际灰冷奚堪岂是宗风寥落大都不肯承当若也肯心顿发阿谁欠少毛头不见当时此山有长庆棱禅师苦心参究坐破七个蒲团因卷帘大悟便解道也大差也大差卷起帘来见天下有人问我解何宗拈起拂子劈口打玄沙是伊亲兄于时不肯放过他便颂云万象之中独露身唯人自肯乃方亲多年误向途中觅今日拈来火里水沙乃深肯之诸禅德快须打起精彩莫错过时光提一句无义味话头疑情顿发参教彻头彻尾讨个自肯底时节始不让长庆好手能拈火里冰也今日乃华雨上人与性端林居士及众宰官等特请山僧上堂欲振兴西禅祖席故不免为大众说个因缘昔庞居士学道沉十万家私于湘水带累灵照女做一长柄笊篱至今捞漉不出若人捞漉得出直下已竟檀波其或未然好把一文来乞我刹竿扶起大家看。

　　兴济堂上堂来从渊关来去从渊关去来去自奔波渊关浑如故不见祖师道万法本闲惟人自闹若知闹底即是闲底便是灯花灿烂色不关情若知闲底即是闹底便见箫鼓骈阗声非碍耳何以故有物为物则被物物碍膺尘本非情则可尘尘合道举起拂子云拂子是尘唤甚么作道拂子是道唤甚么作尘掷下拂子云还知么关津虽放过不许贩私盐。

　　双漈寺上堂夫信心难生人能具真信心者即是成佛种子譬如良田虽具若无嘉苗焉能登获佛性皆有若无信心焉能悟入虽然如是且道阐提成佛还具信心也无一超直入犹嫌近捶碎香台不坐莲珍重。

　　开元寺上堂古德云一拳拳倒黄鹤楼一踢踢翻鹦鹉洲有意气时添意气不风流处也风流惭愧古人露手露脚鼓粥饭气太似个白拈贼殊不知天关未转地轴未旋徒尔惊群难极底蕴山僧则不然展开坐具包群象抖擞袈裟里太虚六臂三头夸好汉轮王未与髻中珠何故大方无轨则应物任偏圆。

　　董岩上堂道人用处如风行空理透彻而意自玄机虚闲而神自王罗笼不住方能与住境而潜通呼唤不回正好回身魂而遍覆一任神驹蹴踏还如灵鹤翱翔玄路纵横不触鸟道盖得无心于事无事于心自然虚而灵寂而妙不拘修证宁滞作为诸禅德绳头紧把自然直透重关活眼通身方好悬崖撒手且道悬崖撒手底人是何作略天容包覆载器水逐方圆。

　　天心寺上堂茱萸禅师云理随事变寂寥非内事得理融宽廓非外事理若无融贯心境决定差违差违则说理偏枯行事莽荡融贯则得心自在触境安闲若非从真操实履中来未免作机锋问答　跳掷舞如见神鬼相似此皆业识未曾陶铸情解依然莽卤所以异论横生是非倒置诸仁者参须真参悟须实悟未能超越人天切莫欺罔佛祖且道如何是不欺佛祖底人豁开双眼净电火烁难追。

　　胜果寺上堂在昔菩提眷属因缘旷劫难量鹤勒化多鹤众龙树亲作龙王净藏王官转父善权示现多方惟有古灵揩背果然好所佛堂师度弟子虽广弟子度师何妨烈汉打翻筋斗大家载上慈航殊因必招胜果奇哉选佛开场且道开场选底是甚么佛耶泥塑木雕是佛耶三十二相是佛耶十力不共是佛耶妙觉圆证是佛耶咄莫寱语好蓦拈拄杖云唤你作佛犹较些子何故生成不假重雕琢信手拈来自放光。

　　常山惠安禅院元节上堂遥望三门到惠安征夫行旅尽开颜个中不涉程途者木马泥牛暗度关度关则从且道把关底是谁不见道顶门竖亚摩醯眼肘后斜悬夺命符诸兄弟此惠安禅院乃先檀越定斋詹公捐资重建移书博山请万融圆公住持以故金汤世胄代不乏人法社云仍森然挺秀今日众护法中五詹公等恭请山僧上堂激扬斯道掖诱群机可谓灵根有种惯栽火里优昙神骏不羁何劳手中鞭影然虽如是山僧今日到来毕竟将何佛法布施大众良久云水中补月元宵分外光辉锦上铺花片地皆含春色复笑云三十年后此话大行珍重。

　　鼓山恒如上座请示众洞山老人道嗟见今时学道流千千万万认门头恰似入京朝圣主得到潼关即便休此谓参禅人业识粗浮不知三种渗漏智眼暗浊莫辩五位纲宗惟认光影门头当作自己汾阳禅师亦云五位参寻切要知纤毫才动即差违彼乃济下儿孙尚且于此留心则知洞上宗风重玄复妙未易构会耳有般底不曾踏破一緉草鞋便说到家话头不曾参个禅字便称大了事人可谓夏虫不知有水也余初谒博山先和尚蒙击发此事如中毒相似寝食都无意味昼则就蒲团打坐夜则绕殿柱而行经八个月渐觉身心澄莹昏散并一偶见槽厂拽磨忽然磨鼻拽脱遂尔省入即诣方丈呈一偈曰直下相逢处繇来绝覆藏舌头元是肉嚼破也无妨师云子可参得禅也吾助汝喜且示偈曰渠侬没巴鼻至理绝商量未及朝天子回机却有妨豁开无碍眼放出玉毫光欲知真圣谛野老卜丰穰予读之骇然曰和尚道未及朝天子回机却有妨若不是深入阃奥穿过魔佛境界所谓得到潼关即便休者也因矢志久依服役无违师一日问曰汝还看话头么对曰常看师曰汝作么生看曰话头举起如大阐提汉杀人放火相似师曰直须杀尽烧尽敢保大事了毕一日侍座次师指衲衣谓予曰此是寿昌老汉底我曾以一偈博得子能似我我当不惜予乃孟浪应曰莫是师翁睡着被和尚窃来师笑曰汝试窃看予曰某甲不止一首当用五颂即援笔立成曰掀翻海岳浑闲事拨转乾坤未是奇到得纵横无滞用一重衣剥一重衣一重衣剥一重衣电卷星飞尚尔迟若也解拈穿日箭青山绿水付全提青山绿水付全提下载清风几个知不是灵云遭蹑后玄沙善用盖头机玄沙善用盖头机人不风流也大痴剔起眉毛何处去金毛狮子变狐啼金毛狮子变狐啼明眼宗师自在时万户千门俱透过特来和尚领全衣师阅罢置案曰据子见处天下人把你不住我这里未肯点头在予曰何谓也师曰汝偈皆佳但患风骨太露须知宗门语句如满口含水不曾道出水字仍示偈曰春雨淋不去桃花绽倒枝枯椿惊犬吠柳絮陷淤泥啄月非关鸟刮毛不用皮笑吹无孔篴正好韵新诗复诲曰汝根利当钝汝利使死却全心始得予再拜受教即闭关六载思古人已明未明如丧考姚之语遂不看经书不作偈颂亦不喜见人唯坐一火箱上兀如朽株常置大镜一面日对跏趺才觉业识心起无明种子发现便指镜中人唾骂忆得华严云绝心生死伐心稠林浣心垢浊此语不是说得干净因从头向脚下褫剥千回整顿百转对治既久觉这头业畜儿不挞自驯且收放得其自繇矣师一日见予所作雪关歌因击节称善乃为予开关偈曰始行大事六年雪顿入圆明一片水今日幸亲无缝塔掣开关锁万千层时大树堂初起长期海内英衲咸集师命予秉拂晚率众入室师问曰堂中首座人天眼目如何是人天眼目答曰顶门上师曰还假鉴照也无曰君不见曰不虚参见作家来予乃掩耳而出自是机筹屡示酬唱繁多兹不能殚举一日受瀛山请师乃坚留予因问和尚把住时如何师曰放开一线曰放开时如何师曰把住不容行曰如何是放行中把住师曰阇黎看脚下曰如何是把住中放行师曰拂子在我手里曰大善知识也要让人出得罗笼入得罗笼师曰争奈老僧何曰冲霄须彩凤透网是金鳞师便休诸禅德山僧二十年前有师家几分作略所以自己不肯自己亲炙既久深蒙导诱方得完全如今禅客参禅不消些子气力直下承当何等容易山僧却经许多时节虚费盐酱何等为难岂不见楞严云除其助因刳其正性违其现业此乃真操实履边事若将机锋问答棒喝等情印去便蹉过此意耳谚云山河易改禀性难移若非按下云头向自家一副炉韝陶炼几番过来拿不住本命元辰未免依旧是无明用事敢保一生习气变化不得日用中被他境缘业力夺却安能转得业力境缘耶向这里放过了又安能穷诸三昧透彻上关要到鸟啼无影树花发不萌枝亦难乎哉山僧年来住个荒村破院本欲藏拙无奈先师累及业债难逃秪得家丑外杨今朝被恒如上座搜索将来大似贫儿思旧债不觉满面惭惶惭惶且置诸禅德你道宗乘中事容易得底是究竟耶难得底是究竟耶乃抚掌大笑云滞货多年不值钱他家自有通人爱珍重。

　　龙居永庆禅堂示众植根不固必无铁干虬枝力量不克焉易摧峰抒海贵在深参极究历远穷高事镜与理镜齐彰行到与说到俱畅然后圆机普应不滞一隅信手拈来信口道着若以浅识劣根剽窃称禅将瓯盛水空拟大洋。

　　雪关禅师语录卷之三终
嘉兴大藏经　雪关禅师语录


　　雪关禅师语录卷之四

　　门人成峦录

　　法孙开诇编

　　答上廓居士陈懋德问(云怡文宗)

　　(问云)博山要见上廓上廓未来上廓亲到博山博山已去博山上廓为甚无缘。

　　(答云)早个相见不道无缘。

　　(颂云)森罗万象描真相对面玄谭不隔丝果到无缘亲切处法身露出两茎眉。

　　(问云)昨礼博山塔前小像宛然如生为甚默默无言。

　　(答云)炽然说法无耳人闻。

　　(颂云)塔前瞻礼亲见师来虽然无说其吼如雷。

　　(问云)博山上廓若非纸上一场懡　几乎觌面蹉过毕竟蹉也不蹉。

　　(答云)看脚下。

　　(颂云)大地从来无缝罅渠侬相见镜交光若知蹉过都成妙遍界逢师不覆藏。

　　(问云)和尚答句杀尽安居要问杀法如何。

　　(答云)气急作么复笑云掷下刀来。

　　(颂云)欃枪不尽成劳攘放出屠龙手段豪八面冲开锋路险太平治象显功高。

　　(问云)蒙示末后句最为紧要敢先问取当头一句。

　　(答云)掉转身来着。

　　(颂云)出身先践后退步急当前抖擞袈裟角乾坤包里圆。

　　(问云)古人末后句因甚德山师不会岩头弟子却会。

　　(答云)猛虎喉中飞活雀。

　　(颂云)鹞过新罗鹘未知从来家富产骄儿德山也是随颠倒爱放岩头卖弄师。

　　(问云)劫火烧空洪水弥天风石搏击山河粉碎此际向何处安立。

　　(答云)把住噤喉。

　　(颂云)惊天动地意句交驰一回捉败痛与针锥。

　　(问云)自己与千万人同饿偶得半升脱粟还食自己还食千万人若食自己安能独餐若食千万人如何分饱。

　　(答云)逼塞虚空何分饥饱(复云)夺食也甘当。

　　(颂云)饥同饥饱同饱鼻孔从来无两窍下咽紧把箸头看彼此调和单复妙。

　　(问云)咒咀诸毒药所欲害身者念彼观音力还著于本人东坡杜撰改云大家都没事俗眼观之却是大士憯刻东坡平等且道如何领取。

　　(答云)笑倒普陀岩。

　　(颂云)大士热肠不毒东坡冷眼有心解道大家没事岂知还着本人。

　　(问云)跛鳖曳尾泥中脚脚着地神龙夭矫云际首尾无踪两者孰实孰虚孰胜孰劣。

　　(答云)深含独占更加参。

　　(颂云)傍观者胜高步者虚两头坐断亲炙毗卢。

　　(问云)眼见分明不肯全身拶入过在甚处。

　　(答云)夜鼠愈走冻蝇不飞(又云)过在不肯处。

　　(颂云)秪为分明极翻令拶入难衣间开一线迸破转重关。

　　(问云)家珍虽不被劫偷儿时来零窃如何剿除。

　　(答云)一齐飏下着。

　　(颂云)撒却闲家宝免教作贼媒外甥虽不肖恰好用将来。

　　(问云)以尘劳烦恼作道场谁为法侣。

　　(答云)十缠九结复云不是冤家不聚头。

　　(颂云)瞥喜瞥嗔与法为亲泥猪癞狗妙极通神咦我不是这般人。

　　(问云)宗家建立问答与面壁胡僧是否同一鼻孔因甚儿孙多事。

　　(答云)也是祖宗殃及渠。

　　(颂云)祖祢若不殃及子孙焉得绳绳莫怪千差万别分明列焰一灯。

　　(问云)廓今无问师作何答。

　　(答云)早知居士有此一问复云居士何不忌口。

　　(颂云)居士无问山僧无答好个入门石头路滑。

　　(问云)曹洞回互当头临济当机不让师法眼家僧问如何是曹源一滴水眼云是曹源一滴水且道三家落处是甚么所在。

　　(答云)且过者边立。

　　(颂云)一个回互当头一个临机不让和他法眼出来总与三十拄杖。

　　(问云)曹洞四禁莫行心处路不挂本来衣何须正恁么切忌未生时且道禁此之外又作么生。

　　(答云)别行一路滑如苔。

　　(颂云)四禁分明绝断桥行人到此太无聊他家自有通霄路不混渔郎不混樵。

　　石头余居士云答事若以言句凑泊皆属情见拟议如绘士花画得逼真一段春色却描写不出雪关大师能于不萌枝上点缀天葩无影树头灿敷灵蕊自是空谷应声洪钟赴扣其问在答处答在问处如环夹钩锁开合无痕然则打鼓弄琵琶海内赏音不少是机也陈云怡居士发起余谓无舌人语须无耳人听始得若不如此唤作问答剑去久矣徒劳刻舟。

　　答集生余居士问

　　(问云)永明寿禅师云有禅有净土犹如戴角虎为当参学事毕旋取西方为复直下单提潜续净念就中不无抗互请和尚特为现前大众放一线道。

　　(师云)四料简乃永明大师宗教双通融会禅宗净土两无二种一有多般深救禅门偏枯之病也盖狂禅掠虚初无实地高视祖庭蔑裂净土遂致念佛一门沉埋不显非惟失释迦弥陀两教主普利三根之旨抑且贻禅净两门永为矛盾之愆故开料简极力融会使禅徒无滞一隅通方知变曲尽化仪之妙杜教家人诬我宗乘作担板汉之诮六祖云东方人造罪愿生西方西方人造罪求生何国此说乃曹溪单提惟心净土政合禅宗非毁往生抹杀教意若谓大鉴不韪西方此人不独昧教亦岂通宗是谤南能之阐提失却一只眼矣又见赵州道佛之一字吾不喜闻遂笑念佛人乃下根行径或复引念佛一声漱口三日之说为据是皆邪见种草陷弥戾车永明大师深悯此辈垂手拯拔使知真禅宗即是真净土唯心之外无别佛真净土即是真禅宗唯佛之外无别心以心佛不可岐而二之禅净不可离而异之故拣云有禅有净土犹如戴角虎现世为人师当来作佛祖苟见真虎似不必有角亦能噬人苟悟真禅似不必修净亦能成佛然虎既狞而复有角虎愈雄威禅既通而兼有净禅愈发明以沉空守寂之枯禅不若提醒念佛亦得三昧故复拣云无禅有净土万修万人去以靠实踏稳之净土远胜狂解失心何关正悟故复拣云有禅无净土十人九错路其无禅无净原是毛道凡夫既无开悟之机复迷往生之路自取轮回佛亦难收故佛辟净土一门圆收广摄苟具信行愿三种则虽不悟唯心亦预同居化境所谓才称宝号即投种于莲胎一发信心便标名于金地以戒善虽享天宫之乐下品便胜其人蜎蠕虽堕飞走之微佛光遍触其类临终十念旃陀罗带业往生舌吐莲花鹦鹉鸟立亡奇特是知念佛普被三根圣凡齐游四土漫天布网捞漉大地群灵苦海架桥度尽有情种类永明往矣谁作梯航余谓云栖大师悲深智广乘愿再来禅净互融为一贯宗教博综为圆乘昔景濂宋学士悟前身为半塘书经长老即寿师脱胎应现然则二百余年以来永明老人安得久潜化迹倦于津梁而径蔑闻其影响乎今观弥陀疏钞博采广罗抽宗镜之精华酿成美味换禅门之格调振起莲宗所谓滔天之际尚作慈舟大夜方沉犹为宝炬此永明而遁入云栖藏真禅于净土移少室于东林非具眼者曷能辨其来繇知其作略独集生余居士蚤年熏持净业得大师心髓之传后来参究禅宗运博山筹幄之算禅净双契似戴角之虎而坐云栖堂上弄爪张牙欲余共作鼓簧扬两家之丑使各各知云栖脚下儿孙转入博山社火大似偷梁换柱改门风而不改家传然则唤博山禅宗即云栖净土亦得唤云栖净土即博山禅宗亦得又何移易丝毫唯效颦不真禅净两失则不独云栖不许即博山何取毋怪乎集生居士料古简今雪关道人饶唇鼓舌而揶揄不休也秪如问禅净兼修者为当先参禅而后修净土为复先修净土而后参禅故云旋取西方潜续净念此问甚为泥于融会者必须甄别若初心参学宜求一门深入不可脚踏两船参禅则单提一句公案彻悟本地风光念佛则单提一句弥陀究极唯心净土然后融禅入净似一毫致于太虚融净入禅譬一滴投于巨壑可谓野色更无山间断天光直与水相通。

　　答雪航法主问(别号汝航)

　　(问云)婆子烧庵者僧如何。

　　(答云)任从风浪起稳坐钓鱼舟。

　　(问云)上树落水同别。

　　(答云)一笼收取。

　　(问云)赵州救猫事若何。

　　(答云)父子心险。

　　(问云)那边不坐空王殿是何旨趣。

　　(答云)为他不堕尊贵。

　　(问云)不问镜破光归疑从何有。

　　(答云)扑得破补得起○仍作此相呈师改此相。

　　(复云)且学雷公卦逢人乞烂钱僧。

　　(问云)如何是宝镜三昧师。

　　(答云)不照闲光影还他旧面皮。

　　(问云)如何是一老一不老。

　　(师云)痴翁卖俏。

　　(问云)云居打沙弥意作么生。

　　(师云)非父不生其子。

　　(问云)如何是不呈底句。

　　(师云)贼赃已露。

　　答闻子将居士问

　　(问云)如何是真实信。

　　(答云)铁轮天子玺。

　　(进云)如何是真实疑。

　　(答云)一堵墙百堵调。

　　(进云)如何是真实见。

　　(答云)一点瞒不得。

　　(进云)如何是真实用。

　　(答云)钩锥都放下呼遣自知时。

　　(进云)以上四则在学人不妨一一问和尚不妨一一答于无入门指个入门于无究竟说个究竟幸甚。

　　(师云)学此道最先发心时要一味真实则中间工夫所到如一气呵成以发心真实则所信无不真实信既真实则所疑无不真实疑既真实则所悟无不真实悟既真实则所用无不真实其所以不得真实者最初发心时多是掠虚则入路不真业惑深固则所信不真揣度浮想则所疑不真暗中摸索则所见不真卤莽施为则所用不真此宗门唤作孟八郎担板汉即先圣亦痛为此辈严设籓篱不许混乱闯入故付授之初必先选择根品譬有嘉谷宜莳良田譬欲制琴贵选焦桐譬贮狮乳须得宝瓶瓶不真则器乳裂桐不清则琴声亡田不良则嘉苗瘁所以古德道遇人则途中授与不遇人则世谛流布所谓遇人者即真实发心人也所以大梅问马祖即心是佛他便信得及后来住山三十年脚跟稳当马大师亦惑他不动居士要问如何是真实信此可做样子灵云道三十年来寻剑客几番落叶又抽枝自从一见桃花后直至如今更不疑此便是棒打不回头底汉子虽玄沙恶辣亦拦当不得居士要问如何是真实疑此可做个样子进山主道是柱不见柱非柱不见柱是非已去了是非里荐取居士要问如何是真实见此偈可做个样子真净老人颂华严四法界云事事无碍纵横自在手把猪头口诵净戒趁出淫房未还酒债十字街头解开布袋居士要问如何是真实用此颂可做样子若疑今人真实做处无可凭据然则大梅常灵云勤龙济进真净文此数老皆是发心极真信得极切疑得极到用得极熟如生米造成熟饭钝铁打成快斧足可为千古标格也大都真实两字便是当人心体达磨西来不立文字直指人心见性成佛亦是直指各人实际风光秀师亦云直心真实菩提道场以世风下衰情根嚣伪器乏醇正解多穿凿既不能具斩钉截铁之手未免多倚墙靠壁之见如来问中切中流弊亦自料简分明则知居士信不泛常疑必结案见须审择用不浪施肯细将三祖信心铭永嘉证道歌时置座右深绎久味领略全旨一番胸次更不存个元字脚当自豁然洞如千日。

　　僧(问云)猛虎为何不食子师。

　　(答云)留个知恩底本源上座。

　　(问云)古人道鱼不识水鸟不识风迷不识性悟不识空此意如何师。

　　(答云)所供诣实。

　　答玄钖关主问

　　(问云)东坡道作刽子手得遇个肥汉剐假使尽大地皆是肥汉向甚么处剐起。

　　(师云)游刃有余。

　　(问云)般若如大火聚近之则燎却面门蝍蟟虫因甚不通身红烂。

　　(师云)皮下没血。

　　(问云)佛法无多子久长难得人既谓无多子更教人久长是何心行。

　　(师云)若不久长争知无多。

　　答颖学禅人问

　　(问云)倚天长剑触之则丧身失命因甚么命根不断。

　　(师云)卸却毛袋好。

　　(问云)一人破家荡产一人兴家立业二者孰优孰劣。

　　(师云)一齐趁出着。

　　(问云)夜半正明天晓不露秪如无晓夜时又作么生。

　　(师云)波斯屈膝捧盘珠。

　　(问云)大地无寸土一破坐具向甚么处安着。

　　(师云)展开平地礼千花。

　　(问云)浮山道不得匹马单枪不得衣锦还乡鹊不得喜鸦不得殃直饶总不与么时作么生通个消息。

　　(师云)推倒葡桃架子糊起黑漆屏风。

　　答文学祈季超问

　　(问云)逼塞虚空如何转步。

　　(师云)请居士转一步看。

　　士顿足一下。

　　(师云)跳不出圈缋。

　　(士云)向别峰相见。

　　(师云)相见事如何。

　　(士云)昨日相见了也。

　　(师云)今日又作么生。

　　士不顾。

　　(师云)锥汝不破那。

　　士亦不顾。

　　(师云)背后有人推倒你也。

　　士旁顾云问侍者。

　　(师云)龙头蛇尾。

　　答文学严季玉居士问

　　(问云)博山峰头相见了也即今宾主相见又明得甚么边事。

　　(师云)此一问相见迟也。

　　(进云)日日接待几个酬恩。

　　(师云)居士还酬得么。

　　(进云)争奈某甲耳聋眼瞎。

　　(师云)毕竟是酬得酬不得。

　　严喝一喝。

　　(师云)纵然好喝未是酬恩。

　　(进云)恁么则法王行正令宾主绝嫌疑。

　　(师云)多此一令。

　　(进云)截断葛藤。

　　(师云)何不早道严礼拜而退。

　　答太宰李梦白居士问

　　宰举圆悟颂金鸭香销锦绣帏(云云)演祖颂丫鬟女子画娥眉(云云)。

　　(问云)圆通大师戒山谷作艳词不止马腹今二尊宿作此词若云吞针公案鹞子已过新罗矣枯木寒岩犹有人未肯在。

　　(师云)二尊宿颂针挑不入无容止可露若唤作艳词圆通入地狱山谷出泥犁。

　　(宰云)出了也是老夫罪过不敢贻累和尚。

　　(师云)可惜许。

　　答楚黄宋心白居士楞严四问

　　(问云)十方如来于十八界一一修行皆得圆满无上菩提文殊选根独取耳根何耶且既曰返闻则不取音声即千二百功德与八百功德皆非所论何得以耳根独利于圆通耶又所谓逆流果收视返听耶若曰返闻自性则自性有何境界抑于无可指示中有可指示耶。

　　(师云)独取耳根者是就诸根中选胜非尽弃根界概不取也以音闻乃逗机之要故独选耳胜如文殊云此方真教体清净在音闻欲取三摩提实以闻中入是也譬宗师家教人看话头做工夫此是禅门最捷径较余门学道如蚁子登山非谓话头独悟余皆不可入也返闻自性非但不取音声不论功德自性境界着不得个元字脚即返闻二字早是灸瘢如云彼自无疮勿伤之也选圆通者亦不限耳诸根皆可第入圆通法门即百丈所谓灵光独露迥脱根尘无耳能闻无眼能见既云迥脱又谁拘一根多根而论圆通不圆也逆流即入流其实即返闻意与收视返闻不别自性无性何境界之可拟盘山道向上一路千圣不传若道有指示即传也若道无指示争奈又有向上事居士如此彻去便可与观音文殊二大士把手同行矣更要傍人指点堪作甚么。

　　(问云)观音云我从闻思修入三摩地又云初于闻中入流亡所此二闻字同耶否耶窃谓思则不亡亡则不思妄则不宜于思真则不宜于亡今既曰思又曰亡果何思何亡耶且动静二相了然不生则闻与不闻皆非所计何必曰从闻入于闻中入流亡所耶。

　　(师云)闻具能所根是能闻尘是所闻从闻之闻具师资义谓从师得闻音教然后思修证入则未入流前闻中兼所入流之后独有根存故云亡所也以此拣闻似有异同耳又来问思则不亡亡则不思此正不审思为何思亡为何亡教家有分三慧以疏经者谓闻慧思慧修慧以诱人循循而入所云亡者亡其缘所之声未亡能闻之根及乎所入既寂动静二相了然不生此亦秪是打叠声尘干净如是渐增闻所闻尽才显能所双寂到此境界则能闻所闻之根俱不生也经本文亦自层次分开如云初于又云渐增又云尽闻不住觉所觉空长水释云尽闻之处即思慧亦名为觉至云觉所觉空者非但遣却闻慧即思慧亦不立矣又云空觉极圆者泐潭标此处修慧现前也又云空所空灭者此修慧亦遣也前三慧未空宛成生灭此三慧俱遣顿入圆明故下文云生灭既灭寂灭现前又璇师分此段经文为四一亡前尘二尽内根三空观智四灭谛理然则亡所之亡亡前尘也尽闻之尽尽内根也空觉之空空观智也空灭之灭灭谛理也寻绎斯旨则曰思曰亡非漫无阶梯其中有观照差别之异如嚼蔗味渐入佳境若必如居士所谓亡则不思思则不亡此又似今时拍盲禅人蔑裂教网混同作解不顾教家销文有次第科经有节目翻被渠笑为杜撰又来谓妄则不宜于思真则不宜于亡此亦正坐前惑殊不知思则观智深入善销能所之妄何得不思真乃寂灭现前顿亡生灭之见何谓不亡第思须防其邪思防害乎观智也亡须汰乎断空恐伤于寂灭也若思得无思之思即禅那愈朗亡至绝待之亡即真理圆照斯又何害也又来问动静二相了然不生则闻与不闻皆非所计又何必曰从闻入于闻中入流亡所耶此说近是若再详前意彻法源底又深入一层也据宗旨直捷为人如吹毛在手尽截情见向世尊未开口已前会得犹较些子若要理会他教乘中事又须向葛藤窠里研穷钞疏通诸解释然后下笔如流惑滞自遣公亦通人或藉此为探竿则山僧愧未师安实不中难也然须如是切忌错下注脚。

　　(问云)生灭去来本如来藏性又曰性真常中求于去来迷悟生死了无所得不两相反乎又如而如来藏本妙圆心非心非空以至非常乐我净即如来藏元明心妙即心即空以至即常乐我净皆两相反何耶岂所指性有二心有二耶抑五阴法尘所指有二耶不然终于非即本无二义不明也。

　　(师云)迷则起众生见见有生灭去来则如来藏性随为去来生灭矣悟则本如来藏求其生死去来了无所得则生灭去来皆合如来藏性也以迷悟相翻似反若知真妄无别则非反也又如来藏有三初显空如来藏离一切相故俱非次显不空如来藏故俱即三显空不空如来藏故离即离非是即非即此合中道义以阿难首请妙奢摩他最初方便世尊至此圆答三谛始酬前案居士详此则来问非即本无二义无不洞然明了更不疑性有二心有二及五蕴法尘有二也居士初疑其两反者盖不闻双即双离之妙故惑非即差岐依违介念佛告富楼那云汝以色空相倾相夺于如来藏而如来藏随为色空周遍法界我以妙明不灭不生合如来藏而如来藏惟妙觉明圆照法界泐潭谓此妙用如水投水不分能所繁兴大用起必全真要以不思议心得不思议用则三谛妙义皆日用中事拈来无不是用处莫生疑一涉思惟徒劳卜度。

　　(问云)以是因缘世界相续两仪未生之先妄想因缘何人何自而有生耶又云诸佛如来妙觉明空何当更出山河大地则此世界诸佛所不容不亦留碍乎且山河大地不生则同混沌矣又何以成世界耶。

　　(师云)居士问两仪未生之先妄想因缘何人何自而有生耶此问大似演若迷头狂性未歇耳岂不见经中道宝觉真心各各圆满若必推求他人之所自生则居士宝觉真心全亏无分矣佛不云乎如我按指海印发光汝暂举心尘劳先起温陵云世界业果众生皆妙心影明如镜中头分别则妄不随分别则狂心自歇也所以本经亦自断案明白道汝但不随分别世间业果众生三种相续三缘断故三因不生又云妙净明心本周法界审如是则众生界全是佛界以迷妄故虚空世界生起纷然妄尽归源则山河大地纯是一真法界中论亦云诸法不自生亦不从他生不共不无因是故说无生然则两仪未生已前早个依正互严生佛齐现唤作无生犹不可唤作妄想因缘又可乎况疑其他生自生抑又可乎又岂可落在顽空作断灭想将谓佛界成则不容有众生界矧又疑山河大地不生则混混沌沌不成世界耶此问正似满慈腾疑细研佛答则所惑自袪昔长水璇师问琅玡清净本然云何忽生山河大地玡凭凌答云清净本然云何忽生山河大地璇公于此悟入居士兼参此旨则即时豁然便得本心不俟予叨叨饶舌也。

　　答优昙庵主三问

　　(问云)止止不须说我法妙难思意旨如何。

　　(师云)好消息。

　　(进云)文殊菩萨是七佛之师如何不能出女子定。

　　(师云)倒卷帘儿别有人。

　　(进云)达磨至震旦净智妙圆体自空寂如何又有面壁之说。

　　(师云)待壁倒向汝道。

　　(进云)庞公自取涅槃如何灵照先登一步。

　　(师云)俊鹰生儿成快鹞。

　　答毛奇生居士问

　　(问云)猛虎喉中飞活雀怎能得入怎能得出。

　　(答云)唤作雀儿即不可。

　　(问云)三十年来富贵过眼成空直将一刀斩断何处着力。

　　(答云)易开终始口难保岁寒心。

　　答天旋禅人问

　　(问云)外缘不入内缘不出一念不生万境空寂正恁么时还许学人受用也未。

　　(答云)秪恐你缝罅太多。

　　(问云)有人不在地上走不涉水中行有时动身撞倒须弥有时举步蹋破长安这汉子未审脚跟点地也未。

　　(答云)且道藕丝孔里藏得几个阿修罗王。

　　(问云)单刀直入万人阵八面箭锋匝地围翻身跳出时如何。

　　(答云)险阱更难过。

　　(问云)一人在高峰绝顶立一人在东洋海底坐两人拟欲相见作何商量。

　　(答云)待辘轳先生来作通事始得。

　　答径山语风禅师问

　　师赴司理黄海岸居士招西湖泛舟时径山语风老宿在坐。

　　(问云)师何不上径山。

　　(师曰)脚头未便。

　　(风云)有何不便。

　　(师曰)有些病痛。

　　(风云)我一生不病。

　　(师曰)病过一番亦好。

　　黄问风曰秪如古人道吾有大病非世所医未审是何病。

　　风摩胸云阿　阿　。

　　(师曰)老老大大话作两截先说一生没病而今又叫苦痛。

　　风指黄云他是个贼。

　　(师曰)还是捉住他好纵容他好。

　　风含笑不答。

　　(师曰)着贼了也。

　　少顷同登小舠蓬忽碍。

　　师顶风笑曰打头不遇作家。

　　师指蓬架曰这蓬头果不作家众大笑。

　　方子凡居士问灵隐有石佛七尊埋在地下今已掘出秪得六尊大师若住灵隐可补一尊。

　　风摇手云我不在数内。

　　(师曰)补数也好。

　　(风云)何为。

　　(师曰)业在其中。

　　师请语风老宿斋次。

　　(风曰)先大师专持净土一门诱摄群机道有西方可生秪如古佛道身从无相中受生犹如幻出诸形像幻人心识本来无罪福皆空无所住既无所住要往西方作么。

　　(师云)无住即西方。

　　(风曰)若人识得心大地无寸土又分甚么东西。

　　(师云)恁么道徒称云栖脚下儿孙。

　　(风曰)我不吃他茶饭。

　　(师云)也要拈他一片香。

　　(风曰)我却不信西方。

　　(师云)若论向上人说个东方好与三十棒说个西方好与三十棒。

　　风呵呵大笑。

　　(师云)地狱未为苦此一笑最苦。

　　风连叫曰苦苦。

　　师乃笑曰我却快活。

　　风又问教中道十方虚空悉皆消殒此意如何。

　　(师曰)要费许多气力消殒作么。

　　(风云)径山不在其中。

　　(师曰)蚤消殒了也。

　　风又问赵州道有佛处不得住无佛处急走过意作么生。

　　师指案云此食品新鲜不作馊气。

　　风以箸挟菜云且吃菜好。

　　(师曰)还有果子请你吃。

　　(风曰)古人道我有个休粮方子如何是休粮方子。

　　(师曰)吃到饱方休。

　　师复谓风云长老骨气棱层必然高寿。

　　(风曰)多蒙授记。

　　(师云)争得恁么甘心斋罢。

　　(风曰)灵隐住得成还可时时相见有得葛藤打在。

　　(师曰)有心开饭店不怕大肚汉临行。

　　风问曰一口汲尽西江水时若何。

　　(师曰)何不更吃一杯茶。

　　室中勘验

　　师问道裕余集生居士云闭门作活为何事。

　　(士云)出卖　轹钻。

　　(问云)补网张风成何用。

　　(士云)添个黑捞波。

　　(问云)八卦正位如何排。

　　(士云)切忌当头。

　　(问云)路逢猛虎如何避。

　　(士云)一任　跳。

　　(问云)一条直路如何入。

　　(士云)巍巍堂堂。

　　(问云)斜街曲巷如何通。

　　(士云)婆婆和和。

　　(问云)中心树子如何斫。

　　(士云)亚父空劳樽俎计。

　　(问云)关津把断如何过。

　　(士云)苏卿元是汉朝臣。

　　(问云)如何是透顶人。

　　(士云)脚跟点地。

　　(问云)如何是透底人。

　　(士云)鼻孔撩天。

　　师因在犙禅人侍次乃曰先师有垂语三则汝还委悉么犙曰请师举示师曰不萌之草为甚能藏香象犙曰好者畜生欲隐弥露师曰古涧寒泉水作何色犙曰五眼觑不得师曰彻底无依向甚么处安身立命犙曰锄却虚空带活埋师曰放汝三十棒犙便珍重。

　　师住妙行在犙禅入回觐师曰子会见什么人来曰某甲不见一人师曰子眼何太高曰和尚莫污人好师曰还见老僧么曰若见和尚何异诸方师曰老僧今日欺汝不得也曰争敢冤屈和尚师曰三十棒自领出去曰和尚莫全靠学人师便休。

　　答舍逸居士参禅要语

　　夫禅门之学非世间语言文字乃心法妙悟超乎情见之局量者也然非独方袍圆顶而后可以从事斯道即在家尘劳中色声对待之际宾主酬酢之时乃至咳唾掉臂折旋俯仰六根门头皆有自己真佛放光妙在处处参寻心心提醒忽然开口咬着舌洗面抹着鼻便知本来成佛不假外求矣然乎生佛无殊秪在迷悟两字遂隔霄壤故龙女七岁献珠顿然成道善财一生取证不历僧祗如一向无臂之人忽获两臂便解扼揽屈伸耳昔庞公沉巨赀于湘水及见马大师便悟得一口吸尽西江之句繇是机锋迅捷即庞婆子女皆宗门正箭庞公一日云难难十石油麻树上摊庞婆云易易百草头边祖师意女灵照云也不难也不易饥来吃饭困来睡奇哉何法窟爪牙尽在此老一门今人徒来世间扰攘一场终日开口动舌不曾半句说着自家屋里事可谓醉梦中人不可与语醒时景况岂知贪嗔毒海正是宝筏玄津烦恼稠林皆为诸佛华座所以维摩云譬如高原陆地不生莲华卑湿污泥乃生此华然则人品有优劣佛性无贵贱丹霞一书生也如选官不如选佛机缘果在石头玄沙乃渔父也抛钩入雪峰之室南能乃卖柴汉也负舂领黄梅之衣裴相国以黄檗圭峰为师友苏学士以东林佛印为导标陆大夫之金鹅养熟被南泉老唤出瓶来黄太史之丹桂飘香因晦堂师搊住鼻孔斯皆宗门中具眼者亦浊恶世界光明幢耳非特此诸君子为然自佛法入震旦历汉魏六朝唐宋迨明其间贤君宰辅居士辈或精探奥义博综龙藏之文或深慕禅宗妙彻拈花之旨皆能游戏尘中而作佛事其臻彼岸者不翅恒河沙数然慈航普度辄有焚舟之人法席宏收时遇操戈之士自宋儒树异端之论莫不以空寂为禅门病故封疆画界甘里足不入其门於戏禅何病于人乎而人自病于不知禅遂指空寂异端妄生异议佛不云乎即心是佛然则排斥者无乃排自心之佛乎佛亦何尝受其一毛之损徒自损云尔或曰吾教亦有禅何必参尔家之禅以糅吾道耶予曰噫争尔我者乃禅家膈上病但从克念工夫褫剥将去直得人我双亡纤尘不立便知孔子担起底便是释迦放下底秪要放下底担得起担起底放得下才可与语禅宗极致居士问曰担起放下即不问且道孔子与释迦是同是别余曰同别且置秪如天地未分父母未生已前孔子与释迦在何处安身立命士不答余曰居士向这里看得破便晓得释迦与孔子安身立命处亦晓得自家安身立命处到此光景可谓野色更无山间断天光直与水相通。

　　禅净发隐

　　余驻锡虎跑一日瓶匋闻尊宿招同武林众宰官居士湖上放生偶舟过净慈而泉宪钱从卓居士亦至乃握余手曰云栖先师虽两经大手为塔上之铭然己躬下一段光明终未揭露海内但知为莲灯绍焰而不知先师确是宗门郢匠禅净双通者也其专主净土者唯恐九人错路故苦心开导宁受斋公之诮不逗角虎之机讵可以寻常臆见测其权巧弘愿哉今博山以宗证净先师以净含宗真为显密互融后先交彻是敢请为先师另撰一塔铭庶几有所表章惟不吝慈悲随所恳余谢曰太师翁如随色摩尼何人不睹圆照其序高峰语录亦自禅净双扫云千丈岩七宝池有智主人二俱不受则知舌藏霹雳足迹如空焉易描邈彼之真哉时闻尊宿亦以传略授余且谓曰钱居士乃先师赏音弟子也先师少治举子业与其先公卓庵宪副素相莫逆今居士又预先师筹室法乳渊源诚有所自此请殆为法门关系倘得如椽一挥抉出先师末句真髓则云栖念佛一门如日中天矣余曰赵州道诸方难见而易识老僧易见而难识然则识得赵州者须再来古佛窃谓识得云栖者亦须通身是眼今观师所述传略与憨大师吴太史两塔铭其平生行宝如虎头写照颊毛风采俱一笔画出讵可谓不识云栖者耶独太师翁于禅宗一事如手中影草本是隐身之术原使人不之见为妙也兹承嘉命敢罔恤忌讳太师翁乃圆乘人也具一证一切证手眼理无不彻机靡不贯虽单示一门而无量乘门总持互摄参之不见其杂析之不见其分识之者必曰云栖门庭渊广如君统万邦为一家惑之者必曰此不过一净土偏安之主也迹其未出家时阅坛经即以生死贴额楼及礼性天理和尚剃颅从无尽行律师禀具北游五台感文殊放金光照触初参遍融老宿后谒笑岩和尚求开示岩曰阿你三千里外来开示我我有甚么开示师恍若有省辞过东昌道中闻谯楼鼓声忽悟其旨作偈曰二十年前事可疑三千里外遇何奇焚香掷戟浑闲事魔佛空争是与非此可见最初行脚单以参究为主而净土惟心原从悟门所得但入明以来宗门寥落律居不振讲席多隳禅净两门漠然无主太师翁观时节因缘欲竖法幢无如念佛善诱三根专以持名一心不乱为宗盖持名乃一种紧峭简捷工夫妙在提头知尾就路还家一念相应即见自性弥陀所谓径中之径者意不在兹乎太师翁以杂华为堂观以净土作门径以禅宗为壶奥以教相为羽仪不以一味而尚王之膳不以单方而穷医之技今之居曲盝称知识者如千蹊万径中示人直路到家然到家后贫从自窭富从自奢苟无制驭折衷之法则无明习气陶汰不净情根识蒂黏带不清殊乏精扃严键远到深蟠自家儱侗不拘种草皆收骨气生狞冀怙门风有党此乃禅家近癖毋怪乎燃犀照水者骇为怪事也太师翁虽不开堂说法然有扣及宗乘中事无不唱酬如竹窗随笔云忆在家时一儿晚索汤饼时市门已掩家人无以应丸米粉与之啼不顾其母恚甚予曰易事耳取米丸匾之儿入手哑然而笑时谓儿易诳若此固知今人轻净土重禅宗者似焉语以丸汤饼之净土则啼易以匾米丸之禅宗则笑此真与儿童何异此等譬喻则知太师翁之所唱导政观时施设原非按牛吃草也又王敬所侍郎问夜来老鼠唧唧说尽一部华严师云猫儿突出时如何王无语师自代云走却法师留下讲案且颂曰老鼠唧唧华严历历奇哉王侍郎却被畜生惑猫儿突出画堂前床头说法无消息无消息大方广佛华严经世主妙严品第一如此答颂假续之于灯版谁不曰此古尊宿作略也世多以念佛斋公行径疑之遂抹杀不传惜哉贵耳贱目伯牙宁不绝弦或问华严五教禅居顿位顿之去圆未达一间何得并举师答云清凉赞天台四教理致圆傋而五教加顿补台之傋而未傋也以达磨一宗无可安着聊判归顿而实顿有二义一但顿二圆顿此禅宗正圆顿之顿然可以不名为圆良繇专重直指见性以破渐宗于法界缘起之义虽具在中而非所重救时为急无暇论故又此宗本曰教外别传则小乘大乘一切乘所不能收四教五教一切教所不能摄不惟出彼渐阶亦复不居顿格非但超乎顿位亦复不受圆名贤首判教亦不得已而姑为寄位岂可真以位分拘耶予谓扶竖宗风具正法眼见彻少林骨髓此老非独好手抑亦少林功臣也今有钝置禅宗位居别教使不得预台教之圆位太师翁岂不弘教乎于台宗贤首无不逗肯中綮其推重禅宗又何等平心快论然则此抬彼搦如点灯吃饭两家分明不然达磨一宗几遭义虎崖柴其种种提持发挥向上不但于宗乘中而直指曲喻即笺一疏释一钞咸以称理为极则令人帖帖地服膺即禅关策进甚为启蒙金錍禅海二珍甚为道眼证据苟不究其深旨则诸所著述曲尽一片婆心为谁对症发药也然生平厚自韬晦不以悟门居称不以拈颂炫人不以标帜自高此等迈轴殆为学地中人出一身愧汗解几重颜甲孰易知其恩德哉然则禅净教律师能缚为一束劈作四架六度妙行师能融为一心发为万善慧辩道德师能傋于一身辉映千古譬圆伊三点纵横不得拟其势毗卢称性顿渐不敢配其乘所谓通身手眼者非师其谁欤若夫愿广悲深真古佛再来于时祖庭秋晚门门萧索太师翁特以普字三昧圆应广唱综禅之致如永明闲律之学如宣祐弘教之义如台贤而主鬯莲宗则兼擅七祖之长遂使震旦佛法真如揭日月而重光其储材得人如豢律虎义虎角虎于一圈俟其牙爪距狞驯攫俱用然后出而哮吼如狮王惊人此太师翁生平践真履实之效不独深望于来哲使千古下有能窥其机用如此缜密如此博赡如此扩大是则与师把手同行大寂光中矣又何更疑之为抑禅宗扬净土独骂之为丰干老贼乎正所谓佛祖位中留不住夜深依旧宿芦花真酷似其人也。

　　归云夜话

　　心耽静境者投足散乱之场畏态不胜嫌避形参闹迹者冥心真寂之境躁性不耐幽闲故担版汉所见各滞一边祖师道出息不涉众缘入息不居阴界此等妙语不可不参。

　　天性寡淡入道最得便宜欲爱干枯对境自然亡所道人甘得清苦受用更大雪峰呼玄沙为再来人以其衣取蔽形食取接气真冰霜衲子也每想古人拾橡栗衣荷芰吃璎珞饭点橘皮汤不觉嗜好之念竟惭沮矣。

　　闹篮里钻头打失了静定光景坐境中昏闷提不起本参话头正所谓静沈死水动落今时要得工夫成片大须仔细用心久久操存自然归一。

　　抱负心胜者未免傲习成癖经干多能者终见识情揽事利害眼明者打入是非窠臼伎俩心多者断然机械不忘其痛病非一未易枚举须是自家觉察损至于无损其习气豁尔消融也不恃为美恃则为障学佛法须是将自己平日胸中学解知见尽情芟去然后可以参悟不然则心境驳杂未免镜上添痕昔康昆仑从段师学琵琶段先令不近乐器三年忘其本领然后穷段之艺妙绝一时况学无上妙道若不换骨洗肠通身整顿别是一番境象则欲望造祖佛堂奥其可得乎。

　　道人之心不可着一物好经论则被文字缚杀好谈唾则被语言缚杀好思惟则被情识缚杀翻得转摆得脱虽是好手要不被境风所转而能转于物者还他有力大人所以道肚无偏癖病何怕冷油齑。

　　工夫做到情忘理极处自然与法身理相应如脱鹘臭布衫拈却炙脂帽相似若终日识心纷飞触境不能忘情虽坐禅床上如猢孙系露柱敢保血肉团包里无位真人妄想坑埋没自家宝藏纵得透脱犹是枯桩边事况未得透脱耶。

　　学道须以高远为期苟不至于大悟不可随情生灭放纵身心及离了真正明眼师匠别图去就建立生涯作半路抽身汉如渡海人牢把风柁到岸方休古人吃折脚铛中饭向水边林下保养圣胎是谛当后事直须打彻一回顶天立地可以与祖佛夺权衡可以与人天作眼目斯乃大乘菩萨发心真不负出家之志矣。

　　心地未明开口即错纵有高论非是定见居学地者不可轻易持论古今得失但当存疑俟他日道眼明白方可决定是非邪正。

　　眼前有一毫顺境来迎我不可过生欢喜当观如梦幻空花快意后一场懡　眼前有一毫逆境来加我不可便生烦恼当观如疾风暴雨天晴后一场懡　古人多体究言句不专在一句话头上用心一语投机千疑顿发故圆悟说大慧汝不疑言句是为大病今时惟喜单提一句公案如百万军中拖刀直入虽得斩截便宜若要筑着磕着通身是眼须向杂毒海里一一验过始得。

　　凡机锋问答全主全宾须是作家相见自然节拍相应若是学地中人道眼未明凡见宗师家须虚心请益以求决择不可贪求印证大丈夫儿掀翻彻底尚不自肯住脚况挟复上门求人打东瓜印子耶多见一等瞎汉乱统如醉汉发风如痫病发狂古今有智识者决不如是虽呈偈呈解问答要且自知时节不同他人弄鬼戏也。

　　道人胸次居常磊落超旷固是格外人物然于生死祸患不先有以明决处断则临事未免周章惶悚丧其所守此平日心境放闲未尝远虑故不经磨炼也看祖佛言教须洞晓深旨不可打印板在胸中着意摹拟如看径山语录便椿定个大慧模样出来看高峰语录便占在高峰面前行走说话都是他家口气及乎举措施为恰又不相似此是识见浅陋融化不得彼高峰大慧二老何等手眼千古下有几人俦匹便如此容易躐等耶善学者无所不得妙在抽筋不动皮换骨不见血虽吃他家饭不屙他家屎此才是潜行须与古人同处非圆机活眼则胶柱调弦按图索骏此愚者之通病药石难医奈何。

　　要作宗门正眼必须学悟兼优要振祖佛门庭尤贵机辨无碍古今明彻理性者能兼诸用而傋全体方为第一流人物然尤在道德礼义四字辅翼成功才可建经久远大事业苟恃尺寸所长外鹜虚声学无通方之识悟非超师之见此流俗阿师直饶动地惊天终见一场败缺复何益于教门哉。

　　好人品不在立意要做个标格出来但当一心究理性地明白其人品不扶自正苟有一念好奇特之心强分同异故与流辈相违此等不堕轻忽便落侥幸狂慧少定枯禅乏智二病相倾今古不齐故知圣智入作必善用其机所以大有为者先有守譬夫庭禽养勇一奋惊群雾豹泽毛七日不食苟无定力以持心则自己走作尚不奈况能为济世舟楫哉。

　　古今悟道善能游戏尘劳广作佛事者要先得三昧王三昧则一切三昧无不总持如人教一棚肉傀儡相似脚底线头都已晓牵抽全藉里头人到此田地佛法世法是甚么唤作热碗鸣声也是强说道理。

　　学道之士见善必迁知过必改积功树德惟日不足苟不慎护三业忽被境风触动便斗争到底如矢在弦上迎机连发此盖平日无制心工夫不能居逆受顺处顺如逆古德云衲子虽有见道之资若不深蓄厚养非惟无补于教门将恐有招祸辱可不慎欤。

　　憎爱两字最为入道障门极难打破禅人知此病痛直得法爱兼忘管此进道如鸟飞空无有阻碍所以三祖云但莫憎爱洞然明白此是如透万重关锁一击俱开。

　　学道人当虚怀无我不见彼过莫因私愤遂塞公道如世谛中人暗箭伤人不顾损德自丧心术予少时尝有偈警世云朝看东邻花莫赏西园蘜不妒他人时终还自家福此言虽鄙读之可以令人荡不平之气。

　　示心鉴禅人

　　吾辈忝称释种堕三宝数当时自反照克责既辞违二亲趣此非家必欲何所图乎方其袍圆其顶可谓僧相严特矣若不愤发精彩令志气日新以求悟明己分中一生死大事荷担大法则所谓好一座佛堂空然无佛矣若更纵恣情欲放荡身心或嗜膏腴受用骄态或依轩冕从游声利或三业四仪不拘戒捡荒唐偷玩虚掷光阴如此为僧与流俗何殊古德云地狱未为苦袈裟下失却人身为最苦也如今要跳出三界业网不受阎老拘束须是打翻无明窠臼参教透顶透底与佛祖把手同行始得所以药山道此事直须高高山顶立深深海底行闺合中物舍不得便为渗漏且道作么生得个不渗漏去禅者向这里会取药山不曾入灭。

　　示心启禅人

　　入此宗者宜先截断葛藤最为捷径学解塞于胸襟语脉障于咽喉缘念坌于识田无往而非熟境欲以希望心聪明灵利心虚浮不真而入此门譬剪彩作花其如大地阳春何必须忘缘泯念专心一路将无义味话头极力参研如猫捕鼠追到牛角表自有倒断时节也。

　　云栖示禅人

　　中峰老人云一片陈年铁石心行藏寂寂冷沉沉硬拳紧握栖茆屋那肯轻抛半片心此偈余尝体贴其意则工夫无时刻放过即放过亦有工夫此乃已验灵方能如此切心则悟门不必重说。

　　雪关禅师语录卷之四终
嘉兴大藏经　雪关禅师语录


　　雪关禅师语录卷之五

　　侍者成峦传善录

　　法孙开诇编

　　拈古(并评着语)

　　波斯匿王问世尊曰胜义谛中有世俗谛否若言无智不应二若言有智不应一一二之义其义如何(评曰波斯匿王眉底着眼觑破黄面老子家风是甚么家风打破镜来即向汝道)佛言汝于过去龙光佛法中曾问此义我今无说汝亦无听无说无听是名一义二义(着语云果是悭)。

　　拈曰世尊意路分明舌头太短王于龙光佛时曾问此义虽于般若缘熟其奈佛法习气未忘然虽如是不因龙跃浪争见禹门高。

　　东印度国王请二十七祖般若多罗尊者斋次王问曰师何不转经祖曰贫道出息不涉众缘入息不居阴界常转如是经百千万亿卷(评曰出息不涉入息不居如牛拴鼻似盘滚珠如斯会得经即转转即经甚么处不见尊者)王乃欢喜作礼从此信入(着语云不转底也是经)。

　　拈曰国主请斋不是好意要与尊者算饭钱如是经转得妙大藏小藏都从此演出尊者非但受得天厨妙供亦能消却万镒黄金秪如万镒黄金作么生消良久云量宽福大。

　　南天竺国异见王达磨大师之亲侄也初废黜沙门因与宗胜论义稍屈王欲摈之忽波罗提尊者至王问曰何者是佛提曰见性是佛王曰师见性否提曰我见佛性王曰性在何处提曰性在作用王曰是何作用我今不见提曰今现作用王自不见王曰于我有否提曰王若作用无有不是王若不用体亦难见王曰若当用时几处出现提曰若出现时当有其八王曰其八出现当为我说波罗提即说偈曰在胎为身处世为人在眼曰见在耳曰闻在鼻辨香在舌谈论在手执捉在足运奔遍现俱该沙界收摄在一微尘识者知是佛性不识唤作精魂(着语云不识即是佛性识即唤作精魂)王闻偈已心即开悟悔谢前愆遂精勤白业护持三宝一日因达磨大师辞游震旦王乃涕泪交颐曰此国何罪彼土何祥叔既有缘非吾所止惟愿不忘父母之国事毕早回王即具大舟实以众宝躬率臣僚送至海壖。

　　拈曰尊者善说佛性义如将傀儡线索一时抽动王闻心即开悟便知得青布幔里有人简点将来当时唤作佛性尊者面皮已厚三尺更说八处作用教坏人家多少男女然虽如是比一等弄精魂手脚犹较些子。

　　梁武帝闻达磨大师从西域航海而来乃遣使赍诏迎请师至武帝问如何是圣谛第一义师曰廓然无圣帝曰对朕者谁师曰不识(着语云这便是祖师关)(○评曰千七伯则葛藤从此惹起此一问答曰铜墙万仞铁壁千重透得者能有几人)帝初不契后悔悟曰见之不见逢之不逢今之古之悔之恨之朕虽一介凡夫敢师之于后。

　　拈曰武帝是佛心天子达磨大师是踏毗卢顶上行底人故武帝一时趁之不及后乃悔悟不是迷逢达磨却是贼过弯弓。

　　唐宪宗皇帝尝诏鹅湖大义禅师入内于麟德殿论义时有法师问鹅湖曰如何是禅湖以手点空法师无对帝曰法师讲无穷经论秪这一点尚不奈何(评曰古今不奈何这一点底甚多且道利害在甚么处)鹅湖一日举顺宗问尸利禅师大地众生如何得见性成佛利曰佛性如水中月可见不可取因谓帝曰佛性非见必见水中月如何攫取帝乃问曰何者是佛性对曰不离陛下所问帝默契真宗益加钦重。

　　拈曰英明圣智一点便知信是飞龙不同跛鳖若道不离陛下所问即是佛性鹅湖眉毛亦须倒竖何故秪晓眼横不知鼻直。

　　唐肃宗皇帝闻南阳忠国师道行卓冠一时敕中使赍诏征赴京师隆以师礼帝问师在曹溪得何法师曰陛下还见空中一片云么帝曰见师曰钉钉着悬挂着。

　　拈曰帝问曹溪心法国师分明说不出口指东画西天眼已洞瞩矣秪如空中这片云钉着是挂着是弥天才作盖遍界又成霖。

　　帝又问如何是十身调御师乃起立曰会么帝曰不会师曰与老僧过净瓶来。

　　拈曰肃宗帝问个十身调御太煞有佛法玄旨国师恁么答非惟不孤来问且有翊赞王化之功秪如道与老僧过净瓶意作么生灵山付嘱不似今朝。

　　代宗皇帝问南阳忠国师曰师灭度后弟子将何所记师曰告檀越与老僧造一所无缝塔帝曰请师塔样看师良久曰会么帝曰不会师曰贫道去后有侍者应真却谙此事乞诏问之帝后诏耽源问前语源良久曰圣上会么帝曰不会源述偈曰湘之南潭之北中有黄金充一国无影树下合同船琉璃殿上无知识(着语云不谬为国师侍者)(○评曰国师塔样太鹘仑生耽源塔样太玲珑生且道国师底是耽源底是)帝大悦。

　　拈曰大小国师费却如许气力画个无缝塔样不出乃推过侍者耽源虽则巧运砖石合成尖圆之相不知反为七花八裂被大唐天子看破。

　　唐文宗皇帝好嗜蛤蜊一日御馔中有擘不张者帝以其异即焚香祷之乃开见菩萨形仪梵相具足帝遂贮以金栗檀香合覆以美锦因问群臣斯何祥也或奏太乙山惟政禅师深明佛法博闻强记乞诏问之帝即诏政问其事对曰物无虚应此乃启陛下之信心耳故契经云应以此身得度者即现此身而为说法帝曰菩萨身已现且未闻说法政曰陛下睹此为常耶非常耶信耶非信耶帝曰希奇之事朕深信焉对曰陛下已闻说法竟(评曰许多帘前赐紫对御谈玄未若政公启人主信心语最简当)皇情大悦遂留政于内道场供奉咨询法要。

　　拈曰华严云菩萨于一微细众生身中示现成正觉转法轮度众生入涅槃而此众生不觉不知然则像现蛤蜊腹中君臣叹异合国皆知且道与不觉知是同是别具眼者试辨取看。

　　唐庄宗问兴化奖禅师曰朕收中原获得一宝秪是无人着价(评曰输王髻珠非强手难得)化曰请陛下宝看帝拈幞头带示之化曰君王之宝谁敢酬价(着语云兴化酬了也)。

　　拈曰同光帝拈起幞头带未免带累兴化颟顸当时赖遇无人识者若有堪作甚么如今还有识得者也无金轮天子玺散粟不知名。

　　宋太宗皇帝一日幸相国寺见僧看经问曰是甚么经僧曰仁王经帝曰既是寡人经因甚却在卿手里僧无对(雪窦禅师代云皇天无亲唯德是辅)(○评曰帝通身是眼乃人王中法王也)帝擎钵问丞相王随曰既是大庾岭头提不起为甚么却在朕手里随无对。

　　拈曰问问奇特语语超见非作家君王何以臻此帝擎钵问丞相曰大庾岭头提不起为甚却在朕手里代云陛下亲到曹溪又云帝力何有哉。

　　仁宗皇帝尝诏庐山大觉琏禅师入内问佛法大意奏对称旨赐大觉禅师之号至和中觉乞归老山中乃进偈曰六载皇都唱祖机两曾金殿奉天威青山隐去欣何得满箧唯将御颂归帝和偈不允仍宣论曰山即如如体也将安归乎既而遣使赐龙脑钵师谢恩罢捧钵曰吾法以坏色衣以瓦铁食此钵非法遂焚之(评曰此钵虽焚此节不坏非师作略安能永表圣恩)中使回奏上嘉叹不已。

　　拈曰帝降谕云山即如如体也将安归乎非眼光烁破四天下不能道此语不但见彻理性亦知帝处金屋如茆檐矣或问理如何彻曰同道方知。

　　孝宗皇帝宣问灵隐佛照光禅师释迦佛入山修道六年而成所成者何事对曰将谓陛下忘却。

　　拈曰问在答处答在问处佛照老人舌头拖地也秪如道将谓陛下忘却意旨如何言出齿外犹道不知。

　　维摩诘居士住毗耶离城因示疾次(评曰滞货不脱招人上门若非曼殊觑破怪病难医)世尊敕文殊领诸大弟子共维摩诘问疾时诸菩萨各说不二法门竟文殊曰我于一切法无言无说无示无识离诸问答是为菩萨入不二法门于是文殊又问维摩仁者当说何等是菩萨入不二法门维摩默然(着语云看你出不得门)文殊赞曰乃至无有语言文字是菩萨真入不二法门。

　　拈曰维摩不二法门文殊尽其神力捶击不开争奈保福犹嫌未出化门为甚如此大抵禅关无险易繇来玄路有高低。

　　善慧傅大士翕一日披衲顶冠靸履朝见帝问是僧耶士以手指冠帝曰是道耶士以手指靸履帝曰是俗耶士以手指衲衣(着语云拏住了也)(○评曰大段作怪名他不得状他不出)又曰空手把锄头步行骑水牛人从桥上过桥流水不流(着语云要得个撩天索价博地相酬底人方会此语)又曰有物先天地无形本寂寥能为万象主不逐四时凋(着语云唤作物即不可)。

　　拈曰嵩头陀劝还兜率惟度生为急不思彼乐这老儿家爱向闹篮里钻头显异惑众好与三十棒如今向甚么处去也复拍手笑云识取明州憨布袋。

　　张拙秀才(青五石霜诸嗣)参石霜霜问公何姓曰姓张名拙霜曰觅巧尚不可得拙自何来公忽有省(着语云何不道拙得巧巧得拙)乃呈偈曰光明寂照遍河沙凡圣含灵共我家一念不生全体现六根才动被云遮断除烦恼重增病趣向真如亦是邪随顺世缘无挂碍涅槃生死等空花。

　　拈曰好偈道也太煞道秪是不曾踏着向上关捩恁么道是蹋着是不曾蹋着未知有者疑着好。

　　吕岩真人字洞宾(青八黄龙机嗣)尝游庐山归宗书钟楼壁曰一日清闲一日仙六神和合体安然丹田有宝休寻道对境无心莫问禅(着语云问过黄龙始得)未几道经黄龙山值黄龙升堂龙见意必吕公欲诱而进厉声曰座傍有窃法者吕毅然出问一粒粟中藏世界半升铛内煮山川此意如何龙指曰这守尸鬼吕曰争奈囊有长生不死药龙曰饶经八万劫终是落空亡吕薄讶飞剑胁之剑不能入遂再拜求指归龙诘曰半升铛内煮山川即不问如何是一粒粟中藏世界吕于言下顿悟作偈曰弃却瓢囊摵碎琴如今不恋汞中金自从一见黄龙后始解从前错用心龙嘱令加护(评曰吕紫岩真人云丹田有宝休寻道对境无心莫问禅及见黄龙又道始解从前错用心今有以玄门坐功而拟禅理者岂不错哉)。

　　拈曰吕既悟矣龙又嘱令加护此去如何但行好事莫问前程。

　　唐裴相国休字公美(南四黄檗运嗣)游大安精舍因观壁间高僧真仪公曰真仪可观高僧何在执事无对公曰此处莫有禅者否曰近有一僧投寺执役颇似禅人公曰可请来询问时黄檗运禅师混迹劳侣于是执事寻至公欣然曰休适有一问诸德吝辞今请上人代语檗曰请相公垂问公举前话檗朗声曰裴休公应诺檗曰在甚么处(着语云解呼诺底不是高僧)公当下知旨如获髻珠。

　　拈曰黄檗老人善用宗门爪牙如苍鹰攫兔见即生擒裴相公当下悟去可谓知灯是火不觅邻烟要且未吃黄檗痛棒在何也不曾行鸟道终是隔烟村。

　　崔赵公(四祖旁八径山钦嗣)问径山国一钦禅师曰弟子出得家否师曰出家乃大丈夫事非将相之所能为公于言下有省。

　　拈曰国师话甚奇特崔赵公位登枢要具将相才非大丈夫耶乃谓其出家不得公返于言下有省如香象渡河之势截流径过有狮子脱绊之威游行无畏勇哉丈夫见超言外可谓真出家者矣出家且置或问如何是大丈夫事别有超方眼还他过量人。

　　宣州刺史陆亘(南三南泉愿嗣)问南泉禅师曰肇法师也甚奇怪解道天地与我同根万物与我一体泉指牡丹曰大夫时人见此一株花如梦相似陆罔测。

　　拈曰天地同根万物一体此语平常元无奇怪陆大夫作奇怪想遂有此问南泉老人道时人见此一株花如梦相似却甚奇怪陆大夫翻作平常会去雪关与么批判且道是奇怪是平常向这里拣辨得出许伊亲见南泉。

　　睦州陈尚书操(南五睦州陈尊宿嗣)斋次拈起糊饼问僧江西湖南还有这个么曰适来吃个甚么公曰敲钟谢响(着语云收鞭太速)。

　　拈曰这僧俊鹘冲霄到也快便怎奈末上遭他网子秪如道敲钟谢响又作么生对他合云草贼大败。

　　又斋僧次躬自行饼一僧展手拟接公却缩手僧无语公曰果然果然(着语云公心太险)问僧有个事与上座商量得么曰合取狗口公自掴口曰某甲罪过僧曰知过必改公曰就阇黎乞取口吃饭得么(着语云好赢头)。

　　拈曰陈尚书之机辩峻比云门辣似睦州盖从二师处得来故纵夺临时杀活自在真宗门入作所以下刃最紧也还识尚书么电火难追影风云莫辨真。

　　白侍郎居易(南三佛光满嗣)守杭州日闻鸟窠林禅师居秦望山躬往谒焉因问如何是佛法大意窠曰诸恶莫作众善奉行公曰三岁孩儿也解恁么道窠曰三岁孩儿虽道得八十老人行不得公作礼而退(着语云鸟窠不是善心人)。

　　拈曰诸恶莫作众善奉行此佛法大意非但白太傅佩为至训千古之下饮人以甘露也然虽如是知恩者少负恩者多。

　　韩文公退之(青三大颠通嗣)谪潮州日闻大颠禅师道风远着因往谒之问曰和尚春秋高多少师提起数珠示云会么公曰不会师曰昼夜一百八公罔措遂回次日仍至寺门见首座便举前话问意旨如何座乃扣齿三下及见颠仍前问颠亦扣齿三下公曰信知佛法无两般颠曰何以见得公曰适来问首座亦如是颠遂唤首座问适来是汝如此袛对否座曰是颠便打趁出院。

　　拈曰首座眼亲颠师手快未免被文公勘破虽然还知大颠打首座意么翻云全在我覆雨更繇谁。

　　公一日诣颠请曰弟子军州事繁佛法省要处乞师一句颠良久公罔措时三平为侍者乃敲禅床三下颠曰作么平曰先以定动后以智拔公有省乃曰和尚门风高峻弟子于侍者边得个入处。

　　拈曰大颠吹无孔篴打不响鼓雪曲难酬赏音谁与三平善能承虚接响略通一线不然文公了无入处且道如何是文公入处穿林虽有径转盻更登峰。

　　公一日问禅者云承闻讲得肇论是否答曰是公曰肇有四不迁是否曰是公遂将茶盏扑破云这个是迁不迁禅者无对(评曰得底人虽讥呵怒骂皆为佛事然则排斥诋毁岂亦公善为佛事者耶昔程明道先生尝游岭南因至潮州访公与大颠师往来问道书凡二十四封及留衣事有遗亭在焉乃作诗曰昌黎文字如山斗原道深排佛老非不识大颠何似者数书珍重更留衣盖诗之意疑公初惑而后信也今人学韩排佛无乃为文公所惑乎)。

　　拈曰文公扑破茶盏论迁不迁不惟勘破禅者且能勘破肇公且道勘破在甚么处咄无汝着眼处。

　　鼎州李刺史翱(青三药山俨嗣)向药山玄化屡请不赴乃躬谒之山执经卷不顾李性福急乃曰见面不如闻名拂袖便出山曰太守何得贵耳贱目李回拱谢问曰如何是道山以手指上下曰会么李曰不会山曰云在青天水在瓶(着语曰言端语的)李欣惬作礼遂述偈曰炼得身形似鹤形千株松下两函经我来问道无余说云在青天水在瓶又问如何是戒定慧山曰贫道无此闲家具李莫测玄旨山曰欲得保任此事直须向高高山顶立深深水底行闺阁中物舍不得便为渗漏。

　　拈曰见面不如闻名拂袖而去贵耳何得贱目蓦鼻牵回药山之妙用如此岂不令人捷悟哉秪如道闺阁中物舍不得便为渗漏此是炼石补天手法语尤绝妙秪如当时李公道渗漏亦不恶还契他药山意么具眼底试缁素看。

　　襄州王常侍敬初(南四为山祐嗣)视事次米胡和尚至公乃举笔示之米曰还判得虚空么公掷笔入宅更不复出米致疑明日凭鼓山供养主入探其意米亦随至潜立罘罳间侦伺供养主才坐问曰昨日米和尚有甚言句便不相见公曰师子咬人韩卢逐块米遽出朗笑曰我会也我会也公曰会即不无你试道看米曰请常侍举公乃竖起一只箸米曰这野狐精(评曰米胡也是奇衲子不因失节那能拔本)公曰这汉彻也(着语云常侍彻也未)。

　　拈曰王常侍可谓铁眼铜睛不但令米胡致疑亦疑杀天下人虽然当时也草草放过待米胡道这野狐精复抽身便入何故要教伊疑个彻底。

　　太傅王延彬(青七长庆棱嗣)到招庆煎茶朗上座与明招把铫忽翻茶铫公问茶罏下是甚么朗曰捧罏神公曰为甚么翻却茶朗曰事官千日失在一朝公拂衲便出(评曰王太傅如秤衡上星儿斤两分明秤得天下衲僧也简点将来大似白拈贼已被长庆明招二师捉败且道捉败在甚么处)明招曰朗上座吃却招庆饭了却向外边打野梩朗曰上座作么生招曰非人得其便(着语云不识明招)。

　　拈云朗上座也是招庆寺里僧若不向外打野梩争显太傅门户崇高明招家风阔大然虽如是非人得其便知他是甚么心行道出这般语来。

　　宋杨文公亿字大年(南十广慧琏嗣)因微恙问环大师曰某今日忽违和大师慈悲如何医疗环曰丁香汤一碗公便作吐势环曰恩爱成烦恼环为煎药次公叫曰有贼环下药于公前叉手侧立公瞠目视之曰少丛林汉环拂袖而出又一日问曰某四大将欲离散大师如何相救环乃捶胸三下公曰赖遇作家环曰几年学禅道俗气也不除公曰祸不单行环作嘘嘘声(着语云死也快活)。

　　拈曰文公与环师病中问答法战可观今人稍有恙即手忙脚乱况临终之顷大作佛事视生死如游戏者乎盖灵符在手与夺自繇阎老子生他不得死他不得然虽与么道毕竟生死两字是有耶无耶请过关者道一句看。

　　丞相王公随(南九首山念嗣)尝谒首山念禅师得言外之旨自尔履践深明大法临终书偈曰画堂灯已灭弹指向谁说去住本寻常春风扫残雪。

　　拈曰此偈干净轻快春风扫残雪不知者错作诗会便昧却此老从亲践实履中来化境语也且道雪消日出又作么生自代云满。

　　驸马都尉李遵勖(南十谷隐聪嗣)一日慈明禅师来谒公阅刺使童子问曰道得即与上座相见明曰今日持来相看又令童子曰碑文刊白字当道种青松明曰不因今日节余日定难逢童又出曰都尉言与么则与上座相见去也明曰脚头脚底公乃出坐定问曰我闻西河有金毛师子是否明曰甚么处得这消息公便喝明曰野干鸣公又喝明曰恰是公大笑遂为道交往来甚匿焉。

　　拈曰慈明与都尉作家相见不妨干戈略设一任礼乐相酬互换主宾风流落草譬善谑浪者不为虐耳秪如道师子吼野干鸣还有同别否请分彼此看。

　　高太傅世则字仲贻(青十二芙蓉楷嗣)初参芙蓉楷禅师蓉令去其所重扣已而参一日忽造微密呈偈曰悬崖撒手任纵横大地虚空自坦平照壑辉岩不借月庵头别有一帘明。

　　拈曰此老所诣处坦夷明白可谓山河大地不碍眼光若要摆手过漳江更须撤却帘儿相见始得假如相见时如何家庭才转步道路又分携。

　　洪州许刺史式(青十洞山聪嗣)一日与泐潭澄上蓝溥坐次潭问闻郎中道夜坐连云石春栽带雨松当时答洞山甚么话公曰今日放衙早潭曰闻答泗州大圣在杨州出现底是否公曰别点茶来潭曰名不虚传公曰和尚早晚回山潭曰今日被上蓝觑破蓝便喝潭曰须是你始得公曰不奈船何打破戽斗(评曰一队乐神从乾闼婆城来光影自别)。

　　拈曰贼来相趁客来相待一个引玉抛砖一个埋兵掉斗无端殃及上蓝真个是不奈船何打破戽斗要识三大老面目么琵琶随手拨箫鼓应时鸣。

　　节使李端愿(南十一金山颖嗣)参达观颖禅师问曰天堂地狱毕竟是有是无请师明说观曰诸佛向无中说有眼见空花太尉就有里寻无手揸水月堪笑眼前见牢狱不避心外闻天堂欲生殊不知欣怖在心善恶成境太尉但了自心自然不惑公曰心如何了观曰善恶都莫思量公曰不思量后心归何所观曰且请太尉归宅公曰秪如人死后心归何所观曰未知生焉知死公曰生则某已知之观曰生从何来公罔措观起揕其胸曰秪在这里更拟思量个甚么公曰会得也观曰作么生会公曰秪知贪程不觉蹉路观拓开曰百年一梦今朝方省(评曰观师问公生从何来公罔措及乎揕胸一拶当下知归此段公案与季路问死相似惜乎不遇观师终作问津之客悲夫)。

　　拈曰达观老人此一番开示直捷简当李节使拼却性命不顾危亡如老鼠被猫儿追到牛角里是尽头去处忽悟云秪知贪程不觉蹉路可谓踏破草鞋时节也且道悟后如何行人犹在青山外。

　　杨礼部杰号无为(青十一天衣怀嗣)晚从天衣怀禅师游衣每引老庞机语令研究后奉祠泰山一日鸡鸣睹日如盘涌忽大悟乃别有男不婚有女不嫁之偈曰男大须婚女长须嫁讨甚闲工夫说甚无生话书以寄衣衣称善(着语云将谓公是个俗汉)有辞世偈曰无一可恋无一可舍太虚之中之乎者也将错就错西方极乐(评曰辞世偈如黄绢幼妇使杨修见便知妙耳)。

　　拈曰公因参老庞机缘得入乃别其偈曰男大须婚女长须嫁其悟门超旷不让老庞真彻底人也秪如西方极乐国中还着得此老么自代云将错就错。

　　学士苏子瞻轼号东坡(南十三东林总嗣)东林与照觉总禅师论无情话有省黎明以偈献曰溪声便是广长舌山色无非清净身夜来八万四千偈他日如何举似人(着语云要举似人作么)(○评曰公自悟前身是戒禅师再来其省发后凡游戏翰墨皆法喜禅悦得文字般若之妙如风行水面春在花枝不可以即离拟之耳)后过金山有写公照容者公戏题曰心似已灰之木身如不系之舟问汝生平功业黄州惠州琼州(着语云熟处难忘)。

　　拈曰坡公面目他人描写不出其题自像二十余字可谓无斧凿痕有金石声潇洒之极也秪如身历三州毕竟是何功业咄问取戒阇黎。

　　太史黄山谷庭坚(南十三黄龙心嗣)参晦堂禅师乞指径捷处堂曰秪如仲尼道吾无隐乎尔太史如何理论公拟对堂曰不是不是公迷闷不已一日侍堂山行次时岩桂盛放堂曰闻木樨花香么公曰闻堂曰吾无隐乎尔公释然即拜之曰和尚得恁么老婆心切堂笑曰秪要公到家耳。

　　拈云吾无隐乎尔桂子月中落天香云外飘山谷不遇晦堂鼻孔搊他不住虽然争奈脚跟红线犹未断在何也路头才撞入关锁转难通。

　　公因谒黄龙死心新禅师龙问曰新长老死学士死烧作两堆灰向甚么处相见公无语(着语云何不道何处不相见)。

　　龙曰晦堂处参得底使未着在后谪官黔南忽有省乃曰寻常被天下老和尚谩了多少惟有死心道人不肯(着语云因甚不肯)可谓真实相为也。

　　拈曰铁面去皮晦堂拆肉死心又敲骨出髓矣山谷始得疑情尽命根断若到山僧者里且立一边着何故铁壁从渠透银山更要通。

　　夏英公竦字子乔(南十谷隐聪嗣)偶上蓝溥禅师至公问百骸溃散时那个是长老自家底蓝曰前月二十日离靳阳公休去蓝却问百骸溃散时那个是相公自家底公便喝蓝曰喝则不无毕竟那个是相公自家底公对以偈曰休认风前第一机太虚何处着思惟山僧若要通消息万里无云月上时蓝曰也是弄精魂。

　　拈曰追狡兔于三窟穷猎人之能忘全牛于游刃呈庖丁之技此一则问答如官马相踏英公不遇上蓝洎合放过或有问如何是你自家底却唤云诺免得干戈相待。

　　富郑公弼字彦国(青十三投子颙嗣)闻颙禅师主投子法席冠淮甸因往质所疑会颙师为众登座见其顾视如象王回旋公微有得因执弟子礼趋函丈命侍者请为入室颙见即曰相公已入来弼犹在外公闻汗流浃背即大悟(评曰富郑公因清献公激励灵机顿发遂夤缘入颙师之室谚云贼无种相鼓笼以同类化同事其利在反掌之间故此道得师友策发则易不得师友策发则难唐宋得理者最多皆藉此因缘力也可不信哉)。

　　拈曰颙师道相公已入来弼犹在外公出一身白汗遂悟入且道伊悟底是一个是两个。

　　胡文定公安国字康侯(南十五上封秀嗣)依上封秀禅师得言外之旨时游药山有禅人举南泉斩猫话问公公以偈答曰手握乾坤杀活机纵横施设在临时玉(或作两)堂兔马非龙象大用堂堂总不知。

　　拈曰此偈颂斩猫公案恰当甚好更须亲见南泉老人始得何故机虽明杀活理要彻岩廊。

　　参政苏公辙字子由(南十三上蓝顺嗣)上蓝顺禅师与其父文安先生有契因往访焉顺示搐鼻因缘俄而有省作偈呈曰中年闻道觉前非邂逅相逢老顺师搐鼻径参真面目掉头不受别铃锤枯藤破衲公何事白酒青盐我是谁惭愧东轩残月上一杯甘露滑如饴。

　　拈曰坡公谓子由不好作禅语及有省便吐辞不同怪哉掉头不受别铃锤此语虽长公可逊一步然彻底处直须格外明机不在言中取则。

　　寺丞戴公中孚(南十四黄龙清嗣)咨扣灵源一日有省以偈呈清禅师曰杳冥源底全机处一片心花露印纹知是几生曾供养时时微笑动香云。

　　拈白穷源见底灿露一片心花微笑破颜知是多生供养果然稳当头尾完全若要撒得开捏得聚须更穷尽变化始得。

　　枢密吴公居厚(南十五圆通旻嗣)拥节归钟陵谒圆通旻禅师曰某顷赴省试过此因问前住讷老透关底事如何讷曰且去做官不觉五十余年旻曰曾明得透关底事么公曰八次经过常存此念然未甚脱洒旻度扇与之曰请使扇公即挥扇旻曰有甚不脱洒处公忽有省曰便请末后句旻乃挥扇两下公曰亲切亲切旻曰吉獠舌头三千里(评曰透关事一蹉过便五十余年争奈不努力何令人不肯留意不知蹉过又是几生可惜许)。

　　拈曰圆通若无后语未免钝置吴公秪向挥扇处弄精魂有甚了期秪如道吉獠舌头三千里是何意旨。

　　左丞范公冲字致虚(南十五圆通旻嗣)繇翰苑守豫章过玄通谒旻禅师茶罢曰某行将老矣堕在金紫行中去此事稍远通呼内翰公应诺通曰何远之有公跃然曰乞师再垂指诲通曰此去洪都有四程公伫思通曰见即便见拟思即差公乃豁然有省。

　　拈曰圆通老人囊中有妙药能起死回生在顷刻左丞虽于此省入去此事不远争奈乡音犹易识家国尚茫然。

　　提刑郭公祥正字功甫(南十三白云端嗣)谒白云端禅师云上堂曰夜来枕上作得个山颂谢郭居士庐山二十年之旧乃曰上大人丘乙己化三千七十士尔小生八九子佳作仁可知礼也公切疑后闻小儿诵之忽有省以书报云云以偈答曰藏身不用缩头敛迹何须收脚金乌夜半辽天玉兔趁他不着(着语云捉下了也)一日至云居请佛印禅师升座公拈香曰觉地相逢一何早鹘臭布衫今脱了要识云居一句玄珍重后园驴吃草召大众曰此一瓣香熏天炙地去也印曰今日不着便被这汉当面涂糊便打(评曰此老古怪也解如此拈弄不是云居几乎遭他一场糊涂)乃曰谢公千里来相访共话东山竹径深借与一龙骑出洞若逢天旱便为霖掷拄杖下座公拜起印曰收得龙么公曰已在这里印曰作么生骑公摆手作舞便行印抚掌曰秪有这汉较些子。

　　拈曰白云颂子绝妙上大人也使他悟去可谓牛溲马渤都是良药秪贵在医家善用耳郭公与佛印酬唱大好一场曲调悟底与悟底人相见果然不同且道如何不同好手手中呈好手红心心里中红心。

　　枢密徐公俯字师川(南十五昭觉勤嗣)丁父忧念无以报罔极请灵源升座说法源曰诸仁者秪如龙图平日读万卷书如水传器涓滴不差且道寻常着在甚么处而今舍识之后这着万卷书底又却向甚么处着公闻之洒然有得遂曰吾无憾矣(评曰灵源可谓善说法要不但令龙图脱死抑又使枢密回生其般若灵验若此)源下座问曰学士适来见个甚么便恁么道公曰若有所见则钝置和尚去也源曰恁么则老僧不如公曰和尚是何心行源大笑(着语云一脚踏到底)寻参圆悟悟亦喜其见地超迈一日至书记寮指悟顶相曰这老汉脚跟犹未点地在悟曰瓮里何曾走却鳖公曰且喜老汉脚跟点地悟曰莫谤他好公休去(着语云此公知休即得)。

　　拈曰果然超迈不然圆悟脚跟未易许他摸着复笑云摸着也防后患。

　　郡王赵令衿字表之(南十五昭觉勤嗣)圆悟禅师居瓯阜公欣然就其罏锤悟不少假公固请悟曰此事要得相应直须是死一回始得(着语云今人怕死水里浸杀者多)公默契尝自疏之其略曰家贫遭劫谁知尽底不存空屋无人几度贼来亦打悟嘱令加护。

　　拈曰公既有省又嘱令加护意作么生欲穷千里目更上几层楼。

　　侍郎李弥逊号普现(南十五昭觉勤嗣)参圆悟禅师一日早朝至天津桥马跃忽有省通身汗流直造天宁适悟出门遥见便唤曰居士且喜大事了毕公曰和尚眼花作甚么悟便喝公亦喝于是机锋迅速忽一日示微恙遽索汤沐浴毕遂趺坐作偈曰谩说从来牧护今日分明呈露虚空拶倒须弥说甚向上一路掷笔而逝。

　　拈曰此公了事快当非全机领荷安能当圆悟老人神锋八面耶临行一偈真个得来去自繇从来牧护非无蕴藉工夫贵有化手也。

　　尚书莫公将字少虚(南十五大随静嗣)因宦西蜀谒南堂静禅师咨决心要堂使其向好处提撕无所入适如厕忽闻秽气甚急以手掩鼻遂有省彻见南堂相为乃呈偈曰从来姿韵爱风流几笑时人向外求万别千差无觅处得来元在鼻尖头堂印之。

　　拈曰尚书虽是苦心造到简点将来犹带些秽气在何故为他向厕坑头着到。

　　给事冯公楫号济川(南十五龙门远嗣)参大慧杲禅师因坐夏径山榜其室曰不动轩发明大理慧以偈印之曰梵语唐言打成一块咄哉俗人得此三昧(评曰此公如衲僧家行履跃浪神鱼非业网可罩不然何易入此三昧乎)自题其像曰公事之余喜坐禅未尝将胁到床眠虽然现出宰官相长老之名四海传。

　　拈曰公游妙喜之门所见固自超皂其像赞乃一首行状亦可窥古人居官参究如此用心真示现于簪绂者也且道他公事极忙又喜坐禅是忙里偷闲是将勤补拙咄莫寐语好。

　　龙图王公肃字观复(南十五大随静嗣)留昭觉日闻开静板声有省复谒南堂静禅师问曰某有个见处才被人问却开口不得未审过在甚处堂曰过在有个见处堂却问朝旆几时到任公曰去年八月四日堂曰自按察几时离衙公曰前月二十堂曰为甚么道开口不得公乃契悟。

　　拈曰王龙图自道有个见处才被人问却开口不得南堂如画龙点睛令其乘雾飞去公忽有省便开得大口虽然你还合得口么若合不得口是祸门。

　　侍郎张公九成号无垢(南十六大慧果嗣)谒大慧杲禅师与冯给事诸公议格物慧曰公秪知有格物而不知有物格公茫然慧大笑公曰师能开谕乎慧曰不见小说载唐人有与安禄山谋叛者其人先为阆守有画像在焉明皇幸蜀见之怒令侍臣以剑击其像首时阆守居陕西首忽堕地公闻顿领深旨题不动轩壁曰子韶格物妙喜物格欲识一贯两个五百慧乃印可。

　　拈曰千个万个总作格物解若论物格曾家老子恐亦未梦见在无垢居士于此悟入却晓得一贯是两个五伯且道恁么语是格物是物格于此辨得决知造饭是米打面是麦。

　　公设心六度不为子孙计因取华严善知识日供其二回食以饭缁流又尝供十六大天而诸位茶杯悉变为乳书偈曰稽首十方佛法僧稽首一切护法天我今供养三宝天如海一滴牛一毛有何妙术能感格试借意识为汝说我心与佛天无异一尘才起天地隔倘或尘销觉圆净是故佛天来降临我欲供佛佛即现我欲供天天亦现佛子若或生狐疑试问此乳何处来狐疑即尘尘即疑终与佛天不相似我今为汝扫狐疑如汤沃雪火销冰汝今微有疑与惑鹞子便到新罗国。

　　拈曰茶杯变乳可见公格物而且格天若乃供佛佛现供天天现则格字又是一道灵符无不感召矣虽然与么道个中存格想乳复变为茶。

　　丞相张公商英字天觉(南十四兜率悦嗣)一日谓大慧曰余阅雪窦拈古至百丈再参马祖因缘曰大冶精金应无变色投卷叹曰审如是临济岂得有今日耶遂作一颂曰马师一喝大雄峰深入髑髅三日聋黄檗闻之惊吐舌江西从此立宗风诸方往往少知余者师自江西法窟来必辨优劣试为老夫言之大慧曰居士见处与真净死心合公曰何谓也大慧举真净颂曰客情步步随人转有大威光不能现突然一喝双耳聋那吒眼开黄檗面死心拈曰云岩要问雪窦既是大冶精金应无变色为甚么却三日耳聋诸人要知么从前汗马无人识秪要重论盖代功公抚几曰不因公语怎见得真净死心用处若非二大老难显雪窦马师尔。

　　拈云雪窦拈无尽颂一彩两赛不识者谓无尽具翻腾手段雪窦不如殊不知无尽秪颂得耳聋吐舌要见百丈黄檗则易要与马祖相见还须雪窦老人始得秪如恁么道是扶无尽扶雪窦作家宗师请定当看。

　　参政钱端礼号松窗(南十六护国元嗣)淳熙冬简堂住平田遂与往来丁酉秋微恙修书召堂及国清瑞岩主僧诀别言笑移时即书曰浮世虚幻本无去来四大五蕴必归终尽虽佛祖具大威德力亦不能免这一着子天下老和尚一切善知识还有跳得过者无盖为地水火风因缘和合暂时凑泊不可错认为己有大丈夫磊磊落落当用处把定立处皆真顺风使帆上下水皆可因斋庆赞去留自在此是上来诸圣开大解脱一路涅槃门本来清净空寂境界无为之大道也今吾如是岂不快哉尘劳外缘一时扫尽荷诸山垂顾咸愿证明伏惟珍重置笔顾堂曰某坐去好卧去好堂曰相公去便了理会甚坐与卧耶公笑曰法兄当为祖道自爱遂敛目而逝(评曰透出重围坐断绝顶故有一味平实受用真得解脱自在也)。

　　拈曰此一篇遗书可见公生平履践明白其得力处临生死去来谈笑自若如门开相似禅不负人如此秪如简堂道相公去便了未审教渠向甚处去公遂敛目而逝且道是去耶不去耶明眼人必有甄别。

　　知府葛公剡号信斋(南十六灵隐远嗣)谒佛海慧禅师请示非心非佛之旨海以偈发挥公遂豁然顿明乃呈颂曰非心非佛亦非物五凤楼前山突兀艳阳影里倒翻身野狐跳入金毛窟海曰居士见处止可入佛境界入魔境界犹未得在公请益海曰何不道金毛跳人野狐窟(着语云此窟何如彼窟)(○评曰佛海老人有旋天关回地轴之手一拨便转其妙如此)公乃痛领。

　　拈曰葛使君顺水推船佛慧老逆风把柁意有抑扬理无胜负然轻轻掉转渠头便觉通身庆快非句中定有优劣也秪如魔佛不到处是野狐是狮子自代云且饶过一喝。

　　潘待制良贵字义荣(南十六佛灯珣嗣)参佛灯珣禅师问南泉斩猫儿话求开发灯曰你秪管理会别人家猫儿不知走却自家狗子公于言下如醉忽醒(评曰佛灯舌是金錍刮却千古人翳膜真格言也)灯曰不易公到此一步更须知有向上事始得如今士大夫说禅道秪依着义理便快活大率似将钱买油糍吃了便不饥其余便道是瞒他亦可笑也公唯唯。

　　拈曰理会别人猫儿走却自家狗子个个都是如此潘待制且喜免得过秪是不知有向上事且道如何是向上事咄参个头正尾正始得。

　　参政李公邴字汉老(南十六大慧杲嗣)醉心祖道有年闻大慧排默照邪禅疑怒相半及见慧示众举赵州庭柏垂语曰庭前柏树子今日从新举打破赵州关特地寻言语既是打破赵州关因甚么特地寻言语当初秪道茆长短烧了方知地不平公领悟谓慧曰无老师后语几乎错过(着语云引贼过界)后以书咨决曰某近扣筹室承蒙击发蒙滞忽有省入顾惟根识暗钝平生学解尽落情见一取一舍如衣坏絮行荆棘中适自缠绕今一笑顿释所疑欣幸可量非大宗匠委曲垂慈何以致此自到城中着衣吃饭抱子弄孙色色仍旧既无拘执之情亦不作奇特之想其余夙习旧障亦稍轻微临行叮嘱之语不敢忘也重念始得入门而大法未明应机接物触事未能无碍更望有以提诲使卒有所至庶无玷于法席矣(评曰禅人履践明白晓得自家屋中事便知此书下落处)又书曰某自验者三事无逆顺随缘即应不留胸中二宿习浓厚不加排遣自尔轻微三古人公案旧所茫然时复瞥地此非自昧者前书大法未明之语恐得少为足当扩而充之岂别求胜解也净胜现流理则不无敢不铭佩(又曰此三种可以验己验人参学者不可泛视)。

　　拈曰李汉老此书叙其生平悟繇所供是实至云穿衣吃饭抱子弄孙色色仍旧既无拘执之情亦不作奇特之想是此老脚踏实地处未得理者切忌效颦添丑也恁么道是把定是放行咦若无舟一粒难点铁成金。

　　博学刘彦修字子羽(南十六大慧杲嗣)出知永嘉问道于大慧禅师慧曰僧问赵州狗子还有佛性也无赵州道无但恁么看公后乃于柏树子上发明有颂曰赵州柏树太无端境上追寻也大难处处绿杨堪系马家家有路透长安。

　　拈曰这老子也奇怪秪教他看个柏树子却到又晓得长安路作么生是长安路曰平分八字行直打之绕走。

　　凌行婆不知何许人因参浮杯和尚问曰尽力道不得底句分付阿谁杯曰浮杯无剩语婆曰未到浮杯不妨疑着杯曰别有长处不妨拈出婆敛手哭曰苍天中更添冤苦杯无语婆曰语不知偏正理不识倒邪为人则祸生(着语云剜睛剔髓)(○评曰舌剑唇枪难为敌手)后有僧举似南泉泉曰苦哉浮杯被这老婆摧折一上婆后闻笑曰王老师犹少机关在澄一禅客逢见行婆便问曰怎生是南泉犹少机关在婆乃哭曰可悲可痛一罔措婆曰会么一合掌而立婆曰伎死禅和如麻似粟一举似赵州州曰我若见这老婆问教口哑一曰未审和尚怎生问他州便打一曰为甚么却打某甲州曰似这伎死汉不打更待何时连打几棒婆闻却曰赵州合吃婆手里棒后僧举似赵州州哭曰可悲可痛婆闻此语合掌叹曰赵州眼光烁破四天下州令僧问如何是赵州眼婆乃竖起拳僧回举似赵州州作偈曰当机觌面提觌面当机疾报汝凌行婆哭声何得失婆以偈答曰哭声师已晓已晓复谁知当时摩竭国几丧目前机(着语云大似战将不胜不休)。

　　拈曰凌行婆具超方作略语句惊人虽赵州古佛亦让他一筹诸尊宿尽奈伊不何倒被浮老人不动干戈捉败这老魔魅也且道何人为证乃以手捶胸曰苍天。

　　庞道婆入鹿门寺设斋维那请意旨婆拈梳子插向髻后曰回向了也便出去(着语云吃他斋也难消)。

　　拈曰不谬为庞公道伴。

　　温州陈道婆尝遍扣诸方名宿后于长老山净和尚语下发明有偈曰高坡平顶上尽是采樵翁人人尽怀刀斧意不见山花映水红(评曰语脉难通)。

　　拈曰到是过量人。

　　一婆子供养一庵主经二十年常令一二八女子送饭给侍一日令女子抱定曰正恁么时如何主曰枯木倚寒岩三冬无暖气女子举似婆婆曰我二十年秪供养得个俗汉遂遣出烧却庵(评曰阎老算饭钱未必如婆子利害)。

　　拈曰婆子烧庵却与阿师添些光彩阿师被趁倒会勘破婆子家风且道在甚么处勘破婆子遂合掌云谢供养。

　　灵照女因丹霞天然禅师访庞居士适到门逢灵照问曰居士在否女子放下菜篮敛手而立霞又问女子提起菜篮便行霞遂回居士归女子举似前话士曰丹霞在么女子曰去也士云赤土涂牛你(评曰丹霞灵照都被庞公盖却)。

　　拈曰庞公若无后语几乎被灵照女丧却家风秪如道赤土涂牛你意作么生不教蜂蝶误错认隔墙花。

　　一婆子令人送钱与赵州谂禅师请转藏州下禅床绕匝云转藏经已竟婆闻云比来请转全藏如何秪转得半藏(着语云那半藏赵州也未曾转)。

　　拈曰婆子送钱转经起动高年老宿赵州下床绕匝不孤施主好心分明全藏掀翻却道秪转得一半且道那半藏落在何处任从黄叶落不与止啼钱(已上五人未详承嗣)。

　　俞道婆(南十四琅玡起嗣)凡见僧至则曰儿儿僧拟议即掩门佛灯珣禅师往勘之婆见如前问珣曰爷在甚么处婆转身拜露柱珣即蹋倒曰将谓有多少奇特便出婆蹶起曰儿儿惜你则个(着语云输得去赢得来)灯竟不顾。

　　拈曰佛灯打入魔队来也不是翻身便出几乎被妖霾毒雾罩却这婆子蹋倒蹶起手脚稳便可谓造次颠沛俱不失妙虽然也秪是老婆禅。

　　池州南泉普愿禅师(南二百丈海嗣)陆亘大夫问师曰古人瓶中养一鹅鹅渐长大出瓶不得如今不得毁瓶不得损鹅和尚作么生出得师召大夫陆应诺师曰出也陆从此开解。

　　拈曰陆大夫瓶鹅设问甚是巧妙若不遇王老师未免瓶破鹅飞伤了自己性命且道唤出后如何万里鹏同远千年鹤共飞。

　　抚州曹山慧霞禅师(青六曹山寂嗣)僧问四山相逼时如何师曰曹山在里许曰还求出也无师曰在里许即求出。

　　拈云潦倒曹山被者僧拶得立地尿出。

　　舒州白云守端禅师(南十二杨岐会嗣)提刑郭公一日谒师师问牛醇乎公曰醇矣师遽厉声叱之公拱而立师曰醇乎醇乎于是为公升堂曰牛来山中水足草足牛出山去东触西触。

　　拈曰郭公水牯牛醇则醇矣惜乎欠些头角当时待白云厉声叱时便好拽下座痛与一顿。

　　婺州智者法铨禅师(青十三长芦信嗣)上堂要扣玄关须是有节操极慷慨斩得钉截得铁硬剥剥地汉始得若是畏刀避箭碌碌之徒看即有分以拂子击禅床下座。

　　拈云智者恁么道紧似铁箍秪见一边则固然如今诸方在者里作么生始得与此老别出一头地良久云坐断两边中不立还他过量越情人。

　　明州天童宗珏禅师(青十四长芦了嗣)僧问如何是道师曰十字街头休斫额。

　　拈云天童老汉向当阳指出八达康庄人人可得而履固称作者然犹未是衲僧痛快或有问山僧如何是道便与劈面掌云谁教你草窠里走出去。

　　雪关禅师语录卷之五终
嘉兴大藏经　雪关禅师语录


　　云关禅师语录卷之六

　　侍者成峦传善录

　　法孙开诇编

　　拈颂

　　福州普光禅师(青三潭州川嗣)僧侍次师以手开胸曰还委老僧事么曰犹有者个在师却掩胸曰不妨太显曰有甚么避处师曰的是无避处曰即今作么生师便打。

　　拈云者僧也正要棒吃。

　　颂曰黄金色相露堂堂开掩胸前卍字光却被者僧都勘破棒头无屈不成赃。

　　瑞州九峰道虔禅师(青五石霜诸嗣)僧问无间中人行甚么行师曰畜生行曰畜生复行甚么行师曰无间行曰此犹是长生路上人师曰汝须知有不共命者曰不共甚么命师曰长生气不常。

　　拈云今年果子熟和核都烂却。

　　颂曰鸟道崎岖尽踏平横身异汇不同行深明治乱无他事野老讴歌四海清。

　　福州覆船山洪荐禅师(青五石霜诸嗣)僧问如何是师子师曰善哮吼僧拊掌曰好手好手师曰青天白日却被鬼迷僧作掀禅床势师便打曰驴事未去马事到来师曰灼然作家僧拂袖便出师曰将瓯盛水拟比大洋。

　　拈云若不是覆船肘后灵符几被者僧夺却。

　　颂曰竿水逢场戏一回寻常等个作家来虽然雪曲难赓和笑逐巴歌上舞台。

　　福州牛头微禅师(青五投子同嗣)僧问如何是和尚家风师曰山畬脱粟饭野菜淡黄齑曰忽遇上客来又如何(师曰)吃即从君吃不吃任东西。

　　拈云生铁铸心肝打得丁当响。

　　颂曰野老家风水样清无人不掩破柴荆黄齑脱粟从餐饱主客情忘懒送迎。

　　吉州禾山无殷禅师(青六九峰虔嗣)江南李主召而问曰和尚何处来师曰禾山来曰山在甚么处师曰人来朝凤阙山岳不曾移国主重之。

　　拈云当时李主若道与么则和尚遣侍者来耶禾山又作么生请代禾山对语看咄速道速道。

　　颂曰天王为向道风高凤阙香烟引毳袍来往不知山岳动锡飞随意出云巢。

　　福州雪峰义存禅师(青五德山鉴嗣)玄沙对师曰某甲如今大用去和尚作么生师将三个木毬一齐抛出沙作斫牌势师曰你亲在灵山方得如此沙曰也是自家事。

　　拈曰父作子述真个克家捡较将来未免挂人唇齿。

　　颂曰大事临机秪贵亲抛毬须是斫牌人不因喝着推聋汉孤负全锋验主宾。

　　天台瑞龙慧恭禅师(青五德山鉴嗣)谒德山山问会么曰作么山曰请相见曰识么山大笑遂许入室。

　　拈云得恁么太近。

　　颂曰行脚虽然紧峭鞋是门何更入门来额颅真个刚如铁脑后犹知欠一槌。

　　台州瑞岩师彦禅师(青六岩头奯嗣)每自唤主人公复应诺乃曰惺惺着他后莫受人谩。

　　拈曰此老一生怕险。

　　颂曰自唤惺惺恰似渠主翁何必再三呼玄沙许你较些子笑弄精魂隔壁徒。

　　福州罗山道闲禅师(青六岩头奯嗣)在禾山送同行矩长老出门次把拄杖向面前一撺矩无对师曰石牛拦古路一马生双钩。

　　拈云也要防闲始得。

　　又云与我过拴索来。

　　颂曰面前撺杖来风骤一马双驹意更玄莫怪同参人不会他家犹未踏船舷。

　　福州香溪从范禅师(青六岩头奯嗣)新到参师曰汝岂不是鼓山僧僧曰是师曰额上珠为何不现僧无对遽辞师门送复召上座僧回首师曰满肚是禅曰和尚是甚么心行师大笑而已。

　　拈云者僧前面失节后面拔本香溪为什么到者里却放过良久云须知笑里有刀。

　　颂曰满肚是禅珠不现翻成滞货烂如瓜旋身不落香溪阱也解迎风倒撒沙。

　　吉州灵岩慧宗禅师(青六岩头奯嗣)僧问如何是灵岩境师曰松桧森森密密遮曰如何是境中人师曰夜夜有猿啼。

　　拈云灵岩答处几多人作人境话会。

　　颂曰如何却是灵岩境描写将来未是真拟向丹青寻落处头头错过境中人。

　　福州玄沙师傋禅师(青六雪峰存嗣)因雪峰指火曰三世诸佛在火焰里转大法轮师曰近日王令稍严峰曰作么生师曰不许搀夺行市。

　　拈云阵前势锐殿后机深。

　　颂曰韬铃自古属孙吴老将谈兵不在书父子机筹闲较计尔何赢了我何输。

　　福州长庆慧棱禅师(青六雪峰存嗣)参灵云问如何是佛法大意云曰驴事未去马事到来师如是往来雪峰玄沙二十年间坐破七个蒲团不明此事一日卷帘忽然大悟乃有颂曰也太差也太差卷起帘来见天下有人问我解何宗拈起拂子劈口打。

　　拈云还知他卷帘悟处么青山陡竖面门寒。

　　颂曰卷起帘来见也么岩前风逗落花坡虽然七个蒲团破认着依然错过多。

　　福州安国院弘瑫禅师(青六雪峰存嗣)举国师碑文云得之于心伊兰作旃檀之树失之于旨甘露乃蒺藜之园问僧曰一语须具得失两意汝作么生道僧举拳曰不可唤作拳头也师不肯亦举拳别云秪为唤这个作拳头。

　　拈云大小安国犹被拳头着倒。

　　颂曰伊兰化作旃檀树甘露翻为蒺藜园得失两头都坐断指端闲握掌成拳。

　　南岳金轮可观禅师(青六雪峰存嗣)僧问如何是雪峰见解师曰我也惊。

　　拈云金轮可谓见过于师。

　　颂曰未见雪峰担板汉龙门点额太迟生一回踏倒系驴橛不是闻雷诈作惊。

　　福州大普山玄通禅师(青六雪峰存嗣)僧问如何是祖师西来意师曰咬骨头汉出去。

　　拈云骂得伊彻困去也。

　　又云当时这僧便作狗吠声普老又作么生。

　　颂曰杀人剑里活人刀一句冲锋命莫逃禅客不知成褫意依然孤负我吹毛。

　　福州长生山皎然禅师(青六雪峰存嗣)在雪峰普请次雪峰负一束藤路逢一僧便抛下僧拟取峰便踏倒归谓师曰我今日踏这僧快师曰和尚却替这僧入涅槃堂始得峰便休去。

　　拈云雪峰又被这汉踏倒了也。

　　颂曰老大逢人爱掣颠一交踏倒哭苍天归来犹自夸雄健却被儿孙报了冤。

　　福州仙宗院行瑫禅师(青六雪峰存嗣)僧问如何是西来意师曰熊耳不曾藏。

　　拈云缺齿老翁犹在这里。

　　颂曰熊耳无藏意作么西来东土岂偏颇应知踏着来时路无奈横街直巷何。

　　福州永泰和尚(青六雪峰存嗣)僧问承闻和尚见虎是否师作虎声僧作打势师曰这死汉。

　　拈云不是泰师老辣几乎被猎犬咬杀。

　　颂曰猛势跑哮跳过墙大虫岂为小虫伤输他白额翻身转独坐雄峰作吼王。

　　池州寿昌院守讷禅师(青六雪峰存嗣)新到参师问近离甚处曰不离方寸师曰不易来僧亦曰不易来师与一掌。

　　拈云枯柴逢钝斧一劈两开交。

　　颂曰千里迢遥步不曾腰包放下太无凭分明是贩私盐贼一掴如笞三十藤。

　　福州兴圣重满禅师(青七罗山闲嗣)僧问如何是宗风不坠底句师曰老僧不忍。

　　拈云怕寒怕热即坠宗风。

　　颂曰不坠宗风意若何老僧无奈患愁魔赵州头白年高大也愧修行放过多。

　　福州仙宗院契符禅师(青七玄沙傋嗣)开堂日僧问师登宝座合谭何事师曰剔开耳孔着曰古人为甚么却道非耳月之所到师曰金樱树上不生梨曰古今不到处请师道师曰汝作么生问。

　　拈云非关道不得孝子讳爷名。

　　颂曰曲盝高登吼若雷诸人耳目着飞埃金樱树上梨儿熟瞒汝当筵不摘来。

　　福州升山白龙院道希禅师(青七玄沙傋嗣)僧问请师答无宾主话师曰昔年曾记得曰即今如何师曰非但耳聋亦兼眼暗。

　　拈云唤白龙老人是个卖皮灯毬客得么。

　　颂曰南方相对火炉头主献宾酬今也休得坐披衣浑不顾从他枝上辨春秋。

　　福州安国院慧球禅师(青七玄沙傋嗣)亦曰中塔僧问云自何山起风从甚涧生师曰尽力施为不离中塔。

　　拈云遮天有影盖地无垠。

　　颂曰云意徘徊渠自得风声怒吼我何知滔天浪鼓山相击中塔憨翁笑展眉。

　　福州螺峰冲奥明法禅师(青七玄沙傋嗣)僧问如何是螺峰一句师曰苦。

　　拈云文不加点。

　　颂曰重叠关山几度过螺峰一句尽消磨若然老骥雄心在争卸笼头与角驮。

　　福州大章山契如庵主(青七玄沙傋嗣)僧问生死到来如何回避师曰符到奉行曰恁么则被生死拘将去也师曰阿　。

　　拈云这老汉恁么放憨直得阎家拱手虽然如是更须勘过始得。

　　颂曰家常茶饭不曾抛逆水滩头惯着篙生死牢关容易过不须舐蜜掷金刀。

　　福州莲华山神禄禅师(青六雪峰存嗣)僧问如何是和尚家风师曰毛头显沙界日月现其中。

　　拈云费长房失却一个悬壶却被此老收得。

　　颂曰大千沙界一毛头现量须弥日月周渴饮饥餐随分足横吹铁篴过沧洲。

　　福州报慈院慧觉禅师(青七长庆棱嗣)问僧近离甚处曰卧龙师曰在彼多少时曰经冬过夏师曰龙门无宿客为甚在彼许多时曰狮子窟中无异兽师曰汝试作狮子吼看曰若作狮子吼即无和尚师曰念汝新到放汝三十棒。

　　拈云如此用棒功不浪施。

　　颂曰卧龙禅客颇通方不宿龙门肯浪狂既到报慈休慢过这般茶饭也须尝。

　　福州长庆常慧禅师(青七长庆棱嗣)僧问焰续雪峰印传超觉不违于物不负于人不在当头即今何道师曰违负即道曰恁么则善副来言浅深已辨师曰也须识好恶。

　　拈曰得与么铢两分明复笑云看取定盘星。

　　颂曰善应来机辨浊清就渠捩转鼻头绳能于触忤通无忤竖撞横冲似不曾。

　　福州石佛院静禅师(青七长庆棱嗣)僧问学人欲见和尚本来面目师曰洞上有言亲体取曰恁么则不得见去也师曰灼然客路如天远侯门似海深。

　　拈云依稀芍药栏边过仿佛葡萄架下行再退一步斯人无患深远矣。

　　颂曰本来面目见还难莫向仙人扇上看狼噬虎跑惊胆碎柴扉谁更为花关。

　　福州枕峰观音院清换禅师(青七长庆棱嗣)僧问如何是法界性师曰汝身中有万象曰如何体得师曰虚谷寻声更求本末。

　　拈云搊峰作翠浑无翠击水寻波不见波。

　　颂曰万象身中无法性身中万象有灵光寻求本末呼空谷括尽三千剩破囊。

　　福州东禅契讷禅师(青七长庆棱嗣)僧问如何是东禅家风师曰一人传虚万人传实。

　　拈云透得云门普字关才见此老家风。

　　颂曰东禅破落旧家风虚实其中妙莫穷雨至普天轰霹雳秋来满院落梧桐。

　　福州东禅院了空禅师(青七长庆棱嗣)上堂大好省要自不仙陀若是听响之流不如归堂向火珍重。

　　拈云丹青易绘淡墨难描。

　　颂曰举止分明不露容仙陀善巧意玲珑水晶宫里藏身稳倒跨沧洲短尾龙。

　　福州仙宗院守玭禅师(青七长庆棱嗣)僧问十二时中常在底人还消得人天供养也无师曰消不得曰为甚么消不得师曰为汝常在曰秪如常不在底人还消得也无师曰驴年。

　　拈云有个消得消不得常在常不在底出来还受得人天供养也无试定当看。

　　颂曰人天供养怎生消担板禅和棒不饶谁在其中谁不在花开花谢恕无聊。

　　福州报慈院文钦禅师(青七保福展嗣)僧问如何是妙觉明心师曰今冬好晚稻出自秋雨成。

　　拈云知时识节须是报慈若论妙觉明心未梦见在且毕竟作么生是妙觉明心喝一喝。

　　颂曰妙觉明心莫浪猜河沙德用露全该报慈秪个机圆熟信手和盘托出来。

　　福州永隆院明慧瀛禅师(青七保福展嗣)僧问如何进向得达本源师曰依而行之。

　　拈云戴天履地。

　　颂曰一枝藤杖手中携脚下曾拖三尺泥行过前村烟雾里瘿婆来问我谁妻。

　　建州白云智作禅师(青七鼓山晏嗣)参鼓山山召曰近前来师近前山曰南泉唤院主意作么生师敛手端容退身而立山管然奇之。

　　拈云未窥雄豹势喜见毒龙降。

　　颂曰不跨石门须跨过筹添丈室匪差丝谩言兴圣门风竣水尽山穷始见师。

　　福州鼓山智岩禅师(青七鼓山晏嗣)僧问国王出世三边静法王出世有何恩师曰还会么曰幸遇明朝辄伸呈献师曰吐却着曰若不礼拜几成无孔铁锤师曰何异无孔铁锤。

　　拈云鼓山若无后语几被这僧笼头络手。

　　颂曰龙王按剑风清肃鲛客呈珠解弄奇饶汝进前施巧手鹘提鸠子仰天飞。

　　福州龙山智嵩禅师(青七鼓山晏嗣)僧问古佛化导今祖重兴人天辐辏于禅庭至理若为于开示师曰亦不敢孤负大众曰恁么则人天不谬殷勤请顿使凡心作佛心师曰仁者作么生曰退身礼拜随众上下师曰我识得汝也。

　　拈云识得这僧是何面貌代云也是头出头没汉。

　　颂曰人天辐辏作何谭有口从来是匾担却被阇黎搜索过笑垂舞袖倚栏杆。

　　福州龙山文义禅师(青七鼓山晏嗣)僧问如何是人王师曰威风人尽惧曰如何是法王师曰一句令当行曰二王还分不分师曰适来道甚么。

　　拈云龙山被这僧问得倒走上壁。

　　颂曰人王何似法王尊调御金轮分不分遍界光辉开佛日乾坤浩荡属皇恩。

　　福州鼓山智岳禅师(青七鼓山晏嗣)初游方至鄂州黄龙问久向黄龙及乎到来秪见赤斑蛇龙曰汝秪见赤斑蛇且不识黄龙师曰如何是黄龙龙曰滔滔地师曰忽遇金翅鸟来又作么生龙曰性命难存师曰恁么则被他吞却去也龙曰谢阇黎供养师便礼拜。

　　拈云今日撞着个买剑客三十文货与一口。

　　颂曰不落黄龙擒纵手岂同淹杀瓮中鱼参方若作寻常客终是难当肘后符。

　　金陵净德院慧悟禅师(青七鼓山晏嗣)僧问如何是大道师曰我无小径曰如何是小径师曰我不知大道。

　　拈云与么则小大繇之。

　　颂曰兔径能骖象驾游塞流人解驾横流个中小大浑无迹彻尾何尝不彻头。

　　福州报国院照禅师(青七龙华照嗣)因佛塔被雷霹有问祖佛塔庙为甚么却被雷霹师曰通天作用曰既是通天作用为甚么却霹佛师曰作用何处见有佛曰争奈狼藉何师曰见甚么。

　　拈云此老辣手更过霹雳。

　　颂曰惯向雷门挝布鼓遣呼随我逞神通几多未具惭惶者秪谓通天作用雄。

　　福州罗山义聪禅师(青七安国瑫嗣)僧问手指天地唯我独尊为甚么却被傍观者责师曰谓言胡须赤曰秪如傍观者有甚么长处师曰路见不平所以按剑。

　　拈云罗山打破韶阳关寨。

　　颂曰云门已是添疑橛问着罗山更滑稽不与独尊傍出手无端沙上又堆泥。

　　福州安国院从贵禅师(青七安国瑫嗣)上堂云直是不遇梁朝安国也谩人不过珍重僧问请师举唱宗乘师曰今日打禾明日搬柴。

　　拈云不识安国才识安国若识安国便非安国。

　　颂曰周遮一上不须多谩尽诸人没奈何曲尽床边重请问搬柴未了打田禾。

　　福州怡山长庆藏用禅师(青七安国瑫嗣)上堂众集以扇子抛向地上曰愚人谓金是土智者作么生后生可畏不可总守愚去也还有人道得么出来道看时有僧出礼拜退后而立师曰别更作么生曰请和尚明鉴师曰千年桃核。

　　拈云长庆平空捏怪虽奇据款结案更妙。

　　颂曰无端拥上法王台两片皮难仓卒开扇子忽然惊　跳千年桃核种成梅。

　　福州安国院祥禅师(青七安国瑫嗣)僧问不涉方便乞师垂慈师曰汝问我答即是方便。

　　拈云这僧掩袊露肘不奈贫何安国补破遮寒随缘布施。

　　颂曰目前无路透关河来问随筇指出坡秪恐阿师蓦直去台山路上遇颠婆。

　　蕲州四祖山清皎禅师(青七白兆圆嗣)僧问师唱谁家曲宗风嗣阿谁师曰楷师岩畔祥云起宝寿峰前震法雷。

　　拈云铁石铭心印云霞衬衲衣。

　　颂曰歌客曾从郢上游动弦别曲有来繇亲承白兆来源远不是簪缨落魄流。

　　福州升山清慕禅师(青八白龙希嗣)僧问如何是白龙密用一机师曰汝每日用甚么曰恁么则徒劳侧聆师喝曰出去。

　　拈云升山吓杀阇黎阇黎何不还他一喝了出去。

　　颂曰白龙密用本无多争奈群机测量何一喝突然狮子吼失威香象枉奔波。

　　福州灵峰志恩禅师(青八白龙希嗣)僧问如何是吹毛剑师曰我进前汝退后曰恁么则学人丧身命去也师曰不打水鱼自惊。

　　拈云还我挂剑处来。

　　颂曰霜锋冷焰露吹毛倒按横拈气象高万里雄风都杀尽如今秪在匣中弢。

　　福州东禅玄亮禅师(青八白龙希嗣)僧问本无迷悟为甚么却有佛有众生师曰话堕也。

　　拈云且道是这僧话堕东禅话堕请论量看。

　　颂曰迷悟才彰生佛名瞥然一朵墨云生好风吹散阴霾看白昼依稀斗柄横。

　　杭州灵隐清耸禅师(青九清凉益嗣)师问僧汝会佛法么曰不会师曰汝端的不会曰是师曰且去待别时来其僧珍重师曰不是这个道理。

　　拈云不因捉月深潭底争得骑鲸上九天。

　　颂曰玉人清贮一壶冰双手呈来莹且凝如意倒拈都击碎迟迟日影绕觚棱。

　　福州广平院守威禅师(青十天台韶嗣)参天台国师得旨乃付衣法时有僧问大庾岭头提不起如何今日付与师师提起曰有人敢道天台得么。

　　拈云直饶提起未免　毵。

　　又云道是天台得不是不道天台得亦非。

　　颂曰大庾岭头争逐鹿尽其神力莫能提有人道我天台得恰似藩篱触小羝。

　　广州光圣院师护禅师(青十天台韶嗣)僧问昔日梵王礼佛今日国主临筵祖意西来如何举唱师曰不要西来山僧已举唱了也曰岂无方便师曰适来岂不是方便。

　　拈云俊鹰便攫嫩雏学飞。

　　颂曰本无方便善随宜凶吉才分兆属龟千载无人谭正始匡诗聊说解人颐。

　　福州玉泉义隆禅师(青十天台韶嗣)上堂山河大地尽在诸人眼睛里因甚么说会与不会时有僧问山河大地眼睛里师今欲更指归谁师曰秪为上座去处分明曰若不上来伸此问焉知方便不虚施师曰依稀似曲才堪听又被风吹别调中。

　　拈云纳大海于牛涔栽花枝于石上又作么生指归。

　　颂曰虚空逼塞眼睛中偃岳旋岚化手工会不会时俱瞥地行船秪要看来风。

　　福州严峰师术禅师(青十天台韶嗣)僧问灵山一会迦叶亲闻严峰一会谁是闻者师曰问者不弱。

　　拈云这僧问处大似把炬逆风先着手严峰答处正如当炉卖酒便倾卮良久复云笑杀旁观。

　　颂曰饮光闻后更谁闻厚币将来璧返君此去长(安虽)咫尺含元殿里霭祥云。

　　温州瑞鹿寺上方遇安禅师(青十天台韶嗣)尝阅首楞严经到知见立知即无名本知见无见斯即涅槃师乃破句读曰知见立　知即无明本　知见无　见斯即涅槃于此有省有人语师曰破句了也师曰此是我悟处毕生不易时谓之安楞严。

　　拈云安师若不是悟处几多人笑水潦鹤也且道伊悟底是有知见无知见。

　　颂曰一句楞严破读奇旁人任笑老安痴中心树子和根拔成坏相参总是知。

　　杭州龙华寺慧居禅师(青十天台韶嗣)上堂有僧出礼拜师曰好个问头如法问着僧拟进前师曰又没交涉也。

　　拈云秪许抬眸不许侧耳。

　　颂曰爱人趋侍忌人亲又要狞兮又要驯若是金毛狮子子不来这里弄频申。

　　福州支提辩隆禅师(青十灵隐耸嗣)僧问如何是向上一路师曰脚下底曰恁么则寻常履践师曰莫错认。

　　拈云平风无静浪险道有康庄向上路滑杀人在。

　　颂曰向上关津事不难油麻十石树头摊纵然锦上添花好无奈虚空髓被剜。

　　福州保明院道诚禅师(青十报恩明嗣)僧问圆音普震三等齐闻竺土仙心请师密付师良久僧曰恁么则意马已成于宝马心牛顿作于白牛去也师曰七颠八倒曰若然者几招哂笑师曰礼拜了退。

　　拈云搴旗何如息鼓走马不及坐船。

　　颂曰密付无分东与西灵苗元不犯锄犁知其收护难拴放电影风蹄不畏泥。

　　福州普贤善秀禅师(青十二芙蓉楷嗣)僧问如何是正中偏师曰龙吟初夜后虎啸五更前曰如何是偏中正师曰轻烟笼皓月薄雾锁寒岩曰如何是正中来师曰松瘁何曾老花开满未萌曰如何是兼中至师曰猿啼音莫辨鹤唳响难明曰如何是兼中到师曰拨开云外路脱去月明前。

　　拈云杂货铺里即得真金铺里又作么生。

　　颂曰井觑驴兮驴觑井井驴翻却不留踪若将机位为心法曹洞门庭立下风。

　　吉州青原齐禅师(青十三石门易嗣)示寂日说偈遗众曰昨夜三更过急滩滩头云雾黑漫漫一条拄杖为知己击碎千关与万关。

　　拈云恁么是迁化底有个不迁化底请相见。

　　颂曰一条拄杖为知己何不临岐掷葛陂笑倚千峰归未得倒来月下听猿啼。

　　福州龟山义初禅师(青十四长芦了嗣)上堂久默斯要不务速说释迦老子寐语作么我今为汝保任斯事终不虚也大似压良为贱既不恁么毕竟如何白云笼岳顶翠色转崔嵬。

　　拈云释迦老子早恁么说免得五千比丘退席。

　　颂曰千年故纸药笼收扁鹊重拈笑不休无上医王屋里坐膏肓业病一齐瘳。

　　福州雪峰象敦禅师(青十泐潭澄嗣)僧问如何是佛师曰把火照鱼行曰如何是法师曰唐人译不出曰佛法已蒙师指示未审毕竟事如何师曰腊月三十日。

　　拈云若作佛法会三生六十劫。

　　颂曰佛法犹如水一般方圆随器现多端个中须是调羹手惯使盐梅不到酸。

　　福州广明常委禅师(青十四祖端嗣)僧问知师久蕴囊中宝今日当场略借看师曰看曰恁么则谢师指示师曰等闲垂一钓容易上钩来。

　　拈云这僧送却性命了也。

　　颂曰孟浪当场借宝看阿师聊与弄泥团游鱼不识钩头意却被渔翁钓上竿。

　　建州崇梵余禅师(青十一云居舜嗣)僧问恁么来底人师还接否师曰孤峰无宿客曰不恁么来底人师还接否师曰滩峻不留船曰恁么不恁么则且置穿过髑髅一句作么生师曰堪笑亦堪悲。

　　拈云也是瞥嗔瞥喜汉。

　　颂曰善接来机不失追轻轻滑动口唇皮要知堪笑堪悲意穿过髑髅忘是非。

　　福州天宫慎徽禅师(青十一育王琏嗣)上堂八万四千波罗密门门门长开三千大千微尘诸佛佛佛说法不说有不说无不说非有非无不说亦有亦无何也离四句绝百非相逢举目少人知昨夜霜风漏消息梅花依旧缀寒枝。

　　拈云此是莫莫堂。

　　颂曰秃帚横拈扫太空百非四句舌如风梅花点缀寒枝上报道行人消息通。

　　汀州开元智孜禅师(青十一天衣怀嗣)上堂衲僧家向针眼里藏身稍宽大海中走马甚窄将军不上便桥勇士徒劳挂甲昼行三千夜行八百即不问不动步一句作么生道若也道得观音势至文殊普贤秪在目前若道不得直须撩起布裙紧峭草鞋参。

　　拈云翻身才下楼急走不出户且道是动步不动步。

　　颂曰针眼藏身宽不碍虚空走马窄难容夜行昼伏知关险古道如今信步通。

　　福州中际可遵禅师(青十一报本兰嗣)上堂咄咄咄井底啾啾是何物直饶三千大千也秪是个鬼窟咄。

　　拈云尽大地是个鬼窟被这一咄粉碎。

　　颂曰沙门只眼照乾坤物我昭昭烁众昏掷出骇鸡犀一点大千黑漆映红轮。

　　福州妙峰如璨禅师(青十一广因要嗣)上堂今朝是如来降生之节天下缁流莫不以香汤灌沐共报洪恩为甚么教中却道如来者无所从来既是无所从来不知降生底是谁试请道看若道得其恩自报若道不得明年四月八还是蓦头浇。

　　拈云截断悉达太子命根是甚么剑。

　　颂曰还他一杓蓦头浇何必穷根要实招若使儿孙都晓了法门从此寂无聊。

　　福州越峰粹圭禅师(青十三本觉一嗣)僧问机关不到时如何师曰抱瓮灌园曰此犹是机关边事师曰须要雨淋头。

　　拈云汉阴丈人姓甚么。

　　颂曰伎俩都来落二筹机关不到木人愁穿山透海非无力大似金刀划水流。

　　福州鼓山体淳禅师(青十三净因岳嗣)上堂繇基弓矢不射田蛙任氏丝纶要投溟渤发则穿杨破的得则修鲸巨鳌只箭既入重城长竿岂钓浅水而今莫有吞钓啮镞底么若无山僧卷起丝纶拗折弓箭去也掷拄杖下座。

　　拈云渔猎坠里识取者老又云关。

　　颂曰潜有丝纶飞有弓繇基任父作禅翁老僧不设闲机筈养得猿兮豢得龙。

　　平江府万寿如溃禅师(青十三长芦信嗣)开堂日僧问如何是苏台境师曰山横师子秀水接太湖清曰如何是境中人师曰衣冠皇宋后礼乐大周前。

　　拈云这是上丹青底境还有描不成画不就底非但这僧问不着敢道万寿答不得。

　　颂曰素缣一幅最堪夸图写将来便不佳更有境中人识否落花流水水流花。

　　福州雪峰大智禅师(青十三雪窦荣嗣)僧问如何是祖师西来意师衔拂柄示之僧曰此是香严底和尚又作么生师便喝僧大笑师叱曰这野狐精。

　　拈云含血噀人先污自口。

　　颂曰不攀不踏不含枝此是香严上树时却被阿师窥破笑脚尖踢走睡猫儿。

　　福州雪峰隆禅师(青十四净慈明嗣)上堂一不成二不是口吃饭鼻出气休云北斗藏身说甚南山鳖鼻家财运出任交关劝君莫竞锥头利。

　　拈云贫如猗顿富似范舟。

　　颂曰谁家只犬吠成群满目红霞秪片云不必锥头图小利打开宝藏运家珍。

　　五台山隐峰禅师(南二马祖一嗣)一日推车次马祖展脚在路上坐师曰请师收足祖曰已展不缩师曰已进不退乃推车碾损祖脚祖归法堂执斧子曰适来碾损老僧脚底出来师便出于祖前引颈祖乃置斧。

　　拈云鱼乃吞舟理能伏豹。

　　颂曰煞神当令不容情撞倒当头太岁星逐鹿过山都不看繇来虎将爱强兵。

　　洪州黄檗希运禅师(南三百丈海嗣)在南泉普请择菜次泉问甚么处去曰择菜去泉曰将甚么择师竖起刀泉曰秪解作宾不解作主师以刀点三下泉曰大家择菜去。

　　拈云荒田拣草犹存草沙里淘金始识金。

　　颂曰一茎菜上勘来机不是随群打混儿骨髓皮毛分得出通身缝罅绝离披。

　　潭州沩山灵祐禅师(南三百丈海嗣)摘茶次谓仰山曰终日摘茶秪闻子声不见子形仰撼茶树师曰子秪得其用不得其体仰曰未审和尚如何师良久仰曰和尚秪得其体不得其用师曰放子三十棒。

　　拈云鸾随凤舞蝇见蛆欢且道是得体是得用。

　　颂曰不露形踪秪撼茶狮儿触着便吒沙通身反侧无黏带体用虚分眼里花。

　　福州长庆大安禅师(南三百丈海嗣)僧问一切施为是法身用如何是法身师曰一切施为是法身用曰离却五蕴如何是本来身师曰地水火风受想行识曰这个是五蕴师曰这个异五蕴。

　　拈云这个是五蕴秪知拖泥不见带水这个异五蕴秪知带水不见拖泥且道长庆在泥里在水里。

　　颂曰一亘晴空犹是翳千波竞涌未为涛两途拈却无情谓处处春风绽柳桃。

　　杭州千顷山楚南禅师(南四黄檗运嗣)参黄檗檗问子未现三界影像时如何师曰即今岂是有耶檗曰有无且置即今如何师曰非今古檗曰吾之法眼已在汝躬。

　　拈云金无杂矿玉不留瑕。

　　颂曰入得重门始是门梵音深远令人闻分明影象都忘却井底虾蟆带月吞。

　　福州鸟石山灵观禅师(南四黄檗运嗣)曹山行脚时问如何是毗卢师法身主师曰我若向你道即别有也曹山举似洞山山曰好个话头秪欠进语何不问为甚么不道曹却来进前语师曰若言我不道即哑却我口若言我道即謇却我舌曹山归举似洞山山深肯之。

　　拈云钟常敲而绝响鼓不打而自鸣。

　　颂曰探竿在手不闲携浅处还教深处追拨转摩尼盘里走呵呵大笑任傍窥。

　　福州寿山师解禅师(南四长庆安嗣)尝参洞山山问阇黎生缘何处师曰和尚若实问某甲即是闽中人也曰汝父名甚么师曰今日蒙和尚致此一问直得忘前失后。

　　拈云得恁么灵利锥汝不破。

　　颂曰生缘既已是闽乡父母缘何姓又忘不怕善攻能善守城中原有墨家郎。

　　广州文殊院圆明禅师(南四长庆安嗣)枢密使李崇矩巡护南方因入院睹地藏菩萨像问僧地藏何以展手僧曰手中珠被贼偷却也李却问师既是地藏为甚么遭贼师曰今日捉下也。

　　拈云捉下且置珠在何处枢密当时置得此问管教老汉立地尿出。

　　颂曰展手何尝不是珠那僧指贼强分疏宰官却是傍偷眼要识波斯别宝胡。

　　福州九峰慈慧禅师(南四沩山祐嗣)因沩山上堂汝等诸人秪得大机不得大用师便抽身出去沩召之师更不回顾沩曰此子堪为法器一日辞沩山曰某甲辞违和尚千里之外不离左右沩动容曰善为。

　　拈云好一枚铁橛。

　　又云作么生是善为底事自代云男耕女织牧唱樵歌。

　　颂曰作佛须求不惑人肯随天下乐欣欣途中授汝传家宝受用无忘疏与亲。

　　汝州翠岩可真禅师(南十一石霜圆嗣)因金銮善侍者激之还谒慈明明问如何是佛法大意师曰无云生岭上有月落波心明嗔目喝曰头白齿豁犹作这个见解如何脱离生死师悚然求指示明曰汝问我师理前语问之明震声曰无云生岭上有月落波心师于言下大悟。

　　拈云重添一灶火饭熟满锅香。

　　颂曰波心月落岭无云石女怀胎娩欲分不是金銮垂毒手如何亲入石霜门。

　　福州白鹿山显端禅师(南十一琅耶觉嗣)僧问如何是教意师曰楞伽会上曰如何是祖意师曰熊耳山前曰教意祖意相去几何师曰寒松连翠竹秋水对红莲。

　　拈云宗教俱无意雌黄在舌头。

　　颂曰狸奴惯秉龟毛拂白牯时拈兔角椎祖教为伊门外汉上流应不啜糟醨。

　　福州长庆惠暹禅师(南十二净因臻嗣)僧问离上生之宝刹登延圣之道场如何是不动尊师曰孤舟载明月曰忽遇橹棹俱停又作么生师曰渔人偏爱宿芦花。

　　拈云我不与么道有问如何是不动尊秪向道烧香礼拜着且道与长庆是同是别。

　　颂曰独尊不竖一威毛岌岌风棱撼妙高历劫有缘亲相好瞻光非但在眉毫。

　　建宁府开善道琼首座(南十四泐潭祥嗣)分座日尝举只履西归语谓众曰坐脱立亡倒化即不无要且未有逝而复出遗履者为复后代儿孙不及祖师为复祖师剩有这一着子乃大笑曰老野狐。

　　拈云木庵也好吃棒何故不合彰扬家丑。

　　颂曰分皮分髓太无端撒手西归迹已残葱领潜行人撞着故将只履掩羞惭。

　　福州玄沙合文禅师(南十二黄龙南嗣)僧问如何是道师曰私通车马僧进一步师曰官不容针。

　　拈云非但张顺水之帆亦能把逆风之柁。

　　颂曰酬机也秪看来机善打围兮脱得围拟骋华骝千里步金鞭被我掣将归。

　　隆兴府泐潭洪英禅师(南十二黄龙南嗣)僧礼拜起便垂下袈裟角曰脱衣卸甲时如何师曰喜得狼烟息弓弰壁上悬僧却揽上袈裟曰重整衣甲时如何师曰未到乌江畔知君未肯休僧便喝师曰惊杀我僧拍一拍师曰也是死中得活僧礼拜师曰将谓是收燕破赵之才元来是贩私盐贼。

　　拈云将军节制屈杀偏裨当时这僧何不道贼贼贼便出去。

　　颂曰破赵收燕主阃才输机夺转胜筹来通身是胆冲锋便战出重围又被围。

　　福州兴福院康源禅师(南十三东林总嗣)上堂山僧有一诀寻常不漏泄今日不囊藏分明为君说良久云寒时寒热时热。

　　拈云有一人未肯全诺且道是阿谁。

　　颂曰普天热了普天寒识尽其间变化端更有不甘全诺意于斯透得彻重关。

　　庐山罗汉院系南禅师(南十三云居祐嗣)临示寂升座曰罗今日倒骑铁马逆上须弥踏破虚空不留朕迹乃归方丈跏趺而逝。

　　拈云这老汉犹在罗汉院里唤伊便出。

　　颂曰倒骑铁马逆空行踏破天金帝释城谁道影藏无缝塔披他毛袋又横生。

　　福州广慧达杲禅师(南十三玄沙文嗣)上堂佛为无心悟心因有佛迷佛心清净处云外野猿啼。

　　拈云纵遇马师也惑你不得。

　　颂曰迷悟关头无别路却因心佛乱如麻个中不被金沙混始见梅开雪里花。

　　福州雪峰慧空禅师(南十三泐潭清嗣)僧问和尚未见草堂时如何师曰江南有曰见后如何师曰江北无。

　　拈云也须靠倒草堂入室相见。

　　颂曰江南江北见依稀露影藏踪瘦似肥遍逐轮蹄无觅处有时倚杖看云归。

　　福州东禅从密禅师(南十三泐潭干嗣)上堂开口不是禅合口不是道踏步拟进前全身落荒草。

　　拈云且道东禅还落草么。

　　颂曰开口相应合口同惯吹无孔籥宣风通身落草浑无影笑杀东禅老脱空。

　　福州雪峰毬堂慧忠禅师(南十五雪峰需嗣)上堂终日忙忙那事无妨作么生是那事良久曰心不负人面无惭色。

　　拈云了。

　　颂曰那事无端逐日忙也须了却事无妨纷纷蜂蝶过墙去春在邻家花正香。

　　福州玄沙僧昭禅师(南十五昭觉勤嗣)上堂天上无弥勒地下无弥勒且道弥勒在甚么处良久曰夜行莫踏白不是水便是石。

　　拈云亲见弥勒来。

　　颂曰弥勒分身千百亿缘何遍界不逢伊作家觑破真消息天上人间正遍知。

　　福州东禅蒙庵禅师(南十六径山杲嗣)上堂僧问如何是初日分以恒河沙等身布施师曰从苗辨地因语识人曰云何是中日分复以恒河沙等身布施师曰筑着磕着曰如何是后日分亦以恒河沙等身布施师曰向下文长付在来日复曰一转语如天普盖似地普擎一转语舌头不出口一转语且喜没交涉要会么惭愧世尊面赤不如语直大小岳上座口似磉盘今日为这问话僧讲经不觉和注脚一时说破便下座。

　　拈云此老有逼生蛇化活龙底手脚才善讲此经。

　　颂曰碎末如沙身等施常啼卖却活心肝超他黄面闲方便说法如丸手弄抟。

　　福州清凉坦禅师(南十六育王裕嗣)有僧举大慧竹篦话请益师示以偈曰径山有个竹篦直下别无道理佛殿厨库三门穿过衲僧眼耳其僧言下有省。

　　拈云大慧竹篦被此老折为三段掷向狗屎堆头要人知些臭气不得动着动着打折驴腰。

　　颂曰竹篦子话等闲拈那个男儿拼命先不是食牛生胆气猫头争似虎头圆。

　　福州中际善能禅师(南十六云居悟嗣)往来龙门云居有年未有所证一日普请择菜次高庵忽以猫儿掷师怀中师拟议庵拦胸踏倒于是大事洞明。

　　拈云因祸得福。

　　颂曰忽讶猫儿掷入怀拦胸踏倒免狐猜千钱难买者交跌白汗通身庆快来。

　　信州龟峰慧光禅师(南十六乌巨行嗣)上堂有云你诸人休向者里立地瞌睡殊不知家中饭箩锅子一时失却了也你若不信但归家简点看。

　　拈云剩有长柄木杓在且道以何为证乃舀水便泼云看。

　　颂曰归家简点没些留此苦人生几易求失却饭箩锅子了命根全断肯甘休。

　　福州鼓山木庵安永禅师(南十七西禅需嗣)僧问须弥顶上翻身倒卓时如何师曰未曾见毛头星现曰恁么则倾湫倒岳去也师曰莫乱做僧便喝师曰雷声浩大雨点全无。

　　拈云泛应曲当须是水庵。

　　颂曰翻身倒卓妙高峰将谓阇黎活句通纵有倾湫倒岳手须知百艺不医穷。

　　福州鼓山宗逮禅师(南十七东禅岳嗣)上堂世尊道应如是知如是见如是信解不生法相遂喝曰玉本无瑕却有瑕。

　　拈云觑破黄面老子心肝五脏。

　　颂曰讲席从来多义虎徒然潦倒说金刚秪缘灵鹫亲身到一句花开铁橛香。

　　颂古

　　赵州无字

平空撒出漫天网万里飞潜命莫存直得大唐人错愕新罗夜半火星燔

　　赵州勘婆子

魔王手里追魔印展也何曾露出来不是脚跟红线断台山之路滑如苔

　　船子藏身

笙歌院里低昂舞锦字梭肠宛转看近日洞庭秋水满古帆风便过千湾

　　婆子烧庵

婆子烧庵庵愈好海中红焰烁天高目前秪要添些子向后从他怨寂寥

　　南泉白牯

生佛齐通一鼻风都来吸尽不同同狸奴白牯超方后坐断山头一段空

　　临济三顿棒

金刚宝剑用非常截断廉纤露本光佛法无多休更道从来这个绝商量

　　灵云桃花

灵云偶中桃花毒玄沙善用盖头机若无把定乾坤手金毛狮子变狐啼

　　德山托钵

越格超方用不同节节生机活似龙千圣不传末后句任是岩头也莫穷

　　云门干屎

三五百条花柳巷二三千处管弦楼少年行乐夸豪富金印腰悬傲五侯

　　万法归一

万法归一一何归撒手亲逢万仞崖乘风鼓荡沧溟水笑看华鲸吸浪回

　　钦山一镞

透过三关犹折镞钦山把断要津奇穿杨须是繇基箭一发神弓不浪施

　　古灵揩背

行脚归家问本师纸窗钻孔笑蝇痴一回揩破娘生背放出毫光佛是谁

　　南泉斩猫

露刃横抽血溅空两堂无语尽符宗死猫毕竟归何处月落猿啼西岸东

　　赵州戴鞋

虎穴由来生虎子赵州活路不通风草鞋头戴波波走忘却风清月白中

　　沩山水牯

老大沩山不识羞千般古怪弄虚头畜生安甚闲名字迥地遮天秪自繇
嘉兴大藏经　雪关禅师语录


　　雪关禅师语录卷之七

　　侍者成峦录

　　法孙开诇编

　　禅镜语(附禅镜偈)

　　义理禅

　　何谓义理有等不能超出情见二途真参实究将谓宗门中事没巴鼻无捞摸便欲讨寻义路引发知解或被宗乘教理玄妙沉埋或在经史外学穿凿几过依稀相似仿佛不同不能打翻窠臼别立生涯秪爱依傍道理病在逼真故开口落笔不是腾波澜于舌本便乃走珠玉于毫端注脚分明惟恐不了或奥旨浅解浅说奥求或偏好奇特之谈或单取平实之致或强分皂别白一文一句皆有分剂头数或例和麸籴面粗言细语浑仑辊作一团究竟将来最初不从实落工夫透顶彻底七穿八穴做个掀天揭地汉子打开父祖宝藏运出无尽家珍未免都在文字见解上作活计不被古今方便言句罗笼便不曾向得罗笼中透出直饶总不恁么又堕在净白地上面墙担版为可怜怋也古德云灵光独耀万古徽猷入此门来莫存知解又曰见河能漂香象盖见不透脱所以日用应酬或帘纤搭滞有黏皮缀骨之病或偏枯渗漏无掣电奔雷之机或直遂欠回互之作或轻脱乏沉毅之用皆繇泥于情解义理故不知机位旋转之妙耳所以临济大师道驱耕夫之牛夺饥人之食敲骨取髓痛下针锥能知此意方为当家种草自然道出常情回视义理禅如宿食不消彼悟底人非无义理妙解他如无病人吃得消得也若是平日百不知汉此剂返为毒药识者宜详慎之。

　　极则禅

　　何谓极则有等利根聪辩识性疏通将如来五时所说教理条分缕析偏圆半满之说顿渐小大之殊莫不粗知梗概纶贯殆尽矣直饶因解起行修到行成解绝亦不过法身边事乃教家极则地位况未易到者耶故开口便笑禅者有参无学有宗无教不信参话头起疑情底道理将谓禅是个鹘仑砖打不破麻三斤干屎橛是宗师家要人猜三枚光景不见杜顺和尚是教乘中义虎其作法身颂云怀州牛吃禾益州马腹胀天下觅医人灸猪左膊上今人以教意平实疑禅宗为高诞者独不思此偈出自讲主之口为何等奇怪又可不为之倒参以彻其阃奥乎若以多闻博辩为得者如香严问一答十问十答百及被沩山折倒因击竹大悟虽仰山毒辣之手亦把遏不住当时问他父母未生前一句作么生道翻尽经本无可秪对若不是自解翻身寻个瞥地处莫道会得祖师禅连如来禅也未梦见在德山老人初不识禅闻南方知识有直指人心见性成佛之说遂愤然不平挑青龙疏钞出游欲搂碎诸方魔子窠窟推倒宗门大老刹竿及到龙潭气魄丧尽后因吹纸烛光灭遂豁然大彻且焚却疏钞曰穷诸玄辨若一毫置于太虚竭世枢机似一滴投于巨壑可谓珍宝满船遇长风而到岸也自尔锋辩峻捷多用棒喝接机今人纵或弃教参禅多不能拨转向上关捩盖错认如来禅以为极则者又安得如二老似透网金鳞不堕渔人之手乎所以病在卤莽不肯求人决择虽高标自许终类牦牛爱尾不到古人境界究竟何所成欤若果掀翻彻底得个大庆快处此人出头地来断胜枯禅百倍然自负者多可惜耳。

　　话头禅

　　何谓话头禅上代祖师虽不曾明白教人看话头起疑情然彼时禅宗方兴其传法之士多圆机利智故入此道如香象渡河截流而过亦如大富长者将尽底家财付与当家之子两手分付接得便行更不消费许多叮嘱教伊生受昔百丈被马祖一喝直得三日耳聋黄檗闻举便吐舌悟去贵在能明大机大用方为克绍箕裘故遇人则途中授与不遇人则终身缄嘿所以针芥相投必须机理齐契师资道合方能敲唱俱行后来法久弊生根器渐劣承当大事罕遇全锋制胜之人龙象蹴踏非驴驽之所能堪矣今人多自称有悟门却又不信提话头做工夫底道理如人自生两翅翀举便笑他着草鞋走千里枉受奔波不及其身轻有翼能追飞鸟是岂通论也哉圆悟老人谓妙喜曰不疑言句是为大病故疑有十分则悟有十分又古德云不疑不悟长庆坐破蒲团七个即是疑此事悟此事者也香林四十年打成一片赵州三十年不杂用心亦是疑此事悟此事者也所以尊宿道今人非但不善悟要亦不善疑彼不信有疑情可起者是决不知有悟门可入也余初看话头无所入及乎疑情发起如大阐提汉提把刀要杀人放火相似因请益先师师曰直须杀尽烧尽敢保大事了毕予从此信及日有趣向处时有僧问和尚秪今作么生答曰澜漫春光无影像柳条穿起拂东风。

　　业识禅

　　何谓业识谓禅人虽欲参究此道不曾做死心工夫将自己本命元辰如生冤家相似刻苦励志从头整顿一番故无明习气时时发现所以贪欲嗔恚好乐等事乃学道人之蟊贼欲断而偏炽好正而固邪良繇积劫熏染此等情弊恶觉在八识田中根深蒂固卒未易能拔又或秉质软弱者思欲耸壑昂霄不胜夫懦夫之态赋性刚戾者拟学慈和柔顺时复现修罗之相或掉举心多把捉不定或调戏意重放逸难收心里却明明知得如此过患虽痛自惩艾无可奈何谚云山河易改禀性难移楞严云理虽顿悟事假渐除正谓此业识心不是小小神通容易奈何所以古人参禅得力处正要将这奈何不得底奈何得下才见工夫有神验若一向恣肆不顾任其生灭流注转变不常便是被业识使安能使得业识耶必须灵符到手虽造化繇我斡旋还如大冶烹金因煆炼愈加光彩妙在融化此个气质自然转物为道若真正参究之士用心激切此般若智力如大火聚何蚊蚋而敢洎薪草而得存乎僧问梁山老祖云家贼难防时如何山云识得不为冤进云识得后如何山云贬向无生国里进云莫是他安身立命处也无山云死水不藏龙进云如何是活水里龙山云兴波不作浪进云忽遇倾湫倒岳时如何山下座握手云阇黎莫教湿却老僧袈裟角灵利汉向这里全身领荷得去若有向伊道这个唤作业识便可蓦面唾何故虎口何妨飞活雀龙门正待跃华鲸。

　　俊秀禅

　　何谓俊秀以禅者有天资聪敏气宇明茂论其学可以穷汗牛充栋之富观其神有水壶秋水之朗具此美质岂不谓之英标衲子乎然惜乎不肯努力办道向门外打野梩或有爱明窗净几惟耽于染翰操觚或有修边幅仪容受用些清福乐事养成骄惰玩剧光阴用志既无卧薪尝胆之苦操心岂若封衾转枕之忧所以乏经久远大谋猷秪忻小效罕见全成如世俊秀子弟秪一措大青衿便沾沾自足更不思巍科高擢以图发轫至有心极灵利一切祖佛言教举起如会以人品清秀故烦恼无明亦稍尔轻微其视见道也似乎容易求其彻法底蕴与事理相应则不胜矛盾之病况堪砥柱法门乎如人爱惜琉璃瓶子喜其晶莹皎洁忽欲与伊捏破便舍不得以有宝重之心在也故参禅无决烈底志气学道无猛利底心肠毒气未能攻出命根不曾嚗断若趁入水牯牛队里便不解向异类中行所以道若无举鼎拔山力千里乌骓不易骑何也芝兰玉树止可荣堂陛之观要为佛法栋梁必当尽力扩充具翻转乾坤手段始得不然如法华授记作佛尚在远劫倒被广额屠儿占却第一座也。

　　椎鲁禅

　　何谓椎鲁以禅者多有根性迟钝语言蹇涩与之语死工夫辄容易信及若谈向上关捩一着事存函盖合理应箭锋拄便不知是何境界盖其有一味诚实之心醇朴太过或情执胶固不能圆活故虽提话头参究奈痴着心重尽力抖不下耳必须奋求利智伺察机宜磨其昏斤其滞解其黏辍出其依倚自然胸襟廓荡妙运无方斫倒系驴之橛神骏不羁拨转走盘之珠石人拊掌到此境界虽终日放憨放痴无可不可尚匪利钝可及此乃大智若愚非真愚也。

　　文物禅

　　何谓文物有等秪从文字中寻究义路心力柔弱气魄不伟或因最初做得细腻工夫便喜纯粹精密以为圆悟如儒者认惟微一贯之旨极为精妙便为微细才是真脉粗重则非余尝见一居士快论此义因笑曰昔盘山入市见屠儿操刀有买肉者曰精底割一斤来屠儿遂释刀又手云你道那一些不是精底盘山豁然省悟似此可博居士一粲苟能具择法眼拣辨明白则知粗中有细不可以粗重而独喻其旨当细中有粗不可以微细而专探其赜又粗中极粗无别细细中极细无别粗向此套数里熟谙步骤然后精粗同致方为究竟妙道矣不然则打入阴界区宇堕在精妙窠窟古德云知解入微不名见道故谓之文物禅者以其血脉深细无有力用也。

　　道者禅

　　何谓道者禅盖真正道学者应不拘执其操守自有一种磊落气象超放时便自谨饰委曲处却又挺劲虽不泥于道学亦不离于道学其不得道学之妙者不带些迂阔便着少矜持或动辄牵经引史印证玄理又有一等装就道学模样邀人称誉道学之士是岂当然虽然时当末法求一真实抱道衲子如星中拣月湛堂云祖庭秋晚林下人不为轻嚣者固自难得审如是秪今邪风遍地讹态袭人禅道无复取重要寻一两个假道学禅出来也绝少何故彼虽未极透脱即人品庄重几分亦足镇亹亹颓俗之风然责备求全正在此辈。

　　三教禅

　　何谓三教有等多智好学喜作世间通人将三教坟典都简阅几过错综义理无所不窥然多有博而不精强异为同不能深入堂奥或将经传相似之说穿凿禅理或援宗教向上之语筌解老庄是皆情识比量非为究竟乃最初欲撮集三家奇绪以成广学不过逞己英明博取一时虚誉耳所以善为道学者要先从一门深入然后百千法门无不洞彻又岂止三教而已哉盖心地明白如握秦宫玉镜照见群僚肺肝彼千古圣贤奥域悉是吾心镜中影像佛不云乎制之一处无事不办好博而不精者病在杂用心耳。

　　效颦禅

　　何谓效颦有一等未到真实悟处或蹈袭古人陈迹或窃取先德言句假装虚头套数卖弄古怪行藏将谓古人如此我亦如此古人在某处得个脱洒我也在某处得个快活或看拈颂便学替古人翻案或见问答便喜斗转语机锋或胡喝乱棒鼓粥饭气或擎拳竖指弄鬼眼睛或机器不逮妄拟德山临济之门风或学识短闇谬辟天台贤首之著述强说几椿好事令人传为行实捏出几件怪异要令名播诸方殊不知高明贤哲之流皆道全德傋名实俱称若着意摹仿则弄巧成拙因此辈初无实地工夫以虚伪心东捞西摸拾别人残唾视为珍馔描他家影像认作阿爷正如西子捧心丑女效其颦耳可不嗤哉或曰道不师古孰为指南今若鄙其效尤禅人将何取则余曰形骸之学去古愈远善师古人者妙在法法印心不泥其辙若不得其精神融贯徒以仿佛依违终无所补如解做贼人不露些子赃证才有手段也。

　　空洞禅

　　何谓空洞有等天性虚旷物不留情故眼界空阔外不见有圭角可露胸次干净中不见有城府可窥饭来张口倦来倒床认着个赤裸裸净洒洒一段光景便为了事若与语从上祖佛阃奥一切玄妙关键竟掉头不顾了没交涉可谓空空一鄙夫耳岂知古人道无为无事人犹是金锁难盖此事直须知有若不知有如人处安闲自在境界绰尔有余忽有人从屋背后杀将来震撼连天手无寸刃卒莫御敌其人不遭攘劫之患者几希盖平日不知有而安闲故临机纵夺不能应变多有错认六祖道本来无一物何处惹尘埃等语执以为病遂不服药殊不知祖师实怕人落在空见乃辟曰不见一法存无见大似浮云遮日面不知一法守空知还如太虚生闪电此之知见瞥然兴错认何曾解方便今愚昧之人多起此病唤作堕坑落堑不遇真知识用打破虚空底手段施煆炼生铁钳锤未免流入空见魔网横生邪解一切佛事因果扫荡空无毁斥殆尽恰似个破粪箕秃扫帚底精怪出世卒不可救也悲夫。

　　俊快禅

　　何谓俊快此谓灵利衲僧善通机变才闻举着宗乘下事其精思敏速趠得便行闪烁机如掣电把拦不住飘忽眼似流星惟恐钝置丧锋死在别人手里凡有问答更不迟疑忖度冲口即说或进门便喝一声逢人揕胸要你速道速道稍若失利就擘口筑你一拳拦腮掴你三掌一向以为奇特自谓迅捷无比此等意智虽有几分明利性习却带一种轻嚣如快鹞冲天捉他不得赤鲤摆尾活动难当然火性躁急不能耐久持烦故参禅未能深入理性但资狂见看教未必剖析幽彻秪成涉猎学问未能穷极渊源巧于剽窃人品未必堪作模范近于流俗苟不肯虚心改过折节求师业识未能陶镕实际无从造诣纵得个粥饭因缘牵强为人原无含蓄气象不惟无补于教门亦恐有招于祸辱惟识法者惧定不卤莽耳昔洛浦机锋俊快人莫敢当临济尝对众称之后来撞遇夹山方入齑瓮里淹杀佛果当时不识演祖何等倔强大慧不见圆悟命根不断后来声光赫奕皆师胜资强之力所以钳锤之下器器成金秪如唐宋已前宗匠纷出多正法眼岂谓今日大唐国里独无禅师乎盖何代无才何人非品惟伯乐不遇即良骥亦服盐车王良在御虽驽骀皆可远驾实以师法相成遂令世无乏贤耳不然虽有上根利智亦未免为入爨之焦桐切泥之利剑可不惜哉或问曰机锋快捷方称英俊衲僧今独裁而抑之岂非压良为贱耶余曰非也雪堂云爪牙欲其利肘臂欲其重非重无以权衡佛祖非利无以开拓人天故密师伯见一白兔走过曰俊哉恰似白衣拜相洞山不然之乃云积代簪缨暂时落魄所以不知奉重者一味趁俊便不好也。

　　担版禅

　　何谓担版若禅者悟非洞达见不圆融秪会得自己禅不会祖佛机单明空劫事不识宾主句秪知法身边是枯桩不知法身向上非枯桩也或有系心在境多执事而迷理有沉思空寂惟顺理而废事情存取舍见处偏枯古德云一法若有毗卢堕在凡夫万法若无普贤失其境界又有为虽假弃之则佛道难成无为虽真执之则慧性不朗皆此等人之偏癖病耳故参究用心多滞于一边如今要治此病除是踢倒须弥吸干沧海坐断毗卢顶上横行荆棘林中通身活眼始可与雪峰担版汉相见不然秪作徐六担版不干雪峰事。

　　犹豫禅

　　何谓犹豫此谓禅者疑情不决见处不明心中未有稳当平日不曾猛向实际理地打彻一回秪以识心揣度故现前瞥尔相似及转脑又觉光景不同所以腔次荧惑了无主宰欲作恁么解会不敢承当不作恁么解会别无趣向进无新证退失故居学人当此境界未免狐疑满肚懊恼迷闷正如路到中途艰险之处火坑焰前豺虎逼后左列刀兵右丛荆棘真个忧惶无措直须不顾危亡撒手悬崖之下翻身绝壑之中如灵云见桃花便悟打破疑团无一业惑而不冰消瓦解此回方到不疑之地耳不然则被见思无明等惑如纸里麻缠剥了一重又一重直饶净尽无余敢保老兄未彻在何故眼花山影转依旧路迷人或曰此等惑心何时可止余曰千峰势到岳边尽万派声归海上消曰恁么即是不疑之地耶曰待骨烂皮销即向汝道。

　　黏带禅

　　何谓黏带有等参得个入路光不透脱如刺脑入胶盆出气则鼻孔碍人开口则心胆战虚不能横冲直撞做个洒落底汉子触事如冤债临门避世如鹅头缩颈其病在不能转身吐气故粘缀搭滞展拓不开又有一等临机应事也解活泼泼地闹市里却曾识得天子百草头也会荐取老僧然其情尝附物未免目前包里其病在熟处难忘故根尘识阴未能迥脱时为境风所飘所以中峰云悟非情尽莫能晓情非妙悟莫能忘洞山云峰峦秀异鹤不停机灵木迢然凤无依倚洞山此语为痴兀忘情被玄境留碍者痛与脚跟一锥令知竿头进步也临济云沿流不止问如何真照无边说似他离相离名人不禀吹毛用了急须磨临济此语为随波逐浪者令知退步藏锋别寻向上一路也种种心病不同要皆不曾彻证除是得不思议三昧表里融通如雪消春水来然后却粘带些子病都是药。

　　光影禅

　　何谓光影有等参禅不解方便纯在妄想上作活计依稀仿佛捏出许多光景或见华台宝座楼阁庄严或见山河国土人物异常种种境像随意识到处无不显现在前终日搬弄正是活了死不得古德云颜色规模恰似真人前拈弄越光新有时入火重烹炼到底终归是假银此等如抽傀儡相似直待线断方休若还被业识所使一向心欣胜妙境界不觉非真耽玩不舍遂有外魔从想阴中潜入心腑愈滋显现以至偈颂诗赋冲口便成渐到年深月久无人警觉陷入邪网殆不可救者此光影禅之病也楞严云若着圣解即受群邪如人途路经过虽流览山川景物终不恋着必以到家为乐也。

　　机境禅

　　何谓机境有等做工夫渐有省发或因事上觑破些子作略或在言句上荐得少分光景或于棒喝上承当或在声色中透露如洗面摸着鼻孔兜鞋捉着脚跟秪在一机一境上得个瞥地其实不曾到七通八达如空中楼阁面面玲珑所以心里却似分明口中要道不得若一向执认为是不肯求明眼人决择却似深侍者拈起火柴头得个省处不晓得别有好商量故下稍又不免鬼搬弄被湛堂跶倒如瓦砾塔子响也此等唤作机境上生涯不知有淆讹差别底道理被自己境量局了也。

　　印板禅

　　何谓印板有等靠墙摸壁自无真正见解全藉古人言句做拄杖子如看高峰语录胸中便有一副高峰印板解路如看檀经便喜其直捷一向作直捷会去如看大慧中峰等录便喜大慧机用痛快中峰警励激切不知自心初无如是见解因看久渐熟刻意摹拟不觉影子落在八识田中亦如孙叔敖学优孟抵掌谈笑无不相似未能刻鹄似鹜多半画虎类狗遂有许多不唧溜做出来殊不知古人真实受用处非一未必能学或固信一家之长以病诸家之短作胜负是非之论以其见不瞥脱学乃肤受不善构语脉左袒一边唤作印板禅耳善看祖佛言教者不被方便语句牢笼则种种有益可谓抽筋不动皮换骨不见血才是学悟兼通有蕴藉者也。

　　狂子禅

　　何谓狂子有等品地狭劣根器不正原非圣贤资格道德丰骨才跨禅门不知调伏身心循守规绳静探理致便涉猎古今公案胡乱穿凿或谓佛法一切现成不消苦心参究如人在路傍忽撞着个驴儿骑得便走却快活不彻翻笑蒲团上做工夫都是伎死禅和繇此少分谬解邪见欢喜发狂自称大悟我知见作略过人便竖起大我慢幢大言无惭呵佛骂祖恨不一棒打杀释迦老子与狗子吃长时掣风掣颠见神见鬼如人染痫症目中无人可意除是平日喜他打东瓜印子许他底老和尚且让三分不然纵有宗匠如德山临济辈亦扫向粪坑中怕谤不杀你耶逢人掉三寸舌头向平地上翻浪滔天走笔作千首偈颂如患鸦臭当风而立病在不知惶愧做出千般恶敝殊可憎厌繇此引发一类狼子狐儿汉狂悖猖獗使法门凋丧邪秽熏天为可痛哭流涕者也世丁末法此等歪邪种草无所不至往往栉比不遇真正明眼宗师用咬猪狗手脚施毒辣当慈悲行折挫为调御导以醇正平易之风示以高远精邃之旨使其磨棱削角革秽去滓以复还一片清白心地不然自损损他千佛难救其殃祸矣初心若不识破一为魔气所钟打入狂子禅种族无药可疗智者其慎诸。

　　山蛮禅

　　何谓山蛮有等内无智识自任偏僻性情执拗一味糊涂目不识丁无义理以宅心不亲师友乏良模而陶铸故梗概之胸莫能融化即使入道究理未免胡解乱说设或出头为人亦秪刚腹自用既素无学解机智则不达权宜事变岂能与佛祖妙道冥契不二乎晦堂云谁谓秤尺平直中还有曲谁谓物理齐种麻还得粟若秪一条硬直刚而不能柔直而不知曲就如一个山蛮子倔疆无比全没些子通方故呼之为山蛮禅。

　　嫩鶵禅

　　何谓嫩鶵有等进步参究或稍知影响落处秪是参不彻悟不透不思陶汰煆炼深加操履以求实证境界恣向人前开口乱道惟恐人不知他有个见处纵有见处如虾蟆不过几跳似蚱蜢岂有多油喜做诗偈判论古今到处去印证人复觅人印证或轻慢尊宿口业重于泰山或举动嚣浮福气薄于蜨翅此盖不知深含远占养雾培风故毛羽未成丰翰如嫩鶵学飞虽翔而不远也岂能及大鹏展翮一举直上九万里哉古云山不厌高上有重岩积翠海不厌深下有四溟九渊非识力远到未易语此。

　　油觜禅

　　何谓油觜有等不肯做死心工夫脚跟未曾点地因见古德道欲识大道真体不离声色言语又云未了之人听一言秪这如今谁动口华严刹说尘说横说竖说三世说炽然说无间歇便卤莽承当逢人即卖弄觜头心里热忙动辄乱统妄谓此事贵宗通说通每以问答为务如风吹草动犬见便吠不想说得一尺不如行取一寸洛浦云末后一句始到牢关把断要津不通凡圣任从天下乐欣欣我独不肯何哉高明上士不把佛法贴在额楼上如灵龟负图自取丧身之兆须向言中取则格外明宗石人机似汝也解唱巴歌汝若似石人雪曲也应和观他古人标格如此岂是寻常腔调不按节拍如村歌社曲秪博墟落人一场欢笑耳云居膺祖云宗门下言语如钳如夹如钩如锁要连环不断以取血脉贯通故洞山宗旨如金针玉线盖回互缜密也又云得者不轻微明者不贱用言语不在多多则无用处一言参差千里万里古人到杀佛活祖手段具抟象格兕威狞坐断天下人舌头方开口无畏盖择法眼明白虽有机锋语句把得定放得行岂比大家打哄骗过昭关赢得舌快口滑耶所以田地稳密底人开口自不孟浪纵不开口亦犹二祖不言少林谓之得髓矣然则开口问答贵知时节若不契理契机虽答如瓶泻问若河悬皆是方木逗圆窍若是铁眼铜睛争肯受人热瞒也山僧政要觅个善问答底出来做个同参不然如五乳老人亦谓近时禅客多半是卖油觜汉不肯真参实究惯弄虚头口里要饭吃一般怕饿杀耳此语果然若是好打口鼓底人暂时不说恐丧气失声岂知口醭舌苔别有一段好光景描不成画不就直待酿熟花香时方泄漏些子风光所谓殷勤为解丁香结放出枝头自在春是也。

　　儱侗禅

　　何谓儱侗有等生无慧目知见朦胧虽云肯心参究其奈菽麦不辨缁素不分真妄不能判然囫囵打作一块孰为佛境孰为魔界铲地不顾糊涂承当至若临济之三句玄要料拣宾主曹洞之君臣妙挟四转五勋沩仰之牯牛圆相云门之一字三关法眼之独露身透声色古今玄言妙语何为门庭施设云何人理深谈竟莫晓其旨趣焉能彻其纲宗虽然此净白地上你若拣辨大似虚空中画疆界你若不拣辨又是漆桶里坐墨煤毕竟作么生得不懵董去古德云涅槃心易晓差别智难明要须向千差万别中一一透过来然后诸家堂奥一切淆讹公案如视诸掌方称道眼明白岩头云句能划意意能铲句意句交驰是为可畏参学人若不具超方眼千个万个都堕在儱侗之中直饶不儱侗未免分别拟议且道如何即是咦曾说燃犀知水在果然择乳羡鹅王。

　　拍盲禅

　　何谓拍盲有等看教不知教意参禅不悟禅理一向认定个没巴鼻底作本来主人翁行也坐也觑是他乃至穿衣吃饭动静语默如灯下看影子相似寸步不离可谓跛者命在杖颠者命在舟长沙云学道之人不识真秪谓从前认识神无量劫来生死本痴人唤作本来人盖最初失参学眼不曾提话头发疑情以求悟明故浸杀于死水里陷落在鬼窟中玄沙亦呵为堕空亡外道唤做魂不散死人年深月久漭旷无依或肆志横行不知忌惮反做出几多魔在事来乃至毁戒律如弁髦恣淫杀如阐提不惧善恶因果造地狱业大似近日一种无为邪教行事正所谓一盲引众盲相将入火坑吁哉不识好恶如此若肯知非便舍遇人点眼不妨拈却炙脂帽子脱却鹘臭布衫走木马于云端驾铁船于空里定盘星上斤两分明又正好放拍盲禅治那一队野狐精也。

　　驳杂禅

　　何谓驳杂此禅人虽说参究心不纯一或贪求学解别开异路故念头参杂无决定志向所以话头不得绵密时为情境变迁于此净白体上裂为零碎斑驳精神散耗不能简刷归一要如雪山白牛常食肥腻香草还同抱卵乌鸡时接斯须暖气方可截断流注之病根补缀虚空之缝罅古德云就中不落第二念方能入我法门直须是铁汉子乃可相应耳不然唤作杂食者邪命自活非正命食也若要知参而不杂乱而不分底妙用更须裂破面皮待别时来始得。

　　熟路禅

　　何谓熟路此谓禅者根性明利故理趣稍易入然其发用处元非死中得活则日用事上未免故态复萌纵有见处不过从心境上领略些子光景便谓受用不尽如轻车走熟路殊不劳力盖先已认个无明实性即佛性烦恼根本即菩提所以纵心生灭狂情愈放或触对境缘时如象马难调其儱悷至脱略忌讳处似河流尽决其堤防或嫚骂诸方贬剥前辈自以为宗门当作略如此因不曾从工夫中彻骨彻髓发挥无穷蕴奥具驯龙捋虎手段有翻天易地功能则大地虽阔且无放舍身命处依旧秪搬弄识神捏不杀这猕猴子岂知真参实究有移情复性之致如烈日以销水得融化心境之妙似真金而出矿生处要教熟熟处要教生将自家一片虚妄心从大罏韝里千煆万炼故华严云绝心生死浣心垢浊伐心稠林解心执着此正是吃折脚铛中饭饮水自知冷暖人也亦是药病相治纵有吸在肝膈上底无始病痛中在膏肓里底旷劫风恙尽情攻发不妨以毒去毒然后揽乳酪醍醐为一味镕瓶盆钗钏作一金直得咳唾掉臂俱与西来意不相违虽有心悻业力应念化成百千三昧可谓处处绿杨堪系马家家有路透长安。

　　活跳禅

　　何谓活跳有等极灵利汉以动境为命根生机活路如旋风车如抽辘轳如马蹄拨剌如蝇子寻腥楞伽云躁动如猕猴正谓其儇习惯便不能得顷刻自在方寸闹乱所以做工夫不得才静坐片时如针毛刺体烟气冲喉盖平日是掉举底人号叫跳掷便觉快活不知有调柔伏忍底定力控制其身心禅床上香也坐不得一枝何繇深入理性古德云探珠宜静浪动水取应难必须痛自鞭策紧把绳头休歇妄缘澄神定虑做到寒潭秋月静夜钟声随扣击以无亏触波澜而不散这回正好来吃痛棒别有分付处何故不见道犹是生死岸头在。

　　死心禅

　　何谓死心谓真切做工夫底人万缘放下百念灰冷像个绝气息死汉子直得身心一片滴水成冰如澄潭放棹渔蓑钓雪光景秪是死了活不得古德道清光照眼尚迷家明白转身犹堕位到此境界若不踏着向上一路切忌百尺竿头坐底人虽然得入未为真去也你若是个机智活泼底到这一步转位就功也不难倘秪一干嚗嚗法身三搭不回五拨不转大有些事体打办不彻在毕竟如何且作死马医。

　　糊口禅

　　何谓糊口有等己眼不明所见不高倚禅宗为奇货将千七百则公案记得熟烂到处为人讲宗说教镂东爪印子禅贩佛法打葛藤口觜簧鼓后生希图利养恭敬自不具眼却要瞎他人眼诈现知识名色踞曲盝床不知羞耻如世乡较原无真才实学不过糊口而已秪管要为人师不知教坏他家男女纵实有个悟门亦须韬光铲彩向水边林下葆养圣胎以待天龙推出方可扶竖宗风不然盲枷瞎棒胡乱提唱爱他闹篮里钻头尽是热忙汉耳又有般禅客无长久志气或参学经年不能打彻便尔软却双脚图他三间茆屋林泉幽雅且做个小歇场温饱过一生不思大法未明何容息肩之处故鄙之为糊口禅令毋中道自画不肯到家也。

　　气势禅

　　何谓气势有等因事行中操炼得惯熟力强气壮刚骨棱层可以负巨舟而转方石格猛虎而拔狞牛或搬泥拽木几回汁汗通身荷钁扶犁所作穷年竟日大抵提起甚易放下则难动境即得静处便亡秪解入粗不解入微如华严一尘中含无边法界一毛头现百亿师子便罔然无措矣所以负血气之勇者必有刚悻之病其诤胜人我心亦繇此愤激初祖云外息诸缘内心无喘心如墙壁方可入道果能到此田地所谓水明老蚌怀胎后云重苍龙脱骨时自然触事遇缘随流得妙也。

　　邪人禅

　　何谓邪人有等不具正眼深着邪见开种种异解如西天九十六种总不出遍计二字于正道为害故名外道亦曰邪人此类犹可点化虽非正解渐近佛乘故外道问佛不问有言不问无言世尊良久外道曰世尊大慈开我迷云令我得入遂礼谢而出阿难问曰外道见何道理便云得入世尊曰如良马见鞭而行至若此方邪辈邪见邪行无一可取与西天外道做洗脚奴亦不可得如方袍圆顶反学黄白之术妄谓坐禅即是坐功故吞咽华池升降水火鸣天鼓扣金钟谬传达磨亦有胎息遂终日搬精运气以当工夫或教人参六根门头效楞严圆通之法或教人修七日净土依往生极乐之方虽遵先佛良规不知圣人乃随宜设教今何时节而欲按牛头吃草耶要为越格翻成捏怪岂知禅净两门乃千古大光明幢学者当从一门深入若妄生节目便垂正宗反堕邪径矣故门头驳杂则用心不专如圆觉修习观法乃云非彼所闻境界终不可取贵在工夫纯一也又有习天台止观安般数息之法虽亦称禅寂可以借路明心若雷同直指即误落邪见却不如小乘矣总之参学未透岐诣道眼不曾明白神不能与理合智未极与境冥苟存一毫佛见法见而为戏论者皆名邪人耳。

　　魔业禅

　　何谓魔业有等因无始颠倒业力牵使或用心急切逼开蕴性从一蕴空处心若邪思便有外魔乘间而入如楞严说五十种魔事皆能害正道盖初才发念参究时如握金刚王宝剑便与八万四千魔军而为怨敌你若是参究这念始终正当不被业识境缘邪解之所惑乱管取诸佛诸祖亦不奈何而况天魔阴魔而不推伏若还自己一念差错则家鬼作祟非关外来故打头不遇明眼宗师开导正因但盲修瞎炼稍有见处便不胜欢喜以欢喜故即失正念遂有外魔潜入心腑傍无师友警觉不自知非日久魔气深中卒不可救时或歌笑哭泣时或叫撼颠狂或裸衣丑露不顾男女或谎传祸福妄见神鬼或学俱胝童子断指头或学普化盘山翻筋斗甚有穿旃陀罗之肆饮啖不拘坐摩登伽之床行淫不碍此皆近日所目击者呜呼何业重而至此耶所以道佛法如师子乳非琉璃瓶则裂斯之谓也今有我慢自矜不肯虚心折节亲近真善知识时时请益未闻或自僻处一隅散诞放逸或虽依止丛席不勇猛办道或虽复参禅自生狂见或少有领解便以为足或丧荡失度破坏佛祖规制或胡拈乱颂妄评古德机缘无道德而好为人师不唧留而玷污法门既无益于己复无益于人此皆为魔徒之所管摄也虽教中谓魔有四种内外异名然真正参学人纵有境界现前但安心不采彼即自起自灭也复有人多喜看济颠传及皓布裈端师子所行多不羁之事无知者亦能资其颠狂种子殊不知彼圣贤示迹非可以凡情测度况复效颦弄假成真乎诸有智者当乘其金刚正眼毋致自招殃咎也。

　　三昧禅

　　

　　禅镜偈

　　参禅不痛切生死何时决轻抛分寸阴眼里流鲜血世念冷如灰心肠刚似铁拼命直前行到家有时节参禅不绵密话头长打失斯须岂可离昼夜无间隙一念如万年千朝同一日无孔生铁锤捏出黄金汁参禅不决烈诸缘难了撇脚跟自拖泥皮下元无血宁可敲响铜莫秪打顽铁历历与惺惺安肯顺生灭参禅不忘怀头头记上来情关难放过识锁莫能开系念魔偏入无心道自谐未离惺寂病也好学些呆参禅不觉察懵懂无省发放逸恣性情因循过伏腊善也懒修行恶也仍泼撒善恶都不思置在无事甲参禅不拣辨择法眼何验病因儱侗生理岂浑仑荐差别智如灯缁素眼掣电函盖理相应机锋如劈箭参禅无蕴造识不关玄妙秪会自家禅焉知佛祖道随分得皮毛依稀昧堂奥作家老宗师笑你行不到参禅念头杂多虑心难遏才觉话头来又遭岐路夺转变志不常欲死机偏活除是一条心真疑方顿发参禅学心在难舍佛法爱不是恋词章便为求知解运粪污心田刳龟图灵在直饶广博通抛家仍走外参禅昏散重两个魔军弄排遣费工夫对治劳神用提起话头来打教精彩动沉掉等持平开眼好做梦参禅多执着执着翻成错大道理虚玄无绳君自缚手段要翻腾胸次须宽扩急促入邪魔多因此病作参禅执情解强作道理会三枚信口猜隔靴搔痒在如灯影里行被葛藤桩碍斩钉截铁人不欠他家债参禅着魔境种草来非正逼拶蕴性开勾引颠风症见鬼复见神现凡而现圣贼不打贫家急急如律令参禅怕落空多因妄想浓蕴界安身命识神认主公鱼游忘却水鸟绊不知风打破精灵窟虚空落片红参禅起圣解我慢增高大自称果地人妄认佛境界见刺入心深法尘将眼碍贬斥与讥呵眉须堕落在参禅着静定定久沉慧性惟守六窗虚不顾千波竞枯桩花不开黑山鬼入定拶碎老苍天笑碾玻璃镜参禅多灵利机关心难死搬弄鬼聪明担阁圣贤事廓开大胸襟匡救法门弊莫逞小神通锥头利不是参禅带狂妄脚跟不稳当口舌要争强见处成卤莽破除潦草心制死浮躁想一味放平怀自然销孽障参禅带习气憎爱心难治生死根不除恶作机常起熟境变教生活蛇弄得死识破不为冤转变成大智参禅器量窄触境动声色烦恼火烧天无明云泼墨德性欠雍容词气多忙迫小节忍不来大悟何超豁参禅人我大不肯倒了架胜气一生高傲骨千金价斫却心中树按下云头马钱塘潮声来方知我是假参禅无实地虚头弄到底门面爱装花脚跟那点地逢人恣谈禅开口便成偈线断傀儡时方知是鬼戏参禅逞能所十个有九个圭角露微痕瑕疵生百过用处善藏锋明中防暗坐大智兀如愚佛眼觑不破参禅去药忌心病休增炽乘言丧本宗滞句迷玄旨法爱不关情悟来亦无意如过蛊毒乡莫沾滴水味参禅要起疑疑与悟为师如坠求离井似烧急救眉路头谙入处箍底爆开时一句无他子芭蕉剥尽皮参禅落思议总属识心意分别起支梧抟量摸影子不解剥芭蕉却添骈拇指注脚总分明已落第二义参禅休歇得到有好消息分娩一身轻鬻薪无气力虽非第二人还有千重壁相逢狭路来几个知反侧参禅须明理理即法身是毫厘有差殊白云千万里宝镜彻无疑金屑眼空翳直下便承当何容生拟议参禅休避事矢上加尖子语嘿领全机动用参活句尘劳解脱门魔王真法似从缘入得深终无退失步参禅莫住脚住脚成黏缚去杌却通途旋机方入作催开铁树花翀起烟霄鹤师子善游行摆脱黄金索参禅不执是是与非何异不但诤空言抑且昧真理师子解翻身牦牛偏爱尾打破是非关是非里游戏参禅须自重骨董休搬弄道德贵尊崇神鬼潜钦奉如荷千斤担高竖法门栋象王回顾时天惊而地动参禅识得一何事不了毕吸尽路傍人披开雾中日数量岂须穷孤标亦不立一通一切通譬喻莫能及参禅要质实虚伪成何益面貌赛春风胸次饶荆棘谄曲非道情粉饰坏本色因地心不真果位成虚僻参禅要蓄德莫作嚣浮客须知自怨尤勿遭人指摘美玉贵无瑕真金愈增色一为败缺徒便成恶知识参禅有超放神奇还跌宕磊落定非常潇洒真高尚家驹千里姿铁鹘旋霄响不是了脱人如凤遭金网参禅有平实万法都归一如龙得水时似虎排山日高低路总通奇正兵兼出千峰笑踏平归来道不必参禅有俊捷痛快真奇杰气概似雄彪性灵如毒蝎活眼走铜铃婆心浇热血不是临济儿谩作宗门哲参禅有灵妙心若玲珑窍卍字圈中呈三匝床前绕左盻生羽仪右顾成牙爪横拈倒卓时不动真机要参禅有作略智力能恢廓转变不寻常妙用自挥霍纵夺顺机宜杀活临时作如遇国手棋别有超方着参禅要打彻淆讹都剿绝言句尽疑通宗趣善分别穿过险关津拔却闲钉楔千了百当人万机流可截参禅要煆炼工夫自成片一具骨头灵八面神锋健搅乳成醍醐镕金作瓶钏惟一坚密身一切尘中现参禅要小心调御用功深意句须齐到方圆妙自寻矜持防太过疏放要相亲履薄临深者从来胆过人参禅知因果动念休差错修证即不无污染即不可还他净白心简点纤毫过莫论野狐禅不脱亦不堕参禅要得妙随机成善巧过水那湿脚解走不触道闲穿花柳丛爱听琵琶调还他了事人七颠仍八倒参禅贵回互当风休触忤臣辅不忘君子归还背父横抽剑刃寒坐断舌头路若秪闪电光交加定罔措参禅能会物无情解成佛六道孰轮回四生示出没万象露全身虚空揣出骨横行异类中奉重休轻忽参禅知时节随分藏吾拙经霜果自香久酿尊方烈披残荷叶衣吃尽松花屑天龙推出头尚自无心悦参禅图名色到处称禅客未暖七尺单又振千山锡记忆满肚皮抄写盈几尺逢人打口鼓曾见多知识参禅无道眼公案胡批判不辨十同真那问四料拣作颂播诸方据位称师范自瞎瞎他人不分菽麦汉参禅没惭愧多是无知辈好丑自当知过咎常思悔吃水要防噎扫脚须惊鬼为汝苦叮咛不才当谨退参禅心洁净光皎真如镜法身干嚗嚗白牛露迥迥有物非碍膺无漏岂实证三光不透脱终犯云门症参禅助发机声色不须离竹击曾因悟桃开尚破疑圆通从此证普眼颇相宜不二门开处花红鸟乱啼参禅行门办先哲为龟鉴添石负云舂栽田博茶饭临济自持盂雪峰躬典爨受用不知艰终愧污血汉参禅妙兼带偏正融无碍针线巧安排脉络相通会交罗珠网光回互绮生彩节拍妙相应卷舒大自在。

　　雪关禅师语录卷之七终
嘉兴大藏经　雪关禅师语录


　　雪关禅师语录卷之八

　　门人成峦录

　　法孙开诇编

　　文

　　示修念佛三昧文

　　娑婆苦海回头彼岸非遥清泰乐邦举念家乡便到世尊金口极赞弥陀宝号易持上根者悟唯心之净土生即不生中下者乘弘誓之慈舟度无不度十念尚跻安养深信岂阻疑城四花孕质不落垢秽之胎九品成台顿超凡圣之级游戏无非净侣庄严胜过天宫珍禽宝树六时齐演梵音珠阁璚楼七重何异华藏三途永隔万善同归所餐皆禅悦之羞有闻俱圆顿之法蒙尤摄受蜎飞亦得往生发愿熏修何人不登佛国带业濯乎德水即证法身闻名纵在苦轮便销罪障若能专心系念刹那偏历莲池果然直下承当寂光不离当处心境互彻生佛靡殊。

　　云栖扫塔文

　　维崇祯九年岁次丙子正月望越十一日博山法孙某某谨以办香素馔致奠于云栖先师太莲池大和尚常寂光塔曰於戏游云栖之门如钝鸟飞汉莫能知其空边窥云栖之奥纵长鲸饮川未易吸干见底不肖自壬子秋从先师来礼足时侧聆震吼状洪音之发虞钟窃被慈恩胜枯荄之遇膏沐继而阅太师诸所著述如大官赐膳医王施匕恍令人病骨颈苏一展卷而空腹欲果味疏钞则莲胎有种才念佛而佛成披发隐而法铠严身不摧魔而魔伏全开宝库赈乏靡虚浚抉香河流润不竭踞一乘而辟无量乘义珠网交辉燃一灯而朗百千灯光暗室齐照旁敲曲唱禅匪专谈善诱广苞土皆圆净续莲宗而宛瞻庐阜移祖庭而不在少林智齐极果俨然古佛再来风肃前规一仍百丈旧贯诚末代法施之主无聋聩而不开只千古未有之师垂龟镜而永赖呜呼道山峻极妙高惭其嵯峨梁木倾崩法门孰为砥柱绳绳到我落落匪材愧为脚下儿孙无繇述其祖德不成法中供养此行聊表孝思春深花坞那禁闻啼鸟几声月照萝龛犹睹放慈光三昧太虚莫绘赞叹奚为杯茗既陈渊嘿何酹望风前而洒泣岂越常情溯海若而朝宗全收众派知弗嫌于一滴欣来鉴于微诚尚飨。

　　祭博山先师文(二则)

　　维崇祯三年岁次庚午九月望越三日弟子某谨以办香素馔致奠于博山堂上圆寂先师大和尚猊座前曰於戏我先大和尚包虚空以为量遍法界而为身掣华亭浪里之金鳞夺寿昌手中之玉尺超今迈古祖庭之焰重辉迥地遮天大树之荫广芘握群宗之纲领魔外锋摧踏千圣之顶　辨才瓶泻空花影里何妨撒却戏台生死场中一任打翻筋斗哀号失怙大似地裂天崩恋慕衔悲宛如考丧妣逝洪钟莫扣绕狮座而寂尔无闻法幢既倾胆鹫峰而俨然未散杯花聊奠海岳齐悲呜呼尚飨。

　　於戏我先大和尚法门砥柱像季标幢为当代法施之主化门广辟用一味伽陀之药禅病皆苏布网漫天捞尽鱼龙虾鳖镕金作器打为钗钏盘瓶慈与威而并施宗与教而响答摘骊颔之明月入水元不动波捋虎颧之雄须得子贵亲入穴圆机活眼淆讹一串穿来巧手妙心应变多方不倦糠秕犹能陶万汇何法非宗欬唾足以润群灵有萌皆发不肖某久淹齑瓮滥厕罏锤难描仿佛之真几费节拍之和羽毛未傋空追妙翅抟风牙爪未成漫劳狮王调弄虽毒拳之未报何曾放过些来念痛棒之屡尝如今更思一顿时至也拄杖撩起便行缘尽兮骨董何妨撒却春雨淋不去昔年之句如何桃花绽倒枝今日之言已验掣开无缝锁湘烟潭水总传神穿过涅槃堂鹤唳猿啼皆助哭惭愧不成供养悲伤无限衷情於戏尚飨。

　　赋

　　雪关赋(博山)

　　夫妙门无门真关无关入乎无门也浚矣发群灵之枢府达乎无关也皇哉统圆觉之伽蓝非广非狭虚空为粒粟之大不住不出针锋持法界之函匪凿诸见之牖兮双掌展开华藏閟周悬八正之镜兮千光互映网珠攒故瞿昙履于斯域兮兀坐雪山六年往达摩践于斯阃兮壁面少林九载残慈氏辟为内院兮云捧千层金菌阁吸仰山而梦游净名踞为丈室兮星罗万点宝花座答曼殊之问安下脚难行滑兮布石头之路拶身不入险兮立云门之关洞山接悬崖之树垂荫后人济北栽三门之松境致可观绵密兮缀庭柏之子萦回兮转花药之栏清凉石磊磊落落沩山井黯黯潭潭转深转有愈敛愈宽奇岩万仞兮俨云与乎答问迅瀑千寻兮似瓶泻乎玄谈祥麟露角兮笑点青原之额神驹出厩兮蹋翻南岳之峰云岩趁师子而捉象雪峰逼生蛇而化龙春风吹不动之轩客是重来萝月照死关之夜活在其中法雷震兮骇众聩法雨澍兮濯尘封观灵涛兮泛慈楫蹈宝所兮示瑷琮缅宗风之遐振统今昔其攸同伊道貌之华腴实真关而冥冲是以融万派千流为法海之一脉联西天东土续祖灯于无穷譬夫太虚寥廓恣鸿鹤之翱翔乃能适万里之清飙也大海渊旷任鱼龙之窟宅乃能鼓百川之洪涛也康庄八达凭金根之游历乃能运无方之轨辙也修涂千里纵飞黄之步骤乃能发绝尘之骏足也向使神物安牛蹄之涔必无攫浪之势逸翮顾雕笼之豢焉有冲霄之凌方车厄湫隘之巷讵适通都之要良骥困服盐之御徒敝追风之能故知受色声笼闭者神理不能超豁入妄想蕴聚者圣智不能虚亮殢有心思惟者灵鉴不能洞物住无思渊嘿者真机不能流鬯亦犹夫彼四物者或有所窘则不能顺其天然变化而肆其遨游超放也吁此其为关谁不蒙其桎梏若乃宅唯心之广宇镜万象于玄烛揽有绾无靡释动以求静骑声盖色不拨尘而见佛坐栗棘蓬里而妙转天关入猛火聚中而寒嚼水骨探皓月于琉琉波底跃出金鳞簸红浪于碧玉峰头横撑铁舳根尘识境全彰解脱之门骨髓皮毛尽化金光之簇偏尘偏刹开关闭关住千劫如一眴之顷齐片念于万年之间斯道人也包恒沙世界而为室岂比夫鹪鹩而恋乎一枝之安。

　　记

　　寻源记

　　范家庵初性天和尚挂瓢笠于此即云栖先师太落发地有老衲了心向余谭其事且招游再四余思二老遁影处必奇绝可观抑师资邂逅一段机缘海内传为佳话譬悉达出家净居天人捧马足逾城迨入苦行林光景使倾国欲挽其踪不可得矣丙子秋余浮寄妙行时卧痾新起乃觅笋舆将识其幽靓何许至则披烟莽梯篠道履悚仄而上策几莫支乃到门见两行松竹似近代手植其鳞节不甚皱密折数武入视地不盈亩恰类袈裟片角有堂半区供经像篱疏壁坼略无装点询昔时所栖把茆柴枯苫烂久矣继住者转而庵为椽瓦庵复迭更主人今了心憩此又二年所矣余因吊往慨来仰窥俯察面无全峰响乏鸣泉较无门紫云诸洞壑都可争灵角胜此山独擅乎无奇斯乃标隐者之奇然而高风既邈遗尘不泯彼山灵亦藉有余芳宁羡幽谷之兰欤时余亦若倦翮情欲投林流连眷睇竟尔忘归饱饭后徐就榻放憨起而散步高阿忽登冈后望西湖一带秀爽若屏张绣簇南北两高红叶霜飞众刹竿毛头隐显大段武林山水如一杼美锦任侧裁正剪随制皆好斜烟晚照之中远映雉城百万家胥江潮声直接海门洴湃天将曙升初阳台看扶桑浴日即庵之落脉顶也雁荡双目举全浙尽入图中始诧斯人可尚斯概无取不谓兹览殆绝无双譬长者外弊衣而内珍御意深巨测然则山亦善转法华且揭示人以宝所耶因笑谓了心曰向非诱我穷源几不到此佳境幸己孔硕宜笔记为谢并颜其庵曰滥觞居盖重二老发迹于是不忘乎本源也更赘以偈曰。

　　法堂丹霞剃草槽厂黄梅传衣当年云栖父子这里花擘家私不识将甚付法问取地神证知咦莫莫。

　　贯花阁记

　　江邦玉居士有薖轴情无烟火气先年于城阓中构一澹园位置如丘壑已足佳玩矣复于此卜筑横山草堂不减辋川兴致四方轩舄沓来一时赏咏之士多风雅擅场辈观其款峰纳瀑挂馆飞廊拳勺披露天然似掖人罨画中行然其才品作达而念笃好佛自谓无许大清福领此佳山水乃先辟一庵奉绀像然后将泉石一一庄严尽回向于香水海内遍供刹尘其意趣抑何深欤岁丙子秋余获两度卧游饱放馋眼适居士又葺一阁贮方册竺坟余得随喜俯眺因颜之曰贯花阁繇草堂穿小径陟其巅江声迎梵螺色围龛四顾闾接秀奇于雁荡双目阁之下修忏摩以向来扶花植竹点缀岩阿此虽一种清癖亦属贪痴而旷劫尘累涓委岳积苟不时掬甘露大与湔祓之何以臻乎大解脱自在耶余谓居士甚得净名家法既善空诸所有复尔不实所无称为空蕴居士亦可以不愧乎云栖发弟子矣彼忉利有欢喜园诸天子采女娱戏其中乐而忘归乃天鼓无舌以扬声仙鸟能言而说法警令勿恣逸今居士能以台榭为佛事是别出一段因缘使探奇揽胜之流登高作赋之客引上此个峰头则又推转法轮揭开宝藏大是与人换新眉目似不烦鸟语鼓声警人更切教中道先以欲钩牵后令入佛智其此之谓欤佛说始从鹿野苑终至跋提河于是二中间未尝说一字然则居士此阁何用记为须知古佛舌头短所以说即未尝说雪关笔尖秃记即未尝记不见药山老人道我看经秪图遮眼你若看则牛皮也须穿其有登斯阁善翻阅不透牛皮者居士当分半庵以居之请以此为质券。

　　序

　　雪社缘起序

　　客问雪社立于何处答曰余先年觅一坐具地在太甲瀛山之下近复新构数楹堂皇峙列宛成丛席邑侯瑞芝王君大有佛性慈恺袭人崇护真乘实法门金汤也适幼晋宗候从南州来高风远致殊类毗耶且一片热肠勉予撑拄宗风时冬杪雪片飞裾玉楼粟起长林邃壑劲风冷号乃令公瀛山之游如欠夙债忽以书约孝廉李君曰雪中访雪师宜单骑而往遂联翩过我自非多生定水洗襟戒香薰体则此际正好衔杯暖阁拥坐兽炉谁更屏却吏从来顾破院中人谭无义味话耶少林庭下夜深何物齐腰仰山指端点破谁过此色是日也略有飘霰之意喜无封谷之迷平空飞洒疑即天花然此景已为群公说法山僧更复何言乃幼晋先生谋于令公欲遍集名贤倡为雪社权以诗招仿束林结莲之意余因谓曰匡山十八贤俱修念佛三昧今瀛山兹举不有功课徒成词客采烟霞▆游耳云栖老人云末世庸流业重福轻障深慧浅没有有罪圣人没有无罪凡夫昔世尊旷劫修因遂成正觉而我辈沉迷无始被业网笼罩虽有一念信心如草头露水千生业浪海不为深愿王品云假使罪业有形则尽虚空界不能容受所以聪明不敌生死干慧难免轮回若不努力修行乃欲作几篇绮语斗几转机锋下稍儿翻成阎老子吃铁棒公案究竟何益然则雪社之创宜修忏摩先开雪过之原次诱参禅之法如此修证欲人人陶洗出一副雪胆水肝然后不立修证南岳所谓修证即不无污染即不得方称大彻悟人审如是则雪社缘起较庐阜之风犹为远胜即入社诸贤贤于宗雷多矣时有居士问曰尽大地是雪遍法界为社未审何人在雪社之外余曰瓮中走却鳖斗里跳出虾曰虾鳖且置如何是和尚打凤罗龙手段余曰惯撒漫天网常悬夺命符曰还有不顾性命扯破网夺却符者么余曰横空腾妙翅谁解出樊笼曰与么则大庾岭头全提正令也余曰关津都透尽一句万机圆日如何是那一句余日不辞向汝道秪恐汝错会因书是缘起以遂宗侯劝请云。

　　感应篇序

　　教中道无作业者无受报者则机感相召亦何所自来惟能造有因所集成果故善则降百祥不善则降百殃原非我释尊独唱感报太上不云乎祸福无门惟人自召此醒世顶门针也故无门也则业与报而寂尔无生自召也则报于业而油然偕起古德云真法性本净随缘染净起不了号无明了即是真智人能了此真智则无明痴暗不假日月灯乃晃然大光明藏是篇也令人自觉妍媸察镜中之影像洞法界之真邪虽入间休咎安能外此一心唯不外此一心故云栖大师以授于居士刻为世诏用以开诱蒙俗孰谓无补于化导哉。

　　禅镜偈语序

　　大圆镜里说个禅字早是痕生况又说许多禅病出来明眼人前反添搕　盖参学者流决择不精非证道眼料拣不明混同魔异所以禅镜之作不得已热为后昆赠点眼方子若云制之一处无事不办秪消一句话头不起第二念则此种种指示诚为制字下注脚耳秦官玉镜照人肝胆牛渚犀光洞怪隐状去圣时遥宗门流弊不可胜言訚上座眼不耐见将此一柄秃扫帚向少林门下从新打叠一回当时初祖面壁嵩山掉落个影子在熊耳峰前或有人捞摸得着描写将来使祖道重光不亦幸乎若作实法缀人宁可付之丙丁童子不欲令好眼着屑耳。

　　重兴天慧堂序

　　双径自天目发脉盘郁飞扬真如龙腾凤翥灵秀攸萃千嚣万的霞外争奇其峭拔者独凌霄尤为诸峰巨擘山川擅胜宜乎禅龙僧虎续焰如云天慧堂相传为蒙庵聪禅师休逸之所今有荒趾存焉义航法师三学该练辩才泉涌久已韬晦光彩从博山来即住此涧阿将十余年所矣把茆局促酷似鸟窠因寻蒙庵老人故事重辟天慧一则修前哲之废绪不致芜没一以藉岩栖之幽胜足以助道空生原是同参帝释雨花而赞叹大梅果到不惑马师丈室以添筹灼然自信长水何疑弘经妙在统归永明全彰宗镜吾有远期正欲为老兄奉一钁使活埋聪老击醒钦师八十七传之灯更有光辉此住山之效验也。

　　绍觉法师行序

　　曩博山先师入浙时曾与师云栖相识归而揄美曰绍觉法师行解该练求之肇睿中未易甲乙也及余到武林师已示寂矣窃淑师所注疏辞简义晰教眼洞开殆得旋陀罗尼其胸次灿若星河兼善韦陀以御外侮故名儒硕彦争折节请益类凿齿之服弥天性严峭不趋显达不面女流客无将迎语绝寒暄学徒执经问难开口如擘竹不终朝而讲三四译茅檐矮小即家庵而成丛林居二十年不嫌其迫隘杜门六载恪事忏摩至感乌龙君护法皆修持之力也事毋躬涤佥目为织屦老人严持毗尼凛有系草风师系云栖代讲座彼中多义虎似无过于毛色者丙子春余于虎跑邂逅新伊真公即师之继席家嗣也神姿敦美克荷析薪因略概师行状慨龙象隐伏之秋狐兔学泛驾之步挥尘凭凌不无其人行业不湔如涂人执炬若师之品芬道峨行说俱畅足树来学典型斯亦罕俪者矣因为之赞曰。

　　天台之响閟兮端在挥弦妙手慈因之绪绝兮全凭振臂一呼功倍前叶智揭无师季世毓此僧宝兮亦卓今越古之丈夫。

　　题

　　题闻汝东居士揭钵图

　　老瞿昙忒打哄将蜜果换苦种赚他一子藏钵盂惹得万鬼争漆桶尽其神力莫能扛爱水情山和钵重放他雏命救儿归彼此骊珠仙掌捧婆生七子弃洪涛秪个不消成卖弄直饶子母话团栾痴人面前休说梦。

　　题张梦宅居士画牛图

　　牧童惯识牛儿性涧饮山奔恣所之秪在索头收放力绿杨阴下睡如痴山月照谷风吹此际人牛两不知随分纳些真个好沩山老子得便宜。

　　代笠庵为儆凡禅人题

　　揭开头上笠雨洒地不湿好个茆茨阔似天无边华藏都收拾笠代庵庵代笠倒骑驴兮速不疾东西南北骋游踪闭上庵门偷打息忽然窗外唤猕猴秪恐猩猩应不及恶风吹倒此庵时莫教失却笠子寻人觅。

　　题董玄宰宗伯画卷后

　　世人牵妄想丝到不到之地烟云随手花鸟迎机佛言心如工画师幻出诸形象果得如幻三昧则未泚笔已前有一幅真山水挂在大虚中矣请诸公高着眼。

　　题笠云讲主卷

　　讲下贵说到宗门要用到用说一齐通此人真法宝何故腰缠十万贯骑鹤上扬州忽有人问你有笠子我与你笠子你无笠子我夺你笠子又作么生请笠云法主道一句。

　　题万寿放生池后

　　世之莳敬田者盖寡耘悲田者更希如树佛塔庙致孝堂帏此知乎敬上也若乃饷圆扉而转忧不继拓池囿而甚适其生譬慈媪之舐犊殆不过是自非深心学佛则两段福田几不鞠为莠草岂足令仁人长者引发此菩提种子耶仁会诸公见义勇为然畚锸争先则较子凡居士功多抑以先世承天公读书地辟池放生名万寿意在巩祝一人风清四郊益孳洽苍生斯善治敬田润以悲水者也生机活路正可作向上前矛庞居士护生话谁道两重公案。

　　题泰寿承居士卷

　　射有贯虱之精技有棘猴之巧况学无上妙道不极力尽心如处重云幂历之下而欲睹羲御纤阿其可得乎大都情关万叠识锁千重苟非具大勇猛如战将突出垓心利刀疾解螫手此乃申枨之类嗜欲深而天机浅者也寿承居士英姿敏特肯心顿发视学佛参禅如本领其毅然入道之心端可中鹄第须精密无间打成片段自然贴体承当俟解弢时不妨呼卢喝采也。

　　题赠方子凡居士卷

　　抱道之人多特达善建其基应不拔雄豪弗透祖师关揭地掀天徒轫发圣根贤骨异常曹选佛场中夺帜高按下云头重整顿炊香堂里细推敲翠壁苍崖扪万仞一线通天玄路尽师王哮吼直前奔妙翅旋风和鹄运吹毛在握笑凝眸解轭驰驱六辔道真得不思议妙力为霖为雨佐商周通身三昧如游戏世出世间随我傋知君成办事无难肘印悬期亲授记。

　　题邹孟阳居士卷

　　此事繇起疑而入悟如因行路而到家直须就一疑打透则千疑万疑一齐贯彻以疑情肤浅罕见有彻骨彻髓之人譬阅坛经者各各自谓领解殊不知斜睇摩尼偏执一色故明教嵩和尚向空划界割水分痕却道个天机深者得其深天机浅者得其浅正使竞斟海量纳异牛涔可见镡津之水始与曹溪埒派耳余为诸公招主虎跑因为衲子四八入室拈三问勘验其一问针劄不入时如何二问得坐披衣自解作活如何是作活底人三问把定乾坤具甚么眼若向第一问答得亲切则入头清楚第二问答得相应则淆讹彻旨第三问答得谛当则入彀无疑孟阳居士饱参此事选佛可期因出纸索语聊为施是法饵以钩到不疑之地果到此际拙札付丙丁童子。

　　跋

　　王弱生文宗手书华严经跋

　　不观大华严不知佛受用然则王居士手书是经扬波墨海放光毫端谓其不知佛受用何能如此故百川宗海诸经归王此圆顿教原合向上宗乘观是经者要不存元字脚始得眼空金屑而字字灵源也。

　　光明台缘起跋

　　横山光明台香海中小浮幢也屏幄张千峰之绣衣带控两浙之潮山水绝奇天龙呵护若有待乎今日即善导老人八百年前坐此台上口光飞佛亦先授记之矣所授记人乃石头长老戒乘傋而行解足忍铠披而愿棹横兼有主伴云从影响遐附然其滞货多年欲开行铺赚人脱手却将博山一个阔大齑瓮尽吸钱塘江水虾不捞蟹不漉云为饵月为钩打尽无限鱼龙个个负他性命设有个不负命底来訚上座补个破网收去石头长老亦不为怪何故不见道指教临济参黄檗接得云门嗣雪峰复笑云我也不爱效颦。

　　分灯集跋

　　琪花瑶草不产粪土之堆师子象王岂践狐兔之径两浙三吴旧称佛国婺山瀫水多毓圣僧自大士之现迹双林灵枝竞秀暨宝掌之流憩浦邑云岫有人不因岩洞擅奇讵易川岳降瑞分灯所摭雄冠一隅嗟末劫之胥沦到处有城东老母何法门之寥落阿师多博地凡夫无怪阐提甚生我慢时有赏音佳士唱出古锥家风何幸救世宰官激扬向上佛事相逢狭路索题片辞当年清献闻雷犹道蓦然撞采今日丰干饶舌也要立地逢人还有知雪崖居士心行底么借刀杀却英雄汉那个皮无点血人。

　　宝梁亭跋

　　宝梁从拱宸桥得名瓶窑闻老宿颜其桥傍亭施茶浆处也且欲人人持金刚经及大悲陀罗尼藉斯威神令桥石贞槃长寿度人甚德意耳桥当武林北关枕水陆之交有锁钥巨望去水回情不忧直泻是功也不独作会城千秋保障无揭厉之崇抑又涌出草庵一所如甘露之施将见词林杰出多贤佛国挺生异表此一津梁虽倾宝藏未足为酬是则宝梁之称较赵州略彴亦输半筹如断案不下请质之陆逾凡居士如何下转语。

　　彦威沈居士手书金刚经跋

　　中丞公彦威沈居士当先慈讳日手书金刚般若直是正因津往生之行李自非得此经三昧何以脱然排俗资先引后乎其郎君稚弢勒摹上石盖锡类同心孝思脉络可见菩提眷属旷劫逢缘若知那吒太子析骨还父析肉还母此即顶门迸出金刚正眼居士又当深入一重矣。

　　疏

　　径山重建十僧阁疏

　　双径拔千峰之灵秀据全浙之形胜襟带川岳脉络鹫山为东南第一钜刹握法门之管枢树人天之幢盖麟集僧园凤骞丹壑代至八十七灯顾昔之盛今复何如迨自析烟而居分房而食雕甍画栱渐为茂草之墟绀室金姿时惊郁攸之祟乃山灵之气运将转何四方之俊髦齐臻鳞次岩隈编茆作屋翚飞殿角饭众鸣钟如一片旃檀之地尽复馨香譬一机美锦之丝随人裁剪视古锥挈纲举领殊未振起一段真风晚季祖庭有此光景不减末世正法然崖栖壁立间有异苗藏爪露牙难防毒噬或验之于来日可也观音殿千僧阁者正妙喜老人群英毕聚之地登斯阁者如中青钱之选夺锦标之奇一大炉韝之所自出也今妙悟上人师资道侣既力鼎其地成一院宇而复欲恢弘阁制以图旧观顾略无隙亩展拓不来乃相与咨诹耆硕议将西廊周遭一带拆去差池则复道相连擎云耀日此等布置更有环互又何患泉刀小利谁不乐从乎或曰昔日千僧阁有大老主法能煆炼天下英才今斯阁重辟不过逢齐延纳饱后归庵讵有禅于禅客乎余曰深山大泽俱有圣僧所居然则得居是山者非鹤林宿莳之乔木亦国一所豢之灵鸡大慧明月之珠诸师法乳之胤其可以凡臆测度彼端元叟为径山四十八代主人帝释天王酌议不下将来此个峰头披衣据坐焕赫有人第不知其谁复如端公之简拔耳吾将拭目以待。

　　西高峰藏经阁疏

　　伏以金口灵文汉炬不灰一字琅函妙义天花常雨四筵自非大智慧人曷剖出微尘经卷须是过量作者方运来伏藏珍奇通身领荷谁传神于鹫鹿之先信手揭开妙得意在筌蹄之表上根虽然瞥地亦要向者里面蕴藉将来中下宜在逗机宁许向圈儿外颟顸说得即文字而能离文字少林亦所不呵由多闻而后舍多闻庆喜因斯结集流通大教必资瓶泻之谭演畅辩才应彻贯花之旨常山西高峰有藏经阁某上人心希竺典志慕高流思坐阅以结长期将校雠而探奥颐既匪一朝卒业聊程限于三年况阶众友问津宜里粮于千日是敢告于福田长者并乞缘于慧业文人赵州半转曾烦婆子施钱秪树全提亦藉给孤布地今古岂无嗣响果因终不唐捐悭囊打破方知龙藏有珠贝叶掀翻谩道牛皮穿透檀波愿遂般若功圆。

　　化钟疏

　　敲钟谢响有人山下回头演呗登楼问谁床脚种菜好是风晨月夕吹到耳边带累露柱灯笼打得心痛机无小大扣之则鸣声彻幽明闻斯透脱当机一击万象知音。

　　重建真歇了禅师塔院疏

　　真歇了禅师道契丹霞脉传洞山荷如来之重担握法门之要枢七坐名蓝五承紫诏其出世一段光明利生无边作用天童觉和尚铭其塔文概述之矣塔在皋亭山宋孝宗敕建禅寺名显孝谥曰悟空真身藏石龛中覆以甍栋元阿术曾发龛见师端坐颜貌如生十爪从两袖出绕腹三回阿术惊异膜拜亲抱石掩之自宋迄明岿然无恙即有颓弊随葺复新有昱庵心空二上人近仍增置绀殿以事金容拓新讲堂以谭贝叶禅侣有室延纳水云厥功岂不伟哉旧冬蜡前一火径剩劫灰或谓上人行门虽优愿力未深今其裔慧明禅人复获群公福力历三世而其成必永固无替矣余曰佛祖威灵神变不测信夫一毁一新总有机缘否则檀波种子无从萌始法华云佛种从缘起是故说一乘有问尽大地是个祖师无缝塔因甚么又起模画样众居士有道得也乞一文有道不得也乞一文何谓财法二施等无差别。

　　淮安普门社盖佛殿缘疏

　　妙庄严海云台宝网布满太虚之中如幻法门玉殿璚楼迥出难思之表好手劈空架造至人插草成功不属有为焉滞无作破悭囊免落五家坑阱积善因愈培百福根基将茅屋翻成瓦屋远胜笠盖如来望三门喜到普门遍接烟包禅客不私一粒誓其十方此某上人烹金治玉心肠从博山社火穿过得费居士输柴运米供给任四海龙象往来事在扩充缘须广博善财参遍处见弥勒楼阁也从者里入门青原勘来繇索庐陵米钱岂无个僧着价大家欢喜不日圆成。

　　接待寺修造佛殿募齐粮疏

　　拈茎草而遍现楼台家风本有即粒米而含藏世界受用皆然布袋盛来供养钵盂托出谁知雪峰挪饭巾于厨堂为众竭力金牛乱作舞于座下卖弄过头提持个事秪要逢人成办资粮无非助道药山销疏撞着居士知音南泉开堂叵耐行者入作街头久立等个人来簿上勾销请完公案。

　　化禅帐疏

　　大地没遮拦好向虚空中见佛禅床无缝罅从来青帐里有人识得其人揭开帐来与汝相见其或未然不妨盖覆将来。

　　说

　　平常说

　　夫教外别传之道如雪曲难酬非绝调希声之士安能合其宫商和其节拍也哉自达磨示传衣之法南岳磨作镜之砖遂尔声光震荡枝派分流建法幢者云腾保社匡祖道者雷动寰区故有非常之人能建非常之事其为临济者惯用抟龙之手宗云门者善能捋虎之须嗣曹洞者妙针线于绮互契沩仰者合暗机于转园至乃唱法眼之道者如衡锤鉴物炉韝销金非独五宗各斗峥嵘之势出语惊人至于千七百家变幻纵横之用莫不钩垂香饵独有南泉老人直示平常心是道以接赵州观其宗趣虽吐露不同究其旨归情何霄壤若谓南泉赵州家风秪在一味平常处此未入二老之堂奥者也若谓云门临济专事雄捷沩仰曹洞惟尚圆妙此殆未识诸老面目者也彼诸大老岂好强生枝节别立门庭以簧鼓宗风疑赚后昆乎其实都共一副心肠各具一般手眼譬诸皇城四辟康庄八达其来者但随方而导信手而接所贵行人一到而已岂必以东西南北而为区分程限也哉故知登万仞悬崖者跬步不曾离地泛万里惊涛者斯须不能无筏妙悟神奇者日用不违常道善通机变者行藏妙在平怀所以卷舒自在隐显随时苟能具此作略得此见谛虽灵山拈花妙旨诸师棒喝机用千变万化皆是平常一宝之道故知心境平常者即非常人所得无碍境界如兵家善操奇正之术者能用兵如神也然则此平常者即非常人所得之平常非平常人可以测度其平常者也人能得此平常之理纵有胸中磊块傲骨棱层亦可顿尔销融如水无筋骨也到此光景自能踢翻大地不见纤尘之低昂扑破虚空何妨万象之差别信手抛来撒去随时就下平高其一段受用三昧真可谓出格超方奇特丈夫迥脱名言之外何有碍膺物而为平与不平常与非常者哉。

　　憨郎说

　　灵利心人放痴憨不得痴憨心人使灵利不来此俱赋质之偏即参禅二俱有病直须灵利中带三分痴憨痴憨中用三分灵利常灵常憨常憨常灵然后把憨灵辊作一团抛向太虚空里做个没巴鼻汉土面灰头始可参得禅也周鼎于居士乃丰溪第一佳士所学必秘笈奇书所交多海内翘楚故其为人跌宕伟异超伦绝比窥其胸次非真灵利之人安能若此磊落耶然犹慕绝圣去智藏巧于拙以求复还真如寂妙之体因自号憨郎乃征予片语表而出之予曰以迷而言则痴憨灵利皆病也以悟而言则痴憨灵利皆入道因缘故圆觉云智慧愚痴通为般若善融化者二俱妙明心中受用三昧譬之百川归海无一滴而非海水穷万法而归一理无一理而非妙法审能谛此则终日不憨而中自憨也不憨而憨故因号曰憨郎不亦宜乎或有问憨郎居士憨从甚么处来居士若明来处不劳动舌而答之已竟若未明来处请从今日始参个憨郎居士在甚么处蓦地撞着时不得当面讳却。

　　放生说

　　或问刀兵劫运从何而来答从大地人无慈悲杀业处来涅槃经云食肉者断大慈悲佛性种子唶广额日刲千羊一旦飏下屠刀便道我千佛一数设举世尽如广额则阿谁不见佛性奈何放不下这把刀儿故杀时无慈报便失悲秪怪流寇荼毒可怜宁知饕餮人杀生食肉时哀呜未绝顷成糜烂何曾道着一声可怜耶不见佛云假使百千劫所作业不忘因缘会遇时果报还自受你如今不杀他他向后也不杀你你如今肯放他他向后也肯放你雀解衔环龟解顾纽明珠由救蛇而致蕊榜因渡蚁而登其物命虽微而含性最灵彼流水长者子活十千游鱼命终皆作天人长者子成佛天人皆闻法悟道知此则蚁子不敢踏过恐他生成佛我何面目相见。

　　止谤说

　　或问弭谤之方于道人道人曰谤人无口听人无耳作如是观谁受毁誉如人日中避影愈走愈纷不若就阴而憩其影自息苟闻谤之是非不争曲直但返观自己脚跟不沾泥水便好向虚空中打筋斗过日子彼世问人且摸索汝影子不着何哉彼能谤人者安能谤得虚空耶吾心原同虚空不碍浮云几点假饶众口铄金吾听之若树头风过更能闻谤生喜如吸甘露即永嘉所谓销融顿入不思议也。

　　芭蕉庐说

　　竹林居士以芭蕉名其庐曰环庐之外皆植芭蕉望之绿影森然如宫扇摇雉尾也此意虽明未若维摩老云是身如芭蕉中无有坚则视此庐为幻身旅泊之所义更通畅若能觑破蕉即庐庐即身身庐无别则通畅尤甚然有以蕉覆鹿者遂梦鹿与蕉殊不知人如蕉也鹿亦蕉也我为梦也其天地屋庐皆为我一大梦宅也此特其看破浮生身世底最初关钥未知有禅宗肯綮又不必外乎身世而自超于身世之外者古尊宿云参禅如剥芭蕉相似剥了一重又一重此所谓鲸吞沧海尽露出珊瑚枝或有问雪关道人假如剥尽芭蕉未审心在何处雪关云眉毛动也更问动后如何却向伊道来年更有新条长恼乱春风卒未休居士欢喜合掌作礼因以芭蕉记庐云。

　　攫金说

　　昔庞居士蕴初学道时便硬起一副铁汉心肠将十万家赀沉于湘水此等作略固非寻常人可企及予尝怪其不散给于阛市饥寒而罄投于冯夷窟宅今乃知舍钱帛于人易有恩可念弃财宝于水中难无德可归此乃上智大丈夫向难割处痛下一刀才是有力量人也施居士某久发道意信力坚持二十年间一隘庖无日不饷云水一小楼居常接足高流然亦不择贤愚与诸方结欢喜缘其道誉遍海内远矣且能行布施而不住布施妙解三轮体空非宿熏般若灵苗纯熟何易能此一夕偶旅舍为盗发箧持去金二百余两且连年横罹多变皆出不意阐提人咸以此挑动居士而恣口弹谤居士乃笑谈如平日问道愈笃略无些子烦恼如此胸襟坦荡不被缘境所逆此亦从庞公家法处得来彼能破悭于湘水此竟忘情于绿林盖以道眼观则了知失与得等掠与施等怨与亲等戚与欣等是谓入不二法门与维摩大士把臂同行矣苟能于一切美恶境上都作此观不惟善能解脱尘劳一丝不挂且尔直入无上菩提如箭射鹄如刀破竹无难事者矣予得不为居士庆慰也哉是为说。

　　法海津梁说送体邃上人住集云峰兰若

　　夫法海非一味之水津梁岂片叶之舟溯其流者望滔天而无际操其筏者信彼岸而非遥然乎三界沤华翻腾今古众生识浪起灭不停圣人观彼妄性元虚灵源本湛故随其业流湾环之智妄波出没之情设为方便济以慈航使长劫沦胥之夫尽跳出无明之海必大乘兼载之器乃横驾生死之流故知海以纳百川为广无涓滴而不是醍醐佛以尽众生为缘无一门而不该慈度缘起无心自通群性法非有说善赴来机然则众生之机性匪一说岂有常如来之法海无边饮者皆满所以释迦老子说法四十九年经谈三百余会有时拈一黄叶顿止婴儿之啼有时拈一枝华笑破头陀之口唤色作空指空为色无非为一大事因缘成就法海津梁度尽器界中一切含识也嗣是诸祖相承东西密付汇为曹溪一脉浚发五宗之源沩仰家风旧在集云峰下矣吾体邃禅兄者乃僧中之琅玕玉树也插锹旧话也曾带水拖泥南山刈茅重来结庵傍树盖将有意于折脚铛边煨熟佑公橡子且待乎栲栳盘里倾出镇海明珠广为彼处有缘大作津梁于法海佛祖渊源重有望于来哲君其勉旃。

　　转物庵为费无学居士说

　　有物亦物无物亦物二物俱忘转者何物知转无转星流电卷悟物非物揣空出骨物转不见天青一片转见不动掀翻簸弄究物之体黄金国充达物之用变化无穷知变化者则能转物能转物者则同如来故长沙禅师云转得山河大地归自己未为奇特转得自己归山河大地方是作家然则此庵即物物即此庵还有能转此庵向万仞峰头旋风千匝然后从空按下向十字街头同游戏三昧者么良久云水自石边流出冷风从花里过来香。

　　曹原水说

　　浚禅人字曹原或称曹水两呼不定余遂阄而拈之乃得曹原因复用古原字尔能原始要终曲尽宗乘之妙彻法源底则可以倒翻慈明窠臼便知水出高原即曹原一滴水之原也故呼为曹原不亦可乎因偈以记之曹原不带些儿水学海波澜一夜干笑看华鳞吞吐尽红炉烹尽雪涛寒。

　　为澹衷居士说

　　达无象之象不沦空有之阶识非心之心始通真俗之妙良以五欲惑志六尘染情此个念头如猪膏转轴无一刹那少停见闻觉知牵妄想丝深入不到之境而本际一段风光未尝觏得者盖私欲敚乎天理而真觉隐于妄觉之中也惟至人高超空洞善用灵明虽居浊染如出水莲花自然脱世之黏楞严云若能转物即同如来斯之谓欤澹衷先生绝世之品也以其得无味之玄曰澹体至中之理曰衷尤喜闻禅道俾予作禅语以为力究空劫前一大事予曰语即禅也禅非语也若唤作禅语则触若不唤作禅语则背澹衷居士毕竟唤作甚么于此会得奚容赘言。
嘉兴大藏经　雪关禅师语录


　　雪关禅师语录卷之九

　　门人成峦录

　　法孙开诇编

　　启

　　复闽中众缙绅居士

　　伏以法幢胜刹长开闽岭之春愿驾悲花不枉灵山之嘱光飞束帛报乏瑶华恭惟大居士台下香海神龙圣朝仪凤结来莲社称四君子以为朋坐破蒲团疑诸尊宿而再世瞻德云而遐布见昔日鼓山之缘思佛日以重轮荷今时涌泉之约但某无关祖道游霞外以放憨空食人施在法门而何补远惭晏老难酬圣箭之机近愧先师莫逭析薪之负蒙斯眷注敢不趣承缘先师入塔方新而贫僧出山未便庶秋风之相待或杖履之有期统冀海涌宥其方命某曷胜悚仄之至。

　　与张二水相国

　　恭惟大居士庙堂硕画法苑光幢夙驾愿乘神龙出于香海天然慧性良驹不待影鞭昔枉高轩屡承翰教西江吸尽已知不让▆寿闽岭特来无从得攀道眼徒敲石鼓清响谁闻翻忆渚宫家声犹在未了先师公案莫趋元老台墀白昼惊雷个事还思清献银杯变乳此情欲问子韶格物无难赏音有几聊通一线敢云千里同风不出三门自信毫端匪隔祗封白纸远候金汤。

　　与林季翀宗伯

　　恭惟大居士补衮妙裁暂优游于绿野为霖硕望难高卧于东山况　圣主思贤良才首用如敝乡郑方水先生新膺台鼎则翁台乃金粟再世定卜金瓯先大师昔辱光仪枉顾周旋麈论訚上座每想徽猷亲炙一快禅心知慧镜纤翳不存笑高僧就墙唤出兹为榕城诸荐绅大士招席鼓山重圆先师一未了公案勉临福地龙门虽近未繇坐对春风鸿羽将飞聊代躬瞻山斗所愿佛祖庭中双豁乾坤正眼人天丛里益高城堑法门临楮曷胜虔候。

　　答武林众乡绅居士(附请启)

　　伏以峰顶碧云妙开遮于无意天心朗月普示现于随方自魔外之力寝疆而祖师之传渐失驴呈虎技虫咬狮身不辩皂白青黄嫌依旧样乱动琵琶鼓钹喜变新声苟非直接初祖之机谁能倒用如来之印恭惟雪关大师光映博山炉照天照地气吸西江水浸古浸今句活如走盘之珠时闻霰集理融似出峡之瀑讵待晲消摄化十方居非呆桩枯木转移万类出为疾风震霆惟兹武林实为善国夙习西方之观近闻东渡之机虽欲闯玄关而未明宗主惟老和尚正法坚持众生愍视自了真彻骨见髓为人肯带水拖泥剑口吹毛杀活如意杖头豁眼痛痒自知虎跑寺旧店新开寿昌师积货广卖捞得一个半个顿令老马生驹灭却千魔万魔不使野狐假虎冷灰爆豆飞雪点炉岂惟惊混集之龙蛇亦以润太平之草木愿从勤请俯慰虔思谨启。

　　护法居士王业浩钱养庶洪瞻祖刘九功吴继志钱受益钱震泷周兆斗闻涞宋守一严调御顾懋樊邹之峄闻启祥严武顺宋楚望王克家李兆勋龚五韺张墉洪吉臣余大绶方杰姚奇胤钱德昌钱喜起洪吉晖陆焘洪吉符闻启祯严渡严津等顿首启。

　　伏以狮弦高奏遥传毗耶之声虎锡闲游将入五云之坞何期舟次忽拜笺函况佛地必称武林惟宰官皆为菩萨树干城于法苑羡群公乘愿再来受付嘱于灵山想在处津梁靡倦嗟芙渠不生原陆惭跛驴宁及象龙华严知识率多示现名场少室儿孙挽近翻成戏具禅门收拾不住无乃转让鸿儒祖灯冀望重光或可有待来哲佩先德说尺行寸之训便是登堂修下衲投璚报李之章愿辞执耳政恐座中有客莫唱鹧鸪久知瓶里呼鹅尽成舟凤倘游窣堵相期拈出片香许酌跑泉不妨订盟华刹恭裁短劄深谢高情临楮曷胜瞻溯。

　　答虎跑慧公(附请启)

　　伏以普天暗室假慧日以开明千仞悲幢向中流而砥柱殷殷拯溺有望在兹耿耿皈心爰瞻惟命恭惟和尚肘后悬博山之真印胸前涌卍字之奇文建旗鼓而杀活因人走龙蛇而风云匝地顿令山岳平沉星辰壁立顾鄙山创自寰祖再造幻师迢递于今宗门益坠敬祈飞锡惠临威狞特震可使山中诸祖冷骨重温槛外跑泉寒花自泛唤醒脚跟下事个个知恩不负顶门上针人人出血临楮曷胜翘伫之至。

　　名山胜刹从昔继开有人打鼓弹琶贵在唱酬应手久聆道誉千指乐从欲溯玄风孤策悬望虎跑泉而涌醴思共酌于椰瓢狮擎座以铺茵愧滥虚于尘拂倘绕匝寰师之塔或得随谂老之筇先指五云继游奥域深眸苦口不妨与诸禅德剧谈高座白椎原自有一方耆硕实冀垂慈高鉴俯遂出山本怀凭楮遥辞临风布谢。

　　复妙行众檀护

　　云栖杖笠未游虎跑催符便至流连匝月欲返故山忽承众居士大檀越瑶函下及珍币殷勤意在鼎新妙行恢复喻老奇迹独惭薄德眇躬终恐难肩重任况地当佛奥祖区知僧多玄梁法栋倘容偷懒别迓高闲万或布诺不施一当侨居暂借且莫管扬大化庶得与诸明公指瓶论道家风追远药山挥扇谈玄旧案重翻旻老此亦鄙愿所欣惬也造次高情奚谢明德。

　　复吴江众居士

　　赤脚踏寒冰六月凉生火宅白云封碧嶂一声雁过茆堂正枯坐以无聊惊华笺而忽贲双径历来法窟真狮子吼时时响振霜林一国尊称圣师大龙王池滚滚祥开月殿千有余年胜概作兴必藉名贤八十七人传灯承接还须郢匠凌霄峰畔应识有人兴圣堂前登座已久在群公协其声调不难赓雪曲之歌听下衲别有机缘当展拜祖庭之侧所望众居士深追远到践实履真入门便是春风吹不动之轩登岸非遥野渡横无人之棹俱作截流香象遍为护法金刚握尘何期焚檀致谢。

　　尺牍(瀛山)

　　答吴观我太史

　　法门真吼世久隳其幢矣自非豪材杰干于宗门下事莫易支倾然此道有根智卓迈之姿概可得之大都为趁俊过头收拾不下虽欲趋向上一路莫不尽其巧力望崖而退下稍儿赢得一场懡　惟是大居士夙莳往熏圆机活眼兼于海内尊宿多参承法印故践真蹈实人咸仰是毗耶后身愚窃景如华严知识虽未亲聆謦欬亦尝于撰述中私淑大教多矣钝根虚受老汉剪拂望先德风规如跛驴学象王之步好生惭恧年来厌倦心生聊觅一枝栖息昔龙山客到烧庵便遁顾自抱拙素非其俦岂敢曰吃折脚铛边饭作佳话也贯公隐景星岩有云休将琐末人间事换我一生林下闲此与鄙怀略近生平不敢效颦惟尽力行其可行止其可止耳来教谓山僧在博山如妙喜之在圆悟虽承奖借过分自揣肖拟无似然彼当时向树倒藤枯句边通身庆快訚上座惭愧二十余年扶个破沙盘不起不独远望妙喜老人头脑迥别抑亦近与博山和尚眉眼较殊然果得底人又何尝不同一鼻孔通风耶参学儿若不识破自家肝膈上病要与古人把手同行米免依稀越国仿佛杨州所以今时禅者多是见地淆杂浑同作解平时不曾操履分明无决了智一旦涉历境缘胸中漫无谛当不是把古人格则语为凭仗便被目前逆顺境所掣肘直饶总不与么亦是学壶公隐身术子蓦地与伊打破壶儿敢保佛界易入魔界又难透也故临济用驱耕夺食之机洞上合转位就功之妙善融会此两宗奥旨则五宗无不合辙自然家活阔大应变非常若一向在蒲团上讨方册语脉中求便摸索不着必须就缘境上勘破始得大自在纵忙不彻时亦是闲不彻也惟一类担版人难投此剂赵州谓要与空王为弟子莫教心病最难医是他在膏肓里病过一番来故得起瘠回春自然说着苦心中事也大居士是屋里人故敢对说家常话不然世谛寒暄徒勤笔札惟大居士切于此彻于此则与远录公棋盘着着对手山野何敢傍添一子和尚是贵乡曲人自当了浮山未了之局或有缘晤坐春风中有日矣。

　　复余集生冏卿

　　去岁道兄至博山拨草瞻风大有来繇正如金龙出水而和尚似妙翅急提拏云攫雾已具一副爪鳞倒岳倾湫未见滔天白浪訚上座不合从傍敲击被道兄觑破不是好心然一片热肠不过求个同参将老汉拄杖子双手交付知道兄中毒已深报怨不少千斤担子还须有力丈夫第不识末后一句曾彻底掀翻否和尚得得而来大半为道兄点开活眼了却生平缘会恨薄祜人不及翼行为初住片茆动身不便道兄倘有意乎法门昆仲当留一蒲团地俟他日索取那颗神珠不妨倾出栲栳勿谓依样画猫儿殊非妙手愿道兄快些拨转走盘非但勘破仰山东寺且又捉倒佛鉴圆悟也。

　　答方士雄居士

　　居士已具大乘根力所得灼有根据既迸开一线须踏着向上关捩彻骨彻髓然后千差万别一串穿过盖佛祖堂奥未易窥测大人作略原不寻常如善财发菩提心已更踏步南询见五十三员不唧浏然后刀山火聚虎穴魔宫都得游戏三昧况宗门中许多聱讹公案若秪将一个道理会去未免囫囵吞枣所以道向上一路千圣不传又云道旷无涯逢人不尽彼善财参见弥勒后复指见文殊非无意谓自是学地中人心识粗浮不极其致鄙意亦似寒山忘却来时路拾得相将携手归不知居士肯然其说否居士若果到不疑之地博山草鞋钱正好还却何故在屋里贩杨州得见明眼人不妨留一两则唱酬为法门盛事也。

　　答蒋一个文学

　　祖庭灵气大半在桐子国中故人龙僧凤互挺奇杰无如此一时之盛而当世称才品者又望居士赤帜为前标然则优钵天花岂作凡卉香艳耶近时学禅者纷如牛毛求其妙悟者不啻麟顶觅角病在灵心太活逞巧辨则如花枝画出露智刃则便四射光芒拟吐惊人句翻成落套诗盖最初要按下云头如寒岩立雪始得枯木回春果到此个境界虽孔颜未必知有此乐况向上事重玄复妙灵变无方圣智未易管窥凡情焉能蠡测必也诚重情轻自然求深愿遂譬旱地穿泉不得水终不放下锹子右是个一脚踏到底汉子此说却又打之绕噫生知敏识震旦复有几人居士是我辈已上人更不敢以秽食置公宝器第不识是抛竿掷钓手是溯流寻源人耳论此事须得个入处方好共盘吃饭各路还家不然非但被博山和尚瞒又恐遭雪关拦却路头在若能掉臂横行自当放开一线道也。

　　与詹禹明居士

　　居士仙莹其姿佛镂其骨一双智眼看破浊世上事如弄棚头傀儡若更向祖师门下参寻要旨迸开衣线则知止字法门便与法身理同更透法身向上事则尘尘三昧如揭衣裾见宝不待傍人手拨自然辘辘地转也。

　　与毛鉴仲文学

　　居士品俊神清手标秀出必夙从般若中来肯从此培植善根以禅理究心不但超然世网如出水莲花且得洞明自性如空中楼阁何等玲珑也惟望内勤返照外积功德至戒杀放生尤为日用中破业缘要事昔人活龟蚁微命而享报擢第封侯以居士之高明知不在山僧饶舌也。

　　答座元知非正公

　　生平不望报缘热处可过冷处不妨尽觉此破院风光住亦恰好譬之橘皮作汤毬花为罏坐盘中玩月政公方以为清欢同流不无蹙额盖浓淡异趣亦各从其天性不可强也近日情况闲甚思得道兄笑言句日菜汤稀粥亦不甚难为东道也。

　　答石浪关主

　　参禅明理者多善变其用者无几个耳真得妙悟者如神龙借一杯水便乃兴云作雨终不学鼋鼍恋窟多见闭门作活设尽计较不开交总是命根子扑不断生灭微细流注不是走作便蹲窠臼若是个穿胆拶髓汉就底蕴里一齐勘破直得脚跟下红丝线断舌头上十字关开向千圣顶　倒立横行遣得去呼得来通身口眼天下人不奈渠何渠能奈得天下人何倘不到这田地未免向别人架下行秪得稽首归命望他曲盝上老汉放光令我开悟岂不痛屈哉石浪道友还是个杀佛杀祖底阐提还是个知识手里乞命人耶妙喜道大胆驾头冲突过小胆哀鸣告所繇有此等标概参学自然不立下风不然非但不能捋虎口须恐不免遭其猛噬也。

　　与夏伯功太学

　　读归云堂诗知汪文定公尝游瀛山也苍崖摩汉独少飞流此中颇得岑寂之娱每想昔贤届止必为古尊宿建幢地今惟一荒村破院然兴隆三宝俟乎有力量人倘台轺肯为借光可以共蒲团茗碗商量本地风光洞口桃花指出灵云面目想明公皆般若中人当不令香火缘成落莫也。

　　与何惺谷居士

　　观居士所辑之稿见地尽有第参得古人言句及经教中义理禅多故下笔便波澜叠叠若是透顶彻底汉掀翻今古别有一副炉韝拈一毫头来作无边佛事可以应机答话识得古今人一切言句破得天下人一切疑情譬善杀人者向咽喉下一刀便了若持刀乱砍非但不能截人命根抑且自己伤锋犯手如书中与诸公上人驳论彼此争长各不相下大都金屑未空道眼欠圆所以鉴来机不的大似恶口小家斗舌一场未免胜负有在须是自家田地稳当步步踏着实地纵渠来征诘辩难轻轻捏住鼻头无伊出气处何烦许多葛藤要证明此事耶就使说得十分明白所谓言语愈多去道转远秪成得个卖滞货搬骨董的手脚未有肯綮之谈服得天下具眼人心也窃谓此稿宜藏在他日操履到佛祖不思议境界从头按过方可此时且望再加彻底工夫不得粘皮缀骨将古人言句及经教上所得视如残沈纵自己胸中流出亦须尽情吐却斩新条令然后运无畏之辩才开八面之雄锋受勍敌于天下虽佛祖再出头来亦不敢正眼觑着也若即刊行时流者骇以为奇恐明眼人见犹是药汞银未入煆炼也僭妄之极恃在道爱谅不怪。

　　省郑六具居士

　　古者道劫火洞然世界俱坏惟有这个不坏门下若得这个不坏受用便是镇家之宝彼幻化蘧庐忽有忽无纵烧了更可新造如天帝释插一茎草便现宝殿璚楼想门下久已看破世境尘劳如梦幻空花连这个不坏底也要飏却况可坏者而复有芥带乎虽然灾之一字也不可轻易放过圣贤犹有反咎愚亦不敢为门下说空话以譬喻恐见尤耳。

　　与郑赤求文学

　　来教与偈捧读间如撞入水晶宫披襟相对脚下廉纤俱绝矣然宗门秪唤作法身边事更有法身向上事何得自讳却也杜顺和尚颂云怀州牛吃禾益州马腹胀天下觅医人灸猪左膊上此正向上人行履是文殊普贤大人境界不知门下能与此偈相应否若能则日用中如龙得水似虎排山虽万境纷扰于前着着皆游戏三昧纵横自在不离魔界即是佛界六祖云佛法在世间不离世间觉可见春来无处不开花也。

　　答杨舍逸居士

　　南禅师尝以佛手驴脚生缘勘验学人学人多下语师惟瞑目而坐绝无可否或问师何不为人决疑师曰如过关人掉臂而行从关吏问可否者此未透关者也公既力参此事予即把关吏也若真透彻安能把得公住耶直须沧海口吸乾始与庞公作个同参若不如此是怕事汉辜负老僧一片婆心也。

　　与封翁吴居士

　　株守一隅藤牵百事望毗陵如在天上每思光霁莫逐云飞昙公来辱华韩注存高情远顾似于楮颖间恍对真人面目想老居士灵根天植慧与福齐选官选佛两帜争高第渺隔蒹葭不及握麈共谭追深扣远昔人谓此事直须高高山顶立深深海底行闺阁中物舍不得便为渗漏不知公于此旨谛当否方外寒暄何干至听布此为侯冀有赏音。

　　与陈云怡文宗

　　昨承枉驾空山高论往复如对毗耶先生尽曼殊机来献酬不及第向上关捩子重重觑透一串穿来再携蒲团拄杖向别个峰头寻野衲脚跟在何处点地大居士穷高极远深固难知第所望者秪贵田地稳密得个千了百当那时快活不彻也分宜抠衣趋候侧坐春风缘久未出山锡声一振恐又惊画楼莺啭也。

　　　　　　又

　　辱大居士垂问千机顿发满盘托出可谓通身是口矣所贵者先要全身拶入将此件鹘臭布衫重重扯破密密缝来然后龙袖拂开全体现象王行处绝狐踪其机理必一齐贯彻也如命根难断者须向万仞峰头打个筋斗下来始可横冲直撞推倒吸干入细入粗和泥合水盖参禅人识漏不尽则被识心哄入悟境转深转有愈妙愈玄唤作守他珍御若打叠不下反被个悟字坑杀必须随他哄透顶底觑破七穿八穴方好和悟字吐却始信古德道昔日迷悟非迷今日悟迷非悟此乃透过迷悟两关如人得效传方真有灵验也大居士非常作略自是大人境界待一口吸尽西江其彻证向上关捩定无难矣何俟山野饶舌第一片热肠更欲起疑疑到不疑之地方可打鼓笛相贺也。

　　答朱明府

　　紫阳先生少年喜看径山语录又因谦禅师悟入则其性理之学亦渊源有自矣后遍注经传为儒宗千古之雄向使不力排佛学则儒学微而佛学盛故知此老之排佛非排佛理之精粗乃排其好尚之偏者亦冀濂洛洙泗之传不致冷落也然虽卫道有功窥其心事殆亦类乎逢蒙者矣故晚年作诗多降叹禅门复称达磨一宗视义学犹为高妙有故盻指心性名言超有无之句盖其功业已成始平心佛老故作定论亦谓佛氏之学与儒理甚相似然则生平排佛之心始末俱露矣如韩昌黎公作原道论深沟高垒以拒佛老后谒大颠禅师乃有悟始知其门风高峻未易入也故明道先生至潮州访遗书及留衣亭乃作诗以讽之其心迹又被此老窥破矣所以濂洛二程诸君子皆不甚毁佛且遍参宗门诸大老如太极图说得东林总之旨诀也后之通儒兼禀佛学者莫不鉴二贤之用心所在但植教甚严偏斥太过抑多不韪其说如罗景纶自称早年洞究释氏之学故于佛理惟有信而不讳也来教谓佛不谭性命不与彝物作则不知觉所自来及有体无用等问盖佛称大觉岂不知觉所自来如华严偈云若人欲了知三世一切佛应观法界性一切惟心造既曰惟心则凡言性言命言体言用一切皆心也如饮海一滴味具百川论乎性也则凡言觉言命言体言用一切皆性也以命繇心造故惟一心不说性命以用在体中体从用摄未有无用之体未有无体之用如灯必有光火必有热岂有举用而遗乎体者也如华严四种法界有理无碍法界事无碍法界事理无碍法界事事无碍法界若入得理无碍法界则所问性之与命体之与用与夫觉所自来为物彝则者无不明矣入得事无碍法界则知先佛设教有权有实有事有理有顿有渐有偏有圆及孔老随时制教之疑无不明矣入得事理无碍法界则佛法即是世间法世间法即是佛法此二无不明矣入得事事无碍法界则知达磨不立文字复以楞伽印心立文字亦得不立文字亦得指禅即净土亦得指净土即禅亦得禅净兼修亦得禅净持操亦得乃至妇人孺子抵掌嬉笑皆是侈谭佛事无厌足王之好杀摩登伽女之邪秽云门偃之辣棒玉泉皓之布裙及呵佛谤法亦游戏三昧如昌黎晦庵之毁斥此道皆事事无碍境界也可谓百花丛里过一叶不沾身参学人到此田地则造化在手性命两字复是何物哉盖此个境界直得三觉已圆向佛祖头上横行直走魔王队里东倒西歪岂不知觉所自来乎能以十法界为一大韝洪炉将四圣六凡无不陶铸孰有彝物而不作则也哉但当深参远到研穷祖师妙旨博通三藏教乘然后回视外学不啻牛涔之拟渊海也门下高明久著彻鉴无余何俟山野饶舌兹承华翰下问略述大概以酬来意以门下深信佛乘故不敢以胸臆之论渎于钧听幸为照察是望。

　　与解初上座

　　公于此道肯心参究亦切切矣第生灭流注变化多端必须坐断千差意路向万仞崖头撒手一回然后临机应物如珠走盘不但转得尘劳归自己且转得自己归尘劳苟有纤毫情识及佛法知见不空则未免荆棘林碍塞胸次矣幸当加意研穷到大安乐田地始可随缘放旷也。

　　与郑方水太史

　　明公妙辩夙慧黏缚皆脱虽事朝参如方朔吏隐金门视出犹处今圣天子当扆贤无不用而宏猷硕抱如明公者知遇必隆青山虽好恐未遂疏广之高故不欲作急流勇退语以惑钧听谓今日之子瞻固不藉参寥八行然后洒落也道无尊贱惟爱畏两关打得过皆有自繇分昔人谓枢得其环中妙应无穷则知君臣道合默协洞上宗风佛法不在庙堂之外明公实能似之矣。

　　与俞东倩司马

　　门下以实德行实政洞烛民间苦瘵使辇毂下无一物不在覆载煦濡之中如此行履便是华严知识境界又何必谈妙说玄然后为修持径路哉惟在力行不倦虽有刚强难化之民亦惟将此不倦之心修菩提行应折伏者而折伏之应摄受者而摄受之则顽石可以点化况同禀血气者乎故诸佛菩萨从无量劫来化导众生多就国王宰官身行其难行忍其难忍方成就福德智慧誓度尽器界中一切有缘也。

　　与余毓蟾刺史

　　捧来教知枕席上多般生受厌此苦器真度日如年也第业有定报生有定命促之莫得延之无方但拼着个死字时节若到撒手便行目前且随痛忍痛遇苦叫苦更不作厌苦救痛之想直于痛苦处看破此受痛苦底是阿谁则痛苦奈何不下底亦连赃捉败矣此乃禅家对治病苦生死底妙药试为门下施此真方以博一笑想门下见时必然喷案惟善自调慰不赘。

　　与李龙石太守

　　学佛法易先推倒此一座五蕴山头为难苟情关不破识锁未开纵智辩过于鹙子闻见齐于难陀其奈命根不断生灭炽然何吾不知老居士何为而捷至于道如此其爽快耶可谓香象过河兔马奚及往游齐昌甚辱道爱至今想毗耶斋头团栾共话真不减庞家父子也。

　　与袁沧孺刺史

　　明公江汉硕儒双融真俗向慕光霁匪夕斯朝然未常不在镜智中相对眉宇以谭第一义谛也昔张无垢居士与径山杲公论格物山笑曰子韶秪知格物而不知物格再征辨问士遂豁然有省乃曰子韶格物妙喜物格欲识一贯两个五百山然之明公于此道参究有年必有深诣贫衲敢借一问聊为相见秪如格物与物格还是同个鼻孔通风还是各自咽喉出气未审格物在先物格在后抑物格在先格物在后耶若道本来无物可格无后无先便落在古人圈缋若道有物可格有先有后又落在今时窠臼毕竟作么生得个不涉古今有无请别道一句以慰翘渴庶不虚与至人生同时道同契也。

　　与彭质先国博

　　接手教知近来工夫紧切道眼将开故有种种魔事来扰昔黄面老人坐菩提树下垂成正觉时波旬弄尽伎俩不奈渠何以得甘露灭遂能降伏魔军况我博地凡夫夙业深厚初机入道未免道高一尺魔高一丈必须信力愈坚道念愈笃如竖金刚胜幢彼将自隳裂矣第彻理人分上虽历诸患难如梦事如影戏不作苦境想不作魔障想法华云如有勇健能为难事王解髻中明珠与之以其能与诸魔共战兵胜有功也古德云入得佛境界易入得魔境界难然则拂逆我者颠沛我者正是好遭际处亦是天龙成就人处如烹金谢火治玉蒙石则感恩无地若更印以道眼则又当作战胜想赐珠想视此魔境即珠光发现妙在拨转便辘辘地耳世尊旷劫修行历试诸境皆极难行难忍之事无一恶趣不生无一业躯不受大千世界无一芥子许不是舍身命处然后灵山涌现助扬法化或为常随或为影响所以打鼓弄琵琶相逢两会家无一怨亲不为佛子也推此而言则今之子女缘冤贼缘皆当转作道缘则爱憎苦恼等情总是庄严菩提妙用此是点铁成金语知此则可转祸为福转物为道造化入吾手矣盖大凡修因必须就缘境打得过要见千摧不倒百折不坏方成一株大树覆荫得天下人也来云家道残破矣骨肉惨伤矣功名偃蹇矣尚自寝食不失其常志愿不更其故虽亦忍力所到尚似排遣未尽释然忘情消融归于寂灭地耳又云晨起奔驰夜就鼾睡蓦然开眼戏耶梦耶世事如斯究竟安在此乃心犹涉境工夫不得力处若还信得及把得定十二时中有自繇分岂被识情所转耶如雪岩问高峰日间浩浩作得主么睡梦中作得主么峰俱答云作得主及问他无梦无想主在甚么处便不能加答后因邻单推枕落地便豁然大悟云由来秪是旧时人不改旧时行履处质先居士但恁么依样画葫芦参去定有彻头日子在幸深信焉。

　　与袁公寮太学

　　事贵高识行贵实践理贵真参唯雄杰丈夫肯自己担当则世出世间不见有难为之事苟从旁观望欲入不入所谓绕指柔非百炼钢耳故一超直入唯广额先生飏下刀来自谓千佛中一数岂不称大勇烈哉然以理观之旧佛新成尚多个成字况以难字为关便如万里望崖州恨不得到耶即到后更须洗刮陶汰极尽功力然后处顺如逆居逆犹顺于一切境缘中得游戏自在不然荆棘林非容易过得也。

　　答周贯庵居士

　　即心是佛是马大师答大梅和尚问也大梅住山三十年秪将这话头用心后马大师着僧往问汝得何道理便此住山梅云大师教我即心是佛僧云大师如今却又道非心非佛梅云这老汉惑乱人无有了时任他非心非佛我秪管即心是佛僧回举似大师大师云梅子熟矣如今若有个不受惑底汉子秪把这句即心是佛一味参去管甚么廿五圣旋根返元证圣得果管甚么瞿昙拈花达磨面壁任他五家宗师有等玄言妙句棒喝槌拂尽是弄猢孙家具祭鬼神茶饭何故实际理地着不得个元字脚秪这一句即心是佛早是遭他老鼠药了何况余事耶所以赵州云佛之一字吾不喜闻佛且不喜则伊没闲工夫向他家门庭东觑西睹可知也若实不曾到得这田地不可便一切拨置须知他人不是呼神吓鬼秪如临济一喝如金刚王宝剑一喝如踞地师子一喝如探竿影草有时一喝不作一喝用会得时一喝中便具四喝若在这一喝上彻见得去说甚么宗与教离与合是与非直得不疑生不疑死不疑先圣后圣不疑生灭寂灭释迦老子便是素王素王便是释迦老子旁流异派总是一源千门万户都是一喝秪是不得作一喝会若作一喝会入地狱如箭射若不作一喝会入地狱如箭射这里大须审细始得至如诸家拈棒擎叉挽弓竖帚虽拈弄不同要皆同一机用也来问云寂灭现前正觉正定中何故忽生此相岂有大人仪则将非卖弄家风而于正宗无当耶如上所难问者盖不明他机用之妙故有此疑昔世尊因乾闼婆王献乐于时山河大地皆作琴声迦叶起舞王问迦叶岂不是漏尽罗汉何更有余习耶佛曰实无余习莫谤法也王复抚琴三度迦叶起舞如前王曰迦叶作舞岂不是佛曰实不作舞王曰世尊何得妄语佛曰不妄语汝抚琴山河大地皆作琴声岂不是王曰是佛曰迦叶亦然所以实不曾作舞王乃信受此个公案恰当居士疑他正定寂灭中有此相便疑迦叶作舞一般若非此可为证则与居士终辩不及因不明这一喝妙处所以疑情不解何得不疑诸师零言碎语棒喝等情这里错过不知日用中错过许多好事若他棒喝不是你拈匙把箸做甚么也不是所以不肯直下承当便谓日用中都是尘劳分上事便要去做背尘合觉工夫有尘可背有觉可合便分尘是外境觉是内心不能打成一片取舍心在生灭宛然可谓认贼为子与道全乖矣山僧为此不惜口业与居士通一线道不要走他家去如油入面纵饶三二十年苦工秪到得一半如来禅许会得祖师禅未敢保在莫见恁么道又疑他五灯未然之前皆失谛也而宗出末世量过群圣如今且莫管他过与不过秪把个万法归一提撕将去行住坐卧动静语默总休暂舍蓦然撞破额楼大叫一声方好道着贼了也那时訚上座也藏羞无地何故不合为公透引虽然如是还我个元字脚来再向汝道。

　　复郑汝交使君

　　二千余里入闽正欲寻一个皮下有血底汉子趁其性燥好与一足踏杀居士既肯拼却性命要来急索此事正须上山商确何故在屋里贩杨州耶昔张子韶见妙喜便屏息家累闭不动轩矢志发明居士是大有才智人近又为此念顿切应好猛利一气做上更莫转脑回头但秪看我主人翁面目落在何处决要讨个分晓虽应酬事事莫作夹带想亦莫作撇下想莫作烦恼想亦莫作解脱想贵在念念不放过处处着眼觑如此紧追密究到个针劄不入处忽然捉败这枚贼则旷劫无明当下摧破便是大得手也待有如此光景可打鼓相贺。

　　复郑天柱居士

　　读鼓山志游见高才藻思如画出涌泉令人心眼泠然翻思昔贤如白侍郎苏学士黄太史辈不甘流入名韵耽风流文酒之癖其一段精光收拾向禅理中方为究竟公人物英华不下诸公不知肯听招入莲花社里否承佳句见投并索游序聊以寱语塞责第不识毳袍可坐黼黻中耶。

　　与林狷庵明府

　　蜡屐游山顿醒千古之梦昔人误入桃花源恐无此个消息明公以为奇觏否耶略对麈谭恍然猛省知天机之灵妙夙植因深佛谓人能闻法顿悟如良骥窥鞭而追风明公倘肯从此深入必将心空及第推倒选佛丹霞眼竖顶门笑杀闻雷清献。

　　与徐大玉太史

　　昨得叨陪麈论乃知大智慧人不昧夙因外境诸缘超然莫系而一片真实心必欲洞明己躬下事为急且曰参禅此着如救头然果激发如此则可立地觏取使旷大劫来不失之物顿获现前无难矣盖过量人妙能扑破虚空吞吐华藏得三昧王三昧无纤毫空缺处无一点渗漏处自然事镜出非理鉴忘是将佛法尘缘打成一片为世出世间一大解脱观自在岂不大快乎王荆公尝自谓我得百丈是甚么一句做宰相然则宗门语句其开豁人意迥越常情如披云见日如点铁成金所望居士得此末后句他日补衮受用岂不法门藉有重光乎邂逅之缘似非偶尔或般若因中曾有同参之约第吾辈接机气力尚弱惟大居士高踞愿乘汲引同类则片语醒人力重千钧岂自了汉可窥其作略哉。

　　与陈云怡居士

　　六祖云欲识真不动动上有不动此语足与持衡经世者作个金刚幢王居士履践亲切虽有节旄柄文之冗正好于烦剧中荐取不动之旨撒手悬崖分身万象终日应酬不见有应酬之事是名大了事人又岂粘情带识之流可企及其片晌受用哉。

　　答蔡宣远明府

　　读佳句心花灿露不减优钵之香知般若种子顿生于八识田中矣倘从此勇念进向忽于觅心不得处竟尔心安则黄梅衣钵惟带发上人得之居士幸无以须发自碍也。

　　与天台邑侯彭赤霞

　　庞公问马师不与万法为侣是甚么人师云待汝一口汲尽西江水即向汝道公于言下大悟此老费尽一生气力到这里卸角驮收笼头较马师道自从胡乱后三十年不曾少盐酱却又别是一段风光一人破家荡产一人立业兴家两个共鼻窍出气不识居士于此古锥舌头还一齐截断否耶想日亲簿书翻着自家公案放渠热棒不啻径山竹篦决牍如流总是大用现前葛洪有言若不是脚跟线断也难得个自繇敢问居士还是自繇耶繇人耶简点得出好个不少分相应。

　　与仁和邑侯宋喜公

　　城北破院前得台车枉顾群公在座裾舄骈临不及与居士澜翻舌本极谭妙旨虽上上根人不待扬眉鼓舌已自知音然格外相逢非世间寻常机会似不可当面蹉过倘不鄙野鹿行踪相期于郊坰之外得罄半日清谭谁谓公事与佛事相担阁耶昔人道十年磨一剑霜刃未曾试今日把似君谁有不平事借彼证此可作一偈为公尽情道破也。

　　与闻子将孝廉

　　春来为脾家受亏至今犹未疆饭思得一晤以旅泊风光时时领珠唾兰芬不落枯寂何快如之月潭禅友至询知起居违和不胜同病相怜之意洞山老人看病不见有病此固得安闲法耳老子云吾有大患为吾有身此即外其身而身存古人内脱身心外遗世累则身虽病攒簇他不得黏缀他不得八苦交煎总不妨公示同净名说法此等身心患业已皎然澄莹即抱痾亦游戏乎因布候不觉甚赘。

　　复吴心石鹾使

　　大居士天真不扰性地虚明肯于向上一路如推车相似忽然撞着石壁寻个入头自然出息不涉众缘入息不居阴界常光体露滚似盘珠果得如此受用则世间境情何乐可喻乎。

　　与徐独往兵曹

　　吃人残唾是近来学人无化腐气质若单爱自家杜撰亦是聪明好辩所受病处石头老祖云乘言须会宗勿自立规矩此千古明眼证据今师家无此法故衡物失准第灸必着穴斧不留痕方为了手人善能高鉴若恣性奇谈不以平心较论恐螳螂捕蝉莫知黄雀在后古人简点抑扬都与人做个手眼所以赏罚分明不似今人一棒打杀都无救活手段妙在杀得人活得人临机应变与夺随宜公于此觑透则如所驳者政所谓剑为不平离宝匣药因救病出金瓶。

　　复西水超座元

　　虎跑一期才散又住一破院想公曹溪闲光景却无此等繁难便西水堂闻风规颇整众心信向大有可观老居士亦欣然助喜不愧博山家声所以举公者本分为人谦卑自牧善诱后来大都道香价重自然出一头地百凡望加珍重不令人觑破底囊此大受用也。

　　与薛缑山兵宪

　　敛刹土于毫端截众流于一句此是入门捷径若不如此则识心纷飞纵然门外觅车路途打绕其奈到家转远何昨承大居士积诚问道故不敢更作葛藤语恐负来机但请急地看个万法归一一归何处工夫绵密如弦路直忽然磕着额楼不妨道个相随来也此时快活不彻亦须把得住不然流入欢喜魔自亦不觉先要照破始得凉色渐多轩帷还可晤谭并问约之何日。

　　雪关禅师语录卷之九终
嘉兴大藏经　雪关禅师语录


　　雪关禅师语录卷之十

　　门人成峦录

　　法孙开诇编

　　尺牍

　　答杭州黄海岸司理(附来书)

　　博山钵袋子久付堂头今虎林大众跂望法雨正恐一脚踏破洞水逆流耳无齿大虫拦街打坐应有不惜身命汉子夺却项下金铃也万象渴仰惟飞锡蚤临莫道我无佛法与人便闭门打睡也菲仪修候并▆录存。

　　三家村里唱几句蛮歌野曲若推向十字街头便露出杜撰手脚此行为云栖扫塔实副本怀他则非杖笠所之舟次捧翰教知大居士一片婆心原欲接寿昌此脉洞水逆流第年来赢病愈侵应酬不及虎林高衲如云明公盛集向上机筹大有人东提西唱似不必骈拇汉更出标指也幸为曲施权巧转语善辞或图共酌名泉借轩帷入山罄数日之谭此为鄙望余容面对光风极领欬唾他不赘。

　　答瓶匋闻大师(附来书)

　　去夏辱慈爱殷勤俾印折福不少归即一病濒死迄今犹未全愈然每从往来衲子得吾师法席隆盛化道洋溢之信殊慰病怀启者祖庭秋晚魔外侵疆谅非祖令高提声光借甚者不能镇挽也兹幸元公公祖集生先生洎武林荐绅长者居士一时云龙风虎仰重吾师欲屈慈云东覆布濩群生谨择江干大慈山虎跑寺乃寰中老祖开山曾感猛虎输泉赵州执帚遂令说丈行尺之话遍天下顾此道场非博山冢嫡又安能继席哉切愿玉殿开封金针密度令浙西夜半正明帘外转身一步何幸如之临楮曷胜西瞩。

　　去夏得扳慈锡光照一丘至今松杉之上犹挂法云濒行曾告以云栖扫塔之情缘两山众务繁琐遂尔愆期今开岁出门舟次瀫水忽辱来翰展读如金光远瞩辉我眉端第此行办香展敬不昧为饮水知源亦惟绕匝绳床面聆謦欬其他则非本怀也促笔不庄。

　　答西溪古德法师(附来书)

　　不晤道颜久矣每有人自博山来必询定动知宗风大震不减当年清约肃然光逾旧制江西再见一马驹矣喜踊喜踊此方宰官居士久渴醍醐今专人敦请想吾兄大慈宁不悲悯而普其法化耶如慧光垂照岂止草泽增辉謦欬之间将见祖灯转炽矣。

　　连年唱扫塔之行无那两山牵绊今开岁径来将度瀫水忽接尊翰如玉毫一道飞照孤蓬欣慰何已第此行瓣香原为五云拈出惟有策杖西溪饫闻法教一腔倾渴之诚此外却不敢闻命也趋教有日布谢无言。

　　复李西有太宰

　　客秋慈遍禅人归接翰贶愧喜交集大居士端居大光明藏想日用事善自偶谐自不违时失候其他多三昧虽差别各殊昔人谓得用随宜即便休若更不断丝头终被人哄入行铺搬骨董不了明公原晓事人野衲何敢寱语。

　　复钱坤诚居士

　　读社告信居士荷鹫峰之嘱累树毗耶之灯幢开六堂转大法轮先戒如筑墠弘教如庀材祖灯如堂皇卫生如浆脯忏摩如浣濯净业如床蓐譬善治生者缺一事则用不彀骈众美而屋乃润此杂花之所圆演永明之所统归居士从源疏派接树遮阴则是构深得云栖家法然须择行解兼傋始能典其事以执耳之人非止匡辅大教亦乃裨赞王化恐时师僻习焉足以振闳大之举然虽如是设有个一不立六不收底来问居士入社未审安置他在那个堂好想眼具缁素勘辨龙蛇一点瞒公不得但不知谁是其人幸有以报我。

　　复沈彦威中丞

　　虎跑一度将谓台从复枉生柴怕猛火也要大家逼手如击布鼓相似先须紧鞔密钉而后响逾重垣居士若道我性急作么则雪关呵呵大笑放下双槌更不重挝也公又如何酬机发问。

　　与钱从卓宪副

　　云栖先师翁道全德傋千圣同行薄劣之姿安足揄美蒙大居士见委当竭愚力以副授简盛心第脚下儿孙无自撰塔铭之理若改一题目补篇行状亦可如台谕自当添入印法弟子为莲宗拔帜嘉选耳。

　　与钱机山相国

　　台车一顾清谈半日虽华严之机缘郑公顿契黄檗之旨趣裴相知归较大居士此晷风光似亦不减功名富贵是顺缘公也尽尝滋味忧畏患难是逆境公也无不经历此际肯一齐看破顿然放下提起这着做去譬剥芭蕉心自露矣况是品地完全真醇合道果体究紧切无斯须放空处昨云将谓远原来近却被道著然可作悟谶猛着精彩伫听捷音冗笔不庄。

　　与徐太玉太史

　　五云枉顾又得一宿深谭较鼓山更有风光别后想正眼顿开惑路辨清其工夫可直捷而入知不靠倒壁观老子不休也在虎跑日与衲子切磋陶汰如飓毋风消鲸波势息惟有下万丈深潭探取骊颔似难其人耳且别选一室颜曰炊香阁更与居士中有血性者痛加钳锤觉近日许多口头禅一齐捉败后来缁白如云使宗门不乱旗鼓标帜有在世亦佛法之幸独不能时与大居士握尘凭陵论向上事为快意然亦打鼓相贺等候多时公当猛省一决也。

　　与岳衡山杭州郡牧

　　到武林即游春风化日中况虎跑得借榻安禅无非呵护之力然法喜唱酬其一腔属望之情还须上上根人当机领荷想大居士以公庭为道场躬勤惠政德感人天肯参此末后句如壮夫伸臂似不难其力耳。

　　与许云宾宁波郡牧

　　大居士能于朱绂场中作善知识宽平为政便是福星清耿但愿就路还乡二六时中紧把绳头看个主人公落处忽然云开日出雨过山青便好抚掌大笑赵悦道闻雷真个撞染耳。

　　复董治声文学

　　文章如做茧脱此软壳须有异人不然裹却一生秪成学问边事居士伟哲非常能儒佛两办则出人头地远矣昨对尘次偶及不肯非断断要人如此以挽近师资弄成套索学者多爱人肯怕人不肯即师家亦喜人顺不喜人触审如此则择法眼了无足凭若真是个铁汉子他自知分晓肯与不肯是两头话坐断双关别寻活路直得千机顿发一事无干若到此个地位决不比山蛮社拗任天下老宿肯亦得不肯亦得肯不肯亦得果能裂破老僧圈缋跳出亦好不跳出亦好跳出不跳出亦好不必问人秪消自家断案可也。

　　与方肃之太史

　　闻大居士近家秣陵野衲亦驻锡虎林衣带不遥每思玄度虽闲情相忆不难乘兴剡溪然向上人自有向上机寒暄事似不烦于屑屑曩先师以馆阁相期政谓今日可膺灵山付嘱之任然付嘱者必知法而后能护法不然徒护外而忘内以内外兼护惟大居士实能之窃谓先师所期望者必其人而语亦中其期是知期以佛法乃望公钧衡其地能行佛事即佛事亦须知向上事为极则然后择具正法眼之人而横身为护使转此正法轮斯为真护法矣况居士根品殊胜智发无师其蹴踏超象拔龙非跛鳖盲鳅可及第今日禅风弊陋缶乱钟声公如鲸吼在虡不揣妄拟蒲牢奋力一扣若曰非我赏音终自閟其洪响则野衲诚为狂悖敢不领嘿摈之戒呵呵。

　　与谭梁生水部

　　坐石头庵问偶然长老金汤中有几人知个事彼谓谭梁生居士甚有血性不让屠刀汉子私衷辄为向往前始入院承顾次不及畅谈以一惫而迎众剧秪得放过居士亦何故置为闲着不急敲枰无乃冷眼觑破非敌国手者耶洪钟閟响不藉扣击何以发乎希声窃意公亦不避锥劄向上机筹原俟特达人倘许再来何等延跂。

　　与刘胤平太史

　　现身簪绂濯迹风尘公也夙与般若缘不为不深矣虽借名场经过犹神鱼跳网彩凤冲霄似不待诸天扬鼓声而后为警觉之耳大都浮华驶景换人眼珠急水滩头进一篙退十篙如此学道便不得力公久游先师之门接博山之响当勇树光幢作一了事烈汉就同事妙权为金紫先导此为同门扳拊之望舍此不谭徒勤笔札非道爱真切者之交想公亦不甘厚币添绝倒耳向承许为先师作塔铭不知如椽曾脱稿否焚香专俟何如。

　　复钱机山相国

　　正怀仰间忽翰教下及且云此中蹙然如有所动此便是灵机发枢神光透露若尽情打动将无始窠臼彻底掀翻然后风清海晏寂然不动则向上路譬轻车驾熟原是旧家茶饭此个大安乐自在法门公已现成受用之矣第在入路稍艰不敢不为先道破。

　　答詹中五文学

　　禅净何岐人心自别但请一门深入彻旨后则融合两字亦多矣居士既皆请益互相参扣知识原无二心口光殊有多色其垂手或稍差异到家时一齐并却若存些子人法不忘是脚跟红线未断被人牵掣不能自繇自在耳居士岂甘如是哉。

　　与唐祈远孝廉

　　承枉驾湖寺得芝眉一见道风蔼人何等欣快世称外护不少能知法而护法始为真护否则一檀越主徒饱斋嚫而已居士于檀护双绝故临行三问对众拈出使餐维摩香饭底也须防噎可惜其间觅个吃得销得底人为居士谢斋恰是难得第或众中有奢望者尚须饱吃一顿故未即还饭钱不知公施心有厌耶还是野衲子希望无厌耶惟居士更下一转语。

　　与黄海岸居士

　　榷关蠲赋使者护送俾妙行木料速如神运大士威灵赴感如此且见同事摄化之妙其仰庇则诚无量若称谢即涉于施受恐居士亦绝倒矣昔须达布金祗陀舍树共成功德不知才经营时兜率天宫庄严先就然则妙行未成公之住处逸多老子先为敷座但不识他日居第二座说何法耳。

　　　　　　又

　　寿昌师翁道得底人你打我一棒我骂你一顿彼此欢喜无爱憎相前为居士用些椒姜辣手且与师翁出气以寿昌真子非公而谁虽是遍参如灯版各有承嗣都不滥收昔人谓寒山忘却来时路拾得相将携手归前见回余集老书便知居士心事明白不昧来源此外原为恶谑恼乱春风知量过太虚深加庆快即从前许多触忤无非为此一着今日可请荆矣一笑。

　　与钱元冲大理

　　大居士近日出世心深为此着如逼石牛生牸母鸡抱卵既有此办道烈性草鞋跟峭且紧何患乎不到家也富郑公之候华严孙汉老之扣昙晦皆从言下顿豁所疑倘轩帷过我作数日清谭将个事罄底商量推窗见月就火点灯似不可少人拨公特达丈夫也一瞥地肯与二公作后尘哉。

　　与钱瑞星太史

　　参学人唤安身立命处权名家舍正谓其能内脱身心外遗世界毫发不蹲窠臼大段以清风为舍明月为家凡寝兴饮喙应烦酬剧常在其中一涉动定便落途次风光于斯能步步回头刻刻还乡是之谓虽涉程途不离家舍者以此也杨次公云无一可恋无一可舍太虚之中之乎者也审如是山僧掉老婆舌头强分家舍浪说途中无乃之乎者也遮盖虚空而已来劄云却又在家舍上生出许多俗情事奔驰不了是则家舍愈真法身愈远前不言乎尝因送客处记得别家时正以送客为泛酬忆家为本领不可奔驰时便忘却这里亦斯须不可离之意大居士不受人瞒不坐暗地不说未会便是会此真具打翻彻底手段大光明藏从此昭揭或时命驾相过极谭向上单刀直入更让谁先。

　　　　　　又

　　大居士有赵清献之风富郑公之品顾下劣虽无蒋山华严手眼然一腔仰望之心不敢自嘿每承高轩过我必以此恳到击发昔人谓但办肯心决不相赚所患难入门者在贵乡道交多一面说禅一边主净依违相效返误工夫佛不云乎制之一处无事不办万望大居士超然格外不泥兼程二六时中但一力如箭射的无有不中之理即有多方便语句譬舟子善把篙不嫌港曲也果再打并一念唱还乡调定在祖佛顶　上行谁敢只眼觑公哉。

　　与叶庆绳侍御

　　喻弥陀斋四百万众或我辈亦当年从瓢笠中作破落僧欠渠饭债故今与补还一为薄福住持一为热忙化主一为供众檀越此三者皆博山脚下儿孙无端俱打入社火其间不无有因地种子公能原及三世乎窃自忆喻公时常携一木杓化缘苏长公有颂子旌美之然此杓即山僧前身也又尝为一坠腰石久压祖背今此石亦山僧前身或疑二物皆属无情何繇而化为老衲且受得人天礼拜将无怪事惊人耶然鄙语虽似谐谑据得底人真个是木杓谈天石块说法惜大地人不晓将谓老僧非木石木石非老僧不见古德道情与无情同一体此语亦可确证也居士能彻见斯旨便可将十世古今融为刹那一念无边刹境收为自己家园得好同伴山僧亦甘作劳侣一听主挥但望公多与雪长老雇工钱可也更愿勇加参研此为神交真切之爱承惠斋僧每月逢五即设供行嚫以严百福之资俟完日当有报命耳。

　　　　　　又

　　大福慧人现菩萨身说宰官法慈威并用而不偏宽严得中而有则此大士折摄二权抠要位中佛事者也若乃究心之法一简综烦但能不忘本参自然随处话头现前收放都在绳头矣。

　　与余集生居士

　　拄杖头拨着一个半个否闽中山水可以逸老否法兄行道为人亦须观其时缘无心应物随顺世场睹恶不嫌善不勤措此老臊胡善抽身处法兄得此便宜已久何俟饶舌昔人谓寒山忘却来时路拾得相将携手归此可助拍掌耳今罗峰来寄此布候其妙行光明台来舌广长可以道尽道不尽底句法兄可勘过打亦好不打亦好。

　　复郑潜庵兵宪

　　钱太史归接手教并佳刻读之顿见华严地位中人不特于佛法信入圆位至于治世安民能为全城保障硕画奇算曲尽机宜真是救焚拯溺好手现菩萨宰官身不可多觏也况以本地风光参研极则故垂问处贵寻主人翁下落不肯放过此又何等吃紧着鞭如所谓斩外寇必先斩内贼诚为高见第此事如握金刚利剑要杀得天下人须杀却自己杀得自己才能杀却天下人若是情根欲境犹易扫开理路解会倒绊脚跟大段要从己躬下穷其褫剥工夫方堪入作不然毫发渗漏过于蛊毒昔人言过此乡水也不得沾他一滴政谓情见两途俱要拈却然后拨转向上关捩千自繇百自在虽有习气业识纷飞到此际如野烧回青红炉点雪不妨道个有意气时添意气不风流处更风流。

　　与董寅谷兵宪

　　大居士从天人中来福慧两足先于功名富贵中尝尽滋味则胸次可以入道如珍宝满船遇风便到岸矣不知二六时中工夫绵密何如古人道直须高高山顶立深深海底行闺阁中物舍不得便成渗漏公于此语句还得相应否宜加努力立地构去大智慧人何俟饶舌因风布候亦见岩壑人一腔热肠不负道盟也。

　　复董尔基文学

　　春上得接紫芝眉宇欣畅何可言别后不识公于此事还着忙理会否若视为不急之务则此外又何急乎大都与衲僧相见如债主临门须酬却所负即无逼恼之患不然问一句子如何是本来面目若答得恰好即如填却债也若还答不得也须计较开交不然莫怪老僧不容情逼人太甚。

　　复徐兴公山人

　　读雪峰志宛露出真觉目面其恢复盛心数表见于来劄吾辈既作如来使则处处祖庭皆可涂肝抹胆况雪峰乃闽天第一道场一兴废问皆于佛法关气运怡山云但有利益莫不修崇衲僧家吃此碗茶饭做这家儿孙坐视居士拮据不自竭蹶为之可乎大段世间事出不得个缘字即小可团瓢苟无缘不易彀茆檐一宿况名山巨刹耶公但坚誓力图自有应谷之呼第自己有座好佛堂不知古佛放光否此不急急下手则殿倾庑坏不在彼而在此武夷记才情颖迈真射雕手承招容迟迟应命何如。

　　与曹能始大参

　　殷中军才致渊富支公见辞而不往彼时讲观为极则故学解能障悟门率为词人所赚彼少林西来以别传之道直指心法故白太傅苏眉山黄鲁直张无垢杨大年诸公便下心参学知味承风然则禅不碍文文何碍禅也但不肯打成一片自相支离耳闽固佛法渊薮雪峰玄沙较支郎神骏品未低昂第其生啖人心肝别换人毛骨大可骇畏使殷中军见之亦当褫魄复何辞而不往耶以有碍膺之物则虽善谈名理理不化而成障昔米胡问仰山今时人还假悟否山云悟即不无争奈落第二头何赵州云佛之一字吾不喜闻此乃蹴踏毗卢顶上行古尊宿多这些子作略所以高筑降城能拔赵插汉使古今天下人服心者得此灵符解夺命耳居士品轶中军词林久属重望昨承佳召重振雪峰第虚怀欲往不敢以渊富致惮将恐居士返以此着见避如达磨见梁武不无懡　想本地风光居士此时已洞彻心髓如伏波老将盘马据鞍犹胜年少偏裨百倍大力无畏何难对垒乎。

　　复兰溪邑侯吴公良

　　现宰官身与现比丘身两虽不同其亲践实履似不可隔一丝毫忝与居士俱游博山之门同气相求惟此一着先师座下一真实汉子端有望于居士也木佛天然恰似渡江影子但恐丹霞见而恶作有些救他不得奈何。

　　　　　　又

　　此事如贼入空屋头头撞不着若有些儿屏除不尽即被窃弄矣昔人谓贼不打贫家亦此意古德云十二处忘闲影响三千界放净光明此是得返魂香换骨方别开只眼透向上生机活路者也今初心参究必须打并归一心无异缘久久自成片段耳居士根性明敏善能辨析将来入大光明藏如百川到海万花坼春朗月当空寒潭无影三昧王在掌握中矣。

　　与吴接侯孝廉

　　去岁在博山相见后又在郡城相见今游虎林又得与居士相见相见如此道缘不为浅矣何那事都忘却耶雪峰道望州亭与汝相见了也乌石岭与汝相见了也僧堂前与汝相见了也此乃觌面相呈更无避讳向这里不瞥地蹉过无位真人莫怪被老僧推作门外汉返不相识矣。

　　与庞序皇太守

　　虎林为昔年公凭熊地一段清高风韵如写在湖山烟光中恨游晚不及面承謦欬叠捧瑶笺嘉贶缘此中领一破院作粥饭主人出门便如藤牵棘挂不然寻大居士商榷公家旧案秪如一口吸尽西江水可曾和马师盐酱吞却否此时殊多清暇要体究本有风光如倒囊出物昔人谓探珠宜静浪动水取应难若是个彻底汉又好道不入惊人浪难逢称意鱼此二语在居士分上还是探珠时节得鱼光景耶舍此不问恐居士亦懒作世谛语闲答耳因风裁候并谢高情。

　　与萧合初居士

　　此事贵在在决了廉纤未尽遂有不谛当之语是犹被解会所碍此辈极多公参究已极但未尽却疑情古人道尽力推爷向里头此可举似作道眼一助但恐出而哕之诚不足为公饷耳。

　　与张二水相国

　　浴佛前二禅人来捧华劄并佳惠何等慈念采及裁答以乏便邮耳石刻起人清贪既喜法韵锵然又爱墨妙道婉金粟如来毫端说法真令箧笥藏不住放光矣想近日悟门都已忘却更不为老居士打葛藤恐美食不中饱人餐也前所供通并是诣实。

　　与林季翀太史

　　旧冬在怀玉道上辱停车裁答具见道念深衷尝谓倾盖道傍折节犹龙亦尼父遍参之意雁不遗踪水无留影虚怀相照互证何妨世尊见人舁猪子也须问过况轩盖到门而不一问相见之情可乎捧报章如生身父母之喻甚善譬也在居士偶然一交臂则可在他人受法乳之深似不可例恐损我师资道义也然王臣外护自有付嘱芳规倘可以砥柱法门则力为之金汤又何吝青莲舌也兹便鸿致谢并报区区伸问之私原非划空作界亦遥服大居士所论诚是也。

　　与沈君庸文学

　　居士伟姿杰骨原是金刚种子肯办己躬下事超格上流非寻常能及第不知是说得耶行得耶果决烈不回则踏碓翁有一段机缘有曹溪僧来也公能助半臂力胜着槽厂作务道驾肯再过湖墅剧此向上谭否想秋凉可驻棹也延伫。

　　答徐大玉太史

　　自大慈解制转为破寺主人杖笠所至一味从缘然则得住把茆得饮口水属有定分若强作去住未必在我不在龙天也日甚怀念未得消息意大居士杜门壁观迥立千仞其办道坚锐必若破釜焚舟不决胜不休也然大力量人即车徒驰逐之间皆可臻悟如所谓轮刀上阵亦得见之何必冷坐闭目始为办事乎。

　　　　　　又

　　昔大慧以偈寄张无垢云上苑玉池方解冻门前杨柳早垂春山堂尽日焚香坐长忆毗耶多口人每一举此宛见古人神交居士入门最切对面非遥恨不时时得亲玄唾为怅耳承翰教下慰如坐春风俟当遣人奉迓罄此秘谭。

　　与沈英多文学

　　闽中行脚游历祖庭此兴亦不浅第参方一事必须具眼不然狐禅遍地却被热瞒草里有人翻成蹉过如庞老子手脚快便不犯锋芒截得人舌头断栽得人命根活到处咬得人怕若枘凿不相入便被他捉住真老贼也居士能如此拍弄可谓竿木随身逢场作戏快活何可当。

　　与鞠岩长居士

　　禅客虽多掠虚之病净土亦有靠实之过二法融通才好趋向上一路可无滞隅担版也法丁诤劫魔帜高张故先大师与闻老宿皆救弊因时乃有度几个老实禅人念佛之语若一向安桩凿孔换局更筹不若度几个老实念佛人参禅亦不无其人大都工夫做到家一任乱翻筋斗倒拔钉楔禅也料掉没交涉净也料掉没交涉和料掉没交涉也料掉没交涉便知得杨侍郎杰无一可取无一可舍太虚空中之乎者也将错就错西方极乐公既承两知识婆舌开导必深有所得来翰恐是试水探竿兹不得已聊为葛藤一上若要彻见念佛是谁除是眼前空俗物脚底露茎毛自然补碎成片也。

　　复樊紫盖兵宪

　　既有包天纳地胸襟一腔悲悯不见怨憎此黄面老子度生心肠虽历劫舍身送命乞目剜睛无不应众生之求故作忍辱仙人五百生任节节支解略无嗔念大智慧人通身学佛则触境不但消融且欢喜顺受能转令发菩提心此所以度尽众生无一生而不成佛者作用也前八行已详为公开譬兹复再三无非要居士如红炉点雪了无片滓为得也。

　　与王大涵孝廉

　　令郎来似为居士作善知识提金刚王剑截断爱根此时绝无动念翻哭为笑才表学道心肠劲挺不堕情境如香象摆坏铁锁而行公于此时哽咽俱忘襟怀愈畅足见于无生法忍深得力矣璚枝结子自有个翻筋斗再来且看他来底是那个公须深达玄旨便知养子原是父慈。

　　与岳衡山居士

　　世界颠危视鸟窠住处虽险较安白太傅所以扣凤林得旨深矣识天下事赢筹不为乐输局不足耻公胸次廓然似不于忧患介其念第般若正因从此猛着精彩看个是甚么必然撞入门快捷无比昔人谓我得百丈一句子做宰相受用不尽惟大居士努力着鞭此野衲非泛常情谓也。

　　复严琢庵宪副

　　一夕深谭旦暮千古曾与大居士激发向上之机使持诵外猛提一句话头工夫纯熟虽应酬事务如懒安牧牛纵渠入草蓦鼻牵回到此田地即兼持诵忘持诵俱可来翰云浊恶世中略种福田为脱离苦海之计不知有当于福德性否况每日贪嗔痴不少斋头翻涉经典亵渎圣相恐并此持习反成罪案不若姑己之据姑己之问则知公参究念头似乎提起提不起持诵功课恰欲放下放不下欠个决定遂成犹豫既欲脱离苦海见福德性则无如参悟一着豁开本地风光苦海无非莲国贪痴原是戒珠所受用者无穷宝藏此乃直见福德性矣何更有持习等过而疑成罪案耶公但信得及肯行路何愁不到家。

　　与葛屺瞻太常

　　大居士踞菩萨乘说宰官法凡在法门皆藉宏护此时有禅期之便倘得枉我蓝舆光扬法席何幸如之在明公道眼融通无所不入得云栖之秘密三昧向上机筹又不妨拈出也。

　　复马僧摩文学

　　隔年在山中闻大士踞虎林高提慧锋折伏魔喙一时法门知有正眼意今春走云栖扫塔得与公把臂深谭以声气相求即余集生居士亦常对榆美恨不得同聚茆檐共商个事长安乃龙象蹴蹋之地公游其间随机摄诱维摩无尽灯从此愈增光焰耳二祖得法后常游闹处人或疑之祖云我自调心非关汝事公于此老行履还曾勘破否耶今雏禅片地莫知乌之雌雄皆繇主法不严遂使伊兰混品旃檀减价昔人谓我眼本正因师故邪所以山蛮乱统爪印妄传瞎却天下人眼即有识者愤然不平其亦奈之何哉居士缁素眼明一点难瞒不知赏音者谁幸有以诏我。

　　与汪本和戎幕

　　接回翰辨析分明灼然有见处不虚参见作家来也但能决了无疑毫发不存解会玄沙云道人行处如火销冰终不却成冰庞公云但自无心于万物何妨万物常围绕此即不离事物而证真如龙牙亦谓但于事上通无事见色闻声不用聋此皆脚跟线断自繇自得以法兄是超脱人何敢更拈葛藤亦不过聊相证明三祖云归根得旨随照失宗然则寒山忘却来时路拾得相将携手归正此意耳。

　　　　　　又

　　接来问数语具见本怀如云讽经之外静坐简点觉但尽凡情别无圣解又无始积习还须顿除抑繇渐消中间前后明知是空忽有不能空者何故若谓离去事物则又落在顽空此繇参究多年不得剿截故有明知是空却有不能空处不见庞公云但愿空诸所有慎勿实诸所无又何必论空与不空如斩钉截铁相似两头坐断中间放下到此境界脚跟自然点地鼻孔一任辽天秪要本来面目无丝毫间隔自繇自在耳古德道一法若有毗卢堕在凡夫万法若无普贤失其境界此与庞公空慎一揆若深彻理性源底则凡情圣解顿除渐消之说一时冰消瓦解矣。

　　与陈旻昭居士

　　接手诏见道谊真切以法为亲不啻骨血禀先师之声教惟公深且久透网金鳞犹然滞水回途石马始出纱笼公之不决于彼当决于此选官未就选佛又何难乎然世出世事都有时节因缘水到渠成果熟香飘似不容自己安排况傍人又安得从谀之耶。

　　　　　　又

　　偈跋八首俱有义味披玩数过恍露金刚正眼空生把臂同游矣法门此时求先师星中拣月惭我爝火随渔父之灯时明灭耳岂不取笑大方乎魔徒日炽惟事斗诤天下英灵好汉能跳出是非窠臼不知几人乳上涂毒欲为保母不知毒杀许多孩子也言之可胜扼腕。

　　与荆扶宇给谏

　　台车之莅信州也与博山有一宿之缘璇题彩笔照映林壑珠谭玉唾恍露真机独不审公之大智慧光曾照见本来人否轩冕场中原是菩提大道以至人出应昌期无非救世火坑妙吐莲花苦海高驾舟筏度此苍赤桢干国家虽公事皆佛事也护法即护世也第造福作业在于几微之分亦惟平日提醒此念如明镜当台呵之不昏拂之不莹自然即事酬机一点难瞒高鉴矣。

　　与蔡子谷居士

　　魔无他力以强为胜法门孱弊之秋得一没量大人现那罗延身挥楼至宝杵所在雷轰飙击直令波旬群魅一时败衄无处藏身惜无迁固雄笔为公作传耳。

　　与钱机山相国

　　春上承法从俨临较虎跑初相见时真机愈发慧眼顿开般若无虚弃之功行一步深一步从此愤力精进如破釜焚舟不胜局不休也中间最怕反念别行门径则不免寒暴之喻大居士具大智力决择已定断不为别念游移立地可以构去李都尉云学道还须铁汉着手心头便判雨催樵子还家风送渔舟到岸锄麑触树迷封豫让藏身吞炭鹭鸶飞入秋江惊起芦花两岸二偈一并拈似冀明公有以断案。

　　雪关禅师语录卷之十终
嘉兴大藏经　雪关禅师语录


　　雪关禅师语录卷之十一

　　门人成峦录

　　法孙开诇编

　　偈

　　示周匡圣文学

一条断贯索蓦地忽拴回石壁冲开走虹桥跨转来旋天须妙翅起蛰俟春雷入得无门者雄吞下马台

　　与胡调仲居士

及尽无门路分明撞入头钓鳌忘雪夜猎兔趁天秋平踏峰千转深捞月一钩此身游万象宝藏许全收

　　金岂凡岳牧索和鹅湖师翁一衲遮身(博山)

一衲遮身百事荒蓝襂不补也无妨自从揭露怀中宝谁更伶俜滞远邦云起孤峰攒顶急鸟啼深树逗声忙年来学得三分懒笑策双眉粲似霜

一衲遮身百事勾苍天宁抱杞人忧有津且听渔郎问无笋谁惊婆子偷万窍合成灵籥韵四时清唱太平讴羸夫力可扛神鼎笑压鹅湖逼逼浮

一衲遮身百事完穿廛入市闹如间披残常老荷犹易补起龙牙袜更难石女穿针和月绣木人抵掌话更阑掀翻底事无余蕴好共空生坐碧岩

一衲遮身百事忘换来毛骨放金光拍双掌破青天笑跌一交流白汗凉到处相看非客邸此珠原不外皮囊知音过我明窗下别甑风吹饭正香

　　答汪协圣居士

知有安闲绝所求不知我亦肯甘休藏身无影游天下触处逢渠指路头电激雷奔皆定力风清月白好圆修铁船刺破从新补不用鹅儿下峡浮

白乳交流点滴亲理明何事事何人行过鸟道无非路识得渔郎问甚津脱尽皮肤犹隔膜掀翻窠臼得全神而今知见无藏讳爱着衣衫转换新

　　与杨小虎居士

义味全无作甚参通红炼出雪成团未挥宝剑先归匣一拨圆珠便走盘提处果然明历历知音不说响珊珊个中消息原如是点眼成龙始不难

　　答周安期文学

从他巧匠起洪炉铁额铜头铸得无粥饭二时撑个饱君臣五位道何殊惯移茆屋隈山老睡着猕猴撼地呼彻底不留元字脚何言犹有涉程途

　　金岂凡岳牧至山中承偈因答

雪色窗前月松声屋里涛西江看吸尽滴水化金鳌

　　示法忍禅人

忍人难忍处行人所不行破除憎爱见涉世一身轻

　　山居杂偈

珊瑚枝上月流影照寒涛我亦垂竿者无思得海鳌苍天浑不昧明暗两相参体尽方圆意南询不再三荷动知鱼掉花香引蝶飞分明兼带意那个悟全机流转成生灭幻化何时了君看走马灯一团机心巧夏虫可语冰曲学难谭道巧说有多门直指无玄妙水性湾环合山光紫翠骄随流能得妙桀犬也欣尧居正绝方隅个中太尊贵削角不磨棱即偏皆本位语脉联还断神锋疾带迟如圆无起尽方显妙圆机朝看东邻花暮赏西园菊不妒他人时终还自家福理路争分辙情尘乱染丝归源无二致眼上笑横眉白云竞飞扬青山抱沈郁动静两能超何愁心不佛有路从渠入无门赚客来若非弹指汉楼阁几时开洞口桃花笑灵云道眼开不知金屑贵佛面满尘埃我不说此法万象齐开口恼乱太虚空河山颠倒走毫厘休系念瞥起即伤他止止不须说分明妙法华道且绝朝闻神何容夕死此理亘古今瞒过七十子濠上知马乐园中梦蝶飞物情无外我奇诡说天倪御寇仙都子乘风羽翰飞不知风起处且坐钓鱼矶憎爱家常饭死生衣里珠红炉烹炼过片片映冰壶捏聚眉毛短放行骨节疏倒拈苕帚柄无字擘窠书虚堂一夜雨滴碎古人心最有木人巧无弦抚妙音天不扫自青心不污自灵元是大圆镜情生智即冥

　　和相国张二水白毫庵韵

　　(余读相国二水居士庵居偈其吐词不带烟火脱去筌蹄妙拨无思关捩譬画师画水以能尽谙水法故信笔一挥如风涛怒作波澜荡折至观壁间悄然初无动静掀涌之相居士性海澄清得此心水之法故有时滔天不有有时湛碧非无初未尝求工于翰墨然笔端自莫能秘其天巧陶歇庵居士亦云人胸中有无限好诗好字特以此窍不开所以壅而不泄余谓读白毫庵主人诗当别具一只眼始可打关破寨通其梗塞渐入坦夷真境不然非但被此老笔端热瞒即雪关舌头亦瞒人不少或谓得底人何烦纸墨余曰得底人虽终日打葛藤都是巧心妙手亦能令人证入无声三昧文字奚赘哉居士乃亲作小楷寄余年高兴逸笔法精绝余固宝为眉山之带留镇三门因步韵赓和以缀其末大似投璚报李不善献酬博居士一粲可也)。

石笋倒抽绿竹豆棚乱引瓜藤问我属何因果释迦传自然灯

不在昂如孤鹤何言泛若轻鸥纵到步机地步鹅湖笑人逼浮

胸次未销磊落纵然好事不佳真个了无憎爱心如腊月莲花

树密多藏幽鸟荷动决戏游鱼众喙交争不定一筹肯让有余

乌兔何尝运转虚空那怕消磨无字碑文难打石人壁上摩娑

出门笑渠落草回途见我家山六月峨眉千丈倩谁移在雪关

魔军易教败北飓毋难定指南最好详辨消息莫秪牝牡相参

泉眼水流接笕石边笋迸成鞭一饱顿忘百味三竿犹恣酣眠

竹径夏怜蔽日茅堂冬爱迎阳脱得汗衫干净风吹荷芰衣凉

闹市丛中合伴刹竿头上翻身虽然无缚无脱何妨繇我繇人

截鹤续凫信手移花接木随缘铁杵成针有日针成铁杵何年

骂坐通身是胆唾面一忍如灰静躁多生习气善用吻合本来

问道如盲见日涉世无风起波聪明不了生死甘心受拷阎罗

平地吃交气喘空中走马心安入得尘尘三昧拈花赚杀开颜

筋斗且从人打傀儡看是谁抽底蕴尽情勘破成魔作佛自繇

至道难容落落真我岂逐纭纭肯向长江掷笔洞庭波水流文

云起陡遮峰乱月来照见窗虚闲步空中楼阁忙栽石上芙蕖

杞人空抱忧悒接舆徒逞狂歌我也时歌时悒秪嫌不及太过

清献空闻雷响子韶误听蛙声夜半踢翻溺器至今犹笑江陵

绿焙春尝茗苦朱筐夏荐瓜甜不食他家烟火禅宗五味俱沾

山色面门指示溪声耳畔丁宁返顾不曾移步果然亲到祖庭

的鹄还期必中口款断要亲供孝子从来避讳驴鞍莫唤爷容

受用千波百挈相忘尔寂我惺解镌石头作佛试问那窍不灵

吴门笑看雪练胥江怒射秋潮问我今何所见白云半抹山腰

米盐吃尽如许光景剩有几何当面若还错过低头枉费揣摩

水漾晓霜如镜花开碧峤欲然莫问山家历日弹指荚万椿千

切忌朝三暮四权可呼卯作寅使得时辰颠倒让他无位真人

赵州庭前柏翠大士山顶云黄是物莫来占我风清月白草堂

木人杯倾北海石女貌越西施我亦七遮八掩难藏雪鬓霜眉

疑岂无因而至悟乃不期而然疑悟一齐冰涣扑破补起青天

从缘非无退失绝后方得重苏悬崖打个筋斗撒手如在平无

孟浪徒夸有作拍盲尽说无修饶渠脚跟线断触处未能自繇

未晓维摩一嘿无声早是喃喃朱笔描成粉字青袍拖出蔚蓝

憨叟本无忌讳懒禅不管蹉跎弄得曹家女熟阿谁奈尔爷何

有药反添怪症不磨愈见真天恩大难酬主遇情多偏为儿怜

死句原为活句无方始蹈大方虎穴须亲得子蜂群不乱随王

袜带解开无漏酒楼笑证圆通财多漫夸客富锥无不道家穷

蒲团坐破未悟布单卖尽何穷推倒青牛老子兴来我亦犹龙

鸡犬随时收放舟车任我往来自繇既得自在优哉更亦游哉

盲舌谭何九带婆心说甚八还赵璧朝翻汉帜齐鸡夜度秦关

有路还非入处无家政好安居就里聊知贴体过头不学掠虚

世上从渠毁誉个中莫论疏亲剜出虚空骨髓恩仇岂有二人

流水三湾打碓苍松四壁围庵山窗斜开木末柴门远望冈南

香气冲开鲁直高声唤醒裴休今日宰官队里赏音公复何求

卢老随群打猎庞公戴发出家最有双林古怪黄冠朱履袈裟

眼亲捉着鹞子手快救得油糍与你解黏去缚便是落地阿师

佛祖可容下视魔王未易平欺百蛊丸成妙药服之脱尽肤皮

遮天树阴郁郁逆流水势淊淊香海吸干不竭孤峰立尽何高

将谓难乎今日焉有易于来年烈汉一脚趁上蹋翻无底舷船

善触当锋不犯惯奉无物可将虽是空如来藏金珠车载斗量

大智度越格量不投也是投机看经权遮两眼好眼遮亦成非

业惑分迷分悟小根说即说离大都不识休咎穿凿妄谓灵知

▆可挥扇遮日毋劳仰屋窥天问取丙丁童子家家火带青烟

香严一贫彻骨无锥更道锥无后来赚人上树笑杷成何规模

没缝衣裾绰若无孔篴韵悠然退步若知错路抬头依旧观天

大力浑忘担荷好手颇具辣辛宁使刚刀截命不将[死/目]井坠人

当路休呈剑术到门且吃杯茶举意早先知有不劳拈出更佳

曾作潇湘钓客渔竿任掷西东提得瓮中老鳖夜来飞出成龙

意路搜开百道情关劈破千重调御丈夫控辔何愁醉象狞龙

果正贵在因真一是能翻百错猕猴抬入道场古怪走而不作

　　寄余集生居士时谪岭南

芭蕉剥出心来枯木糁些花子不因雪上加霜争识赵州苦死

打破蔡州是贼漂堕鬼国非邪且喜停因长智五灯开朵新花

圣主非常罏鞴祖家别样枪旗尽道五羊戍客新添一发禅师

瀛博两山父子曹洞千古儿孙居士亲遭虎口西江又被鲸吞

性命休轻抛掷肝胆不受遮瞒大死如今得活主恩定放生还

纱帽视为苦具缁衣未了道缘问取曹溪行脚何时顶相重圆

　　谢相国方水惠磁瓯

洞山银碗盛雪文殊玻璃酌霞今日家风迥别卮卮甘露浮花

乳海方圆各适太庙中正不欹会得吃茶公案赵州未唤先知

　　山居杂咏

桃萼几枝红雨柳丝一把苍烟眼底风光澜漫问君春在谁边

麛鹿群中散步渔樵队里相将真懒几分幽趣天放一种清狂

泥里新抽石笋洞门长吼松风乍见云生岭上不知月在潭中

茆屋三间稳住千株松树间栽菜熟饭香饱吃笑看何处客来

滩下篙声乱刺牛背笛韵横吹柴门白昼自掩石床或坐或欹

石骨穿云欲露泉声带雨分流种竹平遮地角卓庵先占峰头

不见崖猿捧钵时看溪鹿衔花偶逐渔樵归去行过村里三家

一夜立教雪积万仞拶到崖崩错受神光三拜至今笑倒胡僧

饭熟不经烟火茶香别展枪旗信口道将一句轻轻动着唇皮

少林面处皆壁韶阳普字为门问我雪关何据杖头点破乾坤

布袋打开没口钵盂洗净安唇咬破庐陵一粒果然价重千斤

尽道掀翻窠臼许多卖弄精魂捏杀猕猴无影海门迸出红轮

口阔吞干沧海胆大裂破虚空炼就铜头铁额穿过虎穴魔宫

好个路头入处风流出自当家种菊非关对酒爱莲谁道贪花

水底鱼群画影空中鸟迹旋风知尽行藏显晦居家常在途中

铁石道人肝胆云霞野老衣裳骨气三分劲挺心花一片柔飏

万壑水声迸泻千峰云意骈行禅界虽然无欲佛心叵耐多情

雁阵遥分兄弟蜂窠不乱臣王知尽妙明伤触恰好随圆逐方

世味如人嚼蜡尘缘似马过桥万事灯前弄影一场闹热元宵

燕市霜蹄电走吴门雪练光飞秪在虚堂瞩听梯山航海人归

苦乐场中观剧荣枯梦里看花玉琢不移坚润金烹愈见精华

雨过荷翻翠盖风来蝉送瑶琴六月绿何无暑凉生雪胆冰心

养女还同灵照沈财不学庞公佛体嫌他白净禅心爱杀赤穷

曲磴遥峰数里断桥流水三湾有鸟来啼竹院无人间杀花关

　　拜寿昌老和尚七十荣寿(博山)

寿昌之寿寿非生脑后眉拖雪万茎坐断须弥浑不露愿留一半上丹青

圆明何处非慈照万里真光遍界该倘许僧堂前觌面铜头铁额撞关来

祖道凌迟几百秋祖今法海涨洪流儿孙无计酬恩力手挽银河灌铁牛

大好山中无剩语相将雨织共烟耕逢僧若问西来意笑指庭花换眼睛

空中宝盖谁持献海底珊瑚自涌来我欲散花为供养春风优钵满庭开

　　谢峰顶和尚惠饼

一个二个千万个红炉煆出玉团栾虽然不入云门数脑后圆光遍界谩

　　呈方丈和尚

生铁铸锤安虎胆黄金烹汁淬龙泉虚空不挂针锋路无限春风透鼻尖

　　开关偈

劈破青山春水流百花攒出绣红毬如今大散门开也笑转云门六不收

　　送座元知非兄入堂结制

多子塔前分半座今朝随例也攀条轻轻按下云头看万派千流到海潮

　　送悦众玄镜兄

众里悦人无不喜宾中作主自相亲踢开万丈澄潭水一串穿来透网鳞

　　寿陈景阳居士六十

顶天立地志何雄要解拏烟更捉风把住眉毛无渗漏虚空抖碎浪千重

　　示观一上人

个中一句若为观竖起青天逼面寒万仞须弥推得倒笑骑铁马上长安

　　寄千顷无择庵主

放行把住知机纽活捉生擒弄爪牙惜取眉毛浑不见面门优钵夜开花

　　赠径山庵主

弥陀一句活冤家土面灰头拶着他今日抛教千里外眼中争肯屑金沙

　　赠觉空上人

谁向空中安觉字石人颠酒骂瞿昙春风把定闲抛掷卖弄前三与后三

　　送雪航洞然二禅友入关

楼阁重开又闭门百城烟水笑鲸吞先师炉韝从头试期尔入酬莫大恩

　　示郑姇尹居士

才涉思量便落窝心如墙壁绝扪摩神龙搅动香河水真个无风起白波

　　示郑立生居士

万境虚闲不系心入门转见此中深灵枢拨动真关捩透脱无依自在人

　　示刘出子居士

万法齐归此正宗个中玄妙不同同掀翻本有根源看始信仙人欠一通

　　题郑是则居士书金刚经

万花谷里藏春色百草头边放宝光舜若毫端书不倦本无一字是金刚

　　赠余得之居士

以鲁得之成一贯真诚办道譬登山千峰顶上高闲眼始信毫端宇宙宽

　　赠余皋卿居士

得禅之髓入圆明真个如龙借水行有问西来何意旨皋陶元是帝尧卿

　　雪中

法身冻煞无遮盖带雪和烟更活埋一脉生机全荐得果然豆爆出寒灰

冰山雪洞都推倒立尽孤云道眼高明月芦花犹不似灵云错认是夭桃

色映梅花不带尘冰条别种一枝春谁同仰峤看狮子除是能过此色人

　　示罗峰侍者祝发

当央除去周罗结为表人天大丈夫勇健事难今已做轮王亲与髻中珠

　　示无知禅人

我号无知君有知有无那个得便宜果然妙极无知处狭路逢渠笑展眉

　　为义公法师

舌本翻澜义贯花可如长水见琅玡笑挥麈底清风起无语犹闻说法华

　　寄宋化卿居士

五云法道垂垂绝此日凭君续一丝般若心光无不照转天旋地走盘珠

　　与在兹禅人

从来牧惯这牛儿放出收回信在兹多少时人调不熟秪缘业识纵难羁

　　与华亭钱机山相国(虎跑)

依稀一线露风光入处繇来远近忘百八念珠穿却串莼鲈真个出松江

　　与冯际明水部

一片湖光映座清此心对越即瑶京衣裾自有神珠在照见河山万朵晴

　　与钱瑞星太史

石头路滑不惊难举步先吞烟水干夜半扶筇游岳顶海门日出涌金盘

　　与洪清远中丞

大事原从大发挥经纶妙手即圆机莲台不是闲阶级也要心空及第归

　　与钱从卓宪副

表表神姿王木鸡心花一瓣自云栖舌尖吐出弥陀佛好眼无沙刮甚鎞

　　与闻子将居士

弥天秪服安公秀四海争高凿齿名千尺寒松抽石笋透关人不让登瀛

　　与严印持居士

不将只字换红鹅词苑人欣写贝多学海波澜都吸尽西江滴水起洪波

　　与周朗垣中翰

不种青莲向绿漪惯从红焰发灵枝阎浮捏聚毫端上风起池塘乱柳丝

　　与翁水因大参

才高不作啖名郎簪绂场中放宝光折箸为君聊一搅神龙得水是家乡

　　与李仲休鹾伯

老僧好杀语惊人君太生机活羽鳞杀活顿教成一命风柯月渚咏天真

　　与顾霖调居士

当机一语便惊疑豆爆寒灰岂待期铁橛花开春满树渠侬相见笑扬眉

　　与姚有仆孝廉

开皇姚宋皆知佛鸿业曾欺岱华高选佛选官齐喝彩姓刘原是卯金刀

　　与朱夏朔孝廉

桥上行人桥下水倒看无影树萧森指端响发千年调始信渊明独解琴

　　与钱淇水州牧

相逢二十年前事今日须眉各自皤满地风涛无处避奈君寻着岸头何

　　与吴心石使君

遗爱争摩碑上字清名难损此壶冰眼前莫使愁魔逼一段风光自兀腾

　　与沈泽民居士

胸吞云梦未为奇撞倒须弥更与捶倾峡不存元字脚曹娥江上好题碑

　　与邹孝直居士

吹律易回寒谷暖骑驴难觅雪中诗生涯一段凭何得搔痒元来秪自知

　　与俞企延居士

一重疑剥一重疑竹箨逢春解尽衣知道家山风景好高眠无事掩柴扉

　　与严子岸居士

指月其如月指何忘筌人解唱渔歌华亭船子抛桡笑不顾金鳞跃甚波

　　与陆文垓居士

道人风骨天然秀想见冰壶彻底清弹指便将心事了不留公案待来生

　　与洪载之孝廉

翩翩鹊起旧词林宝藏从来溢美珍会得当年龙猛旨水盂倾覆不留针

　　与洪原明居士

千金声价购鸡林争肯轻抛衣里珍悟到至文无只字笑从人乞顶门针

　　与许瑶房节推

天树璚葩吐早芬楚山人尽望龙云婆心为甚拈花笑宝印全彰无字文

　　与柴云倩孝廉

澄心听法入圆通万户千门洞启中此事真如龙得水一杯酿雨起长虹

　　与钱公积孝廉

什方门下良驹疾不假蚁封试捷蹄万里蹋翻无寸草笑收鞭影日斜西

　　与黄海岸居士

天下争传姓秤人岂教虚两博全斤玉泉长老虽高旷一喝逢君不敢伸

　　与沈彦威中丞

出则将兮入则相祖庭原是凤麟才疑情一决金刚剑无限心花石壁开

　　与沈则平居士(吴江人)

居常以此为遭毒发愤终须做个穿请向定盘星上看许多漏落在中边

　　与周元湛文学

重门深入好旋身盘踞千峰线路亲指顾风雷皆我物乾坤独住不容邻

　　与钱仙巢比部

一接光风爱语亲决疑须是入疑深若然平反心无怍此即慈航得手人

　　与佘周生参戎

两世亲标护法幢大缘端不落寻常梦回霜月帘前晓觌面堂堂见宝王

　　与李烟客孝廉

曹溪原是家山境君到能知路近遥拼个软绵无气力翻身一箭贯双雕

　　与亦非石头侍者(别字渠庵)

天生决裂奇男子兀地如愚细汰陶蓦把石头庵撞倒老翁笑为制云袍

　　与余未也居士

八尺龙媒非是马什方门下弄蹄游一回收转间拴索异类风光得自繇

　　与康蓝田居士

斋僧无米向邻赊甘贽当年愿更奢撞着南泉锅打破将何手段补吒沙

　　与莲居新伊法师

曾与章安为弟子义通性相贯千花良遂敲门心忽肯始知禅讲不分家

　　与徐太玉太史

倏然屏处何清课冷坐焚香踞竹床水到源头千顷碧个中择乳想鹅王

　　与徐独往兵曹

一双碧眼验纯疵信是波斯别宝胡竖入横趋应有作何人过水倒骑驴

　　与沈何山大司寇

反手为琵却手琶康昆仑意乱如麻妙音谁解空中发心法相忘指不差

　　与净慈寺住持

六桥双塔湖南寺水榭山房画里居君与千岩为领袖其中师表事何如

　　与王大含孝廉

一微涉动颓山势要见心如墙壁人衣线迸开无罅缝珠回玉转好时辰

　　与蔡密汝光禄

密在汝边亲切句分明漩澓合曹溪千枝万派归源后掷却温郎照怪犀

　　与张二无文宗(妙行)

圣见凡情两不羁空中木马步如飞此时更有收鞭手妙在舒徐宛转机

　　与董尔基文学

入道还须心似铁急追本有莫忘疲一回揣出虚空骨把断关津更是谁

　　与珂雪禅友

贯休能画复能诗迹落风骚品格奇却被石霜追上壁此心从此有人知

　　寄刘胤平太史

金马从多称吏隐绯衣岂故堕凡胎何年相访空山里壁上高僧唤出来

　　慧禅人掩骼求偈

活人收拾死人骸惹得苍天笑助哀翻忆当年临济老将人无故带生埋

　　似邹仲锡居士

光风未面即遥披麈次相逢率尔时云在山兮舒卷意此情君似不难知

　　送我空监院回秣陵

慈爱于人春不去谦和接物暑生凉心光廓照如霜月千里相看共一堂

　　与密印禅友

两度相逢鬓更苍浮图几处尽恢张何如壁立孤峰顶笑月眠云石作床

　　答董玄宰大宗伯

大海红尘扑地飞随流须得截流机笑穿轩冕场中过抖擞千年火浣衣

　　答兰溪令吴雪崖

莲花偏爱泥中出可是居官不染心笔底棒头开活眼放光何必在祗林

　　与马半邡中丞

衣内明珠不覆藏揭开底蕴放真光从来把定乾坤手正好筹边佐庙堂

　　与洪鸣南文学

话头原是金刚剑一句全提识浪枯衣缝迸开珠忽露分明捉倒赤须胡

　　讯张莂公孝廉

曾游瀛博两山来不隔罗浮梦里梅近日人传消息至吟风啸月凤凰台

　　山居

柏子长烧香满炉磐陀坐听鸟声呼瑞岩不识庵中主刚要惺惺唤醒渠

龙山客到便移庵拽尾灵龟我不堪混众独居皆可意白云深处又封关

几树肤红山果熟一条白练瀑泉飞道人不到忘心境遏捺如何息得机

剩栽多福门前竹笑指南泉梦里花不了目前差别事果然惑障翳尘沙

怪道乱传梅子熟青苔滑动口唇皮松花落尽荷衣破露出常公两朵眉

泉石独饶清供好烟岚竹树画图开从来身在千峰里长啸高歌归去来

热闹门庭饶一着幽深境界占三分苍松白石容高卧隔断红尘遍是云

出处已安吾定分鼻绳终不为人牵柴门两片开还闭好结青山未了缘

　　雪关禅师语录卷之十一终
嘉兴大藏经　雪关禅师语录


　　雪关禅师语录卷之十二

　　门人成峦录

　　法孙开诇编

　　偈颂

　　僧代雪岐禅人求示

无常迅速，生死事大。古学道人，身命可舍，倩求开示，为诚可讶！隔蓬买鹅，敲壁传话，非做冤家，贼难捉下。业识奔忙，腾猴跃马，不大掀翻，如何脱洒。

　　与吉操禅人

最初参禅，念如木石，纵历境缘，昧予不得。心须灵明，志贵挺特，识贪嗔痴，无始蟊贼。欲得剿擒，这里着力，真正禅人，履践明白。莫矜己长，勿擿他隙，居逆受顺，处顺如逆。如火销冰，那容情识，一点真光，韬藏固密。

　　玄寅禅者乞警语

汝若为生死，眉毛长厮结，提起话头来，不悟宁休歇？是非都莫管，情绪须教绝，打开大胸襟，竖起脊如铁。坐不见身心，行不见日月，一生恁么去，到家有时节。不是明眼人，莫听伊胡说，衣食名利养，视之若黄叶。未透祖师关，勇猛须常切。

　　如意颂赠余集生居士

三到博山门，此到更为切，君如先师意，善解同心结。天关妙能旋，地轴何愁折，指挥生风云，运行扶日月。阴翼皇度人，分明得这橛。

　　示非文禅者

决志参禅客，心坚铁石如，面皮全放冷，肝胆直无迂。剔起眉毛看，逢渠莫认渠，时时万人敌，念念六窗虚。打破情狐窟，拴回识马驹，日中旋玉兔，月里锁金乌。力断憎和爱，毋分亲与疏，机须明杀活，理莫堕偏枯。穷子珠频夺，耕夫牛好驱，吸干沧海水，笑倒赤须胡。

　　示灿宏禅人

此道最幽玄，莫计程途远，不被境缘牵，直下如射箭。佛祖众机缘，一一皆方便，透得一椿去，拈来都成片。切忌乱商量，狐疑起邪见，非真明眼人，莫遭胡指点。抖擞复抖擞，机关自圆转，魔佛皆杀除，事理齐双遣。心地放教空，如云从舒卷。

　　嘱云岫侍者

丈夫既出家，情念都休绝，行住坐卧中，话头须紧切。一念堕空闲，六贼来相劫，若真学道人，心劲如生铁。直教大理明，通身流鲜血，死中翻活来，表里俱融彻。好生着精彩，莫负吾真说。

　　瀛山示禅人

参禅最怕落窠臼，要解虚空翻筋斗，尘情切忌弄沤花，诸见莫教开户牖。分明提起金刚王，摩醯眼烁顶门光，三头六臂擎天地，坐断毗卢碎十方。个中事本无难易，秪为人根有钝利，利钝齐能办片诚，掀翻海岳真和底。剔起眉毛莫放闲，疑情瞥透须弥山，若还冷坐无思算，不堕偷心便落顽。死生岂可同儿戏，光影门头休认是，打破阎罗业镜来，方才好嚼庐陵米。淊淊尽是宗门客，不逞狂谈守枯嘿，君须跳出两重关，翻澜逆溯曹洞脉。

　　万安一近士持金刚经有年乞数语明示

金刚字字涅槃心，昔日南能悟入深，觑破脚跟无所住，打开伏藏尽黄金。居士善根原自厚，笃信斯经乐持受，世尊敷座何寻常，空生特地称希有。我人四相孰安名，就里掀翻最上乘，至理不留元字脚，虚空缚杀烂麻绳。秪将一句提朝暮，千圣出离同一路，微尘剖处露全经，笑看森罗齐作舞。然灯受记释迦尊，早是空花落眼痕，空色两关都击碎，大家扶起破沙盆。

　　示耳圆禅人

参禅要在真刚烈，拶碎疑团情谓绝，譬升楼阁望虚空，八面玲珑俱透彻。莫将情识乱商量，口里波澜尽属狂，洗却肠兮换却骨，打翻窠臼没遮藏。无明两字心相续，大似汗衫黏赤肉，须教里许细参详，桶底脱箍如爆竹。

　　嘱颖学座元

参禅之以贵明利，如握吹毛能断制，制之一处兀无移，劈破青天呈胆气。气象端凝万仞高，龙飞虎步恣雄豪，如骑鹏背翻身下，四顾春云满锦袍。法身冻煞无遮盖，上下八方须缆带，正中妙挟理忘玄，事事纵横得自在。自在还须心境空，一丝才挂便朦胧，葛藤窠里通身转，拄杖无依活似龙。道人不许沾情识，添上些儿为彩色，随流辩得浊中清，堪与宗门垂轨则。敏而好学颖如锋，此事分明彻底穷，根固自然枝叶茂，花香果熟耐霜红。缘因妙在观时节，躁进从来防失跌，逆风把柁顺流行，魔佛俱空眼里屑。

　　嘱在犙静主(时在杭州横山光明寺)

禅如狮乳贵真器，非器盛之成枉弃，若个男儿不丈夫，脊梁挺起须刚利。圣凡截断心如墙，迸碎虚空连架坠，活路生机死得回，此回见山不是醉。宗乘教窟彻掀翻，自在纵横何讳忌，佛祖逢之遭骂呵，男女谁家不魔魅。君臣宾主强安排，自笑真人真无位，者畔闲名书牯牛，那边却懒骑金翅。逆流洞水看波澜，一任傍人添意气，黑狗今朝烂银蹄，石人昨夜怀胎出。

　　颂南泉不是心不是佛公案赠马半邡中丞

非物非心复非佛，澄然如水无筋骨，打破云门胶脑盆，翻身搅动苍龙窟。笑看一马生三寅，下载清风随剪拂。

　　师至云栖扫塔时黄海岸余集生洎武林众檀护居士请上堂师辞以偈

杭州司理黄居士，曾向寿昌吞毒饵，如今毒发不容情，到处寻人挝毒鼓。业风吹我到云栖，拥彗惭非屋里子，居士爪牙狞且雄，禅净兼如戴角虎。分明觌面见师翁，家丑何须更扬露，琴瑟琵琶总法音，门门自有当家人。搀行夺市成何事，搽粉涂脂枉效颦，座中都是江南客，仍唱鹧鸪非本色。石头布衲胜庞翁，兼有群公同节拍，若教野叟更登台，郎当舞袖何奇特。师翁净土本清严，切忌重屙臭气息，倒拈笤帚扫庭除，顿使门风增洁白。大家游戏常寂光，不打鼓篴真鼓篴。

　　冰轮禅人乞警语

参禅志向须决烈，一副心肠刚似铁，埋身万丈古坑中，绝后再苏心始歇。莫弄巧舌头，休管通身热，冰河发焰猛烧天，铁树开花笑不彻。心要细胆要大，空中飞走行无碍。须弥推倒势何雄，沧海吸干犹未在，故乡未到切须归，归到还须更活埋。识漏不干终带病，道胎无养祸常来，记我话莫闲猜，了后犹愁不了怀。金蕊银丝犹是药，空王不坐宝花台。

　　参禅四警为元方禅人

警于春：百草头边祖意新，瞥见桃花无讳处，许多人落眼中尘。休蹉过，着精神，光景门头谩认真。烂漫风光收不住，柳条穿起付东君。

警于夏：炎日当空浑雪夜，野老穿残荷芰衣，木人推倒蔷薇架。觑眉端，窥脚下，首尾分明难入画。重重说破好参详，梅子熟时连核大。

警于秋：海岳掀翻吼铁牛，分明突出新罗鹞，扑地还成一对鸥。时节换，莫随流，佛祖玄机未易酬。拈起黄花成独笑，看谁共倚木兰舟。

警于冬：万壑千岩绝路通，冻杀法身谁盖得，枯椿烧火一冬红。时欲暮，岁将终，禅客参禅作么穷。不是天寒三个月，好花争便遇春风。

　　示履征上座

藏身处，没踪迹，华鲸掣断丝千尺。没踪迹，莫藏身，双手扶回日月轮。分明踏上毗卢顶，倒跨横趋不见人。忘疏亲，绝彼此，森罗万象成宾主。与物随缘作比邻，清波透出红尘路。

　　示玄盖禅人

举不顾，即错过，是甚么兮成话堕。本来面目露堂堂，秪为周遮翻昧我。不坐中堂不落隅，钓雪渔翁重点破休点破，龙未飞时鳖未跛。

　　示古眉禅人参死了烧了

死了又烧了，烈焰光中须急讨。迸开一缝透银山，烟崖雪岭还须到。按下云头彻底参，生死关兮如影泡。不得重重锦缝开，争知宝印当风妙。

　　与李季寅琴师

妙指发箜篌，清音传海印，试问弹者谁？为君通个信。不见道曲中人，不见江上数峰青。

　　无言禅友出手卷求师圆相师挥笔一点复书以偈

白纸加一点，虚空万象都圈遍。若道这点也不消，九十六种成断见。说常说断是狐禅，圆相如何亲履践，且道履践底是甚，圆相咦、究取这一点。

　　像赞

　　旃檀像赞为孝廉闻子将居士题

黄面瞿昙太煞苦，教化众生挝口鼓，才偷忉利片时闲，便有人来忙觑捕。优填老贼解搜求，这副赃私遭露布，摩顶授记向支那，千年香火八伯主。虎林居士效其颦，石上打摹争快睹，赞叹既不名福田，供养翻成罪过事此。何故人人都有玉毫光，莫教眼花添影子。

　　弥勒大士赞

怪哉怪哉你又出来，这般模样倒地卧街，布袋破落拿住撒开，大千包裹无物累堆。龙华会上相逢日，我要轰天掌尔腮，复笑云也是阿呆。

　　观音大士赞(二首)

无眼是名观，无耳是名音，一尘旋转转诸尘，豁开兮非但八万四千，烁迦罗目返照也，岂止三十二面净妙色身，大千刹土分身看，半朵寒山半朵云。

大千经卷光明藏，普照阎浮作宝幢，一缕通身扬墨海，群生无不在慈航。

　　罗汉赞四首为密印禅友题

游戏神通各得一橛，衲绽针缝将勤补拙，也不拙，说时默兮默时说。

目不识丁手不识卷，穿透牛皮说些杜撰，不杜撰，月朗星辉何所见。

按下云头掀眉举似，狭路相逢那个是虎，唤作虎，蹉过金毛狮子子。

龙性易驯钵盂难动，些子伎俩显异惑众，惑不动，也是一场闲卖弄。

　　罗汉赞

众生幻是佛幻，千奇百怪描来看，山川草树及微尘，无非是佛是罗汉。一图画就，任君观，纸上求真秪得半，那半何如，讨甚么碗。

　　达磨大士赞

走来东土贩滞货，面壁九年等个人，一花五叶开狼藉，毕竟谁知底里春。

当门齿落是何年，又被丹青作画传，面壁那知林外事，儿孙不肖各谭禅。

　　真了歇禅师像赞

身颀而颐眉疏而秀师子群中此为真吼回眸则海岳俱旋低头则日月倒走刀尺罏锤随材曲就泥紫无心应诏行刹竿遍地扬家丑曾被丹霞一掌轰恨入髓深谁解纽

　　性天老和尚赞

从关中来行脚到此观虎林有大乘法器磨快剃刀藏在袖子等个人来和发剪去这老贼若不去必被人捉住

　　云栖师翁赞

悲何深愿何广天台后身丰干贼党虽不捏怪有些伎俩捞漉群生漫天布网荡绝纤尘富有万象无量法门如历诸掌戒律中兴扫除秽壤净土禅关分斤擘两千古云栖丛林榜样

　　紫柏大师赞

师当末季运吾宗何澹薄独起振臂呼群雄争逐角禅河壅复流鱼龙正瀺灂不是铁肩头千斤担扑落如人悬巨钟一线刚吊着慧命苟扶倾万金躯可铄秪图枝叶茂那顾伤盘错贤哉紫柏翁刀山成正觉

　　鹅湖养庵心师翁赞

质如不雕之玉道如没蒂之花辨老厨前打翻茶铫华山队里误折担头戒莹秋空之月孝全长芦之名鹅湖说法春秋老不爱油糍心事清

　　磬山天隐禅师小影赞

千尺寒松抽石笋嶙峋气概绝摩扪尾巴亸地眠如虎衲子撩他命不存何故牙如剑树口似血盆

　　闻师翁赞

行云流水不留踪垂老千山策瘦筇归到破匋庵里坐一双冷眼看蛇龙

不醉禅不慕佛推挽群机掀翻理窟一片心肝铁打成破沙盆是匋中物年老成精好枚淈　

　　博山老和尚赞

两道眉毛扫太空一条拄杖活如龙袈裟包里三千界唯有瀛山不在中缘何不在中出得罗笼人得罗笼

这尊慈拈穿胆之锋无机不透旋曜眼之镜过物即彰一片热肠爱儿孙敲水浴火十分胜气与佛祖夺格换机眉毛忒粗老胡僧也须压倒手段极辣诸尊宿立在下风奋雄辩则雷振风飞魔外莫不丧气摧异见则刀开斧劈疑难顷尔水消接伶俐汉满口含糊对生盲人一腔明白当初未遇刚求见今日相逢不欲亲何故如此险机暗用常担板毒口才开便铄金

　　德宗法师像赞

挥尘横经气截虹精抽教义活如龙有时洗尽铅华态众卖花兮独卖松

　　灵源法师赞

库有明珠无人着价独有绍师昧色得马袈裟被体须发随下率尔横经宿学争嗄云栖之后鼓余波金玉其人难上画

　　玄箸法师小影赞

僧宝如林独称义虎辩若悬河肇邻睿伍坐如枯木听龙吟有问拈来这串子归去来兮不记年剩道生缘五十五

　　白拂师赞

铁面禅和带獦獠气我早相逢有点畏你二十余年盂锡分且喜你真个呷粥啖齑做到底而今隔岭手招呼不知相见如何底

　　怀愚禅师赞

形仪苍古影分臞鹤之清性地虚明手握灵蛇之宝立千僧而角映似孤月而独辉昆山片玉喜无雕琢之痕曹溪滴水已具淊天之势好坚必出群木频伽逾乎鷇音脱然非逝再来即今

　　碧天老宿赞

铁石心肠山林骨气壁立岩栖道人风味个事自知洞表见里法海重兴公有夙誓拚命特来缘逢时至罗山功成千古谁媲脚下儿孙美荫成宝树遮天仍迥地咦不可涂污你

　　忍生上人小像赞

生有可忍乎生无可忍乎于此二俱了超然古丈夫

　　自赞

枯如赵老穿庭柏瘦似曹山觑井驴大明国里没个像佛祖堂中岂着渠

不像祖师不像佛不像爷娘不像物千不如人万不如所以丹青描不出既是描不出且道这个是阿谁相似瀛山破院中寒涕懒收痴突兀

　　岳牧金岂凡居士小影索赞

这个俗汉随着方圆身藏针孔手掷大千射杀路边石虎养熟树上心猿捉败维摩行脚夺却庞老家缘毕竟具何手段拍掌笑破青天问我末后一句华藏倒挂眉尖咄

　　孙冶堂小影赞

伟哲风标邃澄器宇观其所繇罔测乎莳幻住阎浮来为何故肯将本分事陶镕两肩担子堪分付咦我不在影子上相睹

　　题以文上人

拈匙便吃想个甚么翻转钵盂放身倒卧咦憨打呼则不可

　　题印潭上人小像

行脚直随烟水去德云相见别峰寒依稀印破澄潭月更问何人把钓竿

　　题玄铠禅人小影

永夜焚香箕坐时不知想着甚东西树头明月来相照，此际光辉更问谁。

　　题昙初禅人小影

坐盘陀上想个甚么，放下顶笠行脚如何。蓦忽念着自家底，无舌童儿解唱歌。

　　题松雪禅友小影

尔爱肥，我爱瘦，两个相逢都忘好丑。问公般若体如何，笑缚龟毛为扫帚。咦，若道这个是，更有画不就。

　　题嗣南上座小影

口阔吸尽金焦，脚宽踏遍闽楚，梦中撞着石头，记汝南方一子。舌本澜翻惊倒，角虎五云山里，贩珠郎衣带，蓝毵藏不住，且道阿师秪今在甚么处。咄，莫道隔丹青，这幅半相似。

　　诗

　　送吉水陈青逵文学归阅藏

世罗密如发，众爱织成目，既堕此中生，超然几脱俗。非有大力人，泥深没象足，苟无决裂志，安能翻此局。君今何高挺，灵锋慧自夙，爱子且能捐，尘缰岂能束。千里望云山，轻舟来何速，相送儿出家，还归谢故属。静掩三间茅，闲简千余轴，了却生平愿，别唱无音曲。家在青原山，山光照几牍，烂煮庐陵米，折脚铛中熟。咬破一粒时，百味随心欲，丈夫疾求道，抽刀剖寒竹。直下便承当，六六三十六。

　　寄董郧阳八际使君

凉奏北岩吹，茆堂秋欲沐，峰气邈含阴，太灏颠何肃。似濯烦歊襟，清镜超蒙俗，廓视寰中虚，真机朗如烛。旷古彻来今，千秋瞬不足，至今空洞怀，万事云流目。撄锋截毛寒，骅骝疾驱毂，出则蛰龙飞，处则神鸡木。伏御两忘情，柴桑遂贞复，庐阜不多高，远公道名馥。当时十八贤，气味相浑穆，杖筣偶过桥，笑声虎惊谷。世岂无渊明，破院惭幽独，安得长者车，答歌莲社曲。拥帚每跂予，还期访修竹，不必论禅深，浩然公素蓄。永嘉到曹溪，何妨留一宿。

　　读寒山诗作

我爱寒山诗，不入时人调，句句洗尘情，安在事华藻。至人宁逐物，廓然飞空鸟，岂但出樊笼，兼忘脱矰缴。俯视天壤间，几个离沉掉，长眠松下石，兴来歌浩浩。拊掌笑如狂，东颠复西倒，高挥石壁上，暗书木叶杪。乍看意句新，转玩滋味好，冷眼观戏场，热闹何时了。相逢拾得来，快把笤帚扫，垢面与蓬头，不令俗子晓。恰被阎丘生，觑破神通小，至今天台山，白云封海峤。日日松风吹，夜夜江月照，此意人不知，对面千里邈。我唤渠即来，来处亦不道。

　　赠禅者居山

山居清绝处，万境喧嚣息，此时道人心，相与同岑寂。涧水响如琴，猿啸下石壁，风柯作梵音，岩花吐幽色。俯拾橡栗餐，闲煨魁芋吃，乐此烟霞情，触目心境即。见山若忘道，依旧重关隔，见道忘却山，逢渠不相识。两忘复居存，此见真殊特，君能了斯旨，动静随意适。

　　为圣慈师作

僧中有翘楚，神骨异凡鄙，挺然好坚木，来学望标帜。观师道器醇，慈和心笃挚，重法轻己身，茧足询烟水。讲席既咨求，宗阃亦游诣，所贵在真参，宁肯滥相似。事母学长芦，尸饔躬涤器，庵居澹忘情，不苟徇声利。长跪书法华，焚拭山窗几，一画一称名，一字一投地。墨花浮素缣，展诵毫光起，七轴六万言，一义无量义。笔端转妙轮，见者皆欢喜，以此勇勤精，慧深行亦傋。今年度逢初，天命知无始，生从何处来，笑裂虚空齿。

　　送孝廉闻子将居士

上士不循名，经世便出世，褆躬饬百行，干国富鸿艺。品高治美玉，心清类上帝，明良姤其遇，忠原出孝弟。驱车游畏途，稳驾泥中橇，气宇蹲师儿，吼必惊狂猘。大贪乃生怖，外欲神通慧，廓露太虚颜，空王抡及第。我憩虎林策，与君最县契，濯濯见灵根，纤草手俱剃。饭色本无殊，诸天不同嗜，均之涉洪流，凭人善揭励。愿勿计时艰，雨久还澄霁，平忽岂其颠，茶或甘如荠。完节非能渝，目正无斜睇，超然履错盘，道大忘边际。青山盟未寒，把手摩丛桂。

　　坐玄锡恩公山房有赠

南屏古寺连城市，数点寒山足幽意，清心林下道人间，空诸所有相忘世。道人其谁更心寂，恩公夙持般若力，火里花开白藕香，肉边菜拣黄齑吃。舌根妙吐优昙华，白牛露地穷三车，眉毛似雪空今古，眼孔无沙验正邪。自扫茆堂如镜里，日日花龛奉香水，一灯夜坐绿萝床，双膝晓盘黄竹椅。满目纷华绝所思，不贪世味那如师，等闲击破香严竹，笑索盐官扇子犀。

　　送体邃愿公

君昔少年多俊迈，出家敏利冠群英，舌上寒涛随思涌，四座听之辩悉倾。翻思名相如声伎，娱人耳目徒标指，月岂飞光在指头，俱胝截断将何示。从此跻攀上翠微，峰腰岭脊掩柴扉，情忘且种宽皮树，寒尽方知扑鼻梅。一条迸破衣间缝，大事还须知奉重，守他珍御尚然非，岂肯随人抛骨董。虽然禅在口唇边，不变随缘触处玄，红罏莫厌重添火，秪要真金百炼坚。

　　寄古辉藏主

佛说无生生意饶，权随时节应生朝，分明示现胎中事，无舌童儿振海潮。旃檀楼阁乘空下，象辂云从皆圣者，未离兜率降皇宫，已竟一场闲话杷。君今悬弧争媚寿，法社弟兄诗各首，雪关亦在雁行间，节拍和来何殿后。嵩安百二赵州齐，面目相同雪映眉，布袋结头收放好，溪东才牧过溪西。

　　复和张相国二水居士

虚堂宴坐清无事，开缄远承瑶帙寄，新诗百首手自书，锥沙截铁饶风致。词家三昧属何人，公于翰墨聊游戏，一毫端上现神通，笔劄大小神全傋。夭矫香海出游龙，挥霍长风抟妙翅，谁谓笔腕疲精思，恰似希夷偷打睡。字学无心诗偶工，个中活句难思议，山中多少缚茅僧，输与白毫庵主意。无门锁子缝轻开，没底船儿篙惯刺，逢人借问绿葡萄，满盘拓出鲜红荔。读公诗，无义味，空空洞洞欺边笥，舌头原是肉生成，挥洒千篇无一字。

　　上樊山主

本是金轮裔，何须紫气占，群灵皆翼卫，百福自庄严。道不繇师悟，才真与德兼，神全多蕴藉，语至绝廉纤。秘笈探龙藏，新诗吐凤笺，屏翰宗社倚，城堑法门瞻。赋草随时得，心花信手拈，光风难再睹，去棹欲留淹。

　　上憨大师

法乳流天下，儿孙几个知，门庭宽似海，心印烂如泥。惯弄鲸波手，轻捻虎颔须，匡扶回劫运，正脉续杨岐。

　　答所上人

大千无蕴界，触目寓玄因，花鸟传心印，烟霞裹法身。床空唯木枕，窗破任飞尘，好看澄潭水，龙须毒手驯。

　　送吴山人道甫归华亭

孤筇霜径出，臞甚鹤憎颜，我任虚舟泛，君随旅泊闲。吟狂时发笑，骨傲癖成顽，月照虎溪水，书招早入山。

　　三华宗侯访子出家至博山赋赠

一棹烟江水，天寒溯上流，帆冲凫雁影，雪点鹔鷞裘。兴为参禅发，情非舐犊游，因君聊指示，月满待中秋。

　　赠孟别驾高是

相过挥麈处，宛对紫霞君，不欲轻轩组，常时断酒荤。动中观佛性，障里拨迷云，记得来时路，无劳更返闻。

　　寄丁哲初司寇

不作烟霞梦，还为霖雨思，悬知心在道，肯以佛称师。陶令非贪酒，远公善说棋，前身如可忆，好读石桥碑。

　　赠若师

优昙吾不见，纵见不如君，得法如传水，挥毫欲吐云。久知鹅择乳，应见骥空群，说罢楞伽义，心花露印纹。

　　次韵林狷庵明府

宰官心似佛，便是出家僧，既信人皆可，休谦我未能。神珠光本莹，定水搅还澄，芥孔藏针处，烟岚好借簦

　　寄黄季常郡伯

试问镡津水，何如刺史清，居官勤励政，学道岂关情。秋月当堂照，青莲把笔生，禅心都不泥，公案自然明。

　　寄曹大参能始

心事冰壶湛，词名天苑葩，懒夸金粟口，善御白牛车。骊颔珠经摘，仙姿扇莫遮，相知无别问，铁橛可曾花。

　　游雪峰憩瀛山堂

我住瀛山寺，兹堂喜共名，峰青连树秀，沙白恍星明。潮水迎帆影，溪风扑磬声，扶筇登雪岭，此宿想多生。

　　宿范家庵

病骨贪僵卧，颓然木榻虚，客居山片许，世与我何如。鹤性巢松便，驹神逐电舒，隐身符已到，廛涧总萧疏。

　　游龙门过石雨禅师赋赠

雨洗千竿路，晴峰半泼蓝，龙门留我住，鸟道问樵谙。投子油瓶在，杨岐老屋甘，到来无可赠，两字为题庵。

　　黄司理招同语风老宿湖船小集时闻子将方子凡两孝廉亦在坐

出门凉笠便，片舫载山看，凫鸭皆游伴，烟霞不设籓。群贤风致足，两座雪人寒，说法成颠语，清谭茗碗干。

　　菊潭胡太史还朝过别

岑寂无山水，廛居却似村，香才添柏子，车忽到柴门。翻转远公局，推开不动轩，坡仙重换骨，格外透玄言。

　　送严琢庵宪副惠潮

岭海慈云引，潮阳甘露飞，贼船消海警，使节肃天威。借寇民皆喜，尊韩佛不非，大颠门径在，谁更可留衣。

　　与陈侍御憨园

春色浮桑梓，恩波及弹丸，为民真造福，抱道好居官。正气崖千仞，虚怀竹数竿，澄清天下志，作佛事无难。

　　送张为龙孝廉

书札三年外，交谭半日前，心常归一处，道不在多言。造极如扳仞，挥毫似涌泉，法门添宝堑，良骥岂须鞭。

　　瓶窑舟中

乘兴将何适，舒怀舴艋中，四山搴薄雾，远日澹寒空。霜冷鸟喧树，溪红叶剪风，虚舟原不系，我与世浮同。

　　与杭州郡丞姜山启

官况清如水，民歌政若春，轻刑从恕字，好事每书绅。直谅心符道，谦光德醉人，如何明大意，碧涧采鲜芹。

　　赠灵隐法师

宗说俱融畅，斯为双眼明，大方无点滓，万物在钧衡。鱼以忘筌得，金须出矿精，长途千里骥，不逐驽骀行。

　　答竹山西堂

不辞风雨至，为有意同然，采药投苍壁，扶筇入暮烟。机从全寝后，照在未言先，何处寻灵骨，淊天白浪悬。

　　与张二水相国

一宿曹溪去，高风未再扳，白毫庵自主，金粟梦相关。茶熟逢僧话，花香破佛颜，何缘重论道，命驾枉空山。

　　贺詹月庵明府任瓯宁

清白门风好，神君不谬传，果然心是佛，真个吏如仙。逸致翀霄凤，灵根出沼莲，闻琴思妙指，谁共日谭禅。

　　答州牧王主字

乾坤皆我宇，何地不禅林，有得非深证，无言显妙心。蒲团从坐破，俗物那相侵，领略家山水，真成丝竹音。

　　赠姑苏无住师

无住为真住安居百尺竿莲胎窥妙蕴珠颗走灵盘倒吸虚空髓横抛花药栏家风非净秽优钵火中翻

　　礼七祖青原思禅师塔

晴云片片拂檐楹塔外峰开面面城圣谛何尝落阶级宗风谁不范仪型千僧犹剩前朝釜半壁重花倒插荆今日幸亲从饱饭不疑米价重和轻

　　喜谢青莲司马辞官归养

飘然芥视一官微踵接疏家千古稀冠盖忍看临祖帐扳舆已许奉慈帏喜完水蘖清臣节剩有霜翎旧道衣为爱蒲团重整顿芭蕉剥尽露全机

　　寄蒋一个居士

江左才名称独步肯教选佛让丹霞石头扪着麟生角燕市飞来骏踏花砖亦可磨光作镜珠元无价照盈车截流自可追香象虽在风尘逾出家

　　赠叶钟灵文学

长日青山闭草堂门前苔藓滑如霜已无过客惊云版喜有封书到石床枯木自怜吾道拙莲花欲借姓名香他年倘入匡山社茗战先期醉不妨

　　春居

细草新苔织石衣山深转觉到人稀疏钟过午连云落小燕抟春挟雨飞傍水种杨围涧绿穿林采蕨饤盘肥年来自觉清闲甚日倚荆扉望翠微

　　与杨无山明府

千里骅骝足似飞岂因伯乐顾生辉下车期月称神政荐剡清风动帝畿拂绶时闻花气过调琴爱向月明挥磨盘八角家声旧好对禅家第一机

　　王邑侯同朱幼晋宗侯李鳞玉孝廉雪中过访

梅花一路绕空山下马先愁破院寒懒起藜床迎客屦笑擎茗碗解君颜登峰笑处天如划入我门来雪欲关公案现成何必说赵州庭柏喜重参

　　鹰字二首

浓云似带墨痕余巧得人间制字初苍颉正须观鸟迹白羌疑是赫蛮书乱飞星汉成蝌蚪半没江天混鲁鱼不似回文机上女寒灯夜夜思踌躇

偶来池上逐鹅群欲换黄庭学右军万国秪今思羽檄三冬应待尔书云传将蔡女胡笳曲写入湘灵瑶瑟闻画破长江秋一色洞庭波水尽流文

　　雪关诗四首

俨坐如山独峙高大千厮结两眉毛娑婆云布千花座华藏光腾百宝毫香雾夜分微欲线琴声风送急如涛道人此境常时别九月花开绛树桃

真心寂尔自形忘涉入洪波不近狂语共赵州呈漆器默同毗耶颤空床霞笼金粟滋琼露月上青萝放镜光不是万重关钥破几多旅泊未还乡

虚空逼塞是吾关不与乾坤共两间扑碎须弥通刹境统开法界入湾环摩尼殿角龙盘影菡萏花中佛破颜却笑空生岩下坐不曾推倒涅槃山

岐路亡羊觅转多多岐与我不偏颇骑归绕市生狞虎唤出离瓶熟养鹅坐得莲台非是佛夺他拄杖自成魔如今笑杀沩山老水牯投胎奈尔何

　　与侍御曾儆弦

丈夫为道不徇名心印灵山夙有盟未跨石门先已到欲留宝带笑相迎花开古洞春风好龙起寒潭活水生此事捷如呼谷响还将一唯振家声

　　与文学林懋礼

东林原不慕高名为有群贤结社盟然我未能弘法化笑公无乃枉相迎千灯祖焰凭何续一雨人花好自生也欲与君赓雪曲吾家三昧本非声

　　与徐兴公居士

自呼自诺瑞岩名石上同参这个盟今日相逢都唤醒当年暂别喜重迎沤花场里闲观剧鹰母巢中笑托生欲共君谈长劫事不妨击碎唾壶声

　　与陈鹿门山人

破衲何心薄海名秪缘支许旧同盟清风朗月披襟想楚水吴山拥锡迎无说能教花雨落有缘亲见钵莲生人天自可随机应棒喝元非真吼声

　　与陈叔度居士

不学诸方浪得名拂衣霞外谢浮盟灯传象岭声光在书到鹅湖节次迎古路白云行过熟何人黑豆未芽生君能饮啄都无事此是灵山付嘱声

　　与高景倩居士

夙熏心以佛为天愿海如乘万斛船慈学护生求戒急志存入道照机先毫端快睹金光聚眉际新开绀目莲迷悟两关俱勘破相逢笑指月儿圆

　　与张云庭居士

自然醇质合乎天载道安如画鹢船既信人皆成佛可当机我岂酿渠先霜锋匣里时闻吼月面空中宛坐莲本地风光如彻见毫端现刹等流圆

　　送老宿游南海

欲辞兰若朅天涯为礼旃檀面洛伽禹穴经行衣湿翠海门杯渡汐飞花梵声遥接湖山寺塔影低栖晓暮霞好向莲洋峰上望天中水月照恒沙

　　雪关禅师语录卷之十二终
嘉兴大藏经　雪关禅师语录


　　雪关禅师语录卷之十三

　　门人成峦录

　　法孙开诇编

　　诗

　　山行

孤筇无事绕林行高树凉风细细生天远望穷云落片山空坐彻水流声竹窗幽放茶烟出石几香飘柏子清只此一间风味足几人能得此中情

　　怀李龙石使君

当年为郡握铜符临政犹参狗子无已羡急流能勇退直趋大道绝迂徐饱餐香饭围麟趾梦想春帆过蠡湖杖笠欲寻衡岳顶因君重访凤山庐

　　和大司马林季翀韵

尊贵犹嫌落圣胎摩尼圆转不须猜律回寒谷葭先动水到春池月自来万象发挥月镜净微尘剖破瑞莲开如今火宅水清甚穿过龙楼登凤台

　　寄问卿余集生

烟水南询新得意道人格外最相亲俊机不下摩霄鹘活句争夸透网鳞佛本即心谁具眼身通是胆我何人关津把断从君过趁出青原一角麟

　　赠慧山上人

家风不愧岭南能道行相传海内僧负米懒融供众饱栽松道者续传灯曾闻插草成藂席可是拈花继上乘拶倒慧山高万仞蒿枝痛吃当乌藤

　　寄陈旻昭文学

列艘香花蠡左迎远来特地见真诚无边佛事浑如梦这段慈缘度尽生山谷▆闻岩桂馥子韶误听夜蛙声犹疑君会先师意跃山华鲸江水清

　　寄徐六石郡伯

香台夙昔道缘深凭轼重来祗树林世事可堪开笑口微言不觉豁清襟千僧饱此伊蒲饭半偈真如伏藏金许大梦场公醒否何妨长过白云岑

　　送宗妙禅友远游

壮岁参禅众独先曾经铁脊夜撑天几回水雪心俱冷一领云霞衣欲穿此去谩寻峰顶住再来还我过关钱行藏舒卷随君意好整袈裟里大千

　　山居

居山须是活埋人法外相亲别有邻大泽雾深方隐豹顶门角动始惊麟不嫌鼓铸经魔队也爱高闲迈客尘耕遍霜畦多种菊难齐春草目前新

　　寄文宗陈云怡

烟水盘桓已隔年梅花院角又争妍至人不浪游方内真我常如对面前吸尽西江驹出厩接回岩上树参天无边三昧毫端现参饱之时懒说禅

　　答袁稚圭明经

大千总是一蒲团鸡肋何惭薄选官宦辙秪凭心在道禅床曾宿梦犹寒浮生萍梗家无定好手棋盘着未残佛性乌纱争盖却门前路路透长安

　　赠张澹如郡伯

不是多生有道缘岁除那到访林泉非关熊轼来探胜为近猊床听说禅救世宰官原是佛下车父老便呼天南方人性如焦焰甘露须教沃大千

　　与李无垢居士

不繇阶级到门来非镜如何便说台问路石头真滑脚观场木偶笑盈腮呼名已出沩山井掩耳休闻清献雷一片秋光深且碧寒岩更有雪开梅

　　与钱沃心节推

一肩春雨湿山舆泉石清谈乐有余宦海秪将莲叶泛公堂岂异象王居岩花指点吾无隐水影分明我是渠此事目前君领荷不须重问舁何猪

　　雪中卢君常山人至

不辞芒屩到瀛山雪磴水岩带湿攀千佛从来留好地诸天先许借禅关目中形胜庵罗果世界舆图芥孔间君到悬崖须撒手英雄谁不此中还

　　次韵酬郑相国方水

攀空起意漫成柯纵到忘机落了窝筋斗打翻犹未是蒲团坐破更如何三关莫问黄龙过一字无烦白马驮谁道归云堂寂莫老僧高卧碧嵯峨

　　自寿

藏身秪在白云层瘦骨如柴强兀腾看破风光随冷暖老干皮面带霜水当门齿落今重长拖地眉生倒卓棱我亦不知何岁月浪从人说五旬登

　　寄徐太王太史

格外深谭喜有君相看崱屴海峰云偶然击竹原无悟大率拈花岂属文珠在盘中光自转剑挥空里迹何分钱塘江上潮声急知我方知我不闻

　　寄方肃之太史

桐子青鹰何处飞再来人换旧荷衣官如白傅浑闲事禅笑眉山落钝机轩冕多生游外护箭锋一句透重围先师指示无他语觑破驴兮井亦非

　　秋雨掩室书事

静依小阁手披经门掩疏桐雨一庭山叶落鸣秋磬响江云飞入晓峰青阶前行潦侵趺榻座右黄花映胆瓶清兴不教枯坐尽傍岩千树有茆亭

　　寿邹南皋先生

刚骨一生担荷大千斤担子蹑千寻泰山高比擎天手东海深如捧日心空是家乡容放鹤松为知己听鸣琴先生不是人间寿长啸超然越古今

　　似总宪曹能始

住山虚挂道人名何意追从白傅盟石鼓有缘思欲击天龙未许枉烦迎身将到处云为伴面对高谭风自生金粟堂前今咫尺狮弦应听不凡声

　　贻黄季常郡伯

十二时辰便转丸争教些子落瞒顸道人顷刻无忘照公事仓忙匹似闲穿过花丛何碍叶吸干沧海握珠看针锋头上通关捩真是维摩作宰官

　　留别林得山民部

迸破衣间一线天弄潮惯趁浪头船旋风千匝从空下劈箭重围透的先月到窗前藏雪鹭鱼行水底动漪莲尽情说与君知得脱却廉纤末句圆

　　留别林文范太学

烁破乾坤别有天踏翻无底破蓬船其人恍在水壶里此眼谁开藻鉴先款乃声中歌白雪广长舌上吐青莲莫教忘却来时路好看真光一点圆

　　留别黄可程文学

高高崱屴似登天君到如行陆地船个事可曾谙落处此闱应见擅场先蒲团鸿造千秋业彩笔香飘四色莲秪在其中亲履践何愁慧性不灵圆

　　春日偕余集生居士访金台法师

葛藤椿倒倩谁扶笑问云居舜老夫照水不知遗雁影看花也爱听莺呼天教秀壁环灵气代有高标映哲图座上文忠能赏识缁门今见此郎无

　　白法师

三十年前语笑稠此生温饱不曾谋自从烟水分行脚独爱山居枕石头鹏背因风终得力鸠瞗控地欲何求铜肝铁胆谁相似喜到营泉缔旧游

　　挽单传上人

逦迤行脚岭南来衲子丰标果俊哉尽受病魔围枕席独将正念炯灵台纸衣欲卸胞胎去普化翻摇铃铎回无缝塔前曾有问春风吹散涅槃灰

　　博山八景为郑相国方水

　　卓锡泉

天台卓庵日应手灵泉沸金山顶上尝可是此中味

　　讲经台

空生岩下坐雨花落如霰白马未曾来早已传经遍

　　浴龙池

龙驯风雨息清水浸莓苔坐石间看惯猿归鹿又来

　　栖凤岭

石壁桐花落山空小鸟飞岭头霞色起知是凤来仪

　　灵源桥

雨过夜塘深鸬鹚飞欲起桥上望秋山影倒流水里

　　禅那窟

禅那即此窟此窟即禅那七个蒲团破依然蹉过多

　　玉罏峰

大地为洪罏虚烟作沉水借问未拈时香风自何起

　　金绳界

界以金绳名路自青荆上坐断孤峰人不作恁么想

　　石仓园为曹能始大参赋

　　梅花馆

径逐疏篱折阶缘众石欹春经寒色逼消息露璚枝

　　淼轩

大地淼然观轩庭水漠漠终日此中行看谁不湿脚

　　山居杂咏(十首)

选石留人坐拈花供佛龛年来禅寂乐不独在蒲团石壁看云走萝龛抱月眠横行三界遍坐拥十方圆鸟来传法语天为雨新花莫论玄中旨相逢且吃茶石上老藤花风吹落涧水山雨隔峰来飞鸟一齐起澄江无限碧水底画鱼踪岂为临渊羡忘筌谁与同水流岩答响花发洞藏春不晓居山趣山中亦是尘嫩锄穿石笋老摘坠藤瓜虽是山居乐平生口懒夸树匝峰千转崖飞瀑万寻到来非遁世门径自幽深庭树禽为宅岩花蜂作粮山僧居破院与尔共风光不羡箪瓢乐聊耽丘壑清柴干溪水便称我住山情

　　寄冢宰李西有

西陵望有道人气起自西翁眉睫间选佛选官都得了葛巾野服看青山

　　与中丞梅长翁

全活一城人性命从来太煞好心肠如今打破魔军队物外风尘总道场

　　寄俞公远居士

瓦缶茆龛一个灯白云为幔坐间僧夜来借问天边月曾到君前照未曾

　　答李飞侯文学

青莲仙品落人间何意巾车过雪关相见不须施棒喝夜深明月照花龛

　　寿古德法师

天台座下多灵吼独有章安辩绝群今日云栖真弟子狮弦高调几如君

　　与刘和鹤居士(二首)

十年钓尽寒潭月海晏波澄绝照时今日金鳞休滞水冲开铁网浪头飞

透出楞伽山顶路和烟垂柳搭栏杆因风寄语黄山谷笑倒云门花药栏

　　与荆扶宇给谏

松杉夜气清如许借榻停车问法来目尽秋空无数鹰玄沙白纸为君裁

　　挽半偈师

紫柏冷香凝嫡血化为莲炬照千峰而今掷下辽天杖无限门人泣抚松

　　咏三圣人圆

一圈三点偶然分谁道同途辙异痕堪笑当年傅大士衣衫冠履不成门

　　送郑相国方水先生北上(有引)

　　(初秋予过淤上公将俶装北上且先寄诗别予日大甲之下是滨山依稀破屋两三间闻公支伞过天漏譬似杨岐雪满关又日吾出如云度远汀归云堂下有云停云归云出云无意万古青天秪么青按玉山旧志瀛山寺在石僧岩之北有归云十如等堂为黄龙南公受业师所创宋状元汪文定公有归云堂诗故宗伯及之予句中亦酬唱也)。

一幅柴帘一掌庵庵前争拥好峰峦年来偷得些儿懒睡到三竿未放参

归云不似旧归云片石岩堂草色纷昨夜从龙闲出岫雨淋破院湿禅裙

栽田博饭新家活禅煞方知验屎金使得这头牛已熟忙闲穿做一条心

　　梅花庵为李干二孝廉赋(二首)

万树千林骄雪色幽姿素艳斗琼花庵中有个人如玉绝胜林逋趣更佳

　　　　　　又

无数水条压槛香胆瓶输供礼空王灵山信手曾拈起漏泄东风笑饮光

　　拥书楼为江邦玉居士赋

四山骈坐拥书楼翠匝飞檐澹作秋大是主人能领略点醒泉石尽风流

　　礼雪峰禅师塔

不识雪峰担板汉浪传石卵爆重来许多向塔傍偷眼贪看莲花腊月开

　　洗耳泉(顽石庵五咏)

不见根尘为污物何须巢许结心期鹿群时下平分饮树杪瓢声风倒吹

　　听经石

水鸟风柯皆说法岂应磊砢独无情若教听众顽如尔定见桃花换眼睛

　　此君庵

青山放眼多狂客玉版传餐对宰官多福门前千万亩秪应不许子猷看

　　醉墨蕉

谁分鹫岭贝多树翻惜羊欣白练裙记得寒山诗句好笑书澜漫到斜昏

　　乌道门

曲迳委蛇石作门宛疑山鬼甃墙痕莫教忘却来时路一片云横洞口昏

　　瀛山景

　　最上峰(此峰居中俨然尊贵群峰环拱如画屏然故以最上名之)

不可往巅犹可往毗卢绝顶那容窥千岩万壑都游历始信中峰第一奇

　　一指峰(在最上峰之右芙蓉秀濯若天龙之竖指头)

西来大意凭渠说壁上孤峰竖指头烟水百城都影现善财犹自向南求

　　紫云峰(在一指峰右常有紫色云气覆其顶如幢盖然天将雨此巅必先吐雾雨即至)

白气横空藏道者紫烟旋盖聚高流山僧误并双林姓漫说云黄即此丘

　　撒手崖(出最上峰之下峭壁插地陡不可攀虽飞援亦不能扪也)

险布危分应有作一回撒手见巍峨莫言尊贵犹嫌堕倒看苍松挂薜萝

　　宝鼎山(即殿后一冈其体势尊隆望如鼎重故以镇宝命之宜耳)

四面霞蒸如鼎峙千光花捧似台垂天然一缕分朝夕长祝金轮万寿期

　　香象峰(踞最上峰之东背若龙马负图予以其不类因取香象为名)

生狞气势度香河截断中流万顷波何事横眠烟雾里笑看兔马走前坡

　　塔涌峰(在紫盖峰之右如窣堵层峙柱立刹标乃群峰之巨擘也)

此地繇来转法华一峰高涌塔凌霞天风謦欬时吹落多宝如来问释迦

　　献珠山(即近案小山堪舆家谓此山形概如苍虬出洞龙性喜珠故此案如献珠焉)

补陀秪在海之隅龙女分明此献珠娑竭几回收不去波斯觑着眼重膜

　　五影池(嵩山头陀携傅大士照水睹圆光宝盖又难提尊者居金水河有五佛影池取此义以楼殿倒影无不照映水中耳)

闹市不思兜率乐水中照影识前人池边遮莫栽松树恐误龙疑是自鳞

　　紫芝坞(在虬髯冈之麓旧产一芝甚奇秀今亦有掇之者)

石骨蒸云芝草秀松脂润地茯苓多结茆此处人稀到水面香风吹绿荷

　　修竹坞(在虎爪坡之麓多植竹望之如绿天)

种来一径筼筜绿玉版逢人恣说禅迸出龙孙千万个春风补我破苔钱

　　如意泉(在紫芝坞之傍子初至水涸因讽华严祷求乃手携如意探其下泉应指出经冬不竭因命名)

泥深草湿乳泉藏小鹿贪眠树底凉试向源头挥一钁四时花坞水流香

　　东涧水(出自香象峰之右淙淙成陂陀灌荫千田流入小溪)

鸟惜落花衔去缓鹿窥清影下来忙闲情饱看青山色坐听潺湲归亦忘

　　西涧水(出一指峰下双流夹喷如虹起霓伏汇入怀玉溪矣)

雪瀑交飞谷里喧石桥虎过渐黄昏瘦筇问我谁为伴笑指扳岩下树猿

　　归云堂(旧瀛山去寺十里许原有归云堂宋汪状元应辰有诗并文以纪其事今仍此堂名而构之庶存其故典)

云去云归一草堂垂帘闲坐懒焚香昔人面目今犹在枯木何须问石霜

　　虬髯冈(即寺之东麓)

平分冈势挟游龙铁戟苍髯望远松螮蝀渴来奔涧饮镜清水底落痕红

　　虎爪坡(即寺之西麓)

长林丰草衬坡低雨过於菟印翠泥抱膝盘陀无一事知音深树有禽啼

　　破落轩(予初住此破院颓然自乐今虽易数椽其破落轩犹故吾将终身居之可也)

青天不受云遮盖好鸟惟凭树作居几度猛风吹不倒归来破院住如初

　　二老亭(予欲于殿后平冈之上结一草亭思命名万山一览时相国郑方水居士以诗来约云便欲结亭成二老予乃欣然更之名二老亭焉)

添个蒲团图作伴挂冠未遂梦青山人生清福难轻许二老亭余一老闲

　　金钟山(即第二层案山也)

不待华鲸吼晓风赋形疑即蜀山铜希声岂入时人耳一扣声传万壑中

　　秋日山居

山居随意度秋光红擘墙头橘子霜黄叶烧泉风味足石边添起一罏香

　　仙门石(邵武广福寺八景之四)

仙扉出入不曾开捭阖乾坤手自抬万象森罗关得住雪峰牵不入门来

　　古梅湾

一幅瑶华见素姿春风攧落梦中思青山尽日无人到开到江南第几枝

　　茶窝

竹床茶灶草为龛活水烹泉湛若蓝三度唤渠▆上钓赵州千古自颜惭

　　竹圃

多福门前何屈曲香严耳里太玲珑来年更有新篁长引得孙枝化作龙

　　鼓山喝水岩

看石听泉冷欲秋苍松倒挂壁如虬截流人在岩中坐水自无声别涧流

　　夏日偶过昭庆宿海眼观上人房

幽眠随处成丘壑一帐梅花半枕藤从此禅房无六月为君留得玉壶水

　　秦心卿山人画山水赠岳郡侯因索题

崖陡飞猱难上树雪晴喧瀑欲筛林不教茆屋添松下也要人知住处深

　　游法相坐竹阁赠完凡上人

雨竹风蕉响阁秋半规月下此峰头闲情撞入游人队秪得些儿转处幽

　　邵武北岩寺有豫章古木一株腹中空洞可十笏观者奇之予因赋此且将以为关焉

谁开斗室邀云卧似听松声搅露寒容得万千师子座维摩移榻此中安

十围空洞藏春老千古婆娑带日殷树下魔军今战伏不妨枯木借为关

　　歌

　　雪关歌(博山掩关时作)

天地一蘧庐古今谁构始而我掩斯关安车毛孔里毛孔不窄关不宽金乌玉兔时往还照见幻栖关里事玲珑八面浑无阻坐听流泉松下鸣倒看云影峰头露青天放眼瞠不睹石人欬唾生风雨有时藏身没踪迹槛外琼枝分野色有时没迹莫藏身钓尽寒潭跃浪鲸此关何为雪呼六六月红罏飞霰扑我关不记春与秋花开叶落山常幽我关不占天和地一段光明覆无际我关非内亦非外扁舟荡漾游沧海我关非动亦非静旋岚偃岳心恒定万象为关关万象空合空兮联帝网卑而不下高不危疏而不漏暗复朗谁谓此关小圆合太虚无欠少谁谓此关大秪在一尘含法界法界所有关中聚笑掷大千为戏具法界无物关中空放开捏聚如游龙龙飞虎步恣腾蹋板桥忽动霜蹄滑劈破云门一字关剔起眉毛还险煞有问关中主若何指头无缝全机活

　　破院歌

破落僧住破院破破落落无藏闪十方通洞没遮拦玲珑一座空王殿画无香夜无灯风过长惊壁倒声法堂几丈生荒草佛面飞埃堆作层树为龛苔作簟一餐脱粟千家膳竹笕泉分花坞来石头敲火烹茶便客到稀僧过少寡迎逢兮罕谈笑扶罢犁儿放却牛攀崖独坐看云鸟猿窥厨鹿饮涧相近相亲如作伴长打门前之绕行知予胸次无涯岸松何苍峰何秀石壁潺潺下飞溜身在千岩万壑中道人行履君知否恣情怀极潇洒山灵供轴天然画闹热门庭让别家烟霞笑傲过王伯呵呵呵煞颠倒说甚禅机谈甚道顺情逆境两重关几个不随分丑好休扫圣莫轻凡罢论前三与后三索价撩天夸至宝争如伸脚放痴憨虎踞前豹哮后见我耽如垂耳狗生平毒恶不关怀摧化狞心如拉朽浪担忧空过虑恐怖之中观自在自家佛殿好庄严依报缺些也无碍嫌淡薄爱温饱此等何繇知道妙一生橡栗着荷衣千古高标人莫造从荒凉任倒坏破而不破真如界弹指轻开楼阁门捉败明州憨布袋老杨岐古神鼎藜床积雪那伽定更有栽田博饭翁令人想像偏饶兴破落僧住破院意趣幽深人不见流俗阿师未必同纵居华藏生忻厌

　　如意泉歌(有引)

　　(瀛山为太甲衍龙双涧夹流在左右两翼峰之外寺有井暨五池时秋亢无以汲予因携筇入坞之东觅得一泉从石宝间迸出味极甘冽可供数千指因作歌志喜且呼为如意泉盖予手持铁如意拨开泉眼水即应指而出故因名云)。

山色巃嵷何秀拔疑是鹫峰分太甲如幢似盖涌神嚣翠积楼台霞欲泼中藏乳窦秘寒湫未滥觞时似截流我来匡徒食指众秋深井沼竭难求稽首杂华香水海娑竭遥分脉非外手携如意蹋林皋所控必无爽诸丐俄闻好鸟树头鸣树下幽崖小鹿行俯视草深淤湿处声生觱沸耳边清呼童荷钁开泥面石罅才疏珠急溅喜将柄铁发其淙迸破源头那一线柔光湛碧注玻璃煮出瓯花晕绿脂忽阵松风传磬响佛前先供满瑶卮笑呼同侣斟还坐知味其中能几个三唤无颊老赵州肯与茶仙较清课此泉未出山之垠澄不停兮搅不浑此泉崩流通浩翰绠莫及兮竿莫探要知滴水广含藏万派千枝同一贯更有神龙深处蟠酬经变化雨潭潭军持直透金轮际倒汲沧溟彻底干

　　杂着

　　寿匡与禅人

　　岁辛未秋八月十有三日吾徒匡与禅人年逢知命吾爱其为丛林焦劳竭力自出家来未尝偷安片晷惟知辅弼知识成办众事苟有利益于众虽拚身命不顾直心直行三尺童子也悦其为人故二十年间先和尚器而用之署为监院者再亦颇谙本地风光性率真不阿曲观其言貌本色朴实无一点粉饰也予嘉其操行苦心因呼为老友今乃还其生平大概并缀一偈以勉其来日尔其始终尽美行业无亏陶铸出一副生铁心肝不可软却些子以作一撑天柱地丈夫管取千生百劫续佛祖慧命寿等金刚不坏岂比世间人以蚍蜉之岁月槿花之旦暮而为期颐之称哉偈曰铁汉身心无别用坚真求法誓忘躯此生甘作如来使永劫芳名继祖图普贤行愿属何人一脉菩提贯古今不坏金刚无量寿花开优钵万年春。

　　扫寰中大师塔

　　拈尺论丈量空之手鸣金戛玉希世之声感神虎而跑泉翻移海岳逐神驹而出厩蹴踏风云今日窣堵坡前恍然觌师真面且道觌面事如何参差烟树里翠滴晓风寒。

　　扫三空老师塔

　　行愿弘深挑得千斤担子法音广被具见一片婆心三世家传衣钵谁道不度亲人七十三年梦幻依然不灭全身杯中笑酌跑泉水一酹风前味更新。

　　为介山法师举火

　　金刚焰是师心莲花幢是师舌此舌此心谈不竭盛名两浙一高僧四依菩萨同俦列天台鹰荡表奇姿挥毫纸上江河决赤幡竖论胜群雄鞭草血流题石裂魔宫虎穴恣游行不与常流同轨辙鸦飞蛇伏听经来是圣是凡难辨别难辨别髑髅敲响无生灭白浪滔天知不知瓮里何曾走却鳖以火打一圆相云爇。

　　瀛山安众偈

昔年招手不思归儿女团圞信有期满目琅玕鳞甲异泼天风雨湿田衣

　　临岐佛事

　　和尚以丁丑年十月十一日寅时告寂夜半呼大众曰我身既无常汝辈安有常乎大家努力此处无汝着脚地不必多言临终时索水漱口竟复索笔亲书辞众檀护书曰薄祜之人带病而归残喘不留古今如是今命某禅人附此一谢此外不可知也书毕时寿昌阒然师太在傍问云和尚安否师弹指一下然云末后一句如何分付师云且道我生耶死耶遂微笑长逝。

　　寿昌阒然师太封龛法语

　　瀛山古佛月皎风清寂后一笑坐断群英坐断且置只如大师即今在甚么处安身立命咦无缝龛中传正令大家齐听帝嘟叮。

　　雪关禅师语录卷之十三终

　　博山雪关智訚禅师传

　　闽中西峰居士曹学佺撰

　　师讳智訚上饶传氏子八岁丧父母郑氏送依景德寺长老传公为童子传公教令顶礼观音大士一夕梦大士手摩其顶由是泛览群书奭然意解一日见坛经火烧海底句疑之乃参礼博山来公山令默究船子藏身公案行住坐卧提撕不忘偶入槽厂行见磨鼻拽脱有省有偈呈博山曰直下相逢处由来绝覆藏舌头元是肉不用更商量博山喜曰子可参禅也后作五颂请寿昌衲衣山曰宗门语句如满口含冰不曾道出水字子风骨太露更须死心一番始得师乃掩关谢客兀坐返参凡六载经几重　剥始彻源底偶作雪关歌山见称善乃为开关有偈曰始行大事六年雪顿入圆明一片水今日幸亲无缝塔掣开关锁万千层继命首众一日领众入室次山垂问曰堂中首座人天眼目如何是人天眼目师曰顶门上山曰还假鉴照也无师曰君不见山曰不虚参见作家来师掩耳而出己巳受瀛山之请瀛山古刹四壁萧然作破院歌以自乐相国郑公方水以诗慰之曰太甲之下是瀛山依稀破屋两三间闻师支伞过天漏譬似杨岐雪满关居无何博山和尚迁化师奔丧至丧事毕众推继席自是往来瀛博之间提示不倦督学陈公懋德入山访师置二十五问师应答如流陈大服膺壬申春予同诸公以鼓山延师结制于是演法鼓山玉莹珠回玄风遐播期满还锡博山丙子春中丞余大成司理黄端伯以杭之虎跑请师应之大弘祖道舌唇才动辄滚滚不竭环座而听法者万指继而妙行请师重建经营二载大殿落成师曰吾今可以谢喻弥陀矣丁丑秋示微恙乃谢院事鼓舟南迈孟冬朔旦行抵瀛山病体尪羸群心汹汹乃作遗书谢诸檀越时寿昌阒公自博山来候匡坐叙别悰阒公问和尚安否师曰且道我生耶死耶阒公曰末后句也须分付师弹指一声遂微笑而逝弟子弘恩成许等迎归博山建塔莲花峰之西原师示生万历乙酉年九月初一日示寂崇祯丁丑年十月十一日坐三十一夏享年五十有三有语录若干卷行世。

　　信州博山能仁寺雪关大师塔铭(有序)

　　杭州推官法弟黄端伯稽首撰

　　云岩以宝镜三昧密付洞山圆湛心光拣魔辨异于是主宾互应敲唱双行乃沿流至今法久成弊盲枷瞎棒带累儿孙识者悯宗旨之失也余晤雪关大师于玉山神骨清耸却令侍者柬问洞山宗旨漫答十条夜梦两目俱盲不解其故明旦见师判瞎汉两字不觉惊叹师问公当时所得处试举似看余叙四明夜坐寂嘿无言忽觉身心轻安涌起空际师笑曰是何难哉举话未终忽现前境乃知华严所指身心柔软如初生胎者人人有此三昧也及读师住山语录玉莹珠澄博山所印圆明一片水固已漏逗阿师宗眼矣丙子仲春余与中丞余公大成请师说法虎跑寺于是洞山宗旨流布十方宝镜神光通天彻地大哉师讳智訚上饶传公崇俭子也八岁辞寡母郑氏依景德寺长老传公传公矜师体羸教以顶礼。

　　观音大士忽梦手摩其顶肢骨渐疆泛览群书奭然意解一日见坛经火烧海底句疑之参礼博山无异和尚默究船子藏身公案行住坐卧提撕不忘偶入槽厂见磨鼻拽脱有省呈偈曰直下相逢处繇来绝覆藏舌头元是肉嚼破也无妨和尚喜曰子可参禅也师复颂寿昌所付衲衣连呈五偈和尚曰据子见处天下人把不住我却不肯点头师问何也和尚曰宗门语句如满口含冰不曾道出水字子风骨太露更须死心师归自云栖掩关谢客兀坐火箱上悬镜返参偶作雪关歌博山称善示以偈曰始行大事六年雪顿入圆明一片水今日幸亲无缝塔掣开关锁万千层特以座元属师领众入室和尚垂问曰堂中首座人天眼目如何是人天眼目师曰顶门上和尚曰还假照鉴也无师曰君不见和尚曰不虚参见作家来师掩耳而出己巳师受瀛山别请和尚留之问答机缘语具博山全录既至瀛山古刹四壁萧然作破院歌自乐相国郑公方水以诗慰之曰太甲之下是瀛山依稀破屋两三间闻师支伞过天漏譬似杨岐雪满关居无何博山和尚迁化推师主丧往来瀛博之间提示不倦督学陈公懋德入山访师置二十五则问头机锋相契未几观察使曹公学佺复以鼓山请于是行扫寿昌经和尚塔更名道訚绍寿昌宗派也演法鼓山玄风遐播遍历雪峰西禅诸院还住信州丙子赴请武林弘扬祖道环猊座听法者万指有奇再兴湖墅妙行道场经营余岁庄严佛事独冠东南师曰吾今可以谢喻弥陀矣杭州太守石公万程请师升座垂诲惓惓遂以院事属迩公鼓舟南迈孟冬朔旦行抵瀛山病体尪羸群心汹汹于是谧公自博山往候匡坐叙别悰谧公问曰和尚安否师弹指一声谧公曰末后句也须分付师曰且道我生耶死耶遂微笑而逝弟子弘恩成许等迎归博山建塔莲华峰之西原师生于万历乙酉年九月初一日殁于崇祯丁丑年十月十一日坐三十七夏享年五十三云铭曰。

　娑婆世界　　有大法王　　胸悬宝镜　　刹刹放光
　觌面相逢　　渠元是我　　正眼堂堂　　全身裸裸
　阳春冰泮　　洞水逆流　　波翻浪涌　　突现泥牛
　初入福城　　鼓山击鼓　　大海横掀　　高峰倒舞
　武林虎啸　　震动乾坤　　神威建立　　遍地儿孙
　明月当空　　千江普现　　皎洁冰轮　　是吾师面
