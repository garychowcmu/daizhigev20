嘉兴大藏经　庐山天然禅师语录


　　天然和尚像


　　五老峰头。白云万顷。净成楼阁。归霞倒影。坐断密移。振衣挈领。齐古德之狮紶。轶时贤之麈柄。谁堪智通。嗤减德而弗彰。独抱闲情。拥孤光而自远。砥柱洞流。楷模后学。此吾老人。南极一星。使人景仰而不可即者也。

　　嗣法门人今无敬题

　　天然是禅师语录序

　　诸佛为一大事因缘出现于世。匪直自了。有大悲大愿焉。悲大故其忧之也深。愿大故其任之也重。昔风穴垂涕告首山曰。不幸临济之道至吾而将坠矣。诚忧之也。其后再传而有汾阳。既放身命。闭关坚卧。郡守以名刹力致八请。不答僧契。聪者排闼让之曰。佛法大事。靖退小节。风穴常忧。遇风则止。幸而有先师。今汝有力担荷如来。此何时而欲高眠耶。汾阳瞿然起曰。非公不闻此言趣办严吾行矣。诚任之也。函修因是而深叹古今人之不相及也。道人撒手卧长空。菩提真如犹为垢腻。况复世间名闻利养。岂似今时把个死蛇头逢人便卖。痾漉漉地但知与儿乳酥。不问消与不消。此不过欲得门庭热闹耳。善知识以本分接人。其谓之何。我大师以大悲愿力复来阎浮。横挑楖栗。直入千峰。岂肯打入时流队伍。去春携修出匡庐。历江南北。拄杖边不曾撩着半个。几欲焚茅屋。入深山。偶以省觐归仙城。一时道俗迎主诃林。乃翻然抱深忧而肩重任。师冷硬之性。壁立万仞。莫可仰扳。百千妙义。到他跟前一棒粉碎。其所开示大要。贵人不着法报化。立处皆真。如击涂毒鼓。闻者皆死。大矣哉无为寂灭之幢也。古人于此三二十年犹不奈何。而我师才搭缁衣。便登祖位。人将谓此道直易易耳。亦知师之真参实证乎。师尝究理而坐。十七昼夜不合眼。以为必识尽功忘。自然合他古辙。始得任心自在。后参黄岩。因阅华严。所得都亡。其绝情过量之智已于无量佛所培养。岂特三二十年而已。今法语具在。使天下后世知此百犬吠声。群盲相引时。犹有人提唱斯事。佛祖慧命庶几不断。而后乃相安于无言。此师之志也。函修初曾认着露裸裸底。几恁祸事。幸取决于师。得个转身。虽修与师皆从今华首和尚剃度。于法门为弟昆。然实受师资之益。知师者宜莫若修。故敢揭其大端如此。

　　崇祯壬午冬日同门弟子函修和南撰

　　天然是禅师语录序

　　天然和尚以居士身夙慧顿发。了悟上乘。后从空隐老和尚剃度于庐山。证明大法。杖锡所经。悲愍之怀溢于言际。职书记者辑而成编。付诸剞劂。属今转恭为之序。夫转固无能序而亦无可序也。忆丁亥秋。转与庞子若云迎和尚结期弼唐。将谓有言可循也。有法可得也。及参随数月。始知日星云汉。山岳江河。以至竹影松声。虫鸣鸟语。尽为和尚笔舌。舍此而欲向一言一句之下承当个事。何异拨波求水。然则是录也又胡为乎来哉。夫大圣人出现于世。其中皆大有不获已者。众生日见道而不见。日闻道而不闻。是不有见。孰为不见。是不有闻。孰为不闻。而要所见何见。所闻何闻。应必悄然自得。亦复哑然自失。灵山会上拈花微笑。我佛世尊打头一步蚤已逗漏不少。然毕竟何如心行。何如旨趣。必使千百世而下犹有跛脚翁堪解报恩。此世尊之为甘心。即我和尚之为甘心也。愿天下后世得意忘言。见闻都尽。自度度他。共臻无上云尔。尚区区语句中求其罪过。且与谤法等。是则今转所大惧也夫。是则阅斯录者所大惧也夫。

　　顺治戊子孟春门弟子今转梁殿华稽首恭序

　　天然是禅师语录序

　　昔者宣圣振铎于东方。释尊授衣于西土。一则意尽象中。一则心传教外。其皇皇焉牖世觉民之心固异致而同归也。自儒术既衰。微言遂绝。缙绅缝掖之辈高者攻于经学。卑者溺于文词。而圣贤尽性知命之旨无复为之殚心矣。释尊诸祖乃以单提直指之说示彼正觉。救此迷情。于是聪明奇特之士厌迂儒之拘牵。乐禅宗之超脱。一言契旨。片偈投机。而所谓儒门澹泊。收拾不住者。张无尽以为达人之论。深有以哉。始坛经创著文字踵增。临济开玄要之宗。洞山立君臣之义。沩仰发体用之论。云门捷示三关。法眼分呈六相。究其舍妄归真。不离自性。夫是以从事诚明之学者如濂溪。尝师鹤林姚江。借涂葱岭。不啻冥心而求之也。本师天然和尚夙领儒宗。久膺祖席。身乘五衍。心入三摩。譬如洪钟万石。有叩辄鸣。遥源千顷。无挹不注。向在雷峰栖贤华首诃林诸山皆有语录行世。学人奉为津筏。宝若琬琰矣。乃者山灵初启。丛席旋兴。西堂澹公因南阳之旧基。开东林之新刹。只园翚建。缁侣云臻爰从。丙午冬仲奉本师以居焉。师则性乐岩阿。心悲尘刹。既得栖真之境。益弘乐育之怀。或策杖而陵峰。或披襟而笑月。苍松白雪。岁见新篇。紫玉青螺。时闻佳什。盖已目击道存无行不与矣。然而钁头斧子不废钳锤。击碓敲床更勤提命。山中高弟以师法语汇录成编。命小子楷叙而梓之。余惟儒门淆杂。特辟禅关。若悟本来。同归觉路。而师先得渊源于孔孟。继闻秘密于迦文。固知六通八正不同幻妄之谈。窗影风幡无取尖新之解也。余尝再访檀林。一瞻猊座。见其登堂之彦。济济趋跄。入室之英。雍雍问辩。虽杏坛讲习逊此威严。沂水咏歌同斯怡悦矣。是录也推原心性。利济人天。有以佐吾儒道德齐礼之所不及。公之诸方垂之奕叶。将使慧日同光。名山并寿。海螺岩下永振威音。锦石溪边长流法乳。岂徒拾拄杖之陈言。资曲床之谈柄已耶。若夫佛法深微。不从解入。自非立雪数年未易领会。又何敢于威仪谈说之间管窥而蠡测也。

　　康熙庚戌上元当湖弟子陆世楷今亘和南谨撰

　　天然是禅师语录总目卷第一(序三首　塔铭　行状)上堂卷第二小参卷第三小参卷第四普说卷第五普说茶话卷第六室中垂示卷第七举古问答颂卷第八问答颂古卷第九赞偈铭卷第十书问卷第十一杂着卷第十二杂着佛事梅雪诗(附)

　　天然是禅师语录卷第一

　　嗣法门人今辩重编

　　上堂

　　崇祯壬午住广州诃林。上堂。师拈香祝圣毕。复拈香云。此一瓣香天日覆而不知高。地日载而不知厚。举起则耀古腾今。放下则倾湫倒岳。在山僧手里以无名示人天目前而烁破。爇向炉中专申供养见住罗浮华首台堂上空隐独和尚用酬法乳之恩。遂就座。问答别录。乃云。尽大地是我人安居之场。尽日月岁时是我人安居之候。从朝至暮。穿衣吃饭。扫地烧香。搬柴运水。迎宾待客。乃至普天之下。四民作息。百务繁兴。尽是我人安居之事。方寸之内。是非生灭。昏沉掉举。散乱禅寂。尽是我人安居之心。然既如此。还有甚么制可结。诸兄弟。事不得一向在佛法上。须有个宣扬底时节。在诸人本分事上也有个缘起底时节。山僧承诸大居士大耆德请住此院。今日为诸兄弟结制。事不获已。聊赴个时节。愿诸兄弟慎勿错过。蓦竖拂子云。大众。还会么。若在者里得个入路。不妨惭愧。昔日六祖大师受黄梅衣钵。隐猎人队中十六年。念时节将至。才至此地。一日行两庑间。见两僧争论。一曰风动。一曰幡动。诸兄弟。尔看者两个僧。何等天然。何等妙用。正恁么时。尔要增减他一毫得么。尔要疑拟他一毫得么。叵耐他自己不知不觉。所以六祖大师事不获已。才向他道。不是风动。不是幡动。虽则把住去路。硬按牛头。其实也是平地起波涛。若是皮下有血。一闻便醒。正好惭愧从前。何须更待六祖大师云仁者心动。虽是和盘托出。点简将来。犹是钵盂安柄。尔若于此窥得破。不但历代祖师瞒尔不得。即黄面老子也要瞒尔不得。当时四十九年横说竖说。犹没者个消息。事不获已。才向百万人天中拈青莲花。已是逗漏不少。何况又道。吾有正法眼藏。涅槃妙心。付与摩诃迦叶。争怪后代儿孙认指为月。若是大聪慧人。决不入他群队。为甚么如此。祇为向上原没恁么事。亦没有恁么说。今日山僧与尔诸人说破。事不获已。随邪打正。若有伶俐衲僧拦胸把住。问教口哑。亦是山僧招得。有么。有么。如无。山僧自起还合自倒去也。喝一喝云。今日结制。大众珍重。下座。

　　解制。上堂。九十日以前诸人从甚么处来。九十日以后诸人向甚么处去。正当九十日。前后来去俱成戏论。且问诸人。即今在甚么处安身立命。时有僧出问云。日落西山事若何。师卓拄杖一卓。进云。四大分张时。在何处安身立命。师以拄杖横一横。进云。某甲不识。师云。大好个不识。僧礼拜归众。师乃云。要知者僧不识处。正是诸人安身立命处。汝若会得。前此无结制者。后此无解制者。目前无听法者。此间无说法者。若能如是。山僧不妨与汝诸人结制。不妨与汝诸人解制。于本无生死中说有生死。于现有生死中说无生死。主宾互换。棒喝交驰。岂更有第二个时节。蓦竖拂子云。举一不得举二。放过一着。落在第二。诸兄弟。尔若唤作第一。蚤已落第二了也。尔若唤作第二。不可更有第一。汝若总不与么。犹是颟顸佛性。儱侗真如。毕竟作么生。掷下拂子云。苏噜苏噜　哩　哩。

　　上堂。山僧昨夜偶得一梦。梦见一伙贼。彼时慌忙得狠。忽然醒来。元是老鼠咬楼板。今日普告大众通知。便归方丈。

　　上堂。圆明了彻。犹落今时。闻见俱捐。且居意地。随流得妙。勉强主张。总不与么。头角生也。大众。须有脱身法始得。

　　上堂。心不忆玄旨。口不经玄谈。行不入凡圣之稠。情不附生死之业。如斯造诣已难其人。何况抛砖打瓦。作浪兴波。拨乱乾坤。掀翻黑白。汝若从之。得毋累乎。傥其疑焉。祇成自错。山僧到此哑而不言。时节若来。诸人自委。何以故难言。红炉一点容易销镕。须信百炼精金始无变色。理解之与证悟。似同不同。见到之与行到。一彻永彻。稍存等待。便非此宗。立地圆成。犹为钝汉。岂将鱼目遂作明珠。若是真人。自知决择。

　　上堂。我有一句子。久未向人道。今日厚颜。专为大众。良久云。三千里外。逢人不得错举。

　　上堂。分明万事雪填井。又且婆和祇恁行。不是眼开同作梦。都缘露柱证无生。露柱既证无生。山僧及大众合作么生。参。参。

　　上堂。心不自心。因契道以名心。道不自道。因无心以名道。所以道绝玄微。心无体量。若言有道有心。犹是把箸拈匙见识。若言无心无道。依然灵龟曳尾之机。明暗掀翻。非其境界。同时杀活。岂是全提。才到龙门。已遭点额。汝等诸人幸自好看。

　　上堂。世尊拈花是一出好戏。列代祖师拈椎竖拂。横说直说。是一幅古画。幸自我者里总无如是窠臼。便归方丈。

　　上堂。举古德问僧云。何不看经。僧云。不识字。德云。何不问人。僧展两手云。是甚么字。德无对。师曰。你看者个古德。到处劝人看经。到处劝人问字。分明一个八字他也不识。山僧亦有一个字要问诸人。遂竖起拳云。诸人还识么。会书不择笔。点点是黄庭。

　　戊子九月再住诃林。上堂。蓦竖拂子。召大众云。还会么。放下拂子云。真心无拣。大道非遮。体绝见闻而不离见闻之缘。用同声色而不是声色之事。如虫御木。文彩偶彰。对镜看花。心口俱丧。所以掩室摩竭。杜口毗耶。固非玄妙之机。岂堕功勋之位。山僧六年以前一场败阙。已甘荒山匿影。破衲蒙头。乃承诸当道。诸乡绅。护法檀越。长者居士。寺中禅衲。方外高流。迫索再三。苦辞不可。只得俯顺时机。复升此座。若论向上一门。不可画蛇添足。须知千差无别。何妨作浪兴波。一尘立而国家鼎盛。万机休而千圣不携。放开捏聚。惟我能知。杀活纵横。非凡可测。一切处变易不得。何劳掘地出空。未生前面目俨然。不用续凫截鹤。理贵从来。事由今日。未明八法。枉自楷模。已协宫商。别谐音律。喝一喝。卓拄杖下座。

　　结制。上堂。年年三百六十日不曾动着毫厘。今日无端截取九十日为汝诸人开炉结制。承郝范两大护法设供。请山僧登座说法。贵图汝诸人直下明取者九十日底道理。尔若明得九十日底道理。从无始来至于今日。总是者个道理。又从今日尽未来际也是者个道理。明得也是者个道理。明不得也是者个道理。既明得明不得总是者个道理。山僧今日又作么生。良久云。不因紫陌花开蚤。争得黄莺下柳条。卓拄杖一下。复举陆亘大夫向南泉云。肇法师也大奇特。解道天地同根。万物一体。南泉指庭前牡丹花云。大夫。时人见此一株花。如梦相似。若是诃林则不然。傥有人问。肇法师也大奇特。解道天地同根。万物一体。为向伊道。白云常在户。青霭数当峰。且道与南泉相去多少。

　　上堂。今日长至在处丛林热闹。打普斋。散嚫施。吹法螺。击法鼓。请堂头老汉说个应时及节底佛法。惟我者里冷啾啾地。只有一个栗棘蓬抛向诸人面前。一任诸人吞吐。山僧且问诸人。吞底是。吐底是。不吞不吐底是。若道吞底是。还我栗棘蓬来。若道吐底是。争奈目前何。不吞不吐。咽杀阇黎。总不与么。辜负佳节。作么生。速道。速道。

　　上堂。戊子腊月八日。寺中耆旧设供。请山僧上堂。要为大众举扬世尊睹明星那一则陈腐公案。大众。如今那一个不夜夜睹。何曾少个什么。为甚总在迷里。就如世尊当日。何曾多个什么。为甚却悟。故知此事大有因缘时节。时节若至。其理自彰。在世尊分上。虽是自彰底时节。其如祖宗门下。正好吃棒。且道差别在甚么处。蓦竖拄杖云。只为拄杖子不甘。所以三千年后带累山僧。人天众前不免说破。喝一喝云。向下文长。付在来日。下座。

　　解制。上堂。一期之内。诸人还构得也无。构得也三十棒。构不得也三十棒。诸人作么生。你若脑后无眼。直饶喝干沧海。棒倒须弥。犹是硬作主张。茫茫业识。所以道末后一句。始透牢关。把住要津。不通凡圣。若到此间。山僧也须吃棒。只是无人下手。众中还有下手底么。有僧出。才礼拜。师云。伏惟珍重。下座。

　　浴佛。上堂。蓦竖拄杖云。释迦老子生也。生也。诸人在甚么处见得。汝若见得也好三十棒。汝若不见得也好三十棒。且作么生。昔云门大师虽则擒贼先擒王。殊不知消息一漏。遍地荆棘。带累山僧一条热棒横搠竖搠。左搠右搠。搠到天明。依旧可怜生。掷下拄杖云。维那。今日不得普请。

　　住雷峰。上堂。境不可离。心不可见。照不及地。寂不通方。凡外二乘。迷外觅悟。三贤十地。悟了还迷。体妙难思。情忘自合。诸有智者。咸推此宗。初入门来。须知药忌。

　　上堂。举僧问投子。如何是十身调御。投子下绳床立。又问。凡圣相去多少。投子亦下绳床立。云门有偈曰。投子下绳床。今朝为举扬。驴前马后汉。切忌错承当。师云。雷峰亦有一偈。驴前马后今皆是。纵不承当也枉然。祇为云门曾道破。雷峰不免费重拈。且道雷峰意旨与云门有优劣也无。良久云。祇因为客久。回首话偏长。

　　上堂。唤作拂子则孤负山僧。不唤作拂子则孤负大众。孤负山僧即今向大众说过。孤负大众山僧祇得噤口。早晚随大众拖出拖入。咦。露柱不解镫笼意。一夜痴呆立到明。

　　上堂。彻底凡夫日用中。河沙诸佛共无穷。刹那欻尔千差起。梦里徒劳说异同。大众且道。即今是梦不是梦。祇知贪程。不觉蹉路。不蹉路。不许夜行。投明须到。蓦竖拂子云。投子大师来也。多少人在者里死活不得。喝一喝。

　　上堂。不是麻三斤。分明乾矢橛。打杀鳖鼻蛇。放出摩天鹘。赵州勘破婆子。威狞如虎。为什么被刘铁磨一锥便倒。何似我老博山密移一步。祇如雷峰又作么生。鸭脚木不鸭脚木。遂鼓掌云。料掉没交涉。

　　上堂。中秋又到。皓魄重辉。云散长空。影同沧海。山河景仰。童叟欢呼。以两手作圆相云。祇各人分上。者一个为什么略不着眼。复以手抛向后云。一回心目分明极。万古清光错过多。为什么分明又道错过。莫将水中便当天上。遂高声唤大众云。可惜许。

　　上堂。竖拂子云。尽大地四圣六凡总要出者个不得。祇是不许觑着。觑着即祸事生。不觑着跛鳖盲龟一时拽脱。十字街头逢观音。三家村里趁弥勒。一声社鼓喧天。却原来白庙前大王庆节。遂拍手云。呵呵呵。没交涉。

　　上堂。竖拂子云。人人尽有者个消息。为什么不会。虽然不会。三世诸佛亦祇得噤口缩项。让他出一头地。祇是他奈何不得。及乎奈何得。又不相似。汝诸人作么生折合。以拂子书空作旵字云。若无增上慢。人方便有分。

　　上堂。一从搅动干戈后。戡定中原匪太平。回忆桑麻鸡犬日。十分难复旧时情。大众。旧时情作么生。以拂子拂一拂。复左右顾云。若将容易得。定作现成看。

　　上堂。古人道。在眼曰见。在耳曰闻。在鼻嗅香。在口谈论。在手执持。在足运奔。识者知是佛性。不识唤作精魂。华首云。识者唤作精魂。不识却是佛性。若雷峰则不然。识与不识。总是精魂。为什么如此。我王库内。无如是刀。

　　上堂。举法眼卷帘话。乃云。法眼指帘。逐鹿不见山。全身入荒草。二僧卷帘。虽则不奈何。佛眼也难睹。法眼云。一得一失。便是老婆心切。要且眉毛安在。若在雷峰门下。总用不着。喝一喝云。多少人要定当者一喝不得。

　　自恣。上堂。道无所得。惟有寡过。我世尊在然灯佛所无有少法可得。故号大觉能仁。六祖大师云。但能见已过。即与道相当。后代善知识亦云。兄弟东去西去。直须向万里无寸草处去。蓦竖拂子云。识得拂子。三大老性命在者里横拖直拽。放下拂子云。更有一般奇特事。梧桐一叶下秋庭。

　　长至。上堂。竖拂子云。是阴是阳。作么说个来复底道理。放下拂子云。一回梦觉浑忘却。始解今年是去年。

　　腊八。上堂。睹星始觉从来旧。万里云霄信步归。难忘熟处成孤负。争怪雷峰别有机。蓦竖拂子云。安得不孤负。

　　上堂。世尊拈青莲花。历代祖师。天下老和尚竖拂子。唤作拈花竖拂入地狱如箭射。不唤作拈花竖拂入地狱如箭射。蓦竖拂子云。多少人在者里放过不得。

　　上堂。山僧平常东边上。西边下。与诸人道什么。如今到者里又作么生。虽然。已被人点简不少。

　　上堂。明明开眼见着。侧耳听着。满口道着。为什么不会。汝若会。勘破天下老古锥。汝若不会。天下老古锥犹较一筹在。且道那一筹。参。

　　上堂。大道不曾离。寒山霜满枝。特地寻言语。回头错过伊。既已错过。又道不离。谓是究竟。却成解嘲。简点将来。放过不可。诸人且作么生。复左右顾视良久。

　　住庐山栖贤。上堂。师云。上下和平。古今一致。是非共辙。生死同条。正是白云万里。岂况更多行脚。上士贵在明宗。汗马功高。终非王种。

　　上堂。左右顾云。便与么去。过在诸人。不与么去。过在山僧。过在诸人是山僧境界。山僧不知。过在山僧是诸人境界。诸人不觉。山僧境界即在诸人面前。诸人境界却在山僧背后。恁么会去。许汝具超方眼。若论向上。犹较一线道在。

　　元旦。上堂。昨夜三更。狮子点头惊起。袈裟岭一脚踢翻。震动山谷。哮吼林木。各与三十棒。发还本处。不许动着。普告大众。今日元旦。且当盖覆着。勿使外人闻此怪事。

　　上堂。囫囵一句。非智所知。知亦不得。得亦不真。不到情尽理穷。安知休咎。所以从上诸祖唯有默契。三脚驴子自解弄蹄。六耳猕猴非人能辨。直得木马追风。千里匪疾。泥牛饮海。全渤须干。无量义海。百千妙门。现前具足。眨眼错过。旷劫难逢。

　　上堂。在处现前。不能安住。常随背后。必欲追寻。即使信手拈来。何似埋头向去。命根不断。差别难蠲。傥遇其人。不消一拶。

　　上堂。文殊竞发千波。普贤晴空一亘。晴空之竞发而不纷。千波之一亘而匪寂。始信二人同心。其利断金。同心之言。其臭如兰。且道是甚么人境界。

　　上堂。断惑证真。水中捞月。安禅入定。空里栽花。忘见守知。曹溪斥为不解方便。夜钟潭月。玄沙谓之生死岸头。过此以往。不许汝知。动静显藏。当名何等。

　　上堂。穷诸玄辩。若一毫置于太虚。竭世枢机。似一滴投于巨壑。诸人还知周金刚当时安身立命处么。不可总在黑地里坐。红日下山烧海底。白猿归洞啸峰深。

　　腊八。上堂。能睹是人。所睹是境。若说因睹会心。附物显理。黄面老子煞要买草鞋行脚始得。既不如是。当年睹明星悟个甚么。霜白满天清较雪。日黄铺地晃如金。蓬头抱膝何曾彻。一碗香麋饱到今。你看数百千祀俗气犹未除在。

　　继住罗浮华首。上堂。先师开法此地二十余年。幢幡指处。龙象骈臻。所蒙椎拂记莂。祇是山僧与千山。去年千山报寂。今年先师又见背。藐尔一身。肩此重担。兹承护法宰官。暨各山耆年大衲属山僧继主此山。念先师根本重地。递代相承。不可无统。今日升座。普告大众。且道合谈何事。竖拂子云。是博山底。是先师底。是山僧底。若道三祇是个拂子。若道一分明博山传先师。先师传山僧。大众。是三非三。是一非一。把定乾坤一句作么生道。以拂子作〦相云。曹溪一滴无今古。华首长空自暗明。喝一喝。卓拄杖下座。

　　上堂。悟到十分。行到十分。始知不曾动着祖翁田地。虽然如是。犹是田库翁见识。何以故。不见道。千年田。八百主。

　　上堂。举六祖大师偈云。本从化身生净性。净性常在化身中。性使化身行正道。当来圆满真无穷。师云。大众。即今语底默底是化身。动底静底是化身。那个是净性。又作么行正道。良久云。适来是什么乾矢橛。切忌作语默动静商量。不商量。金井潭边古石梁。

　　上堂。举僧问赵州。学人乍入丛林。乞师指示。州云。食粥了也未。僧云。食粥了。州云。洗钵盂去。其僧大悟。师雷者也是平常人事。我问你答。悟在那里。寻常佛殿里。僧堂前。厨库三门。汝诸人茫然处。即诸佛悄然处。且道茫然底受锥劄。悄然底受锥劄。待汝缁素得出。鹞子过新罗。

　　继住海幢。上堂。海幢刹竿。先师竖未久。忽尔倒却。今日承诸护法暨各山诸上座请山僧继主此席。山僧特来了先师未了公案。且道先师有什么未了公案。目前殿宇待新。堂寮待备。百废待举。岂不是先师未了底事。缁白诸公。深浅大小。机感随时。岂不是先师未了底人。蓦竖拄杖云。祇如者个有什么不了。大众。乾坤上下。山川流峙。世运兴衰。人事得失。从上来有什么道处。无端指注。全是全不是。全提半提。还当得宗乘事么。今日不免为先师当众说过。卓拄杖。

　　上堂。竖竹篦子云。与么自救有分。若论宗门下事未梦见在。然古人往往以此示人。教你与么悟。不是便与么去。到者里伶俐始得。今时具者个眼。不道全无。祇是少。汝诸人参学一番。大须皂白。毫厘有差。过重山岳。

　　上堂。临济下克符道者尝有偈云。侬家住处岂堪隈。炭里藏身几万回。不触波澜招庆月。动人云雨鼓山雷。甘露灭谓与价祖五位君臣折合。还归炭里坐同一旨趣。非苟然者。后代儿孙竞以临济洞上互相低昂。真可一笑。海幢也有一偈。与诸人助参。一句当涂绝古今。门门有路莫沉吟。乌鸡久在煤山里。祇要渠侬铁石心。

　　上堂。此事如梦得觉。如久病得良医。如重雾日初出。如在巨浸中得筏。如夜行中涂获炬。如丛人中认得所生父母。实实有与么事。不是道理思量所诣。到得与么犹是一期之说。须知更有亘古亘今一句。良久。大众礼拜起。首座出众云。者一句不是亘古亘今。师以竹篦子掷案座。便退。

　　上堂。祇么是法身边。与么是法身向上。者个是云门三句。临济三玄。那个是洞上五位。沩仰三生。法眼根境。一一打合得圆满无渗漏。正是病深。不可救药。大死一回。却活转来。始知三头八臂。神出鬼没。是什么闲事。蓦竖竹篦子云。病也。病也。还挣扎得出么。就者里大有奋迅三昧。祇是不许人知。以竹篦子击案。

　　上堂。竖竹篦子云。有什么指示。祇是你不肯承当。大须知有从上立地处。莫祇向迦叶门下淹没。咦。者个眼如优钵昙华。此宗安得不滥。

　　浴佛。上堂。未离兜率。已降王宫。未出母胎。度人已毕。且道净饭王宫中果有悉达太子么。当时睹史多天又什么人说法。作么生说个未离已降底道理。卓拄杖一下云。此非你诸人明得底。不如礼拜了退。

　　继住芥庵。结夏。上堂。九十日待汝构取。且构取个什么。古人云。护生须用杀。杀尽始安居。竖竹篦子云。者个作么生杀。以竹篦击案云。若不挥剑。渔父栖巢。

　　上堂。无身有事超岐路。无事无身落始终。大众。作么生是无身。竖竹篦子云。莫向者个会。作么生是有事。不可总无者个。然虽如是。是什么热碗鸣声。便掷下竹篦子。

　　上堂。一拳拳倒黄鹤楼。一等拳头。祗是劳而无功。一踢踢翻鹦鹉洲。大好脚尖。不知退步。有意气时添意气。也是虚张。不风流处也风流。面毛长三尺。大众。批判便批判了也。若是芥庵又作么生。良久云。四卷楞伽遮老眼。一声弥勒到新秋。

　　上堂。南泉斩猫。归宗斩蛇。唤作斩猫斩蛇。入地狱如箭射。不唤作斩猫斩蛇。入地狱如箭射。毕竟合作么生。竖竹篦子云。竹篦子还入地狱也无。险。

　　师诞日。上堂。任性出兴非一异。但随方便说缘生。饶君高具摩醯眼。不许当途涉谓情。大众。既不许涉谓情。即今事作么生。

　　上堂。尽大地在烜赫虚空里。总无一个知恩。设有知恩。不免旁观窃笑。且道解笑者是什么人。以竹篦子指露柱云。大众。莫轻觑他。

　　上堂。一四七。腊月梅花寒彻骨。七四一。海底灯笼光蔽日。一种风流两处看。闲杀东村王二十。呵呵呵。有利无利。不离行市。

　　除夕。上堂。世间做年。多用水牯牛。芥庵亦有一头。要与诸人度岁。祇是老汉不解宰割。且请大众着力。竖竹篦子云。宰割一任宰割。但不许伤他皮骨。汝作么生下手。若下手不得。莫道芥庵澹薄。

　　上堂。竖竹篦子云。者个决定不从葱岭将来。为什么达磨祖师未航海以前并无人道着。既航海后还有助扬底道理么。放下竹篦子云。哑子吃黄莲。又云。三斤麻。一疋布。良久云。咦。有什么交涉。

　　住丹霞。上堂。天然自是住丹霞。今古殊同验作家。远岫千层朝座直。平江百里绕门斜。大众。还鉴赏么。若乃鉴赏。不妨入得丹霞门。升得丹霞堂。大众即是山僧。山僧却不是大众。其或未然。日日丹霞同门出入。同堂上下。山僧即是大众。大众且不是山僧。与么举扬。犹是门庭施设。山僧三十年笑具且从今日止。须知深山里更有好商量么。带雾锄云去。穿萝担月回。卓拄杖一下。

　　元旦。上堂。元正启祚。万象咸新。山川新。草木新。气运新。人事新。且道拄杖子还有新旧也无。若无旧。安得有今日。若无新。今日相见底岂不是。大众。祇如新旧不到一句又作么生。竖拄杖云。山僧年迈。离伊一步不得。

　　浴佛。上堂。一切法不生。一切法不灭。随缘现世间。如镜花水月。当生实不生。当灭何曾灭。灵山尚俨然。丹霞如是说。蓦竖拄杖云。大众还见么。如来世尊在汝诸人面门出入。为什么如聋似盲。今日复在丹霞拄杖头与汝诸人相见。未证据者请看。复卓拄杖云。大众还闻么。既闻矣。更不闻。既见矣。更不见。见闻如空华。万法了一电。突出大好山。满目难分辨。更拟问如何。恶水当头溅。喝一喝。

　　上堂。去年雷峰夏九十。今夏丹霞一百二。一任诸人颠倒颠。跳不出云门乾矢橛。乾矢橛。棒头有眼明如日。打得着骊龙拗角折。打不着木马追风疾。

　　上堂。一二三。四五六。水边林下。千足万足。一回吃扑。青黄赤绿。切忌撞着孟八郎。打你驴头嚗嚗。何以故。黑漆盘里。不分麦菽。

　　长至。上堂。内含阳曜。外积阴霾。仁智见同。百姓日用。天地蔽塞。元气潜藏。人事希夷。万机休谢。大众安住。正在此时。一念瞥兴。转见淆乱。

　　上堂。卓拄杖。左右顾云。元是旧年人。却看新历日。历日年年新。侬渠刻刻故。既刻刻故。为什么总向新年新月新日里相见。一轮红曜安知岁。镜里森罗不是空。

　　上堂。维摩居士入不二法门。东坡尝有颂云。譬之蜡炬作镫烛。不以火点终不明。乃至维摩嘿然处。三十二说皆光焰。妙喜老人谓其笔端有口。善说法要。老僧看将起来。也只是随邪。东坡祇肯维摩嘿然处。殊不知三十二说总是火。各各光焰不相假借。丹霞今日亦有一颂。譬之丹霞竹坡竹。千竿万竿高凌虚。昨夜一竿风吹折。以尺量来五丈余。且道与古人相去多少。

　　师诞日。上堂。一切人有二种想。一世谛流布想。二倒想。一切圣人有世谛流布想而无倒想。我丹霞老僧随世谛流布。说今年六十有一。说今日十月十四。内外诸公随世谛流布。都来与老僧庆生。老僧亦随世谛流布受于供养礼拜。是老僧与诸公总在世谛中。还有第一义谛么。若有世谛而无第一义谛。是凡夫法。若舍世谛别有第一义谛。是声闻法。若即世谛即第一义谛。是菩萨法。若就目前不是世谛。亦非第一义谛。任心所拟。随缘即宗。无有是非。亦无无是非之量。是如来法。我衲僧家又作么生。卓拄杖一下云。大众。会么。老僧六十一年前祇与么来。即今亦祇与么。尽未来际亦祇与么。若在者里构得。不妨与四圣六凡同入老僧无量寿海。目前无有诸人。此间亦无老僧。纵目所视。纵耳所听。纵口所说。不知谁之所为。而佛事周圆。法音普遍。且道是甚么人境界。岁岁高山青突兀。年年流水绿潺湲。

　　浴佛日。上堂。好好个太平世界。无端撞入净饭王宫。大怪小惊。当时建立。且道建立得个什么。后来韶阳老子极力推倒。且道推倒得个什么。都来丹霞手里一捏粉碎。会么。不识赤须胡。依然胡须赤。卓拄杖。

　　住归宗。上堂。刹竿依旧。毒鼓从新。祖令亲行。魔外潜息。然灯身前。不容拟议。迦叶门下。许有激扬。一句根由。当众决择。问答毕。云。天清地宁。江深岳峙。风动云起。昼朗夜昏。圣主垂衣。良臣补衮。四民浩浩。百氏腾腾。现成公案。还有指示也无。若无指示。老僧堪作甚么。若有指示。大众何曾具足。所以遇贱即贵。宝几珍御。岂是元无。遇贵即贱。白牯狸奴。应非别有。揖搦并用。贵在当机。从上真宗。祇言仍旧。恁么也不得。不恁么也不得。恁么不恁么总不得。石头极口在仍旧上犹为指踪极则之谈。我有时教伊扬眉瞬目。有时不教伊扬眉瞬目。有时道扬眉瞬目者是。扬眉瞬目者不是。马祖用尽气力亦不过在仍旧上虚纵虚夺。临济得大愚点破。始解未到黄檗时消息。俱胝得天龙一指。受用平生。末后在童子指头上施全杀手段。显全活风猷。亦不过在仍旧上善为去就。始知直下承当。错过不少。翻身跳出。转见无端。直饶三头八臂。鼻直眉横。到者里总要吃归宗痛棒始得。且道归宗又作么生。卓拄杖云。将此身心奉尘刹。是则名为报佛恩。下座。

　　上堂。正月已过。二月初来。诸人个个委悉。惟有拄杖子总没分晓。且道委悉底是。没分晓底是。全是全不是。卓拄杖云。道士帔白襕。知非真措大。

　　上堂。举破灶堕云。镜凹照人瘦。镜凸照人肥。不如打破镜。还我旧面皮。师云。大众。如何是镜现山河大地者。如何是人山河大地。且道镜作么生打破。面皮作么生还旧。卓拄杖一下云。会么。霜天月落夜将半。谁共澄潭照影寒。

　　上堂。归宗斩蛇。若作举锄下锄会。大似钉椿摇橹。若作一斩两断会。大似劈破虚空。不可但道个南斗七。北斗八。便当得。既当不得。合作么生。

　　上堂。文殊三处过夏。有一句子要人信。迦叶欲行正令。有一句子要人疑。疑句即信句。信句即疑句。疑信里错过。疑信里荐取。呵呵呵。日出众峰青。云深不知处。

　　上堂。端阳到来了。文殊普贤观音在拄杖头诤论佛法。各持一说。如斗快龙舟相似。汝诸人为老僧捉下。有功者赏。有过者诛。咦。总是有过。且作么生诛。喝一喝云。狗衔赦书。诸侯避路。

　　上堂。譬如明镜现众色。像像不入镜里。镜不到像边而森罗宛然。空明自尔。到者里须知数点平田白。千株东岭青。岂不是诸人分上。黄鹤楼诗犹未轮到你题在。

　　上堂。举百丈野狐因缘。师云。不落天上月。不昧庭前花。花月不相到。分明在目前。在目前。移床就月共花眠。还会么。不会明日普请。与大众再说一过。

　　上堂。尽十方三世都来是个无孔铁锤。用得便用。没更丝毫头与你为缘为对。若要觅个缝儿有所牵挽。大似日下孤灯。添得多少光焰。不如当下扑灭。岂不痛快。卓拄杖一下云。快。快。

　　上堂。龙女成佛。善星生堕。个里不曾间隔毫厘。又宛尔一起一倒。为是道眼明昧。为是业果悬殊。良久云。幸自无人祇对。喝一喝。

　　至栖贤。上堂。赤眼常因刺史李渤初住栖贤。后居归宗。传灯载归宗智常禅师。老僧二十年前亦因灯岩文公曾住栖贤。后付法子覞。长老继席。今来归宗。重得相过。承覞长老启请升座。置得一语。要问大众。祇如智常禅师住栖贤时。住归宗时。所有举扬。与老僧前住栖贤。今住归宗。正当过此。为大众鼓两片皮。且道是同是异。若道是异。人隔数世。地距数十里。而道无古今。道无远近。若道是同。同在甚么处。卓拄杖一下云。会么。东海龙王打鼓。西海龙王撞钟。金轮峰顶霹雳一声。玉渊潭里淙淙。昼夜两山衲子你来我往。摩肩接踵。聚头付耳。毕竟明得个甚么边事。于此折合。归宗即是栖贤。栖贤即是归宗。主即是伴。伴即是主。主伴即是拄杖子。拄杖子即是个甚么。五老峰高犹在后。七贤联峙且居傍。卓拄杖一下。

　　结制。上堂。从上来事诸佛无开口处。岂更有指示于人。历代祖师。天下善知识横说竖说。祇是发挥者个道理。大众。既开口不得。指示人不得。又发挥个甚么。卓拄杖云。会么。昨日有人从岭上来。不得五羊信。江淮一带四五十文一斗粟。饭袋子。还有向庐山死灰里爆出么。现前一众幸无枝叶。九十日内老僧不教你参禅。不教你学道。祇要你二时粥饭不咬破一粒米。堂里堂外。往来出入。不蹋着一寸土。张眼不见色。人不唤你作瞎汉。侧耳不闻声。人不唤你作聋汉。已后天下无奈你何。还肯么。肯则归宗今日失利。掷下拄杖云。赚杀广南蛮。

　　长至。上堂。一阳来复。万象从新。一阳即是万象。此日全彰。万象不是一阳。本际无二。从此日去为圣为贤即易。从本际来为愚为凡即难。何以故。日有投江影。水无留月心。
嘉兴大藏经　庐山天然禅师语录


　　天然是禅师语录卷第二

　　嗣法门人今辩重编

　　小参

　　元旦。小参。云。新年头佛法有一人道得。祇是无舌。一人有舌却又道不得。且道者两人那个是亲。那个是疏。皂白得出。分付钵袋子。

　　小参。满口道出。满口道不出。满口道出总没尔诸人会处。满口道不出却又处处分明。一任尔诸人退隋。且道退隋个甚么。一任尔诸人承当。且道承当个甚么。请自揣度看。依山僧道。迷即在悟处。悟即在迷处。祇是各人因缘未到。便奈何不得。古人道。时节既至。其理自彰。于今街头市尾。渔歌牧唱。总皆十成完具。十成奇特。叵耐问着便乃突然。被人唤做茫茫业识。就是久参衲子。闻山僧恁么说。难道当下没有个见处。祇是声色关头。生死去处。犹未免疑惧。被人唤做命根不断。大众。尔若者里放不过。便日日在诸佛境界中。总没尔受用处。念念在众生境界中。总没尔消遣处。还说甚么禅道佛法。所以我者里也没有妙句玄言。也没有向上向下。祇要尔知得着落。尔若一日知他着落。便识古今善知识休歇处原如此。古今善知识指示人处也即在此。不见香严在沩山。一日山问曰。闻尔在百丈先师处问一答十。问十答百。父母未生前试道将一句来看。当时香严无言可对。及回寮。遍搜平日阅过书籍。遍寻思平日佛法知见。总没有一句子酬得。大众。此正香严不肯自欺处。若是今时学者。早晚呈见呈解。有甚么交涉。难道瞒得善知识。不过自瞒而已。比后香严求沩山说破。沩山祇是不肯说。向他道云。我说是我底。总不干汝事。者又是沩山彻底相为。若是今时善知识。早晚向他道个元字脚。赚煞人家男女。不是沩山恁么手段。又争得香严肯把文书焚却。自叹云。早知与佛法无缘。不如做个长行粥饭僧。免役心神去也。大众。此正是香严偷心死尽。所以后来在荒院中因掘地击竹。瞥然踏翻那个消息。有偈云。一击忘所知。更不假修持。动容扬古路。不堕悄然机。处处没踪迹。声色外威仪。诸方远道者。咸言上上机。便拈香向大沩遥礼云。和尚恩逾父母。当时若为我说破。安得有今日。大众。香严到此时方才洞见沩山相为处。及乎仰山一勘再勘。总要摇动不得。祇为他灼然知得着落。所以千差万别。一炉焲尽。祇么田地。大不容易。大众。还会么。良久。竖拂子云。聻。

　　小参。法法皆真。法法如幻。法法皆真。汝诸人拟向甚么处拣择。法法如幻。汝诸人拟向甚么处执着。大众。从朝至暮。所作事业。繇内及外。原始要终。曾有一丝毫头善恶名相到你诸人分上么。祇是诸人自生分别。曾有一丝毫头决定不可舍。决定不可取之法到你诸人分上么。祇是你诸人自为缠缚。若在者里悟得。直是自由自在。日日在烜赫虚空里坐卧。日日在烜赫虚空里困眠。千圣出头也要觅你踪迹不得。自己亦复不知。大众。即今幸自可怜生。终日埋头有何用。悬崖撒手自圆成。起来正好闲打哄。呵呵呵。将谓天然长老元来是个直儱侗。还会么。山僧自离邵武。拟还罗浮。取道普庆。承林德宾居士请游狮子峰。同合寺大众恳山僧说法。山僧固辞不已。只得依样葫芦。随例颠倒。若乃会得。十字街头相逢却在三十三天上道故。如或未然。可惜狮子峰头一场热闹。卓拄杖。

　　小参。从来无过。暂借回光。才落思量。便不中用。以拄杖卓一下云。若作恁么会。蚤不中用了也。又卓一下云。须是与么始得。

　　小参。学道之士须求默契。渐造玄关。若堕理诠。遂成凑泊。但见佛法身心打作两截。繇来离微缚脱。唯证方知。陆亘大夫一日对南泉云。肇法师也甚奇怪。解道天地同根。万物一体。南泉指庭前牡丹曰。大夫。时人见此一株花。如梦相似。大众。南泉者一句子立地唤回。何等快捷。后来雪窦颂深得此旨。曰。见闻觉知非一一。山河不在镜中观。正是打破琉璃碗手段。又云。霜天月落夜将半。谁共澄潭照影寒。大众。还知雪窦亲证处么。大似闹市里东邻按拍。西邻吃酒。

　　小参。举天衣禅师云。雁过长空。影沈寒水。雁无遗踪之意。水无留影之心。师云。大众。于今头顶天。足履地。山河日月。草木丛林。城郭人物。是非好丑。时时有那四句消息。何不疾急着眼。你若者里构得。多少省力。虽然。须知更有向上一路。

　　发化主。小参。今夏结制缺少资粮。堂司书记为众乞米。山僧甚喜。何以大众聚在一处。日间托钵。元是佛制。即结夏禁足。亦为古道。此行万万少不得。独大众安居。如何单烦两公。山僧有一句话。堪为大众解嘲。家中稳坐底人途中受用。途中得力底人家中稳坐。若道是一。如何庵里人不知庵外事。若道是二。尽十方世界要总不离者里。大众。作么生道。还有道得底么。道得底出来。好与三十拄杖。宁使法堂一丈草。免教他日谤山僧。

　　小参。有不是有。无不是无。阳焰空花。湛然常寂。以理会之。顿成心境。思念想尽。方契此宗。错过目前。玄妙何益。

　　结夏。小参。蓦竖拄杖云。释迦老子在拄杖头出现了也。大众还见么。释迦老子出广长舌。遍覆三千大千世界。说诚实言。是上座还知么。即今大明国里无有能说法之人。亦无有能听法之众。尔拟向什么处开口。是上座合掌恭敬而白佛言。诚如世尊所教。人亦有言。不因紫陌花开早。争得黄莺下柳条。世尊当时百万人天中拈青莲花。岂不是者个意旨。是上座与大众结夏安居。僭登宝座。亦不过者个意旨。若使一向。争知有恁么事。世尊乃破颜微笑曰。因我带累尔。然须具得那一只眼。方有出头分。何以如此。痴人前往往说梦不得。故我此说。本无所说。现前大众亦所不闻。还赖是上座传宣。无令断绝大众。是上座今日为世尊作一个传语人。汝等当直会其道。勿记吾言。取障自心。卓拄杖。

　　小参。佛法因缘。大有时节。毫厘之差。天地悬隔。大众。作么生是佛法时节。就如今日端阳。初五已前。悬想者一个时节。岂不俨然。毕竟不是端阳。初五已后。回想者一个时节。岂不俨然。毕竟不是端阳。何如正当初五。念想俱息。食角黍。饮艾酒。观竞渡。下莲舟。人人如是。家家皆然。且道祇么时节。还有疑议否。即此不疑议。正诸佛之所护念。百姓日用埋没多少仁智。见病错过多少。殊不知石火电光之中才落伫顾。便成差互。蓦竖拄杖云。大众。稳踏龙船头。正好放身命。莫贪标上锦。失却手中桡。然虽如是。古人又有言。恁么道则易。相续也太难。山僧当时被者两句子吃了一惊。于今看来大好笑倒。遂以拄杖右边卓一下云。有甚么难。又以拄杖左边卓一下云。有甚么难。复云。脚跟红线断。只只摩天鹞。喝一喝。

　　小参。大道无道。大心无心。大意无意。大言无言。先圣举似贵会其宗。若有持循。总归生灭。何以故。此事如镜里花。如水中月。如水上泡。如蜃楼。如海市。如影。如电。如梦。如空中响应。勿得言其有无虚实。又如兔角。如龟毛。如石女儿。如露柱怀胎。如铁船浮。如海底火发。勿得言其有无虚实。又如木棉花。如山中云。如草树。如岩壑。如涧。如城市中男女。如善恶是非。一切巨细。公私诸事。勿得言其有无虚实。若在者里脚跟稳踏。也须另开眼孔。别立生涯。方能于凡圣丛中不见一法。不失一人。出入纵横。非常可测。即山僧日前有所指陈。皆为曲就。若论向上。未有其机。是以古人云。我若一向举扬宗乘。法堂前草深一丈。须倩人看院始得。今日还有人为山僧守院么。方丈后座屋壁疏漏。尚蚤补缉着。莫待来春雨淋头。

　　小参。思而知鬼家活计。学而就二乘证修。何似我祖宗门下人人古佛。步步通玄。但要汝行便行。住便住。坐便坐。卧便卧。语默动静。俯仰折旋。总莫解会。更不安排。倘或时节一到。全局赢来。便与十方诸佛把手同行。灵山一会俨然未散。若犹未也。十方诸佛与汝把手同行。汝开眼也观音恭承。举念也普贤祇候。伸手触翻文殊。举足踢倒弥勒。惊起东海龙王呵呵大笑。且道笑个甚么。笑汝诸人鼻直眉横。眼深口阔。饥来思食。困则打眠。山僧从旁忍耐不过。才与他道。天下那有饥不食。困不眠底人么。山僧还让他一筹在。东海龙王只得忍气吞声回宫去也。大众。适来山僧为汝诸人出气。且汝诸人分上作么生出气。速道。速道。

　　小参。今朝共庆端阳节。不觉依稀又半年。眨眼韶光容易过。因缘大事倩谁肩。大众。还知么。此事直如竞渡。若也会得。千秋万劫只在目前。若也不会。万语千言还同说梦。山僧今日说梦也。大众又作么生。复示偈云。鳞甲威狞在目前。几人于此独茫然。分明举掉波心险。不觉回头浪八千。

　　小参。汝若为目前回换则不可不说别有。汝若不为目前回换则不妨说无别有。所以声色有汝。汝无声色。声色之中无汝。汝在声色之中。譬如鼓无钟声。钟无鼓响。钟鼓互交参。声响不相杂。若能如是方便。唤做尘中能作主。句外绝离微。若是向上全提。犹欠一着。且道欠那一着。道。道。

　　小参。灵光独曜。迥脱根尘。体露真常。不拘文字。心性无染。本自圆成。但离妄缘。即如如佛。蓦竖拂子云。百丈大师来也。诸人还见么。诸人莫闻大师言句便道会了。解了。大师当前觌面错过。放下拂子。良久云。适来许多葛藤。向甚么处去也。坐久成劳。不如散去。

　　小参。今日七月十五。十方诸佛同此自恣。雷峰一众亦同此自恣。承现前护法檀越。居士大德广作供养。请山僧登座说法。且问山僧未登座已前作么生。如今登座又作么生。山僧不知大众不是山僧。大众不知山僧不是大众。蓦竖拄杖云。拄杖子不知山僧与大众不是拄杖子。拄杖子亦不是。非拄杖子亦不是。毕竟是个甚么。复横按拄杖云。眼见如盲。口说如哑。衲僧鼻孔。大头向下。若也会得。别有佳话。若也不会。他家自有黄金价。黄金价。无真假。不见沩山水牯牛。五字分明在胁下。喝一喝。

　　元旦。小参。年新月新日新。风幡堂亦新。诃林与大众遘此一会。心目豁然。各各将谓自无而有。庆快生平。亦还知年年此年。月月此月。日日此日。昔之风幡堂。今之风幡堂。曾无得失。岂有去来。只是一向埋没人间。遂使年年月月日日可望而不可即。知之而不能亲到。今日时节到来。不待希求。还其本有。诃林与大众据座底据座。围绕底围绕。说底说。听底听。坐卧行住。俯仰周旋。总在其中。念想顿息。所以道。虽然旧阁闲田地。一度赢来方始休。赢底事且置。作么生说个休底道理。良久云。目下重修庄严。沿门打募。土水经营。全仗诸上座。诸居士努力。卓拄杖。

　　雷峰范铜世尊像。小参。山僧有一句子请问大众。古天然烧佛煨寒。今天然冲寒安佛。且道还有差别也无。若说有差别。古今不可有二道也。若说无差别。分明用处各异。作么说个无差别的道理。蓦竖拄杖云。会么。放下拄杖云。彩云影里仙人现。手把红罗扇遮面。急须着眼看仙人。莫看仙人手中扇。咦。孟八郎又与么去也。

　　元旦。小参。去年元旦风幡堂与诸人相见底。即今年元日月林堂与诸人相见底。今年元日与诸人相见底。又即年年月月日日与诸人相见底。山僧见底又即诸人见底。诸人见底又即山僧见底。山僧与诸人相见底又即山僧与诸人不见底。所谓一步不动而遍历道场。随缘赴感而长处此座。于此会得如来禅敢保诸人委悉。若是祖宗门下未梦见在。且道祖宗门下又作么生。喝一喝云。一人颁夏历。万国奉春王。卓拄杖。

　　小参。僧问赵州。万法归一。一归何处。州云。我在青州做一领布衫。重七斤。大众还会得者一句子么。者一句子杀活齐行。宾主一致。会得者句子。我山僧道十方三世。一切诸佛。或显或密。或权或实。说五乘三藏。十二分教。也只做得者一句子注脚。一切诸大菩萨。声闻缘觉。得种种三昧。持种种法行。获种种智。也只做得者一句子注脚。一切众生。有迷有悟。有向有背。凡因圣果。善恶升沈。三界六道。轮转无已。须知尽向者一句子里一咬百杂碎。乃至山河大地。日月星辰。飞潜动植。情与无情。尽法界性。包裹无余。也只消者一句子一印印定。更无长短出没。成败延促。大众还会么。即汝诸人行住坐卧。梦时醒时。语时默时。无一事。无一处。无一时。无一念。无不现前。无不具足者一句子着落。无不是者一句子注脚。还信得及么。我世尊说法四十九年。最后拈青莲花于百万人天众前。大众当知世尊举处。却不许人向举处会。阿难问迦叶尊者。世尊传金襕袈裟外。别传何物。者召阿难。难应诺。者云。倒却门前刹竿着也。当知尊者道处。却不许人向道处会。汝若会得便会得者一句子着落。后来达磨初祖至我东土。向少林九年面壁。汝看他嘴都卢地不是无语。且道语甚么。汝若会得。便会得者一句子着落。后与可大师道。外息诸缘。内心无喘。心如墙壁。乃可入道。及至可大师云。我已息诸缘。祖云。莫成断灭去否。可云。不成断灭。且道既息诸缘。因甚不成断灭。祇此不成断灭底。还有许多外缘内心。息与不息底道理么。岂不劳而无功。饶汝会得。也只是者一句子注脚。青原见六祖。道个圣谛亦不为。既圣谛亦不为。还假到曹溪作么。南岳见六祖。道个说似一物即不中。且道不似一物。似个什么。合作么生道。又云修证即不无。污染即不得。大众。既污染不得。还修证个甚么。空拳里搦甚么汁。何不特地管取你作得者一句子注脚。我石头道。恁么也不得。不恁么也不得。恁么不恁么总不得。子作么生。大众。他道恁么也不得。不恁么也不得。恁么不恁么总不得尽好了。为甚么老婆舌头。又道子作么生。石头意在那里。纵饶会得。也只是者一句子注脚。庞居士问马大师。不与万法为侣者是甚么人。马大师云。待汝一口吸尽西江水。即向汝道。山僧道马大师好一个大口。只是不知惭愧。大众还晓得马大师不知惭愧底大口么。也只是者一句子注脚。南泉云。三世诸佛不知有狸奴白牯。却知有山僧。却喜王老师见大不怕见小。不欺只为他深悉病由。大众。作么生是王老师深悉底病由。汝若会得。不妨识得者一句子着落。乃至五宗分派。我洞上弘开五位。末后道个虚玄大道。无著真宗。须知位位中全具者一个消息。不是教汝杜撰长老。逐句分疏。支离配合。却回来自己大总持上总无理会处。道是正偏回互。理事交融。做个座主。使下即得。还与纲宗有交涉么。诸如临济三玄。三要。四料拣。须知面目现在。云门三句不是强作。法眼六义岂为区区。沩仰九十七种圆相虽则大珠小珠落玉盘。在作家分上一掷粉碎。却来伸手问你取。还会么。大众。饶你一家家宗旨透脱。都只是者一句子注脚。所以古人一言一句。棒打石人头。嚗嚗论实事。不是知解穿凿得来。道理捏合得去。古人云。行解相应。名之曰祖。他解处即是行处。行处即是解处。不是今日如是解。他日才如是行。古人如是行。今人才如是解。有等禅和子。在长连单上学得口头滑溜。如何是佛。如何是祖师西来意。如何是万法归一。一归何处。灯笼露柱。佛殿三门。拨牌子过去道。我会佛法。我会禅道。莫问他本分上事。且作得个知解道理看么。我在青州做一领布衫。重七斤。赵州只恁么说。大众只恁么举。且道眼孔在那里。莫只颟顸我山僧道。者一句子最尊。最贵。最第一。是佛。是祖。是菩萨。是众生。是有情。是无情。是我。是汝。百千妙义。无量法门。总在者一句子里。不消一捏。近时有种邪师。大法不明。见僧举起问赵州意作么生。便道赵州将者一句子骂杀者僧。且道赵州者一句子是骂杀者僧么。他也据师席数十年。驰声走誉。难道只将者尖酸口角遮盖得过。谤他古人。误他后学。尽教图得供养礼拜。莫拨无因果好。你既不会。不妨不答。不见当日云居住山。兴化道。拟借一问。以为影草时如何。居不能答。兴化云。情知和尚答此话不得。不如礼拜了退。后二十年居才道。当时因他置得个问头奇特。不敢辜负他。于今想来。不消道个何必。且道云居是何等眼目。却如此贵重。如此谨慎。不可亦儱侗说一两句搪塞去。山僧每念末法滥觞。不忍随例颠倒寻常。向者个破院住两年。那个破院住两年。痿痿羸羸。只恁么过时。且要与大众向古人真实行解相应处通个消息。便是诸人眼见得弥天遍地是善知识。到别处丛林混三两年也讨个拂子。却跟著者枯澹老子作甚么。无非一片至诚。为生死事大。我出家儿既弃了家缘眷属。富贵功名。向没滋味处无急得急。恁般咬嚼。还要图名闻利养么。当知师家与学人须各具正眼。始不互相钝置。错过一生。古云十度开口。九度休去。只恐无利益大众。且如何得开口有利益去。今日晚参。偶记起者则公案。不免葛藤一上。僧问赵州。万法归一。一归何处。州云。我在青州做一领布衫。重七斤。大众还会么。且作么生会。天暑久立。

　　小参。理不忘则不可通之事。事不忘则不能合理。事理不忘则本心不露。心不忘则道不妙。道不妙则炉子　跳不得。且道炉子又作么生忘。大众。还有道得底么。试出来说看。众无对。师云。侍者明日设供。不得用者个。

　　除夕。小参。三界惟心。万法唯识。只者八个字。从上诸佛诸祖。秘密之旨。尽于此矣。为什么后来说也说了。解也解了。只是不会。你道病在那里。大众。你若识得病所在。便解放身舍命。你若晓得放身舍命。则一尘一念。无不具足六义十玄底道理。此岂不是惟心。此之唯心自在深密。除佛一人无有能知。其进止俯仰。见闻去住之处又则一尘一念。无不深悉五法三性根源。此岂不是唯识。此之唯识圆通无碍。除佛一人亦无有能议其建立扫荡之迹。大众。依山僧言之。总是无别。不可于无别上强起分张。卷亦由我。舒亦由我。是我屋里事。须是屋里人方能举措如意。所以法华云。无上两足尊。知法常无性。佛种从缘起。是故说一乘。诸法住法位。世间相常住。此不可作因缘会。因缘之法无有真实。圆觉菩萨岂不深达法源底。然尚须十千劫方得阿耨多罗三藐三菩提。又不可作一合相会。一合相者则是不可说。但凡夫之人贪着其事。大众。者不是小事。须是英灵汉子一眼觑破。便自全身辊入。方许具大人之作。有旋乾转坤手段。你若只管隈门傍户。说心说性。说道说理。有什么了期。更饶你尽力修得千手百臂。神通变化。到我栖贤手里不消一捏。捏教碎。若要扶一扶。扶教起。何以故。祇为栖贤识得他。他是栖贤屋里走使。要且他不知栖贤。欲识栖贤么。不出你脚头脚底。只是你自家瞒却。不是栖贤瞒你。良久云。虽然如是。山僧还有一句要向大众道。千方易得。一效难求。大众。大须猛省。莫待腊月三十来。向长老口里讨活。久立珍重。

　　小参。尽法界只是一个无明。只为汝行住坐卧。不知不觉。忽然于自证分上起见相二分。由是三细六粗。流转莫返。便乃归咎无明。殊不知就在流转处直见得原无许多。只是浑然一个无明。从上诸佛诸祖亦不过在无明里知而安之。一切圣贤或知而不能安。安而不能住。乃有种性差别。既种性差别则法门亦复差别。由是四念处。四正勤。四如意足。五根五力。七觉支。八圣道。三十七助道品。乃至四无量心。十波罗蜜。种种法门。亦只要你安住。不是与你生起。所以傅大士云。安住无明之明照。大众。你直下全体是无明。即全体是明照。大众知而安之。便不消别觅。汝若不能安住。瞥尔突起。便似生相续。所以傅大士又云。了达明照之无明。了者深悉之谓。达者无疑碍之谓。深悉其本无而无疑碍。其忽有便直下安于无明。更无毫头许费力。你若向明照上除见泯相。纵饶磨治到尽头处。亦只成得个缘起佛。所以圆觉云。乃至证于如来清净涅槃。犹为我相。大众。还会么。祇如山僧即今与么说。还是我相。不是我相。复云。自首免供。

　　元旦。小参。大众。作么生是新年头底佛法。举起僧伽黎云。会么。离四句。绝百非。你若于此得个入路。玉渊潭早为你诸人说了也。五老峰早为你诸人说了也。但与么过时。切忌错会。山僧今日举似。虽然无端。不得不尔。

　　小参。明见佛性。向二六时中亲他去。合他去。祇唤作修行人。若论我宗门下。还未梦见在。岂不见瞿昙老子拈青莲华。举似人天。且道是什么道理。可是与汝说心说性。说明说暗。说离合亲疏么。饶汝具大根器。于石火电光里掉得个相似法。亦须一回亲证始得。若不一回亲证。会则似易。做处却难。岁久日深。祇恐无利益。不说全无。纵有。亦是修行边事。不与那事相干。若论今时得一个修行人已是罕有。然我辈发心担荷如来。当此法末。益宜立志。除增上慢。及拨无因果之流。凡具惭愧不可欺心。乱开大口。我山僧在里许二三十年。到于今方敢与么说。汝等诸人岂当容易。大众。须趁识力。及尽方休。

　　小参。诸人若向白月里会即难为汝眼。若向黑月里会即难为汝足。若总恁么会即太破碎。若总不恁么会即太儱侗。毕竟作么生。放过即不可。不放过。且不是者个道理。所以深山老宿别有长处。不是作意强为。汝等诸人大须知有者一着子。莫自满假。虚度流光。

　　小参。三老峰为汝诸人印定了也。汾淇冈为汝诸人印定了也。山僧口里絮叨叨地。汝等诸人耳里闹聒聒地。且道图个什么。若是伶俐衲僧。才闻举便休去。早迟八刻。更待眼孔动定。有什么着到处归堂。归堂。师诞日。小参。是上座今年五十又一。承华首老人宠赍。隆重一时。缁素远近咸集。为是上座庆生。是上座谨仰体老人利益。大众之心。特与举似。少结般若之缘。诸善知识。生是世谛。然无有世谛。则亦无第一义谛。第一义谛即是不可说。所可说者犹是世谛。诸善知识。生不可说。然有因缘得以世谛说。是故生亦可说。庵提遮女云。地水火风四缘未尝自得。有所和合而能随其所宜。是为生义。与么则和合为生。离散为灭。诸善知识。还知和合非生。离散非灭么。龙树菩萨云。因缘所生法。我说即是无。亦为是假名。亦是中道义。未曾有一法。不从因缘生。是故一切法无不是空者。蓦竖拂子云。会么。是上座五十一年不曾有生底道理。再过五十一年不曾有灭底道理。即今现前无庆生之众。此处亦无当生之人。一个烜赫虚空。上自四圣。下讫六凡。内极身根。外穷器界。从古到今。未曾一刻移易。祇是无人觉知。诸善知识。不知诚难。知亦方便。没量大人更须知有文殊普贤境界始得。有向有背。有断有续。有始有终。有得有失。犹是末那用事。偌大威光不能出现。纵经尘劫。勤苦修证。终无自由分。诸善知识。还会么。若不会。更听取一偈。浩劫与刹那。迷情非本际。本际随情量。迷终不能了。因缘会遇时。见有如是事。见知不可得。缘会即无生。海底劫火发。山顶石船浮。若得此中意。日午打三更。复竖拂子云。会么。一僧出云。大众不会。请和尚更显威光。师以拂子拂两拂。复顾视左右。僧云。大众礼拜。师复云。适来一段葛藤。端用回向老人道法普周。法身常住。现前知识并及见闻。发菩提心。究竟佛地。利乐有情。永无疲厌。珍重。

　　小参。竖拂子云。大众。才与么会。早已无事生事。参玄之士。十个五双在者里绊杀。所以道。凤萦金锁趋霄汉。以何期。直得处处破除。犹是灵龟曳尾。大众。大须知有。若向上头拨转关捩。便一脚蹋到底。庶有少分语话在。然虽如是。也不得作死马医。百丈再参。岩头抚掌。六七八九。机轮同别。复竖拂子云。会么。

　　腊八。小参。世尊二千六百年前于此夜睹明星悟道。如今人人有双眼睛。夜夜睹明星。为什么不悟。良久云。世尊打草惊蛇。也祇惑乱有眼睛底。忽遇着个瞎汉又作么生。拈拄杖云。将谓胡须赤。更有赤须胡。

　　佛诞。小参。未离兜率。已降王宫。未出母胎。度人已毕。为什么又道世尊初生。周行七步。目顾四方云。天上天下。惟我独尊。以拂子击禅床云。连皮带壳应无价。信手提来不值钱。时有僧出。喝一喝云。老汉今日龙头蛇尾。即归众。师直视云。汝若会得。一任一任。如或未然。祇恐祇恐。僧复出礼拜。师云。大众。任则任什么。恐则恐何事。不妨更疑到弥勒下生。

　　小参。此事离言说相。离心缘相。多少人向言语断处。心行灭处亦不得。得亦不真。所以道动容扬古路。不堕悄然机。始惬风穴意。余外不无。祇是与达磨一宗。犹较一线道在。大众。切须皂白始得。

　　小参。举世尊云。一切法皆如幻化。毕竟性空。毕竟空中无有。诤竞令彼闻已。斗诤心息。其心平等。犹若虚空。更不相求种种瑕隙。由斯获得大丈夫相。所庄严身。见者欢喜。乃至证得清净涅槃。究竟安乐。师竖拂子云。是什么。到者里说个性空。已堪喷饭。何况若凡若圣。若一切生灭心行。犹如画空及水中月。大众。何不向拂子里打个筋斗出头来。与汝携手河桥海岸观竞渡。上下随缘应物。岂不是心胸明快。然虽如是。祇如十字街头。李四张三。满口糊涂。一拳上。一脚下。又作么生。莫将意气论今古。自有通人一目平。一目平。三脚驴子弄蹄行。

　　小参。举龙树菩萨云。若不见般若。是则名被缚。若人见般若。是亦名被缚。若人见般若。是则得解脱。若不见般若。是亦得解脱。是事为希有。甚深有大名。譬如幻化物。见而不可见。师云。大众。还识般若么。蓦竖拂子云。何不向未举已前会。然虽如是。六祖从来不姓卢。

　　自恣。小参。不觉又是自恣。大众。一夏已来还曾构得也未。构得也祇在者里。构不得也祇在者里。总在者里。说什么构得构不得。大众。幸自可怜生。待你暗地里点头错过多少。山僧与么话。恨得汝诸人不具眼。亦喜得汝诸人不具眼。何以如此。竖拂子云。描也不成画不就。纵有僧繇亦枉然。

　　小参。蓦竖拂子云。者个不是你会得底。会得也是平地上吃扑。遂高声唤大众云。何不礼拜了退。

　　师诞日。小参。年年此日生。日日此时死。诸人祇解庆生。不解庆死。岩头云。雪峰与我同条生。不与我同条死。山僧亦云。诸人与我同条生。不与我同条死。要会此意。须从即今会父母未生以前消息。始知山僧刻刻在诸人脚跟下同生同死。诸人自瞒过。却来者里庆赞。虽然因我得礼。你底事从头起。若是赤须胡。直得笑不止。笑诸人事因人热。山僧随例道谢。遂拱手云。有劳大众繁用。

　　小参。举台山婆子凡有僧问。台山路向什么处去。答云。蓦直去。其僧便去。婆子云。好个阿师。又恁么去。传至赵州。州云。待我勘过始得。赵州往。如前问。婆子亦如前答。州归。上堂云。台山婆子为汝勘破了也。复举一婆子供养一僧。尝遣二八女儿送饭。一日令女抱住云。正当恁么时如何。僧云。枯木倚寒岩。三冬无暖气。女归覆婆。婆曰。二十年祇供养一个俗汉。遂趁出。烧却庵。师云。赵州勘破婆子。五百揭石义。婆子趁出者僧。阮籍愧孙登。大众作么生。同是广南人。别有通霄路。还会么。切忌逢人错下注脚。

　　腊八日。小参。世尊当日睹明星。与大众如今俯仰上下。顾视左右。总无第二人。为什么不悟。良久云。幸自可怜刚不肯。若为瞥地太生憎。携来葱岭还携去。赚杀儿孙入五灯。大众。还有多少人怕入不得。岂不绝倒。

　　小参。春灯绚烂。社鼓喧哗。莫道不当情。者个当情尤甚。所以万里无云。青天也须吃棒。直教向声色里提取那一片大安乐田地。方才不费手脚。大众。者一句子成褫多少人。赚杀多少人。行脚高流。当知转变。

　　小参。举一不得举二。放过一着落在第二。蓦竖拂子云。唤作一。早落却第二了也。且一如何举。良久云。孟八郎又恁么去也。大众久不散。师笑云。一众总是俗汉。

　　小参。耳目不到处会。意言断绝处会。不如向声色枞然。是非交互荐取个不惊异句。大众。且不惊异句作么生道。良久云。见怪不怪。其怪自坏。

　　小参。竖拂子云。尽大地祇是者个。你向什么处拣择。不拣择。莫明白。且道还有过也无。牛有角。兔无角。不如猫儿一只脚。

　　小参。举竹篦云。汝诸人即今眼见如盲。耳听如聋。口说如哑。有什么不着到处。为什么不肯承当。虽然如是。更须步步有出身之路始得。所以道。但参活句。莫参死句。大众。作么生是活句。以竹篦左拍一下。作么生是死句。以竹篦右拍一下。复云。旷野无行地。崎岖有路通。

　　小参。大众。一切众生从无始生死来。祇是识心妄见流转。若不八识一刀。世间流转。有粗境界。出世间流转。又有细境界。粗境界。所谓色境界。乃至法境界。细境界。所谓色非色境界。法非法境界。心境界非心境界。乃至菩提涅槃境界。若我祖师门下麻三斤。乾矢橛。庭前柏树子。狗子无佛性。若祇与么打发。亦是细中之细。总要出境界不得。大众。于今三家村里樵歌牧唱。量晴较雨。且道还有你者理会么。此岂不是境界。你若在那里得个真实悟门。是世间。是出世间。是如来。是祖师。方始皂白。大众。聪明才辩到者里一毫用不着。须是置心一处。久久自然拽脱。努力。

　　小参。上不慕诸圣。下不重己灵。古人恁么道。且道是什么人分上事。待要和会有什么着到处。盖从上来不曾有者个消息。祇为慈悲之故。诸人顶门眼豁。当自证知。即今且不可说破。

　　小参。生与死善知识亦不能免。不能免则老病犹人。苦乐犹人。总皆犹人。善知识长处在那里。大众。善知识深知生死之故。深知老病之因。深知苦乐之本。知而同之。同而不均。如水中有乳。若果鹅王。自非鸭类。曹山云。一切粗重底事不要免。免则成变易去也。菩提涅槃。此等殃祸为不少。大众。变易不变易。惟我自知。得底人三二十年潜行密用。始于自肯。终至于妙。是非顺逆。非形迹所得类齐。大众。汝但于实头上一回瞥地。久久自然证知。若己若人。若古若今。若凡若圣。异同差别。泮然无疑。大众。不移之地。岂容易到。须具大人之相。慎勿随顺粗识。久立。

　　小参。如今人不了。祇为未起。恬然才起。突然既起猛然者是谁家屋里事。谁作奴郎。何不彻底悟将去。太古淳风去。还肯么。

　　小参。茫然从何去。悄然从何来。来去不可得。来去里接取。不关茫然悄然事。

　　小参。竖起竹篦子云。不是心。不是佛。不是物。是个什么。良久云。咦。将谓有恁么事。

　　暇园小参。雷峰十三年前承诸公命曾到此间。今日重来。与诸公相见。且道相见底事作么生。卓拄杖一下云。大众。十三年前亦祇为诸公赞叹三宝。成就信根。乃渐入渐深。迩年来我宗门下事。古冈大有人承当在。去年复承见招。正搔着山僧痒处。此回愿望倍奢。非但现前诸公。阖古冈一城人。雷峰拄杖子要生按过。总教成佛作祖去。大众。雷峰拄杖子为什么恁大威光。祇为不肯具眼。所以上不知上。下不知下。贵不知贵。贱不知贱。贤愚好丑。是非得失。祇是个不知。尽十方三世鼻孔一时穿却。到来者里上不妨教下。下不妨教上。贱不妨教贵。贵不妨教贱。贤愚好丑。是非得失一齐推倒。一齐扶起。大众。你看拄杖子恁大威光。一场佛事。且道于雷峰分上还有丝毫交涉么。试判看。咦。雷峰到处穿人鼻孔。殊不知一个鼻孔今日被诸公横拖倒拽。直得笑倒。虽然如是。且喜索头还在手里。喝一喝。卓拄杖。

　　小参。若人欲了知三世一切佛。应观法界性。一切惟心造。大众。过去已过。未来未至。现在无住。唤什么作一切佛。卓拄杖一下云。急须着眼看仙人。莫看仙人手中扇。复云。大众。佛法界。菩萨法界。声闻缘觉法界。六道四生法界。作么生说个惟心底道理。卓拄杖一下云。相随来也。石头土块。会么。若也未会。雷峰且向第二头为诸人葛藤去也。竖拂子云。还见么。见底不是色。以拂子击案云。还闻么。闻底不是声。既不是声色。又是个什么。昔东坡居士云。溪声尽是广长舌。山色无非清净身。夜来八万四千偈。今日明明举似人。看此偈可谓搅长河为酥酪。变大地作黄金。后来有个长老却云。东坡居士太饶舌。声色关中欲透身。溪若是声山是色。无山无水好愁人。且道具个什么眼便恁么道。不见道荆棘丛中着脚易。月明帘外转身难。你若识得者个长老。方才识得雷峰。雷峰不曾向你紫罗帐里撒珍珠。你拟什么处构切。莫颟顸。今日何圣传居士为其亡过尊人见五老居士来暇园设供。请山僧举扬此事。用资冥福。大众。见五老居士做了一生佳公子。做了一生贤缙绅。居乡清白。德被里闾。处家仁孝。慈惠子弟。但祇么见得。犹是世间相。不祇么见得。世间相出世间相遂成两橛。且合作么生。卓拄杖云。若在者一下透彻根源。许你会得见五老居士本命元辰。着落天上人间。随意自在。总无第二人。第二法。虽然。祇如资荐一句又作么生道。卓拄杖一下云。顶门开了还教瞎。为圣为凡绝是非。

　　小参。汝诸人昼夜张眼看着。侧耳闻着。鼻嗅舌尝。身触意思。何处不灼然。为什么不肯承当。汝但过去未来。现在一切梦觉虚妄相想一时按下。祇与么觑捕。觑捕来觑捕去。忽然打失布袋。却好来与汝个本色钳锥。何以如此。祇为汝从来不知与么事。将谓有多少奇特。殊不知旷大劫来。未曾刹那间歇。所以僧问云门。如何是诸佛出身处。门云。东山水上行。僧问洞山。如何是佛。山云。麻三斤。南泉东西溪话。赵州勘破婆子话。今人一等会。为什么不是。者里大有来由。有底说识得后还要扫踪灭迹。何异灵龟曳尾。有底说入得头也要出得头。方合他向上。有底说个中无肯路。总与么打发。不求妙悟。说时相似。做处淆讹。理既如是。事亦复然。如苍蝇子一般。祇管向有气臭处。道法大概可见。汝等诸人决要向者一路出离生死。大须具超方眼目。久立。
嘉兴大藏经　庐山天然禅师语录


　　天然是禅师语录卷第三

　　嗣法门人今辩重编

　　小参

　　腊八。小参。竖竹篦子云。不道大众不睹。祇是时节有待。一旦顶门豁开。到作家前为什么还未。良久云。老聃不是姓李。

　　小参。最明白。最简易。为什么祇管难将去。都为向明白里。简易里。何异东行西马首。尽大地皆以无心得之。祇是不曾点眼。尽大地皆以有心失之。祇是不曾错脚。所以费人许多诊候。用补用泻。大须识药忌始得。

　　元旦。小参。大新年头不可不与诸人说佛法。祇是不得错举似人。

　　小参。元宵灯节。鼓乐交参。士女骈阗。分明下下打着。步步踏着。为什么祇作世谛。既不作世谛。岂更作佛法。毕竟现前事作么生。楚鸡不是丹山凤。剑峡徒劳放水鹅。

　　小参。竖竹篦子云。汝诸人终日推是度非。欣真厌妄。还出得者个么。何不向者里一切永息。虽然如是。截断天下人舌头则不无。争教无舌人解语。以竹篦敲案云。无舌人解语也。汝诸人还闻么。

　　小参。者个犹不是。况复张三李。真空与非空。将来不相似。了了如目前。不容毫发拟。竖拂子云。可惜许。

　　小参。大众。此事无有形段。亦无指示。汝但不于一切境上起分别心。一切时中不为诸虚妄觉想流转。应事接物。不庸安置。亦无自见之地。到者里祇要你自甘自休。此自甘自休一切人天二乘所不能窥。诸佛诸祖亦奈何不得。是你自受用三昧。还肯么。归堂。

　　除夕。小参。腊月三十日来也。诸人作么生。卓拄杖云。岁月已穷。人事暂息。见闻不到。思虑未萌。到者里将谓别有安排处。岂知清明端午。中秋重阳。错过了多少。如尚不悟。且待明朝从头看去。

　　元旦。小参。梅柳喜迎初岁景。幢铃长绕去年人。光天宝炬随潮远。匝地祥云捧日新。大众。是什么。卓拄杖一下。

　　小参。知客出问。昨日是今日。不是向上一机。请师垂示。师云。昨日曾有人与么问来。进云。和尚幸自尊重。切莫带累别人。师云。老僧亦与么举。进云。客司某甲自为不敢干冒和尚。师云。再举也何辞。知客一喝。师便打。进云。长老峰。舵盘岩。龙尾石。海螺墩。总与么分付去也。遂礼拜。师云。瞎却。僧出礼拜。师云。大众。看第二员战将。进云。大日当空即不问。人牛不见是何物。师打云。将头不利。带累三军。问。照见五蕴皆空。度一切苦厄。便恁么去时如何。师云。紧峭草鞋。进云。若空是见。既已成见。何者是空。师云。宽大箬笠。进云。若物是见。既已成见。何者是物。师云。一般都有。只是用不着。进云。举手所之。纵目所观。无上法王。是真实语。师云。虽然用不着。却也烜赫见闻。僧礼拜。师乃云。大众。只管将问来问。脚跟下一片地浮逼逼地。古人才开口便知落处。岂一棒两棒总不回头。有什么交涉。饶你置得千百问。不消老僧一条拄杖子打发了也。还会么。卓一下云。若向者里开得一双眼。堪与人天为师。复卓一下云。若向者里瞎得一双眼。堪与佛祖为师。掷下拄杖云。且道堪作什么。若无举鼎拔山力。千里乌骓不易骑。知客复出。拾拄杖云。大有人不肯和尚与么道。举拄杖云。且看拄杖子在某甲手里。和尚当奈何。师一喝。知客掷拄杖。归众。师云。子细着。

　　腊八。小参。我佛世尊昔年于此夜睹明星悟道。悟则不无。争落第二头。如何是第一头。以拄杖一时赶散大众。复云。悔。悔。便归方丈。

　　除夕。小参。古人烹露地白牛与大众度岁。丹霞老汉久矣没有者个。且道将什么供养。蓦竖拄杖云。饱一任饱。只是不许得味。一卓。

　　中秋。小参。今夕是中秋。桂影婆娑。清光万里。尽大地人俯之仰之。左之右之。要难躲避。殊不知总是水里底。且道还有不是水里底么。卓拄杖一下云。天上无明月。天下无明月。

　　解夏。小参。竖拄杖云。今日夏便解了。且道拄杖子解即是。不解即是。眨上眉毛。好痛与三十。卓拄杖一下云。白云万里无人见。祇见门前草漫青。

　　中秋。小参。今夕中秋。雨蒙蒙。云黯黯。且道月在何处。以拄杖作圆相云。明如漆。黑如日。尖相既隐。圆相亦无。汝若觑着。即瞎汝眼。然折旋俯仰。要且躲避不得。卓拄杖云。咱合错过。

　　小参。老僧适在方丈。才闻鼓声。蚤有一人出众问道。今日腊八。适值上堂。还许弟子伸问否。老僧道。四众俱有问话分。安得不许。他乃问云。弟子是殿前树神。前日承西堂大师见示。要弟子迁居。业已从命。祇是有一疑。尽大地是个道场。如何偏要拆毁弟子房舍。老僧应声答云。你既知尽大地是个道场。何处不可居。为什么又执着。他却笑云。偏是你禅师家会讲话。我才说个尽大地是个道场。为甚要拆毁弟子房舍。老和尚就说你既知尽大地是个道场。何处不可居。为什么又执着。老僧见他说得俊快。唤他进前。老实说与他云。树神。你底房屋老僧亦有分。我底殿宇你亦有分。只管分彼分此作什么。树神闻言噤口。懡　而退。大众。你道者树神是什么人。他也解问话。祇是不会讨便宜。若是老僧。待殿宇告成。一直搬进去住了。是个韦驮菩萨殿。如何树神亦得住。还知么。不是同床睡。焉知被底穿。诸人若不会。且请到殿里。问取者睹明星悟道底老狐看。卓拄杖一下。

　　结夏。小参。得底人原无体格。祇为不将人家屋里事当自己事。所以脚跟下活鱍鱍地。佛祖所有他亦有。有之不以为重。佛祖所无他亦无。无之不以为长。何以如此。他脚跟下有力不随人转。然要转便转。觅其踪迹。了不可得。到得祇么田地。尚不是好消息。岂况还未然。亦非论年论月。祇要你是者个人。具决定志。保你九十日内构去。若不是者个人。不具决定志。纵使一百个九十日亦没交涉。大众。海日渐长。幸然无事。大须努力。珍重。

　　小参。明明者一椿事。为什么特地难将去。你诸人每日噇了两顿。上来下去。有什么盖覆处。忽被人问着。便拟开口祇对。早已白云万里。我宗师门下祇为慈悲之故。乃有语句。若一向天三地四。你向什么处捞摸。归堂。

　　小参。眼识等所行非色境界。色等所现非眼识等境界。良久。竖竹篦子云。见么。复以竹篦子击案云。闻么。打鼓弄琵琶。相逢一会家。有亦不管。无亦不拘。观世音菩萨将钱买胡饼。放下原来是个馒头。掷下竹篦子云。一队总是无孔铁椎。

　　小参。此事如五夜灯火。如神钟社鼓。如士女酒筵茶席。于此若会。一任出没生死。非佛眼所窥。然须知三家村里犹有一人不肯到得。此人吃棒有分。

　　腊八。小参。数千年陈腐公案。一回提起。惭惶杀人。你诸人各有眼睛。俯仰照烛。为什么往往被人唤作瞎汉。祇如盲龟跛鳖。还有佛法分也无。无则法界不周。有则宗乘混滥。到者里须还芥庵老汉始得。

　　除夕。小参。过此一夕。又是一岁。你诸人作么生。放开则日月推迁。捏聚则乾坤顿易。便与么去。有甚了期。万象无体玄之意。圣人有会物之心。笑倒孟八郎。信步张三李。至道无难。情穷乃现。卓拄杖一下。

　　元旦。小参。卓拄杖云。年年祇与么。月月祇与么。日日祇与么。为什么又要老僧从头举似。大众。有一人受举似。举似不中用。有一人甚得举似之理。却不受举似。且道那个是亲。那个是疏。分疏得下。新年头无虚弃底佛法。以此启佑。当时不为世谛。卓拄杖一下。

　　小参。王老师云。不是心。不是佛。不是物。可谓驱耕夫之牛。夺饥人之食。然虽如是。者边千句百句。不如那边道取一句。且作么生是那边一句。桃华开处春风暖。黄鸟歌时柳絮飞。切忌道犹是者边话。情知汝在者边模索。要向那边着到。

　　小参。举僧问云门。如何是正法眼。门云。普。又僧门风穴。如何是正法眼。穴云。瞎。妙喜云。二尊宿答一转语。还有优劣也无。若道有优劣。真个瞎。若道无优劣。真个普。若是归宗即不然。若道有优劣。瞎里错过。若道无优劣。普里错过。毕竟如何。三餐稀粥扣门拙。二百残僧计日禅。

　　小参。举赵州云。有佛处不得住。无佛处急走过。三千里外逢人不得错举。师云。作么生是有佛处。祇如不得住。住个什么。卓拄杖一下。喝一喝。作么生是无佛处。祇如急走过。走向那里。亦卓拄杖一下。喝一喝。复云。大众。说便说了。也须悟始得。你若悟。师姑不是女人做。

　　小参。钟中无鼓响。鼓中无钟声。钟鼓不交参。句句无前后。古人只此四句。已无剩义。老僧有个譬喻。喻如流水。前滴不到后滴。后滴不从前滴。滴滴圆满。不相假借而相引相排。江河流注。似生相续。又如火与火。前焰不是后焰。后焰不是前焰。焰焰相推。至于燎原。祇是者一星子。者一星子亦无自性。于此会得。许你做得个座主。大众。前说已无剩义。为甚么又说会得止做得个座主。盖为汝解会。不解不会。

　　小参。不着世间如莲华。常善入于空寂行。达诸法相无挂碍。稽首如空无所依。大众。作么生说个空寂行。空寂行又如何入。听取一偈。此心此法本如然。遇直逢湾绝后先。与汝相知解相信。双双携手醉花前。以竹篦击禅床云。会么。

　　小参。此事如擎满钵。在独木桥上过。稍错足即丧身失命。过此以往。康衢大道。土旷人稀。到者里切忌瞌睡。却似不曾有恁么事。

　　小参。锦上添花易。雪中送炭难。锦上添花。却似不曾多些子。则易中亦有难。雪中送炭。忽然撞着个性燥汉。挈过冷地上。则难中亦有易。寒暖无方。难易失准。是汝诸人作么生去就。良久云。滴水滴冻。

　　腊八。小参。所睹非境。能睹非心。箭锋相拄。啐啄同时。正恁么时。还有出身之路也无。金鸡啼午夜。寒月落前山。虽然如是。若作睹明星悟道。入地狱如箭射。

　　小参。开罏以来。风晨雪夕。与诸人所谈何事。若在言说上荐。岂不动涉根尘。若在无言说上荐。岂不静沈死水。若在言说上得无言说之机。岂不事属向背。若在无言说上收言说之用。岂不理存本末。若总不与么。则百姓日用。得失两衡。毕竟合作么生。梅花初绽萼。榆柳未舒芽。

　　小参。以竹篦击禅床。又望空一挥云。敲空作响。击木无声。不是神通妙用。亦非法尔如然。事理俱捐。全身迸现。岂待临机作略。方露布于吹毛。正使楼阁门开。开而复闭。犹存终始之端。所以旷大劫来。至于今日。当念瞥然。都无前后。何消老僧深言浅语。直指旁敲。直饶句下明宗。声前得旨。前廊后架。错过多时。复竖竹篦云。会么。会则全盘翻却。黑白两忘。伫机停思。白云万里。

　　解制。小参。诸方解制。有底向长连单上指出个解作活计。有底向长连单上指出个破家荡产。惟有归宗。拄杖子一时按过。总教他眉横鼻直。齿白唇红。他日向孤峰顶上味雪餐风。十字街头呼张喝李。十字街头底孤峰顶上放行。孤峰顶上底十字街头把住。祇是不许撞着老汉。为什么。千般武艺皆传尽。一拳留得打儿孙。

　　小参。说事说理。说根本。说差别。说者边。说那边。曲为今时。都无实义。若是个人。自知好恶。汝若会。露柱灯笼是你儿孙。汝若不会。厨库三门是你宗祖。且不关老僧事。

　　小参。竖竹篦子云。多少人在者里开眼行不得。多少人行得却不开眼。总要吃归宗痛棒。咦。亦是奴见婢殷勤。

　　小参。现成公案教老僧作么生说。便与么会。朝打三千。暮打八百。何况昧略。然虽如是。相似昧略。智者不言。本际法中。无存泯故。

　　浴佛日。小参。生生不可说。不生生不可说。生不生不可说。不生不生不可说。到者里还拆合得么。拆合且置。祇如归宗今日劈头一杓恶水。是为悉达扶弱。是为韶阳助强。良久云。欲得不招无间业。莫谤如来正法轮。

　　小参。十方诸佛在众生生死里涅槃而众生不觉不知。六道众生在诸佛涅槃里生死而诸佛共见共闻。故知生死是涅槃家生死。涅槃是生死家涅槃。而生死自生死。涅槃自涅槃。不隔毫厘。远若霄坏。祇如老僧与诸人即今是生死。是涅槃。易分雪里粉。难辨黑中煤。踢翻湖里落星石。吞却庭前下马台。会么。

　　小参。于本无有处立一切法。法法谁名。于本无无处说诸法空。空空何状。蹋翻关捩。转向上头。烁迦▆▆所不能窥。检点将来。犹在涂路。何如归宗寺里石女生儿。惊起四大天王目瞪口呆。投奔无路。是汝诸人作么生躲避。

　　小参。境因心境。心因境心。心不知境。境不知心。何曾动着。日用森罗。寤寐安然。不行鸟道。证寂灭于繁兴之内。了名相于一实之中。安住无明。将错就错。真钥不换。笊篱木杓。

　　小参。去年结冬。冬行春令。今年结冬。冬行秋令。从春令荐活。了死犹难。从秋令荐死。了活较易。难易且置。如何是活。右边卓拄杖一下。如何是死。左边卓拄杖一下。复云。若识死活句。许汝参得归宗禅。然虽如是。死活不到。又作么生。月上长安公子闹。云封谷口老僧闲。

　　小参。佛法在行住坐卧处。饮茶食饭处。阿屎送尿处。迎宾待客处。所作所为。起心动念。又却不是也。古人与么道。要你直下会。汝若直下会。所作所为。起心动念。又是个甚么。更有甚么是与不是。既无是与不是。到者里作么生安排。瞥尔错过。又是从头。汝诸人大须着眼。良久云。险。

　　小参。尽大地是眼。谁为所睹。尽大地是明星。谁为能睹。黄面老子卸珍御服。着垢敝衣。只顾面前。不防脑后。数千年前败阙。被归宗今日拈出。且道归宗败阙。又是何人拈出。以竹篦指灯笼云。切忌撞著者个。喝一喝。

　　元旦。小参。新年头佛法。谷风扇南陌。文殊诈明头。普贤呈巧拙。一个头枕东。一个脚蹋北。爆竹天轰。法身脑裂。三门头天王佛殿后。菩萨三三两两聚头。左搠右搠不迭。祇图打断是非关。殷勤款待拜年客。遂高声云。是甚么。两口无一舌。

　　解制。小参。九十日里荐得底好与三十棒。九十日里荐不得底也好与三十棒。荐得底三十棒共汝商量。荐不得底三十棒倩谁承当。咦。白云万里知何处。拨转机轮归去来。

　　小参。此事不是汝诸人念想思量得底。世间最奇幻莫如海市蜃楼。深壑大泽。神龙狞虎。奇禽怪兽。鬼魅出没。人所不经。书籍上一目才念想即可现前。即如法界海。诸佛菩萨众会一切天梵六道诸圣凡。所作供养。香云。花云。宝衣云。赞叹歌吹。乃至教化众生。声响遍彻。逼塞虚空。不可说。不可说劫毋有休息。种种神变。亦人所不经。经论上一目才念想亦可现前。唯有此事。念想所及便不是者个道理。历代知识说个麻三斤。锯解秤锤。可谓剿绝理解。剿绝情谓。一提起便有者个意思。此岂不是念想。既落念想。何曾梦见。虽非念想。所得又不是龟毛兔角。到者里嘴都卢。直是叵耐。汝诸人一夏里试定当看。

　　小参。秋半月圆。云开魄朗。尽大地山川陵谷。草木丛林。宫殿城郭。人民禽畜。男女饮食。景物纷纭。人事▆悉。无不共在清光之中。虽异同成坏。各各悬殊。而清光圆满。互相容纳。无有角立。如水中树影。如镜里▆像。祇今汝诸人心光亦复如是。但不到秋半月圆。云开魄朗。便自翳于目前。分寸之外无所涓▆。▆▆无一隙之光。随处露现。汝但微细观察。始于一端。终于究竟。始知今夕之景。内外融彻。非境界之所拟议。

　　小参。举石头云。恁么也不得。不恁么也不得。恁么不恁么总不得。乃以竹篦子望空一画云。颇有人于此一下了却。还得么。放下竹篦云。不得。不得。良久。复示偈云。西子临轩世莫俦。红罗遮面隐双眸。分明欲诉心中事。启口难言只是羞。

　　小参。此事如人行长路。行到尽头。绝处逢生。必无余心。正眼始豁。将谓学道究竟有者个时节。殊不知三家村卖柴汉瞎着两目。终日数柴把。看砰椎轻重。已刻刻蹋毗卢顶　。所以道夫妇知能。圣人不及。

　　元旦。小参。夜来绳床上才靠着。便见枣柏通玄长者。清凉澄观国师二人论列杂华宗旨。一个说道。此经圆融。直授大心。凡夫十信满心。入初住即与佛齐。一位具一切位。无有古今岁月时劫。凡夫一念相应即一念佛。若无大心凡夫。佛种应断。一个说道。杂华虽以圆融为宗。不碍行布。一位实有一位。中消习证真之验。众生根欲不齐。恃此干慧。终成邪见。问明品所谓何故受持正法而贪嗔痴谄慢疑种种具足。将知此事非但多闻而能究竟。二人争论不已。老僧从旁窥破。各与拄杖。一齐喝出。正在闹时。直夜侍者大叫小叫。说道。今日元旦。请老和尚早起礼佛。张开眼。始知适来行棒行喝。总是梦事。蓦竖竹篦子呵呵大笑云。诸人谛观老僧即今还醒也未。复示偈。太虚无欠亦无余。万象森罗自卷舒。个里成忻复成厌。一回瞥地亦踌躇。

　　小参。此事大须一了一切了。一了则无圣不了。一切了则无凡不了。无圣不了则无法界不入。无凡不了则无世间不离。现在世间而全身法界。便不为世间生灭流转。全身法界而仍处世间。便不为法界情量所限。到得与么法界。世间总在当人掌中。放过捏聚。随意自在。始知狮子峰。玉渊潭。春秋冬夏。不妨与诸人俯仰坐卧。任运过时。祇是峰高潭深。你诸人不免出头露脚。却似有与么事。

　　小参。举竹篦子云。从上不曾有一人向者里道得一句子着便。设有人道得一句子。三世诸佛。历代祖师。口挂壁上。放出无数波旬魔梵水陆神祇光曜烛天。老僧恁么道。亦是树上摊油麻。亦是平地推车子。汝诸人作么生皂白。

　　小参。祇是个烜赫虚空。何处安眼耳鼻舌身意。只管根尘相对。妄起分别。更随习气留滞。现行几时是汝休歇。何不八识一刀方便。安住大总持门。接应事物。如镜里像。像不借镜而空。镜亦不因像更加圆净。又如五色摩尼。摩尼体上何曾有五色。五色亦何能污染摩尼。亦何待除却五色。别显摩尼。此是文殊普贤境界。唯证方知。理上十二分透彻。事上尚未有一分着到。古今大人数十年初中后夜始得个相似。后学初机可不怛惕。

　　小参。从无住本无端起一切圣凡诸法。互相倾夺。如梦似幻。都无实事。无始时来。所有断证。无非扫空中鸟迹。栽镜里空花。终日向五蕴山头。夷丘塞壑。费尽心神。虚消岁月。没量大人在者里埋没多少韶阳正令。虽则婆心。亦只以楔出楔。楔出楔生。岂有了日。谁是咬猪狗底手脚。汝曹大须快捷明决。趁俊取办。真法难遇。转盼错过。又是一生。言之酸楚。

　　小参。去即印住。住即印破。不去不住。印即是。不印即是。古人从自己经历途路难易。为后人拈出个坦易平荡去处。不似今人。于坦平地上堆丘挖堑。以见高深。方寸里凑泊不少。不论凑泊不成。即使凑泊得去。总在古人背后立。落他格量。无自由分。诸人须识好恶。莫错用心。从上来有甚么事。祇为汝不直下构取。若直下构取。尽在当人。岂凭他力。于今昼作夜息。一切现成。何曾有毫端许善恶形段到诸人分上。莫自生障塞好。还肯么。

　　小参。两个拳头。十只手指。便与么去。要且未是。是不是。秋风吹不起。却忆当时老赵州。解道庭前柏树子。引得儿孙不丈夫。人人尽向句中死。堪嗟叹。难辨理。点来都是鼻头红。阿那个一口吸尽西江水。

　　师诞日。小参。尽道老僧今年今日生。殊不知即是去年今日。又即前年今日。又即大前年。以至无量年今日。又即明年今日。又即后年今日。又即大后年。以至无量年今日。总过去未来一切年今日。即是今年今日。融通三际。圆满十方。诸人且什么处见老僧。祇是眉横鼻直。眼深口阔。顺之则喜。逆之则恶。喜不喜。恶不恶。入海麒麟三只角。天风夜夜撼琅玕。月落寒潭。无处捞摸。信手拈来。七花八萼。会么。

　　小参。举竹篦子云。阿那个不见。阿那个不闻。与么会去。祇是个解空尊者。且道宗眼在甚么处。

　　解制。小参。今日解制。解亦一任住。结亦一任去。去去住住。总是当人。且不干栖贤事。老僧随例颠倒。与汝诸人证明。弥天花雨。祇在目前。掷地金声。且归脑后。须知更三十年。亦有人为老僧证明。

　　小参。祇与么不可总作与么商量。从上先德殚乃机致。要诠注者个道理不出。不知佛殿僧堂早已道了也。更教老汉鼓两片皮。岂不取笑识者。然虽如是。争奈今时。

　　小参。举真净偈云。石门路险铁关牢。举目重重万仞高。无角铁牛冲得过。毗卢海内鼓波涛。阿那个是无角铁牛。毗卢海在甚么处。梦里何人歌白雪。觉来元是偃溪声。

　　小参。譬如明夕是中秋。向今夕说是想底。即向明夕说亦是想。又如镜里像。说像不是镜。常在光中。说光是镜。且非像外。然象不碍光。光不到像。彼此不相知。内外无前后。既非功分。岂关本有。即今老僧与诸人。老僧说。诸人听。香炉蜡炬。露柱虚空。把断咽喉。拈却心目。试道一句看。

　　小参。浩劫之与刹那。毫端之与沙界。得其总持。且不入甚深三昧。而当时当处。总有文殊普贤境界。昔杂华会上。普贤菩萨住如来。前去宝华王座不▆。百万人天欲求一见。了不可得。此岂神通妙用。祇是当人自住自地。识相不生。举起则匝地匝天。放下则非心非物。彼既丈夫。汝诸人何不己躬下一回着到。一回决定。只管挨门傍户。有甚么了日。

　　小参。道人行处。祇是自知自了。盖动静一多。因心所置。心源深稳。力不凭他。体尽妙明。自委伤触。逢缘不借。任运屈伸。汝若生心取证。则没溺自宗。更或放旷无拘。不免翻身魔外。但能血脉不断。动静之境。无亏无愿。无求一多之情。顿绝良由。根本见彻。不入方便之门。差别行圆。岂逾一真之界。步步不蹑前后。心心岂滞暗明。真智无见。不妨物象交加。真理恒如。何用虚灵湛寂。如月印川。水光不透。如石投海。燥湿悬殊。以之自为。功位齐彰。以之为人。主宾回互。东西溪之水草随分。五台山之勘破有由。大法无遮。当人谛审。

　　小参。举竹篦云。向者里道一句有甚么难。不向者里道一句始不为易。难易因人。过得荆棘林是好手。

　　师诞日。小参。老僧今日在长生路上与诸人相见了也。诸人还识长生路上事么。流泉是生。湛寂是事。望如恬静不是事。流急不觉不是生。若能彻底掀翻。不妨千波竞发即一亘晴空。一亘晴空即千波竞发。用挟体以全彰。体含用而俱寂。以此作供。是真供养。以此受供。是真福田。三轮体空。一真法遍。因齐庆赞。福慧两严。虽然如是。大火聚里一茎眉毛。倩谁拈出。以竹篦击案一下。

　　小参。甚深理境。无路追寻。大智现前。回头即是。一切三昧。枉自周遭。动转施为。本无能所。能所既绝。取舍何从。一种平常。言思莫及。上揆千圣。下合群萌。旷大劫来。犹如今日。

　　小参。生死本际。涅槃本际。一二之理难分。迷悟之情各别。深达法源。行于事物而不见其异。安住心海。处于梦觉而不知其同。祇为理封千圣之域。不羡白牯黧奴。情绝三界之因。何矜宝几珍御。荡荡乎。冥冥乎。法界岂有知见。水草宁问东西。知马影之非他。洵牛鼻之在手。

　　元旦。小参。日月如环。旋转无朕。就中取一月一日曰春王元旦。朝廷草野。竞起讴歌。上祝圣寿。下庆民生。人间鼓文章礼乐之风猷。我法阐一乘三乘之秘典。庄严法界。点缀太平。岂不猗欤盛哉。人事既毕。依旧日月如环。旋转无朕。求其起伏真俗二谛了不可得。有人于此指出宗由。契佛心于言外。开凡品于劫先。可谓因时赴节。独妙全提。老僧且款款向伊道。恶情悰。

　　小参。去冬结结个甚么。今日解解个甚么。摩尼不堕五色。明镜岂有去来。结收从来昏散之心。入炉中陶冶。解去今时知见之习。向劫外屈伸。大小皆宜。深浅获益。老僧权作社长。聊满一期。诸人无忘师资。勉图后劲。

　　小参。承当个事。大须彻底掀翻。莫存知见。语默动静。柔和其心。若犹圣境凡情。人非我是。即使悟得了无过患。亦非古人行处。既不相应。终难成立。不见道微言滞于心首。皆为缘虑之场。实际居于目前。翻作名相之境。何况更粗声前响后。待汝回头转脑。已是失候移时。箭既离弦。谁论及之不及。

　　结夏。小参。九十日以前三十棒少一棒不得。九十日以后三十棒少一棒不得。正当九十日内。且道还有吃棒分也无。老僧年迈。忘前失后。亦须痛吃一顿始得。若是诸人。自领出去。

　　小参。近代禅病流为声名。师家图门庭热闹。不管学人了得了不得。祇要他口手快便。施设得来。学人亦不求自己性命着落。祇要师家印可。声名藉重。成褫他一副虚张才气。以取世资。似者等心行。亦说担荷如来。还得么。今时人所谓法身边事。祇是个见闻觉知。食底穿底。迎宾送客底。折旋俯仰底。将为是和会着。在眼曰见。在耳曰闻。在口知味。在鼻嗅香。在手执持。在足运奔。知者唤作佛性。不知者唤作精魂。者是古人语。大有来由。教你在那里皂白。不是教你作死马医。山僧说不知者唤作佛性。知者却唤作精魂。何以故。好好地只要会他。何曾蹋着那个消息。既不许会。是你拍盲得么。又如今时人所谓法身向上事。也祇是个见闻觉知。只是不许他认着。唤作扫踪灭迹。玄虚大度。无著真宗。大众。去去来来。是个见闻觉知。不过换过一条题目。者等窠臼正是千年贴体汗衫。大众。汝既没真正悟门。日用自然闯到差别境上。是汝不知惭愧。还说个一切处不是别。一切法不可得。大众。既是一切不可得。蹋他机境作甚么。者是可得不可得。楞伽云。受贪嗔痴性已。然后妄想计着。贪瞋痴性非性。若不取有性者。性相寂静故。大众。一切法皆由心生。你心不曾到无生田地而谓一切法不可得。一切法如幻。无有是处。大众。是则是一切法如幻。亦只是你见得处。你若迷情不了。全身在幻化里。不觉不知流将去。犹更牵引道理。回至偷心▆▆。▆▆流转。大可畏惧。大众。就是你得个真正悟入。也要践履明白。他后方有成立。若只虚知虚解。生死海里无你躲避处。不见文殊菩萨问法首菩萨云。如佛所说。若有众生受持正法。悉能断除一切烦恼。何故复有受持正法而不能断者。随贪瞋痴。随慢随覆。随忿随恨。随嫉随悭。随谄随诳。势力所转。无有离心。何故受持正法而复于心行之内起诸烦恼。法首菩萨答以颂云。佛子善谛听。所问如实义。非但以多闻。能入如来法。如人被水漂。惧溺而渴死。于法不修行。多闻亦如是。如人善方药。自疾不能救。于法不修行。多闻亦如是。大众。莫道者是教乘。即我达磨大师亦说行解相应。名之曰祖。后有僧问古德云。如何是头。答曰。大须知有。如何是尾。曰。尽却今时。有头无尾时如何。曰。终是不贵。有尾无头时如何。曰。虽饱无力。沩山大师亦云。大须识干。识若不干。敢保轮回去在。敢保啼哭有日在。佛祖痛切提诲。祇要你行得去。方到无事。道法是一。是你们各人根器不同。是你们习气深浅不同。所以顿中亦有渐。渐中亦有顿。只如你们于者一着子上有个入处。见得现成。殊不知多生习气。各人都是有底。因缘相凑。一时抛向面前。只靠着些子知见。一回按过了又一回。有甚么了期。须是有决定方便始得。者岂不是顿中亦有渐。大众。修行一着亦有差别。我宗门下却不如二乘始教。费许多无间解脱。由一地至一地。你若是个人。一刹那顿伏烦恼。祇要善用方便。一切时劫限量不得。此岂不是渐中亦有顿。所以道用少方便力。疾证菩提道。又云。他得底人他自知时。修与不修是两头话。你若没者一椿习气。只管作意加行。尚不可说知时。何况习气深重。谬意为不可得而俱生种子。时时发起现行。难道自己蒙昧得只是粗心。硬差排过。他时后日。大作祸在。大众。今日同住一处。都是担荷如来大事。切须从自己做出一个后昆榜样。如今禅道佛法败坏至此。非口舌能争。须是我辈深山穷谷。在自己脚根下立得稳。不为时气所动。令天下后世谓末法时代尚有者一种倔僵人。所裨法门多矣。久立。

　　解夏。小参。一夏来不曾与诸人讲话。其声如雷。诸人还闻么。闻则诸人不如老僧。不闻则老僧不如诸人。老僧与诸人亦能成褫天下人。亦能误赚天下人。万丈峰头。切忌错足。

　　小参。上是天。下是地。东西南北。峰峦盘结。林水葱郁。溪声彻昼。云影弥空。谷中之景。老僧所见如是。诸人所见亦如是。须知有一人所见不如是。此一人是在众中。不在众中。在众中举目不见。不在众中。岂不闻有一人所见不如是。

　　小参。一切众生流转生死。一切圣贤留滞方便。皆由所知之心。今时只管向思议不及处。言说不到处。以为过于精明圆湛。明眼人觑破唤作自欺欺世。饶汝遍坐道场。说法如云如雨。弥勒下生。未许有话会在。而况下焉者乎。汝等诸人须识好恶。

　　小参。举一不得举二。放过一着落在第二。蓦竖竹篦云。早已落第二了也。作么生说个举一道理。遂掷下竹篦。

　　除夕。小参。今日猎尽。一年事业向此夕终。终必有始。一年事业向明日始。始即始其终底。终即终其始底。如环无端。如幻无实。诸人到者里作么生了。梅花香似麝。野火势如龙。切忌作麻三斤会。打汝头破。莫言不道。

　　元旦。小参。今日春王。正月元日。与么承当。即堪绍隆佛慧。普度含识。唯有竹篦子不在里许。既可绍隆佛慧。何故竹篦子不在里许。竹篦子不在里许。还该得佛慧么。该得即不是竹篦子不在里许。不该得竹篦子是个甚么。该得不该得。不该得该得。又是外道矫乱论议。毕竟合作么生。不妨更疑三十年。

　　小参。信位不道。全无人位。只是罕见。所以黧奴白牯独露全机。十圣三贤难辞药忌。古人三登九上。吃尽生受。只为者一着子。不似时流。穿州县。入保社。筑得满肚皮禅。将来日用如冰似炭。长生路上有甚么交涉。何不初终后夜。勤勇念知。一回吃攧。始信从前虚过。只今大唐国里能有几人。所见尽是噇酒糟汉。将知此事当不容易。
嘉兴大藏经　庐山天然禅师语录


　　天然是禅师语录卷第四

　　嗣法门人今辩重编

　　普说

　　除夕。普说。今夕是除夕。尽一年之日谓之除。古人比之人之死日。尽一人之生谓之死。所以道腊月三十日到来。一年自正月初一日起。直至除夕。那一年有无得失。至除夕交结明白。过此夕便是来年事。人生自出胎至舍寿。那一生善恶苦乐。至死日交结明白。过此日便是第二生事。古人又道。腊月三十日到来你作么生做手脚。正说我和你。未到死日。一切善恶犹有转变。所当勉力。不可临时着忙。若到死时入闷绝位。便要做主张不得。从闷绝位出。又有中阴后阴。既隔了阴。便同醉梦。正如人今生不能复忆前生底事。你作么生措办一切。众生遇得良友。善见善闻。以此见闻。在顺逆境便会生起那欣慕警惧底心。一般做起善事来。祇是后来遇着恶友。那恶知恶见便会把前时善心一退退没了。谓之为善不终。那做恶底打头亦祇遇着恶友。发起爱憎。便会为恶。若是遇得好人。闻得些子因果干系。一回回头。便会向圣贤路上。此皆现生现知现见。不似他生难做手脚。大众。何不趁着色力康健。祇消得你一念憬觉。那一念憬觉不但把一生底业缘一划划断。就是无始劫来千生万死。一切业缘亦祇在者一念憬觉。如汤沃冰。大众。一生如是。千生万生亦祇如是。总由迷妄起诸过咎。迷自己觉念合一切尘缘。妄起惑业。如梦如幻。都不可得。虽不可得。而此迷妄驰逐不已。不能自返。要待缘起。若能藉良友因缘。忽然憬觉。此一念憬觉能灭三祇业因。最是有力。不同迷妄。随境颠倒。无有真实。大众。然虽如是。尽有一般憬觉。不过几时便见退失。你道病在那里。祇由你不曾向自己根源上彻底识得。所以不能立得那决定底心。大众。作么生是根源。根源又如何彻底。大众。者事不得容易。亦不可作艰难想。老僧今晚打开宝藏。任诸人趁贩。不必定要十年五年。你若伶俐。蓦直向前。老僧看你立地构去。大众。祇如诸人现前。遇着寒你便知去穿衣。饥便知食饭。逢人赞叹你便生欣喜。被人呵责你便生烦恼。者一段明白灵妙不是我有你没底。就是三世诸佛。历代祖师。古今善知识亦不曾多了你分毫。祇是你从来不曾一日识取。祇管将者灵妙底心向外边境缘上生爱生憎。妄取绳缚。于今若肯回头。向那知寒知暖。知好知歹底一回承当。不教你更有等待。是你此心从无始来。千生万生。在六道三涂中千般惑业。万种升沈。到于今不曾少欠者知寒知暖。知好知歹底。与老僧无异。与诸佛诸祖无异。你祇须直下承当。直下体认。你者个明白灵妙之心。从本以来与一切境界元不相到。一切境界埋没你不得。一切境界流转你不得。你既彻底识得那根源了。便当就那根源上立一个决定之心。大众。那决定之心又如何立。你岂不是彻底识得那根源本不与一切境界相到。你于今就当随顺着那根源。决定不与一切境界相到。你岂不是彻底识得那根源。不为一切境界埋没。不随一切境界流转。你于今就随顺着那根源。决定不为一切境界埋没。决定不随一切境界流转。者个唤做头正尾正。古人云。有头无尾。终是不贵。便是者个道理。达磨云。行解相应。名之曰祖。解到十分。便能行到十分。行到十分。方是解到十分。所谓以始觉合还本觉。本始合一。无古无今。不同莽荡。妄招殃祸。大众。你道于今说禅底差别在那里。他一般说彻底识得根源。他一般说识得那根源不与一切境界相到。不为一切境界埋没。不随一切境界流转。说便说了。到得境界当前。一般从前起惑。一般从前作业。既有惑业。难逃苦系。大众。那一种人弄到差别境上。他还不肯惭愧。更说道我虽到差别境上。亦元不与我根源相到。那一切境界埋没我不得。流转我不得。是亦便是。祇如今世间作业底人亦未尝与那根源相到。那一切业缘埋没得到那里。流转得到那里。祇是目前奈何不得。一切众生业缘如梦如幻。因既梦幻。果亦复然。虽然因果同是梦幻。若无一回真实着到。一回决定倒断。那无始俱生不与你一时干休。你者虚知虚解亦同梦幻。与那无始俱生抵敌不过。所谓道力不胜业力也。似者等亦说担荷如来。岂不惭愧。大众。从来历代祖师。古今善知识不是别有长处。亦祇是彻底识得那一个根源不与一切境界相到。便直下随顺决定不与一切境界相到。彻底识得那一个根源不为一切境界埋没。不随一切境界流转。便直下随顺决定不为一切境界埋没。不随一切境界流转。于一切日用自既如是。以此为人亦复如是。逢人问着如何是佛。便云麻三斤。如何是祖师西来意。便云庭前柏树子。者个正是从彻底根源上立决定心一个大榜样也。于今人闻说麻三斤。庭前柏树子。他便作一个不思议会。或作现成会。或作随处都是会。或作全身里许会。你说恁么见识。亦当得彻底么。既不彻底。遇一切差别境界自然露出手脚。所谓佛法与身心打作两橛。你诸人行脚一番。须要具眼。遇着真实去处。切不可错过。真实师友难得。好山水难值。于今既聚在一块。大须努力。老僧不要你参什么禅。不要你学什么道。祇教你自己将现前知寒知暖。知好知歹底那一个直捷根源直下承当。你试体究看。你无始来至于今日祇有者一个灵妙底心。经不可说不可说生死升沈。不曾少欠毫厘。你者知寒知暖。知好知歹底元不曾与一切境界相到。既彻底识得。你便随顺他。决定不与一切境界相到。你者知寒知暖。知好知歹底元不曾为一切境界埋没。不曾随一切境界流转。你便随顺他。决定不为一切境界埋没。不随一切境界流转。者一个彻底决定底心源。不但了却者一生生死。直教无始劫来。百千万亿生死一时了却。就把者了一切生死底心。正要你向一切生死海里头出头没。建立祖宗一切法门。为一切众生开百亿方便。如水中月。如镜里华。无出无没。无染无杂。入三涂六道。为一切众生作了因。不作生因。乘愿力。不随业力。你若自不能了。如何了得他人。迷情未尽。于三界内一定无自由分。莫开大口。瞒老僧不过底。老僧祇教你在根源上彻底立一个决定心。祇将此心无有不办。即将此心入一切生死。做出一个华严法界来。大众。你看那华严菩萨十信满心。且道信个什么。亦祇是信得个自己根源。彻头彻脑。就者根源上立决定心。便入住位。经云。佛子住此地。即是佛受用。常在于其中。经行及坐卧。所以十住初心便与佛齐。了无阶级。你道为个什么。祇为者一个根源十方三世。一切如来。同行同住。同入一切法界。作一切佛事。更无差别。若入住位。便起行向。以理入事。还向于理。事理交融。步步实践。如入十地。从初至十。悲智相扶。把自利底事向利他处圆满。却把利他底事向自利处融释。至十一地全悲无智。直至成佛。以后一切行愿皆从悲起。十方三世。一切法界无圣无凡。无自无他。无延无促。无不是普贤行愿处。无不是普贤放身命处。你说到者田地。轰天轰地。不是神通变化。亦非法尔如然。却元来祇是我和你于今现前一个直捷根源。更无他事。到者里实无华严境界可得。亦无什么悲智。亦无十地境界。亦无行向可得。无有住与不住。信与不信。亦无彻底不彻底。决定不决定。亦无说与么事底。亦无听与么话底。大众。今夕是除夕。各各向衣钵下坐地报钟起来。与你新年相见。只是还有一句。遂竖拄杖云。切不得动著者个。卓一卓。

　　解夏。普说。老僧两三月来强半是患舌疮。少与诸人说话。今日自恣。且问诸人。还曾构得者个事么。若道一切现成。岂不一夏虚过。若必有所构。作么生又说个本有。大众。本有本不有。本无本不无。本无本不无。所以盐官道。一切众生皆有佛性。本有本不有。所以沩山道。一切众生皆无佛性。到者里伶俐衲僧不难识解依通。然须悟始得。昔我世尊拈青莲华。在百万人天中顾视大众。且道是何等徽猷。古今商量。都向举起处会。金色头陀破颜微笑。又向笑里承当。此岂不是解。后来阿难尊者问迦叶尊者云。师兄。世尊传锦襕袈裟外。别传何事。迦叶唤阿难。阿难应诺。迦叶云。倒却门前刹竿着。于今人也都在迦叶唤处。阿难应处作个直捷根源。谓有者个直捷根源。却教向目前动用里流通去。所以道倒却门前刹竿着。若果如是。为什么赵州有僧问云。学人乍入丛林。乞师指示。赵州云。吃粥了也未。僧云。吃粥了也。州云。洗钵盂去。他何曾有什么直捷根源。亦便就目前动用处指示。有底却云。直捷根源即在目前动用里。目前动用也即有直捷根源。又引青原行思禅师见六祖话。当时行思禅师初到曹溪。便问当何所务。即不落阶级。曹溪云。汝曾作什么来。思云。圣谛亦不为。曹溪云。落何阶级。思云。圣谛尚不为。何阶级之有。曹溪深肯之。大众。你看圣谛亦不为正是没量大人八识一刀底手段。你若在者里下得那一刀。便能一切时。一切处。一切念。直得自由自在。荡荡无碍。于今人却道圣边事拈过一边。直教他在目前声色里倒卧横眠始得。又和会。僧问青原云。如何是祖师西来意。原云。庐陵米作么价。岂不是目前一句子囫囵。无你思量处。无你站脚处。又引证石头示药山云。恁么也不得。不恁么也不得。恁么不恁么总不得。者便是一句子目前囫囵。不可思量。不可站脚底道理。所以药山不会。后参马祖。祖云。我有时教伊扬眉瞬目。有时不教伊扬眉瞬目。有时道扬眉瞬目者是。有时道扬眉瞬目者不是。一时言下豁然。此正是囫囵一句子。在目前动用处点睛飞去也。又云。石头是个人境俱夺。马祖是个人境俱不夺。总与么批判。且道有什么妙悟处。又引睦州有僧问云。以一重去一重即不问。不以一重去一重时如何。睦州云。昨日栽茄子。今朝种冬瓜。又是目前一句子囫囵话了也。大众。我丹霞以一重去一重绝无其人。不以一重去一重满目而是。何以故。茄子今年种得迟。冬瓜秋后看。大慧云。茄子一任诸人横咬竖咬。冬瓜上试道将一句来。我丹霞茄子冬瓜总任诸人横咬竖咬。祇是要下口不得。大众。既总任诸人横咬竖咬。为什么却下口不得。作么生是下口不得底道理。不可亦是目前囫囵一句子么。莫总作与么解会。解一任你解。祇是无利益。为什么无利益。大众。悟之与解极相似。其实如云泥之异。祇为你作与么解了。二六时中有几种用不着处。那声色关头逢着便黏。即不黏亦费许多拨置。是一。又方寸里生灭亦有许多拈一放一底时节。又道理上亦有许多杜撰与杜撰不得。一时胸臆放不过底去处。者亦是用不着。既用不着。不可又从头问人。只得推作行履不到。噫。佛法不是者个道理。古人也有行履底话。却是他悟得底即是他行底。行底即是他悟得底。未有悟处不曾圆满。却向行履上圆满。譬如人家有一百亩田。饶你耕耘得十分勤力。灌溉得十分及时。到成熟时亦只是一百亩田底稻子。终不成耕出二百亩来。人之学道亦复如是。汝打头见处如是。饶你精勤践履。亦不过纯熟得所见底。未有见不圆满。却靠着行履圆满。所以道打头不遇作家。到老终成骨董。作家宗师就是十分老婆。他方便里亦自然有宗门手段。你看归宗当时有僧问。如何是佛。宗云。我向汝道。只恐汝不信。僧云。和尚诚言。安敢不信。宗云。汝便是。大众。汝看归宗又不道汝怎底怎底便是。怎底怎底便不是。但云汝便是。真可谓浑金璞玉。不曾有些子逗遛。亦无毛头许剩义。岂不是垂手处便有劋绝底道理。其僧却云。如何保任。可惜一锅汤被一颗老鼠矢污却。犹幸归宗始终是个大人。复云。一翳在目。空华乱坠。者一句子从顶门上霹雳一声。直得凑泊无路。于今人闻说汝便是。却向五蕴识田里认个主宰。一认认着。向行住坐卧处体贴一回。又向古人册子上比量一回。自然撞到个穿不过底所在。一定回头。在静地里打点洁净。所谓一翳在目。空华乱坠。唤做悟后保任。又引证马祖云。自从胡乱后。三十年不少盐酱。却道马祖是祖师中过量底。他打发此事三十年犹费净治之力。大众。佛法不是者个道理。深山里清水白米。阿谁无分。祇要你是个人。你若是个人。自然合他古辙。又何劳续凫截鹤。不见南泉云。我有一头水牯牛。拟向东溪牧。不免犯国王水草。拟向西溪牧。也不免犯国王水草。不如随分吃些些。总不见得。大众。汝看随分吃些些。总不见得。正是当时南泉悟得底一个大总持。即在一切时。一切处得。与么跛跛挈挈。他见人家男女不识好恶。东溪西溪牵来放去。终日不得着便。不得已露布个消息。于今人却说那边者边。打成一块。要人向黑漆桶里横冲直撞。撞来撞去。撞到差别境界。尚不知非。却谓大用现前。不存轨则。更引什么古人过量话。劋绝向上话。殊不知者个事无有向上向下。一向不曾知痛痒底一回掉得。自是有个入处。若果有个真消息。他亦自知转变。所谓到家罢问程。作家相见。一语便知得失。不是别有个什么唤做向上。何不看灵云禅师当时见桃花悟道。便有偈云。三十年来寻剑客。几回落叶又抽枝。自从一见桃花后。直至于今更不疑。玄沙云。谛当甚谛当。敢保老兄未彻在。后来有个老宿云。且道玄沙彻也未。觉范禅师云。灵云一见不再见。红白枝枝不着花。叵耐钓鱼船上客。却来平地捷鱼虾。你看者个偈。便知作家相见语句自有来由。如两镜相对。更无差互。不是只管大话。只管掠虚。祇如有个婆子供养一个老僧二十年。当令二八女子送供。一日命女子抱住云。正当恁么时如何。老僧云。枯木倚寒岩。三冬无暖气。女还报婆。婆云。我二十年只供养得个俗汉。遂趁出。烧却庵。大众。此作家相见。主宾纵夺。自然可观。汝若不悟。且勿错解。于今人却道。老僧是个沉空守寂底。观他枯木倚寒岩。三冬无暖气。语意可见。所以婆子趁出。烧却庵。又有解云。老僧者话是个句中无意底。如麻三斤。庭前柏树子。有什么移动处。祇是者婆子大有出格手段。大众。恁么则佛法有两般。有个移动不得底。又有个出格底。若不如是。又成互异。且仔细看。勿只趁口快。又台山下有个婆子。在台山路旁结个草庵。接待往来。凡有僧问台山路向什么处去。便云。蓦直去。待僧去。却云。好个师僧。又恁么去也。如此一二十年。有人传到赵州。州云。待我勘过来。州便去。如前问。婆子亦如前答。州遂还上堂云。台山婆子我为汝诸人勘破了也。大众。且作么生是赵州勘破婆子处。也须向自己本分上折合看。于今人都谓赵州眼睛烁破四天下。面前不许人站地在。就是黄面老子也须吃他一掴。说只管说。毕竟本分上那里是不许人站地处。莫只管随人生解。若是一向开大口。不管落处。我且问你。祇如琅玡和尚有举上座来参。便问云。在那里来。举云。浙中。玡云。船来陆来。举云。船来。玡云。船在那里。举云。步下。玡云。不涉程途一句作么生道。举以坐具摵两摵云。杜撰长老。如麻似粟。便出。后琅玡问侍者云。者个是甚么人。者云。就是举师叔。玡便下堂。人事云。适来莫怪触犯。举云。我在浙中。久闻汝名。原来见解只如此。何得名播寰宇。玡云。慧觉罪过。似琅玡祇么退屈。岂不是输却举上座么。有底云。琅玡到是主。举上座只做得个宾。大众。者又是大慧曾道过底。于今知解之流多是回人余唾将为己解。试打点自己分上。毕竟作么生退屈处到是主。本分上作么折合。莫祇靠人说话。自己无自由分。大众。此事须是妙悟。若论见解。莫道杜撰。就是有个理会。不到真悟真证。不免为作家简点。记得老僧少年曾入一个保社。闻两僧夜话。一个云。真是怪事。僧问赵州狗子还有佛性也无。州云无。蠢动含灵皆有佛性。为什么狗子却无。一僧云。你不可作有无之无。赵州将出一柄剑光烁烁地。汝才觑着。便瞎却汝眼。触着便横尸万里。前僧云。审如是。后来有僧亦如是问赵州。却云有。又作么生。后僧云。凡看语录不可太板煞。须是断章取义。汝若到有句。又当作一切众生皆有佛性会才是。我当时不觉失笑。后问一老宿。宿云。总不可在有无二字上作道理。你只须看赵州举处。就如大随。有僧问。劫火洞然。大千俱坏。未审者个坏不坏。大随云。坏。僧云。恁么则随他去也。随云。随他去。祇如坏与随他去。不可亦在者两句作道理。亦只须看大随举处。我当时不曾回他。但肚里思量。果如是。则赵州大随道法亦未见长处。于今三四十年了。所谓海内名宿。大衲见解。亦何能出得者个圈缋。可见妙悟之难。就如黄檗。当时有个黄面浙子三度问佛法的的大意。三度被打。你看老婆心切。直是没头脑。无你分雪处。无你死活处。恁地作略。可谓绝诸攀仰。于今人却教人棒下会。唤做棒头指处。果尔则临济之道扫地而尽。安得复有今日。又我洞上。你道五位在那里来。在价祖过水睹影偈。渠今正是我。我今不是渠。正是尊贵一路。虚玄大道。无著真宗。你若在那里会得。一位即一切位。一切位即一位。一时具足。无有深浅。亦无前后。就如老僧于今在法堂上。有时亦在方丈。有时亦在各堂寮。你道那里是深。那里是浅。那里是前。那里是后。宝镜三昧云。重离六爻。偏正回互。此古人借世典相似处令人易晓。于今人却作实法。那一爻如何如何。者一爻又如何如何。引伸触类。不休不歇。说到说得玄妙。祇是去道愈远。大众。者事不是如此。达磨来正要你离言说相。离心缘相。为何反刺头入胶盘里。饶尔学过五车。才供二笔。亦祇是个读书人。若是祖宗门下未梦见在。祇为者个事极是平等。自天子以至编户。各各具足。不是我有你无底。祇要你直下知他着落。笔头里笔头里着落。钁头里钁头里着落。你若知他着落。自为为人。随家丰俭。不要你勉强外学。你若勉强外学。者个叫做舍黄金。逐土块。取笑识者。大众。者事全贵真悟。不道我住山人不重文字。到是没文字底悟得一分便是一分受用。且无如许多文字道理障碍。大众。悟得底拈来便用得。解得极好。总是人家屋里事。与你无干。老僧在首座寮时曾见一个老参。唤做遍照。渠曾遍参黄檗云门寿昌博山。至五六十岁已隐林下。渠在博山。曾与先师有旧。闻先师住华首。却来相看。我老僧见他老参。常与相过。一日坐石。偶及云。老师遍历诸大老门。残羹馊饭。拈放一边。毕竟还有商量处么。遍云。衲子家舍此亦无可语者。不嫌络索。试污眼看。遂出偈相示。却把二十八宿编成四句。我当时读过。但笑。遍云。不可只笑。亦须有个可否。我见他再三再四。言色却是真实。便云。偈却是。只是汝未是。遍云。为什么偈是我却非聻。老僧云。公遍参知识。耳朵里听得多了。册子上见得亦多了。方寸里安排亦无有不尽了。作偈下语。岂复有不妥处。只是道人须贵自知。不可只管互相瞒昧。遍乃定眼看老僧。良久忽起合掌云。真狮子儿。难逃慧鉴。真不谬为华首首座矣。大众。者个正是悟与解之别。于今人岂真自欺。只是我见难忘。生怕人说他不会禅。咦。出家行脚一番图个什么。难道者些虚名尚看不破。过了一夏又过一夏。须臾便是二三十夏。转盼老到即病到。病到即死到。着甚来由。只管驮个包子。到处向人屋檐下觑左觑右。何不见有好山水可住只管住。有师友可商量只管商量。苦死遮头盖面。有什么着紧处。试思量看。珍重。

　　普说。壮色不停。喻如奔马。人命无常。过于山水。结夏以来。不觉不知已过七十余日。老僧足疾。久不与大众相见。念大众大事因缘。今日分明普告。法华经云。诸佛世尊唯以一大事因缘。故出现于世。云何名诸佛世尊唯以一大事因缘。故出现于世。诸佛世尊欲令众生开佛知见。使得清净。故出现于世。欲示众生佛之知见。故出现于世。欲令众生悟佛知见。故出现于世。欲令众生入佛知见道。故出现于世。大众。作么生是众生佛之知见。祇如诸人适来闻鼓声上法堂。礼拜拱立。听老僧说法。岂不是汝诸人佛之知见。佛之知见既是众生。各各具足。何用更开。正是众生各各具有佛之知见。不能自开。不能自示。不能自悟。不能自入。便日日将佛之知见从眼门出。为一切色尘之所留碍。从耳门出。为一切声尘之所留碍。从鼻门出。为一切香尘之所留碍。从舌门出。为一切味尘之所留碍。从身门出。为一切触尘之所留碍。从意门出。为一切法尘之所留碍。大众。根尘无知。识心自异。佛顶经云。根尘同源。缚脱无二。识性虚妄。犹若空华。六祖大师亦云。色类自有道。各不相妨恼。祇是众生直下不曾识得自己佛之知见。必不能安住。降伏于尘境上。妄生分别。既生分别。便起爱憎。既成爱憎。便有取舍。从生至生。轮转不已。即我佛亦不能就在六根门头使之自认。何以故。众生沉迷已久。虽在目前。物我不分。动涉尘境。故我佛但说六尘是空是苦。皆由识心招摇积集。使之知苦断集。证灭修道。其实为一佛乘。故众生不知方便。误为真实。佛之知见却成声闻知见。说十二因缘。说因缘所生法。此有即彼有。使之离尘寂静。亦祇为一佛乘。故众生不知方便。误为真实佛之知见。又为辟支佛知见。说六波罗蜜为众生悭贪心。故菩萨以布施度为众生淫逸心。故菩萨以持戒度为众生粗犷心。故菩萨以忍辱度为众生懒怠心。故菩萨以精进度为众生散乱心。故菩萨以禅定度为众生愚痴心。故菩萨以智慧度。亦祇为一佛乘。故众生不知方便。误为真实佛之知见。于是又为菩萨知见。大众。须知自人天声闻。缘觉菩萨总无第二人。亦无第二法。但于方便中微有所重。便成种性。岂惟声闻缘觉菩萨。即西天此土。一切外道亦不曾于佛之知见外别有所从。祇为错乱修习。遂成邪见。不见数论师所立冥初生觉。觉生我心。此觉此心。亦非别事。祇是不能彻知本源自性。真寂灭地。无有初终。亦无嚣寂。妄认目前缘虑。以有生灭折念归空。泯绝闻见。极于冥然。以为本所生处。还归于此。即此土老子亦云。杳杳冥冥。其中有精。昏昏默默。其中有物。此之精物。即彼觉心。此谓杳冥昏默。即同冥始。总之奈目前不得。别取静默。以自依托。终成断灭。即如庄子。亦是老子之流。时人爱其议论出格。文章高妙。此正庄严世论能障正知见。先佛所禁。曾见十年前有一长老。乃以拈提宗门徒见儒门孔子。我法判为儒童菩萨。便相比例。不知菩萨有冥权。有显权。所谓冥权者隐其所有而以糠秕。因众生根欲随时设教。此在菩萨内秘外现。有如是事而指方便。以为真实。择法何在。若因时教所宗。谄曲媚人。以干时誉。此心此行。路人知之。老僧尝谓据座之人须是彻见法源。方许辨别倒正。参议权实。至于立心。犹当正大道人所为。脱落名利。复何所图。上承祖道。下式后昆。岂得滥觞至此。近见海内禅席所谓见性明宗。亦只认目前鉴觉置之声色。如衣败絮。行荆棘中。已见败阙。一回憬觉。然后提撕。即使推向无生国里。岂为究竟。如此见识。与外道何异。更有莽荡招殃。以为一切念皆非他念。一切境皆非他境。引证经语。谓贪瞋痴即是戒定慧。大众。此圆觉直指之语。须是情穷理尽。得大总持。方堪觑着。法华云。佛所成就第一希有难解之法。唯佛与佛方能究尽诸法实相。所谓诸法如是相。如是性。如是体。如是作。如是力。如是因。如是缘。如是果。如是报。如是本末究竟等。大众。一切善法恶法。圣法凡法。皆有个实相。汝若悟知实相。戒定慧且不可得。何况贪瞋痴。古人说个贪瞋痴即是戒定慧。要人当下圣凡情尽。取舍顿忘。今人说个贪瞋痴即是戒定慧。祇是随顺凡心。恣情生灭。楞伽云。受淫怒痴性已。然后妄想计着。淫怒痴性非性。明明是个异色因。安得不作异色因果。如来说名为可怜愍。大众。此事极是直捷。极是现成。祇是汝一时不肯担荷。便拟担荷。又成错过。不见我洞上价祖当时辞云岩云。他日有人问。还邈得师真么。教某甲如何祇对。云岩良久。大众。还会么。老僧谓横亘十方。竖穷三际。于中世出世间。一切理。一切事。有情无情。是法非法。总不出一个良久。眼孔定动。总没交涉。你看云岩复云。祇者是。亦是老婆心切。亦是一个探子。果然价祖涉疑。岩便云。承当个事。大须审细。后过水睹影。乃有偈云。渠今正是我。我今不是渠。大众。要知者两句消息。即是汝诸人适来闻鼓声上法堂。礼拜拱立。听老僧说法底时节。便拟趋向。蚤却不是了也。还更凑泊得么。又不见德山一日上堂云。今夜不答话。问话者三十棒。真个满口道尽。两手分付。一僧才出。山便打。直是痛快。僧云。某甲尚未问话。和尚何故打某甲。山见拏到贼。不肯供招。却要他纳些赃本。便问。汝是何处人。僧云。新罗。山云。未跨船舷。好与三十棒。若是者僧在那里会得。蚤迟八刻。何况懡　。又不见南岳云。此事如牛驾车。车若不行。打车即是。打牛即是。者个话真如在千仞洪岩上蓦面一推。全死在那里。全活亦在那里。马祖是个根熟底。时节到来。如桶底脱相似。后来有个大慧却云。于今人皆云心喻牛。法喻车。不可除法。只是除心。且喜没交涉。者又是大慧老婆心切。要向人容心处一回铲却。直教攀仰俱绝。方堪绍续。然虽如是。亦只作死马医。我老僧道。自佛及祖。天下一切善知识。所有多言少语。若深妙。若劋绝。总不曾道着个事一毫头许。汝诸人还信得及么。就如老僧今日一场忉怛。若有伶俐衲僧上来推倒禅床。拽向阶前。痛捶一顿。亦怪他不得。有么。试出来下手看。良久云。如无。老僧自起还合自倒去也。喝一喝云。自首免供。卓拄杖。下座。

　　普说。吾宗门全贵真悟。若不到真悟田地。虽说至十成。理穷极则。要与此事无干。我达磨初祖未来东土。难道没有大乘上师么。此皆得教乘秘密。各有深证。就其发明甚深摩诃衍法。与吾宗极口理谈。亦不能过。然转身向上那一着子。毕竟尚须一筹。所谓三乘胆战。十地魂惊。实非虚语。盖以那一着子非理可诠。非意可构。故自六祖以后易为机语。使人自悟。悟则句句皆真诠。不悟则言言皆糟粕。所以云。我说是我底。终不关汝事。故有同一句子我说则是。汝说则不是。此岂重欺吾人。煞有旨趣。不可不谛信也。杂华首列十信次。十住次。十行。十回向。十地。终于等觉妙觉。共五十二位。岂不是行布俨然。无可逾越。乃古德云。才入信门。便登祖位。夫历代祖师传佛心印。与佛无殊。而此以一信等无优劣。良由杂华十信位中。虽具足凡夫。便灼然信得决定取佛大菩提果。灼然信得十方诸佛不动智与自心无异。灼然信得十方诸佛根本智与自身无异。灼然信得十方诸佛十住十行。十回向。十地。我亦能行。灼然信得十方诸佛三昧。十方诸佛神通。十方诸佛智慧。十方诸佛大悲。十方诸佛自在。我悉当得。乃至信得十方诸佛经无量劫所修功德行满位齐。不移一念。具此十心。方满信门。李长者云。十住初心。便登圣性。体齐诸佛。此皆从十信满心入住初位。故云初发心住便成正觉也。于今天下善知识从最初发明此事。应与十信满心无二无别。若不确然悟得自心与佛平等。一切位中智慧德相于自心中自信自肯。其敢妄认法王。自取僭窃耶。若能自信自肯。谓之无神通菩萨。踪迹不可寻。何以故。祇为他者一着子千稳万稳。脚跟下如水上葫芦相似。按着便转辘辘地。方寸里岂更有不相应法流至第二念么。须知理与事合。解与行齐。尚不当事。何况更大。不见当时有个亮座主初参马祖。祖问云。见说座主大讲得经论。是否。主云。不敢。祖云。将什么讲。主云。将心讲。祖云。心如工技儿。意如和技者。争解讲得。主抗声云。心既讲不得。虚空莫讲得么。祖云。却是虚空讲得。主不肯。便出。将下阶。祖召云。座主。主回首。祖云。是什么。主豁然大悟。便礼拜。祖云。者钝根阿师。礼拜作么。主云。某甲所讲经论将谓无人能及。今日被大师一问。生平功业一时冰释。大众你看。马大师何曾有什么大法小法与他作解作会。只是唤他一声。他便云。平生功业一时冰释。者个便是三贤十地。一切神通妙用。总在者一唤里。一时具足。无欠无余。莫闻与么道。又向虚空里着橛子。自己生事。无人能代。又龙潭下有个周金刚。平日淹贯性相。讲金刚经。注有青龙疏钞。语同学云。一毛吞海。海性无亏。纤芥投锋。锋利不动。学与无学。惟我知焉。闻南方禅席。气为不平。尝曰。出家儿千劫学威仪。万劫学细行。不得成佛。南方魔子敢言直指人心。见性成佛。我当搂其巢穴。以报佛恩。遂荷疏钞出蜀。途中见婆子卖饼。便拟点心。婆曰。担底是什么。周云。青龙疏钞。婆曰。讲何经。周云。金刚。婆云。我有一问。若答得便施点心。若答不得请往别处。经中云。过去心不可得。现在心不可得。未来心不可得。上座点那个心。周无语。遂抵龙潭。径上法堂云。久向龙潭。及乎到来。潭也不见。龙也不现。潭云。子亲到龙潭。周不能答。一夕侍立次。潭曰。更深。何不下去。周珍重便出。却回曰。外面黑。潭点纸烛度与。周才接。潭便吹灭。周于此大悟。便礼拜。潭云。子见个什么。周云。从今向去。更不疑天下老和尚舌头也。来日龙潭升座。谓众云。可中有个汉子。牙如剑树。口似血盘。一棒打不回头。他时向孤峰顶上立吾道去在。周便将疏钞堆法堂前。举火炬曰。穷诸玄辩。若一毫置于太虚。竭世枢机。似一滴投于巨壑。大众。者又是第二个才得者一着子下落。便解倒岳倾湫。向无名理处掀翻义海。向无言说处把绝咽喉。若非亲从葛藤窠一回掣断。又安知吾宗门痛快直截。大出常情。大众。此犹是教中转入宗乘。更须知吾宗机要亦有关捩。若不真悟真证。得大总持。往往于无理可伸。无言可对处横尸万里。又何能独步丹霄。出头天外。昔洛浦在临济会下学得个宾主句。便摇头摆尾向夹山山前盘结草庵。目视云霄。夹山知其未了。一日遣人致书。浦才接得。便坐却。更伸手索取。其僧无语。浦云。回去举似和尚。僧回举似。山云。他若开书。三日后必来。若不开书。救此人不得。后三日。密遣人往。伺出庵。便与烧却。浦不回顾。径抵夹山。法堂上叉手而立。山云。鸡栖凤巢。非其同类。出去。浦云。自远趋风。▆师一接。山云。目前无阇黎。此间无老僧。浦便喝。山云。住。住。且莫草草匆匆。云月是同。溪山各别。截断天下人舌头则不无。争教无舌人解语。大众。洛浦一喝。何曾有过。为什么被夹山几句闲言语便自困折。毕竟作么生是无舌人语。莫是麻三斤。乾矢橛么。须知者一句子亦有差别。蓦击竹篦云。若与么会便不是了也。又击云。须是祇么始得。不见真点胸在慈明处已称了事。惟善侍者知其未彻。一日山行。善取一片瓦置石上云。真兄。你若在者里下得一转语。便见稳当。真不能答。遽归见慈明。明云。衲僧家当知时节。解夏未久便到此。着甚死急。真云。被善兄碍塞人。明云。来。来。我问你。如何是佛法切要句。真云。无云生岭上。有月落波心。明遂诟骂云。牙黄齿豁。犹作者个见识。真泪下交颐。不敢仰视。明云。你问我。真理前问。明云。无云生岭上。有月落波心。真乃大悟。言下礼拜汗下。大众。者一则因缘是真点胸当时始用得着。为伊平日在里许。千不移易。万不移易。才问着已自全盘打动。更被逼拶十分。已死到九分九厘。还丹入口。全身活转。若是今时师弟子口耳相递。似此等机缘不知几时早已按下。暂闻举起便与一状领过。且道有什么交涉。所以学人贵得真法器师家。方有钳锤分。若真法器最初行脚。蚤办了一个要了生死底志趣。一切名闻利养总不干怀。稍知痛痒。便从头打算。那里是我得力处。那里是我放不过处。无始俱生习气。那一件是我轻底。那一件是我重底。境缘到时。我还作得主么。若作主不得。此事便休题了。若作得主。个里须有皂白。试从心窝里自己体验。果能如石人花鸟么。抑或以理遣情。若是以理遣情。于今现在佛法里知休知咎。不免尚凭他力。若到一口气不来。他生隔阴。现今得力底还用得着么。岂不是依前受人差排。切莫引古人现成语云。天堂地狱是老僧家常茶饭。说则由你说。说了时自己不妨从长。毕竟还是汝悟底不济事。不可但道我行履未到。须信悟不彻底无你行履分。终日闭着眼坐。坐到一个念头起来。便一个念头打发。勤坐多几日。心识稍停。目前见得恬静。便自欢喜。忽然有因缘放下。几时便自不堪。似与么行履。行到弥勒下生亦未到你打成一片在。大众。不妨平实商量。若是大了当人必不如是。不谓大了当人。便无行履。行履自别。非汝境界。说与汝不得。既说不得。只得教汝从头悟去。悟到彻底。与古人把手同行时。一切时。一切处。自知下落。不合问人。如或未然。且当广咨先辈。不可硬作主张。莫道悟不彻。即使悟得有来由。及乎行处。淆讹不少。何况麻三斤话。尚不知前头背后。便自点胸点额。请看风穴和尚居常自叹云。不意先师之道至我而绝。时念法华在旁云。某甲可人子么。穴云。祇怕你放者部经不下。华云。此亦易事。明日穴升座。才云。释迦不说说。迦叶不闻闻。华便珍重下去。至晚入室。仍命着语。华云。动容扬古路。不堕悄然机。适真园头至穴。亦教着语。真云。鹁鸠树上鸣。穴云。你作许多痴福作么。何不看念法华下语。大众。鹁鸠树上鸣一等是个语话。那里是他作痴福处。祇如动容扬古路。不堕悄然机。语脉亦自可晓。且那里是他长处。后来有个妙喜禅师却云。鹁鸠树上鸣是个有杀有活。有照有用。容易承当不得。若是动容扬古路。不堕悄然机。且要自救。还未了在。大众。你看风穴妙喜皆是古来大老。何故一取一不取。且道眼孔在什么处。若向者里得个权衡。方能批判古今。入佛入魔。皆有出身之路。所以没量大人自宗明白。读教乘便知言外之旨。不为教理所缚。辨宗趣便知从上来事。不为当机所乘。至于大小诸教。同异得失。或同而实异。得而实失。无不燎然。如数黑白。若不如是。不但不能垂手他教。甚且反为他教之所顸颟。附会名言。迷罔后学。即如庄子云。以指喻指之非指。不若以非指喻指之非指。以马喻马之非马。不若以非马喻马之非马。庄子本意在即指而会非指。即马而会非马。而乃曰以指喻不如以非指喻。以马喻不如以非马喻。是犹不能即指会非指。即马会非马。若能即指会非指。即马会非马。则何必以指喻。不如以非指喻。以马喻。不如以非马喻。是其胸中确然。见指之不如非指。故不欲以指喻而以非指喻。见马之不如非马。故不欲以马喻而以非马喻。甚矣。当生不生之难言也。吾教以舍妄求真之非至理。故有即妄明真之说。岂知即妄明真。犹为权示。而况尚不至于即妄明真乎。所以他教即拟议。逼真其说。至于即妄明真而止。然说不及证。以非证则说必不了。古人云语证则不可示人。说理则非证不了。庄子意在即指非指。即马非马。而以指喻不如以非指喻。以马喻不如以非马喻。则岂非其不能亲证。故其说不圆。吾宗门见解暂到而脚跟浮逼。生灭流注。尚有打发不得去处。况他教耶。夫他教恍惚圣言。实从识解依通。确有源本。递代相传。如庄子原本老子。老子云。常无欲以观其妙。常有欲以观其徼。亦即有而无。即无而有之理。与吾教不落有无之旨。似是而非。彼以有无相生。此以有无俱遣。相去殆百千倍矣。不见云。窅窅冥冥。其中有精。昏昏默默。其中有物。岂非以精物出于窅冥昏默耶。是无知能生有知。与西域冥初生觉何异。则与此土无极生太极。太极生两仪何异。由老子而上。溯危微精。一亦依稀此说。故吾尝谓神农黄帝尧舜之道。其初与老子无两学术。后世杂以治道。遂有仁义道德之纷然于外。至于鲁论。所谓戒慎不睹。恐惧不闻。则又从外以原本乎内。此孔氏大为儒术之宗也。尝味其诲。由以知则曰知之为知之。不知为不知。是知也。夫知是与物相及。不知是与物不相及。相及不相及皆境也。而知无与焉。此与吾教离诸分别。别有自性。岂不相近。殊不知知与不知皆为所知。为知为不知即属能知。能所必不相离。离所存能。根尘未脱。即为生死根本。故楞严阿难云。而我以心推穷寻逐。此能推者我将为心。世尊所为咄之曰。此非汝心也。孔子又曰。吾有知乎哉。无知也。有鄙夫问于我。空空如也。我叩其两端而竭焉。此则知前知后。所去能谢。与吾教觉海湛然。常照常寂。像来镜现。像去镜空。体固无二。然始问而空。既叩而竭。则未问时依于空寂。若离空寂。岂不茫然。此亦一大关捩。正须验过始得。总之诸教圣贤皆从性命自治发心。当无是非而有深浅。浅者为一世之教。为事理函盖。为心境合一。为圣凡之别。为智愚之分。过此以往。非其境界矣。故吾最不喜诸教附会。亦最不喜诸教相非。但就浅深各自谛当。不独深者知其浅之非别事。浅者亦复知其深之未易造诣。孔子云。吾见老子。其犹龙乎。又曰。西方有大圣人。不治而不乱。不言而信。所谓既登其堂。则必知其奥之尊深也。吾愿天下人各安其教。以求至极。然后旁通他教。内外始终。本末大小。虚其心以互相低昂。其为废然豁然者不一而足矣。又不但他教。即吾宗门亦自有解。有悟。有证。自见不及方能有所大及。若恃聪明。反成愚拙。生死事大。时不待人。自欺自赚。于人何与。努力。
嘉兴大藏经　庐山天然禅师语录


　　天然是禅师语录卷第五

　　嗣法门人今辩重编

　　普说

　　普说。汝诸人本分上各各有个决不▆▆底田地。祇是汝诸人不肯承当。且道病在什么处。病在一切处放不过。一切处放不过也祇是一处放不过。一处放过即一切处放过。一处放过一切处放过。方才亲证得者一片田地从来不曾变异。不由知见。自疑永断。昔我洞山价祖初参南泉。值泉为马祖设供。问大众云。马祖还来么。价祖出云。待有伴即来。当时便为南泉器重。后于忠国师处参无情说法话。见沩山。又见云岩。作偈云。也大奇。也大奇。无情说法不思议。若将耳听终难会。眼处闻声方始知。者个岂不是价祖当时一切处放不过底影子么。大众若放得过。消得与么道。更有一个验处。后辞云岩。岩问。子向什么处去。祖云。虽辞和尚。未卜所居。岩云。几时却来。祖云。待和尚有住处即来。又是一个放不过。岩云。此一别难得相见。祖云。难得不相见。又是一个放不过。还有一个大放不过底赃证。却问。百年后有人问。还邈得师真否。教某甲如何祇对。岩云。祇者是。大众。祇者一句。若不是彻底放下。彻底撩起底人。不免承当不去。祖果涉疑。岩便云。阇黎承当个事。大须审细。祖后过水睹影。才有个口供道。切忌从他觅。迢迢与我疏。我今独自往。处处得逢渠。者岂不是从来一切处放不过。到者里方才瞥地么。又道。渠今正是我。我今不是渠。应须恁么会。方得契如如。岂不是者一处放得过。则一切处放得过。又如大慧在湛堂会下。堂云。杲上座。叫你颂也颂得。拈也拈得。普说小参也都做得。祇是一件。你在我方丈有禅。出到外边就没了。醒时有禅。上单时就没了。大慧道。正是某甲疑处。者岂不是一切处放不过么。湛堂更有个方便云。何不将醒时底放在睡时。睡时底放在醒时。他依旧不会。后在圆悟熏风自南来。殿角生微凉语下得个快活。据他自家已似于一切处放得过了。却被圆悟按住道。犹坐在净裸裸处。令他参有句无句。一日请益圆悟。答五祖话。有句无句。如藤倚树。描也描不成。画也画不就。树倒藤枯。句归何处。相随来也。直到者里。方才了却。岂不是一处放过则一切处放过。又高峰当日睹真时。已有个悟入。雪岩知其落处。便问。日间浩浩作得主么。峰云。作得主。夜间睡梦时作得主么。峰云。作得主。正睡着。无梦无想。无见无闻时。主在什么处。峰便过不得。者岂不是一切处放不过。亦祇是此一处放不过。后因枕子落地。方才打彻。岂不是者一处放过。则一切处放过。大众。者一片田地始终不曾变异。祇是汝一切处放不过。便为一切处流转。一处放不过。便为者一处障碍。汝若直下一处放过。一切处放过。方能于者片田地上自肯自休。亦复自知。不曾荒芜。亦不消得我和你耕治。自然教他出生个菩提芽。自然长养起十波罗蜜底苗子。自然开敷十力。四无畏。十八不共法底华。自然收成个清净智。无碍智。一切种智底稻子。与十方三世。无量香水海。华藏世界一切黄面老子同一受用。正与么时节。放过也祇是你底田地。放不过也祇是你底田地。放过不放过总是你底田地。还有什么变异不变异。喝一喝。者老汉祇管要人放得过。自家两片皮絮叨叨地。犹自放不过在。以拂子摵口云。口是祸门。

　　普说。佛未出世时正是妙。祇是无人觉知。所以出世来逗漏者个消息。本是借路经过。反成垛生招箭。后代儿孙不得真悟。往往一切时。一切处。一切念。总要回合到那妙上静境界。静境界回合动境界。动境界回合闲境界。闲境界回合忙境界。忙境界回合顺境界。顺境界回合逆境界。逆境界回合是境界。是境界回合非境界。非境界回合又错引。三十年不少盐酱。以为回合得力。四十九年犹有走作。以为回合不得力。殊不知到家人实际理地。与涂路上凑泊。如霄与壤。又如麻三斤。庭前柏树子。锯解秤锤。一口吸尽西江水。古人大休歇。大总持。从胸襟中流出。与汝盖天盖地。在今人分上祇成得个所知之境。到不如三家村卖柴汉。晨朝起来挑一担柴入城市里。换些事物。傍晚还家。煮熟饭饱食了。洗脚上床。一觉天明。却无如许管带。大众。此事有得则必有失。是汝以有所得之心在本来田地上。大似捏目生花。愈精进愈加浮逼。尝见名重海内。忽然狂发骇人闻见。皆因打头悟门不真。在禅那上稍有所重。不觉失念。便成差互。岂不见楞严五十种阴魔盖为未曾发明。遵圣言教。深入禅境。示有岐路。不足为怪。独是担荷如来。时誉所归。疑误后学。良可浩叹。此犹是老实人禅病。若资性宕佚。喜谈过量。才掉得个相似。便一切弃置。为伊方寸里先靠着个心外无法。一切不可得底道理。任意举止。随顺妄情。以为行于非道。方合佛道。比于南泉斩猫。归宗斩蛇。蚬子虾蟆。殊不知古人剑刃上事稍一眨眼。血溅梵天。岂更粗境。公然狂肆。今时禅病多出于此。良由师家道眼不明。才见学人蹋上个豁达见识。便一印印破。走到十字街头。寻个趁饭底。拏起拄杖。穿州入县。忽然撞着个不知就里底护法檀越。一搭搭上。驰声走誉。做尽伎俩。用尽心术。总不出名闻利养四字。更有颠踬。不堪挂齿。你道怎么发得人信心。于今世间人尽有从圣贤路上设心制行。是我衲僧家称为传佛心印。到有许多尴尬。大众一等行脚。岂不饱闻饱见。切莫随顺颠倒。辜负初心。老僧初住归宗。与新旧住诸人一时缘聚。不妨从头说破。出家儿贵有高识。但凡参禅做事。须务实头。莫学虚头。大众。作么生是虚头。从册子上觅机觅境。和会禅话是虚头。从心意识想认个见闻觉知。以为本命元辰是虚头。从举起处承当是虚头。从石火电光掉个不容疑议底是虚头。从平实上天是天。地是地。山是山。水是水。得用便用。更不移易是虚头。大众。何以知他总是虚头。汝但当如上许体会时。门外忽然有人唤汝一声。汝者体会底总没了也。若谓瓮里何曾走却鳖。又要许多体会作甚么。到者里须是悟。不可但与么领略过便当得。曾忆二十年前有个时师。判高峰落枕子因缘。高峰因雪岩问云。日间浩浩作得主么。峰云。作得主。又问。夜间梦里作得主么。峰云。作得主。又问。既睡着。无梦无想。无见无闻。主在什么处。峰不能答。一夜卧次。推落枕子。忽然大悟。佢便判无梦无想。无见无闻是文殊普贤境界。将谓高峰当时是在无梦无想。无见无闻处着到。咦。若祇么悟。又争了得。大众。参禅须要了得生死。若但道理和会。今日举一则如何如何批判。明日拈一则又如何如何批判。生死到来。你者批判底放过一边。毕竟作么生打发。又且不待生死到来。就如今日用里善恶诸缘一时抛向面前。事不谋心。心不谋事。种子浓厚。发生现行。个里便有许多做手脚不办去处。不见杂华文殊师利菩萨问法首菩萨云。如佛所说。若众生受持正法。即能断除一切烦恼。何故复有受持正法而不能断者。随贪恚痴。随慢随覆。随忿随恨。随嫉随悭。随谄势力所转。无能离心。何故能受持正法而复于心行之内起诸烦恼。法首菩萨以偈答曰。佛子善谛听。所问如实义。非但以多闻。能入如来法。如人水所漂。惧溺而渴死。于法不修行。多闻亦如是。大众。此在教中虽已解悟。还要修行。若我宗门下。行解一时俱到。行解一时俱撤。若已解了。便去修行。尚不当事。何况解亦未圆。行复参商。瞒得人。瞒得自己么。若要谛当。从古来有个绝好榜样。不嫌陈腐。试一举看。我黄面老子当时在王宫里。一夜逾城。走到雪山。六年生受。从跋伽阿罗逻迦兰等六师一一各尽其长。总不是了生死处。后在菩提树下。三七思惟中。夜睹明星出时豁然大悟。成等正觉。却念此事无你开口处。无你安排处。直是难信难解。便欲取般涅槃。一时欲梵诸天同声劝请。乃忆过去诸佛说法仪式。诣鹿野苑中为憍陈如。五比丘转四谛法轮。大众。苦即是实。如来说有苦谛是虚。集即是实。如来说有集谛是虚。灭即是实。如来说有灭谛是虚。道即是实。如来说有道谛是虚。又十二有支无明即是实。说无明缘灭是虚。行即是实。说行缘灭是虚。识即是实。说识缘灭是虚。名色即是实。说名色缘灭是虚。六入即是实。说六入缘灭是虚。触即是实。说触缘灭是虚。受即是实。说受缘灭是虚。爱即是实。说爱缘灭是虚。取即是实。说取缘灭是虚。有即是实。说有缘灭是虚。生即是实。说生缘灭是虚。老病死忧悲苦恼即是实。说老病死忧悲苦恼缘灭是虚。又菩萨六度悭贪是实。布施是虚。污染是实。持戒是虚。嗔恚是实。忍辱是虚。懒怠是实。精进是虚。散乱是实。禅定是虚。愚痴是实。般若是虚。大众。实不自知。因虚而知。以虚为实。反能障实。何不更看法华会上。如来为一大事因缘出现于世。亦不能直指众生知见。惟令众生开佛知见。示佛知见。悟佛知见。入佛知见。众生与佛知见无二。然不免闭此开彼。隐此示彼。迷此悟彼。出此入彼。是有转变。非不转变。犹为说虚。不为说实。直至临般涅槃。始云。我四十九年不曾说着一字。分明是将从前言教一划划断。于百万人天上拈青莲华。顾视大众。惟有金色头陀破颜微笑。

　　世尊云。吾有正法眼藏。涅槃妙心。教外别传。付与摩诃迦叶。自此乃有宗门之说。流布将来。大众。吾佛世尊成等正觉以来。惟此拈华微笑之旨得名为实。其余一切言教皆名为虚。然虽如是。亦须具有超佛越祖之眼方堪承当。若作实法。则未拈华已前是个甚么。既拈华已后又是个甚么。所谓借路经过。不则垛生招箭。不见白云端禅师有颂云。尽道拈华微笑是。不知将底验宗风。若云心眼同时证。未免朦胧在梦中。你看者四句颂直是彻骨彻髓。前后诸祖。诸善知识。凡有人问如何是佛。云。麻三斤。如何是祖师西来意。云。庭前柏树子。又有问其徒曰。赵州庭前柏树子意旨如何。答云。先师无此语。莫谤先师好。你看他嫡骨血脉自是不走一线。近代有底杜撰长老却教人向棒头指处会。又有以麻三斤等语谓从无心三昧中流出。自谓亲切指示。殊不知正是虚拳指上却生实解。递相传授。渐渐失真。后学小生祇看你祖传底吊牌子。又争怪他菽麦不分。所以行脚高士大须着眼。你若不即具择法。但观做处。若真大人。心地自是平稳。言行自然相顾。前不云乎。但凡参禅做事须向实头。你若在实头上着到。一切施为动作自是不虚。大众。又如何是做事底实头。做事底虚头。者里亦有个入理之谈。我且问你。作么生唤做事。莫是丛林里监寺有监寺底事。副寺有副寺底事。维那有维那底事。知客有知客底事。侍者。书记。监收。直岁。庄头及余一切诸职各各有应管底业务么。若以此为事。则必以长连单上参得底为理。恁么则理不是事。事不是理。作么生说个事无碍。理无碍。若道长连单上参得底便是诸职事做底。诸职事做底便是长连单上参得底。谓之事理无碍法界。须知更有信手拈来一毫头狮子。百千亿毫头狮子。无论顺逆大小。当处全真。谓之事事无碍法界。若总与么定当。恰好做得个座主使下。何处复有宗门眼目。何况更说某甲职事与某乙职事不着便。某处堂头好。某处堂头不好。某保社规矩严谨。某保社散诞。较长度短。辩是争非。只管终日聚着头絮絮忉忉。你道还有星子衲僧气息么。庞蕴居士云。日用事无别。惟吾自偶谐。头头非取舍。处处莫张乖。朱紫谁为号。丘山绝点埃。神通与妙用。运水及搬柴。他是个俗汉。到有些衲僧气。举此一偈。聊作指踪。若便与么会。且要做个俗汉不得。今日因安立职事。不觉引出如许葛藤。蓦竖拄杖云。且道还与者个相应么。大般涅槃经云。如来有时说于世谛而人以为第一义谛。如来有时说第一义谛而人以为世谛。若向者里分疏得下。方知古人道。但参活句。莫参死句。若是死句下着到。无你自由分。直饶若玄若妙。若体若用。一一融会。犹是死句。作么生说个活句。卓拄杖云。不是。不是。

　　普说。因缘大事众生慧命。若授受失真。佛种应断。历代祖师吃尽生受。方能在那里获大总持。遇真法器。犹自缜密。非吝法也。法运衰晚。人心儇薄。往往聪明之士托足清流。挂名高蹈。一以皮相。遂有鱼目明珠之误。日久逗漏。悔何及矣。南岳让禅师云。遇非其人。宜慎辞哉。良以是耶。尝见善知识择法不为不严。乃以爱人之故。甄收辄滥。大阳平侍者大慧以为尽得大阳平实之旨。而黄秀才终不免三丫路口之记卖姜汉。岂不是五祖戒高弟而觉范以为卖师取名。予每于此益仰慎辞之训。古人深达法源。深明根欲。非老于丛林未易知此。老僧三十年谬膺师席。所见所闻不可枚举。然以法眼观之。亦不足怪。夫道有真则必有似。有深则必有浅。似者出于道外。浅者犹在道中。以道中之浅而欲其生灭净尽。人我顿撤。此不达俱生现行之理。将欲持法。祇恐伤慈。善知识之于学人应见及此而预为之防。学人之于善知识亦应见及此而先为己地。则师与资两无负矣。善知识为学人预防。不过在道法上始之终之。使无剩义而已。学人先为己地亦不过在道法上既窥其体。直穷其用。使无空解而已。古人云。有头无尾时如何。终是不贵。有尾无头时如何。虽饱无力。头正尾正时如何。儿孙得力。室内不知人止知有尾无头之为无力而不知有头无尾之为不贵。遂使理则甚明。情终难遣。乃自解云。一切法不可得。一切心不可得。夫法不可得。心不可得。尽天下人莫不皆然。幻因犹在。幻果难逃。古人云。何不道拽而不拽。固昭昭可鉴也。且舍头亦无所谓尾。麻三斤。乾矢橛。此头之极正者也。道则如是。前后若何。所以云。句前句后正是学人难处。大法不明。正恁么时。犹有趋向剑去久矣。君方刻舟。不见赵州作沙弥时参见南泉。泉云。有主沙弥。无主沙弥。州云。有主。泉云。主在什么处。州近前鞠躬云。孟春犹寒。伏惟和尚尊候万福。明日升座。州便出众云。如何是道。泉云。平常心是道。州云。还假趋向也无。泉云。拟向即乖。州云。不拟向争知是道。泉云。道不属知。不属不知。知是妄觉。不知是无记。汝若深达不疑之道。犹如太虚廓然无碍。岂可强是非耶。此赵州得体明用一个大榜样。已解道。孟春犹寒。而复问云。还假趋向也无。此真得底人。自审去就。大众。不假趋向。头一句如是。尾一句作么生。莫是随缘消旧业。更莫惹新灾么。且道个里还有差别也无。试细细谛当着。古人有因问云。和尚手里是个什么。便举拄杖云。老僧年迈。离伊一步不得。大众。作么生说个不离底道理。莫便云。者个还离得么。且喜没交涉。大凡衲僧家体究言句。须有来由。于今人都是没来由底。取次批判。明眼人笑汝在。昔达磨大师望神州有大乘气。航海而来。流通个事。扫除阶级。祇要汝特地承当。头正尾正。不是但有其说。二祖安心已竟。一日复云。外息诸缘。内心无喘。心如墙壁。可以入道。二祖由是七年乃有语云。我已息诸缘。磨云。莫成断灭否。二祖云。不成断灭。大众。此不成断灭正是吾宗门头一个嫡真血脉。后来让禅师闻马祖开堂。密遣人往。才见升座。便出云。作么生。马祖云。自从胡乱后。三十年不少盐酱。大众。作么生是马大师不少盐酱处。也须知是个血脉。药山在马祖处悟得石头禅。一日在石上坐次。石头云。子在此作什么。山云。一物也不为。头云。恁么则闲坐也。山云。若闲坐即为也。大众。药山和尚既一物不为而又非闲坐。个中事作么生。譬如琴瑟箜篌琵琶。纵有妙音。若无妙指。终不能发。到者里须知大有血脉在。不得顸颟。沩山祐禅师一日因香严仰山侍立。忽举手云。于今恁么者少。不恁么者多。香严从东过西。仰山从西过东。沩山云。者个因缘三十年后如金掷地。沩山当时法社如林。已如此说。可见无上妙谛。今古寥寥。汝若打头不遇作家。才掉得个相似。便云。本来具足。暂时岐路。枉受驱驰。一日瞥地。还其本有。直下现成。不犯工夫。寻常无事。不知不觉。闯入声色。差别俨然。有善根底暗地里惭愧。若多生染得魔种。更增邪见。所谓一切法不可得。一切法无别。道法凋零。皆由此辈。古人比之狮子身中虫。自食狮子肉。非余外虫能食。若是真实道流。才入头来。便思究竟。决不肯流于岐路。祇如祖师西来。直指人心。见性成佛。汝于今自心自性。可中见得。如伸手见掌么。若果见得。便知麻三斤正是者个道理。乾矢橛正是者个道理。乃至玄要偏正。本体功勋。一一透彻。自然日用间相应与不相应。不假问人。未相应者自解方便。做到相应。有走作底做到无走作。不曾打成一片底做到打成一片。香林涌泉。岂不是古来大老何曾盖覆。真实人说真实话。祇要同道各自点简。不如今时自欺欺人。天下狂慧固多。老实底亦不少。人不可欺。去去来来。总是自欺而已。然自亦不可欺。同是佛性。一切好歹亦各自委。只是名闻利养一时撇不下。不免硬作主张。日过一日。一口气不来时。岂非祸事。我老僧于今从自己着忙起。奉劝诸人亦如是。着忙未了事底请急了却。既了事底请乘朝气一蹋到底。临济大师云。圆明方始了毕。我洞山价祖亦云。恁么道即易。相续也大难。古人悟得的确。一个个俱是头正尾正。不如今人。祇要师家点头。便到处觅因缘。终日做学问。事事回向出头。那边自己脚跟下无始劫来粗重习气尚不能消停万一。一刹那间声誉在前。利欲在后。方寸里百种偷心。岂你一期之悟遏捺得住。依然打入世谛。随他流转。莫闻与么说。便道老僧全重功勋。个里大有分晓。圭峰密禅师答温造尚书云。但可以空寂为自体。莫认色身。以灵知为自心。莫认妄念。妄念若起。都不随之。临命终时。自然业不能系。虽有中阴。所向自由。天上人间。随意寄托。若爱恶之念已泯。不受分段之身。自然易短为长。易粗为妙。若微细流注。一切寂灭。圆觉大智。朗然独存。即现百千亿身。度有缘众生。名之曰佛。此圭峰为有习气者言之也。若老僧道体本空寂。何分法化。心自灵妙。无有真妄。于此顿彻。时时空寂灵妙。念念灵妙空寂。分段如是。变易亦如是。一身如是。百千亿身亦复如是。若见有色身不认。有妄念不随。却似不曾悟理。晦堂老师答韩宗古侍郎云。心外无法者不知烦恼习气是何物而欲尽之。若起此念。翻成认贼为子。此晦堂为心外无法者而复云。纵有烦恼习气。则以如来知见治之。岂知如来知见不是治烦恼习气之具。迷如来知见即为众生知见。悟众生知见即为如来知见。涅槃云。有智慧即无烦恼。有烦恼则无智慧。若见有烦恼习气则如来知见必断。若如来知见断即无烦恼习气洁净。深坑可畏之处。与无上菩提远之远矣。故知真发明人他自知时。曹山寂禅师云。妙明体尽。知伤触力。在逢缘不借中。借是外绍。不借是内绍。是真王种。随缘任运。血脉不断。故又云。无身有事超岐路。无事无身落始终。悟得无身自然有事。一切时中泯然。无始终本末之异。所谓儿孙得力。室内不知。未有室内不知。儿孙可不得力也。以要言之。无论有习气无习气。从最初发心以至佛地。祇是一个道理。大须着意。切莫闲过。孤负己灵。今与诸人约。共住佳山水。山深无事。正宜体究。老僧是个老实头。一切门庭闹热让与诸方。一饭两粥。耐粗甘澹。便与么过时。祇要与诸人随根授道。稍知痛痒。便合彻底。倘或失念。上头有人提挈汝在。古人打发了尚埋头众中十年二十年。且道意作么生。临济大师参得黄檗禅。可谓千了百当。却后七年破夏入山。密启何事。始知师资商榷。深浅有时。不可粗浮轻言过量。明朝后日大有事在。悔之已晚。汝今现在座下。及将来更有付授。悉听老僧遣发。不得自请住山。离师太蚤。终难成立。行同流俗。非吾弟子。久立珍重。

　　茶话

　　除夕。茶话。今夕除夕。天下人尽于此夕着忙。惟有我衲僧家不然。且道衲僧家具个甚么道理。只是贫亦了得。富亦了得。乃至有无长短。一切了得。甚而是非。好恶。声色无有不了之处。不是无。只是了。德山云。一切万法。皆由心生。心若无生。法无能住。若达心地法门。一切无碍。遇非其人。宜慎辞哉。大众。作么生说个无碍底道理。天下无嫌底法。总是你不了。便成系缚。不是随事随物而了。了而后随。故随而不随。大慧云。汝但八识一刀。此一刀断则千刀万刀应时而断。所以古人云。行脚高士大须向声色里坐卧。声色里困眠始得。你若不了。在者里便生出许多趋避。许多取舍。且作么生坐卧困眠。平日胸次间未免疑滞。何况腊月三十。你若了便时时了。念念了。岂待腊月三十触事遇物。总有个打发处。而又不是离他。人生世间。一切是非善恶。种种生灭。你作么生离。而今尽有掉得个不生灭底道理。便拟向生灭边淘汰。以为践履。不知生灭又是个甚么。你才拟淘汰。蚤是生灭。如此见解。正眼观来。总成外道。你若了。岂有恁么事。就是山僧恁么说。已是老婆心切。故有落草之谈。既恁么说。犹是落草之谈。过此已往。又作么生开口。无事归堂。

　　茶话。如今末世佛法凋零。师家与学人俱顺颠倒而不顺正理。山僧平时东廊下。西廊上。禅堂里。方丈里。与你诸人说长说短。说是说非。商古量今。时情目下。都不曾见你诸人着个眼孔。而今见山僧出来食茶。便个个拈起纸笔。记山僧说话。难道今日才是么。岂不是顺颠倒。就如赵州当日僧问。学人乍入丛林。乞师指示。州云。食粥了也未。僧云。食粥了也。州云。洗钵盂去。其僧便悟。寻常恁么语句。悟得几个。多少人作佛法会。只是见者僧云。学人乍入丛林。乞师指示。便将赵州恁么语句向日用处会。向开口处会。向举起处会。此岂不是顺颠倒。又如高亭简参德山。山隔江招手。简横趋而去。寻常举手动足。一切人总见他。为甚么无一个半个在者里得个消息。才闻高亭简与么悟。便向招手处会。不可总教人作野狐精去也。又如会通侍者辞鸟窠。往诸方学佛法。窠云。若论佛法。我者里亦有少许。通云。如何是和尚者里佛法。窠拈起布毛一吹。通便悟。不可又道吹布毛便是鸟窠佛法。若不是。为甚么侍者悟去。时有僧出问云。从苗辨地。因语识人。高亭简与德山相见。为是神通妙用。为是法尔如然。师拈果子云。会么。进云。当初只为茅长短。烧了原来地不平。师云。还见德山么。进云。没有两个。师约住云。过来过来。僧近前。师云。一个两个。相去多少。进云。正是学人疑处。师复以果子击案一下。进云。毕竟有个亲切处。师云。何不放下。僧礼拜。师复云。此事大难。须实实在那里了得才好。你看世尊当日拈花。后头便生出许多葛藤。你若总作佛法会。有甚么了期。须是触着便知下落。方才晓得世尊为人处正在那里。破绽处亦正在那里。你更在那里替他钵盂安柄。说甚么一个两个。三四五个。了得了不得。说甚么法身边。说甚么向上。说甚么三玄三要。五位君臣。法眼根境。云门三句。既说不得。你又作么会他。似山僧恁么说话。难道没有伶俐衲子一句句穿过。为甚么却了不得。且道病在甚么处。良久云。无事归堂。除夕。茶话。今夕除夕。天下人俱向家里度岁。惟我衲僧随寓而安。将谓无家可归。殊不知我衲僧以山河大地为家。以四生六道为家。以喜怒哀乐为家。以是非得失为家。以甘苦平险为家。虽论劫在途中而不离家舍。云门大师云。会则途中受用。既在途中。作么生受用。故知在在处处俱有到家消息。世人有父母妻子之家而非安乐长久之计。时节若到。聚散无常。悲欢相倚。虽暂时在家而恒居途路。虽然以道俗相较。固有如是便宜。若我衲僧到得在处为家。脚跟安稳亦知。还更有长处么。良久云。明朝又是新年月。今夜且看人送穷。

　　茶话。此事现前不过。汝若钩索。将来便见玄远。祇如即今大众在者里会茶。某果子好食。某果子不好食。者一杯冷。那一杯暖。何等天真灵妙。及乎问着如何是佛。如何是祖师西来意。便有许多承当。许多指示。且道过在什么处。古人道。佛法在日用处。迎宾送客处。痾矢撒溺处。才恁么却又不是也。虽然如是。须要开者个眼始得。汝若未开者个眼。虽全体是佛。却全体是众生境界。汝若开者个眼。虽日在众生中。总是佛之妙用。所以云。知之一字。众妙之门。然又道。知之一字。众祸之门。汝作么生折合。今晚华首监寺为新首座普茶。特请山僧茶话。适来几句子。且道是要诸人知。是要诸人不知。良久。竖拂子云。大众。多少人在者里作知不知会。大众。佛法不是者个道理。既不是者个道理。毕竟合作么生。以拂子左右拂云。珍重。

　　茶话。言不可以示道。心不可以入玄。所以从上先哲无心体合。不言躬行。老僧自见先师。得此滋味。便拟向深山穷谷力行古道。讵意因缘不偶。后来在者破院住三五年。那破院住三五年。住来住去。便是二三十年。十年前澹监寺深悉老僧此意。曾向三吴替老僧寻个住庐山因缘。三回两次。祇是不成就。如今想起来。始知因缘合在者里。既有监寺一副身心。又得副寺。直岁。庄头暨山园大小职事前后发起。亦同一副身心。所以五年之间俨然丛席。虽则老僧初心。亦是诸人愿力互相凑合。不得不归之夙缘。老僧今日到来。安置职事。与大众会茶。不可无说。遂举盏子云。大众。住山须要得者个着落。复云。有得食。有得呷。便是我和你底活计。食了呷了。拿起锄头。挑起匾担。向那青黯黯处去。不管他高低平突。锄了一畦。又翻一[田令]。正当恁么时。佛也觑你不得。若是具眼底埋头在那里。日三月三。必定到亲证田地。就是初心浅学。总教生按着。不许走作分毫。久久自然触着磕着。大众。此是汝诸人本分上原自具足底。不是强为。祇是暂时岐路。你若肯收拾世间底心。一按按在三宝上。全身放下。一肩挑起。老僧不教你求禅学道。大众。你便是禅。你便是道。更求个什么。学个什么。你若还起一个求禅学道底心。却似出得酱缸。又入齑瓮。从上佛祖虽有言句。却是教你向无言句处。不是叫你在言句上作境致。你若向言句上作境致。与那沾滞粗重境缘有何分别。总是解脱不得。说甚粗细。于今说心说性。说玄说妙。尽是恶口。你又在他恶口上左思右量。岂不东行西向。古人道。学到佛边。犹是杂用心。何况其余。大众。于今世间人祇有两种障。每日下得床来。门外门内。若大若细。一切境缘。悲喜得失。你若透他不过时。随顺了他。便是被他流转。若不随顺。便有许多碍塞处。谓之事障。一回瞥地。转向自己。又在自己正位上住着。不得自在。谓之理障。豁然醒觉。回向日用。在日用上一切时。一切处。头头上明。物物上了。才唤做事理无碍。更须知有牛头出。马面没。指东为西。唤黄作白。到得者田地。若不知转变。古人唤作贴体汗衫。最难脱却。到不如我和你食饱饭。肩上作具。东岭上。西岭下。更自亲切。祇是你不肯承当。大众。天下无难行底事。祇要自肯发心。于今现住着好山水。相聚底都是绝好师友。又有许多菩萨替你起了房屋。赶趁钱粮。种种成就。你还当下错过。拟向什么处去。何不趁色力康健。持一片衣。一口食。与众作息。岁久月深。自然暗自点头。老僧不教你无利益。努力向前。取办一生。岂不庆快。还肯么。久坐。

　　茶话。一切诸法。皆唯是心。有情无情。同入法界。不了此宗。功归生灭。所以一切众生界即是法界。一切二乘界即是法界。一切菩萨界即是法界。一切诸佛界即是法界。但一切界现则法界不现。众生界现则法界不现。二乘界现则法界不现。菩萨界现则法界不现。诸佛界现则法界不现。非无法界。祇是不现。若法界现时。观一切界如第五大。如第六阴。出头天外。谁是我般若。就一切界冥合法界。如水中盐味。色里胶青。不坏目前。且共来往。心相体信。自有因缘。然虽如是。古人又道。法界一真。犹存见隔。见在即凡。情忘即佛。拈却药忌。慎莫追寻。诸人到者里须防打翻茶碗。
嘉兴大藏经　庐山天然禅师语录


　　天然是禅师语录卷第六

　　嗣法门人今辩重编

　　室中垂示

　　六祖大师云。何期自性。只此四字。便见悟彻根源。于今人都是会底。不是悟底。即如闻即心即佛。渠也会得。非心非佛。渠也会得。不是物。渠也会得。假使有人道。才与么便不与么。渠也会得。殊不知蚤相随来也。何不回头捉败。讨个亲切去。讨个省力去。若到者里。方好见人。须知更有相为处。

　　迩来禅有两种大病。一者以日用穿衣食饭。见闻觉知为主人翁。只是不许认着。恐落窠臼。二六时中。但只仍旧。不得动着。圣亦不拘。凡亦不管。无生死可出。无声色可避。人问着话东答西。如云如何是佛。答云。我昨日从开先来。毕竟如何。答云。明日却往圆通去。或云。厨库三门。或云。铁秤锤。或一喝一掌。以为本分呈似。亦谓表遮同时。亦谓独脱一路。一者离一切善恶境念。然亦不同于木石。一段澄湛圆妙推亦不开。就亦不得。久暂寤寐。打成一片。便称彻见本性。已后只须践履将去。如习念一起便不随之。日远年深便登圣位。唤做结果收因。其余或认个不名不物。或空空洞洞。或昭昭灵灵。或洁洁净净。或现成无事。大约大同小异。要不出两种变换。学者根器伶俐。多中头一种病。笃厚之士多中第二种病。噫。去圣时遥。真悟人少。学者无所适从。聊为识之。以便中毒者知所易弦也。

　　予素喜白云颂语。明净透脱。凡寓目必玩味不忍释。拈花颂尤喜其类。已因用韵并载焉。颂曰。尽道拈花微笑是。不知将底验宗风。若言心眼同时证。未免朦胧在梦中。和曰。拈花微笑何曾是。带累儿孙立下风。白云虽具超方眼。也只惺惺在梦中。且道既是惺惺。为什么却在梦中。参。

　　莲花峰祥庵主二十年尝以拄杖示人曰。古人到者里为什么不肯住。凡答。无有契者。乃自云。为伊涂路不得力。今人尚不曾到者里。说什么肯住不肯住。纵饶到者里也错会他不肯住之旨。何不看他道为伊涂路不得力乎。复云。毕竟如何。以拄杖横担云。楖栗横挑不顾人。直入千峰万峰去。须是与么始得。若到与么田地。渠且不是与么人。何故。生平用尽心力。祇图识得者些好恶。

　　临济大师云。大凡举唱宗乘。须一句中具三玄三要始得。古人立法将以防伪。谁知后世反滋传伪。病在不求者一句端的着落。却去辨别甚么是玄。甚么是要。如此岂不是传伪。又有云。祇如庭前柏树子。麻三斤。乾矢橛。者便是那一句了。如此岂不是传伪。不见德山云。但参活句。莫参死句。若是死句下荐得。千生万劫没你出头分。所以汾阳深明斯旨。乃颂云。三玄三要事难分。得意忘言道易亲。一句明明该万象。重阳九月菊花新。分明向道。得意忘言道易亲。区区髑髅边觅甚么汁。你若触着便省。不妨转死为活。便无许多药忌。便见古人立言之旨。以此供养三世诸佛。亦何愧欤。

　　谈宗家往往开大口。抹杀教乘。殊不知渠实落做处。尚不能及教乘极则。祇如楞严云。根尘同源。缚脱无二。识性虚妄。犹若空华。又云。由尘发知。因根有相。相见无性。同于交芦。又云。知见立知。即无明本。知见无见。斯即涅槃。今时人果能与么会得。到得者田地么。直教会得到得。尚未是宗门下事。况犹在依稀间耶。余尝向人道。达磨未渡江。如清凉。宝志公诸圣贤亦曾阐化。一代书册所载。清凉心王铭。宝志公大乘十赞。四料简。十二时歌。未尝不道尽。为何初祖复来。故知他大有长处。所以世尊四十九年说法度生。临末梢头方才拈青莲花。目顾人天云。吾有涅槃妙心。教外别传。付与摩诃迦叶。正是此意。后来祖师亦云。三乘十二分教何曾露者个消息。赵州亦云。我寻常祇是以本分事接人。若要随根上下。自有三乘十二分教在。他时遇明眼人。亦不道老僧辜负伊。于今末法将来。为宗师底痾渌渌地。恨不得学人会去。趁门庭热闹。殊不知尽他说得传得。尚不是教乘极则。更要学人会个甚么。且何故知他不是教乘极则。为他教乘极则亦须有个悟处。既悟得又复行得。所以世尊在世时凡依教修行。各各皆有所证。不徒解了便休。于今宗师痾渌渌地。且不管学人悟不悟。行不行。祇要他会。早晚叫入方丈。低声细语。道甚么是今时。甚么是劫外。如何是得体。如何是得用。者样便是独脱一路。那样便是结果收因。学人不知。以为宗门事祇是如此。一任横说竖说。且莫道把学人悟门一塞塞断。就是恁么说底传底。谓与达磨西来之旨有分毫交涉否。须知此事大是贵悟。若遇没量宗师。自尔规模高深。绝不容你作解作会。直待你打翻时节。方才与个本色钳锤。从古大老门下一个个悟得。便是彻头彻尾。如临济三度问佛法。三度被打。济不会。便辞檗。檗亦不与说破。但指往见大愚。济后在大愚处言下打翻。始回黄檗。檗见便云。者汉来来往往。有甚了期。及济述前因缘。檗复云。大愚不识好恶。待来好痛与一顿。你道善知识钳锤何等妙密。灵源清云。今之学者未脱生死。病在什么处。在偷心未死耳。然非其罪。为师者之罪也。如汉高绐韩信而杀之。信虽曰。死其心。果死乎。古之学者言下脱生死。效在什么处。在偷心已死。然非学者自能尔。实为师者钳锤妙密也。如梁武帝御大殿见侯景。不动声气而景之心已枯竭无余矣。诸方所说非不美丽。要之如赵昌画花。逼真非真花也。予尝读此。合掌称古佛曰。今时代安得复闻此言耶。

　　夹山云。目前无阇黎。此间无老僧。闻师家近来都重此话。以为极则。殊不知到者里更须有转身一路始得。不然总是挖肉生疮。或曰。镇州萝卜。青州布衫。庭前柏树子。正是他转身一路。若作恁么见解。他时后日吃阎老子铁棒有分在。真正禅流。切须仔细。

　　学者最忌打头悟得个明净清白。绝言绝虑底。后向日用中销镕泯合。谓之从体识用。或从日用中悟得个无过患底。后于动静起灭处豁然蹋着自己。谓之从用得体。若堕在者窠臼中。必然自己认真。虽有善者。亦无如之何矣。可不慎乎。

　　即此见闻非见闻。无余声色可呈君。个中若了全无事。体用何妨分不分。据此偈彻见根源。今人一般读了解了。总没交涉。下流不用心者不必论。即如老宿。自称悟道。也只作透脱道理会去。不得自己受用。此其故何耶。祇为古人业有恁么话。若稍不识去。就便着着俱立下风。如此有何了日。因别一偈。为真参者助缘。全贵当人转变。不然也是出得醋瓮。却入酱缸耳。偈曰。见见闻闻妙入神。声声色色没疏亲。个中谁了谁不了。赚杀从来学道人。

　　类随尊贵。譬之画龙。逼真鳞甲濡动着。一堕字则破壁飞去矣。人多不得堕字之妙。徒向鳞甲中觅。纵饶觅得。亦是蜕底。或曰。假如识得堕字。还有差别否。曰。有。何故。正如人看画。指点山水树木。亭台人物之妙。一一赏鉴。殊不知自己现前一幅尚要涂污人笔墨耳。

　　此事似聪明伶俐人方才构得。然聪明伶俐人往往解了会了。抛置一边。一任猢狲子　跳。都以为不是别底。至于佛法身心打做两橛。尚不自知。被明眼人简点。渠也不伏。止因渠信得平日悟处坚僻。或搜古人淆讹。所在一一和会。便不疑他人更有长处。所以生死到来。多是打退鼓。若未到生死。且不见得。以此看来。又似全贵。至诚老实一有所悟。便能脚蹋实地。不肯自己瞒昧。此是第一种好处。然往往多作实法会。恰似有者般事。闻人说话不复玩味。尽以自己所见和会。亦不信他人有特地过量事。所以尽其力量不能深达法源底。毕竟但成个修行人而已。若论吾宗。真没量大人方能担荷。不然且教依教修行。或深信净土。免虚度光阴。错足旁途。良可怖畏。

　　读白云端蝇子透窗偈曰。为爱寻光纸上钻。不能透处几多难。忽然撞着来时路。始觉生平被眼瞒。和曰。活计埋头影里钻。此时退步灼然难。分明脚下虚空阔。只为贪程却自瞒。又北斗藏身偈曰。五陵公子游花惯。未第贫儒自古多。冷眼看他人富贵。等闲不奈幞头何。和曰。公子游花无傲骨。贫儒意气自来多。若知富贵穷中足。缓步高原且奈何。

　　问。寂寂断见闻。见闻作么生断。答曰。若要断。除是机关木人始得。六祖所谓断者。非断灭之断也。即今同在堂中。上栋下宇。外山林。内椅席。风声禽韵。种种见闻。何曾与你作声色会。你欻起一念云。者是栋。者是宇。者是山林。者是椅席。者是风声。者是禽韵。方才有种种分别。便是种种分别也。是你本性灵妙。了不可得。你念未起。诸法自如。你念欻起。诸法亦如。你若当下了却。便解独行独步。决定无有少法可得。你若一向断灭见闻。更教阿谁成道。所以永嘉云。谁无念。谁无生。若实无生无不生。唤取机关木人问。求佛施功蚤晚成。圆觉云。知是空华。即无流转。亦无身心。受彼生死。非作故无。本性无故。彼知觉者。犹如虚空。知虚空者。即空华相。亦不可说言。无虚空性。曹山亦云。从缘荐得相应疾。就体销停得力迟。瞥起本来无处所。吾师暂说不思议。请深思之。

　　此事若一向不出则失人。出而不知去就则失己。失人者减己之德。失己者瞎人之眼。唯过量人自己脚跟下步步生活。就如人惯为客商。一出门。吉凶利害。自知去向。又如将兵讨贼。先有定谋。然后奇正相生。着着不入死路。所以学者从此荐得。尽是活底。不是死底。祇为善知识具大方便。于诸方便而语不失宗。乃能入水入泥。移高就低。不然悉是钉椿汉。为人不得。

　　毗婆尸佛偈云。身从无相中受生。犹如幻出诸影相。幻人心识本来无。罪福皆空无所住。只此一偈。后来诸佛诸祖总跳他不出。祇为道绝有无。永离边见。所以永明禅师读庞居士语云。空华落影。阳焰翻波。叹其不落有无之句。正契斯旨。学道之士须得到者田地。方许与佛祖契同。不则悉滞权位。不道全非。祇是化导边事。却与那人无干。即如古德云。知得恁么事。抛置一边。却来者边行履。此亦大有来由。人都不识抛置一边是甚么道理。乃谓来者边行履。便是尽却今时底事。既恁么事且抛置一边。还有甚么今时不今时。所以天然常云。须是那人始得。不然掘地出空。止益劳累。噫。此所谓不落有无之旨欤。

　　灵云见桃花偈曰。三十年来寻剑客。几回叶落又抽枝。自从一见桃花面。直至于今更不疑。玄沙云。谛当甚谛当。敢保老兄未彻在。洪觉范颂云。灵云一见不再见。红白枝枝不着花。叵耐钓鱼船上客。却来平地捷鱼虾。予喜洪觉范颂。因作偈以广其旨云。灵云一见已无端。又怪玄沙此话传。痛忆少林枯坐后。被人呼作达磨禅。

　　若论主人翁。于今当人一切时中说是说非底岂不是。做好做恶底岂不是。至如寤时底。梦里底。惺惺底。寂寂底。散乱底。静定底。思惟底。无记底。开眼人看来总不是别事。只是一向不曾知有。遇境逢缘。妄生计执。古人云。却物为上。逐物为下。所谓逐物者。皆由不识真心。妄认六尘影像为自心相。处处流转。如狗子啖枯骨。自生津味。不知一切境界缘虑。总没有一毫头许与我计执。若能从此省得。亦不用离他。他本无有恁么事。离个什么。既不用离他。亦不用自生珍贵。若生珍贵。何异逐物。盖以无始劫来悟不曾得。迷不曾失。只是暂时自信不及。便有许多分别。许多疑虑。既有分别疑虑。以故究竟无成毕竟有。苟非大彻大悟一回到亲证田地。虽则龟毛兔角。一时遣他不得。此中稍稍自昧。便易放过。每见时流开大口。说过量话。徒以些须聪明和会道理。如云。心外无法。法外无心。及夫日用事无别。惟吾自偶谐等语。以为识得主人翁。便一切法都不可得。惟有主人翁独行独步。此岂不是绝顶之谈。然祇是说底会底。学士大夫见识洒脱。见他出格痛快。不得不倾心相从。殊不知就里大有差别。何不各人向自己生死上打算一翻。如谓主人翁毕竟到生死时还是作得主。还是不用作主。者一段直下明白底作么生销缴。又如说是说非时。做好做恶时得不分别么。寤时。梦时得恒一么。惺惺时。寂寂时。散乱时。静定时。思惟时。无记时。总无走作么。假如有顸颟佛性。拨无因果之流作何辨白。到此慎毋儱侗。于今说底会底多是儱侗。所以佛法身心打做两橛。暗地里有许多不相应处。人前又开大口。贻羞佛祖。魔魅后昆。莫此为甚。须知者椿大事实实有个彻证时候。天下尽大深山穷谷未尝无真实亲到之人。不似于今时流。称杨称郑。不识因果。自欺欺人。决招地狱。告汝学人。慎厥去就。毋遗后患。

　　金刚三昧经偈曰。法从分别生。还从分别灭。灭是诸分别。是法非生灭。此正缘起无生之旨也。所以云。一念缘起无生。顿超三乘十地。而学者多忽之。不知佛祖相传。唯重于此。法华。诸佛世尊唯以一大事因缘出现于世。又云。诸佛世尊欲令众生开佛知见。悟佛知见。入佛知见道。故出现于世。此意最为幽远。以故后文复露本怀云。如来两足尊。知法常无性。佛种从缘起。是故说一乘。是法住法位。世间相常住。夫唯诸法无性。所以佛种必藉缘起。若一向那边。又谁知有与么事。但末世凡夫智量狭小。知得与么事。却又奈一切不何。以此不得不推迟八刻。殊不知总非他事。圆觉云。譬如云驶月运。舟行岸移。楞伽云。诸法无法体。我说唯是心。不见于自心。而起于分别。若能见自本心。灭诸分别。所灭既灭。能灭亦灭。正当是时。如梦被驱而忽觉。还观所梦心境俱尽。华严云。如是自性。如幻如梦。如影如像。悉不成就。圆觉云。如人自断其首。首既断故无能断者。又云。诸幻虽尽。不入断灭。枣柏曰。但使自无情见。大智逾明。万法体空。无转变相。以此观之。十世古今不离当念。无边刹海不隔自他。良由众生妄生分别。故有彼我久暂。若证知一切境界皆佛境界。无净无秽。无成无破。无古无今。无我相。无涅槃。念念如法法如则。法华所云。诸法住法位。世间相常住。不其然乎。虽然。凡圣一真。犹存见隔。执药成病。不觉不知。不见道。诸佛智慧甚深无量。其智慧门难解难入。起信论亦曰。当知一切法不可说。不可念。故名真如。学者耽于随顺。不知离念而欲得入。是犹拟东行而西向也。悲夫。

　　此事本非甚难。但得不变易便休。若要不变易。除是作得主宰。曹山云。若作得主宰即是不变易。若作不得主宰便是变易。又云。但是菩提涅槃。烦恼无明等总是不要免。乃至世间粗重之事。但知有便得不要免。免即同变易去也。乃至成佛菩提涅槃。此等殃祸不小。因甚么如此。只为变易。若不变易。直须触处自由始得。噫。天然尝道。不得硬作主宰。为甚么又道要作得主宰。祇为构他去便是硬作主宰。便是变易。假如菩提涅槃。烦恼无明等总是。还构个什么。到者里免与不免总不要构他。若向者里如箭离弦。如门落臼。如薪尽火灭。始有自由分。方是作得主宰。不是硬作主宰。虽然。若非个人。就使与么也是平地起波涛。所以云。痴人前说梦不得。

　　今之学云门者。徒见其上大人扇子　跳。及占波共新罗斗额等语。以为出格独脱。便任意揣摩。递相传授。殊不知他家大有来由。何不看陈尊宿当时才见门来。便擒住云。速道。速道。门愕然。州托开云。秦时　轹钻。门于此大悟。他后每见僧来。便顾着云。鉴。待僧拟议。便云。咦。古今相传。皆谓云门顾鉴咦三句之旨。正从此来。所以渠语句自有着落。不是胡乱道得。即临济大师亦云。大凡举唱宗乘。须一句中具三玄三要始得。后来虽善知识亦不敢与他家事。此雪峰称为古佛也。噫。师承之妙。非可勉强而知。然不以不知而遂损。视今之顸颟之流。为何如哉。

　　洞山偏正五位大有济上风味。而直捷之与精密各自成家。乃知解之徒谓曹洞不及临济。皆因汾阳已悟洞上之旨。复疑临济有长处。后见首山。果获大彻。此固实录也。殊不知因缘时节大有原故。是不可以一人而咎法时节未至。即如汾阳先悟玄要。后见洞上尊宿。亦安知不更有大彻耶。所以此事唯贵真悟。悟则事同一家。自知差别端的。不悟则千头万绪。难以凑泊。即如偏正之旨。唯亲证乃知。亲证者从自己胸中流出。与古人契合。始为相应。不然尽力摹写。写得逼真。也是刻舟。非愚则狂耳。偶忆原颂。赏极玄旨。因用韵和之。录原颂后。以识古今同风之意。原颂曰。正中偏。三更初夜月明前。莫怪相逢不相识。隐隐犹怀昔日嫌。偏中正。失晓老婆逢古镜。分明觌面更无真。休更迷头犹认影。正中来。无中有路出尘埃。若能不触当今讳。也胜前朝断舌才。偏中至。两刀交锋不须避。好手还同火里莲。宛然自有冲天志。兼中到。不落有无谁敢和。人人尽欲出常流。折合还归炭里坐。和曰。正中偏。一路樵歌南陌前。千年积恨甘心也。暂尔猖狂且莫嫌。偏中正。面目分明何用镜。大家女子解含羞。岂学娇娆来照影。正中来。雪里虚空绝点埃。皇风皞皞非关帝。惭杀春秋天下才。偏中至。雪拥蓝关无躲避。不风流处也风流。有气志时添气志。兼中到。言思断处谁能和。石中无玺复何云。堪笑云门解稳坐。

　　八门总说曰。混沌未分。元无彼此。一爻才动。始兆暗明。执相迷心。良由真如无性。分明建化。暂斥背觉合尘。法法真纯。落遍计而成差别。心心体合。循分别以鉴源流。入契证之门。自知体非。对待冥心。知之路方识。道绝有无。全贵得鱼以忘筌。欻然情生而智隔。似乎顿中更有渐门。究竟心外终无少法。所以云。万法唯识。识如梦幻。方才信三界唯心。心本涅槃。瞥尔打翻。暂回头而犹错拟。将修证知下劣之难忘。何似蹋破玄关。向那边放行把住。却来闯入声色。就者里坐卧困眠。本自不涉要玄。何名真智。从来无有惊异。岂羡狸奴。婆婆和和。更潜行而密用。不清不浊。虽易见而难知。自昔如来权披垢弊。为兹大事。不废从缘。入此门中。须知去就勿迷方便。始解入廛。今日天然以楔出楔。用报佛恩。唯愿仁者不闻而闻。永传斯旨。标指见月。权立八门。若遇知音。毋劳贬剥。何以故。尚有一门无路入。大家杜口于毗耶。八门图[○@(─/　)]⊙○●[○@∴][○@∴]○◎。总颂曰。黑白相维混沌中。一阳初兆事全通。森罗万象有无意。类绝玄明语默融。歌颂未忘亏主德。桑麻平实自民风。无声一曲随高下。搅动沧波作吼龙。分颂。[○@(─/　)]。黑白相维混沌中。随流且唤作西东。金毛跳入野狐窟。为爱当涂底事通。⊙。一阳初兆事全通。借径还家路不穷。端的要知游子意。相逢犹在梦魂中。○。森罗万象有无意。蛇在杯中弓影异。荆棘林深衣絮行。横身三界全巴鼻。●。类绝玄明语默融。脚跟无线转如蓬。头陀衲子称贫道。直入千峰与万峰。[○@∴]。歌颂未忘亏主德。茅檐不剪意深密。三皇五帝但垂裳。皞皞民风在今日。[○@∴]。桑麻平实自民风。老幼嘻啼尽日中。万派沤和如不驻。移舟别棹又冲溶。○。无声一曲随高下。拈起拂子蓦口打。出入有无不可诠。交参主伴成话杷。◎。搅动沧波作吼龙。人家惊犬吠哄哄。贼面是人人面贼。是非同异几时穷。

　　深证之士于一切内外有无性相。如以五色彩画耀婴儿目。正恁么时。色与空等。见与盲等。而亦不入于断灭。如水中树影。如虚空焰。如石里火。如梦中人。如幻师所作幻事。设或有人欲一一指陈其名义性相。则愚甚矣。夫以五色彩画耀婴儿目。其理为若此也。而终不能穷知婴儿自证之处。故楞伽经云。随入自心。现量种种。相外性非性。言说妄想。不显示第一义。噫。非深证其孰能语此。

　　僧问南泉。迁化向甚么处去。泉云。山前檀越家。作一头水牯牛去。僧云。某甲随和尚去得么。泉云。汝若去。须衔取一茎草来。予偶忆此。叹王老师到祇么田地。真个理绝情忘。非凡可测。古云。皮肤脱落尽。唯有一真实。特地可怜。唯证方知。若非亲证。纵使悟得说得。要与古人把手同行。犹太远在。因与颂出。以俟知音。颂曰。堪笑南泉老牯牛。随时水草足优游。不禁忍俊婆心切。特地人前解按头。底事风流不可传。峥嵘头角已成颠。瓮头黄叶慵收拾。惹得知音却共怜。

　　有述耕夫生平怕鬼。一夕张灯野田捕虾蟆。偶与同事者谈鬼。同事曰。设有鬼。何以辨之。耕夫曰。传闻鬼无下颔。同事曰。汝试看我。耕夫举目视之。已无下颔。遂怖走里许。遇一人问之曰。何忙耶。耕夫述见鬼状。其人曰。汝试看我。耕夫视之。亦无下颔。径奔还家。正叩门次。邻人见其疾遽失声。趋问其故。耕夫乃以两次见鬼告。邻人曰。汝且看我。看之亦复如前所见。予因语大众云。昔城东老母生平不愿见佛。一日遇佛。以手掩面。五指头尽皆是佛。且当与前一段话并看。可以起悟。

　　一日。阿字无侍者因阅时师有论价祖过水偈并五位之旨。疑其牵合。请质于师。师曰。今时人易知耳。祇如古人前后悟处。并五位着落之旨能无疑乎。无出礼拜起云。洞祖幼时读心经起疑。到南泉已解答有伴即来话。后参云岩。于无情说法处得个颖脱。何为至良久云。祇者是。又复涉疑乎。师云。悟即不无。悟而遂至大休歇安乐田地。万中无一。何不看赵州初参南泉。泉问。有主沙弥。无主沙弥。州云。有主。泉云。主在甚么处。州近前鞠躬云。仲春犹寒。伏惟和尚尊候万福。可谓千真万真矣。次日泉上堂。州出问云。如何是道。泉云。平常心是道。凡师家说法。无不从向上一句子任学人因缘。到即推门落臼。不则亦令其发起疑情。或从前依倚处。恬适处就一句子下一回逗漏。一回倒断。不见赵州云。还假趋向也无。噫。分明逗漏了也。泉云。拟向即乖。只一挥。不由你不着忙。州果然云。不拟向。争知是道。岂不是平日依倚处尽情吐露。所以南泉为人为彻。更云。道不属知。不属不知。知是妄觉。不知是无记。汝若深造不疑之地。犹如太虚廓然无碍。安可强是非耶。州乃大悟。若因此便谓前仲春犹寒语尚未会在。则依语生解矣。人固有应机无滞。悟非不真。而向背之情未泯。欢喜之心未忘。明眼人前终不谓向后无事。所以当面相欺。背后着楔。不为无故。学者心诚谛信。便见亲切。纵使强作主张。当下错过。而师家亦无相负处。又如大慧在湛堂时。拈偈作颂。业为镜清无尽。诸大老赏识渠。未甘者方丈里有禅。方丈外便无禅。下单来有禅。才上单便无禅。以此切切然不肯放过。及向天宁薰风话一时冰释。已得快活自在。而圆悟谓其坐在净裸裸处。夫以大慧之天资。无所不透。其不肯自欺者心窠里毛发疑碍而已。既得冰释快活自在。岂不是千真万真。又其悟在薰风自南来。殿角生微凉句下。皆杀活全提语。从何得堕在净裸裸之说。及乎相随来也一句了却。始知前之快活自在微细依倚。尚须一回。所以道喜识尽时消息尽。当人那辨浊中清。最后一锥大有时节也。价祖悟无情说法偈云。也大奇。也大奇。无情说法不思议。若将耳听终难会。眼处闻时方得知。偈固的的也。及问邈真话。而云岩良久云。祇者是。犹自涉疑。后人遂疑其偈语未过量。又疑其难得不相见话未当。故云岩以良久销之。岂不是依语生解。大凡学人未到大休歇田地。自是趋向难泯。或当师家钳锤妙密一回拽脱。或当师家当阳正答忽得自由。夫云岩良久云。祇者是。亦当阳正答耳。而价祖遽自涉疑。所谓做贼人心虚。及至睹影。始知从前犹有依倚。故偈云。切忌从他觅。迢迢与我疏。正是一回被虎咬。切忌上山行也。从前舍今时向那边。将谓更有第二人到此。特地知非。全身里许。故有我今独自往。处处得逢渠之句。既处处逢渠。则渠不住渠而渠正是我。我不更渠而我不是渠。到此始知南泉云。三世诸佛不知有。狸奴白牯却知有。又云。一切师僧须向异类中行始得。而价祖当时答南泉云。和尚莫压良为贱一句。此时方用得着。所以云。头头上明。物物上显。不唤作尊贵。当知尊贵一路自别。正深得我今不是渠之旨也。我洞上宗趣全重于此。今时人称洞上宗师即渠我二字。尚自着落不妥。甚且以我今不是渠为我今正是渠。则尊贵之旨何在。又安能复论宗趣。无怪其五位杜撰矣。价祖立五位正偏。要不出此偈。一一全备。悟者观正中偏。偏中正。正中来。偏中至。兼中到十五字。便自炯然。可以意得也。无遽出作礼云。正中偏。偏中正。偏中至。兼中到之旨。无尝于偈中四句颇有融会。独正中来一句尚属影。似不敢效。今人杜撰。乞师指示。师曰。夫偏不滞偏则必至于正。正不守正则必至于偏。然当不守正而犹未至于偏处。试一着眼。便可神会。若必有句楷模。则所体会者尽成训诂。不堪绍旨矣。总之此事大须彻底。若彻底人自然合他古辙。不必逞聪明凑泊。若逞聪明凑泊。即使十成完具。偶一二处古人意到而句不到。或句同而意别。或句别而意同。一时比量不及。便自逗漏。所以聪明人稍有所窥。不曾遇真正作家。未免杜撰。今时人往往蹈此。不可不慎。无礼拜而退。

　　僧问高峰落枕因缘。师曰。此事唯贵悟不贵解。若真实悟底人。渠自然一切时。一切处绝诸渗漏。逢人问着便露现个消息。生杀纵夺。尽有回互。尽有出身。师家相为亦不是先有个极则处。要到恁么田地。若有个极则处。教学人到恁么田地。便有实法与人。一个个皆有领会。汝诸人若欲了生死。须实实求真悟实证始得。如高峰当时正是个求真悟实证底学人。雪岩正是个教人求真悟实证底师家。彼此诚实。自然纵夺可观。如雪岩见高峰有个省处。也不消问渠麻三斤。干屎橛。香严上树。不消共渠商量。向上向下。者边那边。一棒一喝。但只问。日间浩浩作得主么。者一句子探竿。任你绝大伎俩也要在他面前吐露。果然高峰云。作得主。者一句已有五六分收下。然其中有亲有疏。所以雪岩亦不肯向渠道破。又问。梦里作得主么。高云。作得主。者一句又有七八分收下。然其中亦有亲有疏。所以雪岩一路逼拶。直至无梦无想。无见无闻。主在甚么处。渠便一些气息都无。从前二关不言可知矣。直至枕子落地。错脚蹋翻。始知向来得力一点也用不着。然亦不在无梦无想。无见无闻处着到。于今师家提唱有两种病。一种老实底谓高峰睹赞时业已悟得主人公。雪岩更欲看其向上事。所以一问二问。就渠悟得做得处按定。方才以无梦无想。无见无闻一夺夺翻。直要渠到无巴鼻处翻转身来。便是向上关捩。咄。山僧且要问你。既是睹赞时悟得主人公。为甚么无梦想。无见闻时便去不得。既无梦想。无见闻时去不得。则日间梦里作得主底还用得么。一种杜撰底谓雪岩问日间梦里作得主么。已是一副纸棺材。果然把高峰一载载了。然后教渠就无梦想。无见闻处放身舍命。咄。山僧且要问你。祇如曹山云。大须作得主宰不要免。免即成变易去也。不可恁么作得主宰。更教渠就无梦想。无见闻处放身命么。山僧在诃林时。有僧一日呈偈数十首。山僧接得。但放案上。便问。无梦想。无见闻。主在甚么处。渠答云。正是学人放身舍命处。山僧向渠道。据你此答。定谓会得落枕子时消息了也。我更问你。祇如第一问第二问还过得么。渠便谓。尤是学人疑处。山僧不觉大笑云。今人胜似古人。古人第一问第二问过得。惟过不得第三问。今人先过得第三问。第一二问反过不得。岂不是会得底与身心全不交涉。究其流弊。始于师家有个极则处。教学人会。就如高峰因缘。渠便教人向无梦无想。无见无闻处会取。把日间梦里一推推干。谓不用作主宰。十二时中止要人将无梦想。无见闻一合合去。如黑漆桶相似。以为得大总持。以为向上巴鼻。殊不知痴狂两头走。总不曾向真实一回悟得。是以今时师资说处尽有。若到做处。蚤已逗漏出许多生灭。解嘲者谓其践履未到。已自可笑。无惭愧者更谓你作生灭会么。如此狂解不至。尽大地人灭却慧命。不止我辈。稍有担荷。便当向深山里。钁头边实实求个真悟真证。切忌随流过日。自取误赚。亦乃误赚他人。久立珍重。

　　从上祇一心而已。真极故迷以真极。故不知有自己。不知有自己则不能内守真极。故不知外无法。不知外无法则不能不外见。不能内守则真心流转。不能不外见则境界似生。以似生之境界惑流转之真心。逾迁逾远。从迷至迷。无有穷尽处。无穷尽生死之中疲极思脱。不须更疑境界。境界元无。以不知无故似生相续。知其本无则全身在境界中。如梦如幻。即极痴人。决不谓梦幻之能系缚。虽知其本无。如梦幻之不能系缚。然无住足之地。则暂无复有。如凡夫禅不难。使妄尽以至于不动。以不曾发明本心故滞于色界。更差别则流为无想。极于无色。皆识心变现。所以我宗止贵见性。于生死中直下悟取本原心地。直下不受一切境界之所惑乱。虽处至纷至纭而真心不昧。如摩尼珠映于五色。头头上明。物物上了。到此方知二乘虽会无我之性。尤非大自在究竟之处。得到此处。尚有我宗门棒待有日吃在。
嘉兴大藏经　庐山天然禅师语录


　　天然是禅师语录卷第七

　　嗣法门人今辩重编

　　举古

　　举世尊初生。一手指天。一手指地。周行七步。目顾四方。曰。天上天下。唯吾独尊。云门云。我当时若见。一棒打杀与狗子食。贵图天下太平。

　　师曰。世尊扶头。云门把尾。看来两尊宿都为他人着忙。殊不知总不曾动着毫发。要且古往今来受瞒不少。噫。祇今还有不受人瞒者么。

　　举二祖问达磨。诸佛法印可得闻乎。磨曰。诸佛法印不从人得。祖曰。我心未宁。乞师安心。磨曰。将心来。与汝安。祖曰。觅心了不可得。磨曰。与汝安心竟。

　　师曰。既云诸佛法印不从人得。又云将心来。与汝安。达磨大师恰如将一千斤担子放二祖肩上。御来刖去双足。教他疾行相似。虽然用尽伎俩。且道有甚么交涉。

　　举鸟窠和尚因侍者会通一日欲辞。乃问。汝今日何往。者曰。某甲为法出家。和尚不垂慈诲。今往诸方参佛法去。窠曰。若是佛法。吾此间亦有少许。者云。如何是和尚此间佛法。鸟窠于身上拈起布毛吹之。侍者因此大悟。

　　师曰。此在鸟窠分上即得。若是侍者恁么悟去。三十年未梦见在。

　　举忠国师三唤侍者。侍者三应。国师云。将谓吾辜负汝。谁知汝辜负吾。

　　师曰。国师辜负侍者。驷不及舌。侍者辜负国师。罔极难酬。大众要会。但莫向唤侍者处。侍者应诺处作商量。许尔具衲僧少分。

　　举归宗铲草次。有僧来参。忽有一蛇过。宗以锄断之。僧云。久响归宗。原来是个粗行沙门。宗曰。尔粗我粗。僧曰。如何是粗。宗竖起锄头。僧曰。如何是细。宗作斩蛇势。僧曰。与么则依而行之。宗曰。尔甚么处见我斩蛇。僧无对。

　　师曰。归宗斩蛇。疑杀天下人。祇今还识老汉面目么。蓦举拂子云。归宗鼻孔一时穿却了也。若也会得。不曾增得诸人分毫。只是坐断山僧舌头去。纵饶不会。亦不曾减得诸人分毫。只是一向任山僧口说手擎。无人捉败。放下拂子。喝一喝。

　　举鲁祖寻常见僧来便面壁。南泉闻云。我寻常向师僧道。佛未出世时会取尚不得一个半个。他恁么驴年去。

　　师曰。鲁祖面壁已是葛藤。南泉播扬他人长短。是何心行。明眼人总好一场笑具。

　　举邓州丹霞天然禅师过慧林。遇天大寒。取木佛烧火。向院主呵曰。何得烧我木佛。霞以拄杖拨灰曰。吾烧取舍利。主曰。木佛何有舍利。霞曰。既无舍利。更取两尊烧。主自后眉须堕落。

　　师曰。人见烧木佛。便以为过量。见须眉堕落。便以为犹有者个。所以如此。若恁么。要见丹霞院主面目驴年去。大众。且待者些子见解尽时。尔自瞥地在。

　　举赵州示众云。泥佛不度水。木佛不度火。金佛不度炉。真佛内里坐。

　　师曰。泥佛不度水。木佛不度火。金佛不度炉。作么生是真佛内里坐。还会么。不会。山僧今日再与说过。

　　举僧游五台。问一婆子曰。台山路向甚么处去。婆曰。蓦直去。僧便去。婆曰。好个阿师。又恁么去。后有僧举似赵州。州曰。待我勘过来。明日州便去。问。台山向甚么处去。婆曰。蓦直去。州便行。婆曰。好个阿师。又恁么去。州归院。谓僧曰。台山婆子为汝勘破了也。

　　师曰。试道婆子毕竟有过没过。且作么生是赵州勘破处。虽然如此。我又早知尔了也。

　　举赵州一日在东司上。见远侍者过。蓦召。文远。远应诺。州曰。东司上不可与汝说佛法。

　　师曰。既召文远。为甚又道东司上不可与汝说佛法。且道毕竟有说没说。

　　举大愚辞归宗。宗问。甚处去。愚云。诸方学五味禅去。宗云。诸方有五味禅。我者里祇有一味。愚云。如何是和尚一味禅。宗蓦口便打。忽然大悟云。嗄。我会也。宗云。道。道。愚拟开口。宗又打趁出。

　　师曰。两度吃棒。若作一味禅会。又向归宗齑瓮里淹杀。不干归宗事。

　　举僧问大随。劫火洞然。大千俱坏。未审者个坏不坏。随曰。坏。僧云。恁么则随他去也。随云。随他去。

　　师曰。者僧若是伶俐汉。一闻言下便合拗折拄杖。放下腰包。向者里住山去。犹较些子。虽然如是。蚤迟八刻。

　　举灵云和尚因长生问。混沌未分时如何。云曰。露柱怀胎。生云。分后如何。云曰。如片云点太清。生云。未审太清还受点也无。云不对。生云。恁么则含生不来也。云亦不对。生云。直得纯清绝点时如何。云曰。犹是真常流注。生云。如何是真常流注。云曰。似镜常明。生云。未审向上还有事也无。曰。有。生云。如何是向上事。云曰。打破镜来。与汝相见。

　　师曰。灵云两不对。试问大众。即今还构得也无。纵饶构得。且喜没交涉。又如打破镜来与相见。且道打破镜是甚么时节。大众。即今相见。还是打破镜。不打破镜。假使有人出云。早与汝相见了也。且喜没交涉。会么。

　　举严阳尊者初参赵州问。一物不将来时如何。州曰。放下着。阳曰。既是一物不将来。放下个甚么。州曰。放不下。担取去。严阳于言下大悟。

　　师曰。严阳大似误用假银。被人拦腮一掴。尚不知非。更哓哓辨成色高下。赵州虽则提持正令。也只作死马医。殊令旁观者哂。咦。啼得血流无用处。不如缄口过残春。

　　举仰山问僧。近离甚处。僧云。向南。仰拈起拄杖云。彼中还说者个么。僧云。不说。仰云。不说者个。还说那个么。僧云。不说。仰召。大德。参堂去。僧便去。仰复召。大德。僧应诺。仰云。近前来。僧近前。仰便打。

　　师曰。仰山首尾俱全。祇是不遇知音。山僧若是者僧。待伊云近前来。便近前与一掌云。者瞎汉。犹作恁么去就。不惟自己有出身之路。亦乃省得他人气力。仰山得此。如饮甘露。

　　举王常侍敬初见睦州。一日州问曰。今日何故入院迟。初曰。看打毬来。州曰。人打毬。马打毬。初曰。人打毬。州曰。人困么。初曰。困。州曰。马困么。初曰。困。州曰。露柱困么。初惘然。归至私第。中夜忽然有省。明日见州曰。某甲会得昨日事也。州曰。露柱困么。初曰。困。州遂许之。

　　师曰。眼观东南。意在西北。睦州老婆心切。若无王常侍道个困字。不几弄巧成拙乎。且什么处是王常侍道困处。大众慎勿向开口处会。平常处会。绝消息处会。亦勿向无会处会。此皆风力所转。终成败坏。

　　举临济大师应机多用喝。会下参徒亦学喝。济曰。汝等总学我喝。我今问汝。有一人从东堂出。一人从西堂出。两人齐喝一声。者里分得宾主也无。尔若分不得。已后不得学老僧喝。

　　师曰。且道两人齐喝。汝从什么处分宾主。汝若分得。龟毛长三尺。汝若分不得。亦龟毛长三尺。汝若总不与么。又是平地上吃跌。作么生。喝一喝云。宾主历然。

　　举大觉参临济大师。济举起拂子。觉敷坐具。济掷下拂子。觉收坐具。参堂去。僧众曰。此僧莫是和尚亲故。不礼拜又不吃棒。师闻。令唤觉。觉至。济曰。大众道汝不礼拜又不吃棒。莫是长老亲故。觉珍重下去。

　　师曰。临济大觉毕竟相见在甚么处。及闻僧众话。却唤觉来。举似一遭。且道还有意旨也无。假如当时僧众无者话。临济还合更有话也无。具眼者试辨看。

　　举兴化存奖和尚僧问。四方八面来时如何。化云。打中间底。僧作礼。兴化曰。我昨日赴个村斋。中途遇一阵卒风暴雨。却向古庙里避得过。

　　师曰。打中间话。大似春水涨溪。忽然怒决。奔注如驶。祇是兴化不合更道后段。惹得后人依样画葫芦。恰如自把髻投衙一般。更有种杜撰底云。正是打中间底样子。或云尔还认得兴化么。且喜没交涉。虽然如是。毕竟如何。良久云。山僧从来不解妄语。到此只合钝置。

　　举兴化和尚见同参来。才上法堂。化便喝。僧亦喝。化又喝。僧亦喝。化近前拈棒。僧又喝。化曰。尔看者瞎汉。犹作主在。僧拟议。化直打下法堂。侍者请问。适来那僧有甚触忤和尚。化曰。他适来也有权。也有实。也有照。也有用。及乎我将手向伊面前横两横。到者里却去不得。似者般瞎汉。不打便待何时。者礼拜。

　　师曰。者僧既有权有实。有照有用。为甚兴化将手向伊面前横两横。便去不得。大众。须知此事大有差别。不得草草。于今要会。但看那里是兴化横两横处。汝若在者里识得破。已后不受天下人瞒。虽然如是。还识兴化纳败阙么。

　　举洛浦元安禅师游历罢。直往夹山。按山顶上卓庵。经年。夹山知。乃修书令僧驰往。浦接得。便坐却。再展手索。僧无对。浦便打云。归去举似和尚。僧回。举似夹山。山云。者僧看书。三日内必来。若不看书。斯人救不得。夹山却令人伺其出庵。便与烧其居。果三日后出庵来。人谓庵中火起。浦亦不顾。直到夹山。见夹山不礼拜。乃当面叉手而立。山云。鸡栖凤窠。非其同类。出去。浦曰。自远趋风。请师一接。山云。目前无阇黎。此间无老僧。浦便喝。山云。住。住。且莫草草匆匆。云月是同。溪山各别。截断天下人舌头即不无。争教无舌人解语。浦伫思。山便打。

　　师曰。洛浦一喝有甚么过处。却来被夹山几句胡言汉语即便纳败。且道利害在那里。所以山僧常道。不是师家瞒汝。祇要汝灼然不受师家瞒去。方才了得。不然。莫道无事好。

　　举雪峰常谓玄沙曰。有个济南长老。问无有答不得者。一日到雪峰。峰令访玄沙。沙问曰。古人道。此事唯我能知。长老作么生。际曰。须知有不求知者。沙曰。山头老汉。吃许多辛苦作么。

　　师曰。恁么看将起来。蚤是玄沙吃许多辛苦。若山僧当时待际南到来。但与相见。纵然无语。肺肝如烛。且道在甚么处具眼。

　　举蚬子和尚居无定所。自印心于洞山。混俗闽川。常日沿江岸采虾蚬充腹。暮即卧东山白马庙纸钱中。居民目为蚬子和尚。华严静和尚闻之。欲决真伪。先潜入纸钱中。深夜蚬子归。静扭住问曰。如何是祖师西来意。遽答曰。神前酒台盘。

　　师曰。蚬子和尚似则似矣。终是做贼人心虚。当时若被扭住。即与拓开云。作么。作么。已后更无一人能奈蚬子何。华严便与么放过。也打失一只眼在。

　　举僧问乾峰。十方薄伽梵。一路涅槃门。未审路头在甚么处。峰以拄杖画一画云。在者里。僧请益云门。门拈起扇子云。扇子　跳上三十三天。筑着帝释鼻孔。东海鲤鱼打一棒。雨似盘倾。会么。会么。

　　师曰。乾峰有口道不出。云门道得却无口。须是两个缚作一束。抛向东洋大海。却来山僧与尔说个譬喻。且道譬喻个甚么。参。

　　举南院问风穴。南方一棒作么生商量。穴云。作奇特商量。穴却问南院。此间作么生商量。院拈拄杖横按云。棒下无生忍。临机不见师。

　　师曰。恁么相为。可为彻头彻脑。披肝沥胆。所以风穴一生气宇如王。到此处真如春雨雪消。解衣适体。南院古佛粉身碎骨。未足为报。

　　举和山示众云。习学谓之闻。绝学谓之邻。过此二者。是谓真过。僧问。如何是真过。山曰。解打鼓。如何是真谛。山曰。解打鼓。即心是佛即不问。如何是非心非佛。山曰。解打鼓。向上人来如何接。山曰。解打鼓。

　　师曰。和山到者田地绝不容易。虽然。须知恩大难酬。何以故。若不恁么。和山争奈。若也恁么。争奈和山。咦。过得栗棘蓬是好手。

　　举石霜慈明和尚冬日傍僧堂。作此。其下注云。若人识得。不离四威仪中。师曰。大众会么。汝若会去。犹较山僧一线道在。汝若不会。横亘法界。逼塞虚空。诸人且向什么处蹲坐。良久云。可惜许。举杨岐会和尚示众云。雪。雪。处处光辉明皎洁。黄河冻锁绝纤流。赫日光中须迸裂。那吒顶上吃蒺藜。金刚脚下流鲜血。又示众云。蹋着秤锤硬似铁。哑子得梦向谁说。须弥顶上浪滔天。大洋海底遭火热。

　　师曰。大众。饶尔与么会得。也是杨岐底。不干诸人事。又如即今山僧与么举似。也是山僧底。不干诸人事。何不向诸人本分上道将一句来看。速道。速道。良久云。纵饶道得。也祇得一半。

　　举盐官榜云。一切众生。皆有佛性。又沩山榜云。一切众生。皆无佛性。

　　师云。在盐官太狼藉。在沩山▆▆▆。老婆禅即不无。若论提唱宗门。三生六十劫未梦见在。

　　举僧问洞山。如何是佛。山答云。麻三斤。

　　师云。不许向举起处承当。不许作不思议会。不许作随处皆是会。令大众下语毕。代云。洎合忘却。又云。多少时来也。又云。瞎。

　　举六祖大师初到法性寺。见两僧诤论风幡。一曰风动。一曰幡动。往复不已。祖云。不是风动。不是幡动。仁者心动。

　　师云。风幡且置。什么处是心动处。令众下语毕。师代云。几乎愧杀两僧。又云。六祖大师聻。又云。十万八千。又云。钵盂安柄。

　　举陈提刑参五祖演。演云。提刑曾读小艳诗。有云。频呼小玉元无事。祇要檀郎认得声。提刑诺诺。遂出。时圆悟为侍者。却问云。提刑会得和尚意么。演云。他祇认得声耳。悟云。只要檀郎认得声。既认得。为什么未在。演云。庭前柏树子聻。悟懡　。后出。见鸡飞上栏杆。鼓翼而啼。乃自喜曰。此岂不是声。入通所悟。演遂肯之。

　　师云。且道诺诺与庭前柏树子是有差别。是无差别。若无差别。为甚么却悟。若有差别。差别在什么处。令众下语毕。师代云。不是一回射石虎。几乎误杀李将军。又云。伸手原在缩手里。又云。将谓胡须赤。更有赤须胡。

　　问答颂

　　　　　二十问答并颂(有序)

　　威音以前。虚空烜赫。威音以后。皂白分明。无门之门。建立诚非得已。以楔出楔。扫除却有来由。原佛祖之心。祇为一事。详表遮之法。屏绝岐途。夺食驱耕。情穷乃见。悬崖撒手。绝后方苏。金刚圈。栗棘缝。过得始称好手。如来禅。祖师意。悟来总是瞒人。若果一回汗出。不妨琼楼玉殿。现于一茎。尚需有日。活来未信。影草探竿。遂为剩语。残羹馊饭。不中饱人。陷虎拏龙。尤欺智者。

　　问。一切众生从甚么处迷起。

　　答云。从悟处迷起。

　　颂曰。

一切众生本来悟。及知其悟又相违。杀淫盗妄文殊智。啼笑悲欢白牯机。缘起见闻非一二。情穷生死绝离微。个中若也无回顾。撒手悬崖今古辉。

　　问。诸佛为什么出世。

　　答云。老婆心切。

　　颂曰。

傅粉涂脂出画堂。为郎珍重却羞郎。落花有意徒劳尔。流水无情祇自伤。打草惊蛇张丑拙。悬羊卖狗倍郎当。何如闭口深藏舌。免使明明落镬汤。

　　问。世尊四十九年说法利生。一切恒沙菩萨。声闻罗汉。毕竟证得什么边事。

　　答云。将此身心奉尘刹。是则名为报佛恩。

　　颂曰。

帝网重重复道森。循环无尽绝追寻。主宾互换现前用。权实兼隆将护心。亲子不妨同客作。当人何用觅威音。山僧不敢轻于汝。直捷行持无古今。

　　问。三乘十二分既是权说。为什么不打头便拈花直示。费许多络索作么。

　　答云。祇为汝不肯承当。

　　颂曰。

拈花蚤已伤苗稼。岂况区区又说权。匪谓就机披垢弊。悬知大事信因缘。止儿黄叶先惭我。遮面红罗祇为仙。百万人天深解此。聊将金色作流传。

　　问。既有能度之人。所度之众。则生佛判然。凡圣自尔。且道分别在什么处。

　　答云。即在汝分别处。

　　颂曰。

分别才生事宛然。是非同异阿谁悬。棚头傀儡从君弄。帐里高低任我牵。佛道垂成迂十劫。泥犁建立等三禅。相逢各办缘何事。祇为同眠觉被穿。

　　问。设无凡圣。为什么神通窒碍宛尔不同。此乐彼苦。两不相代。

　　答云。又是从头起。

　　颂曰。

神通窒碍孰安名。最苦难忘凡圣情。一念瞥兴诸法具。万机休罢此身轻。莫缘相想随生灭。但任浮沤泥浊清。自是同床人各梦。等闲容易获心宁。

　　问。凡圣若无。因果应绝。为什么地狱天堂丝丝不爽。

　　答云。既无凡圣。唤甚么作天堂地狱来。颂曰。

若是有因须有果。苟无凡圣亦奚妨。虚空不与他钉橛。大地还同何有乡。好鸟啼残春梦足。百花开尽夏天长。牛头马面无人识。稳跨银鞍气独扬。

　　问。古人云。为善善无形。为恶恶无相。若能直下识透。便会诸法无生。乃因缘聚会。业果宛然。道理解脱无灵。身心分别有实。正恁么时。作何排遣。

　　答云。何不向身心分别处排遣。

　　颂曰。

是谁泊泊浮沤里。何物芸芸万象森。切忌坏他诸法相。宁须重觅涅槃心。为贪解脱难凭理。识得因缘岂讳今。茅舍竹床安稳卧。暂时岐路莫沉吟。

　　问。岩头云。欲得易会。但于声色前不被万境惑乱。自然露裸裸。自然无事。然则声色前不被惑乱之时。是有主宰。是没主宰。若有主宰。便成两个。若无主宰。又凭什么不被惑乱聻。虽古人亦有云。生死中无佛则无生死。今四民浩浩。业识茫茫。可谓生死中无佛矣。而生死宛然。若但云。四民浩浩。亦有什么讳处。便销缴了。殊不知生死到来。脚跟线断。终未免乘将去。此时还措得手脚么。

　　答云。与我将声色来看。

　　颂曰。

刹刹尘尘是什么。何劳于此更磋磨。目前非境但由我。当处无人祇任佗。生死之中最妙道。去来有法却成魔。菩提烦恼皆名义。争管人非与鬼呵。

　　问。真净云。事事无碍。如意自在。手把猪头。口诵净戒。趁出淫坊。未还酒债。此过量人事。大非凡境。然不审过量人当此亦还知是猪头。还知有净戒否。不知则必先枯心稿智。令如木石相似。始有少分相应。然又与我宗直捷之旨相戾。如知则明明净秽两涂。拍盲不可。与所谓硬作主宰。因果拨无者。有何差别耶。

　　答云。知也祇是者个道理。不知也祇是者个道理。且道是什么道理。速道。速道。

　　颂曰。

不是诗人莫献诗。更无劫外与今时。张帆把缆非能手。掩耳偷铃谎阿谁。大道必妨于小智。反常方得号神奇。一真凡圣犹存见。好解灰囊示稚儿。

　　问。学道祇为了生死。悟性之人一期寿终。毕竟向甚么处去。若谓向没生灭处去。既没生灭。又有甚么处去。若有处去。便有趋向取舍。若无趋向取舍。则四生六道也少不得。才出头来。果能一线穿过。便没甚么事。如或未然。毕竟依前迷闷。如历代诸祖也有先生曾为善知识。犹且一二十年行脚。方才省得。安知无因缘。不凑一生两生空过者。所谓直下了得。又了个什么。不犹然。话饼不可充饥欤。

　　答云。且要了尔者一问来。

　　颂曰。

自是世间多忌讳。波兴平地浪滔滔。四生六道迷中尽。万别千差悟后劳。智者不如愚者得。遣愁争似莫愁高。从来惟有安心法。立雪齐腰千古豪。

　　问。玄沙云。真如凡圣。地狱天堂。只是疗狂子之方。虚空尚无改变。大道岂有升沉。悟则纵横不离本际。所以透关底人都不用分别他。若好若恶。若是若非。随事随理。总归第一义谛矣。然沩山云。实际理地。不受一尘。佛事门中。不舍一法。佛事门中。不舍一法则且置。既纵横不离本际。不知唤什么作尘。即受亦有什么过处。若云见有尘则不受。夫既见尘。又何曾悟来。若悟而仍有尘须不受者。则犹待修持趋向。正用得方着。不知何以非狂子也。

　　答云。龙蛇易辨。衲子难瞒。

　　颂曰。

玄沙平实犹存古。沩老周遮曲为今。寂灭真如狂子意。空花阳焰至人心。祇因见立法难遣。都为情忘智自深。若欲纵横无挂碍。无弦琴里有知音。

　　问。禅道泛滥。自古皆然。于今为甚详其病多。从日用起灭处忽然认着个明历历。没形段底。将为是递相传授。有同儿戏。不知明历历底乃生灭门中收摄。楞严谓。则汝今日与诸众生用攀缘心为自性者。又阿难言。如来现今征心所在。而我以心推穷寻逐。即能推者。我将为心。此世尊所以叱为前尘虚妄相想也。以此为心则必惑为色身之内。将身及山河虚空大地皆为生灭。惟认一浮沤。体以当常住此。即同外道。半生灭。半不生灭之见。所以世尊后来于万物象前分明指示个无是见。无非见。一条端的大路。此乃金针双锁。透出顶门。若能悟得。更何祖教之异。学者将此章文义微细披剥。久久自然模著者个关捩。若摸得著者个关捩。却好平白商量。所谓全不生灭者。何以目前人物之身及山河大地祇见迁变。惟有观河之见始无童髦。则何得不同于外道欤。

　　答。蓦竖起拂子云。者个是生灭底。阿那个是不生灭底。者个是不生灭底。阿那个是生灭底。放下拂子云。吽。吽。

　　颂曰。

拂子说法还闻否。是非丧尽莫追寻。人知大地多迁变。争较浮沤日浅深。反覆推穷虚相想。随缘自在法王心。一椎便就无余事。物我升沉自古今。

　　问。大慧在圆悟处悟。一日上堂。举僧问云门。如何是诸佛出身处。门云。东山水上行。若是天宁即不然。如何是诸佛出身处。薰风自南来。殿阁生微凉。慧于此领悟云。据某甲悟处。已快活受用矣。而圆悟犹以为坐在净裸裸处。何也。夫以大慧之养。诸方推重。其不肯承当者。隐微处放不过耳。到此已能自信自肯。非圆悟谁能按之。又薰风话可谓绝顶提唱。知解测度。不必具论。祇如大慧既能蹋著者个关捩。便当更无差别。何以止得净裸裸处。然则同一句话。悟有浅深耶。后来令参有句无句。始于相随来也。得大彻去。则先所谓快活者。到此别是一境界。当时不得圆悟按住决定。苟安于此不知。亦可了事否。若不可了事。大慧争肯自言快活。若可了事。又何必待后来一段始惬悟心耶。且两段悟处差别在那里。

　　答云。有快活不要被人回换作么。颂曰。

一句当门正眼开。情知孟八与么来。可怜步步随佗转。何不明明独自裁。万物象前须放去。夜明帘外却将回。屈伸壮士元无借。始觉从前满面灰。

　　问。无业国师云。一毫圣凡。情念未尽。未免堕驴胎马腹去。白云端云。假使一毫圣凡。情念净尽。亦未免堕驴胎马腹去。无业且置。白云意作么生。

　　答。以两手拓地。作驴鸣。

　　颂曰。

圣凡情尽复何存。脚下无私自坦然。坐却虚玄犹有位。掀翻黑白但随缘。别行一路迷荒草。转入千峰锁暮烟。唤作如如蚤已变。披毛戴角绍真传。

　　问。洞山因僧问。如何是佛。山云。麻三斤。僧问赵州。如何是祖师西来意。州云。庭前柏树子。此等语句可谓彻上巴鼻。直下悟得。参学事毕。乃有知解相似。者以为本分呈似之句。以为绝法界际量之句。大似吴道子画人物逼真。非真人物。所以解悟之分。毫厘有差。天地悬隔也。然亦颇有一切知解脱略灼然。于者一句子亲切悟来。久久悟境销停。止存所见身心。不副一时惊觉。然后以佛之知见旋复破除。若不破除。放过不可。正谓闺阁中物舍不尽。皆为渗漏。且道病在什么处。

　　答云。　。错。错。

　　颂曰。

庭前柏树无多子。杀活同时愧老僧。有地知非亲证悟。无功更莫较相应。虽能用药尤防忌。尚欲忘怀似未曾。曳尾灵龟千古恨。可怜开眼日腾腾。

　　问。法眼一日指帘。两僧齐去卷帘。眼云。一得一失。且道那个是得。那个是失。

　　答云。疑杀天下人。得失且置。毕竟法眼意作么生。答云。贼。

　　颂曰。

明明白白绝商量。碧眼难窥秘密藏。劈破晴空看入路。惊回醉梦任从长。爱他得底怜他失。赢得闲来博得忙。石火电光留不住。一回亲到始相当。

　　问。南院云。诸方祇具啐啄同时眼。不具啐啄同时用。时有僧出问。如何是啐啄同时用。院云。作家不啐啄。啐啄同时失。僧云。犹未是某甲问处。院云。汝问处作么生。僧云。失。院便打。其僧不肯。后行脚至云门。闻众中举此话。有云当时南院棒折那。其僧始悟。趋回省觐。院已去世。见风穴。穴问云。莫是当时问先师啐啄同时话底么。僧云。是。穴云。汝当作么生会。僧云。我当时如在灯影里行相似。穴云。汝会也。且道南院意作么生。莫是当时那僧错答么。那僧云。我当时如在灯影行相似。为甚穴便云。汝会也。且什么处是那僧会处。

　　答云。那僧若会。他后更解行棒在。

　　颂曰。

啐啄同时会也么。将军布令急如梭。疾雷不及知迥避。眨眼元来已错过。影里有人耽岁月。棒中无句莫懡　。行行忽忆当年事。击碎归来两鬓皤。

　　问。兴化上堂。僧才出。化便喝。僧亦喝。化又喝。僧亦喝。化拈拄杖。僧又喝。化云。尔看瞎汉。犹作主在。僧拟议。便打下堂去。侍者后问云。适来者僧有甚触忤和尚。化云。适来他也有权。也有实。也有照。也有用。及乎我将手向伊面前横两横。他便去不得。似者等瞎汉。不打更待何时。者僧败缺则置。毕竟兴化意作么生。

　　答云。惟佛与佛。乃能知之。

　　颂曰。

果然佛老却成魔。灵鹫峰前嶝岋多。在处起烟知有火。从来大海决兴波。金刚圈里无绳缚。荆棘林中把手过。蚤是龟毛长丈二。临危也不奈伊何。

　　问。马祖大师云。即心即佛。又云。非心非佛。又云。不是心。不是佛。不是物。若悟底人三句即是一句。一句即是三句。正是无差别处有差别。有差别处无差别。此不必论矣。祇如马大师毕竟于囫囵中分别提唱。还有意旨也无。

　　答云。幡竿头上耀红旗。

　　颂曰。

崔巍万丈石嶙峋。并绝咽喉丧主宾。混沌甫开黄赤道。虚空鑴出印文新。不图行处狐踪绝。祇要侬家血脉真。莫向枝头独惆怅。满园桃李可怜春。
嘉兴大藏经　庐山天然禅师语录


　　天然是禅师语录卷第八

　　嗣法门人今辩重编

　　问答

　　师问僧。声色枞然。拨不是。不拨不是。你作么生。僧云。我总不见有过。师云。见有过也不是。见无过也不是。毕竟作么生。僧无语。师云。何不问山僧。僧如问。师云。快打茶来。

　　师指面盘问僧。面盘为甚祇么圆。扇子为甚祇么直。僧云。扇子自来直。师云。你为甚么不直。

　　师问僧。生死到来如何了。僧云。即今是了不了。师云。汝者句还抵当得生死么。进云。本无生灭。师云。汝者句还抵当得生死么。僧直出。师云。咦。

　　僧侍立次。师云。者事无大难。祇要不受一切拘束便得。良久。复云。假如见得生也没过患。死也没过患。顺境顺境没过患。逆境逆境没过患。水里水里没过患。火里火里没过患。此人还受拘束也无。僧云。者便不受拘束。师以手指着云。咦。又傍僧云。只者见得便受拘束了也。师云。假如不见得。还受拘束也无。僧云。不受。师亦以手指着云。咦。

　　僧侍次。师云。结制来利益多少。僧云。和尚吃豆着。师云。问尔利益多少。进云。和尚还知味么。师云。尔却伶俐。僧良久。师云。情知尔不识好恶。僧拍掌。师便低头。

　　师问僧。佛法到十成不得其妙。且道病在甚么处。僧云。病在疑处。师云。疑又病在甚么处。僧拟进。师便打。两僧侍立。师云。你两人各道一譬喻看。一僧云。苍蝇咬破铁锅。一僧良久。师云。总欠一着。

　　师问僧。你还识主人翁么。僧云。识。师云。主人翁还有足也无。僧云。无。师云。为甚今日担石去来。僧云。大死人有足。为甚么行不得。师云。你却不是死人。

　　士参次。师云。朝闻道。夕死可矣。孔氏何尝不论生死。分明说闻道可死。便确然有个打发生死底道理。止是当时没有构机底人。便教孔氏才要露出却又收起。诸公还信得及么。只今且问诸公。唤什么作道。士起请益。师云。明日再来。士罔测。

　　库僧求开示。师云。因果大要分明。进云。某甲于此却甚明白。祇是本分事乞师开示。师云。更要精勤着。一事照管不到。便未免有不妥处。僧罔措。

　　僧求开示。师云。尔好好地要讨事作么。僧复求。师打一拂子云。会么。僧云。不会。师云。参。

　　僧问。一切众生皆有佛性。为甚么不识不知。师云。大好。僧礼拜。师转问云。一切众生皆有佛性。为甚么不识不知。僧云。脚蹋实地。师云。恁么则诸佛为甚么出世。一切众生毕竟作么生了。僧云。当下归去。师云。又争得。僧复举离心意识参绝凡圣路。学语未毕。师便打。僧礼拜云。请师直指西来意。师又打。僧复拜云。请师直指西来意。师又打。僧礼拜起。师以拄杖横一横。僧拟接。师云。者何等杜撰。僧无语。师云。出去。僧便出。师云。来。来。僧回首。师云。前日华首火烧山。几乎连累常住。

　　僧问。承师教某甲不看话头。某甲静里返观。莫怕沉空守寂么。师云。祇者怕沈空底还落空也无。尔底道理。尔底言说。尔底思量计较。者倒是空底。去去来来。唯有者个在。且道作么生是者个。僧欣然作礼。师云。且退。

　　僧问。生死到来。作么生了。师云。我者里没有什么生死。亦没有了不了。僧跪求开示。师云。且起作礼。我总没有祇么闲家具与尔作障碍去。僧礼拜。复启云。某甲梦中多与俗人无异像。者等作主不得。师云。既是梦。尔要管他作么。僧礼拜。退次。早再启云。某甲昨承大师开示。夜来果得妥帖。师云。尔恁么又多事了。便连声喝出。

　　僧问。除却扬眉瞬目。请师指示。师云。露柱灯笼。进云。既是露柱灯笼。语未终。师便喝云。逐块汉。

　　食粥次。师语饭头云。今日粥不好食。一僧云。暹罗米。师云。既是广州人。为甚么却吃暹罗米。僧云。施主送来。师乃笑顾众僧云。且道者僧会不会。

　　方丈榜联。。幸汝不会。会则阇黎无分。全是山僧。。赖予未甘。甘则山僧便宜。辜负大众。师一日顾侍者云。作么生说个未甘底道理。侍者云。世尊拈花。犹未甘在。师云。汝伶俐。者直出。

　　侍者呈麻三斤颂。师看毕曰。颂到用得。他时若明此事。上语录且不必改易。奈即今未了何。者曰。颂既用得。为甚未了。固求说破。师云。若说破即赚却汝。者屡恳。师乃云。有个譬喻。如人叩门寻非岩。汝却应云。非岩不在。者不测。良久云。然则来说是非者。便是是非人。师云。作么生处他着。者又不测。

　　僧问。大海水流时如何。师云。是什么话。僧云。某甲不晓。特来请益。师云。你不晓。我更不晓。僧复理前问。师云。还要第二杓恶水么。

　　僧问。识得恁么事。便放身舍命岂不是。师云。放身舍命阿谁道是来。

　　僧问。此事不可以无心求。不可以有心得。不可以言语会。不可以寂嘿通。乞师指示。值侍者进姜次。师便食姜。良久云。会么。僧礼拜。师约住云。作么生便礼拜。僧云。用开口作么。师拈起姜云。且道者一片因甚置得。僧无语。师云。杜撰禅和。

　　僧问。世尊睹明星悟道。求和尚下手工夫。师云。直下无下手处。进云。毕竟有个着落。师云。且看脚跟下。

　　师问僧。如何是你自己。进云。者部是书。师云。为甚么福州人着贼。却来者里受屈。僧无语。师云。为什么便开口不得。

　　僧问。大耳三藏第三次为甚么不见忠国师。师云。不是同床睡。焉知被底穿。僧进云。毕竟国师在什么处。师云。好个国师。却被大耳三藏穿却鼻孔。

　　师问僧。父母未生时在什么处安身立命。僧云。某甲日用中元无站脚处。师云。汝无站脚处。却有流转处。僧瞿然。

　　师又问一僧云。父母未生时在什么处安身立命。僧云。即今。师云。犹是已生时说话。僧云。不可别有。师云。父母未生时从何得者消息来。僧茫然。

　　师问僧。甚么处是赵州勘破婆子处。僧云。何用赵州。师云。古今榜样。僧云。赵州犹费足力在。师云。却是你费口力。

　　僧呈偈。师未及看。以拄杖连打云。会么。会么。僧云。学人不会。又连打数下云。会取不会者。

　　侍者烧香次。傍僧云。今日弥勒佛诞。师云。弥勒佛在那里。者云。火里。师云。火在那里。者以香箸放案上。师云。大粗生。

　　师食柑次。随拈一瓣云。不得唤作一瓣柑。唤作甚么。语未毕。侍者随出一喝。师云。只管喝作么。者拈花瓶放左边。师云。移瓶作么。者云。供养和尚。师便棒。

　　阿侍者随喜舍利回。问云。闻真净和尚舍利陷槌里。是否。师云。尔道陷底是舍利。所陷底是舍利。进云。不可总唤作舍利。师云。未在。更道。进云。衲僧从来不进者保社。师云。更道。进云。请和尚放下者栗棘蓬。师便云。何不道。某甲终不肯随和尚颠倒去。

　　石鉴侍者呈风幡颂云。不是风兮不是幡。僧繇摩诘画应难。日日与君华下醉。不禁春色满林间。师看毕。顾阿首座云。此颂甚佳。但中易一字。汝道是何字。座良久云。当易禁字作知字。师叹云。信知此事有觔两。石亦跃然称快。

　　师命一僧着圆觉经居一切时。不起妄念四句。屡不契。乃云。此语自大慧禅师颂后。遂有将麻三斤。乾矢橛等语和会。竟成顸颟。当究理始得。僧恳师代着。师着居一切时。不起妄念云。某甲自知去处。于诸妄心亦不息灭。着云。终不向死地上求活。住妄想境不加了知。着云。惺惺不是惺惺。于无了知不辨真实。着云。懵懂不是懵懂。

　　僧问。一大部般若。尽是说心。为什么华首老和尚注心经。说心是体。般若是用。师竖竹篦子云。会么。僧拟进。师打一竹篦子。僧复拟进。师以竹篦子指其口。进云。毕竟体用作么分。师竖竹篦子云。者个是体是用。进云。者个体用不可得。师云。体用不可得。你作么生得。僧无对。师打一竹篦子。僧复理体用话。师喝出。

　　僧问。有情来下种。因地果还生。无情亦无种。无性亦无生。意旨如何。师云。有情来下种。未下种以前作么生。因地果还生。未落因果以前作么生。你知此二句。便知下句着落。僧云。恁么则成佛后亦增减半点不得。师云。元不曾成佛。

　　僧问。于今日用见闻觉知便是某甲自己么。师云。若是见闻觉知是你自己。如今一切人皆有。为什么又要悟。僧拟进。师云。你若离了见闻觉知。还更别有么。僧复问。圭峰云。作有义事。是醒悟心。作无义事。是散乱心。某甲依而行之。还得么。师云。唤什么作有义无义。僧拟进。师以手掩其口。僧礼拜。师云。汝若知归。则痾矢撒溺皆是义事。若不知归。则供养三宝皆是无义事。

　　僧问。承和尚有语云。知痛痒底要他不知痛痒。是何意旨。师云。还要拄杖么。进云。不知痛痒底要他知痛痒又作么生。师云。汝既解问前一句。何复更问者一句。进云。毕竟作么生。师以手掩其口。进云。毕竟要和尚道一句。师打云。是一句。是两句。僧礼拜云。有意气时添意气。得风流处且风流。师复打云。且打你者两句。

　　一日师靠禅床。有僧在床下静坐。师云。汝与么静坐好。还是出去乱走好。僧云。都好。师云。何不道都不好。僧无语。

　　颂古

　　世尊初生

爱君频唤君。不敢避君瞋。瞋则从他瞋。知心能几人。

　　世尊睹星悟道

尽道睹明星悟道。谁知从此事如麻。纵饶捉得瞿昙败。也是除他空里华。

祇为贪他一粒粟。却来误了半年粮。月明千古无人识。夜夜山头空断肠。

　　女子出定

美女当危楼。聊为一引盼。颦笑本无心。醉杀穷酸汉。出定不出定。钵盂上安柄。一队闲鬼神。向女子乞命。

　　梵志持花供佛

双手持华供养佛。一呼一应岂徒然。直饶内外都教舍。依旧从前梵志仙。

　　舍利弗问月上女

昨夜秋风到簟凉。梧桐叶堕带微霜。浮云吹去复吹住。明月照池兼照窗。荡荡渔舟红蓼远。行行鸿雁碧霄长。涅槃无路休寻觅。青黛蛾眉独著忙。

　　殃窟摩罗传产难语

美女寻芳出画屏。绕栏纵目不胜情。侍儿恰似解人意。多折梅花贮净瓶。

　　文殊答奄提遮女生死流转话

生与无生是甚么。徒劳特地问如何。文殊因病聊施药。直至如今错会多。

　　修山主答进山主生死流转话

特来平地鼓波澜。缚得狞龙自在还。好手为他点眼去。一声霹雳羡掀翻。

归家更不问程途。夷险安危梦里殊。夜半一声山犬吠。醒来明月照栖鸟。

　　傅大士法身颂

云近蓬莱常五色。雪残鳷鹊亦多时。为君举似锄头偈。莫当唐人两句诗。

　　六祖风幡

杜鹃啼遍春山嵋。啼得血流总不知。惊起石人轻一拶。从今不笑鹧鸪儿。

风幡不是有来因。只要当人认得亲。行者无端轻拶出。至今无地可藏身。

非风非幡亦非心。眼见如盲不可论。随流认得波全水。依旧寒潭深又深。

昨遇耕田人。说道雨水多。山僧只管笑。总不奈伊何。

　　永嘉参六祖

非意由来不是无。任从天下强名模。无生直下犹回顾。兔去徒劳更守株。

　　忠国师勘大耳三藏

携手西川观竞渡。天津桥上又相逢。行行不觉秋江晚。共入芦花深港中。

　　丹霞谒忠国师

万仞洪崖不可跻。到来山日与眉齐。啼猿唳鹤寻常事。多少行人路自迷。

　　百丈再参

问答分明大用酬。震威一喝有来由。果然百丈声三日。直使闻言心已休。

梦里疆场金鼓忙。分明记得已还乡。重围直透春雷动。不解征衣困在床。

殷勤畜得凤凰儿。栖老梧桐赛画眉。无端一阵东风起。吹入云衢总不知。

　　百丈野狐

老汉全身堕野狐。千年点雪付红炉。虚空有镜难藏影。霄汉无形莫强图。五百生前真面目。一朝岩下旧皮肤。泥牛入海无寻处。空见时流日打模。

残桥断壑日闻猿。十度经商九不存。游冶岂知山路阻。夜深骑马过前村。

　　南泉斩猫

两堂元不是他人。举起猫儿本有因。大众一时遮过眼。快刀千载不生尘。提瓶挈水寻常事。蹋磴搴藤分外春。惭愧赵州能救得。草鞋头戴又重申。

两堂未必是无言。利刃从来命罕存。惟有赵州知此意。夜深乘月过前村。

　　南泉玩月

相逢尽欲到皇都。亲到皇都自不诬。白马银鞍新贵客。澹妆素质旧名姝。富来不羡金珠贵。贫去终归公族殊。荡荡无言真古道。令人相对意全孤。

　　南泉答僧迁化话

百年身后向何去。异类中行王老师。圈内不惊头角别。溪边谁问东西驰。重云深树笛声近。浅渚平沙鼻孔垂。更有一般奇特处。日常水草尽知时。

　　南泉指庭前牡丹示陆大夫

一体同根不易论。镜中头面岂为亲。梦来花鸟浑忘我。觉去声香似隔邻。若个暗销芳草绿。为谁辜负洛阳春。多因贪看天边月。赚却风前独立人。

本是同根无二体。反因肇论却颟顸。分明指上重拈出。岂较时人梦里看。

　　南泉牧牛

买华不买叶。带叶影参差。爱他长若此。倒插王军持。

　　南泉智不到处话

智不到处切忌道。再征行履作么生。僧堂直入无回顾。异类中行尚问名。明月已随流水去。白云犹向故山萦。动容古路今仍在。道着依然头角峥。

　　亮座主参马祖

心意俱非觌面逢。讲经不信道虚空。平田浅草难藏虎。古涧寒潭有卧龙。明月万山人影绝。落花深院鸟声通。一从去后无消息。留得长松待晓风。

　　赵州庭柏

赵州老汉绝囊藏。一句明明直举扬。更拟将心明个事。云烟满目便郎当。

金刚宝剑当阳拔。千里神光透体寒。也只侬渠腰上物。等闲砾破眼睛看。

　　赵州勘台山婆子

五台古路日曼曼。犹忆还家梦正寒。杜宇啼残风雨暗。海棠落尽雾云团。何曾凿破溪山色。长此登临天地宽。惟有赵州能解意。葛藤留得到今看。

李四夺人牛。却被张三截。若要太平时。除非贼杀贼。不贼不杀。不杀不贼。腰间有剑定难饶。切忌街头逢孟八。贼。贼。

亏心不畏老婆知。哮吼还他狮子儿。百万雄师全背水。汉家原是汉旌旗。

十斛明珠颗颗圆。拈来信手绝廉纤。三舟各见原同月。不使清光过别船。

单骑直入百重围。猛将当关失却机。气盖乾坤岂兵力。不劳血刃立全威。

　　赵州洗钵盂

吃粥了也洗钵盂。赵州此语总传虚。若因僧悟生和会。百劫千生枉系驴。

分明直下自天真。悔却从前拟效颦。信步不知溪涧路。举头方觉雾云身。洪崖冻积千年雪。寒焰初回万户春。慎勿更随人语后。赵州牙齿覆朱唇。

　　赵州斗劣不斗胜

蹋遍罗浮深又深。山花如血柳如金。到来谷口层峰出。转入云根曲迳阴。松韵虫吟留过客。澹烟微月恋荒岑。柴扉独掩和衣睡。为许何人问此心。

　　赵州无

兀兀崔巍万仞蹲。白云无路月无痕。曾无野鹤归华表。却有残红出洞门。去去碧峰烟渺漠。行行流水日潺湲。拼教身世埋空谷。不作逃名高士论。

望得郎归不见郎。恐因喜极易成狂。晨宵一处无疏戚。中冓明堂自有方。

　　赵州勘二庵主

将军制胜远从征。要斩痴顽贺太平。生杀但知归主德。临机虚实岂能明。

乍瞋乍喜欲何为。八十参方鬓欲丝。面目不堪重举似。机关输与老头儿。

　　沩山水牯牛

沩山老汉不知羞。却道山前变水牛。开口已遭明眼笑。可堪到处觅人酬。

　　刘铁磨参沩山

十年战罢一征衣。知己相逢意不违。岐路已过应共庆。故乡犹恐未同归。

老将相逢话别离。故园携手饷东灾。一回提起疆场事。刀箭浑身泪便垂。

　　黄檗大唐国内无禅师

择乳鹅王岂鸭群。洪波浪里解投身。眉毛眨上悬千里。碧眼胡僧认不真。

　　临济参黄檗

绝世风流人不识。未经题破十分娇。无端撞着痴憨汉。添得深闺声价饶。

千两轮锤劈面来。不由分诉可怜哉。他时狭路如相值。决定遭他者一回。

　　临济三玄

十方八面绝遮栏。面目堂堂日往还。一自头陀微笑后。等闲留得与人参。

飞云顶上铁船浮。海底泥牛吼未休。惊起梵王眠不得。一声霹雳满天愁。

李四张三笑脸开。风前沉醉浩歌回。寒鸦夜半啼枯木。古殿钟声撼落梅。

　　三要

生铁蒺藜才举起。却教照用一时休。夜来寒月十分醉。恨少泉声两涧流。

露柱怀胎千古恨。追风木马至今奇。波斯碧眼难窥测。一任神歆与鬼疑

水边林下看无尽。市尾街头唤不醒。莫讶世间奇特事。威音王后未曾明

　　洞山过水睹影

一回瞥地始相应。悔却从前影里行。渠我于今休用觅。堂堂大道出常情。

　　洞山五位

带月携锄下石门。绿畦深浅半依村。从来错过田家乐。依旧寒塘鸟雀喧。(正中偏)

绿杨处处解征鞍。旧路新花尽日闲。莫向河梁探水影。满头如雪泪空弹。(偏中正)

男儿仗剑走平原。望望疆场志气存。散尽千金功未立。英雄谁向此时论。(正中来)

风流休问客乡心。高馆银灯酒满斟。今日相逢须尽醉。不堪重唱白头吟。(偏中至)

国破家亡但此身。茫茫宇宙可谁邻。桃源未是深藏地。醉卧长安不见人。(兼中到)

　　睦州露柱困

步步相随没后先。暂时岐路便茫然。循溪蹋遍无寻处。梦断云山人在船。

　　中邑猕猴

睡着还同未睡时。六窗相见作家知。可怜老大婆心切。失后忘前却为谁。

六窗唤俱应。熟睡成寱语。相见梦中人。不待声绝处。

　　长沙本来人

生死根本。即是其人。一呼一应。有喜有瞋。不须息妄。不用求真。若问个中端的信。青州衫子重七斤。

霜天如洗万峰晴。月浸寒潭彻底清。莫怪夜深山犬吠。元来竹外有人行。

　　长沙黄鹤楼题诗

此事自来无语句。亦无一法与他人。龟毛举起咍咍笑。千古重拈面目新。

　　投子大死人却活话

真个恁么不恁么。堂堂露露勿懡　。还家不蹋来时路。依旧门前长薜萝。

　　曹山三堕

一双孔雀立芳池。饮啄飞鸣不自知。无端照影频回顾。却似难如往日时。(类堕)

岸柳江声镇日将。五陵年少不还乡。渔人瞪目空相笑。肯信人为春事忙。(随堕)

九重深锁凤楼寒。御苑莺啼花自残。尽说官家高台座。一群猎马出楼兰。(尊贵堕)

如何是类堕。处处销归者一个。浑身拶入没中边。举目不知谁是我。

如何是随堕。不守侬渠高枕卧。横身打破声色关。正眼看来犹是错。

如何尊贵堕。倚天长剑当空掉。直入千峰深又深。垂帘熟睡才一觉。

　　兴化打中间底

名花新月满罗帏。又向幽林去步迟。岂谓嫌他春富贵。清光不欲使侬知。

　　兴化打维那

兴化嫡称临济子。克宾从此号贤孙。亲承痛棒重遭罚。千古流通教外传。

　　德山参龙潭

亲到龙潭不见龙。分明独踞妙高峰。雪消千丈岩层出。云散长空桂影丛。明暗分时开正眼。纸灯吹灭定吾宗。划然截断千差路。南北东西脚下通。

　　德山今夜不答话

三十棒头振祖风。霜飞凛凛绝雷同。新罗衲子亲承令。赠得临场鼓一通。

　　德山托钵

须知吾道有长处。佛法从来不可传。大小岩头重说破。教人特地哭苍天。

峻岭平坡步步同。千人不见一人逢。各寻云▆鸟啼处。始信山山有路通。

　　高亭简隔江见德山

招手横趋不用疑。侬渠直下露全机。等闲无限渔家乐。多少痴人坐钓矶。

　　大隋坏

没巴鼻。有来由。梧桐叶落天下秋。离钩三寸少人酬。随坏于今作话留。

坏亦坏兮随亦随。一枝红杏出墙来。通玄不是人间世。满目青山长翠苔。

　　石霜不坏

大千俱坏渠不坏。灰烬烟销天地青。莫向风前频独立。溪云山月妒人醒。

　　玄沙三种病人

用尽心机种牡丹。种成擎出与人看。寻春时过石桥北。一望红云十亩残。

盲哑聋人满大唐。纷纷锥劄费商量。一回搕破髑髅额。始笑诸方技不长。

　　僧请益云门三种病人

传道云门武艺闲。相逢狭路转身难。谁知红紫枝头别。到底春光一样看。

　　云门东山水上行

非思量处莫思量。枯木龙吟音韵长。搏浪沙中逃万死。原来祇是旧张良。

如何诸佛出身处。向道东山水上行。惭愧云门关不住。话头传得到于今。

　　南院啐啄同时

才云啐啄同时用。一棒当头认不真。荡尽烟波无歇处。回头只在把梢人。

　　夹山参船子

果然一笑缚狞龙。桡下分明绝异同。他年便解兴波浪。特地溪山云月中。

　　首山竹篦子

歌舞当筵明月空。华枝摇曳笑春风。忽然触起心头事。竖尽寒毛眼底红。

　　汾阳参首山

此事虽无大不大。几回信了几回疑。谁知影落澄潭远。举目寒光总未移。

　　洞山麻三斤

娉婷独坐不胜情。帘外何人错认声。细语微吟听欲绝。呼郎一字最分明。

跨海凌风入大唐。山呼万岁见君王。无端认得捉刀者。未出关门已受伤。

　　百丈恒参法眼于外道问佛话悟旨

脚跟处处绝追寻。又向白云深处行。把住要津无路着。全身已到月华心。

　　云峰悦参大愚芝

乞化堂司僧本务。实无佛法与人论。于今末世难分辨。瞎眼阿师却认真。

　　黄龙三关

我手何似佛手。黄面瞿昙不知有。横穿鼻孔倒骑牛。一生不着随人后。

我脚何似驴脚。一步一步频蹋着。紫陌荒岑独悄然。人前切忌峥头角。

生缘在何处。不是上天堂。定是地狱里。若更拟思量。劈口打杀你。

　　兜率悦勘僧三问

秋山寒月净无瑕。贪听溪流路渐差。最是夜深猿切处。一回肠断泪交加。

分明一个佳公子。日日烟花醉未休。搭得断头华子艇。顺流乘兴下扬州。

十字街头孟八郎。残年腊尽不还乡。去秋曾在湘江水。昨日人传到汾阳。

　　高峰枕子坠地

无梦无想无见闻。南山下雨北山云。莫随流水分泾渭。蹋倒溪桥耻见君。

　　寿昌大好山

大好大不好。悔蹋菩提路。人人尽说解翻身。含元殿觅长安路。

　　博山参寿昌悟由

从来活路少人知。上树何如树下时。父子激扬空有话。得便宜处失便宜。

　　先长庆参博山机缘

不落宫商调已传。万牛难挽箭锋前。儿孙纵有千钧力。争肯推爷向里边。

　　婆子烧庵

寒岩枯木自朝朝。俗汉何曾负阿娇。春色暗藏关不住。一团红焰至今烧。

枯木寒岩端的事。烧庵趁出好知音。莫将意气论宾主。埋没侬渠一片心。

一回抱住问元因。二十年来旧主宾。个话不堪提起处。知心原是负心人。

　　倩女离魂

倩女离魂事亦奇。娇娆盖代少人知。拈来勘破山中衲。真假亏他一顿思。

　　淫怒痴即戒定慧

春到雪消江汉碧。夏来荔擘水晶团。活计在君君自用。莫教眨眼受人瞒。

　　尘劳起而佛道成妄想兴而菩提现

荷叶过风香十里。梅花逊雪白三分。从他起也从他倒。佛道尘劳总赖君。

　　一念之中得见十方诸佛

千念万念非别念。相看特地更寻谁。若于离合有无处。说得分明错过伊。
嘉兴大藏经　庐山天然禅师语录


　　天然是禅师语录卷第九

　　嗣法门人今辩重编

　　赞

　　释迦文佛

佛身充满于法界。普现一切群生前。即今拈香插花者是群生。低头作礼者是群生。还见佛身么。咦。夜行人只贪明月。不觉和衣渡水寒。

月影横空遍十方。随波荡漾浴寒光。临流不觉全身在。却令他人为着忙。咦。是甚么。

古佛不在劫先。今佛不在目前。白毫光吐秋月圆。无云万里潭中妍。随笔而画。纵口而赞。又安知夫当处常湛然。

四十九年。一场热闹。唇不盖齿。手长于袖。末后拈花。掩面而走。带累儿孙。将无作有。只管向前。全不顾后。浑身里许。合掌稽首。无以为赞。腊寒梅瘦。

无相中生画不真。分明觌面现全身。毫光举目成瞻仰。脚下浑忘千辐轮。

谁为诸佛师。而乃开知见。日用本寂然。电光徒自闪。韶阳擅全机。一棒全身现。全身现。霜叶染空山。西风濯寒练。咦。

　　雪山像

寥寥劫外绝知音。流水高山韵独深。半面娇娆君自委。多情不欲尽披襟。

　　栴檀像

忉利摹来第一尊。灵山曾记付儿孙。老僧不是韶阳子。一任千峰听月猿。

　　阿弥陀佛

明月随波注大江。波波相接影横长。临流坐爱清光满。不觉和身入醉乡。

除却四十八愿。收起母陀罗臂。儿孙口向谁开。西方何处卓地。一任梅花雪里寒。香尽春残空有鼻。

　　观世音大士

悲心一片玉壶寒。影落溪流远近看。觌体分明沁毛骨。碧霄深夜撼阑干。

大士之心如流水。遇曲逢直无回止。只今溪云海月间。时时示人人不委。随其所重靡不周。去其所畏如措地。我亦曾承大士恩。口不能言心如醉。愿与拈香择火人。尽未来身同顶礼。

大士无相。如镜中像。大士无声。如空谷响。物遁声销。大道指掌。无眼而见。色不能仿。无耳而闻。非声外赏。处声色中。绝声色想。举念不为。是超情理而往。逸乐与忧患。折旋兼俯仰。冥冥漠漠间。夜半日轮朗。大士不舍我。我自成欺枉。普告敬礼者。断然入俦傥。

眼声耳色。言思路绝。大士于中。布广长舌。善听如聋。善说如哑。打失布袋。呼牛作马。我唯心知。赞不可尽。一味顶礼。坚固深信。书与不退。合掌瞻视。视所视者。宛然无二。无二分别。攀仰弗及。面门突出。大地历历。咦。腊月梅花焰。寒夜光如雪。

千手千眼。从何处起。一时俱到。在水镜里。或慈或威。亦悲亦喜。如日中影。无有终始。觅之弗得。非声色比。言思断处。似则绝似。遂以为然。是则未是。惟古与今。人莫能拟。然而凡圣愚哲。均乐利焉。以为可恃。

智绝真空。体应群物。物岂他物。有感斯通。空非顽空。无远弗届。来无所从。去无所至。苦乐如梦。觉迷一致。祇此深慈。弗休弗憩。是故稽首。观音大士。

众生悲极感自现。不逾众生悲感中。自悲自感还自现。大士无心水月同。月印千江江影透。大悲三昧所成就。

大士如镜。照一切心。大士如月。清光普临。万象历历。随感而寂。慈能摄慢。悲以化执。机器靡定。同归静正。但办肯心。何疑于圣。我昔早年。将悟未悟。稽首皈诚。曾获冥护。梦里投机。如箭锋拄。宾主出入。有语无语。越三十年。宛尔昨日。凡一念至。铁与磁石。愿汝小子。但坚信此。

通身是佛。不似一物。随物现形。作不请客。示彼群生。应念而得。在形色中。非声非色。超声色外。不离动寂。千手目兮赴众感之无端。返闻闻兮会万机以冥一。合掌低头应自知。莫待当来问弥勒。

落笔已遭人贬剥。何如文彩未彰时。婆心不觉全身露。笑杀深山老古锥。

佛之一字。永不喜闻。矧百千亿。盎粹氤氲。丽大慈日。布正觉云。寂感一致。悲智攸分。循声而应。普视人群。瞻彼瑞容。稽首殷勤。愿汝英哲。发自心忻。合掌赞叹。无第二人。

道以无心得。相以有心现。无心割截平。有心庄严展。无心无罪福。福罪有心见。割截与庄严。有无心转变。一人成两心。两人圆一念。积精遂密藏。至诚忻佛面。大士无缘慈。照临同时遍。各以佛子根。真实通方便。

　　大士像为叶俗士所施。比丘今球疑别纸截去上幅。惧而裱之。藏笥中。比丘今帾请供乞赞。焚香作其上。

万卉千丛待化工。微云细雾澹和风。是谁不在空蒙里。祇有枝头春独浓。

一泓水树横秋色。半枕松风归鹤声。个里未能忘宿习。因人幻出百千情。

仰吾师之深慈兮置十二类生于怀中。随所求而各给兮知根欲之无穷。天与人之不可顿易兮聊止啼以黄叶。妄无体而必终兮尔乃需之情竭。望东方之既白兮犹蒙蒙其复晦。同乎迷若相濡兮谁独当机感之会。入大冶而不自知兮感天泽之一勺。时忽遘而顿醒兮悔从前之昧略。顾吾身之独遭兮几旦暮而失之。觉而后知其将告兮叹虚白之靡移。匪覃恩之浪浪兮孰执手而同归。底干慧以极果兮誓始终而相师。释及门之洗心兮礼顶踵而陈词。

一念能观万类心。耳中云树眼中音。灵光在处堪瞻仰。五体炉前非古今。

容光岂问山高下。遗影谁论水浅深。不识塞鸿秋月意。且随光影散烦襟。

大士灵通。多在忍土。以无缘慈。哀五浊苦。感应道交。如子得母。水中月影。非去非到。空谷响声。前后之步。我以心眼。观大士处。几丧目前。而哑然住。能非所观。所非能觑。绝待而歔。有语无语。以示禅者。如箭锋拄。俯仰折旋。无容顾伫。信口而呼。纵目所注。神光俨然。不可思虑。大悲观音。为物作矩。共此未来。皈命顶礼。

　　普贤大士

心本无生示现生。示现之中无有我。无我我所虚心境。诳惑世间与同事。一切世间悉如幻。识取如幻真实现。差别无非根本智。根本差别无有二。文殊为唱普贤和。二妙圆成如来住。何人以此微妙笔。绘出普贤无相身。骑象直向华屋中。一毛头上帝珠重。

　　布袋和尚

大地一布袋。谁当司其橐。展口收不得。举足徒踯躅。双眼笑不休。满腹安不着。寒潭无底。春风有脚。青霄绝点云。触断骊龙角。莫。莫。

未离兜率。已在人间。祇为寻人。不肯住山。阅尽天下。惟有一笑。宽着肚皮。一文亦要。逢人便道。是真弥勒。而我以为。不似一物。奉劝孟八郎。李四张三难覆藏。

　　十八罗汉

　　偶读苏子瞻文至十八罗汉赞。失笑曰。大智人面前有三尺暗。洵非虚语。取而别之。

　　第一尊者

　　结跏正坐。蛮奴侧立。有鬼使者稽颡于前。侍者取其书而献之。

咨尔四人。拜跪坐立。知与不知。各有其失。千载之下。令我笑杀。棒之不能。请代以笔。

　　第二尊者

　　合掌趺坐。蛮奴捧椟于前。老人发之。中有琉璃器。贮舍利十数。

伊何以见。合掌而嘿。蛮奴捧之。老人发之。宛如琉璃。中有一物。若曰舍利。莫贩卖佛。

　　第三尊者

　　扶乌木养和正坐。下有白沐猴献果。侍者执盘受之。

彼扶木者。未尝不是。嗟尔白猴。亦能尔尔。执盘而受。意不在果。所得已多。颠倒则个。

　　第四尊者

　　侧坐屈三指。答胡人之问。下有蛮奴捧函。童子戏捕龟者。

尊者以手。胡人以口。蛮奴捧函。童子戏捕。万世如见。贫儿骤富。独我野人。不觉笑倒。

　　第五尊者

　　临渊涛抱膝而坐。神女出水中。蛮奴受其书。

临彼深渊。不可错足。抱膝何为。如虫御木。神女跃出。蛮奴受书。非此则彼。如之何如。

　　第六尊者

　　右手支颐。左手抚稚狮子。顾视侍者摘瓜而剖之。

右手支颐。左手抚狮。顾视侍者。其色怡怡。但令人见。不许人知。罪归家主。何以谢之。

　　第七尊者

　　临水侧坐。有龙出焉。吐珠其手中。胡人持短锡杖。蛮奴捧钵而立。

夺颔下珠。不无尊者。何似骊龙。有而能舍。笑杀旁观胡汉儿。一杖挑翻须弥山。一钵啖干沧溟水。咦。我也放不得尔。

　　第八尊者

　　并坐而立。加肘其上。侍者汲水过前。有神人涌出于地。捧盘献宝。

尊者善说。侍者善听。惟有神人。倒行正令。何以复之。如驴觑井。

　　第九尊者

　　食已拓钵。持数珠诵咒而坐。下有童子构火具茶。又有埋筒注水莲池中者。

食已拓钵。宴然坐地。口诵手持。谁堪听视。唯二童子。择火注水。不可道着。拈鼻失嘴。

　　第十尊者

　　执经正坐。有仙人侍女焚香于前。

正坐者谁。匪示匪默。告汝仙人。焚香即得。大地山河。丛林草木。无有少法。与尔为物。是故尊者。执经而一。

　　第十一尊者

　　趺坐焚香。侍者拱手。胡人捧函而立。

趺不是坐。焚不是香。侍者胡人。眼短鼻长。六十二见应难避。秋雨松风声琅琅。

　　第十二尊者

　　正坐入定枯木中。其神腾出于上。有大蟒出其下。

尊者正坐。如木亦尔。神出其上。蟒出其下。毕竟何似。似不似。秋风起。吹折门前一株松。夜半背手摸枕子。

　　第十三尊者

　　倚杖垂足侧坐。侍者捧函而立。有虎过前。有童子怖慝而窃窥之。

倚杖垂足。不可方比。俊哉大虫。却会斯旨。童子何为。故曰是汝。

　　第十四尊者

　　持铃杵正坐诵咒。侍者整衣于右。胡人横短锡跪坐于左。有虬一角。若仰诉者。

持铃诵咒。鸟飞兔走。侍者整衣。胡人跪坐。若人不会。有虬一角。所仰而诉。言之凿凿。

　　第十五尊者

　　须眉皆白。袖手趺坐。胡人拜伏于前。蛮奴手持拄杖。侍者合掌而立。

头白齿黄。老不知止。引得胡蛮。如狂欲死。彼田舍翁。逢人笑底。东村孟八曾有言。恭敬不如无礼。

　　第十六尊者

　　横如意趺坐。下有童子发香篆。侍者注水花盘中。

如意不如。香篆不香。镜花水月。能令人狂。深夜鸟歌。独坐栏杆。依稀似曲。别调宫商。

　　第十七尊者

　　临水侧坐。仰观飞鹤。其一下集。侍者以手拊之。有童子提竹篮。取果实投水中。

飞鸟在天。下集其一。侍者拊之。探手而得。童子提篮。戏投果实。为之奈何。是物非物。试问尊者。不可语塞。

　　第十八尊者

　　植拂支颐。瞪目而坐。下有二童子破石榴以献。

植拂支颐。瞪目而坐。俯视二童。几失其我。匪马而牛。可以知过。所以智者。鼾然而卧。

　　南院颙和尚

一条楖栗活如龙。水尽山穷特地通。法乳千年流不竭。无师真智古今同。

　　本师空隐和尚

黄岩见底。即今见底。无以为真。孰云其似。达磨何曾离西天。六祖不往黄梅寺。想起旧时非冤家。总由你。面前一片香贵图。你愧死。且道是知恩儿。且道是忘恩子。正要与天下人拟议。

明镜当台兮。曜神光乎夜堂。西飙栗冽兮。蘸秋水之杲阳。望俨慈氏兮近之而不可狎。荡荡乎博峤之遗风兮。当其机而知石头路滑。悲晚近之羊质兮。尚虎皮之灿灿。侈炎日之峻步兮。宁深云之泛泛。念石住之微言兮。余小子犹虔虔坐以待旦。

　　自赞

像得者个。还像得那个么。且道者个与那个相去多少。咦。毕竟眼居眉下。依然鼻搭上唇。

汝形短小。汝量急狭。汝眼深阔。汝情疏达。汝志孤而远。汝心不可测。有时雷轰电忽。有时青天白日。问汝汝不知。人亦无能物。唯有齐云顽石头。终日与渠相对默。呵呵呵。破衲蒙头一道翁。推移与世无拘执。绘亦得。不绘亦得。天下万世谁人识。

画得似恐不是画。不似现成底。叨叨两月暇围中。大类春禽啼早起。切忌明眼人。祇怕认得你。无处可遮拦。百花生碓嘴。

　　千山剩人可和尚

一滴曹源向北湍。顺流容易逆流难。神龙破浪无寻处。留得威狞纸上寒。

　　偈

　　示独露禅人

一声涂毒鼓。远近闻皆死。谁知死人堆。活人出身处。木马嘶如雷。泥牛耕海底。若问麻三斤。为道祇者是。

　　示喜维那病中

撒手卧长空。渠东汝亦东。霜天明月落。无语度秋风。

　　题绣芙蓉石榴

芙蓉如面石榴裙。锦帨金针特地真。若作目前境物会。拈花辜负昔时人。

　　中秋玩月寄熊鱼山内阁齐云山中

遍界圆明才一半。那边消息许谁亲。大家举起云门饼。须忆齐云山里人。

　　别熊鱼山呈偈

擘破微尘出个人。虚空逼塞莫为邻。分明内外浑无物。万两黄金难买贫。

　　刻诃林语录谢诸檀越

文彩才彰音信通。多君端的辨来风。须知熊耳山头事。不在楞伽四卷中。

四十九年一字无。如何野老却叨叨。垂钩千尺深潭意。极目清波忆巨鳌。

　　示岩侍者

生佛俱无无亦无。无中有路绝糊涂。欲教那畔相应去。夜半日轮光较殊。

　　示翁子郑居士

会得日用事无别。何妨嫁女又婚男。请看直下团圆处。莫被无生两字瞒。

治生产业不相违。湖海江山直捷时。尽道长安风物盛。不知身已在皇畿。

　　示无二禅人

将心照心心成境。特地知非离是非。首既断故无断者。出头疲鳖似乌鸡。

　　示守德禅人

大德从何来。回头须一顾。灼然是个人。无劳更遮互。秋至暑自消。山深寒先到。迁流任岁时。一老一不老。

　　示明雪禅人参高峰落枕子因缘

垂丝千尺深潭意。三寸离钩道罕传。不达拈花权上事。枉随死句识中悬。情矜真鉴迷将去。悟入玄机丧目前。大法自来非琐琐。分明有语不能诠。

　　示岩侍者

有齿焚身千古诫。自来贼不打贫儿。从教大地春光满。竹屋老僧犹未知。

　　示程雪池居士

六月雪花飞满池。蘸人肌骨透罗帷。金鳞未遇江湖阔。好趁秋风理钓丝。

　　示梁同庵居士

天地万物本同根。银波雪浪月无痕。顶门放出摩醯眼。一颗明珠落玉盘。

　　别复礼法师真妄偈

觉妄示有真。有真妄即起。了得真本无。妄亦一时止。全体是妄情。全体是真理。大道绝悟迷。迷悟有终始。智者识好恶。动念入生死。

　　示台设禅人

一个铁昆仑。要入全无路。忽然身是铁。有口难分诉。咦。直教哮吼动林泉。始信从来瞌睡虎。

　　示非岩禅人

不用一文钱。买得个　轹。用则随地钻。不用放离脚。虽非世罕奇。有时用得着。咦。一日掷向人天前。始知秦时曾扑落。

　　示万赖禅人

此道从来不可传。何劳向我觅言诠。沤和有句如无句。截断波流机自玄。

　　示哲乔禅人病中

一灵真性竟奚之。撒手长空自在时。祇者来兮须记取。与么去也莫迟疑。波翻阳焰伊谁力。影落空花独我知。古佛有言不借借。相应珍重两茎眉。

　　示体尽禅人

妙明体尽是何时。不许侬渠独自知。但看枝头黄叶脱。海天春色到罗帷。

　　警夜

万缘既去。慎莫追寻。此心不休。轮回何已。大德咬钉截铁。安忍其中。久久点头。方知冷暖。(初夜)

系念观空。等诸散乱。况甘懈怠。错过好时。大德十方坐断。一念万年。瞥尔知非。全身里许。(中夜)

坐候钟声。孤迥迥地。后念不续。当处圆明。大德从生至死。舍此别无。更勿异缘。外生枝节。(后夜)

　　示月千上座

昨日今朝事不同。莫将花柳写春容。分明扑倒倩扶起。一棒当前消息通。

　　示台设禅人

晨起荷锄出。抠衣带月归。一间茅盖屋。半傍石岩栖。紫竹连成壁。梅花蹋作泥。鸟声终日噪。山色入帘窥。复云。会么。若问南泉路。赵州东院西。

　　示通复禅人

一处通来处处通。森罗万象有无中。更须直进竿头步。北斗南看望不穷。

　　题镜示诸禅

面目分明不是他。光辉常满隐朝霞。当台影落无人处。夜半流莺到碧纱。

见头狂走实堪怜。尽日东西影里旋。珍重颜容须自惜。莫教零落在人前。

　　示旋庵监寺

分明觌面本来人。不用澄凝湛寂身。安住且观时节到。一翻提起一翻新。

　　示铁花禅人

耀耀光明才一半。那边消息许谁知。莫教蹋步向前去。铁树花开应有时。

　　示光半禅人

寂照光明刚一半。乌啼月落夜如何。碧潭深夜无人处。努力翻身宜捷过。

　　示幻生李居士

与世推移寄此身。随流认得幻中人。不妨击楫同波浪。一曲芦江别调春。

　　警众

但有一毫头。便是一毫头。若欲了生死。于今须自由。饶汝拔山力。难将意自收。情与理所羁。如面中着油。明明知不可。犹尚费持筹。岂况迷头去。逝逝无回流。汝意不可信。汝心不可偷。旷劫如长夜。谁能代汝忧。汝但划然断。应时而展眸。无有当情者。生死安能留。智者勿需待。幻妄多夷犹。自瞒匪他瞒。展转何日休。此予熟计之。特为诸人谋。切用惺惺着。努力莫悠悠。

　　示平物何居士

须知物物本来平。轻重由渠但有名。名义未形当着眼。森罗万象个中呈。

　　示见一侍者

一见桃花更不疑。数枝红绽自相宜。招携直入千峰里。溪月山云似旧时。

　　示足两书记

足子乞我四句偈。特地为将一句酬。谁信江南三月里。鹧鸪啼暮万峰头。

　　示尘外禅人

尘外识得。万事皆毕。无毕不毕。着靴水立。山顶撑船。海底火发。　地一声。始知天下古今善知识之舌。

　　乞米偈

忍饥修道世间稀。但愿知音莫掩扉。或者忽逢甘贽老。满船带得月明归。

　　示无方监寺

欲知万法皆如梦。须悟能生万法人。根尘不到非光影。铁树花开朵朵新。

　　妙静主呈船子颂却示

沧茫巨浸浪滔滔。只怕无风又着篙。多少弄潮人在岸。等闲余韵落波涛。

　　示止言知客

○不是者个道理。●不是者个道理。⊙不是者个道理。偈云。瞥尔情非昔。无心路更赊。暗明冥合处。特地见周遮。海底泥牛吼。山头石女嗟。不因秋渐暮。方睹东篱花。若能圆会得。与汝共龙华。

　　示高煦发居士

西风初起白云少。东院新凉黄叶多。影里仙人君自委。莫成孤负妙伽陀。

　　示扑非薪道者

古者扑落薪。便知非他物。而今日用中。何故黑如漆。黑如漆。万古徽猷是今日。咦。是什么。

　　示何见性居士

有为有漏天真事。无悟无迷尽性功。记得庐山三峡石。一杯招隐醉春风。咦。多少人作境话会。

　　题宗谱

一部五灯会元。何曾说着宗门。无端留下姓名。忙煞今日儿孙。还有不忙底么。仞禅试道看。

　　乞米

食饭须知来处。布施须看受处。一施一受分明。成佛作祖公据。

　　赠陆太守孝山

镌佛还他陆大夫。南泉真个赤须胡。含冰满口不言水。荡漾寒潮知有无。

　　寄示海幢监院解虎

一心内外绝纤尘。更欲从人问主宾。千里寄声无别语。秋风江上浪如银。

　　寄寿刘持平抚军

中丞福禄总难量。法眼光垂越大方。更祝高提心地印。灵山付嘱与天长。

　　示住力地居士

得地而住甚深忍。象王行处力堪夸。为君指注其中意。云净天空见月华。

　　示法远禅人

举起竹篦子。眨眼成千里。马足不曾停。拦街瞌睡底。

　　读华严

三贤十圣空中迹。行布圆融镜里痕。动念总归魔界摄。观心聊与异生论。涅槃本际随生死。般若行深失寂喧。法海只今同梦幻。休将相似入玄门。

信满已穷生灭事。十方诸佛现全身。离波觅海深何极。即色观空际绝伦。世间出世乘须历。功到无功觉岂真。心相无初情尽见。重重华藏目前人。

祇是一区无影地。种兰栽艾总随人。敷华结实非他力。蟠荫盘株岂有因。已达法源心似海。未穷真际惑如尘。楼阁见闻都不就。百城烟水自疏亲。

　　佛法偈

佛法从来没短长。极难静里不商量。明明说破依前是。到底还他石敢当。

心法虽空习未干。难言习气不相干。一回过了一回在。梦里泥犁骨亦寒。

此事难欺老作家。可怜龙质尽成蛇。多年谛审俱生事。一刹那中万劫赊。

　　示诸子助参

万里长空不是空。更无南北与西东。顶门有眼黑如日。煮铁山成失邓通。

五湖四海绝疏亲。一统山河万国春。口是祸门须缜密。莫教错认捉刀人。

　　别七佛偈

毗婆尸佛留心早。直至于今未悄然。祇为当时曾有偈。皆空何似受生前。

身心幻出已无性。善恶谁为起造人。捉败佛陀生陷狱。将知升坠有来因。

心无不应因境有。境有何言心本无。身心起灭谁家事。堪笑慈尊不丈夫。

见即是身了即心。无劳更向佛边寻。性空何用言如幻。鞭起泥牛入海深。

佛不见身即是佛。有知转见佛成魔。从来大智无忻怖。省事高眠不较多。

性净即是身心净。幻化宁当净性生。祇为婆心销梦事。同行终日不知名。

本言法法不曾法。无法原因法立名。法既本无无岂有。葛藤从此断还生。

　　读首山念室中示僧偈

手持足蹋宁亏汝。五十三参更有谁。只是心头犹未瞥。楼前弹指不移时。

直下何劳更问人。贪他言句丧其真。目前根境多生累。拨转头来莫厌贫。

　　读曹山寂旨诀偶作

先圣转他归背后。面前有路不须行。正中妙叶天真事。莫向侬渠判浊清。

休夸尊贵诞功成。血脉全归异类行。龙袖拂开天路阔。象王回顾出常情。

无身无事落顽空。有事无身较异同。隔縠音容情未瞥。十年形影梦还通。

　　梦轩书壁四首

勤修焉可更蹉跎。百岁光阴七十过。尽道阿僧祇劫远。刹那安住竟如何。

勇如大敌已当前。白刃交驰马不旋。一箭定知穿石虎。莫教回首哭苍天。

念念不移日正中。日轮孤照九霄空。莫嫌觌面无回互。相续当谁辨异同。

知生应尽直教尽。理事圆融识未干。般若无私虚伪灭。倚天长剑薄云寒。

　　铭

　　栖贤舍利塔铭

佛性甚光明。能破一切暗。佛性甚坚利。能断一切物。流被于百骸。结成五色珠。表此坚光体。法化无有二。念我遗教者。睹珠如佛在。一粒细如粟。供养福无异。况聚千万珠。瞻仰发夙慧。极果摄微因。感应通心臂。佛是已成佛。我是未成佛。果即在因中。当念无终始。我以此一心。供养诸如来。获睹佛真身。朝暮常顶礼。金轮触神光。三十年于此。今复闻栖贤。古塔示瑰异。将建窣堵坡。作铭寄千里。佛身不可赞。我赞非言句。愿佛鉴我心。与佛身无极。遂我今日愿。心光泽营卫。有理必有事。本举末自至。广及诸未来。学佛到佛地。

　　海幢舍利塔铭

佛在众生中。如日处霾翳。霾翳非可久。日光彻空际。佛身如虚空。佛心如光霁。光极与空入。空光交相蔽。结成幻摩尼。五色非坚脆。我识如来心。随顺示真谛。假名为舍利。金石不能甈。现在与当来。百福之所逮。群动匪无心。遇境生幽滞。寂感总随缘。形神不相俪。佛以主摄宾。金刚见精慧。我汝但回光。弹指消阴瞪。如日之在天。百物无疵疠。此以论性功。岂为形骸励。我昔在金轮。蒙光涤夙翳。栖贤发神异。今复流法系。慧日照岭南。丹霞若先契。次第及海幢。贻尔大厥裔。隆隆薄青霄。百道金光丽。万世福人天。皇风永勿替。

　　丹霞舍利塔铭

心光彻内外。如珠入五色。珠与色无性。非离亦非即。非即超形骸。非离浃营卫。月在千波中。波波摇清霁。凡圣唯一心。湛昏成二谛。示生死涅槃。而实无坚脆。脆以别生死。坚光表性义。本从心生色。迷色乃有二。蚌含明月珠。体合百骸粹。领纳镜中像。想即妙观智。流注皆真常。分别非明记。如是五蕴身。与法身何异。祇因一念迷。情生分秽净。净秽悟由心。当念绝邪正。佛以此智证。法化无同别。示现别中同。同中别自晰。光耀百千年。福被我遗教。神光触金轮。仰瞻如梦觉。栖贤发瑰异。感激当其运。移光照岭南。慈曜无远近。佛子学聚沙。燔土紫金斓。崔巍海螺巅。晶晶逼霄汉。举目道与会。布发形俱泮。见闻起遐情。究此未来际。念念尽圆明。身与心毋戾。

　　鸣尺铭

一声霹雳。攀仰弗及。打破髑髅。惊起弥勒。

　　禅板铭

有则定有。祇是不觉。一棒打翻。秦时　轹。

　　室左壁铭

可以终隐。哀我后人。可以终默。谁迪先民。母尚孤洁。任他爱嗔。四众之式。不淄不磷。深心坚忍。尽未来身。

　　右壁铭

内无系念。外无长物。一瓶一钵。一杖一笠。要行便行。要住便住。无愧古人。无欺后嗣。慎乃典型。永垂来祀。

　　为妙峰禅人铭衣

七十老翁之衲。寒时寒杀。热时热杀。今属妙峰。且作么生打发。咦。石头路滑。

　　竹篦铭

雷峰举起竹篦。有缘当下知归。背触尽情说与。不打自招何疑。咦。是什么。

　　水云团研铭

尔本无名。托乎云水。云尽水穷。惟一坚粹。夫尝遇之。顾鉴之外。

　　解空阁新制研铭

混沌以前无黑白。未剖人文先诞石。海岳成形天梵来。圣愚凡哲多奇迹。陆亘一片坐卧常。镌得不得非所择。深山大小空嶙峋。千年路滑犹荒僻。解空老人补南天。攫取端岩不盈尺。欲蘸毫端染太虚。一画大千青碧碧。钟王怀褚战龙蛇。如虫御木何狼藉。珍重云中似虎形。香水磨砻生羽翮。

　　研铭

惟一密坚。德之清玄。隐文彩于既彰而无传。

　　禅床铭

圣人无己。谁当宝凡。万象体玄。圆鉴自尔。缘感普周。而恒处此。慎汝后昆。勿立规矩。

　　笠铭

林下不须愁烈日。岩隈岂畏雨淋漓。分明头面从遮盖。蹋磴穿云那个知。

　　拄杖铭

年既迈而弗衰兮壮力由伊予亦。因高下以相谐兮岂旦暮之能离。着地兮荆披。撑空兮云随。直趋兮不顾。运足兮自知。追前烈兮。启后武兮。将舍是焉其谁。我凭汝力。汝得我立。汝我兮同心。不可转兮匪石。绝夷险以进止兮。遵先贤之遗轶。行终古而勿替兮。挈斯人以跻乎峻极。

　　禅床铭

无梦无想亦无主。羞见铁花生碓嘴。老牯牛。无名字。一口嚼烂金刚圈。倒在泥涂里。夜半被虱咬。背手摹着枕子。切忌从头起。

　　禅几铭

千圣觅不得。如是而稳坐。我亦从中证。万灵同一堕。
嘉兴大藏经　庐山天然禅师语录


　　天然是禅师语录卷第十

　　嗣法门人今辩重编

　　书问

　　复二严藏主(附来问)

　　古人云。莫将闲学解。埋没祖师心。此事最忌册子上寻讨。所以骨董底衲僧门下一点也用不着。乃宗镜录又云。正念思惟。甚深法门。有二种人能枯十二因缘大树。一者温故不忘。二者咨受新法。证道歌亦排经论而自云。于维摩经得悟心宗。是岂相违耶。又祖心禅师既悟。见老黄龙曰。大事本如此。和尚何得教人看语下语。百计搜寻。黄龙云。若不教汝如是搜寻。穷到无可用心处。自证自肯去。则埋没汝也。后屡质云门语。龙云。知是者般事便休。汝用许多闲心作么。圆悟亦云。古人公案不必尽会。但透得一则。则知其余皆然。然古德于塔前勘验。至子湖狗不契。便云。此一不是。余一切不是。圆悟于大慧彻后。亦举数则淆讹公案勘过。始云。今日方知吾不汝欺也。然大慧于殃崛摩罗一则又数年在虎丘阅华严始瞥地。设使圆悟当时恰举此。大慧将毋如子湖狗一场懡　。圆悟将仍不肯乎。然则举公案果可验人否。古人望见便知端的。如所云。维那且喜大事了毕。及者汉和骨头都换了也。岂别有道欤。

　　入道法门不可枚举。大约不出二种。一者从体荐。二者从缘荐。然亦时节既至。借路经过。不是实法也。所以古人有见桃花而悟。有闻斋板声而悟。有闻举古而悟。读经而悟。要之有义无义。总没交涉。都是自己疑团忽破。触处打翻。不同思议凑泊。故曰悟。然悟亦有深浅。古人云。大疑大悟。小疑小悟。正谓此也。悟之浅者或有识得自己着落处。或有透得个目前无过咎处。或截断舌头。或呼遣自在。如此类人未尝无悟。为向上不能无事。故第浅耳。然浅中也有深处。深中也有浅处。种种差别。毕竟要到不疑之地。实有大头脑在。所以古人于学人分上多方钳锤。如抛一个金刚圈。栗棘缝。向渠面前。若稍涉疑滞。便是命根未断。以此十度九回掉头不顾。正是深切相为。黄龙云。若不教如是披寻。穷到无可用心处。自证自肯。则埋没汝也。及塔前勘验。至子湖狗不契。便云。此一不是。余一切皆不是。旨哉斯论。古人为人无过于此。若圆悟所谓。不必尽会。但透得一则。则知其余皆然。此乃婆心急切处。非谓教人拨置差别。以塞疑端也。然要断绝自疑。又不是区区向古人差别上卜度可以了得。有种穿凿之流。纵饶摸得相似。于本分事总没干涉。故知此事须从胸襟流出。盖天盖地。自是不疑自己。不疑古人。乃至不疑凡。不疑圣。不疑生。不疑死。咦。此何等事。到你卤莽承当。一时心识依通。谬以为是。他后祸事不少。不可从头问人。谓之自误。大可伤耳。就使深悟之士也有岁久月深。待精炼明彻。细微不觉。始荡然而尽。虎丘之瞥。大慧且然。此所谓深中亦有浅也。然善知识为人实有大头脑在。故圆悟当时不谓无眼。大慧当时亦不谓绝疑。此确然。非了事人断断不能知此耳。

　　　　　　又(附来问)

　　学者多向五蕴身田里作主宰。将真妄打作两橛。有人能一跃跳出。倒用魔王印。放出六门贼。为护法善神。亦庶几无过矣。然而心仍不得常住。何也。又黄檗禅师云。不可于净性上转作境解。所言定慧鉴用。历历寂寂惺惺。皆是境上作解。曹山特设四禁。亦恐觉变为境也。所以道。似镜长明。犹是真常流注。朗月当空。犹是阶下汉。万里无云。青天也须吃棒。是谓荆棘林中下脚易。夜明帘外转身难。今将心意识所有底一时放下。放尽还放。一如镜破矣。月落矣。须弥山塞。断念无念矣。然等闲行处。仍未得步步皆如。又何也。四祖谓牛头曰。但任心自在。莫作观行。亦莫澄心。是己。然四祖十四岁悟道。终其身胁不至席。当其堆堆地坐。与住心观静。以践履为究竟者。如何差别。古人譬如顺水行舟。但略把柁。使不触东西岸。然详不于。此岸不于。彼岸不于。中流之义。则无水亦无舟。未审把甚么柁。若云未得。如与佛无殊之牛头。未可轻尝四祖之药。则所谓不落阶级。一超直入如来地者。又遵何道也。

　　此事须有大休歇田地。所谓悟者悟此也。绝疑者绝此也。践履者践履此也。若悟处未到那田地而遽谓践履。则途路中决有参差之处。正当此时。不疑悟处不真。却执为践履未到。而欲以所知之心俟时候之熟真。所谓东行而西向矣。黄檗云。不可于净性上作境解。与曹山四禁等语。此皆古人要人绝却所知。到真悟不疑之地。使向去无犯手处。若真休歇人于此自证自肯。还有什么常住不常住。皆如不皆如。正所谓行船不触东西岸。柁在当人。更要把个什么。虽然。若到者里须知还有一个道处。昔莲花峰庵主常以拄杖验人云。古人到者里为什么不肯住。二十年无有构者。一日自着云。为伊途路不得力。复云。毕竟如何。以拄杖横肩云。楖栗横挑不顾人。直入千峰万峰去。古人亲切为人更无藏覆。惟是人不能构动。伤药忌耳。且者个消息亦无时节。凡夫顿证。与等觉而证更无优劣。特地如此。早迟八刻。况区区乎。

　　　　　　又(附来问)

　　仰山禅师一日坐次。忽觉目前空洞洞地。自身及佛殿僧堂。山河大地。一切皆无。明日以告沩山禅师。沩云。此融通妄想净尽之验也。我昔在百丈亦曾有此。子他日说禅。无有能过之者详。沩山离百丈。住沩山八年而众始集。仰山问。和尚浮沤识近来宁未。沩云。我无来经五年也。仰云。若恁么。和尚如今身前普超三昧顶。沩云。未在。仰云。性地浮沤尚宁。然灯身前何故未。沩云。理则如是。我未敢保任。仰云。如何是未敢保任处。沩云。汝莫口解脱。汝岂不闻安秀二师被则天试入水。始知长人。到者里铁佛也须汗出。寂子汝大须修行。莫终日口吻夫融通妄想净尽。又数年而浮沤识始宁。浮沤识无来经五年而仍未敢保任。将知承当个事。大须仔细。非心境两无。人我顿空。未易相应。涌泉四十九年尚有走作法王。如中峰终身不肯居悟。今人之视古人易知也。而诸方以为一切无碍。不肯认一些不到处。生怕减了善知识名誉。及夷考其行。未免名闻利养系其念。簟食豆羹见于色。古云。自既粘缚。能为他人解粘去缚。无有是处。然彼此亦安之。岂时当末法。有提唱此道者。即是佛祖功臣。始藉以流传佛种。不必问其到与不到耶。

　　山僧一向尝道。此事贵实不贵虚。所谓虚者。不但有恁么理。没恁么事。直教有恁么事。不是本际地上。时时刻刻。尘尘刹刹。增减不得底。变易不得底。皆云虚。不云实。推而言之。就是黄面老胡四十九年放光动地。依山僧道皆云虚。不云实。岂况沩仰父子乎。所以沩山融通妄想净尽之验。离百丈然后浮沤之识始宁。此正贵实也。不贵虚也。贵常也。不贵暂也。至于浮沤之识无来五年而犹不敢保任。则始终贵实而不贵虚也。于今人见说涌泉四十九年。瑞岩三十年。与沩仰诸大老保持个事。慎重乃尔。以为悟后稳密。绝诸渗漏。古人实落全在乎此。便拟向行住坐卧处亲他去。歇他去。不知渠之所谓实。正古人之所谓虚也。为甚如此。祇为打头不知实落去处。所以二六时中尚且不识好恶。正是精进。反成懈怠耳。昔沩山尝向仰山云。祇贵子眼正。不贵子行履。看沩山是个稳密底人。为什么祇贵眼正。将知行处不别。若向者里着到。不妨省力。便知沩山浮沤识宁正是个时节。涌泉四十九年后也祇是个时节。瑞岩三十年后也祇是个时节。得到者时节。自知痛痒。亦能知他人痛痒否。则都是弄泥团汉。自己且无自由分。矧其他乎。所以山僧向于此道颇肯论列。十年于兹。始知好恶。只今惟有一味惭愧而已。诸方真伪各有清夜流传。固自有功而妄谈。不能无过。此龙天事。非予退藏之人所知也。

　　复熊鱼山内阁

　　来谕四病。教山僧为一切人除却。截断山僧舌头则不无。若以当无舌人语。则犹未敢相许。正使转一语云。死不死亦非病。活不活亦非病。尽情不尽情亦非病。与么不与么总非病。亦未是无舌人语。何以故。病即是药。药即是病。但知进前。失却背后。今时禅流之不如古人。均堕于此。大慧昔曾悟薰风话而圆悟犹以为坐在净裸裸处。及后于相随来也一句。始解捉败。所以千圣出头。全推此着。若到者里犹有丝毛头放不过处。自己终未肯掉臂也。书至此。侍者入报云。有客相候。山僧云。正答熊公书在。且待少刻。不觉随笔写上。住持事繁。懵懂若此。三十痛棒其甘如蜜矣。请公试下手看。

　　　　　　又

　　山僧压良为贱。居士认奴作郎。三十痛棒请与居士分之。山僧甘甚。居士还甘否。他时后日不妨笑倒也。咄。秋气满林霜叶白。一溪清冷镇长流。松杉种得添山色。又被行人斩未休。不可又作佛法会好。

　　与同庵若云两居士书

　　凡大人出世则必有大顺。有大逆。二者皆助道之因而无优劣其间也。所谓大顺者遇真善知识道眼明彻。具大方便。使我了了见性。不犯手于向上。不失足于旁涂。而卒至于绝学无为之地。首尾俱正。权实兼隆。初祖西来至于今日。善知识谆切为人不知凡几。学人至诚巧值亦不知凡几矣。所谓大逆者恩爱缠扰。冤怼牵掣。毁辱迫逼。疾病延绵。衣食困乏。中下之士望洋而却不必言矣。稍有智识亦未免左顾右盼。瞻前虑后。以至心志疑沮。岁月迁延。不知此正坚忍练达之处。大根利器一眼觑破。把得倒用。一任横拖直拽。总不曾动着毫厘。昔我世尊示降王宫时。父王见太子寡嗜欲。离喧瞆。心窃忧之。悦以妃嫔。娱以玩好。而太子之心终不可易。及夜半逾城。父王痛哭倒地欲绝。百追不返。以世尊千百世行菩萨道。然后一生补处。岂不能拣择信心父王。欢喜成就。而乃示现若此。故知恩爱难断。为道之切。不妨于难断中断。当其初断也。即以佛之神通广大亦不能使父母欢喜成就。而但能不为其中阻。此后世一大榜样也。至于子弟则阿难罗睺罗皆为弟子。尝随侍佛闻道受法。天伦之乐。非人间比矣。然调达善星则家亲作祟。障碍百出。以佛之神通广大亦不能尽使其子弟人人乐从此。又何说按调达善星自世尊初发菩提心时多生相逐。俱为冥权。由此观之。则一切障碍之人。障碍之事。直与善知识相成功等。是皆助道之因而无优劣其间也。毁辱则如入城瓦砾打掷疾。病则如阿难乞乳。困乏则如雪山六年。一麻一麦。尽世尊一身逆境俱备。一生补处尤且如此。况菩萨道中乎。所以大力量人偏于难行中行。难忍中忍。不但不为少退。且因之增长。诸凡不相关切。可以随顺。不可缺权。苟于道有妨。于情易纵。则中志须定而亦不见悻悻之色。是在当人自具方便也。稍有所闻。专此寄嘱。惟珍重区区。

　　复凌卷支明府

　　接公佳讯。谓山僧闯开觉路。攫碎虚空。坐断天下人舌头。从何处得者消息来。慎莫认穿衣吃饭底。遂谓可以终日食而不饱。倘要饱即饱。终日穿而不热。倘要热即热。此不过硬作主宰。一时呼遣似易。殊不知腊月三十到来。却用不着。落得画饼耳。又谓山僧一星火分照万家。一星火能不灭否。若山僧仍有一星火。何曾得不灭来。岂但水中月不是。就是天上月亦太远在。若要是则一切俱是。到此境界。不由汝不却步伫思。剑去已久。刻舟何益耶。公若有志。向此门中讨个分晓。须把从前认着底一时放下。连放下底亦放下。放到无可放时。猛自提起。僧问赵州。如何是祖师西来意。州云。庭前柏树子。正当提时。不得作道理会。提来提去。蓦然道理俱尽。意想不行。从那里撞破顶门。露出摩醯眼孔。不妨来山僧手里吃一顿瞎棒也。咄。且置是事。闻公为地方保安。建大悲忏坛一段因缘。世出世间。两两俱得。今日菩萨热肠。计唯出此。恨山僧住持事繁。不得远来。然大悲弘愿一念至时。非十方三世所能限量。则又不知山僧远公。公远山僧。不妨道得一句。使功德圆成。广利人天。知非分外也。一笑。

　　复杨文学无见

　　十方诸佛与大地众生同一心源而凡圣各别者。迷与悟而已矣。迷于心之本际则不见心而见境。妄生分别而取舍由之。取舍之情不已则业果之报相随。生死循环。无有休息。虽明知情虚业幻而终不能使自遏灭者。目前之幻妄实有本来之真际无地也。故欲了目前。先当识取本来之地。然又非舍目前。别有所谓本来也。善恶境也。为善为恶者非境。境有迁变。非境无迁变。此无迁变者即在迁变之中。迷则与迁变者相流转。悟则迁变有尽而我无穷。无穷之我所谓通昼夜亘古今。始终万物发挥。鬼神极于妙用而退藏乎密。生死不能系。业果不能酬。人人成现而莫得其用者。有待乎悟之也。公欲悟此。须屏却从来取舍之情。使分别暂息。境见少停。正当此时。切忌忘却。或者豁然。从梦得觉。亦未可知。若得到此。又当知无始虚妄。自今已后何以能令其终。不与一切生灭和合。须信实有倒断之时。而非谓更无别有。遂任其莽荡无碍也。过此两段。不妨不远千里图一相见。尚有本色钳锤承当未易。所谓过得荆棘林是好手。此时幸勿谓老天然返面无情也。珍重珍重。

　　复英文学目青

　　公聪慧人。当世界乱离。感梦幻之非。久不肯与无识之辈终于沉迷。又得良友。见闻交洽。知定有不可朽之业。过于梦幻。以故信之而不疑。诚不疑之也。但无始厚习与生俱来。诸凡濡染。逸偷之事。私心实甘之。是未可以一日之理而顿易其情也。夫明于理之至极而使其心安住降伏。其初犹未尝无勉强之力。矧于信而未明。明而未至者乎。故初心之士知信力与习气不可敌。则勉于离习。所以存信也知。幻妄之知暂而虚。贪痴之情久而实。则勉迫其知于必行。汰其情以就理。使虚者实之。实者虚之。然后日用之间旧染去而清明日生。以清明之心观于众念。始知众念之非他物也。若尚未离旧习则全身在妄而欲去妄觅真。则去亦未必非真。觅亦未必非妄。更教谁为作主。谁为解脱耶。公苟向此一大事。必须打迸一副身心。一力放下。一力担起。若犹徘徊岐路。欲一无所舍而祈其或有所得。世间岂有腰缠十万贯。骑鹤上杨州者哉。体中佳胜。不妨入山。或未必相赚耳。珍重。

　　复王侍郎园长

　　承翰顿见本来面目。此语实搔着山僧痒处。但不知本来面目为谁。见者又是阿谁。既见已后与未见前还有差别否。若有差别。不可说本来。若无差别。用见作么。未免向公再觅皂白。又承云烦恼试人。既见本来。唤什么作烦恼。若尚有烦恼。待拂拭者恐未是到家消息。祈勿草草。入此门中。不敢不直。人来幸更有以慰也。

　　复林毅庵太守

　　教外别传之旨。千说万说。不如一悟。千说万说。说得绝似。不如悟得底人默无一说。亦不见古今人千说万说。我世尊涅槃会上谓四十九年未曾说着一字。岂不信欤。故曰。悟得底人默无一说。非谓默而无说。之为是谓。才开口早已不是了也。然事不得一向。所以六祖大师说个凡夫即佛。烦恼即菩提。欲人直下承当。故有即之一字。大珠和尚说个回烦恼作菩提。回无明为大智。欲人直下拨转。故有回之一字。若于方便门中更一眨眼。白云万里矣。至于百丈牧牛。安禅师拽鼻。亦谓得底人向后行持。若未真得。且不知何者为牛。牧又何物。意识纷纭。名相不实。恐未是学人了手处也。古灵赞谓。蒙百丈指个休歇处。当看一个处字。若单单以放下二字释之。欲从何住足耶。南泉云。平常心正是者个去处。三祖云。体无去住。亦正是者个去处。即云岩云。如人夜半背手摸枕子。及遍身手眼。通身手眼亦正是者个去处。又如洞山麻三斤。南泉斩猫。山僧诃林一笑。要总不出者个去处。者个去处善知识以之自为。亦复以之为人。晦堂云。还闻木犀花香么。瑞岩云。主人翁。惺惺着。复云。喏喏。此亦大略可见矣。所以隔房闻钗钏声。即是破戒。只一句探竿子。直使驴头马面一时逃躲不得。至若金银杂沓。朱紫骈阗。却云好个入路。便是得底人眼孔要瞒一点不得也。总之此一大事定须彻悟始得。欲得彻悟。不妨埋头打迸。一则话头上日夜逼拶。逼拶到无意味。心情闷绝。正是好时节。万万不可放开一步。向道理识解上着到。若向道理识解上掉得个相似。越发会打葛藤。虽有山僧。无能为公何矣。承下问据款结案。亦方便中语。且不可作实法会也。无事请下顾。或亦不相赚耳。珍重。

　　复李田叔居士

　　贪嗔痴自公有之。亦可自公无之。所谓无者。譬之四支断不复用之方为真实。非可待其既灭而谓求之了不可得。何难复起乎。昔有俗士问天堂地狱于智藏禅师。藏曰。有。士曰。曾问径山和尚。皆云无。而师独云有。何也。藏曰。居士有妻乎。曰。有。径山和尚有妻乎。曰。无之。藏曰。他道无即得。今公若果求起处不可得。则当不复有矣。若在有中而谓其无。只恐掩耳盗铃。他日瞒黑面居士不得耳。不直则道不见。唯公亮之。

　　与阿字侍者

　　此字且勿示人。非谓佛法有两般。正恐见未到实头处。不免以道理会。却成剩法耳。汝从未曾做事即做事。亦在山僧左右。时有提诲。此翻远离。不可不索性说破。恐做事心胜。不觉不知堕在无事甲里。才憬觉早成两橛。如此则全亏大人行履。即做得事亦属有为也。仰观古之大人不过行解相应而已。必使解处即行处。行处即解处。方无渗漏。若解过于行。谓之见地中人。日久岁深。空成话饼。所以善知识于学人虽爱之极而终不敢两手分付者。正谓此也。麻三斤。干屎橛。三脚驴子弄蹄行。东山水上行。如此悟得。可谓见处明白矣。二六时中心与事接。目前止有事物。尚无余境余心。犹未见差别。若到敛目趺足。一切过去现在未来之境静中胪然。稍一蹋上。便无自存之地。正恁么时。莫谓我使得他。要蹋便蹋。要踢便踢。大恐蹋上易。踢去却难。纵使一回得胜。两回三回一定输他耳。金刚经云。过去心不可得。现在心不可得。未来心不可得。此不可得虽则本来如是。然亦大人八识一刀手段。本体功勋同时俱到。若果能一切时中。三际之境划然而断。亦无划然而断之量。则敛目趺足时即是应事接物时。应事接物时即是敛目趺足时。过量之人无所说示。阿字汝道合作么生。所以山僧尝举僧问洞山如何是佛。山云。麻三斤。僧问赵州如何是祖师西来意。州云。庭前柏树子。者个话大有来由。直须契证始得。且不是道理。且不是见解。正如人问上座今朝吃饭也未。答云食饭了也。可中还容拟议么。又如波斯入大唐。大唐人举手。波斯云乌招。乌招且道从何处得道理来。从何处得见解来。然汝须是个人。不然又成窠臼。今时俱落在者一个窠臼。所以血脉不真。山僧不妨再一提起。望置座右。频自省览也。若使别人看过。所谓麻三斤。庭前柏树子。渠也领过。所谓过去心不可得。现在心不可得。未来心不可得。渠且掉头。及乎一坐坐定。过去事想一回。现在事又想一回。未来事又想一回。憬觉起来。正好着眼。乃谓我虽无端闯入。然此本来原自三际都不可得。即今何曾动着。又自想一回。再或觉得全身放下。一时麻三斤。庭前柏树子恍惚现前。不觉不知。已成心境。纵使知非。安顿手脚未定。一个昏沉。伸开脚看看。天大白矣。下得床来。事物交加。混身辊入。者里一真一伪。看从前静地里未妥。则此处必定是伪。又不自知。只管向人谓我动处尚打得过。恰好笑倒耳。今时识得门头户底。觑得古人七上八下底。大约俱如此。过日不可不察也。山僧一向期汝过厚。亦多见禅客七青八黄。便自满足。甚且退失。故欲汝一脚蹋到底。若根本不深厚。虽使枝叶茂盛。祇益狂肆。于己无益。于人有损。既无以折高明之心。亦未易塞流俗之口。汝今在十字街头。正好一翻试验。自知深浅也。秋凉珍啬。余无所嘱。

　　　　　　又

　　来札云。在世情事物中转脑回头。颇知时节。又云。埋头市肆。步步向黑漆桶里拶入。若无后语。则脚头不阔。若无前语。则血脉不亲。吾宗所谓持书不到家。与么旨诀。要在当人转变。不则又成实法也。于此识得。更须看洞山云。与么道。即易相续也大难。得底人于相续处脱却今时那边。独行独步。不为三际收摄。然后向十字街头就有为法里作无为生活。非人能测。岂自所知。山僧此翻不谓汝能为丛林出力。所喜吾宗颇有趣向之士。此道或不致寂寥耳。见一亦肯抛弃身心。向艰苦一路。不妨便一与语也。

　　复杨震生居士

　　阿字行乞江城。持杨居士书归。书内问语忉怛。山僧随笔答去。复有数字勉居士。从自己脚跟下着到。勿只向言句觅。居士复有书。求山僧开示。言意谆切。山僧终不敢无风起浪。盖谓此事非言句所到。六祖大师云。但信佛无言。莲华从口发。古德亦云。言多去道转远。居士若信山僧话。二六时中。但须向言句不到处。意想不行处看自己本命元辰着落。看来看去。忽然撞着露柱。搕扑一觉。始知平日言语时。平日思想时错过多少。乃至鸦飞鹊噪。风动云起。错过多少。甚而街头市尾。贵贱童叟。是非人我。若成若毁。若好若恶。错过多少。然到此处切忌作现成公案。若作现成公案。却似不曾向言语不到处。意想不行处一回汗出也。尚有许多葛藤打不尽。且不敢对居士尽情搬出。恐添居士绳索。亦欲居士就净地里豁开眼孔。方来栖贤。金井桥下。白石磷磷。青溪漫漫。更有广长舌为居士点破。且不关天然老事。

　　复祖印禅人

　　来问分贴四法界。山僧今转问公。祇如某经文为什么唤作事法界。某经文为什么唤作理法界。某经文为什么唤作事理无碍法界。事事无碍法界。倘不开者一只眼。则章分节解。犹属依通。古人谓依经解义。三世佛冤。离经一字。即同魔说也。偈云。怀州牛食禾。益州马腹胀。天下觅医人。炙猪左膊上。此杜顺和尚法身颂。与来问迥然。然华严贤首宗是此老建立。故即以此老汤头为公对症。公久善为胗候。故又因公之明以通其暗。公六脉无恙。只左寸疲缓。略披古方。多掇酸枣仁。取易应手。若果中病源。此后自当高抬药价。幸毋嫌先生时套。作自调养计也。一笑。

　　复愿乘禅人

　　此事贵悟不贵解。于今人闻说即心即佛。即向五蕴中认个灵灵明明。闻说非心非佛。复拨去见闻觉知。别求寂静。如麻三斤。庭前柏树子。不现成承当。即信口皆是种种邪说。皆解也。日者禅云。某甲于此事如黑漆桶一样。山僧云。正要你者个漆桶。但行住坐卧祇恁么按住看。看来看去。自然一日迸断。自知老汉相为处不要解。来札云。不知在黑漆桶中。求出身是。不求出身是。此正急切欲解也。若有出身与不出身。依前不安于黑漆桶。而欲他日得真悟。无有是处禅。今去祇消仍前做事。不问出身与不出身。做到闷绝时。祇管看不得打退鼓。不许于黑漆桶上作一分道理。忽然时节到。一脚蹋翻。待相见始有吃棒分也。

　　复梁有声居士

　　离心意识。参此古人直指语。祇怕离不得。不怕茫无把捉。试看二六时中。未曾提起话头。有人唤你食饭一等去食。寒来一等讨衣服穿。还是茫无把捉么。何不向那里悟将去。若但闻与么话。便认着个见闻觉知。及一切现成等。却似不曾离心意识矣。犹尚不醒。且看僧问赵州。如何是祖师西来意。州云。庭前柏树子。此一句容得汝心意识么。莫怕无滋味。但恁么提。提来提去。忽然时节到来。不妨打失布袋。便知好恶。更不着忉忉耳。尚有一话。参禅大须拌身世。若全身在世味里。又将心向佛法讨些便宜。好似腰缠十万贯。骑鹤上杨州。老僧从来不见有此怪事。

　　复熊非熊居士

　　天下唯聪明人可坐进此道。然每见聪明人多为道障。非聪明障道。聪明而不了。尝为他涂所惑。此聪明自障。而住山翁遂以为聪明障道。真冤煞矣。读来翰知公大聪明人。然细玩尚不能脱然世网。谁足为公绊足者。大事因缘虽四圣六凡同一具足。了与不了均为剩语。然毕竟一回不可一向便为无事。至于微细披剥。广大融通。非朝夕事。设使公才弱冠。老僧尚以为当疾知时。矧四十五十。犹徘徊于道与俗之间。此所谓聪明自障。老僧终不敢谓聪明能障道也。既不敢谓聪明障道。则千秋大业舍聪明人。吾谁与期。絮絮叨叨。真成习气。终知聪明人必不以为赘语耳。千里奉酬。惟此切切。于聪明人前不作寒暄语。祈相照于笔墨之外。

　　复澹归监院

　　天下古今无一个不是懒人。只是外面不曾撞着个激发。里面不曾有个帮手。他到会抯起一面不懒底旗号。招募一伙懒汉。鸣金击鼓。却要拏缚那山上水里。星散底懒强徒。竖起不懒底话会。日夜鼓行而前。殊不知他全伙本是个懒出身。一时时节不到。便自改头换面。做起那一翻事业。忽然时节到来。外面撞着个懒激发。中间蓦自攒出一个懒帮闲来。暗地里把不懒底旗号一一替你都改作懒字。一个起头。一个暗帮。又一个游说。不难一刻间鼓噪赶到中军帐外。把个大将吓得昏了半晌。将息起来。默自思量。我元来是个懒汉。不知不觉弄到者里。好不吃苦。何不趁此机会还我懒底窠臼。却又不是我要散伙。却把散伙底罪案推向别人。他到占了个懒便宜。又不曾损他旧时不懒底名誉。你道者个是什么人。就是禅所谓个老厌物释迦如来。者个老厌物元是天下古今打头一个懒元帅。何以知他是懒元帅。你看他在菩提树下才开眼。见个什么明星。得些懒本钱。便道此事难信难知。无开口处。不如蚤取涅槃。忽然惊起十方底老厌物。个个都会。害过那一翻懒魔障。自己吃苦了。亦要后来新充底懒军教他尝尝滋味。鼓起欲梵诸天八部总来劝请。忽然抛下个懒心肠。便竖起个不懒底幡竿。招集一干懒菩萨。懒声闻都来。讲求个不懒法门。讲来讲去。讲得个不耐烦。却不好自己打退鼓。正闷闷时。忽然撞着个懒激发。唤做什么魔王要来劝请入灭。你道者个魔王因甚会作者等勾当。因他亦是个懒伙人。所以彻底知得那老厌物。从前一翻惊天动地。总是因人成事。水到渠成。元是个没腰骨底。所以一手搔着。却似推门落臼。不然那老厌物若真是个不懒底元帅。正当魔王劝请。不难说个蚤哩有分。教魔王退身三舍。为什么到要向阿难口里讨消息。被阿难暗自窥得者老厌物懒根发了。却似承他风旨。装个聋哑。成就则个。你道阿难是什么心行。却元来他亦是个懒汉。又把世尊做个他底激发。他到做个世尊帮手。便把不懒旗号换个懒旗号。自此做一个大懒底教头。传到后来。径有彰明较著。向深山里下个懒山寨。如大梅神鼎一辈。水里又有岩头船子充个懒水师。陆路上又有个普化谷泉一宗人作个懒游帅。到于今居然分个对敌。互相胜负。你若站脚不稳。一翻翻转。要入那懒伙。到自不难。总元来者两伙本是一伙。总是个懒出身。不过时节不到。便自改头换面。终是个不牢底。你道还好拨发他么。所以老汉挺着副脊梁。硬着副嘴脸。你道妨个什么。写至此。不觉忍不住笑。且道笑个什么。笑老汉那一段闲话是不要人倒那不懒底旗帜。还是先开着一条懒后路。有底说天下没一个终懒之人。只是有着便与不着便。和尚不过一时着激。要且自己放下不得。有底说和尚已是一个懒底头目。目下耐烦不过。十分有八九分脚软了。有底说和尚要寻懒路。便教着人向前讨个下手着落。者三段话合做一则公案。毕竟作么生和会。且待点起锣鼓。大众试揖着头觑一觑。各请下一转语。

　　复凌世作司李

　　色阴已消。受阴明白。新证未获。故解己亡。此楞严修证菩萨未达方便。有证有得。于其中间自生疑碍。不如我宗门下了则顿了。若其未了。只宜竖起脊梁。不顾危险。却不可于涂路边有所顾盼。如竹篦子才举起时。汝作么开口。且无开口处。如何更有设心处。既无开口又无设心。病于何生。药于何治。瞥尔知归。内外豁然。尽大地皆药。信手拈来。消补互用。正当此时。岂复问人求活计耶。连病数日。正伏午寝。接翰立复。草草无余语耳。

　　　　　　又

　　公多时不入山。有人从仁化来。询及始知令孙之变。未免恩爱未得脱然。何不正与么时。把平日参得底禅向者里试试看。若试不灵验。不妨把麻三斤话挺着脊梁一回厮并。或者忽然粗来。始信尽大地是儿孙。十字街头活人无数。死人无数。不妨张开两块皮。笑了一回。又哭了一回。却来丹霞顶　与大众玩月。问什么尖相圆相。看老汉如何打发。莫只闭著书房。堆堆地懊恼。才拭了两滴热泪。便执起笔引什么仰山石室玩月。希图老汉答句禅话。与公作解闷。老汉不学古秃厮者等闲工夫。说尖说圆。说隐说显。祇有白棒一条。待世作入山。且看是尖是圆。是不尖不圆。道不来时。且莫怪老汉索性也承布施拜谢。何时望螺峰一步。殊切。

　　与梵音禅人

　　下山时忘与禅语。至下院始忆之。笔纸不便。兹直岁还山。专书此寄嘱。凡学人在善知识座下。日久能具正信。稍有根性未有全无所窥。须知日用俯仰折旋。明明无第二人。然骑声盖色不能无碍。此未得稳妥者粗而易知也。乃有目前无一物。当处亦无人。一句当空。八万生灭门一时顿尽。到明眼人前犹未肯点首者。且道过在何处。衲子十年二十年抖擞不下。止争一反覆间耳。念禅此番应死心无异缘。复除典客。不谓无事。正要禅于人事纷纭里荐取。力量更大也疑情不可多。碍膺之物破则无不破。始知尽大地销归自己。所谓圣人无己。靡所不己也。岁月易过。善为用心。切嘱切嘱。

　　与钱牧斋宗伯

　　人有誉隆当世。读其书。始恨相知之晚。贫道于居士是也耳。居士名久矣。得之传颂。祇增疑着。去春捧心经钞。居士真我法龙象也。真空一门。般若六百卷赞叹尊重。悟此则百千三昧。无量义海。弹指圆成。居士非宿植灵根。何能深入法界。又何必教旨之非宗趣耶。远辱翰谕。适先师示疾。未能裁答。转盼秋风遽丁大事。收涕正惟求所以铭吾师者。今释推文章高妙。贫道谓此居士绪余空智。荡群疑精识迈前哲。天下后世鼎重一言。吾师其不朽矣。谨勒行状。专侍僧驰谒。伏惟垂念法门。俯赐允俞。昔无尽居士为湛堂准公点出眼睛。照耀天地。愧贫道未能效妙喜躬谒。然居士渊鉴过于古人。知能远瞩千里之外。

　　与丹霞澹归监院

　　六月二十以先慈病。自海幢趋雷峰。仅得侍药一月。竟以七月二十顺世。所慰病中恩爱顿绝。一意西方。尝梦睹慈相。或以全身投莲华中。香极而醒。临化数日。颜色光怡。无痛苦状。念佛至气尽。似可希想下品耳。去秋至此才周年。两丁人子弟之厄。虽生人所不免。然痛毒相连。亦梦幻中一大怆恻。六如入山。详询近况。知放身土木钱谷中。不作苦乐想。正吾门幸事。因忆大地众生无一事一念一刻不是佛之妙用。祇坐不觉。枉作个众生知见。及乎觉得。又枉作个佛法知见。拈一放一。未见输赢。所以劳我祖师一棒一喝。以自己风光作他人破睛底针刺。若是皮下有血。撩起便行。更不回头转脑。此间间不容发。若不大死便活转来。不免又刺头上他机境。如何是法身边。如何是法身向上。者个是体。那个是用。者边作么生。那边又作么生。怎地是悟底。怎地是践履底。把古人一期方便都做实法会去。一似从上实有恁么事。岂不冤诬先圣。今时人病多在此。所以说得相似。做处淆讹。理既如此。事亦复然。真可谓虎皮羊质矣。山僧于今不怕禅不会说。亦不怕禅不会做。祇怕说了做了。眼孔定动。急不得避。被人拿住。指良为盗。有冤无诉耳。便中不妨一句慰我。勿但谓和尚既不许人眼孔定动。又要人慰个什么。便打发过。个里大有来由。真不得草草也。

　　复程周量中翰

　　日从阿字石鉴悉公护法深心出于诚悫。非夙植善根。未易得此。复承远讯兼辱惠锡。感荷弥切。翰谕山野现前指示公意初入道。欲得浅乎。言之不知吾道正不离现前而具从上之理也。夫眼所见者色。耳所闻者声。今人之最现前耳。然眼不到色处。色不到眼处。耳不到声处。声亦不到耳处。此在眼未见色前与既见色后。耳未闻声前与既闻声后易知也。若当眼与色会。耳与声接。其中物我不分。根尘交互。乃愚者盲目聋耳之场。即上哲全体大用之极。是未可以言语构也。所可言者眼在色时色不能夺眼。耳在声时声不能夺耳。唯耳目从无始来局于闻见妄成。似声似色之习暂时惑乱。不能自觉。遂滞长劫。众生日用所为真可怜悯也。公试于声色纷纭中敛目还见。摄闻还耳。则一时声色直下冰销。纵观世间。犹如梦幻。且不妨即此见闻。广作佛事。若到此处。尚有全体大用一段现成公案。又待他时相见。向棒头上别通消息耳。
嘉兴大藏经　庐山天然禅师语录


　　天然是禅师语录卷第十一

　　嗣法门人今辩重编

　　杂着

　　楞严宗趣论

　　宗也者极乎道之所究也。趣也者正乎道之所归也。匪宗则趣无所示。匪趣则宗无所造。故宗以宗乎趣者也。趣以趣乎宗者也。以祖意教意而言。则祖宗也教趣也。然祖亦有趣。教亦有宗。所谓祖意中具有教意。教意中具有祖意也。昔世尊百万人天拈青莲华。笑视大众者。宗也。复曰。吾有涅槃妙心。教外别传。付与摩诃迦叶者。所谓趣也。达磨大师少林面壁九年者。宗也。而可大师求佛法印而曰不从人得者。所谓趣也。六祖大师为明上座曰。不思善。不思恶。正恁么时。阿那个是明上座本来面目者。趣也。明省后复问密意。祖曰。与汝说者。即非密也。汝若反照。密在汝边者。所谓宗也。宗与趣先后迭用而总之。匪宗则趣无所示。匪趣则宗无所造也。夫宗有二种机。如僧问赵州。如何是祖师西来意。州曰。庭前柏树子。又如临济三度问黄檗佛法的的大意。三度吃棒。此二种即是一种。然杀活同时。主宾一致。自非深证之士未易语此。苟无方便则道几乎绝矣。所以后代老宿因僧问。庭前柏树子意旨如何。宿曰。还闻檐前雨滴声么。僧曰。闻。宿曰。从此入。其僧便悟。临济往见大愚。愚云。黄檗老婆。为汝困彻了也。还来者里问有过无过。济亦大悟。故趣亦有二种。即以左右乎宗之机旨。以相发明。否则机妙失宗。反成毒药也。然则何以为教之宗乎。曰。祖之趣是也。夫祖不可以意意者也。不可以言言者也。若教则以意显无意。以言显无言。故曰祖宗也教趣也。而教即以祖之趣为宗教之趣。则又以导乎宗之会极。荡乎宗之岐路也。故祖不可无教者。无趣则宗无所造也。教而无祖则趣无所归。玄言妙义。悉属筌蹄。所以世尊说法四十九年而曰。未曾说一字。者非谓扫言说之迹也。欲夫人之即教意而得祖意也。故凡读教而不识其宗之所本。趣之所归。不善读教者也。楞严第一最初便云。汝等当知。一切众生从无始来。生死相续。皆由不知常住真心。性净明体。用诸妄想。此想不真。故有轮转。此一部经之本宗也。然众生久在迷中。遗失心性。循诸妄想。一闻常住真心。性净明体。如说他宝。不知所认。故如来特征其发心缘于胜相。将何所见。谁为爱乐。正选众生六根门头常在出入而不觉知者。以为识取之路。此一部经之本趣也。凡用趣者必先之宗。欲见宗者必先之趣。所以佛告阿难云。汝今现坐如来讲堂。观祇陀林。今何所在。而阿难当面错过。乃随机一揭云。汝今堂中。先何所见。又急转一语云。汝瞩林泉。因何有见。宗趣既定。然后在大众中舒金色臂。摩阿难顶。告大众云。有三摩提。名大佛顶。首楞严王。具足万行。十方如来。一门超出。妙庄严路。使阿难与大众知其宗之所究。以识其趣之所归也。夫以常住真心。性净明体为宗。则宜直指心性。以为本趣。何故。七处征穷。二种分别。既不滥收。其能椎将。又保任于见性。良以众生心性。从本不觉。随缘生灭。以此缘生与生。缘灭与灭。物我不分。内外混乱。若不屏绝根尘。推穷能所。则一灵真性终无自认之日。所以当七处既穷。生平所据矍然自失。然后分别二种。使知迷中心性尽属攀缘。用处分明。枉自遗失。即如阿难反认能推非不。现前无别。然而能须由境。此处倘无照了。犹带前尘。正使境谢能沈。个中若不知非。亦同断灭。故知如来一咄。破其迷妄而已。而非破其非心也。世尊曰。咄。此非汝心。阿难曰。此非我心。当名何等。世尊曰。此是前尘虚妄相想。而下文又云。我非敕汝执为非心。但汝于心微细揣摩。若离前尘。有分别性。即真汝心。若分别性离尘无体。斯则前尘分别影事。乃知世尊拈却前尘影事。使之自认其心。不欲其混于前尘影事。枉自遗失其心也。夫此心此性。生佛无别。所别者迷悟耳。迷则全水是冰。悟则全冰是水。以冰非水而去之别求。所谓水者非也。沃其冰而水自宛然。破其妄而心自宛然。六祖曰。淫性本是净性。因除淫即是净性身。又曰。净心在妄中。但正无三障。觉范曰。全体是妄情。全体是真理。不了号无明。了之即佛智。正谓此也。先破其妄心而使之自悟有体。后许其见性而徐辨其无是非是。照用后先。主宾终始。各随机候。不可定执也。夫心性在于分别则为意根。在于色像则为眼根。此皆从众生日用现前便有无上妙觉。祇为混入前尘而分别无体。纷纭物像而自他不辨。所以如来夺彼前尘而独显全性。择于见中而孤露我体。或意或眼。举一以明。或纵或夺。率多方便。引客尘要识。主人之无故往。指头手为达。见性之无卷舒。人有今昔。见何童耄。须知真性遗失。遂循妄想。以分置内外。颠倒想灭。则尽大地总是妙明见闻。同一倒正。谁分自是现前之缘心难尽。暂悟终疑。岂知八种之见性不还。是汝非物。尚犹不敢自认。终是物我不分。至于见在我前。又成物我不化。世尊曰。若必其见。现在汝前。汝应以手。确实指陈。何者是见。阿难曰。举手所指。纵目所观。指皆是物。无是见者。世尊曰。汝与如来。坐祇陀林。更观林苑。乃至日月。种种象殊。必无见精。受汝所指。汝又发明。此诸物中。何者非见。阿难曰。我又思惟。是万象中。微细发明。无非见者。盖为众生。从无始来。迷我为物。不知是我。非我认物。为我不知。是物非物。是以如来既言其物我皆妄。又言其物我皆真。旨趣深玄。尽思难测。如曰。见与见缘。并所想相。如虚空华。本无所有。此见及缘。元是菩提。妙净明体。云何于中。有是非是。文殊曰。我真文殊。无是文殊。若有是者。是二文殊。而我今者。非无文殊。于中实无。是非二相。说至此而常住真心。性净明体之宗旨始露。所谓趣以导乎宗之会极。荡乎宗之岐路者也。荡是非是之岐路。以合乎常住真心。性净明体之会极。然后知世尊拈华。达磨面壁。祖意果不可以意意。不可以言言者也。然后知教之果以意显无意。以言显无言者也。则岂非世尊欲人即教意而得祖意哉。然祖意中亦具有教意。可以互相发明者。如云门大师云。从上来是什么事。于今抑不得已。且向诸人道。尽大地有什么物。与汝为缘为对。若有针锋。许与汝为隔为碍。与我拈将来。唤什么作佛。唤什么作祖。唤什么作山河大地。日月星辰。将什么为四大五蕴。我与么道。蚤是三家村老婆说话。咦。是亦可以悟矣。悟则直下便悟。若眼孔定动。未有不别生岐路者。如阿难闻无是非是。乃惑为自然。又惑为因缘和合。世尊更以明暗空塞。四义独显见性。欲其于四义之中顿离诸惑。则曰。离一切相。即一切法。汝今云何。于中措心。以诸世间戏论名相而得分别。欲其于四相之中识取见精。则曰。见见之时。见非是见。见犹离见。见不能及。夫惑断而见。见则实相现前。是非俱泯。宗趣了然。而阿难犹以见见为惑者。此正迷悟之所由分也。夫众生之见精在四相中。而妄生诸惑者为不能自见其见耳。惑之所生似乎能所胪乎现前。其实觉见由于无始。即下文云。妄为明觉。觉非所明。因明立所是矣。此世尊特以二种妄见例今日以目观见山河国土及诸众生。皆是无始见病所成也。苟知其为病。则见与所见了不可得。亦无所讳。直下巍巍。是为何等。故又云。阿难。汝犹未明一切浮尘诸幻化相。当处出生。随处灭尽。幻妄称相。其性真为妙觉明体。如是乃至五阴六入。从十二处至十八界。因缘和合。虚妄有生。因缘别离。虚妄名灭。殊不知生灭去来。本如来藏。常住妙明。不动周圆。妙真如性。性真常中。求于去来。迷悟生死。了无所得。至哉无是非之旨。可谓深切明着矣。观其言阴入处界及四大七大。皆云如来藏。又云毕竟无体。本无自性。俱无处所。又云。此皆识心。分别计度。俱无实义。无非皆真皆妄之论。旨趣深玄。尽思难测。故下文云。犹非真非真。云何见所见。又云。真非真恐迷。我常不开演。即此理也。此特先发明之耳。乃阿难及与大众虽悟一切诸有皆即菩提。妙明元心。心精遍圆。含裹十方。犹不能知其生起。则不能了其目前。故又有忽生山河大地。四大不相容之惑。所以世尊再为指出。觉明为咎也。夫有所非觉。无所非明。性觉必明。妄为明觉。觉非所明。因明立所。所既妄立。生汝妄能。无同异中。炽然成异。此所谓生起之由也。而又曰。此迷无本。性毕竟空。昔本无迷。似有迷觉。觉迷迷灭。觉不生迷。则目前之山河大地可以荡然。此如来藏中离即离非。是即非即。不可世间及二乘权小以所知心而能测度也。法华经云。如来明见三界之相。无有生死。若退若出。亦无在世。及灭度者。非实非虚。非如非异。不如三界见于三界之相。如斯之事。如来明见。无有错谬。必如是会。乃可谓以妙明。不生不灭。合如来藏。而如来藏唯妙觉明圆。照法界者也。若众生则不然。众生不达山河大地。由于无始觉明所生。以为万法别有根本。与我为缘为对。殊不知法无自体。皆由我识心而有分别。若除分别。万法自如。所谓非心非空。非地水火风等。即心即空。即地水火风等也。所以下文云。根尘同原。缚脱无二。识性虚妄。犹若空华。又曰。知见立知。即无明本。知见无见。斯即涅槃。无漏真净。云何于中更容他物。正与法华如来明见之旨互相明证也。阿难既闻觉明为世界之所生起。而又疑众生何因有此觉明之妄。不知觉明之妄因迷自有。迷则无因。此无性之旨。又非二乘权学所能知也。夫无性则无分别。以无分别而妄起分别。故能所对。待展转相生。无有休息。苟能于分别之中而识取于无分别之体。则体性露现。根尘迥脱。始知从上已来心本尝住。性自明净。本周法界。一回觉悟。更不复迷。正所谓见见非见。见不能及。通达实相。一切俱无也。故曰。识迷无因。妄无所依。尚无有生。欲何为灭。若是没量大人于此直达本宗。则灵山一会俨然未散。奚阿难犹切切以摄伏攀缘为请哉。亦虑末法有恁么理。无恁么事也。谓生佛同是一心。则无生灭不生灭之别。谓缚脱原无二致。则无烦恼菩提之分。固矣。然智体无性无依。不能自了。遇缘方了。若尚未遇了缘。则如审详。因心至于二种根本非不晓然。将谓转日用生灭之心。反而依不生灭地。而能依所依蚤成生灭。此处若不彻证。忽会根尘代谢。未有不爽然自失者。昔高峰初年自以为有所发明矣。雪岩钦揭曰。日间浩浩作得主么。峰云。作得。又曰。夜间梦里作得主么。峰云。作得。又曰。既睡着。无梦无想。无见无闻。主在何处。峰遂惘然。噫。此即阿难疑断灭时耶。所以世尊复举声闻二义。使之自信自肯。要必确知本心不与根尘和合。无毛头许夹带。然后独步丹霄。自解作活。世尊曰。若实无闻。闻性已灭。同于枯木。钟声更击。复云。何知知有知无。自是声尘。或无或有。岂彼闻性。为汝有无。闻实云无。谁知无者。又曰。如重睡人。眠熟床枕。其家有人。于彼睡时。捣练舂米。其人梦中闻舂捣声。别作他物。或为击鼓。或为撞钟。即于梦中自怪其钟为木石响。于时忽寤。遄知杵音。自告家人。我正梦时。惑于舂音。将为鼓响。阿难。是人梦中。岂忆静摇。开闭通塞。其形虽寐。闻性不昏。纵汝形销命光。迁谢此性。云何为汝销灭。如此指示。正与雪岩同一机趣。佛祖无二旨矣。试观高峰日间梦里主宰分明。可谓在声色中不随声色也。奚为无梦无想便乃徜然。当此之时。使雪岩再举声闻二义。峰亦未必甘心直下。及枕子落地。一回脱颖。岂他人所能回换。此所谓遇了缘也。又如审知烦恼皆由六根招摇尘境。识性居中。发生虚妄。犹如空华。本无所有。此可以言解结矣。然亦有永绝生死。证于解脱。未免犹为识心者。始知生死解脱均名幻化。舍结取结。全病所知。若非真妄俱捐。亦无俱捐之量。言思路绝。廓尔现前。则安知知见无见之旨。不犹为所知障哉。圆觉云。彼知觉者。犹如虚空。知虚空者。即空华相。亦不可说。无知觉性。又云。众生迷于生死。妄见流转。厌流转者。妄见涅槃。以故不能入清净觉。非觉违拒诸能入者。有诸能入非觉入故。是故动念及与息念皆归迷闷。正谓此也。阿难曰。今日身心。云何是结。从何名解。世尊曰。根尘同原。缚脱无二。识性虚妄。犹若空华。又曰。知见无见。斯即涅槃。又曰。自心取自心。非幻成幻法。不取无非幻。非幻尚不生。幻法云何立。解结大旨至矣尽矣。然古今人亦未遂言下领者。是谁之过哉。昔石巩以弋鹿过马祖。祖迓之。巩问。还见鹿否。祖曰。汝是何人。巩曰。猎者。祖曰。汝解射否。巩曰。解射。祖曰。汝一箭射几个。巩曰。一箭射一个。祖曰。汝不解射。巩曰。和尚解射否。祖曰。解射。巩曰。一箭射几个。祖曰。一箭射一群。巩曰。彼此生命。何用射他一群。祖曰。汝既知如是。何不自射。巩曰。若教某甲自射。直是无下手处。祖曰。者汉旷劫无明烦恼。今者顿息。若石巩所谓遇了缘者也。选择圆通乃修持之理。亦大有宗趣。晦堂云。心外无法者不知烦恼习气为何物而欲尽之。翻成认贼为子。从上言说。是随病设药。纵有烦恼习气。但以如来之知见治之。皆善权方便。诱引之说。若定有习气可治。却是心外有法而可尽之。譬如灵龟曳尾于途。拂迹迹生。可谓将心用心。转见病深也。圭峰密公云。若能悟本法身。本自无生。灵灵不昧。了了常知。无所从来。亦无所去。然多生习气执以性成。喜怒哀乐。微细流注。真理虽然顿达。此情难以卒除。须长觉察。损之又损。如风顿止。波浪渐停。岂可以一生所修。便同佛地。但可以空寂为自体。莫认色身。以真知为自心。莫认妄念。妄念若起。都不随之。临命终时。自然业不能系。以二老较之。则晦堂为宗而圭峰为趣。众生根器高下不齐。苟废圭峰之说。则有执一切现成。反认虚妄以为真实清凉。所谓即妄为真。如处阴影灭也。所以沩山云。若是真悟之人。他自知时。修与不修是两头话。今虽从缘得一念顿悟。自理犹有。无始习气未能净除。须教渠净除现业流识。即是修也。不可别有一法。教渠修行。趋向从闻入理。闻理深妙。心自圆明。不居惑地。纵有百千妙义。抑扬当时。此乃得坐披衣。自解作活始得。以要言之。则实际理地不受一尘。万行门中不舍一法。若也单刀直入。则凡圣情尽。体露真常。理事不二。即如如佛。沩山可谓宗趣俱备。深得如来权实兼用之旨也。故善达宗者不滞乎趣。善会趣者不失其宗。祖与教皆然也。即如选耳圆通者。谓从此入。不从此住也。一根返原。六根解脱。六解一亡者谓舍权归实。非即权为实也。至于三决定义与三增进。渐次犹治烦恼习气之论也。然亦去其所本无为见有烦恼习气者言之耳。非谓别有一法。令其修治趣向也。一切众生不悟自心。于自心中妄见境缘。妄生取舍。随其取舍。造十习因。受六交报。所谓以究竟无成毕竟有。若能悟业无作。当下妄息。直见本心。心心不别。还于本无。于所本无。实不见心外复有一切烦恼。即不言修可矣。苟其未至。于本无则四十四心及诸天品类层层位置。要皆增进中。有无轻重之验。去一分烦恼。即证一分真实。去之尽即证之极。亦非别有所谓证也。若别有证。皆属心外。于五阴中心生圣解。种种计度。悉堕魔外。岂知等妙二觉尚有一分极微细所知愚。惟佛一人始称见性。然则常住真心。性净明体。凡夫具足。历圣难尽。推穷究竟。不越吾宗为第一义谛也。楞伽云。佛语心为宗。无门为法门。故教中无量义海皆发无门之旨。所谓趣也。所谓正乎道之所归者也。

　　禅醉(十则)

　　禅醉者。何谓也。蒙周曰。醉者之坠车。虽疾弗死。骨节与人同而犯害与人异。其天全也。予醉于禅而寱。是犹坠车者矣。寱而无解乎醉。殆所谓骨节与人同而犯害与人异欤。使天下之人因其寱而识其醉。则予之得全乎天者。亦将以全乎人之天也。反而齁齁然鼾而弗之醒至足矣。又安知其所谓疾欤。

　　一(致知)

　　崔子石师问佛于天然曰。某儒者将易而佛。得乎。天然曰。儒不学佛。佛不学儒。儒不学儒。佛不学佛。吾闻道不相学。亦不自学也。相学者寇人。自学者寇天。皆道之所弃也。虽然子儒者也。吾与子言儒。孔子曰。致知在格物。何说乎。崔子不能对。日有对而不侔。天然进而语之曰。天下一知而已矣。无所谓物也。自知穷而为物物。又物物而物。益不穷焉。名之所昉乎。状之所纷乎。义之所别乎。类之所繁乎。之数者尽天下之所谓众人者。日恫恫然而不自知所往。而不自知所来。喜喜之。怒怒之。哀哀之。乐乐之。不以为缚。曷求其脱。常忧不合。孰冀乎离。波波汩汩。遂成古今。是皆不知其为物而安然者也。夫恶知乎。安然者之为是而不知之为非乎。夫恶知乎。不知之为是而安然者之为非乎。有智者恶其不知而以知为。货以物为利。欲货出而利返。奔走道路。物我两衡。主宾相易。自以为知过众人而不知其不若不知也。自以为不安于罔而不知其不能安也。天下黑白同异。牝牡成毁而已矣。知黑而黑。知白而白。知同而同。知异而异。知牝而牝。知牡而牡。知成而成。知毁而毁。固然者物犹不化。矧其未至于固然者耶。若举父于子。举兄于弟。举夫于妇。则人之父子兄弟夫妇是必哑然而独不哑然于知黑白同异牝牡成毁者。圣人之所以不能无言也。言出而是人不知其非是。言出而非人不知其非。非是非者万物之乡也。引知于物而非会物于知者也。是故学圣者愚。学愚者贤。圣人遇愚而贤。遇贤而愚。知而不知。不知而知。物而不物。不物而物。物而不物。物尽我也。不物而物。我尽物也。物尽我者。无物。我尽物者无知。无知而知。不足言矣。故曰。藏天下于圣人易。藏天下于天下难。

　　二(近非道)

　　戊子夏。阻饥于海云。其徒少食而让。天然喟然曰。吾道其以人丧耶。又一日食而任。天然喟然曰。吾道其以天丧耶。内记岩子揖而前曰。岩得间矣。昔也食而让。夫子以为道非让之所几也。今也任。任斯近矣。闻以人丧。未闻天丧者也。敢请。天然曰。君子犹恶其近之也。适燕者八千里。吴半之。齐又半之。人知夫齐近而吴远也。亦知乎近犹齐而远犹吴乎。吴与齐其有辩乎。无辩耶。半之又半之。其有辩乎。无辩耶。人有宴处者。解衣适体。磅礴于无何有之乡。适适然尔。忽而觉焉。曰。君子不以容饰众。不以私弃物。吾囚首裸身。吾不能使茅吾心而塞吾目也。一旦峨冠冠之。文衣衣之。夏伏浃汗如注。乃久而苦之曰。甚矣。吾之不能安其天也。夫人出而拱揖。入而偃息。无是我也。谁为非欤。吾向者独居寝处。解衣磅礴。无与人耳目。奈何自困。若是。是众人以天而吾独以人也。于是去冠还衣。从乎其朔。而后知向者之乐。不假人也。苦而后知其乐不假人之为然也。佣者过之。怪而问焉曰。夫谁不庄于处众而佚于自处耶。而嘻嘻其几得之若外加何为。者人不能答。而终以为非佣者之所知其乐也。嘻。天下之士之去其仁义礼智以为道也。亦若是已耳。夫仁生于未仁。义生于未义。礼生于未礼。智生于未智。夫未仁非不仁。未义非不义。未礼非不礼。未智非不智。非不仁义礼智而后仁义礼智。犹是未仁义礼智也而后未仁义礼智。犹是仁义礼智也。鹤胫长。凫胫短。鹤不长其长故鹤。凫不短其短故凫。不长其长者之不能不鹤。何异乎长其长者之不能鹤也。不短其短者之不能不凫。何异乎短其短者之不能凫也。迷此者罔。觉此者殆。罔与殆皆道之所不共也。

　　三(天不可合)

　　潜子为有得于天也。日以合天之说。造而余以变物。天然闻而叹。抚而告之曰。天可合乎。天可合亦可离也。天可离乎。且而穷上下四维之苍苍。之冥冥。之蓬蓬。之轰轰。之烈烈。之蒙蒙。之潺潺。之亭亭。之森森。之泼泼。之汩汩。之历历。且而牖聪凿明。镂思刻虑。以求彷徨乎。天之所以然。天之所以不然。譬西行者东马首矣。犹敝敝然曰。若合若不合。若离若不离。言之伦与否不可得而正也。语天者曰。鹄不日浴而白。乌不日黔而黑。曰。白与黑非人之所与也。而白之。而黑之。谁将与乎。鹄不自白。有为白者。乌不自黑。有为黑者。抑而知乎鹄不自鹄。有为鹄者。乌不自乌。有为乌者。鹄与乌方不能自天。其天吾与若日滑滑乎。天其白。天其黑也。然乎不然乎。人有献鹿者曰。马也。人有进钟者曰。瓮也。则吾与若必相目而笑。为勿足辩也。何居乎。鹄与乌而固之。则何不仰观翔而南麓者。适适然不知其为南也。不知其为翔于南者也。奚似乎。则何不仰观乎翔而北麓者。适适然不知其为北也。不知其为翔于北者也。奚似乎。顷而南者复翔而北亦犹乎北也。亦犹乎北者也。顷而北者复翔而南亦犹乎南也。亦犹乎南者也。顷而南者北者相遇诸途。且不知其为南者为北者。且不知其非南者非北者。且不知其非非南者非非北者。上下顿易。四维错处。人我相失。名实俱丧。吾与若且收而视。塞而聪。休而心志。绝而内外之辩。去而离微之知。而今乃廓然于向之。所谓白者非白也。黑者非黑也。则所谓鹄者非鹄也。乌者非乌也。天乎人乎。飓风怒发。不择其号。吾又恶知其为调调乎。为刁刁乎。吾与若一鹄乌也。古与今一吾若也。放乎六合之际。举乎褦襳之间。无所与合安所得离哉。

　　四(天不可非)

　　于是潜子爽然失戃。然若有悟也。曰。天乎其不可以言言乎。其不可以议议乎。其不可以知知乎。其不可以识识乎。某也向者。以言言天而不知是言非天也。以议议天而不知是议非天也。以知知天而不知是知非天也。以识识天而不知是识非天也。然则天无是而有非乎。去其非而是自是不必是乎。天然曰。噫。犹是合天之说也。曩也子以合合知其不可合也。而离之是又以离为合者也。何离乎。曰。离非天者也。何非乎。曰。落马首。穿牛鼻者也。而且牛者谁耶。而且马者谁耶。而且落。而且穿者谁耶。观海者足地不得其海之全也。身乎海而后上下四旁。内外本末。所见无非海者。君子体道。其初也如受。其既也如弃。其终也如未始受。未始弃。非去其受与弃之迹也。梦涉水者觉不抠衣。梦餍酒者觉不摊发。当其梦也。广厦高堂。犹是椅席琴瑟。犹是人物牛马。犹是车服玩好。犹是而宴会。而拱揖。而谈而笑。而喜而怒。而是而非。无非梦者。及其觉也。高堂广厦无别。椅席琴瑟无别。人物牛马无别。车服玩好无别。亦宴会。亦拱揖。亦谈亦笑。亦喜亦怒。亦是亦非。无非觉者。夫是觉者则必非梦者。是梦者则必非觉者。因而是梦觉者则必非非梦觉者。非非梦觉者则必是非梦觉者。而岂知欻然而梦。亦欻然而觉。欻然而觉又欻然而梦。吾与若久相安于推移之中。无有为是。谁与为非。无有为非。谁与为是。是亦一吾若也。非亦一吾若。梦亦一吾若也。觉亦一吾若。果且有是非梦觉乎哉。果且无是非梦觉乎哉。域之西有幻师者。能使男女从口出。若器若具。若醴若馔。又从男女出。拜起坐立。嘻笑怒骂。无异真者。聚观如堵。容貌音声。几不可辩。幻者曰。诸而以幻我乎。若亦幻也。以若真乎。吾亦真也。然若之所谓真与幻者。父母之所生一日。百年之所异已耳。然吾观幻师如父母。观若之父母如幻师。且奈何者。吾又观一日如百年。观若之百年如一日。且奈何者。且若能非吾。吾亦非若。若能自是。吾亦是吾。是非之权。两用真幻之数。相穷古今皆然也。诸君去矣。吾不敢复以言惑矣。于是收而器具。攒而醴馔。使从男女入。男女从幻师入。远近观者一时俱散。

　　五(鸭脚木)

　　天地广漠也。万物繁息也。山川流峙也。草木森秀也。男女家室也。人事同异也。鸭脚木而已矣。破子卷破颜而进曰。自天地乎。自万物乎。自山川乎。自草木乎。自男女乎。自人事乎。天然曰。此固然之说也。固然者不可以语道久矣。卷曰。非天地乎。非万物乎。非山川乎。非草木乎。非男女乎。非人事乎。天然曰。去物之理。绝类之通。犹闻声而悟。见色而明者之所为也。卷曰。然则天地非天地而天地也。万物非万物而万物也。山川非山川而山川也。草木非草木而草木也。男女非男女而男女也。人事非人事而人事也。将为转物而不若。其转己也。转物者同己。转己者同物。同于己者己不可败。同于物者物莫能过欤。天然曰。噫。所谓丧我者耶而未也。夫物不胜绝。我不欲丧。圣人之道几之者失之矣。于是卷蘧蘧若梦之觉也。曰。卷得之矣。夫恶知天地万物。山川草木。男女人事之不可以我与耶。夫恶知我之不可以我与耶。夫子曰。物不胜绝。固哉。物不胜绝也。而又恶知其不绝者之犹绝耶。夫子曰。我不欲丧。固哉。我不欲丧也。而又恶知其不丧者之犹丧耶。剑刃之蜜。舐之者伤。毒蛊之水。尝之者亡。思与虑。智与故之为道寇也。今而后卷得之矣。天然咄而曰。吾道坠矣。卷瞿然起避席。久而后言曰。卷也向与道远。夫子犹进而语之。靡有合也。亦勿弃也。今而卷若得之矣。而夫子曰坠。坠者何谓也。然则卷皆非欤。何为是者。言毕垒足而立。侧而听。天然间然曰。天下无有得道者也。亦无有失道者也。夫谁得而是而非之也耶。鸭脚木而已矣。以为是鸭脚木。鸭脚木不受是也。以为非鸭脚木。鸭脚木不受非也。然是亦不能外。非亦不能外。鸭脚木而已矣。故吾知天地鸭脚木也。万物鸭脚木也。山川男女鸭脚木也。草木人事鸭脚木也。而不知鸭脚木。吾亦鸭脚木也。若亦鸭脚木也。而不知鸭脚木。岂惟吾与若不知鸭脚木。亦不知然而非无鸭脚木也。此其所以为鸭脚木也。夫此其所以为鸭脚木也夫。

　　六(性习)

　　习之不可语于道者非性之所恒有也。性之所恒有则习之所恒无者而已矣。日为之而是不知其是。日为之而非不知其非。是与非非我之所得而有也。我不得而有。有之斯愚。我不得而无。无之斯荡。天地之旷。古今之寥。贵贱。智劣。勇怯。情伪。苦乐。生死。宠辱。共相推于愚与荡之域而不止者天下皆然也。然则有之不可以无也而有之以为性。无之不可以有也而无之以为习。殆庶几乎。天然曰。噫。此道之所以不明欤。夫习非我之所得而有。则性亦非我之所得而有也久矣。夫性非我之所得而无则。习亦非我之所得而无也久矣。性苟可有。何异于习。习若可无。性亦难辩。古之圣贤所为行仁蹈义。体道服德。莫不明于其。故谓确乎我之性命所从出之原而不觉其习者。至于兴一念而非圣贤之正。行一事而非天理之极则。推之于见闻之数。欲一一澄而汰之以讫于无有。而试思一念之兴。兴于何自。一事之行。行于何成。以其非圣贤。非天理也而曰。此见闻之端从外而至。乃向之行仁蹈义。体道服德。则又深切着明。以为必自己出而坚持于无敝。此直人情欣厌之所形耳。安知乎是则皆是而非则皆非也耶。皆是无是。皆非无非。无是而不有于其所有。无非而不无于其所无。是故性与习者人之所执。而返之皆可以为道也。易曰。智者见之谓之智。仁者见之谓之仁。百姓日用而不知。仁智是而百姓非耶。百姓是而仁智非耶。苟非其人。道不虚行。无传之旨。吾知更千万祀而终不得或伪也已。

　　七(百姓日用而不知)

　　百姓者圣人之所出也。生于男女之间。长乎饮食衣服之际。言无异词。行无异轨。囿乎见闻。安其嗜好。熙熙然处乎俦伍之中而不知天地之外。委形耕凿。绝志渔樵。荡乎声色货利而不以为耻。驰乎宫室舆马游猎伎乐而自以为乐甚。读古人之书。模古人之作。掇其词以为文章华藻。茹其理以为博闻精识。布其德于伦物行谊之林。大其业于功名节烈之事。历忧患而不悛。处生死而无憾。山川陵谷之浩瀚。风雨云烟之变忽。草衣木食之绝俗。微言玄义之深雄。遇之若固然而不求其故。取之一日之乐而弃若从无所遭之时。夺之以忽然而不知惧。纵之以百年而不知止。尽天下古今之人未有能逾之者也。君子曰。此可用而不可用也。其可用者圣人不得而及之也。其不可用者圣人不得而骄之也。匪惟不骄。虽骄之而不可也。花者香而已矣。有鼻者所共闻也。即而求之而有不可得已。水中之月。皓皓濯濯。心目遇之。适焉已耳。而终不知其所至。圣人之于百姓也。无与为生而悠然其并生。无与为长而茁然其并长。言不可异。不出百姓之无异。行不可别。不逾百姓之无别。迥于见闻而故囿之。脱乎嗜好而故安之。拔乎俦伍而处之若昔。绝乎天地而昏然如瞆。群耕凿而无余心。混渔樵而有遐乐。去声色货利之习若濡焉。不耻于人。泯宫室舆马游猎伎乐之情。未尝绝人以乐。读书摹古。作述犹人。同文章华藻于词林。采博闻精识于硕彦。伦物行谊。德固尝称节烈。功名业亦所重。不摄于忧患而趋避。如涂人不动于死生而去来无奇迹。酷性于山水陵谷而忘其高深。寄情于风雨云烟而任其舒卷。慕草衣木食而不知其所以然。爱微言玄义而等若朝歌市语。一日乐之。百年如梦。古之君子所为日徘徊于此。终其身而不得其妙者也。而又曰。百姓不知不如圣人。圣人知之不如百姓。百姓知之失其百姓。圣人不知迭乎圣人。此又何说也。恶其似也。何似乎。知之故似之也。知其并生而安于男女。知其共长而成于饮食衣服。无异词以为言。无别轨以为行。见闻因乎耳目。而嗜好顺其心思。耕凿爱其委形。而渔樵取其绝志。俦伍之中可以休矣。天地之外何必求焉。岂声色货利之可濡。曾宫室舆马游猎伎乐之足易。或伦物行谊。或功名节烈。忧患可避。生死曷逃。山川陵谷。风雨云烟。耳目足乐。遑顾其他。草衣木食。微言玄义。身心无外。言之弗及。无有一日。何谓百年。此殆知乎百姓之不知者耶。然而百姓之不知也固如是乎。非耶。故曰。恶其似也。夫百姓以不知而不能为圣人而以知失其百姓。使苟悔其知之失而安于其初之不知。以为圣人之所不如而亦不可以为道而道。又终不离乎百姓之不知也。抑难言之矣。古人有言曰。道在穿衣食饭处。行住坐卧处。迎宾送客处。及其悟焉。又蚤不是也。在百姓方缺。然其弗克。悟及其悟而犹非之。然则将何处此而后无弊哉。孔子曰。民可使由之。不可使知之。若孔子者殆所谓知道者欤。抑或别有说焉而不得言其所以然者欤。

　　八(椎鲁)

　　椎鲁之士可以合道而不可以为道也。何谓合道。为其有道之用。有道之心。有道之功而终不得自处焉。故曰不可以为道也。天下寒衣饥食而已矣。我不敢知曰。圣人犹乎人。亦男女居室。吉凶趋避而已矣。我不敢知曰。圣人犹乎人。然而耕夫蚕妇。衣食之外无所事。饱暖之后无余情。行乎居室无所论其美恶。接于美恶不能动其欣厌之亻爱。不至于大宠忧。不至于大辱。苟有趋避。脱然而止。而无为预于先为。善于后之计。我固知其有道之用也。有其用而不居其德。亦不复知其不居之为是。此其心即圣人犹难之。而且遇君子而自不以为秽。遇小人而自不以为洁。闻一善言。见一善行。或亦咨嗟咏叹之。乃断断然不得其取。以自为之意及其恶恶也。非有必恶之心。故爱恶之情可以顿易。转移之处。理义莫凭。此则尽圣人百年之功而不及其一日之所行也。惟是与物而不了。游圣人无碍之藩而不能。以自有之而自处之。遂终其身为椎鲁之士而已矣。然则或可为乎。曰。可得其人而师之。明于其方而坚志定气焉。及旦暮遇之。然后知其不可以告人者也。

　　九(聪辩)

　　聪辩不可以为道也。天下之士皆知聪辩不可以为道也而卒莫废然。置之而不用。徒曰道不可以智知。不可以识识耳。果若是也。则夫不可以智知。不可以识识者又何为乎。天地山川。草木人物。道之散也。心思耳目手足。道之载也。此可知者也。曰。天何以高。地何以卑。山川何以流峙。草木何以盛茂。人物何以灵蠢。心思何以睿智。耳目何以视听。手足何以持行。此可知乎以为不可知矣。而安然以俟其一日之至道亦未可绝也。而聪辩之士乃诩诩然曰。天自高也。地自卑也。山川自流峙也。草木自盛茂也。人物自灵蠢也。心思自睿智也。耳目自视听也。手足自持行也。其可知者百姓之所共也。其不可知者圣人不容凿也。于是举天下之道相率焉。至于不可知之域而止。而岂知即其知之所为变现者欤。声色可乐也。亦知其不可乐也。宫室舆马园沼游佚可乐也。亦知其不可乐也。玄言妙义识解意会可乐也。亦知其不可乐也。可乐者人之情也。不可乐者返其情以合道者也。人之不顺其情而反之以为道者知之能事耳可恃乎。寤可恃也。寐可恃乎。生可恃也。死可恃乎。且而巧托乎不知之域其心亦甚不安矣。人有修髯者。生以来适适焉矣。诘者曰。人之寝也必有覆也。彼修而髯者。覆内乎。覆外乎。其人忽而疑焉。终其夕。内外无所措。或告之曰。髯自昔矣。而今乃疑。何谓也。知之故不能忘之也。其人悟而废然。若假寐者达旦而不能复寝。非其昔之所忘之也。今之为道者。非其知而疑则其假寐者而已矣。以支那之人习支那撰述。或一二过而诵成。或五六七八过而诵成。读梵书则终日而不忆一字。无所容其知识之心也。使童子习焉。则唐梵无别。无所求其知识之理也。以无知识之心合无知识之理。久必冥契。而天下之人之不能不容心其间焉。而曰道难合也。道难合也。吾是以哑然而不能噤耳。

　　十(非习非心)

　　识何生乎。曰。生乎习。习何成乎。曰。成乎心。心何依乎。曰。依乎识。何谓生乎习。曰。人之始孩也。啼与笑而已矣。示之以白。不知其为白也。示之以黑。不知其为黑也。长而后黑白判然。不可易矣。原其初不过习。闻乎人之所谓白者。所谓黑者。久之而遂谓我之能辩乎白。能辩乎黑也。于是更有以能辩者为心而不知其为识也。既不知其为识而又欲使识与习远。是犹绝稻种而刈其根。不知其传于谷之所含而布者广矣。然则去习何道乎。曰。问其习之所成者而已。语始孩者曰白。怡怡焉耳何物乎。语始孩曰黑。怡怡焉耳何物乎。此非黑白能易乎始孩之心也。而非心则黑白终无所附。乃人无端而黑白之。始孩又无端而习。闻乎人之黑白而黑白之虚妄相承。穷千百劫而世间之名相牢不可破者。万法虽虚而持万法之心不能虚也。是故愚人除境不除心。智者除心不除境。境影也。心形也。形直而不得其影之曲。形曲而不得其影之直。人知影之曲直咎不在影也。独不知形之曲直咎亦不在形。遂使除心之法与除境同功。而天下之自以为智者。究亦无异于愚人之所为。此道之所弗可成欤。昔华氏国有白象。国之人犯罪。则必令蹈杀之。顷象厩为火所焚。移置寺中数月耳。付之罪人则鼻嗅舌舐而去。国王怪而问之。智臣曰。此象近寺。忘之耳。移之屠肆。当反其旧。王从之。其言果验。说者谓习之力所致也。则何以习于厩亦可易于寺。苟以为心之力所致。则在寺之心当不复为近屠之心可易非习。可为非心。然非习不能不为习之所囿。非心不能不使心随所转。故曰。依于识也。而要所囿者终非习。所转者终非心。则所依者终非识。而古今之大圣人徒有俯首噤口焉。此吾之所以不得言之也欤。
嘉兴大藏经　庐山天然禅师语录


　　天然是禅师语录卷第十二

　　嗣法门人今辩重编

　　杂着

　　放生文

　　五戒首戒杀者。何谓也。天地同根。万物一体。初不欲自相戕贼也。好生恶死。情之所同。弃命捐躯。恨何穷已。以是终不敢为不解之怨也。故上古之世礼乐揖让。绝不言兵。中古不得已用兵而深抱惭德。惟后世口实时惧。至于国有常刑。将以勷道德之所不及。而犹曰功疑从重。罪疑从轻。历代帝王常切切然毋或过者。生与杀之大柄也。乃孔子曰。善人为邦。百年亦可以胜残去杀矣。孟子亦曰。亲亲而仁民。仁民而爱物。而卒不言其故者有待于大圣人而后详之也。不知其故而不为害人之事者天下一人而已。知其故而犹为害人之事者天下亦一人而已。夫残忍之积。上干君父。仁慈之极。下及禽鱼。当其迷也而不能求其毫发之悟。当其悟也而不能求其毫发之迷。知其故与不知其故耳。知之则渐渍为仁人。不知则将流于忍人。天下皆然也。所以我佛出而为三世之论详因果之理。使天下昭然。识死生终始。祸淫福善。不于其鬼神而于其人心。人心不可得而昧也。觉范禅师曰。举手炷香。而供养佛。其心自知。应念获福。举手操刀。恣行杀戮。其心自知。死入地狱。或杀或供。一手之功。而召业报罪福不同因果。从人心而生也。心之慈与忍轻而缓。则罪福之报亦轻而缓。心之慈与忍重而疾。则罪福之报亦重而疾。世有终身为善。终身为恶。而或感报现世。或不即现世。通三世而论准。纯杂而观。而后知确。确不爽者。心之分齐。必不可得而昧也。是故大圣人取其不昧之心而不使暂与忍习。惧其渍而终于君父也。而要使渐与慈接引其端而始于禽鱼也。所为补帝王刑政之穷通。儒者死生之说。以出世之道而收治世之功。柳子厚曰。阴翊王度是也。天然道。人日以其道自为。又不但以其道自为也。凡肯与道人亲者。道人不得避。则始必言戒杀。既不使其渐与忍习。继言放生。复欲其渐与慈接果。如是也从日至月。从月至岁。事也而理求之。端也而类竟之。将见去忍如汤之沃冰。养慈如益薪于火。人欲净尽。天理纯存。鸟飞云布。水流花开。其为物相遇乎。其为同于物乎。过此以往。未之或知也。若曰。守戒宁如定慧。则将应之曰。但尽凡心。别无圣解。若曰。放生何似无生。则将应之曰。如来即慈。慈即如来。予与诸公但如是发心。如是精进。如是久远而不中废。则荒山破院之间。若僧若俗。哑然相对。生意满腔。不必更有奇特事矣。法华云。终不以二乘引导于众生。道人今日其尚无过欤。否耶。

　　元旦合寺礼千佛疏

　　窃惟背觉合尘之后。染法相应。弃俗趣真以来。缘心未歇。揆之道尚在。乍合乍离。涉乎情未免。时忻时厌。一念相续。遂成生死之河。百虑萦回。难破盖缠之网。尚有事在。未可随缘。大须识干。方堪保任。自能见过。庶免左于他。非事以渐除。乃终同于理顿。适当首岁。庆厥好时。仰千佛之大慈。作众生之弘护。洪名举处。等十方三世于异口同音。如幻灭时。识境无心。无于低头举手。此香此烛。共作证明。乃目乃心。同归解脱。伏愿众等。廓佛心于知见。入性海以益深。销习念于色声。当出生而灭尽。无罪而忏罪。谦和惯自回光。安心于无心。万物何妨共绕。以此功德。普及群生。凡诸有情。毕证此道。初发究竟。不舍萨埵之心。果彻因源。终满菩提之愿。

　　华首空和尚新语录序

　　崇祯壬午之冬。刻华首语录成。承和尚特遣人命某为序。某谨再拜稽首而言曰。某乌足称道和尚哉。虽然闻之。知弟子者莫如师。某六七年亲承训迪。所费和尚熏淘涵育。若或于扬眉瞬目。若或非扬眉瞬目。其为之也既奢。则意其遇之也必浚。将俾某之躬遭目接。以示天下后世之为某者。此则某之弗敢辞也。忆某甲戌知有此事来。循览天下。彼时胸中惟黄岩天童两老而已。及一到黄岩。便绝志行脚。非谓天下无人也。一山坳老汉日堆堆地。无长技奇识而乃穷岁月而不得竟其所至。是用焉往邪目。今门下士唯某不慧。余皆瑰琦俊伟。出可为人天师。隐亦堪作山林典则。而且逐逐焉。营营焉。如有所恋而弗去。非愚且狂。夫孰为是。是则天下后世亦大概见矣。至于提持向上。则古之百丈黄檗足以当之。语录具在。知音者可辨也。若乃读其书而思见其人。则祇今华首山坳。依然日堆堆地无长技奇识耳。亲之而一无所与。远之而若有所弃。游其宇者如人饮水。冷暖自知。幸毋当吾世而坐失也。此某所以告天下后世也。然终不足称道和尚也。

　　吴中三子诗序

　　道也者。情之至而归焉者也。情也者。道之反而寄焉者也。诗也者。始乎情而终乎道者也。是故情不极则不能言。迨言穷情尽。哑然自丧。始知树声禽韵。风动云起。相遇如故知。相合若水乳。高人韵士往往与道冥合而不自知。其或至也。吴中曹公。匡石许公。深野龚公在田游览至粤。多所吟咏。一日袖诗过予索序。予乃得而诵之。夫曹之清古。许之艳异。龚之壮丽。以诗而论。各擅其长。而细而味。皆不能无慷慨淋漓之致。予世外人。终不知其所感何事。所伤何心。然大抵文人慧业。未免有情。情积乎中。言发乎外。其忽动也如雷。其[雨/浸]霪也如雨。雷轰雨霪。无所从来。雷收雨歇。去无所至。以问三公。初不知其何以至此。乃言尽情竭。日星朗然。面面相觑。如在镜中。将为故知遇乎。将为水乳合乎。竟亦不知其何以止此也。故曰。诗也者。始乎情而终乎道者也。三公日在道而不自知。其或至也。哑然自丧。得所未曾。三公宁无意乎。是为序。

　　侯若孩诗序

　　夫诗得之天者十一。得之人者十九。然天定胜人。山僧尝谓李太白于诗中圣。盖自字句法脉之外。别成字句。别成法脉。使人知其妙而不知其所以妙。即太白亦不自知其所以妙。全乎天而不▆用天也。能用天者如王摩诘云。兴来每独往。胜事空自知。只此二句。可以起悟。然亦但能言此。但可言此。甚则行到水穷处。坐看云起时。如是止矣。故又曰。偶然值林叟。谈笑无还期。谓当作何语耶。大抵太白不知其所以然。摩诘知之而亦不能明言其所以然。说者谓不知较胜。亦最后语耳。当令太白让摩诘一步地方。能坐胜摩诘也。侯子若孩志务当世而慷慨激烈。情过乎辞。故其为诗。高迈风逸。殊有言外之旨。山僧以摩诘遇之。而侯子乃以太白应。始知读者与作者。各自为▆而皆相得于天。知与不知不妨忘乎至极。侯子今还中州。行将公此于天下。他日匡庐顶上更有好相见。勿遂以为最后语。使人谓山僧当面放过。不止于诗。则又山僧忍负侯子。不可不说破也。

　　心经直说跋

　　圆觉云。智慧愚痴。通为般若。又云。诸戒定慧。及淫怒痴。俱是梵行修多罗奥要微义。指人于一切凡圣法中得决定正位。此可与证者道。不足为粗识言也。讵意狂禅拨无者反藉为口实。宗门流弊今日为甚。究其始。皆由浮慕之士不从生死发心。以大道为名闻之资。以名闻为利养之实。持此心行。未有不错会古人向上之语。谬谓无凡无圣。无古无今。明撤藩篱。暗滋情习。不知凡圣既遣。今古混同。此一着绝大总持。谁为承当。谁为转变。决了慧用。甚深难辨。正谓以少方便疾证菩提。从声闻缘觉以迄菩萨佛地。皆不能忘般若之功也。大慧云。击石火。闪电光。引得无限人悟将去。传将去。有什么了日。圆悟为之吐舌曰。祇要契证。若不契证。终不放过。以此观之。则圆悟所谓契证者证何等事耶。永嘉曰。无明实性即佛性。幻化空身即法身。会者曰众生根本。无明即是诸佛不动智。且诘之曰。何为不动智。曰。淫怒痴。何为根本无明。曰。不知淫怒痴。审尔则能知淫怒痴者。不可谓非般若也。乃有境缘相逼。若或与不知者同一流转即不然。安之与勉。顺之与逆。亦人各自知。始知理不能该事。悟不可当证。合断德以成其智。举一般若而三德具备。岂干慧之足言哉。是归自栖贤。趋侍吾师。得捧读心经直说。可谓深救禅病。因乞流通。以示来学。复承命跋。谨述见闻。所欲言愿与吾人同具择法。固不自知其浅昧也。

　　刻牟子辩惑叙

　　予少从事鲁诰。囿于见闻。曾不知世外复有大圣人能过孔孟。间从浮屠家。多闻因果事。辄指为虚诞。以是数年可否。不肯作决定信。一日过友人。案头得首楞严。读三四卷。虽不甚解为何等语。然理趣深玄。业面热心折。遂携还。终十卷所见。十习因。六交报。一一皆从心生。不由外铄。乃不敢以虚诞及浅近事诬谤因果。自此由教乘入宗趣。历八九稔始识向上一路。因回忆初年。多是不遇其人。不读其书。疑信相夺。徒赚岁时。后入匡山。掩关归宗。阅藏本至牟子三十七篇。益以童年不早得此为恨。约出关必图镌出。以告同人。比随华首老人入罗浮。明年开法诃林。未几徒居小持船。又未几移入雷峰。自雷峰复度岭归匡埠。受栖贤。今年春从粤人之请。又自栖贤抵雷峰。因小病掩室。复阅藏至此。乃记二十余年宿约。命侍僧发梓。大都吾辈初入学塾时。依父兄师说。深入功利。才稍长得。自有闻见。每为宋儒理学所误。遇苾刍辈未必皆入理之士。甚有传述。大颠韩愈事加以夸诞。反为伶俐少年笑怪。宝藏秘函又深渺浩瀚。学者懒习深中。兼之先入之言横梗胸臆。辄一目弃去。昔予从此中来。同病相怜。兴怀忽忽。惟牟子辩惑辞简理辨。可破群疑。是不能无望于天下英哲也。

　　放生文

　　放生何谓也。生不可断。断之而生滋甚。生滋甚则杀亦滋甚。生杀相滋则世间无穷期。世间无穷则出世间穷。然出世间之道不可穷而穷之。何谓也。谓夫世间之相无穷。世间之想无穷。世间之心无穷。彼无穷则此穷何穷。隐而不能显之。谓也出世间之道即在世间。而为相所覆。想所覆。心所覆。覆则隐。隐不可终。待时节而后显也。何谓世间之相。生相也。何谓世间之想。生想也。何谓世间之心。生心也。天地万物。无有生也。依相而生。不知相之为幻也。而实之以为实。而不能已于情也。则想生想成乎念明。了忆持此六道四生执为我心。我体出入生死而无有尽者也。因相缘想。因想缘心。心复缘想。想复缘相。生之所以茁茁也。然则断生何害也。曰。生不可断也。断之滋甚。谓不得夫生之集。性不得夫生之集。性而断之。断之即生也。自为断而且不可。而况断他乎。由夫断他之心依生而有。依自他心而生憎爱。爱己憎他而杀之机兆。兆而不能自断。则杀之因成。因成则果成。终不能免乎苦系也。然他亦不可断也。所可断者五蕴中色阴多分之一也。其不可断者爱己。犹是憎他。犹是依彼因而成此因。因成则果亦成。是以众生同游于并生并育。忽而有不可知之杀机相向。苦系不能逃也。然则放之说何谓也。放之者顺之也。顺其生而不相害。则杀因断而生因亦断。何谓生因亦断也。生无有生之性也。迷似有也。似有而非实有。迷故以为实也。似相而以为实相。非实有相。生之性也不能了。此则想生非实有想生之性也。想生则心成。非实有心生之性也。知其无有相性。则想不能生。想不生则心不成。心不成则渐渐乎可以言道耳。雷峰道者也。欲与雷峰前后左右之信雷峰者。若缁若素。将日进乎道也。特以放生。始谓究其生之集性而显无生之理也。时节为之也。非但息杀运而以生之说进也。

　　寿文玉何公七十一初度叙

　　天下之人以年寿。贤者以德寿。大圣人以道寿。道寿者绝思虑之所至。超闻见。通神明而不得其数量者也。道降而德贤者得自以操其柄而不受衡于造化。尊圣人之明教。澄一神虑。流润营卫。无所希于久视之效而理足以贞。故哲人达士亦乐称道之而不区区于延促之间也。今人不慕久大之业。辄侈言生理。此其以年寿者耳。高者守中。卑者引导。最下炼金石。服草木。以几一日之成。此千百十而不得一人。一人而亦未必遂千百岁。苟其遂数千百岁也。吾以为犹蟪蛄朝菌耳。此习成于秦皇汉武而弊流于今。荐绅先生所为延一日之富贵而不知其适。足以丧德败度耳。今人所贵乎永久于世也。其道足以自赡而推之足以赡天下及后世。不然存心良易。制行纯白。处一乡。一乡蒙其泽。居一国。一国向其风。一日而有百年之利矣。江门文玉何公生长公族。身为荐绅。廉约自处。仁恕被物。中年醉心竺坟。今过七十。厥志不衰。其胤嗣宗党尤能广其所好。多从雷峰游。雷峰道者以是得闻之其素履也。所谓以德寿者也。于其初度也。谨为之序。

　　千山剩人和尚塔铭

　　噫。真发心出世。为前圣后昆荷担斯道。当国家全盛。出豪贵才华中。岸然独行。无所盼睐。始见千山剩人和尚其人也。余与剩人明崇祯间先后出师门。如左右手。闻讣趋芥庵。与老人相向哑然。其徒之在广州者露顶跣足。再拜稽首而言曰。非师莫铭吾师也。余曰。诺弗敢辞。老人复顾余曰。然非公莫铭若弟也。余起立曰。诺弗敢辞。翼日返雷峰。其徒复至。长跪曰。某将以是秋奉铭出关门矣。吾师光明全藉师笔端照耀塞外。塞外人千万祀知有宗门自吾师始。某为吾师请。抑为塞外现在将来诸昆弟请。言毕泣下。稽首不能起。余感而诺曰。弗敢辞。于是载笔为辞曰。师名函可。字祖心。别号剩人。惠州博罗人。本姓韩。父若海公。讳日缵。中明万历进士。官至礼部尚书。谥文恪。母同郡车氏。诰封夫人。师生聪颖。少补诸生。有声性好义。豪快疏阔。有贫士冤狱。自分死。师密白得免。士方德有司廉断。久而知韩公子所为。尝独出里门。为市儿所窘。识者报家人。追至将赴理。师遽止曰。彼惟弗知故敢。尔岂有吾辈不能忘人误犯。其豁达爱人类如此。文恪公捐馆舍京师。师奔丧往返万余里。哀毁未尝一日间。迨归。闭户绝交游。悒悒无生人趣。闻梁孝廉未央好道。力致为诸弟受业。以此得深知▆▆。余归自匡山。师亟入广州。一见辄曰。长斋数月矣。专以待公。某先文恪生兄弟四人。某长未嗣。若了此愿。梵行终吾身。余笑曰。此白社诸优婆塞事宁区区属望耶。师面赤。辞去。明日复来曰。某妾已孕。幸而育得。上报先人。抑无所憾。即不幸。亦不复愿为俗人矣。余曰。此吾侪绪余。若为艰言之。更有向上在。师自此始一意。且拉余住止园。凡两月。值老人至东官。乃相见东官。因僧问诸识义。老人曰。我者里无五识。六七八识。僧曰。祇么则枯木寒灰去也。老人曰。枯木寒灰争解问话。师从旁不觉击节。老人顾余曰。此子根器大利。指示参赵州无字。有颂曰。道有道无老作精。黄金如玉酒如渑。门前便是长安道。勿向西湖觅水程。从此微细披剥。无虚旦夕。两逾岁。复闻举勘破婆子话。更豁然识古人长处。老人曰。子今得不疑也。即随入匡山。剃落登具。命掌记室。还住华首。又命充都寺。甲申之变。悲恸形辞色。传江南复立新主。顷以请藏。附官人舟入金陵。会清兵渡江。闻某遇难。某自裁。皆有挽过情伤。时人多危之。师为之自若。卒以归日行李过城阃。为守者擒。送军门。当事疑有徒党。拷掠至数百。但曰。某一人自为。夹木再折。无二语。乃发营候鞫。项铁至三绕。两足重伤。走二十里如平时。江宁缁白环睹。咸知师道者。悉含涕不敢发一语。后械送京邸。途次几欲脱去。感大士甘露灌口。乃安忍如常。逮至下刑部狱。越月释。发沈阳。师自起祸难至发沈阳两年。于此与絷维同参法纬。迄诸徒共五人外。无一丘傍。然内外安置极细。如狱中一饮啖。一衣屦。随意而至。如天中人。师当时所能自为者顺缘耳。庸讵知己有人。属某缁。属某素。甲事若此。乙事若彼。开士密行。不令人知。何择时地。然师所以获是报者。岂非平生好义。暗中铢缕不爽。诸如道在人天。且当作别论也。师初至沈阳。观知根欲。因达藏主阅藏普济。先为诸苾刍疏通义学。时讲席渐散。多集座下。讲师▆▆。师乃领大众趋教如学人。讲师意始解。自是沈内外护咸仰师宽大。益笃信宗门。开法之日元旦喇嘛率诸辽海王臣道俗称佛出世。清法谴僧属掌教。亦极力推毂。自普济历广慈。大宁。永安。慈航。接引向阳。凡七坐大刹。会下常五七百众。江南同谪诸大老若大来左公。吉津李公。昭华魏公。龙衮李公。雪海郝公。天中季公。心简陈公。始以节义文章相慕。重后皆引为法交。师自处孤洁。与人慷慨多意气。匪深于师平日鲜不以才气相掩。以故法海深阔。向非凡器所能构。尝有书抵余曰。门下龙象如云。若得专一人来。使某得尽其夹辅之力。则曹源一滴长润塞下。噫。余于此知师为法求人之切。岂无所见顾。再易裘葛耳。忽一日曰。我后十日必去。集大众告诫。皆宗门勉励语。搜丈室。无长物。平日所畜衣。拂。如意。杖笠悉分付侍僧。孑然一身。从金塔趋驻跸。嘱行后全躯付浑河。示偈曰。发来一个剩人。死去一具臭骨。不费常住柴薪。又省行人挖窟。移向浑河波里赤骨律。祇待水流石出。众环跪。乞留肉身。哀恳再三。乃默然。遂端坐而逝。沈之人迎龛入千山建塔。盖顺治十六年己亥十一月二十七日也。师世寿四十有九。坐夏二十。得度弟子今育。今匝。今曰。今庐。今又。今南。皆江南人。师住沈。不轻为人雉发。有乞戒。悉命礼天显律主。师未开法时尝为显作阇黎。及说法。显请入室。师亦命第一座。更为傍通华严梵行。凡戒坛仍使主之。惟宗门提唱无少假。然皆一目同人。衲子能具精诚。随机大小。各有所被。故十年相依。如正遇耻。若磬光涌。光作么若。而人咸受益焉。是宜铭。铭曰。山川奇秀。蔚为异人。意气云蒸。公族振振。儒门澹薄。归复能仁。溯洞水源。沛流潺湲。出华首嗣。为博山孙。如沩之严。吾师有言。慧寂者谁。实难为昆。嗟大树丛。宜荫南宗。天龙等视。匪法运穷。愍彼遐方。启拓关东。彼土惇直。惟经与律。拄杖拨开。别传甫及。七住道场。万指林立。天资雄迈。波澜澎湃。上下左右。不知其在。巍巍堂堂。曷云谁至。泉日方中。忽然西逝。道俗涕潺。涌塔千山。为存为殁。松鸣珊珊。朔方少室。今古斯一。

　　般若心经论

　　梵语般若。此云智慧。以智慧解诸法空而至于彼岸是矣。又曰。心经何谓也。华首曰。心是体。智是用。体则通凡圣而皆遍。用则分迷悟以各成。天下无无用之体。体即遍而用安得不遍欤。曰。遍而迷悟异致。故曰各成。各成则不可均言智慧矣。此所谓本觉。则圣凡无二。迷本为妄。悟本为始。妄与始无二体而有二用也。当其迷也。见色而不见空。乃至见受想行识而不见空。行于日用。欲求其毫厘解脱而不可得矣。及其悟也。即色是空。更无别空。即空是色。更无别色。乃至即受想行识是空。更无别空。即空是受想行识。更无别受想行识。行于日用。欲求其毫厘凝滞而亦不可得矣。是迷悟之用各异而皆原于本觉之心。固无有异也。通凡圣而无有异。故曰体也。自无始来。无佛名。无菩萨名。无二乘凡夫名。唯浑然藏识而已。藏无自性。不觉成识。识成而根身器界。名相胪然。而藏性不失。识灭而三明六通。智证诣极。而藏性不加。所谓无生灭之谓心。无垢净之谓心。无增减之谓心。此心空相。本自如然。而非深于般若。则未有能彻见而返本归源者。此三世如来所赞叹尊重无异旨也。般若生于本觉。而要迷情净尽然后现。妄觉亦生于本觉。而要当体知归然后泯。故知翻其妄而自照之为智。智生即无妄。妄成智也。智解诸法。空还其本觉之无动摇之为心。心返则无智。智尽心也涅槃。三德非纵非横而悉始于明见佛性。融根本差别而一至于是。所谓佛性为因而涅槃为果也。由是而造焉之谓经也。

　　雷峰山海云寺放生碑文

　　万灵一体。苦乐同情。惑业为因。生死异致。以其因也。群伦成有漏之趣。以其体也。圣人起无缘之慈。故慈者人心之所共也。孺子入井。恻隐无疏戚之殊。尊俎在前。匕箸失禽鱼之痛。此匪心之禀受弗同也。形骸各睽。情窾自分。业感攸招。在彼有难逃之苦系。在此有俱生之爱缠。欲从中来。习由俗近。仁人之士既不能动殊类之悲。名教之林始益深人禽之视。源流渐远。疾苦难通。虽汤王有解网之仁。孔圣悬射宿之训。而所以大人主浩荡之风。着圣贤及物之素。泽被岂不甚弘而不知其所同也。哀怆岂不极剀而不知其所异也。不知其异则恩及禽兽。祇益深慈。而物之所以待救者。未必引为前车之戒。乃有于物之情欲奢。而于人之情愈啬。此天下所为易于见恩而难于惩忍也。而不知夫忍者正物之所由异矣。不去其所由异则百慈而不能易一忍。慈与忍亦交相夺耳。是以仁人君子能为顺情之恩而不能为逆情之恕。皆不知其异而推之以为同者也。同一知乐故乐欲其俱受。同一知苦故苦欲其俱蠲。人与物皆然也。若夫有不可灭而为。无彼不能化而为。我虽质谢神散往若淼然。而谢必有乘散仍复聚。昔所为受人乐即今所为能予人乐者也。昔所为能予人苦即今所为待人蠲苦者也。万物之变化有常。即一物之升沈无定。观变化而识因地之岐。悟升沈而得体性之合。所以大圣设教。止有一心。随品类之弗齐。应机亦恒多。辙灵灵匪昧。苦乐何殊。念念弗移。贞淫自究。痛泥犁于▆逮。悯鳞羽之现前。形本暂寓。神固受伤。妙觉随生。无明共灭。惑纲不与报尽而俱冥。则贪爱未▆▆彩▆割。此圣人所以护万物之情而言慈心于旦夕▆▆。其后报人。息其现流一事而有止情达性之道也。兹丹霞以无生导上哲之归源。而以护生发初机之▆物。见物非物。何所不容。当生而不生。即方便以明▆。余也身坐万峰之上。心入人群之中。真机寥廓。偕万里于无言。有物有恒。等平观于庶类。在处兰若。用扇惇风。三十余龄殆无虚日。顾兹白社。志慕上乘。集我同人。深维厥旨。念过化之所存。绍成规而再振。岂人天之盛事。实大觉之。帡幪道齐物外心切并包神而明之已见其人撤器而观谁安形下。欲垂永久。广募生田。敬丐长辞。猥以人重。机感一揆。海岳同风。远贻斯文。昭尔后裔。

　　遍行堂集叙

　　吾徒澹归释子。于其将梓遍行堂集。编而上之老人。老人读而击案曰。人之有言如其有心也。夫心之不能遁于其言。亦犹言之不能遁于其心也。不能遁于其言。故天下之言为可贵。不能遁于其心。故天下之心为可贵也。盖自言可贵而天下相争出于文章。机颖之涂亦伙矣。忠臣之文忧以远。孝子之文柔以慕。仁人之文恬而切。义士之文方以舍。得志者其词壮。失运者其词悲。入理深者尽曲款而弗诬。获真悟者极浅易而绝人以无行地。此言之可贵。贵以其心。而与天下后世发扬于易地。同时快古人之先获我。畏古人不及见我。其为乐。未易一二数也。然亦有貌似忧而念起于近名。勉为慕而情生于循理。恬以文刻。舍以任气。壮而流为淫。悲而伤于怨。曲以极微而弗觉其板滞。以为绝人行地而不知脚板已弗底于四楞。此又言之可贵而反成于甚不可贵。于是天下真圣贤。真才智遂有置文章机颖而求人于渊嘿自存之地。言与心乃判然分为二致而不知实有不能相遁者。岂但悄然于为言者之心。亦自厘然于观言者之心。抑已久矣。夫人于无念而忽有念。独知岂不甚明。其为念善而以善言出之不可遁也。其为念不善而以善言出之。其为念善而以不善言疑之。或始善而终不善。或始不善而终于善。其心皆不能自昧。此所谓言之不能遁于其心者也。苟其昧于善与恶而不能自觉。则亦无所掩著于为言之日矣。若果不能自昧。人之视己如见肺肝。此正心不能遁于其言。又可与不能遁于其心者互相发扬。以见天下之言为可贵。天下之心为可贵也。澹归固贵天下之心者。而与天下共相见于其言。老人亦亟欲与天下共观于其所言也。虽然人之有言如其有心也。是言固心也。言而唯心唯也。言而阿心阿也。引而准之。言而善岂心善欤。言而恶岂心恶欤。言而幽心固匪幽。言面显心固匪显。言而正心固匪正。言而旁心固匪旁。心匪旁言岂得旁。心匪正言岂得正。心匪显言岂得显。心匪幽言岂得幽。又旷而推之。鸟兽亦有心。啼号何云。天地亦有心。日月星辰何说。山川陵谷何说。炽然于昼与夜而略无间歇者。置澹归此集。于其中孰多孰少。为有为无。此自澹归事。老人与天下后世且得瞠然观胜拙矣。

　　书自书法华经后

　　嗣祖沙门。丹霞比丘释函是谨。竭诚顶礼佛前。书写妙法莲华经尽七卷已。而作念言。我函是二十七岁始受持是经。至今三十五年。领众以来。已二十八年。窃谓如来大事因缘。微妙章句。难信难解。蒙师开示。幸获悟入。以此自信自修。即思与众共信共修。一奉如来明训。为人宣说。讵谓懈怠之性。僻处穷谷。敢忘谦下忍辱之心而多病之躯精力易疲。殊失诲人不倦之意。所训之众成就者少。▆退者多。或闻而弗信。信而弗笃。或利根而忽于究竟。或力弱而怯于担荷。或少有所得而惑于岐涂。或可望有成而限于寿命。或乐于自为。或弛于多嗜。浩大久远之程未易克终。而信师慕道之怀终难勿变。睹四众而大哀。反一己而益切。年运虽迈。始愿未衰。勉力自书。猥以见志。愿从函是以讫十方一切解义说法之人。性智明决。色身坚固。各于菩萨行处。菩萨亲近处。尽法行持。无所愧悔。以普贤行。广兴流布。庶几仰追先辙。免蹈时习。凡在听众。闻说欢喜。夙夜思惟。始必有终。大而勿小。尤伏恳佛菩萨大慈普及。衣以覆体。光以照心。不致辛苦生疲。逐物成惰。少智之士蒙光聪敏。底于大成。薄福之徒承愿增益。毋为中匮。更愿所书经卷直待慈氏法华会上忽尔现前。我愿如是。诸佛证明。信此一心。必无虚弃。

　　伦宣明使君释骚序

　　天下有至性。然后有至情。有至情然后有至文。文所以达其情者也。情所以极乎性者也。天下未有人而无性者也。亦未有性而无情者也。依性达情而文生焉。故文所以自见其性情者也。人生当世。终身而不得一见其性情之事。夫岂独无性情哉。性不至则情亦不至也。情不至则文亦不至。然所谓至者。有天道焉。有人道焉。天者言乎其本具也。本具本不具。本具而不能自彻。是必有彻之之理。理彻而体现。体现而用廓。放乎四海。收之方寸。知刚知柔。知进知退。感乎物而得其至当。所谓人道也。古之圣贤皆以人道而合乎天之至当。备诸一身。行乎当世。使君臣父子。兄弟朋友皆惇然有至性。行乎其间。故能善用其情。发为文章。冠履天地。争光日月。此孔仲尼所为万世师表者也。仲尼事鲁。鲁之君臣不能用其道。退而作春秋。传周易。正雅颂。此善用其情而不流乎激烈。以自例于孤忠奇节之所为。所谓反其情以合道者也。后之君子师其周流列国。不遑宁处出而筮仕。一不见用则悲凉凄惋。无以自容。卒至于死。嗟乎。楚之三闾大夫是矣。三闾事怀王。被谗去国。至襄王。复迁江南。终不见用。忧愤自绝。古之奇忠无过三闾者。此率其本具之性。以为情用。情穷则中乱。中乱则无以自托于世。宜乎其为辞悲伤忧愤。俯仰古今。号泣鬼神。为人臣子。事类情同。必出于此。千载而下。读者伤之。伤乎情之。无所抒也。志士感其遇之不可逃。圣贤惜其情之不能返。故贾谊之吊长沙也。以一己之所遇仰附昔人。其辞悲。刘长卿之过贾宅也。睹昔人之遗踪。顾伤新辙。其韵苦。是皆感物兴情。情极则伤。伤而不能自已则死。死何爱乎。惟是人之至性禀乎天成。乎人而乃以粹纯精一之体遭逢不揆。遂终为孤臣孽子之行。而于反情合道之理无闻焉。此贤人君子所为太息也。南康使君宣明伦公遭康残破。适丁。艰报上官。以其才能戡乱疏于朝廷。夺礼治事。寇退民逃。四五年招　修备。百废具举。一旦遭谗被檄。无以自白。闭户读骚。咄咄发言。有类乎古之孤愤者。书成示予。且请为序。予感其情而爱其文。拱而复曰。公之情与文无逊古人。然屈平贾谊而上。尚有师表万世之康衢广辙。所谓退而自为。善用其情而不流于激烈。以附于反情合道之大圣人。则绎骚一帙。聊当一时垒块。韩昌黎谓物不平则鸣。亦吾侪通习。吾宣明夫固有以自命也夫。

　　许九环集序

　　星子令许公。逸林宰官中具法界眼。而不为法界之量所限者也。莅任星子。适余避地入广南。从庐岳僧已识其大概。去夏还山。初晤郡斋。益信其所传不谬。数往来山中。恂恂如久在保社。妙喜之子韶东林之无尽。谈吐旋折。数百年人物旷然目前。张灯夜话。辄以碍膺之物为憾。余讶而叩其所从来。则而翁九环公之卓有渊源也。九环公少读书能文。数折去。遂慨然有陶隐居之志。夫名澹而后虑清。虑清而后知所以返。始游戏风尘。泡幻轩冕。濡首而弗染。转足而高步。天下一人而已。几见于早澹而知归。十犹一二。面未若九环公之决至。乃薄于世味而启发如故人。浅于道味而资深若夙遘。有大音为之引端。有天隐为之究竟。良友相扶。在法海漩澓。如盲龟值木。而实操券于当人。暗中摸索。丝丝不爽。是安知九环公之确然。行于其前。不更有逸林之悠然。武于其后。见几于早澹而知归。何如游戏风尘。泡幻轩冕。所谓青出于蓝。吾故于十之一二而伫观夫天下之一人也。此集之镌也。逸林不忍其先人之生平无所闻于世。而乞叙于老朽。老朽犹不忍其后人无所光大。故为之叙。而归之庶几。逸林因余言而勉力以慰而翁。则子韶无尽。不专美于昔。而余之物色殆弗虚乎。郡斋一见矣。文章高妙。作者共见而超然于世。而外无所干。湛然于道。而中不他隶求之。今之曲录床上。恐犹恧然汗下。则九环公之可传又岂在乎多也欤。是为叙。

　　青原嫡唱序

　　颂古联珠。历代知识借他人酒杯。洗自己垒块。同一醉态而婆婆和和。各为吞吐。虽语不成文。傍观者亦自可以意得。故诗与偈不同者。诗见情乎辞中。偈发悟于言外。辞不妙则情难见。言弗巧则悟不真。予▆叹今时说法多以辞障颂尤甚焉。巢鸣上座且法兄真子。有血性。以沉挚痛快之资。为吾宗担荷。念洞上机缘散失。与其同门安公远奉师命。为采捃之役复。以余力遍搜颂古于残山剩水。别成是集。因过予乞序。予曰。颂可以见人乎。不可见人则古当无颂。遂可见人则今非无颂。非谓古可见而今不可见也。古与今皆在可见不可见之间殆于颂焉得之。则何妨同此醉中。而有语无语总以供醒眼一场卢胡。是又各人垒块。各不自知。予与巢鸣且作旁观。岂暇顾更有旁观。将以予为醉中语耶。可以见不可以见。请持是序归白而师当有以复我也。

　　佛事

　　护伽蓝安座。石楼高出镇山门。把断群峦势独尊。护法檀那全赖汝。还家一路待儿孙。儿孙且从。父祖一句作么生。卓拄杖云。侍者。扶老僧归方丈。

　　奉华首空老和尚入龛。法幢倒矣。法梁坠矣。佛祖谁托。人天谁依。哀恸良久云。大众。老和尚平日絮叨叨地。为什么到者里无言指示。还知老和尚始终相为么。如或未谙。且看不孝子为大众报恩去也。拈封云。觌面提持还不妙。免令人见更风流。

　　祭剩人和尚。至灵座前烧香毕。拈起祭文云。生也不道。死也不道。为什么不道。生灭门中不曾有者个消息。然既如是。即今又作么生与师弟相见。以祭文打圆相。付侍僧云。且代宣读一过。读毕。复云。师弟。灵几前神光万里。者一着子今日正借全提。愚兄特为人天作礼。遂拜下。

　　大日庵荼毗。老师太。八十年来只是一句阿弥陀佛。老师太。非但八十年。尽十方三界亦只是一句阿弥陀佛。老师太。山僧与汝情关天性所藉。报汝生身之恩。只是一句阿弥陀佛。老师太。汝鉴我人子之心始终谛信。亦只是一句阿弥陀佛。老师太。汝平日在一句阿弥陀佛里折旋俯仰。语默动静。今日亦只就一句阿弥陀佛里辞娑婆。生极乐。见佛闻法。证无生法忍。老师太。汝自示疾。梦寐之中尝睹慈容。投莲胎。以此百念俱清。一心不乱。临欲命终。颜貌光泽。身体柔和。念佛之声。绝口而化。半日已过。顶相犹暖。山僧用是少慰。诸四众人亦咸感发。老师太。西方此土实无岐路。惺惺底惺惺。懵懂底懵懂。总教向者里一炉炀尽。不妨各起化仪。老师太。还委悉么。以火炬打圆相云。南无阿弥陀佛。遂爇。

　　华首老和尚讳日。师礼拜起。顾左右云。且道六年前是今日底时节。还是今日是六年前底时节。拈香云。香烟缭绕浮云外。秋叶纡回古槛前。

　　金轮舍利塔设供。独耀灵光。非法非色。表如来之坚密。作众生之福田。比丘函是忝主此山。敬礼塔前。用舒诚悃。愿以余岁。尽法行持。与十方知识共维古道。与天下后昆一洗时习。少有名闻利养之心。不为天龙八部之所呵护。然虽如是。诸供养中法供养最。即今蔬品陈列。阿那个是法供。遂举香云。虚空有骨。万像无形。现在闻见。不是目前。并绝色声。而非劫外。到者里作么生折合。顾左右。喝一喝。

　　为即觉阇黎举火。事我廿年惟一行。再参千里始知休。儿孙正理还乡调。蹋倒机关向上头。复云。即觉全身向上无人会。会者还他碗跶丘。举火炬云。看。看。

　　为知即离直岁举火。多年勤苦吾知汝。旷劫因缘汝赖吾。一点灵光休自昧。他生相待在香炉。知即且道。与么时以何为验。以火炬打圆相云。唃唃呱。

　　天然是禅师语录卷第十二(终)

　　本师天然是和尚行状

　　嗣法门人今辩述

　　师讳函是。字丽中。别号天然。嗣长庆空隐独和尚法。博山无异和尚长孙也。俗姓曾。名起莘。字宅。师番禺望族。父字本净。母林字智。母俱出世。年八旬以念佛终。师初生堕地。破紫衣胞而出。六岁出。就外傅。一日觉身若陨虚。来无所从。大哭还家。熟睡乃已。如是者两度。年十三拟注周易。质太极之说于塾师。塾师依文解释。师曰。此名言耳。毕竟太极为何物。且两仪未生。太极从何来。两仪既生。太极还存否。塾师不能答。其精研至理发自龆龄。性好施。有僧欺之再四。遂不喜见僧。十七补博士弟子员。即以斯民为己任。偶与同学荐亡友入寺。见一老宿。语及持咒能致功名。师漫应之。出语陈全人曰。吾辈功名岂假咒力耶。曰。随人志愿耳。求功名得功名。求慧性得慧性。师然之。晨夕持诵苦念。虑不静于心性中。始生疑异。久不自安。一夕静坐。忽觉向所扰者当下冰释。读圆觉经。与己见合。就十二菩萨法门各作一颂示诸同学。无不推服。及阅传灯录。不解其旨。并失却从前所得。疑情大发。恳亲学出世法。亲曰。汝欲出世。待名成。偿所学未晚。师遂研精世典。克成通儒。年二十六登崇祯癸酉贤书。明年公车。还至吉州。卧病金牛寺。医不下药。师起坐。祷十方佛曰。倘得不死。即一心学道。自为为人。于诸声利无所图也。是夜感异梦。汗透重襟而病顿愈。还家后断欲长斋。参究弥切。衣不解带者两月。大悟玄旨。向所谓传灯语不解者如数黑白。时粤中谈性宗惟东官张孝廉。二果相得甚欢。丙子冬。北上同见空和尚于匡山之黄岩。往返叩击。针芥相投。示以偈曰。风幡一颂解投机。千里同风事亦奇。三至黄岩问端的。实知野老不相欺。还粤。熊制府心开延请问道。待以师礼。时值发南汉王冢。株连甚众。有厚馈求转恳免罪者。师婉辞不纳。闻者服其清高。己卯有　诏行保举之法。师为大司马方伯特荐。当授郡守。师掉头不顾。盖所贵不在此。世无知者。是年冬辞亲北上。祝曰。此行当官帽荣归。师曰。帽子到有一顶。只恐不是乌纱。比舟泊南康。诣空和尚。求剃落于归宗。有三十年影不出山之愿。辛巳随空和尚住罗浮之华首。首众立僧耆宿为之敬惮。壬午省亲穗城。陈宗伯秋涛率诸绅士请开法诃林。空和尚授以传法偈。有诃林重竖风幡论。却幸吾宗代有人之句。道声远播。缁素参寻。户履常满。师苦于送迎诸绅士。曰。吾辈交方外。所少非送迎者。由是虽住城中。足迹不出户外。甲申国变。意切远遁。以二亲在。无可代养。就城东结宇。颜曰小持船。以便往省。迨乱日。棘徙白云西樵及雷峰间。丙戌　清兵入粤。明诸王孙多见疑被戮。尸横于野。师遍拾骸骨。别建冢以瘗之。不封不树。后有议闻行在者。师止之曰。吾尽吾心耳。复何图哉。戊子再住诃林。古迹多所兴复。庚寅还雷峰。辟小院而成名刹。平南尚王折柬相招。屡以病辞。不允勉出。以宾主见礼。意殷隆。次日不辞而返。师之倔僵大率如此。癸巳重入匡山。爱栖贤山水幽胜。居颓垣败瓦之下。穷苦异常。晏如也。戊戌因粤人恋慕。请归雷峰。历坐华首海幢芥庵丹霞诸大刹。备极庄严。竟不易匡山初愿。辛亥受归宗请。诸刹弟子稔知高遁情深。不敢坚留。未几移隐紫霄峰之净成。缘郡守以世法绳诸山。飘焉入岭。养痾雷峰。有床头休问菊花期之示。及秋终于丈室。亲书偈别众曰。生也如是。死也如是。是如是。不是亦如是。是不是亦如是。星宿经天。霜风匝地。汝诸人到者里大须仔细。七十八年老道翁。翻转面来。不知是我是你。信手拈来犹较些子。师生于明万历戊申岁十月十四日亥时。示寂于清康熙乙丑岁八月二十七日酉时。世寿七十有八。僧腊四十有七。明年丙寅夏四月六日塔全身于丹霞对岸佛日山。师之著述有各刹语录。楞伽楞严金刚三疏。禅醉焚笔。似诗诸书行于世。得度弟子多不胜纪。英灵铁汉。死心相依。一时称盛。承记莂者海幢阿字无。栖贤石鉴覞。丹霞澹归释。雷峰西堂仞千壁皆先师而逝。余则或隐或显。今高隐鹤鸣峰诃衍摩即师之罗睺罗也。师生平古道自持。壁立千仞。提唱纲宗。眼空今古。婆心为物。至老不衰。于门庭设施悉任外缘。意合则住。不合则行。未尝一字一语仰于豪贵。吾粤向来罕信宗乘。自师提持向上。缙绅缝掖。执弟子礼问道不下数千人。尤喜与诸英迈畅谈。穷其隐曲。以发其正智。于生死去就多有受其法施之益。即一阐提与自负奇才而不可一世者。见之无不心折。且师阖家出世。在盛平时生我同生所生。以至妻媳舍世缘如弃敝屣。不让古庞公。故父子兄弟相率剃染。粤中为多云。师暮年为法求人心焉益切。每谈及先宗泪即沾襟。期诸后起如地藏之遇清凉。圆悟之得妙喜。庶几无憾。故法道隆替。虽系乎时逆。撑洞流志。无少屈足。见护念佛祖慧命亘万古而不磨也。今辩才短笔拙。仅能述其大概。若道眼圆明。行德高古。详诸录中。世所共知。无俟烦言尔。

　　天然是和尚塔志铭

　　司马总宪南丰汤来贺撰

　　禅师名函是。字丽中。别字天然。华首独和尚法嗣也。初六祖灭后。派衍五宗。其一曹洞。凡三十二传至博山无异。异传华首道独。独传师及函可。可以罹难化导沈阳。师既得法。历住江右粤东诸名山大刹。说法度生逾四十载。康熙乙丑八月二十七日示寂雷峰。明年四月诸大弟子奉龛建塔于丹霞佛日山麓。又明年丁卯法嗣今辩以书状来请铭。予与师道虽不同。然曩宦粤时已心仪师。后复游粤。访师于东莞芥庵。为予言儒佛异同之旨。比入匡庐。又访师于净成。予于师固渊明之与慧远也。其敢辞铭。师本姓曾。世为番禺望族。初名起莘。字宅。师生而胎胞紫衣。堕地始出。六岁出就外传。自觉身若陨虚。大哭而返。如是者再。十三思注周易。问太极相生于塾师。为依文解说。师曰。此名言耳。太极究为何物。且两仪未生。极从何住。两仪既判。极从何去。塾师不能答。十七补诸生。辄以康济为己任。或教之持咒可长智慧。自苦心念不静。遂起疑情。如是有年。向所扰者顿如冰释。及阅传灯录。不会厥旨。并丧所得。乃大疑惧。遽求出世。父母曰。汝欲出世。当俟名成。师体志懋勉。蔚为名儒。年二十六举崇祯癸酉乡试。榜发日方歌鹿鸣。坐念功名富贵与己无预。上甲戌春官。归涂病剧。感异梦而愈。自是断欲绝荤。参究益力。衣不解带者弥月。大悟玄宗。丙子冬谒独和尚于黄岩。往返叩击。针芥相投。独示以偈曰。风幡一颂解投机。千里同风事亦奇。三上黄岩问端的。实知野老不相欺。己卯公车复上。舟次南康。值独和尚移锡归宗。诣求祝发。先是　诏行保举。师以大臣交荐。当得美官。乃谓选官不如选佛。弃犹敝屣。壬午省亲。广州宗伯陈公子壮率诸人士请开法诃林。师以文人慧业。深入真际。直见本源。断诸委曲。全提正令。大阐纲宗。行无等慈。目空千古。缁素礼足。凡数千人率皆有叩则鸣。无挹不注。甲申后避地雷峰。旋徙栖贤。更历华首芥庵海幢丹霞诸刹。所立规矩整肃森严。一切外缘视若尘垢。当平藩镜粤。敦请再三。至不获已。以宾礼见。次日不辞而返。师虽处方外。仍以忠孝廉节垂示及门。以故学士大夫从之游者每于生死去就多受其益。甚深缔信。抑且为法忘躯。竞相落　。绍隆圣种。弘赞宗猷。师师济济。一时独盛。缘师颖脱尘劳。正当韶年得志。父母妻妹子媳先后俱着条衣。实有以作观感也。晚年退居▆霄峰之净成。犹孜孜汲汲。为法求人。每一言及先宗。辄为陨涕。时佛法滥觞。惟师门风孤峻。与诸方异。▆有宰官欲以世法绳诸刹。乃返雷峰。既而示疾。预▆去期。临行手偈示众。端坐而逝。距其生万历戊申十月十四日亥时。寿七十有八。僧腊四十有七。所著有各刹语录。楞伽楞严金刚三疏。禅醉焚笔。似诗诸书。嗣法弟子海幢阿字无。栖贤石鉴覞。丹霞澹归释。雷峰西堂仞千壁。皆先师入灭。余各分化一方。其高隐鹤鸣诃衍摩则师之罗睺罗也。铭曰。

三教同源等无异。惟兹杓人乃二视。儒门澹泊世交丧。誓向空王竖赤帜。诸见既灭觉照空。得无所得住圆位。一毛头上现全身。大千抛掷同游戏。从上窠窟尽掀翻。瓦砾生光无剩义。目空今古道风孤。世出世间扶正气。八坐道场四十秋。龙象蹴踏谁能企。南天佛国赖重兴。洞上纲宗终不坠。我无生灭随因缘。道树忽枯涅槃至。恒沙劫坏塔巍峨。如是如是亦如是。

　　咏梅诗序言

　　天然老人以名孝廉早谢举子。业入选佛之场。其事在鼎革前。非他有托而然者伦也。老人为博山之孙。乃建立其宗旨于广南。一时道望之高从游堵益众。会下澹归师予同年友也。羊城平定之后。安集为难。予鞅掌为俗吏。曾再通澹归。信不及访。因不及一谒老人。老人曾从平藩请一入城。予适有他务羁。不得见。兹去粤有日矣。念此常为歉然。有客以老人梅花诗示。者云。澹归致言。索予序。嗟乎。予不见老人。今得附名于其诗。使老人见我。乃予之幸也。夫诗之一道。本非禅家所贵。然而古德多为之。其咏梅未尝沾沾于梅也。原风人之意。如河鸠淇竹非为比。即为兴。大都偶感于物。以寄其怀云耳。若必咏物之体。求之将曲。肖其形质。微写其性情。博征其事实。非切而能工。不以名执。此评诸咏梅者。林逋暗香疏影二语而外。可称者宁有几哉。然而昔人咏梅往往多百篇。今老人之作亦百有二十篇。嗟乎。吾知老人之托意深矣。夫佛之妙法取之莲。老人之微旨取之梅。以例之柏子草头。老人之咏梅未尝非说禅。岂可以诗观之耶。然即以诗观之。此老人诸作其格高矣。其趣合矣。其词为雅驯。又岂他百篇者所可及哉。同时有名孝廉美周黎公与老人俱以大法自任。美周前在扬州。有咏黄牡丹诗十首盛行于时。夫牡丹之黄者特表异于繁艳。而梅寂守其清寒。各有所取之。他日美周以节烈终从世间法。老人常逍遥于方外游。嗟乎。予于兹咏梅诗得之矣。

　　赐进士出身通奉大夫山西布政司王庭拜撰

　　　　天然是禅师梅花诗

　　门人今辩重编

　　五言律

　　一东

白花轻一放。万壑尽春风。蜀客相逢处。何郎寡和中。烟荒村路断。人去水流空。却忆霜零后。云山望欲穷。

　　二冬

荒榛迷远道。绝岸一相逢。漂落非残雪。横斜傲古松。目空烟暝色。迹混猎樵踪。自顾同寥廓。随云隐乱峰。

　　三江

寒溪疏影瘦。夜静水淙淙。雪重从衣薄。烟深带月降。不因惊碎玉。何处觅枯椿。四望江山暗。泠泠独倚窗。

　　四支

独秀一林悄。寒山薄暮思。风烟愁见晚。桃李恨生迟。观世疑空劫。论交与古期。莫云春渐暖。应记未开时。

　　五微

倚空寒夜月。林静鸟声稀。一自逢人少。方知与世违。云烟笼不住。泉石好相依。香入初风醉。临崖悲采薇。

　　六鱼

春愁看不极。空谷此情疏。地僻先明月。天涯迟素书。立残三尺雪。坐老一园蔬。岂待东风至。云中香有余。

　　七虞

催人头已白。朝夕共躇蹰。踏雪香非远。寻香雪又无。岁寒伤一折。春入老千株。村路溪桥迥。垂垂清影殊。

　　八齐

晚雪风初细。花开山鸟啼。易寒迎日近。难见故枝低。独树纡樵迳。丛芳狎钓溪。名园多蔓棘。聊傍石桥西。

　　九佳

故园黄叶尽。风雪旧生涯。孤壑春先醉。同人月在怀。抱香矜独处。残梦怯寒蛙。道路云烟渺。寻芳到古崖。

　　十灰

去年为春落。今日为春开。万里谁相识。白衣人又来。望穷云鹤影。愁断杏花杯。一自幽香动。群芳梦欲回。

　　十一真

不到空山里。孤标恐未真。严枯今日景。初蕊百年春。江店烟中树。荒台月下身。平生信幽节。寒夜自无人。

　　十二文

荒原人影寂。孤雁不堪闻。惟有一枝秀。乘风寄白云。王尘初夜静。素色晓霜芬。珍重冰棱意。前山日未昕。

　　十三元

幽根不可拔。岁岁老蓬门。绝俗临危石。依人傍远村。有花应有雪。堪对不堪论。爱尔疏斜影。寒山知独存。

　　十四寒

一从秋色老。寂寞倚栏干。花发春何限。春来花欲残。不因伤岁暮。能得几人看。为语禁寒者。杨州兴莫闻。

　　十五删

别有凌霜意。枯荣从去还。不堪横却月。以此到庐山。草色催人老。幽葩空自闲。春风能解冻。零落岂须攀。

　　一先

灞桥春色早。迢递到穷年。韵落江城杳。香流古涧前。一峰新雪月。千里旧山川。翘首人间世。寥寥共远天。

　　二萧

寒尽花初发。相逢慰寂寥。遥知日照处。不与雪俱消。闭户来春色。随鞭过楚桥。古今情未已。江国正萧萧。

　　三肴

孤山空自放。岂问岁寒交。但得香在石。何妨露满梢。叶凋深见月。鸟过不栖巢。最是幽人意。谁当共结茅。

　　四豪

万卉休穷腊。孤芳此独劳。枯藤发寒焰。春色动林▆。雪暗光逾满。云低影自高。萧条生理别。方啸北风号。

　　五歌

不入芳菲迳。栖心当若何。独辞春日短。因共白云多。素色和烟老。疏怀逐雁过。秪应同静者。零落在▆▆。

　　六麻

渐觉朔风急。疏林日影斜。悲时同落叶。积素独呈花。寒坐三冬促。春光一夕赊。少陵忘却恨。应负此心遐。

　　七阳

非关衰世意。皎皎一凌霜。爱我不嫌白。怜人秪自芳。幽怀如有寄。孤放若为狂。但到春深处。悠然思共长。

　　八庚

涸落知谁世。危危独向荣。为怜衰草色。不尽倚寒情。泉石何曾暮。烟霞余此生。疏斜如可似。真悔一时名。

　　九青

欲折不堪寄。晴窗香一瓶。寂寥须此鉴。消息可谁听。爱雪惊同色。和烟混独醒。更饶穷腊韵。孤雁下寒汀。

　　十蒸

篱落难为色。山寒情不胜。素襟堪对石。幽韵却疑僧。冻腊他年恨。春光昔日曾。霜中谁可念。令我独凭陵。

　　十一尤

独出群芳后。凋零感暮秋。吴宫花草尽。汉苑晚香留。白发宜松老。闲情共竹修。月明风露满。无事到春愁。

　　十二侵

举世浑如夜。何人问素襟。空山曾有梦。秀色自成林。已办穷年计。宁愁晓露深。夕阳流水处。古韵日沉沉。

　　十三覃

立雪终何极。深寒亦自堪。谁当寻素侣。知不到茅庵。此日云中趣。千秋石上谈。大庾花信捷。春色满江南。

　　十四盐

离离孤影绝。因月到疏帘。尚有余香在。殊增老衲嫌。暮云旋欲合。朝雾不曾沾。独倚寒岩醉。无人韵更添。

　　十五咸

濯濯寒逾洁。惟当老碧岩。幽心矢霜雪。疏影托松杉。山静云千树。僧归月一帆。无人知此意。长咏付琅函。

　　七言律

　　一东

乾坤浑灏郁巃嵷。物化承阳气候通。万汇初回先素色。群芳未绽暗香丛。风飘雪蕊随烟散。月冻溪明一树空。惭愧梁园觅不见。独留孤韵古今同。

　　二冬

笑抱闲情自一峰。东亭何处见春容。相期深谷惟明月。不畏岩寒共老松。带暝坐醒初夜梦。倚空愁破五更钟。生来傲骨惭烟火。半落溪桥溅短筇。

　　三江

聊将春信渡寒江。映雪清姿色未降。零落风烟同白鹭。萧条形影对银缸。梦回香远人何极。望入云端眼一双。万紫千红看若此。解衣谁与卧虚窗。

　　四支

孤芳无地足栖迟。木落溪寒又一时。瘦骨且随岩壑老。素香不使水云知。蒙蒙太古几忘岁。寂寂空林欲待谁。倚石自怜霜雪意。百年春色正相期。

　　五微

一围寒玉影离微。独坐山头夜不归。晓露未干窥石室。夕阳初下映柴扉。似怜高士埋空谷。犹听孤猿欲揽衣。梦断罗浮春尚早。北风吹雪两霏霏。

　　六鱼

寂历空山清梦余。一枝斜映六窗虚。幽人抱镜临秋水。老衲凭松读梵书。坐石不知寒夜永。闻香方觉朔风初。春深正恐无寻处。珍重衡门影自疏。

　　七虞

曾和积雪暗前途。雪里闻香风味殊。万里烟销春信达。闲亭玉立客心孤。影沈寒水空无雁。光浸长天月在湖。终古离披君不见。腊穷人散独踌蹰。

　　八齐

山寒石瘦暮云低。一道晴光混不齐。万古鸿蒙自今日。何年开落到西溪。孤松鹤立烟霞老。野渡舟横樵舍迷。我亦危危人影外。凌风台上笑相携。

　　九佳

一翻寒彻影参差。扑鼻余香韵自佳。昼共白云连绝巘。夜同明月醉空阶。为惭芳草迟春陌。独许梨花到石崖。是处江城吹欲落。泠泠古调可谁谐。

　　十灰

含章花事已成灰。为爱寒溪带雪来。一望白山人稳坐。数声清泪梦初回。多情且共三生石。好月相寻绿橘杯。岁岁凌霜君自惜。莫教憔悴北风催。

　　十一真

开遍江南未是春。春光辜负陇头新。幽姿濯濯清霜月。道韵森森白发人。松柏无香须忆我。溪山依旧可谁伦。岂因举世惭珠玉。顾影寥寥亦自亲。

　　十二文

荆南似雪恨空闻。地老天荒始见君。霁色同人能悟物。正襟危坐若无群。离离疏影先春动。皎皎寒光后夜分。一担枯藤探不尽。朝烟暮月为谁醺。

　　十三元

斜压疏篱秪自存。香风冉冉入黄昏。独翘天际浑无色。漂落空潭不是痕。雪映高低疑近远。冰悬日夜自乾坤。朝滋夙露何劳问。多少冲寒到石门。

　　十四寒

高放嶒崚天地宽。几枝清瘦自轻寒。只教杂雪披灵苑。不共含桃荐玉盘。落叶满山光璨璨。乱云深处影团团。羽衣皓首空相对。错比华嵩石上看。

　　十五删

聊傍云峰共掩关。霜清月白一僧闲。秋风不折凌霄骨。腊雪逾深老鹤颜。寒涕垂膺怜懒衲。庞眉坐石傲西山。匡庐顶上湖千顷。惭杀当年汉苑还。

　　一先

佳气隆隆万象妍。灵根曾植古皇前。谩随晨雾舒寒焰。识得春光是旧年。湛湛清姿和瞑醉。棱棱丰骨带云眠。无劳支老买山隐。尽有疏斜庾岭边。

　　二萧

随风远度自迢遥。到处生涯香一瓢。紫陌无缘花欲老。云山有恨雪中销。看残兰菊甘篱落。聊共松杉冷灞桥。皎洁自惊寒色异。春深依旧绿条条。

　　三肴

永夜空蒙月一梢。泠泠疏蕊破荒郊。只愁终古无春色。独抱寒香共石巢。逸士踏余三迳雪。老僧长傍半间茅。孤荣却为群英早。但到芳菲笑落匏。

　　四豪

姓名终不入离骚。留与云烟援彩毫。岩壑何曾有霜雪。春风吹落尽蓬蒿。幽葩吐处阳和动。素蕊残时青草高。自是韶华乘代谢。遐心无耐听松涛。

　　五歌

飞空带雪影婆娑。落落幽岩亦自多。千树冻云销不尽。一溪寒月又如何。光凌北斗疑长剑。雁叫清霜当浩歌。古寺森森钟磬外。有人含睇在山阿。

　　六麻

烟暝缤纷落日斜。五衢寒尽一枝花。我怜素色禁残雪。谁爱余香坐晚霞。但道影疏南浦月。岂知春在野人家。幽光处处都相似。况是荒岑韵更赊。

　　七阳

独厌容长异众芳。出来素质欲凌霜。坐销▆色发林秀。引得春风满草堂。爱此清芬先堕叶。却怜憔悴暗生香。不妨共对连宵迥。千古幽怀在石床。

　　八庚

玉质冰操共此情。岁寒惟见一林清。雪霜满地谁堪白。桃李开时但有名。飘落且随流水去。孤荣又傍碧岩生。临风欲和还应笑。何处关山无笛声。

　　九青

万象沉沉醉不醒。微云澹月倚山亭。若怜冻腊为先放。更喜春寒尚未零。容易珠离千颗白。曾同柳色几枝青。幽姿我亦惭相失。夜夜溪头户半扃。

　　十蒸

山迳横斜好共僧。孤云野鹤碧崚嶒。相看石上寒如此。坐到花残春未曾。澹影情疏应似我。晓风人外若为朋。纸窗竹屋凄清处。一片禅心不可胜。

　　十一尤

黄花落尽独怜秋。便放寒山倚石楼。伫望白云归洞壑。坐看孤雁下沧洲。影同雪色惟堪赏。啸入春风不可留。一自参军吟欲绝。疏钟微月夜光浮。

　　十二侵

雪里窥人雪不侵。澹香孤影百年心。一梢烟月看同昔。去日春光又到林。吹落为摧罗袖色。高低空笑白头吟。菟园上苑多憔悴。别有幽根在石岑。

　　十三覃

轻寒残雪暗江南。曙色幽香尚带岚。洁白不伤行路意。疏斜终欲老云庵。似催万里还家信。犹伴浮生半日谈。却笑武陵溪未稳。年年春梦付痴憨。

　　十四盐

雪中香色水中盐。夜夜看花味欲兼。不是我来寒彻骨。枉教人醉月明帘。孤山影碎千丛玉。万里传持一素缣。几度因风聊寄赠。恐惊头白易生嫌。

　　十五咸

满林秀色映松杉。西竺先生经一函。雪岭开残迂冻腊。早春疏影到千岩。山中有客堪餐石。月下何人曳素衫。且抱闲情恣幽赏。香台云外共諵諵。

　　五言绝

　　一东

叶尽花自发。正当寒山中。山寒人见少。花发年年同。

　　二冬

花在寒云里。看来隔一重。路傍犹落落。况复到高峰。

　　三江

枯树望空白。回头香在窗。一时闻见静。使我梦魂降。

　　四支

寒色拥千树。寻香只一枝。何因重攀折。欲识树上时。

　　五微

心知花在树。望月影微微。不到寒香入。终然此意违。

　　六鱼

高树花开尽。低枝蕊尚疏。近人情热处。留取暗香余。

　　七虞

望里花疑雪。近看一语无。全身在香国。顿使野情孤。

　　八齐

多少寒山子。相看在小溪。不知香冷处。终日对花迷。

　　九佳

有时寒雨过。生怕素香差。细看枝头湿。方知濯更佳。

　　十灰

游人欲多折。要傍小瓶开。不知香在手。更觅一枝来。

　　十一真

花香花不觉。都付赏花人。人散香同岁。泠然太古春。

　　十二文

独立荒烟白。不惊寒雁群。只因春梦断。夜夜但空闻。

　　十三元

香暗随风度。飙飙不欲存。闻香意何限。花自到黄昏。

　　十四寒

幽艳曾无岁。寻香人自寒。一般清冷致。终不悔衣单。

　　十五删

独舒寒壑日。红紫一时删。暗香酬客意。谁会到花间。

　　一先

春色有无处。但观寒腊前。迥临村路上。来往白云边。

　　二萧

觅花花不见。雨雪空萧萧。认得枝头稳。何须待雪消。

　　三肴

秪为花开处。偏令雪上梢。春风吹落尽。不见雪空巢。

　　四豪

走马春郊早。探花问冻醪。花醒人欲醉。笑杀五陵豪。

　　五歌

一枝三五朵。疏处月明多。举头见寒月。不觉暗香过。

　　六麻

日出雪消尽。泠泠一树花。焉知寒日落。香色未曾差。

　　七阳

月下花容隐。云中花影长。坐到无花处。时闻一阵香。

　　八庚

纵白何如雪。疏宁似竹清。若无香扑鼻。犹逐倚寒名。

　　九青

晨起到花处。不知花已醒。但怜寒岁见。莫惜露零零。

　　十蒸

莫道寒偏妒。多因花欲凌。一自同于雪。方知雪不胜。

　　十一尤

薄暝易相识。月明何处愁。分明枯树里。望绝白云头。

　　十二侵

寒夜无藏处。花枝共月深。清光才一半。休向月中寻。

　　十三覃

好处非关月。重烟不着岚。疏斜泉石里。看尽古今谈。

　　十四盐

欲寄成何字。天涯滞尺缣。相思与相见。语默一时兼。

　　十五咸

风雪犹未已。花开自碧岩。欲知寒蕊意。遥指隔林杉。

　　七言绝

　　一东

色共梨花香不同。千山烟月有无中。立残孤影君须认。看去春林溪欲红。

　　二冬

长桥低岸好相逢。多折偏怜落客踪。遥望白云溪路滑。几枝残雪老孤峰。

　　三江

翘首南天意未降。毵毵白拂竖寒窗。曾从黄姓同蕲路。一棹萧萧夜度江。

　　四支

洗尽铅华欲付谁。风烟凄断月明迟。莫愁春到先摇落。更有深春摇落时。

　　五微

白玉条条映落晖。雪中春色正依违。天涯苦恨知何限。独立空山待客归。

　　六鱼

荆榛荒没露零余。天北天南影共疏。花发寒空愁更落。冰田长欲带云锄。

　　七虞

昔日玄都花满衢。看花曾数暗香无。菟葵燕麦凋零尽。回首寒山树一株。

　　八齐

标实无期望欲迷。可怜道路独栖栖。谁同素影千岩秀。泼尽寒灰落紫泥。

　　九佳

影同寒月印空阶。错爱清光掩素怀。夜夜枝头看似梦。踏穷残雪惜芒鞋。

　　十灰

木落烟深孤雁哀。南枝憔悴北枝催。从来春色应无住。空自撩人花绕台。

　　十一真

大汉将军六代人。披星卧雪旧风尘。相看灞上终何姓。忆得云中老鹤身。

　　十二文

成都高卧影纷纷。谁谓晴光独映文。放出余香应十丈。为怜人共木犀闻。

　　十三元

腊穷人不到柴门。花落花开总莫论。雪色自严香自远。更无形影待王孙。

　　十四寒

高寄空山天地宽。素香初蕊足盘桓。莫将白发轻寒意。都作春愁对月看。

　　十五删

丁丁伐木响云间。才入春风鬓已斑。认取幽香付他日。腊残寒尽待花还。

　　一先

为谁带雪到春前。几度相期云水边。过眼不堪人意尽。一枝零乱又残年。

　　二萧

春光林下共迢迢。百纳云衣覆石桥。道是圣僧犹不似。何当香逐美人飘。

　　三肴

片片新花发故梢。陇头流水一间茅。寿阳宫里如相觅。为道于今共石巢。

　　四豪

难知休讶一枝高。出手何辞待雪劳。花落更应期子熟。莫教人羡武陵桃。

　　五歌

暖处难逢寒处多。几生魂梦付藤萝。花光长老曾摹此。何似亲从庾岭过。

　　六麻

一本分携度岭斜。只今方见岁寒花。山中独秀无人问。狂杀清江旧酒家。

　　七阳

谩道生来欲傲霜。相投应亦惜名香。多情索共巡檐笑。争较高眠怪石旁。

　　八庚

雪满江边花气清。垂垂一树古今情。悲欢阅尽宣城眼。聊托诗人天下名。

　　九青

蜀郡名园画掩扃。佳人笑语尚亭亭。风前玉立何生梦。犹自题诗醉未醒。

　　十蒸

高处凭空折未能。连云带月影崚嶒。谁当错比仙人萼。李白亲传自老僧。

　　十一尤

寒倚栏干映日浮。高楼胡笛满天愁。北风衰草蓬蓬尽。任是初年亦白头。

　　十二侵

四望江山共一林。百年春色雪中深。劝君莫向枝头觅。风起隋堤何处寻。

　　十三覃

错落云烟傍草庵。繁枝应许赤松参。春风暖处如相忆。数尽霜中一月谈。

　　十四盐

万汇凋伤花意严。烟漫漫又月纤纤。传闻胜似吴门儿。名姓终惭薄世嫌。

　　十五咸

颗颗离珠月欲函。洛阳归去寄松杉。幽花不作凌霜色。万古香风自一岩。

　　雪诗叙

　　古来咏雪者多矣。撒盐舞絮其失也。纤缟带银杯其失也。艳剪水飞花其失也。幻教粉堆面其失也。肤以及盐虎玉龙之句。鹤毛蝶翼之章。拟议虽工。愈失本来面目矣。余谓天壤间最高洁者惟梅与雪。盖其性厌尘凡。境耽孤寂。与深山老衲似有夙因。故其形之咏叹。不啻现身而说法也。天然和尚旧着梅花诗百二十首。清旷绝伦。读者已超然天际矣。兹所作雪诗亦如其数。不事镂冰刻玉而触想成言。真有万壑空明。千山皓白之致。此固胸中▆▆。自然流溢。非▆▆风雪驴背推敲者所能效其咳唾也。顾岭南之雪未易多见。乃师甫入丹霞。而琼林瑶树。忽与笔花墨沈。翕然相遇于几杖之前。殆犹丰山之钟。别有感应。而岂地气所能囿哉。抑闻师是集不三宿而脱稿。想其挥毫落纸。如天花之旋舞于空中。而不知其聚散。所自击钵诗成。起视门外。雪深几许。又与披云见月。同一光明境界也。恨不与侍立诸公同声而赞诵之。

　　当湖弟子今亘陆世楷拜题

　　　　天然是禅师雪诗

　　门人今辩重编

　　五言律

　　一东

二月岭南雪。梨花间雪中。影浮难似月。力弱不关风。片上青衫色。繁飘白浪空。千峰今夜梦。迢递湿归鸿。

　　二冬

春泥看易尽。空谷自为容。覆叶深藏鸟。繁花不惹蜂。暖沈朝市影。冻塞虎狼踪。渐见蓬蒿满。川原何处逢。

　　三江

停舟烟树白。沽酒对寒江。古驿无嘶马。孤村有吠尨。近坟埋土垒。远火暗山窗。谁复能同此。栖芦雁一双。

　　四支

龙山惊险峻。云路慎挤推。压颓愁地轴。飘落念天涯。低易填沟壑。高多折干枝。看穷残腊景。茅屋欲深移。

　　五微

阴景去何促。阳和转尚微。若将虚夜色。无复拟朝晖。热处终难待。寒中初易违。且寻峰顶侣。云雾共相依。

　　六鱼

却似云中日。朦胧曙色初。耐寒兴独早。爱暖步还纡。筛岭树边犊。迷江榜上鱼。何人重回首。凄断老樵渔。

　　七虞

弥天光共满。薄景照偏殊。关塞愁征戍。屋庐凄腐儒。湿吹连晓角。寒断一冬须。莫以千峰色。都同暗夜珠。

　　八齐

峰峻疑悬布。玲珑逼汉低。徘徊惊晓鹤。呃喔误宵鸡。竹摧阴壑影。猿断北山啼。沃土候春暖。携锄分夜畦。

　　九佳

启户皑皑积。观林密密排。冥茫应自合。纬繣不成乖。带露胎春雨。连云泽冻荄。氛埃消欲尽。冷艳此时谐。

　　十灰

高低看落处。淅历竟何来。积坎非邀厚。知危不受摧。借晖分鹭翅。倚素入琼杯。千里何辞远。层峦夕曜开。

　　十一真

暖席不堪近。寒溪好作僯。岂嫌青草陌。欲傍白头人。隐雾迷深谷。乘风度远津。年年似荒月。来照不萌春。

　　十二文

阴结先成霰。萧萧自远闻。入山青易见。到水白难分。惜暗夜笼月。停光画薄云。晴檐澌欲滴。宿鸟啄微昕。

　　十三元

寒波泛不极。琼路易迷源。积曜夕沈壑。微光晓在门。遮空时欲下。舞屑忽成繁。深谷无炎热。层冰岂自存。

　　十四寒

一夜鸟飞绝。千峰影到栏。莫将银世界。空作月明看。对尔皆怜白。何人不畏寒。浮云满原隰。遮莫悔衣单。

　　十五删

朔风不到海。寒气早归山。玉露当秋委。琼花向暮斓。洁堪窥汉净。轻得御云间。幽望成何似。皋禽断续还。

　　一先

通胧光烛地。浩荡渺连天。照岂分高下。污从落市廛。年华休见晚。晓气欲争先。不待阳和动。微风散玉泉。

　　二箫

惨冽纷晨影。凝华冻晚胧。连光摇暖幌。含曜落寒潮。不借投虚隙。何劳映碧霄。一回幽对暇。寥廓静尘嚣。

　　三肴

薄照掩寒日。渔舟冻欲胶。大江沈远岫。枯树覆空巢。鼯鼠归无路。云僧盖有茅。莫愁纷糅下。千地一深坳。

　　四豪

砌上埋黄叶。云中挥白毫。落瓶珠萼细。笼树玉山高。未暇裁寒练。何曾失宝刀。飘零愁背日。回照莫成劳。

　　五歌

枯涸逢人少。荒茫失路多。泥涂铺纻练。珠玉委江河。染亦因风力。光疑入镜魔。无心信芳洁。寥落夜如何。

　　六麻

严飙随远近。须到野人家。拂岫迷青黛。回江走白沙。漉沨投阔直。迂曲入欹斜。巧拙无藏处。空山对落花。

　　七阳

一宵星月落。万户暗扶桑。凤阁浮香粉。华山起白羊。路岐增浩叹。云合漫飞扬。琐散成朝暮。河山空漾洸。

　　八庚

阆风连夜发。绥飒到平明。狡兽云间毙。飞禽海上惊。寒威驱雾翳。霁色带霜清。庵里复何事。危襟坐五更。

　　九青

错落空中映。萧疏象外泠。溪清不可见。云暗欲全醒。坐对无昏昼。行吟过户庭。烟深孤鹤影。寂莫拟身形。

　　十蒸

万顷看同缟。凭云降复升。到江知是水。近日不成冰。花落疑春妒。光流向夕澄。冱寒人欲暮。皓皓自千层。

　　十一尤

素质轻如羽。悠悠经暮秋。投窗空见影。积石暗闻流。拟作琼瑶迹。翻怜溟渤沤。连天卷山雾。迢望转成愁。

　　十二侵

千株开照曜。一夜满庭阴。拟　云霄上。宁愁溟壑深。夏凌堪镇岳。春水欲鸣琴。漭沆思林泽。鱼龙未易寻。

　　十三覃

浩渺成高厚。冰壶秋水涵。藓苔低见覆。梅李侧多惭。去雁迷烟渚。饥鸟啄草庵。繁丝停暮色。须发入寒潭。

　　十四盐

玉尘连朔漠。飞堕水中盐。万灶无烟火。千峰入素缣。树寒莺语怯。石冻梨花淹。倒照云中色。晶晶对夕檐。

　　十五咸

一天冥海岳。万岫失松杉。极目空中素。回头人倚岩。压沉云外路。微溅石边函。渺渺开襟处。春融见远缄。

　　七言律

　　一东

阴阳凝散碧烟中。飘落何劳问异同。飞絮随风空自白。寒炉终夜为谁红。深山拥被怜东郭。野店凭鞍笑谢公。冻杀亦饶清气在。人间天上一无穷。

　　二冬

凭轩迢望欲携筇。濯濯江山千里从。白尽不曾夸素色。晴来犹自覆青松。暖消石室一杯茗。寒入峰林几夜钟。试问重裘驴背上。护生堤畔肯从容。

　　三江

纷纷裂素映山窗。万壑千岩色尽降。转雾惊风朝不避。轻云蔽月夜无双。爱同野鹤投高树。不畏飘蓬入大江。一种萦光随去住。枉教人自对寒缸。

　　四支

永夜沉沉闻拆枝。空山如在百重围。佛镫初暗纸窗白。香篆将残磨衲知。十里江楼寒吹蚤。孤舟沙岸苦吟迟。因兹忆起平生事。万虑销停鬓已丝。

　　五微

天南漠北雨霏霏。谁掩峰头明月扉。祇为萦空惭夕照。却怜落树似花飞。板桥风卷马蹄滑。江树云繁驿路微。看到晴峦春渐去。乡关何处待人归。

　　六鱼

寂寞何人映读书。穷檐衣薄逼年除。几多阳艳寒中过。岂有光华霁后舒。撒空未许随风尽。含影还堪拟月初。回首莫愁云路隔。白茫茫处是吾庐。

　　七虞

蔼蔼浮浮散五湖。寒庭孤屿惜骊珠。傍岩妃子元名宓。仗节孤臣本姓苏。澹若肌肤疑玉粲。皓然须发蘸冰壶。飘飖更有回风处。浅渚荒原照碧芦。

　　八齐

河梁匹马晚凄凄。奕奕浮光拂树低。驿舍官梅花溅路。酒楼衰柳客如泥。云连古岸沉牛迹。影隔千峰无鸟啼。空蒙上下知何极。谷口闻钟野寺迷。

　　九佳

霏微暮色锁清齐。久住峰头路不埋。愧倚晨曦光自满。更嫌晚彩影谁谐。龙泉暗溜千行石。牛火频烧品字柴。寒彻始知魂梦隔。何人吟望在天涯。

　　十灰

同云遍野朔风催。万顷晴光一夕回。惨憺莫愁寒日处。通胧只在暝烟堆。坐久不禁成独往。夜深常觉有人来。春明未必能相似。谁遣繁花寂寞开。

　　十一真

积照微茫绝四僯。望中谁是陌头人。落花满院疑无树。拂草连天暗度春。一室冰棱应自惜。万峰珠错岂全贫。分明共对羲轩上。更待晴晖恐未真。

　　十二文

寒风超忽白纷纷。两岸琼崖一水分。画里合离难着素。空中兴灭不成文。影沈池上千重玉。光覆楼头六出云。便向歌筵分酒力。容华销尽到斜昏。

　　十三元

万树梨花暗寺门。愁云冉冉滴寒原。今年到地未盈尺。几日遮天长似昏。近水无声空入涧。远峰不见却闻猿。凄清共是此时节。犹忆匡山五里村。

　　十四寒

苍茫江雾湿征冠。万井萧条行路难。黄竹有歌愁宋玉。荜门无路卧袁安。梅逐余香须早落。羽惭轻质不胜寒。云中信有凝春树。向日微微出石栏。

　　十五删

散漫川原自雪山。龙沙迢递雁门关。千林玉树三春失。万顷琼田一钁闲。银象难藏身外影。素娥不耐月中颜。谁云埋没河山上。指点楼台落照间。

　　一先

幽静多怀对远天。飘零犹自忆前年。洁清亦许随芳秽。流乱何从数后先。几家依树笼荒月。一雁迷烟下暮田。已觉光芒疑梦里。泠泠石涧水流边。

　　二箫

衡阳委绝白迢迢。衰草荒原朔气骄。自有流光迟曙色。却无形影到春潮。萦回古渡愁归客。萧索空山泣去樵。风景依稀还世外。人间何事苦招摇。

　　三肴

缤纷繁鹜没空郊。独向层峰伴鹤巢。活水满煎三峡茗。断松斜压一间茅。龙潜大泽寒犹蛰。虎踞深林冻不哮。掩户且高残腊枕。漆瓢腰系万年梢。

　　四豪

糁粉轻飞二月高。扑空如涌海云涛。瑕销白璧全欺赵。色拟麻衣却笑曹。不薄青萝凝夏谷。定飘纨扇湿春袍。暖堂何似寒岩迥。夜夜风檐映玉毫。

　　五歌

浩荡乾坤平布泽。霏微物象自婆娑。芦边立鹤朝曦乱。树里藏鸦夜色多。入地定能销碧血。弥天已见倒银河。南洲到海犹炎热。坐对泠然发浩歌。

　　六麻

飘摇缟带总随车。隔绝门庭入径斜。透隙却疑搜鼠兔。翻空真似搅龙蛇。池中有水偏投影。石上无根亦着花。瑰屑不堪寒到眼。纵横难掩碧笼纱。

　　七阳

白霓远近启山堂。欲濯尘氛净上方。江浪到天应浸日。琼花着地不闻香。千峰倒影入寒瓣。万屋平漫泛夕阳。借问年华真个晚。细看春色动遐荒。

　　八庚

云外何因见素情。玉尘风满澹然生。寒弦人向深堂调。冻屐谁同傍石行。望遥天末山应在。踏近溪边水更清。胜事大都成寂寞。兔园空有惠连名。

　　九青

白练千条入镜清。轻繁欲向夜窗听。凭高且逊尖峰出。就下还寻绝壑停。华表鹤翎迷旧郭。丰城龙剑拟新硎。攒天一倍临风急。却似彷徨广漠庭。

　　十蒸

蒙蒙万象独凭陵。何物光芒积素凝。面目冷然遗草泽。肝肠如见托崚嶒。若为热处偏成水。不耐寒多竟作冰。自是野人茅舍稳。断桥孤岫一枝藤。

　　十一尤

腊穷泉涸绝溪流。河海云生杲日收。一夜似风吹败叶。五更疑月满层楼。却回寒焰荣幽桂。岂为凋林感暮秋。遇物沦形归大冶。高低平泛曲江头。

　　十二侵

重轮掩抑画沉沉。顾影难为薄曙襟。世上相寻皆桂苑。人间何处有山阴。去留不是迷源客。深浅谁论将策心。看岳共惊云势涌。低空不觉夜堂深。

　　十三覃

委积徘徊散薄昙。先春有信到江南。常行浅砌犹疑别。欲过前山祗自谙。当昼连烟昏远树。无灯通夕晓寒龛。但知掩日韬霞意。始觉幽晖万景含。

　　十四盐

万丈烟波扑钜炎。名模镕尽绝廉纤。无端虚室能生白。谁向空中拟撒盐。芳洁逾惭高士爱。严寒不畏世人嫌。一从凋落黄花后。夜夜峰头写素缣。

　　十五咸

谁鞭天外白珂衔。势尽云驹万里颿。欲涌波涛翻日月。不留苍翠覆松杉。食余药岭千牛草。寒有青州一布衫。莫笑繁丝倚枯木。衰颜穷望上江帆。

　　五言绝

　　一东

细看重云里。分明不是空。夕寒光独远。凭化委长风。

　　二冬

春色在寥廓。沉烟蘸玉容。缟衣轻似舞。乘夜上高峰。

　　三江

爱松埋鹤影。背月照寒窗。最是无人处。生憎嗥夜尨。

　　四支

玉尘散林薄。半上古松枝。枝压愁将折。尘消曾几时。

　　五微

千峰一夜白。先照野人扉。似月望高树。溰溰湿衲衣。

　　六鱼

皎洁侵寒陌。氛霏二月初。梨花香未散。随影落吾庐。

　　七虞

因风消蜡炬。无影落澄湖。寒热一时尽。清辉何处殊。

　　八齐

沨沨连夜动。起舞似闻鸡。冰合知寒极。琼花踏作泥。

　　九佳

白发镜中落。真同近暮怀。但知寒色迥。随处得生涯。

　　十灰

云里望何极。纷纷扑素埃。江山同一色。不见雁飞回。

　　十一真

云暗非关暮。花飘岂是春。晴光应十丈。不为住山人。

　　十二文

濯濯霓裳湿。何人倚白云。莫将云里影。空向陌头分。

　　十三元

浩渺疑空劫。霏微向暮原。思归归不得。洞口已迷源。

　　十四寒

严威生大漠。万甲拥云寒。何处刀砧急。朦胧向夕攒。

　　十五删

落树乌成白。催人鬓欲斑。轻质何曾定。浮沉烟雨间。

　　一先

迢递长征路。彷徨欲曙天。最怜清素影。扑落马蹄前。

　　二箫

山光不是晓。半夜过危桥。一似闻生客。千峰失寂寥。

　　三肴

狂吟月下客。门外任推敲。深夜寒侵榻。谁怜树上巢。

　　四豪

鸟绝山雾起。日沉云影高。微风吹玉屑。不上懒瓒袍。

　　五歌

三声溪路绝。一壑同云多。寒光幽处近。形影托青萝。

　　六麻

阶砌叶初上。云山路转赊。扫门残影乱。千里望贫家。

　　七阳

枯根覆已尽。残夜滴寒塘。人在空山里。山空人影长。

　　八庚

日落山路合。林寒霁色明。梁园人尽醉。那识此时情。

　　九青

带寒汲远涧。片片落云瓶。水冻还成片。何劳烟雾停。

　　十蒸

阴风吹白羽。皎皎云中澄。谁谓终非水。人言不是冰。

　　十一尤

终岁满林白。重烟隔上头。定教寒里见。不遣入春流。

　　十二侵

琼花散丹石。掩映临江阴。谁知枯落后。更有白云深。

　　十三覃

倚树繁衣袖。流光向夕含。何人能到此。拨火共痴憨。

　　十四盐

不分光浮地。还函明镜奁。寒辉殊未减。春色梦中兼。

　　十五咸

带雨潇潇下。江寒落远帆。峰头一回望。望久没松杉。

　　七言绝

　　一东

洒尽平原万里空。横江沙卷马头风。寒云已没斜西照。更勒金羁却向东。

　　二冬

欲向冰霜慕远踪。蓝关何惜马蹄封。已甘朽骨埋江瘴。犹恨秦云千万重。

　　三江

乘风昨夜叩山窗。惭愧华亭尚隔江。莫道骊珠容易见。乖龙左耳割难降。

　　四支

漠漠同云向夕垂。千门万户锁寒炊。落花一片能潜化。何况芳林绝路岐。

　　五微

堆压横桥山径微。寒林霁色一僧归。闲杀五陵贵公子。醉骑白马去如飞。

　　六鱼

鸿飞不到百情疏。阻阔江山烟雾余。飘落尽归寒没处。暮林空见野人庐。

　　七虞

松根一夜拨寒炉。烧尽秦灰入玉壶。万古河山只若此。琼楼歌暖漫呼卢。

　　八齐

崩腾未可凌高岳。缭绕还堪隐别蹊。一望风烟迷古洞。长安争似晚峰西。

　　九佳

平沈山岳影参差。深夜同谁步玉街。万丈光寒看璨瑳。回头人自隔天涯。

　　十灰

谁催千里集瑶台。朔气萧萧映玉杯。销尽岂如随雾转。有时飘坠碧崔嵬。

　　十一真

皎皎轻飘桂叶春。影娥池畔趁芳辰。凌空更上无栖处。却笑人间醉玉尘。

　　十二文

日暮惊沙薄楚云。云中江树影纷纷。香炉飞瀑三千尺。犹较衡阳白雁群。

　　十三元

黄云白日暗寒原。鸿雁无声度塞垣。自古客行愁道远。纷纷薄木锁侯门。

　　十四寒

千骑猎马出楼阑。不见飞禽落日寒。风起平沙天路白。角声吹入朔云团。

　　十五删

莫愁残腊满头斑。绛色偏能驻老颜。更有销寒夸玉马。定教丹石胜常山。

　　一先

新住寒山绿玉川。连光晓映卜丰年。已堆万户千重璧。谁靳沿门一个钱。

　　二箫

筛空万里不封条。未到春林惨气销。谁道凝阴能掩素。瑶花偏逐朔风飘。

　　三肴

千山寒落荫重茅。拟作明珠误水泡。一任晓风惊复息。不教残冻挂空梢。

　　四豪

练丝千缕何劳泣。逵路茫茫真欲号。拼教寂寞山头望。不是杨雄谁载醪。

　　五歌

眼前浩洁凌晨早。倾耳希声清夜多。渐入春郊花气暖。寒庭谁解泣铜驼。

　　六麻

破衲蒙头老岁华。寒深时亦动长嗟。古来甲子朝门外。亦有幽兰哀日斜。

　　七阳

寝迹穷年乐未央。万山璀璨引风长。听残檐溜添寒絮。不卧仙人白玉床。

　　八庚

凛栗忽惊溪路明。峨峨千里共云平。藐姑山里知何似。寒夜相逢莫问名。

　　九青

白尽千峰峰顶青。空蒙之内有人醒。寒飙忽起从空下。不信瑶华满夜庭。

　　十蒸

因高累仞看容易。息影凭空力不胜。荒月自来还自去。更无人待碧崚嶒。

　　十一尤

琉璃殿里泛虚舟。光涌层波天际浮。深夜泠然照墙壁。忽疑身在碧云头。

　　十二侵

寒飘玉蕊散高林。弱木颓枝冻已深。更向陌头云里望。岂堪凄切暮猿心。

　　十三覃

环丘山上覆冰蚕。作兰丝成五彩函。若使海人献巢许。不将霜质伴华簪。

　　十四盐

遥空直下水晶帘。照见鲛人夜织缣。无端一阵寒风急。吹落纨丝散作盐。

　　十五咸

栖老云中碧玉岩。经春犹自托松杉。人间未必能知此。遮莫临风寄素缄。

　　板存嘉兴楞严寺般若堂
