嘉兴大藏经　漆园指通


　　漆园指通序

　　古今着庄子者亡虑数百十家各自其所见以为解庄子未尝不遇也太史公曰庄子著书率寓言无事实洸洋自恣以适己后人恶其越礼破经不可为训晋人清谭放达实始于庄此非庄子之过不善读庄子者之过也自我观之庄子有用世之学有用世之志知世不可用遂诡托诸大而无用之言而又自明其志曰无所可用安所困苦哉衣绣之牺曳尾之龟盖审之熟矣庄子与孟子同时其才具足相当特小黠耳孟子往来于齐梁之间舌敝唇焦以破仪衍之说而进仁义之论才小用于滕几至亡国仁义之不能行于当世明矣庄子訾仁义毁先王似有鉴于孟子而立说也使当世有用庄子之言者其祸岂不更烈于仁义而庄子之黠在秪存其言于世而决不为世用此其藏身之妙固非孟子可及也虽然庄子之学未尝不可用特不可用于战国时耳齐物论之因是因非养生主之以无间入有间人间世之托不得已以养中德充符之不唱而和大宗师之两忘而化于道应帝王之不将不迎此非用世之格言乎又曰物者莫足为也而不可不为曰上必无为而用天下下必有为为天下用诸如此说岂亡世者耶大抵庄子以自然为宗以不得已为用而其学本诸大易之因司马谭曰不为物先不为物后因时为业因物与合可谓善言庄子者矣郭象以庄子之旨生时安生死时安死生死之情既齐则无为当生而忧死矣缘于不得已则所为皆当甚矣象之解庄有当于吾之解庄也今人于庄道者见之谓之道禅者见之谓之禅精于儒者见之谓之通乎三教此指通之所由着也俍亭大师儒而禅者也于庄作禅解于解作禅语解之妙固非吾可思议语之妙直可自作一书昔人谓郭象之注庄王辅嗣之注易离庄与易其注自可孤行今俍师之书亦犹是也夫俍师之逃于禅与庄子之不用于世皆以无用为用而吾之论庄则与俍师之解庄其旨趣各不相谋即吾之南华得意一书其说又与吾今之论自异要无不可以遇庄也亦犹庄子之书自相反覆无往而非庄子一家言也庄子曰万世而下知其解者犹旦暮遇之吾与师亦各遇其所遇耳。

　　龙眠同学法教弟钱澄拜题

　　漆园指通序

　　庄周惠施生襄周其言瑰异汪洋闇与道会石渠天禄诸儒专务经术则固有所忽遑也江左以来喜谭名理踞胡床握尘柄庶几近之俍亭和尚摅奥衍之鸿文挹清虚之秘府曩尝与余探羲皇溯河雒能使充宗折角辅嗣扶轮余每叹为不可及迩乃披襟葱岭游历竺干总百氏之纷纭辩五宗之同异笔之所涉口之所宣莫不晰精穷幽探微入妙间取南华一帙参之己意缀以群言向郭结其锋铓支许停其辩论呜呼异已寒芦未折璧观未成远公结社于庐山道安振衣于河朔奉周易善老庄大义微文炳如星日不有俍公奚以发其覆载是书出而东海圣人西海圣人当共望尘而拜矣。

　　鸳水法弟钱江拜手题

　　漆园指通序

　　冲虚鸿烈与南华为倡和而犹龙之学不孤晋人喜读老易向郭注庄犹彦辅之于玄辅嗣之于易也不异人意云尔也夫易不尽于焦赣也夫诗不尽于韩婴也自京房谭易则任举之皆易自崖生说诗则任举之皆诗也云溪指庄何其合也云溪曰南华者奥矣博矣是道家之言也三墨八儒概乎其未有取也无已而一用之于禅其六合之内欤是六合之外欤古之得道者欤古之得道者欤吾庶几一遇欤向郭而后解庄者多矣文不类也旨不类也读云溪之书则依然见庄子也吾无间也吾无间也废庄广庄皆剩笔也。

　　康熙辛亥夏日禹航同学法弟严沆题于维扬旅次

　　漆园指通后序

　　庄子之书为晋儒所称引至唐天宝而名其书为经可谓尊之至矣然自郭向而外或注或论或讲疏率各出其所见以上窥乎庄子著书之指而于寓言洸洋自恣之意亦少失矣夫庄子之论道也自然而然而卒莫知其所以然故得庄之深者不求甚解者也使执字句而强索其解则开卷之始鲲之大鹏之背岂真几千里而蜩鸠斥鴳之无知乃能开口而笑哉呜呼亦未达其理矣虽然庄之言愈放而其义则固非有为而为之说者余尝谓自古注庄不下数十家而莫善于司马迁之一言曰庄子散道德放论要亦归之自然盖自然者庄子著书之本也今读俍和尚之解庄也或约言以该义或冥悟以达微变现无端而要无失乎作者自然之意故谓俍和尚之解庄也可谓庄之自为解亦可谓解庄而即自为庄亦无不可矣夫大道之纷也吾儒以外有老与佛之名庄故聃之徒也读盗跖渔父若深诋乎吾道而王安石苏轼之论又谓其能存圣人之道而尊之者今俍和尚复为通之以进于禅解则南华一编且开白马传经之始呜呼庄子守道德五千言之教而不弃于儒且入于佛庄其古之通人哉然非俍和尚则乌能解之哉。

　　康熙辛亥夏日邗州后学许承家拜手书

　　漆园指通卷之一

　　云溪俍亭道人净挺　着

　　豫章灯岩居士文德翼阅

　　逍遥游

　　庄子游方之外者也屈子远游未离于域内也故夫驰域外之观者则无往不适也自适己适而非适人之适者也。

　　通云踏毗卢顶上行驾铁船入沧海。

　　北溟有鱼(至)六月息者也。

　　鱼耶鸟耶南耶北耶冥冥者不知其谁适也三千耶九万耶去耶来耶六月息耶息相吹耶蝶之梦为周耶周之梦为蝶耶。

　　通云佛身非身是名大身。

　　文云如金翅鸟直取龙吞度越恒等。

　　野马也(至)若是则已矣。

　　天果苍苍也乎地之视天犹天之视地也吾不知其视地也亦疑以为苍苍否也地之下可为天也天之上犹然地也日推荡于尘埃野马之中而莫之纪极也彼亦一尘埃也此亦一尘埃也。

　　通云譬之于水蛟龙视为窟宅饿鬼视为火轮诸天视为七宝有定形耶有定名耶。

　　且夫水之积也不厚(至)不亦悲乎。

　　譬若使虻负山精卫填海也必无及矣冥灵望大桩大桩远甚彭祖望冥灵冥灵远甚其相去可为道里耶。

　　通云毗目执善财手经历尘劫是一刹那耶是俱胝耶是洛乂耶是阿僧祗耶是那由他耶试定当看。

　　汤之问棘也是已。

　　棘之言曰物各有极任之则条畅有极耶无极耶。

　　通云棘狐棘也过得荆棘林始是好手。

　　穷发之北(至)小大之辨也。

　　下士闻道大笑之斥鷃类也蜩与鸴鸠类也。

　　通云须弥内芥子且置如何是芥子内须弥聻(问穷发之北似重复否答南冥为天池故必待徒北冥为天池不待徒矣前云鲲化为鹏犹然待化也后则不待化矣语有差别)。

　　故夫知效一官(至)圣人无名。

　　定内外辩荣辱岂数数于世哉荣子加于人一等矣虽然未也列子御风而行泠然善也岂数数于致福哉虽然未也犹有待者也有待者非无待者也足于己无待于物至人无己靡所不己无功而功卒归之无名而名卒从之神之至圣之尽也。

　　通云会万物为自己者其惟圣人乎南泉指牡丹花谓陆亘曰时人见此一株花如梦相似。

　　尧让天下于许由(至)不越樽俎而代之矣。

　　两相贤则两相让也尧非以天下为桎梏也由非以天下为次且也鱼相忘于江湖人相忘于道术。

　　通云黧奴白牯云在岭头三世诸佛水流涧底。

　　肩吾问于连叔(至)孰肯以物为事。

　　御皇英从虙妃其藐姑射之谓耶骖赤豹驾青螭乘云龙而游八极也吸木兰之坠露餐沆瀣以为浆不足异矣之人也将旁礴万物以蕲乎乱者也孰以天下为事哉之人也水九年而不为濡旱七年而不为爇固将糠秕尧舜者也孰以物为事哉断鳌足奠地维练五色石补天信有之矣。

　　通云百亿日月百亿须弥还信得及么若信不及且到藐姑射山问取仙子。

　　宋人资章甫而适越越人断发文身无所用之。

　　胡人毳越人布北人马南人舟夫物亦各循所尚耳宋人有献玉于子罕者子罕曰尔以玉为宝我以不贪为宝不如人有其宝爰居集于鲁鲁人飨之钟鼓三日爰居去非其好也。

　　通云我王库内无如是刀。

　　尧治天下之民(至)窅然丧其天下焉。

　　彼四子者殆非人哉许由犹人也啮缺犹人也王倪被衣亦犹人也非四子大而尧实小也尧以治治之四子以不治治之也。

　　通云洞山见龙山龙曰我不从云水入又曰我不从人天来藐姑射之山汾水之阳且要问个消息。

　　惠子谓庄子魏王贻我大瓠(至)有蓬之心也夫。

　　瓠一也善用则可以为大樽不善用则瓠落而无所容不龟手一也善用则可以封不善用则但为汧澼絖今乃以莫邪刈薪以金玉抵鹊不知量矣故善任术者审所用。

　　通云石巩弓道吾笏雪峰木毬也只用惯他家死法要去活人未免千年滞货。

　　惠子谓庄子吾有大树(至)安所困苦哉。

　　樗以无用为用者耳牦牛不能执鼠疑无用也岂与狸狌比力哉卑身而伏罔罟从之智有所不逮能有所不及也牦牛者吾知免矣臃肿卷曲以不才终其天年故知无用之用妙于用者也无所可用安所困苦以是终逍遥焉。

　　通云大辩若讷大巧若拙世尊良久德山低头雪峰住持事繁达磨云不识不识(问如何是无何有之乡答无阴阳地一片)。

　　齐物论

　　果且有物乎哉果且无物乎哉论之者言也忘物者齐物者也知不齐之为齐者忘物者也于我无我于物无物因其是而是物莫不是因其非而非物莫不非故忘物也两行者齐物者也故曰论物不齐任之则一。

　　通云松亦不直棘亦不曲玄者非乌白者非鹄鹤不须截凫不须续灼灼黄花森森翠竹。

　　南郭子綦隐几而坐(至)嗒焉似丧其耦。

　　澹然若忘忽然若遗丧其所怀来而莫知其所止古之人也夫古之人也夫。

　　通云渠不是汝汝正是渠吾自偶偕我今独往。

　　颜成子游立侍于前(至)非昔之隐几者也。

　　形骸可化今是昔非。

　　通云估木上糁些子花又云检点将来有甚气息亦是病。

　　今者吾丧我。

　　吾所大患为吾有身。

　　通云乃至无我得成于忍。

　　女闻地籁而未闻人籁女闻人籁而未闻天籁。

　　言发之而成声所谓籁也有天籁有地籁有人籁师心者人也不师心者天也体乎天均和以天倪注酌乎天府皆天也其去人远者其与天近者也。

　　通云婆婆和和有句无句若将耳听终难会眼里闻声便得知。

　　大块噫气(至)调调之刁刁乎。

　　翏翏者可闻者也调调刁刁可见者也其怒易知也形与声相触而成音也似鼻似口似洼似污者形也激者謞者突者咬者声也一唱一和参差不齐于者类竽主唱喁者类鱼主和冷者风之小飘者风之大厉者风之变也地籁盖之矣。

　　通云夜来好风夜来好风是什么风吹折门前一株松。

　　地籁则众窍是已(至)敢问天籁。

　　以其所己知求通乎所未知。

　　通云砂里寻油秤锤上呷汁。

　　吹万不同(至)怒者其谁耶。

　　言非吹也吹未始非言也吹万不同言满天下矣夫万物自生也万物自息也自行也自止也咸其所自取也谁为为之孰令听之哉向之呺者有怒之者也天不言而成令也其谁为怒之者欤。

　　通云只一谁字问得口哑。

　　大知闲闲(至)大恐缦缦。

　　小知大知何纷纷也其言也犹噫气也寐也觉也魂役形形役魂也构者无有穷也绵绵如缦深深如窖扰扰矜矜日以忧惧谓之何哉。

　　通云忙作么。

　　其发若机栝(至)莫使复阳也。

　　发若机栝迅不可止也留如诅盟守至胜也言其日消未能卒去也其胥溺也不可复也情已厌满又加封焉有如沟洫难通浚也阳者生也阴者死也日趋于阴与死为近求其明晰岂可得哉。

　　通云一念不在如同死人。

　　喜怒哀乐(至)蒸成菌。

　　为虑为叹为变为慹状怒哀也为姚为佚为启为态状喜乐也情之迁也感物而动也伦伶杂奏出于虚也未若大音希声也湿之蒸而为菌也菌不知晦朔也执情犹是也。

　　通云虚空里钉将一橛。

　　日夜相代乎前(至)有情而无形。

　　胡然而生也若是者其所由以生乎彼我还相构也浸假而有物也浸假而有我也我与物为构物与我为构也我之取我近之矣而不知其谁为使也其有宰之者耶孰得其真耶孰得其朕耶爱恶相攻也是非相取也非是则莫与为行也其可行者断然已信其有也特未见其形也其情耶其不及于形耶形易辨也情不易辨也旦暮以情迁也。

　　通云识情不断华着身耳识情断者华不着也。

　　百骸九窍六藏(至)无益损乎其真。

　　百骸并治也而不并为治也任之可也执之不可也得与不得皆溺情也真不受损真不受益也情之至者忘情者也。

　　通云倩女离魂谁是真者。

　　一受其成形(至)而人亦有不芒者乎。

　　相刃也相靡也日销铄于尘埃而莫能出也百年易尽也神销铄也非形销铄也。

　　通云赤肉团上有一无位真人切须好看。

　　夫随其成心而师之(至)独且奈何哉。

　　有心者不如其无心也是师心者也我师心人孰不师心乎岂必知代谢任取舍者有之乎愚者亦有之故人皆师心也无端而生心心成而生是非是以无有为有也今日适越昔先至焉是以无有为有也随其成心而师之是以无有为有者也。

　　通云如龟有毛如兔有角。

　　夫言非吹也(至)其无辩乎。

　　言非吹也吹者无心而言者有心也言亦犹吹也吹万不同而使其自已也因是也以为异于鷇音耶鸟之啄啄鹊之唶唶皆是也有音而无情也。

　　通云无语中有语有语中无语又云虚空讲经水鸟树林念法念佛。

　　道恶乎隐而有真伪(至)是其所非而非其所是。

　　八儒三墨何纷然其扰也道恶有异同耶目击而存焉者道也任举之可也有言可也忘言可也。

　　通云触目不会道运足焉知路。

　　欲是其所非而非其所是则莫若以明。

　　有小知有大知有小明有大明不明于是非之非是非者不可以语天下之是非也仅明于是非之非是非者▆可以语是非于天下也能入乎物故物大而我小能出乎物故我大而物小也此之谓以明莫若以明。

　　通云难瞒明眼。

　　物无非彼(至)圣人不由而照之于天亦因是也。

　　有彼我有是非自见而已不见彼也自知而已不知彼也由彼成是因是生彼彼其所彼是其所是是方生之说也生必有死也生即为死也知生之无以异于死者知可之无以异于不可者也若是者齐也故圣人善用因也天者不可知者也。

　　通云门庭施设曲为今时。

　　是亦彼也(至)莫若以明。

　　因其所是而是之在我者无是也因其所非而非之在我者无非也彼且为彼是且为是莫得其偶虚之至也环中而应其应无端也。

　　通云大王来也万福大王家中一片石雕得佛否得得莫不得否不得不得。

　　以指喻指(至)万物一马也。

　　以同乎物者喻之不若以异乎物者喻之之易　也罕譬而喻也不获已也夫物则安有同异哉天地一指也万物一马也喻指可也喻马可也指非指也马非马也。

　　通云俱胝一指头秪为承当不谛古人又道后园驴吃草。

　　可乎可不可乎不可(至)无成与毁复通为一。

　　生之无生也死之不死也美非美也恶非恶也大非大也小非小也然非然也不然非不然也可非可也不可非不可也成非成也毁非毁也复通为一故有时而言有时而不言也。

　　通云不别不同不一不异。

　　唯达者知通为一(至)因而不知其然谓之道。

　　不用而寓诸庸无用之用也无物不通无物不得善用因也是已语词盖曰因而已矣。

　　通云随他去。

　　劳神明为一(至)亦因是也。

　　复通为一非劳神明以为一也劳神明以为一者不知其同者也凡物本同也名同也实同也喜同也怒同也同同也异同也朝四暮三名实未亏而喜怒为用者圣人善用因也可由而不可知也。

　　通云黄叶止啼喜怒为用。

　　圣人和之以是非而休乎天均是之为两行。

　　圣人不由而照之于天无然不然无可不可也。

　　通云两行者兼也通宗通涂挟带挟路。

　　古之人其知有所至矣(至)而未始有是非也。

　　返于无物者上也有物而畛域不生犹无物也有畛域矣而异同不生犹无物也。

　　通云摘杨花摘杨花又云佯和子。

　　是非之彰也(至)故载之末年。

　　是非立而爱好于是乎生矣爱好之生也道之所以失也虽然无成与亏也庸讵知得之不为失也庸讵知失之不为得也忘情者道之至也鼓琴可也不鼓琴可也昭文鼓琴者也师旷惠子不鼓琴者也而三子并以知称成亦亏也亏亦成也载之末年犹传之殁世也。

　　通云一种没弦琴唯师弹得妙(问枝策谓倚杖据梧谓凭几是否答策以击乐梧以造琴师旷审音无适而非乐击策而已惠子超超一遑有琴理抚桐而已所谓不鼓琴者也)。

　　唯其好之也(至)此之谓以明。

　　好犹爱也好之故欲其明之明之故欲其成之也而己异于彼矣夫孰使之自异乎哉同也自以为异也坚白异同好辩者也而适以昧终也其善辩者其昧终者也为之子者特以其绪终者也又其下也果且有成也欤哉非成也我不可成也非不成也物与我无成也滑疑之耀闇汶而耀于光明也昏昏滑滑疑以为未然矣而自他有耀也明之至也明之至者忘其明者也故曰不用而寓诸庸也。

　　通云夜半正明天晓不露(问何为滑疑答百不知百不会)。

　　今且有言乎此(至)则与彼无以异矣。

　　类与类为类不类与不类为类故不类者犹然类也谓与类异乎。

　　通云恁么不恁么总不得。

　　请尝言之(至)而未知有无之果孰有孰无也。

　　未始有夫未始有始也言无始者诎矣未始有夫未始有无也言无无者诎矣以无有为无有耶其可言也耶其不可言也耶。

　　通云离四句绝百非请师明取西来意。

　　今我则已有谓矣(至)万物与我为一。

　　小之未始非大也亡之未始非存也故天地可同而万物可一也。

　　通云无边刹澥不隔毫端十世古今不离当念。

　　既已为一矣(至)无适焉因是已。

　　有言可也无言可也以言显言是支离其说也言与言为对犹一与一为对也是二之也因其有而无之未尝有也因其无而有之未尝非有也无适焉因是也。

　　通云万法归一一归何处我在青州做领布衫重七斤。

　　夫道未始有封(至)此之谓葆光。

　　为是而有畛也各是其所是也八德者畛也议而不辩则无所用畛矣圣人者忘其辩者也辩者有不见者也大辩不言辩不及也滑疑之耀能葆光也注焉不见其里酌焉不见其表也。

　　通云你有拄杖子与你拄杖子你无拄杖子夺你拄杖子。

　　尧问于舜吾欲伐宗脍胥敖(至)而况德之进乎日者乎。

　　宗小诸侯也脍小诸侯也胥敖小诸侯也蓬又其小也十日并出羿射其九一非不足也安用多乎尧难之而舜易之非舜之德进于尧也尧无可见之功舜有可见之德也。

　　通云大功不宰。

　　啮缺问于王倪曰子知物之所同是乎(至)庸讵知吾所谓不知之非知耶。

　　知者无知者也。

　　通云我到这里却不会。

　　且吾尝试问乎汝(至)吾恶能知其辩。

　　衣牛以文绣牛惴惴恐奉十朋以金车不若放而浮之大泽也仁义是非何规规者哉。

　　通云乌龟向火。

　　啮缺曰子不知利害(至)而况利害之端乎。

　　水不能濡火不能热风雷所不能迷登阊阖游昆仑与西王母会于瑶池歌白云而呼黄竹也秦穆公上天不知者以为死也穆公曰吾乃今而知广乐之奏也。

　　通云镬汤炉炭里众苦不能到。

　　瞿鹊子问于长梧子曰(至)吾子以为奚若。

　　去离尘埃而返冥极也无欲以观其妙有欲以观其窍。

　　通云无须锁子两头摇。

　　是黄帝之所听荧也(至)万物尽然而以是相蕴。

　　黄帝乘风崆峒论道至矣而黄帝犹听荧也智不及也且子过矣且子过矣见卵求鸡见弹求鸮是计之早者也道不可言也道不可名也妄言之妄听之苟如是而已也奚为其旁日月乎奚为其挟宇宙乎其吻合者为之可也其滑昏者置之可也而万物已隶于我矣我犬而物小我重而物轻我贵而物贱也隶之故尊之也以隶相尊也物无不大故物无不小物无不重故物无不轻物无不贵故物无不贱也众人役役用智也圣人愚春不用智也参万岁而一成纯去来无所殊也玄黄不能杂也以是相蕴万物之大始也。

　　通云大千坏时这个不坏。

　　子恶乎知悦生之非惑耶(至)不悔其始之蕲生乎。

　　人以死为死鬼以生为死人以生为生鬼以死为生故死生旦暮相代也况夫贱者之至于荣荣者之至于贱乎。

　　通云火后一茎茆。

　　梦饮酒者旦而哭泣(至)旦暮遇之也。

　　君乎牧乎谓占梦也维熊维罴维隼维鱼占君事也占牧事也觉而后知其梦也其无所用占矣通梦觉也一死生也齐是非忘得丧也圣人也百世之后而一遇之犹旦暮也若是其不可几也吊至也诡异也言至异也。

　　通云仰山原梦犹较些子。

　　既使我与若辩矣(至)而待彼也耶。

　　其有定耶其无定耶此亦一是非彼亦一是非也而又谁待耶其待彼耶彼者不可知者也我与若与人俱不能知矣而彼独能知耶。

　　通云胡张三黑李四。

　　何谓和之以天倪(至)寓诸无竟。

　　是与不是然与不然相待也犹化与声相待也春至而仓庚鸣雷始收而蛰虫蚽户化与声待也然亦有不相待者十有二月而螽矣李梅实矣鹦鹆来矣和以天倪因以曼衍所以忘年也穷无穷极无极故无竟也不用而寓诸庸故寓无竟也。

　　通云两个泥牛斗入澥直至如今没消息。

　　罔两问景曰(至)乌识所以不然。

　　影待于形也形待于所以形者也蛇之蚹也蜩之翼也其形形也而所以形者未尝形也乌识所以然哉乌识所以不然哉见影而驰何乃为翼跗使也。

　　通云逐块韩卢不少(问影待形形待心心是主人公耶答心如工伎见意如和伎者无量劫来生死本痴人唤作本来人莫认奴作郎好)。

　　昔者庄周梦为胡蝶(至)此之谓物化。

　　庄周耶胡蝶耶齐之不得而齐别之不得而别也是两行也两行者物化者也吾丧我故物化也。

　　通云山前一头水牯牛上书沩山僧灵祐王老师异类中行曹山披毛带角。

　　养生主

　　知生之生不知不生之生也所生者死矣而生生者未尝死也出者奴之入者主之也。

　　通云但能相续名主中主。

　　吾生也有涯(至)殆而已矣。

　　生有尽而智无穷也达生之情者忘其生者也去智与故委然任运而忽然若遗也岂能以形骸之逐逐从情智之纷纷哉。

　　通云圣人若知即同凡夫。

　　为善无近名(至)可以尽年。

　　无慕乎善而为之无虑乎恶而不为也名乎刑乎吾知远矣督者形之会也治乎其总立乎其元经纬万变是道枢也亲全而生之子全而归之。

　　通云不思善不思恶正恁么时如何是明上座本来面目又云曹山正命食惟除此人不横死(问长子为家督是否答譬之人身有任有督处尊面率下也)。

　　公文轩见右师而惊(至)天也非人也。

　　右师肘而废矣然以废得全是得全于天也得全于天者人损不能入也介独也两相与谓之与。

　　通云风吹柳絮毛毬走。

　　泽雉十步一啄(至)神虽王不善也。

　　是以天下为桎梏也。

　　通云披枷带锁。

　　老聃死(至)古者谓是帝之县解。

　　不蕲言而言不蕲哭而哭犹未离乎情也倍情者也生寄也死归也委然任之犹尸解也哀乐入其中而形已悴矣是天刑也。

　　通云劳生惜死办愚痴斋骑牛老翁未免遭人一棒。

　　指穷于为薪(至)不知其尽也。

　　薪有尽火无尽薪可指火不可指也夫火之传火也则安有极哉生犹是也故有涯者无涯者也。

　　通云譬如一灯传百千灯。

　　人间世

　　寓迹宇宙之间荡精尘埃之表岂必矫世离俗却形全身哉任运不失其和在群弥见其独翕而逾张隐而逾耀也。

　　通云随顺世缘无挂碍涅槃生死等空花是张拙语。

　　颜回见仲尼请行(至)庶几其国有瘳乎。

　　灵耶出耶庄耶回未尝适卫也谓之适卫可也以国量乎泽形骸蔽川原也若蕉犹草菅也。

　　通云拈来茎草。

　　仲尼曰嘻若殆往而刑耳(至)若殆为人灾。

　　暴君者急掩其暴者也以美好加之而反恶矣交不充也志未豫也虽存其信未达其神虽曰不争未达其心。

　　通云争怪得。

　　夫且苟为悦贤而恶不肖(至)必死于暴人之前矣。

　　诏犹告也无诏则已若将诏之是适与为构也进言者不易也目将荧而且惧也色将平而且下也口将营而嗫嚅也容将形而悴厉也心且虑其成且虑其不成也进言者不易也以水济水以火济火同也非和也顺此无穷也患自此始也厚言重言也不信而以重言入之是与怨构也。

　　通云死在句下。

　　且昔者桀杀关龙逢(至)而况若乎。

　　桀纣恶予其名尧禹好求其实是故名实者天下之所争也。

　　通云二俱不免。

　　虽然若必有以也(至)尝以语我来。

　　何其处也必有与也。

　　通云道且一语看。

　　颜回曰端而虚(至)其庸讵可乎。

　　充孔扬者德张施也采色不定犹未离乎德色也是能为阳者也但可使恒人不违耳而遂欲案人之所感乎因以容与其心乎所感者无方而案人者有量以有量逐无方我知其不可也能及其外不及其内也外合也而内不訾也内不自以为訾未能降心以相及也可哉。

　　通云且喜没交涉。

　　然则我内直而外曲(至)若是则可乎。

　　回之言曰吾内泯其狂圣之情外形其拳曲之节则古称先可以告无罪乎虽然未可也。

　　通云入泥入水(问何谓成而上比答谓上比古人也问何谓蕲乎而善蕲乎而不善答岂有所蕲乎而人善之岂有所蕲乎而人不善之耶善不善非有所向也问何谓教谪之术答谪犹谪也虽行教谪然或引古训以式之喻古事以明之言者无罪闻者足戒也)。

　　仲尼曰恶恶可(至)犹师心者也。

　　所与言者皆政法也而不类乎亵谍之私也虽鄙固乎亦可以无罪矣虽然犹师心者也成乎心而师之也乌可以及化也。

　　通云才到潼关漫求帝主。

　　颜回曰吾无以进矣(至)皞天不宜。

　　易治也有而为之欲以有为治之也若是者人事也非天事也故皞天不宜也皞犹呼也。

　　通云虚空漫劳摩撮。

　　回之家贫(至)心者虚斋也。

　　听者耳事也听之以虚非耳事也气不自为听也气自为听也以耳听乎以气听乎。

　　通云声不住耳。

　　颜回曰回之未知得使(至)可谓虚乎。

　　其始也适己之适故得已其后也忘其为适故丧已。

　　通云贫无立锥。

　　夫子曰尽矣(至)一宅而寓于不得已则几矣。

　　感于其名则已浅矣名之无可名也故无感其名未尝入也未尝不入也鸣无声也止无迹也无门则绝去来无毒则损情故。

　　通云东瓜茄子。

　　绝迹易无行地难为人使易以伪为天使难以伪。

　　不见其行者而已行矣无行地也息之深深则绝迹。

　　通云东山水上行。

　　闻以有翼飞者矣(至)未闻以无知知者也。

　　是殆不可以知知也。

　　通云木马嘶风泥牛吼月。

　　瞻彼阕者(至)是之谓坐驰。

　　阕满也极也虚室则庭无人白者一色光熙缉也动与吉会故无适不臧止而又止协于一也此之不止是谓坐驰。

　　通云飞光左右。

　　夫徇耳目内通而外于心知(至)而况散焉者乎。

　　收视返听故徇耳目止于符故内通外于心知则非思虑所及绝形骸离神智岂犹区域之观哉古帝皇王犹待命也况其下乎几蘧古帝名。

　　通云毗卢有师法身有主。

　　叶公子高(至)子其有以语我来。

　　不急谓慢然应之而无当也欢成合成也寡不道以欢成谓鲜有不道而能合成者也人道之患患及于世阴阳之患患及于身执粗櫔不求臧美嗜欲寡也釜爨之人无畏热苦突不黔也清冷也朝受命夕饮冰我岂内热欤不然何以寒自苦也国人望君如望岁焉国人望君如望慈父母焉何子子也。

　　通云胶盆刺脑。

　　仲尼曰天下有大戒二(至)夫子其行可矣。

　　任运而已哀乐不得而入也。

　　通云子顺父臣奉君。

　　丘请复以所闻(至)孰知其所终。

　　莫者不可知者也信不信未可知也而殃己相及矣故传言者危多奇巧则以巧丧德多奇乐则以乐败行忿之设也必无由也由于巧言由于偏辞者也譬之鹿死不择音矣忿情之激茀然作气厉与厉构凶患随之我不知其胡底也。

　　通云苦。

　　故法言曰无迁令无劝成(至)此其难者。

　　已令而迁之未成而劝之皆过其量以求益也几几乎危事也美不易成也成之在久恶易成也一成而不可改也故危事也至人者任天而游而一应乎不得已施也不求报也致命而已吾为其所难也易曰致命遂志又曰外其身而身存。

　　通云抑己而已未闻得已不已。

　　颜阖将傅卫灵公太子(至)达之入于无疵。

　　蒯聩者不有其父不有其子可不谓暴人耶天杀谓天资刻薄也形就而入则己匿心和而出则己阳与为婴儿与为无可畦与为无崖惟其达之故入无疵也。

　　通云共汝颠倒一上。

　　汝不知夫螳螂乎(至)而美者以犯之几矣。

　　积有功伐而自以为美也才之美也不知其犯也犯之几也居东是也明农是也。

　　通云车不横推理无曲断。

　　汝不知夫养虎(至)可不慎耶。

　　韩子曰无批逆麟龙不易扰也虎马同喻也养已者媚之否则杀之顺逆异也蜄土器也以筐以蜄奉之至矣蚊虻适集其仆缘而拊之偶不以时怒有所骋甚殆事也。

　　通云虎缺马馵。

　　匠石之齐(至)不亦远乎。

　　辕可曲耶广莫之野耶栎之为散木也匠之为散人也其相去亦无间矣而匠石者故为此呶呶也几何不为木所笑也弟子曰彼为社者也非无用也若其无用社者何也趣取犹趣使也匠石曰彼有托而逃也寄也名之为社是谇之也不知己者也诎于不知己伸于知己彼大木者胡不幸耶且彼亦安用社即不为社宁受伐耶彼以不材终其天年其所保者与庸众异而乃以义誉之耶誉之是谇之也木不受也。

　　通云莫涂污好(问液樠答枢腐则液流而木为屑樠满也问密失无言答不务速说)。

　　南伯子綦游乎商之丘(至)所以为大祥也。

　　藾犹荫也其荫可以芘千驷也荆氏善产然不如商丘　猿猴所栖以为戏也丽屋栋材也广厦丽之故名丽椫傍榇一边也榇用全木厚殓亲也解赛祭也适河沉人于河如西门豹事牛白颡豚亢鼻人痔病犹木以不材弃之也不祥者所以为大祥也神人以之。

　　通云死猫头。

　　支离疏者(至)支离其德者乎。

　　会合也撮发为髻五管五藏之俞也针者缝人之具又可以刺繲谓浣衣也入学者鼓筴备乐舞也播精谓吹播精食其值皆可以食十人言无废任也攘臂求为可用也役则不及赏则及之故支离者胜也。

　　通云三种病人莫教错过。

　　孔子适楚(至)莫知无用之用也。

　　迷阳言用晦也知雄守雌知白守黑也却曲谓却行而不前也。

　　通云老僧今日失利。

　　德充符

　　大德不德其充然者符契而已。

　　通云色见声求是行邪道。

　　鲁有兀者王骀(至)丘将引天下而从之。

　　难为王骀难为孔子。

　　通云两个没鼻孔汉(问立不教坐不议答立非立也何教之有坐非坐也何议之有向四威仪中觅贫道耶)。

　　常季曰彼兀者也(至)命物之化而守其宗也。

　　无假犹无待也不物于物故不与物迁终万物始万物故命物之化。

　　通云本末须归宗(问王先生林作王天下之王刘作王骀之王孰是答王者往也谓先生往从之也故大远于众也)。

　　常季曰何谓也(至)视丧其足犹遗土也。

　　一可异也肝与胆隔壤也异可一也物与我同伦也无宜故无不宜也奚其不丧奚其丧。

　　通云木人岭上穿云过。

　　常季曰彼为己以其知(至)物何为最之哉。

　　以其知犹未离乎知也以其心犹未离乎心也介然者知介然者心故为万物最也最谓出其上也心与物辩非常心也苟得其常奚为最哉。

　　通云平常心是道。

　　仲尼曰人莫鉴于流水(至)幸能正生以正众生。

　　群然者木而松柏异群然者人而舜异我生正则群生正故嗒然忘化而与运齐也安汝止协乎一。

　　通云灭度一切众生而实无一众生得灭度者非众生非不众生。

　　夫保始之征(至)彼且何肯以物为事乎。

　　保始保其泰始也征效也不惧之实大勇也求名者且然矣况太上乎无知故无不知未尝生故未尝死登假谓仙去犹黄帝乘龙也择日者无择者也人则从彼矣彼何尝以物为事哉。

　　通云普化木铎。

　　申徒嘉兀者也(至)子齐执政乎。

　　王曰蠋前蠋亦曰王前执政大兀大。

　　通云探竿影草。

　　申徒嘉曰先生之门(至)不亦过乎。

　　奈何哉游先生之门也子以执政先人而不知其后人也且子过矣。

　　通云不妨减人身价。

　　子产曰子既若是矣(至)子无乃称。

　　与尧争善犹未忘乎善也状其过不状其过言憾物者恒多而自谪者恒寡也安之若命则固然矣羿之彀中不死者无几然不死者命也天下之大危害之积非独一羿而已入其中而得出者利害释于前死生不撄其虑也伯昏无人况我以善者也游十九年而形骸化矣吾与子遇于形骸之外而子犹索我于形骸之内乎子产曰先生起自赞也。

　　通云大好一期宾主。

　　鲁有兀者叔山无趾(至)而况全德之人乎。

　　尊足谓尊于足也有大于身者也。

　　通云见吾色身不见吾法身。

　　无趾语老聃(至)天刑之安可解。

　　宾宾者何为耶其名耶其适以自苦耶天刑之也天刑之也聃也遁天之刑者也丘也天刑也。

　　通云项上铁枷何时脱却。

　　鲁哀公问于仲尼曰(至)是何人者也。

　　善恶者离乎形者也为后而不为先能为和不能为倡也月满曰望望人之腹腹果然也列子曰雌雄在前孳尾成群谓入兽不乱群入鸟不乱行也寡人丑乎是使我形秽也。

　　通云六根不具七识不全始解亲近又云一人通身红烂在荆棘中。

　　仲尼曰丘也尝使于楚(至)才全而德不形者也。

　　肫母死而犹食之不知其死也食乳也已知其死则去之矣去之者恶之也恶其不见己也恶其不为类也毋形犹在而母非母也母去之也翣者丧具用以饰武败者无所用之履以饰足刖者无所用之无共本也诸御不剪爪不穿耳不欲使形不全也新有昏者虽在外期年不使爱其生也哀骀它者人也而进于天者也不以形形而以不形形者也。

　　通云金香炉下铁昆仑。

　　哀公曰何谓才全(至)是之谓才全。

　　遇不可知也事之变也知不能规乎其始也乌识其所以然哉乌识其所以不然哉安之若命哀乐不能入也兑和悦也无伐天和四时容与故与物为春也。

　　通云焰里寒冰杨花九月。

　　何谓德不形(至)德友而已矣。

　　停者止也畜也物取平焉故可以为法也成和不滑和也。

　　通云急水上打毬子。

　　闉跂支离无脤(至)独成其天。

　　脰胫项也肩肩直而无文也恶者美之美者恶之故视全人反怪其项背也忘其所忘非能忘者也忘其所不忘斯能为忘者也惟圣人能也无所用知也无所用约也德恶其出于己也货恶其出于地也若是者天也鬻之自天者食之自天者也不大弃则不大予不大予则不大施也有人之形无人之情人也而进乎天者也。

　　通云无手人行拳无舌人解语。

　　惠子谓庄子曰人故无情乎(至)子以坚白鸣。

　　求益乎有生之外是益生也不益生谓不多事以扰其生也生无生也道与之貌天与之形因天地之自然而我不寄故生无生也倚树据梧此可谓适矣虽然犹有待也无生者无待者也天选子之形形者神之府也而子以坚白异同鸣天下哉其得全于天哉其不得全于天哉。

　　通云放汝三十棒。

　　大宗师

　　生无生也死不死也我忘物也物忘我也宗者极也统也会也天师道道师自然自然者无师者也大无外也。

　　通云此宗无语句。

　　知天之所为(至)所谓人之非天乎。

　　天亦人也人亦天也所知者人也所不知者天也以其所知养其所不知知之至也夫知有待也不知者无待者也。

　　通云明日不得普请。

　　且有真人而后有真知(至)于道也若此。

　　在寡且不逆也不以成自雄也于士无取舍也不暮谋故无取舍无适也无不适也无过也无当也是登假于道也。

　　通云平高就下。

　　古之真人其寝不梦(至)其嗜欲深者其天机浅。

　　其息深深故息以踵言若哇者息以喉其嗌言其喉息也。

　　通云着甚死急鼓粥饭气。

　　古之真人不知说生(至)是之谓真人。

　　不出故出不诉不入故入不距莫知其始也莫知其终也坦然受之故喜释然忘之故复道本自遗岂劳心以损道天非有耦奚假人以助天。

　　通云无去无来亦无住。

　　若然者其心志(至)而不自适其适者也。

　　兵非以为勇也泽非以为爱也无所为而为也莫之至而至也非圣人也非仁人也非贤人也非君子也非士也非役人也智之无可智愚之无可愚贵之无可贵贱之无可贱也通于物者和乐也无适而不亲也凄似秋暖似春者时也忘利害故利害不通也损己以行其名也亡身之不恤不择真而任之也是至人也非然者尊己卑物遗世厉俗何为也。

　　通云渠无面目(问何为其心志其容寂其颡沬答心非木石故志容不景耀故寂颡髅稿枯故沬)。

　　古之真人其状义而不朋(至)是之谓真人。

　　状义而不名为义也与人伍而不取其同也无不足也不相承也随器故绝方员渺形故无华实邴邴喜貌喜非喜也崔岳岳也得已而不已也滀止也其止进也与进也其进止也其与世并厉乎其謷然高往乎连卷乎不得而入也悗悗乎默而不言也宽然者其杀也乃乃然与世俱也感而应无废事也相与有足者蹈于高丘陟昆仑游广莫耶非夫有所虑而为之非夫有所避而不为者也而人遂以为勤行也过矣过矣非一也非不一也好之也一也不好之也一也其一也一也不一也一也天耶人耶吾不得而名也。

　　通云前三三后三三。

　　死生命也(至)一化之所待乎。

　　死生旦暮也人不得而与也是物之恒情也越死生谓之卓离死生谓之真身可爱也命可致也爱身故孝于亲而况其进者乎致身故忠于君而况其进者乎忘于江湖忘于道德尧与桀两忘也善吾生故善吾死也壑可藏舟也壑非壑也泽可藏山也泽非泽也有负之而趋者人不知也人知大之藏小而不知小之藏大也人知有之遁无而不知无之遁有也有而适无无而适有来而适往往而适来死死生生皆遁也藏天下于天下安所遁哉人也犹其为物也化余为鱼鱼乐也化余为鸟鸟乐也形尽寓也寓何所不乐哉彭可也殇可也存可也亡可也无始无终故一存而不丧也万化之所宗而一化之所待也。

　　通云王老师卖身去。

　　夫道有情有信(至)比于列星。

　　疑有也有情有信者也疑无也无为无形者也可传耶不可传耶可得耶不可得耶鬼耶帝耶天耶地耶非道无以神非道无以生耶上下四方推之而准故一之者极六之者极也天地者大气举之故称气母维地轴也斗天枢也堪坏兽形人面以神得名也冯夷河伯也肩吾梁父之贵神也黄帝升鼎骑云气上苍天颛顼冬帝御玄堂北极出天二亿三万有奇禺强履其上西王母宴穆满于瑶池盖少广也五伯商五伯豕韦等是也东维汉津以东也。

　　通云乾峰柱杖子。

　　南伯子葵问乎女偊曰(至)参寥闻之疑始。

　　外天下而后外物外物而后外生外生而后朝彻由外而内由远而近也不见天下不见物不见己故无今无古无生无不生也将之不得也迎之不得也毁之不得也成之不得也可将也可迎也可毁也可成也撄之而无不宁也感物而应未尝动也副墨疑可见也雒诵疑可闻也瞻明犹未离乎目也聂许犹未离乎耳也需役未离乎动者也于讴未离乎言者也玄冥莫也冥冥故莫也参寥独也寥寥故独也疑自此始也无始故疑始疑始故无始也。

　　通云不是心不是佛不是物(问何谓有圣人之道无圣人之才有圣人之才无圣人之用答秪得其体不得其用秪得其用不得其体问何谓杀生者不死答护生须用杀问何谓撄宁答只在六根门头却不被他污染)。

　　子祀子与子犁子来(至)成然寐蘧然觉。

　　死生存亡一体也何为是拘拘者哉曲偻佝偻也背高故五俞在上句赘顶椎也阴阳之气虽有沴乎其心乃闲然无事者也跰跹而行心间然无事也臂之左可为鸡也臂之右可为弹也尻可为轮也神可为马也然则吾何择哉吾安往不适哉叱避谓叱之使避也无怛化无以死伤生使彼化者增忉怛也鼠肝耶虫臂耶魂气则无不之也无不之也骨肉复归于土命也善吾生善吾死故生有所不欣而死有所不恤也人可也物可也鼠有大于肝虫有大于臂也生死寐觉也。

　　通云回途别着破襕衫(问不能自解物有结之六解一亡与楞严同义否答云是)。

　　子桑户孟子反子琴张(至)天之小人也。

　　相与于无相与相为于无相为人也而天者也临尸而哭是也猗语辞人死则化为异物有情无情吾同体也故曰假于异物托于同体戮民犹天刑也有事无事无事有事故常在定畴于天侔于天进人而天者也天之君子也。

　　通云不借借(问何谓莫然有问答莫然忽然也有间犹顷之也)。

　　颜回问仲尼曰孟孙才其母死(至)乃入于寥天一。

　　简谓忽然若遗也死者化物也使死而有知也岂犹待夫不知之化者哉不知之化谓后死者也且生与死各不相及也各不相知也方将化矣恶知不化者哉方将不化矣恶知已化者哉死生梦觉也何为是规规者哉矧吾与汝皆梦也梦未觉者也彼死者形可骇而心无损也旦易其宅而情非死也孟孙氏觉者也人哭亦哭是其所以宜也乃宜也吾者从我得称也执形而命之曰吾遂相与吾之耳矣虽然吾得我哉我丧我哉浸假而我化为鸟鸟一我也浸假而我化为鱼鱼一我也我无定属我有定称哉生耶死耶觉耶梦耶物耶我耶未知其谁适也歌者何也哭者何也所造无非适也不假笑也有时献笑喜与意俱也辗然可也排之不得也安其排故不及排去其化故忘于化乃入于寥廓之区与天一也。

　　通云曹山孝满。

　　意而子见许由(至)此所游已。

　　轵犹只也躬仁义适以仁义黥汝也明是非适以是非劓汝也无庄以美故失其美据梁以力故失其力黄帝以知故忘其知炉锤者未可少也息我黥补我劓冥乎仁义是非之藩而起化埋也吾何为不可哉许由曰是也此天游也。

　　通云红炉大冶(问何为秉成答成者已然者也因其已然谓之乘成)。

　　颜回曰回益矣(至)丘也请从而后也。

　　冥情故绝好任运故不常同者冥情者也化者任运者也堕肢体黜聪明回殆庶矣。

　　通云绝后再苏(问林以坐忘为面壁是否答曰瞌睡汉)。

　　子舆与子桑友(至)然而至此极者命也夫。

　　贫也非病也安之若命哀乐不入也。

　　通云不妨疑着。

　　应帝王

　　有道本有化迹帝王者迹也所以应之者本也。

　　通云苔生玉殿。

　　啮缺问于王倪(至)行以告蒲衣子。

　　胡然而问也胡然而不知也相与于无相与也喜也必有以也。

　　通云一场懡　。

　　蒲衣子曰乃今知之乎(至)而未始入于非人。

　　与为马耶与为牛耶与造物者游耶去智与故以情信之德任真而不任伪也不出也不入也其人耶其非人耶。

　　通云披毛戴角是类堕。

　　肩吾见狂接舆(至)而曾二虫之无知。

　　告我语我来也以经为式以义为度所谓以治治之者也以治治之未若以不治治之也圣人之治之也治内而已岂治外乎无乎不正故无乎不行也尽矣。

　　通云牛胃中经冬过夏。

　　天根游于殷阳(至)天下治矣。

　　厌足也何帠一作何故一作何为余曰帠犹系也去矣天根无落吾事。

　　通云我不暇为汝说。

　　阳子居见老聃(至)如是者可此明王乎。

　　质敏故所向疾气刚故能强梁心开故物彻而疏明志专故学道不倦此恒人之见多而至人之见少也。

　　通云有多少伎俩。

　　老聃曰是于圣人也(至)如是者可比明王乎。

　　胥贱役也技者艺能之末系累也劳形沐心徒自苦也田佃也便捷也牦犹狸也他他藉藉猎者众也虎豹之文猿狙之捷皆以技系功高者狗也执牦而归往就烹鼎则何为者也此而云圣人乎。

　　通云死汉。

　　阳子居蹴然曰(至)游于无有者也。

　　击壤而歌何也。

　　通云当时但展两手。

　　郑有神巫曰季咸(至)尝试与来以予示之。

　　郑人怪之故弃而走既其文未既其实抑未知其诚然否也卵者物之始形者也知其雄守其雌无名无形何卵之有列子者以道自丰而欲使人必信己也宜使人得而相之也相视也。

　　通云洞山土地三十年不见洞山。

　　明日列子与之见壶子(至)因以为波流故逃也。

　　湿灰委灰也地不无文顺地也颓然不震杂然不正亡名亡德窟于委灰是杜德也权用也杜权未杜德也权杜而实不杜也故易见也天壤天区也发于踵非息于踵也故其善犹见也不齐谓不定不动也太空冲然物莫能胜故视之不齐也衡者平之机也与为高与为下故不齐也审沈也沫也一曰水停为审缓而详也鲵桓鱼所盘曲也渊有九此处三焉其息深也虚而委蛇莫知谁何而始惝然失也示之以宗也宗者极也返其宜也。

　　通云国师在三藏眼睛里。

　　然后列子自以为未始学(至)一以是终。

　　豕人也人豕也人立而啼者豕也忘乎物故一之也遗事故不亲事纷然者应量之迹而抱蜀者自封也一以是终故莫知其终也。

　　通云孛荷孛荷又云苕帚粪箕。

　　无为名尸(至)故能胜物而不殇。

　　不以名也不以谋也不以事也不以知也如镜照物虚之至也夫镜何有哉。

　　通云打破镜来与汝相见。

　　南海之帝为倏(至)七日而浑沌死。

　　将欲剖吾朴也不知其丧吾榖也谷神不死。

　　通云凿开五位裂破三玄是死句不是活句。
嘉兴大藏经　漆园指通


　　漆园指通卷之二

　　云溪俍亭道人净挺　着

　　槜李珥信居士钱　江阅

　　骈拇

　　绝圣弃知因任自然无怀葛天由来者远。

　　通云金屑虽贵落眼成翳。

　　骈拇枝指出乎性哉(至)非天下之至正也。

　　侈于德则害德侈于性则毁性侈者非其分也少者不欲其不足多者不欲其有余也多方仁义何为也离朱者骈于明也师旷者侈于聪也曾史者枝于仁也杨墨者骈于辩也骈枝非正也。

　　通云佛之一字吾不喜闻(问何为敝跬誉答敝敝焉跬其足以誉无用之言也跬即跬步也)。

　　彼正正者不失其性命之情(至)天下何其嚣嚣也。

　　仁义设而天下始多故矣仁立而忧其不仁义立而忧其不义决骈龁枝所以乱也盍返自然哉。

　　通云彼自无疮勿伤之也。

　　且夫待钩绳规矩而正者(至)是非以仁义易其性与。

　　礼乐仁义何纷纷也自有虞氏昉也则惑也。

　　通云文殊普贤贬向二铁围山不为分外。

　　尝试论之自三代以下者(至)又恶取君子小人于其间哉。

　　贪夫殉财烈士殉名夸者死权众庶冯生廉如伯夷役人之役适人之适也何论盗跖。

　　通云头头非取舍(问投琼曰博不投琼曰塞塞与赛是同否答博塞即围答塞戏也)。

　　且夫属其性乎仁义者(至)不敢为淫僻之事也。

　　自闻则无所不闻自见则无所不见奚敝敝焉饰仁义之途惊天下之耳目哉自适而已自得而已此性命之情道德之正也俞儿事黄帝善别淄渑。

　　通云除断妄想趋向真如正好门前之绕。

　　马蹄

　　伯乐善治马而马始多故矣陶匠善治埴木而埴木始灾矣圣人善治天下而天下始疑天下始分矣故曰无治之以其治而治之以其不治。

　　通云我今日牙痛。

　　马蹄可以践霜雪(至)此亦治天下者之过也。

　　马死者性失也埴木有性岂任方圆岂任曲直哉而犹且称之曰治也治也则已过矣治天下亦然母为伯乐母为陶匠其可也。

　　通云清净行者不入涅槃破戒比丘不入地狱。

　　吾意善临天下者不然(至)可攀援而窥。

　　獉獉尔狉狉尔吾与鸟兽草木同入于玄化之中而莫知其孰为此孰为彼也。

　　通云情与无情皆为一体。

　　夫至德之世同与禽兽居(至)五声不乱孰应六律。

　　马有性埴木有性人亦有性无知是也无欲是也是以贵乎同也仁义礼乐何纷纷也仁义设而道德始废矣礼乐设而性情始离矣圣人者何苦作为文采以乱人目作为声音以乱人耳哉。

　　通云取禅板来取火来(问蹩躠跂是蹇蹇意否答云是问澶漫是缓散否摘僻是劳役否答云是)。

　　夫残朴以为器(至)此亦圣人之过也。

　　工匠罪欤伯乐罪欤圣人过欤绝其圣去其智堕耳目黜聪明古之人尚哉。

　　通云长老何年行道威音王以前犹是王老师儿孙坐第二位去(问衡扼月题是马饰否答秦风小戎皆是也问介倪是介然睥睨否答云是问何为闉扼答闉犹城闉也马不驯故闉其扼虑其逃靷也问何为騺曼答一为猛鸷一为衍曼马炫其智能以与人争得也故曰盗也)。

　　胠箧。

　　皇降而帝帝降而王王降而伯伯降而盗谭仁义者适为盗资耳着胠箧。

　　通云彼魔法中假我衣冠称善知识。

　　将为胠箧探囊(至)不乃为大盗积者也。

　　仁义礼乐治天下之缄縢扃谲也而窃者以之故圣人生而大盗起也。

　　通云瞿昙也须吃棒。

　　故尝试论之(至)以守其盗贼之身乎。

　　立宗庙社稷治邑屋州闾乡曲者皆圣知之法也盗其国弑其君并其法而有之田成子是也天下之为田成子者岂少哉宜若圣人之过也。

　　通云才有一毫头便有一毫头。

　　尝试论之(至)四子之贤而身不免于戮。

　　杀谏臣诛善类者暴君也其所用者圣人之法也为法之敝一至于此故圣人不能无过也苌弘之血化碧臛目曰胣。

　　通云邪人用正法。

　　故跖之徒问于跖曰(至)是乃圣人之过也。

　　智仁圣义勇者所以治天下之具也而盗跖有之是圣人适为盗资也圣人不死大盗不止翘翘然以仁义招天下者是适与盗人谋也斗斛权衡符玺皆是也窃国者且侯矣刑赏者徒具文也。

　　通云一为波旬一为帝释(问鲁酒薄而邯郸围许慎注谓楚吏求酒于赵勿得故围是否答楚伐鲁谓其酒薄也魏因伐赵围邯郸以楚不能援赵耳川竭谷虚丘夷渊实事相类也)。

　　故曰鱼不可脱于渊(至)法之所无用也。

　　仁如鲁史辩如杨墨聪如师旷巧如工倕明如离朱适足以乱天下耳火飞曰爚绝圣弃知以为玄同圣人者天下之利器也利器不可以示人。

　　通云如愚若鲁。

　　子独不知至德之世乎(至)当此之时则至治已。

　　民忘其治谓之至治其言本于黄帝容成大庭以类举也。

　　通云毗婆尸佛尸弃佛毗舍浮佛拘留孙佛拘那含牟尼佛迦叶佛释迦牟尼佛。

　　今遂至使民延颈举踵(至)好知之乱天下也。

　　鸟乱于上鱼乱于水兽乱于泽皆乱也天下大乱俗惑于辩去知与故则莫若求其所已知而非其所已善。

　　通云知之一字众祸之门。

　　自三代以下者是已(至)啍啍已乱天下矣。

　　役役者动也啍啍者言也作誓作诰何啍啍也其感人以末也。

　　通云杜口毗耶掩室摩竭。

　　在宥

　　物于物者不足以治物也不物于物故忘物忘物而物无不得矣在宥是也。

　　通云死猫头。

　　闻在宥天下(至)有治天下者哉。

　　在之则无适而不得矣宥之则无往而不释矣奚其治奚其治。

　　通云总不消得。

　　昔尧之治天下也(至)安其性命之情哉。

　　毗于喜则不恬矣毗于怒则不愉矣盗跖曾史者赏罚之招也其原自尧桀始乔诘卓騺何暇安性命之情哉乔者矫迈诘者屈曲。

　　通云黑暗女功德天。

　　而且说明耶(至)吾若是何哉。

　　说者情之所之相助也安性命之情者存可也亡可也苟为不安是乱天下也尊之惜之何为也过而去之忽然若遗其可也为斋戒为跪坐为鼓歌若是者何也。

　　通云物事门中不舍一法实际理地不受一尘。

　　故君子不得已而临莅天下(至)何暇治天下哉。

　　无为自正上理也无解五藏无擢聪明贵其身爱其身也黄帝老子之所以治天下也尸居渊默为龙为雷神与化俱故天与理适也无为也无不为也炊者希声累者希形也。

　　通云枯木龙吟髑髅眼睛。

　　崔瞿问于老聃(至)罪在撄人心。

　　人心者偾骄而不可系者也臧人心撄人心撄人心乃乱排下进上上下囚杀乱之始也能为淖约以柔刚强能为廉刿能为雕琢热如焦火寒如凝冰俯仰四海其居微芒其动飘忽如是其不可系也撄之不可也黄帝尧舜且失之况三代以下耶脊脊大乱宜其骇也。

　　通云我自觅心了不可得(问何为廉刿答谓方隅断割也)。

　　故贤者伏处大山嵁岩之下(至)而天下大治。

　　椄槢囊头木也嚆矢矢之猛者仁义圣智撄人心者也犹桎梏也。

　　通云念佛一声嗽口三日。

　　黄帝立为天子(至)又乌足以语至道。

　　所欲问者物之质也所欲官者物之残也所问非所官所官非所问也不族而雨不黄而落日月蚀矣犹佞人以求治也奚足语哉。

　　通云没你话会分。

　　黄帝退捐天下(至)广成子之谓天矣。

　　贵以身爱以身故治身千二百岁而形不衰善治身也广成子之谓天也天者神明之宰也。

　　通云转轮圣王身相无量寿命无量(问至阳之原故有明至阴之原故有闇是否答明中暗暗中明问守一答青州布衫)。

　　广成子曰来余语女(至)人其尽死而我独存乎。

　　无穷无测莫可终极不死也不生也离得也离失也为皇者古也为王者今也见光者天也为土者地也皆是也生于土反于土命也生之无生也死之无死也余将去汝入无穷游无极与日月参与天地并莫知其终也缗犹冥也冥冥昏昏进之无可当也退之无可远也人尽死而我独存是治身者也。

　　通云死中得活。

　　云将东游过扶摇之技(至)云将不得问。

　　游耶吁耶吾弗知耶吾弗知耶是有谓耶是无谓耶何不得而问耶。

　　通云云门胡饼。

　　又三年东游(至)起辞而行。

　　天者称鸿蒙也谓鸿蒙为所天也浮游猖狂无适而不得也内观无妄勿谓形劳也余何知哉余何知哉云将曰向也自以为猖狂而民仍随予所往也予不得已也今则否也今则民放余余自放也愿受令愿承教也鸿蒙曰未也乱天逆物治人者之过也云将曰奈何鸿蒙曰毒哉甚矣惫也曷归乎曷归乎仙仙乎归也云将曰愿闻一言鸿蒙曰养心上也无为自化解心释神窈窈冥冥莫知其真物将自生云将曰得之矣乃今而知所为身与所为德也。

　　通云不许夜行投明须到。

　　世俗之人(至)睹物者天地之友。

　　喜乎同己恶乎异己以出众为心也欲出众者则安能出众哉其不如众技者则己众矣夫有物者不可以物物也不物于物故能物物独往独来是谓独有有问有应无向无方挈汝而往与为挠挠无端也无旁也无始也为之颂论冥乎大同堕形体黜聪明大同而无己也有而无有故不得有其有也无无亦无故无有无有也睹有者君子之陈迹也睹无者犹未离乎天地也非然也。

　　通云有无是两头语。

　　贱而不可不任者物也(至)不可不察也。

　　无为也无不为也任天而游者一物不能外也民与事俱也无为则尊有为则益为累此天人之分也。

　　通云不任有为不尽无为(问何为中而不可不高答虽无过与不及而坊表自峻问何为薄于义答薄犹近也问何为应礼不讳答自然合节非讳忌也)。

　　天地

　　无无故无名无名者一之所起也得一以清得一以宁得一以为天下贞玄之又玄众妙之门。

　　通云满口道不得。

　　天地虽大其化均也(至)天德而已矣。

　　君犹天也道曰天道德曰天德。

　　通云同根一体。

　　以道观言而天下之君正(至)无心得而鬼神服。

　　正其言定其分列其能而后可以泛应也道也所以观物也道兼于天以天治故通于一也道无心合人人无心合道也。

　　通云前三三后三三。

　　夫子曰夫道覆载万物者也(至)死生同状。

　　虚而应物故物无不得也心大于事故藏事我周于物物往归之于己非有所私也虽王天下不以为显也隐显一故万物一万物一故死生一也。

　　通云木人见花乌。

　　夫子曰夫道渊乎其居也(至)大小长短修远。

　　道贯金石故万物莫能定也王德言以德自王也素履之往独行也通于事者其耻也故遗事也通于事者其知也故存神也心出而物采之矣而心容有系物者乎晓焉者其独见也和焉者其独闻也至无而求不匮也时骋而艮于庭也小之无勿大也短之无勿长也修然远也。

　　通云庄上吃油糍咄咄怪事。

　　黄帝游乎赤水之北(至)象罔乃可以得之乎。

　　知索之任智也离朱索之任目也吃诟索之任言也是不如其忘象也象罔者忘象者也异哉象罔之果可以得也。

　　通云罔明出得女子定。

　　尧之师曰许由(至)南面之贼也。

　　以人受天故乘人而无天徒止恶也而不知恶之所由生也何于适于忘也身本一也形乃异向尊其所知如火之驰纭纭者绪也为绪使也役役者物也为物絯也其何能配天也尊祖故收族父之父为祖能为众父而不能为众父之父治率由之乱率由之治乱并也臣之祸也君之贼也。

　　通云同时不识祖又云祖父从来不出门。

　　尧观乎华(至)封人曰退己。

　　尧请问而封人曰退者忘言可也。

　　通云好事不如无(问三患答老病死又云三灾)。

　　尧治天下(至)俋俋乎耕而不顾。

　　俋俋犹邑邑也径行而直情也耕而不顾何也。

　　通云懒残懒残不为俗人拭涕。

　　秦初有无无(至)同乎大顺。

　　一者何也无无矣无名矣吾不知其何所起也未几而未形者以生矣未几而有分者无间矣未几而成理矣未几而保神矣德也命也形也性也返同于初初乃一也虚之至也大之至也异啄同鸣上下并也冥冥昏昏是玄德也。

　　通云对朕者何不识(问合啄鸣啄鸣合答云吽吽又云婆婆和和问泰初有无郭以无有无名为句得否答云亦得谓太初在有无之间并有无之名面亦无之也)。

　　夫子问于老聃(至)是之谓入于天。

　　放者效也离析坚白若悬日月而托诸寓也长于辩者也此可为圣人乎是执狸之狗也是猿狙也成思故怵心山林来故劳形也有首趾无心耳狗类也猿狙类也若是者众矣形存而无形者并存焉人之至也抑胡寡也动也其止也死也其生也废也其起也皆非其所以也有治在人者有治在天者忘乎忘乎入于天者也。

　　通云韩卢逐块又云猿猴彰古镜。

　　蒋闾葂见季彻(至)欲同乎德而心居矣。

　　荐陈也陈前说也局局展然笑也且其自处也危矣美好设而民将从之犹多其观台榭以娱耳目也观台既多物必超往其为投迹者众矣溟涬犹鸿芒也岂以尧舜为先而我后哉兄者先也弟者后也居安也亦曰止也。

　　通云不挂本来衣莫行心上路。

　　子贡南游于楚(至)何足以识之哉。

　　博学以拟圣于于以盖众弦歌以成名声是桔槔之智也于于犹于于也托生并行殆浮游其生以与众庶并也汒乎淳哉忘智巧也誉之不顾也非之不受也失不加损得不加益也是浑沌之人也望其言若河汉也何足以知之也。

　　通云从来疑着这汉。

　　谆芒将东之大壑(至)此之谓混冥。

　　横目犹比目也照旷所照者旷也进而德人进而神人累况而上也。

　　通云井觑驴驴觑井(问何为行言自为答吾行吾言自为而已非有他也)。

　　问无鬼与赤张满稽(至)圣人羞之。

　　其未疡也何所需吾药也其不秃也何所需吾鬄也操药而进其色燋然不如其不药也圣人羞之也。

　　通云也不消得。

　　至德之世(至)汲汲然唯恐其似己也。

　　标枝漫然在上野鹿任所之也谀其亲谄其君是导谀也世俗之所然而然所善而善亦犹之导谀也何必君亲之非而流俗之是也导人者从人者也谀人者悦人者也合群言以为譬饰小文以为辞徒将以聚众也而本末终始不相及也则惑也彼导谀者何也垂衣裳设采色动容貌以媚世也愚之至也虽有祈向不可得也折杨皇荂俗乐也高言不入于耳俗言胜也击缶鼓钟乐殊雅俗俗而奏之清浊混也惑之甚也推择也择而不推则无择也无择谁比忧也比近也大风为厉厉之人唯恐其子之类己也人尽明也惑者何也。

　　通云惺惺着。

　　百年之木(至)亦可以为得也。

　　斫木为樽断者弃之美恶不同失性一也跖与曾史犹是也困惾者逆也厉爽谓失味也鸠鸮在笼虎豹在囊槛困之至也内支离于柴栅外重缠缴离跂于杨墨者困之至也乃自以为得乎。

　　通云披枷带锁。

　　天道

　　无为自正无欲自化天之道也帝王者莫不由之施之有后先用之有本末也主职要也臣职详也得其意忘其象可也。

　　通云立乾坤句。

　　天道运而无所积故万物成(至)与天和者谓之天乐。

　　天也帝也圣人也一也皆道也道运而无所积者也无为也无不为也虚之极静之笃也君可也臣可也上可也下可也隐可也见可也和于人者也和于天者也。

　　通云不面帝尧颜又云有向有奉(问平中准答其平也中准中准犹中规中矩也)。

　　庄子曰吾师乎(至)古之人贵无为也。

　　生也天行死也物化故鬼不祟魂不疲宗天地主道德用天下而有余也无为者也。

　　通云无生死故不求出。

　　上无为也(至)此不易之道也。

　　主职要也臣职详也无为者上也有为者下也。

　　通云与和尚提鞋携杖不为分外。

　　故古之王天下者(至)用人群之道也。

　　古之人不下堂皇而天下治也。

　　通云帝德尊寰宇(问落天地答天地其后焉者也故落天地)。

　　本在于上末在于下(至)非上之所以畜下也。

　　有本末有后先故物尚其功而道有其序也序者次也审其次而后上可事也下可畜也物可治也身可修也治之至也形名非本也赏罚非始也无倒行无逆施也。

　　通云门庭施设曲为今时威音以前无是事(问五兵答弓殳矛戈戟问比详答比度详审问萌区答草木甲析也问因任答因其能而任之问原省答原其过而省之问袭情答袭安也问五变答自明天至形名而五问九变答至赏罚而九也)。

　　昔者舜问于尧(至)天地而已矣。

　　天之德而出也宁矣日月之照而四时行矣何为也哉天之合也胶胶扰扰人之合也。

　　通云正中偏偏中正。

　　孔子西藏书于周室(至)夫子乱人之性也。

　　六经六纬为十二经说未终而老聃遽止之故曰中其说也后言失言也道德失而为仁义无私焉乃私也偈偈犹敝敝焉击鼓而求亡子也噫过矣。

　　通云是穷子喻。

　　士成绮见老子而问(至)其名为窃。

　　止百舍行重趼向之勤也弃妹则寡爱生熟不尽前谓食无余味也漠然不应者机也心正却故愿有请也却谓却而不前也脱焉远也呼牛应牛呼马应马于名无所争也服常服无改吾初度也非以其服而服之也雁行履行再拜稽首而进也崖然自异也冲然自雄也额然未忘阚然未嘿义然未消也系马而止心如驰也动而持不及持也机发发也察而审徒与为智巧也泰者已甚曙已然不睹未然也凡此者不相信也边竟有人其名为窃未启其籓而妄意其室也。

　　通云九上洞山三登投子。

　　夫子曰夫道于大不终(至)至人之心有所定矣。

　　惟道备物大小无间泰定故神间也。

　　通云十字街头识取天子又云长安虽乱我国晏然(问何为不终答无终穷也)。

　　世之所贵道者书也(至)古人之糟魄已夫。

　　道者不可以言传也其可传者糟魄也书不尽言言不尽意也。

　　通云得意忘言道易亲(问何为徐则甘而不固疾则苦而不入答迟久则渐甘然恐其不深固急疾则殊苦正虑其罕契入)。

　　天运

　　无所为而为者天也大音希声也仁义礼乐儒墨之陈迹也非天也。

　　通云宝镜当风重重锦缝。

　　天其运乎(至)此谓上皇。

　　天乎地乎日月乎云乎雨乎风乎谁为为之者乎洛有九故曰九洛皇建有极日月顺序风雨时也五常犹五德也六极于九畴处一焉。

　　通云九州皇化里。

　　商太宰荡间仁于庄子(至)是以道不渝。

　　至人无亲非无亲也亲固不足以言之孝固不足以言之也如徒曰孝耳孝耳此非过量之言不及量之言也至仁者兼忘者也至贵者忘爵至富者忘财至愿者忘名誉并弃也忘也。

　　通云子若吼时祖父俱尽又云子归就父父全不顾父子之恩刀斧砍不开。

　　北门成问于黄帝(至)乃不自得。

　　异哉所闻。

　　通云一种没弦琴惟师弹得妙。

　　帝曰汝殆其然哉(至)汝故惧也。

　　盛衰异理清浊异宜如雷也如霆也无尾也无首也胡然死也胡然生也胡然偾也胡然起也无穷也不可待也故惧也。

　　通云乾闼婆王奏乐。

　　吾又奏之以阴阳之和(至)汝委蛇故怠。

　　涂却谓以大却为涂守神以神明为守也挥越也绰宽也不能见故知穷不能逐故力屈既所不及乃至委蛇故怠也。

　　通云乍如赓白雪。

　　吾又奏之以无怠之声(至)而故惑也。

　　混混相逐如丛之生林林其乐而遗其形布而挥之不可曳也穷幽及昏听无声也疑之故稽于圣人稽察也天乐谓钧天广乐也无言故希声说和豫也听之无接故惑也。

　　通云迦叶作舞大地山河作舞。

　　乐也者始于惧(至)道可载而与之俱也。

　　其愚也道也道可载而俱也咸池备也。

　　通云大好一场曲调。

　　孔子西游于卫(至)而夫子其穷哉。

　　刍狗以刍为狗所以祭也苏者樵苏之属梦耶眯耶言世且易之也不敬故易之也桔槔者人俯亦俯人仰亦仰人引非引人也从之便也古今者应时而变者也三皇不相沿礼五帝不相循法也矉者何也。

　　通云俱胝伸一指童子亦伸一指。

　　孔子行年五十有一(至)天门弗开矣。

　　不由中出者也故不出也不由外入者也故不隐也仁义者可一宿而不可久处也觏遇也使人觏之则责之者至矣故贵乎淡忘也采真服真也鉴戒也湮没也天门阊阖之门应灵府也。

　　通云不借借。

　　孔子见老聃而语仁义(至)蹴蹴然立不安。

　　言黑白之质者不足以为辩也饰名誉之观者不足以为广也以孔子声见者藉孔子为援也倨堂而应微是老子深远也杀其杀者亲有等也未至于孩而云谁丧其朴也杀盗非杀谓所杀者盗也杀以止杀非杀也人自为种言人自为类而天下从此分也其作始有伦各自为匹而今也女而妇也淫其色也新台是也敝笱是也何言哉何言哉鲜规之兽兽解网莫能规也规制也。

　　通云无理可伸无言可对(问人自为种而天下耳此理何如答起为世界静为虚空虚空为同世界为异)。

　　孔子谓老聃(至)丘得之矣。

　　钩用引而用之也鶂相感以目虫相感以声类兽名生亶爰之山自为牝牡物化之不齐也乌鹊之生也以孺鱼之传也以沫虫之细腰者以化人之有弟也而兄啼皆物化也不与化为人夫胡及于化也化人者及化者也得之也得之也。

　　通云龙神乞戒(问乌鹊孺是卵生鱼傅沫是湿生细腰化生有弟胎生果否答亦是)。

　　刻意

　　无不忘也无不有也恬淡虚无乃合天德纯之至也素之至也。

　　通云月在青天水在瓶。

　　刻意尚行(至)圣人之德也。

　　高也非其高也修也非其修也治也非其治也间也非其间也寿也非其寿也彼何人也彼何人也。

　　通云头长三寸颈长二尺(问熊经答道引服气若熊引树而经也)。

　　故曰夫恬淡寂漠(至)乃合天德。

　　死生梦觉也若浮若休则死生一不梦不忧则梦觉一。

　　通云只履空归宋云遇之葱岭。

　　故曰悲乐者德之邪(至)天德之象也。

　　天一生水水者天德之象也水不杂则清莫动则平然郁闭亦不能清故叹逝于流泉而不徒鉴于止水也。

　　通云死水不藏龙又云万里无云天有过。

　　故曰纯粹而不杂(至)能体纯素谓之真人。

　　干隧吴地或曰干溪吴越产剑故云干越之剑一之精通谓惟其一是以精上通也伦类也。

　　通云金刚王宝剑。

　　缮性

　　缮治也古之治道者以知养怡以怡养知交相养而和理出焉所谓性也道可治性不可治也治之则失其性也去性而从于心则无以复其初也。

　　通云打车即是打牛即是。

　　缮性于俗学以求复其初(至)物必失其性也。

　　役于学者俗学役于思者俗思恬养知则无知而知知养恬则知而无知道与德也性也仁义礼乐皆是也忠亦犹是也行不偏也彼我各王而蒙己德非德之也夫德则必有不冒者矣大德不德苟为冒之是物失其性也。

　　通云其施汝者不名福田供养汝者堕三恶道。

　　古之人在混芒之中(至)反其性情而复其初。

　　顺之则惟恐其逆也故不一也降而下也安之则惟恐其不安也故不顺也降而愈下也离其道以为善险其德以为行乃始去性而从心也心与心构而知识丛生则大乱之道也减其质也溺其心也无以复厥初也。

　　通云教坏人家男女。

　　由是观之(至)又何为哉。

　　道隐则世衰世衰则道愈隐道无以兴乎世世无以兴乎道也虽不在山林犹隐也道不行也古之人其可以有为而行也则治反于一而化行无迹也其不可以有为而穷也则深根宁极以待时也。

　　通云三问茅屋一道神光是何等人受用。

　　道固不小行(至)谓之倒置之民。

　　乐全故志得也无以益其乐也其傥来者寄也轩冕乐也穷约乐也乐彼犹乐此也。

　　通云何处不称尊。

　　秋水

　　束于教者不可以语道也天地非大也毫末非小也以道观之则何贵何贱何少何多也知道者达于理达理者明于权火弗能热水弗能溺寒暑弗能害禽兽弗能贼也本乎天位乎得反要而语极也反其真也有形者不如其无形也风不如目目不如心也临大难而不惧者勇也道之至妙者不可以智知也管未可以窥天锥未可以指地也曳尾于涂中乐也毋以梁国吓我也子犹我也我犹鱼也子知我我知鱼也是物之适也。

　　通云灯笼缘壁上天台又云藕丝牵大象。

　　秋水时至(至)向之自多于水乎。

　　泾流大于两涯故不辨牛马河涨溢也尾间即沃焦山海水泄处也礨空小穴也稊米稗也人卒谓人与卒也卒厮养也战国之民多为兵故屡称人卒海不敢自多也奈何哉其以河自多也。

　　通云鸡栖凤巢非其同类。

　　河伯曰然则吾大天地(至)足以穷至大之域。

　　小非寡也大非多也量无穷也遥者故也望之难即而不以为闷也掇者今也俯而取之而非可跂及也时无止也得之不足喜失之不足忧也生无可乐死无可畏也知也不如其无知也生也不如其无生也。

　　通云父母未生前如何是你本来面目。

　　河伯曰世之议者(至)约分之至也。

　　垺廓也殷盛也细不能视大大不能视细也不相及也势也虽然其有形者也有形者言论及之意致及之者也其不及者道也大人者吾无以名之也虽不出于害人而亦不多仁恩虽动不为利而亦不贱门隶是两行也不争也不让也事不借人不多食力何其廉也然不以贪污为贱也是两行也虽殊俗而不为矫异也虽从众而不习卑谄也是两行也道人者无闻者也至德者不德者也大人者无己者也约其常分以为至也吾无以名之也。

　　通云至人无己靡所不已。

　　河伯曰若物之外(至)小大之家。

　　贵非贵也贱非贱也大非大也小非小也恶乎倪恶乎倪有差数有功分有趣操万物尽等也贵贱有时未可以为常也梁丽屋梁也或曰车也能为大不能细也马犹是也鸱鸺犹是也有能有不能也万物之情也归休乎河伯毋漫言贵贱毋漫言大小也。

　　通云不作贵不作贱。

　　河伯曰然则我何为乎(至)夫固将自化。

　　无为也无不为也反衍反覆相衍也大蹇连连蹇蹇与道俱也施而谢之无所受也参差不一而行也承接也翼相助也任万物之无方而我不宰也短长一齐也生死不足恃也虚满无其形也年岁若遗时一往也终则有始天行也动与变准也时与化移也无为也无不为也夫固将自化也。

　　通云头头非取舍。

　　河伯曰然则何贵于道耶(至)是谓反其真。

　　察安危宁祸福谨去就者权也本天以治人也位于得故无不得也蹢躅屈伸无往而不得也反物之要而语道之极也任天而不任人也去智与故反其命也得其所得而不以美名市也。

　　通云有权有实有照有用。

　　夔怜蚿蚿怜蛇(至)惟圣人能之。

　　夔一足蚿多足蛇无足其行一也然不如风也风又不如目目又不如心也有形者不如其无形也。

　　通云铁牛无脚也须行(问指我则胜我趥我亦胜我何也答指我谓望风而止趥我谓蹑风而行也小不胜也折大木蜚大屋则大胜也)。

　　孔子游于匡(至)请辞而退。

　　足于天者人损不能入也。

　　通云睦州一只草鞋。

　　公孙龙问于魏牟(至)乃逸而走。

　　干井梁也甃井壁也虷赤甲虷蟹皆旋于井彼与科斗莫余若也商蚷马蚿也是蛙类也寿陵邑名余子小子也未十六为余子国能邯郸所能也学步者何也。

　　通云邯郸学唐步又云虾跳不出斗。

　　庄子钓于濮水(至)吾将曳尾于涂中。

　　与为朽甲也不如为龟息也。

　　通云参活句不参死句。

　　惠子相梁(至)子之梁国而吓我耶。

　　练实竹实也庖人不治庖尸祝不越俎而代余无所用天下为也。

　　通云三诏不起。

　　庄子与惠子游于濠梁之上(至)我知之濠上也。

　　全矣犹云果然也请循其本谓循其本论也既已知我知之而问我是子知我也子知我我知鱼也濠上之鱼犹濠上之我也我知之濠上也鱼亦我也我亦鱼也。

　　通云鄂渚岩头华亭船子。

　　至乐

　　至乐无乐至誉无誉无为也无不为也生本无生也死生昼夜也死之乐虽南面王不能过也名止于实义设于适也未尝死未尝生也从物化也出于机入于机。

　　通云何不了取无生本无速乎。

　　天下有至乐(至)孰能得无为哉。

　　富贵寿劳其形以为乐也非至乐也至乐无为也芒芴希夷也职职犹役役也。

　　通云寒山逢拾得(问奚为奚据答为行也据止也问久忧不死答长处忧患尽形寿而不死也何其苦也问足以活人答适人之适故活人不自适故不活身也问蹲循勿争答谏之不入蹲循而已慎勿与争也蹲者蹲踞循者因循厚自晦也)。

　　庄子妻死惠子吊之(至)故止也。

　　久与之居子既长矣老而身死不哭而歌抑胡忍也庄生曰吾始也亦未能免俗也概然怃然也徐而察之而后悟其无生也是以止也歌哭一也。

　　通云劳生惜死是以死伤生也。

　　支离叔与滑介叔(至)我又何恶焉。

　　浸假而肘化为柳也化及我也何恶焉。

　　通云拄杖子　跳。

　　庄子之楚(至)复为人间之劳乎。

　　失理而死耶诛而死耶愧耻死耶饥寒死耶其以寿命死耶髑髅曰否也子所言者生之累也死则否也死者无生也南面王乐不是过也以是知达生者之无生也司命斗七星也。

　　通云粟畬里去。

　　颜渊东之齐(至)是之谓条达而福持。

　　褚布囊也绠所以为汲也海鸟爰居也御迓也以己养养鸟不如以鸟养养鸟也福持多厚福也。

　　通云阖国人追去不还。

　　列子行食于道(至)皆入于机。

　　予知汝汝知予也生无生也死不死也若果得其养乎予果得其欢乎予与汝化也犹物化也化之类不齐矣有情无情皆是也绝水上尘也蛙玭之衣苔所化也陵屯陵之最高处也陵舄车前草也郁栖粪壤也乌足草名蛴螬虫名胥即蝶也鸲掇虫名虫裸生故其状若蜕干鱼骨鸟名蝶化虫虫化鸟皆物化也鸟之沫复为虫斯弥是也食醯一名醯鸡即蠛蠓也蠛蠓生颐辂颐辂生九猷九猷生黄軦黄軦生腐蠸腐蠸生瞀芮皆虫类也又化为草草名羊奚羊奚比乎不笋久竹则为青宁青宁虫也程亦虫也或曰豹也越人呼豹为程马草名俗为马齿苋或云马也马化为人或云人亦草名其形类人故名也有情无情交相化也出于机入于机也非生也非死也。

　　通云云光作牛回途入妙。

　　达生

　　离形以养生者全也形全精复与天一也是纯气之守也物之造乎不形而止乎无所化也用志不分也重内而遗外也牧羊者视其后而鞭之因物之自然也为彘谋胡审自为谋胡拙也则养生者失也鬼亦物也见之者非不祥也死生一也木鸡全乎德也蹈水有道也器犹是也御犹是也工倕犹是也为而不恃长而不宰至人之行也。

　　通云这里监院房那里典座房生是不生之理。

　　达生之情者(至)精而又精反以相天。

　　生之所无以为者任之可也知之所无奈何者冥之可也物在而形不留也形在而神不旺也生不全也其来不能却也其去不可止也若犹未免于为也则莫如遗世也遗世故更生也人受形于天地者也合而成体适也其散则反乎所自始也与化移也精之又精是以能相天也。

　　通云绝后再苏欺君不得。

　　子列子问关尹(至)民几乎以其真。

　　有形者皆物也物与物何以相远也不物于物物不得而入也得全于天也干将莫邪不任杀也飘瓦无心也天之天也德生也非贼生也。

　　通云泥牛耕水面。

　　仲尼适楚(至)痀偻丈人之谓乎。

　　揭竿而承蜩胶其翼而取之术也然有道也橛株断木也其拘如断木其执臂若楮枝故累丸而不坠也神也。

　　通云立雪断臂。

　　颜渊问仲尼(至)外重者内拙。

　　游者浮水而过没者泅入水际没而复出也游者忘水掺舟便没者忘舟故未尝见舟而已善操也覆却不以乱其中故善暇也注射也弹棋类也以瓦巧以钧惮以金殙有所持则外重也外重而内拙也。

　　通云早知当腊汝胫又云何不斗劣。

　　田开之见周威公(至)而不知为之戒者过也。

　　操拔彗犹拥彗执箕帚也尧牵羊舜荷戈而随之逆也视其后而鞭焉顺也县薄门县帷薄阊阎下户也高门下户行毕至也养其内则或食其外养其外则或攻其内不如顺其自然而我不宰也入而藏则己内出而阳则己外柴立其中稿木也涂可畏也衽席之上饮食之间胡不知畏也。

　　通云看脚下。

　　祝宗人玄端以临牢筴(至)所异彘者何也。

　　牢筴圈槛也腞楯文缕之案聚偻筐筥也谓死陷刑戮也所异于彘者则何也。

　　通云棺材里瞠眼。

　　桓公田于泽(至)不终日而不知病之去也。

　　诶诒倦失志也忿滀郁而不通也沉泥中也烦壤粪壤也履也髻也雷霆也倍阿也鲑蠪也泆阳也罔象也崒也夔也彷徨也委蛇也或为物怪或为鬼或为神也恶见之故病喜则不知病之去也因祸为福故喜也鬼胡足恶也。

　　通云破灶堕。

　　纪渻子为王养斗鸡(至)反走矣。

　　向景则犹有应者也疾视未忘也无敢应而反走故全也。

　　通云乌鸡雪上行又云咬人狮子。

　　孔子观于吕梁(至)不知吾所以然而然命也。

　　疑为有苦而欲死也故没于渊也非也蹈水有道也齐谓入与水齐也汩者没而复出也。

　　通云入水见长人。

　　梓庆削木为鐻(至)器之所以疑神者其是欤。

　　鐻戎蛮所以贯耳又钟圆也惊犹鬼神谓非人力也不怀爵赏故无公朝也木有形有性入山林观形性本乎木之自然也自然者天也鐻见而加手焉有成鐻也以天合天也。

　　通云雕琢不少。

　　东野稷以御见庄公(至)故曰败。

　　中绳中规虽纂组不能过也御而射钩累百而犹不止马力竭也故败也密而不应犹默而不应也。

　　通云弄巧成拙。

　　工倕旋而盖规矩(至)忘适之适也。

　　其旋也能盖乎规矩其指与物化而不以心稽也故一而不桎也忘适之适也。

　　通云几乎忘却。

　　有孙休者(至)彼又乌能无惊乎哉。

　　为其事而靡所恃也长养万物而不尸其功也此至人之行也款启犹言管窥也见之少也。

　　通云疑则别参。

　　山木

　　乘道德浮游故物物而不物于物也其生可乐也其死可葬也虚己以游世也是大涂也入兽不乱群也入鸟不乱行也不求文以待形也晏然体逝而终也吾恶乎守形而忘身也毋自贤可也。

　　通云文殊普贤大人境界。

　　庄子行于山中(至)其惟道德之乡乎。

　　夫子庄子也材与不材之间则无累矣万物不齐也人伦不一也我合而人且离我也我成而人且毁我也我廉而人且挫我也我尊而人且议我也我有而人且亏我也我贤而人且谋我也我不肖而人且欺我也胡可必哉胡可必哉。

　　通云三脚驴子。

　　市南宜僚见鲁侯(至)游于大莫之国。

　　胥相也疏远也无形倨艮其身也无留居行其庭也无崖故望崖而反也有人未忘乎人也见有于人未忘乎己也大莫广莫也。

　　通云铁船入海又云休粮不饥。

　　方舟而济于河(至)其孰能害之。

　　呼张歙谓疾呼张目作声也歙合也目已张复合也。

　　通云不采无穷。

　　北宫奢为卫灵公赋敛(至)而况有大涂者也。

　　县钟虡也守一而已无所设也侗乎其愿而无识也傥乎其怠而若疑也曲傅回曲而附我也穷尽也大涂通涂也震为大涂。

　　通云借座灯王请饭香积。

　　孔子围于陈蔡之间(至)而况人乎。

　　意怠海燕也食有绪也行有列也其为道也任其流止而不自谓明也其为居也得其行列而不名其处也至人无闻也。

　　通云牛头未见四祖。

　　孔子问子桑乎(至)固不待物。

　　假地名林回假人也布犹施也千金人属也赤子天属也挹损也真冷谓以真语告晓也冷晓也或曰叮咛也率情故不求文缘形故待形也足于己无待于物也。

　　通云皮肤脱落尽。

　　庄子衣大布而补之(至)征也夫。

　　抩交让木原宪曰贫也非病也。

　　通云今年贫锥也无。

　　孔子穷于陈蔡(至)晏然体逝而终矣。

　　广己而造于大则己过矣爱己而造于哀则己不及矣始犹卒也人犹天也无二道也泄散也与之偕行故天损不入也爵禄并至可谓荣矣然物之利也非己也命在外也取之非吾有也盗也窃也鷾鸸即意怠也所不宜处则疾去月不暇给也落其实不顾也袭诸人间不得已也不受人益也禅代也人亦天也天亦人也人不能及天者性也体逝而终者圣人也。

　　通云浏阳不远。

　　庄周游乎雕陵之樊(至)吾所以不庭也。

　　殷盛也蝉惑于荫螳螂惑于蝉鹊惑于螳螂庄生惑於鹊也游于栗林而忘真乃为虞人者叱也则见鹊也以见为累也守形而忘身也二类谓利与害类也。

　　通云莫眼花。

　　阳子之宋(至)安往而不爱哉。

　　美恶同形也不自贤则人爱之也。

　　通云一双孤雁扑地高飞一对鸳鸯池边独立。
嘉兴大藏经　漆园指通


　　漆园指通卷之三

　　云溪俍亭道人净挺　着

　　宛陵愚山居士施闰章阅

　　田子方

　　形解而不欲动也口钳而不欲言也目击道存也不知其所以然也交臂而失也始终相反乎无端也死生不入于心也钓莫钓也不射之射也得失非我也其亡也存也存也亡也。

　　通云怀州牛吃禾益州马腹胀。

　　田子方侍坐(至)夫魏真为我累耳。

　　清而不礉故容众正容悟物而使人意消也此全德也。

　　通云心欲缘而意忘口欲谭而词丧。

　　温伯雪子适齐(至)亦不可以容声矣。

　　振起也似子亲也似父尊也叹者何也不言者何也。

　　通云两眼对两眼。

　　颜渊问于仲尼(至)吾有不忘者存。

　　心死可哀也人死次也比方向方也日出则存日入则忘尽然也莫知其所终而薰然者成形也虽知命者莫规其所始也丘是以日徂也徂往也化也奈何哉女交臂而失也女徒见吾所以见也着见也在彼者已尽矣而女求之于形有也是马逸足而求诸五达之肆也吾服女者以甚忘也女服吾者亦以甚忘也奈何其不忘也虽然女奚患也吾有新有故故吾虽谢而新新者日存也毋乃交臂而失也。

　　通云刻舟求剑(问故吾答第二月问不忘着存答老僧看他有分)。

　　孔子见老聃(至)吾不知天地之大全也。

　　慹然执心不动也辟焉犹辟咡也不疾易谓不数易也隶贱役也为道者解乎此可为知者道也孰能说焉谓言说所不逮也汋犹勺也。

　　通云夹山雒浦。

　　庄子见鲁哀公(至)可谓多乎。

　　缓谓裒然宽大也。

　　通云不道无禅却是无师。

　　百里奚爵禄不入于心(至)是真画者也。

　　儃儃然忘之至也赢犹裸也。

　　通云芭蕉泉大道。

　　文王观于臧(至)彼直以循斯须也。

　　其钓也不为钓也非持其钓而后有钓也盖常钓也　髯也偏朱蹄马蹄半赤也偏令谓偏小之令也斔庾也终身无闻丈人自此远也忘是非故论刺莫及也循民俗于斯须者用也。

　　通云止啼黄叶。

　　列御寇为伯昏无人射(至)于中也殆也夫。

　　盈贯溢镝也措杯肘上肘如稿枝也矢适发者与前矢沓矢方发者复寓其间谓连珠矢也象人土木偶也是犹以射射也非以不射射也足二分垂外履至虚也眴目目瞬也。

　　通云看箭。

　　肩吾问于孙叔敖(至)既以与人己愈有。

　　智者不得说则忘辩美人不得滥则忘淫盗人不得劫则忘利介隔也与人而已愈有施不匮也。

　　通云不闻烂坏虚空。

　　楚王与凡君坐(至)则凡未始忘而楚未始存也。

　　凡君樊君也。

　　通云一得一失。

　　知北游

　　知者不言言者不知也媒媒晦晦无心而不可与谋也彼何人者也夫道窅然难言也辩不若默闻不若塞也道无所不在也所以论道而非道也道无问问无应也有乎其无有乎假不用以得其用者乎无不用者乎未有天地其可知者乎安化乎安不化乎。

　　通云直得火炉震动又云藏头白海头黑。

　　知北游于玄水之上(至)以黄帝为知言。

　　不知者是也忘之者似之者也知之者终不近也故知者不言言者不知也。

　　通云晏坐岩中善说般若。

　　天地有大美而不言(至)可以观于天矣。

　　至精者与彼百化也死生方圆莫知其所始也扁然而万物固存也六合非巨也秋毫非小也或沈或浮与化俱新也可以观于天也。

　　通云猿抱子归鸟衔花落。

　　啮缺问道于被衣(至)彼何人哉。

　　相与于无相与。

　　通云宾主死然(问不以故相持答新新不已问实知答惟此一事实)。

　　舜问乎丞曰道可得而有乎(至)又胡可得而有耶。

　　委弃也形委也和委也顺委也蜕亦委也疆阳犹运动也。

　　通云隐峰捏怪庞婆捏怪。

　　孔子问于老聃(至)此其道欤。

　　崖略犹郛廓也邀游也恂实也达通也断弃也不以知为博不以慧为辩也君子之道又其外焉者也。

　　通云荷泽一宗犹在。

　　中国有人焉非阴非阳(至)此之谓大得。

　　非阴也非阳也处天地之间犹寄也必将反于宗也宗本也由本观之生者物之喑醷者也喑者声不和醷者味失正也醷梅浆也死生旦暮也尧与桀徒相非也人犹果蓏也有情者犹其无情者也泊然相遭也漫然相遇也驹过却也出也天游入也物化也弢櫜也帙囊也解其弢堕其帙乃大归也形与不形人所共喻非将至于道者之所期也至道者不论论道者不至也明与见所不能值也故不如其默也故不如其塞也。

　　通云见犹离见见不能及又云掩耳而退。

　　东郭子问于庄子(至)彼为积散非积散也。

　　道恶可期也期之则蝼蚁也稊稗也瓦甓也屎溺也任所期也正获臧获也监市市司也豨豕也市司履豕而知其肥瘠也贱事也愈况而每下也莫可必也物无所逃也周也遍也咸也一而三三而一也间间也寥已谓寂寥而已也往者无所去来者无所驻也冯闳大也彼大智者犹不知其所穷也不际之际际之不际者也故无际也吾无以测之也。

　　通云墙壁瓦砾又云乾矢橛。

　　婀荷甘与神农同学(至)所以论道而非道也。

　　奓户开户也生者无所发其狂言死者藏其狂言有言者不如其无言也。

　　通云合笑不合哭又云棒打青天。

　　于是泰清问乎无穷(至)不游乎太虚。

　　无问问之默然问也无应应之默然应也。

　　通云笊篱木杓又云二俱瞎汉。

　　光耀问乎无有曰(至)何从至此哉。

　　光耀无有而未能无无也若果无有也则何为至此哉故既不无无亦不无有也。

　　通云有无二边无复余习。

　　大马之捶钩(至)物孰不资焉者。

　　捶锻也钩剑类无所不用故无所可用也。

　　通云有用有置又云大用现前不存轨则。

　　冉求问于仲尼(至)亦乃取于是者也。

　　未有天地可知耶其不可知耶昭然者知也神受之也昧然者不知也且又为不神耶无古今也无终始也未有孙子而有孙子也其可知也耶其不可知也耶无务速说也毋以生生其死也毋以死死其生也死生相待也先天地而生者非物也若犹有物是物出也不能为物先也犹其有物而有己也嬗代无穷也彼役役于圣人者其爱人无己也毋乃取于是也我不愿为圣人也。

　　通云这奴见婢子。

　　颜渊问乎仲尼(至)齐知之所知则浅夫。

　　外化而内不化犹不化也内化而外不化犹不化也胡化乎胡不化乎胡与物相靡乎必也与相靡也多莫甚也囿也圃也宫也室也古之人犹未免也儒墨相师也外化而内不化也哀乐之来无端也死生逆旅也穷于所知穷于所能虽圣人不免也吾未能免其所不免也至言去言也至为去为也。

　　通云三世诸佛不知有又云圣人若知即同凡夫凡夫不知即同圣人。

　　庚桑楚

　　鸟兽不厌高鱼鳖不厌深也全汝形抱汝生母使汝思虑营营胡规规然若丧父母揭竿而求诸海也津津乎犹有恶也与物委蛇而同其波是卫生之经也灵台者持而不可持者也以有形者象无形者而定矣孰知有无死生之一者吾与之为友也。

　　通云五台山上云蒸饭十字街头狗矢天幡竿头上煎锤子三个猢狲夜簸钱。

　　老聃之役(至)人与人相食者也。

　　穰岁丰也杓斗柄也函车犹专车也二子谓尧舜也民之攘利也急矣有弑父者有弑君者昼为盗日中穴坏贪利使之也坏垣墙也功成事遂而百姓皆谓我自尔此老聃之言也。

　　通云一棒打杀。

　　南荣趎蹙然正坐(至)子胡不南见老子。

　　形非有异也胡不自见胡不自闻胡不自得也辟开也形未尝闭而物或间之遂不相得也奈何哉全形而抱生也勉闻命矣达于耳未达于心也辞尽谓尽之也藿蠋藿中虫也越鸡小鲁鸡大也。

　　通云高安大愚为汝说破。

　　南荣趎赢粮(至)反汝情性而无由入可怜哉。

　　子何与人偕来之众也非愚则狂也忘其答因失其问也朱愚犹侏愚也。

　　通云穿过髑髅。

　　南荣趎请入就舍(至)而况放道而行者乎。

　　谁哉郁郁乎徒自苦也韄者巩用草也揵键也外繁芜故治其内内缪乱复治其外内外交治形神摄矣然未能淡忘也非道德之正也又况乎规规焉奉道而行而以道为的也。

　　通云内不放出外不放入是生死岸边事。

　　南荣趎曰里人有病(至)卫生之经已。

　　能言病犹未病也饮药以加病则逾病也[揌-心+儿]手挛急也共其德谓一而不分也瞚瞬也视不淫故不偏外也。

　　通云如世婴儿五相完具。

　　南荣趎曰然则是至人之德己乎(至)谓之天子。

　　水解冻释化矣而未底于化也未可谓至也宇泰定而发光虚室生白也人见其人晓然与天下见也修心有常也人舍之谓人归之也助祐也。

　　通云冰消瓦解又云修证则不无污染则不得。

　　学者学其所不能学也(至)然后能独行。

　　止乎其所不能知之至也不然者天钧败也不善之来未有已也吾徒顺之勿以干其神志也神明者虽有持之而不知其所持者则善持者也未尝实有诸己俄而发发每不当己入而不能舍每变而愈失也。

　　通云阎罗王来拿我又云快活。

　　券内者行乎无名(至)圣人藏乎是。

　　符于内者无为者也无为故无名而用有光也符于外者有为者也有为是期费也炫然在外者市人也跂踵也迹也人见其迹则魁然大也与物有穷故物得而入也若夫与物为无穷者豫乎且乎物莫能入也忘身也忘人也故无亲也所不得而亲所不得而疏也人之尽也故有心者阴阳害之也道之为道通乎其分也通乎其合也成毁一也备守也畏也分之则各为备备之则有以备也死生非异也苟出而不反焉则见其为鬼矣苟出而得其是焉则谓之得死所矣入灭者非灭也有其实也鬼之一也一以为鬼一以为非鬼也有形者生无形者死也以有形象无形而死生一矣定齐也一也非出也非入也无处也无本也无剽也有所出而无窍者是之谓有实也上下四方非上下四方也往来今古非往来今古也万物出乎无有而无有一无有也无无亦无也。

　　通云碗子扑落地碟子成七片又云路逢死蛇莫打杀没底篮子盛将归。

　　古之人其知有所至矣(至)是蜩与鸴鸠同于同也。

　　着谓著姓也昭景之后其著者为戴姓甲氏之后其著者为封姓皆楚之公族而姓氏则有分矣言吹万不同而死生异量也所谓移是者也黬突中尘也有生者一尘也纷然曰移是则移是矣是殆非言之所及也不可知者也譬祭者之受胙也或有膍也或有胲也不可知者也膍百叶胲蹄也太牢之分体也合而分分而合也散亦分也譬观室者既周于寝庙矣又观其偃息焉偃也则必有异乎寝也然莫非室也皆移是也是也者以生为本以知为师也因是则有非矣相乘者也其果有名实耶以己为质执之以为固然也节而信之死不可易也知愚名辱因其所是而是焉者也彻通也今之人比比也蜩与鸴鸠类也。

　　通云东家作驴西家作马(问戴一作拥戴封一作封守是否答姓氏为确)。

　　蹍市人之足(至)圣人之道。

　　蹍失足而履其足也于市人则为逊辞兄则近于质矣大亲则忘之也故至礼者忘乎人者也至仁无亲也辟金言不以金为质也生本无知也知其后焉者也知者之所不知其犹未免于睥睨也德者在我者也治者在人者也工乎天俍乎人则圣人也懵然者虫也懵然者天也全人恶天非恶天也恶其人之天也况乎天人合也笼者有心于得也画华饰之服拸弃也介者毁形无所用其华饰也游毁誉之外也胥靡贱也复折犹往来也与人往来而不以馈遗为礼者是忘人者也忘人者天人也。

　　通云似牛无角似兔有角。

　　徐无鬼

　　夫神者好和而恶奸者也为天下者亦若是则已矣囿于物则否也是其所是果孰是耶久矣乎吾无与言也不闻也无不闻也不见也无不见也无以色骄人也其谁知之其谁鬻之也真人者抱德炀和以顺天下者也以天待人不以人入天也其解之也似不解也其知之也似不知也不可以有崖不可以无崖也。

　　通云百岁老翁失却父。

　　徐无鬼因女商见魏武侯(至)君将恶乎用夫偃兵哉。

　　我以君为劳苦矣君乃以我为劳苦耶掔去也执饱所执在一饱也视日者蒿目而视情至专也忘其一者澹忘也丧其一犹亡其一也金版金匮之书也流人亡人也藜藋柱迳草参天也踉足迹也虚无人故位其空也跫然足音也神不自许则神之尊者无几矣君病矣其病者何也美恶相因也故美者恶器也形非无形也成者所以为毁也变至而物战之也鹤列阵名犹鹅观鱼丽也徒卒徒骥皂骥也丽谯高楼锱坛祭祀之地也藏逆于得谓顺逆之情未忘而以得为得也死已脱谓民去汤火也。

　　通云太平本是将军致不许将军见太平。

　　黄帝将见大隗于具茨之山(至)称天师而退。

　　七圣皆迷无所用其智也乘日之车出而作入而息也吾师乎吾师乎何问大隗。

　　通云不见文殊但见牧牛翁又云大小德山未会末后句。

　　知士无思虑之变(至)终身不反悲夫。

　　凌谇凌夷而诟谇之也好察者有之招世招招于世也中民入民深也宿留也际交际也比合也尤绝也盛也遭时故比于岁岁亦时也囿物故不物于易易变易也。

　　通云草里汉。

　　庄子曰射者非前期而中(至)足以造于心也。

　　期而中故羿独也无期焉则尽羿也有善念故尧贵也无公是则尽尧也秉公孙龙也冬爨鼎夏造冰抑甚异矣然未离乎阴阳也瑟应五音五音各五故二十五废一疑不可鼓矣然宫角并应有君于瑟者存而五声不改也且若是者耶非耶惠子曰是也儒墨杨秉则莫我非也我其是也庄子曰未也是齐人楚人之智也齐人蹢子于宋欲秘其迹虽阍者不以告之不闻始末也蹢掷也掷其子也钘钟小钟也求小钟而束缚之恐声达于外也其事类此也唐丧也其将以丧其子使逸之异国也乃未始出域有异类矣欲盖而弥彰也楚人之为寄者并其阍者而掷之则其事愈秘然夜半而与舟人斗焉未始出于岑而怨者不免迹已彰也心劳而事拙也。

　　通云掩耳盗铃汉(问蹢子与旧解异何也答旧解未是)。

　　庄子送葬(至)吾无与言之矣。

　　垩染也有色黝然污漫于鼻故斫而去之也郢人匠者之质也惠子庄子之质也惠子死庄子无与言也子期死而伯牙不鼓琴也。

　　通云罕逢穿耳客。

　　管仲有病(至)则隰朋可。

　　化于上故上忘化于下故下畔也不闻者闻不见者见也。

　　通云有眼如盲有口如哑。

　　吴王浮于江(至)三年而国人称之。

　　敏给搏捷矢谓其狙敏给而搏尤捷于矢也。

　　通云捉败。

　　南伯子綦隐几而坐(至)其后而日远矣。

　　美不可居也是以悲也三累而愈进焉远也。

　　通云莫把是非来辩我。

　　仲尼之楚(至)大人之诚。

　　燕而飏言礼也夫子曰丘也不言之言也楚与宋战宜僚披胸受亦弄丸于前两军遂解叔敖为令尹酣寝庙堂执翟秉羽而楚人忘战是二子皆然也喙三尺喙长无用也不言言也彼谓二子此谓仲尼也相观而善之谓摩不摩不相观也。

　　通云口挂壁上。

　　子綦有八子(至)然身食肉而终。

　　所自来者不可知也祸之始也宎室西北隅也未牧而[片羊]生未田而鹑生怪也则世俗之累也渠公齐之富人封比封君也。

　　通云压良为贱。

　　啮缺遇许由(至)夫唯外乎贤者知之矣。

　　仁义无诚是相与为伪也禽好贪而复假之以器也瞥瞥然以仁义之行示天下也覕瞥也或曰割也利之适以害之也。

　　通云罪过不少。

　　有暖姝者(至)解之也悲。

　　暖暖犹煦煦姝姝犹宛宛也濡谓沾滞需待也卷娄卷曲而伛偻也隈者形一隅也童土不毛之土也舜来而泽及下也比近也和也鱼忘于江湖故得计循因也依也俄得也俄失也俄死也俄生也惟变所适也药一也而用不同也实堇一为雄一为乌一为附也鸡廱芡也豕苓猪苓时为帝故相君也勾贱之亡也所以存也鸱目见夜不见昼鹤胫虽长不可截也任之可也。

　　通云此药亦能杀人亦能活人又云有时不恁么。

　　故曰风之过河也有损焉(至)是尚大不惑。

　　风过而河为之损也日过而河为之损也不见其损也只止也已也恃源而往抑无损也水守其土影守其人物守其物固也殆危也危乱之成改不给也萃聚也功者祸之反其始缘于功而后相为祸也果实也待之久而祸始成也不知问是谓不知举是而为问也谋无素也绝迹易无行地难也夫孰知不知之深于知也一以立多也阴以治阳也为足不如为目也均齐也齐不齐也其尽也有天其循也有照其冥也有枢其始也有彼始有彼谓无始之始而彼此森然也与为颉颃与为滑昏未尝无实也古今不相代而不可以亏也。

　　通云休更迷头认影。

　　则阳

　　莫知其然者性也圣人者环中而随成者也无内也无外也是大人也虽言而未尝言也莫见其根也莫见其门也无名也无实也无穷也无止也言而愈疏故议有所极也。

　　通云语默涉离微如何通不犯长忆江南三月里鹧鸪啼处百花香。

　　则阳游于楚(至)除日无岁无内无外。

　　鲁人彭阳字则阳不自许以之神其交谓屈己以狗交颠冥富贵也方春而假衣方冬而反风谓失时也王好佞故佞与德同称也与人相宜有如父子非詹詹施予之迹也圣人者达万物之绸缪与为一者也缗茂郁也见见闻闻犹以十仞之台悬众间也环中而应莫知几时无化物之迹也洫沟洫也司御门尹皆官名或曰即保衡伊尹也名之与法是两见也非尽虑也仲尼傅之是则见闻所不及也容成作历积日成岁除日无岁内外交冥何见闻之有哉。

　　通云数珠一百八。

　　魏罃与田候牟约(至)譬犹一吷也。

　　田候牟即齐威王犀首魏臣公孙衍也通达之国若存若亡犹莽坱之野也喘管声剑首剑环小窍吷者声之微也。

　　通云一镞破三关又云弓折矢尽。

　　孔子之楚舍于蚁丘之浆(至)其室虚矣。

　　浆卖浆者也极屋栋也存谓过存也。

　　通云不合放过。

　　长梧封人问子罕(至)内热溲膏者也。

　　以众为谓徒以多为也扶苏吾形不知擢扰吾性也。

　　通云孟八郎汉。

　　柏矩学于老聃(至)于谁责而可乎。

　　辜人罪人也强之谓强勉也匿物宜其不识也大难宜其不敢也重任宜其不胜也远涂宜其不至也或者其君实甚也愚之罪之罚之诛之民勿堪也。

　　通云是何心行。

　　仲尼问于太史(至)之二人何足以识。

　　因是也谓因国人之是而是之也仆御进前搏币拱翼谓灵公之礼贤也不冯其子灵公夺而埋之铭词所载也冯藉也谓是无公是也。

　　通云金鸡一粒粟是果然否。

　　蘧伯玉行年六十(至)所谓然欤然乎。

　　是耶非耶然耶否耶。

　　通云逢人切莫错举。

　　少知问于太公调(至)此之谓丘里之言。

　　莫适为主也莫适为正也有拂者有宜者有差者有正者变化始终莫之纪极以是为适然也。

　　通云问取东村王老(问自殉殊面答人之不同如其面然彼自殉者殊面)。

　　少知曰然则谓之道足乎(至)其不及远矣。

　　道者不得已而强名之也已名为道矣物不得而比也狗马皆物也。

　　通云说似一物即不中。

　　少知曰四方之内(至)此义之所止。

　　随其序之相理桥其运之相使穷则必反终则有始此物情也言之所尽知之所至如是而已若夫睹道者无终故不随所废无始故不原所起也。

　　通云直下无开口处。

　　少知曰季真之莫为(至)议有所极。

　　鸡鸣犬吠尽人所知然其所自化者言不能及也所将为者意不能窥也执有执无皆未离乎虚实之见者也生可忌也未生则不可忌也死可阻也已死则不可阻也未通乎死生之说而强为之言则囿于生死者也疑之所假疑未损也夫道犹假名也所假而行者也或使莫为疑之所假于物为一曲于道为愈疏也道也者终日言而不足者也。

　　通云要头截取去。

　　外物

　　外物不可必也贫富适也小大适也儒以文乱法者也与其誉尧而非桀不如两忘而化于道也智不如愚也去善而自善也人皆知有用之用而不知无用之用也至人者不留行也故游于世而不僻也。

　　通云四十九年不说一字。

　　外物不可必(至)债然而道尽。

　　苌弘周大夫为灵王所杀孝巳武丁子也曾参小杖受大杖走忠而被诛孝而见责故外物莫可必也絯异也两陷谓利害相摩也螴蜳虫之蛰而未苏也一进一退故不得成水胜火然月不胜火者阴阳逆也五行并有之故外物莫可必也。

　　通云师子白乳二祖邺都。

　　庄子家贫(至)枯鱼之肆。

　　鲋小鱼也常与常所与也得不在大与不期于多。

　　通云困鱼止泺。

　　任公子为大钩(至)经于世亦远矣。

　　辁才小才也累小纶也志大者不取小。

　　通云水浅无鱼徒劳下钓又云弄潮须是弄潮人。

　　儒以诗礼发冢(至)无伤口中珠。

　　传语于下曰胪椎埋作奸缘饰经术以文乱法也。

　　通云稗贩老僧。

　　老莱子之弟子出薪(至)终矜尔。

　　末偻背微曲也后耳耳垂垂也容知善容之智也岂其窘于势耶抑才固不逮耶小惠勿偏欢虞而已是徒以为骜也终身丑之乌所称上德哉相引者名迹相结者隐微是尧非桀以誉相高往必见夷动与邪会吾奈之何耶。

　　通云将谓有多少伎俩。

　　宋元君夜半而梦(至)与能言者处也。

　　阿门曲房之门也宰路渊名余且一名豫且鹈鸪水鸟能捕鱼石师犹硕师也。

　　通云石乌龟生子。

　　惠子谓庄子曰子言无用(至)无用之为用也亦明矣。

　　厕足侧足也垫谓掘地得泉也无适非用者地也掘地则不能容足以是知无用之用也。

　　通云东壁挂葫芦。

　　庄子曰人有能游(至)承意不彼。

　　流遁则覆坠决绝则火驰皆非善游者也相贱犹相使也至人者不彼于彼者也是善游也。

　　通云和他颠倒一上又云如珠走盘如盘走珠。

　　目彻为明(至)人则顾塞其窦。

　　颤香也跈谓足陷泥淖也殷中也盛也息之相穿日夜无壅人顾塞之何也。

　　通云痴人作数息观。

　　胞有重阆(至)亦神者不胜。

　　阆天门也妇姑反唇则乱之始也六凿谓形与神构也耳目口鼻及心知也神不胜故耽隐于山丘至人者不廊庙而尊不江湖而逸也。

　　通云内外猕猴六窗来往又云贫道游朱门如蓬户耳。

　　德溢乎名(至)忘言之人而与之言哉。

　　誸急也柴谓柴栅也百官之事因众而果事逐贤生也草木生而铫耨及之事本无而有也其生也胡然而生也静处可以补病也眦灭可以休老也目虽无见而意以消也宁可以止遽也有事不如无事劳不如佚也本静者本无所于动也本佚者本无所于劳也圣不如神贤不如圣也演门宋城门也善毁善执丧也毁而死毁灭性死伤生也踆蹲也踣踯躅也纪他踆水而致吊申徒踣河以殒身师许由务光而过之者也言者筌蹄也筌鱼笱也蹄兔骨也。

　　通云切莫守株待兔又云明兄明兄尚欠悟在。

　　寓言

　　为寓言也为重言也卮言日出而和以天倪也天倪者天均也近于化也心无所县也不知死不知生故大婀也亦往亦来而无所待也睢睢也盱盱也谁与居也。

　　通云静处娑婆诃又云火焰为三世诸佛说法三世诸佛立地听。

　　寓言十九重言十七(至)天均者天倪也。

　　寓言有所托而为言也重言言之重词之复也卮言以言饮人也藉外论之论其外不论其内也父为子媒不若非其父也言之者无罪闻之者足戒也如徒以其言先也则非所以先也陈人犹死人也言所以齐物也不言亦所以齐物也因其齐以言其不齐者因其言以齐其不齐者也有言无言也无言有言也万物之相禅也不同形也始终变化如环无端是天均也。

　　通云舌头不在口里又云琉璃宝殿照明月。

　　庄子谓惠子曰孔丘行年(至)且不得及彼乎。

　　谢犹化也未之尝言谓相忘不言也孔子亦有言矣孔子言之而天下之人乃服也不敢蘁立也蘁犹鳄也吾未得如孔子也。

　　通云且让他出一头地。

　　曾子再仕而心再化(至)观雀蚊虻相过乎前也。

　　不洎谓不及亲也椎牛而祭墓不如鸡犬之及其生存也无所县言无所系也其无所县乎其罪乎夫子曰未也哀乐入之其何能无系也。

　　通云犹有这个在。

　　颜成子游谓东郭子綦(至)若之何其有鬼耶。

　　野旷旷若失也从服从也通达也物谓物至而应也来谓来无不宜也鬼入鬼含德也天成与天游也不知死不知生死生一也大妙众妙之门也生有为者也死者公也人所同也宜劝也自生而之死也有自也而其生也阳也无自也其说之果然者乎其不然者乎恶乎适也恶乎不适也今夫天其历数可考也今夫地其方隅可据也死生之故吾恶乎求之哉以为无命则莫知其所终也以为有命则莫知其所始也其有以相应耶则何以无鬼耶其无以相应耶则何以有鬼耶吾不知也吾不知也。

　　通云生从何来死从何去。

　　众罔两问于景(至)何以有间乎。

　　括谓括发也稍问问之末也屯聚也彼谓形吾谓景景之与形恒相待也而形亦未为无待也吾徒以为强阳耳强阳者幻也幻何所辱问乎。

　　通云焦砖打着连底冻。

　　阳子居南之沛(至)舍者与之争席矣。

　　仰目而雎张目而盱傲然自得故人莫与居也其往也数数然也其反也则已谢之也。

　　通云百丈再参马祖。

　　让王

　　延陵州来窃慕子臧之义漆园有焉丰约惟其所遭险夷齐于一致也。

　　通云弃金轮从鹿野六年橡栗马麦为缘。

　　尧以天下让许由(至)终身不反也。

　　卷卷犹惓惓也葆力自葆其力也。

　　通云目视霄汉。

　　太王亶父居邠(至)岂不惑哉。

　　邠居允荒诗所以歌天作也。

　　通云慈悲大煞。

　　越人三世弑其君(至)越人之所欲得为君也。

　　专诸庆忌未之闻耶。

　　通云何处不称尊。

　　韩魏相与争侵地(至)可谓知轻重矣。

　　奈何哉以天下为桎梏也。

　　通云自生分别。

　　鲁君闻颜阖(至)岂特随侯之重哉。

　　不以彼易此。

　　通云裴休黄檗。

　　子列子穷容貌有饥色(至)民果作难而杀子阳。

　　列子加于人一等矣。

　　通云蛊毒之乡切忌尝他一滴。

　　楚昭失国(至)遂不受也。

　　臣不敢贪天功以为己力也三旌上卿也。

　　通云云居舜老夫。

　　原宪居鲁(至)宪不忍为也。

　　褐以为塞衣塞牖也。

　　通云舍贫从富心不均平。

　　曾子居卫(至)致道者忘心矣。

　　道岂与贫适耶。

　　通云无心犹隔一重山。

　　孔子谓颜回(至)是丘之得也。

　　使尔多财吾为尔宰。

　　通云两个不唧溜汉。

　　中山公子牟(至)可谓有其意矣。

　　有其意而未逮也。

　　通云放不下担取去。

　　孔子穷于陈蔡之问(至)共伯得乎丘首。

　　共伯即共和也厉王之乱诸侯立共伯在位十四年致政宣王归隐丘首。

　　通云一曲两曲无人听。

　　舜以天下让其友人(至)因自投清冷之渊。

　　至人无死地。

　　通云大似船子。

　　汤将伐桀(至)负石而自沈于庐水。

　　死犹不死也。

　　通云汨罗未必独惺惺。

　　昔周之兴(至)此二士之节也。

　　赖利也彼岂利富贵哉高节至行独行其志者也爝然与日月争光也。

　　通云西山亮座主。

　　盗跖

　　外篇杂篇多膺作此较著者大约似晋人语。

　　通云不妨疑着。

　　孔子与柳下季为友(至)几不免虎口哉。

　　不可无一不可有二。

　　通云踞虎头收虎尾须是其人(问鲍焦与子贡同时弃疏而死是否答有之)。

　　子张问于满苟得(至)离其患也。

　　五纪五德之纪也六位谓乾坤六位也而汝也仲尼之毋曰征在少失母故不见毋。

　　通云正好一坑埋却。

　　无足问于知和(至)不亦惑乎。

　　推正不忘谓推服正论有所未忘也专无主正云无主而不得其正也与俗化世所谓随俗苟且也侅犹咳侅溺为病气冯陵也体泽汗发背也满若堵耳谓积财满环堵也醮焦也台榭之变为楼疏远也。

　　通云扯闲葛藤。

　　说剑

　　封三钱之府为陶之富人耶策士余风或为鼓琴或为击剑。

　　通云杀人刀活人剑。

　　昔赵文王喜剑(至)毙其处也。

　　杂缨短服武灵所为胡服骑射者也敦尚也锋剑首也锷刃也　所以淬也铗所以把也。

　　通云珊瑚枝枝撑着月。

　　渔父

　　孔丛子刘向之余也。

　　通云何不一篙打落。

　　孔子游乎缁帷之林(至)吾敢不敬乎。

　　拏竹器所以刺舟两容谓善否两容也颜适以颜色适人也禄禄犹碌碌也比之服役谓内之门墙也。

　　通云篙人用意良。

　　列御寇

　　巧者劳而智者忧也无能者无所求也有德者不知也至人者归精神于无始而甘瞑乎无何有之乡也且世亦多故矣有外刑也有内刑也人心险于山川也贼莫大乎有心而有睫也千金之珠非宝也牺牛不如孤犊也以不平平之以不征征之其可也。

　　通云花发不萌枝鸟栖无影树。

　　列御寇之齐(至)虚而遨游者也。

　　五者先馈人敬己也形谍于外成其光仪人来敬己也履满户外名节逾彰也扶杖支颐立而不进也使人保汝不能使人无保汝迹逾彰也其感之者先也其出而人异之也摇尔性荡尔真也将焉用哉相孰言莫可谁何也。

　　通云虽善发药要且不知药忌。

　　郑人缓也(至)古之人天而不人。

　　秪犹但也使而子为墨良为秋柏之实子告父之言也良埌也冢也谓墓木拱也庄子曰报施胡巧也缓故使弟为墨也彼故使彼也使弟为墨而与父辩是贱其亲也是何异于以井饮人而捽其饮者也过不在他也宜不得其死也今之世皆缓也。

　　通云争怪得又云闭眼入蜗牛。

　　朱泙漫学屠龙(至)而不知大宁。

　　圣人以必然者为不必然也众人以不必然者为必然也争与不争之分也好争故有求好争者亡也。

　　通云当时只消道个不必。

　　宋人有曹商者(至)子行矣。

　　黄馘色不泽于耳也。

　　通云鸦臭当风立。

　　鲁哀公问于颜阖(至)惟真人能之。

　　既饰毛羽又为画衣多文饰也支离其旨乱听闻也夫何足以加民也彼谓仲尼汝谓哀公也彼果宜于汝欤而予之以禄养欤君误矣君误矣误而可矣不然则否也休之可也且彼难与为治也施于人者未忘商贾且羞之神明之人勿以相齿也外刑者金与木也内刑者动而得过也离丽也五金三木所以为刑也。

　　通云未梦见在。

　　孔子曰凡人心险于山川(至)不肖人得矣。

　　有貌谨愿而情求利益者有中实有所长而外若不肖者有和顺轻懁而达于理者有坚强而实柔缦者有怠缓而实焊急者就义若渴去义若热人情难测如此也。

　　通云有时先用后照有时先照后用有时照用同时有时照用不同时。

　　正考父一命而伛(至)达小命者遭。

　　伛曲背偻曲体也初命为士再命为大夫三命为上卿也而夫犹夫夫也吕钜骄矜貌唐唐尧许许由也心分眉睫心智多也泚犹訾也缘循犹因循偃佒犹偃蹇也美者适以为穷恶者适以为达命不齐也有知慧而外通者有勇敢而多怨者有仁义而多责者命不齐也达生故任运达知故肖生也达大命者顺之而已达小命者唯其所遭也。

　　通云不是心不是佛不是物。

　　人有见宋王者(至)不亦悲乎。

　　奚微之有言微躯不足存也平治也征效也平也不平则不平平也征也不征则不征征也明者不如其神者也明者惟有为之是使而神者征之也夫孰能以不征征也故逾贵也愚者乃徒恃其所见以求人于人也则其外焉者也。

　　通云空手把锄头。

　　天下

　　人尚其私说以道术相高也吾师乎吾师乎别黑白而定一尊乎。

　　通云赤幡之下起清风。

　　天下之治方术者多矣(至)道术将为天下裂。

　　有天人有神人有至人有圣人有君子君子最下也养民之理未可废也古之人明于本系于末邹鲁之士缙绅先生能言之也儒术是也百家众技徒一察焉以自好也。

　　通云外道九十六。

　　不侈于后世(至)才士也夫。

　　非乐节用墨子所以名篇也以斗为非故不怒也虽不为异亦不苟同也方其未败而天下师尊之虽然恐不类也勤苦其生菲薄其死其道觳而未安也反天下之心故离于天下也跂木履也跷麻履也墨分为三相里勤其一也苦获已齿一也邓陵子又其一也其意则是其行则非也其才未可少也。

　　通云无人处斫额望汝。

　　不累于俗(至)其行适至是而止。

　　宋钘尹文并齐人与邹衍邹奭为辩别宥犹在宥也将以柔胹合欢于群类也先生且不得饱况弟子耶。

　　通云三十年后此话大行。

　　公而不当(至)概乎皆尝有闻者也。

　　易平易也不两谓不二于物也慎到一名广泠汰于物与物寡营也謑髁不正不定之貌无任无所事任也纵脱谓不羁也或推或拍或輐或断一切委蛇与之宛转也魏然犹兀然也隧转运也得全故无非无已故不建已块块然无知也适得怪焉谓多怪少可也不教谓不待教令也窢然风声也輐断无圭角也。

　　通云一切处放教枯淡去。

　　以本为精(至)古之博大真人哉。

　　开尹名喜字公庆在己者无常居形于物而自着人用其巧我用其拙故泊然无为而笑人巧也。

　　通云须是这汉始得。

　　芴漠无形(至)未之尽者。

　　为死欤为生欤与天地并欤与神明往欤傥谓惝恍难凭也虽时纵恣而不入于无凭也觭谲异也谴诃谴也连犿谓宛转相从也其理深长故不竭其来委随故不蜕也蜕者形之遗也芒乎昧乎未之有也。

　　通云分半座与他。

　　惠施多方(至)形与影竞走也悲夫。

　　不可积故无厚也天犹地也泽犹山也日之中犹赅也物之死犹生也小同异非大同异也毕异毕同大同异也异中同同中异也南方无穷而有穷也今日适越昔已至也连环不可解而可解也中央者南北是也谓卯有毛也谓鸡三足也谓郢为天下也谓犬为羊也谓马有卯也谓丁子有尾也楚人呼蛙为丁子谓火不热也谓山有口也谓轮未尝蹍地也谓目无见也谓指不至也谓至不绝也指以至为功至以绝为极也谓龟长于蛇也谓矩不方也谓规不圆也谓凿不准枘也谓飞鸟之影无动也谓矢镞之不止不行也谓狗非犬也谓黄马骊牛为三也谓白狗黑也谓孤驹无毋也持尺寸之棰日用其半可万世不竭也是掺何术也桓团公孙龙之徒不能胜也以是为根柢也其言曰天地其壮乎雄犹壮也施虽欲与天地并雄而终无异术也倚人犹畸人也不辞而应不虑而对辩而无辩不辩而辩也故遍万物而为言也终益之以怪也反人谓与人乖反也胜人胜于人也故与众不适也隩奥也僻也蚊虻其小者也夫充乎一物以为言则尚可也苟曰愈贵则与道几矣道不可言也惠子不能以此自休而散漫于万物不自足也卒以善辩为名也惜哉骀荡而不反也。

　　通云算来不直半文钱又云正法眼藏瞎驴灭却(问何云愈贵道几矣答须知尊贵一路自别)。
