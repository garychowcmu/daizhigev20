嘉兴大藏经　云幻宸禅师语录


　　云幻宸禅师语录序

　　昔贤山堂究宗风要诀云贵大家唱和胜鹙子神通语言文字由来尚矣是以啐啄同时随机收放不惮分门别类为后学诠解及论至离四句而一槌粉碎无一舌而九曲珠通又似有语要归无语而无言却胜有言且禅宗悟此关捩独露真机余莅阿与恒秀禅师晤辄开生面者三数年于兹壬子冬秀师举本师云幻和尚遗帙问序于予予阅一过知幻翁非闭门作活独了自身者从来教外别传贵乎能信更贵乎能知知明守确然后说法见性如观掌上了了分明入廛勘验如风如箭垂手棒喝如电如雷幻翁乃破山老和尚哲嗣负荷正宗绍隆嫡统者矣所以高坐曲录木床茹纳乎当世归依幻翁往矣语默钳锤具在遗编秀师乃能以钟鼓罗前溯耳识之真青黄交映传眼入之妙秀师能不负师而能自师盖其宗祖高明子孙光大继自今恢弘道器丕振前徽宗风要诀嗣续云仍讵独幻翁一集是珍也欤。

　　时
康熙癸丑春古临弟王民皞书于滇南阿迷署之朗镜轩

　　云幻宸禅师语录

　　嗣法门人发林等编

　　顺治戊戌师在梁山县福国衣钵寮受巴州众护法请住龙潭中峰禅寺开堂日师于诸檀护手中接疏示众云两行文字点画分明不可私盖囊藏却烦维那宣过宣毕指法座云华王宝座物外全超坐断威音当阳显露以拄杖划一画云会么踞虎头兮收虎尾握断云处覆云流遂升告香云此瓣香端为祝延今上皇帝圣躬万岁万岁万万岁伏愿龙垣不厩千乘马宝殿时欢六合云次拈香云此瓣香奉为诸王殿下满朝文武伏愿金枝长茂盛玉叶永芬芳穷尽世间理顿证佛菩提再拈香云此一瓣香怀抱甚分明八字无两丿爇向罏中端为供养现住梁山县万竹山福国禅寺传曹溪正脉第三十五世破山大和尚用酬法乳之恩敛衣趺坐上首白槌竟师云一门超出弹指了达无为两眼豁开宛然顿证妙果心心是佛何必寻剑刻舟念念即空岂在离波觅水千江月映处处百亿化身万树春回在在随缘应感淫房酒肆即是弥勒道场虎穴魔宫原来释迦宝所举一明三坐断人天异路知十畣百不落凡圣阶梯堪报不报之恩用作无为之化尧日舜日以增辉金轮法轮而常转正当恁么时祝国利生一句作么生道四海狼烟都扫尽万邦只教乐升平。

　　上堂问天不盖地不载底人来也请师直接师云非汝境界进云风清月白师云莫向闲处说僧礼拜师便打乃云雪峰上堂辊毬不是好心禾山上堂打鼓不是好心以拂子左右击云大众会么不因叶落夜来雁锦国秋声何处闻喝一喝下座。

　　上堂问如何是学人当来和尚师云金鸡飞凤阙进云如何是和尚当来学人师云玉骥出龙城进云恁么则大家同唱劫初春师云蹉过也不知进云学人礼拜去也师云不礼拜更待何时乃云菩提种子人人具足逢时节而萌芽般若灵苗个个不无遇雨露而增长一尘入正受大地冷湫湫诸尘三昧起虚空闹浩浩蓦竖拂子召众云菩提般若总在个里诸尘三昧不出于中有时宾中主有时主中宾且宾主混融一句作么生道觅火和烟得担泉带月归。

　　腊八上堂一坐六年孤卓卓奇哉子半冷生光豁开眉眼空天际突出明星古道场遂震威一喝下座。

　　上堂千圣同辙万灵一揆无言立言无名显名或观妙莲华或指水中月正法眼破沙盆盖覆乾坤西来意铁弹子穿回鼻孔上智之士拂袖知归中下之俦未免停思人贫智短马瘦毛长机轮转处作者犹迷良久卓拄杖一下云庭前舞罢休思曲醉后添杯兴未阑下座。

　　上堂问经教佛语读者云何不见性师云吾无隐乎尔乃云当阳显示露布全身体若太虚纵横十字蓦竖拄杖云会么如斯会得多子塔前分半座全主全宾少室堂中垂一语大机大用知幻即离不作方便离幻即觉亦无渐次何以故眼里不着沙耳里不着水人人怀沧海之珠个个抱荆山之玉启无为之化行不言之教要津把断不涉阶梯喝下承当箭锋相触正恁么时如何委悉以拄杖划一画云划断千峰顶白云独占高。

　　上堂问一法若有毗卢堕在凡夫万法若无普贤失其境界离此二途请师速道师云东者东边坐僧礼拜师云西者坐西边问如何是西来的的意师云久雨未晴进云人意俱尽时如何师云乾坤大地乃云久晌未登堂刚被维摩众举扬昔日庞公曾有语及第心空选佛场明历历绝覆藏拈华微笑解承当惟有中峰不恁么一条白棒绝商量掷拄杖下座。

　　元旦上堂尧风浩荡舜日熙明祖意现成无劳指注拈起则天回地转放下则地转天回南山起云北山雨张公吃酒李公醉古往今来迁复变个中元不异丝毫虽然如是且祝延一句又作么生烧香只愿干戈息秉烛惟祈宇宙清。

　　解制上堂有佛处不得住无佛住急走过中峰院里大开罏鞴方来衲子个个炼得骨露皮穿恰好寸丝不挂上无攀仰下绝己躬出门撞着瞎波斯未免身沉于海底诸人切莫动着一丝毫头动着则与三十棒复喝一喝云脱。

　　上堂明历历活泼泼大千沙界无著落蓦竖拂云知不知莫向意根生卜度喝一喝下座。

　　师诞上堂目前无佛法领取目前机既取目前机何用目前法乃呈杖云大众者是拄杖子如何是目前机卓一卓云者是目前机如何是目前法复卓一卓云还见么如其见得便见三世诸佛历代祖师资生之期若见三世诸佛历代祖师资生之期即见人人自己屡世父母历代宗亲资生之期见得屡世父母宗亲资生之期方见中峰资生之期个个到者里纯清绝点凛凛孤危一眼觑破得大解脱具大总持良久云且道觑破个什么分明拶出憍尸迦咭嘹舌头三千里掷拄杖下座。

　　己亥冬护法曹荣寰赵正宇等请住云峰净慈禅寺。

　　结制上堂拈香祝圣毕乃云竖穷三际激扬少室宗猷横遍十方启凿人天正眼蓦呈拄杖云大众见么如其见得搅长河为酥酪变大地作黄金拈则星驰电卷放则瓦砾光生山河大地动静一如明镜色空自由自在小中现大大中现小坐微尘里转大法轮于一毛头现宝王刹声声是佛声色色是佛色千圣莫能窥佛眼觑不见荆棘林中走马眉毛罅里翻身正恁么时且道释迦弥勒在甚么处卓拄杖一下云从来孝子讳爷名下座。

　　上堂本来无一物自性倚天真要会个中意日午打三更为甚马大师一喝百丈三日耳聋众中莫有超声独脱者么向无机用处呈机用无言诠处显言诠净裸裸坐地赤洒洒徘徊觌体承当了无向背脱或未然你诸人一条穷性命落在山僧手里时有僧一喝师云山僧被你一喝僧旋一匝而出师云好兴逆水波莫随风力转便下座。

　　上堂举释迦老子道若有一人发真归源十方虚空皆悉销殒演祖云若有一人发真归源十方虚空锦上铺华师云若有一人发真归源十方虚空拄杖头现卢舍那身竖则万境全彰放则虚空粉碎然虽如是荆棘林中下脚易月明帘外转身难卓拄杖下座。

　　上堂佛真法身犹若虚空应物现形如水中月蓦呈拄杖云大众释迦老子来也诸人见么若向者里见得尘尘尽是释迦刹刹皆为弥勒所以道无边刹海自他不隔于毫端十世古今始终不离于当念且道正恁么时如何委悉泼油见火浑无事雪上加霜经几秋复举南泉示众云文殊普贤昨夜三更甚闹各与二十棒赶出院去赵州云和尚棒教阿谁吃泉云王老师在甚么处州乃礼拜师云礼拜即不无且道者二尊宿还有优劣也无若有文殊普贤在什么处若无赵州礼拜又作么生分析良久云数声清磬是非外一个闲人天地间下座。

　　上堂问昔日中峰今朝云峰是同是别师云神出鬼没进云此意如何师云长安路上家家月万里无云万里天乃云穷诸玄辩若一毫置于太虚竭世枢机似一滴投于巨海腾波沸海全体荡空物物殊彰头头显露放开则玉转珠回把住则黄金失色是以得大机显大用在在不涉廉纤处处斩钉截铁牢关把断水泄不通千圣并行万灵同辙正恁么时如何委悉陋巷不骑金色马回头却着破蓝衫下座。

　　上堂人天号令佛祖规模不涉阶梯突出难辨人人眼里有睛岂向他觅个个鼻孔撩天殊彰异彩正恁么时如天普盖长见日月光辉似地普擎万古山河永固东出西没运转璇玑草木丛林全彰奥旨纤毫头上悉是威光一毛孔中尽成华藏净裸裸赤洒洒要津坐断凡圣难通且道个中人来时如何竖拂子云天上有星皆拱北人间无水不朝东下座。

　　元旦上堂新年头是旧年尾旧年尾是新年头扫除新旧闲伎俩放出沩山水牯牛高也明也悠也久也直得处处淳风鼓荡人人喜气盈眸咸归至道之仁永乐天真之化灵机廓尔智照洞然一念万年了无来去虽然如是且道祝国利生一句又作么生万方有道归王化一句无私乐太平卓拄杖下座。

　　上堂昔日灵山始祖翁拈华微笑逞神通拖泥带水相将去熨斗煎茶铫不同诸人且道如何是不同处喝一喝下座。

　　解制上堂解开布袋头放出个猛虎狼藉天下人活吞佛与祖俊鹰快鹞儿齐拔千钧弩焦尾老大虫利牙爪可怖卓拄杖云惟有山僧个楖栗轻轻敲动盐官鼓复云冬冬下座。

　　师诞上堂问毗蓝园里生双林树下灭如何是未生句师云金菊正开无向背进云如何是灭后句师云腊梅带雪越精妍乃云人人道我今日生我道今年今日死今年本是旧年期明年依旧从头起钓来明月卖风流谁识平天花甲子下座。

　　小参

　　小参问不住有无时如何师云草贼败也僧便喝师云不住有无时如何僧拟议师云知你不是者脚手李总戎问生死事大无常迅速兵兴不息如何是好师云放下来戎礼拜师乃云干戈丛里斗禅机兵战何如法战奇胜鼓三挝边燧静凯旋且唱太平词蓦拈拄杖云会么此是佛祖战场与五阴魔战胜回程现前大众当此荒乱之世激扬个事也须猛着精彩如战有功方是国家利器且毕竟如何得战胜成功去良久云主将能行令坐致太平时复举法眼问修山主云毫厘有差天地悬隔主云毫厘有差天地悬隔眼云恁么会又争得主云某甲只会恁么未审和尚作么生眼云毫厘有差天地悬隔主便拜师云你等还知话头落处么因甚一得一不得且道淆讹在甚么处拣点得出许你与法眼相见脱或未然毫厘有差天地悬隔。

　　小参说得须是见得见得又须说得说得见不得落在见解偏枯见得说不得落在时机毒海山僧者里只饶说得分明见得彻去脚跟下好与三十棒说不得见不得亦与三十棒何故聻云峰门下赏罚分明。

　　小参举马大师玩月次问西堂正恁么时如何堂云正好修行问百丈如何丈云正好供养又问南泉泉拂袖便行马大师云经归藏禅归海惟有普愿独超物外师云见怪不怪其怪自坏马驹蹋杀天下人中峰杰出群山外且道者三个尊宿聻听取一颂临机无巧妙拈来不费工可笑栖栖者明暗怪虚空喝一喝下座。

　　小参大事因缘不等闲急须提起话头参有时参到无参处觑破桃花是指南复举玄沙到蒲田百戏迎之次日问小唐长老昨日恁么喧闹向甚么处去了唐提袈裟角沙云料着没交涉师云玄沙与小唐提起个事光辉祖域山僧到宕渠亦无百戏来迎只见桃花满树试问诸人宕渠与蒲田所见是同是别良久云奇逢岂例闲相识都是灵山有约来。

　　追严小参般若恩光周法界菩提树茂永青青更悟杖头直指意椿萱三世悉超升拈拄杖云大众会么如其会得尽大地是般若光光未发时无佛无众生诸天捧华无路千圣窥觑无门今日事不获已未免向第二义头作诸佛事以杖划一画云截断悲伤风木古人人父母尽生天。

　　小参一年三百六十日日日人忙直到头若然会得不忙底不风流处也风流且道如何是不忙底人院主云不忙人不会师云三十夜到来莫道不忙好。

　　施主请小参涧水潺潺谈半偈山花朵朵现全身更欲山僧摇长舌分明一句绝疏亲复举庞居士问石头云不与万法为侣者是甚么人头掩其口士乃有省又问马祖祖云待汝一口吸尽西江水即向汝道士乃大悟师云且道悟个甚么如其会得居士悟处便会二祖会处会得会处便会得悟处虽然检点将来都卢祗具一只眼。

　　开示

　　师云汝等既为生死学道须当愤发其志志若不坚久之便打退鼓虚度岁月有何益哉然愤志非偶不是说了便罢必要立个死限方有少分相应自觉觉人自利利他互相砥砺发明此事昔佛灯封被哲侍者圆枕慈明引锥白云危坐从上古人皆如此操履所以光明硕大照耀无穷或有先慧后定先定后慧或定慧等持悟解虽圆亦当修证若悟而不修有花无果修而不悟有果无花只教果因一彻悟解双圆如此用心何愁不到古人田地今烽烟之后聚此满堂龙象和气蔼然期会难遇若不精诚愤志更待何日虽然雪后始知松柏操事难方见丈夫心。

　　开示此事贵在勇猛若犹豫便不得力所谓暂时不在如同死人不落妄想便是无记如在云雾度日毫不精爽必须剔起眉毛直下觑破猛猛省省不顾危亡昼夜无间前去不得后去不得从斯起大疑情自然彻去珍重。

　　开示参禅最忌落在无事甲里做活计纵参到头白齿黄也没交涉诸兄珍重好教所谓虚妄浮心多诸巧见从上诸祖不传别法直指人心见性成佛若不识取本心更向外求于妄心中复生妄境如虚空华无复结果纵经尘劫亦不能成就须向二六时中举足动步回光返照归在一处讨个分晓始知头头独露物物全彰事事不周而自周法法不融而自融万境不能浸群魔不能入虽然如是不是一番寒彻骨怎得梅华扑鼻香。

　　机缘

　　僧问如何是尽力句师便打进云如何是幻化空身即法身师亦打进云法身空身相隔多少师云老僧罪过。

　　僧问如何是夺人不夺境师云绿满芳丛进云如何是夺境不夺人师云放汝出头进云如何是人境两俱夺师云猛虎坐高堂进云如何人境俱不夺师云绿树阴浓夏日凉。

　　僧问秋光一点露时如何师云通身无影相进云向上事如何师蓦头一棒。

　　僧问如何是西来大意师云描不成进云毕竟如何师云画不就。

　　僧问终日穿衣吃饭不知是谁师云吃茶去进云赵州犹在师云只闻流水响不听落花声。

　　颂古

　　夜睹明星

六年冷坐寒岩窟舌上生毛三尺足一见明星眼豁开至今犹把招魂读

　　见见之时见非是见(云云)

见见之时见不及胡僧两眼黑如漆狸奴尾上系金锤食到口边难返踯

　　庭前柏树子

独立庭前柏树子逢人那个是知己神风散雨冷烟霞翠色苍苍荫到底

　　灵云见桃花因缘

灵云见道悟桃花枯木生枝又发芽莫谓玄沙犹未肯从来眼里不添沙

　　南泉斩猫

堪笑两堂不唧溜无端扬出自家丑一刀两段早横身免得臭声千古有

　　谁字

谁悟谁参谁悟谁参谁谁悟悟谁谁当谁觑破觅谁者始信参谁不是谁

　　狗子佛性因缘

无性狗子不解哮吼唤便回头趯着便走

狗子有性堂堂正令咬杀佛祖来者乞命

有性无性人人疑着这个畜生头上带角

　　联芳

　　恒秀发林禅人

狮子窟中狮子儿谩将牙爪对人施有时　跳法堂前哮吼一声天地寂

　　法语

　　示发荣高居士

　　明了其家所归道路一也但不知以何为家以何为路即此心者是也心外无法法外无心一心之法何劳外求勉之。

　　示发忠居士

　　天地间作好人犹欲尽善况为圣贤者然圣贤事业不过是安分二字以了平生且道如何即是皇天无二道圣凡无两般。

　　示发志陈居士

　　若道此事从因缘生灭中而有生灭中有不生灭者可曾荐取否若向此中荐得师姑原是女人做。

　　示发洪万居士

　　善人行善事头头耳法法耳无不从此一善永善然后作事始知我本有不消借取他人也勉之。

　　真赞

　　初祖

这个老胡心眼条直不计年华独坐磐石舌头无骨眼有筋力曾为梁皇九年面壁遗下祸胎只履归去面目俨然只少口气咄休来者里弄枯禅莫道无人通消息

　　诗偈

　　行脚有感

萍踪飘泊在天涯曲径春深草木赊渴饮清泉和月掬饥挑野菜带云拏残霞乱剪缝衣重怪石横堆倚杖斜翻忆古今贤哲事蒲团坐破总非他

　　游兴龙寺

禅林深处古瑶台怪石玲珑树倒栽水鼓矶琴随耳静松邀明月上窗来雪埋峭壁生苔滑花绽疏篱绕径开幽兴偶然逢胜地好将竹杖恣徘徊

　　游三贤洞(二首)

胜迹嵯峨耸翠岑斜穿野径白云深山惊风响林栖鹤水滴潭鸣石操琴四壁藤华悬碧洞一窗孤月映禅心钵囊到处频开展无事蓬居问主人

古洞悠然别有奇孤云野鹤任栖迟桃红柳绿庭前画燕语莺啼壁上诗静里闻声风撼竹窗前见影月临池浑忘世虑消炎暑寂寞空山到者稀

　　春雪

东风昨夜忽冲霄吹落梨花处处飘古木枝枝皆吐玉层峦叠叠尽垂瑶空中有色徒增粉眼底无沙那着标万境皓然堪一卧也知幻里幻真超

　　山居

叠叠峰攒叠叠峰白云深处寄孤踪松窗日晓梦初醒瓦缶茶烹味正浓雨过径苔添绿色月来池沼荡荷容萧然曳杖乘幽兴林下徐行听远钟

　　怀雪臂法兄和尚(二首)

幽径穿林绕乱峰计穷无处觅行踪空中华雨徒霏座帘外风云枉度钟泉带月明流石钵衲和山霭挂岩松应知慧远清翛榻未许伊人礼玉容

携筇直上白云峰曲径飞泉过几重卓锡潆洄梅岭月浮杯荡漾锦江风深山寂寂无人语涧水滔滔有句通展转忆君还忆德几回敲韵话青松

　　拟石屋韵

白衣拟类佛袈裟遍体　毵未易嗟见客临筵畏似虎逢人拈箸活如蛇青山高枕犹添梦绿水当窗尽落花道眼风尘何日尽长歌一曲出烟霞

　　游朝阳洞

洞中笑览玲珑石涌出天泉特地流崖畔笙歌明历历溪边藻韵自悠悠琼扉不锁烟霞幕皓月明连草木秋看水看山时看鹤忘机得意兴偏留

　　晚眺(二首)

闲闲无个事登临万里赊拽杖来溪谷翘首望烟霞岳顶岚光淡波心月影斜遥看天际外树树集寒鸦

薄暮入孤峰山重水亦重依依云驶懒数数鸟争桐径僻人留迹风高松韵浓野情无限意多在月明中

　　春日同友人归话月山舍

携筇归隐处花径鸟声幽冰释鱼龙跃山空水月浮同君青嶂外伴我白云游翻忆旧莲社聊将诗赋酬

　　山居

茅屋深幽处流泉咽谷鸣奇峰藏怪石凉月映心清尘静余空寂客来懒送迎扶筇舒野望云从足下生

　　春日访玉环老宿新建善寓庵

精蓝新卜筑览胜蹋莓苔芳草穿篱长藤花绕迳开扁舟帘外渡皓月榻边来谈罢空林事与君笑一回

　　访圣幢法兄和尚新建南林精舍

竹院喜新构招提傍古城钟声传石窟月影数华茎户外碧峰秀阶前绿沼平炊茶偕盛友相共话无生

　　送天镜之江南

不觉春帆动知君去去忙香飘梅已乱雨霁柳初狂别路千山远离思一水长回看新白足永趾桂林香

　　元旦问水

日暖乘初兴寻幽问水源溪深梅带雨谷冷石生烟动影涵青嶂摇波浸碧天悠然环古洞疑是卧龙潜

　　山居(七首)

箬笠瘿瓢挂壁间行踪放下自安闲把茅不比尖头屋纵有柴门不用关

遁世安禅住此山蒲团七破始知闲翛然突出凡尘外不结跏趺不掩关

卜筑寻幽去住山栽松种竹日消闲云封古迳无人到满目青山尽祖关

未到深山似有山到来何处不安闲寥寥瞪目无他物唯见松华度竹关

一层山外一层山展钵随缘出世间记得空生岩下坐月移华影到禅关

忘情乐道住深山境寂尘空处处闲诸念已随流水去懒跏趺坐迈玄关

落花流水满溪山一径苍苔伴我闲闭户无人春寂寂月筛竹影映禅关

　　岩轩(四首)

悠然别是一天台谁缚柴门傍石开四壁水光堪逸兴藤花风送落新阶

傍崖卜筑亭空寂一任烟云集几堆顽石点头机自化时人莫作等闲猜

天连水也水连天亭启窗看紫雾悬幸有流泉知此意却来杖底共谈禅

洞天胜概古今奇策杖频登访故知谩道幽怀偏隐处好将空钵挂高枝

　　种竹

携锄种竹敲新韵掬水浇华惺旧颜煮石暇时延野客一溪云月冷禅关

　　行脚

野衲寻芳度岭头晴空一望露清秋孤圆伴宿林梢月烟水尽从钵里收

　　游玉仙洞

古洞嵯峨信步投残霞几片挂峰头崎岖怪石如闻法耸立崖台不记秋

　　初春

层峦一径望天涯拄杖翻云客兴赊举步寻芳烟水际不知何处折梅花

　　雪梅

纷纷玉屑夹云浮峰顶摩天尽白头只有寒梅色不改一枝独放玉林丘

　　除夕

严寒残腊接三阳移旧迎新岁月长坐对谈心忘夜永江风吹送玉梅香

　　元旦

人间此日闹喧天山寺幽闲不计年欲觅头陀深隐处雪梅花下听流泉

　　别颜文学

重道如山不可违怅然送我过柴扉东风未识离人意恼乱梅华点客衣

　　寿大枝监院

菩提种自威音前经几严霜色相鲜觑破悠然光彩丽何须更祝大椿年

　　送苍松法兄和尚归峨眉

一重山外一重天蹋碎峨眉月正圆援物莫嫌伸臂晚时拈白棒绝狐禅

　　示慧光禅人

湛湛碧潭浪滔天翻然锦水活龙眠他时奋甲腾霄汉布雨施云泽大千

　　示众(五首)

学道犹如敌万兵频敲胜鼓始回程狼烟扫尽尘氛泯功就谁思细柳营

金刚戒体露堂堂皎洁无瑕满月光一映千江随浪卷刹尘都是苾刍香

参禅端的戒为先二六时中痛着鞭识得通身浑是戒从前持犯一齐捐

参禅端的戒为先枯木寒灰是病渊曾忆慧能亲切处百思不断绍单传

参禅端的戒为先剔起眉毛子细看凡圣两岐俱截断超然别是一壶天

　　　　　　又

父母未生前何为本来面咄哉大丈夫看取石巩箭

父母未生前何为本来面珍重木人言虚空捉闪电

父母未生前何为本来面迷隔万重山悟时一条线

　　因僧请问托钵话师示以偈

坐立俨然知不知岩头密启令人疑春风不用生愁里玉兔横眠雪里时

　　示空凡禅人

刈尽荆棘了灵芝自发芽无明烦恼歇常开智慧华

　　示芝兰上座

万缘都撇却树下且跏趺坐落天边月人间作画图

　　示指迷善人

一句弥陀佛能消历劫愆如是念将去何愁不现前

　　山居

我爱深山好野径清风扫一衲一乌藤随方任起倒

　　　　　　又

静坐不知时杜鹃昼夜啼山深忘世乐白云共我栖

　　云中怀友

雪里怀知己翛然弗畏寒一般清意味秪自不相瞒

　　门弟子月贤孙普从对

　　云幻宸禅师语录终

　　云幻宸禅师塔记

　　师法讳印宸蜀之忠州人也本姓万氏童时有出俗之志告二亲得命十六出家廿二岁禀戒于象崖珽禅师侍巾瓶三载后乃访道四方走双桂参破山老人即服膺执弟子礼法务无难久之命掌监寺辛苦劳脆有所不辞无毫发鄙吝心见于颜色而众德之后受巴州之请说法中峰净慈二刹平生为人不肯假借孤硬到底忽于康熙己酉四月望六日在本郡石鼓寺粥后入堂趺坐乃伸右足云大众会么吾将逝矣尽十方世界都卢是者个众悲感乞师留偈师应声曰旷大劫来无去住纵横应用广流布悄然蹋倒上头关一切是非浑不顾语毕而逝世寿四十七僧腊二十五嗣法弟子恒秀林月贤会等五人建塔于石鼓寺之左余守开化因与绿萝恒禅师交深有年固以幻师塔记授余余愧笔头无金刚正眼岂能使幻师末后一段光明照天照地去也余即记之又能窥其涯涘于万一哉请者益笃不得已乃引其事而为之铭曰。

　破山峭　　象崖突　　云幻平　　断岭峤　　不借路
　自回照　　无缝塔　　蝼蚁笑　　一片幻云绝孔窍

　　时
康熙二十一年八月十八日闽龙浔李道泰书于开化署中
