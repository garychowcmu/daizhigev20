嘉兴大藏经　月幢了禅师语录


　　月幢了禅师语录序

　　菩提达磨航海过东早已带水拖泥无端面壁惹得神光断臂求安信然剜肉作疮好事者谓之传佛心印孰知祸我震旦非浅鲜也由是冤冤相酬六传至曹溪符一花五叶之悬记首以南岳怀让流通正眼祸胎弥固从可知矣三十四传至天童悟逞轰雷掣电之机棒喝交驰时以为古今希遘以为人天大患又一见也悟出破山明明出丈雪醉醉出幢师一时济美非闻知于隔世者可同日语唯师浑身毒气黑地昏天倒历祖窠臼断诸方命根蓦与棒热与喝驱驰龙象直指风规尽丧于无面孔老汉手里宜乎窟中狮子之谶振起鸡足迦叶之风一日获师语录未展卷时余拟为涂抹太虚恐见异于木人及读之不禁白汗如霰倏焉中毒伸脚无畏床上作驴年梦也但涉见闻失命丧身凡具鼻孔者珍重声前句子免累吾师舌头拖地。

　　姑苏寒山弟子徐士炜薰沐书

　　月幢了禅师语录目次卷一上堂卷二小参广录入室机缘勘验机缘问答机缘法语行实卷三颂古分灯书问诸赞卷四偈歌

　　目录(终)

　　月幢了禅师语录卷第一

　　嗣法门人达最等编

　　师于庚子年三月十四日护法禹洪王公明宇杨公等请住云南府石宝禅院。

　　三门云尽无量无边世界无量无边虚空界以至通身遍身总是个刹且道门在甚处卓拄杖云八字打开便进。

　　据室摩竭掩室毗耶杜口石巩张弓禾山打鼓且新长老作么生施设一任铜头铁额也须棒棒见血。

　　接法衣上堂师指法座云宝华王座祖佛共登即之则掀翻大地离之则坐断古今然虽如是了上座今日拨转去也喝一喝便升拈香云此瓣香光联八表气贯三才爇向炉中端为祝延今上
皇帝万岁万岁万万岁恭愿皇风超日月睿算等乾坤次拈云此瓣香能舒能卷能塞能通爇向炉中奉为满朝文武阖国官僚伏愿福基永固德用深洪又拈云此瓣香放去充破三界收来不立纤尘爇向炉中奉为请主王公杨公并本郡绅士护法等伏愿齐成佛道共证菩提又拈云此瓣香黑漆桶里收藏明眼人前拈出此是第一回爇向炉中供养陕西汉中府静明禅院传曹溪正脉第三十六世本师丈雪大和尚用酬法乳之恩上首白椎云法筵龙象众当观第一义师举起法衣云大众见么此是佛佛授手祖祖相传不从别处得来今对人天众前拈出论其结处举世莫测究其展处文彩全彰既然如是且为国开堂知恩报恩一句作么生道顿超诸佛祖师意仰祝吾皇万亿春复举法灯和尚云山僧卑志本欲深栖岩穴隐遁过时奈缘先师有未了底公案出来为他了却时有僧问如何是未了底公案灯打云祖祢不了殃及儿孙僧云过在甚么处灯云过在我殃及你山僧志亦如斯奈静明老人亦有未了底公案今荷圣明福庇理应直下承当同建法幢共立宗旨殊胜中显殊胜奇特中显奇特所谓一为无量无量为一一即一切一切即一是以凭仗圣恩为他了却众中若有个汉出来问如何是未了公案劈脊便棒更问过在甚么处向他道再犯不容卓拄杖下座白椎云谛观法王法法王法如是。

　　立两序上堂今朝冬月九虚空忽开口欲得宗风常不坠须劳大众伸只手虽然如是要且拄杖子在山僧手里卓一卓下座。

　　秉拂上堂昨日旧年尾今日新年头在处激扬各挥本有禹门院里养得一只水牯牛眼如沧海口似龙舟今疆推出打污身首惊起无位真人走向三千里外高声云好不识羞了上座只得唯唯而退召众云且道是何意旨良久云委悉么卓拄杖下座。

　　住贵州安顺府静隐禅院

　　达鉴黄居士请上堂心同虚空界示等虚空法证得虚空时无是无非法拈拄杖○云虚空时证得了也作么生是无是无非底法莫不是世尊拈华迦叶微笑是无是无非法么且喜没交涉莫不是迦叶召阿难难应诺是无是无非法么且喜没交涉莫不是德山棒临济喝是无是无非法么且喜没交涉莫不是禾山打鼓石巩张弓是无是无非法么且喜没交涉既总没交涉可以将一茎草作丈六金身用可将丈六金身作一茎草用是谓一即一切法一切法即一今承达鉴黄公来山营斋设供请山僧鼓两片皮掉三寸舌作个通事人说此无是无非法以作千百劫不易之津梁证亿万世无生之法忍还委悉么鸳鸯绣出从君看不把金针度与人。

　　浴佛上堂金翅鸟王来也有不惜性命者出来相见时有僧出师劈头一棒僧拟进语师连打两棒又一僧出拂袖归众师云丧却了也乃云道无不无道有不有今日恶水蓦头浇也是面南看北斗今承黄公张公来山办供请山僧说几句澹话以光法门用布远因山僧自揣无处启口无处较量止有一偈以塞来命生本不生灭更不灭当下了明是第二月。

　　上堂东胜神洲打鼓静隐院里上堂若有当机解领管取世上无双有么有么有世界以香饭为佛事有世界以音声为佛事有世界以寂默为佛事有世界以出入息为佛事且道山僧者里以何为佛事以拄杖○云见么卓一卓云闻么直饶闻见分明毕竟是个甚么复卓一卓喝一喝下座。

　　落发僧请上堂个事无形段何俗复何僧譬如海底月亦如镜中影触之即在背之难取珍重诸仁者切莫龙头蛇尾下座。

　　说戒上堂以一为万以万为一置之毛头莫以识识识既不识毕竟如何度袈裟云逢人切莫错举。

　　腊八上堂堪笑老瞿昙忒煞没傝　殃及不肖儿孙平地无风匝匝只知夜睹明星却将两眼刺瞎瞎瞎万劫千生屑难拔。

　　因事上堂镜中像海底月眼见最分明只是难收摄纵收摄举似明眼人不得。

　　辞众上堂威音王已前了上座如三家村里石土地相似威音王已后如古庙里石香炉相似即今渐以拄杖横肩云楖栗横担不顾人直入千峰万峰去。

　　上堂静隐有一关无人能得破纵具通身眼没他下手处复云大无边表细无毫末者里佛也难亲祖也退却时西堂云官不容针私通车马师云弄潮须是弄潮人下座。

　　上堂天不能盖地不能载包括五须弥吐纳大千界释迦弥勒无地容身文殊普贤有意难解生死涅槃划断真如佛性捉败虽然如是诸人切忌笑怪喝一喝下座。

　　说戒上堂心无异立法无异源戒无异授禅无异参直饶向净裸裸处承当已是滞壳迷封更从活鱍鱍地领略早已拖泥带水还委悉么设或未然引受戒者出众说破。

　　昭觉老人书到上堂拈香毕捧起书云若论此事直得针答不入斧劈不开既然如是且作么生与老人相见震威一喝便开读毕乃云见即见了合作么生断者公案复喝云山僧自断去也遂归方丈。

　　辞众上堂此日高登野岸头犁耙债满竟无忧云丝月饵收归去任性东西南北游。

　　顺治辛丑友彝黄檀越请住黄平南明禅院师至方丈据坐云一任西天佛祖到来也须目瞪口呿假饶七穿八穴底至此难免手慌脚乱不是神通妙用要且法尔如然拈拄杖一齐打散。

　　挂板云悬之空中统乎上下把断佛祖要津岂容当机着价。

　　结制上堂拈香祝圣罢次拈香云者瓣香粪扫堆头得来光明殿里拈出此是第二回爇向炉中供养现住四川成都府昭觉禅院丈雪大和尚用酬毒手深恩敛衣敷坐上首白椎竟师云有解有结堕坑落渐无解无结堕渐落坑直饶有人闻恁么说愤性出来掀倒禅床喝散大众臭骂南明一上山僧向他道堕堕堕蓦召大众云解结且置即今三个堕字作么生商量良久云欲会其中真受用除非身带反魂香。

　　开炉上堂僧问如何是者个事师云进前来进云如何是那个事师云退后三步进云如何是和尚底事师便喝乃云天地为炉为锤日月作煤作炭锻取铁额铜头当下直要了办喝一喝下座。

　　上堂师以拂子作吹笛势云有知音识调者么僧问如何是混沌未分消息师以拄杖○进云分后如何师便打进云生成鼻孔师复打乃云十五日已前如日照山川十五日已后铁蛇钻不透正当十五日推不向前约不退后汝等诸人作么生委悉良久云莫道不疑好。

　　上堂南明有口也难言坐断千差不值钱今对人天陈络索直教切切悟心田心田悟无边苦海该甘露髑髅特地契根源有甚魔王与佛祖拈拄杖示众云佛在者里魔王又在甚处时乳源云者里佛也容不得师掷拄杖云骇杀人。

　　立春上堂问如何是南明境师云拄杖长七尺如何是境中人师云山僧眼不花人境俱不立时如何师云速退速退僧便喝师便打蓦呈拄杖云春风解冻横按拄杖云百草萌芽靠拄杖云直得灯笼露柱无端特地眼花掷拄杖下座。

　　上堂寸步不移而游遍刹尘国土半字不宣而演出海藏灵文如是则去来不以相动静不以心动静既不以心唤作行不得唤作住不得唤作坐不得唤作卧不得可谓常光独露迥脱无依且不落依倚一句作么生道举头天外看谁是我般人。

　　因雪上堂虎豹豺狼绝迹狐兔麂鹿无踪直得西天张二麻与东海李胡子有信不能通致使渔翁把钓封南明终不与伊通召众云且道明甚么边事还会么掷拄杖云塞。

　　除夕上堂蓦呈拄杖云看看有善战者出来相见问天地未分如何是某甲底面目师云勘破了乃云三百六十日已满堪笑世人随世转木上座不顺情佛及众生穿一串急急教悟本来面坦然不堕此坑渐参。

　　人日上堂屈指数来正月七天下通称是人日惟有南明不恁么普请大众当着力若着力三十年后知端的。

　　元宵追严上堂问如何是直指师云早道了也进云恁么则内外宗亲个个证佛证祖师便打乃云火树光天地龙灯耀大千蠢动都是佛浊土尽成莲石头土块鼓舞盲龟跛鳖忻欢遂以拄杖指灵几云见么有眼者见喝一喝云闻么有耳者闻诸人既见既闻且如何是超凡入圣底消息柳垂金梅吐白逗到今日元宵节。

　　清明上堂春风拂拂春山渐青春日融融春鸟催耕路上行人且歌且笑山顶墓前误认本根南明无事倚栏听蓦召大众云且道听个甚么门外春水白如银。

　　解制上堂以拂子○云结却布袋头牛儿马子尽该收复以拂子云打开布袋口天上人间任去走然虽如是汝等诸人去到诸方逢人切莫错举。

　　师住玉山四月八日众檀越请上堂指法座云诸法空为座是甚么人境界喝一喝便升拈香祝圣罢次拈云者瓣香今古不能喻其源人天何以悉其用此是第三回拈出爇向炉中供养西蜀成都昭觉禅院丈雪大和尚用酬法乳之恩敛衣敷坐白椎竟师云适才钟未鸣鼓未响众未集座未升早已露布了也若向椎下见得未免落七落八更有见而未了疑而未释者请出来相会僧问时当浴佛法雨普润如何是诞生悉达师良久云会么进云玉泉池里浴金躯元来只是者个汉师云莫错认进云争奈一手指天一手指地师便打乃云今朝四月八天下丛林浴悉达指天指地独称尊云门一棒要打杀山僧不共与么行单单赢得一头滑喝一喝下座。

　　荐严上堂我有一诀如日如月若然不会问取弥勒有善会底么众无对乃云时逢四月初九遍地髑髅开口咸云不生不死更谓非无非有遂以拄杖指灵儿云今日述崎邹檀越来山僧拄杖头上现大人相放光动地永绝去留卓拄杖云不离当处证真常一一面南看北斗。

　　上堂干屎橛麻三斤透之无路阂塞杀人者里一刀两段不枉来入我门如其前念弗息后念又生作么生剿绝以拄杖划一划下座。

　　浴佛上堂蓦呈拄杖云恶水一年浇一度放拄杖云山僧今日不解顾爇檀片云百杂碎了也掷拂子云一马生三寅。

　　师住龙泉山上堂拈香祝圣罢次拈云此一瓣香名不得而立相不得而生此是第四回拈出爇向炉中供养四川成都昭觉禅院丈雪大和尚用酬法乳之恩敛衣敷坐白椎竟师举拄杖云若以眼观则瞎以耳观则聋以鼻观则塞以舌观则缩以心意识观无你凑泊处还有善观者么若无山僧今日痛施法药三世诸佛尽作参徒正令全提万象森罗咸为役使非是神通妙用法尔如然所谓无边刹海自他不隔于毫端十世古今始终不离于当念且福国庇民一句作么生道万邦有道归王化一句无私贺太平。

　　上堂即心即佛已示了也又云非心非佛亦示了也更云不是心不是佛不是物又示了也此是从上祖师说到极头处若更说心则心外有心说佛则佛外有佛只须从脚跟下推到无所推处正好着力参。

　　上堂举拂子召大众云天地之根击拂子云诸佛之母汝等三头六臂老僧在你脚底掷拂子下座。

　　上堂竖起拂子云佛未出世时还有者个也无佛出世后者个又在甚么处倘若未见已是不快漆桶者里见得亦是不快漆桶今日是我剑端上座母难之辰不免络索助伊发机众中若有个出来道我会也只向他道也是不快漆桶。

　　上堂维那白椎竟师云切忌自颟顸良久云有不颟顸底出来相见问大通智胜佛十劫坐道场佛法不现前不得成佛道如何是现前底事师云无孔铁锤当面掷僧举起坐具进三步师便打僧喝师又打乃云十五日已前猛雨浸不湿十五日已后铁锤打不破正当十五日人天普集万象同欢今承腾宇刘檀越得得来山办供请山僧登法王座展铁牛机众中有识牛者么众无语师云活惊杀活笑杀。

　　腊八上堂六载勤劳打失布袋赚却许多人漆桶仍旧不快灵山夜半日头晒喝一喝下座。

　　立僧上堂杖倚闲云岁月深了无声色与人寻龙泉黑业风飘荡惹得乌藤出万岑且唤甚么作黑风度拂子与剑端首座云逢人切莫错举。

　　上堂举雪岩远祖云海水不可斗量虚空不可尺度净地不可撒沙烂泥不可着脚不肖儿孙又且不然海水可以斗量虚空可以尺度净地可以撒沙烂泥可以着脚且道与古人是同是别遂拍手云摘杨花摘杨花。

　　康熙丙午九月廿一日师受安龙镇王檀越请住玉泉禅院拈帖云香炉匙筋总是家里底事掷之三千里外又且何妨然虽如是也须知事宣过始得。

　　入院云无意道人之意无门解脱之门无意又无门且从甚么处入浑身在里许便进。

　　佛殿云似真像假似假像真合眼礼你三拜不免换却元辰便拜。

　　伽蓝云护法不如护己护己则无一法珍重珍重。

　　据室云诸佛列祖到者里也须卷舌且道利害在甚么处拈拄杖一齐打散。

　　上堂拈香祝圣罢次拈云此一瓣香自从蹋破草鞋一旦亲蒙印可此是第五回拈出供养成都府昭觉丈雪大和尚用酬法乳之恩敛衣敷坐白椎竟问昨日兰溪今朝玉泉如何是地头底事师云退后着进云不解随人脚跟转师便打乃云道无异径理绝殊途言是则无一不是言非则无一不非者里是非俱铲理事圆融直得如天普盖似地普擎正恁么时且报恩一句作么生道九万里鹏才展翼百千年鹤便翱翔。

　　防御王公送衣帽至上堂顶新帽穿新衣着新鞋子细思量只是令人不该遂顾视左右云且道为甚如此起身合掌云难消。

　　结制上堂祖令当行人天丧胆有不惜性命者么显首座问最初威音王末后楼至佛楼至即不问未审威音王参见甚么人师便打座一喝师云你道是那一个座又喝师连打两棒座拂袖归众问未见和尚前和尚在学人肚里已见和尚后和尚在学人当面肚里底是当面底是师云还我性命来士无语师连打两棒问如何是玉泉境师云万寿山宜天地准如何是境中人师云眼见耳闻僧礼拜师便打乃云大道没影踪非结亦非解答定脚头直教彻此中大有好光彩又云今朝十月十五会集人天共语不容分外提持只许脚跟荐取推倒真如法界扫荡诸佛列祖直须心心相照则无一事不合天地念念相依则无一理不贯古今兹承王檀越开此无遮胜会请山僧升座向人天众前唱无说之说演不言之言山僧只得厚着脸皮说几句澹话以酬所请汝等诸人参须真参悟须实悟庶不虚今日相聚珍重。

　　荐严上堂日日日东出日日日西没细细踌蹰太反覆不如洗脚上绳床管甚么天管甚么地拳作枕儿只独宿蓦召大众云当此之际且道姜文达陈氏舒廷纪石氏还有安身立命处也无片片白云去复留看来队队黄金骨。

　　荐严上堂拈拄杖云见么满眼本非色喝一喝云闻么满耳本非声既非声又非色合作么生是邢斯道宗亲底面目喝一喝云西风一阵来落叶两三片复举天童老和尚云拟欲参禅图脱生死已错了也不拟参禅图脱生死又错了也玉泉又且不然拟欲参禅图脱生死恰是不拟参禅图脱生死更是召众云天童恁么道玉泉恁么举且道还有优劣也无拍禅床云参。

　　上堂今朝十一月廿七副府疆请讨巴鼻若有铜头铁额者不妨出众通消息有么有么问如何是体中玄师云眉毛眼上横如何是句中玄师云一脚蹋两边如何是玄中玄师便打乃云玄玄玄破五作三妙妙妙呼鸡作鹞撞着寒山拾得净尽扫玉泉不惜两茎眉告报诸人莫妄造若妄造晴天霹雳当头纠且现前受用作么生道动容扬古路不堕悄然机。

　　登庸赵居士荐严上堂昨日三十今初一露尽人间闲消息生死茫茫未彻头戴角披毛无休日回头一蹋直到家威音王佛亦无比。

　　荐严上堂生不知来处谓之生大死不知去处谓之死大既都不知生死本无定体生亦无生相死亦无死相过去也如是现在也如是未来也如是且凭甚么力到恁么地目前证得金刚体冯氏祖祢亲授记。

　　腊八上堂举拄杖云争奈无人领荷设有领荷得底未免头破脑裂有么有么问棒喝交驰且道利害在甚么处师云叫汝莫当头僧进前一步师劈头便打乃云子夜星斗悬瞎驴得授记云门打杀伊玉泉不钝置震威一喝云还见释迦老子立地处么复喝两喝今承一如居士办供请山僧登座向人天众前作个通事行不行之令举不举之谈且超越一句又作么生师子窟中无异兽象王行处绝狐踪。

　　月幢了禅师语录第一
嘉兴大藏经　月幢了禅师语录


　　月幢了禅师语录卷第二

　　嗣法门人达最等编

　　小参

　　举今举古沉埋佛祖谈心谈性错过自家到者里道有不得道无不得道非有不得道非无不得道非非有不得道非非无不得毕竟如何良久云不得不得阅藏小参者个事如千日并照只是无你下手处无你证入处于无证入处别立一机犹隔大千在明晨开演海藏钦祝圣域今日事不获已与诸禅德预通消息要知此经不在文句上不在视听上不在寂默上不在博采上即雷动风行岂不是经鸦鸣鹊噪岂不是经日往月来岂不是经虽然如是诸人若作此会一棒打折你驴腰莫言不道。

　　小参了上座昨夜入草求人并无些子影响而今一网俱收有解　跳底试出来看问多年功行今已圆度驴度马满前川且道驴马作么生度师云宝剑逼人寒僧拂袖退师便打乃云月月有十四月月有三十大家共聚首且道承谁力良久云举头天外看谁是我般人。

　　小参心不是佛智不是道山青水绿星明月皎有时把住释迦无潜身之路弥勒无退后之门有时放行德山棒如雨点临济喝似雷奔道无争奈万物枞然道有一毫动着不得且不落有无一句作么生道时西堂才出师便归方丈。

　　小参说禅说道望空启告说佛说心唤假作真南明不入者保社岂肯误认生平设有个英灵底闻恁么道把山僧拽出三门外烂捶一顿我道汝也不枉到南明。

　　小参赵州茶云门饼杨岐驴子威猛曹山木蛇惺惺召众云且道与南明案山子相去多少众无对师喝一喝云切忌瞌睡。

　　除岁小参古人烹露地白牛分岁兰溪者里无岁可分亦无白牛可烹秪是烧松蓬剔慧灯门前爆竹两三声蓦召大众云且道与古人是同是别良久云知音不必频频举达者从教暗里惊。

　　小参者个事直饶通身是口也无他说处通身是眼也无他视处通身是耳也无他听处通身是鼻也无他嗅处通身是手也无他指处通身是脚也无他行处不见僧问赵州万法归一一归何处州云我在青州做一领布衫重七斤山僧又不然设有个出来问万法归一一归何处只向他道且忌口着诸人若在者里讨得下落来方丈通个消息。

　　广录

　　节度使范专书问云不佞切于宗乘无由一睹请和尚方便师以偈答云息心甘自陷著有还差互两道眉高着一条脊直竖正如井觑驴莫将心恋悟欲见本来人紧恰好照顾范感悟因读破山师翁语录至一点明星刺眼开辉天鉴地叹奇哉当时想是无禅客若有和声打落腮于此致疑录出请决于师复答偈云点铁成金在霎时圣凡不二此何疑此疑一涉程千里只许亲亲独自知遂深契之专李公谢云抚台览偈大悦言欲修行不能断辛师云修行不在断辛公曰抚台万民所赖修行不得师云抚台得却是居士不得公遂礼拜求开示师云欲了生死参悟为最不知生之来处死之去处岂可不疑不疑则不悟不悟则如地无种何处有收更或随波逐浪马腹驴胎阿谁免得所以古人教人参万法归一一归何处疑来疑去忽然疑团打破生也是者个死也是者个如珠走盘如盘走珠岂不快哉公作礼而去。

　　茶话

　　大尽三十日小尽二十九大众普吃茶切忌打湿口若也打湿口拄杖劈脊搂。

　　云衲丛丛聚头个个毛生板齿吞跳栗棘金刚全然不挂些子虽然如是也要向[中-口+○]荐取。

　　杨岐栗棘蓬竖拂云静隐龟毛拂纵有解吞吐也须白汗出良久云还有恁么人么时维那吹灭烛师云紧妨噎杀。

　　光明赫奕无少无欠觑着则两眼俱瞎咬着则咽喉齐断设有个不挂唇齿底也只救取一半。

　　今日值端午大众休别睹若别睹静隐山中出艾虎。

　　入室机缘

　　首座入师云者里还有宾主么座喝云是宾是主师打座拂袖归众师云了。

　　西堂入师云两堂下喝毕竟谁是堂云二俱不是师连打两棒堂云如是如是师直打出。

　　僧入师以拄杖左边指云且向者边着僧便行师云你又恁么去那僧喝师直打出。

　　勘验机缘

　　楚云参师云甚处来云澄江师云止和尚有甚言句云有甚言句师云恁么汝不从那边来云和尚犹是者边汉师微笑。

　　僧参师云把断咽喉作么生道云某甲不道师直打出。

　　问僧甚处来云鸡足师云迦叶与你道甚么僧茫然师云空走一回。

　　问僧南泉斩猫汝作么会云血流三千里师连棒打出。

　　醉舌参师云未跨门时三十棒汝作么领略舌便喝师云维摩一默又作么生舌拂卧具便出师云未在一日召云吾有一事汝作么承当舌喝师云汝再道看云道破则不堪拂袖便出师可之。

　　问僧那里来曰六诏师云甚处住曰无住处师云乱走作么僧无语师顾侍者云将茶与伊湿口。

　　善权辞师竖拄杖云不可唤作拄杖汝作么生权便喝师云铁蛇横古路作么生过权拂袖出师把住云道得即去权云教某甲道甚么师嘘一声。

　　雪基赍静明老人书至师捧起问云者是老人字么曰是师云在甚处着画曰在者里师云放子三十棒曰过在甚处师云向下文长。

　　僧参师云有言非究竟无言究竟非速道僧茫然师云终非究竟。

　　师召僧僧至师连棒打云逐色随声汉不打更待何时。

　　极乘参师云如何是佛法大意乘喝师云心佛俱非你作么生日一任纵横师云玄沙道底曰者里的是彻头处师直打出。

　　显今参师云汝从南华来有甚言句曰正要和尚疑着师云疑个甚么显便喝师云莫是者一喝么曰被和尚勘破师微笑。

　　师诣造衣处拈起一块问显今者个从前千头万绪因甚得成片去曰不识师云为甚不识曰一任卜度师随声掌云卜度个甚么显遽答曰不劳注脚师直打出。

　　问答机缘

　　僧问和尚教参活句如何即是师便打僧拟议师云为甚又逐死句。

　　三目禅师乞牧牛颂师云须用自家底始得曰也要看过师云用看作么目拟举拂子师云早已勘破了目作色师笑而出。

　　禹门老人专使送法衣至师拈香礼拜云老大个汉时节也不识僧云此是好事师云好事不如无。

　　士问万法归一一归何处师云合取狗口士罔措时闻板声师云吃粥去。

　　士问古圣运神通未审神通作么生运师云幸得居士到者里。

　　士问天龙竖指和尚竖拳是同是别师云春兰秋菊。

　　僧问承和尚示南泉斩猫意旨某钝滞连日师掌云者野狐精僧与师一推云瞒不得瞒不得便出。

　　尚书扶檀越入山云求为弟子得么师云不得曰如何即得师云无你承当处。

　　僧问如何是和尚心要师云无孔铁锤当面掷曰如何得入师云看脚下曰如何是向上事师云眨上眉毛早已蹉过曰如何是作止任灭师云截曰如何是闭门打睡接上上机师云奈汝在门外何。

　　官人问语言文字犹落言诠望和尚指示师云指示更落言诠官礼拜师云好与三十棒。

　　惺庵问蒙开示后至今两头不着师云你向甚处安身立命庵罔测师喝出。

　　士问千载奇逢求和尚一言半句师云坐却舌头。

　　督捕戴公入山问弟子于世间经史靡不精通师蓦竖拂子云通得者个么公罔测师云将谓将谓。

　　金腾道张公入山问云弟子进堂同住得么师云看居士作么进曰假如进了和尚又作么生师云也不放过。

　　僧问十二时中如何降伏其心师云汝将心来僧无对师云恁么即降伏也。

　　师偶闭户一众惊疑太府李公请出师云我者里上至三十三天下至无量无边世界和我八万四千毛孔总是个关你道在甚处出入西堂云看脚下师便开。

　　达鉴居士冒雨入山作礼师云殃及居士拖泥带水曰不曾湿师云又拖了一身也。

　　问僧人人本有为甚茫然不晓曰咬着蹋着师以拂子○云者个还蹋着也未僧绕一匝师云失。

　　俗士问云弟子久慕高明奈红尘摆不脱师云为甚到者里士无语师云果然摆不脱。

　　僧问如何是袈裟下事师以杖指云且向者里着时九有钱文学不出众云不随和尚脚跟转师云瞎曰尽大地是一只眼师云瞎瞎。

　　朗玄问某特来求和尚分付师云分付则头上安头曰不得春风花不开花开须借春风力师云此时冬景何得言春朗无对。

　　师赴斋回居士送云弟子送和尚到者里和尚送弟子归何处师云礼拜着士便拜师云在何处士罔测师便打。

　　僧问生死向何处了师云灯光明似日。

　　士问不是心不是佛不是物是个甚么师随便喝士作礼云谢和尚慈悲师云你道是个甚么士云穿衣吃饭师云不是不是。

　　法语

　　示雪基禅人

　　雪基上人怀古德之志味善财之风不惜形骸云瓢雪笠涉水登山遍参天童雪门黄檗及我昭觉老人经今不自歇心与余共居一味干爆爆地直教全身放下勿助勿忘水到自然渠成设使东秦西楚朝南暮北与道远也思之。

　　示皎月禅人

　　衲僧家须发勇为心立决定志如百战场中拒敌倘稍有失计纵圣力匡扶亦不胜任今山野不惜眉毛络索语汝须舍逸趋劳立下死心做去毋论彻与不彻着着向释迦眉睫上斫斧弥勒开颜处挥斤若无者番手眼依旧黑漫漫地。

　　示月浪禅人

　　欲脱生死必将父母未生前事提挈到佛不能亲祖不能近了没巴鼻处则知参学事业犹是锦上堆花传佛心印亦是好肉剜疮汝若到此田地始信恁么说话其或未然当以勇锐志单刀直入。

　　示孤灯禅人

　　孤灯禅人从江右至蜀欲了本分万里参寻知识殊不知本地风光只在穿衣吃饭时运水搬柴处何尝昧却但古人弄巧成拙把个铁馒首教末代儿孙昼参夜参参到计穷力极始有相应地山野大不然众生本不迷诸佛何尝悟若道悟是谤如来倘言迷又欺自己须知古德三登九上是自起自倒。

　　示祖鼻首座

　　教外别传之旨未尝有一法与人亦未尝令人承领如壁立万仞似白日青天所以临济佛来也喝祖来也喝德山佛来也打祖来也打汝向后若把茆盖顶直须总不恁么去且道如何即是咄。

　　示一则禅人

　　此事如登极顶亦似太阳初升愈行愈不尽愈出愈光明少涉思惟自取丧身之兆了上座恁么说如向虚空里挖孔深渊中摸月若有佛法商量不惟埋没先圣何故三十年后。

　　示楚云首座

　　禅和蹋遍天涯参遍诸方向孤峰绝顶上三二十年饱风饱雨要与佛祖作队硬赳赳地孤迥迥地一任龙天推出犹然不顾始有出群超格分。

　　示具眼禅人

　　做禅和子务要手脚贴实将前所见所闻一并抛向无阴阳地上于行住坐卧时谆谆切切不要放过一任逆顺境界都卢不管如斯体理卓卓有出身路始有参学分。

　　示遍容长老

　　遍容长老与吾师翁契久今日觅吾几字也是无丑图丑我欲赞公公无何有我若骂公公非少口呵呵幸得觌面不相逢相逢定要劈脊搂。

　　示湛水禅人

　　禹门茆坡两战不胜便心愤愤束包万里向剑刃上烽烟中横钻直闯不顾性命而来安龙欲与佛祖为冤气压诸方而去不知放下蒲团胜负之心一时冰消瓦解如靠银山铁壁到此信知安龙无法与人商量无禅与人计较既无法又无禅乃执笔云者个渐他时异日切忌作佛法见作禅道见若作此见一棒打折驴腰莫言不道。

　　示乳源西堂

　　从上古德担当此任莫不从因地上打起精神所以六年苦行而明此一段大事断臂立雪而了此一段正因负石蹋碓而完此一段胜量汝既随吾左右历尽险岸几经鞴炉卒风暴雨靡不相加待异日向孤峰绝顶处忽尔推出始知酬前万倍幸甚。

　　示嵋霁禅人

　　佛法两字山僧固难启齿亦难下笔何故山僧不知有佛不知有法更不知有众生唯不知有佛法众生所以据条白棒是佛也打是祖也打问也打不问也打管教一刀两断勿起第二念。

　　示声遇禅人

　　古德高流腰包荷笠千山万水几费勤劳向大炉鞴不顾性命千锻万炼直要镕成个器所以年深月远辛苦亦安终不畏难忽一日触着磕着自是惊天彻地。

　　示达鉴黄居士

　　达磨西来不立文字直指而已居士谆谆求老僧法语早已曲了也若得不曲直须回光反覆自看赏刑赏罚处也自看驱奴使婢时也自看村歌社饮时也自看喜怒哀乐时也自看解带脱衣时也自看然后看得知觉全无生死双泯菩提涅槃真如解脱了无所得于无所得处全体即心即佛如是见得彻把得定即火宅尘劳翻为清凉宝所刀山剑树悉是玉蕊琼枝其或不尔马面牛头依然犹在。

　　示达尊善人

　　信为道源功德母信能远离生死苦信能必到如来地尔既信佛开方便门以四事供养法华云我适曾供养今复还亲觐然虽亲觐但于生死路头未曾晓了因而再四再三请老僧形于纸笔向第二门头施个把柄去且如何即是不是心不是佛不是物从者里按定不被尘劳所挠不被诸缘所系不被声色所摇不被物欲所碍不被人我无明见闻觉知所转一朝扭翻鼻孔佛也难近其傍祖也难亲其右既有者个威光即老僧说底亦如梦幻设或未然莫闲闲地。

　　示松石禅人

　　世之称禅和子当如松与石万物凋谢他亦挺然四时互换他亦浑然山枯海竭他亦凝然天翻地覆他亦宛然据汝拜恳法语以为终身策励又且不然何也汝于未生之际脱体现成才一念萌动便不如松如石也。

　　示朗辉禅人

　　朗辉禅者请法语老僧无处启口齿直将生死挂眉尖立个金刚不坏体行问生从何所来坐究死向甚处去闲忙动静只如然待宾迎客不外此任他八面境风吹勿将此志移毫许荣华富贵心没贪成佛作祖意休起只以生死自究明世间法法无干己一明一切无不明切莫颠倒障诸己痛将者个彻头尾直教虚空烂到底。

　　行实

　　师于甲午年春辞禹门一则禅德接住安龙湖山一日大众入室作礼乞述行繇孤灯云人疑和尚为公为卿请示行实以决众疑师云余生寒微家更无异迹乃蜀重庆江津毛氏子母姓陶因梦僧送桃令啖感而有娠于甲寅七月廿日未时生乳名应僧寄名于宝山师从幼喜亲云水未几闻金刚经遂着意理会自思身如梦幻生死临头谁作主宰故持金刚经年至十六壬申春侍母朝宝顶余乞僧指示僧云你年少且去念佛于是将经晓夕默持后感异梦不觉疑情顿发自谓远离颠倒梦想此梦从何而有遂求决于僧僧云成佛成仙只在心却如沙里去淘金尘垢净时金自现免向他方外面寻余闻之疑情益甚胸中似有物碍不能自释一日获楞严解谓忘境不忘心终成虚妄余问之老衲衲云境可忘心不可忘忘心则成死物予曰终非究竟又请益一老宿宿云你如何予曰心忘境自寂宿然之示偈云莫执忘形与死心此个难医病最深直须兀坐探渊源始得见性识天真予礼谢复阅楞严几忘冻馁因患寒疾三返举止唯艰誓愿出家是夜果宁奈疮疟愈重白母剃发于寄名师会下未久令过经弗合予志遂往重庆谒破雪和尚雪云何处来予曰本地雪云何处人予亦曰本地乃咨念佛话雪云念佛也入地狱不念佛也入地狱予曰不会雪云参去遂辞参归源大师改参万法归一一归何处三年心如木石行不知行坐不知坐至一切迎宾待客浑无异念总在一归何处上着到忽一夜至四鼓时心境俱空豁然有省往昔碍膺之物一时粉碎若佛若祖自我流出始知婆婆原是小新妇遂呈偈倒跨昆仑走得来忽然又被火星催通身逼拶腥臊也惹得虚空没下挨源曰犹是虾跳不出斗予震威一喝云请师速道源云蒲团圆似镜予拂袖便出一日辞源上别峰依破雪和尚雪云者里刀耕火种住你不得予曰更少某甲不得住后稍有未到处深加钳锤不意雪师示寂后依灵筏和尚甲申六月避秦侍筏过铜梁白水寺值夜半予曰请安筏云着忙甚么汝欲图快活去予曰不妨疑着一日命作中秋偈曰目击天枢耀山川瑞色新一轮横海上遍界尽光明筏然之丙戌菊月辞筏抵婺川参象崖和尚问猛虎不栖平川狞龙不宿兔穴未审以何为据象云气冲霄汉予曰恁么则灵然独露去也便出丁亥春侍象过彭水象云你昔在别峰做甚么予曰一事也无象云恁么空度日了予曰穿衣吃饭进酉司职后堂予具威仪辞象云谁宾谁主予一喝便出因上堂问威音者畔即不问威音那畔事如何象云庭前数株竹予曰犹是者畔事象云门外几茎松予曰某甲则不然象云你又作么生予便喝象便打予拂袖而退一日予举起坐具问恁么则锦上添花不恁么则戴角擎头总不恁么时如何象便打予一喝象又打予复喝象连打予连喝而退又问平定干戈即不问衣甲卸下时如何象云天下太平予曰太平后如何象云万民乐业予曰恁么则野老讴歌去也戊子春命理丛林两载甘苦备尝一日值礼忏次象问为甚代魔王礼佛予曰不敢负恩云魔王有何恩予曰切莫瞒人遂命颂曰朝打三千暮打八百知恩报恩阿谁识得云未在更颂予曰苍天苍天象休去己丑腊参本师迎于旅亭师云甚处来予曰黄檗师云何人同来予曰只是某甲更与阿谁师云黄檗安么予曰和尚请茶遂侍师过禹门职维那兼理方丈上堂予问炉鞴初开钳锤大展衲僧性命尽在和尚手里师云汝唤甚么作性予便喝本师蓦头一棒予曰恁么则和尚性命亦在某甲手里本师亦打予拂袖而退一日观水次本师把住云不许思索呈水车偈来予即口答曰团圞一个子平地波涛起济人兼济物不济心不死庚寅年职西堂入室本师云临济两堂首座相见齐下一喝那一喝是宾那一喝是主予踊身而出八月命看牛山监收本师以源流拂子并信金至予曰某敢妄荷此任耶即抽身出绥阳以启呈上曰丛林有兴废佛法至凋零盖为不得其人倘得人又何患佛法之不盛丛林之不整也且某原一懦夫未具大乘根器岂敢妄担重任耶(云云)辛卯夏归觐大冶兄云请源流一看予曰不必冶云毒鼓已振三巴坚执作么予因而受之者便是从前参请之繇今日众兄弟相索不得不出此丑。

　　月幢了禅师语录卷第二
嘉兴大藏经　月幢了禅师语录


　　月幢了禅师语录卷第三

　　嗣法门人达最等编

　　颂古

　　世尊初生一手指天一手指地云天上天下唯吾独尊。

　　脱体分明露出指天指地举扬无佛各自称尊惹得痴人打慞。

　　夜睹明星。

　　坐久成劳误认明星源头一浊到底不清。

　　世尊升座。

　　没量汉儿上法台大惊小怪惹人猜文殊椎下重拈出百万人天尽活埋。

　　女子出定。

　　出得出不得太煞多饶舌文殊与罔明眼中重着楔。

　　临济三顿棒。

　　冤报冤兮仇报仇三番痛棒恨无休平空殃及儿孙也引得人人犯脚头。

　　夺人不夺境。

　　一拶锋铓尽净除地雷竞发楚云舒形山野色凌霄汉幽鸟衔花入帝都。

　　夺境不夺人。

　　空拳赤手立殊勋五岳移来没半分驱圣驰贤弹指许龟毛拈起覆乾坤。

　　人境两俱夺。

　　肘后符行触处通色前无物敢当锋祖基佛业成煨烬大地山河绝影踪。

　　人境俱不夺。

　　魔宫虎穴任优游狗胆羊肝燕酒楼蓦逐淫坊花市里太平句子咏无休。

　　临济四喝。

　　一喝金刚剑正施劈开风雨绝玄微铜头铁额俱截断任是虚空也皱眉。

　　一喝金毛踞地时腥臊恶辣势威威四方百兽潜踪迹孰敢当头正眼窥。

　　一喝探竿影草里直教枯木彻头尾千端万绪始应知南极起云北斗雨。

　　一喝不作一喝用群阴彻地连天冻草鞋　跳上海门塞却风云雷雨洞。

　　廓然无圣。

　　廓然无圣蓦然呈卷尽余波意旨深熊耳山前成滞货梁王殿上绝知音。

　　达磨面壁。

　　九年坐得骨头疼将谓相瞒后代人若遇英灵亲辨验棒头一顿不容情。

　　三关。

　　我手佛手不别捞三搭四弗歇时而捉出金弹打碎虚空骨节。

　　我脚驴脚齐走历遍天涯海口纵横不立圣凡兔角尖上现丑。

　　生缘人人日计六韬三略俱备破千裂万成行上下四维捏聚。

　　麻三斤。

　　如何是佛麻三斤洞山老汉口皮薄若还撞著白拈贼连夜偷去搓成索。

　　无缝塔。

　　不同格子势天然倒影长江射九泉任是巧工难画绘风吹日炙到驴年。

　　庭前柏树子。

　　庭前柏树子拟议隔千里明眼衲僧无处寻鹧鸪啼在深花里。

　　干屎橛。

　　干屎橛疑杀江南狐兔客夜半乌鸡笑点头铁围撞倒芦花月。

　　本身卢舍那。

　　坐地看人忙应知我太懒眉毛剔起时浑身赤袒袒个段风流刺人眼。

　　破沙盆。

　　丛林破沙盆盛粥并盛菜秪为掇不起猪嫌狗不爱。

　　须弥山。

　　动未动时空悄悄黑漫漫地向谁讨只缘不起个念头却被须弥山遮了。

　　僧问云门如何是一代时教门云对一说。

　　山高路险勿因循驷马难追石火精对一说时堕堑矣喑人说梦与谁听。

　　僧问云门不是目前机亦非目前事时如何门云倒一说。

　　一剑横空伏尸万里剿绝廉纤刮尽心髓倒一说生情委黑漆灯笼跳跃起。

　　口是祸门。

　　量大福亦大机深祸亦深弓梢悬壁上八面任风生。

　　万法归一。

　　万法归一一归何渔翁滩上弄竿蓑忽有人来相借问移舟载月下烟波。

　　竹篦子。

　　绝点澄清略较些无端平地走龙蛇首山老子无情见撞着个人打落牙。

　　布袋和尚。

　　六合相将一袋收丝毫不放过关头朝朝出入无回互几个男儿觌面休。

　　子胡看狗。

　　突露声兮复露牙验人险处较些些纵是三头六面客亦未轻轻放过他。

　　主人公。

　　灰头土面个狂夫潦倒不知白与乌地覆天翻唯自许那将踪迹落江湖。

　　船子度夹山。

　　钓竿直下入深潭将谓金鳞食饵先拨转疑团连点首洪波浩荡鼓三千。

　　夹山示众目前无法。

　　大用现前不存轨则目前无法兮万象罗列山水悠悠兮遐迩应彻咦眉毛横眼上莫认天边月。

　　德山托钵。

　　一个郎当汉自倒还自起草鞋狞似虎不会末后句。

　　洞山寒暑。

　　枯木龙吟非偶然杜鹃啼血染枝烟落花每随流水去寒暑何曾近得前。

　　二祖立雪。

　　六花片片逼人寒拟觅心安心不安冷地断他一只臂却成当面把人瞒。

　　洞山云直道本来无一物亦未合得他衣钵。

　　眼亲手亲盖乾覆坤自颠自倒笑怪何人若约山僧拄杖见伊恁么说打得如泥化作尘。

　　有僧下九十六转语末后云设使将来他亦不受。

　　牙行经纪买卖有理百事合成宁分彼此若论将来他不受正是细姑嫌嫂嫂。

　　僧问赵州如何是赵州州云东门西门南门北门。

　　赵州东西南北门信口之谈决有源隔壁有翁闲处断醉扶竹杖听高喧。

　　僧问云门如何是透法身句门云北斗里藏身。

　　雨洒空阶树结珠寒来天下共声呼秋行春令云门老笑杀雄雄大丈夫。

　　僧问五祖演一大藏教是个切脚未审切甚么字演云钵罗娘。

　　奇哉义切钵罗娘打开藏海墨花香任是英灵难启口眉毛剔起万丈长。

　　分灯

　　雪基达师

再三再四历年深眉带霜云眼带筋心佛是非俱了却单根兔角活人心

　　剑端达祖

多年种下瓠和茄子实花灵意则嘉亲拾一枚授与汝普天率土也周遮

　　孤灯达智

曹溪一脉涓滴不施今日分付弥隆八极

　　祖鼻达最

法法本无心无心亦无法付汝心法时无法无非法

　　楚云达普

二三派列有来源递代相承不偶然为汝流通正法眼拈香惟待虎龙年

　　乳源达禅

十年余也共吾侪苦辣辛酸不寄怀我此付渠衣钵去蛇穿马腹始升阶

　　醉舌皈湛

少室一宗今古传代代相承续有缘吾今付与蛇头去一任天涯倒弄拈

　　善权达位

久堕衣盂在大庚古今英杰岂能提吾侬拈出亲分付龙马牛羊莫共栖

　　义廓达玄

种因因亦实种果果能成因果不虚应三界汝唯尊

　　极乘道真

遍参几不问春秋气宇如吞万斛舟付汝龟毛拂一柄碧云深处按龙头

　　显今达古

大地拈来捏作泥丸成一粒不虚施只今付与阇黎也时至方堪救悟迷

　　惟尊达自

瞎驴边灭已多时千载风闻不再疑我固拈来亲授受灯灯续焰永无移

　　书问

　　复冢宰邓檀越

　　感荷德爱至矣林间人不意有肉身菩萨话会也但一向未悉吐露根源致令灯笼抱劫石之思露柱怀明月之念弗知何日再商。

　　复府内众檀越

　　巢栖穴息木食草衣乃道人分也更向利刃上翻腾猛焰中跳踯诚然瞎秃活计但非可语贫道承命架庐布以金帛为贫道计奈寡行鲜德未敢如命璧谢。

　　复李道台

　　过情言贫道有股毒气从百草头上殃驴祸马贫道且惊且喜何也不意今日殃及居士又谓尽大地是一颗米大修行人从何处下口贫道劈脊便棒又谓从口入耶不从口入耶合取钵盂耶贫道谓疑杀居士又谓肚皮七穿八穴未免叫偿命贫道和声便打云偿甚么命管见如斯试分析看。

　　复王月时文学

　　来书云空庭冷澹不知居士家业已被贫道尽底劫在龟毛拂上若实趣道须将从前经过路头并奇特知解一一铲却铲到无可铲处铲得大地平沉虚空粉碎便是收因结果时也此复。

　　复果詹时文学

　　扎谓闲忙动静也只恁么大限到来无常逼迫也只恁么者此堕在无疑必死处好与三十棒须知恁么中却不恁么不恁么中却又恁么始有趣向分又云阅大慧禅师语录云要将生死二字贴在额头上咄痴汉只如四大分散后生死贴在甚么处又云如负人重债被债主守定门户逼取急无措辨相似咄汝于何劫负甚么债来又唤那个是汝债主速道速道又云但时愤然要明此事愤然且止此事毕竟从甚么处明冒陈管见不知居士何以教我。

　　复罗平张教谕

　　承教俗缘难割薄宦牵绊我道公错又谓世出世法听之于我一日游山有悟我亦道公错又谓仰冀法雨指迷途于幽谷我更道公错错错且道者五个错字是杀人句耶活人句耶试检点看直饶检点得出依前漆桶不快。

　　上昭觉老人

　　违座八载咫尺天涯遍界荆棘参天满目狼烟攘地恭惟和尚起居万福涕唾咸珠末运整颓纲陈年之枯骨讴吟遐方翻义海旷劫之顽石变化适辛丑夏飞无见顶像及慈旨到了唯哭类笑即笑同哭已而将错就错捏目膜礼欲刊草集恐玷先乘伺法贲锦官匍匐恭禀诚惶诚恐百拜上启。

　　　　　　又

　　一十四载瞻礼叹未曾有三五千历侍右究竟全无了诚惶诚恐罪深河海恨智狭识浅百无一能适逢昭觉重新愧无陈献更值花甲风残景物萧疏俾穷子报恩无地客秋不意镇台王檀越连次差官强将刹竿扶起玄沙虎直得放行由是学步再结祸胎辙将微缘并草录呈上伏冀慈鉴百拜谨启。

　　复醉舌上座

　　目来书并佳稿信之曹溪一滴赖以不涸但恐世人饮之者死沾之者亡善须调治迩来宗匠门户各开风化独扇倘涉见闻慎勿斗胜及至诱引处毋露圭角为佳。

　　复祖鼻上座

　　音问气宇轩昂迥超今昔可谓师子爪牙法门纲要既尔行可师法必重勿令毫发许乖其势便是万古弘规人天眼目致癞狗泥猪得叨药石公之裁制自是不群吾侪误加丸散矣。

　　复江右叶居士

　　如居士谓茫茫黑海未知何处是岸即此未知两字正是捷径恰好处须大著精采屏除见闻以致前后际断打成一片亦无一片影子自然信步到家不用些子气力此复。

　　复楚云上座

　　住持大柄得人为幸所谓独木不成林孤掌不浪鸣也得来书与佳稿则知贤徒挺身弘道为释迦老汉出气幸甚大约任非小小非急遽可为而美成在久不待老僧口吧吧地特嘱。

　　与达鉴居士

　　老僧所栖院子结在无阴阳地上一任神通妙用持利刃带锋器底汉来无他插足处虚空消殒此院悠久天地崩颓此院坚固务要居士蹋着受用无有了日如涉身于易成易毁之场辜负老僧开门以待。

　　复显今上座

　　子云巴掌拳头血溅梵天且道泰时清汝何多事虽曰临阵交锋佛祖不让当知时节到来其理自彰又谓未知老僧作何酬偿待来不用一枪一旗管取剿绝命根只如剿绝命根作么生道。

　　复义廓上座

　　临行时不暇门送言及末后句致令汝弗前进是老僧咎然而此事非图侥幸苟安须善保重谨操履不与盲龟瞎驴同流共队汝若肯甘澹泊不妨与老僧栖止一上勿使甜果美食换却元初本体嘱嘱。

　　复晋公梅文学

　　出手云已于火里栽莲似则似奈居士只在有无内外中间寻讨未能向空劫已前领荷所以除去意识分别知解则无有出身路宁不令贫道堕泪耶察察。

　　复广南陆居士

　　来书偏于顽钝者昔世尊弃皇宫入雪岭为学顽钝庞老团圞头学无为亦体此顽钝更冀公向未有虚空世界之先看顽自何来钝从何起佛法世法者都卢打成一片连者一片化之无迹运之无方则顽钝之用自是灵妙莫测矣。

　　复子公居士

　　手谕令人烦恼顿消不知此身之在火宅者善固善矣弗知公以烦恼认为何物火宅复作何状若端的到前后际断处忽然喷地一发方到悬岩撒手不必移想时矣。

　　复司马吴檀越

　　云巢兀坐有眼如盲手札飞来致令露柱展眉悬慕之心始释谓谢绝虚荣皆赖山野金针一拨是则是虚空堕地时公向甚处着脚又云得以优游山水啸傲时俗者俾古庙香炉并皆震动拟涉沉思纵潜形于空无边天亦属偏见请反覆自看看者看底落在甚处若会得落处天之上地之下净尽无余不着问人自知之也。

　　复宿石张居士

　　古人夏不排窗冬不围火又云毫厘系念三涂业因瞥尔情生万劫羁锁不识公脚跟点地也未若得脚跟点地敢许酒肆淫坊魔宫虎穴竖去横来可与大年无尽把手共行我问你尽大地是个火坑作么生跳出尽大地是个无常作么生避得尽大地是个铁丸作么生吞吐尽大地无一微尘许向甚处安身立命速道。

　　复黎平司李冯檀越

　　手捧大作何幸如之恨贫道不善接人是圣是凡到来一味痛棒热喝教伊进无门退无路管取第二念不生但士大夫学道从外打入则富贵故能包天地挟十虚我辈自内打出却贫寒因而毫发难容纤尘不立只知有向上一窍。

　　复镇台王檀越

　　老僧住院以来食指作生涯空身为道业此身既空生涯悉是假名道业尽成梦语闲坐之余陡瞻示谕珠光扑地俾拂子感叹莫及也第云禅风教远木铎声弘欲沾毒气者病僧骇然无地何故佛真法身犹若虚空应物现形如水中月不知唤甚么作毒气者个境界总不出老檀越掌握中以是而知尽十方世界靡不收摄尽十方世界尚无第二个姓王底敢请檀越直下信取况令威黔粤德被边疆士庶莫不衔恩草木咸沾至化俟缘会时方敢拈杖触碎鼻孔莫言不道。

　　赞

　　释迦佛像

　　稽首天人师四十九年说变化百千厚着面皮雀巢顶上非智蛛网眉间若愚何为三界独尊煞是娑婆贼子饶你坐致劫空时依旧苏噜苏噜悉唎悉唎。

　　出山像

　　螺发髼松坐若桩蒲团许汝妄承当看来觌体无生活更累山僧为举扬。

　　苦行佛像

　　铁石心行铁石事形如枯桩瘦而莫既山僧赞之不及骂之非义直饶坐致平沉时未免拄杖道不是。

　　观音大士

　　紫竹林中常兀兀弘慈应物遂人心千江月印清如许触处逢渠观好音。

　　普贤大士

　　是相非相非相是相既住峨嵋顶为甚入此嶂若不念先愿力深请下火炉来算帐。

　　达磨大师(三)

　　四七之末二三之首不会韬光晦迹一味扬家败丑蹋折一花五叶芦后代儿孙多犯手。

　　　　　　又

　　者个精怪桑门大害点污多少英豪鼓惑无穷蒙昧不契梁天子故堕嵩山债偿不足兮劈不开到此儿孙犹弗快。

　　　　　　又

　　不契梁王折芦江上直饶露尽骨髓总是无风起浪。

　　本师老人赞

　　者老木　似俗非俗胸藏万有手拈棒拂显佛祖威入异类数半肩伽黎一头驴骨忆昔冤沉如海深锋颖尽净咸搦出。

　　自赞

　　据条白棒不容祖佛硬如铁橛软似罗縠全无为人心第二月匪续请去供养他恐人不心服(楚云普请)。

　　佛头坐断玉海飞烟有人问着脚踢粗拳挺然巍巍悄地悬悬不留踪迹向人间脸厚不值钱纵然描得十分全难与鼻公一见(祖鼻最请)。

　　者个古怪眼空四海不肯诸方龙象捉败孤迥迥恶辣辣任是丹青画不成料得乳公无以柰(乳源禅请)。

　　世法不通佛法不会有大我慢无大惭愧惯以毒药杀人不用平和之剂结尽死冤家全不识进退者样无明头不立佛祖位(剑端祖请)。

　　描也不着画也不上换人眼睛竖拂拈棒胆大心粗恁意放旷(雪基师请)。

　　者汉败阙悬岩撒手恶辣钳锤无情扫帚英气逼人佛祖不有赞之即谤笔之甚丑公若请去供养智者见之必呕咦只可抛向火聚中看他悠久不悠久(善权位请)。

　　括地包天而无圣凡春则花笑雷鸣夏则万卉含烟秋则金风体露冬则遍界凝寒者里识得他面孔毛头吞却大千而又何必曰真何以云赞令天下后世人返失自家观(惟尊自请)。

　　须短发长非和尚像不通梵语华言单拈一条铁棒摄尽野狐形踪不留佛祖榜样者个恶辣东西为甚请他供养(天水维那请)。

　　至道无形至理无言直饶僧繇写到十全打伊血溅梵天借令大悲手眼教他无地钻研求之不获其益赞之亦乃徒然无如彼此自适四大坏时不致堕落坑堑咄(和持法孙请)。

　　老汉无点痕迹作么描得着他有时天上人间为人直切若以眼见则瞎复以心拟成魔只是者个古锥佛祖亦无奈何伊今切忌多亲近惟恐带入野云窝(出蕴上人请)。

　　者个老贼全不相样问到祖意西来一味盲枷瞎棒公若供养他恐外人生谤若生谤不枉灵山会里同酬唱(达鉴居士请)。

　　旷劫无姓名色相夫何有毫不动锋铓虚空颠倒走如许大底无明佛祖争敢开口称为人天师诚然是祸薮若或礼拜烧香葛藤绊汝心首(岩壁禅人请)。

　　月幢了禅师语录卷第三
嘉兴大藏经　月幢了禅师语录


　　月幢了禅师语录卷第四

　　嗣法门人达最等编

　　偈

　　辞本师老人

违师已涉程抱恨驴年深惟有巴歌曲几回咏更新

　　冬日别禹门众友

几年聚首共炉头草履情生逐野丘谩道热肠分袂去朔风更待语无休

　　即事呈禹门

将三就四匪良图把柄锄儿只自居直待三三逢九五又从头起立规模

　　寄友

思君无计把诗题一句分明道破伊相识不知何处去春将柳絮送风吹

　　送大冶法兄

忆昔渝城把臂时寒挑松火两无疑快君先得乘云兴笑倒拈花那老儿

　　复太仆寺萧公

一物原无有甚门乌容圣位与凡存不缘真境安生妄岂陟神机便费论梅岭风生清意气义湖月晓破衢昏当轩有路通车马何必驰心吃棒痕

　　寿华亭侯王公

飒飒西风雨共齐山鸣谷韵庆无疑游人也效呈三祝为报君家　地时

　　答太仆寺萧公惠手炉

红炉边事喜君裁直下分明不用猜一涉驰思千万里不知何日把心灰

　　示君正周居士

挈杖当风卓白云银河斗柄两相分头头已露锋铓事莫谓吾侪不示君

　　示涂毒罗居士

钵盂口开情难尽一曲离歌事已休此去读书亭上望应知湘水吼云楼

　　留别慧觉之石林庵

滩头吼发奋天机任是那吒倒却威纵有石林潜影相也须竿上再投矶

　　与江城山最乘静主

江城山畔结庐居月到窗前水到厨活火松烟烹白石芟茅唯问劫云初

　　别友

把臂松窗下何缘话别离菊花含笑远锦浪载歌迟竹杖肩风月芒鞋傍野溪明明逼直路莫谓有多岐

　　号石莲禅人

石中何事迸青莲日炙风吹气更妍不假阳春分外别馨香特地逼人天

　　送一则禅人

年去年来竭力深脚头多被草鞋侵汝今好向碧云里三尺锄儿掘老岑

　　号祖鼻上座

直指心地法如铁橛墙壁若问阿谁维应当在祖鼻

　　号醉舌上座

半字及满字横说与竖说到不思议处独汝个醉舌

　　号楚云上座

楚云弥布盖虚空日月山川没路通截得西湖水逆上丛林自此丧宗风

　　示别痴书记

年老心疲忆静居披风啄雪傍山依文章锦绣如销尽来吃吾侪白棒归

　　即事示众

无位真人不会眠牛皮经卷久翻穿倒颠一字缘无见撒向虚空绝正偏

　　示楚云西堂

耳若瞽兮眼若聋舌头切忌斗机锋时临自有殊光照水满天湖月满空

　　即事别宜阳

光明殿里不肯住却将荆棘认珠林待我三生六十劫漫来此地打葛藤

　　送雪基上座代省

剑峡全无一线罅一声弹指破牢关风尘不滞眉尖上信步云山去复还

　　送祖鼻首座之凤翥

杰出丛林夺祖机两眉横挂剑锋依而今布露天涯外万古英英意有余

　　施主请升座师作困势口占

连请茆居岂等闲侬家落落困高山可怜无限痴男女更要重加铁柱关

　　寄懒生法弟

揖别锁江桥乘云步九霄无心追旧友有志竖新标石虎风鞭逐泥牛雨索撩鲜分缁与素因尔寄同僚

　　送楚云首座之双溪

苦口叮咛莫怠荒祖家事业不寻常教渠壁立岩头上一任诸方道短长

　　送祖鼻首座归玉泉

玉泉归去莫辞劳历祖勋猷全节操老汉几经曾退位千钧重任在公挑

　　寄一乘老宿

文上莫加点与世浑一个拟心落二三随境成漂堕咄门外白云峰一座

　　送楚云首座归圆通

弘道及扶宗预须与物融蓦然伸出手自西又自东

　　示广南陆居士

罢钓枕孤峰此心并雪同形枯翻铁面意澹破泥踪日月真知己山川与性融何当施大惠一众祝无穷

　　复金腾张道台

袖里金锤信手呈全生全杀没人情若然居士能亲荐管取烟波瞬息平

　　复如潢居士

茆舍萧疏裹白云七零八落且容身直饶英俊难分晓未透关头漫问津

　　赠壮猷黄居士

中心底树子挺然恒秀丽不被恶风吹息息清人意

　　示三畏黄居士

野云七八片微雨两三声惊醒地头者勿劳更问津

　　赠瑞云刘居士

偶来无异说携手暮山游蹋断溪硚石虚空笑点头

　　示天水禅人

理会个不知如吞铁蒺藜忽然咬得破便识未生时

　　示成仙彭梓匠

花攒锦簇锋利个未兆之先刊得么字字若从刀下识老僧笑汝太穿凿

　　复大一居士

隔岸遥看老　牛追风捕雨不回头而今铁网笼霄汉四海狞龙一并收

　　鱼龙道中吃扑口占

偶吃一交似劈柴了无余物挂襟怀只缘未结陈公案依旧同兄弟饮斋

　　因天水牧牛颂不恰遂示之

铁牛无脚去来同日夕优游绝后踪倏尔翻身奔藕孔大千无物不包容

　　寄再三禅人

挂月楼头接笑谈并无消息与君探君今欲话从前事愧我羁留意再三

　　寄溪声法兄

不问山兮不问廛全收全放孰能拦情来记我霜花事兴去酬他粥饭钱麈尾挥时烟浪静杖头卓处海天宽堂堂历历皆家计一击铜头铁额穿

　　病中偶占

老病年深恨未休阿伽陀药最难投翻身不觉金山碎唯有藤条不夜秋

　　月印山

孤轮悬汉外斜影落山中异照生晴夜千江兴不同

　　浴池

顿开一大口吞佛并吞祖若个衲僧来一时俱活煮

　　点灯山

造物生成不假工明灯灼灼映长空光联劫外谁分析一段清奇自不同

　　丈菊

个段英奇别量天度地长秋行春令也历历操风霜

　　远钟

破晓何方寺钟声到上林云山遮不住数数出高岑

　　避暑

茅居深处古林东冷眼何分异与同泉石豁开情澹澹荷花拈起意浓浓寒崖密树重阴静碧涧洄澜万派通拟欲直趋云汉上葛衣高挂岭头松

　　宿高明寺有感

散步临斯刹僧残寺亦零晨昏钟鼓寂上下烛灯沉乱草为趺座粗拳当枕横深嗟成假寐一觉到天明

　　雪中次韵

江山一色涂野涧绝声呼分外玲珑远于中皎洁孤银山飞白练玉树挂真珠不为寒催逼焉能彻底舒

　　除夕

兀坐松窗事事疏更深无偈与人书爆声震裂惊天地不觉今宵夕已除

　　锄草

根头剿绝始心灰野兴从兹尽放开翻转地皮和月搂了然伸手不他猜

　　次从军行韵

土面灰头共打眠日随秣马疾如烟杖藜卓处旌旗动鼓乐鸣时钵袋悬枕畔乱云堆白骨匙边熟气杂余膻尧天舜日何时晤但拂龟毛续正传

　　七星峰

何来几点势如星独耀长空今古明涧底影含山色丽耸然滴翠布云深

　　同司马梁公石头山晚眺

突出群峰个怪山残霞叠叠挂腰间几回怅望归鸦尽掉杖还敲最上关

　　化戒衣

鹫岭传来直至今东抛西掷有谁钦斯时举似檀那也出手相添一线因

　　早梅

棱棱气宇夺芳妍老干从兹卖弄先只为一番寒彻骨故今啸傲自天然

　　即事示众

底事分明绝正邪只缘认影有殊差人人向此须珍重莫把骊珠去溷沙

　　秋晚宿玉泉

夜静晴天爽圆音醉玉楼不闻鱼弄藻那问月移舟百八钟声切三千鼓拍悠慵慵枕石上独据在源头

　　汀声

万里潮音到耳边鱼龙深解句中玄声声传遍三千界只教游人向此穿

　　师子峰

踞地盘空势太奇雄雄猛兽莫能依骑声盖色高冈上不异当机震吼时

　　水车

机关卓定去还来声震乾坤疾似雷抟捖长河频荡漾凌空孑孑任君裁

　　挂月楼

危楼高插青霄外玉镜移来挂壁前四顾云山堆晚翠适然乘兴把诗传

　　石笋

生成自不牵枝叶达者乌能较短长节操已经霜月老许谁伸手得拈尝

　　寄赵镇台

夜话其中有别传也曾直截为君拈而今未审如何委委得忙忙好着鞭

　　示悟心行者

三唤侍僧忠国老婆心一片就中煎兰溪不欲重分析铁铸心肝教悟穿

　　别静隐

多年滞寂在兰溪究竟无功适自迷不意云腾飘赤足芒鞋今夜挂松西

　　住丹霞有感

众山之聚结丹霞颖脱虚空上靡差雷扫电挥时熠熠风呼雨应日吧吧杖开金阙乾坤静麈拂玄关日月奢劫外春光恒炽盛何须据坐宝莲花

　　雪中示众

分云辟雾上丹霞畅我诗脾意况嘉天雨宝花分半偈地联玉树转三车狂猿有兴迷津渡俊鹞无因过野家裕后光前龙象客应知展处足生涯

　　送显今上座

踏翻波底月来亲眼眼相看不隔尘更出老僧一只手石头拈起总家珍

　　复达权陶居士(次来韵)

法无异相靡西东倒着刹竿四海融万象森罗齐抚掌阿谁不解展家风

　　示中玄禅人

兰溪杳不涉蹊径终日眠云枕万峰弗意阇黎轻着脚乌藤痛责又奚容

　　示任庸赵居士

无念始名真究竟情存取舍却乖真公能当下将心息何必乘舟去问津

　　示九有钱文学

若云有见非真见觑破无心底事亲方寸悄然机不堕扬眉瞬目悉家珍

　　示达纲居士

老汉未曾有半字孜孜何用索文章教伊拽转绳头去永劫灵苗始不荒

　　示达佛居士

不犯人苗自稳密机锋稍涉太无端狂心放下青山老六月炎天彻骨寒

　　复司李冯檀越(步来韵)

万亿须弥眼孔中寒温不涉傲东风荆山有玉诚非璧上国无人信始通兔角杖能穿海岳龟毛绳惯束虚空谢君枉顾殷勤甚愧我长眠不影松

　　复冯夫人

个事从来没段形悟来何处有乾坤纵横蹋破壶中月遍界无非净妙身

　　寿海岸居士

一二三四五六七七六五四三二一数到驴年卒未休个中消息许谁识

　　山居

痴心山里学愚蒙百法无能作主翁饥啜松花嫌地窄寒烹霜叶恨天空衲残有兴修云补屋陋无心运石封一等闲情分不到生缘竟日笑儿童

徘徊无意逐山巅半掩松门待客还壁漏斜阳穿竹榻窗虚薄雾浸诗篇檐前鸟语传空谷嶂外猿声入静帘名利不干清且乐长年啸傲白云边

石泉香渍到寒庐铛里频添花雨余满灶雪柴烹紫芋一肩霜叶炼清虚野云榻上堆仙画明月窗前读梵书自庆不通今古事烟霞深处只耘锄

茆屋万山中澹云恒作伴勘贤只一锥陶圣经千锻径僻莓苔滑溪深水月焕岭南挂绿萝一任虚空烂居山深邃隔烟萝乘兴疏狂乐更多眼底晴岚风月静乾坤分付与头陀

不徇名利不趋廛澹饭粗衣乐更闲若问山中亲切句沙铛几度发苍烟

　　法派

彻达大圣心坚弘至妙理发明圆顿教万古成规矩

　　起信歌

　　原夫实性隐于形名位乎天地贯乎古今育万物生生之妙行四时互换之令与么起信勿谬正因非人人非自自无相国中恒密示体此心焉曰佛了此心焉非物坐杀活场而坦荡自若登般若岸而苦哉佛陀历生死祸福之源启迷悟浅深之波齐空有等高下烁破大千明暗甲拈却时人眼底花无背向没正偏玲珑恰似玻璃盏独脱难教渠一见亡彼我定治乱隐显焕然无缝罅净秽明明不择伴类魔党而百丑钧陶蹈祖庭而十方齐震究理事以全该统千差于一器堪嗟初祖航海来两桂芬芳成祸胎或曰即佛即心何异鼠咬铁钉更云直指见性奚啻背面捉影屋里老爷好快乐休对痴人呈家活指南掉北有来由极谈概不落沉浮鸟啼花发玄中玄雨雪交加复谁瞻夜半怒雷声海外木人石女化机解未萌已前逞神通逗到空空空不空莫挂一缕及一丝识取根源岂外事无阴阳地尽掀翻师子窟中没野干休休休处更休休打起精神直到头于中略有些微念无量影子一时现现此影子有何功但恐落在坑堑中转得头来有甚面辛苦万端方矢愿愿有愿无始终误可怜回互不回互出入须知不自瞒自瞒尤失信之端从来个事勿移易要显如来第一义削乖心除障弊圣凡一体夫何忌中外打彻最全备地狱天堂任游戏人赞仰鬼神惧佛祖龙天密符契不可思议功德而护卫。

　　月幢了禅师语录卷四(终)　板藏嘉兴楞严寺经坊
