嘉兴大藏经　天一悦禅师语录


　　天一悦禅师语录

　　侍者学愚录

　　师于戊辰孟春月受镇台龙檀越并木境众信请继席松岿普光禅寺。

　　据室云德山入门便棒临济入门便喝二大老虽是剿绝为人争奈作威作势悦上座则不然无论是圣是凡到此总教平展去也何故相逢自有知音知何必清风动天地。

　　当日上堂拈香祝圣毕再拈云此瓣香始从戎马队中辊出向深山穷谷里坚培不意陡遭个无面目底老汉毒手花劈了也至今在处难藏欲隐弥露直得对众拈出此是第一回爇向炉中专申供养本山堂上传临济正宗三十四世本师善权位先老和尚用酬法乳之恩敛衣就座维那白椎竟师乃拈起拄杖云启祖翁门户展古佛家风卓一卓云辟人天正路扫荡邪宗又卓一卓云正法眼藏一时流通是汝诸人还知松岿拄杖子为人落处么若向者里承当得底未免朝打三千暮打八百若向背地里吐舌底亦与三十棒未必肯容何故复卓一卓云天上有星皆拱北人间无水不朝东举保寿开堂三圣推出一僧寿便打圣云与么为人瞎却镇州一城人眼去在寿掷下拄杖归方丈师云二大老恁么作略将谓据令而行争奈傍观者哂松岿门下只好一坑埋却且道他过在甚么处具眼者试定当看。

　　上堂德山棒如雨点临济喝似雷奔何殊乱世英雄释迦摩竭掩室净名毗耶杜口正似太平奸细直教列在下风方乃揭示向上巴鼻且道如何是向上巴鼻良久云直饶向者里荐得分明也是一场特地。

　　佛成道日大栋胡居士设斋请上堂六载辛勤识得不为冤咎明星一睹无端打失自家眼睛奇哉三叹涂污大地众生不少松岿恁么批判且道还是有成褫耶无成褫耶若道无成褫犹是孤负释迦老子若道有成褫又是埋没己灵正恁么时且道有成褫底是无成褫底是试定当看分明月在梅稍上看到梅稍早已迟。

　　上堂闻声悟道见色明心遂喝一喝云者个不是声卓拄杖一下云者个不是色声色示了诸人还悟也未即此不悟孤负古人即此悟去孤负山僧且道悟底是不悟底是检点将来悟底也与你有分不悟底也与你有分且道分偿在甚么处良久复卓杖云见义勇为真勇士临机不变始惊群。

　　上堂庐陵米镇州萝卜山僧寻常受用得快今日特为诸人拈掇还会么若会得且许途中受用若也不会三个成群四个作队则且置秪如山僧自纳败缺诸人还知落处么良久云三生六十劫咄。

　　安南陶居士发心来山塑佛并取法名设斋供众请上堂塑佛取名两彩一赛落赚山僧无端纳败挝鼓升堂人天集会一问一答造妖捏怪正眼观来瞎驴趁队虽然如是福田山上功德林中也要布些光彩甚么光彩卓拄杖云天共白云晓水和明月流。

　　上堂以拄杖向左边一卓云者个便是照用料拣玄要主宾右边一卓云者个便是妙协兼带君臣道合面前一卓云云门圆相圈法眼六相意并诸子百家奇巧技艺总在者里一击百杂碎了也撒向诸人面前急须荐取始得不然冷眼看他人富贵等闲无奈幞头何。

　　上堂信受奉行底总为业识忙忙无本可据掉头不顾底孤迥迥俏巍巍直得灵山受记既然如此且道有何凭据以拂子作吹势云啰啰哩哩啰啰哩。

　　上堂卓拄杖一下云三世诸佛也如是历代祖师也如是天下老和尚也如是悦上座到者里也不得不如是且道如是个甚么复卓一卓云我见灯明佛本光瑞如此。

　　四月八日上堂黄面瞿昙当年此日降诞天下丛林年年此日庆祝故我众居士宿值德本不负胜因也于此日发心来山设斋供众敦请山僧上堂无非也要称羡云门好手无非也要掀扬瞿昙指天指地所以山僧直得有条攀条无条攀例蓦拈拄杖云看看世尊生也卓一卓云云门来也诸人向者里与二大老相见则且置秪如未离兜率已降皇宫未出母胎度人已毕又作么生领会若也会三个成群四个作队若也不会老君原在青牛背喝一喝下座。

　　上堂禅禅禅语默动静体安然道道道吃饭穿衣谁欠少既然如是因甚么善财童子历一百一十城烟冰参五十三员善知识然后复见文殊方才得了且道了后如何花开上林不是春日出扶桑不是早。

　　上堂十五日已前日出照不着十五日已后日落不相随正当十五日明头来明头合暗头来暗头合正与么时明暗不相夺历历无向背既无向背无处不会如何会日高花影重风暖鸟声碎。

　　上堂拈起拂子云是大神咒是大明咒是无上咒是无等等咒能除一切苦真实不虚故说般若波罗密多咒即说咒曰时是汝诸人作么生会若也会揭谛揭谛波罗揭谛波罗僧揭谛若也不会菩提萨婆诃。

　　佛诞日上堂云散长空净烟消宇宙宽当年今日日悉达降人间瞻仰从他处抑扬在我边灯笼鼓掌笑露柱蹙眉怜且道笑个甚么笑他指天指地太无端喝一喝下座。

　　元旦日上堂新年头佛法镜清道有也好与三十棒明教道无也好与三十棒何故佛法论个甚么有无直饶道个不有不无底正好擘脊便棒何谓如此卓杖一下云拄杖开封当人不让。

　　上堂一句无私当扬显露千差顿断洞彻十虚亘古圆明纤毫无隐所以道无量法门全归方寸河沙妙德总在心源诸人还会么检点将来会与不会总是多事何故开眼也着合眼也着咄。

　　上堂脚下是地头上是天三百六十日原来是一年吃饭却止饥着衣方免寒恁么会去西天此土若也不会此土西天更问如何十万八千喝一喝下座。

　　上堂见色非关色闻声不是声既不是色又不是声且道是个甚么拈起拄杖云观世音菩萨将钱买糊饼放下手原来却是个馒头到这里有甚么难会卓一卓云灵俐汉隔山见烟知是火隔墙见角知是牛。

　　上堂犬守夜鸡司晨蚕吐丝蜂嚷蜜释迦老子四十九年三百余会用尽伎俩播两片皮横说竖说尘说刹说炽然说说无间歇何曾说到者里达磨大师十万里航海而来游梁涉魏将欲卖弄风流孰知被刘支三藏打落当门齿喝一喝下座。

　　上堂本分生理原不欺人种田得谷贸易得银十升是一斗八两是半觔若能如是会一切自见成只如古人道不许夜行投明须到又作么生商量切忌认奴作郎。

　　小参

　　除夕小参北禅分岁烹露地白牛吹黍米饭煮野菜羹烧榾柮火大家吃了唱村田乐松岿者里也不烹露地白牛也不吹黍米饭也不煮野菜羹也不烧榾柮火也教大家吃了唱村田乐且道吃个甚么举起果碟云和盘托出从君用莫教咬破嘴唇皮。

　　化月绘师真设斋请小参师举真示众云三十二相非真相八十种好非真好若唤者个是吾真尽大地人都惑了不唤者个是吾真肉髻长须何处讨还是唤底是不唤底是喝一喝云自颠尤自倒。

　　为元敬龙居士对灵小参以拂子指灵几云会么生亦何曾生死亦何曾死生死不相干假名而已矣既无生亦无死正是那畔不来者畔不去两头坐断中间不立正恁么时且道元敬龙檀越向甚么处安身立命去良久云能向其中深委悉了知三际本无移为心田上座对灵小参拈起拂子云即此者个上同诸佛下合众生情与无情性相平等无大无小无前无后无古无今所以道过去诸菩萨斯门已成就见在诸菩萨今各入圆明未来修学人当依如是住故我心田上座善别机宜二三十年保任此事克苦勤劳年亦如是月亦如是日亦如是一切时中出入动静运用施为无有纤毫间断真如佛性菩提涅槃打成一片妄想分别无明烦恼了无相干直得净裸裸绝承当赤洒洒没可把一出一入一来一去自由自在无拘无束者岂不是一个无事间道人耶正拟再加保任厚养深蓄不意幻缘已尽劫水翻涛一时拽过风幡掉转面目直趋威音那畔去也正恁么时且道威音那畔作么生趋良久云还会么铁船无底踏翻去依旧东山水上行。

　　小参山僧若是真说除非哑却口截却舌诸人若是真听除非瞎却眼塞却耳虽然如是道水又何曾湿却口道火又何曾烧却舌既不烧又不湿正是入火不焚入水不溺者岂不是个坚密清净法身耶是汝诸人作么生领会拽拄杖一时打散归方丈。

　　机缘

　　师问僧那里来僧曰曲靖来师曰钝峰和尚近来不安实否曰不得知师曰汝不在曲靖来。

　　一日新到参师问曰那里来僧曰安笼来师曰安龙甚么处曰玉泉师曰显法叔有何言句曰教某甲参狗子无佛性话师曰而今会也未曰不会师曰不会正好参。

　　僧问和尚亲近权老人多年有父子不相传底句是必分付得来也今日请和尚慈悲举示看师曰汝在甚么处得者问头来僧无语师便打云向后莫乱统士问和尚年多少师以手指口云牙齿都没有了士笑云是者个没有是那个没有师打云在那里学者戏头来。

　　问僧甚么处来僧曰关岭来师曰盘江河作么生过来曰某甲本地人原不阻隔师曰汝说话不似本地人在僧无语师曰情知汝非本地人出去。

　　僧问某甲生死未明乞和尚慈悲指示师竖起拂子云你且道者个是生耶是死耶是不生不死耶曰某甲不会师曰正好疑去。

　　僧问如何是临济三玄三要句师曰东山水上行曰某甲不会师曰玄杀许多人。

　　僧问如何是无位真人师捉住僧一推曰者个非无位真人僧茫然师又一推曰有头无尾汉出去。

　　颂古

　　悟睹明星

一睹明星眼界宽大千无处着羞惭分明云散家家月枉受深山六载寒

　　世尊拈花

一自拈花微笑后是非泛滥到而今而今分咐同流去不饮从他酒价增

　　灵云见桃花

日暖风和万物新桃花烂漫动人情灵云自是眼皮薄一见横身随业坑

　　子胡狗

子胡一只狗咬杀天下人三头六臂客过此亦吃惊

　　万法归一

万法归一一归何渔翁江上钓烟波芦花两岸偷开眼戏水鸳鸯远避过

　　参禅偈

　　其一

参禅须努力努力若军敌敌退若平时方能辉佛日

　　其二

参禅无别法要在自承当直下承当了山河尽眼光

　　其三

参禅宜尽情情尽自分明纤毫情未尽打入业识门

　　其四

参禅无间歇间歇失时节坐卧经行处总教如铁橛

　　示偈

　　示恒白禅人

恒开清白一双眼日用分明验假真接待涌泉浑不倦四来云水没疏亲

　　示智海禅人

智镜圆明光普照海天空阔绝边涯收归只在毫端内洞彻几微永不差

　　示慧友侍者

有无不立绝差殊定慧圆明理自舒三唤三应犹是妄施为运用本如如

　　示悉有禅者

觌体分明无向背堂堂不昧有来由穿衣吃饭如能委一切时中得自休

　　示指月禅人

湛湛青天月自明大千沙界露全身但知扑落非他物始识纵横不是尘

　　示元吉龙檀越

为护法门并护僧个中消息有来因当年曾受灵山记今日光明耀祖灯

　　示圣闻张居士

闻圣闻凡皆是妄离闻离见亦非真圣凡闻见俱无著日用堂堂得自亲

　　示圣亮萧居士

青山绿水西来意翠竹黄花古佛心遍界明明无隐覆莫教放过别推寻

　　示圣洁陶居士

圣洁曷尝凡不洁圣凡一体本无别若执圣净压凡尘敢保维摩事未彻

　　示圣才罗居士

父母未生前面目头头觌面没疏亲直须保任常清净莫更从人辨假真

　　示圣越陶善人

越圣超凡一着子施为运用总如如但能一念常清净珍重不妨闹里居

　　示溪友侍者

溪中有鱼山上有鸟更要山僧吹布毛阇黎犹似自颠倒

　　联芳

　　　　　付化月吾徒

总无别法与人传拄杖一条接有缘分付吾徒亲受手撑持祖道永绵绵

　　行实

　　师讳大悦号天一楚南吕氏子生值离乱被掳入黔在安顺长寿庵遇云腹和尚上堂因发出尘之念时值。

　　本朝大师恢取滇黔本营军伍一时星散师喜脱颖奔至安南龙潭寺礼上无下霞老宿披剃经半载得闻善权和尚开法龙场万寿寺师往亲觐乞受具足权一见以器期之一日问师曰汝来惟求戒耶更求别事耶师曰某甲不知有何事更求乞和尚慈悲开示权曰汝岂不闻生死事大耶师曰生死事大作么生了权曰参究始得师曰作么生参权曰父母未生前那个是你本来面目恁么参去师秉权命如是参究刻无间断时权迁松岿师亦随之住经两载一日侍权与官人持论楞严经至世尊举金色臂屈五轮指问阿难处豁然有醒至夜上方丈呈解曰老和尚无端相瞒某甲许多时也权曰汝见个甚么道理便恁么道师曰世尊举手屈指示阿难处聻权曰我情知汝只认得个驴前马后底为极则在师曰某甲只恁么更不受老和尚瞒也权叱之曰孟八郎汉不见古人道佛法不是者个道理师曰老大善知识更与人说道理在权深肯之师自受嘱后总未离权随住松岿二十余载甲子岁权示寂本境檀越并合山大众勉师继席师乃竭力鼎建松岿前后廊庑焕然一新又苦守十余年时遇丁丑孟冬偶示微恙一日示徒化月曰吾灭后不劳盘薪费事生葬可也言讫而逝化乃不违师命备棺收殓全身建塔于寺西老塔山存为师世寿六十有七僧腊四十。

　　塔铭

　　今夫世系相承修理冢墓示子孙于不忘此在尘者孝弟之心也至于出尘度世建涂毒鼓演空王法宜乎万有皆空无事冢墓然而孝弟之思畴不有之虽在释氏亦不能废此天一禅师寿塔之所以建也禅师本楚南吕氏子因值兵燹被掳入营涉历艰辛无不备尝第身虽在营心则出家后二千余岁卒成其志传善权禅师衣钵实参默悟凡有所得俱从性地圆明和盘托出所以或拈揭自持或说法示人绝去支离实道本来面目阅道腊四十余年开堂演化传其法者若干人利益于人也大矣兹寿塔之建在师不以有无为轻重而善一法弟责师法嗣并受师之利益者不忍不建师之寿塔以示后学于不忘且尽其孝弟之心以请铭于予也因铭之曰。

四大本空五蕴非有菩提无树悬崖撒手震撼河山地中狮吼一师塔顶圆光不朽咄

　　绣谷周名远声及氏拜撰。

　　佛事

　　为夫岩法弟起龛云天上人间独超卓悬岩撒手自承当抛却广福尤藏迹突出光明映八荒且密移一步作么生商量以拂子指径云堂堂。

　　举火云佛祖纲维衲僧巴鼻世出世间由此建立且道建立个甚么建法幢立规矩接方来锻衲子者个便是我天岩法弟二三一年在广福寺里横开竖辟任意施为底一段风光今日移来者个大火聚里要与诸人通个消息所以悦上座不得不为伊发明且如何发明以火炬打圆相云烈焰光中转法轮。

　　为再操上人起龛云赤条条光灼灼来去自分明纤毫无差错既无差错且道即今路头在甚么处以杖引龛云蓦直去。

　　举火云尘缘未▆▆▆迷惑心镜圆明真常独露历历无生死明明绝▆▆▆有者一具皮囊无下交代所以山僧直得为▆▆▆大众为伊添柴看看火灭烟消后分明遗下一堆灰。

　　天一悦禅师语录(终)

　　　(捐赀众善芳名
　信官龙元吉法名圣学同缘安氏荫袭心宁
　信士周德奇　　周定一　　赵世杰　　陶圣杰
　　　周德维同室吴氏　　　赵世勋　　马圣意
　　　薛门杨氏　　定机　　彭奇才　　谭万学
　　　赵贵和　　周定邦　　刘仲先　　谭　藻
　　　赵▆和　　周　▆　　尹朝遵　　谭　韬
　　　赵世华　　周　▆　　邓贵生　　谭　略
　　　马▆▆　　▆▆▆　　袁大绅
　　　李熙文　▆▆▆▆　　绍氏大乘
　　　段▆贤　　▆▆▆　　喻大信
　　　薛国栋　　　　　　　沈明德等同刻
　　　　　　　　　　　　　法嗣圣静募刻
　　　　　　　　　　　天龙法弟如纯对
　　　　　海盐陈　萧书　　楞严　夏维宁　倪尔绳　同镌
　　康熙丁亥季夏　谷旦嘉兴楞严寺般若堂藏板)
