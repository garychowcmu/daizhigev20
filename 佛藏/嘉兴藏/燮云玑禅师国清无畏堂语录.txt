嘉兴大藏经　燮云玑禅师国清无畏堂语录


　　燮云玑禅师语录序

　　始觉合本之谓佛明佛心宗之谓祖五印土不闻有禅师名也震旦慧可传达磨正印唐朝追赠为大祖禅师嗣后或锡号帝庭或受记密室禅师之名始着至黄檗时匡徒领众者星列而檗之示众乃曰大唐国里无禅师盖禅师之名未易称若斯也明兴三百年禅宗不绝如线至天童而临济一灯载振至万峰而黄檗宗旨重兴至
国清和尚而天童万峰之道始集其成大行吴越间座元燮云玑公密受印记闭关国清无畏堂中终其身未尝出世入寂之日天下无论识与不识靡不咨嗟叹息闻其遗行曰此服粪扫躬头陀之饮光也见其遗言曰此悟玄旨支临济之风穴也翕然称之曰玑禅师无异词云予不及见师然从
和尚游最久得闻师生平甚悉师根性初不甚利然心虚志笃于古人一语过不去处忘寝食恒数月必彻尽底蕴乃止侍万峰老人三年有省记之曰可以出世不妨忘世后依和尚祥符台山间凡十四年深入阃奥自谓无一言一字不自和尚　鞴中来末后眼明机迅遂与和尚箭锋相拄所谓得汝说须是吾举得汝举须是吾说佛祖秘要无逃掌握者虽静处一室中无刻不以尊师为众为念每闻钟鼓声知和尚登座说法亟焚香搭衣礼拜拱立俟众散始敢就坐事关丛林大体必熟思审处预白和尚曰法应如是和尚一举动一话言于自心有未合者必婉言相质曰应如是否所言皆远合古辙近赴来机以是事无小大和尚必就关相商多所补益尝上书云古人平生如大火聚后世尚有流入诗文者除直提向上外笔舌似宜潜神而养懒拙和尚深然其言特为上堂风励学者其视大众痾痒如在己身必为悉心区画闻人过蹴然不宁晓夜思维以尽忠告有未喻者必曰此吾诚未至也诚至者金石为之开况人乎或劝以出世为人则曰有志未逮愿陶镕气质保固根本光大心志世世承事善知识陆沉众中足矣戊子八月示疾请和尚入关礼辞偈别有明日欲归之语且问古有子夜入寂者否和尚曰不见世尊中夜泊然乎因次第请同参诀别各赠以偈翼日为十七日神气湛定如常中夜吉祥而逝嗟嗟如师可谓行解相应去来自在者矣藉令担荷大法兴起群英慈明杨岐何难再见乃韬光一室名可闻而面不可见令诸方徒深叹仰悲夫尝见末法禅流离师太早为人太急徒作一场逗漏末路收拾不来师既大彻犹温研积稔远追云门啐啄同时上符沩仰可使天下后世闻风兴起有真宗无滥宗有绝学无浅学虽以师百世可也岂必到处聚一千五百众儿孙遍地然后可追古德哉和尚梓其遗编公之千古有目共见无俟予言特摭师生平大略列之编首俾世知师之法今传后与古人并称盖不仅在兹编也。

　　法弟江上张有誉谨题

　　燮云玑禅师国清无畏堂语录

　　书记玄杲录

　　示语

　　拈起拄杖云秪这个两仪未兆父母未生枝叶扶疏庇荫万有父母既生之后皮肤脱落尽唯有一真实扶危持颠各各全承渠力直不藏曲取之左右逢其原以是临济一时三顿坐断天下人舌头洞山过水睹影折合还归炭里坐法眼于天地同根处敲空作响沩山向烈焰中拈出春令冬行云门化为龙吞却乾坤大地莲花不肯住直入千峰万峰所以过去诸佛也恁么未来诸佛也恁么现在诸佛也恁么无何情生智隔想变体殊于直截根源上摘叶寻枝爱憎取舍致使临深履薄一点也用不着玑上座今日移风易俗将从上葛藤一齐截断掷向当阳贵须着眼蓦卓一下。

　　和尚命为三大士起座昔日迦毗罗国独自称尊今夜东山堂上置身无地文殊普贤极力匡扶未免一齐趁出非敢不近人情祗欲扫踪灭迹以拄杖指云贼贼四智三身是何物乃顾左右云交互争辉大家着力。

　　一人有庆兆民赖之金屑虽贵入眼成尘所以从门得入者丧身失命胸襟流出者塞壑填沟那堪于　轹钻下好肉剜疮雪峰堂中枷上着杻犹自不识好恶向南山起云北山下雨拽取占波国与新罗斗额大似抛却甜桃树缘山摘醋梨致令后代儿孙逐浪随波乌焉成马今问大众玑上座恁么告报未审还有为人处也无良久云咦。

　　草鞋踏破始归家家业飘零活计赊拈起庭前柏树子掀翻门外白牛车空中钉橛石上栽花玉本无瑕却有瑕。

　　昔年一室且频扫而今随例肆颠倒梦中骑得二轮归天明一老一不老以时放还家忘却来时道触目非所亲全身入荒草。

　　眼光打失鼻孔撩天向上一路坐断机先信手拈来口上着西归只履影翩翩百亿分身无觅处回头窦八布衫穿。

　　昔向云间觅道场今于火宅见空王门槌拍板宫商别铁马冰车律吕长屋里青山着不得夜深趁出明月堂。

　　落叶乘风坠声光无向背何事尊堂名孝子莫知讳试问山中人作么生回避。

　　三版一声钟有耳还如聋目前无著处落在乱云中百鸟衔花无处献天人送供寻不见婵娟终夜梦难成水中觌露本来面珍重渔人漫捞捷钓竿斫尽重栽竹。

　　蓦地回光前后际断三心不可得踏翻生死岸通身赤骨律何从出白汗欲觅同心人出头天外看狭路忽相逢主宾频互换把手放还家脚底风云乱。

　　踏着秤锤硬似铁眼里耳里齐漏泄回头大地无寸土运钁挥斤莫莽卤。

　　毒药醍醐一道行同条生也不知名而今涂毒鼓声发宝所掀翻下化城。

　　西来大意直如矢谁道庭前柏树子多少英灵向外求骑牛觅牛不知止一番提起一番新杀人活人声色里千古同心有赵州彼此当门秪一齿。

　　本自不曾迷今日何曾悟直道在目前行须左右步遇着过量人披襟体不露水穷山尽处捩转娘生裤心识不到处突出戴角虎伎俩自寻尝儿童心欲狂典守不得辞其过雷轰电掣破灶堕逢人漫道悟无生宝所何如幻化城。

　　庭前柏树子白日睡如死咄哉老赵州两手扶不起扶得起无依倚玄沙拗折俱胝指。

　　青州衫子重岂止七斤万法归一要且不在这里人人道赵州老不以筋骨为能我道渠后生可畏寄语诸方欲得寒暑不侵直须投身里许。

　　仰山推出枕子用剑刃上事高峰枕子落地远客还故乡渠侬枕子不推不落万象森罗晓夜惊愕咦从门入者非家珍眼里无筋一世贫。

　　量才补职伏惟尚飨金刚与泥神揩痒虽然举止郎当就中亦有奇想夜来一擦骨出七情六欲五脏六腑覆底覆仰底仰。

　　日日是好日丧时光藤林荒晨朝拖犁晚间拽耙平地上死人无数三斤麻一疋布钟声咬破七条抱取猫儿来头上着枷脚下着杻昨日有人从天台来却往径山去过得荆棘林是好手叵耐后人屋里贩扬州更道个红旗闪烁只知贪程太速不顾泥水通身玑上座虽是临济儿孙肯惜旁通一线乃摇手云今日不着便。

　　昨夜长安三尺雪万壑千岩归路绝石人抚子语喃喃两口分明无一舌忘却山情与水情换手捶胸痛不彻可怜生底时节倒腹倾肠向谁说。

　　补衲次拈起破布云升天底事直须飏却十成底事对众抛却掷地作金声不得顾着你这何似生底犹自存圭露角明朝主人公鼻孔下垂三通鼓响时将谓有人与你酬价。

　　多生不德廿年堕落王家一旦知非雪夜逃归凤岭赤幡引导四众心地圆成祝发证心三际无明顿断南屏夜话看破大树家风天寿呈机钝置三峰古佛四年执役抛撒无数家珍五月分灯收拾七人狼籍出世忘世圣恩记莂终天大胆小心灵鹫称扬特地昼夜百八令茎苇无欲无依合掌漫哆俾夫椒破家散宅直得释迦痛恨弥勒攒眉天上人间置身无地此皆这上座因果昭彰总不干他人之事虽然跌倒还须自手撑乃顾左右云大众且道如何是自撑底事掷下拄杖云将此深心奉尘刹是则名为报佛恩先圣家风以大慈悲为室诸法空为座惭愧之上服柔和忍辱衣法喜禅悦食解脱味为浆后来老去知非瞥然拈起一枝花将四十九年狼籍一时收摄当时百万人天无不眼光打失而鼻孔眉毛究不知落在甚么处起居饮食者是阿谁唯有饮光看破败阙不觉失笑然智过于师方堪传授智与师齐减师半德一自倒却门前刹竿西天四七东土二三以大圆觉为伽蓝身心安居平等性智直是十方无壁落四面亦无门俾三有七趣经行坐卧尝在其中无何马驹突出拄杖子化为龙吞却乾坤大地若凡若圣一齐散宅破家语云穷则变变则通应无所住而生其心将他从上来一片无阴阳地各各分疆列界随手插标或于一茎草上现琼楼玉殿或于万有心地示宝所化城或以大千沙界作绳床或以五性三乘为逆旅平地起骨堆虚空剜窟宠无所不有于是乎习以成风藏身露影东西南北门相对无限轮锤击不开以致猿抱子归青嶂里鸟衔花落碧岩前更有一辈呈身自鬻者屋里贩扬州于门窗墙壁上偏书心字亦有于门窗墙壁上即物书名复有道一切处字义炳然何必不必殊不知目前无异草格外有乾坤从门入者不是家珍所以道我若一向举扬宗教法堂里须草深一丈若夫益州布扬州绢青州衫子重七斤不过衲僧门下揭示西来大意耳后人不能干父之蛊竞将竹针麻线截长补短甚至作贴体衣去一堕五一生脱不下师匠将错就错多处添些子则喜形容色移风易俗少处减些子则怨入骨髓冀其脱体无依裁云补衲者可多得乎至于五味饡秤锤蘸雪吃冬瓜亦不过住山人随家丰俭爽心快口耳今人不知舌头无骨未得一饱忘百饥先于苦辣咸酸上着倒吃却金牛饭不知庐陵米作么价变生作熟因谁致得云门饼赵州茶匙钵下狼籍不少又拟薄批潭底月细切岭头云和木札羹作来日一顿脚跟不点地便去庄上吃油糍才经问着又道有甚饆饠　子快下将来等闲提起洗钵盂话异口同音曰是甚么碗脱丘元旦启祚万物咸新三三两两犹向地炉边烹白牛分岁主人公眼光烁破四天下乃喟然叹曰养其大者为大人养其小者为小人虎兕出于柙龟玉毁于椟中是谁之过与万化从新自今日始乃以蜜果换苦葫芦醍醐毒药一道而行嗟乎饥者甘食渴者甘饮吞得下者敛眉叫苦吐不出者怨天尤人栗棘蓬粗餐易饱细嚼难饥镇州萝卜就地拈来无问生熟蓦地劄着衣钵下事便依他作解道明日大悲院里有斋曰同伴者阿谁乃点胸点肋曰郑州梨青州枣万物无过出处好昨夜无端炙茄饼不知费却多少油盐寒山忍俊不禁拈起茄串问曰唤这个作甚么几多朝到西天暮归东土以饮食衣服为佛事底菩萨打破香积世界了不知来处寒拾乃相顾曰休休人莫不饮食也鲜能知味也啼得血流无用处不如缄口度残春雨淋淋地捩转草鞋鼻孔不顾石头路滑直向他山觑破壁一人传虚千人传寔尽道是文殊普贤化身若是我同流化身因甚俗气不除病僧恁么道如同病者相怜未免云将此深心奉尘刹固其分也但能不触当今讳也胜前朝断舌才。

　　二年来钟鼓寥寂法堂里说甚草深一丈几多六根互用者忍俊不禁成三十二应夜来皎月重圆顿使双涧五峰悉蒙光化僧堂里虽则碍塞人不少而七塔子不妨伶俐适闻好古之士道我法中情无取舍何似木上座移红旗闪烁之风行心死后诛之令俾失钱遭罪者无怨无诉按剑相待者无下手处独彼万工池神色不异而水上玩浮沤病僧午梦初回乃谓曰那家屋里没几个闲汉想没量大人定不谓玑同病相怜未审惜阴如金者作何判断。

　　乞食还山垂语

　　楖栗横肩不顾人直入千峰万峰去因甚拨着便转行到水穷处坐看云起时黄河三千年一度清逝者如斯不舍昼夜达其源者因甚莫知所止。

　　扶风而出带月而还路远夜长知他脚下云深几许斯时也万户俱闭金鸭香消从前知己梦断邯郸未审不共戴天者如何相见。

　　一钵千家饭孤身万里游青目睹人少问路白云头今朝一饱忘百饥承谁恩力。

　　南北东西归去来夜深同看千岩雪渠无眼耳鼻舌身意作么生看。

　　撒手到家人不识更无一物献尊堂可怜生头角零离御饭亦吐尊堂久默斯要不以筋骨为能今朝触目伤心作何调摄。

　　昨从鸟道来转入玄路去智门踏破草鞋赤脚走玄沙逾岭碎却指头血溅梵天平地上死人无数国有宪章未审罪归何所。

　　三日不相见莫作等闲看去家千百日古路草芊芊所以道未有尝行而不住者未有尝住而不行者其行也和光同尘片云横谷口迷却几人源其住也破家散宅父母非我亲谁是最亲者既然家破宅散且道饮食起居在甚么处。

　　父母非我亲谁是最亲者因甚东家人死西家助哀路逢达道人不将语默对悠悠两会心清风动天地君子千里同风正与么时山中人两口无一舌作何秪对。

　　自离左右乾坤寥廓不识所从终日十字街头化饭吃了古庙里闭门高卧一日打眠三五度也消不得许多闲闲不过时于赤肉团上伐鼓烈焰堆头白椎尽大地撮来如粟米粒大抛向面前漆桶不会四大部洲忍俊不禁各还本位东弗于逮过水睹影打失布袋西瞿耶尼倒腹倾肠北郁单越打破大唐国觅起处不得南赡部洲相呼相唤云归去好珍重后园驴吃草虽然人无远虑必有近忧其奈笑破土地鼻孔昨来重九之期村歌社舞无处作赛望空启告云何缘得到与么地秪恐山中人目断云山不惜草鞋一为举似俊鹰快鹞一任分髓分皮苟或眼目定动莫怪玑上座不近人情好。

　　父母未生洞见百骸五内形名未兆达乎此界他方日照天临因甚隔山人唱鹧鸪词错认胡笳十八拍春风如刀春雨如膏生杀互作律令不饶昨日百花芳妍今日满地残红任他梅魁多士柳逞风流叶脱香飘一场狼籍要终原始斯皆我老胡不唧溜一枝才动百枝撼摇遂有汉语胡言一花开五叶结果自然成令一队无巴鼻汉于花果上别香别味形影参差玑上座今日不管他栴檀栗棘硕果薝卜一时投向烈焰中匪图辉天鉴地秪欲粉骨碎身东山门下还有入水不溺入火不烧者出来添膏续焰。

　　向上一路凡圣共由不得踏着踏着则草木成兵壁立千仞人天罔措不得住着住着则髑髅前见鬼百尺竿头进步旋转乾坤不得动着动着则雷电交驰急水上打毬子万派朝宗不得觑着觑着则千波竞起既然一切不得则三界无安犹如火宅因甚又道尝在于其中经行及坐卧。

　　识不能识智不能知觌面当机瞬目千里空生无说而说醍醐上味为世所珍遇斯等人翻成毒药释梵绝听而听口欲谈而辞丧心欲缘而虑亡群生万有于非男女中幻作男女宴息经行光吞万象智如鹙子竭其神力觅男女相了不可得亡何一尘翳天空花乱坠于清净地上瞥尔情生四相纷纭昧而不觉劳他三十二大士徇物忘己共入不二法门净名移风易俗一时靠倒门墙中外迥如去来无间曼殊室利见小欲速把火昼行遂使随地称尊者坐不垂堂廓然无圣昨来南越百城逐队随行把手拽不出东山门下还有东涌西没底么有则出来与木上座相见。

　　人从西土来不得淮南信却道大唐国里风雨顺时百物纯淑早禾晚禾结子成仁王瓜茄子宽肠大肚四民浩浩不识不知东山门下言无味食无味无味之谈塞断人口玑上座从梦自在中闻之不觉点胸点肋曰东邻西舍煤炭姜椒何愁没处发落及至此中而溪谷俱盈矣因思弃也则出处艰辛存也无处安着不审海纳山容者能多处添些子否。

　　清明在躬志气如神以空聚想入于聚落所见色声香味交互争辉触着则横按莫邪伏尸万里根尘界法觌露风规直出威音迥超言象等闲以应量器洞荡相呈无问男女贵贱举必全真或随缘赴感或掉头不顾或喜或怒或慈或威或香积满盛或庐陵手授唯一目等观而无异也数声清磬震动多少闲人一片袈裟解脱百朝黼黻重门固闭庭宇洞开横出直入呼唤不回逢长汀子布袋解开遇维摩诘识法者惧要之千岐万派出没无时佛国魔宫起倒自我教中道见闻随喜克证无生因甚施者不名福田供者堕三恶道。

　　尝因送客处忆得别家时思我狸奴白牯近日面孔何似大兄小弟曾照顾伊新妇骑驴阿家牵闹市里德山牌作么生过家富小儿骄河里失钱河里捷太险生栗棘蓬铁糁馅有人供养我没量大人云门饼赵州茶倒屙无及祖父从来不出门闲田地上松风田库奴不知狼籍我多少家无小厮不成君子蓑衣箬笠天晴时甚人晒　断头船子下扬州洪浪巨涛里看风使帆阿谁识得李三黑一生只卖炭虽然污我清白家声泠地里全承渠力年来失钱遭罪也须大家着只眼法堂草深丈许我总不忧秪忧太阳溢目万里不挂片云青天也须吃棒时有目者不见忽然南山起云北山下雨溪深杓柄长如何去取三伏毒热井底冰生镬汤炉炭里安居底阿师还曾念我赤骨律寒毛卓竖俯仰乾坤无可告语有怀如许不审立业成家者作何料理。

　　贫无卓锥动容扬古路富有四海遍界不能藏既藏不得则从日炙风吹随波逐浪或截流而渡夹岸鸣榔或深入不毛千江钓雪布帆明月赢得梦贴芦花起倒黑甜忘却故乡水草无位真人行一步过无量恒沙世界未出渠侬毛孔舒一光蔽百千日月朗耀不得其门而入玑上座今日将其门洞启直令渠全身出现普使群生万有眼见耳闻舌尝鼻嗅身触意思纵饶六根不具八识不全者一点也背渠不得东山门下繇来火烈风严间不容发而今觌面提持如何回避若也避得莫谓天台路险巇羊肠更在青霄上若避不得相见易为好共住难为情。

　　家贫犹自可路贫愁杀人水不洗水金不博金江南塞北月泠风高东鲁西秦山深水阔四衢道上砖片片皆硬开口告人难大千沙界草茎茎是药把手将不去寒暑迭迁解忌口者一牛饮水五马不嘶不解忌口者求生不得求死不得未审我无上医王如何救疗。

　　昔日世尊于涅槃会上普告众曰吾有正法眼藏涅槃妙心付嘱摩诃迦叶若论正法眼藏人人取之不竭用之无穷大千世界无丝毫许障隔涅槃妙心圆明清净应物现形放之则弥漫八极卷之则匿迹韬光在圣不增处凡不减因甚又道付嘱摩诃迦叶。

　　车不横推理无曲断虽则法尔如然其奈弦急则促文殊普贤各各翻转面皮主人公二俱不受情与无情异口同音曰官不容针私通车马观音大士从闻思修入三摩地曰某甲罪过长汀子于十字街头呵呵大笑曰口秪堪吃饭是则固是忽有人拈起一粒问云这个从甚处得来又作么生。

　　好雨点点不落在别处无问情与无情靡不承其恩力其如根器匪一弗克含藏流而为泉为涧为沼为池为江汉为河海蹄涔沟浍无不有之彼彼自深自满洋溢波涛莫知源之所自爰有一人截流而渡指目彼岸此岸异派中流既而舟航竞作往复无时荡荡乎两岸不住中流不停出此没彼放浪烟霞多少水边渴死汉寻声逐色望风而归日就月将罔知攸措逮我马师崛起一口吸尽西江顿使万派千溪一时干竭若魔若佛三界无安日面月面揭示天宇抚没弦琴群音绝响百丈三日耳聋踞大雄峰众峰偃伏黄檗遥空吐舌玑上座今日不是无风起浪秪要诸人饮水知源我当时若见这两个汉耳聋舌吐一齐以利刃截去教渠五音不别五味不分者也之乎无启口处既然二根不具未审宾主相见时如何酬酢具眼耳者试请辨看。

　　父子上山各自努力忽然悬崖撒手时又作么生。

　　古人道开却路达磨来也某甲曾为浪子偏怜客直下八字打开三道宝阶十方通贯若凡若圣一任直道而行但不得瞻依回顾若尔依回则尘境纷纭岐路满目百丑千奇不一而足虽然若是过量人以尘境为走使蹊径为要道奇形异状为幻化庄严自我作祖无往而不得焉所以道毫厘有差天地悬隔若无举鼎拔山力千里乌骓不易骑这个且置未审达磨即今在甚么处。

　　去时无鼻孔来时无口虽则面目可憎终不出乖露丑既不出乖露丑因甚是处被人趁出。

　　口古德云他人住处我不住他人行处我不行不是与人难共住大都缁素要分明玑上座今日人贫智短他人住处我亦住他人行处我亦行不是随流认得性大都入水见长人东山门下还有不避金翅底神龙出来拿云攫雾。

　　三贤尚未明斯旨十圣那能达此宗因甚路上行人口似碑。

　　鱼行水浊鸟飞毛落案头边肉块块是精底若无柳毅传书信何缘得到洞庭湖驴头没马头回不许夜行投明须到你若无心我便休常啼菩萨卖却心肝去学般若随行入市要且价值难酬十字街头石敢当不分贵贱应物舒光光中演说陀罗尼曰初三十一中九下七金陵道婆驷不及舌撒饼长街观音大士将钱买得放下手元来却是馒头任渠通身是口吃了直须吐却此是玑上座一期行脚于阛阓中耳闻目击底分明举似大方虽则以官路作人情所谓礼轻义重若也洞鉴微情一任饥餐渴饮横眠倒卧若也情不附物此去长安八千里。

　　寓未嘉日新寺万峰和尚忌辰六十三年前醍醐毒药一道而行六十三年后鹅王择乳素非鸭类年年此日诸方知恩报德者各各锦上添花玑侍者从来无恩可知亦无德可报适于十字街头乞得一盂饭不免随氀　也应个时节呈饭云昔日普化两度趯翻今朝玑侍者一回拈出临济生平驱耕夺食到此亦吐舌而休未审我没量大人作何吞吐良久云也知无下口处炷香云这一瓣香不贵你森森大树荫覆人天只念你东掖夫椒苦辣难近提起坐具云既近不得这个又从甚处得来换手捶胸云苍天苍天。

　　举古

　　举僧问南泉父母未生时鼻孔在什么处泉云父母既生时鼻孔在什么处师云人人鼻孔伸手摸着说甚已生未生以手指面云认着依然还不是。

　　举南泉巡堂次牵一头牛入堂首座以手拊牛背一下泉便休去赵州以草二束放在首座前师云牵牛巡堂者露头露角及时水草者皮骨零离祗如首座拊牛背南泉便休去又作么生一对无孔铁锤就中一个七花八裂。

　　举庞居士卖漉篱下桥吃扑灵照见亦去爷边倒士曰你作甚么照曰见爷倒某甲相扶士曰赖是无人见师云庞公一口吸尽西江水无端于平地上吃交灵照竭力相扶转见堕坑落堑顾左右云莫谓无人见。

　　举须菩提说法帝释雨花须菩提乃问云此华从天得耶从地得耶从人得耶帝释皆云弗也须菩提云从何得耶帝释举手须菩提云如是如是云门云帝释举手处作么生与你四大五蕴释迦老子是同是别师云大小空生无大人相当时才见帝释举手便云破也破也堕也堕也直饶云门通身手眼看他向甚么处着倒。

　　举夹山善会禅师常遣一小师游历禅肆殊无趣向及闻山道誉振远乃回省觐云和尚有如是奇特事何不早向某甲说山曰汝蒸饭时吾为汝着火汝行益时吾则展钵什么处是孤负汝小师因而悟入师云应病与药不无他夹山其如黄连太多小师虽得一回汗出叫苦有日在。

　　举俱胝和尚凡学者参问惟举一指后玄沙云我当时若见拗折指头长庆云美食不中饱人餐琅玡觉颂云俱胝一指报君知朝生鹞子搏天飞若无举鼎拔山力千里乌骓不易骑雪窦显颂云对扬深爱老俱胝宇宙空来更有谁曾向沧溟下浮木夜涛相共接盲龟师云俱胝举指只知其一不知其二玄沙要拗折肘不外曲长庆固善因斋庆赞满口吐不尽琅玡虽有定乱之能且无出身之路雪窦呕尽心血转见千里万里今日有人问着劈脊便棒若知痛痒者性命俱在渠手里。

　　举南岳谷泉和尚访慈明慈明问曰白云横谷口道人何处来泉左右顾曰夜来何处火烧出古人坟慈明诃曰未在更道泉作虎声明以坐具摵之泉接住推明置禅床上明却作虎声泉大笑曰我见七十余员善知识今日始遇作家师云云从龙风从虎但见风雷不分彼此玑上座今日按下云头为诸人入泥入水掷拄杖云我行荒草里汝又入深村。

　　举世尊因文殊起佛见法见被世尊威神摄向二铁围山师云我当时若在亦将世尊摄向二铁围山一任诸方道我不识好恶。

　　举殃崛摩罗因持钵至一长者门其家妇人正值产难长者曰瞿昙弟子汝为至圣当有何法能免产难(酖毒砒霜)殃崛曰我乍入道未知此法待我回问世尊却来相报(放去较危收来太速)及返具事白佛佛告殃崛汝速去报言我从贤圣法来未曾杀生(干戈竞起)殃崛持佛语疾往告之其妇得闻当时分娩(特地一场愁)师云长者只知吟风弄月不觉家丑自扬殃崛虽是功归王化大煞伐善施劳卓拄杖云且道世尊道什么。

　　举舍利弗问须菩提梦中说六波罗蜜与觉时是同是别须菩提云此意幽深吾不能说会中有弥勒大士汝往彼问雪窦显云当时若不放过随后与一劄谁名弥勒谁是弥勒者便见冰消瓦解师云一盲引众盲相牵入火坑。

　　举投子大同禅师在京赴檀越斋檀越将一盘草来子拳两手安头上檀越便将斋来后有僧问和尚在京投斋意旨如何子曰观世音菩萨师云得人一牛还人一马虽然皮骨一般要且头角各异诸人还识投子么也是草里汉。

　　举昔有一婆子临斋入赵州堂云这一堂师僧总是婆婆生得秪有大底孩儿五逆不孝赵州才顾视婆便出去师云婆子施尽六韬三略至今四海未宁赵州运筹帷幄之中决胜千里之外乃喝一喝云声色之于以化民末也。

　　举盘山宝积禅师将顺世告众曰有人邈得吾真不众将所写真呈皆不契山意普化出曰某甲邈得山曰何不呈似老僧化乃打筋斗而出山曰这汉向后掣风狂去在山乃奄化师云这汉生平似地擎山如石含玉临末稍头自矢不觉臭致令普化于洁净地上乱屙虽然也须大家知些气息。

　　举般若多罗尊者因东印度国王请斋次王乃问诸人尽转经尊者为甚不转者云贫道出息不随众缘入息不居蕴界尝转如是经百千万亿卷非但一卷两卷汾阳昭云却劳尊者心力师云若人信受奉行定入镬汤炉炭汾阳道却劳尊者心力是何言欤。

　　举仰山慧寂禅师因有官人相访乃问官居何位曰推官山竖起拂子曰还推得这个么官人无对时三圣在涅槃堂将息山令侍者去请下语圣曰但道和尚今日有事又令侍者问未审有甚么事圣曰载犯不容师云仰山因风吹火全不顾自己眉毛三圣雷雨别施益见弥天烈焰诸人还觉顶门热么。

　　举仰山一日指雪狮子云还有过此色者么云门云当时便与推倒雪窦云只解推倒不能扶起师云这两个汉一起一倒要且不知狮子来处乃卓拄杖云甚处去也。

　　举三角总印禅师僧问如何是三宝印云禾麦豆曰学人不会印云大众欣然奉行师云天寒日短两人一碗。

　　举马祖一日问百丈甚么处来丈曰山后来祖曰逢着一人么丈曰不逢着祖曰为甚么不逢着丈曰若逢着则举似和尚祖曰甚处得这消息来丈曰某甲罪过祖曰却是老僧罪过师云一人不曾逢着话尽山清水情甚处得这消息来两口无一舌父父子子通身在罪过里究竟不知来处喝一喝云逢人不得错举。

　　举赵州和尚行脚见二庵主一人作丫角童州问讯二人殊不顾(看破了也)来日早晨丫角童将一铛饭来放地上分作三分(熟处难忘)庵主将席子近前坐丫角童亦将席子近前相对坐亦不唤州(从前汗马无人识祗要重论盖代功)州乃亦将席子近前坐(将错就错)丫角童目顾于州(少卖弄)庵主云莫云侵早起更有夜行人(过得荆棘林是好手)州云何不教诏这行者(杀人可恕情理难容)庵主云他是人家男女(明破即不堪)州云洎合放过(险)丫角童便起顾视庵主曰多口作么从此入山不见(阿谁恁么道)乃云终日吃饭粒米未曾咬着入山更不再出面目转觉可憎击禅床云还见赵州么。

　　举池州稽山章禅师在投子作柴头投子一日送茶与章乃云森罗万象总在里许章遂泼却云森罗万象在什么处子云可惜一碗茶师云好一碗茶不合互添盐酱卓拄杖云如今还有知滋味者么正好将来喂驴喂马。

　　举寒山因赵州到天台行次见牛迹山乃问上座还识牛么州云不识山指牛迹云此是五百罗汉游山州云既是罗汉为甚么作牛去山云苍天苍天州呵呵大笑山云笑作甚么州云苍天苍天山云这小厮儿宛有大人之作师云五百罗汉向异类中头出头没拂迹迹生寒山子于苍天中更添冤苦旁观者哂赵州虽有大人之作究竟还同小儿玑上座恁么道意在于何喝一喝。

　　举天台丰干禅师因寒山子问古镜未磨时如何照烛干云冰壶无影像猿猴探水月山云此是不照烛也更请道干云万德不将来教我道什么寒山拾得俱作礼而退师云古镜未磨时十方法界接影连辉说甚冰壶水月古镜已磨时三世诸佛韬光匿迹那许万德将来诸人要识寒山子么打破镜来与汝相见。

　　举天台智者大师在南岳诵法华经至药王品云是真精进是名真法供养如来于是悟法华三昧获旋陀罗尼见灵山一会俨然未散师云旋陀罗三昧人人本自具足终日于此三昧中承事恒沙诸佛度脱无量众生觅其承事度脱之相了不可得更说甚么获之与见玑上座今日要问大众既是人人具足旋陀罗尼三昧众生及佛又从甚处得来乃呵呵大笑云当初秪道茅长短烧了元来地不平。

　　举天台拾得一日扫地次寺主问汝名拾得因丰干拾得汝归汝毕竟名个甚么姓个甚么拾得放下扫帚又手而立主再问拾得拈起扫帚扫地而去寒山椎胸云苍天苍天拾得却问汝作甚么山云岂不见道东家人死西家助哀二人乃作舞笑哭而出师云两个汉道个姓名犹自忘前失后更说甚东家人死西家助哀直饶他换手椎胸也是韩信临朝底。

　　举寒山预知沩山来国清受戒遂与拾得往松门接沩山才到二人从路两边透出作大虫吼三声沩山屹然无对寒山云自从灵山一别迄至于今还相记么沩山无对拾得拈起拄杖云老兄唤者个作什么沩山又无对寒山云休休不用问他自从别后已曾三生作国王来总忘却也师云颓然尊贵不无他三朝天子若论拄杖子则眼见如盲口说如哑寒山拾得亲从灵山来秪呈得个大虫伎俩诸人早晚开单展钵也须照顾渠好。

　　举僧问南泉父母未生时鼻孔在什么处泉云父母既生时鼻孔在什么处师云父母未生鼻孔触着磕着父母已生鼻孔千里万里既是千里万里且道终日向甚处出气。

　　举南泉巡堂次牵一头牛入堂首座以手拊牛背一下泉便休去赵州以草二束放在首座前师云大千沙界烟草凄凄不合堂奥中伤苗犯稼俾诸坐不垂堂者入草出草两手将不尽拊背一下捩转鼻头虽欲勿用山川其舍诸。

　　举庞居士卖漉篱下桥吃扑灵照见亦去爷边倒上曰你作甚么照曰见爷倒某甲相扶士曰赖是无人见师曰生本不生死本不死十目所视十手所指一个破砂盆两人共扶起卓拄杖云笑杀土地。

　　举东山储和尚示众云昔有僧问钦山如何是和尚家风山云锦绣银香囊风吹满路香岩头闻得令僧去云传语十八子好好事潘郎储云钦山秪图卖弄风流不顾魂消梦断岩头虽然宪章国法争奈罪不重科今日或有人问东山如何是和尚家风但向道明知君不至更上小楼头顾左右云且道山僧恁么告报意在甚么处良久击竹篦一下云频呼小玉元无事秪要檀郎认得声师云钦山岩头可谓难兄难弟不合将祖父赫奕家声一时变为风花雪月虽则落落可观未免令见闻者心摇目眩东山老汉只知应物现形竟忘入泥入水玑上座不惜眉毛分明道破乃颂云。

同条生也行藏别骑声盖色何殊绝折得花枝当酒筹和雨和烟弄风月点即不到大巧若拙蓦拈拄杖云残红满地无人扫尽是行人眼中血

　　答同参

　　阿难尊者一日问迦叶曰师兄世尊传金缕袈裟外别传个甚么迦叶召阿难阿难应诺迦叶曰倒却门前刹竿着乃颂云。

门前刹竿阿谁起倒弟应兄呼舌大口小无数声光藏不得霜前雪后随风扫借问从上白拈而今窃得多少

　　宾头卢尊者赴阿育王宫大会王行香次作礼问曰承闻尊者亲见佛来是不者以手策起眉毛曰会么王曰不会者曰阿耨达池龙王请佛斋吾是时亦预其数乃颂云。

白浪堆头下一桡九良不在洛阳桥千红万紫伤春别杨柳迎风舞细腰

　　　　　　又颂

咄还曾见佛也未策起眉毛艮其背三十二相印文彰东土西天点画碎字经三写乌焉成马眼见如盲口说如哑者也之乎调不同风从虎兮云从龙

赵州和尚一日因僧辞行州曰甚处去曰诸方学佛法去州竖起拂子云有佛处不得住无佛处急走过三千里外逢人不得错举曰与么则不去也州曰摘杨花摘杨花乃颂云

不画娥眉不点唇朝云暮雨示全身风流只在抬眸下莫向雨云深处寻

大慧禅师偈曰真人十八界元空三十一人同姓吕分散游山各占山三十一人又同处乃答云

一尘才起蔽晴空奋怒那吒扑帝钟声遍大千无觅处眉毛厮结焰炉中

　　答禅者楚王城畔汝水东流颂

楚王城畔水东流倒岳倾湫遍九州家国一时淹没尽不知谁个乐春秋

楚王城畔水东流一滴曾将四海收分付烟波船上客不须重下钓鳌钩

　　答禅者秦时　轹钻颂

秦时　轹钻八面无边畔拟议犯锋铓顾伫隔天汉莫回头直下判天上月圆人间月半咦休错看以拄杖顿地云险

　　鸟道

去去天涯任所之莫将霞岫作云　夜深月落千江泠最苦芦花雪覆时

　　玄路

空劫迢迢绝去还脚头脚底鼓波澜百城烟水浑闲事斗转星移君自看

　　展手

廓矣无为法帝尧德音不必八音调万邦垂拱平章事更有何人佩宝弨

　　和东山元叟牛偈

捉得山云当白牛等闲骑出古皇州无端又入荒苔里踏碎寒潭满地秋

　　题髑髅图

个是谁家儿全身委荒草面目太憎生色声何处讨五内悉洞然万有任潦倒曾经岁月长那知天地老回面看寒月皎雪上加霜倩谁扫

　　答友湘(有叙)

　　友湘居士昔与余同师先万峰得随事解脱三昧暨和尚主夫椒复日亲罏韝和尚以韬光故肥遁东山友湘不远千里攀萝直入相见无一言及人世孜孜以乃事叩居士有四郎皆孝弟能文章且复甘粝如饴落落声光宛尔庞家风味今秋季郎荣祉始七龄忽染疾于百苦中犹能慰父母作别诸兄恳父诵般若经诵毕复乞持观音名号即随声而逝其母若兄哭之恸友湘请和尚法语归示存殁寻源及派以至于余愧余智谢曼殊不能重说偈言阐至人微密谨以本色住山语用塞来命唯得意忘言不以巴歌方雪曲可也。

大哉生死场行行解脱路折旋俯仰间华雨漫空澍不用狮子吼不作象王顾百千三昧门一时齐露布金刚般若性万有如如具悬崖撒手时何必重分付不从有相生肯向无生住父母非我亲乾坤一大寓南询五十三大地无寸土进步非近遥迷隔山河固毋坐涅槃城毋滞白牛辂乘御以风雷卷舒莫回互

　　寺中因重塑伽蓝处士以元身悉解散和尚至乃问左右云伽蓝聻答云一合相不可得复颂曰

大功不宰大音希声两仪程范万有干城匪土匪木如玉如金天晓不露夜半正明风不必疾日不必新干戈竞作坐致太平粉骨碎身人不识改头换面太憎生图书出黄河清漏泄羲皇梦里春

　　和尚一晚与众话次适裁衣者作礼和尚问云袖头打领腋下抽腰则不问如何是针锋上事成衣者不能答代云今日长安大有人丧身失命颂曰

袖头打领腋下抽腰不藉尺子岂用剪刀针锋上事起凤腾蛟入水不溺入火不烧凌跨佛祖睥睨唐尧云行雨施万国来朝长安人失命一箭落双雕

　　雁山道中怀和尚

若个临风一着先杖边还忆老南泉一回饮水一回噎泠暖深深只自怜

　　万峰藏和尚忌日

何处曾闻折竹声棒头喝下示无生滹沱源本溯流竭有祖风规独力行直道驰驱多忤世徽音孤操若为赓风前赖有克家子调别宫商集大成

昔年此日告寂时无声三昧几人知今朝一字关重辟顾鉴从教析髓皮玄要主宾浑莫问生前死后路多岐翻思断臂安心事恩大难将头脑施

以时拈出阿师真看得分明犹隔津心月孤圆顶后相灵光独耀劫前春八风起处全身现一句当天群象宾珍重参玄无上士莫将家崇作家亲

今朝七月二十二万峰重演第一义不得觑着眼何归拟欲听时声不在十手所指秪者是点着便转休拟议搏风捕影可怜生旋乾转坤露肘臂看破文采未彰时普化振铎入阛阓

昔人去时是今日情与无情眼光失云愁雾惨草木枯堪悲二五不成十真人无位何所依大音希声谁取则室中幸有瞎驴在济北家声曾不坠跨灶不必金刚圈本分草料时吐出昨夜临风鸣一声四圣六凡齐失位

禅如大海师量然一滴打尽法千古言下知归大音寂满眼黄金如粪土三年漫道眉毛结千载谁挝涂毒鼓道不孤起德有邻闲把虚空阙处补

　　和尚阻锡吴门志怀

三千里外鼻相拄翻转面皮毒如虎乘风不必肆予夺揖让无失主中主玄路相逢达道人雨云交作风雷生云收雨散复天日归家同步不同行起居不在深岩谷知识追寻徒往复不二门开家室现四壁萧然如我屋开口语言一无味沉思谛观如不会情忘言外旨难忘何时复得沾雾霈

　　怀随侍诸兄

何处西风起吹乱白云间思远心无住情忘梦越山泠眼同看月忧深泪独删霜飞惊木叶水落涧潺湲回首夜色倦多是路间关

　　乙酉秋松关夜坐因念故乡伯仲口占短偈聊致远怀

同声别调时几何梦里惺惺事忧喜丹丘海陵天一方水湿地坚无彼此逝者如斯莫可追素位而行犹可止劫火洞然空不烧陵谷变迁义不徙啸月耕云活计赊从来大道平如砥行行莫讶乾坤窄伯阳元是柱下史

　　睡起

故国家山问白云无阴阳地孰耕耘几回梦里论情思话到伤心不忍闻

　　关中

心空境自静何事入云关为爱黑甜好不惜白头闲风前鉴定水绝处问愚山秋声今夕作春色几时还尔听风雷动我抱石头顽

　　丁亥春日

梦回归路滑倚杖复逡巡地僻疑非世岩寒迟见春只知身是幻那识法为亲家室今何在他山有故人

　　和尚远惠直裰呈谢

　　昔普化将示灭乃入市谓人曰乞我一个直裰人或与披袄或布裘皆不受振铎而去临济令人送与一棺化笑曰临济厮儿饶舌便受之玑木龛已就时至即行并不振铎亦不缘化日日是好日三界十方无有不是放身命处不自擎棺而壳漏子终不怕烂却何烦和尚于千里外遗我直裰因书短偈以见意非敢云志古也。

国清济北家风别普化玑僧鼻孔同莫讶渠侬贫彻骨秪缘活计雨云中

庆喜风规素所钦命承还复自沉吟茹荼饮水惭源本谁道能销升斗金

忧道忧贫两不禁没弦琴上有知音恶衣恶食敢云耻忘法忘人愧影衾

青州衫子人人具何事临机费剪裁莫谓秋来不堪着云移风动自徘徊

与夺繇来济上风星驰电掣许谁同一珍在眼千光蔽漫道重论盖代功

　　食杨梅兼致明静二兄(有叙)

　　久处深山凡荐新之品俱莫能得闲有之绝非人间物也偶别峰檀者供杨梅见之怆然因忆清素先师寂后久不食之语复念明静两兄乍离故山以时思之不无悲感由是续偈以识千古如一日也。

先师寂后久不食触情举目空相忆苦辣甘酸只自知小子敢曰怀刑德老去翻思济北言欲求一顿何可得别峰忽见不思议眉毛剔起眼光黑拈一放一非好手破有破空何得失侬家兄弟嚼着不齿边毕竟承谁力赵州昔日见南泉秪道镇州出萝卜

　　谢华严礼主(有叙)

　　连年兵荒相仍不得其死者不可胜纪和尚痛心疾首已非朝夕尝言诸供养中法供养最诸波罗蜜中无相施为最欲罄衣钵之赀作普利法施途次未遑丁亥夏始获还山孟秋朔将酬前志爰有智悲大士二十四人曲体至意暂憩参承转杂华修多罗二八寅夕以中元自恣日告完演扬瑜伽法事司事者以己孝思及人之父母乃索玑先亡名设位荐祀玑闻之潸然悲感呜咽而言曰和尚甫自发心三有七趣蒙益无量矣何待今日于纸墨上方沾法施乎且大众父母原有方广之位余父母生承和尚无上之教今日必随众同得解脱毋烦特地然大众安位周旋亦见事亡如存之意玑一关相限吾不与祭如不祭也因占短偈以谢。

尝闻直心是道场有大经卷一尘内弹指破尘出经卷偏圆半满离文字森罗万象炽然说昼夜百八不思议天人群生悉蒙益离心意识观光义经行宴坐莫安排无位之位绝向背亲亲仁民君子心一珍在眼千光蔽同尘和光任卷舒漫云理极忘情谓

　　万峰藏和尚忌日烧香颂

一声　地风雷起大地山河悉仰止出头天外觅知音三段不同入泥水从前知己反为仇掷剑挥空截众流鱼龙惊悸星斗寒相将拨火觅浮沤浮沤生灭曾无定打破虚空申一问何缘得到与么地归家教子发其愤丙丁离壬家风别意不在言忙吐舌侬家廓矣事无为此义幽深不能说

　　暴书

经史非吾事圣贤吾所师开卷见风骨竟日亡寒饥虽未获朝夕时或一思维思之不能已魂梦相箴规觉来观动静容止知为谁今朝对天日草木生光辉乃知千古下莫能掩神羲如何读诵者规规挹言辞男儿百骸具五体职高卑苟不政作止肝肺复何为作止人各异心地讵险夷未能齐得失形影相参差翻思悠悠日触目兴感悲赖有至人近况复文献齐吾道如未丧光复应在兹

　　偶偈

明月连车载清风平斗量价直浑莫问只要同肝肠肝肠谁不同他山米有虫等闲轻嚼着痛绝乱云峰江汉从君吐珍重齐变鲁寄语李将军浣盆何似虎

　　因风吹火

　　国清门下是法平等无有高下着颂时因甚尚有袖手旁观者既曰大家在者里粥饭头得力似不宜放过玑党理不党亲想同病者或不深讶病中不能随分纳些子因风吹火书二偈用博和尚雨窗一笑。

初三十六人中雄熨斗煎茶铫不同氏族姓名齐露布赚他寒拾舞春风

昆弟十一人四兄采莲去夜深不见归怒把虚空茹笊篱木杓尽彷徨井索钱索欲断肠教外别传无处着丰干何地觅行藏

　　诸法寂灭相不可以言宣说个直提向上已是拖泥带水了也那堪随波逐浪于水上插红旗邪第以水不洗水金不博金若不一口吸尽西江而鱼龙鲸鲲以至蛳螺蚌蛤那知通身都在水里从上先德得这一滴子便能随地兴波俾三有七趣十目所视十手所指而瞠目不见底饮者不从口入等闲平地捷鱼虾海若龙神亦不敢正眼觑着是以滹沱一脉流长传远者以其有源本也然虽如是曹溪波浪如相似无限行人被陆沉故我和尚虽承其派而直揭其源从上珍惜一齐扫尽同门出入起倒相随者三十年觅住处了不可得势不获已垂一言半句如以神珠投于浊水浊水不得不清也虽清波无透路一切圣凡生物无不睹影生惭玑以抱病关中不得时聆法诲每获一言一字喜不自胜必和之以沙石尘土非敢以蠡测海玷乱清规欲使濯缨濯足者知所取也虽于造物者得潜神化而孺子之歌成故事矣因系之以偈

放出波罗提木叉临风打鼓弄琵琶谩言古曲无音韵珍重门前鳖鼻蛇

几度风前独掌鸣生缘佛手寂无声而今驴脚疲筋力卧看东山水上行

　　地颂

一尘起大千收载华岳而不重振河海而不浮示平等以化育道广博以践蹂净秽无染夷险自由居卑处厚穹苍是俦

　　水颂

逝者如斯随岁月流濯缨濯足自取之尤无涯至泽匪器莫酬平高就下玩彼浮沤

　　火颂

乘风出带雨息事有必行之威国有不犯之敕处闇室而愈辉临岁寒而增色烁功德林成法喜食育德含光不资余力

　　风颂

总造化功布阳春德出没卷舒骑声盖色摧花柳容成草木实飘荡乾坤纤尘不立

　　偶偈

君子不器宗庙以器簠簋瑚琏各事其事至矣上天无为而治雨露以滋霜雪以被嗟尔匪材莫之所制俯仰乾坤岩谷是寄

家在万山中人行百花里我惜未开时彼愧无知己无何风雨作纷纷逐流水水流去不还花落何所止寄语老瞿昙珍重拈花旨

　　石门

迥出千峰外凌风晓夜开何事无人到空余云去来

　　琴溪

顾鉴寒心骨源从何处生根清尘自远不必事佳声

　　水磨

谁别宫商调临风作梵音一心同木石没齿示无生

　　水碓

徇器投机事盘空踞地时居深流自远任运在无私

　　戊子春日

山中无历听花开昨夜岩梅带雪回为问东风何地发长安曾谒主人来

　　问灯

热中何所发随地破无明日下犹惭德风前绝谓情孤辉不自许寂照若同声千古付短梦子其待长庚

　　灯答

日月丽天宇明德八极周亡何罹薄蚀家国魑魅游昏衢不忍见终夜惟百忧翻然忘孤洁分身事膏油所虑赋性烈未能随世流何时天日复与子归林丘

　　屋漏

野人何德自天祐剑刃上事俱湿透入泥入水思古人打风打雨忘昏昼枕簟耻我澹知遇乘流几欲飞腾去床头赖有旧浣盆依依寤寐蒙霜露梦回眼底月三更映物舒光绝谓情不知天地为何物但见银河星斗横目前何地不堪耕游子毋劳甓作铛擘浪鱼龙休滞水万方此日企升平

　　无路山

　　戊子夏五和尚命诸兄登无路山某以力不从心愿有待也复承慈训爱之能无劳乎乃愤然勉曰父命呼唯而不诺敢不自爱乎即理杖笠冯风而上孤危险滑欲罢不能非过来人难为告语气息未定忽怪鸟异兽腾飞而至毒恶之状无以为喻谛视思维虽情想有异非三毒盛者不堕是类乃严整威仪一以慈心摄谕久之毒恶潜消驯若室家鸡犬麾之即去招之即来物无异心者不能为害嗟乎尝观和尚之慈诚所谓生知安行者时复恐其伤慈也某未怀跂及或抑日月至焉而已矣临风思之益深惭汗复前行至一崭岩岩口有一小迳款步而入丝竹逆耳兰麝袭人有若秦楚宫室幻化之境不可胜纪俄顷阴云下发磷火上腾寒毛卓竖不必梦中石女某亦不施本分草料略振阳明之气而风境索然逶迤前行直跻绝顶四顾沧桑人物弥切风涛之感正仰止间山灵出迎幽怀雅意溢于形神之表其晦育之气正未可以涯际也某亦不惜眉毛或随机启发焉因知劳谦不深者何以事高尚忍力不厚者难为乐岁寒乃若调御异类摄化魔外具智悲者皆可为也时杖履告倦思以寝息回顾一空处即我起居室也方山曰无边刹境自他不隔于毫端十世古今始终不移于当念直影响边事耳。

谁道此山无路行杖头鸟道草不生十方通贯云交互男耕女桑高下平十八解上家声旧背触俱非活计新一举四十九化境左来右去风泠泠更有一回堪笑处李陵元是汉朝臣

何处无知子来此无路山多见冒险者十征九不还终年冰雪积一道虎蛇环狮猊踞地吼猿鸟傲天顽魔乘风化物鬼逐影承颜易为御险恶何以摄阴奸更有孤危处智力莫能攀苟非达起伏殒命须臾间固为泡幻质应思亭育艰行矣勿多虑梦破境元闲秉尔直心剑斩取无上关

仰承高厚擅烟霞秋事松风春事花开凿昔年惭禹力通方此日听浮槎鹤归夜破唐虞梦云出时留巢许家牧子几回迷去处临风徙倚暗吁嗟

祗在见闻间登临不等闲情生玄路断本达天真还但有风堪系而无门可关夜来何处火烧得石斑斓梦中云月任闲忙雨过犹怜雪上霜百草头边开只眼风前步步不寻常

无劳事典坟非色见声闻晓起牛儿放行行入乱云此山外何物我生莫之适少小大依怙忘年觑破壁顽痴何所为食饱弄云石云石性幽闲因之久莫逆时或一咀味云淡石多骨猿鸟学我为舌大口门窄

　　问无路山

咄哉没意智孤高何所为泉石终年味烟霞那日离群动尚开化一身徒委蛇匠师获材质堂庙可支特草木时剪伐而后发生机如何要津断斤斧莫能施

　　无路山答

奕世耻浮名祸婴泉石癖家无升斗粮座满烟霞客智识久离别语默非干舌身贫草木同任重驰驱拙多因质鲁顽岂谓事孤绝寄言有力人随方任开辟

　　看云

　　病中神思倦怠瞌睡太无厌生食后与云物为伍周旋款曲意不尽言第观其去留无碍之际气若轻浮应物和光之中意多高尚口占短偈以勖此盖一时未能忘情之语工拙总未暇计。

山居朋旧远惟子日相亲去住勿多念始终惟一心宜坚深迈志无挹高尚名市朝休践迹鸾鹤可俱行夷险道为任饥寒未是贫静观元化理多从绝处生行藏匪思议出处自天真孤踪欲相袭乘风缓半程

　　题丰干居

乘虎何方去风高草木闲耳中双涧水眼底几重山饶舌有多许松门尚未关

　　最后语

　　师三日前焚香书偈请和尚礼辞以次诀别至期泊然而逝。

　　礼辞和尚

忆昔得见时时在风尘里慧剑笑谈施断尽生佛理回首宇宙宽行行觅知己相从十四年如印印空水空水有文章瞠目不见底点昼无定法触处旋岚起明朝欲归去意不在桑梓拜手话别离无一言举似

　　别穹窿老师

三年已前曾露布而今更不重指注穹窿日冷石梁危杖头脚底无回互

　　得戒诸阿阇黎

三心已尽羯磨日一字难忘教授时证得净空成底事草鞋梦里白云迟

　　印明师

七年法爱异寻常一句倾心未敢忘斯道不分年长少惟君直下析神光

　　同门诸昆弟

末后一句凡圣罔通说到行到仿佛不同今朝如说而行去知己无劳憾晓风

　　明兄

临岐把手与谁同调别埙篪笑语中心眼声光不足惜知音遐迩自同风

　　元兄

得生一里地而无时与俱同师十四载相对语默愚时或承辞句谦爱益惭吁想于钁头下个事未荒芜我行勿多念其念师法孤

　　示看病者

此中无人到到者莫能住自来几日间寒毛曾卓竖不惜无舌口不辞无臂手触着与磕着痛痒今何有

　　遗家兄弟

一声　地本无生三际踏翻何日死无端石虎夜嘶风惊杀寒鸦八九子

　　临济万峰国清三大师共帧赞

　　三人行必有我师焉一点不来败阙处莫言放过黄檗会里何棒打不回折竹声中乃痛彻骨髓千古一日同心处不必符节箭锋相直他家自有儿孙临风伐涂毒鼓六凡四圣不死者几希矣吹毛用了急须磨无乃区区乎嘻谁家漆桶不快劳他玄要主宾。

　　天童悟和尚真赞

　　禹门跃出拈得口兮失却鼻为云为雨不惜眉毛驱雷掣电气吞宇宙俾海内狮猊麟象升堂入室而自我作祖若固有之正唯弟子不能学也芒鞋杖笠不事人情破家散宅绝处逢生坐致太白峰百废并举万化从新圣凡生物悉入炉鞴中斯皆师之绪余耳未足云述至于予夺照用而喜怒不尝父子主宾而同途异辙具眼者不妨疑着。

　　昔年普化邈得师真一回拈出一回新天童门下棒下传神龙象蹴踏梦里惺惺同床各梦者梦破后神今何在开眼尿床者枕子落拂迹迹生漫言达本忘情尊贵还渠上大人大而化之之谓圣圣而不可知之之谓神触着磕着如涂毒鼓声书曰王言如丝其出如纶荷斯道者须知后世有董狐之僧。

　　万峰藏和尚真赞(二)

　　何地特出斯人俾造物者辟易人人道渠攀跻无路殊不知未语前开口见胆屈体伸志狼籍几许眉光道大难容天下操戈相待孤辉心月影现千江鱼龙顾影生彷徨今朝月隐千江黑舟人渔子空悲忆僧繇智竭尽难成万有徒分百亿身。

　　正令当行青天也须吃棒点着便转把住风雷供状放去云峰千万重拈来只在毫端上殷勤分付黑捞波无人处斫额相望。

　　国清储和尚真赞(两序请)

　　斯何人兮或现全身或示半身挠之不浊澄之不清无乃一点水墨两处成龙乎移风易俗绘事后素乎何望之而冷光寒骨即之如坐春风中远之乃寤寐未怀近之如登千仞峰嘻我知之矣儿孙得力室内闲闲更说甚棒头有眼言中有响清而容物乎。

　　　　　　又(祥符监院请)

　　看到父母未生前有似一人第眼中无骨仰视五内而胸中无物嘻笑怒骂皆成文章开口落笔如愚若讷遗身为物出入于无何有之乡以法为命直造乎不可知之地一见更不再见中心藏之昼夜岂止一百八咦如标月指若复见月了知所标毕竟非月。

　　　　　　又(能仁监院请)

　　蓦劄相逢已见全身出现鼻头捩转浩然之气若为保调直饶呼为雷吸为雨袭袭清风动寰宇我要问渠五蕴十八界生处道得生处分明一举四十九侍者尚宜朝夕。

　　　　　　又(通州大悲院请)

　　袖手看云风高绝邻三千里外有个知音还乡一曲调别宫商明日大悲院里有斋普化昔年露布叩关击节者惜取眉毛。

　　　　　　又(峻明渊寺请半身)

　　出头天外固有同人第两口一无舌脚跟下事吾无间然矣然云月是同溪山各异而步武者其为谁乎昔杨岐领石霜之旨乃道遍天下普化邈宝积真而风化千古传曰舜何人也予何人也有为者亦若是。

　　　　　　又(化士请)

　　籍没柱下史捉败西来子睹史陀天梦白椎簸箕口门断一齿四体不禁松涛怒起裂破马师圆相涂污玄沙白纸老大无依东复西食饱听闲人说鬼。

　　曰传佛祖心印何元字脚也无蓦地被人劄着随风者也之乎达磨当年不识绝倒东壁葫芦颖生直不藏曲漫云莫我知也夫。

　　自赞

　　三十年前五欲八风里头出头没略较些子第不知自己是阿谁三十年后银山铁壁处触着磕着太郎当生又不知佛祖为何物知他向甚处打失鼻孔时时于虚空中点胸点肋谓伊富也则一室萧然通身赤骨律地谓伊贫也而随地称尊白手挥金如土难矣哉饱食终日无所用心直是病入膏肓攒簇不得无上医王作死马医犹自高卧北窗掉头不顾嗟乎父母唯其疾之忧吾不知将何以自解。

　　铭钵

持空而出危满而回心华硕果唯尔培哉

　　铭衣

裁制有从卷舒自我坐卧经行履冰蹈火

　　铭具

踏毗卢顶以心地平大千沙界起自一尘

　　铭锡

品利物类以刚以柔出彼智顶与尘劳俦

　　铭几

立身不屈持满不溢足下无私升堂入室

　　铭竹

节操其风空洞其内粉骨碎身清白不坠

　　铭笔

彼恃其锋尔秉其直龙兮蛇兮是谁取则

　　铭履

玄路鸟道实践躬行一失其步草木成兵

　　杂偈(八首)

自入东山门不识西山路行行求比邻手足莫之措

山近秋来早居深日照迟孰云天地别端的我如斯

昨日红尘中今朝白云里红尘与白云纷纷何所起

家在白云里不见青云客昨夜鹤归来报道寒泉碧

我有青州衫威音那时作为舞春风多秋来不堪着

此生何所有病懒日为俦青州衫子破岁晚莫之修

涉彼曹溪源濯彼曹溪水寄语曹溪人莫向曹溪止

生身贫病里复履饥荒年可怜禅悦味零落草鞋边

　　雪中法喜

　　己卯春和尚还里修摩耶忉利故事某时得预随侍之列舟次七树村风雨疾作桌不能前因憩于古庙中四壁萧瑟惟草龛朽榻而已寝时和尚据榻余辈就龛古白仪伯两兄先我而处焉亡何狂雪倍作两兄声容敛寂呼之不应撼之不移余讶曰入寂灭定耶入无声三昧耶厌离形器就无生耶果尔当如法火化两兄曰火则任火出则不出余即事生如死珍重而火之举毕有让余者曰学道人固不以生死动心然从上先德莫不以生死为极则事作俑无后儒亦讥之子斯之作殆无过欤余唯唯否否衲僧家既达本地风光观一切圣凡无一不于如幻三昧中起居食息出生入死今两兄于如幻三昧中瞌睡未醒余以如幻之法冷处着火正欲明吾子之如幻三昧耳尝读古僧史见死心新和尚谢院事退居靖安琚公席下日相与禅悦为乐琚一日命死心侍者惠方述文以祭之死心危坐一榻神观自若缁素环侍而其文光明璀灿字字发挥乃事后罗湖云死心生平呵佛骂祖气盖诸方丛林目为新孟八及退藏于密则自处固不轻矣而于师弟之间乃为儿戏事又乌可以常情测度哉余虽不敏亦未敢多让曰子能自火乎余谨拜命而自火之恐持名记相者复于名上着到名亦火之逐影之流又于影上着到影亦火之袛如身心名影一时火却且道这个又从甚处得来具眼者试请辨看。

　　为古兄下火

　　混沌未分冰清玉洁乾坤有象面目可憎三承印记于瑞光十棒知归于椒岭师兄既然满口含霜小弟敢不阳春白雪掷火炬云一声羌笛离亭晚君向潇湘我向秦。

　　为仪兄下火

　　呈起火炬云咄惺惺着恁么也不得不恁么也不得恁么不恁么总不得以火炬打圆相云不是沩山小释迦何如临济白拈贼掷下火炬云可怜不足惜。

　　自火

　　四大无我五蕴本空根尘器界如幻泡影三身四智从甚处出生生既无生灭云何灭旷劫至今于无生灭中关空锁梦今朝梦破空亡直得尽十方界烈焰弥天三世诸佛不惜眉毛于中头出头没乃举火炬云毕竟这个在十方界内十方界外若在十方界内则火不自烧在十方界外则火外无火投火炬云满口道不尽分身两处看。

　　火名

　　二人同心其利断金一箭堕地天下黯黑同生也冰凌上行剑刃上走同死也东家作驴西家作马袛如同生不同死时又作么生掷下火炬云霜天月落夜将半谁共澄潭照影寒。

　　火影

　　呈起火炬云见么描也描不成画也画不就以火炬作此[※-((鬯-匕)-凶)+○]云相随来也惟我用光行者生而敏捷不局一隅无论六道三涂随身化道不拘山川草木应物现形或我起而他倒或他立而我坐有时小中现大则鬼面神头有时大中现小则旁通一线有时入泥入水觌面相呈有时戴月乘风透关越渡青天白日处全身出现黑风暴雨时佛祖难窥虽然照用齐行未免依他作解今朝人法双忘转见无明忒煞便恁么去恐成断绝毕竟作么生掷下火炬云不许夜行投明须到。

　　因事十六问(有叙)

　　香严庵主不知承谁家法一向隐形露体以尝住物归衣钵下凡立业成家者无不望风避地日积月累虽不能四海一家而脚跟下已饶余地居无何而客作者致贼来家香积之资一时盗去同人欲追捕乃慰曰出乎尔者反乎尔者也复何憾焉病僧闻之书十六问以博笑如大海不让细流幸一一答我俾志于道者因指见月不致认贼作子是所愿望。

　　尝闻祸不入谨家之门主人藏室深固幽远客作贱人如何得见。

　　衲僧家如一团火焰相似等闲触着便烧一切圣凡生物无个趋泊处贼子作么生入。

　　三千里外见淆讹犹是接引之辞同门出入者因甚端倪莫辨。

　　古德道暂时不在如同死人因甚经行宴息尝在其中者衣钵下物贼偷不觉。

　　又道识得不为冤六贼起处寤寐昭然因甚养命之源都被断却。

　　声和响顺形直影端主人公心言俱直旷劫至今中间永无诸委曲相因甚客作者勾贼破家。

　　贼不打贫儿家赤骨律地衲僧因甚着贼。

　　方以类聚物以群分步步踏佛阶梯者因甚家亲作祟。

　　穷子舍父逃逝不顾家宝六贼诈现亲附断道抄掠溯流穷源何缘得到与么地。

　　真正学道人三世诸佛觅起处了不可得穿窬之徒向甚处着眼。

　　驱耕夫之牛夺饥人之食乃衲僧家寻常步履因甚食到口边被人夺却。

　　灵锋在握杀活临时见之不取思之千里普州人夜半放乌鸡因甚当面蹉过。

　　瑞岩香严所居密迩惺惺石上满口含霜主人公声声应诺他时后日则且置即今因甚受人谩。

　　近有五六贼子时时逐境乘风盗人家宝亦能露体隐形应机接物病僧若据令而行一个个教渠口挂壁上如今不识好恶者多且自坐观成败香严既有不欺之力因甚当断不断。

　　家无小使不成君子奴儿婢子毕竟少不得往往致贼来家则情理难容若不翻转面皮如何得家国安宁去。

　　十八界贼出没无时去后来先者镬汤无冷处有国有家者眉毛鼻孔不足惜草鞋拄杖边不得草草。

　　复口占二偈

客是何人主是谁尿床开眼足堪悲香严略自较些子逐出家亲使贼儿

病叟自言解忌口问端十六从何有东君化母若知音万象森罗须倒走

　　请负舂充磨疏

　　伏以曹溪派衍渊渊于无住而生东山道振步步从石头路滑百丈衍大义而开田不作不食雪峰择法眼于菜叶亘古亘今历观从上先德未有不从众艺门而一饱忘百饥不事事而流长传远者虽至尊在日未免马麦终朝金粟载来犹然请饭香积信乎法轮未转食轮先转矣惟我和尚竭四体之勤秉单传之令不插标建刹宝所随身不运钁挥斤平田遍野粟棘蓬深味饱餐不容口入铁酸馅横拈倒把下手无从大矣哉一雨普滋奈之何根苗有异某等既不克振家声奚复坐观成败有五人焉同心协力舍其揖让追卢老之风忘尔劳谦理演师之调毋烦击三下碓嘴生花敢辞旋一匝通身汗出宝惜放下谨披下载清风叶落归根敬启来时无口敢冀和尚垂山海之容鉴刍荛之恳或作金牛饭普济十方或为云门饼和盘托出俾人间天上无饥馁之忧佛国魔宫诵饱餐之德若夫施者不名福田供者堕三恶道离清净法不到彼岸随业受报复何辞焉。

　　古颂选小序

　　癸未春王以沉酣病废扶风曳杖循乞人间圣制时因馆于东瓯之日新寺寺近城隍而青山在目流水绕户古木蔽日幽鸟近人宛尔山林风味主者亦雅澹且多经传长夏无事杖履萧然瞌睡之余日读古僧史一二则以为茗碗药罏其机缘偈颂多有未睹闻者每开卷无问佛祖魔外酖毒醍醐凡爽心快口能醉人能醒人能夺人目光能堕人意解者辄为点额无何西风落木万户捣衣霜雪零离破衲不禁夜冷因思山中水牯牛地罏边头角何似复顾臂长袂短何以展水草之私用命管摭点额者若干则用作还山时异乡物色嘻金屑虽贵落眼成翳知我罪我我何辞焉惟只眼具者不于水中见月则盆盎池沼觌面全提林野城寰孤辉洞耀何必穷四海水周大千界而后为得也虽然若遇卒风暴雨时更宜珍重脚下。

　　读松门轶草

　　尝闻古之为人臣子者袛知有君父不知有己身夙兴夜寐惟虑君父之德教不章化被不广得一善则拳拳服膺喜而不昧闻一过则晓夜忧惶以思几谏见志不从又敬不违劳而不怨虽至杀身去国唯念己之忠诚未尽不能格君心之非曾不以过咎归之君父也其耿耿之衷不求闻达于人自千古不灭盖人之经常为易处变为难是以大虞之事父母柳宁之经邦国孔孟之中心悦而诚服者以其处变之不异也使于盛明之世国有圣君良佐家有贤父兄虽中下之士皆可勉之为忠孝以经尝之易也故曰岁寒然后知松柏之后凋也时难乃见君子之用心也乙酉夏四月和尚以父命出山途惊国变其间蹈白刃冒霜雪艰危险阻无入而不自得者不可胜纪若乃皇皇焉以君国为忧道法为任视天下如一家观万有如一体以致身命之所不惜孝义之所惓惓者自有呵护者冥识岂小子所能述哉岁二周旋锡还山相对於邑不能成语欷歔慨息仍以君国道法为言无一言及他事次日侍者坚公以松门轶草及白华诸颂见示病不能阅旬日后扶病展读卷未终口而悲感交切嗟乎为人子弟者不能分忧任事拾遗补过以显父师之德虽生犹罔生也然道人行藏形同幻出心如太虚舌头不出口而言满天下脚跟不点地而身遍十方何得失毁誉之高下乎第使后之学者见勺水而知有全潮亦吾辈存心之一端也抑亦万行中摄化之一事也不惟使流荡忘返者知有源本亦使唯我独尊者有所矜式如其人人说取所行行取所说何虑吾道之不光大乎某以抱病关中不预随侍之列因书即事之梗概尔。

　　书问

　　和尚出山上书(共十一则自乙酉出山钱塘绝渡皆间道上者)

　　玑合十百拜方丈和尚足下自杖履出山阴雨逾月而境风飘忽闻问千殊山中人瞻云望日寝食彷徨和尚业在其中无入而不自得然不借草鞋者得无苦其沾濡乎即日大地如炙法身尤宜珍重虽曰孝名为戒四大无我意者涉险登危亦非所以慰二大人之至意也承和尚之荫台中二麦皆稔二禾亦见有秋玑无日不病饮食无日不进馒头　子不以筋骨为能亦自消得去此别后差足慰和尚垂念者言不达意伏惟以时珍育无任依切(乙酉夏寄玄墓)。

　　伏承慈荫山中一众如宜袛以不识起居何似昕夕拳拳某上人者视身如幻以孝为先作意已非一日义不可止特申礼觐玑等亦以上人举止诚慎戒行俱优再拜而送玑耽于自守锡行有失随侍每至云生风动不啻焚如然梦中忧喜生灭何从以醒眼观足发一笑惟和尚为法为生顺时珍摄(冬寄祥符)。

　　伏枕违慈俯仰已三百日阳焰阴霾晓夕百变杳不得法音某回恍如梦寐礼审起居伏读法语及闻尊大人弃世感伤万状欲罢不能和尚为亲出山未得一见终天之痛岂止一人嗟乎人各有父幸无以一人之父哀毁过礼而不顾万有之父仰冀垂慈勉为保爱随侍诸兄此行计有大进益处深山穷谷中冷坐亿劫不如冰凌剑刃上履践一朝语云不遇槃根错节何以别利器玑同业别报不预斯会有生阙陷事也何时复见慈颜一叩诸侍兄草鞋边事(丙戌春寄通州)。

　　正月中某行曾有书附冀慰和尚哀戚于万一又以道途修阻未果上达遂使中心之藏郁而不展自后计日计程企望瓶锡奈何波阔烟深闻问不一山中一众晓夜忧惶不安坐卧某至知悲力周应而佳健始解忧惑仍知尊大人柩已如法安厝此固未足舒和尚孝诚然于无佛处称尊者亦自开化不少矣未密修摩耶忉利故事大慈圣母能厌于怀耶转身一句世尊昔日通身是口九旬始得瞥地和尚宁无过之又闻因行掉臂江淮四众受益良深虽属因缘时节诚知和尚愍于不得已也及某回备述途中风境究不知和尚及诸侍兄安居何所暑中寝膳何似言外之旨深究力行者缁素中复得几人瞻往视来甚切怀虑今者西风落木四海知秋伏冀以时飞锡玑仲春初夏间旧病时作眠食俱损似不能待觐慈颜矣五月至今隐而不发或有迟迟之意乎总之泡幻之质而时会若此逆顺纵横一听风云之便和尚幸无致慈念唯冀痛念从上慧命若时珍摄以副群生之望是所切祷(丙戌春同寄)。

　　承手命知牯牛水草如常蹄角不异小牛儿梦里惺惺喜而不寐所遗忧者犹隔津也如云靠倒扶起遇贱即贵遇贵即贱死中有活活中有死如人饮水冷暖自知同鼻孔者不多得孔子有言可与共学未可与适道可与适道未可与立可与立未可与权今人学立适道风恬浪静时尚多倚门傍户所以适权处变非执一不通则随风上下矣盖为不识钩头轻重故疑权之不定也故曰阳春白雪和者应希矧巴歌竞作之时而引商刻羽杂以流征同声者固宜寡矣老牧翁虽云一向没头脑然曳耙牵犁毕竟索头在阿谁手里溪西溪东何往而非牧地但得口边新新无住足下步步无私析髓分皮亦不足惜若夫随分纳些些所谓醍醐毒药一道而行杀人活人间不容发司牧者极宜珍慎大家相聚吃茎齑何日得遂万一将错就错乱云堆里买菜作齑纵饶生处生生不已熟处匙挑不上似不宜于今日衰病之质打瞌睡尚自忘前失后第一义第二念何暇计也是以和尚出山二载南鸿北雁触目惊心无量感怀曾不得以一言书识徒自提婴抚赤以图载觐慈颜获一笑也承示雪舟法语及诸侍兄远怀之作读之益深感愧何同风千里而温凉之不同耶寸中百结何以自解诸兄之爱其诚于中形于外者虽言不尽意三十年后寒冰发焰或可酬也至于默而识之一言不发者隐衷之爱没齿亦不能报也语云远思以观其忠近使以观其敬久而愈敬者未免道恁么说话三段不同甚非子弟上尊长者况和尚乎虽然家富小儿骄不妨借婆帔子拜婆年等闲绝倒旁观亦不是分外时寒起居伏惟珍重(秋寄灵岩)。

　　玑稽首言道人家出处原无固必唯义所在是以风穴单丁法昌为木罗汉说法高风道法与尝随千二百众诸祖并传后世故禹稷当平世三过不入孔子贤之颜子当乱世居陋巷一箪一瓢不改其乐孔子贤之孟子曰禹稷颜回同道又曰易地则皆然玑尝沉思谛观方今法运向季人根繇之时会若此学道人若行若藏必先定其远者大者权其近者小者远大者有定虽日月薄蚀风雨飘摇形影或有参差枝叶或有零落其中心树子则愈坚密矣盖藏深养厚故也如远大者无定虽枝叶扶疏形影上下一朝风雨霜雪未有能挺然秀立者矣盖以根本不深固也故曰天之生物必因其材而笃焉故栽者培之倾者覆之今之学道者无不欲栽培养育而欲速之心未忘则与揠苗者近矣所以从上有道之士根本既坚固藏养既深厚然后舒其远大之志无问世途夷险孜孜以弘法为任虽时缘不稔土地无缘三十年求一举话者不可得加之有司嫌责以非意扰之以至篆面鞭背殒身没命其弘法之心愈自光大更有一种道人头角已完固气血已充足爪牙已狞利鳞甲已璀灿风雷已震动乃不顾雨云于无阴阳地上刀耕火种虽居不蔽风日衣不蔽四体饮冰茹荼超然自得虽王侯推毂天子恭迎以至天人送供百鸟衔花唯示以本分草料若身若心了不起顾但于钁头边得一个半个六根不具八识不全者以售己志虽至苗而不秀秀而不实没世不见知而不悔此二种道人皆以法命为重色身名誉为轻者玑虽蒙和尚薰陶化育先一种玑固不敢学也后一种志慕而不能学也若夫陶融气质保固根本光大心志乃愿世世生生承事知识陆沉众中切磋琢磨也入关已来百事病废懒癖日增江山悠邈会晤难期因某行特书硁硁以复。

　　玑夙修未逮廿余年汩没风尘虽出家之志久畜而求全之心未忘幸遇和尚一言开发得出火宅得见至人得闻至道又以福薄缘悭至人早逝悲哀感痛忽忽忘生志将守片石以仇遗命以毕余生和尚尝深嘉勉无何境风飘忽致违最后微言寸中百裂无所适从意将于举目无亲处自耕自牧作自了计承和尚痛念一本俯为收摄玑亦叶落归根愿为执巾荷钁以报高厚于万一复蒙雨露无私霜雪有加使玑体露金风不与蒲芦同委奈何樗朽之质不堪雕琢有孤郢匠斧斤语云报生以死报赐以力盖所生不过色身所赐不过世物而报者乃致以死力而况生我法身育我慧命者乎且玑自幼多病失事诗书今日一言一字无不从和尚罏韝中来传曰君之视臣如手足则臣视君如腹心和尚视玑犹子今一息尚存何敢自弃自外而不尽其慺慺故前二纸曲陈固陋窃惟和尚去祥符入天台以至俯从众请去能仁主国清其心志愿力可与日月争光难为世人一二言似去岁以师恩亲命枉志出山不意陵谷变迁并汾信绝故和尚勉应诸刹之请虽千众围绕万指皈依知和尚愍于不得已也皆非本志至于不受奉重舍其尊贵于冰凌剑刃上逆行顺行决意入山甘饥寒枯淡此诚和尚志愿也前见与濯师书辞灵鹫之请所论极长不日监院印师出山面请定夺如理事无碍人我有益义无不可如众中有发大心者誓捐躯命之壳任事勤劳虽风雨霜雪不改节操使和尚不识不知巍然方丈亦无不可如徇其一时诚恳屈其终身志愿劳心劳力役己役人或宜斟酌尝思人生于世无论智愚贤不肖未有不事勤苦忧劳而能成立者出家儿既割爱辞亲趣向上一路纵有饥寒勤劳时势掣肘皆为进道育德之门户复思学道人举止言行求于己者不宜看难看难则依回姑息不能登高临深任于人者不宜看易看易如事出意外难以原始要终然求于己者不得犹可修为奋发任于人者不终则失彼仰望或有久事温饱安逸者欲从入山乞和尚暂脱珍御略为开谕万一和尚以印师半生勤苦五载拳拳辞受之间尤宜慎审玑十余年承事和尚凡遇移花接木曾不敢以一言损益盖以不谙人情世故不达机权照用也今以幻泡之质生灭无常以蠡测海私忧过计先哲有言大人者言不必信行不必果唯义所在诚如义之所在亦不必以玑言为轻重也更有启者当今之世峣峣者易缺皦皦者易污开口落笔远志高风似不宜露毋使冷眼热中者闻之寒毛卓竖玑尝有言时会若此口秪堪吃饭身秪堪鼾睡如年岁不登无米羹缨络粥亦是祖宗传家之法若夫鼾睡但得胸中无事心血有余亦不关于岁之丰俭也狂惑之言伏惟亮采。

　　传曰君子动而世为天下道行而世为天下法言而世为天下则远之则有望近之则不厌甚矣大人语默动静之不易也玑尝思时会若此道人家除直提向上外笔舌似宜潜神而养懒拙如万不得已当借狸奴面孔略行点画虽具狸奴面孔而风韵固超迈亦宜少落人间从上先德平生如大火聚后代尚有流入诗文艺学者若放一线道合水和泥欲为之后者滴水滴冻不綦难乎虽曰嬉笑怒骂原不在空处第恐无上醍醐遇斯等人翻成毒药伏惟和尚以时珍重佛事阅岁尝新应酬无有竟已和尚既入山之志不移乞早归为第一义随侍诸师亦宜勤诚而多闲静晓事而如愚讷斯为美善方今同心者不多得热中者或有之不得不慎也虽鼻孔端正苟以勤诚晓事自居一众侧目以待深为不便人情如水能载舟亦能覆舟虽云于心无愧水脉来风极宜谙辨大都出家儿诚能步步踏佛阶梯念念如救头然所闻逆耳之言如饮醍醐甘露纵有烁金之毁不求销而自销矣初不在周至人事先意问讯而求全也然和尚自有至鉴何烦玑之慺慺顾诸师之素爱玑不啻手足玑虽木石无心亦不敢以病废自外凡入山者无不言其承顺揖让第以欣戚相关又不能不察言观色于意言之外也无德空言统祈慈照(已上三书丙戌冬寄娄东)。

　　某上人西上迎锡影侍者问和尚前有字达否玑沉默久之不能答有间复问玑曰三藏十二部一切修多罗以致教外别传无文空印纵饶点画不遗何异运水以贡河伯云无心以出岫鸟倦飞而知还脚跟下事直不藏曲躬行实践者复得几人是所忧也何敢言也法运向衰人根日劣从上慧命如丝惟冀珍育法身以副天人之望言意虽切比日亦成泛尝若夫山门厨库寤寐未怀双涧五峰滴水滴冻总教目断云山非玑所欲言也影唯然曰辞达而已矣何以文为请书此以见不言之意即日玑载顿首。

　　即日孟春犹寒伏惟尊候万福随侍清众即寓安隐否法无定相遇缘即宗自是衲僧家寻常步履然遇抽爻逊位则几多人疑着直饶洞视无间者未免道木上座两口无一舌日月丽天入山犹嫌浅近烟氛载道逢场岂易驰驱此语已遍天下何必重说偈言第恐着靴冰上立者畏石头路滑御饭亦吐者吞铁糁馅难主人公就下平高暂为姑息计果能持书不到家风行雷动已属功勋边事若乃红旗闪烁时点着便转岂止道路善为去此二途乞舜若多代一转语以解杞人忧惑。

　　去岁两承侍师发药俱领到久病得良药开慰何可言似每至万籁俱寂尘境未形时咀嚼一片宛转而不能下咽也切惟寒灰难以发焰枯木不复生花朝夕兢兢恐终孤化育虽曰罏鞴之所多钝铁良医之门足病人抚今追昔其如自赧何国清门下固然言无味食无味而无相灵丹直是一生服不尽幻泡之质毋劳和尚致慈念也(已上三书丁亥春寄祥符)。

　　和尚还山上书

　　病中不解忌口而口秪堪吃饭闻堂中起精进七伏听好音不啻寒馁之冀衣食复闻力参者书偈呈解殊为助喜乃扶病命颖依样画猫儿以作药石虽不识其青黄赤白想亦不外大虫面孔第腕病无力不知鼻孔眉毛可能仿佛如依稀相似俟秋成时安向太仓头俾典守者不事封藏而白拈之徒亦知忌避雀儿鼠子不言而喻矣若夫全身半面隐骨明仪铁窗棂中尾巴过不得一毛头上两手扶不起用发造物者一笑。

　　狸奴十六面目太憎生方欲益其伴侣以时调伏不图钟声咬破七条当事者抱取来搏风捕影　地一声非过量人前想不易发即今大地如炙不知养来堂上耶睡于花下耶放于无何之乡耶食时投以木札羹耶铁糁馅耶栗棘蓬耶云门饼金牛饭自非所好虽渠向异类中行心甚念之终不以举止可怜生而舍置也今既属侍者典守似不宜放过如闲不过者欲写去醒瞌睡须连叙言方有源本否则疑杀天下人。

　　本来无位次不用强安排百千年前已有人恁么纳败阙然遇量才补职应物现形于无分位中似有分位真所谓可与智者道难为世人言也日者葛藤虽于瞌睡中凭空而起至于绝处逢生缘悬崖而直上穷源返本临断岸而截流蔽日干云了不知止无何造物者无所取材以风刀截断于冷处着火今既器量有定根茎枝叶不复再生矣如诸师阅过乞命护关者持来欲拈头缀尾以成一段俟和尚入关时载为请益如过爱者欲写去且命缓缓病中脾胃俱钝唯俟诸师新鲜果子吃如和尚尝过先发几枚来以润齿牙。

　　达磨西来不立文字语言如许葛藤又因谁致得虽然事不一向鹅王择乳素非鸭类如奔流度刃烈焰过风若无这般手眼脚跟太险在此固老人寻常步履第不知三千里外唱拍相随洞示无间者可多得乎先圣道修多罗教如标月指若复见月了知所标毕竟非月又道识取纲宗本无实法苟拘文守法不能见月忘指纵饶如水传器涓滴不遗丧我儿孙有日在所以道师子教儿迷子法才与么便不与么过得荆棘林是好手咦纵教过得荆棘林若到国清门下且款款着因甚如此这里不是汝住处。

　　昔徐子尝问于孟子仲尼亟称于水曰水哉水哉何取于水也曰原泉混混不舍昼夜盈科而后进放乎四海有本者如是是之取尔苟为无本七八月之间雨集沟浍皆盈其涸也可立而待也故声闻过情君子耻之病中间不过偶忆得尝三复之日闻和尚悼什兄偈云至学无尝师万有皆可法以至但得心无住神化日维新之句反观孟氏之言不翅霄壤矣今读斯录一见而悲感交至载读而情理难容读之三四如登华岳望沧溟虽不能窥高深之万一然身与云俱六根七大飘然欲飞举矣第不知死蛇解弄也活耶有本者如是耶应物现形无入而不自得耶如依文解义则法如逝水而孟氏之言近之矣如略露风规法如龙云造化莫测神化日新之言思过半矣如平高就下法如水火善用者万有悉从生济玩弄之身命以致毙亡则学无尝师万有可法之言乃醍醐毒药一道行耳噫识法者宁不惧乎适有胥靡之徒登高不惧乃玩风弄火于虚空中雪上加霜虽然赏伊大胆第恐坐不垂堂者见之得无足心酸涩木上座于哭不得处有一笑也(已上二则因读国清语录)。

　　昨午风头稍硬影侍者饭饱弄箸不觉寒毛卓竖赵州茶不知暴殄几许出身白汗直是未在夜来和身放倒于冰河烈焰中头出头没晓起觅寒热相了不可得秪觉言无味食无味耳一朝两度洗钵盂金牛饭粒米不曾嚼着漫言美食不中饱人食也适午梦初回见一人徽徽皇皇心凛秋霜头髼松耳卓朔开口见胆而脚跟不点地颇似和尚但五眼中有一眼太冷得非昨夜风头稍硬之谓乎(病中见和尚半身像)。

　　谁将成风之手写出三身四智谓是国清谓非国清未足影侍者一笑赞之毁之空谷传声点画未下声求色见者或有之矣文质既形迷真逐影者吾斯之未能信卓锥之地既无而以十方佛国为家得无伤其廉乎一字不出口乃言满天下无乃饶舌乎不向闹里出头偏于冷处着火不类厌喧求静乎乃若肚皮太宽眼孔太窄诚能损少益多亦不为分外如举止乖言语直恐非木上座风化天下后世之程范也走笔至此而报慈犹隔津在向下文长付待来日面陈也(因读和尚自题像赞)。

　　数日来渴欲新鲜果子吃了不见回报如根本深固者今年雨水调均化育者以时裁制何夏秋之交尚有摘叶寻枝之劳乎将非昨日枝头形似熟今朝盘内视还生耶然品类非一迟早不同病中亦不必求其甘美虽酸涩苦辣者齿颊边更觉开爽嗟乎日月逝矣岁不我与国清门下不怕瓮中走却鳖其如老去者企望乎。

　　夜半泼墨染皂衣乃侍者寻常行敢不尽心力而为之晓来觌面相呈点即不到处上大人指顾间八九子已寒毛卓竖何必翻转面皮扯丘乙己三十年陈烂葛藤令渠置身无地尔小生虽可知礼也七十士未免因谁致得如欲坐断天下人舌头没齿无怨言化三千起居伏惟珍重。

　　无量劫来于玄路鸟道上不知费却多少草鞋何其四棱蹋地时犹惜浣盆边浆粉值乎然虽意不在言其如一字入公门九牛拽不出冷地里触着磕着直是惭惶杀人从来当局者迷袖手旁观者是什么心行。

　　玑日来粥饭头虽少得力而四大五蕴以至十八界八万四千作止三昧了无起色虽曰某甲秪管看然事有死而不能已者昨承慈爱甫论法门丛席僧宝大纲无何观音入理门开而前后际断何日室中猕猴晏息六窗猕猴欲与相见时乞和尚辰前午后抽身入关以结未了之案如小食后气刻俱促恐不罄所论如猕猴睡熟时分付行者投以本分草料幸勿作中邑故态取笑识者。

　　昔玑乞食人间瞌睡之暇尝从聋瞽者问梦中声色彼亦无事乃乐与玑言也时有哑者家火发仓皇求救于人愁惨万状而众莫能喻余晓之曰是家有焚溺之患君其援之于是哑者踊跃合掌而逝或曰师何法修得解若语余曰昨闻聋瞽者言梦中声色而得解也或者怃然曰某谓师得心于哑者不谓了意于聋瞽又尝以钵中果食发诸小儿意外悲喜或投之川原于鱼鸟趣翔斗争之际鉴其慈义廉退又尝与张子日未夜坐曰余性多睡明晨有事欲早起子能午夜先觉而觉我乎如余梦入华胥未能应子之呼当就厨中笊篱三称其名余即觉矣张子曰诺及时甫叩门玑即应声曰余久矣醒子醒也未张子愕然而退玑笑曰张子诚信士也惜乎梦未醒耳玑适以梦中之语闻和尚承侍者默而识之或可于疲倦时一为捧腹未便与他人言也熟处难忘之诮玑固未辞恐日夜不曾眠者无梦说梦耳。

　　与国清司事诸公

　　法运固季矣而人根由之所赖至人有在文献具存吾辈一息尚存宜鞠躬尽力死而后已至于成败久近一委之造物者法门广大无所不容同人中或有心志不一者当兴平等慈随力摄化幸勿以违顺毁誉生欣厌也然言之固易为之实难事难然后见君子也三门所恃砥柱一众同心无复虑也袛以僧不拜俗一事经律已言之详矣昨闻因事偶一为之因思渐不可长方今法门衰替魔外充斥纵横逆有加庶圣制无违先宗不辱如徇时随俗虽获苟免难为识者语云一失步无所措临事极宜慎审然平地坦途步履亦不草草至于有事被执或至公庭又当别论狂惑之言伏惟谅采。

　　书尺往还极是恼乱人瞌睡若是个真正懒残才见个元字脚便与他百杂碎其或意不在言来机亦赴宜开口见胆无舌头路与人趣泊斯为美善虽曰自我作祖亦须取法从上所谓取法者得意忘言也非寻章摘句守绳墨也亦非绝口不言古人字句也贵如灵丹一粒点铁成金耳是以马师圆相玄沙白纸为千古风规虽岩头辈移风易俗亦不过曰传语十八子好好事潘郎及孟春犹寒伏惟起居珍重而已逮宋元尊宿近代诸师事不获已就下平高屈体申志虽至长篇累牍入水入泥而脚下草鞋寸步不失初未尝言世谛及世情也然世谛世情道人家固不言及一有近似则遗诮大方尝见山谷道人评李白书问有云譬如生来富贵之人虽醉中梦中作无义语终不作寒乞声此言虽近亦可喻远而况辞荣割爱为法王后裔者乎又况亲承知识陶冶万物者乎传曰君子一言以为知一言以为不知言不可不慎也承示书稿不得面言草此作报想一体同观者或不讶其恶醉强酒也。

　　衲僧家以法为亲举止言行固不草草然笔札往还亦宜珍慎如必不得已当居敬言简别资一路开口落笔贵乎言近指远有余不尽虽至寒暄慰问亦须和而不流淡而不厌情不附物可也古德有言出语直教烧不着暂时不在便不堪矣幸体悉书稿完上尝闻绘事家传神所贵点眼盖以四体头面为一身之规模眼为五脏之神宇夫规模易写而神宇难传然他人之神即我之神苟自不凝神欲传他人之神得乎如心与神会虽上至千古下至千古万有之神无时不听命于左右矣至于笔墨点画不过示影像耳神乌足尽哉不特绘事如然即百工技艺如不得其神化虽曲尽规法秪可与世同波虽然亦非于规法之外别求神化贵于百尺竿头进步耳如学道之士不究佛祖言外之旨孜孜于语言名相之间殆百工绘事之不若矣。

　　尘劳中人一皈三宝能持一戒清净即有五戒神卫护一切不善鬼神不能近其舍宅出家儿步步踏佛阶梯念念如救头然父母非我亲谁是最亲者所以道大丈夫秉慧剑般若锋兮金刚焰非但空摧外道心早曾落却天魔胆至于衲僧门下无相而形无心而应十二时辰唤去呼来五蕴八风横出直入三世诸佛尚觅起处不得何圣凡之有哉世人不知自己本命元辰落处终日背觉合尘迷己逐物八识田中四生六道出没无时曾不惊异才见风行草动便云是鬼是神甚至一人传虚千人传实学道人即不能机先坐断又不能截断众流况复逐浪随波追风捕影病中闻之不觉失笑古德道山鬼伎俩有穷老僧不见不闻无尽已是败阙不少若谓无事听闲人说鬼此话有两负门识取钩头意莫认定盘星扶病勉书唯有鼻孔者体悉。

　　邻山有亡僧迁化彼一众咸言鬼物夜出呻吟动作见闻者比比而某某更以梦寐之语附会之惊疑传说俾认四大为自身者藤蛇莫辨余闻之忍俊不禁扶病书此告之由是议者知非不惟了藤非蛇并藤亦绝迹矣嗟乎心生则种种法生心灭则种种法灭学道人幸毋以平易而忽之也。

　　尝读古僧史见从上先德有平生怡悦不知有愠怒者有赋性多怒殊无喜色者有终身不见喜愠者虽曰同途不同辙余于最后者志取多矣传曰或安而行之或利而行之或勉强而行之及其成功一也玑根性陋劣虽承诸知识亭育开化勉力行持而于古人步履莫能践其万一兹复衰病相扶然亦未敢宽恕每阅经传有愧于心者未尝不置卷思齐感愤终日尝自矢曰如玑好古之心不甚委曲愿舍此报身得生善族于母胎中即闻无上之教襁褓中即见佛僧知识甫开元气未散即遇明师畏友莫若今生老大知有俾郢人置斧斤而太息是以闻人之过不翅已有无问长幼必晓夜思维以尽忠告使人之过也余不一体同观而缄默之如己有过冀其作不请之友而教谕之不綦难乎昔楚熊渠夜行见寝石以为伏虎关弓射之没金镞羽下视知其石也射之矢摧无迹汉世复有李广为右北平太守射虎得石亦如之刘向曰诚之至也而金石为之开况人乎夫唱而不和动而不随中必有不全者也夫不降席而匡天下者求之己也尝见今之学道者妄以萤火等彼日光终日逐境乘风肆意喜怒有规之者则曰非君境界说空行有不一而足嗟乎牛乳白驴乳亦白差之毫厘谬以千里腊月三十到来风刀解体六根四大一合相不可得你这作喜怒爱憎者向甚处安着从你硬差排强作主宰终是识边事蓦地前后际断心智路绝如子夜独行罔知归向真正学道人以讥谤毁辱逆顺境风以至饥寒病困为陶育炉韝何苦乐喜怒之有乎视身如幻视人如己视死如归视生如寓何得失欣厌乎先圣道知幻即离不作方便离幻即觉亦无渐次志于道者自能齐得失一毁誉然遇飘风块雨意外之变喜怒之心未能净尽草鞋边更宜珍重。

　　与穹窿大师

　　玑风尘子也且复顽懦无似吾师不弃遗循循然于意言之外鼓舞激扬使玑得事知识得具僧仪得见佛祖光明得近多多明师贤友得延残喘以至今日世间之恩无逾天地父母吾师恩德岂可以天地父母为喻哉盖覆帱生育固自罔极求其裂世网为大雄之裔者虽天骏神驹匪遇至人终沉槽枥矧驽劣如玑者耶且玑昔侍万峰风雨霜雪不时而作吾师以成风之手潜移默植于不知不觉之间使玑原始要终不甚狼籍铭心刻腑又何敢以天地父母为喻哉用是晨夕兢兢于草鞋边磨光刮垢吾师腊逾赵州安国玑无论异类人伦得亲鞭策乃至身为床座宁期一生两生自成别以来百事病废深山尘市冷暖自知竟无可为左右举似今虽泉石留人一榻萧然以疾而卧壳漏子委之火光三昧久矣杖笠芒鞋原自不离左右风动云行更何所云第不得把手临风袛聆謦欬伏冀以时珍摄慰我远悰腕病不备不庄统祈原宥。

　　复辩庵师兄

　　曩于万峰得瞻道范中心藏之十年矣前在东山获亲不请之益喜出意表不期病困多艰聚首甫七月而成别亦复千有余日矣时一念及徒增慨息何德人之难见而易别耶入关已来百事病废陵谷变迁师友旷隔触情举目无不兴感曾不得以一言书识两承翰什益深悲感凡入山者无不言肫肫之爱虽慈亮原我于礼法之外而惓惓之怀于深相忘中有一种不能忘者自亦不能解和尚入山始悉动静殊慰怀仰自和尚归日闻法言胸次颇开豁第久病之质日就衰颓夏秋间几成不起比来粥饭头虽少得力而神思精气蔑如也然泡幻之物生灭无常幸勿致念惟冀珍育法身以副后昆之望是所祷也。

　　与毅兄

　　玄沙白纸已成千古葛藤马师圆相又作时人窠窟欲效维摩杜口奈何熟处难忘更若别资一路未免拖泥带水这师既肯觌面相呈小弟敢不旁通一线但得牯牛水草寻常不恋故乡田地是所望也若夫和尚起居丛林景况总在这师满口含霜至于弟之行径愁人莫向愁人说说起愁来愁杀人。

　　与质兄

　　古人闭关禁足大有深意存焉后人不谙深旨动辄为之多致中道坎坷变幻百出耳闻目击者屈指已几几矣吾兄志效古人出自天性且于祥符炉韝数数入火转转明净今以潜匿故深入重关原非可与若辈同日而语玑复何于太虚中加点缀耶譬诸父兄远出素达山川夷险为子弟者临行嘱曰途路善为此玑之心也且玑与兄在俗为同乡在僧为同泽在祥符为手足在法门为骨肉当此临行远别宁忍自甘菲薄同彼外人袖手旁观而默默乎凡人才欲闭关便当以无量劫来乃至尽未来际一切凡圣等心一时坐断室中惟置一床一几经行坐卧但愿空诸所有慎勿实诸所无终日说取行不得底行取说不得底以此调摄则心广体胖四大安和以此学问则细入无间大绝方所以此思维则念念截流新新无住以此应机则风驰电卷左右逢原以此立言则珠回玉转光耀后先以此行施则随愿皆满三轮空寂以此持戒则磨而不磷涅而不缁以此临变则视身如幻观辱如饴扩而推之六度万行无往而不自得矣灵源曰道人保养如人病须服药药之灵验易见要须忌口乃可不然服药何益生死是大病佛祖言教是良药染污心是杂毒不能忌之生死之病无时而损也所谓染污者即爱憎取舍得失等心是也若有纤毫未尽则不知不觉被目前境风所夺日久月深迷而不返道力不能胜业力千岐万派从此而起矣其害有不可胜言者是以契经曰若忘失菩提心修种种行皆成魔业又曰若起精进心是妄非精进但能心不妄精进无有涯以上络索皆途程边事若夫向上一路近来王令稍严不许搀行夺市。

　　与明兄

　　病中不能作字无字则意不能达伏枕挥毫竟不知从甚处起若夫石梁险巇华顶孤危海门波涛浩荡瑞岩石上惺惺到者自知何必预搔待痒寒温间阔问讯起居又非病僧之所以示亲爱也因念古人凡遇颠危之后必有大进益处吾兄昔年死中得活炉锤正自不小想得力处亦自不少矣年来袛闻翰墨淋漓不许夜行投明须到之语目断云山究不得一见何慎密之若是也毋乃不易言耶古德云莫谓杨岐山势险前头更有最高峰时为吾兄诵之玑也泡幻之躯不俟终日同源之切饥渴何如风便冀以好音慰我秪恐草鞋无恙雁转东山鹞子过新罗久矣幸珍育。

　　与静兄

　　昨夕手笔至甫出浴未及盥手整衣即令护关者拭几展读盖恃其亲爱也读未竟而悲感交至出家儿固不事情识然义之所在殊难为怀矣玑福薄缘悭见先老人最晚服勤未久慈光别照其间不孝罪状固陋忧思未便一二言述恐益吾兄及明兄悲感嗟乎终天之痛于兹十三年矣玑之草鞋边不甚狼籍者悉和尚无为之化不言之教也去夏闻两兄入山喜出意外虽一关相限而期望之怀不翅寒馁之冀衣食每与和尚言及两兄父母未生前事未尝不哽咽而止乃吾兄不耻下问欲弟别施方便一言指南弟何敢自取疏外固为逊辞盖此个大事臣不能献之于君子不能供事于父昆弟友朋难为告语贵于离心意识自证自肯耳故岩头云从门入者不是家珍须一一从自己胸襟流出自能盖天盖地今之学道者往往作故事看过昔道吾离药山见南泉泉问阇黎名甚么吾云宗智泉曰智不到处作么生宗吾曰切忌道着泉曰灼然道着即头角生三日后吾与云岩在后架把针泉见乃问智头陀前日道智不到处切忌道着道着即头角生合作么生行履吾便抽身入僧堂泉便归方丈吾又来把针云岩曰师弟何不袛对和尚吾曰你不妨灵利岩不荐却问泉智头陀为甚不袛对和尚泉曰他却是异类中行岩曰如何是异类中行泉曰不见道智不到处切忌道着道着即头角生直须向异类中行岩亦不会吾乃与岩归药山岩举前话问山山曰子作么生会岩无对山乃大笑岩复问如何是异类中行山曰吾今日困倦且待别时来岩曰某甲特为此事归来山曰且去岩便出吾在方丈闻岩不荐不觉咬得指头血出却下来问岩师兄去问和尚那因缘作么生岩曰和尚不与某甲说吾便低头弟固不敢上拟古人然十指咬来个个有血又非独两兄为然也至于疾首痛心或有过于古人者多矣意不尽言草此作报不识吾兄以为何如。

　　与随侍诸兄

　　顷忆木上座去寒山余二十日矣起居眠食知诸兄善于时节不复问讯第未审踏破多许草鞋已破者置于何地多见任重致远者随路狼籍致循途之流依他作解而妄意驰逐如草鞋未破者不烦着意然到家矣计亦解脱即日仲夏犹寒赤体萧萧若为行履非惟出门是草及平地上死人无数即堂室之下时有意外风雨矧十八界贼出没无时乎乃若脚跟不点地而业在其中隐显申屈或有出身路惟九旬禁足者得无忍俊不禁乎想意不在言而来机亦赴也。

　　复人华居士

　　应身示疾闻之已久第以妙德未出铁围左右无可使者止有一人踏破草鞋不得其门而入虽于侍者边得个入路及乎问着病源满口吐不尽致我居士辨才神力置之罔闻前报手命又以弦急声促未舒所怀来教谓赤心片片何能酬居士之万一哉涪翁集虽有妙音而无妙指终不能发矧十指如椎置之高阁者乎力不从心有辜至意十自咏彼时阅过即归方丈若夫见他刘先生则可左右则不可谨复。

　　留别家兄弟

　　不孝未能忘情礼法颠踬出山原拟于先慈柩前默坐几七用展一念之私即拂衣而去不谓又为情理所拘致诸兄弟寔殚厥心虽于至尊前曲尽诚恳何足报罔极之万一清夜思之秪益伤残涕泗而已复承以金相赠住静此手足美意世情难事也在不孝一自出家即不希族属之物更以此语勉诸同辈嗣后所施衣物仍受不却者盖使老母无寒暑之思于福田中得沾利益虽曲体先圣至意诚非初愿也今者以玑不德先慈速就无生既赖诸兄弟承丧祭之任玑一盂一衲何天不可飞何地不可埋肯以无累之躯受此有累之物乎幸吾兄弟谅之兹已领入山之费余者乞作无相福以资二人往生则殁存获益多矣不及面言书此为别。

　　山深路阻杳不得故乡信即有闻问而关中人恍如隔世每至霜飞露陨不啻焚如去秋得大兄手笔始悉举家安泰今夏和尚还山甚言兄弟礼事之诚并得两弟书不胜欣慰所寄药资鞋物俱领到又闻四弟已皈戒此积年企望而不敢言者盖欲其自肯也今既如是举止言行尤宜慎重语云行百里者半九十里言晚节末路之难也弟其勉之大都人生于世吃得一分亏即有一分受用究竟所损极少受益最多世事无穷人生有几时会若此各宜知时知止置恒产数亩课子耕读为第一义更宜粗衣淡食保固元气俾祖宗家声不替后昆知有诗礼庶此生不虚耳玑懒癖无似于家国法门原无足重轻不图沧桑忽变晓夜忧伤不唯祖宗承三百年太平之德即我四十年大檀越一旦变故虽木石宁不悲感近和尚归闻我以至言至论隐衷之忧固未能冰释而胸次已开豁多矣第久病之质日就衰颓然泡幻之物生灭已听其自如吾兄弟幸勿多念惟冀珍育起居以寿先人遗体更冀深体手足二字日新爱敬是所切祝。
