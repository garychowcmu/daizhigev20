嘉兴大藏经　赤松领禅师语录


　　序

　　少室壁观婆罗门云行解相应名之曰祖所以吾教外别传之旨自拈瞬破容发轫立雪断臂以还如赵简子之宝符藏于常山之上代代可取也苟非母恤之贤其能若是乎藉如我。

　　黔灵赤翁大和尚者脱白九峰灯联双桂茂年刻志离尘栖神澹泊耕云垦月乐道忘忧孰意名愈晦而人知用屡藏而世羡已而问道之屐满户外矣遂感当道宰官之宏护四民缁白之憧憧不得已而一出焉历主诸刹辐辏方来勤以诲物俭以持身循诱多方嘘喣无既兼思晚年欲矢胁不至席以继前烈傥非行解相应其能利物不倦之若是也耶其嗣法门人干御大师与余有金兰之谊负笈相从不惮间关千里重茧赍其语录问序于余余愧未识荆盥读至再曰嘻斯殆常山之宝符耶请付剞劂氏以广传诸其必有可取之毋恤矣是为序。

　　时
康熙辛未皋月午日书于古渝州之西菂庵中

　　青城后学法秀寱堂槃谭撰

　　黔灵赤松禅师语录序

　　尝读清静法行经而知古皇先生悯震旦之难化先命大迦叶净光儒童诸圣贤教化东土不待金人之梦而善与人同之心早已广被万有矣独是其流日远列户分门根器未优遽承衣钵而室罗筏城之宗旨遂尔杳不可追此有识之士所以每缄李充之口而闭涉正之目也。

　　赤松和尚生长锦水韩氏望族慕汉赤松子之为人遂亦仍其号焉坚生平之苦行破有漏之空花得心应手彻底掀翻敏公亲印破翁嫡孙大展临济之祖灯树起法门之赤帜不特其惓惓诲人为善且欲人人同归于至善为心何若也当其闭关数载参悟上乘自觉之天良也长篇短偈升堂入室步步引人觉后之宝筏也晚年该炼四智虚朗登座说法普济人天觉行之圆满也高卧黔灵翛然独远不求人之信从而信从弥众或以佛法相见吾见其虚怀接引宜深者深宜浅者浅莫不迎机而导之者矣有以世法相见吾见其霁色亲人可方则方可圆则圆莫不因物而应之者矣非有得于古皇大教之深心乌能惓惓焉诲人为善又人人同归于至善若是其挚且笃哉师与余为方外交已非一日交之久而知之深且信其善与人同之量也于是乎叙。

　　时
康熙二十年岁次癸亥桐月之吉石船钓叟殷弼梦　臣氏顿首书于黔灵新松石上

　　黔灵赤松领禅师语录目次序文(二)卷一上堂卷二上堂小参示众卷三法语拈颂偈杂着卷四(▆序)诗卷五书问佛事行实

　　目录(终)

　　黔灵赤松领禅师语录卷第一

　　门人寂源录

　　住贵阳府寿世禅院语录

　　康熙丁未师在白云受阃台张公讳光焕请于正月廿日入院。

　　山门　白云深处来浩浩红尘里立孤峻门庭竖法幢宗旨便入。

　　佛殿　八十种好三十二相瞻之仰之万古榜样便拜。

　　据室　者个铺席是令人九转还丹底所在今日领上座到此未免曲随条例去也竖拂子云寿世无多心地药单单只用死猫头便起即日众请。

　　上堂拈疏云某本深居岩穴木食草衣却被大福德人用者符子赚出遂递与维那云也要大家知法座云法空为座吉祥草敷大开青白眼直踏须弥卢便升拈香祝
圣毕末后拈香云此瓣香冤头债主一晤欢欣洗髓伐毛几经煆炼爇向炉中供养夔门万县慈云堂上传临济正宗第三十二世本师敏树大和尚用酹法乳之恩敛衣就座上首白椎云法筵龙象众当观第一义师卓杖云谛听谛听今当说摩诃衍法又卓杖云还有解听者么请出相见问昨日白云今朝寿世且道是同是别师云分身两处看进云宰官临筵请师登座以何法示师云沾衣杏花雨吹面杨柳风进云可谓风云聚会虎骤龙骧师云千里同风水乳和乃云杖笠随身满谷白云关不住蒲鞋着脚沿途芳草衬人来总只为步步踏着实地节节透出玄源所以入此保社宾主历然不惜丑拙只得将从前撞着个无面孔老人分付底无义味事对众举扬遂竖拂子云大众看看此是无义味事良久垂下拂子云会取好(谢辞不录)复举真净和尚居山初有不出世言后受洞山请过访香城顺和尚以偈戏曰诸葛昔年称隐者茅庐坚请出山来松花若也沾春力根在深岩也着开今日领上座也有一偈久尽寒灰枯木材春风吹醒转青来惜花犹恐沾尘事几次遮栏处处开结椎下座。

　　师于己酉夏掩关至壬子秋千日期毕遇抚军曹公司道镇台文武宰官居士造法衣法被请出关。

　　结制上堂问和尚出关即且置如何是关中主师云无角铁牛眠少室僧以袖拂一拂师云也是蚊子上铁牛乃卓拄杖云说玄说妙药之作病用棒用喝病之作药一道平沉本无高下但有穿凿未免祸生所以世尊未下天宫说法已竟未出母胎度人已毕四十九年一段婆心无非见病下药惟恐法久成弊摩竭掩室作狮子吼令人透此消息直证无功用行末上多子塔前两手分付至达磨初来此土九年面壁觅无功用人两手分付今日不肖远孙谬叨祖荫守分掩室亦得此无功用法待无功用人所以祖师道多言多虑转不相应绝言绝虑无处不通不是琉璃瓶难盛狮子乳今日领上座则不然以杖击香案云打破琉璃瓶迸出狮乳味宗风幸未衰吾道起临济临济之道已启不知可有继宗风者么以杖作担势顾左右云若无领上座自承当去也便下座。

　　剃发李净道黎净愿居士请上堂云窝几载学痴愚两鬓髼松懒剪除今日寸丝无碍处翻身直上法王居顾左右云如何是寸丝无碍句良久举拂子云若道拂子无碍耳闻眼见错过多矣若道拂子有碍放下拈来通身由我且道不有不无毕竟如何诸仁者向深深行履处急会寸丝无碍若得寸丝无碍踏毗卢顶　有分复举肃宗问忠国师如何是无诤三昧师云檀越向毗卢顶上行国师此语仔细看来人人只解贪高不肯放下何故不见祖师道震旦国中无别路要假儿孙脚下行下座。

　　粮宪慈观陈善人请上堂士问弟子护关三载请问关内事如何师云灰心及第进云关外事如何师云圣王有道野老讴歌乃云为因出世缘随事立宾主不落套头禅养成戴角虎诸仁者珍重脚跟行中途莫莽卤山僧恁么告报也是怜儿不觉丑还有善识机宜能具正眼者么有则风云聚会虎骤龙骧又是中兴临济苟无其人各请照顾眉毛向上进步复举七贤女游尸陀林一女指尸云尸在者里人在甚处去一女云作么作么诸姊谛观各各契悟感得帝释散花山僧今日举扬个事不知复有契悟者么竖拄杖云看取木上座要悟便悟又待何时复卓一下云诸弟兄悟即毛端吞巨海始知大地一微尘下座。

　　解制镇台王公设斋请上堂八字打开当阳独露孤迥巍巍更无回护众中可有恁么人么问千峰顶上百尺竿头狮子未出窟时如何师云闻着脑裂进云已出时如何师云见者皆丧进云总不恁么时如何师云石虎产个儿不用庄五彩问选佛场开凡圣交参以何为人师云上前向汝道进云退后如何师云可怜生问如何是临命终时一着师打云须常于此切乃云解制机缘本无言句抹月披风随缘去住唱出无生曲打动禾山鼓个个入圆明不傍他门户今朝成满散尽作狮子舞他日出头来各作一方主福利于檀那宗风超佛祖下座。

　　壬子秋解制谢客毕有罗氏妙德施大罗木祖地宰官居士咸集请师开建黔灵山于厂地升座卓杖云古人道锄头是块铁终日手里捏挖出一轮池现出天边月此是古人开池种月发明本地风光山僧今日开建黔灵又则不然以杖作掘地势云一锄天清地宁二锄家国兴盛三锄信施檀越增福延龄四锄在会缁素无明顿破烦恼永忘人人圆明本地风光契悟真如实际灯灯续焰祖祖联芳永作龙天福地共建安乐道场且道还有向上一锄是什么人掘得以杖向空掘云脉发黔灵世代昌高风千古声流远即日抚台曹公同司道文武宰官甚悦共曰可为佛地捐俸修建禅林于季冬告成请师入院。

　　山门　狮子特来居此地法王法令又重新今朝踏入安闲户庆祝皇图亿万春。

　　佛殿　一身应现百千身道化无方谁比伦金不博金终始贵眼中童子面前人便拜。

　　方丈　狮王踞坐象王回最上玄关洞彻开斫尽钓竿心未歇道明千古贯三才。

　　上堂举智者大师诵法华至药王品是真精进是名真法供养如来顿见灵山一会俨然未散以杖击香案云大众谛观灵山非远今我大中丞曹公及阖省檀越以菩萨法供养如来且道与药王昔年差别多少若人于此会得则灵山一会俨然未散其或未然更听一偈灵山付嘱久知音六度齐修般若心功德林中功最胜泰山永峻海弥深。

　　说戒上堂雪积千山玉关河万里清心光无可比推倒戒墙行何以故事同一家理源不二得无漏学戒定慧具汝等还识菩萨心地法门么抚尺一下云谛听谛听遂说戒下座。

　　元日上堂问昨日旧岁今朝新春如何是法王新令句师云一击春光枝上破进云离棒又如何师云和风呴物遍天涯乃云高高峰顶春山秀丽身清净深深海底烟水潺湲舌广长了明者随处方圆无人无我好事者故生枝节言旧言新且道既无新旧今日作么生庆赞良久云万方归至德春绽不萌枝。

　　因僧掩关升座卓杖云此是监院设斋为法侄掩关但不知伊为生死无常掩耶为般若文字掩耶若是此心未了发愤掩关正好向山僧捧头喝下一断一切断一圆一切圆又何须三年作限千日为期无绳自缚若不能直下承当彻证且听一偈视听双收且学痴伐毛洗髓莫留疵等闲摸着无曹鼻倒壁推墙任所之喝一喝下座封关云生铁铸脊白醭生口优昙火里开直待三年后。

　　李镇台请上堂问法筵云集正冬天狮子门庭百兽潜向上宗乘即不问今朝独步孰为先师云目前无异景瑞雪满高原进云好个冬景肃静消寒如何是春景师云阳和雪消去花鸟尽同春乃云天花散彩锦绣山川雪满千山孤峰独露若是个得本还源汉步步踏来路不差古人道青青翠竹尽是法身郁郁黄花无非般若今日翠竹已成玉竹黄花变作琼花值我镇台同众宰官踏雪登山皈敬三宝慈悲心与忠贞心将军面与菩萨面且道是同是别良久云红炉烈焰英灵客白雪寒冰佛祖心。

　　窦官堡众居士请师开建宝筏禅林师到于厂地升座士出问师登法王宝座还是为人为己师云无须锁子两头摇士停思师云何不进语士拟进师打云落二落三乃云雨飞花石点头一句无生曲咏出万年秋一月皎众云收亭亭不动步更上一层楼大众于此会得便知善财童子于福城东际大塔庙前初见文殊即得根本智目今合会檀越于此厂地前初会山野亦得根本智且道如何是根本智竖拂子云会么良久垂拂云一智含千古长空月正圆下座。

　　乙丑冬宝筏林工竣上堂最上一着个个闻之皱眉正令全提人人见之丧胆若是伶俐汉银山铁壁直须透过掉臂而去悬崖撒手绝后重苏稳坐家邦所以祖师一字法门海水濡毫书之不尽吾家切要宗旨单刀直入犹落二机所以善住天子白文殊言可共俱往如来之所咨受未闻亦同此时如法问难文殊云尔莫分别取着如来天子云如来今在何所令我莫著文殊云秪在目前天子云若如是者我何不见文殊云尔若一切不见是名真见如来天子云若见在前云何戒我莫取着如来文殊云尔今见前何有天子云有虚空界文殊云如来者虚空界是故虚空界者即是如来此中无有一物可分别者师云文殊可谓明珠暗投天子可惜不会别宝若是山僧则不然待他道虚空即是如来直须一喝何故聻一喝虚空皆粉碎看渠何地可容身下座。

　　四月八日净月李居士请上堂云飞雾卷雨花浮寿域无疆亿万秋只为其中关捩子至今说着鬼神愁大众且道山僧所说何事莫是天上天下唯吾独尊耶莫是拈花微笑不容思议耶古人又道言佛住处龙天喜无僧说法鬼神愁且道说也愁不说也愁还是说的是不说的是良久举拂子云会么若能会得唯吾独尊也在这里可以说可以不说其或未然黔灵与诸人傍通一线去也以拂子拂一拂云打开无缝塔金光处处流。

　　康熙甲子秋白檀越请师入滇为埽九峰开山灵和尚塔受。

　　钦命绥远将军蔡公设普斋请上堂灵山七十代传法最上乘太白绵灯焰宗风贯古今众中可有贯彻古今替开山和尚出气者么问灵光独露迥脱根尘但离妄缘即如如佛无妄可离无佛可即和尚还有何法示人师云清风匝地月映寒潭进云二大护法差官于山设供毕竟有何祥瑞师云金梁玉柱共联辉进云和尚埽塔与古灵揩背且道是同是别师云无孔铁笛两头吹僧礼云今日亲见和尚师云逢人不得错举问九峰堂上虎踞龙蟠千里埽塔祖道重光如何是重光一句师云有山皆鸟语无树不花香僧喝师打一拂云你再喝看僧又喝师又打一拂云逢人莫乱统乃卓拄杖云欲报师翁德聊通拄杖间打开无缝塔请出赴斋筵今日不肖将借须弥为座岂如先师翁之无为法空为座坐甚安稳欲借日月为灯岂若先师翁之常寂常照为灯明照千古凡我后代儿孙传之无斁门庭兴盛可佐王道升平实深幸焉如西识业师现住白云禅院自卓锡以来枯淡不关于心始终不渝其志有此坚碓不磷之操继先师翁之芳躅亦已足矣不肖曾于明末烽烟之际在黔阳初晤劈头一拶截断万缘做到今日水清月现方思截断之机说什么陕府铁牛所以不惮千有余程自黔徂滇礼师翁遗塔此亦风木余恨之悲思也幸我制宪大司马垂青法道惠以财施罗珍作供自是福德流馨螽斯衍庆即今更拈瓣熏触师翁鼻孔俾现在法会缁白见此一段真风播扬于今惟烈寂光三昧磅礴苍霄复卓杖云白云常望九峰巅匍匐前来为雪冤老树有枝横荫地清风相送率陀天喝一喝。

　　抚军王公大檀越次日请上堂卓杖云阃外提封世外心怀柔六诏泽民深恩沾泉石法门盛彩凤翩翩下玉音顾大众云诸昆仲且道是大金汤恢弘祖道致斯嘉祥且道是先老和尚寂光发焰感斯珍供复卓杖云向者里会得河岳钟灵生甫申而弼景运天人协吉演法化以翊皇图幸我抚宪大中丞惠泽旁敷德被过现山僧登此录床激扬宗旨先拈此一瓣香联贯古今弥漫上下令见者闻者转烦恼为般若融世智作真常将一茎草成丈六金身将丈六金身作一茎草庶不负檀越愿力祖道重光蓦拈拂子云即此夏日舒长熏风匝地荷池泛绿舣之轻麦陇吐金茎之秀原野茵铺锦绣丘陵花灿珠玑者段风光宜人不少虽则天地妙化抑乃触目菩提仰愿大中丞瓯卜日下玉烛增升因斋庆赞扶道弘扬复卓拄杖云暂从此日酬高厚明朝伴我度烟霞下座。

　　抚军王大檀越率文武尊官于五华禅寺悬额请上堂天生良佐辅皇图海国枚宁圣教敷金鼎调元宣至化龙章蚤彻太平符额标梵刹垂今古浴日光天壮佛都今日乃我大中丞王公结人天缘举殊胜典不惟法门生色兼使西来大意的体全彰正道护佛道常兴祖风翊皇风永扇务能直下承当了明真际庶不负大檀越之胜心也复以拂子点一点云忧国忧民大家臣焚香顶祝护生灵河山一统扶王化四海讴歌处处春。

　　浴佛上堂王宫一降指天地漏泄郎当式太过只为当年行七步而今遍地走禅和下座。

　　康熙丙寅冬大中丞慕公同司道文武尊官请就本山结制粮宪傅母请上堂拈香祝
圣毕选佛法场特地开一尘不立绝安排龙潭知有金鳞客重整丝纶上钓台以杖作钓势云有么问太夫人从不思议中来山瓣斋未审以何法济师云万里日升光炯炯普天露泽雨蒙蒙进云意旨如何师云双棹别波远众星尊月明问登宝华王座提玄要宗旨如何是第一玄师云千斤志子藕丝县如何是第二玄师云泥牛海底眠如何是第三玄师云一枝无羽箭透过万重山如何是第一要师云木马嘶风过江隩如何是第二要师云石女岩前笑如何是第三要师云一面无腔鼓冬冬天下闹进云几年不打灵山鼓今日相逢下一椎师云金风吹玉管那个是知音乃云玄机独唱凡圣扫除妙谛融通祖师机正三要三玄向上全提用棒用喝掀翻窠臼须要言前荐取直下承当洞达本源了明大意到此信手拈来无非诸佛境界施为动静尽是祖师家风自然随处作主遇缘立宗其或未然不免九旬作限三月为期令人人转凡成圣作狮子儿即如今日大中丞同众尊官来山请法演最上乘且祝国开堂一句作么生道良久云时清瑞气满共享劫前春复举月上女对舍利弗言诸大菩萨以般若为住师云今日粮宪傅母临山设供种当来果且道是因斋庆赞以般若为住耶是多生踏佛阶梯以般若为住耶然虽如是将什么唤作般若良久云倾诚覆护祖重光般若常将翊圣皇利国利民兼利物应勋历代远传芳下座。

　　大中丞慕公请上堂云从龙风从虎圣人作而万物睹久已飞腾上九霄现身应化诸缘主顾大众云会么佛以般若因应现百千亿度尽诸众生利益无边际乾坤虽大不能载般若之玄沧海虽深不能载般若之妙日月虽明不能比般若之光化育色相不能尽般若之力且道将什么唤作般若卓杖一下云诸昆仲于此会得便知般若应用不尽其或未然山僧别通消息去也复卓杖云上方太微星映台中之柏人间青琐霜飞简上之花是我大中丞现身护法纲纪黔封军民颂祝佛法光扬昨来翰言微布朱提玉粒供佛及僧非唯广利人天抑且恢弘祖道正所谓种般若因得般若果放般若光显般若智有此自在威力利济之心令此选佛场中数百缁素各各脚跟下洞明大道应作无为之化堪报不报之恩遂竖拂子云倾诚欢意尽指日海东升。

　　大中丞慕公诞日请上堂西方无量寿南极老人星寿等须弥峻福如沧海深如我大檀越慕公为国柱石忠君泽民履践大道洞达渊源正所谓现大人相扶大法幢世出世间无彼无此今当初度供佛饭僧兼请举扬个事击拂子云闻么闻之不闻是真闻竖拂子云见么见之不见是真见于此闻见分明则与无量寿南极老人无二无别沧海不足比其深嵩岳不足喻其峻其或未然山野庆赞去也以拄杖卓一卓云永证金刚寿泉石远光辉。

　　藩宪柯公初度请上堂佛是灵山老比丘曾将佛法付王侯斯时不昧灵山嘱佛法流通无尽休座中有知无尽者么法身不灭亘古恒在天中之天高而无上圣中之圣至大独尊今我柯公初度良晨来山设斋供佛及僧自是灵山有愿多劫熏培福星一路德庇黔黎今日黔灵因斋庆赞一句又作么生良久云寿域不离功德海福星全照圣贤心。

　　阃台杜公初度请上堂人人有本无字历何必外寻好时日通彻阴阳未判先微尘刹土喻难及卓杖云众中还有会得者么问师登宝座四众云臻庆祝一句作么生道师云一炷香烟全体露寿山福海两同增进云恁么则禄位高增常有庆福寿绵绵不计春师云还有向上事在乃云最上一着千圣不传一念万年两头坐断优昙花三千年一现寿椿树八千岁为秋且如檀越杜公都制黔疆军民欢庆夜户不扃口碑载道惟此德政与佛政浑同仁心与佛心不二令现前四众均沾胜利同超有漏得证无生且如何是无生句竖杖云蟠桃初熟候寿量等虚空。

　　抚标大厅熊公请上堂不隔云泥事最奇法幢扶竖在今时同缘未失灵山愿欢会原来是旧知问昔日僧繇画龙为什么不点眼今日特请和尚点师打云点僧礼退问暗室千年一灯能破如何是一灯能破师打云破进云从此光明照十方师云切莫认光影乃云声名不虚文武才能分阃外法门兴盛人天福利现庭前有时单刀直入贴体承当有时擒纵自由不劳余力如我副台熊公现宰官身行菩萨道真际则理事全彰世法则恩威并着贵筑四方无遗燧黔江一派不扬波今日临山设斋供佛供众可谓不忘灵山愿力广令法道兴扬卓杖云赳赳干城古佛颜倾心护法到寒山频将一钵调羹味分作诸方五味禅下座。

　　操司胡公请上堂瑞气祥光红日照龙象缤纷皆妙道一念澄清万象同槛前好鸟和音报诸昆仲且道报个什么他道曾记灵山旧愿还来供佛供僧施受双明因果在宰官心是祖师心下座。

　　城守中军安公请上堂金刚捏得铁成汁六味调和细细炊办出精馐三德供天人同享庆香麋化城路稳还源日宦海波清见性时大众各坚精进志场开选佛炼狮儿下座。

　　省参禅师请上堂坐断禅河水不通其中把定透源宗斯时忆得庞公事吸尽西江证大雄问透网金鳞以何为食师云食且置你可出得网么僧喝师云未透在僧拂袖归位师云犹是寻常汉乃拈拂子云大众见么此是灵山得来少室拈出提起同克塞天地放下则海晏河清铁树开花红炉片雪无阴阳地上题名空劫以前荐取纲宗妙句拟议难陈不二门中千圣杜口所以摩竭掩室初祖面壁罕遇知音复举长庆云万象之中独露身为人自肯乃方亲昔时谬向途中觅今日看来火里冰诸昆仲古人躬行实践见道之语黔灵亦有一偈使得时辰独作主娘生铁面的亲睹扬岐昔用三脚驴今日翻成戴角虎当阳把断独称尊野狐屏迹无方土。

　　威清门众居士请上堂问大地众生俱是客能有几个到家乡请问到了家乡有何祥瑞师云金凤夜栖无影树玉峰才露庆云遮乃云清虚常寂静不动遍河沙德比天高覆人间共一家如斯境界是什么消息若道即心是佛未免矢上如尖若道非心非佛犹是扬声止响举一不得举二放过一着落在今时万象笼罩不住千圣拽不回头毕竟作么生道良久云轮王全意气宝印自然尊复举傅大士与武帝书云上善以虚怀为本不着为宗亡相为因涅槃为果中善以治身为本治国为宗天上人间果报安乐下善以护养众生胜残去杀普令百姓俱禀六斋此书千余年来无人举着黔灵今又不然上善拼命必死壁立万仞县崖撒手及第还乡中善寒炉烟绝冷灰豆爆亲知下落下善步步踏着实地直待花发果成名虽有三其理则一遂挥拂子下座。

　　广东街明魁黄居士等请上堂问如何是黔灵境师云主山高案山低进云如何是境中人师云一缕香烟起龙象尽瞻依乃云冰清霜冷乃佛祖之门庭日暖风和实传心之要诀山光人境尽是天机花放鸟啼无非妙用所以庞居士云我自无心于万物何妨万物常围绕铁牛不怕狮子吼恰似木人见花鸟木人本体自无情花鸟逢人亦不惊心体如如只者是何虑菩提道不成试问诸人如何是如如处识得如如即心是佛何妨贸易迎宾待客坐尘劳内修证菩提正所谓放下屠刀立地成佛拽拄杖下座。

　　净祥苏居士率男麒生请上堂问善财参遍处黑豆未生芽因什么不生芽师云江国春风吹不起进云一般根在土各自等时来师便打乃云当阳独立斩断根尘东土西天递相授受所以百丈祖云但了妄缘即如如佛如如佛者今在山僧拄杖头边放光动地亦在汝等诸人面门放光动地是汝诸人会么卓拄杖云觌面非他物现出自家珍下座。

　　净尚陶居士母难请上堂　地一声却也奇六门齐现不能遗而今虽到乾坤老犹是当初旧面皮方才登座鸡叫鸦鸣正合　地境界卓杖云诸昆仲还知落处么若知便见三世诸佛历代祖师俱在拄杖头边大中现小小中现大多中现少少中现多权中现实实中现权一为无量无量为一匝地普天内外包括未生前已生后真然不变如我净尚居士之寿若比南山东海皆世间之寿却有不睹不闻不变之寿一句作么生道金刚无量体何啻八千椿下座。

　　印川后堂请上堂千载奇逢在一朝了明大意始全超虽然踏着还源路及至深深更寂寥所以道祖道长远久受勤苦乃可得成若既得成举足便超千圣外大千世界一毫端举拂子云大众还见一毫端么入水方见长人下座。

　　颖川松岩二大师请上堂岩问如何是黔灵境师云翠柏当轩陈祖意梅花破雪露阳春进云如何是境中人师云寂然青松下歌谣贺太平岩礼退师乃云本分宗乘越万机一尘不立绝思维明明历历无边际非佛非心又是谁又是谁却也奇认着原来不是伊即今人境分明句翻身踏倒五须弥且道是甚么人行履处良久云祖师心印铁牛机。

　　黔灵赤松领禅师语录卷一终
嘉兴大藏经　赤松领禅师语录


　　黔灵赤松领禅师语录卷第二

　　门人寂源录

　　憨拙禅师请上堂明月照溪山浑如玉一团到头终夜度任运不离天所以古德云但得本莫愁末如净琉璃含宝月若能解此如意珠自利利他终不歇大众看珠与月相去几何良久以杖击香几云忘时如蓦路一举在眉边。

　　刘檀越请上堂卓杖云把握机关定寒潭彻底清县崖撒手处大地坦然平诸昆仲汝等既称参学毕竟要到撒手休歇处坦然平稳处若或未然直须发大精进剔起眉毛看这休歇不下的是什么人若得漆桶底穿冷灰豆爆方能契悟真常不见阿那律前劫饭僧供毗婆尸佛后感九十一劫最富无比倾囊随佛出家证阿罗汉得天眼通观三千大千世界如掌中庵摩罗果且道檀越今日来山设供种人天福毕竟何感良久云福禄楼中坐更上一重楼。

　　林净从李净常黄净全众居士请上堂堂堂坐断千差路迥出无方第一义直下透明极则事如来鼻孔共出气摩尼珠人不识八臂神王见不及如来藏里现收得要使儿孙俱委悉三世诸佛于中齐现天人群生从此流出一处明得透得千处万处光辉到者里又何须受记所以道若能亲切证无刻不现前。

　　结制都阃杜公请上堂久不升堂打葛藤口头生醭手如冰今朝无那冤相聚炉鞴重开祸又生且道还有不受煆炼者么良久云一步踏翻海底月眼前何处不分明。

　　元旦上堂拈香祝
圣毕乃云春王正月化被寰中化有余天子万年筹添劫外筹无尽绵亘千秋万古充满匝地普天岂惟民物增辉抑且山林共庆法轮随世转转处即为真随缘认得性无喜亦无嗔虽然山僧恁么告报却有凝然不变新旧不分底一句作么生道良久云向下文长付在来日下座。

　　广东街杨梅居士等请上堂当阳有路人皆晓觌面相呈已见真万象之中藏不住到头终露旧时心古人道无法可说无道可传因甚得到今日掷拂子云花开铁树结圆果只要亲从得处来。

　　陈士衍居士为母寿请上堂果熟蟠桃日金母摘将来独受人天供千春到法台诸昆仲陈居士为母设供正合祖师门下奇特事圆陀陀光烁烁世界包得么净裸裸赤洒洒乾坤收得么若或不会黔灵有佛法大意快问将来士拟出问师便下座。

　　松月上座请上堂抱骨藏龙种披肝触圣胎勿言容易得出自痛肠来众中有识圣胎者么松月问清平世界和尚披忍辱铠执吹毛剑向甚么处去师云一镞破三关进云关破后如何师云大家同唱太平歌乃云昨夜寒风透我怀满天星斗入眸来山中理事惟心印世路回头显智才情知适遇还元地快便飞腾踏佛阶披忍铠破三关有时翻作狮子吼一轮明月照松端召众云者事且置超情离见一句作么生道傍僧喝一喝师云未在良久云木人抚掌石女讴歌下座。

　　上元日净敌刘居士请上堂元旦初过又上元朗然一月印中天好个未生前句子了了分明在目前上方本自光明满世界有时月半边今日黔灵移到此人间天上共团圆人间天上既同圆普天匝地万象森罗十圣三贤四生九有无有不同圆者且道圆个甚么便下座。

　　张净轮莫日赞请上堂祖师玄眨眼已过万重山诸佛道直下委悉方始妙太阿在手任纵擒高悬古镜当台照诸大众会么其或未会黔灵打葛藤去也举昔有一僧居静一日行入市肆受官斋于清风楼见四野清新忽然开悟作偈云清风楼上受官斋此日凭临特地开始信普通年远事不从葱岭带将来诸大众汝看此僧悟后眼界迥别若无葾岭带来安知有向上一事今日张莫居士设斋请山僧升座敷扬个事还有葱岭意旨么卓拄杖下座。

　　芳斌朱居士请上堂拈拂子云信手拈来无一尘万缘拨尽了虚名浑身放倒栴檀树遍界馨香不可闻所以黔灵者里不比诸方譬如深涧渊泉一任诸人取用不尽若或不然挥剑斩开人我易推山塞断是非难下座。

　　上堂吾言极则事恁物取难同更有玄机旨顿忘尘劫空尘劫空是名无上真三昧举拂子云大众会么于此一毫端上会得即是一行三昧千处万处应用无穷正是无边刹境自他不隔于毫端十世古今始终不离于当处且问大众阿那个是当处喝一喝云吼声振破无明窟旷劫尘劳当下消。

　　傅居士请上堂法道之门无二路参寻不怠自心开若人亲解怀中宝亦是灵山僧里来所以教中谓譬如有贫人行至亲友家亲友大舍心施与珠无价贫人得此珠其心大欢喜汝等各有无价宝珠若能寻觅得见则百劫千生受用不尽竖拂子云会么一段家珍休外觅原来行坐不相离。

　　致中禅人请上堂竖拂云南山起云北山下雨识得不为仇案头旧帐簿今日是致中禅德千里来山具戒请黔灵升座亦无可说若道说法法本无说若道传戒戒本无传但于心外无戒戒外无心但动思惟即为破戒所以古人道等妙二觉即破戒凡夫还委悉么垂下拂子云克己还天理方成大丈夫。

　　汪德铸冯德士重修三江桥工毕请师踏桥夹岸溪声却被长虹锁住三江渡口任从人物往来青山叠嶂尽知音绿水层波皆息浪万载坚如铁铸千秋永镇金刚数与乾坤久寿同天地长今来修桥众善各发信心共结善果请山僧升座拈香祝　国利生伏愿诸佛菩萨山川社稷神祗庇祐桥梁永固众姓福寿绵长如持地菩萨历劫修培桥路永证无上菩提众善构此新桥功德无二人人稳步安详各各脚跟点地卓杖云一派溪流截路遥长虹百尺锁江涛下座。

　　藩宪柯大檀越临山上堂瑞云开红日照花雨缤纷合妙道一气钧陶万象同频伽和雅檐前报诸大众且道报个什么若道报高升禄位禄位自尊若道报福寿增延福寿本有所报者心花发现复善归元施受双全证菩萨道且道不涉施受一句作么生道卓杖云三轮空际莫思量虚空六合皆平等。

　　四月八日上堂指天指地非功勋祖祖相传正法兴不肖远孙重庆祝亘齐日月永长明。

　　大之耆旧请上堂祖师心印量无等直是省之复又省数百劫来在此中何缘今日称登顶斯则麦浪▆金浑成物我识真面荷池泛绿得透清凉悟自心所以李长者阅经悟金刚不坏之体今我大之耆旧请黔灵升座摩顶受记于一言之下悟见本真与李长者无二无别诸昆仲如何是不别处卓拄杖云一毫端上知消息偏界全身不覆藏下座。

　　刻先老人录入藏上堂虚空世界口为得巨灵手日午打三更面南看北斗今日为先师未了公案命彼东下有一人长在途中不离家舍有一人不离家舍却在途中且道是甚么人悦众云远则十万人千近则不离当处师云毕竟是甚么人悦众便喝师打云一人有庆万事咸宁。

　　副台王公为太夫人荐福请上堂大哉天地理深洪质秉坤元造化中曾受诰封龄百岁母仪闺节有千功养葬终身心已矣资冥几次忌重逢是日修斋展孝意仙人脱化率陀宫下座。

　　嵩岩大师请上堂二谛融通天地肃静一心清净万法自如若富楼那上德上行如舍利弗智足慧足昔日善财于福城东际大塔庙前一见文殊即得根本智今日嵩公初度为母披剃于人天众前一见山野亦得根本智诸昆仲如何是根本智竖拂子云金鸡抱子出霄汉玉兔怀胎入紫微复示偈云一发落地万法齐孤削尽痴顽方成丈夫。

　　请行周监院上堂譬如暗中宝无灯不能见佛法无人说虽慧不能了若道有法则辜先圣埋没己灵若道无法亦辜先圣埋没己灵二俱不涉毕竟如何若人会得犹较些子院便喝师云住住休得乱喝不见古人道西方日出卯虽言先夜何曾早兹因妙尽越时辰可谓当家之种草今将院事亲交代存心须学杨岐老。

　　海云赉老人入藏录回山上堂去年五月荷池香一叶扁舟下浙江今岁九秋菊灿烂老人录至开生面即此流通正法眼忠孝昙花香遍界大众更闻昙花香么良久云不如礼录了退。

　　小参

　　李居士供法衣小参衣成九日菊花新赏玩何如此事真不具顶门正法眼安能即物现全身诸大众即物现身且置如何是正法眼竖拂子云见么击禅床云闻么若也闻见分明当下契悟真常便超出一头地也今有善权居士回心向道参慕宗乘供衣饭僧请山僧小参叩问极则事殊不知未出方丈已前向汝开导了也复示偈云六门紧闭学无生打彻关头见自清捏聚伸开都是我不曾借手指他人。

　　中秋义月居士请小参明月当空照不偏清辉万里尽同观须知更有光明物无减无增亘古圆击拂子下座。

　　结制小参高高峰顶立深深海底行水穷山尽处方识自家珍诸昆仲今夜初入期会值山僧炉韝弘开之始钳锤新设之时只要棒下知归言前领略稍有拟议便错过了也急须剔起眉毛高着眼孔向七尺单前大死一回若得冷灰豆爆却来方丈里通个消息珍重。

　　结制小参壁立万仞迥绝攀援透生死关掉臂而去若不然者必须别通一路始得且道如何是别通一路莫是棒喝交驰扬拳竖指偈颂文字么切莫认着何以故如今浩浩谈妙说禅尽是学语之流因此法门衰于日下如古德云只守玄没文字认着依然还不是须向此选佛场中三条椽下七尺单前净洁洁干爆爆底不杂不想无作无为无下无高无烦无恼一念浑然纯真无二兀的磕着惊天动地堪报佛祖之恩永助无为之化处烦恼而不乱居浊世而常清忍辱柔和法空为座若有如是之人黔灵当诚礼拜何故下心于一切方继祖师曹。

　　阃台杜公子请小参异域题名诣我曹学成文武识英豪喝一喝云吼声惊起凌云志快便飞腾上九霄瑞祯居士请小参龙女牟尼珠瑞祯火里莲老僧拈起看不隔一毫端今者净吉龙居士大有善因思轮回苦久于知识门下请参话头能断一切是非始终如一黔灵昔日向汝道本来面目即瑞祯瑞祯即本来面目忽地扭转鼻头方知不受人惑偈曰一念纯圆现瑞祯丝毫不昧合天心依吾指处行将去何虑菩提道不成。

　　入新方丈小参把定机关风不透到无功处却成功功能尽尽无余事入此黔灵宝社中今者藏阁功成新入方丈黔灵入此室坐此座与人抽钉拔楔解黏去缚诸人到此入清净琉璃之地消歇痴狂之疾举拂子云会么若会尽大地是黔灵丈室于一毫端上现五须弥其或未然也须高着眼始得良久云竹月千竿静荷池万里香。

　　抚台公子曹沣曹泞请对灵小参补天浴日大功休一片丹心仰御楼万里滇池今鼓浪以身死国有来由曾闻老先生受命抚黔日。

　　圣天子亲谕云卿去抚黔学王阳明行事阳明乃道学先生也报国勤王勒名钟鼎今澹余先生处虎穴之中当孤危之际虽未能恢复社稷期一死以全大节臣道无愧矣今公子扶柩还乡请为小参想先生尽忠悃忘生死报君亲取仁义山野到此任倒腹倾肠言亦难尽竖拂子云诸仁者看看澹余先生在拂子头边活鱍鱍地看他生亦不曾生死亦不曾死生死两俱捐跳出风尘里放下拂子喝一喝云千古一朝真际印当来仍在肘中悬。

　　赵学台公子请为母对灵小参人生宦海乐安然皎皎媊星世共瞻只为从前遗泽重不由人物泣昊天祖师云叶落归根来时无口今日为恭人赵母又则不然叶落果成存亡双固四德全归长年裕后大众还知有不生不灭处么喝一喝云喝惺从前大梦了明生死无干恭人已登仙界永锡瓜瓞绵绵。

　　李镇台请为母对灵小参关东毓秀滇南居坤道全圆复善归只为孝思无限尽吾于目下决悲疑今有镇台太夫人三从不缺四德全周善始善终光宗耀祖含弘柔顺闺仪可法真所谓得菩萨道证悟真常唯我祖师门下向上一路直指超化去也乃打灵龛一拂云离诸苦趣超尘世重苏大梦上天宫。

　　藩台柯公起棺小参卓拄杖云大哉忠孝最为先惟有柯公已了全卓杖顿消尘劫梦真光直上紫微垣今有大檀越玉铉柯公精忠报国慈惠爱民享年古希飘然辞世今日幢幡济济法乐雍雍兵民遮道恸哭震天可谓一路福星未去万家生福常存黔灵到此指示津梁亦无别说曾记公在生之日与黔灵叙道为官偷闲可参禅否黔灵向道公能忠君泽民无处不是禅之妙用如古人云公事之余喜坐禅未曾将胁到床眠虽然现出宰官相长老之名天下传今日公虽化去其与黔灵联席论道把臂谈心一段灵光了然在目不隔丝毫虽然更有第一义谛无生法忍为我公指出去也以杖打圆相云寂静光中无去住高超劫外任逍遥。

　　为提台侯公对灵小参天生名世镇南纪令肃貔貅通大理已现将军说法身世缘虽尽何曾死教中道缘从因生因从缘脱因缘尽尽涅槃为乐如我公侯大檀越为国柱石胸藏数万之甲兵文武宏才倚重黔南之保障行有余力则以逃禅参究本源了明大意云泥不择平等施仁今则官居极品寿近七旬福德兼优怡然坐化善始善终保名全节正所谓因缘尽尽涅槃为乐道德流芳又何曾死大众大檀越既未曾死且道在甚么处良久挥拂子云一登离垢地遍界现真身。

　　王镇台官男请为母对灵小参挥拂子云先天地而生生而本有后天地而老老而常存要识还源真实意于今烛照甚分明今者王母汪氏之灵生于北地辞世南黔德全坤顺内助有先生则母仪南国没则冥福无疆黔灵到此别无所说香烟起处直透有顶之天顿超无垢之地喝一喝云消融万劫无遮障灼破庄周蝶梦长。

　　为臬宪曹公对灵小参任居两载几临山恩泽军民草木沾不但野人评价重声名载道口碑传恭惟
皇清诰封通议大夫贵州提刑按察使司素征曹公下车两载德政恩宽心同杲日恩重如山正好护教兴隆不料仙游今诣灵前说片言以酬厚德以拄杖于地划一划云划破幽暗之地向空击一击云击开有顶之天我言不思议公入九台莲。

　　嵩岩大师请为母对灵小参花开世界果成时莫大因缘任所为惟有不传真妙诀凤凰产个俊狮猊者事且置且道宝庵觉灵向甚处去莫不是如月上女对舍利弗与么去耶又如七贤圣女游尸陀林契悟真常而去耶台山婆又恁么去耶若恁么多说总不干他事只如脱却壳漏子向甚么处去良久以杖击棹云击开无缝罅托化清凉天。

　　示众

　　粮宪傅母延师主席阅藏示众云一法流通天地人物皆有此三乘设化昆虫草木尽沾欣鋾铸十圣三贤运转四生六道石听点首蠢动闻升万象之中迥然独露且道是甚么物有此奇特挥拂子云诸昆仲向者里道道看良久云其或不然又别开一路去也今为粮宪傅母发最上善心种当来福果延诸山昆仲命黔灵主席翻斯三藏灵文共阅一乘妙典斯乃秋风肃静金萼天香大家猛着精彩又非摘叶算沙必要欣翻海底踏倒须弥现出心藏宝珠照天照地倘或如是则粮宪傅母福田实种诸昆仲功不浪施且道功不浪施一句作么生道掷下拂子云万顷福田纯玉种一闻千悟证菩提。

　　凤凰山示众杖笠披烟到凤凰苍梧翠竹列成行深林移得清风下能使人心彻底凉诸仁者会得当下清凉越大苦海如若不会烈焰炎天关河有碍。

　　春雪示众春行冬令十分寒万壑新开一洞天隔断红尘纯玉界精修白业冷冰禅风情本分惟疏淡日用真常守道坚铁石心肠孤峻坐要人直了未生前诸大众如何是未生前事良久云穿衣吃饭无他事出入分明识得渠。

　　午日示众世间有五毒未若人之口物毒伤肉皮口毒尽形朽所以我幼时为看人毒丑逃名梵侣中逆转虚空走深得普贤心文殊作契友我无伤害心彼毒复何有报诸学道人珍重规绳守不见岑大虫仰山遭一口。

　　示众学道人朝参暮请不得怠堕若怠堕则埋没己灵轮回难出大抵佛法最有灵验昔有僧闻法华经至诸法从本来常自寂灭相大起疑情万缘顿息数日林中经行闻树间鸟语有省续云诸法从本来常自寂灭相春到百花开黄莺啼柳上如斯亲切方见佛法灵验尔等各宜痛念生死勇猛精进急早打彻不枉在祖师门下若不然者更听一偈白昼闲家计青山无变异翻然乱石中迸出一团玉。

　　示众向在修造人多懈怠殊不知在作务中无有不是者岂不闻庞公道神通并妙用运水及搬柴说远人犹难信近时天童密祖专以作务为佛事于作务中得大神通得大自在若于己躬下事生死关头不肯痛切正是业识茫茫阎罗老子与你算饭钱在。

　　示众人生百岁犹如刹那相似宜各精进研穷道眼若道眼明不枉辞亲割爱入此门中若不饱道为务恁尔诗文锦绣偈答如流俱是业识若更懒堕偷安无明烦恼贡高人我顷刻即是来生换了面皮纵悔迟也珍重。

　　中秋示众云开玉鉴挂中天万类同观照不偏一道宝光无缺减人间只解说团圆。

　　示众(十二首)

菩提一念推心起社稷山河俱照彻况乃山河一念通精诚吾道何愁得

万仞悬岩常壁立几经鞋破脚头穿转身纳履重登上伸手方知掌是拳

若人行路未曾到万象森罗齐发笑一个灰谐当下休明头显合暗头窍

倾盖相逢事最奇刹竿扶起在今时三生自是同悲愿异地还来话旧知

学道之人要识真无真念必不平沉身心平得极干净魔佛齐来是故人

黑漆围屏没亮隔百千神用难开拆翻然打破上头关日炙风吹坏不得

一朝生面万年同此日分明色相中底事双忘别具眼任他万紫与千红

奈何贪惜事朦胧退却一重又一重可怜昼夜催归鸟啼得通身血染红

分明佛法世缘边只为时人两样看未动机先能荐得方知火里出金莲

六根清净更精勤一念浑然超劫尘莫向外边寻佛果单求自己本来人

参禅极则取先天一落二头便绕缠石火光中能辩取不劳蜗角转三千

乾坤收在一掌中放出圆明满太空而今不知何若此看来天地体皆同

　　黔灵赤松领禅师语录卷二终
嘉兴大藏经　赤松领禅师语录


　　黔灵赤松领禅师语录卷第三

　　门人寂源录

　　法语

　　示大中丞王公

　　乾坤世界广大而撮来只一粟米许万象森罗历然而始终不离方寸其理包括妙义无穷若向外求转觅转远秪在一念回观恬然肃静所以祖师道识得一万事毕且道如何是一○还识者个么若要识此必须将从前学解一切扫除勇猛精进昼夜恒持行住坐卧之间语默闲忙之际应事接物浑融一片方为正念现前豁然磕着本命元辰与佛祖不别一毫端上现出莫大世界将莫大世界收摄在一毫端到此不守礼而礼立不着义而义存不施仁而仁就不举愿而愿成正所谓坐尘劳内转大法轮君亲之恩俱已报毕方可坐进斯道。

　　示我和关大檀越

　　昨在街头无向背处上石磴之时偶遇大檀越延于府中斋茗坐谈正是威音那畔传佛心印之知己也黔灵久处山中少入市肆罕遇知音今朝恰遇奇人正合祖师道逢人即不出出则便为人故书一偈以表前缘蓦路当阳踏磴时三生有幸不曾移狮王乳滴琉璃界迥契真风一段奇。

　　示西星白檀越

　　吾佛说法四十九年末后拈花饮光微笑将正法眼藏付嘱又嘱梵王帝释国王王子大臣皆护持正法自此祖祖相传到黔灵七十整代矣常念德微任重恐不足承当大事今遇大檀越忠正贤明同护正法现将军身行菩萨道故赠偈曰从天降下有元因福禄绵延道德清信手拈来浑是玉福星原是旧长庚。

　　示翁檀越

　　天地同根万物一体只为因循历劫生死欲了生死单求自己能妙悟则照破生死之关知根源而应化尘寰之主倘能如是即吾教外别传之心法也其或未然必须十二时中将此身心返观内照凝神定虑一念不生不出不入密密绵绵打成一片浑然贯彻本地风光照天照地方知是我不是别人到此四恩尽报忠孝两全偈曰精勤不怠始参吾历历常怀旧约初有日大开尘梦眼翛然记莂祖师图。

　　示知参鲁居士

　　往幸入吾宗精勤下苦功灵符生掌上千里却同风因有知参居士精勤向道将吾旧作偈子书为箴规修为何必判西东前念全除后念攻一步踏牢真实地万缘屏去圣凡同无功用处超生死但有丝毫受蔽蒙不落两重亲切处大千沙界尽圆融。

　　示昭然禅人

　　心觉昭然本洁白纤毫念动即遮黑人言片雪点红炉我道红炉出片雪豁地昭然离意识好看公案百千则百千搜尽玄穷处赃在何愁拏着贼。

　　赠闲庵净敌居士

　　弥陀终日相对莫教尘劳遮闭修持善念一分解释恶因万倍尘尘刹刹等观了了明明不昧摸着闲庵鼻孔恰是先天一气。

　　示佛灯禅人归里

　　忠孝双成一念酬能全心藏立功猷程途涉尽归来日万古名标转更悠吾徒佛灯者思归故里此去虽离千里终在师前若识得足下不涉途程之句归来好吃痛棒。

　　示孙演密

　　人间事理心诚实言诚敬之至洞彻本元出一言而兴立家邦得一善而挽回天地悔一恶而业尽福生有孙演密求法语吾哂之曰法可笔书乎所书者乃糟粕之言也糟粕又非可轻视之也若上志之士遇在糟粕之中舍迷入悟警惕兢业立德立行为圣为贤为千古之奇男子者若无糟粕之言亦不能入也偈曰学道之人决是非明明识得作聋痴有时踏尽穷源处万法收归一密机。

　　示融之禅人

　　融之禅人者长年真实本色无二朝暮勤劳始终如一凡事谦和有古人远大之风因此赠以偈曰同出祇园古到今根源恰是旧时人大开积劫尘梦眼一念常存在祖灯。

　　示继脉监院

　　大凡为僧无论老少贵在道心坚确不辞劳苦步步脚跟点地头头触着鼻孔但于常住并已常住真心时刻不敢违有日忽然撞破骷髅血流遍地可为当家种草偈曰第一要为极则事研穷至理莫求别有朝扭着娘生鼻点滴无差可继脉。

　　示至贤善人

　　有物先天地无形本寂寥能为万象主不逐四时凋若在此处会得行住坐卧语默忙闲认得的作得主摆得脱优游自在不被天地之所辖鬼神之所拘若然如是堂堂已成大道若不如是如何了明大道。

　　示慈容善人持咒

　　六根精进念精勤一咒能持出劫尘莫向外缘寻佛果单求自己本来人会得本来人穿针度线语默忙闲无有不是者热闹场中着一冷眼无有不的当者虽世事虚假就虚假中无有不真实者设或未然借此一咒恒持降伏杂念妄想又看持咒是谁杂念妄想是谁莫管谁与不谁妄与不妄一咒恒持两头绝断勇猛提撕念念在咒上密密绵绵浑成一片豁然撞破机关得见本来夫真超出物外方知自己是一个真咒又何有别咒之可持哉。

　　示碧松禅人

　　历劫塔成万壑松萧萧遗下满天风与么闻者心空第更进丹成子满丛内有啸风戴角虎林藏值雨老虬龙鳞鳞节干生枝秀奕奕辉光在此中何若能为精洁士昔时有个赤松子当年轩帝从之游草芥公侯皆自许汝今望风到黔灵赤碧交互深有理会得千秋结果意令渠直下超生死。

　　示大润居士

　　即佛即心心即佛即心即佛佛即心若能了此心中佛永镇金刚不坏身。

　　拈颂

　　世尊初生

　　拈云多年我慢一时贡高怎奈有傍不肯在。

王宫初降日眼底特空人惹得英雄手喃喃气不平

　　睹星悟道

　　拈云唤却眼睛。

穷滴滴兮吃一惊明星入眼若真金思前想后不知是又向顶　下一针

　　女子入定

三圣原来同一个各显神通元不错机梭暗里逞风流千古令人看不破看不破师姑定是女人作不得春风花不开及至花开又吹落

　　临济三问大意三度被打

　　拈云不识好恶自讨周遮。

尘缘涤净不知恩始到滩头恨尚存一旦熏风扑面发归心似箭解愁痕

　　赵州访二庵主

　　拈云年老成精。

为访深山老古锥因之不惜两行眉拳头伸出难回手一钓双双入九嶷

　　勘破婆子

　　拈云赚杀多人岂但婆子。

台山有路不多奇一线羊肠到雪溪婆子何须频指点被人笑破嘴唇皮

　　婆子烧庵

　　拈云绝人太甚。

岩倚枯椿气绝苏春风送暖不曾孤转身回禄庵前坐羞杀人间一丈夫

　　千圣不传

　　拈云也是周公不利于孺子。

堂堂正正有规模莫向人前乱点汗打破镜来相见后蒯通也教觜卢都

　　铁蛇横古路

　　拈云通身毒气。

英雄久困在重围气扑檐前古瓦飞奋志冲开坚垒后翛然脱洒解征衣

　　万仞悬崖

　　拈云抬头觑着转身难。

左右逢原事不同断岩若似路头穷举头方见樵山径透出云霄几万重

　　撒手而归

返魂之后话郎当雪沁梅花扑鼻香个事不须重计议一条白练任他方

　　僧问首山如何是佛山云新妇骑驴阿家牵

　　拈云婆心太切。

垂言问旨答天威肃杀霜凝啮镞机通身精洁指人知三番无耐何痴迷摸且尚于难下手争能得彀跨神骑

　　赵州一日于雪卧云相救相救一僧去州身边卧州便起去

　　拈云堂堂古佛暗使风流。

微细极清古佛才声名千古若闻雷全机暗搭无文印趁此天花显出来

　　阅密庵祖录

　　拈云真破沙盆。

万丈深潭碧玉堵丝毫罅隙云龙补翻然踢出破沙盆恰是惊人戴角虎戴角虎莫莽卤斯时洞彻心源腑累及儿孙打口鼓

　　赠偈

　　赠佛灯禅人

一灯之派应千灯非比人间有暗明惟是佛灯常不灭无分昼夜照长存

　　赠慈忍禅人

偶然一见心相信甘淡倾诚苦亦随贵使堂中安地步齐眉共唱狮王儿

　　赠松庵禅人

戒德修持百事坚其中一路透玄关有时水乳情相合好立当年济北禅

　　赠鹤声监院

握得灵符掌上使是谁学我狮王子不由说出惊人句万古鹤声亲入耳

　　赠嵩岩大师

禅那戒德同条贯北若天高无物齐踪迹藏身风雨快狮儿吼处象王回

　　赠良遂更号佛遂

根蒂不凡成大器道圆极处现良才法衰扶仗巨灵手祖道兴隆佛遂来

　　赠憨拙禅师

三千诸佛吾同命物我根源不异性独待顶　开正眼廓然之下无凡圣

　　赠海云禅人

实心达本不疑猜梗概生成罗汉胎绵密古今俱坐断海云大士又重来

　　赠大之大德

天地玄微合我机我机先贵会心师离心意识通玄旨正是吾传递代题有大之却也奇一言之下悟心宗了了分明本不迷

　　黾大林禅人

为人莫问易何难一念精勤理自全若得当阳心地印始知月落不离天

　　赠鹤树禅人

乐隐溪山出化城洞忘天地洞心明但余闲鸟俱飞尽树长成阴鹤满林

　　赠天台省参禅师

精诚一念为渠来功满九旬显佛才今日戒圆归及第宝莲永发镇天台

　　示怀元侍者

妙年成圣果为有牟尼珠若遇英灵子得来志不殊只看前贤哲侍者一生圆木枕头下忽朝摸着自家底千古令人难拟价

　　示震南侍者

戴月殷勤力披星无怨言因前花有种果得子孙贤学待心源尽好登般若船叮咛书字嘱祖道亦非凡

　　示岳云侍者

学道如撑上水筏竿竿不歇未曾暇一朝撑到穷源底获得宝珠无北价

　　示宝印禅人

参禅本自狂心歇就此狂心莫放空莫放空时时放下一门路透门门通

　　示黔谷禅人

精专一念更精专透出威音一着先未踏黄金选佛地始知溪水应黔山

　　示泰宁禅人

无生句子昔存言听说遵行踏妙玄念念不容安位分心心清净没攀缘浑然咂破娘生舌了达分明向上关如是尘消业尽处随因赴感应愚贤

　　示泰然禅人

从来大道得人难忽问本来有泰然吾指目前无别法闲忙只在举头边

　　勉实参禅人

几回参我为何由想要明心贵自求只待石头点首处丰荒不问果全收

　　示可也禅者

人生本末事终始物格之中无彼此片雪红炉飞点到灰心一念从原起

　　勉达也禅人

古谓无心于万物何妨万物常围绕既观万物本无心何谓无心万物绕因在有无落二边绵延历劫不能了会融物我浑忘时莫大因缘非小小

　　赠悟空禅人

多年铁石肝肠志密密精勤踏上乘今到果圆真实地直凭三昧佛慈心

　　赠宝月禅人

无价明珠天地包为因远劫着尘嚣而今亲遇巨灵手彻出清晖宝月高

　　勉归元禅人

父母生前不必问听言只看心头病一朝心病两俱空即此归元真实悟

　　赠瑞征杨檀越

虎生一出便擒羊高驾云程镇夜郎只侍蟠桃果熟后酬圆功业续联芳

　　赠龙庵居士

英灵奋志出云泥拨转天关换骨皮脱体全彰成大用长年乐享太平时

　　勉从佛居士

吾传心印上乘法贵汝头头用最亲有日踏破关捩子拈来寸寸是黄金

　　勉心宗居士

惟有法空为佛座百千万亿轮机荷蓦然妙尽始终意顿悟心宗原一个

　　赠公夏词宗

几晤黔灵最得宜良缘培护乐天孜云程来往非千里峰顶常怀一句诗是日金昆裴氏重古闻玉带子瞻遗山头功德修圆已藏海帆标有所思

　　赠淡也喻词宗

朝朝染翰文林郎未获真源过别场选佛联灯风雨快淡之不厌悟心王

　　黾师吉居士

黑漆乾坤颠倒走龟毛绳缚一几希如斯越格超宗句莫拟他年化鹤飞

　　赠善权居士

回头彻去万重云不动丝毫现本真就里宝珠亲密证但逢铁石点成金

　　赠净圆善人

吾传无别惟心印百劫修持第一功若得离心意识会恒沙诸佛体皆同

　　赠佛月居士

累劫培成大福田生生受用亦非凡世间惟有时常现佛月光升万古圆

　　勉净月居士

根从多劫来立起长年志及第得心空竿头进步地离心意识会彻透玄关捩即此脱危安名为真实际秘密常熏修机化鬼神惧记莂在灵山静月原一会

　　赠净孝居士

修行百劫为心地福禄受时果不差今日大年登及第向前步步是莲花

　　赠李公大檀越

几次踏开流水声千重云雾和烟扫机轮密密已精通剥尽群阴还自宝

　　示灿明居士

几回登涉扣山庐直下了明法界图指出目前日用事圆明自性死生无

　　赠净敌居士

万劫不磨真实心间忙语默念长存一朝看破娘生面九转金丹镜上痕

　　示佛意居士

六根清净越河沙天上人间共一家万法归来三昧印方知火里出莲花

　　答佛宗大德拈花曹溪意旨

吾曾入道甚愚呆廿载弥坚拨死灰不觉一声冷豆爆何期千古响如雷

　　示瑞贞居士

如佛牟尼珠终朝常现前不知谁解得又看瑞贞缘

　　赠宗明居士

还源一事贵精诚踏佛阶梯出化城今日回观登道岸超群拔萃正宗明

　　示佛贞居士

清高尊贵佛真身返照推寻自己心寻到尽头方转处自明何地不观音

　　赠紫岩居士

气宇弥坚出刹尘真诚久植悟心明灼然放倒栴檀树遍界馨香不可闻

　　勉修来居士

心明平地照高下万炼千磨拆不开今日觉圆方及第大端因行有修来

　　赠灵源居士

屡劫修培相白毫因功不昧遇吾曹今朝得遂灵山约待悟灵源漾海涛

　　赠祇园居士

奇哉敦厚有规模扫尽烟尘笃丈夫非佛非心俱扫尽因斯遇着宾头卢

　　赠大幢居士

数载相逢在夜郎广培功行识闲忙而今已了心源意好竖师生大法幢

　　赠圣林居士

墨花泼应福多家好种心田结果花不起本来心上路清宵坐饮赵州茶

　　勉贤林居士

念头提起时相对不比寻常身口意佛口佛心行佛事自然超入如来地

　　勖子颖居士

父母未生有大理少年之父老年子丝毫认的本来人超出无生亦无死因人错解路头差只向外寻弃自己

　　示双林禅人

理事分明共一原此心须向静中安了明直下双忘处妙合如如古佛禅

　　勉慈愿居士

屡劫培成般若芽人间天上共为家分明慈愿归源处花种因成果不差

　　示义月居士

本来现成最尊佛混失尘缘路上走妙法说来几万般机关只在毫头守观云起灭俱无处截月横吞只一口我与目前无别法单求自己心王主

　　赠圆慧善人

一道圆光本不坏世间万物难遮盖同行同坐甚分明识得名为观自在

　　示超元净玉居士

本来一粒金丹种但举心时遍界生此是吾家真密意纤毫不立现全身

　　示净富居士

道心精进三千日不断工夫十二时兀的踏穿方寸地终朝物物总逢渠

　　示佛贤佛悦居士

佛贤佛悦礼慈颜竭力同修不放闲只到花开结果处方名授记在灵山

　　示真慈居士

一念精勤万事宜不容毫发许心驰若于不挂寸丝处顿悟真宗在此时

　　赠鸣佩冉词宗赎名

三教门庭共一和惟于佛祖有仙陀佩鸣此日还元地脱却僧衣换紫罗

　　勉纯素居士

生生不灭古心源劫劫绵延到此间今日豁开尘梦眼善扬世代在灵山

　　赠明远词宗

鹫峰拈出一枝春发遍天涯枯木林大地忽生多有垢山河掀覆本无尘不闻睹处穷玄妙悟理圆时出果因无限风光微妙意善财童子向南询

　　示灵然居士

单瓢只杖任阎浮胍发灵台共一丘月映长江观在掌风吹巨浪涌迷头萧梁盖笠多生在汉季施梁远代留历劫圣贤皆若此而今标在万重楼

　　赠升寰居士

江海滔滔挂顺帆频来安命自欢颜一生补处惟忠直两地名喧道义全红日光升悬竹榻清风常拂响松轩宽柔耳顺螽斯慰顿悟心王礼旧仙

　　示显枝居士

纯朴乾坤德上皇学明心法量如王当人不昧因花嘱果结功成佛日长

　　示王官堡众居士

语默玄微不失时双明寂照透玄机进前尽有无穷意最喜心空及第归

　　赠来源居士

心如铁石念如天万事诙谐绝易难浑得生前真实意长江月映有来源

　　杂着

　　参禅偈

娘生铁面参禅本大用通肠彻骨冷一举顿消知见识几回翻悟迷中醒不容些入如如理咂破牢关上上等如是了明真性义鹭鸶飞入雪山岭

参禅心实如金刚触碎银山不可当撒手回观天地外安然稳坐叙空王

　　念佛偈

参禅共念佛两处一心居了却心头事闰王不奈渠念佛与参禅和融一处看浑然方及第自在即还天参禅念佛真实坐断两头居一忽然看破娘生轮回生死了毕

念佛在佛心里动静两忘举止踏得故乡地稳方知理事圆美

阿弥陀佛不离我才举念时已大差觌面回观无念者红炉火出金莲花

　　挂钟

泸弥顶上几人闻火里生冰百炼成信手拈来高挂起一声五夜惺群生

　　布袋和尚

长年有不坏定坐三千界无奈两茎眉缺少六子债研尽细微理其如一布袋

　　天童密祖

法王大宝现五浊世光明如百日升天音吼若千雷震地解弄真狮中兴临济一腔热血向谁倾天下至今中毒气

　　双桂师翁

破头山上破家私走向天童陷铁围不料儿孙遍天下鲁戈佛日聿重辉

　　慈云老和尚

潼川贵族王老师不爱功名世罕知七坐道场功业事幸留不肖强撑持

　　继岐山何居士

室中垂言离却新旧句答不属甲子乙丑白昼午时星现黑漆乾坤倒走家家明月长安处处清风拂柳大哉将继吾宗善护狮王哮吼

　　天童扫密云悟祖塔

　　祖翁最尊最贵最上最高最深最隐最显最明不肖曾孙到此何敢欺妄敬拈一偈以当瓣香。

历劫法王大宝位英豪佛祖称尊贵文明若日悬中天音吼如雷振大地解弄真狮十二奇中兴临济三十辈一腔肝胆向谁倾获得祖来出口气又上香云四十余年仰祖翁八千里路到天童香焚叩塔真空定一念消融万劫通

　　慈云扫先老和尚塔

高高日午犹相伴寂寂凄风岁月长陆路花香芳草绿水原木本正当阳正是慧日东升人物普照人无酬日之德慧日无分照之私物日双融方合妙谛所以超梵天底事业直须抛却全十力底事却乃放下金声不顾玉振何提因兹披弊垢衣入泥入水撩起便行一点不沾撞着冤头方可扬眉吐气堪报不报之恩永祚皇图辅化所以不肖开山创建刊师法录入藏所羁未得前来拜扫捧日丹心今日领徒到此拜扫我师塔垆诸昆仲如何是数千里足下不涉程尘一句良久鼓掌云须知宝塔千峰碧却有云松雨露青

　　黔灵赤松领禅师语录卷第三(终)

　　　　　(门人悟培　妙卓　净玉　达意
　　　　　　　憨拙　悟元　海进　印中
　　　　　　　性本　深玫
　　　　弟子刘净敌　陶净尚　王净参同捐资敬刻
　　　本师和尚语录全部　　　侍者德芳对
　　　康熙藏在辛未菊月　嘉兴府楞严寺藏经坊存板)
嘉兴大藏经　赤松领禅师语录


　　序

　　古人云月色静中见泉声幽处闻尝试论之何处无月何山无泉而必曰静幽者是知此情此景非尘劳鞅掌之客之所能窥而多属于林泉隐逸之士之为庶几耳近如我
黔灵和尚者每禅余暇陶情于声律之中信手书信口道一味从性灵中流出意在言外无斧凿痕又未可与诗学家呫哔者流同日而语也门人辑其平日与士大夫辈酬唱若干首丐弁于余余目之喟然叹曰此诗家上乘耶如曰杜韦王孟者余逆知其为俗物耳不可以语此又焉可以谭幽泉静月者哉。

　　时
康熙庚午岁婆达啰钵阤月佛成道日书于古渝西菂轩中。

　　青城后学寱堂法秀拜题

　　黔灵赤松领禅师语录卷第四

　　门人寂源录

　　诗

　　夏日滇中同友游太和宫树下

绿树阴浓下风来枝荡漾琼楼晃太清岩石叠山嶂留骑故人怀挥毫野士旷雪曲君裁成巴歌喜共唱快意适天真乐道以相尚古人陈希夷事迹犹在望徘徊不能别欲去又惆怅

　　挽澹余曹老先生

我爱古忠臣贤哉狄仁杰身以武周羁志报唐家切岂不重捐躯国耻谁为雪一朝归帝子日洗虞渊烈心事炳千秋生死何足说嗟我澹余公今古同一辙北海声价高熙世人文洁
　帝重股肱郡假以抚黔节下车问循良方外咨禅悦识破梦幻因无生亦无灭报国期致身耿耿丹心热偶罹豺虎乱诱絷凡百折砥柱不可移守义心如铁不敢怀二心借口豫让列岂不思旧发慷慨以自决存身将有待欲以恢大业所事已垂成宁虑祸机泄一死酬君亲日月同昭揭凭吊古今事三叹增凄咽先死及后死忠在无勇怯事成或事败品在何优劣较之迎庐陵忠贞昭奕叶吴子寄挽章纸落数行血虽我素心人忧来不可绝荐向拄杖头吟风敲明月

　　春日送别鲁公佟檀越

膏雨连云合织成锦绣新明月夜初满还照别离人昔君出东海挟策游帝闉为攀龙鳞上早列虎帐臣不忘山水约还以风雅亲诙谐有道骨起坐无凡尘偶逢分袂日常忆聚谈晨俚言博一笑何日结前因荣程芳草绿步步是阳春

　　答孟阳熊檀越登山韵

遁迹荒山寺锄云愧远公且无名著世常有鹤鸣空池柳临春绿白雪点苍松勘破醯鸡瓮不疑蛇影弓开池得皓月种树引清风翰墨金门出酬笔搜肠穷才华空邺下霖雨浓山中逃禅如不弃煮茗再相从

　　赠别金檀越

四海风尘息八方云雾湮细推人物理各质有前因愧我居岩谷惟君不厌贫名开虎榜首曾受龙颜谆灰财成节劲斗酒共豪宾荣枯唯是义得失总于仁气骨如山重心融似水均临事无迁改方显丈夫身

　　次卞司马游东山韵

胜概杳何极登临兴蔼然披云僧入定载酒客逃禅鸟弄枝头婉钟声野外县欲题千里意犹隔几重烟

　　赠臬宪高护法荣升

骢马连云贵云泥不隔津永升新慧日重识旧莲因道义怀千古忠全惟一真更教泉石远草木尽沾春

　　次谭牧州鱼声韵

不恋龙门路清音出梵宫石人沾法雨花鸟度宗风悟灭诸非尽声虚万籁空三乘微妙旨秪在一闻中

　　同友人赋得月下听溪声

野树烟铺密行吟共月前溪声藏白练风静响飞泉霁色开晴嶂蟾光映晚天风情无限意趺对兴悠然

　　复史春元问道韵

原是自家物西来有甚么长天倚慧剑杲日映江波举足知端的扬眉岂错过分明日用处不必问如何

　　　　　　二

为问西来意当人会得么层峦浮翠蔼碧海漾清波莫以无为是徒劳有益过但能离我相自去静中魔

　　次登山韵

寺结高原地金绳万壑中鹿眠依翠竹鹤立就青松有意皆非实无心境自空微风生岭上萧瑟出云中

　　送中丞曹公柩归值雨有怀

为惮廉清节苍天雨泪深忠魂何远地飘魄应寒砧暮宿随僧舍晨归度凤岑存亡无限意回首欲沾襟

　　友人至山题以赠之

环翠千峰拱溪声永日潺烟云浮岭上日月走盘间青鸟啼幽壑苔纹绣石斑目前风景足何用苦寻攀

　　送别在臣杨檀越迁楚黄郡丞

秦拥龙文出卖刀贤佐逢才能千里骏声价五花骢柳色黔山外琴鸣江楚中坐清南服地指日远褒封

　　咏桂赠友

碧树凝秋色寒林爽气频丰姿标月静洁志凛风尘别去兰馨远还同菊兴新花神头点处永佩忆天真

　　赠游山客

旭日照黔灵四围气象明山开非鬼斧路凿有仙名境僻尘心静溪声鸟语清宾朋同席地细看落花平

　　酬夏孝廉韵

山青知雨过水湛月临溪竹翠留云宿松孤待鹤栖春涛和雪曲秋雁伴云啼韵合烟尘息清风拂柳堤

　　春日间咏

大块烟云合春深处处繁动观芳草秀静听柳莺喧日色荣寒榻清香递竹门惊披蝴蝶梦物我老乾坤

　　友人过访赋赠

重道轻浮世才华气且英理明机万斛义尚识三生声价风云合禅源法海清从来金玉汁水远共山明

　　次田春元夜赏菊韵

秋香寒夜发赏岂待时过喜对青娥质同联白雪歌凉深星冷现夜午霜情多尽此良宵夜清吟爽更多

　　春日次酬张词宗过访不遇韵

晴春承马辔谷鸟报音来柳放和风暖梅荣斗雪开诗名留静案客路冷苍苔隔宿无烟火轻鞍蹀躞回

　　赠别干御一乘二禅人

浩渺风尘急丰敦畏散筵冠年勤苦道漏刻博言诠聚首青鹙胜离愁白鹭天难于分袂处柏子袅轻烟

　　同友人登大悲阁望武侯祠

宝阁玲珑渺莫穷登临又听上方钟青山叠叠频铺翠绿水湾湾应几重大士纪从周代记武侯功业汉时封寻知清洁循良事始志而今载玉峰

　　次譂州牧鳌矶浮玉韵

柳烟夹岸映晴光瑞霭山城接大荒一水中流矶砥砫双虹常拱待鳌翔月沉石磴县清影风度溪声过晚凉一目翛然空法界悠悠千载镇沧浪

　　寿抚台慕檀越

九如欢祝庆南山丙曜高县参井间万六椿荣绵鹤算三千桃熟醉仙班调元泽自台中露寿国丹从掌上还敬指梅花当颂轴和羹有约待新攀

　　寿抚军王檀越

祥鹤翩翩绕槛时声声戛汉启人思乌台香袭添筹祚琼树花开砌献奇瑞霭金茎浮寿斝歌繁湛露应昌期倩翁朝隐谁先觉鸾驭陈桃始见知

　　次抚军杨檀越游山

重重叠嶂拥岧峣蹑磴披云到碧霄一目峰峦青个个四围花木翠翘翘推穷理事心非有洞彻机言意廓寥玩罢欲归归欲望亭台天外雨花飘

　　赠抚军王檀越服制还京

道化明城久植培今朝又见子瞻才尽知济旱多霖雨伫看和羹待巨梅上界玑衡参七政人间勋业应三台东山暂往酬恩重好为苍生特地来

　　次梁道台登东山韵

平原拥出青芙蓉插入丹霄云雾封岩岫花开时度鸟江城烟抹远闻钟雨添岚气新诗爽风送樨香旧话逢不惮问禅来此处三生石上叙从容

　　送别曹公子值雷雨感赋

轰林一霎洗程新无限离愁谁为伸思去迢遥乡国士看来惨淡旧时人蒲塘绿满游鱼啖柳暗青阴鸟语匀万里天涯携手别此心难尽又谆谆

　　赠粮宪傅檀越荣升

物我同仁布泽均金腰先种又重新花开万里香江地果上三台寿国身政颂有声天下满诙谐不厌野人贫真诚大雅清名远芳翠联联尽占春

　　过般若庵

曾思有约过云庵几听溪声野外县雨细蛙鸣清协韵风和鸟语共谈禅闲寻竹院烹茶坐倦扫松阴枕石眠疑是葛天风化里炉香一缕乐悠然

　　同(学副)台(赵王)二护法河岸蓬居作

结茅江岸喜清幽物象无边四望周几树柳烟横薜硐数行车水到粳畴残经开卷和风演苔磴垂竿待月收日用翛然随意处波涛不尽响中流

　　游大悲阁

宝阁峥嵘俯碧川登临四望兴怡然青林幽鸟啼空外花落香风到客边夹岸水声铜鼓外(有铜鼓硐)卷帘山色凤楼前清幽胜景多堪赏坐久忘机兴自便

　　花朝

渐度阳和万象新花枝浓淡出风尘年光乍入四旬外节令微沾二月春色相嫣然争旦暮园林迟速感精神从来词客多游览言下津津向此辰

　　咏梅寿东林法兄

初度玄冥却有梅律阳先应一枝开信知佳卉无双品独占名园第一才忆昔陇头凭寄意而今特地写诗怀清奇自是花魁首好上云山寿域斋

　　次答凫庵胡居士

逃名丘壑伴林松何幸奇缘世外从自信烟霞惟我有难将诗酒与君同三生石上花含笑半亩池中月色溶好理前身金粟事居尘策进旧禅翁

　　次众春元游山韵

小壑丹丘倚石边澄澄碧水映长天林间野叟闲溪径云里群仙敞玳筵星聚北山千嶂迥光分玉带一灯传旧时王谢今重见独愧支公拙简篇

　　访殷梦臣先生不遇

春日寻朋过水涯溪山深处见桃花方池昔拟谢灵宅五柳今逢陶令家南国知心昭日月故园回首暮云霞杖头久乏邀宾费赖有茗铛当酒赊

　　访东山梅溪法兄

扶筇底事步林泉为访知音兴偶然山境晴岚生石谷会城灯火续寒烟牧樵歌远闻云外鸟雀声幽落槛前物换人间虚梦醒馨馨梅放满溪边

　　扫九峰开山祖塔

林宫手辟甲南滇百折幽寻鸟道县霞照晓山松个个溪回寒浪月涓涓千秋舍利神龙护一席金襕昭代传膜拜愧无跨灶略聊将俚句祝炉烟

离侍巾瓶廿易霜阅来人世几沧桑讣飞千里肝肠碎杖曳双林涕泗滂石室坚函金锁骨香云空绕应真堂炉烟彩结酬三拜哽咽吞声思念长

声喧南北若云雷宝殿重楼手自开天马峰迎白鹿嶂绣狮岩俯碧乌台天留宝钵盛珍供石化仙俦傲劫灰临济家风声自远箭机能夺子瞻才

　　次法澜禅师韵

髫年历练荷先翁得睹慈颜礼大雄涧水长流千岁月香云犹恋一天风肝肠寸断猿声应灯焰重光鸟道通满壑松涛听不尽茫茫匝地雨烟蒙

　　赠九峰黾中兄

祖风秋晚赖支撑越格规模独让兄冰雪面开青嶂迥春芳眉立紫芝荣庭前翠柏千株秀槛外幽泉一鉴清此日同吹无孔笛莫愁高调少人赓

　　雁字一行书

随风远至一行书隐隐摩天意自殊斜似之人常变体弯如心月又难涂翩翩乍拟钟繇式肃肃还同索靖模此格非为真草隶纷纭点染太清图

　　挽曹大中丞(二)

廊庙倦倦系远心几思挥翰破幽霃忘躯不念功名重报国宁辞鼎镬深地下忠魂昭日月天涯客梦绕山林从来忠孝标千古松岭常闻鹤唳音

屈指歌游迹若徐丰姿何在谩欷歔禅那已破浮生梦锦绣空研数代书秋半林蛩萧瑟里夜深山月晦朦初牵愁步步增遗思无那关心念未除

　　和有牧李居士久别来山韵(四)

夜来星月照檐罗幸得心交于此过一日欢逢歌石鼓十年远隔望银河鸟飞天外回翔偏客晤山中题咏多作句倦眠乡国近惺来不觉在云窝

夏日长明绿满天客窗清话问桑田而今战伐安平息正好溪山乐隐眠花树鸟啼空里性月澄水现定中禅详观物理虚生梦眨眨风光又一年

竹窗看古宝箴规句句法言有所思不幸髫年▆▆父虽成道业问心师风吹雨过云增岫鸟语花香水满池此日林亭频对望肝肠未尽雪添眉

夜静山房悄寂声未眠烛浅觅残灯琴心照我清音远剑气惟君世累轻想念故园观日近常将墨水染云城今晨送别岩傍路珍重前途次第行

　　次孔词宗登山留题

萧萧清昼一尘无偶尔良缘到索居昨夜山房星耀炯今朝谷口道风舒文章岂在焉而已佛法难同之者欤学问既成千古业何妨重谒慧公庐

　　次中丞袁大檀越韵

皓丽当天一望中玲珑巧幻运筹工绕峰晴气南旋北印水寒光西复东人向塔前明佛理祖于幡上显宗风垂慈远绍无余事留步丹梯引导翁

　　喜大之胡长者入道

力到功成果自圆佛缘绝胜越诸天浮生觑破心王定竹帛遥垂体道坚扫尽白云方识月澄清沧海好参禅欣逢昙发千年瑞茂叶长新代代传

　　游海子玉京山

石磴盘层上玉京登临四望野云横奇峰矗矗参天秀小艇溶溶系水晶尘务远离诗思爽忙中却得静情生为僧祗解禅那病碧落霞敷遍界明

　　次东林玉和尚

奇峰秀出漾波光一磥长春镇八荒笛韵楼头风断续矶撑水面日浮翔苔涟月影凝清露　带寒烟晓夜凉培埴前贤今已矣惟余九罩锁沧浪

　　菊

寒荣却羡尔芬芳不受凄风一办伤胜格能甘沾晓露孤情岂畏凛秋霜延龄未泻南阳浦招隐名增陶令庄群卉尽凋知劲节独余静影对清光

　　粉蝶夏来时

何事翩迁度曲廊园林迟速竞琼妆轻盈枝上加冰茧闪灼篱边似雪扬半草半花风细细频来频去影双双等闲识破庄周梦千夜何惊觉得忙

　　和时乘夏词宗韵

清溪叠嶂衍乔松共荫畦源物花秾局进何如退步稳灰心自觉俗情镕月穿柳影常澄靓雨过花阴有淡浓大抵人生声价重贤名青史有来踪

　　答司南贡元

聊将圆堵隐江城一榻萧萧少客新今遇阳春联曲调不由墨水染烟尘法行大地容僧纪碑立长亭让士珍若会野人无意句导迷于此悟前身

　　黄词宗登山分题得柑字

逃名避世乐山寒有客相邀踏岫蓝日映桂香飘远座风敲松子落澄潭星辉有故明僧定厨供无炊慢客骖莫谓当年钟饭异铛茗款煮且陈柑

　　山居

非凡非圣个闲人不爱声华不厌贫几则偈言随手颂一生事业没心亲怜他花瘦常留雨喜尔莺多欲挽春自是山家真快乐石林云物总无尘

特地层峦辟梵宫重重殿阁倚长空岭头花草笼轻雾山外云霞漾远风好鸟吟春深树里孤猿啸月过林东灵台自是天生别登眺悠然万物融

髫年蠢念爱山中日用生缘世不穷为法难如红雪子真传岂爱白头翁几回屈指劫前事万古推心此刻同倦枕猿声啼夜月恍然不觉日头红

　　山居次答升旭词宗韵

趋风几度到山巅何事垂青夙有缘古调德堪斑管述今知才向口碑传喜聆深吻融斯道坐对清谈合上玄自别良能衣马后岭头惟见石岚烟

　　闲咏

关中兀坐已忘时放下全无一事为启牖忽观天地外鸟声啼在杏花枝

乐道安闲脱辱荣冰心一片洞圆明携筇昨夜寒江望月自皎兮风自清

翠嶂清溪跨白牛乐眠水草已忘忧横吹铁笛无腔调水月松风一韵收

　　紫薇

瑶天一片映霞红影落庭前破色空拟是紫衣传不尽等闲分付与勋风

　　避乱感怀寄殷梦臣先生

恼乱风云出夜郎几寻山嶂路空长伴身幸有乌藤在随意栖迟挂钵囊

　　赠蔡大中丞

弘文睿智圣同齐泽满滇黔万众知因视南山泉石远临行书句作箴规

　　闻提台侯公讣感悼以寄

忽讶风吹岭上梅飞来片片点苍苔知君自有清香骨种向坟前始念灰

　　春日

春胜山川绿连天风雨速隔林听晓镜破雾鸟声出

　　和纯乾道人韵

满月照山楼倦眠枕石头鱼龙江海上把钓任垂钩

　　山房间作

月影秋潭现钟声静夜频随波逐不散总是岸头人

　　　　　　二

法门极则事海墨书难尽只在一毫端反闻闻自性

　　黔灵赤松领禅师语录卷四(终)
嘉兴大藏经　赤松领禅师语录


　　黔灵赤松领禅师语录卷第五

　　门人寂源录

　　书问

　　复祗林罗居士

　　默坐间居士书至读之大有青出于蓝之器想贤友与山野多年旧处笃信恒守此道非止一身善庆实满门善庆也山野曾闻富贵者送人以财仁者送人以言予虽非仁者愿进浅近之言令开门见山内外无滞只是信即心是佛者个信字却要信得极所以教中道信为万缘功德母长养一切诸善法居士必须将这信字一信到底无滞无碍信自心是佛毕竟是佛语默忙闲信念坚固物随己转已即佛也若信不坚己随物转将佛转成众生去也居士岂甘于是也更有真性信中不着佛不着众生湛然常寂步步踏着总是香积世界心外无佛佛外无心心佛无二脱体全彰到此亦是信之坚固非从外得不与佛相干也所以古人云道源不远性海非遥但向己求莫从他觅觅即不得得亦不真若不如是莫说予度任是三世诸佛历代祖师齐来同行同坐亦难度也六祖云迷时师度悟时自度切莫言父母所累有何累耶孝义乃助道之缘脱轮回之本大丈夫之所为也入泥入水一点不沾方显手段如此则法门有幸不枉三生石上旧时人耳。

　　复张贡元

　　久耽幽静忽老居士偈至可谓尘劳中津梁也但公之意欲先就功名而后从佛殊不知佛正在功名里相随也古有选官选佛之说千古常在倘于功名之际缁素得出则千古佛状元亦永垂不朽耳爰复偈曰本无明昧教谁醒但动思惟已是尘直透当元关捩子一毛头上现乾坤。

　　复剖元书

　　昨接来教足知贤友与予世外之交肝胆相照但不知果有世外之交否若有正所谓坐尘劳内转大法轮倘若浑然一念纯清绝点不作世间想不作出世想方可名为山野知己也为尔勤劳只得顺水推舟先通一线倘贤友不弃到此同炊铁钉饭充不饥之腹实千古之快事耳此复。

　　谢制军蔡大檀越

　　恭惟阁下德合伊周名齐方召滇黔仰照临之象越日常温军民荷披拂之功程风丕扇欢声动于远迩伟绩铭于鼎钟野人夙荷弘仁感蒙护法昨游滇省屡受垂青非徒德及一人更喜法门广庇足见大护法现将军身行菩萨道劫劫生生永不退转矣兼承惠德厚布祗园草木生辉肃楮申谢。

　　谢抚宪王大檀越

　　恭惟阁下手扶阳泰心与天通霭霭好生仁无时而不浃堂堂经济才随地而皆宜奕世咏甘棠洱海仰澄清之烈再身来英国昆池沐浩荡之恩萍释乃物外野人感蒙护法九峰飞锡实拟访道于张公千载逢缘缪得依光于裴相梵刹荷栽培之厚法门依日月之光蒙布朱提兼助名骥沾德无既寒色生暄谨肃荒函特申谢臆。

　　复张经公

　　捻指光阴忽惊秋至想老居士英摽迥别邑吏若仙正思慕间忽承翰至读之如明珠光耀熠熠照人何幸如斯但书言忘情寡欲乃为在家真僧胜过出家俗汉所谓僧俗有二理一无殊老居士高明正合斯也又言有超离之句与圣谛略有符合自山野看来只要直下承当无可不可若拟议之间又落二也古人有仕路逃禅偈曰学道须是铁汉着手心头便判直取无上菩提一切是非莫管此乃为官学道榜样也老居士若道念纯真笃信恒守异日自有出火金莲之手段也今虽各处一方共月明于千里信笔书复不尽余怀。

　　复王镇台

　　玉兔分辉万里喜逢彩色金英繁茂普天爽气秋分恭惟麾下心同月皎名与日新朝野生欢军民共戴萍衲乃山中野人放怀林下虽与大檀越有上林之约亦几乎忘之矣今承翰至盥读遥空合十谢也昨晤西星白檀越临山道及方知赴京大喜想驿路仓星无暇一晤有失迎候也今大司马凯旋特修荒函奉复不知麾下可还记得三生未了公案否若忆得不枉此生之幸会也此复。

　　寄法兄天隐和尚

　　山中兀坐岁序频迁望石上明月清光振古常新如对我兄面目矣想老法兄韬光价重葆合天和建立后学津梁流通人天正眼法门幸甚弟虽叨祖荫垢重德轻惟兄门庭高峻接引后毗先人虽去犹存佛祖之风不坠也几欲聚首奈途繁阻故不如愿已今为先人全录入藏兄若披肝破胆弟当鼎力维持以尽寸里不然将先人心血付之东流尽埋没于无所闻也时乃金英已放玉蕊清香又待踏雪探梅摘得寄来未可期矣。

　　复白檀越

　　凉风一叶冒雨登程想老檀越博学多能折冲万里望白云在天令野人晤若金兰大有三生石上旧相知之面目也前承司马大将军于荒山垂青一段光辉多出檀越导引之力古谓人生显宦中行一二椿人不及美事名走天下在公得之矣喜庆喜庆但麾下乃仁人也鄙言奉候者凡理事之中浑然物我于浑化中得理甚深若智明直用太过令人吞吐不下反为浅也所以山野前对大司马云恩养士卒德施百姓灰金如土深用才能可以保国保爵今对檀越亦无二致也然萍衲乃局外之人不敢向人错下名言今麾下既以深诚相契故以直告将来踏佛阶梯未可量也。

　　寄博达法兄

　　一衣分授千古同心云水相逢共圆前话恭惟法兄和尚一心清静万事和融渡海浮杯一钵载南方之胜涌泉卓锡五花来百代之祥有子有孙衍临济之宗者众矣可久可大继先师之事者谁哉聚首已极之心分袂更劳系念肃函附便不尽瞻依。

　　谢九峰黾中和尚

　　灵山一派千载如新遐迩交称天龙随喜恭惟黾兄和尚入如来室应祖师机膺九峰之心宗立百代之正眼传薪得火祖宗添衣钵之光异世同心儿孙汇源流之派法门有庆吾道通亨弟久切瞻云坐春风于半月至人有真拜灵塔于千秋幸祖宗之不朽矣九峰主席情牵雨宝之台五华闻钟声咽飞泉之谷法爱难别耿耿归山陆路翛然皆叨福庇清灯拥坐如对面颜谨抒谢素余不尽言。

　　复客问阅藏经书

　　康熙戊辰八月粮宪傅母延师于大兴寺阅藏有客书问阅藏经是何意师答曰愚初入此门庭之时为德薄蠢钝单单只会个无义味语而在草衣木食之中自究不了就那不了之中踏得海中尘起陆地波翻穷滴滴上无片瓦遮头下没寸土凑足将万物浑为自己而无我人众生惟居山中随缘度日不意月上菩萨延入此个保社翻阅海藏灵文幼时未在文字之中淘溶今日就秘密之力煆炼所以破胆将帆放入大海波浪滔天利万物之不争处众人之所恶不着左右亦不缓急一句一字与那浑忘物我草衣木食丝毫无有差谬因此翛然任帆飘去而我不知其所止正所谓栖鸟已知故道帆过看宿谁家者也偶尔奇逢枯椿子将帆一撞观之恰是水中长人若是水中长人却是枯椿子若道枯椿子却是水中长人今日也不管枯椿长人浑成一气和风搭在玉栏干上一任时人卜度因此腊尽聊草复云。

　　法叔丈老和尚启

　　太白法传而远胤于双桂万峰脉发方茂盛于锦江芙蓉复茂法荫蜀川唯我法叔和尚历世声名绍前事业开言有节若演祖勤祖之光操履弘大如太青云青之静西蜀古佛诚哉间世耆英锦水盛名允矣法门硕辅侄滥叨祖庇谫劣根基未能常候阿大郎中座前虚受先师一言印可每思法门衰替幸有叔翁砥柱中流侄虽苦守林间听缘而待初辟黔灵经十四载荷仗法力略可观瞻因在荒辟之羁未得亲侍座右只得遥空顶礼未卜何日天假良缘亲礼法座耳伏愿大揭祖心之慧日允垂正法之传灯德尊贤寿而祐无疆道振乾坤而垂不朽矣。

　　寄寱堂大师

　　法道弱甚枯守残躯局踳一穴未适大地宽弘攒眉细推难挽法门衰替只得潜居涧下抱道林间忽干子回言知我寱公和尚法门宗匠熙世真僧清白丰标超过源源贤俊闲云态度遮断泛泛庸流恢乎犹龙之幸允释义虎之疑奇哉蜀渝之有白眉矣欣羡欣羡兹徒蠢拙同为金兰之丽泽诚坐杏坛之春风喜有华翁之盛愧无妙喜之能亦自惭于林间虚度也常思足下操觚最上平实虚贤万木清晖点破秋风叶落名走天下人闻常饱不饥于双桂之后有尽令人宫墙外望也不宣。

　　寿王抚军启

　　圣德凝和嵩岱效灵而毓秀真人济世甫申应运以悬弧南极呈祥东华衍历军民共庆滇海腾欢如我在翁阁下节镇控边永锡帝心之赉弼奎陈才秘雅成法脉之传灯五百会运名世今得奇人三千等诸列仙将绍芳景惟经一传已识西来紫气怀柔六诏允见南起彩云福泽始符其德泽人和斯会乎天和萍衲乃山中野人物外乞士屡荷护持未能亲候华山之算特命门徒借献沧海之筹聊修素缄引效嵩祝伏愿寿身寿家而寿国积功并海岳以无疆希圣希贤以希文雅道共乾坤而不朽喜陈燕贺聊藉鸿庥。

　　示文一法孙

　　吾徒滇游未回老僧甚怜极矣不料有文禅乃吾嫡孙也既叨祖荫系佛真裔拟报佛祖之恩必须将千七百则公案一一透明与三世诸佛同一鼻孔出气无一点渣滓断二种所知愚方为出格净器也若不然者必离窝臼同老僧久住操履异日得意而归好看雪山白牯放之滇南东触西触而无碍也。

　　佛事

　　大中丞曹公布按司道副台府县文武檀越请师于次南门外静坐满百期捐资建生生塔修大斋事以奠封疆功毕师诣塔云巨石培成突兀峰玲珑八面镇黔封无边妙义从中现若笔辽天书不穷顾左右云诸大众且道书不穷的是个甚么今我福星大檀越建此生生之塔普利人天大作佛事拔沉沦之幽魄镇疆域以千秋延黔灵于此举扬其塔曰生生盖谓生生之理不可尽生生之义不可穷生生之福不可量生生之妙不可说其蕴无穷其利甚广荡荡然动天地感鬼神远之有望近之不厌此生生不磨之功德非我大檀越之胜心孰能为此也复举忠国师涅槃时代宗问师去后以何为记国师云造取一所无缝塔帝曰就师请取塔样国师良久云会么帝曰不会师曰贫道去后有弟子应真却知乞诏问之后诏应真问其事应真良久云皇上还会么帝曰不会真述偈云湘之南潭之北中有黄金充一国无影树下合同船琉璃殿上无知识诸昆仲你看应真此偈甚是奇特今日黔灵又则不然近城西隅俯河岸塔启生生标上善万古常宁镇此邦挺露威音那一畔那一畔且置如何是目前亲切句良久云溪山尽是琉璃钵日月常悬昼夜灯。

　　为心持和尚龛前上供挥拂子云生死不二一道前征狮象回互来去分明正法眼藏人天之尊某添列昆季唱一段无生曲子相送去也良久鸣指云此是持兄旧面门原封不动怕谁论而今返璧归真际佛祖丛中作弟兄入塔历炼久成狮子器金刚杵碎铁山隈斯时归去乘秋兴散作人间物色晖却将舍利黄金骨埋向青山绝点埃便入。

　　为白云西老和尚起龛吾师楚藉飞锡黔居开化人间孤硬无敌两建道场寿延七十缘尽撒手万事俱毕诸大众且道老和尚向甚么处去莫是古庙香炉去一念万年去丢下与法身齐长之色相与后人作榜样么今日不肖到此于不容安排处权设方便送我白云和尚向安乐国中与大慈悲父同一居止受用去也引龛便行举火执火炬云楚水黔山共一天吾师得地在其间今朝依报因缘尽棹转虚空架铁船老和尚架此法船却乃得大愿力舍心三昧得大柔和忍辱三昧得大普济法药三昧更有一种三昧未曾举着且道是何三昧以炬打圆相撺下云胤后儿孙多衍庆檀那福禄共增荣。

　　为西竺和尚入龛喝一喝云喝如雷震以拄杖连卓云棒似雨倾乾坤皆白玉大地尽黄金所谓百川异流同归于海无量妙义总在心源如我西竺和尚生缘西蜀驻锡黔阳今朝果熟功圆直下请归者里遂入龛召大众云且道者里是何世界莫是华藏世界耶香积世界耶极乐世界耶如是一一世界犹是教乘中事我祖师门下向上一路则又不然喝一喝云会么于此会得则知西公和尚与如来涅槃会上入金棺伸双足以示迦叶无二无别其或未然黔灵今日与众傍通去也良久云入此如如真净界古今常放大光明。

　　升云和尚讣至设供数十余年成莫逆何期一旦蚤回乡炉焚柏子烟云霭散作乾明满院香。

　　设天说和尚真拈香天地之清太虚寥廓忽出一个禅翁坐断万机不惑所以得法本师续为临济嫡脉平生名行难言寂然而成天说今日留踪荫子孙千年长照一轮月。

　　为德本耆旧下火执炬云清凉国内有英才法身净妙绝尘埃雨洒风吹难动着金刚体固菩提胎甚么物恁么来逐之不散荡之不开诸昆仲且道是个甚么良久云万缘俱息处一念自归真撺下火炬入塔举骨云今将一具黄金骨瘗向千秋始化龙若会德公安乐处青山常在白云中依山临水锦绣文峰儿孙衍庆瓜瓞重重所谓道逝者如斯无尽意黔南城畔水流东。

　　为中丞如夫人荐福举火东鲁随镇黔南地何意参星中夜飞一点爱缘分不下令君几度在深思有曹公孙氏之灵在生之日淑德贤良大有闺中仪范不幸一疾告终经今三载矣中丞悯念大建冥福请黔灵于此举火黔灵到此井无别说惟我祖师门下无生法忍令亡魂超化举火炬喝一喝云喝下又添三昧火清风送上斗南天。

　　为赵檀越恭人起棺大洋海内打鼓须弥顶上闻钟业镜将来照破翻身跳出虚空此是前贤登圣偈即今恭人庞母又则不然仁慈恻隐少人知万类于心定不移大有光辉先后应生平培就上天梯竖拂子云大众见么接引导师从拂子头上放大光明接引恭人登宝所生生稳坐白云乡。

　　行由

　　康熙壬戌夏门人大拙率众于方丈请示入道因繇师坚却不已乃曰予韩氏子生于甲戌四月廿四祖籍长沙寓蜀潼川父讳亮公母谢氏六岁慈父见背母兄抚而教之未几遇乱随戎入黔至十五岁每思浮世转眼成空立念斋戒欲入山修持有袁氏子闻之结伴修持逃入南望山中草衣木食惟以念佛收摄身心将满百日袁氏畏苦奔回予更入深山精进念佛骨瘦如柴不料兄责袁氏同来山中劝回终不茹荤毅然退姻数年混入外道知非遂舍参九峰灵药和尚峰曰年幼之人求个甚么予曰某为生死事大请师开导峰垂下一足云会么予曰不会峰笑曰老僧一脚头也不识遂命参万法归一自此行住坐卧之中将话头如靠座须弥山一般稳稳密密复指依白云西识和尚为业师后往滇同峰居五华寺夜深危坐峰曰会老僧三载矣汝做的工夫聻予曰只在一处峰曰如何是一予不能对峰大喝予随喝峰曰老僧喝有意汝喝何意予又无对峰劈面一掌曰汝善下喝予礼退自此定限以悟为期方焚顶香立愿若不精进悟明大事懒堕偷安永堕沉沦勇猛提究不分昼夜杂念转多如水上捺葫芦相似自思似者般做不上路必是往昔业重又焚臂香立愿每夜中昏沉太重站立不住将身系梁上以遣昏散如斯三月余工夫稍觉纯熟惟疑业重焚香立愿如前自后工夫成片总是一个话头现前一夜危坐恍然入定忽灯花烁爆惊觉曰万法归一是此理也和尚一喝是此理也次早到九峰问万法归一一归何处若人会得是何境界峰劈头一棒曰是何境界予曰若恁么瞒我不得了峰曰试道看予曰月在波心说向谁峰曰此子虽幼后亦堪用予曰不可将长裁短礼辞复归白云草衣木食甘苦自若阅华严至如来现相品与诸天子说法诸天子常闻天鼓之音非从东方来非从南西北方四维上下来此天鼓之音不生不灭如我说法亦复如是遂将从前所得翻然打失全身放下后于遵城参本师和尚师问何处人予曰潼川师曰既是潼川与老僧同乡同在甚处予曰同则同异则异师曰儱侗汉予曰某甲吃饭和尚饱么师便喝予亦喝师曰老僧喝有意你也乱喝予曰是么意师连棒打出予少间礼云适才触和尚师云放汝三十棒次日呈颂师阅曰是悟耶是学耶予云不可捏目生花便拜师一踏云慎自珍重后书偈拂嘱曰此去深隐自有龙天推出予归白云侍业师住静康熙丁未春都阃张公请住省中寿世禅院予见事繁就本院闭关于中磨炼千日期满值抚军曹公司道文武众檀越造法衣法被请出关结制又请开建黔灵于三年中忘身为法上不能报佛祖师长父母深恩岂以浅解便谓入道唯胁不至席以继苦心耳珍重。

　　黔灵赤松领禅师语录卷五终
