嘉兴大藏经　香严禅师语录


　　香严禅师语录序

　　黄檗以三顿毒棒启济宗一枝荫盖天下其法源之盛直至于今虽然其盛之故可得而言欤自初祖西来传心不立文字扫尽葛藤衲子始知向上一着不从言语而得黄梅曹溪以来灯之相印至于棒喝交驰立地丧身失命犹未若临济德山诸大老之险绝也何者盖宗旨则定以从上为尊而宗风则恒以自没而峻然尊者有时而或降峻者有时而或夷虽道有随时而无回乎风会矣自唐以来济灯常盛而极盛于大慧杲实前无古人没无来者真能于一毫端现宝王刹坐澄尘里转大法轮极盛矣乃嗣法者若存若亡遂尔中绝正法眼藏乃者杲公同堂之虎丘隆斯无奇矣隆祖以没高峰中峰叠兴继起此一盛也逮至有明隆万之间宗风骎之乎少复天童密老人以一条拄杖直起而挥之直捷痛快自是而临济之正印全提为初祖以来禅宗中兴一大关键而福严费老人实为密公第一座而没宗旨宗风不入于廉纤不淆于疑似不堕于疲软不袭于瞒盰直下承当一丝不挂今日之普明香严和尚则福严之嫡骨儿孙能绳其祖父者也虽然尝试论之廓然无圣之旨至道嫌拣之言当阳一着非不全彰至洞宗之五位君臣济上之三玄三要宾主历然瓶鹅已出似可潜通消息坐草盘桓但每一拈来尽皆黏缚所以一棒就行四喝互用直待悬崖无撒手处方是绝后再苏时也余与香公交二十年自其行脚至坐道场及居退院无不历历在目徒以顽老不堪捶策有负香公一片婆心然此一着子未尝不向眉端指端时时出现香公不以其愚且废出语录示余且索余为序然香公真面目不在语录余与香公真面目不在序语录则请以此语录并语录序还质之香公香公以为何如。

　　时
康熙辛酉季夏法弟独岩叶燮拜手题

　　普明香严禅师语录

　　嗣法门人明耀等编录

　　上堂

　　康熙十六年戊午冬师于普明守龛制满本郡护法绅衿同山主及众檀信复请师继席于十二月十一日入院至山门师云山门豁达开行人自往来还识弥勒么顾左右云鉴。

　　韦驮云驱邪辅正护法安僧有烦神用功德弥增蓦竖拂子云且道这个又作么生须是桂上座拈出。

　　伽蓝云以大圆觉为我伽蓝更要护持个甚么虽然山门振肃灾横消除也少不得举手云一任威灵显赫。

　　祖堂云跨灶之子触破烟楼超佛越祖好立上头以手指云这一队呵师个个好与一锥何故乃拈香云一时勘破便礼拜。

　　大殿云佛身充满于法界普现一切群生前既充满法界未举足前已相见了也又来这里作甚么乃顾视云见相作福便拜。

　　方丈据座云千年田八百主露堂堂好自处今朝正令当行驱却三蛇九鼠拈拄杖云倚天长剑逼人寒当日本山勤旧设斋请上堂师至座前拈书云言言锦绣字字珠玑严饬梵仪弘扬正法总从这里为始烦维那对众表白宣毕指座云宝华王座人天护持阐扬本分昼夜无时今日锦上铺花去也便升座拈香云此一瓣香根盘劫外叶荫寰中不同生灭镇长存天地坏时渠不朽爇向炉中端为祝延
皇帝万岁万岁万万岁伏愿尧风永扇舜日恒新四海升平万方乐德次拈香云此一瓣香栽培既久贵重无伦熏之遍界氤氲触之通身和畅奉为护法宰官信心檀施庄严福果顿悟真常次拈香云此一瓣香大圆觉海藏根自性源头流出奉为本山耆宿赞辅诸师共证法云同圆种智次拈香云此一瓣香曾于触不得背不得处到手未能运用韬藏十载遇个本色作家一椎打破直得八面玲珑特为拈出供养本山堂上传临济三十二世石关先老和尚用酬法乳之恩撩衣就座莲溪新元和尚白椎云法筵龙象众当观第一义师云第一义谛非色非形作么生观伶俐汉闻举掉臂而去其或未然请出激扬看问一番提起一番新续焰挑灯千古明今请法王登宝座寒梅馥郁满乾坤教外别传则不问续佛慧命一句作么生道师云日轮当午进云今日普明上堂弘扬法道振起家风与昔日世尊于灵山会上转大法轮是同是别师云也要你会取好进云今日四众临筵还有功德也无师云并无功德进云和尚大阐宗风为甚么师卓拄杖云会么僧拜云知恩方解报恩师云莫诈明头乃云具大根发大信得大机显大用掀翻目前窠臼斩断从上葛藤建法幢立宗旨呵佛祖棒人天直得须弥岌峇海水腾波释迦弥勒暗地喝彩临济德山望空仰赞于是皇风浩荡佛日腾辉人人鼻孔撩天个个脚跟着地且继席开法一句作么生道擘开华岳连天色放出黄河倒海声莲溪和尚结座云谛观法王法法王法如是。

　　岁旦祝
圣上堂云开辟乾坤执持世界打圆相云莫不从者里发扬所以日月由之而明山河由之而固人民由之而生礼义由之出是圣是凡若草若木种种品类种种名相种种平险种种奇特亦皆承此恩力而能变现帝王以之而治国土以之而平君子以之而教小人以之而化三纲正五常尊六合广四维张上下和同相需为乐则风雨时禾黍熟礼义兴人民育共享无为之化均陶不治之天而我衲僧家得以安坐禅床顿忘人世参究本来弘扬道法实赖太平之治全凭富庶之康岂得不祝延
圣寿庆贺良时且庆贺一句作么生道皇风浩荡乾坤廓野老讴歌春尽长下座。

　　启万佛忏期上堂云狮子吼时芳草绿象王行处落花红狮象交参人天普集还有出格者么问观音降诞则不问祖师公案请师宣师云道来道来进云牛头未见四祖因甚百鸟衔花师云一炉香透碧云间进云见后因甚不衔花师云万丈深潭彻底清进云衔与不衔又作么生师云突出难辨进云公案已从师指示当阳一句是如何师打云棒下荐取进云棒头有眼明如日师云会取这棒好乃云先师在日智行两立福慧双修冬夏则结制安禅春秋则开期礼诵不惟僧众参修抑使檀那植福如永明之万善同归与宗镜并行觉范之根基成熟而佛眼开明是以住持十载饶益良多今日不肖继席艰苦异常德业难方旧日训仪愿得无改所以于此春光明媚之际启建万佛忏期坛虽草率意实精勤欲使人人于千红万紫之间识取自家春色个个于一月三旬之内了明诸佛心光今则道场初建佛事方陈普贤菩萨为忏主观音大士作护持众居士各修供养桂上座特为举扬大众还会么以拂子画卍字围却云象王牙上展歌音杨柳枝头洒刹尘万号千名俱自口福资四境一时新下座。

　　上堂云蛟龙腾跃于天鲲鹏运化于海蜗牛角上展家风蟭螟眼里放闹市多般俊俏未免之绕若论佛法一切现成言诠莫及机教非真穷诸玄辩一毫投于太虚竭世枢机一滴投于巨壑三世诸佛口挂壁上山河全露法王机九类异生心同实际草木尽成师子吼虽然如是更须具摩醯眼睛用白拈手段击涂毒鼓挥金刚剑自在纵横弘通法忍且即今一句又作么生牢关把断无凡圣只要男儿自点头下座。

　　结制知浴领众设斋请上堂问龙袖拂开全体现象王行处绝狐踪应时一句是如何师云一拂千条进云既开炉冶煆圣炼凡倘遇不假钳锤底来又作么生师云管取百杂碎进云犹是那边事这边事又如何师便喝进云打面还他州土麦唱歌须是帝乡人师云不消得问诸方大开炉韝普明新设钳锤祖席重开即不问五家宗旨请师宣师云问将来进云如何是临济宗师云一棒一条红如何是云门宗师云青山高耸白云中如何是曹洞宗师云金针玉线暗弥缝如何是沩仰宗师云父慈子孝显家风如何是法眼宗师云步步绝行踪进云五家宗旨承师指今日开炉是若何师云只要寻个不受煆炼底乃云前三三后三三独露古今面目南斗七北斗六突出摩醯眼睛抛出金刚圈要使俊猊翻踯放开栗棘蓬验他於菟行藏兔角杖敲破虚空百杂碎龟毛拂建立大地囫囵头佛祖门风一时扫荡衲僧巴鼻不必牵连展开新世界打叠旧乾坤一任佛来魔来旋风打散倒退三千且道具何手眼横按莫邪全正令太平寰宇斩痴顽举临济初住院时谓普化克符二上座云我欲于此建立黄檗宗旨汝二人可成褫我明日普化上来问和尚昨日道甚么济便打又明日克符上来问和尚前日打普化作甚么济便打师云可谓千钧之弩应时而发至晚小参云有时夺人不夺境有时夺境不夺人有时人境俱夺有时人境俱不夺师云为人太切剖腹剜心普明今日虽则始初开法宗旨料拣从上相承不敢妄加增减只有个紧箍咒儿若念起来管教个个脑门迸裂转动不得内中有个铜头铁额八面玲珑底出来云请和尚念看桂上座则向他道今日众信设斋堂中大好供养便下座。

　　当湖尼慧灯求戒请上堂问戒居慧本最上宗乘因甚高沙弥不受戒师云横吞八极进云如何是比丘戒师云浑身泥水如何是菩萨戒师云驴事未去马事到来进云三坛大戒蒙师指应时及节是如何师便打进云动容扬古路不堕悄然机师云未是你境界进云昆仑　跳上须弥师便喝僧礼拜乃云菩提种发智慧灯明戒光自口中出毗尼从心上来放收无碍持守分明觑破祖师巴鼻头头是用发扬自己家珍物物成机牟尼珠光明灿烂如意宝色相圆融毛吞巨海芥纳须弥大用现前不存规则证那舍身踏毗卢顶玲珑八面运转微尘总从今日显扬去也良久云会么腊月花开无影树妙明心显没弦琴挥拂子下座。

　　腊八圆戒上堂云突出眼睛大地何曾有物豁开心地河沙总是微尘学戒学禅空花乱坠说迷说悟寐语多端今日乃释迦老子悟明本性之时求戒大德圆满木叉之际山僧因斋庆赞两彩一赛所以跳入这场子里掀翻底掀翻扶起底扶起大家须着眼始得以手打圆相拂却云会么眼中有翳须撩拨定慧无门莫妄修德相人人从本有眉横鼻直更何求击拂子下座。

　　岁旦云乾坤永固日月齐明律回斗柄挥开遍界阳春节换桃符发育漫空淑气触不得背不得击壤讴歌灵明自现心不是佛不是棒喝交驰机锋不让若论衲僧本分只宜土面灰头看来世俗生涯须要攒花簇锦各若自守殊见偏枯交互融通真风沕穆是以僧伽云集庆祝韶华用祈天下太平人民乐业且道山僧自祝一句又作么生卓拄杖云棒头点出金刚眼鉴地辉天耀古今下座。

　　解制上堂问昨朝城市归来晚今日升堂唱古风如何是古风师云棒头有眼明如日进云人天交接闻真谛更有尖新事也无师云棒棒打着进云风送好云归碧洞水归沧海作波涛师云为甚干爆爆地问牢关固闭不容走漏今日放开向甚么处去师打云只在者里进云有门无路是如何师打云只在者里进云有路无门是如何师打云只在者里进云相识满天下知心能几人师云将谓将谓问万里不挂片云虚空突出一窍且道是触是背师云淑气催黄鸟睛光转绿苹进云有佛处不得住又如何师云梅花似玉柳如金进云无佛处急走过又作么生师云云在青天水在瓶进云坐断两头毕竟如何是他行履处师云三十棒少你不得进云紧峭草鞋狞似虎横肩拄杖活如龙师云五色索未断乃云普明疏旷胜山林凶岁开罏炼自心薪桂米珠璎珞粥棒云喝月没弦琴结原无拘泥牛走解亦非行石虎吟会得个中端的意不妨随处唱玄音且如何是端的意展两手喝一喝下座。

　　万佛期上堂云清明佳节桃李芬芳普利坛场存亡获益应时应节物我同情礼佛礼僧人天胥晤要得智行两足须宜事理双修向此普明参究本来于冬制专明其理庄严福果于春期共修其事理如根本事若枝条根本深而枝叶盛信心固而道场开自利利他普同解脱求佛佛现了悟真常今则集同缁素顶礼佛名用祈灭罪除愆遐龄集福然则古德云佛之一字我不喜闻念佛一句漱口三日又作么生举拂子云会么纵夺是非俱在我超然独立锦乾坤。

　　结制上堂云棒喝交驰抛掷大千刹土风云相会激扬向上钳锤眼中无翳不用金针撩拨皮下有血还须宝剑横挥于是移高就下别立门风拈出胶盆子放开栗棘蓬一任孟八郎不顾危亡全身拶入待他王小二才露生涯和赃捉败显出自家宝藏头头应现高提轮王正令在在弘扬然虽如是犹是门庭边事未是衲僧本分且如何是衲僧本分眉毛却在眼睛上鼻孔依然搭上唇举先和尚于康熙九年水淹结制云山僧一味放憨撞入普明寺里堪笑没米没柴也要安禅打七桂上座今年结制遇此亢阳之余非惟柴米应用俱无然则为生死事大衣食因缘不妨淡泊顾众云且莫忧待落堂时拈出古人所用之物供养去也以手画一画云谋道不谋食参禅须着急打破祖师关身心当下息卓拄杖下座。

　　腊八上堂问如何是十方同聚会师云你从那里来如何是个个学无为师云与你三十棒如何是此是选佛场师云你且立半边如何是心空及第归师云未到你在僧拜师便喝乃云天空水寂鸟飞绝月冷风高人正寒谩道奇哉腊八夜谁家灶里火无烟正觉山前悟却迷普明寺里迷还悟迷悟掀翻见本真是非脱略离窠臼扬眉吐舌有端由揭地掀天凭本据鬼面神头是阿谁长来短去更由渠三三五五眼中花古古今今隙中马若肯从头放下休大家跳在粥锅里良久云会么果子多般任我寻香甜满碗从君饱顾左右云莫相孤负好喝一喝下座。

　　岁旦上堂云爆竹数声催腊去梅花几点送春来有不落去来底请出相见问鸳湖畔鼓角喧天花村里竹声振地祖师家未审作何景象师云梅花枝上日将斜进云师登宝座竖拂拈椎祝　圣一句又作么生师云天长地久日月齐明进云皇图永固地久天长万民乐业又且如何师云家家烧柏子处处插梅花进云皇安民乐从师指本分一句是如何师云三十棒乃拈拄杖云见么新春造化尽从者里发生且道者里又作么生卓拄杖云会么张公吃酒李公醉倚杖吟云万缘放下任枯荣应节随时物外情梅玉吐香呈祖意柳金含色示无生村歌社舞娇红紫鼓响啰鸣闹市城拄杖动人春一点拈来何处不分明复卓拄杖下座。

　　解制绍升师领众设斋请上堂法隆问今日解制即不问秪如方丈对联云有灯可传无法可说未审传个甚么灯师云今宵正好看进云除却看灯亲切请问一句师云切忌眼瞎绍升问祖意西来则不问庭前柏子意如何师云残雪满枝头进云却被境转了也师云你作境会么进喝一喝师云落境了也乃云天上月正圆人间灯正好灯月两交辉四衢闹浩▆我家一盏祖师灯光明遍界能长久不惟元夜展芬芳▆见随时即便有卧官街吃官酒会得三三原是九解开布袋任纵横花街柳陌扬家丑举古人云有一人终日吃饭不道饱有一人长不吃饭不道饥有一人论劫在途中不离家舍有一人离家舍不在途中今日普明则不然有斋时大家要饱无饭吃束取肚皮要住底在堂中东语西话要去底不妨路上北走南奔且道与古人是同是别喝一喝云鹤有九皋难翥翼马无千里谩追风下座。

　　法侄法隆领众请师于涌卍禅院圆万佛忏期上堂问樊道桥边香云缭绕如何是第一要师云大家在者里进云涌卍庵中万佛咸臻如何是第二要师云因缘凑集进云今日施主恭请和尚上堂如何是第三要师云个个眉横鼻直僧礼拜师便打问十方聚会礼万功成如何是功成一句师云今日为众上堂进云恁么则问处分明答处亲师云如何是你亲切处僧议拟师便喝僧亦喝师云喝后作么生进云当阳一箭收功后天下何愁不太平师云非君境界乃云天高群象正梅柳争芬海阔百川朝缁素并集于一毫端现宝王刹不离樊道桥边坐微尘里转大法轮只在涌卍庵里是以于此春光明媚之际四众云集兴显道场福源慧海各自滋培礼一佛而万德骈臻举一名而千祥辐凑和风浩荡淑气跹翩无非妙用庄严莫不玄机活泼狮子吼时芳草绿象玉行处落花红皆我隆公法侄真实中流出乃至无量香云无量花云幔云璎珞云种种佛刹供养海云行布圆融重重无尽今日圆满之次山僧到来因斋庆赞证明而已以拂打○相中安土字云会么复击云从斯识得东风面万紫千红总是春下座。

　　说戒上堂问昨夜雪飞千里白今朝迸出一轮红定慧双彰即不问如何是沙弥得力处师云是事如是持进云如何是比丘转身处师云堂中应钵去进云如何是菩萨行履处师云拖泥带水进云秪如向上一句又作么生师云打你脑门破乃云本源清净生死不相干面目现成是非都坐断坚修梵行严净毗尼是泥里洗土块参寻祖意彻透禅关是门外打之绕浮云遮日日体原明物象从心心源本净非戒非禅何持何犯优波离无绳自缚金头陀有眼如盲好与一坑埋却方能自性圆融有个傍不肯底出来道即今和尚说戒说禅又作么生山僧好与劈头一棒云会么明珠剖出光凌乱换却时人眼里睛下座。

　　腊八圆戒上堂云心佛众生三无差别瑜伽禅教一戒全收毛端现宝王刹华台转大法轮放开匝地普天运转冰清玉洁尘尘三昧法法圆融不落思惟不存规式觌体光明了无挂碍且道圆菩萨戒普利一句作么生道奇哉德相人皆具带水拖泥要发明举世尊成道颂云抬头谁信眼生睛堪笑瞿昙诳百灵若谓众生咸具足如何又要睹明星下座。

　　解制上堂云亘古亘今空劳劳地向甚磨处结向甚么处解然则古人云无著力处正好着力无下手处正好下手不妨于结不得处打结解不得处解散今则制期圆满理宜解散于是打开布袋抛向阶前黄金瓦砾鱼目明珠是铁是铜若真若俗一任诸人自取何故分金炉既镕成色贵贱从他自品论下座。

　　华严忏期上堂云透向上乘踏毗卢顶收佛刹于毫端布真空于法界头头应现物物全机象王回顾百花林里肆盘桓狮子颦呻万卉丛中舒妙用到这里佛魔并扫空有俱拟掀翻海岳三千踢倒须弥百亿总是当人自家受用不妨者里直下承当其或未然山僧向第二头举唱去也同音异口共宣扬字字毗卢法界场瞻礼不妨勤忏悔眼横鼻直不囊藏下座。

　　圆华严忏期上堂云时岁艰难际荒山勉启期斋稀惟供粥道惬共舒眉事理尘俱忏身心洁自知今朝圆满日相庆喜孜孜顾众云疋上不足疋下有余清苦修持是真功德且道者个功德落在甚么处卓拄杖云会么雨洗淡红花萼嫩风摇浅碧柳丝轻下座。

　　结制上堂问大展洪炉即不问雪覆千山事若何师云不消一轮日进云恁么则龙得水时添意气不风流处也风流师云非君境界问今日结制雪冷风高挂却钵囊真机独露如何是真机独露师云滴水成冰进云为甚么星分溪涧白露洒竹松清师云刺人眼睛进云一言包括乾坤外佛祖齐教立下风师云学语之流乃云一团绵密八面玲珑放收自在纵夺自由毫端佛刹左右逢原恶辣钳锤自他共利直得兴龙桥杨眉吐舌翥凤洲舞手蹈足激扬本分宗猷振起祖翁旧业其奈时艰岁歉米鲜柴稀职事不堪酬应无计安排佛法正好商量贵乎枯寂是以把定牢关不容走作以金刚剑斩断命根用肘后符驱绝生死管甚厨无烟库无粒直是行有棒用有喝一任铜头铁额禅和子来个个与他脑门迸裂莫怪从前多意气已曾踏破上头关卓拄杖下座。

　　师诞日请上堂问雪覆千山高低普遍奇特相逢未审如何开导师云顶门迸出一轮红进云恁么则八仙过海各显神通去也师云足下未生云僧喝师打问今日和尚大诞之辰未审还有佛法也无师竖拂子云会么进云恁么则龙得水时添意气虎逢山色长威狞师云是谁境界进云龙生金凤子冲破碧琉璃师云一棒打落问花开一万岁桃熟九千年如何是长生不老句师良久云会么进云世界坏而不朽山河变而不迁莫是者个么师云切忌卜度乃云不生不灭觌体现前无古无今光明烜赫皓皓乎腊月莲花落落兮严冬顽石无眼耳鼻舌通身八面玲珑有色香味触遍体一团绵密洪钟有叩则鸣古本逢春便发奇特甚奇特平常实平常今日因斋庆赞不妨对众拈出喝一喝云檀林精洁超群象衍数圆僧海屋筹下座。

　　圆比丘戒尼静观宝明等请上堂问如何是清净法身师云雪花遍布进云既是清净法身因何更说净戒师云为汝不唧溜进云作么生是和尚唧溜处师云三十棒少你不得僧便喝师云你再喝看僧便作礼问钟鼓交参请师速道师云今日不答话进云如何是夺人不夺境师云打你三十棒如何是夺境不夺人师云放你三十棒如何是人境俱夺师云速退连退如何是人境俱不夺师云道来道来进云临济宗乘蒙师指虎逢山势事如何师便打僧便喝问唤作戒则触不唤作戒则背且道今日说个甚么师云无须锁子进云动容扬古路不堕悄然机师云非汝境界僧便喝师云好喝再喝喝看进云不必锦上添花便出乃云梵行原无坠分明在目前如何是目前梵行竖拂子云见么于此见得无边刹海自他不隔丝毫十世古今始终不离当念释迦不先弥勒不后不增不减不是不非大千总摄三际俱收如日丽中天纤尘不昧月临霄汉遍界清凉其或未然今日优波离尊者从山僧口门而出为诸戒德说三聚净戒云清净莫放逸是事如是持既是梵行无坠如何又说净戒顾众云会么虽然本有灵光在也要工夫▆用他下座。

　　祈嗣请上堂问穷子一衣证四果贫婆一饭感三天今日王俊生居士设斋请法有何功德师云突出难辨进云恁么则有意气时添意气师打一棒云不凤流处也风流问打凤罗龙即不问法身无相是如何师打云者个是智慧之男进云法眼无瑕又作么生师打云者个是端正之女问普明家风即不问请法求嗣事若何师竖拂云者里种取进云冰霜堆里通阳气占断春风花满枝师云喜添眉睫乃云火不待日而热水不待月而凉西来妙旨岂待披发而后显盖自威音已前直至今生以及尽未来际不曾少间隐没上至诸佛下及三途情与非情共成一体无佛无众生无人亦无我洞然太虚了无一物如人一身百骸九窍骨节毛孔分别名相即无其人名相假立离相全真推此而言重重法界假合大千一滴全收了然何物所以云大千沙界水中沤一切圣贤如电拂何处更有佛祖传持西来指示种种葛藤昔沩山问仰山妙净明心子作么生会仰云山河大地日月星辰而楞严云十方虚空生汝心内犹如片云点太清里亘古亘今了然显现于此明得抱妻骂释迦醉酒打弥勒不为分外其或未然今日王俊生居士设斋供众请法祈嗣又作么生福德滋培丹桂子从教高大旧门墙下座。

　　腊八日解制圆戒辞众上堂云无佛无法无我无人人我既无佛法那有佛法既无戒从何立于此会得亲见卢舍那亲证解脱道释迦弥勒犹为走使宣律优波且须退后其或未然古人云欲行千里一步为初欲究真乘先须戒定今戒法既圆各生庆幸信心坚固日久行持到不持而持不戒而戒处触撒钵盂倒拈锡杖不妨向人道无我无人无佛无法始见释迦老子于正觉山前大惊小怪底时节却来者里朝打三千暮打八百举白云端祖游庐山圆通讷让以院事不久太守来通叙以东堂之苦太守以目顾端端低头至明日上堂举法眼偈云难难难是遣情难一颗圆明透水寒方便遣情犹不是更除方便太无端喝一喝下座腰包而去众挽之不可山僧今日因有一颂遣情退院事方闲破院驱驰未足观从此清风遍寰宇圆明千古逼人寒且道普明今日解散又作么生啼得血流无用处不如缄口过残年喝一喝下座。

　　师从普明退静涌卍庵受新行镇众信请住本镇太平禅院于癸亥岁九月八日进院。

　　据室云者一片田地山河大地从此入微尘佛刹从此出三万二千师子座就中罗列五十二位法身士时纳败阙正令全提佛魔并扫窥天鉴地纵夺自由山僧今日把住放行于法自在去也拈拄杖云横按莫邪全正令太平寰宇斩痴顽。

　　当日旧住戒子勤修领众设斋请上堂师指座云是座非座展两手云此法非法非法非座正好拈出与诸人顶门着眼遂升云见么拈香云此一瓣香根深劫外叶荫寰中龙天拥护法界蒙熏爇向炉中端为祝严。

　　皇帝万岁万万岁伏愿万方乐德四海讴歌此一瓣香名闻海宇价重连城风沾黎庶气洽林泉奉为护法宰官缙绅檀度福慧庄严金汤佛日此一瓣香檀林独秀德水滋培熏成解脱之心显出光明之相奉为本镇众善信等兴显维新福缘善庆此一瓣香杂毒为末鸩血和九焚之百骸溃散沾之五内俱消昔年触着恨难消今日重拈第二会奉为普明堂上传临济正宗第三十二世石关先老和尚用酬法乳之恩维那白椎云法筵龙象众当观第一义师云若论第一义谛亘古圆明不容图度今日虽然拈出争奈落二了也有识得一者请出相见问法筵龙象即不问第一义谛是如何师云丽日正当天进云今日众檀越敦请和尚开堂当说何法师竖拂子云见么进云入大宝刹登大法坛吹大法螺击大法鼓演大法义此种种法毕竟如何施设师云无手人行拳进云恁么则佛殿重光开法席高提祖印显宗风师云阇黎不得无分进云新溪水接漕溪水一派流通贺太平师云须得如此问黄花吐蕊太平法席新开大冶红炉直下煆凡炼圣百千三昧即不问利生接物是如何师云两口无一舌进云如何是宾中宾师云打你头颅破如何是宾中主师云我问你答如何是主中宾师云你问我答如何是主中主师云直得山僧无口说进云宾主历然蒙师指撩天鼻孔是如何师打云会么进云棒头落处全机露匝地清风彻骨凉师云不是你境界问有相无相即不问离形离相是如何师云者问却好进云毕竟向甚么处安身立命师云退后看僧礼拜师云着乃云天垂宝盖地涌金莲于者个事上全无交涉破衲蒙头芦芽穿膝在衲僧分上亦是周遮若论此事知不能知识不能识毫端现宝王刹微尘转大法轮棒喝俱非语默皆丧迥然独露觌体现前人人鼻孔撩天个个脚跟着地横吞八极竖透金轮然虽如是不因傍观指注难见自家宝藏蓦竖拂子云会么灵光影里解翻身用了吹毛色倍新从此掀腾空界月秋光直显太平春举临济初住谓普化克苻二上座云我欲于此建立黄檗宗旨汝二人可成褫我二人珍重下去至明日普化上来问和尚昨日向某甲道甚么济便打又明日克符上来问和尚昨日打普化作甚么济又打师云临济老人倩人成褫上来便打悬羊头卖狗肉普化克符尽力扶持赤身受棒损自己长他人检点将来千载之下不无话靶山僧今日到此不劳成褫一任施为盖自太白峰高语溪水秀源远流长派及普明山僧住持六载于此相去不远以拂子倒点三下云舌头飞铁马眉睫现金毛维那结座云谛观法王法法王法如是。

　　师诞日监院绍升领众设斋请上堂问大众临筵圣凡普集弘法利生即不问且道如何是寿师云天长地久如何是量师云地久天长进云寿量齐拈出花甲等河沙师云石虎当途据乃云净裸裸无形无相赤酒酒非古非今去来坐断觌体圆明拟思量千山迥隔忘伴侣万境一如名之为凡则微尘总摄云之为圣则诸行未彰人我两忘是非不立遇贵之时可与龙王斗富遇贱之际都来不值分文山苍苍水茫茫一锡孤云在处安无量劫来离算数那道今年五十三竖拂子云见么鼻直眉横曾不异冰霜堆里好商量下座。

　　腊八日上堂问明星列月初前打失眉毛却怨天尽道今朝腊八日谁家灶里火无烟既是人人具足因甚又大惊小怪师云与你作个榜样进云如世尊云一切众生皆具佛性为甚不会师云只你不唧溜进云受尽六年饥寒苦今日方知本现成师云拈出来看进云恁么则刺瞎摩醯首罗眼脑后圆光千万重师云那里见得进云师子窟中师子吼栴檀林内象王游师云只在外边问朔风号怒树头空昔日今朝事不同唯有瞿昙腊八日普天匝地显家风如何得悟此意去师云瞎眼阇黎读梵书进云恁么则好手手中呈好手红心心里中红心师便打僧便喝师云犹是客作汉问天上天下唯我独尊是甚么意旨师举拂子进云未出母胎度人已毕又作么生师放下拂子进云雪山六载所为何事师云只为阇黎进云夜睹明星意旨如何师云刺瞎汝眼进云四十九年三百余会为甚末后更拈花师云卖弄不少乃云无依无倚绝虑绝思冷清清银山铁壁空劳劳死水枯株穷斯煎饿斯炒技能已尽上无攀下无仰自己犹多抬头忽见一天星开口便言皆佛性从此传虚尽世间至今还守空途辙山僧虽作后儿孙毕竟不从者里住既不从此住只今在者里作甚么珊瑚枕上两行泪半是思君半恨君下座。

　　启万佛期上堂问花两缤纷即不问宣扬佛号是如何师云句句从口门出乃云佛为众生之药无病何须服药忏乃灭罪之方无罪岂必求方自性本源清净盖天盖地了无遮障只因一念无明便乃我人对立生佛交分不知生佛同原罪福非异一太虚空了无挂碍所谓觅罪性不可得佛来也须三十棒于此会得求佛佛现忏罪罪除人我两忘生佛不二昔有秀才问长沙云但闻千佛名经不知千佛居何国土还化物也无沙云黄鹤楼崔颢题诗后秀才还题也未答云未曾沙云得闲题取一篇好长沙惊人语句不妨奇特争奈令人于黄鹤楼中着倒要明佛土亦大远在山僧今日启礼万佛忏斯或有秀才问万佛居何国土山僧连声唤云秀才秀才若应诺则向他道只在者里喝一喝云会么千佛万佛总一佛只此声中无别物黄鹤楼诗崔颢题汉时关塞秦时月。

　　上堂问春光明媚柳绿花红燕语莺啼惠风和畅是甚么人境界师云高着眼进云门前杨柳色苍苍触目春光不覆藏师云会取好乃云桃腮柳眼显扬佛祖家风燕语莺啼播弄衲僧巴鼻印水印空云霞飘缈打风打两声韵铿锵转山河归自己物物全彰将自己入山河头头应现东山水上行西河火里坐山高不碍白云飞竹密不妨流水过诸佛出身正是东君行令祖师妙用全凭者里风光瞬目扬眉无非者个鸟啼花笑岂是他哉挥拂子云会么遍界尽非闲草木何山松柏不青青下座。

　　圆万佛期上堂云实际理地不受一尘佛事门中不舍一法有开必有合有聚必有散有起必有止有始必有终山僧于此太平禅院仰仗十方赞助一众坚勤幻起空中楼阁迓迎诸佛光临炊无米饭煮不湿羹云门饼赵州茶一时拈出上以普供圣贤下则均资幽爽于中普利檀那各得除灾益福今则佛事告圆收起幻场复归旧相且问大众适来种种功德且道着在甚么处雨洗淡红花萼嫩风摇浅碧柳丝轻。

　　上堂云两个黄鹂鸣翠柳逗漏那边消息一行白鹭上青天发扬者里家风若是伶俐汉一时觑破跳出圈圚卖弄家私向桃花浪里张帆锦绣林中跃马吟风咏月问柳寻花中途忽遇焦尾大虫者里还有转身处么今日曾居士设斋堂中大好供养便下座。

　　灵鹫庵佛开光法隆师领众请师上堂问随方应化建立法幢放光现瑞大地辉煌建刹竿显鹫岭之宗风献桐花见象龙之投款祖师心印即不问开光一句请师宣师云直透九天进云即今四众临筵悉蒙光照还有利益也无师云大众证明进云古佛放光度人无量今佛现瑞几人得睹师云脑后荐取僧喝师云未在进云等闲点出如千日照彻尘寰大地明师云好礼三拜僧拜云知恩方解报恩师云切忌随他脚跟转问祖师公案即不问当机觌面是如何师便打僧便喝师云未见在僧拟议师便打问今日佛登宝座师登法座去此二途毕竟作么生师云簉破阇黎铁面门僧便喝师云再喝喝看僧礼拜乃以拂子左点云杲日腾辉右点云皓魄当空放下拂子云总不出者个且者个又作么生蓦竖拂子云见么其或未然山僧今日当阳说破昔日释迦世尊初生之际一手指天一手指地云天上天下唯我独尊引发后来刻雕种种形相随缘应现遍界分身总不离独尊妙体然则此体非五行之所铸非二气之所成只在当人最初一念全身独露觌体光明譬彼明月当天万水千江无处不现由此观之则知诸人自己各皆是佛所以僧问古德如何是佛答云即汝便是又裴相国托佛跪黄檗前请安名檗唤云裴休休应诺檗云与汝安名竟于此会得则知我隆公鸠同众信创建此灵鹫禅院装塑释迦佛像今日功竣开光山僧特来点眼山僧非点如来之眼直是点出诸人自己光明欲使窥天鉴地耀古腾今听取一偈巍巍独坐黄金相只在当人一念成万古千秋光闪烁俨然灵鹫会峥嵘喝一喝下座。

　　复请住普明禅院上堂云祖翁田地不离当处自家宝藏不隔丝毫生佛悟迷不移本性圣凡隆替不出自心执相则一身各别观空则万象全真鼻直眉横阿谁有异天回地转若个非同量大则纵横无碍情消则物我一如棒喝交驰总明个事后先相继只贵了因劫见销镕顿现普光再会刹时敛念乃知三圣重光临济德山指归有据天童语水一滴从来发明向上宗猷大展无为妙化且正恁么时举扬一句又作么生千峰势向岳边止万派声归海上消下座。

　　灵鹫庵圆华严期请上堂云尘尘刹刹总全真一念回机识自心看破善财弹指处重重法界是阳春竖拂子云者个是甚么法界喝一喝云若向者里会得则知华严境界不出自心所以十世古今始终不离当念无边刹海自他不隔毫端然虽如是若向祖师门下落在第二直须掀翻华藏踏破毗卢纵横无碍收放自由麻三斤乾矢橛拈来便用金刚圈栗棘蓬就手全抛三面狸奴踏着月两头白牯手拏烟喝一喝云会么其或未然问取我法隆上座圆融行布在当人机用翻腾海岳昏拈出华严大经典收来元在一微尘喝两喝下座。

　　启药师期上堂问桃花浪暖嫩柳舒金正值诸师礼忏未审作何功德师云鸟啼花笑最分明问万紫千红不出者个万紫千红即不问高峰四语请师宣师云识取者个好如何是海底泥牛衔月走师云舌头拄地如何是岩前石虎抱儿眠师云眉毛插天如何是铁蛇钻入金刚眼师云耳朵两片皮如何是昆仑骑象鹭鸶牵师云牙齿一具骨进云四句蒙师亲指示得何意旨利群机师云会取内一句进云恁么则大众沾恩去也师云切忌外追寻乃云普明有一丸药直是灵验所谓求长寿得长寿求富饶得富饶求官位得官位求男女得男女邪者得以正病者得以愈亡者得超升罪者得忏悔有求必应无感亦通将欲拈出举似大众药师如来于香烟影里忽然涌现为作证明云我于此药发十二微妙上愿是名药师一切众生服此药者我必加被悉获吉祥言已放大光明照十方刹六道四生悉蒙饶益大众且道此药即今在甚么处蓦竖拂子云会么千溪万派咸归海河沙妙德总由心下座。

　　上堂问本来无说不涉言诠因甚么和尚今日又升座师云秪为阇黎进云恁么则三玄三要请师宣唱师云不消一劄进云如何是第一玄师云风花满眼前如何是第二玄师云明月照岩间如何是第三玄师云雨过法堂边如何是第一要师云不妨开口笑如何是第二要师云曲高翻别调如何是第三要师云身轻当　跳进云三玄三要蒙师指最初一句请师宣师云头上不要安头进云不妨锦上添花师云涂污不少问攒花簇锦四六尖新是诸方旧套头不必拈出云门三句恳启尊慈师云旧套头如何是函盖乾坤句师云逼塞虚空如何是截断众流句师云须弥突兀如何是随波逐浪句师云要是弄潮人问无边色相何非本地风光如何是本地风光师竖拂子云见么进云大通智胜佛十劫坐道场为甚么不得成佛道师云虾蟆趁鹞子进云既是大通智胜因甚不得成佛师云第二头乃云东皇已去夏景方临节换时移茶新笋嫩梅子压枝体露青青颜色芭蕉抽绿发扬阵阵薰风槐叶屯云荷钱贴水牡丹夸富贵芍药弄鲜妍罂粟花红红白白蚕豆荚密密疏疏正恁么时与药师如来净琉璃境界是同是别即此净琉璃世界与诸人自己境界是同是别即自己境界与春红夏绿种种芬芳境界是同是别即今慧灯上座设斋供众请山僧上堂举扬个事发明向上一路底境界复是同是别于此会得则知无边境界不隔丝毫还会么拽拄杖云理策邀朋谁处好村南村北看桑麻下座。

　　四月八日圆药师忏期上堂问世尊初生一手指天一手指地周行七步目顾四方云天上天下惟我独尊如何是指天指地底事师云笑倒傍观如何是周行七步底事师云弄巧成拙如何是目顾四方底事师云切忌眼花如何是独尊底事师云妄自尊大问十方虚空被某甲一口吞尽未审普明向甚么处出气师云非公境界进云一句迥超今古格令人瞻仰绝跻攀师云还会得也未僧一喝师云原来不会乃云释迦世尊正恁么时全体显露手指天地自称独尊打破药师如来焰网庄严境界纵横无碍威猛绝伦其药师如来于净琉璃光中端严不动任其腾跃是二如来于此大地中一动一静各逞威神山僧振威一喝于是动静二相了然不生但见普明寺里道场圆满十方同聚缁素咸臻求福者福求寿者寿称其所求悉皆饶益然则欲觅丝毫形相了不可得既云不可得种种庄严佛事向甚么处着倒击拂子云梦幻场中互举扬空花佛事竞芬芳绿阴遍界更时令梅子熟时滋味香喝一喝下座。

　　结制上堂问鼓声才罢海众云臻炉韝初开煆凡炼圣有个无面目汉未审和尚作么生煆炼师打云今日煆着你问尽大地是个禅堂昼三夜三因甚么又要安禅结制师云天高群象正进云大圆镜里绝尘埃秪如红尘滚滚白浪滔滔如何绝得师云海阔百川朝进云声前荐得落在今时句后承当迷头认影又作么生师云却好处道将来问龙蛇溷杂凡圣交参即不问高峰四语请师宣师云不妨与你葛藤进云如何是大海无鱼师云冲波逆浪如何是大地无草师云遍界芊芊如何是大富无粮师云空腹高心如何是大悟无道师云有头无尾进云只如转身一句又作么生师云眉毛八尺长进云有意气时添意气不风流处也风流师云闲言语问九旬禁足则不问今朝起七是如何师云横按莫邪全正令进云秪如无面目人如何相见师云打破你底头进云恁么则掀倒禅床踢翻炉韝去也师云不是你伎俩乃云旧店新开卖弄祖翁家业门庭再整重提往日钳锤金刚圈撒开遍地栗棘蓬抛出漫天要使无形段无面目汉全身担荷有志量有见解人觌体承当与临济无位真人安位云门　轹钻头加尖说甚三玄三要四主四宾直是魔来魔扫佛来佛除铜头铁额总教齑粉石壁银山立地迸摧虽然如是于我祖师门下犹落第二且作么生良久云师子教儿迷子法进前跳踯忽翻身罗纹结角交加处鹘眼龙睛失却真以拂子倒点三下喝一喝下座。

　　腊八圆戒上堂问据宝座于当阳辨龙蛇于白棒向上宗乘则不问戒法齐彰是若何师云花簇簇锦簇簇进云昔日云门欲打杀世尊和尚今朝说法庆赞是同是别师云骑虎头收虎尾乃云即一而万了万而一一之与万总是假名于此会得则菩萨万行即是一真一真之道不离万行遍现俱该法界收来在一微尘一微空故众微空众微空故一微空一微空中无众微众微空中无一微一微既无众微何有山河大地明暗色空当体全真戒从何来律从何起何处更有五戒十戒二百五十戒种种程限古人云事事无碍如意自在手把猪头口说净戒其或未然且把格则尽形寿行持去以至亲见卢舍那心地始不负出家受戒之志举世尊睹明星悟道乃颂云弃舍王宫坐雪山六年冻饿始开颜从兹传得无生决要在皮穿骨露斑下座。

　　岁旦祝　圣上堂拈香云此一瓣香攒花簇锦巧妙尖新爇向炉中端为祝延今上　皇帝万岁万万岁伏愿八方齐拱瑞万派悉朝宗乃竖拂子云见么依前原是旧时人不改旧时行履处然则旧时面目喜气频添后日眉须暗中渐减韶华交接物色鲜妍景象推迁时光迅速要须推前算后急着轮椎脱略浮华了明实际击桌一下云会么爆竹声中一岁除无边光景一时新等闲识得东风面万紫千红总是春下座。

　　解制上堂云波波挈挈走丛林只为参禅了自心当下一机能荐得虚空粉碎地平沉然则虚空粉碎大地平沉底境界要须自证自悟别人替代不得如人饮水冷暖自知所以普明于此九十日内把定牢关不容出入只要诸人了取自心境界即今九十日圆满打破牢关解开布袋正值元宵时分梅柳争芬灯月交辉之际四五百条花柳巷东游西走二三千处管弦楼逐色随声正恁么时且道与自心境界是一是二于此会得不孤负此九十日中眉毛厮结一番苦受其或未然莫道出门便是草未曾举步已芊芊下座。

　　启万佛忏期上堂云百千众流同归于海河沙妙德总属心原是以了心无二达性原空人我并消是非并遣于此会得则知于一毫端现宝王刹坐微尘里转大法轮须弥灯王如来以三万二千师子座入维摩丈室十方诸佛同垂感降不为奇特其或未然普明今日顺朱填墨依样画猫启个万佛忏期要使十方聚会个个无为一瞻一礼发明自性天真一赞一扬宣演本来佛智香云缭绕花雨缤纷福慧庄严吉祥如意顾众云且如何是诸佛出身处满村红白桃李树遍界青黄菜麦田下座。

　　圆万佛忏期上堂云有起有止有聚有散有来有去有真有俗仔细看来总成虚幻且道如何是不虚幻竖拂子云只有者个无起无止无聚无散无来无去无真无俗先天地生不为生后天地灭不为灭露迥迥地不着纤毫然则古人云纤毫不犯总教灭门又作么生普明于前月廿六日启建忏期即今廿六日圆满其间起止聚散去来真俗并非虚幻于此不虚幻中识取者个面目则知虚幻未尝虚幻真实未尝真实以此功德回向法界众生福永寿增财法平等喝一喝云当体无生无不生生生无尽总无生个中识得真常理亘古穷今绝变更下座。

　　空诸师同弟念恒为母八旬祝发请上堂云亲得离尘子道成度亲出世孝分明山僧代结前公案子意师心两见情举拂子云见么只是者个非男非女非僧非俗非古非今净裸裸赤洒洒亘古亘今不落名相非口所宣非心所测盖以尘缘固蔽窒塞成形乃有我人众生之见才生见执便难解脱必须离尘脱俗始得妙明真体道贞上德向皈依我法兄黄山雨峰和尚因能舍子出家黄山开发已具离尘之志待欲于黄山手中铲去髼松不意迁延岁月年忽八旬今则释子空诸念恒为母祝寿欲与剃落以黄山辽远爰请山僧与之脱白然此禅德皈自黄山派自黄山志在黄山愿在黄山黄山杳隔未得遽旋山僧与之剃染以全其子母之情师资之义兄弟之好一举三得大众还会么以拂子打圆相中点三点云从今脱略根尘识体露堂堂绝覆藏下座。

　　结制上堂横拄杖云见得拄杖生枝钵盂安柄露柱开花灯笼结果好向剑锋上走马井底下张帆眉毛生海水鼻孔安须弥然虽如是未为奇特更须一喝全收大千沙界三玄直显无著真宗打开佛祖关键掀翻纲宗要门到者里亦落第二普明总不恁么我只要你摸取脚跟识得自己口是两片皮牙是一具骨一任说长说短咬东咬西其或未然于二时中粥饭嚼着一粒砂管取通身庆快便好朝打三千暮打八百且正恁么时一句作么生擂台势阵从君打拚命忘生好上来便下座。

　　师六旬诞日铁树师请上堂云此身非相一物也无身既无相寿量何来卓拄杖云向者里会得则知以悲愿力示现受生从缘应感随类化身或慈或威或嗔或喜或顺或逆或小或大如牟尼珠现于众色珠体本净映色为染所以云山河大地皆妙明真心中物河山各异珠体一如亘古亘今不生不灭既无生灭寿量何涯大众还见山僧寿量么举拂子云于此见得有相身中无相身极意庆赏不为分外其或未然纵饶百岁还归尽只是相分后与先下座。

　　解制上堂云尽大地是个解脱了无一物间隔空空荡荡寂寂默默自由自在无拘无束盖以妄缘萦绕不能解脱所以佛祖婆心太切捏目生花强生规式向结不得处着结解不得处解散以楔出楔将梦破梦山僧恁么告报亦是梦话然虽如是听取一颂舟胶浦冻雪漫漫岁底经商绝往还到得阳春天气暖江湖依旧去来宽下座。

　　岁旦祝　圣上堂举拂子云只是者个非色非声无形无相即无即有是古是今山河大地由此建立三昧六通从此发现放开也在我捏聚也在我若放开时乾坤六合阴阳二气四时八节三草二木千红万紫芬芳遍界无边光景一时新若捏聚时佛眼觑不见罔象不能窥即今山僧放开也大众见个甚么掷拂子云顶天立地超凡圣耀古腾今绝去来下座。

　　郡城绅衿于普明请师归住精严古禅堂入院请上堂第四回拈香毕乃云万机休罢付痴憨踪迹随时不用参忽被薰风吹不住又来此地弄高竿衲僧无事用舍随宜无固无必动静一如向上一路千圣不传法随法行随建法幢时节若至其理自彰倒用横拈总归真际今此精严古刹坍颓日甚众僧忧愤乏力修崇乃蒙众檀护发心欲为修葺爰命山僧料理其事然则古人云会得则一茎草上现起琼楼玉殿不会则玉殿琼楼被一茎草遮却竖起拂子云大众见么此精严大殿在拂子头上冲霄耸汉八面玲珑金碧交辉岿然万古其或未然则见梁栋倾斜基陛颓毁椽梠差脱覆苫乱坠种种颓坏不堪属目山僧向第二头与众兄弟共相施设去也拽拄杖下座。

　　小参

　　僧问如何是踞地师子师云你且立在者里如何是出窟师子师云退后去进云蒙师指出真师子跳掷翻腾平地波师云未点眼在僧喝师便打乃云参须实参悟须实悟若得实参实悟自能随处作主遇缘即宗竿木随身逢场作戏罗大千于掌握撮虚空于顶　踢脱佛祖机关扫除圣凡窠窟纵横无碍独立乾坤打圆相云若到者里正好吃棒且解七一句又作么生龙生金凤子冲破碧琉璃下座。

　　小参云结制已经十五日艰难种种不可述无柴无米最堪忧有口只堪挂在壁平湖知浴入山来今宵要起第二七铁壁还须拚命挨要知谋道不谋食就地翻身跳出场一曲吹将无孔笛卓拄杖云会么根尘脱落闻不闻广长舌相非今昔以杖画圆相复卓三下下座。

　　严质人护法掩棺请小参云质义成人最可夸岿然不着眼中沙丽天杲日能长久越古超今事不差恭惟质翁老居士之灵立身忠信乡党称为长者处世真诚英才乐于门下文瞻北斗德重南山与先师为方外交始终不易受令叔作普明护生死俱沾未尝留心于吾道而暗合禅宗已能乐志于名伦而超然物理正宜寿考引导浇漓岂意奄然撒手归寂世谛看之最堪痛惜道眼观之归其真宅所以云生死如花见闻如翳翳消花谢一亘长空即今盖棺之际如何举扬脱体迥超生死见端严不动在其中下座。

　　小参云心随外境转转处实能幽良久云唤甚么作心唤甚么作境喝一喝云若向者里会得心境俱忘事迹并扫无禅可参无道可学放浪形骸之外优游寂灭之中住窄若宽处幽若显问话参禅翻成特地其或未然向十二时中四威仪内应缘接物之际一觑便见何故聻不见道随流认得性无喜亦无忧抚掌下座。

　　对灵小参云身从无相中受生犹如幻出诸形象幻人心识本来无罪福皆空无所住以拂子打圆相云者个是无相一切世间尽世间所有种种形色种种名相种种是非种种得失莫不从此无相中发现如母生子未尝改形母有子有母无子无母既无相子岂有相子母既无则形色声名俱同幻化既同幻化生死亦然所以云见闻如幻翳三界若空花于此会得则知严母孺人生未尝生死未尝死且道即今在甚么处喝一喝云沤生沤灭水还在一性圆明亘古今下座。

　　对灵小参云生时未尝生灭亦未尝灭即其不生灭应缘而分别当其应缘之际于声色头边是非窟里或威或慈或嗔或喜随缘应感立业成家及其缘灭四大分离事业虽云抛散而此性未尝转移且此性即今在甚么处竖拂子云见么亘古亘今原不昧花开花落总如然下座。

　　圆万佛忏小参云佛不是佛道不是道目盲眩五色知见立三心有修还坏无念即真天然自性不落他人千佛万佛总是一佛早已百杂碎真名假名尽属无名不消一踏倒水中月镜里花聪慧人瞒他不得空中彩谷里声多知汉枉自劳神今则万佛忏期道场圆满檀那获福僧众增修上报四恩下资三有因缘辐凑功德周隆忽然达磨大师从拄杖头跳出高声喝道有漏之因并无功德山僧轻轻对他道幻中成幻幻功勋幻里功勋幻里身欲了幻因须作幻幻中超脱幻俱真下座。

　　解七小参问大事未明时如何师云烟雨楼前渔父舟进云某甲即不然师云作么生进云公案现成师便打问德山小参不答话赵州小参要答话未审二老酬唱如何师云一彩两赛进云今日和尚小参又作么生师云虾蟆吞大虫进云某甲即不然师便打问打凤罗龙即不问忽遇师子儿来又作么生师云那里有僧喝师云野干鸣问七日已过即不问车马横行时如何师云看脚下进云虚空粉碎大地平沉时又作么生师打云我与你打破来看乃云佛祖之道本非奇特不过指出当人本源而已盖以此事人人共有个个不无只因妄想执着不能证得迷昧既久返以为奇然在当人日用未尝欠少丝毫昔僧问如何是佛即汝便是如何是佛汝是慧超伶俐汉子于一言之下一信永信一得永得净裸裸赤洒洒捺着便跳拨着便转吞吐十方放收三际始知与从上巴鼻无二无别亘古亘今不生不灭建立也在我扫荡也在我更无他人只是自己故曰天地同根万物一体诸人还证得也未证得则了脱生死其或未然有寒暑兮促君寿有鬼神兮妒君福且今解七作么生道新出红炉金弹子打破诸人铁面门下座。

　　结制日小参师云本来成现云腾可致雨觌体圆明露结便为霜观世音菩萨将钱买胡饼放下于却是馒头拈却鼻孔失却口从来脚不离▆▆且道今日是十月十五不是十月十五诸方把住牢关者里放行一路行脚虽无一个赖有圆通二十五合眼跳黄河不劳开臭口狗走抖擞口猴愁搂搜头且道太平今日还为人也无举拂子云鉴复云咦良久云举不顾即差误拟思量何劫悟喝一喝下座。

　　解七小参云山僧于此七日之内把住牢关不容出入直与三世诸佛历代祖师天下老和尚以至四生六道情与非情同一本体寂默其有好动阿师说道气闷于是东冲西撞要求出气今日解开布袋任其往来直与三世诸佛历代祖师天下老和尚以至四生六道情与非情同一正智作用又有好静阿师说道散诞于是自拘自束求个安静者两般汉总好与三十棒趁出门外始得且作么生随缘事事了日用何欠少一切但寻常自然不颠倒举庞居士偈云日用事无别惟我自偶谐头头非取舍处处勿张乖宋紫谁为号青山绝点埃神通并妙用运水与般柴师云如来藏中一个旋陀罗尼却被者老汉拾得抛来掷去不妨畅快然则检点将来只见锥头利不见凿头方何故聻古墓毒蛇头戴角南山猛虎尾叱沙。

　　除夕小参云道无更换随物令以迁移时有去来体虚空而不变不变而迁城上已吹新岁角不迁而▆窗前犹点旧年灯喝一喝云向者里会得则超脱世谛了悟性空眉毛插天鼻孔拄地洒洒落落寂寂惺惺年穷岁尽看他王老烧钱守岁辞年宰个白牛露地法喜为餐禅悦为乐敲锣打鼓发扬向上宗猷作舞唱歌卖弄自家珍宝其或未然明朝更有新条令恼乱春风卒未休。

　　启华严忏期小参蓦竖拂子云见么者个是毗卢楼阁瞿昙老人于三七日中尽情剖露善财童子于百一十城一时参透无边刹境不隔丝毫十世古今不离当念大千沙界海中沤一切圣贤如电拂云何更有七处九会三贤十圣种种葛藤所以云如来大华严藏在一尘中有一聪慧人破尘出经卷且唤甚么作尘此经著于何处喝一喝云者里会得高踏毗卢顶超脱法界量自由自在放浪无碍去也其或未然且从普贤十大愿中礼敬无量诸佛一一发愿行持至尽未来际忽然磕着顶门好向普明者里吃痛棒除夕小参云攒花簇锦不落数量巧妙尖新觌体无依自从元旦以至岁除增一毫不得减一毫不得恁么则离名离相非古非今眼睛只是眼睛鼻孔▆▆鼻孔各各不相知各各不相到遇饭吃饭遇茶吃茶说甚禅道佛法古今往来其或未然即今腊月三十日整顿新鞋新袜管取明朝拜年且正恁么时作么生放教锣鼓敲长夜爆竹从教吼似雷。

　　请为李天生对灵小参师击拂子云击破南柯枕上情脱然独露自家珍了知梦幻终归尽始信浮生镜上尘蓦竖拂子云天生居士还会么者是你自家宝藏受用无穷只因向外驰求扰扰于声色利名不能自得今日到此利为何求色为何得冤亲如梦幻生死若浮沉觌体现前光明遍界掷下拂子云还委悉么更听一偈云开明月现大地光凌乱截断是非缘主人方得见喝一喝下座。

　　对灵小参师挥拂子云去来生死事如麻放下身心即到家会得个中真面目了知身世等空花恭惟黄氏淑人之仪生成闺秀长适名门慧质天资幽贞自克报缘既尽撒手归真乃兄黄建中以兄妹之情不忍舍置爰请山僧举扬个事庄严净土然则吾宗无语句亦无一法与人只是直指当人自性而已且道淑人二十九年中与二十九年之前及今舍识之后者个面目即今在甚么处良久云脱体迥超生死见全身出没绝行踪喝一喝下座。

　　庠生王允灿等请为先妣陈氏孺人明永对灵小参举拂子云见么未有世界先有此性世界坏时此性不坏如何是不坏之性放下拂子云会么于此会得则知因缘成聚皆为幻化世业兴隆皆为幻化身形强弱皆为幻化生死去来皆为幻化于幻化中营为百转应用多般其真如妙性于中无二无别识得幻化便见真常了得真常无非幻化所以云迷则众生悟则诸佛只在一念信与不信之间今尔一念信真皈投三宝山僧已曾摄受志欲进修以全寿考岂谓捐妆太速撒手归真世相观之以幽闲之德治家勤慎不无悲叹道眼观之空花幻翳有时而散其自性天真俨然不动一念回机便同本得且如何是本有之性良久云六窗顿晓三更月万籁无声其寂寥。

　　承德郎周扆勋请为元配杨氏安人对灵小参云春已去夏方新绿密红稀雨满林代谢不妨随气运个中不动是天真蓦竖拂子云安人还会么于此会得则知春红夏绿秋敛冬藏荣枯修短生死去来无非梦幻其真常之体通天彻地亘古亘今不为一切色缘所碍所以云旋岚偃岳而常静江湖竞注而不流要知动原不动生实无生性静圆明一真独露虽居幻化体实如然物谢情消光辉愈胜且道安人天真面目在甚么处喝一喝云一把柳丝收不得和烟搭上玉阑干。

　　示宝明禅人

　　欲了生死超越佛祖者只要明白者一着子然在当人自信得及日久揩磨必能洞见自己本命元辰既明自己佛祖自能超越参究之法如世人贪爱珍宝相似朝求暮想惟宝为念盖宝能使入一生富足故也今清净牟尼之宝具在自身得之可能了明佛智超脱轮回人反不能朝求暮想而置之无事甲里甘受轮回之苦亦为大错宝明上座从山僧剃落受具足戒有超脱之志为病魔所阻未遂其意值山僧退普明居涌卍相隔既远倏忽三载今年春寻山僧于狂风猛雨中乞为开示然无价宝珠在汝衣里若能提个话头念兹在兹日进不已便能明了自家宝藏生生劫劫受用无穷如或半信半疑因循度日荏苒过时则此大宝毕竟不能明白所谓如八宝山空手回又云袈裟下失却人身最是苦。

　　示慧灯禅人

　　达磨大师从南天国来秪要觅个不受惑底人有能于一言之下一信永信不被人惑虽未能扩充力量日久揩磨自能光腾千古如大梅得即心即佛一句便隐梅山二十年乃有马祖梅子熟之记兹慧灯上座初未知有此事因入普明随喜七期便发心坐香山僧不甚逼拶因见答旁僧即心即佛之句领会自己面目作偈呈见遂深信此事次年复来打七求戒验以法身边事可称不惑但百尺竿头未能进步如哑子吃蜜相似然古来自了汉俱胝打地之流虽不大兴波作浪而流芳千古者皆真实中来因以如意一柄与之使其于本分中如意行持不为物碍管取腊月三十日得自由自在去也偈曰即心即佛事无差会得从教到处夸如意行持无不是头头物物更何加珍重。

　　此事不论僧俗男女皆可了悟以人人本具之佛性灵明廓彻但为妄想执着各成异见乃有六道四生之别故曰迷即众生悟即诸佛只在一念回机而已慧灯上座于辛酉岁在普明堂中闻举即心即佛公案而得自受用三昧虽未到大梅田地其固守自▆宝藏不为外物所转志可嘉也但惜阐尼失于参▆不能再进竿头如哑人作梦而不能道也然能念念不忘心心无间焉知不到末山总持辈境界耶兹值六旬之诞道人不应世谛祝庆因书片语以助竿头且如做生日不识他是阿谁生底本来父母今在何处请下一语相称是真做生日也速道速道。

　　新元和尚牧牛图序

　　昔马祖问石巩汝在此作甚么答曰牧牛祖曰作么生牧答曰一回入草去蓦鼻拽将来祖曰子真善牧牛者以致南泉沩山懒安郭功甫辈皆牧成一头露地白牛踏翻香海踢倒须弥超然物外得大自由及五代时有普明禅师老婆心切起模画模作牧牛图并颂自未牧初调以致人牛两忘曲尽态度其颂十首流传已久倡和亦多独严　轹居士和韵十有余过复又中兴普明古刹请我先师闻法大振鞭策欲使尽地奔狂顿成独照新元和尚为先师犹子首座普明则亦橐鞬从事于大牢君者深获牧牛之法卜隐莲溪为嘉禾绅衿请住漏泽禅院意欲耕转鸳湖之地以榜四维可谓有志于大白牛车者矣曾于丁亥示余牧牛图一册皆近世名公尊宿所书诗画相兼曲入奥妙今戊午冬余继席开戒和尚枉赞羯▆说法之暇出卷索题展之则又牧牛图也笔法古俏形体殊绝曲尽驯梗之状云是明州大老黄公之笔其与赵文敏之用心亦胜矣所和原韵辞旨超逸深得牧牛之法则又一士大夫李次公之制可与　轹并辔展玩再四不忍释手深愧牛性未调牛力未备焉能提举牧牛之旨然已入此牛栏或致牵绳挽鼻于和尚分中亦大费力只得道个吽吽和尚亦抚掌呵呵相忘于人牛之外若曰题颂其实未能。

　　叙异记

　　昔先师翁属我先师云直指西来意杨岐正脉通先师后为临安邑侯杨琳请住县之白洋山高峰妙祖结茆之所曰蟠龙院者栖迟既久为禾中绅衿延住普明禅刹中兴开法接纳高真时值岁歉极意弥缝遂成嘉郡名席十年艰苦未满所怀而逝桂以愚拙得侍四载不异针芥之投桂请语录付梓先师叱曰从上经论以致诸家法语汗牛充栋而倍蓰之人未尝阅余言何及古人而欲传世耶虽上堂参请一时方便语言皆不存录汝当志学古人毋为我意及先师圆寂后检废纸得录一卷乃侍僧所窃记者文多倒置语或差讹桂即藏之以俟梨枣自康熙乙卯年守龛多障未遂所怀殆嗣席之三年奋志编集其所润色桂实裁以付劂装既成卷捧录告成像前时庚申五月朔旦桂礼拜才毕忽觉齿边有物累累以手扪之得粒如蚌珠视之有光因思清晨漱洗已竟何从有此若藏宿齿隙何以安然不觉待供录时流出细视如晶状非砂石齿屑可比窃思先师生平真实潜修密行所出言语皆真实中来夫能真实则遍通法界应感精诚而现奇特之相闻之▆▆有三皆道德所感如高峰发中生舍利中峰像中出舍利路公求舍利得瓶中道士求舍利得口中庆隆风沙所及俱舍利摩伽道场精洁两舍利古今上士或潜或显数不能举由此观之或有感于不肖齿边而证真实之说乎桂不敢妄认是非藏固匣中以验其后今壬戌清和偶出视之光明炯炯敬仰维新桂因忆清隐山房远祖冬溪和尚名布海内桂童时先祖指遗像谓曰此冬溪和尚也因述始末桂遂立振起之志及鼎革际所藏诸像俱属飘零唯冬溪止存一面两履鲜明如昨爰命画手补身设供又照孙疾笃药难投治桂祷佛哀求忽一泥丸堕前外褁苔藓碎即发光因与吞之其疾顿愈嗟乎桂自睹冬溪而志于学上无师诱下绝良朋多病弱植荏苒其时虽忝法门智行全缺今五十岁余病魔更炽上失先德遗范下乏英灵继起荒庵固守与木石俱先师之录虽成未能流通于世然桂此心未尝敢负佛祖之恩此桂之本志也因以三异为记。

　　跋检补轮藏后

　　余脱白精严之清隐受法为天童四叶而继席于普明从太平涌卍退静故山之竹隐出入精严四十余载自惟薄祜无补兹山乙丑春王宴坐室中闻转轮声如凤鸣跬步藏阁见琅　满地为诸游童所践踏有以瓦砾褁经页倒掷轮内以为惜福者睹之愀然垂收拾败轴归室几十数斛或议火藏者有劝送入海者余曰若付水火则绝披阅之后人而轮藏空虚流通无寄与彼践掷何异哉因自每纸以手刷挺照号查检一年之功理归原箧其残朽遗失者计三百六十余卷得盛泽与庵沈君资施纸费假普善庵全藏摘卷募书既检补清足聊加装整复补藏匣二百五十虽不能装潢璀璨其部帙次第大义无亏俾后阅者犹可意焉按明宣德七年沙门如竺钵资赎藏以答师恩者嘉靖庚戌淮阴僧祖月检补六百余卷有冬溪和尚阅藏记崇祯六年居士顾天命等检补顺治末沙门巨元募补未半仍遭凌乱兹康熙二十四年乙丑至丁卯余获竣功吁其三百年中废兴不一难可记述复万历间僧桂蕖为袁了凡先生所勖疏以修补见于函尾今余芳桂又为整理桂桂相承岂亦有数存乎其间耶愿后之披揽者亦如前志使此山法轮常转兴复荒芜不胜颙望焉。

　　题冬溪和尚所书法华经后

　　此法华经吾远祖冬溪和尚所书以禳梅岩翁者溪为清隐十世祖书法遒劲学海汪洋以龙袖拂开全体现公案发明个事嗣法舟济为临济二十七世孙有外内集行世芳桂于崇祯驱乌时先祖以仁偶展遗像因述溪出世始末为最革世后箱轴零乱止存面貌并双履生新无比慨以藏之自后参寻鹿鹿未遑从事康熙甲寅始倩丹青临面及履补全身相▆黎白拂俨然临机说法时矣其所书经遗失既久崇祯末先师尔廉偶值购归绝后再苏俱为异宝后人瞻仰之幸也康熙戊辰桂复续书一部合璧贻永为后世征且能珍惜先人遗迹而藏玩之者先人犹在也况第一义之法宝哉后之视今当如今之视昔。

　　书补晋译华严一函答劬劳跋

　　华严以法界为宗法界以心为宗此心变现不可限量是以法界重重圆融行布彼彼不碍总在此心现量中发故一念不生刹刹皆归自己微尘了悟头头总是家乡所以离妄想则法界俱无悟刹那则我人何有尘劳荡尽生死顿消何处有父母亲缘根身器界禅道佛法悉属子虚而未离兜率已降王宫未出母胎度人已毕如人梦境种种难舍忽被顶门一椎猛然惊惺思适所遇一笑而已然非梦中惊发焉知千变万化若亲若冤同归普贤一毛端上知一毛端变现种种则父母恩缘皆出自心幻妄则我父母为自心妄想中人此妄既离同处毗卢法界互为出没成就智身则此华严为性中典记之书其可少哉因检补藏经书晋译华严汤字一函以酬父母生成之德愿了达性真同游佛海子母夫妻共入毗卢楼阁四生六道同游华藏玄门十世古今不离当念无边刹海不隔丝毫信夫此心之用大矣。

　　拈

　　世尊于灵山会上拈一枝萼顾视大众惟迦叶尊者破颜微笑世尊云吾有正法眼藏涅槃妙心付与摩诃迦叶。

　　拈云世尊将一块燕石云为至宝卖弄人前被傍观觑破惭惶无地却向暗中理会大似掩耳偷铃千载之卜可发一笑。

　　文殊三处过夏。

　　拈云若向理上看迦叶胶柱鼓瑟若向事上看文殊了无忌惮普明当时若在用个移换手段均其事理纵使释迦老子也抛在大千世界之外又云待世尊问你摈那个文殊则向道某甲罪过何故争之不足让之有余。

　　世尊于涅槃会上以手摩胸。

　　拈云世尊弄巧成拙人天认奴作郎博得一场热闹赚他千载懡　为甚当时无有一个具眼底普明若见世尊以手摩胸便一喝而出管教者老子当下知非。

　　马祖因僧问离四句绝百非请师直指西来意。

　　拈云者僧欲图画虚空却假手于马师父子不▆为其五彩描画更得马师题跋可谓古今至▆▆是无人识得抛在壒　堆头普明今日特为拈出不妨大家展玩便喝一喝。

　　百丈野狐。

　　拈云普天匝地看来多是野狐精何处有堕脱来若要做个金毛师子直须一时放下或有人问忽然放下时如何则向道野狐精。

　　南泉住庵打破家事。

　　拈云却如扎个营塞忽有敌人诈投军内乘其无备持刀乱杀如入无人之境及至整军厮杀敌人已去后来虽是怪他却也称他猛烈。

　　赵州狗子无佛性。

　　拈云据山僧看来那个是有佛性底及乎道个狗子无便亡铓结舌理会不得何不向脚跟下摸摸看忽然摸着鼻孔管教遍界风生。

　　赵州云我在青州做领布衫重七斤。

　　拈云七斤一领布衫无甚奇特只是工夫绵密所以寒时温和热时窨凉是他体贴受用大众既道奇特何不自去做一领为甚只管饕少年普明也有一件布衫无有分毫觔两也无绵密工夫寒不耐寒热不耐热今日不妨拈出举袖云且道与赵州是同是别。

　　甘贽行者接待云譬如喂驴喂马。

　　拈云甘贽如开饭店相似不拘高低贵贱百工等类只是一样看待若有个不还饭钱底来譬如喂驴喂马也要他知恩去现前一队驴汉吃得饱齁齁地长连床上东倒西歪还知恩也未。

　　石巩禅师三十年张弓架箭射得半个圣人。

　　拈云石巩三十年张弓架箭射得半个圣人也是一场懡　争如我者里不张弓也不架箭一切不为看来个个圣人只要他自己承当若承当得唤来拽磨。

　　雪峰云南山有一条鳖鼻蛇大须仔细。

　　拈云者条蛇不惟雪峰父子解弄尽世间无有一人不有或时穿鼻孔或时钻眼睛或时缠四体或时踞一心解弄者死蛇也活若不解弄纵活也臭气熏天。

　　声明三藏善别音响。

　　拈云以铜箸敲铁罏是铜铁声不是铜铁声若是玄沙何故与么道不是其奈铜铁何且道玄沙意作么生若将耳听应难会眼处闻声方始知。

　　玄沙见面前一点白。

　　拈云者点白光阿谁不见却再三盘问可谓惑乱人不少山僧若见他道为甚不会向道者老汉脚跟未点地在。

　　安和唤仰山移床子。

　　拈云安和见神见鬼一片婆心殊不知仰山就窠打劫把此老心肝五藏一时镂出普明若待安和唤云担床子来便掀翻者老汉。

　　僧问古德如何是毗卢印答云草鞋踏雪。

　　拈云者颗印子从未出娘胎时铸就只是不知用处只如他搭雪上亦未奇特今日普明拈出来大家验个端的或有人问便与一掌。

　　兴化答唐庄宗皇帝云君王之宝谁敢酬价。

　　拈云兴化老人胆寒气弱见是官家所问便云不敢酬价夫为宗师贵在解粘去缚直显宗纲岂得朦胧手眼称为帝王师法当时若是普明便与酬个价云分文不值作家君王必然钦敬。

　　兴化打克宾维那。

　　拈云克宾大似苏武奉节不屈受得一番冷落赢他千载芬芳。

　　德山示众云道得也三十棒道不得也三十棒。

　　拈云德山棒临济喝正是敌手彼此机关互相了了但临济要侍者开眼特遣之当锋耳猫儿依样画了一个争奈不知二师落处。

　　药山见遵布衲浴佛次山云汝浴得者个还浴得那个么遵云把将那个来山休去。

　　拈云遵公如叶公画龙相似真龙出现即便惊怖又云药山虽然拈出那个未免打作两橛山僧若见他道把将那个来便去帮他浴佛遵公果若伶俐自有出身之路。

　　灵树因尼送瓷钵师托起云者个出在甚处尼云定州师即扑破。

　　拈云投之以木桃报之以琼瑶礼固然也然此尼若能领意见托起问时便礼拜云深知和尚慈悲不妨留取粥饭则亦不致伤惠伤廉。

　　僧问洞山寒暑到来如何迴避山云向无寒暑处。

　　拈云若也会得安然在无寒暑中经冬过夏摇扇烘炉若还不会寒时热杀阇黎热时寒杀阇黎。

　　洞山解制云东去西去直须向万里无寸草处去石霜闻云何不道出门便是草。

　　拈云山东路上放响马箭遇着当行接箭射还他去不特不来抢东西却倒喝采一番何故得遇知音。

　　宝盖访渐源源见来便在方丈内坐盖乃一见便下却帘遂归客位源使侍者去传语云长老远来不易犹隔津在。

　　拈云一人怠惰不解作主一人骄倨不善为客惹得一场闲哄侍者介绍其间不无费力然亦暗得便宜且道何处是侍者得便宜处试道看。

　　玄沙县中看戏回问小塘长老云昨日许多喧闹向甚处去也塘提起袈裟角。

　　拈云大小玄沙在鬼窟里作活计借事生端幸是小塘具急切手段不致失利也是一场虚惊若问普明昨日许多喧闹甚处去也便云犹得和尚重举。

　　药山斋时自打鼓高沙弥捧钵作舞入堂山掷下椎云是第几和弥云第二和。

　　拈云一个打鼓一个作舞把戏不无他药山沙弥做若是第一和终是未在。

　　龙潭未出家时每以饼供天皇皇每留一饼与之曰惠汝以荫子孙。

　　拈云恩将警报自古如斯好意供饼返加毒药还他不特龙潭受屈直使德山岩头辈相继颠狂还有人救得者么呵呵大笑云贼过后张弓。

　　洞山示众云有一人在千人万人之中不背一人不向一人你道具何面目云居出云某甲参堂去。

　　拈云若论者个人无背无面非有非无不减不增何形何相莫说千人万人中不背向乃至山河大地草木丛林四生六道八难三途又何曾背向来是与洞山诸人面孔合而为一又何曾背向来且自己尚不见自己又何曾有千万人来虽是入草求人毕竟误天下苍生不少云居青出于蓝尽力出来救得一半。

　　德山小参云今夜不答话问话者三十棒。

　　拈云普明若作者僧见伊云今夜不答话问话者三十棒便出云勘破了也拂袖便行直教德山进退无门。

　　僧问镜清学人未达其源乞师方便。

　　拈云者僧离波讨源如在水里没头浸却又伸手讨水吃镜清就舀一碗与伊虽然吃得未知就是此水如今若有人问其源和声便打何故要伊悟知所浸之水可吃。

　　外道问迦叶尊者如何是我我者云觅我者是汝我。

　　拈云尊者老实有余机变不足若是后代儿孙决不肯轻易放过必使洞彻根源斩除人我直显拈花之旨始得普明若有人问如何是我我和声打出门外非惟与他脱却鹘臭布衫而且自己无委曲迟疑之獘。

　　优波鞠多以三尸加波旬之颈。

　　拈云佛国魔宫俱为阱陷波旬虽脱二尸又落在佛阱中展转不得自在即今诸人颈上亦有三物宁受虫蛆臭败之苦不求脱免恐堕佛阱故耳如今已有一法使此三物变成自己家珍佛魔俱扫苦乐双忘良久云久而不闻其臭则与之化矣。

　　昔有老宿一夏不为诸人说话。

　　拈云者老宿具旋轮之手一边开一边合而又开中有合合中有开僧若伶俐一捷拶入洞见其中好处其邻僧只知鼠粪污羹不知粪能却病若还入口管取顿息沉痾。

　　官人问僧名甚么曰无拣官人云忽将一碗砂与上座又作么生僧云谢供养。

　　拈云者僧只会吃食技量全无沙来与他也谢供养习气不堪甚为可笑法眼满腔不足为他别语争奈贼过后张弓普明若有人问名甚么向他道与汝同名因何忘却。

　　金牛每至斋时自舁饭桶至僧堂前作舞云菩萨子吃饭来。

　　拈云人见其自舁饭作舞多道老婆心切殊不知以蜜浸砒霜诱人下口此时若有个知奸识恶底出来踢翻饭桶打赶出院也是千百年一场猛烈。

　　平田访茂源源才起迎平便把住云开口即失闭口即丧去此二途请师别道源以手掩鼻。

　　拈云惯战之将忽然遇敌虽未堤防亦能就中取胜决不致弃甲曳兵而走又云待云请师别道则亦把其手云堂内吃茶去如有动静便一刀两段。

　　水潦被马祖一脚踏倒起来呵呵大笑。

　　拈云马驹踏杀天下人只有者一脚倍加恶毒把水潦心肝五脏皆为齑粉且道心肝五藏既成齑粉何故又呵呵大笑。

　　丹霞见庞居士来便作走势士云此是抛身势作么生是颦呻势霞便坐。

　　拈云大小丹霞龙头蛇尾却被者老翁扭捏普明若见他问作么生是颦呻势便入方丈闭却门好教此老有痒难搔。

　　仰山见雪师子乃指云还有过得此色者么众无对云门云当时但与推倒。

　　拈云大小云门担板不少于一年中落得者场大雪苦心为乐冒冷而成惟恐日出消灭为忧何乃便与推倒人情佛法亦所未然若问普明还有过得者色者么对他道再做一个看。

　　麻谷问临济十二面观音阿那个是正面。

　　拈云本是现成翻为特地弄出许多恶样甚是可笑普明若有人问十二面观音阿那个是正面但默然良久。

　　云门云闻声悟道见色明心举手云观世音菩萨将钱买胡饼放下手云却是馒头。

　　拈云云门老汉说心说色拈起放下胡饼馒头将谓有多少奇特不知却在乱草里辊争似普明无知无识自由自在纵是观音变化多端也趁出山门外。

　　五祖演云如牛过窗棂头角四蹄都过了云。

　　拈云古人说得一个譬喻直使多少人钻龟打瓦逐块过时若有问普明因甚尾巴过不得便与一顿痛棒何故与他脱却者尾巴。

　　僧问疏山如何是冬来意答云京中出大黄。

　　拈云古人得超方用具向上机应接临时截断学者偷心美则美矣只是太远若有问普明如何是冬来意对他道寒涕沾唇。

　　马祖一喝百丈三日耳聋。

　　拈云马祖者喝用尽自己心笑破傍人口百丈耳聋子为父隐曲中有直争奈影响之流堕他坑堑且道百丈再参马祖毕竟明得甚么边事床下泥猫儿咬破铁酸馅。

　　百丈再参马祖祖见来拈拂子竖起百丈云即此用离此用。

　　拈云圆悟老人识大机行大用直是马祖百丈再兴不过如此虽然若是噇酒糟汉以棒喝为窠臼则醍醐上味翻成毒药普明者里或有问即此用离此用则向道咬人矢橛不是好狗。

　　僧问云门佛法如水中月是否门云清波无透路。

　　拈云圆悟道者僧入云门法海里引阵猛风不易当抵可惜下梢轮却一筹殊不知者僧不惟能把舵张帆更有藏舟于壑底手段虽有猛风巨浪也奈何他不得。

　　僧问云门初秋夏末前程或有人问未审对他道甚么门云大众退后。

　　拈云者僧置得个问头却被云门打个背翻觔斗错过当机不惟饭钱无出吃饭底毕竟不知下落圆悟云崇宁向道驴事未去马事到来要显本分草料亦未是在如今或有问秋初夏末向他道甚么普明则向他道路逢死蛇莫打杀无底篮子盛将归。

　　玄绍二上座见鸟臼臼问近离甚么处僧云江西臼便打僧云久向和尚有此机要。

　　拈云鸟臼果是横按镆邪全正令太平寰宇斩痴顽不妨雪窦恁么道圆悟云雪窦只见鸟臼放行若把住时释迦弥勒犹为走使据令而行尽大地人并须吃棒圆悟可谓益有余而损不足欲扶竖鸟臼威风未免铺花锦上普明道若据令而行好教鸟臼先吃痛棒始得。

　　风穴在郢州升座云祖师心印状似铁牛之机。

　　拈云风穴如龙戏珠收放自在致令傍观得其妙用若据圆悟便棒有甚长处虽然要识铁牛之机还是卢陂会得。

　　僧问五祖一大藏教是个切脚未审切那个字祖云八啰娘圆悟云迅雷不及掩耳。

　　拈云五祖欲销镕点画泯绝宫商切得个字不妨奇特只是太远未免使人胡猜瞎撞或有问普明未审切那个字则展两手云会么。

　　药山谓云岩云与我唤沙弥来岩云和尚唤他作么山云我有个折脚铛子要伊提上挈下。

　　拈云圆悟要逞自家没底篮子只得向药山肋下栖泊然则大丈夫汉操戈入室不为分外若是随风倒舵纵然出得只手未是作家普明若见恁么道但向道转见不堪。

　　僧问赵州未有世界早有此性世界坏时此性不坏如何是不坏之性州云四大五蕴。

　　拈云圆悟老人慈悲太煞为通一线道千尺寒潭彻底清虽然向四大五蕴处会得则地水火风色受想行识皆成坚固法身动转施为山岳鼓舞其或未然且向寒潭里坐着。

　　雪峰示众云世界阔一丈古镜阔一丈。

　　拈云非但雪峰脚跟不点地玄沙又何尝点地来圆悟道若非父子投机争见赤心片片要人会他脚跟未点地处也是普州人普明则不然待他道世界阔一丈古镜阔一丈便掀翻禅床管教净裸裸赤洒洒通天透地。

　　古者道者片田地分付来多少时也我立地待你构去法眼云我坐地待你构去。

　　拈云古者道立地待你构去法眼云坐待你构去圆悟云今日当众庆忏普明道看脚下。

　　僧问镜清明教新年头佛法有无。

　　拈云圆悟既能掀翻镜清明教两头佛法为甚又在失利处更加失利虽则提持纲要未免在别人茆檐下栖泊或有问普明新年头还有佛法也无向道大家在者里若道为甚如此向道领取三十棒。

　　灵云见桃花悟道。

　　拈云灵云明修栈道玄沙暗度陈仓作用虽然各别鼻孔其如一般圆悟云具透关眼者辨他未彻处也是胡饼里呷汁。

　　古者道护生须是杀杀尽始安居会得个中意铁船水上浮。

　　拈云圆悟老人如盲扪象分尾分牙要问衲僧分上杀个甚么殊不知衲僧手握金刚剑身披忍辱铠牙如剑树口似血盆逢佛杀佛逢祖杀祖众生物命烦恼无明乃至情与非情一时杀尽所以得净裸裸赤洒洒顶天立地惟我独尊既然如是现前大众还杀也未试道看。

　　睦州升座云首座　答云在寺主　答云在维那　答云在州云三段不同今当第一向下文长付在来日圆悟云一等是借路经过就中奇怪。

　　拈云用棒用喝尽力提持尚是不会藏头藏尾酱里着盐若个承当虽然赖首座寺主与维那若或别人一场孤负今日山僧升座也无首座也无寺主也无维那进之不可退之不可且自拈自美去也乃高呼云堂头自答云在呵呵云幸得还在若不在者一众向甚处栖泊良久云退后退后。

　　临济与普化一日同往施主斋济问毛吞巨海芥纳须弥为复神通妙用为复法尔如然化踢倒饭床。

　　拈云临济有宽廓大度作养英雄普化有拔山之力纤细难容圆悟云不是临济不能验普化不是普化不能抗临济果然果然若据普明看来总好三十棒何故太平本是将军致不许将军见太平。

　　秀才问长沙曾看千佛名经百千诸佛未审居何国士长沙召秀才才应诺沙云黄鹤楼崔颢题诗后秀才还曾题否。

　　拈云秀才向含元殿里问长安当头蹉过长沙从自家屋里贩杨州觌面全提争奈教人向黄鹤楼上吟诗亦大远在虽然果若题得一篇亦是名高千古圆悟云向奔流度刃疾焰过风处见长沙横身为物去不消一捏果然果然。

　　赵州访二庵主。

　　拈云庵主两个拳头如太行王屋千古巍然赵州作用如黄河倒泻缓急随宜圆悟云若能握向上纲宗与二庵主相见便可以定龙蛇别缁素要知赵州作用处么老婆心切呵呵笑一任傍人说短长。

　　僧问长沙作么生转得山河大地归自己去沙云作么生转得自己归山河大地去。

　　拈云一个左旋一个右转还知长沙为人处么检点将来好与三十棒圆悟云得人一牛还人一马也是泥里洗土块。

　　云门示众云百草头上道将一句来自代云俱。

　　拈云云门百草头上道将一句自代云俱我道百杂碎圆悟云收我道何处下手普明则不然若问百草头上道将来向他道瞎若能瞎处会得大千刹土掌中观。

　　兴化打同参。

　　拈云兴化威风八面有主无宾者僧击浪千寻有宾无主如此相见可谓肘臂相交露出当人面目主宾合一宣扬向上家风圆悟云若洞明向伊面前划两遭处可以荷负临济正法眼藏要明者个意么呵呵云心不负人面无惭色。

　　僧问投子如何是一大事因缘子云尹司空与老僧开堂。

　　拈云投子朴实处暗弄虚头圆悟弄虚处不妨朴实若是一大事因缘亦太远在或有问普明一大事因缘对他道被你一问。

　　岩头参德山入门便问是凡是圣山便喝头礼拜。

　　拈云德山一喝如山摧地裂一切人无有立脚处岩头见风倒梅不为分外洞山与圆悟互相扶植争奈傍观检点如圆悟道洞山通方有眼为甚岩头道错下名言又道岩头作家战将七事俱全为甚一喝便倒还会么海枯终见底人死不知心。

　　僧问云门如何是清净法身门云六不收。

　　拈云圆悟老人检点云门只得一半不知自己也只得一半如问普明向他道捏得团栾揿得匾。

　　僧问云门如何是法身向上事门云向上与汝道即不难作么生会法身。

　　拈圆悟云权衡佛祖龟鉴宗乘只明得法身边事未明法身向上事是则果是普明道一有多种二无两般若识法身自能向上虽然须是恁么人还知恁么事若是弄泥团汉一任驴前马后。

　　雪窦云乾坤之内宇宙之间中有一宝挂在壁上达磨九年面壁不敢正眼觑着。

　　拈云圆悟既赞雪窦奇特又道只见锥头利却又竖起拄杖云云分付天台木上座突出南山鳖鼻蛇虽能用尽神通未免向外之绕若是普明则不然乾坤之内宇宙之间中有一宝只在口门合取时万圣不能知其意开却也三藏尽得通其义露迥迥地日月难以比其明闹丛丛处电雷不能方其疾若还不信大家摸取看。

　　僧问大梅如何是祖师西来意梅云西来无意。

　　拈云三死汉既在棺材里圆悟又要穿他作么山僧今日要救活者三个死汉出棺材乃拍手云寐语作么。

　　玄沙云谛当甚谛当敢保老兄未彻在。

　　拈云是贼识贼灵云果然未彻是精识精玄沙必定欺谩有不受惑底任你通身弄巧呵呵曾为浪子偏怜客。

　　南泉因师祖问摩尼珠话。

　　拈云若是向上事则易只如尽大地是藏尽大地是珠作么生分别若分别得明白三十棒一棒也少他不得。

　　南泉问僧云昨夜好风僧云昨夜好风泉云吹折门前一株松僧亦云吹折门前一株松。

　　拈云一个顺朱涂墨一个逆水寻源虽然用处不同总是一对无孔铁锥南泉将　轹钻欲钻通为用还知南泉下手处么。

　　修山主颂云二破不成一一法镇长存若人一二解永劫受沉沦圆悟云二破不成一一法亦不存不作一二解永劫受沉沦。

　　拈云圆悟修破缸补破瓮虽得完全毕竟是破底普明即不然一破却成二二破却成一离却一二道沉沦当时息。

　　僧问香林如何是衲衣下事林云腊月火烧山圆悟云有问道林衲衣下事只对他道绵包特石。

　　拈云一个应时及节只露目前一个设为奇特失却现成如有问普明如何是衲衣下事对道脱下来与汝三十棒。

　　颂

　　世尊初生。

　　手指乾坤逞独尊争知落节在儿孙渠侬亘古何曾贱卖弄堕他第二门。

　　外道问佛不问有言不问无言世尊据坐。

　　世尊一口太阿剑未曾出匣光先现惊得邪魔肝胆摧冰消瓦解奔如电。

　　外道问佛昨日说何法答云定法。

　　走盘珠独富家有贫人仰慕不置口及至相逢不识珍依然辛苦东西走。

　　梵志索论义预约云我若义堕愿斩首以谢。

　　破釜沉舟拚此行谁知误劫自家营天明深愧无立法纳款军前听死生。

　　世尊问舁猪者云是甚么。

　　一片热心肠反得离肝肺惆怅独归来且把门儿闭。

　　金椁示双趺。

　　生来活作怪死去活作怪贪图后来人合掌深深拜不知早已落深坑引得儿孙成露败。

　　女子出定。

　　却如几个小孩儿吃饱无事做摸盲偶然一把捉住了笑得傍观鼻也横。

　　五通仙人问佛佛有六通我有五通。

　　无端引贼入房门尽把家私偷出来就着婆衫拜婆节主人还自不疑猜。

　　世尊升座文殊白椎云谛观法王法。

　　世尊自谓遇知音岂料琴中隐杀机坑却当时人百万至今刀剑正翻飞。

　　世尊拈花。

　　自得褒姬乐未央风流非复古周王无端弄巧传烽火甘使河山一笑亡。

　　阿难问迦叶世尊传金襕外别传何物。

　　从来兄弟相猜忌为是前人爱处偏谁似饮光能执义一时抛出大家看。

　　产难因缘。

　　老胡方便一时间子母团圆共喜欢留下疑团千载后至今方作等闲看。

　　城东老母与佛同生不欲见佛。

　　为人向外日驰求因掩双眸示本由与佛互扬非别事同生意气好相酬。

　　傅大士升座说法挥案一下。

　　倾家学就屠龙术争奈无因逞技能今日试弹三尺剑好将心事付知音。

　　傅大士道冠儒履衲衣朝见梁武帝。

　　旦生丑末一人妆关调交参意态长借问谁人能若此黎园新出李三郎。

　　善财入毗卢楼阁。

　　离却家资事远求七珍八宝尽行收归来并作家山玩从此堪方万户侯。

　　清净行者不入涅槃破戒比丘不入地狱。

　　敌军水陆阻如城嘱付先锋密计行一局未残飞报至谓言两路败投诚。

　　须菩提持钵入维摩诘室乞食。

　　好笑维摩老葛藤亦不少让你自唠叨我则索个饱。

　　维摩默然。

　　磕也着　也着动用周旋光闪烁何事维摩老画得蛇儿添只脚。

　　牛头见四祖。

　　昨日今朝事不同孤峰依旧白云中饱柴饱水原无异百鸟衔花不见踪。

　　六祖云有一物非青黄赤白男女等相。

　　开口说着闭口着应用周旋处处着只是尽力捉着捉得着好合药。

　　破灶堕因缘。

　　泥瓦相成何圣灵分明指出本无生姹女已归霄汉去呆郎犹向火边蹲。

　　国师三唤侍者。

　　从容劝饮三杯酒满面春风意气扬何事无端论夙昔伤心不觉泪千行。

　　南岳问马祖坐禅图作甚么祖曰图作佛。

　　马祖清风贯九天让师手段实超然却将一块泥砖子磨出光明照世间。

　　清源问六祖作何所务则不落阶级。

　　一阵风吹一阵香知他红紫斗芬芳懒寻春色浑无赖独倚匡床午梦长。

　　百丈卷席。

　　扭鼻还他卷席仇从今报复有来由父狞子恶家常事一任傍人话不休。

　　扭鼻因缘。

　　一扭突出野鸭子却对人前撩乱飞飞向大雄峰顶上啄尽人间谷与粞。

　　南泉玩月赵州指月问曰何时得到恁么。

　　相携桐下谈情绪共把冰心对月明敢道月光虽不昧难能比得默中倩。

　　南泉鲁祖杉山归宗离马祖席至中途分袂。

　　列土分茅见太平齐强鲁弱定儿孙一言万古犹堪法不特当时八百春。

　　南泉访百丈丈曰将得马师真来么。

　　兄弟相寻意气亲就中拈得马师真顿将江水翻空碧流到如今处处深。

　　南泉云王老师自小牧得一头水牯牛。

　　便是寻常那一头为能养得恣优游于今踏破平田路天地纵横不见收。

　　大梅即心是佛。

　　啮雪吞毡志不违管教忠节信蛮夷归来莫说君王赐万古千秋尽慕思。

　　僧问马祖如何是佛祖云即心即佛。

　　任运腾腾只么行寻香逐色显生平可怜怖影迷头者饮水何曾不是冰。

　　百丈野狐。

　　左眼半觔右八两莫教错认定盘星直饶挑出翻身去依旧狐精跳不停。

　　赵州狗子无佛性。

　　看得赵州无字破山河锦绣画图中夜来一觉天明也摸着眉毛眼上横。

　　七斤衫。

　　用尽工夫堪一笑拈来不值半分文隆冬且待祁寒者付与披来似乱云。

　　甘贽接待。

　　接待云如喂马驴要人从此断情私知音便尔承当去一日三餐好过时。

　　陆亘大夫问南泉弟子家中一片石也曾坐。

　　本来不假施雕琢雕琢何妨顺世间坐卧其中是何物冬瓜儱侗瓠弯环。

　　陆亘瓶鹅。

　　问来将谓多奇特那信鹅儿不在瓶蓦地唤回秋夜梦方知日午打三更。

　　石巩张弓。

　　张弓架箭接英雄欲接英雄振祖风三十年来方中的那知弄巧总非功。

　　德山托钵。

　　钵盂托出婆心切安柄岩头笑转新及至三年偏撞彩疑团从此落丛林。

　　雪峰南山鳖鼻蛇。

　　毒蛇相聚人难近钻眼攒心死不休争似乞儿家计尽揩头拽尾逞风流。

　　声明三藏善别音响。

　　分明铜铁便波澜方识玄沙意可观推向炉中来煆炼这回方信不相瞒。

　　仙天因僧礼拜云野狐精见甚么便礼拜僧云老秃驴见甚么便恁么道。

　　冤家相遇对头人剑去枪来着着新扑地一交翻掷去几家欢喜几家嗔。

　　安和唤仰山移床子。

　　甘作奴儿婢子身不知元是旧时人一声唤得回头后万紫千红不属春。

　　问如何是毗卢印答云草鞋踏雪。

　　信脚腾腾宛似云南台北岳恣殷勤普天匝地潇湘景搭得毗卢印子文。

　　兴化打克宾。

　　不变临危称好手事难方见丈夫心罚钱千古犹难昧大冶罏中始识金。

　　赞

　　三教图

三位老作家原是一个鼻孔千般善巧说岂有两样心肠只因门户有多端学者波中认明月忽若抬头笑不休星明日丽月轮秋今日描他一处立请看面目差多少如云教外有真机迦维罗客尤能道咄

　　大悲像

根尘识界一十八一手一界抛虚空顶门竖亚一只眼八万四千藏其中逆行顺行随自在邪来正来驱无踪剑慈幢利如意挥法螺甘露超神功大雄大力大悲王应现母阤无定方众生有感便施显如月水临千涧光阿呵呵干打哄争似衲僧手眼亲坐卧随时闲错综客来相对吃杯茶两腋清风长鼓弄

　　罗汉图

不在天台山里住逐队随群是何故虽然证入化城边家丑洋洋自露布降龙伏虎太威狞熊经鸟伸恣优豫有痒能搔痛能护无事不欣苦不怒各各翻腾自己天出肘被肩裸两乳眉长种种不知结鼻大垂垂不知处吟风啸月不为清攫浪拿云不为恶却被寒山唤作牛都缘不会那一句更兼不肯利人天黄檗欲将叩其足我今为众行持钵臭汗淋漓遍村落虽云钵底太荒凉八方四姓皆归作何不拈将只么行瞿昙向上分明具不然纵汝弄神通总是痴狂外边路

　　九祖像

梅花才见便啼春大地缘生物侯新识得本心离合外洛阳从此锦如鳞

　　幻祖像

一声熚爆见分明犹更寻师点眼睛透得红绵套索意从教一笠覆非轻

　　蜜祖像

入室哀求大悟悭铜官踏破始开颜一条白棒多顽赖先打从头钓背蛮

　　费祖像

头颅裂破露全机十坐名山龙象依怪道石边流出冷渐成江海共云飞

　　石老人像

径山得名福严得位鼓白洋波振普明辔十载驱驰艰辛历备教育英才钳锤出类宗说两通道德无愧一条楖栗任纵横打邪打正同儿戏

开门声里识家风坐断凌霄意不穷搏得语溪溪上月流将千古照虚空

　　偈

　　募斋

滹沱河畔旧因缘饭架掀翻大用全扶起日轮法便转三餐一日好流传

　　和雪窦四偈

迟日融和景豁开仍教冷坐面崔嵬不陈高下芬芳色恐有蝴蜂逐影来

　　右道贵如愚。

识得行藏懒似云随缘任运乐吾身春秋不涉讵知老寄语悠悠学佛人

　　右大功不宰。

浩浩尘中得此心廓然安坐到于▆几多鸟雀声相聒独自殷殷倚石屏

　　右晦迹自怡。

自然寥落不相期白板长支亦自▆花竹互投机已密抚强济弱更由谁

　　右与时寡合。

　　施茶圆满

吃茶已得露金风扑破盘瓯任所从更有一机须了却好教秋月挂青松

　　上堂斋

选佛场开动地来龙骧虎骤势如电檀那欲识其中意拈向当阳战一回

　　募衣

钟声咬破七条衣体露当阳第一机举向街头伶俐客为渠整却这威仪

　　募放参

二军苦战暂鸣金中夜憥餐再进擒背水赤帜拚命后功成谁不感恩深

　　募造桥亭施茶

渡过桥来吃茶去普明何似赵州桥劝君会取其中意打破悭囊入胜招

　　行实

　　庚午岁腊月三日耆旧铁树师为师祝六旬寿请上堂夜复设茶禅戒共集铁树同两序白云和尚住持普明共有八载今和尚六旬我亦八十贱诞今夜要请和尚说行实使大众欣乐而我得闻妙行以结般若之因礼请再三师云山僧本无德行匪敢担荷法门但先师于普明未了聊作应酬既承敦意仅为大众作一笑具耳山僧俗姓陈嘉兴县人始祖随宋高宗南渡居海宁至先祖分居嘉兴发家颇厚父凤云公母沈上有三兄山僧乃晚年子也因兄等致祸倾家母不欲举临盆压溺再三婢女力救得免崇祯壬午时年十一投礼郡城精严寺清隐房尔廉为师习瑜伽教每多病患至年二十时有天台百二十岁老僧寓寺我因礼拜僧云不要拜汝能参学后日别人拜你因发信心乃有参禅之志二十六岁始乞戒圆墓山剖老和尚时吼崖和尚为首座为我开发竹篦子工夫云但参一切总不得毕竟是甚么便了及还嘉兴于苏州航舡中极力参完忽得轻快其是甚么三字牢在胸中自此绵密无有间断既归惟参是甚么为事几忘人世众以为痴而我迷闷愈甚时已二十九岁矣次年有同戒晓宗于古隐庵打七有省闻我肯做工夫特来策劝言古隐大师手段高强可求逼拶因引拜见古师号一藏乃密祖侍者高上不出额云古隐为缁素归信师为我觌面提持不能领略因约秋初起七候至九月间我与介先文远二兄同进七期古师以竹篦拶逼异常我至第三日侵早随众经行遭仆话头脱落机语敏捷自以为喜至夜古师勘验众人翻覆问话则又不会师指云暂得轻安事犹未在因复苦参了难着倒第五日夜间古师垂问如何是不传之旨众答话间我问晓宗为之奈何宗云若不一番寒彻骨争得梅花扑鼻香时我愤极不觉望古师撞上云是甚么师以两手一掀翻倒在地顿觉胸中如剜出心肝五藏身如在虚空中又如入水晶帘内相似所有机缘后皆忘却欲觅一念了不可得欢喜之极古师云待你快活快活再向你道及归读古人机缘有明得明不得者以问古师师云犹如火发未至燎天物像尚在古人云得坐披衣向后自见又云末后一着始到牢关乃复起疑情志在透彻室中作联云长为粥饭僧不复学识做个痴呆汉必要明心吼崖和尚从山中来见云长为粥饭僧做个痴呆汉足矣更要明个甚么及古师圆寂感其孤高相为受益良多冷坐十年而从上淆讹公案渐得清楚辛亥春偶游普明问和尚是谁知客云费老和尚门人从径山来底因随喜芝根室见和尚顶相魁巍肃然敬仰便有亲近之意知客云和尚分卫海盐回来即启万佛忏期先我梦见空马五六十疋因骑上一疋余皆伏地视之皆象也骑向东南而醒遂有固往普明之志不数日知客请我礼忏便至普明安书记因与和尚相契所有问酬机语皆不记录盖我素不喜弄机逞利者是年结制安西堂壬子元旦领众入方丈和尚便以衣拂源流付我时不肯受和尚云年初一要发利市不得推阻我云某甲不要做卖买底便出和尚命侍者送至寮中时天放石堂二见极力相劝勉强拜受乙卯戒期后还归清隐别室丙辰秋月映兄到精严谓云老和尚有疾弟住漏泽不能朝夕侍奉必要兄去大众方安便坐待束装即于七月二十七日到寺和尚大喜即送首座寮至八月十八日和尚自领众托钵而归大喜至中夜说偈坐化众推我料理自此吃尽苦辛画虎不成今日追思深为败缺大众珍重铁树同众礼谢而退。

　　十二时歌

夜半子鼾睡犹未止猛如雷猫儿捉老鼠腰间虱子苦叮人就手摸来已半死

鸡鸣丑怪他啼臭口被头温撩衣懒出手晨钟声里才开眼床头月落光如走

平旦寅添香换水人启柴扉烟云没半身优游自在难拘束衣里明珠独自尊

日出卯高低尽明了造峰巅一览众山小不嫌草露湿衣裳日照高林兴不少

食时辰松花黄独根太和味饱饫胜儿孙花开花落成何事赢得年来痴兀人

禺中已不堪拈举似在眉端究竟无终始常言常语万千千更道从来无一字

日南午不须打斋鼓自炊爨剩食喂蛇虎无心无毒两相和一念起时早被锁

日昳未携筇看山去乱松间麋鹿同游戏玉龙喷浪势飞空到来别是一天地

晡时申衲衣知几觔步虽轻白汗已通身解衣盘薄长松下顿觉行来倍有神

日入酉独立三叉口暮云中不辨乌飞走古人漫道摘杨花那比松花几十斗

黄昏戍无油无月色有明珠何妨常坐立脚头脚底逞风流堪笑扶篱又摸壁

人定亥夜深欲自在眼麻迷万事抛身外絮被棱棱不用烘和衣拶入连头盖

　　寓芝根室歌

芝根室在殿东北两树梅花交覆屋尘嚣不入是深山坐卧其中无限福捉布绦拴衲服拖却芒鞋露两足每时斜立倚危栏伫看翛翛窗外竹破禅床乱草褥欲坐欲眠无拘缚倦来睡去息如雷扑落一声枕头木随众食斋与粥那辨黄齑生与熟时逢嘉友便投机书赠长笺三四幅虾蟆鼓蚯蚓曲雨后闲园跳麋鹿疏钟堂外渐相催缓步披衣登曲录得清闲正好缩登高远眺新苗绿一从住入有余年不曾少把眉毛蹙不如农懒种栗随群作务徒名目坐长细数落花多食罢经行摩饱腹啸一声应空谷欲觅端倪谁处握轻风皓月共浮云伴我蒲团恋幽独渴思泉慕林麓设计檐端雨如瀑满炉活火自煎茶掀倒东天并西竺寓普明云一束收放随宜非妄作自家吃棒似蒿枝敢把粗拳蓦面筑

　　山居偈

门前桐树影双闲雨后新青胜是山寂寂飞花堆迳满日头又复挂西边

孤云一点绕莓苔啅雀争枝坠拂开把茗细看幽兴动口头诗句偶然来

花竹幽分高与低于中曲折一条蹊道人情性频来往遥识行人古树西

宝藏如今尽豁开妙高不向别峰来无穷受用辉今古说与傍人冷似灰

野色离离拥竹扉荷珠坠点破涟漪麦羹未熟鸟先待会得方称上上机

闲看飞鸟意陶陶往返垂涎一树桃不避人声恣搏啄饱餐之后但搜毛

瀑布光兼日月悬遥看竹榻伴僧眠阴晴缓急宜清听无限寒声落枕边

乱云堆里故人家蹊径幽深访日斜童子不闻人剥啄痴然共鹤扫残花

闲看春秋往复还兴来时泛野渔船一声铁笛惊波浪直得清音彻大千

寻常担子重难挑耐着肩头挺着腰捱得到家才放下安然快足一冬烧

　　诗

　　飞瀑

一雨山山挂玉龙声吞宇宙震寒空携筇欲傍何妨湿日照光明看不穷

　　焚琴

有意徒劳流水音廿年珍赏到于今子期终古难相遇纵抚还同野舍薪

　　弄鱼

消闲每日池边坐影落游鱼亦见知小大互伺投减食浮沉几度破涟漪

　　木笔花

得句拟书蕉叶上游途未便捉毛锥峰前满树江郎笔欲折和烟写兴时

　　招友

花竹顿开幽径曲茶烹偶得紫茸香清谈莫负池边石触暑能来却有凉

　　邻菊

常持主意教留去偶值干枯助力微开列不妨频过赏主人况是最投机

　　将军树

贾勇争先卫寺门宋君亲自许将军冲风冒雨悬崖畔不似秦封只论文

　　御爱峰

千山万岭总成春独得君王意最亲知遇始知还是命至今追望事犹新

　　登鹏搏峰

盘空直上峰端立大似扶摇九万程俯欲苍苍辨人世万山云拥浪中萍

　　钓鳌矶

晴峰叠叠翻成浪撼得危矶势欲浮拟若巨鳌吞钓去坐来仿佛在虚舟

　　佛圣水

非泉非涧亦非潭石角坳边一掬甘欲汲清新试佳茗客中宜玩不宜贪

　　画禅

大千回一滴随意露群峰建立皆由我铺排尽属宗河山清净影世界有无踪识得其中意烟霞处处浓

　　编篱

三间尘外意疏落个中情插棘因花竹编城却送迎夹从邻叟学结是倩人成借此消间力盘旋路更新

　　移梅

将结岁寒盟孤梅最所倾不辞名苑送亲自买船迎筑土量深浅倚窗验侧平红霞含白雪便欲吐真情

　　扫叶

昨夜秋风急枝头倍觉稀就吟题小字带惜扫斜晖虫语原无去云心自此飞午间犹有饷炊补晚来饥

　　古镜

珍重如明月随行好好朋体清尘自远象古物当凭辨色原无意规人屡有征请看眉与目妍愧不加增

　　药篮

独向层峦去惟筇与尔随可生方入采所得尽投之本始无非竹工深益见奇物交原似友默坐对深时

　　鼓琴

倘有闻之爱招其结岁寒露香思未散月冷恋孤单好道忘情识伤时猗谷兰洒然惊别鹤清饮助瓢箪

　　拂石

余意在坚冷逢君缔胜缘近花添远目归鸟合参前苔色扫还绿松声互入弦坐深幽兴剧诗思满云笺

　　月夜泛舟

旷然天一色疑泛入虚空激水弄明月叩舷来好风宿鸥随掉出浅草逐波同何处闻孤笛深宵曲易工

　　夜登岘山

攀缘高顶立体弱欲乘风鸟静藏松际鱼深隐涧中众峰攒一雾孤月动千枫别有怀人处平云四望同

　　登飞英塔

孤标寄冥漠超逸冠云林笑指千峰里遥看万壑阴残阳拥秋色幽鸟避清砧静理从兹契凭虚了夙心

　　游沈氏园林

积年遐慕意今日始登临复磴回深洞长松冠碧岑石蹲疑猛兽荷动骇幽禽交互寻花曲香风共满襟

　　梅魂

一点悠悠何处寻拟随淑气伴幽琴倩寒拥雪留难定结梦冲烟入更深永夜不忘孤寂意明窗恐负苦吟心生平爱洁甘疏淡晓月沉沉赴笛音

　　听雪

深夜贪吟坐拥衣乱风声碎击柴扉试猜翠竹何因折必定疏梅花已肥砌叶冻迎常淅淅栖禽寒逼复飞飞炉头拨火呼童问恐有扁舟在钓矶

　　留春

不识何乡是旧邦渐携花事入清江且迟舞蝶催残色再让啼莺伴晓窗送别新题犹未赠满怀痴兴不曾降寄言莫便无情去孤负邻家酒一缸

　　病鹤

闻道君龄最久长何为行止强施张冲霄虚负凌霜翼有病何曾为稻粮瘦骨似余支水畔看书因汝简医方寻思健日能鸣舞相对殷殷意自伤

　　落花

相慰相怜得意深如何才盛便飘森纷纷影散成孤坐寂寂香消感夙心天既晴和培艳色雨何冷落妒芳林幽居多少尖新意总向苔边觅锦音

　　僧鞋菊

腾竺东来汉土圆篱边菊亦有知禅半枝忽现西方迹三径还疑衲子悬清净拟归昙始足馨香不异少林传如今非复陶元亮换质披缁见昔年

　　登灵岩山

落红亭畔话当时指顾层峦理旧知十载林园多笔削二春峰壑倍参差短筇趁日凌高顶却步攀藤探古碑相得幽寻宁畏晚须知月有上山期

　　重游虎丘

昔年风雨访林泉今日重登话旧缘细读碑题曾不异还思人世宛如烟欲穷山外须登塔长坐亭中懒下船分韵就联期再叙淋漓浓淡纪幽巅

　　普明八景

　　古佛晨钟

三圣重光古寺兴深潜九乳应时腾宣扬八表悲声壮开发千山爽气澄晓月吼残渔火乱晨星敲断客心兢乘风击破村村梦耳畔星星会未曾

　　娑罗夜雨

莲漏沉沉坐未兴交交翠叶劲声腾三更惯识苍烟点竟夕凝神定水澄滴满柔枝音亦冷响回高树静宜兢连年自得栖昙萼几度幽清听不曾

　　芝根锁翠

半园苍翠映空庭别馆萧疏赖有屏静影扫归窗外月寒香传出殿边铃菁菁覆槛谁能掇肃肃倚栏似可听欲觅芝根终自锁隆隆未肯世间形

　　瑞竹连云

掉尾冲霄绝径庭白云幕幕结寒屏龙翻碧浪闻鼍鼓凤舞青冥唱雨铃拔萃分天功莫论和群合地曲宜听临风戛戛鸣空界月映双梢搅海形

　　龙桥步月

偶因跬步出门前堤上轻风石上涓斜立柳梢瞻皓月倚筇栏曲眺寒烟村歌清唱深林末野笛遥闻古路边欲驾飞龙乘兴杳千山万壑访幽玄

　　凤洲拨棹

芳洲苹蓼不胜前罢楫随舟趁野涓欹树半黄迷橘柚垂藤合翠隐人烟迟迟牵荇哀湍畔泛泛轻凫折苇边铁笛一声惊彩凤寻幽常得写真玄

　　珠阜松风

皓魄松风漾水珠杖藜独往洵幽娱耳边环佩临仙子眼底波涛寄玉壶拂石已深萤绕座冲霄未久鹤归梧浮尘顿豁何须洗怪道巢由意自殊

　　瑶圃桑阴

闲闲十亩爱如珠兴适幽行最所娱花蕊欲残谁唤起桑枝正绿有提壶龙孙遥护方成竹凤子先归未放梧三径野情随地足一锄自得与人殊

　　小佛事

　　为悟如知客火师拈火炬云十年相守普明贫两世俱克司客身自己不知原是客今朝方见旧时人悟未悟如不如总是毗卢界内尘从此光明灿烂去秋云黄叶胜三春以火打圆相云会么掷下炬云鉴。

　　为明本婴孩安葬云因缘会遇成亲属梦幻空花不久存撒手分离真性在去来不二涅槃门恭为明本婴魂生缘有据宿习非虚出世便能信佛父母许皈三宝生成不肯茹荤独自持斋六载本期超然尘世引导迷途岂谓顿抛恩爱早萎奇花然则幻身虽谢法性犹存恐尔未明堕于昏昧山僧为汝点出真源以圆明本之实竖拂子云会么掷下云秋风飘落霜黄叶春日重开锦绣花。

　　为汉英侍者火云先师抚汝未成圆四载殷勤在我边今日一机能自捷全身入定灿红莲便烧。

　　为密书记火云秋风起秋叶卷秋云生秋月掩密书记应时顺节翻身转举火炬云我将者个火柴头助汝行程如电闪直得根身器界空头头物物光明殿掷火炬云咦看取优昙现。

　　为馨宝婴魂安厝云因缘会遇相投托缘尽翻然归去来从此因缘更亲密再来相续笑颜开以杖叩棺云馨宝会么依前原是旧时人莫改旧时行履处卓柱杖云安。

　　补遗

　　古涧嗣法门人明溶等请为先师文远和尚封龛师卓拄杖云九龙吐水两处分疆天大地大不如今日事大我已抱病悬心那知情深难却现前嗣众伸请精严为我文兄和尚封龛且道如何封法桃花红李花白不是宫商雪曲亦非世谛庄严毕竟是个甚么白云笼岳顶终不露崔巍。

　　自题像赞(宝林侍者请)

痴钝其生瞒盰过日不落是非管他黑白主法名蓝几番狼籍急退幽闲颓然顽石城市栖迟赖无踧踖吞吐大藏不存点画只此自知阿谁识得宝林描邈欲何为切忌他时做标格

　　先师开法普明次住太平涌卍复主普明请归精严世寿七十八僧腊六十二夏于康熙四十七年戊子九月初一日无疾说偈坐脱。

　　辞世偈

脱却浮尘独露身日轮当午转鲜新此时何必重拈偈趺坐遗言警后人

　　自掩龛

随时撒手趺坐其中从无出入不要人封

　　自举火

尘消缘尽打破虚空一团猛火遍界清风
