嘉兴大藏经　大巍禅师竹室集


　　大巍禅师竹室集序

　　必有非常之智识而后能具非常之眼力必有非常之根器而后能任非常之事业必有非常之造就而后能立非常之格言是固钟一方山川之间气为一代人物之英豪展一生问学之底蕴作一教人天之眼目其气清其鉴明其力勇其行决其得真故其发于言也得古人不传之旨扩古人未发之蕴而足以为后人之公案之指归之梯航者吾于大巍禅师所著竹室集见之矣师名净伦号大巍本滇南昆明康氏父讳泰母何氏宣德丁未诞生师幼即超卓不凡正统庚申出家礼太华无极泰和尚受禅学天顺癸未得法于浮山古庭和尚为临济下廿四世孙蒲团工夫及尽玄旨成化乙酉卓锡　都城东隅开创万福禅刹宗风大著缁白来者迨无虚日师本好寂静岁久厌于酬应至戊戌遂谢事退居西轩种竹自怡号曰竹室偃息于中癸卯登五台访文殊师利圣迹丙午归饭僧米麦之需远近辐辏不假劝募弘治庚戌复游五台盖显通寺旺觉义敦请抚众修净业也壬子复归竹室阅大藏经典师不但为宗门山斗而又旁通儒学所著上堂示众拈古颂古与夫赓酬独唱之作士林君子见之莫不起敬起慕其徒道宗道义二上人恐其久而失遗相与掇拾成帙名曰竹室集锓梓欲传然尚亦有失拾者多谓余与师有方外契持以过余请序首简余授而展玩至再虽未究其精义然观其间亦有吻合于吾儒者不能无所感焉其曰百城烟水不出一毛十世古今匪移当念岂非吾儒一贯之体用动静乎其曰如是孜孜不舍生死坐卧与之根定行到用力不得处忽然大悟横竖左右得大受用天真明妙圆湛虚活拈来用去不期而然初无容心于其间又非吾儒之深造自得居安资深左右逢原者乎至若竖拂子以示色击卓子以示声与夫绝照篇云未若打破镜扑灭灯来与汝相见看是甚么面孔又岂非吾儒之德輶如毛毛犹有伦上天之载无声无臭之旨乎其余吟咏虽皆　时应物而发然理致之言混然天成机杼自别非升堂入室者未易窥其端际吾何能赞一辞邪由是有以见其鉴之明行之力得之真故于继往开来有不得辞其任者矣由是有以见其钟滇云之秀气阐象教之幽微延禅宗之命脉故于提撕警觉有不得已于言者矣由是有以见其大智识大根器得最上一乘造就故能具大方之眼力成无为之事业立方便之格言虽不待传而自不容于不传者矣阅是集者苟能因言会意于一话头反覆玩味忽尔筑着磕着偶一觉悟从而入之脱脱洒洒圆圆陀陀得大自在则所谓世界中心西来祖意无缝塔盐官鼓悉在个中矣否则业识茫茫甘受轮转虽古佛与居不能化而入矣尚何怪其有宗门寂寞之叹也哉然则师自谓其言如虚空鸟迹而吾又复为之序宁不剩矣哉要知筌本在鱼得鱼斯忘筌矣蹄本在兔得兔斯忘蹄矣言本在意得意斯忘言矣噫安得夫忘言之人而与之同言哉因其请书以塞白云。

　　弘治九年岁次丙辰夏六月望
赐进士第奉政大夫修正庶尹
光禄寺少卿致仕李绅缙卿拜首序

　　曹溪一滴卷之六(大巍禅师竹室集)

　　妙峰山后学周　理辑

　　滇南学人陶　珙阅

　　示众

　　五台山大显通寺净业堂念佛道场圆满。示众指座云。据师子座善师子吼煞有知音虚空点首。拈香云此香统天地以同根。会万物而一体。金罏乍爇。法界蒙熏。端为祝延
今上皇帝圣躬万岁万岁万万岁。钦愿
至圣至明如日如月惟福惟寿同地同天。又拈香云此香奉答本师临济二十三叶古庭大和尚。极难忘处初不曾容易道一字。惹恶心处末后来老草唱三玄。又拈香云此香敬为大吉祥显通堂上署庵宗主大和尚。忏主无方和尚。并合堂及本山。诸山诸方。今日同臻此会。江湖龙象师德每惟愿。惟道同尊。惟德同仰。若帝网珠垂光范范。如玻璃镜写影团团。在在处处。阴翊
皇图。光扬佛日。垂语云。我此台山。无孔铁锤当面掷。黑漆昆仑拦路阻。莫有挨拶得入。拈弄得出底么。出来道一句看。僧出问如何是台山境。师云不是下雨便是天晴。进云如何是境中人。师云金刚宝窟万菩萨。进云寻常所谈何事。师云清风吹幽松。近听声愈好。又僧问如何是佛法的的大意。师云今年调雨水农家好春麦。僧又问如何是祖师西来意。师云饭仙山转身即向汝道。师乃云。拈砒霜作醍醐亦曾有也。撒珍珠如瓦砾谁个不然。开眼上树特地丧全身。梦升兜率也。是扬家丑。未动情思转魔女尽成菩提宝器。不劳腕力指娑婆便是妙喜净邦。长水浚岳积而来。琅玡觉水消而去。信步踏翻琉璃阱。等闲击碎珊瑚枝。三圣振威一喝正法眼里撒沙。南泉白刃高挥古佛宗风扫土何必不必探竿子岂在人手。湘之潭之塔样子脱体持来。不萌枝上放春回。烈焰堆中扬雪片。有斯大略。可谓其人。虽然谁家井底无天到处波心有月。体相用三大齐彰尘尘摄入。因果智五周顿证法法圆融。百城烟水不出一毛。十世古今匪移当念。红藕开时水香触着蟭螟虫半边鼻。青山低处天阔展开瘦蚊子一茎眉。百川竞注而水体不流万窍共吼而风本自寂。金师子不妨踞地吼。水牯牛随分纳些些。动容满目家山。依旧青天白日。即日恭喜大吉祥显通堂上奉　敕提督台山华梵僧徒自在修行。僧录左街觉义署庵旺公大和尚。起居纳福即大圣文殊之影响。继万钟钦命之高踪。建兹净业高堂。浩集江湖龙象。助宣佛化。丕赞宗猷。三载熏修。今日云满。普讽华严之大典。津济水陆之冥阳。携手法界含灵。高步同游嘉会。可谓尽善尽美。全始全终。是以俾我山僧。来上此座然一炷香。先为祝延
圣寿。仰答洪庥。次为序谢一期同缘大众。因兹记得华严经中有个念佛三昧。拈出供养大众。经中道。若有如是如是思惟。则有如是如是显现。若无如是如是思惟。则无如是如是显现。这个三昧甚有淆讹。后来善财童子。参见解脱长者广说念佛法门。道我若欲见安乐世界阿弥陀佛随意即见。山僧道若有如是如是思惟。则有如是如是显现。在解脱长者得之矣。若无如是如是思惟。则无如是如是显现。便是解脱长者到此。也须茫然。是你诸人三年在此。松月流辉。莲花滴漏。心湛湛口叨叨。费尽多少殷勤。这个三昧还透得过么。其或未然。曲垂一偈。十方龙象总英贤三载熏修不偶然如是思惟浑坐断五台峰顶放青莲。

　　示众云。真净文禅师示众云。头陀石被莓苔裹。掷笔峰遭薜荔缠。罗汉院里一年度三个行者。归宗寺里参退吃茶。应庵华因僧举问此理如何。华云他是关西子。爱说川僧话。师云我这里一年度一个行者。一日吃一钵白粥。也不管五峰头晴雪抱顶。那罗洞晚云横谷。若有问者。是汝诸人。不可也道。老僧爱说川僧话好。

　　冬至示众云。五顶琼瑶堆。千松珠玉枝。尽台山。泉石烟云飞楼涌殿。总是文殊师利一只智眼真光。是你诸人。常在于其中。经行及坐卧。还知初不曾动着伊一茎眉毛么。若也与么见得。便尔小大千于毫头。广尘沙包法界。也不为难事。其或未然。切忌东卜西卜。且更听山僧为你诸人真实告报道。今朝冬至一阳生。珍重。

　　示众云。无著误入金刚窟。曼殊老问南方佛法如何住持。着云末法比丘少奉戒律。又问多少众。着云或三百或五百。师云实头人难得。无著却问此间佛法如何住持。曼殊云凡圣同居。龙蛇混杂。又问多少众。曼殊云前三三后三三。师云实头人难得。山僧与么称赏。其间还有头高头下者么。若人捡点得出。许他亲见曼殊老。

　　示众云。尝闻老丰干要来五台礼文殊直至如今不见消息。噫。日间莫说人好。这老汉堂堂来也。且你这一队饭袋子。毕竟着那一个。代文殊师利与伊秪对得过。老僧幸是傍边人。无事且休去。便下座。

　　示众云。山高海阔。月朗风清。松苍石白。夏暑冬寒。如是历历分明。一一成现。且衲僧分上成得个什么边事。莫有道得者么。不妨出来道看。若无老僧自道去也。拈拄杖便下座。

　　示众云。古德道参禅参到无参处。参到无参始彻头。又云参禅参到无参处。参到无参未彻头。师云古人固是赤心片片。要且自语相违。只如参到无参处还容你开口得么。良久云。一夜潇潇雨。满山松籁寒。

　　示众云。江月照松风吹。永夜清宵何所为。莫可便是已过量。无有量大人之境界么。喝一喝云。永嘉大师来也。莫寐语。

　　示众云。松风淡淡。溪月溶溶。山苍苍而不尽。水茫茫而无穷。伶利汉一坐坐断便见福城东际底。便是普贤毛孔里底。普贤毛孔里底。便是福城东际底。如师子儿独行。更谁可为伴侣。喝一喝云。你是谁家子弟。得与么自由。

　　万福元宵示众云。须弥灯王佛与无量光如来。相把手于万井笙歌丛里。千门灯火光中。游戏一上。却来僧堂里。为汝诸人庆元宵道。好个时节因缘。是汝诸人。还见么。还闻么。若不然则到更深月落灯灭不见色时。被伊扭住鼻头。莫道老僧不说来。

　　示众云。我曾于教中见外道。持一茎草插于地上云。此是世界中心。世尊移草插于傍云。此是世界中心。因此会得些子用处。当是时不自觉有偈云。在天天高。在地地厚。一茎草上。应时应候。自后来无往不得。大众且道外道与佛相去多少。遂以拂子柄向空插云。你等诸人。切忌也道。是世界中心好。

　　示众云。目前无法意在目前。他不是目前法。非耳目之所到。白云自占青山。明月谁分流水。

　　示众云。是汝诸人朝三暮四。如许多时在这里。会得个入头处也未。睦州道若未得个入头。须得个入头。若得个入头不得辜负老僧。我道若未得个入头。须得个入头。若得个入头。不得辜负眉毛。

　　示众云。长沙岑大师道。尽大地草木人畜。总是般若真光。师乃召云。大众看看。老僧上黄鹤楼上去也。只见晴川历历汉阳树。芳草萋萋鹦鹉洲。是你诸人也还见么喝一喝下座。

　　示众云。云门道扇子　跳上三十三天筑着帝释鼻孔东海鲤鱼打一棒。雨似盆倾。妙喜道此是禅悦法喜之乐。师云同声相应在妙喜即不无。我不与么道扇子　跳上三十三天。筑着帝释鼻孔。东海鲤鱼打一棒。雨似盆倾。云门一上神通不同小小。冷地看来也只是一把破扇子。

　　示众云。古人道难难难。我道也不难。贼来须打。客来须看。热则到处热。寒时天下寒。寒山逢拾得。撞着老丰干。相唤相呼归去也。珊瑚枝上月团团。

　　示众云。香积界中吃饭。新罗国里穿衣。且道是甚么人。切忌道是胡张三黑李四参。

　　示众云。居一切时不起妄念。于诸妄心亦不息灭。住妄想境不加了知。于无了知不辩真实。我要你会。你作么生会。直晓你会得七穿八穴。也正是好肉上剜疮。

　　示众云。你有拄杖子我与你拄杖子。你无拄杖子我夺你拄杖子。古人得任么不惜眉毛。且即今谁是知恩者。只如雪窦道拄杖子吞乾坤。又作么生。师乃蓦拈拄杖下座。

　　示众云。演祖道有一则奇特因缘。举似诸人。欲说又被说碍不说又被不说碍。师云大小演祖。大似灵龟拽尾。一言既落入耳。如何又讳得住。山僧这里。也有一则奇特因缘。索性举似大方。使他依门傍户者。一个个壁立千仞。也不为分外。下座。

　　示众云。机分大小。教殊半满我这里打一鼓则无边刹境一闻。按一指则十世古今一念。众中莫有收拾不尽者么。出来老僧为汝雪屈。喝一喝下座。

　　示众云。我这里也不说东村李大郎太俭。也不说西社王二姐太奢。也不会安角呼兔。也不会添足画蛇。早起一碗白粥。午后一碗清茶。更谁管他陈年烂葛藤冷地开花。展两手云。你等诸人来这里讨甚么干木查。

　　示众云。机先一着构得着构不着。不免打拆你脚。句后承当底且缓缓。

　　示众云。不着佛求不着法求不着僧求。是甚么人分上事。虽然犹欠掌在。

　　示众云。德山木上座。临济金刚王。沩仰一串圆相。云门体露金风。洞山吾常于此切。法眼曹源一滴水。赵州青州布衫重七斤。其真参实悟底。犹落在第二头况语脉理寻讨者。三千里外没交涉。

　　示众云。高坐空寂之床。大握无为之化。使尽大地草木人畜情与无情一时立地成佛同入涅槃真际。初不曾用少心力。且道是甚么人得与么自在。我要与汝诸人将出。恐他道我多事下座。

　　示众云。演祖道频呼小玉元无事。只要檀郎认得声。若是个人。也须悟去始得。这些子事。不是你说了便当得底。昔佛果老人。忽然悟于日下之鸡。当是时常所谓机智语言还用得着么。比来丛林寥落之甚。盖为希见这般本色之人故耳。今既祖祢不了。屈为诸人露个消息去也。师乃蓦召大众云。频呼小玉元无事。只要檀郎认得声。

　　示众云。古德谓即此见闻非见闻。更无声色可呈君。又云即此见闻非见闻。勿于声色乍盲聋。师云不归那畔。独脱今时。在古人即不无。我今不惜老性命。横身于声色里。与汝诸人相见去也。竖起拂子云这个是色还见么。却击香卓一下云这个是声还闻么。乃云不因夜来雁。争见海门秋。

　　示众云。赵州道三十年前在南方火炉头有一则无宾主话。直至如今无人举着。师云好一则无宾主话可惜许拈拄杖云莫动着动着三十棒一棒也较不过。虽然也是贼过后张弓。

　　示众云。石上栽花活不得。水中捉月拈不得。未为好手。我这里石上栽花春满寰区。水中捉月光含万象。遂以拂子柄向空画一画。下座。

　　示众云。金峰谓金峰三十年前有老婆心。三十年后无老婆心僧问如何是三十年前有老婆心。峰云问凡答凡问圣答圣。如何是三十年后无老婆心。峰云问凡不答凡问圣不答圣。师云将谓将谓元来元来。噫。这老金峰教坏人家男女不少。众中莫有为伊救得此过者么。出来道看莫道你道不得道得也依旧可怜生。

　　浴佛示众云遵布衲于药山会里浴佛次。山云汝只浴得这个。且浴不得那个。遵云把将那个来。山便休去。师云又是早晚时也。然他家用处固是不同。若是我才见道且浴不得那个声未了舀一杓蓦面便泼。识者必谓九龙吐水未似今日。是说且置。即今杓柄子在手。不肖儿孙灌沐半偈作么宣扬。一夜落花雨满城流水香。

　　示众云。拈过倚天长剑。掷下住山鈯斧使他大地含灵。个个成佛作祖可谓大施门开略无险阻。只有一个唤不回头底宁死不肯入这里许。大众你道是谁。推倒无缝塔。不打盐官鼓。

　　师一日对众云。今早忽然忆起。我天顺癸未腊末参见古庭老和尚于浮山。一日老和尚问。尔从大方不惮远来所为何事。我谓特来巾瓶和尚。老和尚云。老僧与阇黎甚么时曾相识来。我道将谓和尚忘却。老和尚云。即今事作么生。我乃呈偈云。丛林处处播春风。此日寻师到别峰。末后声前句非句。写在山河大地中。老和尚喜而容我入室。我后来悔之不及。大众且道悔个甚么。悔不当时见道即今事作么生拦腮便掌。劈面便喝。若与么。也未可便不容我入室。虽然也是过后见识。

　　弘治丙辰二月八日尚膳监太监周　请妙应净业堂示众。祝香云此香体极中和。薰陶治业。谨爇金炉端为祝延
今上皇帝圣躬万岁万岁万万岁。钦愿寿同天地道并唐虞。千载雍熙。万方宾化。又拈香云此香奉为大功德主尚膳监太监周公辅。惟愿近须弥而同其宝色。入沧海而润其波澜。光赞佛乘。永膺天眷。(问答不录)拈拂云。拈将黄檗蒿枝。惯打盐官大鼓。相逢不识谁敢当机。挥德山棒倒岳倾湫。肆临济喝轰雷掣电。写出虚空鸟迹。直穿水底月痕。移净瓶推枕子从上爪牙。▆茶去采药来宗门格调。谁问他庐陵米价。且脱去鹘臭布衫。饱齁齁无证无修。赤骨律有凭有据。枯木岩前立雪。不萌枝上拈花。搜空涅槃心。点出正法眼。虽是当人本具。觅他起处无踪。喝一喝云。狮觔一奏群响绝闻。即日雪消少室春满
皇州。恭惟功德主太监公。荷
圣情于北阙。明祖意于西斋。内府良才。法门外护。建兹净业堂于妙应。集大比丘众于丛林。万善同归。一期嘉会分六时之礼诵。为三载之良规。幸得我僧录讲经。信庵谅公大和尚。宗通说通。名称德称。月三八日。降此敷扬。本山方丈昺公长老。本山耆旧成公瑄公。与夫堂中江湖龙象。并内外檀越缁白人等输诚乐助。决非偶然。是以谒我山僧。肃临此座。焚一炷香。上答
皇猷。助宣佛化。因兹记得世尊与众行次。以手指地上云。此处宜建梵刹。天帝释持一茎草插于地上云。建梵刹已竟。虽云尘中能作主。化外自来宾。殊不知世尊帝释到这里公案现成。曾谁有作。所以这些用处。如走盘珠。在在而圆。旨绝诠量自不期然而然。秪如我太监公。换瓦砾作珠珍。转秽邦为净土。树引七行宝殿阶前枝布影。莲开九品金波池上水生香。人人口吐古佛嘉名。个个毛含遮那法界。一尘一念。互遍互融。堪酬莫大之恩。共入无生之智。可谓红炉点雪碧海挑灯。一种也是建个梵刹。且太监公与天帝释。还有古今相隔也么。更听垂偈。信手拈来一茎草堂堂梵刹眼中新乾坤一色黄金界万象咸彰劫外春。

　　拈古

　　举南泉归宗麻谷礼拜忠国师泉于路上画一圆相云道得即去宗于圆相中坐谷作女人拜泉云恁么则不去也宗云是何心行。

　　拈云南泉与归宗麻谷。半路做个抽身计以为自胜。然千说不如一见。

　　举香严垂语云如人上树口衔树枝手不攀枝脚不踏枝下有人问西来意若不对违他所问若对又丧身失命正当恁么时作么生即是有虎头招上座云树上即不问未上树请和尚道香严呵呵大笑。

　　拈云丛林谓之虎头。可谓虎头者也。然据虎头收虎尾。须是香严老作何也。不见道树上道即易。

　　举云居宏觉禅师僧问如何是沙门所重宏觉曰心识不到处。

　　拈云宏觉乃洞下尊宿。恰不闻如马之馵之说欤。

　　举沩山五峰云岩同侍立百丈大师云并却咽喉唇吻作么生道沩山云却请和尚道丈云不辞向汝道恐已后丧我儿孙五峰云和尚也须并却丈云无入处斫额望汝云岩云和尚有也未丈云丧我儿孙。

　　拈云老百丈耄矣。为子孙故忘于言而也不知。

　　举城东老母与佛同时而生一生不愿见佛一日及见佛来周回上下皆避不得乃以手掩面十指掌中悉皆见佛。

　　拈云城东老母不愿见佛恰不知在己通身是佛。殆见佛后。又不能于无佛处藏身。将谓这婆子有多少奇特。

　　举陆亘大夫问南泉弟子家中有一片石有时坐有时卧欲镌作佛得否泉云得陆云莫不得否泉云不得。

　　拈云陆大夫一片好石不遇南泉几丧淳矣。

　　举玄沙示众云诸方尽道接物利生忽遇三种病人来如何接得患盲者拈槌竖拂他又不见患聋者语言三昧他又不闻患哑者教伊说又说不得若接此人不得佛法无灵验。

　　拈云玄沙三种病人使卢扁再世。也只可拱手。况庸医者乎。

　　举德山示众云今夜不答话问话者三十棒时有僧出礼拜山便打僧云某甲话也未问山云尔是甚处人僧云新罗人山云未踏船舷好与三十棒法眼拈云大小德山话作两橛圆明道大小德山龙头蛇尾雪窦云二老宿虽善裁长补短舍重从轻要见德山亦未可何故德山大似握阃外威权有当断不断不招其乱底剑诸人要识新罗僧么只是撞着露柱底个瞎汉。

　　拈云若是德山当时只说到今夜不答话处便住。免见后来惹起这许多葛藤。又云我是新罗僧。见德山才开口。呵呵一笑便出。

　　举云门示众云老胡生下一手指天一手指地周行七步目顾四方云天上天下惟我独尊当时若见一棒打杀与狗子吃却贵图天下太平。

　　拈云云门虽是报恩有分。苟当时有人。则亦须吃棒。所以往往瞻前多是不知顾后。

　　举台山路上有一婆子凡有僧问台山路向什么处去婆云蓦直去僧才行婆云好个阿师又恁么去也僧举似赵州州云待与勘过州亦如前问至来日上堂云我为汝勘破婆子了也。

　　拈云赵州勘婆话。千百年下我闻恰如亲见这老汉一般。未知诸方作么商量。

　　举投子问巨荣禅客老僧未曾有一言半句挂诸方耳目何用要见山僧僧云到这里不施三拜要且不甘子云出家儿得恁么没碑记僧绕禅床一匝而去子云有眼无耳朵六月火边坐。

　　拈云这僧没碑记何似投子没碑记当时若见也放这老汉不过。

　　举布袋和尚颂云弥勒真弥勒分身千百亿时时示时人时人皆不识。

　　拈云时人且止。布袋还自识么。

　　举睦州问武陵长老了即毛端吞巨海始知大地一微尘作么生陵云和尚问谁州云问长老陵云何不领话州云我不领话你不领话。

　　拈云若是睦州。待武陵云和尚问谁。便尔休去。岂不千好万好。却云问长老。噫不亦剩矣。

　　举太原孚上座问鼓山父母未生时鼻孔在什么处山云即今生也鼻孔在什么处孚不肯乃云你问我与你答山云父母未生时鼻孔在什么处孚乃摇扇而已。

　　拈云我是鼓山但向伊道。扇子且从你摇。切忌筑着磕着。

　　举雪峰云饭罗边坐地饿死人无数海水边坐地渴杀人无数玄沙云饭罗里坐饿死人无数海水没头渴杀人无数云门云通身是饭通身是水。

　　拈云老雪峰一门父子说饭说水自有意味。我则不然。不见道不贪香饵味。须是碧潭龙。

　　举赵州云老僧答话去也有解问底致将一问来时有僧出礼拜州云比来抛砖引玉却引得个墼子下座后法眼举问觉铁觜此意如何觉云与和尚举个喻如国家拜将相似问云谁人去得有一人云某去得答云汝去不得法眼云我会也。

　　拈云才见道老僧答话去也。便与喝散大众。尚且不堪后来觉铁觜法眼强说兵机。呜呼。蹉过赵州远矣。

　　举法华经云止止不须说我法妙难思诸增上慢者闻必不敬信。

　　拈云长鲸一吸海水尽团团露出珊瑚枝。

　　举崇寿指凳子云识得凳子周匝有余云门云识得凳子天地悬殊。

　　拈云识得凳子千株松下好坐歇凉。

　　举梁武帝问达摩大师云如何是圣谛第一义大师云廓然无圣帝云对朕者谁大师云不识。

　　拈云作家君王几被大师热瞒一上因兹故直得少室冷雪光生。

　　举白云端禅师因郭功辅到示众云夜来枕上作得个山偈谢功辅大儒说与大众请已后分明举似诸方此偈非惟谢功辅大儒只要与天下有鼻孔衲僧脱却着肉汗衫乃云上大人丘乙己化三千七十士尔小生八九子佳作仁可知礼也。

　　拈云此偈谢功辅大儒即得要脱他衲僧着肉汗衫则未可何也犹带笔墨气在。

　　举保宁勇禅师示众云大方无外大圆无内无外无内圣凡普会瓦砾生光须弥粉碎无量法门百千三昧拈拄杖云总向这里会去苏噜苏噜　唎　唎娑婆诃。

　　拈云若是这老汉。只说到无量法门百千三昧处。便蓦拈拄杖下座。至今天下人。不奈这老汉何。

　　举如来大集会中一切诸大众奉如来命皆发菩提心惟大力魔王云待一切众生成佛尽众生界空时我乃发菩提心。

　　拈云噫。名下不虚人。真可谓大力者也。

　　举阿育王饭三十万比丘众宾头卢尊者居上座王问尊者亲见佛耶尊者以手举眉毛视王曰我见于如来于世无譬类王又问何处见佛尊者曰如来将五百阿罗汉俱王舍城安居老僧亦在其中。

　　拈云惜乎宾头卢。将见佛一只眼失却了也。若是育王见举起眉毛。便与踏倒饭床。也且当得一时斋会。却又问何处见佛。可谓相见不如初。

　　颂古

　　举世尊降生(云云)。

　　颂曰。

　　指天指地独称尊谁为铭肌共报恩莫道儿孙浑不肖也知末上有云门

　　举梁武帝问达么大师(云云)。

　　颂曰。

　　廓然无圣又不识长安大路如弦直得来谒君不得君翻成万里关山隔一芦江上去茫茫阖国人追追不及少林冷坐才九秋千古清风荡八极

　　举僧问赵州如何是赵州州云东门西门南门北门。

　　颂曰。

　　直指东西南北门堂堂大道接天阍行人好去不归去回首云泥又夕昏

　　举道吾至一家吊慰渐源抚棺问生耶死耶吾云生也不道死也不道源云为甚么不道吾云不道不道。

　　颂曰。

　　不道不道还不道泥牛夜吼海天寒若使其人听得见方知雪曲和应难

　　举乾峰示众云举一不得举二放过一着落在第二云门出众云昨日有人从天台来却往径山去峰▆明日不得普请便下座。

　　颂曰。

　　眼眼相看不见眼更于何处觅知音如今要识韶阳老南岳天台没路寻

　　举世尊与众行次以手指地云此处宜建梵刹帝释将一茎草插于地上云建梵刹已竟世尊微笑。

　　颂曰。

　　信手拈将一茎草青山满目旧家邦怡然一笑不知处月在西林水半江

　　举茶陵郁和尚悟道偈云我有明珠一颗久被尘劳关锁今朝尘尽光生照见山河万朵。

　　颂曰。

　　斗笠骑驴过水西莓苔朝雨滑如泥不防一踏溪桥断回首青山天际低

　　举云门因斋次拈胡饼示众云我这个只供养江西两浙人不供养向北人时有僧问为甚么不供养向北人门云天寒日短两人共一碗。

　　颂曰。

　　个胡饼讨甚汁云门一众皆充足向北人向北人为君别甑炊香粒咄天寒日短两人一碗

　　举船子诚禅师嘱夹山云直须藏身处没踪迹没踪迹处莫藏身吾三十年在药山只明斯事。

　　颂曰。

　　三十年来明底事踏番水底一片天无踪迹处无踪迹谁说华亭有受传

　　举定上座问临济如何是佛法大意济下禅床擒住与一掌便托开定伫立傍僧云定上座何不礼拜定方礼拜忽然大悟。

　　颂曰。

　　下床一掌托开去大用全机如掣电当下不容伫思间直教万叠云山断

　　举僧问夹山如何是夹山境山云猿抱子归青嶂后鸟衔花落碧岩前法眼拈云老僧二十年只作境会。

　　颂曰。

　　秋林风扫凋霜叶晓嶂云穿落涧泉二十年来花下路不知游遍洞中天

　　举僧问琅玡觉和尚云清净本然云何忽生山河大地觉云清净本然云何忽生山河大地。

　　颂曰。

　　清净本然是何物山河大地是何物江汉一霜天地秋篱边开遍黄金菊须恁么勿轻忽六六元来三十六

　　举石头示众云言语动用没交涉药山云非言语动用亦没交涉头云我这里针劄不入山云我这里石上栽花。

　　颂曰。

　　石女解吹无孔笛木人能鼓没弦琴石头路滑非君到千古谁传此段音

　　举世尊腊月八日明星出时忽曰奇哉一切众生具有如来智慧德相但以妄想执着不能证得。

　　颂曰。

　　须弥横海露全身没奈众生眼有尘忽见明星当五夜雪深寒谷变阳春

　　举僧问宝寿万境来侵时如何寿云莫管他僧礼拜寿云莫动着动着打折你驴腰。

　　颂曰。

　　万境来侵总不干呼蛇容易遣蛇难当时不得驱耕手争现全身百尺竿

　　举云门问僧云光明寂照遍河沙岂不是张拙秀才语僧云是门云话堕也。

　　颂曰。

　　光明寂照遍河沙何事无端举似他眨眼不知何处去远山无限落晴霞

　　举张拙秀才问长沙岑大师曰三千诸佛但闻其名未审居何国土还化物也未沙云黄鹤楼崔颢题诗后秀才曾题么拙云不曾沙云得闲题取一编也好。

　　颂曰。

　　诗家千载羡崔君黄鹤楼高飞白云为恨长沙好知识如何还似不闻闻

　　举兜率悦禅师三关云拨草瞻风直图见性且道性在甚么处。

　　颂曰。

　　东西南北人间天上满目青山一条拄杖云既得见性便脱生死四大分离作么生脱

　　颂曰。

　　四大分离与君诀别兔角杖头挑潭底月云既脱生死便知去处眼光落地向甚么处去

　　颂曰。

　　元来鼻孔没有半边觅伊去处徒费鞋钱

　　嘱大宗宣禅人

一阵两阵秋风生千里万里秋空碧体露堂堂无位人从来共住不相识

　　嘱月潭清禅人问答时有此语成偈付之

佛祖位中留不住却行异类且轮回放伊三十婆心切芳草溪边任去来

　　嘱晓堂明禅人

传他佛祖不传灯须是丛林一个僧倘有未知归路客要伊指出火中冰

　　嘱普门智禅人

百草头边真祖意持来默默相分付法门重任自当知未可于人轻吐露

　　嘱海藏深禅人

临济当年第一机只传活棒不传衣果然做得他家子喝下承当也是迟

　　行脚

　　师一日谓众曰净伦滇南昆明康氏父泰母何氏生子四伦居未生宣德丁未正统丁巳年甫十一入学庚申是年十四出家受业本府太华无极泰和尚戊辰春年二十一因请给遂谒大方究明大事天顺癸未腊末参见古庭老和尚于浮山是年已三十七矣自戊辰及癸未十六七年间江南江北经寒经暑话头上册子里掠得些子古人汗臭气迨见老和尚总不当得成化乙酉秋九月别浮山丁亥三月京开山万福遂自领众戊戌夏谢院事闲居癸卯春之五台挂锡显通约有年余常与数辈禅流者朝夕论其本有丙午京中饭僧弘治庚戌秋赴显通请净业堂抚众壬子夏是年六十有六即京之旧隐俟其终身然幻迹去在又未必其何如於戏人之有生为难栖身方服之下更是为难古云衣线下未明大事诚为苦也可不勉哉可不勉哉因姑述此以冀吾徒参学者慎勿我效焉。

　　七言律

　　次乔武库缙金山胜览韵

妙高台上昔年游想遍山中景物幽出洞白云含海曙映窗晴雪湛江流好音常听树头鸟相对不飞沙际鸥西望金陵千古意葱葱佳气　帝王州

洞口闲云淡不飞亭高真与世途违青山绿树环千里霁月晴岚满四围定里阁愁帘影静讲余窗午磬声微一回独倚阑干外天水分阴半落晖

　　次韵送太常卿任先生坦然归田留别

参差泉石旧岩庐千里携归一箧书松露滴苔三径滑茶烟凝竹六窗虚非心行处同谁到即色空时可自居溢目青山虽熟路半途争肯息肩舆

明月清风信有绿衣冠归去洞中仙黄茅恰好三间屋白粥寻常数亩田道在目前全是理心先物外亦循天未知此事同谁得高枕青山日打眠

　　新春日阅华严经有作次韵

帝网重重演妙严我生何幸且粗谙耳声眼色皆同入尘佛毛区等会谈不异不同还不一非前非后亦非三百城烟水春风里物物头头尽指南

　　拟济川航僧录早春望湖亭林

烟隔孤村叫午鸡登临人立小亭西雪崖日暖飞空翠泉谷风寒吐白霓原上烧痕初得雨堤边新柳未拖泥茫茫湖水渺天际无限青山眼外低

　　送清泉洪首座南归

来往京华究上乘挑云聊荷一枝藤草鞋踏遍千岩雪古路曾逢几个僧秋水拖蓝寒潋滟晚山削碧瘦棱层丛林有则旧公案谁肯拈将继祖灯

　　秋早过卢沟

鸡鸣茅店过卢沟滩急桑干浅水流霜冷斗牛低北汉风清山月下西楼金鞭策马人行早竹杖挑云我自由一望柳堤三十里苍凉红日上瀛州

　　忆受业太华次韵

故国太华峰顶寺我年十五始初登月边幽唳青松鹤云外高眠白昼僧到岸舟横流水曲寻溪路入落花藤昨宵因忆石窗下曾也寻经分夜灯

　　城市山林拟天目和尚作

长安车马日纵横中有幽栖何许清种竹护烟林下趣开池来月水边情门闲自与红尘远路滑谁嫌绿藓生住处乐然贫道者从他人世不知名

　　银山僧院松棚

小院寥寥半亩宽老松傍石压檐盘一窗风度夜声碎满地月窥秋影寒铁干低扶青雨盖虬枝细织碧云团山僧白日森阴下无限尘缘了不干

　　龙泉山行▆癸卯入台山有作

路入龙泉逸兴悠春风千里片云浮远青近碧山无数东曲西弯水自流几个人家花发处一声啼鸟树高头谁知未过松关外已在清凉地上游

　　投宿迷解寺次壁间韵

杖锡飘飘五顶游去心不管鬓毛秋半竿落日孤城远千里分沙一水流清夜做回天上梦白云拦断世间忧草鞋明早溪桥外叠叠青山任自由

　　次显通署庵僧录净业堂诗韵

白业精修预者稀一堂风淡景凄凄灯悬宴坐一肩并粥罢经行千指齐天乐响时知去路藕花香处定归西这回得见黄金父誓遍尘区指导迷

远继前贤高躅稀莲花漏刻画凄凄幸同持远千年事当与刘雷一辈齐晴叠青山金沼上冷悬红日画楼西即时踏着还乡路越死超生更不迷

几年禅悦费多吟鸡叫前村月半林清磬一声千嶂晓白云数点万山深尽将南阁题诗梦都作西楼念佛心白发愿求归去日满天飘下雨花阴

十方佛赞古弥陀舌覆三千见也么片雪炉中观净土沤花影里度娑婆比于兔角长些子却较龟毛短不多星月夜深垂斗柄眉间毫相照山河

五峰廓尔一精蓝古鹫岩前着小庵捞月有时空自笑观心无处共谁谙雨中山色长年露天外松风尽日谈睡起倚窗闲看雪寻梅未必到江南

　　过旸白谷灵峰寺次韵

青鞋布袜过南溪小岭崎岖似蹑梯石咽泉声能断续云连山色自高低树头落子偷松鼠崖畔飞霜叫竹鸡一饭灵峰秋日短杖黎回首野桥西

　　送友人求进未遂之南回

鸡叫霜林梦未醒如何满得世间情云横天际暮山远潮落江头秋水平千里去程劳跋涉几人回首笑功名为怜空劫已前事又着聪明背一生

　　五言律(成都喻监生存性西庄)

　　西山夕照

好山千万叠高倚碧楼西横谷生云淡隔林归鸟啼窗开秋景霁帘卷夕阳低远接岷峨色嘉名入品题

　　葛仙耸翠

山中有仙迹千载亦悠悠黄鹤一飞去落花间自流琴空云洞古剑化石潭秋路入青苍里烟霞不尽头

　　古柏参天

庭堂清画永古柏上参天挺挺一千尺迟迟五百年霜皮堆绿藓铁干绣寒烟曾说丘墟变高摽只迥然

　　银山

　　白银峰

景仰白银峰层台隔几重半天晴削出千丈碧芙蓉猿叫洞门月鹤盘云外松倚窗僧笑指高处有灵踪

　　古佛岩

苍松盘古岩下有白云屋仙梵隔烟霞洞门锁幽谷忽逢扫业僧不见衔花鹿来此礼空王苔碑再三读

　　说法台

偶来松下坐苔护石台平谷口山泉响林梢花雨晴此时谁说听千古意分明回首日将夕云堂钟磬鸣

　　东林别意寄太初元上人

向作东林别年华白我头此情无共语斯道不堪忧帘卷禅房昼月高经阁秋五台山色里还似梦曾游

　　竹室自适

披衣终日坐惟道可为凭苍雪千竿竹白头一个僧雨苔迷石径山气冷龛灯门外几多事生来都不能

　　南山访友

访友过南山悠悠翠霭间松皮山舍小石子野溪弯丘止鸟飞倦洞藏云自闲纷纷身外事谁不厌跻攀

　　与聪元二上人过南山睹其人境俱秀云鹤同闲遂次前韵联句笔之于壁以纪一时之兴云

策杖上南山(伦)千峰指顾间(聪)池开天镜小(元)帘挂月钩弯僧与山同瘦(伦)鹤随云共闲(聪)优游清绝处(伦)乘兴一跻攀

　　七言绝

　　清凉山咏

雪高五髻烂堆银迥比人间境界新山外好山千万叠不来空老梦中身

　　清凉顶

白云藏尽千峰碧微露摩空五顶圆高步清风生足下不知身在几重天

　　清凉洞

松风流入洞门深策杖优游我一寻回首秘魔岩上雨暮云归去碧潭阴

　　游秘魔岩

道得不得杈下死绝无参客到萝门至今岩畔松风冷吹着行人也断魂

　　游庐山寻竹林迹

山色晴开一迳深落花流水入春阴不知坐石看云处游遍无门圣竹林

　　进庵

竿头一步要亲登不枉江湖做个僧更会转身一步子归家合掌见南能

　　德云

闲闲一片太空中忽尔兴腾事不同普使大千沾一雨归来不住妙高峰

　　别峰

闻言不与众山同知在烟霞第几重一到德云高步处至今终不更迷宗

　　曙庵

月落潭空夜色浓穿云谁伴下危峰归来趺坐不知晓窗外日高松影重

　　无敌

一片当年铁石心龙蛇阵上惯能临于今勋业浑忘却高卧白云深处深

　　卧云

我爱青山全是道青山与我亦忘年日长无事青山里高枕烟霞只打眠

　　云庵

一片两片晴不飞三日五日茅檐宿悠悠常伴道人间谩作甘霖出岩谷

　　山居杂吟

道人活计任天成山自高弓水自平一榻树阴眠白日不知身似一毛轻

我与青山信有缘青山与我更相便源头活水松头月此道无时不见前

自入青山世路遥烟霞养得性情高几回日转松阴去安枕柴床睡正牢

野性生来爱住山住来住去自空闲秋霜冬雪不知老瘦鹤枯松碧嶂间

喜禽飞到立庭柯枝动身轻语更多无限风情冬日暖底须说似老头陀

　　示郁上人

少年清质出家儿大事须明及早时不做一番穷的的何能容易乐无为

　　示滇南洪上人

忙忙走得草鞋穿只为无端要学禅踏破滇池波底月元来佛祖不曾传

　　寄广道者

为僧未得个心明自是参禅正念轻寄语上人当自勉莫交此度又虚生

　　示徒英侍者

我苦旃檀树色秋吾儿何不也添愁出家若不修僧行谁料番为佛祖仇

　　示增上人

唯有死生真大事其余都是可商量此生若不分明了何劫方归本分乡

　　送杰峰昂长老下山

一句弥陀记得牢自然杰出五峰高丁宁再四不依说辜负眉间白玉毫

　　送僧净僧发

一枝佛祖未传灯枯木岩前夜发明不向个中知瞥地累他无事半千僧

　　五言绝句

　　浮山别意

天光写秋碧林叶脱秋黄片帆云外去归兴与秋长

　　九月逸兴

清清秋风吹泠泠秋露垂伊谁同晚节黄菊发东篱

　　白水池阻雪寄中岩

昨朝春雨多今日山堆雪拄杖欲寻师云深去不得

　　采药云深

洞口流来水溪边带出花偶因寻药物不觉入烟霞

　　昼寐

野禽声隔树幽草碧侵帘身外无他事藤床午睡甜

　　松阴小憩

风来石上松僧坐松下石洗钵将煮茶溪流漾晴碧

　　盆石菖蒲为蕲州姚挥使题

云根漱碧泉剑气涵秋冷移近读书窗灯夜分清影

　　沈周墨芭蕉

晴空开雪景寒绿到栏干写透几千叶淋漓墨未干

　　七言古

　　碧鸡山双月塔为义明二上人题

塔目何缘题作双月名道人高行堪将评虚怀彼彼冰霜清小朗大朗为弟兄三十青黄节不更只观百岁如长庚日常一钵和罗羹庵前谁把春风耕有时对月陶幽情有时坐石谈无生此身不啻一点晴云轻身外何事能营营虚空无缝藏枯形却把云根苦凿成岩壑含虚两镜明海天写影双珠擎碧鸡午夜空山鸣溪头眠雪泥牛惊肯似南阳一默话头行千古万古遗嘉声

　　万玉飘香墨梅为聪慧庵题

溪上同云压地黑遥空乱乱飘琼屑玉龙何处蟠祗园烟迳水滨寻不得绿衣仙子罗浮来芳心细把轻冰裁天风吹彻素屏晓不知满树梅花开吟魂自觉有如许千朵万朵凝寒蕊翠羽不啼林影横黄昏似向低低语竹炉静煮茶索笑山僧家臞肌淡烟扫忘却归蓬岛上人坐倚蒲团青砚池冻冾空冥冥暗香冷袭清梦去寂寂柴门昼不扃昨夜西湖峰顶月来我窗前吐虚白试问江南多少春都在僧房散在枝头雪
