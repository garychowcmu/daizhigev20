嘉兴大藏经　木人剩稿


　　木人剩稿序

　　尝考古而知世运之隆替与佛法之废兴皆有数存焉非人之所能为也世运则五百年始有王者兴随有名世辅长佛法则自释尊而降代不乏人大都皆承愿力再来诚非偶尔昔张方平谓王荆公曰儒门澹薄收拾不住皆归释氏信不诬也呜呼彼诸大知识佥弃我而没良以法末人漓难为教化概不肯住世为苦海慈航比诸方据室撑持祖道者亦既兢兢黾勉弗敢告劳然而经律禅净各擅一能兼善之材无多屈指甚矣得人之难也东粤何幸迭产圣僧向大鉴而下石头仰山等辈皆法门角虎觉苑飞龙今也则亡殊堪慨叹犹喜线传未灭旋而崛起至人经律禅净咸称独步今见我
在犙和尚其人也高居鼎湖方丈寻卧麻溪象林不居祖位如良贾深藏故缁素屡请升堂不允年登古稀来吾江南长干及宁波邓山供礼如来舍利浮图晋云门显圣位中和尚力请上堂并与众授戒皆坚辞不诺颇不类近代堂头婆心太切多嘱法嗣希图热闹门庭师惟以恶辣钳锤陶镕来学如大匠绳墨不为拙工改废故根器稍劣者多望崖而退师既无心于事无事于心尝以木人自目故鼎湖方丈后额曰木人居居可容膝面山而窗名花好鸟时开时鸣师本体无情对景宴如恬不为动于是花鸟获适其性又从而额曰杂花苑联曰鸟从歌旦夕花任笑冬春岂非取木人看花鸟意乎师矜正法下衰禅净之余注释三藏百有余卷以利群蒙字字津梁皆发古人所未发如良医之应病与药服者悉瘳缁素叩击随机开导莫不切中肯綮各臻玄奥侍者录其要语成帙锓梓名曰木人剩稿属予序予儒者也内典未闲恶足以知师之高深哉然缅师履践犹宫墙数仞其中美宗庙富百官有不待入而知其具足者矣因为剩稿序。

　　赐进士出身文林郎内府中书科中书舍人加一级丙辰会试充内收掌试卷官丁巳顺天乡试同考法弟子江南新都程化龙顿首拜题

　　鼎湖山木人居在犙禅师剩稿目录卷一开示答问卷二警策尺牍卷三尺牍卷四偈颂诗赞记铭卷五序文祭文举火行实塔铭

　　鼎湖山木人居在犙禅师剩稿卷一

　　侍者开沩录

　　○开示

　　碧江诸檀越请往开示心经

　　师升座。讲经题至照见五蕴皆空度一切苦厄讫。时人众哄闹。听者难闻。乃略示云。当知菩萨所修不同。名号亦别。从眼根修证故。照见五蕴皆空。得观自在名。从耳根悟入。故初于闻中入流亡所得观世音名。大众欲识观自在菩萨照见五蕴皆空么。即竖起如意。复云。大众欲得观世音菩萨入流忘所么。喝一喝。便下座。

　　莞邑金绳禅院请师说戒

　　师拈香祝圣讫据座示云。

　　善男子。诸佛世尊。本为一大事因缘故。出现于世。所谓开佛知见。示佛知见。悟佛知见。入佛知见。故说无量法门八万修多罗藏。法门虽复众多。而总归三学。所谓戒定慧也。然慧由定发。定藉戒生。是知戒为三学之首。万善之基。众圣因兹而趣菩提。诸佛从斯而成正觉。所以欲得无上妙道。须当至诚而禀受之。(示己。次第为诸缁素受戒。)。

　　乙巳结夏安居示众

　　原安居一法有事有理。言事则三月九旬之中。身不出界外宿。即名安居。言理则有大乘小乘。大乘以大圆觉为自境界。若心念世事。即名破安居。身虽出界。心存镜智。不名破夏。所以文殊三处度夏。不名破安居。以文殊于大圆觉中。未曾动着一步也。其小乘以身受心法四念处。为自境界。若心离念处。即名出界。而思世间财色名食睡。即被五欲魔之所缠缚。虽不名破安居。而烦恼结使疮疣未除。九旬诚为虚度。如昔有一比丘。依树下安居。忽然一念思惟世事。树神语言。比丘何以生大毒疮。比丘闻已。即自责心悔过。神言。比丘善自涂疮矣。比丘复住四念处。神言。比丘疮已瘥矣。所以一念才生。鬼神得而知之。岂有心念俗事。而不远离贤圣。还得与净行者同居乎。今有修念佛者。即以六字洪名为自境界。若心离六字。即名破安居。其参禅者。当以一个话头为自境界。若离话头。即名破夏。故云暂时不在。如同死人。宁有心思五欲。而不破夏者乎。苟不遵事依理。则有名无实。不免于三月中。有徒。丧光阴。虚度九旬之责也。

　　除夕示众

　　今乃腊月除夕。诸方丛林。规矩各各不同。或有歌曲戏舞。或有说法竖义。今夕鼎湖。也不歌舞。亦不说法毕竟作个甚么。者里须是个仙陀婆汉始得。会么。良久云。若也不会。当别与大众说个　杂话也罢。若言　杂。则诸人满腹皆是。又何须山僧说乎。倘言我无　杂。不但慧眼不明。实自昧多矣。今不妨为众拈出何如何为　杂。所谓三毒十恶。八万四千尘劳妄想。尘沙诸惑是也。然八万四千。皆由十恶而有。十恶本三毒而生。言十恶者。身三杀盗淫。口四妄言绮语两舌恶口。意三贪瞋痴。云何名杀。非谓不害人命。而飞禽走兽。蜎飞蠕动。俱禀识心。心无大小。惟形类不同耳。既心无大小。则上自诸佛。下至六道众生。同一觉性。如有伤害。即是杀未来诸佛也。云何名盗。非谓偷他七宝资财。但非己有。而起贪心。即是盗矣。云何名淫。非谓干犯他人男女。乃至不净心生。思念前境。即是之也。云何名妄言。谓未证圣。自言证圣。未悟道。自谓悟道。未得禅定。言得禅定。乃至言见神见鬼等。名大妄言。与杀盗淫罪同科。不通忏悔也。云何名绮语。谓种种装饬虚浮不实之词。惑乱人心也。云何名两舌。谓向此说彼。面是背非。令人虚生憎爱也。云何名恶口。谓口出粗言。骂詈于人。痛如刀割也。云何名贪。谓贪爱五欲。财色名食睡。又眼贪好色。耳贪妙音。鼻贪香气。舌贪珍味。身贪细滑。意贪一切快乐。诸法也。云何名瞋。谓于违逆之境。烦恼忿起。瞋火满胸。不思有理无理。只见己是他非。吐恶毒言。两目瞋视。不顾师长朋友上中下座。纵曾沾恩叨泽。悉皆忘却。只欲己胜。岂念陷他。云何名痴。所谓愚痴倒见。无有慧目。不鉴是非。于三教中。不能分别是法非法。此世间法。此出世间法。于如来三藏十二分经。何者是大乘。何者是小乘。何为性宗。何为相宗。何名有宗。何名空宗。云何权教。云何实教。何等了义教。何等不了义教。于此不能决择分别。即失趣向。纵饶勤苦精进。不免盲修瞎练。月往年来。无常忽到。孤负一生。错足一踏。即陷坠深渊。千生万劫。没有出头。如此　杂。若多若▆自须一一检过。不可因循。自欺自瞒。生死关头。业识种子。此便是也。成佛作祖。亦不外于此矣。故沩山云。一念顿悟自理。犹有无始旷劫习气未能顿净。须教渠净除现业流识即是修也。不可别有法教渠修行趣向。何名现业三毒十恶是也。何名流识。八万四千尘劳妄想是也。即如吾人心中。念生念灭之妄识。如水迅流。使人不自觉知。若无慧目。尚不见其生灭起止何能窥其迅流面目。一念起即名为生。一念灭即名为死。生死不停。长劫流转。此之种子。若不急除。则生死无汝出分。虽然不能顿除。必须渐渐去离。故经云理须顿悟。事要渐除。既云顿悟渐除。况其未悟者。所以古人悟后。水边林下。正为操履此事。若能除得一分则便去其一分生死。乃还其一分米钱。诸仁者。请自检点看。曾除得几分倘全未除。则今晚阎罗老子。与你打算。算到口气不来日子。尽须一一还他。噫。各自请回打点去。休将瞌睡错时光。(仙陀婆。一名四实。惟有智臣能知。谓盐。马。水。剑。)。

　　丁未夏安居示众

　　六根净摄。身心晏然。名之曰安。誓此九旬。足不越界。名之曰居。然一岁四季。何以但夏三月结制安居。据律教中。如来为三事故制夏安居。一。为雨盛炎热。比丘自当禁足三月。勉励策进身心。不得一切时。人间游行。妨修道业。二。为夏时多诸虫蚁。举足动步。莫非伤损。比丘原修慈行。护生为本。无事不得游行。三。为遮诸诽谤。以比丘违前二事。招世讥嫌。由此故制夏安居也。若据宗门。护生须用杀。杀尽始安居。唤何者为生。所谓三毒之魔。六根之贼。情识知见。苟不剿除。为魔贼所缚。终不能解脱获大自在。何得名为安居。若山僧则不然。何也。尽大地觅一众生了不可得。何有生之可护自无始来。寸步也未出门。何处人间游行。从头至足。中间不见有我。何人受彼讥谤。三毒六根之魔贼。本是妙明中家具。如指不触指。空不碍空。且向甚么处下手。而言杀尽始安居。良久曰。大众会么。若能于此荐得。则安居已竟。如或不然。且各归寮对首受法去。

　　除夕示众

　　今是腊月三十日。在家者公私匆逼。债主填门。出家者阎罗老子打算饭钱诸仁者。请自筹量看。曾还却多少也未。若还他饭钱不得。一饮一食。一丝一缕。名为负债受用。若分文不欠。方名无事道人。亦名解脱大士。除此之外。还有还得饭钱者么。唯有参禅与念佛二种。暂延债主。然参禅的。二六时中。把个话头。放在面前。念念发起疑情如红炉大冶。触物皆烧。所谓魔来也杀。佛来也杀。既然凡圣不立。生死又向何处安排。纵然阎罗老子到此。且顾眉毛不暇。又何敢与你打算饭钱。念佛的。行住坐卧把一句弥阤安着胸中。念念不忘。休云西方净土。有个弥陀。然净土不离你心你之自性。即是弥陀。诸仁者。欲见弥陀么。请自回眸一看。良久云。见么。凡所有相。皆是虚妄。若见诸相非相即见如来。苟于此见得。饭钱还毕如或不然请自尊重去。明朝当刮目来相会也。

　　己酉安居示众

　　六贼不侵自境曰安。六根不蹑他界曰居若才出父祖门庭即被他擒攫不居阴界法身独露。若不如是。且自努力各进己业。参禅者。举起话头疑情现前便当深锥痛劄。如下刀刃。即要见血念佛者。放下万虑坚持六字洪名。如轮环转。无令弹指间歇。即得净念。相系。看律者须达止持作犯。名种性相信如来言。勿顺庸鄙。吉罗无亏。结使自消。看经者。洞明性。相宗趣。研穷法理。契悟无生。余此之外。随力随能。执役劳务。供养佛法僧三宝。自然福至心灵。入道无艰。所谓二严备足方证菩提。苟不遵教。窃入法门。避懒偷安。虚沾信施是魔眷属。辜负出家。徒名安居。大失律旨。非世尊意。况人身难得正法难闻。宜加精进。祈超三有。又今末劫众生。福轻业重。自应晨昏夙夜。勤行礼拜忏悔。一消罪累。二长菩提。三为成佛种子。毋致袈裟下。失却人身。悔之不及。今老人虽不常在山中。如能依法奉行。即在吾边。倘不依言。虽共同住。亦去吾千里矣。宜各勉旃。

　　七月望日自恣示众

　　今晨。是佛欢喜日。云何名佛欢喜。盖佛于二事中而生欢喜。一众僧自恣。于见闻疑三事任他举发。有过则如法忏悔。故佛欢喜。二于三月中。精进行道。或阶四果三贤十地。或增益戒定慧学。故佛欢喜今日看将来佛必不。为我等欢喜。而为我等攒眉何也其有罪者。自不发露忏悔除愆纵有见闻疑。而畏他瞋怒。不敢举发。则于自恣名体俱不相当。故佛为之攒眉。今日于四道果无所得。于三贤十圣位无所证。于三无漏学。无所增胜。好生惭愧。何谓于三无漏学无所增胜。戒以对治烦恼惑为义烦恼虽多。约有二种。一根本。二随眠。今当自揣。曾持何戒。而除何惑。若检点不出。是则于戒懵然。奚能增胜。定谓四禅八定。诸三昧门。今当自忖看。已曾证得何等三昧禅定。苟无所证。则慧学无因矣。慧以破惑为义。敢问已破何惑。而证人空智。曾破何惑。而证法空智。若非如此。徒丧光阴。倘以识兄妄生邪解。谓本自现成。何修何证。则　堕在迩。是则三学无分。圣道匪阶。自负己灵。宁无畏惧哉。

　　除夕示众

　　诸仁者。现前有一物。且问诸人知不知。老僧仔细看来。四面不相似。言其大非丈尺可穷。言其小。非权衡能定。欲名名不得。欲说说不出。若云仰之弥高钻之弥坚。瞻之在前。忽焉在后。总是捕风捉影汉若云予欲无言。无言即是言矣。且输他维摩老子一着已。何也。在昔维摩居士示疾于毗耶丈室。彼时文殊大士。与五十余位菩萨。并诸贤圣。同往问疾。维摩乃问。诸仁者。何者是不二法门。诸大士既各各自呈所得。后问文殊菩萨。文殊云。我于无言无说。无示无识。离诸问答。为不二法门。文殊却问。居士以何为不二法门。维摩默然无言。维摩败缺且置。若是老僧当时在会。即拂袖而出。免使在会贤圣。一场懡　。老僧今夕。欲吩咐木橛。为诸人说破。又恐烦及于他。不如各各放下。休歇身心。即自见自知。如哑子吃黄连始信老僧今夕。言不欺也。

　　元旦示众

　　师云。老僧昨除夕。所示现前有一物。四面看来不相似。你等诸人。不以为意。不向此讨个明白。毕竟似个什么。老僧今日不惜舌头。为诸兄弟下个注脚。所谓不似佛。不似祖。不似人。不似马。你等若能于此不似中。端的个落处。方有修行话分。亦可以了生死不然。生死到来。道眼不明。便被生死拘系。堕落三涂。无有出期也。你等诸人。若有能端的得可出来试道看。首座出云。某甲截舌有分。师曰犹须更道始得。座云。待某甲有口即道师曰。败缺了也。座云。和尚也有一半在师曰。放你三十棒座云。谢师可棒。师曰。首座且置。你等诸人。又作么生。当下便要取决。方为好心出家。亦不孤负老僧恁么不惜眉毛。为你掉尽婆心。诸兄弟。既不能出来道取一句老僧今更以方便。为诸兄弟。别说个摩诃般若波罗蜜话。令你等修行。知个趣向。只如者个般若波罗蜜。觑之即瞎。拟之即死。向前则。丧身失命。退后即堕坑落堑。你等人人有此波罗蜜。老僧亦有此波罗蜜。三世诸佛亦有此波罗蜜。只是诸佛能善解受用。你等不解受用。你诸兄弟。既知自有。便应自保重。不可向外妄生爱。恶见诸佛便生敬爱。见众生有不顺己情便生憎嫌违此则不达凡圣平等之法一切众生既有即是佛也。若知众生是佛。憎嫌何由得起。诸兄弟。今后切须保重自己者个波罗蜜。勿于众生有分别异见。始得免不轻他咎。所以我释迦世尊因地时。为常不轻菩萨。每见四众人等。俱礼拜称云。我不轻于汝等。汝等皆当作佛。彼时四众恶口骂詈云。我等不用汝虚妄授记。尔时菩萨。不生瞋恚。仍向前礼拜。诸兄弟。看他是何等谦卑忍辱。盖因他信得众生确确是佛。自信信他。自保保他。故能行此难行希有之事。老僧也愿诸兄弟。及早克念。以此菩萨为师为鉴。自信自保。始有脱离生死日在。

　　庚戌夏安居示众

　　大众。安居既竟。须当勤策身心。所谓幻事场中一法不舍金色门头一尘不立。不立一尘如大冶洪炉相似。不舍一法即六度万。行空花佛事。皆悉随作。倘若错过。再遇难逢。若以枯木禅。为一尘不立。则未免他日野狐身在。诸兄弟。可向事事。无碍中做去。则自他兼济。福智日新。始不孤今夏中三月资益者也。

　　和尚五十一诞前示众

　　某命生不辰。出值末劫。根钝识暗。福薄慧浅。上乏德以酬四恩。下无法以资群有。既生无能有益于世。死复何颜以见佛祖。晓夜思忖。泪沾簟枕。兹届母难之晨。益加愧切。食息尚不能少安。又何面目与众庆诞知我者。为祝先灵早登上界。三途有情顿息苦轮。勿效世俗。设斋办供。增我惭颜。添我痛结。足感厚德。更祈众兄弟。挺身向前。各出手眼。努力卫持佛法。匡护父祖门庭。放我骸骨归于岩壑。得与清风为伴。明月同伦。则肝胆涂地。亦未能报君于万一矣。

　　斐然宋元戎初入法门求示修心法要

　　经云。人身难得。佛法难闻。难得而居士得之。难闻而居士闻之。既闻之则当着力求进。以步跻堂奥而受用无尽矣。但进趣之方。其路不一。若近世所遵尚者唯参禅念佛二门。禅谓直指人心。见性成佛。即达磨祖师。所递相传授者。昔古人于一言半句下。洞明心地。与诸佛祖同一口气。无二无别。后人根机稍钝。不能于言下契悟。故古人不得已。而示以一言一句。深参实究。行住坐卧。未尝暂离。以悟为则。吃紧做去。豁然疑情顿破。则生死大事了当矣。然此一门。最玄最奥。参者难得其妙。多堕情识。光影坑中。埋却不少。必须要依明眼善知识。时刻提撕。始不错认石火电光为自己也。念佛一门。谓众生不闻佛名。不见佛性。沉沦生死海中。无解脱期。故如来愍之教令念佛。以称佛名。灭却无边生死之罪。如其心心念佛。即心心是佛。不假方便自心便是净土。自性即是弥陀。舍此虚幻报身。直趣极乐世界。亲睹弥陀至成正觉。今居士夙植灵根。虽处尘劳。而不为尘劳所惑。知有三世轮回。欲求出生死之法。必须于如上二种法门。深进共一。若要念佛。当将一句弥陀名号。惕于心中。六字历历分明。犹如连珠。不使间断。设有妄念倏起。即须早觉。还续前念。不可随妄想境迁流无有底止。日久月深。自然淳熟。便证念佛三昧。纵未证三昧。现获三种利益。一者。经云念佛一声。灭却八万四千亿劫生死重罪。二者。蒙佛大悲愿力摄受。经云。若有众生持我名号。我当接引其人来生我国。三者。此心刻刻妄想扳缘。即是流转世间之因。当来必招六道生死之果。若一称佛号。即此妄念变为佛心。便是返本还源复自性佛矣。若欲参禅者。须看自己现前者一念妄想。从何处生起。灭向何处于。二六时中。刻刻寻究。以必窥见为了手。忽然一日觑破。则历劫尘劳生死种子。一朝解脱矣。然此必须把定正见。切不可错认目前光影。亦不可将心穿凿。亦不得暗地凑泊。直须发起勇猛精进。蓦直向前。讨个落处。以为究竟。如是用心。纵未开悟。已种般若种子。千生万劫无泯。此是初入法门捷径工夫榜子。唯居士明而鉴之。

　　辛亥和尚周甲诞晨缁素弟子设供张锦申祝和尚斋讫示云

　　昔世尊降诞。一手指天。一手指地。云天上天下。惟吾独尊。后云门禅师曰。我当时若见。一棒打杀。与狗子吃了。贵图天下太平。我某甲今日生兹末季。前不睹释迦老子开大慢言。后不遇云门老汉恶辣钳锤。若遇恶辣钳锤。今日便与黄面瞿昙出气。不致带累诸仁者。跋涉而来。华锦称祝薄德山僧。好生惭愧。斯事且置。只如知恩报恩一句。又作么生道。良久云。露柱打破石人头。

　　辛亥除夕示众

　　今日除夕。世云除旧布新。我等释子。唤甚么作旧。甚么作新。诇首座出曰。适和尚教除旧布新。本来无物。除个甚么。布个甚么。师曰。只者个甚么。也须除却。甚么与不甚么。并皆扫荡。座曰。从何处下手。师唤曰。开诇。答诺。师曰。便好下手去。座礼拜。师良久曰。古人道。如牛过窗棂。蹄角通身俱已过了。因甚么尾巴过不得。书记出云。前后际断。中无一物牛。与窗棂。俱不可得。师曰未梦见在。座曰如来禅。许公有些子分。记云只如首座。又作么生。座曰好个畜生。被人赚向者里走师曰依然未端的。犹欠脑后一捶在。座礼拜而退。次早元旦。座礼佛。稽首才起。忽脑迸香桌。声轰如雷不觉身心廓落。即入方丈呈偈曰。脑后一槌。虚空迸裂。四方八面绝遮栏。大地山河齐漏泄。牛尾巴。亲捉倒。始信凤凰儿。不向那边讨。师曰今日乃知吾不你欺诚不愧为博山儿孙也。座曰。承和尚记莂。礼谢而退。

　　新正示众

　　今日献岁初三世云弥勒世尊降诞芳晨。既云弥勒降诞。为甚么不见现身说法聻。诇首座出曰。且喜说法已竟。遂礼拜复立。师曰。你既肯承当。为甚么还自退让。座曰。灼然无讳避处。但曹洞家儿孙。事应侧立。师曰。老僧除夕示东山水牯牛公案。次早你因缘时至。脑迸香桌。始知吾婆心彻困。你既如是。老僧亦不可放过。遂掷拂子。座手接得。师曰。东山一头水牯儿。脑后一槌夺却尾。大地山河无觅处。原来落在者个风颠汉手里。座即礼谢曰。蒙和尚吩咐。敬当奉持。扫除魔佛。以报不报之恩。师下座归方丈。

　　示晨昏课诵

　　二时课诵。是修行之要术。出生死之灵符。固不可得而简略。又岂可得而轻忽者哉。晨讽楞严咒者。净除业障。成就所修。晚诵弥陀经者。彰显西方。注想净土。次诵八十八佛洪名。以灭罪之根源。复修菩萨五悔。普贤十愿。成就六度万行。回向净土。栖心寂光后加施食。福利群生拔其剧苦。令餐法味以获解脱。是则每日晨昏二时。自利利他之行无间。犹须于二六时中。善用其心。屏息诸缘。不驰外境。念念不忘始得所修圆备。若夫情念不休。妄心不了奔逐六尘。如穷子逃逝。忘返家念。即晨昏课诵。而成说路人。何日云归。又况于课诵而不注心专诚者。何异童蒙课三字经乎。其中经文忏理。未解者。速当博问究明。方为智者。善怀要术。而佩灵符。乃不落童蒙之诮。而自事成办矣。(五悔者。一众罪皆忏悔。二诸福尽随喜。三请佛功德。四愿成无上智。五回向无上菩提。)。

　　示半月半月布萨

　　佛制半月半月布萨。为净三业。以洁六根。有过者即当发露说悔其罪。无犯者。依法净住。以戒净故烦恼结使因斯解脱。未来生死种子。从此凋谢。故布萨翻为净住。由吉罗无犯。乃名净住。亦名长养。谓离诸罪障。功德长养法身渐圆。是以持戒为功德妙因。获证法身极果。故经云如来三十二相。无差别因。皆由持戒而得。又云。戒即汝等大师。若无戒者。是则无师。师既无矣。奚名释子。而故违者。即是逆师命。叛师教。既为脱生死出家。岂可不遵如来圣制。况今一衣一食。皆藉如来白毫。相光之福分及。而不念报恩。复加违教可乎。又于半月半月。在伽蓝前。不畏神明。自欺心口可乎。经云。犯戒之人。滴水难消。伽蓝净地无容足处。行则鬼拂其迹。可不慎哉。其有智者。无论大戒非大戒。自当时时防非止过。有犯则发露悔过。无则加勉故。律云。有二白法。一者不犯。二者设犯即能忏悔。既许悔过。还成白法。乌可自覆而为黑业者乎。能如律教修持。是则世间良祐福田天人导师。如佛言曰。若山谷中。有五清净持戒比丘。能令世间正法不灭。可无自怀庆幸。于波罗提木叉。而不深生珍敬者哉。

　　示持斋

　　斋乃仁术也。大人君子之学。非妇人女子之事也。今人侈口腹之欲。而恶言斋。夫口腹之欲。不可纵意。孔门训之详矣。孔子曰。士志于道而耻恶衣恶食者。未足与议也。孟子曰：饮食之人则人贱之矣。许人纵口腹哉。何学孔子之学。以口腹小事。而与孔训相违不自知其非。且谓斋之一字。专于释学。不思子之所慎斋战疾。又曰。斋必变食。孔子曷尝无斋也。更若孟子之言。则曰斋戒沐浴。则可以事上帝。事上帝者。顾諟天之明命。顾諟天之明命。是帝玉明德新民之学也。非大人君子之学哉。斋为妇人女子之事哉。吾愧今之丈夫。不及女子者多矣何也女子能斋。是能操术于仁。男子不能斋。是乃绝术于仁。仁人之生理也。是所异禽兽之几希者也。可绝乎哉。故人当急急乎斋也求乎仁也。

　　示分斋素

　　师一日与二三子话。示学道人。贵脚下无丝。始得去来自由。时有高士雍容作礼。问曰仆末俗愚夫。未达圆顿之旨。今始粗知归向法门。而于斋素尚怀疑惑。窃见时人。有食海参海蜥蚝蚬为斋者。以为无血。故无所妨。岂其然乎。师曰器世界中众生。亦殷充矣。所谓胎卵湿化蠢动蜎飞俱禀识性。咸知希生怖死。食息苦乐与人无殊。唯形质不同。故血有赤白。骨有内外。白者如蚝蚬之属外者如龟玳之类。或依水陆而居。或依虚空卉木而住。尽名众生。蚝蚬等。乃众生之一耳。若啖此为斋。非我佛教之谓斋也。士曰。敢问斋义师曰。斋之为言齐也。齐身不杀盗淫。齐口不妄言绮语两舌恶口。齐心不贪瞋邪见。而履夫中道。故佛制齐日中一食。使不倚有无之偏邪。而直处乎中道。第一义中。今人有身斋。而口不斋。口斋而心不斋者。全乖中道也。士曰。中道云何措足。师曰。根尘不偶。心体离念。即名中道。士曰。初学钝根。罔谙进趣。可有方便乎。师曰念佛参究修。观三门。随履其一。即是登中道之阶梯。士曰。还用持斋否。师曰。岂不闻齐身口意耶。齐身口意。即名持戒。若戒不持。如人无足。尚不能登蹑阶梯。岂能窥其堂奥乎。士曰。今时持斋。多不中食。亦有益耶。师曰。古人云。一日持斋。天下杀生悉无己分。安得无益。若不中食。但名断荤持素。不得名斋。有违中道之义也。士曰。中道在心。非在夫斋。师曰。心体无依。理因事显。却事言理。如弃烛期明。灭色求空。犹不免邪见稠林。况得中道第一义哉。士踊跃礼谢曰。非师指示。几没邪途。今承明诲。虽殒身未足酬其万一矣。

　　示缁素礼仪

　　凡为共住之众。无论老少。与久修近进者。要须屏绝名利。备修礼仪。苟其名不捐。则好誉恶訾日生。而人我是非交集胸中。废德丧行。自兹而始。利不除则希得畏失。而情驰外境。交结往来。狎近时深。心行日浊爱欲贪恣。蕴满腹内。污道忘修。由是生焉。仪不具则表乖僧体。陋符庸俗。人天失所宗仰。志气日亏。僧宝从此渐替矣。礼不修则失上恭下敬之谊。见上忘尊。见下缺慰。不接待往来。深违和敬之道。至于称呼应诺。罔知尊卑之式。准如律教。上中下座。彼此皆称大德。上座或唤下座字号。下座或称上座为长老。尊者。今依丛林规法。彼此悉称师父。若称檀越。则云居士。居士者。以有才大。富好谈名言。清净自居之谓也。或称檀越。理亦当焉。古称帝王。皆云檀越。檀者施也。越者度也。谓彼能行布施。即能越度贫穷生死苦海也。若老若少。皆此称之。居士于僧。亦当轻心敬仰。何也。凡为僧者。皆禀如来出俗之教。乃世外之士。处一切人天之上首。故帝王称之为上人。是以天帝释。每出东门即礼佛。出南门即礼法。出西门则礼僧。如来在昔。亲以百颂而赞僧德。纵其无道。犹嘱天龙护祐。虽知非圣。亦当屏自慢心。以圣视之敬之。则自获殊胜福田。此是如来亲说。故知无问长幼。有道无道。皆应称为师父。所以者何。凡有一言可法者皆为我师。是故经中。教令依法不依人。譬如陋瓶盛宝。秽囊藏珍。不可以其囊秽而弃其珍。嫌其瓶陋而舍其宝。固道无长幼。尊人即是尊己。虚心便能纳物。如来说世间有四不可轻。所谓沙弥虽小不可轻。能说法利人故。王子虽小不可轻。能杀活人故星火虽小不可轻。能烧万里冈山故。龙子虽小不可轻。能摧山倾海故。若能彼此恭顺。则人人自德。翕翕法立。是故儒门礼仪三百。威仪三千。释宗则三千威仪。八万细行。自古圣贤。莫不由斯严身进道。倘忽此以为轻。则道丧有日。法灭在迩矣。(师初住西来山。彼间僧俗不知礼法尊道。故示之也。)。

　　乙卯四月十五子夜师梦缁素云集设新高座请示法要(时素多缁少)

　　师曰。自汉明帝。法流震旦。人皆依教修证者多。尔后人逐名言。依经解义。证悟者寡。故我达磨初祖。航海而来。扫荡糟粕。不立文字。直指人心见性成佛。既云。不立文字。又教老僧今日向什么处开口。所以昔日维摩。被文殊一问。直得咳嗽不得。而今还有能为维摩大士出得一口气者。不妨出看。众无语。良久曰。众既为法而来。不可入宝山空手而归。老僧常为大众别唱个旧家曲调也罢。僧出云。虽然是个旧家曲一番提起一番新。师曰。昔日白侍郎。参鸟窠禅师。窠曰。诸恶莫作。众善奉行。自净其意。是诸佛教。白曰。者个话。三岁孩童亦说得。窠曰。三岁孩童虽说得。八十公公行不得。彼时侍郎。直饶舌头吐出三寸。亦不能下口。屈杀屈杀。便下座。

　　示得戒因缘

　　佛制受戒。必须心境相应。然后戒体成就。缺一则戒不可得矣。言心者。谓行人志期出离生死。专心希得戒法。至诚恳师禀受。心无异念也。言境者。要具法界僧缘。僧者。谓三师七证。三师者。一和尚。十腊满足。善解经律论三藏。如或三藏不能备达。亦须律藏通晓。得作和尚。二羯磨阿阇黎。三教授阿阇黎。并须善闲轨范。戒德清高。此之二师。不论年腊。但戒律精通。便许为师。七证者。言其极少。方云为七。边地许二。并要戒德清净。堪作证明。缺一不可。数虽满七。而非大戒。及不清净者。俱不听为作证明。受者亦不得戒也。法者。谓依如来圣教。白四羯磨如法。文无差舛。方得成就也。界者一自然界。二作法界。若无此界。一切羯磨受戒。皆悉空作。以无界摄故。戒不成就也。作法界者。有二。先结戒场。次结大界。结法如律文。若不在场内受戒。在大界内受者。一切比丘俱要齐集。惟除说欲。有一比丘不集。诸比丘俱得别众罪。受戒者不得戒也缘者。谓三衣钵具滤水囊。六物备足。不得苟简。及借替等事。受沙弥戒者。须备上下二衣。及钵滤囊。上衣者。谓缦条。不得割截。若披五条七条割截之衣。律制不许。深为罪累。下衣者。谓涅槃僧。此云裙。当依律制。非俗裙也。倘现未备。后应造之。若与上相违。无作不发。戒不沾身。是为滥厕僧伦。罪过弥天。何能消他信施。既知戒为出生死之舟航。趣涅槃之径路。为师者。不可不慎。依律作法。方免自误误他之咎。其受者。岂当轻心苟简从事。既无作不摄。难逃贼住之愆。授受者鉴诸。

　　示沙门衣食论

　　佛制出家修道。当依四圣种住。一依衣服知足。二依饮食知足。三依卧具知足。四依医药知足。或有以医药摄前第二。其第四云。依乐断乐修。此谓饶益病比丘故。以防病比丘。有少病。即求胜药。不能勤修圣道。故云乐断。断谓断诸烦恼。乐修谓乐修圣道。是以受比丘戒时。即为说四依法。一依粪扫衣。二依乞食。三依树下坐。四依腐烂药。由少欲知足。一切诸佛声闻缘觉。皆从此生相续不断。故名圣种。又此能令正法久住世间不灭。故名圣种。斯是如来大慈。为诸弟子。安立产业。及所作故。说此圣种。前之三种。是安立产业。而舍四种世业。一舍农务。二舍商贾。三舍佣作。四舍自在。舍此四种。惟以乞食一种。为出世业。此乞食。以无贪解脱善根为性。故心地观经云。如是四事。随有所得。粗细称心。远离贪求。是无垢性。诸佛如来。三十七品菩提行法。皆从此生。能令佛法僧宝。常不断绝。今之沙门释子。四种全违。而求胜妙衣服。具足饮食。倘有少病。即图贵价药石。得之不念来处。缺之则忧恼障起。甚至退失道心。是故一切诸过。皆从此不知足起也。智者当其勉诸。(粪扫衣者。是他所弃。纵有所污。拾回七次浣之而着。迦叶尊者。终身服之。腐烂药者。亦名陈弃药。是陈年腐烂之药。人之所弃。有病取而煎服。)。

　　示铁桡比丘(法名开楫)

　　菩萨利生。必以般若大慧为舟楫。六度万。行为橹棹恒顺众生为风帆。烦恼苦海无边。非开般若慈航。莫能济渡群有。众生未尽。行愿匪穷。苟不坚固万。行之铁桡橹棹。岂能超登彼岸者哉。

　　示非渠比丘住山

　　修行无别法。休向外绸缪。世间多少人。镜里特迷头欲觅真踪迹。步行骑水牛。非渠不是汝不汝复谁俦。觌面不相识。孤杀一双眸。六处皆玄门何待一根抽。直下须荐取。拟议隔山丘。驱心踏玄路割肉作疮疣。不存迷悟见。凡圣岂能收。游戏毗卢藏。坐卧弥勒楼。任他劫海烧。松下自优游。

　　示洞先禅人

　　夫为真衲子。应具参方眼。此心自圆成。岂从他铸篆。自当稳脚跟休逐时流转。所依师要正。所近友宜选。四仪必须严。调心在休遣。欲知吾祖道。先将佛魔辨。向外觅新奇。即是法身癣。所以真道人。不尝空王膳。触对不忘玄。拈　把指吮。万法本逍遥。惟人自作茧。但情不附物。憎爱自除剪。我先曾告子。戒德为首件。次明伊自心。随力通经典。佛祖所设机。搓圆复捺匾。肯心不辍疑。直透重关键。近步古哲人。潜踪密履践。顶门眼忽开。满盘惟一脔。龙天推将时。随宜代敷演。老人于斯际。双眉向空展。欲道末后句。开口便已殄。聊率老婆言。书为吾子勉。

　　示飞石侍者(求书卷)

　　道无古今。人有利钝。古人于一言半句下。即便了当。后人根钝。故知识不已示之参究。不知一法立。一弊生。遂以参究二字。目为实法。二六时中。将一句陈年公案。左猜右摸。苦挨瞌睡。便当工夫。甚至以打七为奇货。苦练为参禅。余昔与古雪兄。在显圣密和尚处。亦曾入此社火。而雪兄体弱多病。独亏他不顾身命。兀坐终宵。一时值彼昏沉。余以香板一打。彼遂连吐黄水数口。结冬期满。于自分中。依然没交涉。昔我释迦世尊。以正法眼藏。付嘱大迦叶。展转传至能祖。亦未尝有教人参究一事。后代知识。虽多设方便。不无利益。乃无奈钝根者何。反生种种穿凿。赚自悟门。何故聻禅之一字。早是强生节目。况容葛藤蔓引。而复云参究者乎。今飞子求指参究工夫。余只对之呵呵大笑耳。子不契。复以纸恳求开示。余曰开之即瞎。示之添头。何不看你眼里眸子。安在何处飞子拟议余曰。许汝参遍诸方。或时触着磕着。始▆老人言不虚也。倘或随今时流。认龟作鳖。被人以冬瓜印子印之。以当生平受用。非吾子也。见既不同岂能窥老人绳床上转侧时咳嗽者哉。飞子其勉之。

　　示亦愚禅人

　　学道须识学道方。识得方时休问道。含元殿里觅长安。古今多少迷颠倒。断除烦恼虽增病。迷头逐影病更狂。分别法尘知见立。现前历历失家乡。暗地追求钻鬼窟。千劫伶俜吃枉屈。心心要觅祖师心。孰肯将心当下歇。本无一物全体露。一物圆陀和用吐。今人不解杀活机。错梦南能　两路。或云随时方便示。大失祖师直指意。子今欲学祖师禅。刹竿踏倒翻身出。

　　师七十一诞晨讲观无量寿佛经上品上生章毕曰

　　昔日世尊降诞。一手指天。一手指地。曰天上天下。惟吾独尊。今日山僧。有手不能举。有口不能说。好生惭愧。故将经文。为众重添注脚。聊申诸仁者远来。为山僧庆祝。须知寿者原无相。大众恁么祝。前后三际断。古今不可得。若问未生前。开口咽喉噎。若问娘生后。对面不相识。别寻无位人。鼻孔即打失。毕竟是如何。吩咐东风为众说。便下座。

　　示禅律

　　禅无律。则妙行难操。律无禅。则玄微莫彻。禅非律。而僧俗浑淆。律非禅。祖灯谁续。各执一以废融。未免徐六之诮。僧俗浑淆。则三宝缺一。人天何所归向。祖灯不续直指宁传。是故鸡足山中。在昔禅律并行。犹加十二头陀之行。孰不知之。今时法末人讹。多习俗情。取鸡足之心。而弃鸡足之行。然心无表示。人天靡睹。行可目观。起生敬仰。是则不言而自信。不化而自行。明矣。

　　○室中答问

　　贵州峨半胡居士问。参究做工夫时。还属妄想否。师曰若论参究。真妄不落。当做工夫时。只心心要明此事。真且不见。何处有妄可得。一知真妄。便落狐想。去道转远。如人钻火。尽力钻求。只要见火。宁暇顾其竹木钻具。及有得与不得之心哉。

　　碧江欧章臣居士。谒师就坐。师曰。居士入道久如。答曰。可以久则久。可以近则近。师曰。此中儱侗不得。毕竟有个时节因缘。答云。今日见和尚。便是入道之始师曰。吾道无门。居士向甚么处入。士无语。(有僧代云)。

　　弟子已蒙和尚摄受。臣云。弟子终日闭门了此心。为什么此心不可了。师曰。居士有心否。士云。岂得无心。师曰。有心即可了。

　　广州梁义倩居士。问云。不断酒肉。修得道否。师曰。说着修。即要断。

　　碧江苏电生居士问。金刚一经。切要在那一句上。师曰。在应如是住。如是降伏其心。复问前后二偈。是同是别。师曰。前偈要人亲见法身。后偈欲人了幻即真。羊城霍用之居士问云。法身不可以色见。不可以声求。未审向甚么处得见。师曰。向东圊头见去。

　　西湖净寺。五百罗汉像。被火焚　。有僧问瞎堂禅师云。既是漏尽罗汉。为甚么被火焚却。堂云。为伊有业识在。时识者。咸谓失旨。有僧问师。师曰。孤雁扑芦灰。进云。意旨毕竟如何。师曰。漏尽了也。

　　新塘居士湛翼周问曰。本来心性法。请师为指南。师曰山僧无法。无可与人。士曰。可有方便某甲处也无。师曰。喜怒哀乐未发之时。看取那个是你心性。士云。六祖所谓不思善不思恶。正恁么时。那个是汝本来面目。莫是者个道理么。师曰。似则亦似。是即未是。士云。未是之言。乞师再示。师曰。你不是我。士曰。娘生面目虽不同。者点灵光岂有异。师曰。犹须亲见始得。士曰。何曾欠缺。师曰。虽然不欠缺。争奈隔关何。士无语。

　　僧问。昔人问赵州和尚云。狗子还有佛性也无。州云。无。后有问云。狗子还有佛性也无。州云。有。此两转语。请和尚。为学人分析。师云。者汉固是个迷己逐物。赵州古佛。得称巧手。没凡圣量。检点将来。不无渗漏。何也。不合恁么惑乱人家男女。令后来一队著有无汉。乱向有无边错会。

　　僧问。高峰垂问。人人有个影子。寸步不移。因甚么踏不着。

　　师曰。鹞子不污自顶。又云。指不相伤。

　　僧问。大彻底人。既脱生死。因甚么命根不断。

　　师曰。寐语作么。生死既脱。且问唤甚么作命根。

　　僧问。既是无孔笛。且道向何处下口吹。

　　师曰。教设问者汉。近前来遂向耳边一吹。

　　僧问。博山粟如禅师设问。修证即不无污染即不得毕竟如何修证。

　　师曰。既无一物。何染何证。勿错会好。又若要证。饥餐渴饮。

　　夏秘三近事至。礼拜讫。师曰。什么处来。事云雷峰来。师曰。彼有何言句。事云。昨七月十五。方丈和尚。上堂云。今七月十五。是佛欢喜日。众僧自恣日。正是山僧大罪过处。有僧出云。如何是和尚大罪过处。尚曰珍重。僧云南无阿弥陀佛。而退。师曰。老老大大。自言有大罪过。才被者僧一诘。遽惶珍重。真败缺不少矣。事云。只如和尚又作么生。师曰你试举看。事云如何是和尚大罪过处。师曰天不容。地不载。事欣然礼谢。

　　绍兴沈居士至舟中。问曰。顷闻有人往海幢问阿字大师。大千世界坏时。如来舍利归在何处。得不被他坏也。阿曰。归在龙宫海。藏后来问和尚。答彼云。归在金刚际。未审是否。师曰。金刚际同是一大千世界。坏则同坏。吾无此语。勿捏老僧好。士曰。毕竟归在什么处师曰。在居士眸子里。士无对。师曰。当面失却。士作礼而退。

　　净棠李居士曰。弟子近阅今时金刚经诸注。各解不一其中玄理奥义固非俗子所知。至于事相。亦各不同即如胎卵湿化四生。事当楷定不易之论。何以各解亦异。且如湿生云是鱼鳖之属。然鱼鳖。亦是卵生何云湿生。言化生谓是蝉蝶之类。然蝉则俗子未审。蝶本卵生。卵成虫。虫出壳为蝶。人皆知之。今请和尚详示以决俗疑。师曰。余亦久见其谬。但未有咨者。今为子略而言之。凡从胎脏出名为胎生。从卵壳出谓之卵生。藉湿气成。故曰湿生。无而倏有。称为化生。俱舍论云。湿化染香处。谓湿生嗅知生处香气便生爱染。随所爱合。而便结生。即如物久。不被日暴。便生白醭。虫染醭气而生也。化生染处者。谓化生随业。见当生处。染着结生也。其鱼鳖虾蚬等。俱属卵生。由蚬蛾散卵于水上。而成蚬。如蜻蜓点卵于水。而成六足虫。已具头尾硬翅。出壳为蜓也。蚯蚓与草虫交染(草虫俗云蛞)。蚓在地鸣。声已似蝉。蚓上树缩而成壳。退壳成蝉。于六道中。天及地狱。皆化生。鬼有胎化二生。即人中亦具四生。昔佛在世。毗舍佉母。生三十二卵。出为波斯匿王三十二将。此方宝志公。生于鹰巢。足犹鸟足。湿生。昔柰女生于柰花中。由藉露润香气而有也。化生。如西域二女。生于地下。出家为比丘尼。皆证阿罗汉果。众生业报。受万类之形。皆由识心差别而成。非凡所测也。士曰。非师莫决世疑。遂礼谢而退。

　　师昔在瀛山雪和尚室。侍立次。瀛曰。先老和尚有垂语三则。汝还委悉么。师曰请和尚举示。瀛曰不萌之草。为甚能藏香象。师曰。者畜生。欲隐弥露。瀛曰古涧寒泉。水作什么色。师曰。五眼窥不得。瀛曰彻底无依向什么处安身立命。师曰。锄破虚空带活埋。

　　马法云近事问。无位真人。常在面门出入。未有面门时。又向什么处出入。师曰。斫却头来对你说。事云便请和尚抽出活人剑。师震威一喝。事直得面赤。作礼而退。

　　僧问。明眼人过后。安身立命在何处。师曰。五蕴山前撒手。毗卢阁后翻身。进云。乞请直示学人。师曰。待你踏倒铁围山。方向你道。

　　吴君虬居士问。六祖大师云。心平何劳持戒。行直何用修禅。佛言因戒生定。因定发慧。佛祖之言。岂不互相乖耶。师曰。佛祖元同一个鼻孔。言无有二也。心平者。菩萨本源心地戒也。菩萨之心。犹如大地。舆载一切。生长万物。初无分别。是以用香涂之而不生爱。以秽涂之而不生嫌菩萨之心。亦复如是。观大地如赤子。众生礼拜赞叹。而不生喜众生瞋骂毁辱。亦不生嫌。故曰能忍如地。是为心平。心平即戒。戒外无心。何劳更持。更持则头上安头矣。禅。亦云定。亦云三昧。梵语三昧。华言调直定。亦云正定。亦云正心行处。谓人之心。从无始时来。常曲不端。得此正心。行处。心即端直。心。行既直。何用更修禅耶。是则因戒生定。因定发慧。佛祖之言。互为始终不相乖异明矣。但今凡夫浅识。执泥文字不悟佛祖随机说法搓圆捺匾。以甜易苦之权宜。故多生疑惑而障自悟门也。居士曰。弟子不因此问。焉得万目开张。便礼谢而退。

　　王公辅从仙城来象林。礼和尚讫云。昨大佛寺。石莲禅师上堂。田居士出问云。竿木随身事如何。莲曰逢场作戏。进云如何是逢场作戏。莲曰者个。进云如何是者个。莲喝一喝。某甲不甘。特来请决和尚。师曰你试举看。公云竿木随身事如何。师曰要行便行。要住即住。进云如何是逢场作戏。师曰明来明打。暗来暗打。公欣然礼谢。次日一僧到参。复举前话云。竿木随身事如何。师曰捩转乾坤。进云恁么则逢场作戏去也。师曰。竹梢上摇铃。

　　僧问。路逢死蛇莫打杀。无底篮子盛将归来。既是死蛇为甚么莫打杀。师曰。再犯难容。进云篮子何时失却底。师曰问取提篮人进云。盛将归来作么生。师曰供养驴唇长老。僧礼退。

　　藩下田居士问。前公爷。甚信用天主教。择日改造衙门。皆依其教。而公爷不及见工竣。而卒于外。某未谙其教。请和尚示之。师曰。天竺亦有天主。或事大自在天。或事大梵天王。然梵天王。前生为樵夫。见火烧山。而救灭之。因存无量生命。住寿过一劫。此天地初成时。梵王独住一劫。未有梵侣。后起念云。愿诸有情。来生此处。作是念已。梵子即生。天竺外道不测。便执梵王是常。梵子无常。故天竺四品人皆事之。一婆罗门。执云从梵王口生。(婆罗门。华言梵志。亦云净行。似此方之儒者。)二刹帝利。执云从梵王斋生。(刹帝利。是大国王种。)三商贾。执云从梵王胁生。四农人。执云从梵王脚生。故各各事之。其大自在天王。住色界顶。字威灵帝。主领三千大千世界。梵王是娑婆世界主。住色界初禅二禅两楹之中。主领小千世界。今西洋天主邪教。妄无根本。不知以何天为主。余三十年前。已见其书。杜撰俚语。其名其字甚鄙陋。又谓一切人民。及三教圣人。皆从天主生。故不宗事而事天主。今有无识之人。多信其教。昔云栖大师三笔。已有三辩。余不须重论矣。竹窗三笔云。一老宿言。有异域人。为天主之教者。子何不辨。予以为教人敬天善事也。奚辨焉。老宿曰。彼欲以此移风易俗。而兼之毁佛谤法。贤士良友。多信奉者。故也。因出其书示予。乃略辨其一二。彼虽崇事天主。而天之说。实所未谙。按经以证。彼所称天主者。忉利天帝也。一四天下。三十三天之主也。此一四天下。从一数之。而至于千。名小千世界。则有千天主矣。又从一小千数之。而复至于千。名中千世界。则有百万天主矣。又从一中千数之。而复至于千。名大千世界。则有万亿天主矣。统此三千大千世界者。大自在天王是也。彼所称最尊无上之天主。大自在天视之。略似周天子。视千八百诸侯也。彼所知者。万亿天主中之一耳。余欲界诸天。皆所未知也。又上而色界诸天。又上而无色界诸天。皆所未知也。又言天主者。无形。无色。无声。则所谓天者。理而已矣。何以御臣民。施政令。行赏罚乎。彼虽聪慧。未读佛经。何怪乎立言之舛也。现前信奉士友。皆正人君子。表表一时。众所仰瞻。以为向背者。予安得避逆耳之嫌。而不一罄其忠告乎。惟高明下择刍荛而电察焉。(一)。又闻彼云。梵网言一切有生。皆宿生父母。杀而食之。即杀吾父母。如是则人亦不得行婚娶。是妻妾吾父母也。人亦不得置婢仆。是役使吾父母也。人亦不得乘骡马。是陵跨吾父母也。士人僧人不能答。如之何。予曰。梵网止是深戒杀生。故发此论。意谓恒沙劫来。生生受生。生生必有父母。安知彼非宿世父母乎。盖恐其或己父母。非决其必己父母也。若以辞害意。举一例百。则儒亦有之。礼禁同姓为婚。故买妾。不知其姓则卜之。彼将曰。卜而非同姓也。则婚之固无害。此亦曰。娶妻不知其为父母。为非父母则卜之。卜而非己父母也。则娶之亦无害矣。礼云。倍年以长。则父事之。今年少居官者。何限其舁轿引车。张盖执戟。必儿童而后可。有长者在焉。是以父母为隶卒也。如其可通行而不碍。佛言独不可通行乎。夫男女之嫁娶。以至车马僮仆。皆人世之常法。非杀生之惨毒比也。故经止云。一切有命者。不得杀。未尝云一切有命者。不得嫁娶不得使令也。如斯设难。是谓聘小巧之迂谈。而欲破大道之明训也。胡可得也。复次彼书杜撰不根之语。未易悉举。如谓人死其魂常在。无轮回者。既魂常在。禹汤文武。何不一诫训于桀纣幽厉乎。先秦两汉唐宋诸君。何不一致罚于斯高莽操李杨秦蔡之流乎。既无轮回。叔子何能托前生为某家子。明道何能忆宿世之藏母钗乎。羊哀化虎。邓艾为牛。如斯之类。班班载于儒书不一。而是彼皆未知。何怪其言之舛也。(二)。复次。南郊以祀上帝。王制也。曰钦若昊天。曰钦崇天道。曰昭事上帝。曰上帝临汝。二帝三王。所以宪天而立极者也。曰知天。曰畏天曰律天。曰则天。曰富贵在天。曰知我其天。曰天生德于予。曰获罪于天。无所祷也。是遵王制。集千圣之大成者。夫子也。曰畏天。曰乐天。曰知天。曰事天。亚夫子而圣者。孟子也。天之说。何所不足。而俟彼之创为新说也。以上所陈。倘谓不然。乞告闻天主。倘予怀妒忌心。立诡异说。故沮坏彼主教。则天主威灵洞照。当使猛烈天神下治之。以饬天讨。(三)。

　　(三笔判其以忉利天帝。为天主。忉利天人间一百岁。彼天为一昼夜。寿一千岁计人间岁。三千六百万年。此是欲界第二天。居须弥山顶。名地居天世界坏时。则同坏。何能出于劫数。其大梵天王。寿一劫半。大自在天王。同色究竟天寿。一万六千劫。世界坏时。此天不坏。以有阿那含三果圣人居住也。今此娑婆世界共有万亿日月须弥山四天下乃至梵天。故释迦如来化千百亿身。教住众生。以一日月周行四天下光明所照临。是为一世界。如是千世界中。有千日月。是为小千世界。尔所小千千世界。是为中千世界。尔所中千千世界。是为大千世界。○一小千世界。如一贯钱。一中千世界如千贯钱。一大千世界如千千贯钱。故有万亿世界成则同成。坏则同坏。所言劫者。梵语劫波。此云长时。成住坏空。各有二十小劫。共为八十个小劫。总名一大劫一个小劫。共计一千六百八十万年。二十个小劫。共计三万三千六百万年。成劫已过。坏劫未至。今当住劫第九个小劫减时。一大劫。共计一十三万四千四百万年。忉利天帝。梵语释提桓因。华言能天主。谓能为三十三天主。昔为人时姓憍尸迦。修建迦叶佛舍利塔。三十二人助修。共生三十三天。憍尸迦为帝。三十二为王。共为三十三天。儒云上帝。道云玉帝。梵语忉利。华言三十三。)。

　　吴震飞居士问。维摩经中。维摩居士。凡见诸二乘声闻弟子。即云唯而见诸菩萨大士。则云仁者。如是遇五百诸大声闻阿罗汉。初皆云唯。如见舍利弗。便云唯舍利弗。唯目犍连。今据唯字之义。无非切。音微。是专辞。语辞。又训独也。又乌贿切。音委。诺也。应声也。如曾子曰唯。凡彼人有语。此人方应诺。而舍利弗遇维摩未曾有语。维摩何以云唯。若作语辞训之。应音微。似非本文。如遇诸大士。亦可云唯。何以遇诸声闻。独云唯。古今诸注。亦未见有释。今请和尚。为弟子开千古之疑。师曰。此非华言。亦非胡语。乃天竺梵音。但有语而无义。天竺人见诸寻常同辈者。及后辈人。别久忽遇之。即呼云唯。然后乃叙余事。现今广州府。常人相见。犹作此语。由昔晋齐梁唐宋代来。天竺贾客。并诸国商侣。常泛舶至广州。而诸译经法师。及高僧。多有附舶而至者。故昔广府人多解梵音。兼海中诸国人语。以便贸易今之广州邻郡肇庆府。犹多作外国语。如称外祖父则云公帝。外祖母则云婆帝。阳江县。(肇府属)唤外祖父为罨打。外祖母为阿低(阿俗作亚)。僧祗律云。比丘共公语时。不得唤阿公。阿郎。摩诃罗。应言娑路醯多。共母语时。不得言阿母。阿婆。应言婆路醯帝。然婆帝低。三字。与律文及外国言音。皆相近也。

　　何以呼诸大士云仁者。而独呼声闻二乘人云唯。此维摩经。是大乘典。有弹斥二乘之意。故无尊称之辞也。云栖楞严摸久记中。以唯字作此方义训释。是以终不能决也。士曰。承师释久疑滞。遂作礼而退。

　　顺治壬辰。师在顺邑沙湾。何隆将居士馆度夏。时有二僧从曹溪来。化绣千佛衣以供六祖。居士问。师云。何名千佛衣。师曰斯谬也。着如来在王舍城天帝石窟前经行。见有稻田畦畔分明。差互得所。佛告阿难。从今日后。作衣当用是畦畔法以刀割截而成。不为怨贼所劫夺。是诸沙门贤圣幖帜。过去千佛弟子着。如是衣。当来千佛弟子。亦着如是衣。今时法末人讹不谙经律。绣千佛像在衣上。云栖大师正讹集中已有辩矣。集云近世袈裟上编绣诸佛。云千佛衣此讹也。佛像止宜顶戴在首。负荷在肩而已。悬挂胸膈已涉亵慢。况罗缀一身。自腰膝而下皆佛也。其过可胜言哉。轮王福倾。谅非虚语。而成风久袭。不自觉知。愿高明俯察刍荛。慎勿着此。或曰。然则千佛衣果无之乎。曰有之。即今二十五条衣者。千佛相传之衣。也佛告比丘。我此僧伽黎。过去未来诸佛。皆着此衣而得解脱。是其证也。(袈裟旧作加沙。又作　毟。华言坏色。亦云赤色。谓用草木皮叶泥等染。以坏五大色也。义净法师云。梵语加沙野。译为赤色。即乾陀之色。元来不干东夏之言。何劳下底置衣。葛洪字苑。始从衣也。如是因色名衣。非今应赴所著五彩者。佛言。当来将我袈裟变为五彩。是末法之衰相也。若以义表。或名福田衣。能生众善故。亦名解脱服。以解脱贪瞋痴诸烦恼故。又名离尘服。由断六尘故。又名莲花服。由不为六尘所染故。其义非一。详载标释畦音奚。畔音叛。皆田界也。僧伽黎。华言重复衣。谓割之合成故也。亦名杂碎衣。以条数多故。乾陀。华言赤色即赤色树皮也。)。

　　省城。李慧庵居十问。今有长发不剃者。谓之头陀。复有剃发留须者。谓之表丈夫。以为宗门有道之相。佛教中。果有是乎。师曰佛之教法。万国皆同。无有二制。天竺梵语头陀。亦云杜多。华言抖擞。以能抖擞三界贪爱等诸烦恼。谓比丘当离愦闹。不乐饰好。心绝贪求。清净自居。以修正道。其行故有十二。一住阿兰若(寂净处。离村五六里。牛羊所不到处。)二常乞食(不受他请)。三次第乞(不择贫富常行平等。)四一食(日中一食。午前不数数食。妨废修道。)五节量食(不饥不饱。身心轻安。易修道业。)六过中不饮浆(以果压汁名浆。及糖蜜浆。以绝爱着贪求也。)七着敝衲衣(亦名粪扫衣。拾他所弃敝物。浣濯令净。纳成为衣。以绝色好。不招贼难。)八但三衣(一五条衣。二七条衣。三二十五条衣。不多不少。足盖形体。勤修道业。)九冢间坐(观他尸骨作不净想。深生厌离。他既如是。我宁免之。不惜自身。勤修道行。)十树下坐(树荫清凉。心易寂定。)十一露地坐(随意快乐。月光遍照。令心明利。易入空定。)十二常坐不卧(行住坐卧。四威仪中。坐为第一。气息调和。心易入道。若懈怠▆眠。诸食瞋痴烦恼魔常得其便。是故胁不着席。)此十二行。迦叶尊者。终身行之。未闻有披发之事。故佛赞其德超人天。除佛一人。无能及者。若比丘行之。则自庄严二百五十戒法。不行亦无过。昔高峰大师悟后。复于悬崖上。立一丈室。榜曰死关。不设床座。不用侍人。三年后出关。发长过肩。即遣人剃除。非任其自若也。或云发不碍道。殊不知正碍道。正像法时。有在家修行。能证得须陀洹初果。斯陀含二果。阿那含三果。而不能证阿罗汉四果。若其出家。须发才落时。即证阿罗汉果。若在家菩萨不剃则可。出家为僧。受二百五十大戒。是住持三宝之一数。佛制比丘住兰若。无人剃发。极长二指(可一寸余)今非无人剃。又非闭死关。以驮发为头陀。名实俱谬。正讹集云。有既不剃落。又不簪冠。剪发齐眉。号曰头陀。此讹也。头陀梵语。华言抖擞。具足十二苦行。摆脱尘垢。清净无染。故云抖擞。佛言。有头陀行。则我法久存。无头陀行。则我法灭。头陀关佛法盛衰。而乃以异色人。滥其称乎。若夫在死关。而发长不剃。如天目高峰大师者。斯真头陀矣。复有剃发不剃须者。驾言削发除烦恼。留须表丈夫。此讹也发云烦恼。则须之烦恼尤甚。须表丈夫。则孟子所称大丈夫者。乃在躬仁义。贞穷达。一死生而已。张良状貌如妇人女子。而心雄万夫。奚以须为哉。如是违佛明制。显异惑众之流。摈而斥之。毋令混入于缁门可也。(阿罗汉。华言无生。谓不受后世死生也。正像法佛法有三时。佛涅槃后。正法有一千年。次像法有一千年。三末法有三万年。今时当末法。人有修行。不能证果。)。

　　邓实峰居士问。牛乳是素否。师曰。乙未岁。余受钟山徐子伯昌请馆中结冬。时昌母年邻八旬。曾从余禀奉归戒长斋三十余载。然昌性至孝。见母耄弱。斋戒弥谨。无可以为甘旨。私衷怵然。邈思古媳有将己乳哺姑。意欲以牛乳奉之。母弗听。犹豫未决。乃就余请曰。饵乳将无违斋乎。余睹其孝念惓惓。因语天竺国人无论荤素。悉尚乳酪醍醐。凡所敬尊宴客。咸皆用之。其醍醐本乳炼成。能痊百病。故其俗多牧牛　乳。必留余以饲其犊。佛因顺俗而听食之。如子饮母乳。故非荤也。向闻此方　乳者。惟利多乳。不留余以活其犊。是即因乳伤命。不可食也。昌曰。比来牛价颇藉。人多爱惜其子。　分其乳。以鬻耳。余曰。如若言者。权食无妨也。迩闻牛直不充。　乳多戕厥犊。是知乳从夺命中来。固不合食也。如有虚损重病。及衰耄者。饮食难进。药饵不瘳。必非戕伤其犊。生大惭愧。服者庶几。脱无重病衰老。决不可食也。

　　鼎湖山木人居在犙禅师剩稿卷一

　　音释

　　修多罗

　　(此云契经。谓佛所说经。上契诸佛之心。下契众生之机也。今单言经。是略也)。

　　三藏

　　(经。律。论也)。

　　十二分经

　　(佛所说法。教分十二。以统八万法藏。一曰修多罗。如上释。谓直说法相长行之义也。二曰重颂。谓重颂上长行直说也。三曰授记。谓佛授三乘人得道记也。四曰孤起。谓不重颂名孤起。即偈颂也。五曰无问自说。谓无人请问。佛自说也。六曰因缘。谓佛说缘起事也。七曰譬喻。谓佛假言辞以说诸法也。入曰本事。谓佛说声闻弟子前世事也。九曰本生。谓佛说菩萨行因。本曾为事也。十曰方广。谓佛说大乘方广之理也。正理为方。包富名广。十一曰未曾有。谓佛说希有之法。或现神通。众生叹未曾有也。十二曰论义。谓佛答其问者。释其所以也)。

　　玳

　　(同玳。音代。玳瑁。状似龟甲有文。可饰器物。瑁音妹)。

　　鸡足山

　　(在中天竺。摩竭国王舍城东南。鸡足山。直上三峰。状如鸡足。迦叶尊者。捧袈裟入中寂定。二峰敛覆。当来弥勒佛登山。弹指峰开。迦叶授衣与弥勒。月空化火焚身入灭也。因迦叶入定。亦名尊足山)。

　　四料拣

　　(永明寿禅师戒无证悟人。勿轻净土。故示以料拣。一曰。有禅无净土。十人九错路。阴境若现前。瞥尔随他去。言阴境者。谓于禅定中。五阴魔发现。如楞严经明十种魔事。其人初不觉着魔迷惑。自谓得无上道。死堕阿鼻地狱也。二曰。无禅有净土。万修万人去。但得见弥陀。何愁不开悟。三曰。有禅有净土。犹如戴角虎。现世为人师。来生作佛祖。四曰。无禅无净土。铁床并铜柱。万劫与千生。没个人依怙。谓死堕地狱。卧铁床。抱红铜柱万劫千生。不复人身也)。

　　堪忍

　　(亦云能忍。梵语娑婆是也。谓此世界众生。堪能忍受贪嗔痴。及诸烦恼众苦之恶。不求解脱。出离生死。故名忍土也)。

　　八苦

　　(一生苦。二老苦。三病苦。四死苦。五恩爱别离苦。六所求不得苦。七怨憎会苦。八大小诸横忧悲苦)。

　　黐

　　(音痴。黐胶所以黏鸟兽也)。

　　蜢

　　(音猛。蚱蜢。似蝗非蝗。有尖头。有大头。翅有两重。能飞能跳。食草木叶。江南名草虫。岭南名蜢。蚱音责。大者能鸣。由其声啧啧也)。

　　醭

　　(音扑。物久生白醭)。

　　圊

　　(音青厕也)。

　　　

　　(音遘。取牛乳也)。

　　比丘

　　(此云乞士。外乞食以资身。内乞法以资心。亦云怖魔。谓比丘受二百五十大戒。魔王惊怖也)。

　　舍利

　　(此云灵骨)。

　　师父

　　(为人模范曰师。谓教人以道之称也。生我戒身。长我慧命曰父。有作师傅。师傅是官名。俗称名儒能讲论六艺者。曰师傅)。

　　弟子

　　(学在师后名弟。解从师生名子)。

　　六贼

　　(色声香味触法之六尘也。能劫夺眼耳鼻舌身意之六根)。

　　罨打

　　(上遏合切。音姶平声。下音打平声。此皆外国语。非天竺梵音也)。

　　维摩

　　(梵音俱云维摩诘。华言净名。是东方无动佛。妙喜世界菩萨示生此娑婆界赡部洲。中天竺毗耶离城。原是金粟如来示现也。即如观音菩萨是古正法明如来。为化众生故。今复示现菩萨身也)。

　　习气

　　(大经云。烦恼名字。略说则三毒。广说则三界九十八使。烦恼习者。名烦恼残气。若身业口业。不随智慧。似从烦恼起。非实烦恼。久习烦恼故起如是业。二乘圣人虽得漏尽。而有烦恼习。如火烧薪已。灰炭犹在。火力薄故。不能尽。若世界尽时。劫火烧三千大千世界。无复遗余。由火力大故。佛一切智。亦复如是。烧诸烦恼。无复残习。○烦恼者。烦烧也。恼迷惑恼乱也。即一切善恶妄想。从无始来。被此妄想。烧然恼乱迷惑驱使流转三界。不得▆▆▆▆▆▆▆▆▆▆▆故。亦名惑。亦名使也)。
嘉兴大藏经　木人剩稿


　　鼎湖山木人居在犙禅师剩稿卷二

　　侍者传调录

　　○警策缁素

　　世界空花。人身梦幻。一切诸法。悉属无常。无可恃怙。若不修行。则随其幻境飘流。长劫无有返期。是故如来愍此。出现于世以法教之。令其息烦恼火。竭爱欲流。处涅槃城。脱生死壳。然修行径路非一要而言之有三。曰参禅念佛修观禅本无门。非夙具灵根。多堕岐途。末劫庸流诚难悟入。观心微细。如无般若之慧罕能阶证。惟有念佛一门。最为捷径。自古至今。愚智同修。男女共趣万无一失。如四料拣所明。秪要自办肯心。勿疑自之不得。但心心不忘六字洪名。目观耳听。历历分明。稍不分明。非昏沉即散乱。速宜发起精进。续前净念。光阴不弃。自然净念相系。纵未相系。而心心净土。念念弥陀。即寸步不移。现处极乐。又何待身后神归安养。有斯胜利。可不努力向前。将此数十年之幻质。换得常乐。我净之法身。宁不快哉。宁不快哉。颂曰。三界犹火宅。八德本清凉。欲离堪忍土。栖心安养乡。六字如轮转。净念自相将。弥陀非别有。智人当自强。八万四千相。不离我心王。何劳再按指。方为极乐邦。(西方净土。池中。水有八功德。一澄净。二清凉。三甘美。四轻软。五润泽。六安和。七除患。八增益安养。即极乐)。

　　策西来山主朱玉翠

　　道旷如空不可睹。有钱难买百年老。罪福将来皆自见。劝君努力修行好。老人去来皆无他。只爱他人作佛祖。西方有路须当去。地狱无门切勿造。持斋即是极乐。因念佛由来生净土。此语真实决不虚真是保身妙灵符。

　　策具五近事还潮阳(来时途中遇绿林)

　　冒雪求真道。中途遘魔罗。直趋无有疑。得礼阿弥陀。终心不退转。必定度娑婆。要浴八德池。净念涤烦波。净土从心得。自性即弥陀。行深功复满。金台桂薜萝。欲求早解脱。此去勿蹉跎。若悟苦海深。急须好回柁。

　　策刘闰心近事

　　人生如梦幻。备足八种苦。当早求解脱。栖神安养好。若问彼中因。信为第一步。净念是真行。愿坚即径路。直趋无有疑。出斯堪忍土。

　　策禅堂

　　生死呼吸。何无怖惧。汝经不明。汝律非着。心地未了。佛祖何似。说着心性。瞠眼相视。一言相触。瞋火遍地。情谀相交。互为痴喜。寸丝粒食。不思来处。心识茫茫。夜眠小死。一闻晓钟。翻觔落地。魂不依形。眼尚胶黐。随堂演课。如波摇柱。食未到时。犹打瞌睡。食毕归堂。聚三说四。三板敲来。捱香到未。不是狐思。便乱猜议。眼光落地。何能作主。天堂既非。地狱难避。牛胎马腹。安能免之。纵得人身。愚痴无智。要如今日。诚难得矣。我此实言。决不相欺。其如不信。自看脚跟。稳未稳未。倘再闲谈。不遵规矩。速出山门。必不▆▆。

　　策净业堂

　　欲修净土。须清三业。三业既洁。净土可成。三业不淳。净土无因。故于二六时中。勤策身口意业。身勤则坐禅礼拜。口勤则讽诵默言。心勤则净念相系。如是昼夜六时做去。即净土现前。三昧可办矣。六时之外不得言谈接对往来相看。以废净业工夫。如有违此规约者。堂主举罚。三谏不从者。任汝出堂东去西去。

　　策老堂

　　不烹而饮。不炊而食。要温则温。要热则热。听板过堂。碗钵他洗。肩不挑兮。物不拈指。堂房精丽。床帐斯备。圣相巍峨。诚难值遇。任汝瞻礼。任汝想忆。何因而至。乐已云极。事事皆足。王宫何异。昼夜思来。实应惭耻。年既风烛。宁无恐惧。一朝卧疾。百苦交逼。眼光掩却。方悔晚矣。净念不纯。被业牵去。此生不了。旷劫难避。欲脱轮回。及时努励。弥陀在望。时未忘伊。汝何不念。克酬慈意。但得一心。迷悟休拟。忽然触着。弥陀即汝。若了惟心。净土在此。生即无生。去亦奚去。倘未契悟。且向莲池。同居弥陀。为汝指示。豁然解了。生佛者是。

　　策鼎湖众职事

　　夫为职事。本是辅翼丛林。供养佛法僧宝。成办所修。自利利他之务。故须尽心竭力。犹恐心之不尽力之未竭。何可厌烦托事偷安。至有所失。彼此不备。然供他即是供己。各各成办事业。所以搬柴运水无非是道。作用唯在当人。岂可欣彼厌此。惮劳自逸。胡不见曹溪负舂。雪峰司饭。沩山典食。径山洗筹。百丈不作不食寿昌终身力耕。俱有榜样。悉成传灯诸祖。由斯观之执劳服役。殊非分外事也。现前共住将二百众而常住各职事。每每缺人。有力者即宜挺身向前。奚当退缩私避。除其不乐为佛为祖者。吾末奈之何也矣。

　　策知客

　　知客之职。乃丛林之属望。主人之代履。故须迎宾有礼。接物和光。毋存。好恶。谦下自卑。出语必须柔和。心地务宜慈爱。至于款待。丰俭随时。虽曰山蔬粗粝。不失殷勤。理亦无过。凡有缁素客至。倘有赠遗。不可轻受。始得公而无私。遵佛遗制。顺古清规。无忝厥职。如或不然。心怀怖爱。情露瞋痴。违律明诫。自招愆咎。察出。决不轻恕。

　　策典座饭头

　　一饮一食。乃檀越信心殷重。为求福故。割妻子分。减自口腹。以供众僧。诚如金屑。易食难消。若无修行。未免披毛戴角酬还。静夜思来。可不警心。其为饭头者。固宜俭约。不可浪废。俭则不奢。约而有准。观众多寡。以设粥饭。不得多剩。致生三过。一者暴贱信施。二者亏损常住。三者宿馊众食不安。粒米七斤。可不畏之。其典座者。更宜检点。苟无护惜之心。自招愆于长劫。倘有偏私。谁当代罪。因果历然。岂容不惧。慎之。慎之。

　　策司钟鼓

　　凡钟鼓犍稚之声。利益幽显。上根闻之。立证圆通。故佛敕击钟。令阿难悟。下根闻之。三业肃清。心意寂然故古人临终之际。遣人长鸣钟磬。以助正念。鬼神闻之。合掌敬礼。幽途息苦。地狱清凉。昔宝志公。借武帝道眼。见地狱苦相。乃问曰。何以止之。公曰。唯闻钟磬声。其苦斩息。遂敕天下寺院击钟。须徐舒其声。又南唐高帝。误杀降民。堕在狱中。嘱还苏人。以奏嗣主。令诸寺院。鸣钟须延其声。俾受苦人闻声。得暂休息。由是观之。凡击钟时。须细心轻手。长延其声。余音将尽。方续后声。使幽途众苦而长息。洪音万古而不竭。即此便是救苦之大士。昔庄严寺释智兴诚可鉴之(智兴载六道集五卷中)。

　　策禅律学

　　文字之始。本乎伏羲氏画八卦。至五帝文而(详矣)皆以圣教化民。淳朴之风存焉。迨至周衰。淳朴之风凋散。而孔子删诗定乐。以易道教人。契自本性。未尝攻诗词歌赋。及至汉晋稍兴。诗赋之盛。莫若唐宋也。释氏之教。始自汉明。至于晋宋齐梁。皆以实学教人。与儒道并化。嗣后人多于佛经。目为文字道理。知解由是生焉。知解生。悟门绝。故鼻祖初来。扫却文字。示以直指见性之宗。二祖嗣其旨。皆以文字为糟粕。使人默契心源。不落语言文字知解。是为佛祖直指之宗。自唐宋五代至元。皆纯金朴玉。祖祖相传。不悖佛祖之宗。明初亦不异先朝。俱禅律并行。明代将末。禅律陵夷。人多怠惰。不遵佛制。自号宗门。不拘小节。放纵自恣。食无昼夜。过午饱餐。违佛明制。兹不但孔门失子淳儒。即释门亦失于真僧矣。呜呼。法之末矣。竖拳竖拂。遍满大地。诚非释门盛事。吾忧其为释门之衰相耳。其有智者。当念如来临涅槃之际。谆谆诲嘱。俾依木叉为师。始不愧为佛弟子者也。

　　○尺牍

　　与严清江伯

　　世间事业居士干办已极。出世机缘。当求有大了彻。为金粟再世。摄化同事。无负此生昂昂丈夫。向索拄杖。衲举有拄杖与拄杖。无拄杖。夺拄杖之句。曾力参实究否。此非悭吝拄杖。借句搪塞。确欲居士了明。亲送拄杖来也。别后怀思惟此。便风勒布。亦惟于此。冀我拄杖得蚤出山为快。

　　与佟六孩居士

　　天下第一等人。堪肩第一等事。所谓第一等事者。功名富贵。固非其业。即道德文章。亦非其具。是当人无量劫来。生死之一大事。此事当明。甚于饥渴。而人莫之顾问。最可悲痛者。厚植般若缘者。时能顿觉。悔悟为迟。若居士者。真是顿觉天下之第一等人也。故乃有昨来猛担荷。衲喜不胜。今暂归山。他时定出相访出家人。不妄语也。诗扇一握。非为芹敬。盖以作个念头。令记忆不忘耳。

　　与李友三学宪

　　春泽既深。物生日茂。即天文之观。是人文之所化成者也。故文章为天下之生气。唐虞诞敷文教。达天下之生气也。生气牿亡。天下斯讲武而鲜文。今中兴文教寄于居士。寄天下之生于居士也。生天下之福。其福无量。得为居士贺。但文是生。而非所以生者。所以生其性命之修乎。修性命之学。实惟释氏。而得其传。于诸黉宫。肯赐表彰释学一二。则天下性命修。天下文章无不焕矣。居士真不负天子寄托而得其大生天下者矣。辱在法契之所当饶舌者。故用具陈。

　　与陆义山中翰

　　凤翥南来。五岭为之彩溢。贫道固深居穷谷。亦知景仰天人。第自惭疏野。未易抠瞻光霁耳。暑月辱承大作金扇。正捧诵间。不觉仁风凉彻。又何啻庐山寒瀑。觌面飘飞乎。居士般若根深。不忘灵山付嘱独不知闻樨香公案。曾对几长老举扬否。台旌未云北指。倘获枉顾荒山。倾论林竹。与有欣辉焉。嘉惠叠颁感戢无已。率此鸣谢。临楮无任瞻溯。不宜。

　　与侯商丘伯

　　藉缘图悟。犹有玄慕。佛山得面。未肯泛常置之。故和尊韵成偈。存为法门佳话。曾在录呈。想博笑览矣。人世福位功业。于居士已备。复少何事。所少者衣线下一件大事耳。伏愿一切时中。提句话头。究此件大事。于生死去来。丝毫不昧。若古庞老之参马大师。张无尽之嗣兜率悦。殊绝为何如哉。不胜祈仰。

　　与梁同庵孝廉

　　四大本空。五蕴非我。谁为病者。倘能于此当下觑破。则四百四峰。一时摧落。获大自在。方知病乃修行者之良药也。斯时正可将日前所得工夫。一一验过。中有得力的。便可向前进步。如或用不着。即须彻底掀却从头做过。取个洒落处。始不负居士向人开口自肯也。

　　与吴幼更孝廉

　　去岁一晤。便知居士是世间挺特丈夫。盖世知见者。第于出世丈夫未立出世知见未证。若真挺特汉子。当须趁时决取证入。即世出世间丈夫知见俱备。斯为真实挺特者矣。虽然如是。还要做到不丈夫。不知见。不挺特。无可名。不可似。是世间。非世间。是出世间。非出世间。瞻之不得其形。觅之不得其踪。阎罗老子到此求礼。一场懡　。诸圣欲与说法。不能吐舌。何生死去来而不自由者哉。如或不然。未免有吃阎罗老子铁棒日在。又岂能脱其驴胎马腹者乎。同庵卓金二公。实世间伶俐丈夫。但惜其不遇作家钳锤手眼。剥却伶俐知见。脱皮换骨一番。故至今日。总没交涉去矣。光阴不住。居士好着眼看。道人无可相遗。唯此奉赠。勿嫌不中口味。反生呵责。今时虽用不着。他日或如不龟手药者有之矣。

　　复吴幼更孝廉

　　来谕。尽属心识卜度知见。知见立知。即无明本。纵饶说得是。亦是名言。名言不到法身边。俟公心思路绝。咽喉塞断时。方来与公说(其后临终。预前数日屏绝妻子。独处一室。端坐而逝)。

　　与徐伯昌文学

　　世事如梦。在梦非无种种事物。学道人。如从梦醒。既醒不可复执梦事为实。所谓在寐做梦犹可。最怕醒眼作梦。寐梦终有醒时。醒梦了无觉日。居士宜将慧目。于此观之。自然尘劳解脱。畅快平生。

　　与徐圣甫明经

　　不晤久时。想必别有一段风光透漏。虽然如是。还要彻底生辉。始得不被电光闪烁。错认定盘星也。衲去冬下山。路冒风雨。遂为病困。不获面言。今憩锡凤城注刊又为法绊。明春获暇。径向丈门摇锡。勿谓黄面比丘闯至。原是过勘老婆子之行脚僧耳。(渠祖母久归依师。深究坛经。年将八十。笃志弥切。)。

　　与陶智量老优婆夷(徐伯昌母。年将入十。长斋三十余载。俗言不涉于口。出语皆文。可谓女中丈夫矣。)

　　三界唯心。万法惟识。识空则万象湛然。心寂则六道斯灭。一念才生。百千尘劳相续不断。是故。诸修行人。不成圣道。皆由识心障碍。故佛示种种法门。令之解脱。愚智共修。男妇同学者。无过念佛一门。是以念念弥陀六道自寂。心心净土。寂光昭然。尔年既老矣。信向修行亦有日矣。斯时正好放下缘虑。丝毫勿挂。着力向前。如上急水滩头。得力惟在后篙。犹远行人。入门只在末步。后篙若缓前篙尽废。漂流从此为始。末步苟迟。千里无用。永为伶俜之客。家乡此失。何日云归。将此启劝。安心净土。注念弥陀。眼底既无寸土。胸中何有子孙。秪要世念解脱。莫忧净心不纯。解脱即弥陀现前。贪着。便六道穗生。美恶自知。不劳老人多说。老人此去。未审何时下山。苟能念念弥陀不辍。老人时时在目。所言三界唯心。万法惟识。此之谓也。

　　与曹俊仲工部

　　世交乍亲。而久疏。出世交。初淡而终厚。初之淡也。将有择焉。终之厚也。渐而进焉。非若世交乍亲以利。而久疏则怨也。要其始。一本自利之心。一本利人之志。无自利而利人。初必为厚。终必为淡。而衲与居士亦既见矣。初何其淡。而今不其厚乎。所以为厚。则志居士契佛理。功名是假事。毋太认真。生死是大事。毋当儿戏。欲得不迷于生死。其急学佛法乎。佛法多门。学之有要。生从何来。死从何去。朝夕勤勤研究于此。则得契佛理之要矣。风便具勒。意甚悬切。毋曰卧云野汉。说没要紧话也。

　　与李文之居士

　　夏初得接清光。本昔缘之有在。知居士日课金刚般若。衲为如来使者。得以金刚要义。为居士言之。夫金刚般若。金刚何在。居士日用中。遇色见色。遇声闻声。此能见能闻者。曾。为声色所损坏否。若有损坏。则见闻损于前之声色。后之声色无复得见闻矣。惟无所损坏。故随声随色。无不见不闻也。此无所损坏者。即是金刚。幸居士当前识取。然既当前识取矣。则父母未生前一口气不来后。此识取者。放在何处。参之参之。

　　与钟恒璞近事

　　学道人。须要真诚虚心为本。寡欲为先。昼三夜三。弥陀不辍心口。晨昏头膝不离于地。以弥陀为父。芙蕖为母。净土为自家乡。娑婆是暂侨舍。所有家业犹如桎梏。现前妻妾视之如清净海众。他日方能向八功德池中洗濯。四色华里跏趺。若痴心不了。日过一日。光阴不与人期。忽尔无常到来。不免阎罗老子阶前下跪。如此时节。欲求一礼一念。不可复得。尔时勿怨老人不为公说破。老人畏此。故为预启。莫谓他日放下。然后总修。只恐时不待人。宜须逐日努力干办方会打算。勿俟仓虚下种。难救目前饥急。倘不嫌老人所说。他日弥陀为公授记。

　　与马来若居士

　　自一见面。便意子从般若中来。必为出尘之士。至今竟汩汩。为世缘中人。非道人之眼不明。则子之情欲心重。不顾蜜中毒泥里刺。现前百年。如驹过隙。当来三途苦报。拂石难穷。宜静思之。况子孝人也。夫为至孝。无过立身行道。以报亲恩。亲既往矣。何暇于尘劳世上挈挈波波。终日为他忙忙。拖泥带水。何日云休。一朝无常到来。如落汤蟛蟹相似。若真丈夫汉子。急宜秉起金刚眼。观此四大之身。如痈如蛆。如幻如化。身尚不可得。况身外之妻子田园产业者乎。回头澄目一看。空花自落。梦幻斯消。然此一看。即成佛作祖亦凭之也。不可将此以为等闲平常故事。此时错过。他日难逢。切思切思。

　　与斐然宋都统

　　山僧与居士一期机契。诚非偶然。今大驾奉旨移师将有千山之隔。后晤未时。曾记古云。富者赠人以财。仁者赠人以言。今山僧愧无财可赠。秪有一语奉劝。谅高明必不见讶。所谓居士夙具善因。今生报得尊贵之位。既位居尊贵。则威怒易兴。群下莫敢当其锋者。独不知群下。亦天地间从父母所出。不过欠些福力。若论轮回果报。则贵贱贤愚。似未可一定也。倘处高能慈忍。则其德莫大焉。故山僧特敢劝居士。常当慈爱仁物也。又凡尊贵者。多荒酒色。不知酒色二端。实败德损身之器。今居士欲期圣道。当于酒色二端。常加戒慎。若此不疏欲期圣道者。恐难为说矣。至于随缘修福。如造寺斋僧。兴隆佛法等。尤宜着。意勇为。以此良因。能令人生生世世中。受人天胜乐殊报。山僧于居士爱过。故不意率此逆耳。惟明察而行。幸甚。

　　与吴东三宗伯

　　衲锡端时。居士劳国而不遑家。尚图终日之谈。竟不可得。闻今续有家矣。则出而谋国。入而教家。怀想忙状。无不为之悚畏者。虽然古德有言。从内打出者其力强。从外打入者其力弱。衲辈原为弱力懦夫。故外尘劳而打入焉。居士气魄精神。学识才胆。色色过人。从尘劳内打出。是其本事。但向忙时。急切捕觑。未可暂置昔人承教知识。急切处提撕。一日登厕。因闻臭气。忙掩手不及。遂获捉败鼻孔。者些消息。非是学见识揣度。得来者。唯居士念之。

　　与并贤道人(洪西严少宰夫人)

　　夫人以女身。而志参究。期了生死大事。可谓具丈夫智矣。又知现前身子。安顿无处。但说诸法空。为不济事。可谓具丈夫智之聪慧者矣。参究若不实。实得此身子有个放下处。说有悟门。果是假话。夫人既具此见。不愁他日得悟不真实也。但时时提句谁字话头捱拶将去。有日将他挨倒。自得真实悟门。自得身子放下处。今当说者。夫人志参究了生死者。为学道也。学道者。学佛也。佛何道度众生也。夫人一发学道之心。即当知度众生为事。度众生不必舍近求远。环对夫人之身。丈夫儿女。婢仆之属。即众生也。事夫以敬。勿有以发其瞋心。即是度丈夫之众生也。教子以义勿有以长其痴性。即是度男女之众生也。御下以恩。勿有以起其怨恨。即是度奴婢之众生也。至于严内外妇人衣裾之物。不暴露中堂。令往来者。服我夫子齐家之有教。即是度外来之众生也。若舍众生不度。而求参究了生死。此便是知头而不知尾。有乖佛道也。故为夫人言之。又见先佛世尊。教化在家优婆塞优婆夷。多此等语。今夫人及夫主。既资道人受优婆塞优婆夷戒。是道人所当教化者。故如佛而教化之。勿以为异。

　　与林直衢居士

　　面隔周除。时如瞬息。未审比来道念情念。优劣何如。莫谓妄本真如。奚优奚劣。如此非但认贼作子。元是个混沌禅婆。何名禅家子弟。必是碧眼胡儿。自然还他真伪。于此检点得出。方许无第二人。具大信者。须具大慧。以慧观察。始不自昧。而亦不受他瞒。切忌本自现成。何劳头上安头之说。

　　与玄翎庵主

　　夫欲修行。先须厌世。人命无常。口气不来。前路茫茫不知何往。未离三毒。必坠三途。净念不纯。何能往生极乐。是为袈裟脚下失却人身。自当痛念生死精勤行道。动静不离弥陀。心心念归极乐。此身尚当深生厌离。何况身外之物。口勿谈世事。心不涉俗缘。非贤不友。非圣不宗。幸勿我是他非。乱自心源。徒众少畜。世利莫贪。烦恼无明。必定要除。贪瞋邪见。不可安在胸中。既是好心出家。当听吾言。如或不信。他日勿怨老人。不为你说。

　　与曾续慈清士

　　闻子失孙。生大忧恼。然子今失正念。老人忧恼尤甚。以子不自觉空花而作实想。空花本由翳生。翳若无时。花将奚在。故曰。境因心生。心若无生。境亦不有。又夫有生必灭。有聚必散。爱别离苦。子宁不知。苟实不知。则学道俱成水月矣。倘实知之。而故作小儿戏。可一大胡卢也。若是智人。应以智眼观此生灭别离之境。纵不能入无生。而亦增一分道意。岂不见庞居士。被女灵照夺先而逝。居士即呵呵。而随之坐脱。庞公手段固子无有。而反生愁恼。自失正念。取笑旁观。速宜知省好。

　　与西来山朱玉翠众居士

　　鼎湖。与白象林。相去不千里。屡拟买棹还山。竟为事缘淹滞。频年虚约。其过深矣。然非厚彼薄此。盖实葛藤未了。惟有道者。能谅之耳。今夏闲能闲。当即料理归帆。与众居士坐松风。谈水月。此时不得说实相无色貌。真言有义路也。

　　与尚世明副戎

　　昨接名言。语投针芥。信非夙缘所至。莫能有此。且承饱我香饭。至今毛孔馥郁未已。独不识末法鲜慧比丘。何以报德耳。虽然自愧慧鲜。犹喜具些肉眼。见遍界人。鸡鸣昏夜。名利填胸。放恣六情。奔逐尘境。未尝返照知非。以释重担又不知现前。念生念灭。即是当来生死种子。流转三界根株。居士夙植福慧。灵根迅发。不受物欲所惑。不被阿师所瞒。是超群拔萃挺特丈夫矣。然向上一事。虽人人有分。而机有大小敏钝。功有死活延速。悟有时节因缘。今居士具大根利器。须在活路上着足。凡举心触目。当下即要讨个明白。不可放过。看渠渠是谁。毕竟是何物。倘有会处。切勿便作圣解。恐是暂时岐路。况悟有浅深。邪正难分。所以古人教人立在转处。勿死一路。方得活泼泼地。一日因缘时至。便阶大自在无疑之地。斯时顺风唾去咸是妙用。信手拈来。无非丈六金身。又何生死之可了。三界之可出。噫。婆心沙门。不觉卒此丑陋。幸为一皆扫却。感谢感谢。

　　与昂溪大师

　　空王风化。与法兄同归。獦獠家乡。与法兄同出。自天湖判袂后。唯向别峰相见耳。顷闻法兄修行不密。被人天子见知。此又因缘不偶。视弟才如枯栎。迹类闲云。则相去天壤矣。数年因忞着佛祖葛藤。未遑修候。殊抱歉然。何时移锡桑梓。俾弟得以面教。幸何如之。拙刻呈览。临楮瞻溯不宣。

　　与何象宣清士

　　昨一书邀子到山。共话林泉。久望不至。将无道心有所退步乎。抑无竟为俗缘所羁绊乎。二者皆非慕道人所宜也。然处家世事。虽云不无。而不可全身坐在其中。甘为火宅中人。必须从火里发出莲花。方是居家佛子。日月如箭。转息即是来生。心识既被世事所昏。何能定其生方。人身若失。三途难免。岂不辜子在佛门走一遭耶。须知世间。乃梦幻境界。此身尚是弃物况其身外所有者耶。速当着眼看破。早歇世俗任驰。即此便是入道阶径。他日方保子有归家日在。不然千生万劫。犹为贫苦侨客也。

　　与何壬生明经

　　别来多岁。知居士必植无限福因。第虑于自心自性。想未有个入处。然居士自童年归依老人。实乘宿缘感发。天性自然。然非慕玄微。而稽首于北。无乃求福寿之所至。故老人向来。皆以平淡话奉劝。曾未与一滋味言相益。斯非道人之咎。实知居士未识三界火宅人生梦幻。五欲淤泥埋尽世间多少伶俐汉子。百年之后。竟作何如。唯随业识升沉。诚难保免沦坠。人生百岁福鲜业多。即一日中。造福无几。慕善可知。杀生忿嫉。淫欲爱染。骄奢人我。贪名邀誉。纵荡身心。悭惜分文。唯知己有。岂念他乏。只晓自乐。宁知他苦。如此校之。十二时中。善如毫芒。业乃难纪。所以轮回三界者。皆由不善业识。业识不断。生死牵连。故云。一失人身。万劫难复。其有欲断牵连者。唯秉起金刚王宝剑。此剑即吾人现前般若妙智。能断无明业识种子。能趣涅槃彼岸。若真丈夫。下刀即要见血。业识命根若断。方来与老人一验。何如。

　　与博山颖学禅师

　　自赣州与老兄及罗峰兄。聚首团乐。此时相得欢甚。不知俱在化城中。判袂以来。忽忽将三十余年往矣。固闻问虽疏。而别峰相见。曾不隔于纤尘。今夏机上座来。知老兄法席日隆。庆甚快甚。弟恨碌碌庸▆。不能振奋开化一方。为父祖出气。深自愧恧。乃欲觅一荒山活埋。无那顶湖鸡肋。不获自由。想老兄天耳闻之。不大胡卢绝倒乎。

　　与华山见月律师

　　佛日垂暮。魔风久扇。老兄从菩萨誓中来。扶扬律学。启人天之觉路。为一代之作家。盖弟景钦有年。每以未获披晤为歉。岂其分缘之独悭耶。弟年来。着得律释二部。共五十余卷。其中粗明律旨。诚堪为后学指南。道兄宴寂之余。不妨一鉴及也。

　　与江景升总戎

　　别教瞬息数年矣。川岭迢迢。鱼雁荒疏。想大作用人。一片仁心。为国。为民。自应随时纳福。不烦贫道赘祝可知。独聚首剧谈。不知为何日在耳。向承宝幡见寿。足仞雅情谢谢。兹类随比丘来。便勒一言询候。倘或明春兴到。抠衣庭阶。未可期也。世谛空花。有身皆幻。唯勤猛省。深入道▆。是祷。

　　与晓湘李宗伯

　　老居士现宰官身。而说法。远近争传。贫道固深居岩谷。而披沐遐风。亦云久矣。前载接教。雄谈臭辩。不啻净名。别后还山。而未尝不忆居士得心无碍。应物自由也。启者。先师归寂。众弟子辈。议塔全身于本山。兹欲得居士挥撰塔铭。增饬轮相。惟老居士。与先师针芥莫逆。必不悭此数行珠玉。为先师揭露光明于不朽也。万惟鼎诺。则不但贫道与诸子感荷。即先师圆寂照中亦欣庆无量矣。

　　鼎湖山木人居在犙禅师剩稿卷二

　　音释

　　谀

　　(音于谄谀)。

　　黐

　　(音痴。胶黏鸟兽)。

　　馊

　　(同馊。音搜。饭坏也)。

　　犍稚

　　(稚。讹作椎。凡木石铜铁。打能鸣者名曰犍稚)。

　　侨

　　(音桥。旅寓之居)。

　　捱

　　(音涯。延捱。又拒也)。

　　拶

　　(音赞入声。逼拶也)。

　　挨

　　(音矮平声。推也)。

　　三毒

　　(贪瞋痴)。

　　三途

　　(畜生。饿鬼。地狱)。

　　涅槃

　　(此云圆寂。如来万德已备。名圆。诸障永尽。名寂)。

　　木叉

　　(梵语具云波罗提木叉。此云保解脱。即戒也。谓保任持戒者。解脱生死也。今人谓持戒为执着。是则。不执着。生死不得解脱也。岂不见古知识午后过访。惟煎橘皮汤款叙。何曾别设饮食。又宋杨亿。清规序云。斋粥二时均遍。表法食双运也。是知古之丛林。无一不遵佛戒律也)。

　　讶

　　(牙去声疑怪也)。

　　四百四峰

　　(身之地水火风四大。一大有百一病生。四大共有四百四病也)。

　　闯

　　(或作觇。窥觇也)。

　　觑

　　(音娶。伺视)。

　　倘

　　(应作傥。今随俗作倘)。

　　伶俐

　　(应作灵利。今随俗作伶俐。使易晓)。

　　苐

　　(应作第。今随俗作苐)。

　　瞒

　　(应作谩。音满平声。今随俗作瞒)。

　　三业

　　(身口意)。

　　六根

　　(眼。耳。鼻。舌。身。意)。

　　六尘

　　(色。声。香。味。触。法)。

　　分卫

　　(即乞食也)。

　　六度

　　(即六波罗蜜。一布施。二持戒。三忍辱。四精进。五释定。六智慧。是为六波罗蜜。以自度度他。故云六度)。

　　八万四千相

　　(谓阿弥陀佛。身具八万四千相好也)。

　　过午

　　(正言过中午有八刻前四刻名时。后四刻名非时。不得啖嚼。律云。日过西一线。即名非时。凡出家受佛十戒。二百五十大戒。皆制不得非时啖嚼。今以食啖无时者自号宗门而以非时食啖为宗门。阿谁不会。但不敢逆佛违律耳。然宗门亦受佛二百五十戒。除其不受佛戒。即无犯戒罪也。云栖大师竹窗二笔云越地安禅。夜作斋。其名曰放参饭。竞为侈靡。胜于午斋相沿成习久矣。昔有尊宿闻邻房僧午后作食不觉。泣下悲佛法之陵夷也。故僧禁过午食。况夜食耶。律言。人间碗钵作声。饿鬼咽中起火。乃于漏深人静。而砧几盘盂。音响彻其耳根。又煎煮烹炮馨香发其鼻识。忘慈悲之训。恣口腹之欲。于心安乎。况持过午者。午后至明。不食纤物。我等晚有药石。何不知足之甚。○药石。谓八种果汁。及姜。椒蜜。石蜜也。唐。释智灯恒持金刚般若。勤不知倦。贞元中遇疾。而死。弟子启手犹热。不即入木。经七日还稣。云。初见冥中若王者。以念经故。合掌降阶。因问讯曰。更容上人十年在世。勉出生死。因问人间众僧日中后。食薏苡仁为药食。还是已否。王曰。此大违本教。灯报云。律中有正非正开遮之条如何。王曰。此乃后人加之。非佛意也。远近闻之。诸客僧至。乃至有中后不饮水者。智者睹此。自当警之)。

　　　　　(弟子正雪等奉资敬刻
　　　剩稿一卷四恩总报六道咸资与诸有情
　　　　生极乐国
　　　　康熙癸亥孟夏吉旦识)

　　　　　(弟子等融等捐资奉刻
　　　剩稿第二卷不堕三途八难生死永离得
　　　　生极乐成等正觉
　　　　康熙癸亥孟秋吉旦识)
嘉兴大藏经　木人剩稿


　　鼎湖山木人居在犙禅师剩稿卷三

　　侍者开沩录

　　○尺牍

　　与竺庵和尚

　　狮弦朗奏。妖籁沉音。洞风方庆。其大飏矣。遥空作赞固已多时。而别峰相见。又昕昏不。隔纤毫也。不慧自方外回。即僻居荒隅。不与世接者。几十年来。近为鼎湖先师归寂。众乃苦劝住持。然每愧樗栎非材。秪堪钝置穷谷。无何勉强从事。正藉德光遐映耳。兹洞禅人回。特修片札奉候兴居并拙注尘览不尽。

　　与石塔梅逢和尚

　　瑞应优昙。普天钦仰。老兄握夜明符出世。适当其时弟向往高风。已非一日。独未觌面遘谈。觉悭良缘耳。然松风水月。又不可谓有纤尘之隔。刹那之异也。所愧弟因方外回。钝煨瘴麓。无能为洞宗出指。殊自嫌面目。今则撑护有人。弟何尝而不謦欬扬眉哉。兹因洞禅人回。特勒八行讯候。尚容亲图握叙。为一期倾倒也。

　　与檀度南庵和尚

　　深山大泽。必产龙蛇。信乎古言之不谬也。我博山师翁。以行解相高。为中兴曹洞之尊宿。三十余年。不舍钳锤。当时英杰所从出者。则瀛山先师。与令师法叔数人堪称大泽中真那伽子。而令师。道德才品俱胜。又得法兄光绍前烈。实令人謦欬弹指也。仰惟法兄再来大士。正好于斯法衰魔盛时。大出手眼。振作一番。俾佛日晦而重辉。吾宗微而更着。则人天俱赖有津梁焉。客春涧法叔。以刻师翁广录与谋。因寄。有法兄大集。披览间顿见口光彻照益信再来大士。乘时演化。以救今之讹弊也。弟钦羡又何如哉。兹因鸿便。率勒数行。一通高山流水之意。临楮无任驰恋。不宣。

　　与位中和尚

　　禅林下衰。如今日撑拄。正须过量大人。法兄从般若中来为法门上将。具见闻根者。孰不景仰。而加赞乎。弟驽骀钝鸟。不能有所振奋甚自愧虚负圆颅。所幸三十余年前。随人行脚。获亲近东山令师叔。及二三古尊宿。见其作略为人。诚堪可师。独是碌碌庸材。终以活埋为得计。若高视法兄权衡佛祖。舟楫人天。自又应捶骂不少矣。客春。因涧老叔遣侍者通信。曾着行人随还。拟顺走宝山谒候。适值老叔圆寂。行人急欲回报。其书并土物。送附博山转致。不知曾达记室与否。兹复付博山一庵书。并仪物走敬法座。想老法兄。清风朗月之怀。必颔之一笑也。临楮无任依依。

　　与程周量方伯

　　居士坐菩萨乘。现宰官身。凡在法门。皆藉弘护。可谓不忘灵鹫付嘱矣。曩者。于分卫中。得一接晤。具见道意汪洋。令人钦羡无已。别后。想慧眼廓佛祖之心宗。造履极圣贤之物格。不假闻樨。而顿明无隐。直掀翻维摩老子信然也。俟他日有缘。当亲训姓秤官人一喝兹因便鸿。率勒寸楮。奉讯兴居万福。随附拙注呈览。临楮不尽神飞。

　　与黎常谷文学

　　相隔三秋。犹之一日。诚为白驹过隙。生死迅速。得无令人着。忙者乎。比来兴居想获清胜。但未审道念有所进步否。苟不日新。难以中立。则后必有退踵日在。如此皆由不信自灵明之不昧。死复更生之定理。因果影响。鹭白乌玄必无爽也。今贫道为缁白二众。苦延住持鼎湖。日欲居士昆季。到此林泉一话。或能触发宿因。觑破娘生面孔。不惟庆快一生。而亦喜于千劫不为生死累也。

　　与杨无见居士(出家号石鉴)

　　前日过馆。饱我香饭。至今八万四千毛窍中。尤作众香界气息。但愧空腹沙门。无可为报耳。感愧感谢恶浊世中。尊翁能知归向法门。请余与授归戒。万中无一。他日定为乐邦中人。居士亦应牢把鼻巴。于市廛街头伸脚。千魔无能娆。八风莫能摇。始不虚在妙喜国中来。作有家汉子也。

　　与宗符比丘

　　老人昨在勇猛庵。住二十余日。见庵众有学律者而不专志。志苟不专。则难以融会持犯未免有触途成滞之艰。久之便有随流日子去矣。复见有学禅者皆堕今时知见。多轻毗尼咳诋律学。以为执着。宁知轻诋毗尼。叛逆圣教而执病尤甚。纵遇药王大士。扁鹊神医。亦无下手处也。古人咳唾掉臂。无非妙用。何独毗尼而非妙用乎。斯则不但不知古人受用。而且不达如来圣智。何也。如来在昔。不以正法眼藏付嘱弥勒文殊。而付嘱大迦叶尊者。尊者位居声闻。头陀终身。午前不杂余食。过中不饮果浆。古板子。无过此老。今奚取此老心而弃此老。行耶。呜呼。如来婆心。专为末代作个对治陶镕习气榜子。而末代专与如来作个诤门。殊不知随自习气。阿谁不会。何俗不晓。如此岂特为习气所使。实自失大利益。复于末世中。作个断灭正法种子。自误误他。过非小也。昔日亲和尚尝曰一善知识出世。即坏一正法。又宁知度一徒出家。便坏一正法乎。故老人长夜惧此。所以不敢广纳徒众。恐力诲之不及。教之不全。即为狮子身中虫矣。子昔依老人住十余年。老人未尝有不遵禅律。而互相诋毁者。吾初勉子参方。仍赠以草鞋钱。衣袭等物。可谓欲子成人至矣。子于岭外得遇罗峰和尚禅律教三宗并行。是再来古德也。和尚后住日亲山你复得亲侍数载。受益不浅。奚可不奉日亲之教。以教徒众返顺近世之徐六可乎。当自勉之。

　　与严石行文学

　　闻居士去冬为魔所妒。然今世界。举目皆然。能不被他困者。指不数屈。惟坚自定力。力行善款。信因果之无诞。则恶魔不能致其大祸。况者段公案。乃居士多生与他结得来。所以今生未免累及。兹魔既自衄。获太吉利。即是消除宿业。勿造新殃。是所深愿也。

　　复何壬生明经

　　三教之为言也。不离心性。心性之言虽同。而道迥异。何也。孔老之为道。志在一生。忽三世之论。昧因果之谈。故其道落断常。性窒六合。既窒六合。尘不可出。区区于寰宇之内。轮转六趣之中。由断。则迷善恶之因而不知响应。是以难免。当来有为之果。果复造因因果循环。生死不已。由常。则坚执世间有为之法。而不达无常。虽有逝川之叹。而无不灭之论。吾佛所谓道者。性自如如。本既不生。今亦不灭。而教。则离名言。绝数量。无大小弥纶六合之局。论大。则圆包法界。言小。则细入邻虚湛然常住。而不变不迁。寂寞虚灵。而不迷不昧。历今古而无去无来。即一念而周三世。无凡圣之分。越心识之见。尚不得以有无而为论。岂可以断常而为言。若佛所言有无者。以众生一念不觉。自作妄因。妄受果报。如影随形。犹响应声。理之必然。毫不有爽。果成因谢。果谢因无。本不有因。妄造而受。妄无实性。故说为无因果不亡。故说为有。此吾佛之谓有无。非同孔老之有无。若有信生死因果不虚。自性灵明不灭者。于上言句检点明白。则不妄作妄受。妄流生死。可于二六时中。恒自返照。看自现前一念。落在何处。忽也窥破。则不随其生死流转。而大事办矣。然初心入道。必以福善为门。不妨多种。以为助道之因。故云。修慧不修福。入道多辛苦。是知入道福高易进善浅难成。宾头卢。令释道安浴僧。诚为可鉴。纸墨难穷太虚理。名言岂露佛祖心。请自酌量。惟善观察。

　　复洪西严少宰

　　世出世法本一无二。于诸有为无为法。了达其性则是行于出世法。不了达其性。则是流于世谛法。故有动涉有为。而不昧无为者。亦有静向无为。而转涉有为者。明昧之间。虽毫厘无差。实天地悬隔。言之诚未易易接教。知已禀受菩萨大戒。与决意林泉。干办出世业去。事之佳胜。孰有过此。穷岩栖苴愧无称贺谨达斯言是用远将。想高明谛理。不以为赘谭也。

　　　　　　又

　　别后每怀尊体。想今调适矣。曾觉病来。有所得力否。凡入一番红炉。必有一番销落。便中幸详举似在今相与。不敢流于世谛。向言有所未直者。以奉法于君子之信而后谏。今既不鄙寡德。资受佛戒。不信之疑。毋容在念。当必忠告惟是悬说多端。不知应病一语。故索。来教。俟有嗣陈。明教嵩公之言曰。为道不。为身。为法不。为名。实窃膺之。倘能成就。舒我老婆心。以报佛恩。曷胜感藉。

　　复曾自昭文学(出家号更见)

　　自禁足沙湾。时询钟山诸子。及往来僧众。知居士关中兀坐。晏然自若。深怀庆慰。第未审脚跟下事。若何措足。兹接来札。顿见心目矣。然向上一事。既非识见所到亦非理会能及。若于言下荐得。乃是宿具灵根。才一用心。便落工夫边事。即须猛着精彩。把定在前。看渠渠是谁。步步立在转处。不可死在一路。自然抵至也。纵使熟境杂念现前。如电掣长空。红炉片雪。不用将心扫除。自然去不留迹。苟以心除心。心心相续。妄无休日。犹如病目。恶见空花。花转非一。一念回光。空花自灭。虽云心本无二。而用之非一。故致每多堕歧途。然根有大小。性具刚柔。做工夫人。诚有缓急。若英雄愤发之汉举起。当下即要决了。如人捉贼。当前扭住。立目便要见赃。又如猛将入阵。以擒贼帅为心。虽千锋万刃交途。而单刀直入。无暇顾其余者。话头现前。尚不见真。何得见妄。所谓直取无上菩提。一切是非莫管。斯乃超群拔萃禅和子之捷径工夫。倘才见妄生即是念不专一。工夫不得力矣。其根性柔者。久参疑情不破。心无间歇。工夫由是绵密。异念不生。切不可认此为是。只当发起勇猛。以破疑情为志。自然有触着。磕着。日在。倏尔静境现前。身心轻安。见静裸裸地。斯乃识情澄凝所至。心境暂寂非是圣证。若作圣解。即堕群邪。若能于中急着眼睛。忽然觌面则虚空粉碎。大地平沉。方为撒手。若英雄愤发无个入手处。正是大路当前不可暂歇。脱有廓然。即当遍参知识。以求证验。得遇作家手眼。方有竿头进步。最怕自认电光。亦忌他冬瓜印子今观来札。知近日所得不出妄心暂歇。正当发起疑情勇往向前。自有一番大受用在他日始不被天下老和尚舌头瞒。老人于居士心热。不觉率此逗漏。为邻人作丑。与我一皆抹却为幸。

　　复黎哲斯居士

　　欲以世间法。而求出生死者。其犹形曲。而觅影端。声暴而求响顺。宁得有之乎。言脱离思想。无个觅处。即当看此想。从何处起。去至何所。复觅不得。可看此想面孔何似。倘或窥破。可来与老人验过。万不能下此工夫。因果不可不信。斋戒不可不勤。三宝是良福田。不可不深加归敬。佛是世间慈父。念众生如一子。若人想念佛名。如来即入其人想中。是则以此思想妄念。易之而为佛心佛心既成。则不随其世间生死流转矣。

　　复伍铁山兵宪(香山县古名铁城)

　　铁城。湖峰。山川虽阻。而云月是同。犹影现澄潭两两相接。非远非近。非一非二。既无二月。必无二人。故判袂来。寒暑叠迁。而未尝与老居士纤隔。迩来悬念之思。水月未足为喻。想居士亦必然也。承惠墨丹佳章四壁为之生光。非月里兔毫。神力变化。莫能有斯也。

　　复严定生居士

　　贫道母难之晨。自惟无德可报。好惭好愧。乃累居士偈言见祝。直得绳床震动。来云。是个炉钳。未卜向甚么处安炭火。咄。无你栖泊处。西照禅人来意得恁么孝顺寄与三十棒。着定生领过。

　　偈曰。闲搦龟毛笔。绘出虚空样。博得居士严。谓予真拙匠。居士若诚然。如群盲摸象。居士若不然。月非离指上。说似即不中。独许衡山让。当锋毒棒驰。问渠谁痛痒。立要斯石人。打翻奇伎俩。白日严公眼。莫自生花障。知我不相瞒。斯为真供养。拈却金刚经。何有相非相。直下欠承当。知复沉比量。(来云。我闻般若经。寿者本无相。)。

　　复刘璞公文学

　　贫道拟树白石浮图用报佛恩。已经岁未竣。比昔贤插茎草。而宝王刹成。似尤省事。居士旁视。应失笑我也。两承捐助。福自有归。须知当前了无受者。勿贵无礼沙门。不致谢也。来谕不断烦恼而入涅槃。是则直捷之甚。但不断淫怒痴。亦不与俱。于此又觉反案。未审居士曾酌量与否。世谛浮蝣行阴不驻。惟居士如时自爱也。

　　复何见五司寇

　　人生世间。须凭福力所滋时逢末劫。不假善因。曷获祥臻之果。然福从善生。善由心发是以日用中。须善用心才有毫芒不与道德相应者。即须揭除无至萌生渐长。不觉滋茂难钁其根。言不相应者。首则杀生。次则骄恣。不念人身无常。三界火宅。目前所有悉属空花。智眼静夜观来。于己毫无分在。惟有生平所造美恶两业。虽千生万劫。亦不系亡。是故智人。须择其善者而力行之。斯是善用其心者也。如居士昔处惊涛。大获晏然。莫不皆由宿之良因。今之善德而至也。兹闻斋戒无倦。信念愈坚。非具智眼。看破空花。无能如斯。更能百尺竿头再进。是为尽善尽美。道人老病日至。明春决罢剞劂之缘还山。与泉石同优。以待天年耳。后与居士晤话难期。故以婆言订及。幸无嫌渎可也。

　　复徐圣甫明经

　　真幻虚实。已知居士知之。世出世间诸法。亦已知居士知之。然于知之。而未曾勘破。是衲之所知之。衲所如之。久已启之。唯能启之。不能为居士肩之。故历劫尘劳担子。还须自己回头一看。廓尔放下。即千生万劫梦事。了不可得。当处即见古佛解脱场矣。如或不然。则未审担至何日云休。信知知之一字。众祸之门也。

　　复李仲藏文学

　　面后满想居士工夫日有所进。不料为地水火风四大所滞。然病生起。必由于心。而心非四大。虽非四大。亦不离四大。苟能于斯言下窥着。不但病无处所。而维摩老人。亦被居士勘破矣。

　　复刘中雷司李

　　昨与居士一语相投。非百劫千生之缘。无能有此。兹来偈语。犹是途路边事。道人意欲居士不涉程途。当处家乡。乃不废力。是真不打之绕者。若也不然。犹费草鞋钱在。昨痴心相为。不得已向居士呕臭糟水。为我一皆泻却为妙。既知是无明本。自设栏头板。是暂睹堂奥门限。方知。知非二字。受用不尽但言者汉是者汉。只恐猿猴窥水中月耳。道非今古。人无彼此。唯居士初年。不遇作家钳锤。纵得遇之。而亦未尝咬指相为。或自未肯着死工夫。至今年迈气衰。心力不如岂非输他如何。果肯彻底掀翻。即自另有个消息在故大慧杲。教人做工夫。当立在转处。勿死在一路。此其自验的家具。故有十八。无数之差。然亦不可死在十八无数之里。如或不然。便当死心净土。莫踏两船。以自赚误。来云用昨方子不必定要数珠计数但放下诸缘。蓦直念去自然得入三昧。此时要见面孔。亦是不难。诚哉是言。苟能放下。则面孔自露矣。(刘公少年。归依憨山大师年至八十。始参本师。师时逼拶之。一夜端坐。工夫逼切。豁然惺悟。通身汗洽。年八十二。未终前七八日。闻莲花香。临终语其子曰。在大师。恩大难报汝当为我敷座堂中。我出坐化。令人知学佛有验也。其子畏天寒。不依语。遂寂然而逝)。

　　复澹归禅师

　　接手札。知瓶钵端溪。何不我顾。以解积怀耶。别来虽云寒暑再更。而山色依然。故于此间。足见具寿颜面道体常如也。久传丹霞形胜。未及亲瞻。兹阅佳刻。诚不虚闻。是知山灵有待。因缘时至而瓶翻大地也。他日梵刹丕成。留一半席。与行脚僧何如。倘未言旋即着。人迎锡共话数日。亦见末法中之水乳也。(具寿▆云长老)。

　　复曾续慈清士

　　佛法。子已知矣。而未能行之。世法子已知矣而未能舍之。其未能舍处。必须舍之。未能行处。决要行之。不可以时待人。而人不待时也。眼底儿女现前风光。实非身后庄严牌子。子须善察。幸无错认镜像水月。虚度一生。再生难逢。即此生亦未能保如今日之安也。来云。四十五十。不知尚能干办否。老人不言不能。但于子二事。弗敢许也。一是天命。二乃衰迈。卧起尚假人力。何能措志加勉。复更添数十年尘习而欲一朝蠲涤。恐未能也。老人忧此。故每念子耳。子今来问。如有人问八十公公。能负百斤。日行千里否。岂不益旁观者笑哉。真梵庵。每得匡护。实子之赤心也。亦当韦天将一橛杵矣。诚知子护他拳拳。犹须自护谆谆可也。言自护者。勿纵六情。被五欲魔缚。是老人之深愿也。

　　复何壬生明经

　　言面邈隔。已及四载。时思晤话。每怅无缘。忽接来翰。深生庆慰。知居士兴居。与道念皆胜。是即心即佛之关犍矣。心佛既无二途。但识其心。何劳更问其佛。须于二六时中。猛着精彩。觅心所在。要得亲见始得不可穿凿。以理解会。失却本源唯当仔细用心。佛祖决不欺人。一朝廓落。心佛了不可得。何处更觅生死尘劳。于此倘未荐得。不妨笃志西方。发愿往生。弥陀亲为说破。一生当证无上菩提。岂不庆快者哉。

　　复刘璞公文学

　　久阔玄话。殊抱怅然。客冬济令侄持手教相访。甚慰远怀。此来道念增进。不问可知。但于日用头边。能不被声色转漂否耳。光阴易迈识浪飘人。居士时当自发猛省。于生死妄想轮中。决要寻个出路。始不孤在阎浮提中走一遭也。山中甚清淡而松风水石。亦可遣兴延谈。居士傥能撇下俗缘。不远一到。得数日相聚者。何快如之。

　　复宋斐然都统

　　劣德山僧。僻居寒谷。忽枉台车远顾。问法殷勤。可谓夙具灵根。能于崇势福乐中。特求觉悟。真足杨眉嘉羡矣。兹复承健骑赍施白粲朱提。山中衲子。俱汗惭饱腹。为祝福无疆矣。傥移镇未期。尚冀云乘再降。以得话彻心源。一日千载也。

　　复梁颙若明经

　　圣贤之学。求为真切力行。及有所得。此自古已难其人。况乎末代。所谓失道而后德。失德而后仁。失仁而后义。仁义失而谲欺浮靡日驰。殆不知返。岂世风使然耶。顷于凤城旅馆。曾获一瞻眉宇。知为端介沉养。之士。别后鱼雁荒疏。徒怀怅切。昨元夕后。自新州还象林。忽辱华翰佳什先施。捧读至再。愧喜交衷。真言言显道具见学力所操。独间所奖誉者。觉文过其实。贫道何德以当此。然如居士以硕望淳儒倾心学佛。则又何让冯济川张无垢诸大老专美于前乎。且闻居士欲捐盛产为祗林梵宇。以善诱同人薰修净业。期于菩提必证。经中谓末法中。有诸菩萨现王臣身。兴扬佛法。今居士欣然以慈门德行自利利他。诚为菩萨心怀欤。来作有愿乞贤师一药方句。但居士妙明真体。迥绝尘烦。纵有灵药。未审何处容施。愿居士其毋瞒山僧矣。俟白莲送香。丹荔呈玉。当策杖前来。为居士笑破。

　　复博山雪涧和尚

　　先师翁老和尚。诚一代尊宿。行解圆备。节操孤高。中兴洞宗。为法门所倚。故当时德风所被海内倾心而博山一脉至今犹存且振者。盖凭老法叔支持鼎力也。仰惟法叔接引人天不倦陀罗之臂。弘扬祖道。先标结集之。心作用难思。宛为妙则。法门深幸。良在斯乎。某自念缘悭附骥。才愧守株。昔从方外行脚回。即拟活埋穷谷。不意戊戌间顶湖得度先师归寂。众遂强推住持。今以年渐衰迈。只得掣肘退席。独是修营如来窣堵波。宿愿未能顿满而祖庭扫塔丈室还拳。虽屡忆惕中怀。无那因循致慢。愧赧又当何如哉。兹者深沐慈意。法语遥颁。拜而披读。具见婆心念我。为法求人。然担荷法眼。人人应奋丈夫。第恐骀质樗根。不堪鞭绳为惭恧耳。闻粟兄已膺命出世。某忝连枝。曷胜欣忭。灵苗蕃茂。可拭目而观之矣。承谕镌先师翁全录。此实慧命尤关。岂惟恩酬法乳。兼为后哲南车。某敢不效诚。以副尊嘱乎。兹因贵侍言旋。敬勒片言。恭候杖履。外容别图抽身请益。闻所未闻也。

　　复博山粟如大师

　　久向玄风为日已积。每以未获披晤为怅。而水光山翠。与法兄旦夕尝之。又未曾有异纤毫也。弟顷自方外还。即陆沉寒谷。无出头念。盖以福浅慧微。不敢望诸哲匠。为愧当何如矣。迩闻法兄芳年德备。挺住傅山光振门庭。令祖风不坠。弟私衷庆慰。宁有既耶。兹承手谕。以锓梓先师翁法录为谋。可谓知恩可报。他时流布海内。俾无量缁素人天。因斯得开正眼。其功德可言喻哉。弟虽薄于福缘。收不罄衣钵资随喜。今上首回。敬勒寸言附候兴居尚容另图握话。以畅渴怀拙刻尘览不宣。

　　复寿昌观涛和尚

　　大泽产龙。南山伏豹。故知神变之物。非高深旷远处。无以养成其头角爪牙。令师老和尚法门巨匠从其炉韝煆炼出者必皆意气威狞。作用超群狂澜砥柱。此正老法兄今日应运再来也。弟昔于丙子间不揣獠民固陋。也曾随例行脚。得礼二三尊宿。独愧蹇驴跛鳖。终乏致远良才。今年渐衰惫。匿迹边望。法兄领袖法门。为龙天拥戴。不啻云泥相去也。夏初某禅人回。辱手书大作。法录先施。披读间光彻南海。真现前古佛。非言舌所能赞扬。至于别品佳仪。又何爱弟之深。不知何以报璚耳。兹特着某来奉讯动定万安。为法利生。不有疲劳耶。附有一香遥供老祖支提。值因时艰福薄。殊不成展于孝思。惭愧何如哉。何时谒祖曹溪。俾弟得藉聆謦欬。并一叙天际孔怀则喜山望外也。外拙刻尘览。微物引敬。临楮无任神驰。

　　复黄文侯孝廉

　　某回。知居启康胜。道意汪洋。殊为欣慰。来翰所谈。甚有理致。信向幽衷。具见札下。第学道之士。必先发勇锐决烈之志。如轮刀上阵。立要剿除怨敌。不然纷华圣道。交战胸中。则旋进旋退。率未有以证诣也。今居士。大有灵根既知欲泥沉象。则须疾奋出离。若徒有厌烦恼之缚。不急截断根源。将恐染缘易就。道业难成。二鼠催侵。四蛇竞背。何以胜此也。居士既要自性必明。生死必断则宜先空世见。稳踏脚跟。勿落宋儒偏局迷窠。致善恶殃庆自生矛盾。窃佛法之玄微。回为己说以邀声誉于时人浪诽释教。高筑慢山。诱引一类撮囊流辈。误陷邪途。又何怪不坠泥犁。而为龟身业种乎。居士高明博达于书无所不窥。但性理一宗非粗心。浮意可能造极。倘不以贫道管见为非。可与共谈则期放下家缘。至荒院一同征诘。或如赵清献公。有撞彩磕着时也。(二鼠日月也。四蛇身之地。水。火。风。四大也。泥犁。地狱也。)。

　　复吴震飞兵宪

　　令弟持手札辱临深感存注道念。且悉动定清和。与春光俱畅。孰不加额所言。劫运流行。群生遭剧。凡在含齿。谁不痛怀。今居士有心有力。能不惜泥水。正是菩萨利行方便之时。不独道人为之欣跃。即佛天好生成物之仁。亦已默祐之慈光矣。事出有名。缘自应顺。率此暂复。诸容另布。

　　与尹澜柱铨部

　　曩者过金绳禅院。叨承香馔。鲜慧沙门。不识何以报德。惟深惭恧耳。及后同舟。复接名言为畅。谈叙间。居士谓西方只是此心。别无方所。时未及详论然西方净土。有事有理。言事即从此娑婆世界西去过十万亿世界外有世界名曰极乐。是阿弥陀佛应化之境。广大无边。娑婆世界。如牛毛头一滴水之量。极乐世界如四大海水之量。彼佛现在说法。观音势至。是彼佛左右二大菩萨。马鸣龙树诸大菩萨。及庐山莲社诸贤。皆生彼处昔善财童子。五十三参。最后见普贤菩萨教发十大愿王。往生极乐。亲近弥陀。彼土无生老病死。及三恶道寒热诸苦。思衣衣来。思食食至。黄金为地。七宝宫殿。自然备足。故名极乐。亦名净土。然净土有四。一凡圣同居土。即九品往生。四色莲花。如四大海水者。今人念佛。虽得往生彼土。犹是凡夫。未证圣位。而与诸大菩萨共住。见化身弥陀。故名凡圣同居土。二方便有余土。谓声闻缘觉。已断三界见思惑尽得生彼土。尚余无明之惑未尽。故名方便有余土。三实报庄严土。周圆无际。众宝庄严。纯是三贤十圣等觉。诸大菩萨所居。见卢舍那报身弥陀。故名实报庄严土。四常寂光土。即理性土。无有。相貌方所。是妙觉果佛所证三德涅槃。法身所居者。能居即法身。所居即土。三德者。法身。解脱。般若。常即法身。寂即解脱。光即般若。是为三德。惟佛与佛乃能知之。言理▆。此心本来清净。无诸妄想尘劳烦恼。自心即净土。自性即弥陀。若却事谈理。则九品无分。苟执事迷理。净念心纯犹生下品。故匹夫匹妇。鹦鹉鸲鹆皆得往生。若事理双修即生上品。故维摩经云。欲得净土。当净其心。随其心净。则佛土净。兹冀居士。事理一贯。行解圆修。与马鸣龙树。莲社诸贤。同游极乐。亲睹弥陀。是衲之所深愿也。

　　复番禺增城众居士

　　诸佛御世。秪为欲捞尽大地群生。列祖出兴。不过要打杀普天下命根。即如洞山老祖。密施金针。剔开灵利汉子顶门法眼。以至先瀛山。亦别无伎俩。只是随例向人天众前。撒添沙土。贫道则愧德无可贤。齿徒虚长。滥承推爱诚非所安。惟羡众居士。具大根器。勇猛丈夫。正宜不除妄。不求真。曜起金刚王正眼。当前一觑。直得凡圣平沈。独露堂堂。恁么时方好来问毕竟唤作阿谁。今欲为公道破。恰值口门塞却。(来云曾睹水影。是渠是我毕竟实是阿谁。)。

　　复秦汧甫居士

　　不晤多载。无缘促膝。旧岁旅中暂遇。未尽怀抱为歉。兹接来札。不胜欣慰。耒云连遭蹇厄。斯是定数。爱别离苦。世难免之。故佛教人早修。以超八苦。尊目复明。非信心所致。不能有此。又云百累关心。焦劳倍甚。何不观庞居士。推金落海。卖篱度日。夫妇男女共修。故得去来自由。(既无)爱别离苦。况有百累焦劳乎。来云依经应无所住。而生其心。研求无住已难。生心尤难。然此非再来人。触着磕着终难下手。又言世事累人。不得常时静坐。何不于四威仪中。闻声见色。举动言谈。迎宾接客。穿衣饮食时是个甚么。他毫不违我念。而我不识他。当急觑捕。若心不放舍。必有个下落处。古云。佛法无多子。久长难得人。但办肯心。决不相赚。若知下落。方来面决。复不妨早夜于阿弥陀佛前。称名礼拜发愿。一者至诚念佛一声。灭除八万四千生死之罪。二者纵得开悟。犹有无量劫来。习气种子未除。亲近弥陀。淘汰宿习。得阶圣位。龙树是初地菩萨。尚往生极乐。况其未悟者。所谓有禅有净土。犹如戴角虎是也。此复。

　　鼎湖山木人居在犙禅师剩稿卷三

　　音释

　　昕昏

　　(上音欣日出时下音熏日入时)。

　　骀

　　(音台驽骀下乘也)。

　　八风

　　(一利二衰三毁四誉五称六讥七苦八乐谓此八法人所爱憎而扇动人心故名为风)。

　　毗尼

　　(此云律)。

　　咳诋

　　(上音孩笑也下音邸诃也)。

　　搦

　　(音诺按也)。

　　祗林

　　(祗陀太子所施之林即给孤长者之园)。

　　陀罗

　　(母陀罗即菩萨拯接众生之慈柔臂也)。

　　忭

　　(音便喜乐貌)。

　　璚

　　(同琼音茕)。

　　龟身

　　(是庾信故事载六道集第五卷赵文信篇)。

　　赵清献公

　　(宋神宗时与天钵重元禅师为方外友而咨决心法一日闻雷有省即说偈曰退食公堂自凭几不动不摇心似水霹雳一声透顶门惊起从前自家底举头苍苍喜复喜刹刹尘尘无不是中下之人不得闻妙用神通而已矣)。

　　鸲鹆

　　(上音渠下音育八哥鸟也)。

　　苴

　　(音疽苴菜)。

　　支提

　　(即塔)。

　　那伽

　　(此云龙)。

　　见思惑者

　　(谓三界见惑为一住三界思惑分为三住根本无明为一住共成五住地惑也方便土者谓二乘人修方便道断见思惑所居之土也实报土者称实感报故也谓菩萨断惑▆有未尽者居此土也)。

　　　　　(弟子一享等捐资敬刻
　　　剩稿第三卷身心离障福慧日增临命终
　　　　时
　　　无量寿佛亲垂接引
　　　　康熙癸亥仲冬吉旦识)
嘉兴大藏经　木人剩稿


　　鼎湖山木人居在犙禅师剩稿卷四

　　侍者传调录

　　○偈颂

　　庚戌元旦别慧弓首座号石箭

一弓才秉须弥殒质毒箭仰施虚空失色闻者胆丧拟即败阙唯有瞎驴不避斯的

　　辛亥夏日别犊踪沩侍者字荐犎

沩山犊一物两名谁敢酬饥惟食渴趣流牵向溪边喜哮吼一回放一回收临溪两两眸对眸芒绳断失鼻头牧童交臂自绸缪月到中天两不立体用全彰一袋收不了此中端的意奚能荐得犎儿祐

　　空石比丘(法名传意)

祖师西来意空中一片石欲得识渠渠切忌头磕着

　　片石侍者

南泉满口道含糊赚杀当年陆大夫直下拈除得不得空中石佛跨蟾蜍

　　解牧侍者(求书执杖视之字复示之以偈)

堪笑南泉王老师牛儿不牧溪东西东西言犯王水草随分纳些满路遗执杖视之世尊语老人亲切为你举不知才拟执视间牛儿打失无处所汝今解牧真个解解者为谁牧者何当下若能端的去白牛迥迥露前坡

　　马玉文法名法云更字别山

咦者个马郎子真是偷心不死既与法名又要更字好不知足贪不知耻大似今人求买拂子噫非非非毕竟何是果不知足贪不知止恰如后觉祈先觉记噫非非非毕竟何是本自现成奚用粉脂故诸大士不欲闻记噫虽然如是曲为今时世谛流布名言岂离是不获已因而书之免使错认驴驽唤作骅骝驹子

　　宋斐然元戎回朝索记

倚天长剑也大奇明仙授与不须疑金鸡啼破青牛梦北斗南看正是渠(其酉年奉旨出岭至江右复奉旨丑年回粤)

　　寿陈汝德居士

问君举踵自何来不种菱花爱种梅香风入座双眉展惹得虚空笑满腮

　　寿何隆将文学七十一

知君曾见铁花开何年移向此中栽石女时溉犹未已雁归北去燕南来

　　寿李净业居士

铁干凌霄白玉堆从来无影向空培若问何年亲手植泥牛入海漫追回

　　赠空渠禅人往海南住静

大隐没踪迹韬光失却眉石女临夜镜相看不识渠

　　赠林直衢居士

流水傍溪直高低亦随衢随流认得性两脚任卷舒

　　寿承乘长老六十一(初受和尚菩萨大戒)

六十余年事若何居俗日鲜为僧多天命既知非分外牛尾拾得唱哩啰童颜鹤发世希有难学者点孝慈和他日声名震四海肯留半席老人么

　　赠觉溪王近事(法名开泽道号涤渠)

聊将曹溪水涤尽昔时非忽从大梦觉方知我是渠天堂并地狱也无安身处休忘火宅内泽汝宿同机

　　赠罗定文总戎

曾向灵峰受莂来龙泉涌出岭南台箕茭阶前香拂鼻归庭又觉百花开

　　和尚七十一

杖底风生吴越遍芒鞋又羡五台巅率尔不从心所欲依然身卧鼎湖边昨夜芙蕖芳拂鼻今朝日午月初圆劳君为祝清凉寿我为君祝老彭年(师年七▆往南浙礼供舍利塔欲上北五台山礼文殊菩萨自宁波回至苏州闻岭南波涛之作遂还粤故不果行也)

　　寿刘中雷司李八十一颂(自号石洞老人)

旷哉无上道非智莫能周唯有过量人澄潭彻底透经历微尘刹侍多千众祐建诸总持门深入那伽宝名高腊复长慧深德倍茂蟠桃经几摘泥牛漫记秋弗耕金粟垄贪游妙喜州错脚踏毗耶共议不二酬众口既喃喃忍噎难咳嗽跳入石洞中掀翻他窠臼撞破娘生面寒光烁斗牛秪因婆心切白雪来堆头或为童子戏时作种莲叟莲花辉四艳品阶逾重九惹得东西里称贺无量寿我以海墨志忘却第一筹(众祐是世尊旧称毗耶城是维摩居处前身是金粟如来后为东方妙喜世界不动佛之菩萨那伽是大禅定也)

　　己亥元旦举笔颂

新雨笼元日春色满山畴田夫陈播植行者须上求修行无别法秪要晓绸缪随执一句子百千一齐收久修不通达总由情未休了却心意识前尘本自浮说甚根与尘三祗劫历修圣谛尚不为何言阶级周天下本太平纵横任自攸一见云门老奚更问赵州横身歌白雪侧掌泛壶舟问我意何似西江水长流

　　○诗赞

　　游新州龙山国恩寺恭谒　大鉴祖师喜赋(二首)

道无南北与中原五叶同归此一根初祖骨皮分付尽大师衣钵且留存峰头环伏真天画寺额金标是国恩拟把妙心求印可目瞻香篆已忘言

　　用憨山大师韵(万历间大师亲笔书国恩寺壁至今康熙犹存)

本来无物岂沾尘千载同钦见地真道在宁妨砖累塔性空留得肉生身当时呈偈非关字今日拈香是旧人正欲弘传师法意可容锡井鉴前因

　　赠黎居士

　　(和尚于己亥前闻黎子有出尘之念因以书勉之时黎子以亲缘未了未遂拂衣荏苒因循又觉十余年往矣黎子之心犹不退也今庚子冬日欣然持和尚旧书来谒和尚向其真诚占此赠之)。

梦里相逢十余年今朝觌面岂曾嫌此回莫更南柯去好向湖峰学米禅

　　李长华总戎承　平南王命至山炷香赋赠

诗书名将孰云无独爱将军仁且都弱冠登坛人共仰亲承王命谒浮图

　　寿李慧庵居士六十一

翻却庞公省事禅笑将婚嫁作闲缘老来自得安心法万不干怀一等仙

　　赠斐然宋元戎(法名开岳号德峰)

特达英雄汉挥戈不昧禅金风吹劲草识取未生前

　　寿陈公孺山主(法名开谌道号玉蕖)

羡君宿植信根深世上豪华不着襟花药频添冬日务经禅偏长晚年心园蔬预遣供僧馔租钞先除髹佛金无限风情兼月话不妨居近觉皇林(瑞塔寺后即其宅)

　　寿新兴李邑侯乃翁卓然居士

羡君曾踵昔贤来自种高槐作栋材近结耆英为九老香风披拂寿眉开

　　赠王荣我高要邑侯

仙令翩翩莅瘴乡犬无吠野雉驯桑政间时理修因事重把禄金布法堂

　　　　　　又

难兄琴鹤化蛮城难弟金吾侍禁庭可待功成作相后肩将瓢笠事空生(弟是御前总戎)

　　赠亨扶蔡居士

七宝财丰长者家上根单设白牛车如今法法成三昧匝地清风笑未涯

　　寿实峰邓居士(法名开权)

忆昔威音劫共游今来又复聚阎浮宿缘岂上三生结针芥非惟一旦投我趣非家惭懒拙君因入世羡风流六旬才德已兼胜三代檀那孰与俦邻里沾濡声载道儿孙卓荦气吞牛荣华花报何关意净土庄严是取缪笑我叨为辛亥长输君几种福缘周色身聊把冈陵祝慧命难将海墨筹

　　次韵酬颙若梁隐士(居凤城)

凤凰俦隐凤城旁笑视昏鸦吓鼠忙老氏摈知为魏塞曾翁守约始成长目前好景皆阳炎世上浮萍只电光若论无生斯可贵昔贤曾是向西方(昔贤是指十八莲社)

　　复印东陈居士

烟锁茅堂静缘闲白日长空怀陶隐士遥隔淡云乡

　　酬青原药地和尚

昔年随脚转曾步千金台何处大山佛飞光直到来

　　寄怀陆义山中翰

先生生便心明了自说前身是德云山院可能今又到木樨香甚不遮闻

　　和尚六旬作

古今十世圆当念六十年前此日生已豁空花不捏目从教水牯强呼名无星秤渐酬机懒折脚铛存逸老情便欲移茅更深入圣凡欣厌一时冥

　　寿柱庭邓居士(与和尚同庚)

我生仲夏末君诞季秋前知有宿缘在同为辛亥年羡君德方胜愧我道何全檀信夸三代桂芳喜二贤善功既广积嘉庆自长绵不慕神仙药惟欣佛土莲佛称无量寿君亦寿无边

　　寿崇梵阇黎六十一(曾在柄和尚罗峰和尚本师处作阇黎)

禅锋净论不诤赢岭海争知高座名腊长心间无事事摩尼百八手常擎

　　次韵酬瑞卜何居士

入社人称羡姓宗竹林几度慰过逢究来知识道仍隔黜去聪明理始镕庭柏砌花呈祖意天云瓶水豁迷封无怀在在饶真适何事鲈莼漫忆淞

　　次韵酬寿昌观涛和尚

铁船高泛千峰顶不犯清波谁巧并窣堵红詹人再来家风近喜君重整祖庭雄踞吼如雷外道天魔尽破摧峻绝信知非雪岭那能产此栋梁材逸足神驹追电驾苍蝇徒恋焉容借知音独许深心人欲露全明窥半夜节拍聊将大众凭赤穷只手舞何能凝眸遥睇皋亭上围匝黄云一万层

　　寿丽初简居士六十一

慧植多生信入深福田逢处满铺金道高耳顺勤精进欲诱儿孙证佛心

　　和尚七十一

逸老孤峰计已施万年松自长虬枝泥牛千古谁人觅木橛一椿任我痴午夜天空闻謦欬有时机叩只扬眉独怜七十余生晚堪笑云门棒下迟

　　山居杂咏(十首)

一根归摄六根收我也无心境亦休昨夜西风惊铁马今朝瞥地驾泥牛溪中历历分长角月下明明露白头世谛荣枯闲自若常随万物度春秋

病容消瘦兴偏多闲月清风共琢磨山静瓦炉香缕尽一声謦欬意如何

虚谷松深野思微荜门苔长客来稀等闲独自溪头晚坐断晴云几片飞

梅树根深都已老重披藓荔御冰侵有僧花下痴呆坐欲得薰开太古心

数朵梅花先日放薰闻不及作香知怜渠七十诗僧者鼻识应惭落钝迟

云锁千峰寂溪空一鸟啼欲描此中意惧失老僧眉

坐看溪云散山花意欲飞无人来语话长啸付清机

曾到东山寺沿溪折野梅逢僧三五辈笑坐白云堆

坐看山花笑临溪戏游鱼忽睹娘生面吾今不是渠

桃花几欲放野色映山新携得无心辈分裁门外春

　　山居

佛祖真宗绝掩藏溪声不断为宣扬丛兰抽蕊点山径叠嶂排云护草堂邻老病虚频夜惺行童痴重惯时忘人来欲借无缝塔为道好皮莫剜疮

素云晴锁万峰秋丹嶂危居一比丘活得百年只是气悟无少法不如沤鷃鹏休互嗤高下椿菌何须论短修教意宗乘莫我识砂锅蔬熟笑无油

鸟韵花香春自闹窗闲林寂道如宜一条楖栗逢溪度半卷楞严倚树披高下随平田有在玄黄忽略马何为菩提妙法非空色缘念未忘被物羁

数拟出山访故人松门观鹤每逡巡自闲白社荷衣老不是黄农木食民秋夜小亭怀蚬子西风磐石梦驴唇真成独往空千古一抹溪光姓字沦

太虚终本无明晦万象都来一镜空松坞昼清人倚树岩台秋好月和风总休计彼居迷悟不必从予较达穷听彻溪声千叠响只今道与泰峰崇

傍崖筑屋远　城满瓮莲花物外情渔父莫知幽涧趣樵童安辨隐人名轻霜草树芳桐老暴雨松坡紫菌生一笑古今成梦事几回禅起独经行

峭绝青山匝万重中无一物可消容养来病雉应知法放去闲云好自纵猿向断崖巅树挂虿寻枯壁孔泥封隔林旧有育王寺隐隐犹闻清夜钟

千章古木绕茅斋曝暖闲麋卧土阶盘藕迟花都可意山蕉充纸亦舒怀云横断壁人何远月照斜峰境愈佳端合无渠知住处真强哉矫把名埋

光阴迅速事如何及健提撕休更蹉拙斧携将山去住碌砖坚作镜来磨冰鎏藓石添兰气雾锁苍岩长桂柯任尔物情趋势利寂寥长对古弥陀

事得无心理自圆松声草色现成禅石头何意硬成佛鳌足空闻直拄天月被云遮光不下水因槎碍涩难前一时尘刹俱空去谁辨中间与二边

世途巇险欲何之草庵归去青山陲百念尽凋持贝叶一身轻健饭灵芝石窗散诞忘乎我卢谷迢遥访者谁咫尺华胥游未遂暂沽明月畅佳思

天地未应同我阔何妨山里石岩岩懒随云水出人世乐爱烟萝住草庵撼木风生饥虎怒酿花酒熟老猴酣闲闲较历娑婆国无似枯禅百不谙

世上人谁识浑金聊携瓶锡入荒岑拓来瘦地三余亩苫得虚斋两半寻壅有疑情劳面壁苦无闲步访山阴悟迷由汝无多事独自盘桓朗夕吟

寂寂寥寥似可依坦然尚觉去时非碧光匝岭客尘断翠色盈轩道意微风怒晚林摧敝叶月怜秋冷为长晖坐来竹露成珠颗犹自听泉未掩扉

毁誉不干欣厌尽尘缘终省到茅斋嚼苗辨药神农畅临水观经意自佳暖谷护花云袅袅疏林饫果鸟喈喈沧桑任变寰中事一榻高眠万虑埋

半兼禅律半耕樵自昔携筇不限桥活句每从苦究得光阴多为懒磨消白翻远岫衔花去黑起深潭怒雨飘故我住山忘笼辱一龛高卧傲神尧

秪许闲云伴拂衣逍遥物外与谁归落花满涧思樵药寒日半山歌采薇入户青猿依磬定出林黄鸟破烟飞人间世事多如幻六代繁华今已非

百年底事竟何如一入青山五十余眼惺不生蝴蝶梦心空宁受青牛书月沉曲录犹蒙衲春尽幽园方罢锄赖有白云拦谷口是非不得到吾庐

竹深茅屋静蒲团竹杖时间出远观翻把山中无少虑焉知世上几多难风轻绝谷闻兰臭鸟尽丰枝厌桔酸空劫以前何必问日斜敲磬思漫漫

　　毗卢遮那佛赞

如来以大悲愿力入如幻三昧摄化群生所以有降生成道说法涅槃之相而凡夫不了大权示现悉起断常生灭之见惟有没量大人证文殊智蹈普贤行游华藏海见毗卢遮那如来身心不动于一毛孔中坐十方界转大法轮教化无量有情未尝休息噫休息与不休息且置如何是毗卢遮那如来聻咄好着顶门眼

　　月智如来赞

华严藏海中明镜世界月智如来昼夜恒说法音十方四众悉现其身往集听受因为之赞曰

当台明镜绝遮拦螟睫弥卢莫自瞒欲识广长无间歇溪声依旧水潺潺

　　阿弥陀佛赞

肉髻浮千岭绀目彻四瀛六八深弘愿九品悉归源坐宝莲华上光明遍界清有愿咸拯摄无生不出▆欲得跻彼岸观想及持名心里无他物弥陀胸中现

　　无量寿佛赞(即阿弥陀佛)

十方诸善逝福智皆平等惟有度生慈弥陀佛称最六八深愿王普摄群生界施列九品莲随根各蒙济威德相严严巍巍出心量今此墨图形聊尔存瞻仰咦即相非相二俱非春风先入梅花国

　　西方三圣赞

十方诸如来同出广长舌穷劫赞弥陀演之莫能及有情归向者远离四山逼才尔一称名妄念从此释欲趣八德池须识第二月净念之乐邦返闻归常寂心境若长空弥陀当面立(净念即势至返闻即观音)

　　广博楼阁三圣图赞(一心近事请)

手罗千眼法界露布宝阁凌空象王回顾师子颦呻虚空骨腐月前荐取波澄月皓一色一香无非中道举掌低头家乡已到千生不逢万劫难遭一心供养叵思妙报(图中画千手千眼大悲右文殊左普贤上广博楼阁)

　　灵山图赞

山名耆阇崛非文亦非质秀出众宝峰言辞匪可述十方薄伽梵时亦共游适是故释迦尊说法曾未毕劫火烧海时毗岚风相击此山常安隐凡愚讵能识唯有末量人天台亲证得五百无事僧授决犹未息我今稽首礼长接如来膝(梵语耆阇崛华言灵鹫山山顶西垂似鹫头也昔释迦如来与五百罗汉授成佛记天台智者大师诵法华经忽见如来为五百阿罗汉授记犹未息故今▆写五百罗汉薄伽梵乃如来众德之称)

　　观音大士赞

巍哉观自在古佛正法明威披弘誓铠不空绢索长四八应如幻九界沐悲光佛容浮宝髻法雨洒尘方圆协如来慈遍处火宅凉由昔了闻性于今应如响无缘咸拯接况礼及称扬摩尼随所现功归无畏乡

　　观音菩萨擎莲花赞

手擎红莲面辉慈芳心似寒潭泽及万方本既非男奚得女装一极悲心四八形彰不离本际月印千江心境交彻未易思量唤驴唤马一任安将乃佛乃祖亦恣敬仰咄还有识观音菩萨者么驴嘴未张金臂现泥牛入海浪翻天

　　千手眼大士赞(谢慕真请)

大悲观音千手一心无缘慈运护照群萌一雨普滋受益随根称名礼拜犹响应声当处返闻独露全身入流亡所即见法明谢子奉供斯为慕真

　　准提菩萨赞

法身非相非无相毗卢顶上炳圆明体用妙融彰二九特显如来不共乘照护群情犹响应所求悉地随心成俱胝没驮由此证稽首步步踏前程(俱胝万亿也没驮即佛也十八臂表佛十八不共法也)

　　十六罗汉赞

十六大罗汉受佛亲遗嘱至今未泥洹为世作良福各领诸徒众分住洲山谷外现诸神变内心无三毒面貌虽不同鼻孔皆无肉欲得识渠渠急着眼睛▆豁尔解翻身二八元来一十六(十六阿罗汉今现在世间各领众徒或数百或千条住诸山诸洲护持佛法为施主作福田若人斋僧即变作凡僧来应世谓十八大谬也泥洹亦云涅槃此云圆寂德无不备曰圆障无不尽日寂)

　　达磨祖师赞

此老度生心急反招药毒面黑梁皇不契无圣折芦少林面壁躲身熊耳峰头败阙葱岭沙碛咦还有识得达磨者么恶

　　布袋和尚影赞

眼掣流星口悬半月晏坐街头横舒木橛逢人即乞无言可说净秽皆收一袋囊却八苦交煎安闲自若撞头磕额人莫之识临终自露一场败阙何故如此只为当初愿力牵今朝特地婆心热(像持布袋横按拄杖地坐有八孩子拔杖夺履抯耳摩奶入袋取物种种戏之以表八苦)

　　和尚影自赞(王莫愚居士请)

此老无道可尊无德可称形如枯木心似寒冰五十余年依村傍山佛也不念禅也不参问其终日何为未能学个闲闲

　　　　　　又(田居士请)

像在此僧在何休言一个两个若问其中意旨如何不妨为你说破怀州牛吃禾益州马腹皤

　　　　　　又(濯足影赞锡钵在旁)

生在威音窟里死被虾蟆吞却目前不识伎俩只晓傍溪洗脚乞得半钵破盂饭归来分作三口嚼有问西来意旨如何仰面呼天苦杀苦杀

　　　　　　又(戴居士请)

此老无长处便宜一世懒书诗无渠分笔砚不相关参禅眉先攒看经黑漫漫欲要持净戒举心即便犯如何度岁月朝晨三盅稀粥水午来两碗老米饭

　　　　　　又(本山大众请)

者汉不入羲皇室那识老婆家初耕湖顶地锄头反手把爱春卢能米渴种赵州茶狂心犹未歇撞破岭外霞僵卧瀛山巅天童蓦脚　翻身入瓶窑却啖云门鲊归来醉未醒乘兴弄胡笳石人拟欲和听绝不成嗏舒脚月下坐松风潇洒洒面目一何似胡子连嘴巴有问个中意如何倒拈拂子劈口打(影持拂子瀛山雪辟和尚天童密云和尚瓶窑永觉和尚云门尔密和尚)

　　　　　　又

者个老汉把你当佛你又不为把你当驴你却不类毕竟把你当个甚么咄画不成底秪者是日出衔山露不全

　　李芝木明经影赞(立苍松下道号净业文武兼备)

此翁何所似恰如老金壁灵格自天成非承渠恩力四十九年前挥戈说诗易忽尔知天命胸中无一的诗魔与酒魔化作维摩翼撇御鬼畜餐学佛中道食竟日口喃喃自哦还自适乐矣松风下貌欤奚似昔僧兮为俗兮安排即便失毕竟恁么是首罗觑不得你欲知少分头顶天兮脚踏地

　　良生马元戎影赞(道号鹫翁手扶筇常诱人受八戒)

似则似矣是则未是错认驴唇老唤作马郎氏秪因婆心切杖游堪忍地时示将军身或为道艺士应现既无方诱进难思议毕竟是何人咦虽然相逢不相识却被天湖号鹫翁(鼎湖亦名天湖娑婆此云堪忍)

　　王莫愚影赞(公善医化千余人结放生会法名法谞)

者汉手不似佛而能应病与药脚不似驴而能踏破筌蹄随机接物而不俗须鬓双垂竟非僧那吒不得命其名首罗岂能窥其体毕竟是个甚么人直待虚空失却鼻自当为汝分别分别

　　本心近事坐莲影赞(花池中写一月轮)

识得娘生面勿疑此老拙世法颇精通念佛口不辍兀坐莲花台鼻孔穿水月恰似无事僧休疑龟作鳖豁然晓本心弥陀为记莂

　　一心近事影赞

生自空王家觌面不相识目光烁太虚齿悬数片雪一心若湛然万法当处息咄领取一口西江水方来为汝出长舌(其影露齿)

　　○记铭

　　西来山白象林小龙湫记

　　言象林之胜则小龙湫得其奇湫在象林院外左厢其水源去湫数十步即圣露泉迸出于山凹丛石间翻澜迅疾成小涧流湫当涧流奔逸处广不逾四寻纵不盈十仞而蜿折高低叠作三层级每层级接连横石脊为关限隆起崭然巧于雕凿水行艰涩激渊而成短瀑其声潺潺涓涓缓急中节如鸣琴如鼓瑟两岸之石状皆谲异参差耸卓又其石出水面者嶙峋突兀而绣藓钱浸水下者岩宕溯匝而织苔茸石缝罅生瘦菖蒲秋海棠诸小芳草根叶蔓延萦艳缬鲜然湫三叠中者减浅下者稍阔上者渊莫可测底布璨石明沙与莓毛相牵带水色湛彻如吠琉璃临之者须眉顿鉴余雅爱其奇尝与二三徒侣列坐湫边乱石言谈余摇犀牛儿扇自谓金谷兰亭无以过是以彼一时畅叙名士高僧乐甚乃境兴情欢斯乐则情生境外而即境无生耳见目闻无非妙用三摩提者湫下流不远合左右溪灌作放生潭潭上古木丛林为枫为松皆百尺摩霄鹪鹩莺雉巢厥枝柯树下复多巨石方者危者而盘而峭俱可充床座恣禅寂快雄谈因为是湫增胜云尔时会坐有居士忽问余曰湫在此龙在什么处余急捉其须曰在什么处士茫然余拓开曰者曝腮汉当面失却龙矣。

　　宝象林瑞塔舍利函记

　　恭闻如来三祗树德百劫修因行满果圆成等正觉住世七十九年说法四十九载度尽有缘双林示寂复以悲智碎金刚体而为末舍利施诸群生而作良祐福田俾植人天妙果永作三乘道因赀自惟无始劫来惑业障重汩没三界之内轮环六趣之中弗睹佛兴宁蒙记莂不预涅槃末会奚获最后申供幸宿莳微因得值能仁遗身舍利一瞻一礼灭我怨愆一香一灯为世间眼粉骨难酬涂胆莫报兹谨捐衣钵净资与诸四辈建立宝殿并白石浮图举高一丈八尺六面玲珑雕镂成就奉供能仁调御金刚之体泊安诸佛栴檀圣像以此殊因回向无上菩提不历阿僧祗劫次生即成正觉再乘大悲愿轮游戏生死海中众生未尽我愿无穷更祈人天四众瞻者敬者远离三灾八难一花一香皆生安养不动佛国颂曰。

　　稽首能仁设利罗无边胜德所成就不舍洪慈悲愿力施作众生良福田他方此土流光烛咸令吉祥获善利我树浮图殊胜因次生愿证无上觉(舍利亦云设利罗)。

　　瑞塔然灯记

　　余建白石浮图石产于端州星岩洁白如玉举高一丈八尺安于殿内表如来十八不共法也七层六面雕镂玲珑以明七觉支六波罗密之和会也面各开一门门各坐一栴檀佛像令人就面面门门亲睹清净法身也一一像前各置一枝珠莲花花上然琉璃灯一盏一一灯左右复设珠莲花一枝花上置鲜花一瓶塔层数既七灯数也七六七灯映交光复以种种香花灯烛周匝于外罗列焉每然灯则修敬缁焉素焉合辄百千指围绕一赞一礼讫旋转如轮光重重影重重光影交摄互相彻见其灯也微风吹动炯炯光辉转转灿烂于是乎塔也通身光明不复能辩其为白石乎白玉乎已尔。

　　匾竹杖铭(上匾下圆)

　　圆者圆匾者匾渠得我力我得渠健彻底风生云飞雾卷历遍烟波归来依然。

　　双杖铭(其杖头二寸下开两枝中则合而为一下复开为两枝相交)

　　不二而二不一而一同住同行无劳无逸点破苔阶衲僧不识捩转机关孤危靠壁杰出诸方者杖楖栗。

　　鼎湖山木人居在犙禅师剩稿卷四

　　音释

　　鲈莼

　　(上音卢鱼名下音纯菜也)。

　　窣堵

　　(梵语窣堵波此云聚相谓如来舍利乃万德所聚即佛塔也)。

　　四山

　　(生老病死)。

　　叵

　　(音颇不可也)。

　　毗岚风

　　(即坏天地世界之风)。

　　摩尼

　　(此云如意珠王)。

　　八苦

　　(一生二老三病四死五爱别离六怨憎会七求不得八大小横祸)。

　　　

　　(音叉去声踏也)。

　　首罗

　　(梵语摩醯首罗此云大自在天王三目)。

　　崭

　　(音暂平声山尖锐也)。

　　嶙峋

　　(上音邻下音荀嶙峋山崖重深也)。

　　宕溯

　　(上音唐去声洞室又过也下音素逆流而上曰溯洄水欲下违之而上也)。

　　茸

　　(音戎草生聚貌)。

　　罅

　　(音▆去声裂也孔罅)。

　　缬

　　(音贤入声结也文缯也)。

　　白石浮图

　　(亦云窣堵波亦云塔波如前释石出肇庆府七星岩其质莹潆如白玉初和尚欲建塔唤白石匠二十人至鼎湖山议取无瑕净白石匠谓石必有黑斑文难得全白者和尚言汝只尽心往取是夜无故岩前山顶石自坠下穿木月宫后墙而入殿内离殿柱二三寸不然殿即倾矣次早水月宫僧唤石匠碎石出殿匠至以尺度之每段开为二三块以足塔用尚少塔脚方墩和尚言既全白难得当取红文勿取黑斑果得红文然四段合成结方六尺镌已以水磨莹始见其文而四段各处以合之则文相凑斯皆神力所至诚非人工所能为也塔坐麻奢乡宝象林瑞塔寺后殿未建塔前其地有紫气祥光冲天如昼乡人咸讶之及建寺工竣晨旦有红莲花现千檐前大七八尺光焰四发缁素咸嘉焉舍利入塔时现诸祥瑞载如条处)。

　　贝多

　　(梵语俱云贝多罗此云岸形似此方棕榈直而且高高四五十尺花如黄米子其叶长广其色光润天竺书写而采用之)。

　　三摩提

　　(亦云三摩地华言等持谓定慧平等任持者也)。

　　十八不共法

　　(谓诸佛之智内充无畏之德外显一切功德智慧超过物表不与凡夫二乘及诸大菩萨共有也一身无失二口无失三念无失四无异想五无不定心六无不知已舍七欲无灭八精进无灭九念无减十智慧无灭十一解脱无灭十二解脱知见无减十三一切身业随智慧行十四一切口业随智慧行十五一切意业随智慧行十六智慧知过去世无碍十七智慧知未来世无碍十八智慧知现在世无碍)。

　　续

　　三教图赞

一人周法界二老居六合居六彰世教周界佩三觉面貌虽不同诱善则不错欲得识渠渠应看此一喝咄

　　亨民钟居士影赞(士文学善丹青而能写自影影坐磐石上苍松下道号南溪)

快哉盘石上乐矣松风下目光彻四瀛胸中无滓渣一枝月兔毫挥出自与他圣谛尚不为何处觅真假咦毕竟是何人唤之则错名之则差

　　栖老和尚影赞

乘大愿轮再来无别欲诱群生遂参南浙既晋云栖受惟心诀心犹未了要得脑裂翻身江右历尽烟雪撞赵州门入博山室遭渠毒手命根顿绝问其意旨如何两口原来无一舌

　　和尚牧牛影赞(和尚交臂坐柳树下牧牛上有喜鹊一双)

生来七十一芒绳忽打失牛儿饱困眠我亦闲自适交臂树下坐鸟鸣声唽唽月才到中天人牛无处觅

　　音释

　　十六大阿罗汉

　　(一宾头卢二迦诺迦伐蹉三迦诺迦跋厘惟阇四苏频陀五诺讵罗六跋陀罗七迦哩迦八伐阇罗弗多九戌博迦十半托迦十一罗怙罗亦云罗喉罗十二那伽犀那十三因揭陀十四伐那婆斯十五阿氏多十六注茶半托迦此十六大阿罗汉皆具三明六通无量功德承佛敕命以神通力延自寿量各领徒众皆阿罗汉住于世间守护正法为世福田至今犹未入灭乃至将来第十小劫人寿八万岁时释迦如来法已将灭弥勒佛不久出世十六尊者聚集天上人间释迦如来所有舍利建七宝塔礼拜供养讫舍利即下入金刚际十六尊者上升虚空自出三昧火焚身入灭矣今此是第九个减劫当人寿六七十岁间过五十六亿七千万岁至人寿八万岁弥勒世尊来此成佛坐龙华树下三会说法度无量众生释迦如来今之遗法种福弟子皆得在彼三会中悉蒙度脱)。

　　阐提

　　(华言不具信谓不信因果不信三世轮回善恶业报故)。

　　蕉

　　(音蕉芭蕉也广东深山不植自生高一丈余尺叶长五六尺大二三尺有子长大如黄瓜酸涩不堪食家植有数种子甘甜大小不等若香蕉子小而长甚香甜)。

　　善逝

　　(是佛十号之一)。
嘉兴大藏经　木人剩稿


　　鼎湖山木人居在犙禅师剩稿卷五

　　侍者开沩录

　　○序文

　　四分律藏名义标释序

　　原夫律之为教也乃三乘之宝筏四双之云阶诸佛从斯而趣菩提众圣由此而升泥曰譬若明珠喻如净雪外众不预其传内徒为之秘授三宝藉之而彰五辈因之以立其为法也岂不重哉在昔金河重诲波离嗣宣西域圣人师资肃佩分　传持千有余载逮流东夏汉晋创闻齐梁渐备隋唐盛兴迄夫宋代已来人皆首学俱出樊笼僧同遵轨咸超有岸迩世讹锋互举禅律竞分见既不同资受不无其谬致使后进无门初造失序展卷不识其名循文讵能知义赞始临坛还同昏穴惟此奋翅三藏猎目群章稽彼西天之梵言释此东华之音议端取昙无德律所有文句难通者仅标其名缵释其义傍采诸家之辩正述经论之玄虽引四部之要文然不杂彼之宗绪恐紊持犯难为防护间所述者并是通途行事及略显开遮庶知持犯有其同别非取轻条以替重篇却大愆而易小过盖本圣意未许律旨全遮偷心不绝难言信戒是以独举一部随事标释不舛余宗俾创学者览卷无滞温习者不观他面罔致迷文失旨意莫适从遂举手于高阁不再顾以终身律学于斯顿止僧宝从此渐替维念于兹敢兴短闻集为部夹统释事相略明枢义若夫开遮持犯广备律诠性制轻重玩之即得对治烦惑要在深研此不预述况赞之浅识岂能穷其渊府俟学充足戒光自朗其余纤悉玄轨疏律乃陈此所先标后不重出以彼疏意易彰理获线贯帙今成矣但愧庸才难免鬻乳之▆并所缺疑未备者总冀来哲共昭南极辉戒珠于长夜昺慧日于中天正法得之恒存圣阶固而永久是所庆愿智者鉴诸。

　　四分戒本如释序

　　夫戒本者何乃比丘之规矱涅槃之津要规矱失则心虑无整津要迷则彼岸难到故如来首自鹿苑终乎鹤树谆谆诲嘱俾依木叉为师视同如佛今人背遗嘱诋毗尼何异逆子而抗慈父善星而侮圣言背遗嘱是非佛也诋毗尼是非法也见持戒者而嘲　是非僧也三宝既非而且毁奚名释子盖戒法乃对治无明业种之醍醐修证五分法身之妙术业种不断因流弥漫法身不圆解脱无日违此而修纵得妙悟禅定现前终是魔业经有明言非人臆语今时妄修谬证置木叉于言外取己见为自规尺自不能持欲他而同己僻毁法灭律无堪视之予因睹此每劝初学着目毗尼使定慧有址正法而得久住第律文旨奥止持作犯名种性相阅者无不茫然乃忞自庸力取戒本如律释之故曰如释释而未尽附余部以悉之仅为律之首钥以学者而疏通蹊径文蹄虽约而义阶实周其有欲登舍那殿阁者可向此跨上一足。

　　授比丘戒录序

　　恭惟如来御世观众生机有上中下故教设三乘所谓菩萨缘觉声闻也乘虽分三莫不以戒为定慧之本是故如来初坐菩提树下即为诸大心菩萨传诵卢舍那佛三聚净戒次至鹿苑王城为诸二乘渐制五篇七聚立十人僧白四羯磨授比丘具足戒然佛初出世边地鲜闻正法出家五众亦希时迦旃延尊者居西天竺阿槃提国彼有长者子名亿耳出家求尊者为受具戒而彼国无十人僧不得受具彼驰往白佛佛听边地持律五人僧得作羯磨受具五人中须一人持律善解羯磨即以羯磨师为第五人其教授师要闻轨范余证戒僧必须清净方许为证明也所谓中边者中即中天竺居东南西北四天竺之中也边地者中天竺东去至东际有白木调国国外是边地南去至南际有靖善塔塔外是边地西去至西际有一师黎仙人山山外是边地北去至北际有柱国国外是边地今此震旦在白木调东去天竺五万七千余里如来出世一千余载未闻佛法至汉明帝永平三年帝感瑞梦乃遣将军蔡愔等一十八人使西域访求佛道六年愔等至月氏国遇摩腾法兰二法师得梵本经六十万言相与东还明帝大悦由是此方王臣士庶渐知归向至十四年司空阳城侯刘峻与诸官人士庶等一千余人出家阴夫人王婕妤等与宫妇女二百三十人出家时二法师与诸人出家剃除须发着缦条衣授与三归五戒十戒而已以不得满十人五人僧授具足戒后至汉第十桓帝一百余年内犹三归五戒十戒递相传授至汉灵帝建宁元年有北天竺沙门五人来到汉地与僧受大戒一名支法领二名支谦三名竺法护四名竺道生五名支娄识其时大律未有支法领口诵出戒本一卷羯磨一卷在此流行至魏初(邵陵厉公)嘉平三年有中天竺沙门昙磨迦罗(此云法时)善诵诸部毗尼至雒阳立羯磨受法准用十僧于是佛法大行震旦为东夏受戒律之始也后至前秦建元二年天竺沙门昙磨持(此云法海)译出十诵戒本三部建元十四年竺法念译出毗奈耶律十卷后秦姚兴弘始十年天竺尊者卑摩罗叉(此云无垢眼)来游关左阐扬毗尼鸠摩罗什所译十诵律大行者叉之力也弘始十一年有中天竺佛陀耶舍尊者至译出四分律藏而关中先行僧祗江南盛行十诵至元魏法聪律师始弘四分律宗聪传道覆覆传惠光光传云晖愿愿传隐乐洪云云传洪尊尊传智首首传道宣宣传法励满意意传法成成传大亮道省亮传云一道岸惠澄澄传惠钦皆口相授受臻于壶奥自此之后广矣(详载高僧传中)至宋元已来代不乏人元末明初戒律稍异明中谙律者已希至明末时律之一宗扫地矣余从受具来阅大律藏目不交睫者数年而不得其中宗趣遂遍参诸方以求明哲而无一习学毗尼者经云毗尼藏是佛法寿命毗尼藏住佛法亦住余虑法不久住昼夜悲伤不能自安时余年三十有四兴往天竺之念求请梵僧数人还归震旦再传戒法俾戒灯熄而更着寿命微而复续遂于甲申春抵闽地欲取海舶人夫从闽滨约泛一载余至东天竺海隅耽摩立底国可六十余驿到中天竺那烂陀寺不意时值沧桑弗果所愿至今年过古稀犹怅昔之无缘也比见诸方丛席与人授戒不依佛制尽是非法别众非法者何不知白四羯磨惟抄写他人杜撰闲文唱诵或师自心所作佛制受具者至多惟许三人同坛若过即成非法纵依羯磨而诵文生涩事多舛谬尚是非法况杜撰者乎别众者何不知依律结大界及戒场既无戒场即一人受具同住比丘或百或千尽要共集与彼授具有一比丘不集是名别众众既获罪受者亦不得戒而终身得假名比丘虚受信施公然自谓上座受他礼拜罪莫大焉或在白衣沙弥前作羯磨三十二十同时一齐授之大违佛制若不依佛言教何名从佛口生从法化生世无二佛法无二制斯则非法为法以讹传讹递相踵习不觉其非诚为末法之灭法矣然此则关系法门非小若有如法受得戒者自当保重如护明珠其住持弘绍之宾特宜遵木叉之教依法依律依佛所制俾戒珠朗于长夜木叉固而永久是为弘正法传教之大士焉(授比丘尼戒录序式叉摩那戒录序文多不录坛者即是戒场在大界内结大小法式如标释如释所明)。

　　刻二教论序

　　教鼎列三中古袭之矣今论为二者非弥天之辨莫能拟议焉其法条分十二明九流洞百氏道归儒宗释超六合教罗三谛理极离微故不可得而思议唯通方先生独发千古之幽覆楷定万世之司南舍此孰能赜其少分哉读是论者须俯空涯涘之见始可觑尾闾之汪洋欤。

　　刻通极论序

　　夫佛理至极非达士通人莫能底之而九流百氏各泥教迹竞生异端是由不知一真灵觉终古无泯强立名言妄谈气生气化见封世典遂疑贝叶之非理执域中故昧出世之妙未睹梵行先生何识古皇法化是论之由作也破世术绝竞流比月指类耀拳读者须虚其心空其见脚跟不带纤尘自然踏翻窠臼始不孤是作又何虚是刻哉(二论出广弘明集)。

　　心经添足序

　　如来出世本为众生发明心地然心无迹难以形容不已于虚空中画出一条鳖鼻蛇首尾宛然可观而不可触今不自量为蛇添足得无取笑于人乎咦盖欲令人识足知蛇如标月指读是解者见蛇遗足得意忘蛇方为善用其智且不咳余如或不然未免毒气所中切忌切忌。

　　归戒要集序

　　夫三宝者性相常住体周法界接物应机如日曜于千江为世舟航非三畏之可比故其始心入道首则归依三宝受不杀盗淫妄酒戒似儒教仁义礼智信之五常然五常庆在一生五戒功归多劫故云五戒不持人天路绝如来三十二相皆从持戒而得苟不持戒尚不得疥癞野干之身况得如来功德之体若能持戒现获名称终超有顶是故现见奉戒去杀不徇仁而仁自着持戒离盗不崇义而义自敷守戒除淫不修礼而礼自立遵戒息妄不期信而信自成受戒断酒不履智而智自明夫斯之实可谓振网持纲万目开张破无明壳出长夜梦复何功可以加之何德可以配之若不是修昧于所欲徒役虑于名形劳心缘于百氏倦形神于宵夜虚耳目于良晨何乖道之远逝而弗及者乎得其本则无欲而不办去其实则何从以措心是以梵忠舍异学而归投三尊菩萨奉禁戒而位同大觉如斯之教孰得而思议哉。

　　刻地狱生天记序

　　湛然禅师接曹洞之正脉为一代宗匠探赜三藏尤善华严得游戏三昧于藏经中拈出渔翁一段公案织为戏文目曰地狱生天记至于屠沽往生不无所本或曰梨园歌舞沙门亦预言乎曰华严五地百工技艺靡不综练故诸大士以六度万行利生见有一法益于世者即为之举示然则湛公于华严海中兴波作浪就场屋里哨月嗏云又何疑哉梵行比丘弘戒得本欣然捐衣钵资重梓属余为语余喜曰是亦藏海之一渤欤用笔诸简端。

　　刻金刚经后序

　　我释迦如来一代说法随机大小教分十二而为八万四千修多罗藏今此金刚一经乃六百般若之精要八万四千之力用如金刚王宝杵拟山山摧拟空空碎破一微尘出大千经卷而无一字可得安一切众生于无余涅槃而无涅槃之相横挥直抹妙用无方不可得而思议者故空生叹之莫及曰希有世尊今梁子某睹是希有弗觉展眉击节用剞劂以流通俾受持读诵者应无所住而契无余涅槃是则梁子诚为荷担如来矣山僧由是叹而莫及故特表而出之。

　　寿孩若何司马八十一序

　　器界中有间贤散圣洒然物役之外荡乎寥廓之间其道以不坏色身为最胜所谓寿者相也故得其道者则年与世异虽造化不能以一多数限之若彭子之八百东方氏之三千此犹未达其源也比世之人多徒慕其年之修永而不思厥德修之当鉴是乌能善其道者哉唯孩翁老居士则不尔居士妙龄以诗书攻品器中岁以剑术济时用晚腊以善根学菩提而温恭明厚耻宣人短好行惠施不自有其德以为天性之致然喜放生戒宰杀刷竺坟老典以流通延法侣而转金刚藏口持无量寿之洪名心蕴无量寿之万德则又其笃诚时事也夫以居士生奕世文学之家而善韬其矫杰安于积代豪富而乐志澹如非其心冥至道迹高闲贤散圣者又孰能与于是哉则其享不老之遐年固不可以八百三千齐限矣居士常训二英孙曰古先达名贤多从三宝门中乘大福而转身者如李邺侯吕申公其人也尔曹当亦幸自勉今二英孙弱冠已着声泮水他日定应木天石渠之选而酬志于野院山门知复留玉为镇矣兹乙巳夷则朔越之日乃居士九九悬弧之辰诸释氏子嘉居士行迈前哲履道幽玄实今之庞老子特欲得山僧一言为庆祝山僧愧无绣口不足以扬令德爰念与居士数十年莫逆是不敢以疏拙辞者乃为之颂曰有隐君子兮河之滨与世相违兮道是循佛是吾师兮僧是亲性嘉仁施兮每出俸而活羽鳞诱兰孙以修福慧兮指般若而为津都无间心于逆顺兮安得有喜瞋今则历年已九九兮貌如童之訚訚问渠何因而致斯兮知己久证金刚身吸西江于一口兮曾不动两唇出瓶鹅而不双损兮自诺何须人闻桂吹而无隐尔兮触鼻皆春。

　　题程君缙居士浣月轩

　　月为烟云霞雾修罗五事所翳不得明净人被色声香味触五欲所迷不见自心良可慨哉今君缙居士负英标豪迈之资出历宦途五欲自恣而不昧晚岁归心道法构静轩开月池以自娱余因题浣月而赠之盖拟一入此轩者尘垢廓清心月宛然呈现矣虽然如是犹须好着金刚正眼始得。

　　刻博山无异老和尚广录后序

　　拈花微笑灵山父子无事生端断臂安心少室师徒一期特地然而别通线路曲为今时所以总属葛藤怪由昔日矣我博山先师翁无异老和尚因邪打正翻古案一千七条逐浪随波承洞宗三十二叶悯时救敝满空法施棘蓬诱素规缁遍界声挝毒鼓三十余年落草几翻彻底为人故当时丧命根于辣锤下者纪不可胜即今分法化于震旦中者数难枚举惟我两雪和尚不出户庭隆兴家业可谓严提祖令克振芳猷欤兹涧法叔汇集师翁所遗葛藤公布诸方永为法乳属余分任冀早奏功俾他时有超宗异目者于师翁言句上觌睹尊堂踏翻玄路使瑞苗蕃茂播宗风于无穷贵胤弥昌逆洞流于不竭是为跋。

　　刻十七帖序

　　世间字书竟俗而非僧也僧或间而为之乃率其自然非攻之也而或攻之至于花卉丹青是俗竟非僧也予于方外得右军十七帖观其墨迹化而龙也由是藏之三十余载今欲以其神化布于天下因而镌之俾不没其胸襟千古洋洋焉。

　　好生集序

　　夫血气之属莫不禀天命而成殊形异族俱托四大而有所谓天地同根万物同体根体不殊故性是一所以希生怖死痛痒苦乐曾无有二岂可割彼身命益自幻形一针刺体苦楚难当半甲离皮痛彻骨髓何忍钉贯顶门刀刎喉咽生剥毛鳞活就汤火痛心未绝已上刀砧假其苦痛异人则任烹任割苟或无殊便当纵跃纵翻回万物于己体推性命于天地物我一如自他无间返本之道诚在斯焉所以庄子得物之逍遥孟氏悬符于悲体汤君解网素王不纲是亦戒杀之渐然终媒乎其本故孔门目之为权渐释宗称之为顿乘乘顿则缊乎权渐未有执渐而废其顿又况权渐之不为安称仁人之心哉忽此心者猩鹰何异且因果皎然响应无爽影逐形迁业随作受未见植麻得粟杀生而获延年果报不殊致有修短之别放生自感福寿无患少病皆其余祉故刘之亨放双鲤而得延年陈元植护生命寿增百岁杨序生活鱼子得越中夭采樵夫救焚山生梵天寿过一劫天帝释护鸟卵而战退修罗韦丹老赎烹鼋报以禄位杨宝童疗病雀得玉环四世三公李进勍放一船鱼度厄获金释真表弃畋猎弥勒亲与授戒永明寿空库钱而赎生命德大道成隋天台建陂池鱼尽生高丽流水长者救十千鱼俱生天上报以珍宝位至成佛即我释迦如来也自古圣贤无不好生愍死不畏后世乃为残戮只图现滋三寸舌根不顾怨结万代世世生生于六道中伺相酬报相害相吞至有兵戈劫乱业果未尽复造新殃如轮环转无有休息如来愍此教令断杀放生使因不作果报自泯其有智者顿悟同体一旦舍之则慈施天下十方刹土悉自安乡三界内外皆我乐国启诸仁德净信佛子共欣斯旨遵修慈行赎放毛鳞纵其饮啄使逍遥于云汉之间任优游于湖泽之内或闻法以脱轮回或承咒而生天上同立仁寿之基齐罢干戈之响回舜日于当时扇慈风于斯际愿既不减于天台功奚异于流水殊因妙果岂可得而思议哉。

　　○祭文

　　扫云栖大师塔文

　　如来灭度千年至汉明大法始流东夏于时宗奉者不少而归根得旨者诚希自晋东林远公振起马鸣龙树之风道高德隆一时缁素名贤翕然趋附犹百川之趍大海洋洋乎诚一代之慈航矣迄今末法人讹口口谈空而行在有中识想纷飞满胸三毒非极乐为寓言诋念佛为下根呜呼众生之福薄至于此耶唯我云栖师翁老和尚愍彼狂愚中兴净土岂但继东林而实代佛宣扬于末世矣某自愧生晚不获师翁慈颜一面一言以示独于三十四年时趋赴窣堵波下得藉三礼兹欲再亲礼支提而恨年已衰迈抠趍不前乃特遣侍者某赍办香酌清泉捶胸三礼曰佛愍群蒙膺生死苦故开方便持名径路助佛奖化永明寿祖禅净双持犹添角虎师翁同手弹琶弄鼓接引三根竞升净土心无垢染孰知浊污一念不生凡圣皆倒堵波巍巍天龙归护谁识师翁为人末着古佛现身非凡测度生平说法救病良药如昔文殊亲示无著普贤曾授善财愿跃念佛一门度世慈舶天上天下师为独尊狂澜砥柱人皆仰钦随缘示化薄福宁亲衣钵久失凭谁示珍再乘愿轮度尽迷津缅师高风千古一人和南尚飨。

　　扫寿昌太师翁大和尚塔文

　　维某年某月某日前住端州鼎湖山近居南海宝象林法曾孙某敬具清香素馔上供太师翁大和尚窣堵坡前曰先瀛山曩在祖庭上堂曾对众举扬傅大士空手把锄头究竟成何事业我师祖则一生脚踏实地惟把个没柄锄头第一锄翻起三大古名刹第二锄掘开大地人脑门复云欲识傅大士后身么则我师祖是欲识师祖前身么则傅大士是今日不肖某安敢揭父攘羊秪图证龟成鳖何故傅大士当时一锄不了带累太师翁太师翁当时亦有一锄不了带累先瀛山先瀛山不为不尽力但争奈锄不完如今少不免向太师翁窣堵坡前痛下一掘以了此不完之锄伏惟太师翁忍默不呵且作么生是不完底那一锄直断诸佛祖命根太师翁也须好生回护于是稽首作礼而言曰禅林下衰宗风怠弱至明季间殆为极矣呜呼倘不藉太师翁乘大愿轮再来西竺古佛出妙手眼振起扬广家风则洞上一宗几乎将坠其为功也何非接悬崖之树荫覆天下人哉若夫高抽宝镜君臣五位以齐彰平举盖函宾主三玄而贯彻权衡佛祖规范人天此皆太师翁余事也只如太师翁生平一段风流洒脱处且又如何冒雨冲风去披星戴月归交互明中暗觌面示全提伏惟尚飨。

　　扫博山异老和尚塔文

　　鼎湖法孙某自惟生晚不睹师翁雷舌亲宣中兴洞宗之祖道乃于三十四年时踏到窣堵坡边三礼而白雪三堕时不自揣犹恨弗获师翁一面一言以示遂迷头狂走虽然历尽诸方至今犹寒彻胆髓毛骨凛然宁知师翁当时全身独露声振三千为我彻困不浅而我于制底前错过不少矣嗣后弗觉络索因循光阴几许不获再趋德相展谒罪犯难逃过非空界所能容也今涧法叔仔肩法门欲使法旨弥纶宇宙以师翁遗言集成部帙热腔授我重梓入藏为人天之眼目续万代之心灯某拜而捧之不啻宝镜亲承合指微诺今特遣职事某稽首师翁窣堵坡下伏愧劣孙唇不似驴腹不类马无空王膳如妙高聚既不用盐酱那希胡饼唯以法界为盘罗列森罗万象翠竹黄花于窣堵坡前鼓没弦琴吹无孔笛击半边板歌明月调供上毗卢殿里赤体老师翁异大和尚惟愿扬眉謦欬俯鉴微诚尚飨。

　　上瀛山雪和尚塔供忱

　　灵峰一会惟大龟氏能契真机洞上一宗非我和尚莫续其焰恭惟和尚猊座妙龄拔俗颖悟天成亲先师翁提命三十余载大臻圆奥足不越阃而首众博山由是法化两江道震天下某丁丑春于杭之接待寺获依座下复于横山光明古刹忝同室处虽惟自愧不识师之婆心而师之面目亦瞒某甲不得时为业风飘堕瘴乡不复再侍巾瓶缅想真容深恨水影兹特将丹忱稽首窣堵坡前爇瓣香酌清流物虽芹微赤心遍界词惭石女泪洒天风伏愿和尚常寂光中无靳昭鉴。

　　上鼎湖栖老和尚供忱

　　顺治戊戌八月七七之晨弟子某谨备瓣香蔬筵敬奠于鼎湖堂上圆寂老和尚猊座前曰呜呼师于空王佛所乘大愿轮游戏法界出没娑婆欲诱群蒙而示现有生托质同凡而妙龄出俗度岭遍参杖履南浙听贝叶而性相宗洞彻晋云栖而受惟心妙诀撞赵州门入博山室遭其毒手命根顿绝归自蒲涧翻贝多而教罗三谛坐白云而范围大千播惟心鼓毒▆杀活全提无容拟议某夙缘感至得礼座下自愧皮顽肤厚不纳风薰狂心未了踏遍诸方虽逢哲匠无奈栎根终非良楮拟欲归来再侍巾瓶还拳丈室不意师厌末世遽游寂灭大海使我衔哀望断泪似雨倾肝肠痛绝逾于丧亲法幢斯倒四众失怙角虎潜踪孰为哮吼惟冀电光再掣影落千江任其捞漉纵彼欣观觑破则顿悟无生踏着则同归性海圆师悲智满师愿轮和南尚飨。

　　祭华首空隐大师文

　　维顺治辛丑岁迦提月十一日鼎湖山法侄某谨遣副寺某化城监院某知客某侍者某敬以香烛茗果致奠于华首和尚空大师之灵曰於戏日月逝矣讵弗云来法幢已折良可痛哉将谓泰山而无其颓今遽失仰云胡不哀缅维大师天纵宁馨灵根智种发自妙龄才方剃落即志上乘晓夜翘勤胁祖斯型依吾和尚受二华经同居白云切磨咨傲顷向携提参老博山遭渠毒手簇破生颜铁虎蛇吞须弥坑陷首罗哭救血泪溅溅师从脱露遁迹投闲于彼黄岩重坐死关星霜频易饥寒顿忘妖松不烧衔花亦荒心冥境荡卉木腾光福智资粮咸是齐彰德光行胜龙鬼推将出而范世赖振宗纲铸陶衲子诱发冠裳刚柔赫着遥迈石霜粤乡闽地法浸汪洋顾我胡为宿缘蹇甚先师归寂未三五稔恨犹未剪孤零可噤方切瞻依冀渥露润而忽讣闻使我心烬哲人违世一何其迅呜呼慧日潜辉黑风怒号魔邪方炽龙泉反韬花鬘失贯牛耳谁操禅林无幸耆艾凋槁凡我缁素孰不为忉未了无生宁契师旨师视涅槃无异生死生死涅槃如梦如翳大寂灭海为师游戏聊存世礼薄荐苹仪尚飨。

　　祭博山雪涧和尚文

　　维康熙十年岁次辛亥某月某日粤东南海宝象林瑞塔禅院法侄某甲谨遣行者某等赍瓣香清▆稽首敬上启于博山涧翁法叔大和尚常寂光中曰洞上一宗几将坠而复振者诚藉我老法叔大人为之扶竖也自寿昌老祖脱圣凡窠没三乘见以那伽力挽颓风于当时翻身拶入魔界硬操犁耙耕开弥天险阱于时被生陷者不少丧身者无数唯我博山先师翁素称手眼而亲陷彻底通身糜烂气薰遍界是以三十余年抱冤难雪适遇我瀛山老和尚久侍师翁巾瓶亲得其旨晏坐万仞峰头直下腾身受用不浅故继席二十余载唯于荆棘丛中拈出一条烂刺待人接物务求其知痛痒者以为大法之寄适年高腊长德望方隆为一时四众人天所仰乃忽唱还乡之曲游戏于无住大寂场中而法运下衰凭谁砥柱侄于三千里外闻之不禁临风泪堕因展哀衷曰呜呼法门秋晚邪浊混流清珠云失孰任其忧缅维老叔慧深德稠温粹其容空正其眸毁誉不关如彼崇丘以德感人人皆自投微言辣语真世慈舟生死涅槃如梦如沤临行飘然自怡自由示同能仁八十春秋千古高风谁敢与俦唯口生子长踞哮吼千里微诚荐兹茗瓯寂光不移灵鉴遍周槃谈尚飨。

　　祭芦田颖学大师文

　　维康熙癸丑六月朔越十四日法弟某因瀛山人来得闻颖老法兄大师圆寂深痛法门之不幸也敬具清茗粗蔬遥空和南致奠曰始余行脚撞入妙行睹千人丛兄为气豪知堪种草非凡羽毛于先师门久受薰淘余惭钝劣空负同条兄常勉余整翮南翱及余归岭送我轻舠舟中衷言彻晓叨叨分携之后山川寂寥余既陆沉兄亦光韬庚子一书聊叙郁陶拟完拙▆图话炎飕岂谓一旦示我难遭法门无幸忧心孔劳缅惟法兄德高腊长面忽云徂后昆谁仰生平一味孤严厚养克振先型爰成硕望诸方咸推人天哲匠而兄竟然不轻拈杖惟具眼人赏其高唱方诸卖弄何啻霄坏如今太息纵横魍魉白泽不存孰为袪荡千载音容徒令怀想我荐茗蔬不殃盐酱地陷红轮海底灯亮尚飨。

　　祭公孺陈山主文

　　维康熙癸丑年五月望越二日宝象林沙门释某遣副院侍者谨以茗果蔬饭香烛钱帛致奠于开山火檀越公孺陈老居士之灵曰言夫公之出世当万历之戊申没于康熙癸丑五月五夜将寅得年六十有六可与古稀而同论吁寿固惟公宜有兮又孰知夫有德而始臻洎自弱龄即负奇气兮睨视富贵等浮云任豪侠而不淫荡兮率旷达士之天真性耿介而不党偏兮敦直道乎乡邻行从俭而非固兮名为实宾而薄徇乃若令尹之与冏卿兮结为子女之婚姻人不多公之千箱万仓兮而惟羡公之兰裔振振况公之暮年猛省兮亟寻苦海之通津归大觉而执弟子兮愿修真以脱回轮谋余建刹而舍地兮期与人天树福因今人见闻是美举兮莫不争并亚仙而称陈兹既禅林之落成兮拟披缁以违世尘不谓心真而身幻兮遽把黄粱付欠伸呜呼世之人代公犹恨有遗余独我知公往已升化乐居由公崇功德千载堪叹誉吁人生如寄孰不归欤公归得所谁无仰诸盖公所未了知者生死即涅槃烦恼即真如然吾今日彻困为公也眉毛岂复能惜于微尘国土不隔毫端兮心佛众生谁亲疏十世古今不离当念兮芥石徒然何终初于斯荐取莫踌蹰菩提目前湛碧虚欲识此中无隐意清茶清果间清蔬薄言申奠惟神鉴且尚飨。

　　祭高要王邑侯文

　　呜呼世间万法迁变无常所以此身喻如轻霜三万光阴殊非久长有生必灭孰能免将惟达道人生死两忘缅维居士天性温良器识恢宏恺悌慈庠以金吾长出莅蛮邦救痨瘵民倾菩萨肠惠政方成口碑道旁恨才未展如汉龚黄我随世人为斯感伤贤人早殁君子道荒况公愿轮为法金汤倏焉告逝谁继优光我本期公大润遐方宰官说法普施慈航云胡中折失予良望呜呼愁云惨淡东风飒吹草木虽荣终至必衰哲人已往不复见之德音千古式动人悲我念与公道心相知公亦爱我法语相资聊酌杯水吊清白遗惟灵高蹈西方宝池呜呼尚飨。

　　祭空白禅师偈

　　生来八十齐能事皆已备不学祖师禅唯持杀活机杀尽歌太平掉臂归来去不住彼此岸横身卧太虚。

　　○举火

　　为崇梵阇黎举火

　　般若如大火聚四面不可入般若如清凉池四面皆可入大众者阇黎梵行已立所作已办亘古亘今唯此一人其来也月落波心了无实体可得其去也雁过长空亦无踪迹可留以不坏假名有此幻躯今欲赤手露其娘生面目故有茶毗之举师秉火苣云此苣若唤作火则无安身处若不唤作火则无立命处毕竟唤作个甚么若出得此中句尽十方界是个常寂光土即以苣打圆相云者里便是四色莲花掷下苣云者个就是金刚不坏躯。

　　为铁桡比丘举火

　　铁桡具寿汝六十余年来在俗是个儒家君子出家是个梵行比丘今日脱体无依既非俗而复非僧毕竟是个甚么人噫佛祖不能命其名五眼焉能窥其体会么你若荐得生死当下了却若也未会我以此灵苣送你往西方极乐世界弥陀为你说破。

　　鼎湖山木人居在犙禅师剩稿卷五

　　音释

　　涘

　　(音词上声水涯也)。

　　咳

　　(音孩笑也)。

　　德相

　　(即塔也谓众德所聚之相也)。

　　槃谈

　　(即和南华言礼敬)。

　　飙

　　(音标暴风从下而上也)。

　　睨

　　(音诣邪视也)。

　　韬

　　(音叨藏也宽也)。

　　舠

　　(音刀小船)。

　　三德

　　(若分言之法身般若解脱名三常净我乐名德)。

　　那伽

　　(大禅定也)。

　　　　　(弟子一伎等捐资敬梓
　　　剩稿第四卷早获正法眼藏顿悟如来心
　　　　印度尽一切众生然后成无上觉
　　　　康熙甲子仲春吉旦识)

　　　　　(弟子正童奉资敬刊
　　　剩稿第五卷三障顿消四智早圆与诸众
　　　　生同成正觉
　　　　康熙甲子中秋吉旦识)

　　泥曰

　　(亦云泥洹又云涅槃此云不生不灭)。

　　鬻

　　(音欲卖也)。

　　赝

　　(音雁伪物)。

　　矱

　　(音获度也)。

　　向

　　(音向不久也)。
