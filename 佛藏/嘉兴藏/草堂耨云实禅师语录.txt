嘉兴大藏经　草堂耨云实禅师语录


　　草堂耨云实禅师语录序

　　太极既立兆分天地之后乃有娑婆世界山川人物六道四生种种毕具上古之时人皆真朴不啻与佛祖一数殆至三代以后各务虚伪而迷失真性由有达磨大师出世观吾土机熟特泛重溟而至启示来学专以明心见性切实为宗扫除文饰虚伪之习及去六根六尘之染所以神光二祖不惧立雪断臂以求安心广南卢师弗惮藏身猎户以任正法此皆示凡入圣辅立西来之旨以救后世之沉溺于文字窠臼者也明季神熹二庙间有密云悟和尚传临济正宗开法于金粟天童两大刹一时人天推重龙象盈筵得破山禅师为入室真子亲传其法行道于滇黔之地于干戈扰攘中不独主持佛法且能拯济难民其为德也大矣座下传及丈雪禅师而师之下又传于耨云和尚师师授受殊得狮王真种一鸣一吼使百兽脑裂也解读此录者自必言前荐取句下知归岂待痛棒热喝而后知耨云和尚之婆心也哉。

　　康熙丁卯岁嘉平月朔槜李沙门洞宗大灯书于楞严丈室

　　草堂耨云实禅师语录序

　　禅宗至今乃大彰之日亦大晦之日五灯流传灯灯相续并无阙焰岂非大彰残涎剩汁展转口头依稀仿佛囫囵摸棱是长老着优孟衣掇文拾藻编词润句窃取诗章妆点眼目是衲子带书生气岂非大晦若是出格丈夫顶天立地赤条条净裸裸吐出自己家珍说些干暴暴禅不落前人圈缋纵横在我杀活自由方免教坏人家男女所以妙喜云不须呈伎俩直须啐地折嚗地断方敌得生死若只呈伎俩有甚了期我草堂法兄耨云和尚受昭觉老人钳锤毒气钻心亦是天童双桂恶水层次下润继老人主草堂二十余年不取名闻利养脚跟蚤得点地而人自宗仰之其上堂法语俱是干暴暴吐自己家珍不着优孟衣不带书生气诸方明眼人自是识得何须彻中饶舌昭觉老人常云此间无隔夜禅与人参请看
耨和尚语录曾有隔夜禅否到此地位是彰是晦亦任天下人卜度。

　　时
康熙丙寅岁仲春日法弟松斋彻中拜撰

　　草堂耨云实禅师语录目次卷一上堂小参晚参卷二示众机缘拈古颂古分灯像赞行繇

　　目录(终)

　　草堂耨云实禅师语录卷之一

　　嗣法门人寂讷等编

　　住保宁府草堂寺

　　三门云者个所在人人向此出入大都忽略过了山僧今日到来也须验过以拄杖卓一卓便进。

　　古佛殿袒胸露臂嗐着模样布袋牢拴抵死不放咦饶伊笑到当来管取合口不上。

　　韦驮殿手持金刚杵威风孰敢当灵山亲嘱付佛海作金汤咄只如填沟塞壑公从何处护起良久云开眼也着合眼也着。

　　佛殿唤者个是佛山僧罪过不唤是佛俗眼难瞒且道毕竟唤作什么卓拄杖云祥麟只有一只角便拜方丈横案拄杖云据此室行此令新长老则不然复竖拄杖云放开一线。

　　印善涂居士等供法衣请上堂诣法座云华王宝座觌面堂堂山僧到此要登便登不更作礼须弥灯王据座拈香云此瓣香超凡越圣辉古腾今爇向炉中端为祝延今上
皇帝圣躬万岁万万岁又拈云此瓣香光明赫奕枝叶繁荫奉为满朝文武阖国公卿伏愿不忘灵山嘱托永作法海金汤再拈云此瓣香刀劈不破斧斩不开行脚时蓦地撞着个无面目老汉将我珍藏滞货被他拶碎未敢轻示于人今日事不获已对众说破专申供养现住城都府昭觉堂上传临济正宗三十二世本师丈雪醉老和尚用酬法乳敛衣就座白槌竟师云山僧未出方丈已前一味平实商量而今出也释迦弥勒且住一边莫有当炉不避者么问文殊白椎世尊下座意旨如何师便打进云威音那畔的消息荐得今时落二三师亦打僧礼拜师复打问向上底事即不问披衣据座事如何师云一丝才挂体千古意分明进云与迦叶传金襕是同是别师云两彩一赛进云结角螺纹一句作么生道师云长短恰好乃云座已升了话已答了若更起模画样着甚来由虽然不得辜负请主拈则古人机缘应个时节举唐太宗一日擎起衣问丞相王随曰既是大庾岭头提不起因甚在寡人手里随无对师云王随大似忘却了怎柰无人证明草堂当时预数便与托来云谢至尊布施不惟佛法有准且要流布将来何故聻龙得水时添意气虎逢山势长威狞。

　　晚参明期进戒有五件事今夜与众兄弟议定第一件早起穿衣不得挂体挂体者犯轻垢罪第二下单时两脚不得踏地踏地者犯轻垢罪第三洗脸不得打湿面孔打湿者犯轻垢罪第四吃粥不得啮着米啮着米者犯轻垢罪第五不得向鼻孔里出气若向鼻孔里出气者犯轻垢罪依得此五件事方堪得戒不然觌面若无青白眼还如　　守空池。

　　天章高镇台请上堂举仰山参中邑洪恩禅师问云如何得见佛性义恩云我与汝说个譬喻如一室有六窗内有一猕猴外有猕猴从东唤惺惺惺即应如是六窗俱唤六窗俱应仰山礼谢起云适蒙和尚譬喻无不了了秪如内猕猴睡着外猕猴欲与相见又且如何恩下禅床执仰山手作舞云惺惺与汝相见了譬如蟭螟虫在蚊子眉捷上作窠向十字街头叫云土旷人稀相逢者少师云检点将来仰山若无后语猕猴几乎失却鼻孔所以道欲知佛性义当观时节因缘时节若至其理自彰大众且道是甚么时节良久顾视左右屈指云子丑寅卯辰巳午甲乙丙丁莫莽卤。

　　晚参正好吃杯茶无端信口哇惹得灯笼笑落个没傝　更有没傝　隔墙王老妈两口诤饿气打得乱如麻。

　　上堂德山棒临济喝石巩张弓道吾舞笏雪峰毬普化铎惊起杨岐三脚驴踏倒三山并五岳阿呵呵好大哥也好现前蓦面唾。

　　结制上堂拈香祝
圣毕复拈云此瓣香我昔亲遭毒手至今痛恨难忘然虽不因樵子径怎到葛洪家此是第二回爇向炉中供养本师丈雪大和尚用酬法乳敛衣白椎竟乃云草堂今日开炉当阳一句全提突出乌藤光灿炼得衲僧胆沥烧着露柱灯笼痛煞石头瓦砾所以道般若如大火聚触之则燎却面门无你回避处又如清凉池四面皆可入蓦拈拄杖云木上座聊为放一线道卓一卓云摘杨花摘杨花。

　　小参举密云悟上堂云莫立程途别用功行住坐卧看何从忽然看彻无从底请续后句师云草堂亦有一颂布施诸人老倒年来志不孤频将三句验禅徒虽然看彻无从底也是小巫参大巫。

　　上堂曹溪嫡派今古流长脚下儿孙迥然超出一花开放五叶芳敷绵绵瓜瓞当处圆成兹辰我生程公携男祖善来山设斋寄名且承欢一句作么生道麒麟天岸眠霄汉金凤乘云下彩楼。

　　晚参横说竖说尘说刹说恰似渴鹿趁阳焰何故多说不如少说少说不如不说乃以手掩口作鹁鸠鸣便出。

　　上堂举僧问同安如何是和尚家风安云金鸡抱子归霄汉玉兔怀胎向紫微僧云忽有客来将何祇待安云金果早朝猿摘去玉华晚后凤衔来师云此老闻名富贵见面贫穷且草堂家风又在甚么处试检点看若检点得出与你明窗下安排其或未委百丈已前岩穴士生涯尽在钁头边。

　　小参举东印土国王请般若多罗尊者斋次曰诸僧皆转经惟师为甚不转者曰贫道出息不涉众缘入息不居阴界常转如是经百千万亿卷师云尊者与么答话大似剜肉补疮未免伤筋动骨即今有问诸僧皆转经长老何不转向他道天共白云晓水和明月流。

　　解制上堂今朝正月十五行者捶钟擂鼓分咐山门大启放出玄沙猛虎踞地爪牙斑斑触发气吞佛祖遂震威喝一喝云猫儿偏解捉老鼠。

　　晚参竖拳云青州梨郑州枣一任诸人龃嚼咬伸手云还我核来。

　　新正上堂年年是好年月月是好月日日是好日时时是好时尽大地是国王水土无一日不报。

　　国王恩统十方是古佛道场无一道场不为佛事呈拄杖云还会么皇风成一片何处不封疆。

　　晚参古有僧夜半大叫云我悟也傍僧把住云你悟个甚么其僧云师姑原是女人做师喝云如此不知连累多少好人草堂常有个悟底只是不肯大惊小惟且悟个甚么眉毛眼上横鼻子下头大。

　　结制上堂举兴化道我逢人则不出出则便为人三圣道我逢人则出出则不为人师云二大老一等共行山上路眼底各自看风烟虽然互相激扬也是泥里洗土块山僧今日出也且为人是不为人是相逢但说三分话未肯全抛一片心。

　　晚参举僧问赵州如何是不错路州云识心见性是不错路师云那里是识底心那里是见底性试道看不然也是阔角水牛。

　　上堂举六祖大师云不思善不思恶阿那个是明上座本来面目明即悟入破山明颂云善耶恶耶之乎也者本来面目风吹雨洒咄师云一人恁么道一人恁么提未审唤甚么作本来面目竖拂子云莫是者个么料掉没交涉莫是东头卖贱西头卖贵么料掉没交涉莫是钟楼上念赞床角下栽菜么料掉没交涉莫是青州梨郑州枣么料掉没交涉莫是德山棒临济喝么料掉没交涉既没交涉毕竟如何是本来面目聻挥拂子云打面还他州土麦唱歌须是帝卿人。

　　晚参举破山明上堂云突出难难难辨别拟之易易易承当一声　地尽生死请续后句师征云突出难难难辨别可知礼也拟之易易易承当驴年方许一声　地尽生死脚跟下好与三十棒。

　　上堂问东西无滞碍南北任纵横时如何师云乱走作么进云青山泼黛绿水澄蓝师直打下乃云今日上堂无礼棒头蓦下如雨捉败金乌玉兔骇杀奴儿婢子孟八郎汉不解当人一着便道佛法如此卓拄杖云也是无风浪起举兴化道我向南方行脚一遭拄杖头不曾拨着一个会佛法底人师云兴化只图卖俏不觉失却一只眼山僧也向南方走了一遭拄杖头拨着个个都是会佛法底人何也戎夷蛮貊分诸国尽在吾皇化育中。

　　晚参举破山明道第一句荐得好肉剜疮第二句荐得虚空掘洞第三句荐得泥里有刺师云正眼看来字经三写乌焉成马草堂有个见处不是与师翁斗胜总要佛法流通第一句荐得咬木樝羹第二句荐得炊铁钉板第三句荐得无本可据且与师翁是同是别具眼者明辨看。

　　上堂拈拄杖云者木上座一向妄谈般若罪犯弥天以杖置背后云而今贬向无生国里住着正恁么时还有为伊保任者么若无山僧自保去也靠拄杖下座。

　　小参举僧问赵州如何是祖师西来意州云庭前柏树子僧云和尚莫将境示人州云我不将境示人僧云如何是祖师西来意州云庭前柏树子师云西来意庭前柏赵州老分明说唤作境眼着屑还识赵州么庭前柏树子。

　　晚参举睦州问秀才云所业何经才云易经州云易中道百姓日用而不知不知个甚么才云不知其道州云作么生是道才无语州云果然不知师云秀才虽然无语其声如雷州云果然不知也是压良为贱若是草堂待伊无语不消一喝自然吾道一贯。

　　上堂以拂子拂一拂云有世界以音声为佛事有世界以禅悦为佛事且山僧者里以何为佛事击拂子下座。

　　上堂举庞居士问灵照曰古人道明明百草头明明祖师意作么生照曰老老大大作者个语话士曰你作么生照曰明明百草头明明祖师意士乃笑师云者两父子一人前不构村一人后不抵店若是一齐到来大好一坑埋却草堂如此批判还有傍不肯者么出来道看。

　　晚参举云门拈拄杖云凡夫实谓之有二乘析谓之无圆觉谓之幻有菩萨当体即空衲僧见拄杖但唤作拄杖行但行坐但坐总不得动着师云此老说话是则也似似则未是何也道有道无说空说幻惹得大惊小怪草堂者里一任凡夫二乘圆觉菩萨到来一齐按过不见道但得雪消尽自然春到来。

　　上堂举盘山道心月孤圆光吞万象光非照境境亦非存光境俱忘复是何物洞山云光境未忘复是何物师云俱忘未忘即物非物小乘钱串大乘井索更问何如水中捞月。

　　资亡晚参举僧问长沙南泉迁化后向甚么处去沙云东家作驴西家作马僧云未审意旨如何沙云要骑便骑要下便下师云长沙只解替人答话却不知自己下落设有人问亡僧迁化后向甚么处去向道不上天堂不入地狱再问意旨如何便云处处绿杨堪系马家家有路透长安。

　　上堂举僧问投子如何是十身调御投子下绳床立又问凡圣相去多少投子亦下绳床立师云卖油翁下绳床立凡圣从来没阶级若是道个差多少摩诃般若波罗蜜。

　　晚参举泐潭兴和尚一日南泉至见兴面壁泉乃拊兴背兴问汝是阿谁泉曰普愿兴曰如何泉曰也寻常兴曰汝何多事师云常兴想布个缦天网子打凤罗龙为寻知己南泉虽有迅雷掣电之机要且不识常兴还有识者么也是寻常。

　　解制上堂百日期会今朝释无许衲僧两脚逼出门撞见马相公莫道草堂解制去去去去惟恐不如你底意喝一喝下座。

　　上堂举洞山云须知有诸佛向上事僧问如何是诸佛向上事山云非佛云门道名不得状不得所以言非师拈拄杖卓一卓云要知诸佛向上事么只是不可觑着觑着则头角生也。

　　晚参今日好风恭贺知事头首万福切忌错用心何为错用心穿衣吃饭迎宾待客岂不是错用心屙屎放尿一动一静岂不是错用心参禅学道穷古论今岂不是错用心成佛作祖接物利生岂不是错用心还更有一处错用心止止不须说我法妙难思诸增上慢人闻必不敬信。

　　说戒上堂以拄杖卓一卓喝一喝云适才优波离尊者来山僧拄杖头上叫道经有经师律有律师何得搀行夺市被山僧一喝羞得满面惭惶懡　而退复顾左右云众中有为伊出气者么若无木上座与蛇添足去也。

　　上堂举庞居士云心如境亦如无实亦无虚有亦不管无亦不拘不是圣贤了事凡夫师拈拄杖云者是境将甚么唤作心卓一卓云者是心将甚么唤作境良久云夜半明星当午现愚人犹待晓鸡啼。

　　晚参举僧问赵州毫厘有差时如何州云天地悬隔僧云毫厘无差时如何州云天地悬隔师云还识赵州么毫厘有差天地悬隔。

　　上堂举僧问云门如何是正法眼藏门云普僧又问风穴如何是正法眼藏穴云瞎师云二老答话亦是徐六担板若论正法眼藏未梦见在若有人问草堂如何是正法眼藏向道锦屏山上云蒸饭佛殿阶前狗尿天。

　　小参举镇府大王问赵州和尚年尊有几个牙齿在州云只有一个王云争吃得物州云虽然一个下下咬着师云虽然下下咬着要且不知滋味还有知滋味者么问取赵州。

　　上堂举云门云百草头上道将一句来众无语自代云俱圆悟云劄大慧云普师云俱劄普休莽卤南山有个乌嘴鸡咬杀大虫却是虎。

　　上堂老僧有时和泥合水有时壁立万仞你若向和泥合水处会老僧却在壁立万仞处你若向壁立万仞处会老僧却在和泥合水处你若向一切处会老僧总不恁么既不恁么毕竟向甚么处会良久云着。

　　小参举佛敕五百尊者降一毒龙尊者各运神通皆降不得忽有异方一尊者到佛敕令降尊者于龙前弹指其龙自伏师云五百尊者降龙不得正不入邪异方尊者降龙得邪不入正喝一喝云虽然如此也是客听主裁。

　　上堂问如何是有为法师云忙进云如何是无为法师云闲进云有无不立时如何师云点进云和尚升座为说何法师云阇黎无听乃云一日两升堂草鞋没主张钟鸣三阵擂僧俗列成行似乎有些子临机一字忘看看嘴卢都拄杖便通方听取木上座与诸人说法去也抛拄杖下座。

　　荐严小参拈拄杖云森罗万象明暗色空都卢从自己妙明真性中发现殷善人还会么于此会去则知世出世法无不明了其或未然九品莲开处百宝自庄严。

　　上堂昨夜文殊普贤向南阎浮提挂牌北郁单越擂鼓西瞿耶尼上堂东弗于逮说法德山棒如雨点临济喝似雷轰适来草堂门下不消一捏便了汝等诸人还委悉么千峰势到岳边止万派声归海上消。

　　晚参举南泉坐次一僧问讯叉手而立泉云太俗生僧合掌泉云太僧生僧无语师云叉手合掌俗生僧生也须一状领过。

　　镇台赵弘灿挂扁请上堂卓拄杖云宝剑挥空乾坤失色古镜出匣千妖遁迹只如森罗万象明暗色空情与无情都卢到来向甚么处着脚复卓一卓云天上有星皆拱北人间无水不潮东举黄檗散众在洪州大安寺裴相国一日入寺见壁画问寺主者是甚么主云高僧真仪公曰真仪可观高僧何在主无对公曰此间有禅人否曰近有一僧投寺执役颇似禅者公遂请相见曰休适有一问诸德吝辞今请上人代一转语檗曰请相公垂问公举前话檗朗声曰裴休公应诺檗曰在甚么处公当下知旨如获髻珠师云若是流通正眼则可若当禅会亦是万里望崖州如镇台赵护法曾问山僧三教同别予云不特三教四生十二类凡有血气者莫不本此镇台曰只如万法归一一归何处予震威一喝镇台当下洞源所以不昧本因篆额竖于草堂法门幸甚泉石生辉且道与古人相去多少良久云从今一鉴明如镜千古令人照胆寒。

　　晚参举云门道既知来处且道甚么劫中无祖师自代云今日不着便师云云门只解瞻前不解顾后草堂则不然既知来处且甚么劫中无祖师喝一喝不图点眼只要话行。

　　元日上堂举僧问镜清新年头还有佛法也无清云有僧云如何是新年头佛法清云元正启祚万物咸新僧云谢师答话清云镜清今日失利僧又问智门新年头还有佛法也无门云无僧云年年是好年因甚却无门云张公吃酒李公醉僧云老老大大头尾不相照门云智门今日失利师云二大老道有道无俱不好心辜负人家男女仔细检点将来一人在高高山顶立一人在深深海底行是则是欠与者僧点眼蓦竖拂子召众云会么草堂今日失利挥拂子下座。

　　小参山僧者里无佛可成无法可说无禅可参无道可学但教寒来向火热来乘凉饥来吃饭困来打眠只是不许情生妄动若是情生妄动一棒打折驴腰。

　　晚参举仰山一日与懒安看雨次安云好雨寂阇黎山云好在甚么处安无语山云某甲却道得安云好在甚么处山以手指雨安便休去师云一个指雨一个看雨可惜不知落处即今有知落处者么乾坤大地竟如洗。

　　解制上堂时至元宵节火树光皎洁比也莫可比赞也赞不得问汝诸人瞥不瞥瞥瞥好休歇草鞋高过野鸡头第恐腰包前后拉此去诸方大有人莫道草堂对君说只如九旬把定三月调心今日解制一句作么生道冬至寒食一百五。

　　小参一二三四五六七七六五四三二一直饶数到劫云初究竟不离于此日有出得此日者么良久云鹤有九皋难翥翼马无千里谩追风。

　　晚参举雪峰云南山有条鳖鼻蛇汝等诸人出入好看师云不特南山草堂亦有条鳖鼻蛇汝等诸人切忌踏着踏着则丧身失命。

　　天章高镇台来山补修告竣办斋请上堂师诣座接疏云重重华藏界一一宝楼阁庄严甚微妙光照诸尘刹且是神通妙用法尔如然过疏云听取下文便升敛衣白槌竟乃竖拂子云此是世尊拈花迦叶微笑实相无相涅槃妙心付嘱摩诃迦叶展转相传三千七百余载脉似悬丝幸遇镇台高护法赤手扶起赫赫光明照汝诸人汝等大众好生委悉举朱行军入南际寺斋僧执手炉行香乃云直下是直下是时有僧云直下是甚么行军便喝僧云行军是佛法中人恶发作么行军云你作恶发会那僧便喝行军亦喝云钩在不疑之地遂呼左右认取这僧着师云行军八面威风者僧挺身向前虽然两不相害未免二俱失利今日镇台高护法来山补修兴供虽不与么说话锋铓已露锋铓既露将何为证三尺龙泉光照胆万人丛里夺高标。

　　浴佛上堂举遵布衲浴佛次药山云你只浴得者个要且浴不得那个布衲云把将那个来药山休去师云可笑药山不唧溜汉若是草堂待他道把将那个来两手拉过按在盆里湩上两湩管教布衲一生揪不干然虽如此不是子期手敢来月下弹。

　　上堂今朝五月十五蚕麦收拾在府才方整顿休夏炎暑蒸人急苦且道为甚如此总不教伊成佛作祖。

　　晚参举僧问洞山寒暑到来向甚么处迴避山云向无寒暑处去僧云如何是无寒暑处山云寒时寒杀阇黎热时热杀阇黎僧又问一老宿时节恁么热向甚么处回避宿云向镬汤炉炭里回避僧云镬汤炉炭里如何回避宿云众苦不能到师云二老宿一人在寒暑里过冬一人在寒暑里休夏过冬者不知热休夏者不知凉草堂恁么道众中可有替二老明辨者么若明辨得寒暑不侵不然寒时寒杀热时热杀诞辰上堂今朝六月半不消更打算甲子满六十吾道一以贯喝一喝云切莫认奴作郎。

　　晚参一二三四五禾山解打鼓五四三二一算来没位次秪如南泉斩猫云门念七马祖升堂百丈卷席且道明甚么边事或云明底是向上事或云明底是本分事或云明底是一色边事孟八郎恁么说话吃阎罗老子铁棒有分。

　　赵镇台为府君勇略将军祈祥请上堂心同虚空界示等虚空法证得虚空时无是无非法只者无是无非法谓之无上佛果菩提亦谓之如来妙明心印印镇十方演出无量无边殊胜功德利益法界一切有情得大安乐得大自在得大受用得大方便得大总持如暗得灯如饥得食如裸得衣如渡得船如贾客得海如此种种利益宣之不尽今日一会僧俗现任宰官各各得之将自己脚跟下一印印定并无秋毫违背转天关回地轴日应万机皆众心之本有非假于外得且草堂长老得之又作么生全凭一滴曹溪水为霖为雨祚金汤。

　　解夏上堂举洞山解夏云初秋夏末兄弟东去西去直须向万里无寸草处去师云者老汉只解把缆不合放船所以令人检点草堂一夏来挽着布袋内不放出外不放入屈到今日打开一任兄弟东去西去若是逢人只不许说在草堂解夏来何也我王库内无如是刀。

　　古湟印心佛敏首座请上堂竖拄杖云古镜高悬森罗显现卓一卓云宝剑出匣群魔脑裂此是我临济儿孙惯常用底只今有格外提持者么抛拄杖云湟中陆路三千里策马追风几度来。

　　小参举玄沙云诸方老宿尽道接物利生只如三种病人作么生接患盲者拈椎竖拂他又不见患聋者语言三昧他又不闻患哑者教伊说又说不得若接不得佛法无灵验有僧请益云门门云你礼拜着僧拜起门以拄杖挃之僧退后门云汝不是患盲么复唤近前来僧近前门云汝不是患聋么门曰会么曰不会门曰汝不是患哑么其僧于是有惺师云者僧虽然悟去只悟得云门玄沙禅要悟草堂禅大难大难且如何是草堂禅劈箭急。

　　草堂耨云实禅师语录卷第一(终)
嘉兴大藏经　草堂耨云实禅师语录


　　草堂耨云实禅师语录卷之二

　　嗣法门人寂讷等编

　　示众

　　示众举庞居士问马大师不昧本来人请师高着眼马师直下觑士云一种没弦琴唯师弹得妙马师直上觑士礼拜马师归方丈士随至方丈云适来弄巧成拙师云且那里是他弄巧成拙处出来打出来打良久无出便归方丈。

　　示众盘山道向上一路千圣不传慈明道向上一路千圣不然草堂则不然向上一路千圣热颟且与古人是同是别明眼衲僧试检点看。

　　出队归示众举五祖演出队归示众云出队半个月眼不见鼻孔失却祖师禅拾得个骨董且道向甚么处着一分奉释迦牟尼佛一分奉多宝佛塔师云草堂也出队一个月鼻孔不离上唇祖师不离脚下连途拾得个骨董料想无人酬价有么有么草堂今日失利。

　　机缘

　　晚课毕一僧道叉手一僧道合掌如此论之不已师唤进方丈云叉手也不是合掌也不是不叉不合总都不是且如何即是二僧无语师颂云合掌叉手把柳放柳一状领过南辰北斗。

　　同官人吃茶次官云学生喜底是禅师云贫道最不喜禅官云以何为业师竖拳云单单只有者个官罔措。

　　一僧请指月录师云请即不无你作么酬价僧云得师云不作贵贱得个甚么僧拟议师叱出。

　　僧参师云那边来僧云峨眉来师云见普贤么僧云见师云对你说甚么僧云问候和尚师云行者将茶与者僧吃。

　　师访寿山和尚寿云昨夜不曾睡得师云作甚么来寿云月明似昼师云和尚犹被他惑。

　　僧参师云那边来僧云京师师云京师出大黄有么僧云伏惟和尚珍重师云行脚事作么生僧云鞋破也师云苦。

　　师一夕江边闲游见二僧师问云在此作么僧云玩水师云水深多少僧无语师云淹。

　　师举赵州访二庵主公案一僧云总为老婆心切师云你答老僧语答赵州语僧无语师云老僧失利。

　　拈古

　　举保寿开堂三圣推出一僧寿便打圣云与么为人非但瞎却者僧眼瞎却镇州一城人眼在寿归方丈。

　　拈云一人有迅雷掣电之机一人有摧锋折箭之能要扶临济宗风少者两个汉不得且者僧还具眼也未。

　　举芭蕉示众云你有拄杖子与你拄杖子你无拄杖子夺你拄杖子沩山云你无拄杖子与你拄杖子你有拄杖子夺你拄杖子。

　　拈云二大老一人言中有响一人句里藏锋检点将来未免将错就错山僧见处也要诸人共知你有拄杖子有条攀条你无拄杖子无条攀例还会么。

　　举汾阳示众云识得拄杖子行脚事毕。

　　拈云草堂则不然识得拄杖子更参三十年。

　　举崔禅升堂拈拄杖云出来打出来打时有僧出云崔禅聻崔掷拄杖归方丈。

　　拈云崔禅可谓八面威风总被者僧折倒了也若是草堂则不然只今莫有恁么人若有待出劈脊便棒且利害在甚么处。

　　举世尊因文殊起佛见法见被世尊威神摄向二铁围山。

　　拈云世尊与么道且甚处是二铁围山还检点得出么草堂者里若有起佛见法见总不教动着何故但得雪消去自然春到来。

　　举太原孚上座因保福签瓜次福云道得即与瓜吃孚云把将来福度与一片孚接得便行。

　　拈云道与不道且置只如保福相为在甚么处直饶接得便行也是贫儿遇馊饭。

　　举慧寂禅师问僧甚处来僧云庐山师云曾到五老峰么僧云不曾师云汝不曾游庐山。

　　拈云慧寂直下拈提者僧当面错过钊与不到总未免欠下草鞋钱即今莫有道得者么屈指云一二三四五。

　　举雪峰示众云尽大地撮来如栗米粒大抛向诸人面前漆桶不会打鼓普请看。

　　拈云雪老虽有展天缩地之能要且跳不出者个格子还会么打鼓普请看。

　　举迦叶一日踏泥次有一沙弥问尊者何乃自为叶云我若不为谁为我为。

　　拈云尊者泥里有刺沙弥眼底添尘草堂若踏泥时有问和尚何乃自为只道我若不为谁为我为且道还有同异也无。

　　举赵州到一庵主处问有么有么主竖起拳州云水浅不是泊船处又到一庵主亦如前问主亦竖拳州云能杀能活能纵能夺便礼拜。

　　拈云一般竖拳为甚肯一不肯一还识赵州么截取老僧头去。

　　举梁武帝问达磨如何是圣谛第一义磨云廓然无圣帝云对朕者谁磨云不识帝不契。

　　拈云识与不识争柰第一义谛何正眼看来已成滞货若非佛心天子大难大难。

　　举六祖大师云不思善不思恶阿那个是明上座本来面目明悟入。

　　拈云葛藤且置明上座悟个甚么咄也是盲人摸象。

　　举陆亘大夫问南泉弟子家中有一片石也曾坐也曾卧拟镌作佛得么泉云得陆云莫不得么泉云不得不得。

　　拈云大好一尊佛被王老师推在万丈枯井直饶见去未免证龟成鳖颂曰得与不得澄潭皎月拟议承当眼中着屑。

　　举僧问赵州万法归一一归何处州云我在青州做领布衫重七斤。

　　拈云美则美矣只是无人酬价即今莫有酬价者么试出来道看。

　　举天童悟上堂云拟欲参禅图脱生死已错了也不拟参禅图脱生死又错了也敢问众兄弟合作么生得不错去咄洎合停囚长智。

　　拈云拟欲参禅错了也不拟参禅又错了也毕竟作么生错。

　　举昭觉醉和尚因僧问正恁么时如何师蓦面一唾僧云谢和尚指示师云你又裨贩我了其僧有省。

　　拈云者僧当面无著惭惶虽然省去忤逆闻雷。

　　颂古

　　世尊初生。

　　才出包胎露爪牙草窠辊出烂冬瓜葛藤总自难收拾搅乱禅林事似麻。

　　世尊睹明星。

　　从来日月与明星自古居诸无旧新堪笑瞿昙不守分台头一见失双睛。

　　拈花。

　　恼恨瞿昙不善藏等闲出手赚人忙引得毒龙生武子至今狼籍在荒塘。

　　五通仙人。

　　叫一声兮应一声官钱私债尽还伸可怜谁是当家子毕竟如何那一通。

　　外道问定不定法。

　　昨日定兮今不定瞎眼老婆见古镜直饶见得以何为不如打破容颜正。

　　傅大师见梁武帝。

　　道冠儒履佛袈裟曾闻种豆不生麻杜撰维摩徒卖俏未免添人两眼沙。

　　灵云桃花。

　　一年一度一花开影落灵云眼底埃引得游蜂随上下寻香逐臭几曾回。

　　琅玡有句无句。

　　三千里外寻知己卖了布单过石桥一夜思量无著处天明树倒有柴烧。

　　狗子佛性有无。

　　一口两舌呼驴唤马有无不立碓嘴生花。

　　僧问云门如何是佛曰干屎橛。

　　如何是佛干屎橛三十人打鼓四十人拉拽一拽拽到梵王家满城都是白拈贼。

　　僧问玄沙如何是亲切底事曰我是谢三郎。

　　亲切答来知不知梧桐栖老凤凰枝闪电龙门遭点额霜天明月落前溪。

　　僧问云门如何是和尚家风曰门外有读书人来报。

　　韶阳施设有家风却与诸方大不同一语等闲相借问报云门外读书公。

　　僧问云门如何是一代时教曰对一说。

　　对一说五千余言都漏泄海底泥牛衔月走岩前石虎嚼生铁。

　　僧问云门如何是啐啄之机曰响。

　　啐啄之机响字酬武陵公子驾扁舟忽然一阵滂沱雨脱下衣冠上酒楼。

　　僧问赵州道人相见时如何曰陈漆器。

　　作家相见事如何雪岭寒梅漏泄多惟有赵州陈漆器洞庭秋月葬洪波。

　　僧问云门如何是透法身句曰北斗里藏身。

　　北斗藏身没踪迹没踪迹处莫藏身拶透韶阳亲切句新罗日午打三更。

　　僧问云门如何是诸佛出身处曰东山水上行。

　　蛊毒之家水莫尝一声画鼓振南唐当时曾破昆山玉石女无夫生得郎。

　　云门示众曰读书千卷纸上语。

　　拨草瞻风海上游腰缠万贯上杨州不因旧阁闲田地今日如何方始休。

　　五祖演不是道。

　　落霞孤鹜一齐飞家破人亡说向谁云净天空何处去到头依旧觅山归。

　　僧问风穴如何是清净法身曰金沙滩头马郎妇。

　　昨夜相逢在斗牛紫罗帐里挂灯毬美如西子离宫阙娇似杨妃下玉楼。

　　僧问风穴如何是佛曰杖林山下竹筋鞭。

　　杖林山下竹筋鞭击碎须弥月在天路上行人虽着力谁家灶里火无烟。

　　秘魔擎叉。

　　阿师无计日擎杈不用真杈与妄杈可笑两杈俱失了人来问着手挝沙。

　　鸟窠吹布毛。

　　地下人儿树上栖风流到底不如斯布毛吹起虽然翮也要堤防折一枝。

　　婆子烧庵。

　　落花有意随流水流水无心恋落花遣出烧庵天黑了可怜今夜歇谁家。

　　普化摇铃。

　　颠不颠兮风不风铎声摇动太虚空至今落下无人扫反累丛林撞夜钟。

　　王常侍参睦州。

　　人也困来马也困堂前露柱总不困因而思量入院迟险被睦州打一顿。

　　三圣透网金鳞。

　　漫天说价让三圣就地还钱是雪峰买卖不成人义在凭何只管闹哄哄。

　　洞山麻三斤。

　　洞山老汉嘴皮轻三斤麻丝鼓成绳系缀娑婆入无数至今不得出曹门。

　　禾山打鼓。

　　禾山打鼓秘魔擎杈一般潇洒何必论他。

　　经首。[米-木+八]

　　以不以兮八不八秘圆三藏了无法碧眼胡僧认不真至今狼籍遍天下。

　　黄龙三关。

　　生缘驴脚佛手拈来端的恰好走起踏破虚空管教受用不了。

　　临济四喝。

　　有时一喝狮子子威风到底不如你千妖百怪走山川露柱灯笼无处避。

　　有时一喝剑光里横尸万里谁敢拟枞然排下太虚空业已令他迸出髓。

　　有时一喝草轰轰森罗万象绝形踪凭渠定就超方作大海也须血染红。

　　有时一喝不用用古今公案许多颂任他千佛乱如麻烜赫儿郎未敢动。

　　牧牛颂

　　未牧

乌那影里一声哮叠壁重重去路遥转盻复经杨柳岸泥踪井井犯佳苗

　　初调

辽天鼻孔引绳穿劣性徐徐漫着鞭自此无容云外卧者回争敢放低牵

　　受制

从今不受苦奔驰异路溪山在处随明月芦花休借问堂堂庆快浑忘疲

　　回首

昂昂气岸唤回头一段狂心渐次柔微把鞭绳轻放下忻然未许外拘留

　　驯伏

绳头抛在绿杨烟任牧东西适自然放旷且随天地老纵横得意不须牵

　　无碍

中心逆顺总如如任性优游何所拘物我相忘无个事一声铁笛响于于

　　任运

出没随分宇宙中何妨野岸草葺葺饥餐渴饮家常事桑海从今自淡浓

　　相忘

形声落落浑忘功格外风流绝异同绿水青山留不住浩然娱我任西东

　　独照

那畔生涯信自闲施张垂手白云间无生曲唱青霄外唤醒苍云踏破关

　　双泯

去留无碍亦无踪一道寒光映碧空但识其中端的青黄花翠竹各丛丛

　　分灯

　　挥指德成

法法法无法无法法亦无付汝无无法依样画葫芦

　　佛敏寂讷

侍吾久也已成功会合机缘掌上轰七尺乌藤分付去五湖四海毒鱼龙

　　载空照满

历遍云山叩草堂喝声未绝已承当钵囊两手亲分付遇虎逢龙始自张

　　体真思能

捉得终南一只虎爪牙养就堪当努而今放出三门去吼震山河壮帝都

　　颖如宗贵

两次腰包入草堂口头不住问家乡而今顿了江湖债一钁生涯宇宙长

　　遐龄海福

心印传来状似牛老僧一向谨存收而今付与阇黎去犁耙春风拽不休

　　无碍祖哲

草堂养得小狮儿放出令人彻大机任是佛魔并祖父都于爪下丧全威

　　三贤乾维

阇黎入室扣安康勘验机缘手脚忙一喝翻身拂袖去横开臭口骂诸方

　　三大干宽

踏破芒鞋山水穷相逢一掴始融通龟毛拂有腾龙势佛祖从今立下风

　　尔闻空宣

禹门三级势无穷气岸频吞万象空拨转芦头轻一拶兴云布雨太苍中

　　自明海珀

伸手缩拳是甚么话头落也见淆讹龟毛绳锁千江月十圣三贤总柰何

　　佛裔空宗

草堂出个小头陀粉碎银山气力多个柄锄儿交付汝白云翻转几偏坡

　　明幻觉闻

东风昨夜过篱边为说杨岐道有传寄一音与卢行者当家种草自天然

　　竹庵印善(居士)

戎马队中出良夫今朝特地现有无老僧赠柄铁如意一任将去指迷途

　　再生空迪(居士)

箬笠戎衣入剑川脚跟悔笑草鞋穿而今将我蒲团去坐镇东吴骂杀天

　　像赞

　　初祖

梁王殿上道个不识少室山前分皮分髓此是甚么所在又来者里捏鬼咄者老臊胡花言巧语惑乱中华多少人东走西窜错过了好光阴也

　　自赞(佛敏维那请)

律累累律舌头无骨拉杖人前神号鬼哭敏公持去向长安挂与闲房伴松竹

　　　　　　又(飞石侍者请)

分明认得想不起你师嗣阿谁昭觉嫡子阿呵呵罗罗哩灯笼沿壁上天台老鼠跌在油瓶里

　　　　　　又(月庵请)

写吾像请吾赞呵呵笑倒挑柴汉一头尖担两头脱恰恰错过娘生面

　　　　　　又(法祥居士请)

握条拄杖秃眉秃眼咬定乾坤▆通权便咄咄直饶坐到驴年亦是徐六担板

　　法派

真寂含法性了达正圆通灯续曹溪旨光辉彻大同

　　四威仪

山中行步步踏云岑没高下踢出石骨筋

山中住宇宙权作屋折脚铛清泉和月煮

山中坐蒲团没一个倚松根日过月又过

山中卧石头都枕破忽醒来红日照着我

　　行繇

　　一日大众入方丈请示行繇师云老僧本邑杨氏子母姓许天启丙寅六月十五日生自幼发愿出家父母不允年十六岁吾乡遭乱父母相继而亡予逃难汉沔见多惨杀痛念生死乃投师祝发闻丈雪和尚荷双桂衣钵杖抵兴元藩下众官延住静明开堂予矢志往参师问那里人予曰四川人师云你识字么予曰不识师云者样好汉字也不识唤知客领者僧入堂去予入堂朝夕坐次心意恍惚一味浮逼逼地不异挑百三十斤担子放不下相似忽一夕闻开小静如虚空霹雳将胸中碍膺之物一击粉碎殊觉通身轻快期毕随师下东吴上天童遍参诸方后到福严参费老人命坐吃茶次费竖指云此是你师翁咬底予曰为甚如此费云也是机绿予曰既是机绿何不截取头去费云降将不斩予曰自是手短费与一掌予一喝便出至嘉兴东塔值本师问你从福严来带得甚么宝物予一喝师云将谓别有那予曰若有则不归了师微笑己亥秋藩下发人迎本师归汉中予随侍北返复静明下草堂倾诚请益经二十年矣末后鹤乘期终本师重辟昭觉嘱予继席草堂予曰实愧何人敢当此任师云你随老僧多年师资久契正好歇去遂出衣拂源流偈曰适来东海鲤入阆自成章掣起滔天浪春风满大唐予辞不已乃拜受之数年以来每事拳拳服膺未敢轻露今日众兄弟索扬家丑略述大概如此。

　　草堂耨云实禅师语录卷二(终)

　　后跋

　　粤维三教之遗迹一苇之别传无非挽回亡子之狂心耳如我迦文愍念一切众生为一大事因缘出现于世四十九年谈经三百余会收束许多出格男儿末后于多子塔前谈无所谈蓦地拈花示众百万人天中出个没勾当汉破颜微笑遂将正法眼藏付伊传持二十八世复有婆罗门将法印袖入中国名曰教外别传既云教外焉得有言乎所以教中道是法不可示言辞相寂灭又曰因言而显理焉得言无如草堂法兄负昭觉老人之钵袋子开法于阆水亦有年矣所行无言之道因绅衿士庶十方衲子悉叩其门迫不得已接引归来遂有上堂小参开示颂古拈古好事者日录成帖俾四众人等就路还家也予癸亥秋昭觉谢任仍归青城旧隐一日有尔闻明幻二侄持稿见示展卷读之言言见谛字字放光信滹沱一脉代有其人予欲无言可乎兹不揣垩墁之业遂赘数语于篇末敢献大方琟琢之手请尝试之以为何如。

　　乙丑林钟月青城法弟彻生沐手书于凤林山房

　　板存嘉兴楞严般若堂流通
