嘉兴大藏经　达变权禅师语录


　　灵峰达变禅师语录叙

　　大道虽曰现成然非苦心精研者莫克证入至理繇来平坦然非铁骨负荷者未易传持是以少室安心必待立雪断臂之子而黄梅大众惟腰石负舂者入室禀受为六传冢嫡后世以轻慢心妄窥籓篱几何不抉灭门户使吾宗扫地哉先德知其然验以牢固重关示以险崖千仞投以大火聚摄以铁壁银山受此任者不啻千二百斤担子又如挂铠出门与万人敌凡以平坦成现之道不如是不足以尽其阃奥而穷其首尾当吾世而得一勤苦进道慎重法命之人是真丛林之僧宝法社之金城也吾于灵峰达变禅师深有感焉师少侍先天童椎拂即称英衲后乃得法于山翁老人老人常称学众中参究精锐无逾师者于师承边温研积稔昕夕摩厉或拈颂机缘一言未契至忘寝食必求得当而后已同学扣击寸长不遗参徒请益虽祁寒溽暑不倦也盍其严毅服物类秀铁面脱落形骸类广无心草衣菲食清苦炼行类象骨头陀典司众务罔懈参承类石霜监寺故即其升堂提唱悉皆崭截提持雄深峭拔垂手为人处不失作家体裁佛祖血脉及尽玄微衲子爪牙通身透露洵杰出英灵纯钢铸就者耶是以老人当师入室而有门人益亲之喜及师顺世而尽然伤怀谓天丧予今复收拾遗录为师点出末后光明岂惟师一生苦心赖以不坠殆亦悯斯道之荒落示后流之标榜老人鼓舞来学之意极深厚矣嗟乎报缘影事修短一期虽法鼓晨裂流星夜陨而衲僧门下一言半句胸襟流出匝地普天是录既行世必有环中契旨言外知归者师其不亡矣夫。

　　同门法弟鹿城冰庵张立廉拜题

　　达变权禅师语录卷第一

　　侍者海澄记录

　　住明州慈溪县五磊山灵峰禅寺语录

　　佛殿释迦是长兄弥勒是同学互换主宾递相酬醋今朝正令既当行展坐具云请看当阳者一着。

　　伽蓝伽蓝真宰护世出世辅弼丛林辨魔拣异相与建法幢莫负灵山记。

　　祖堂拈华一脉直至如今如水入水似金博金祖祖相承无别事三玄戈甲振丛林。

　　据室据此室行此令秉吹毛剑握大圆镜斩钉截铁不容情从教魔佛圣凡来乞命为甚如此祇贵印印无差机机圆证。

　　四众请就本寺开堂拈疏言言见谛句句超宗珠回玉转行布圆融文彩未彰前荐得密移一步看飞龙提法衣多子塔前亲付授黄梅室内为传持自从卢老收归后须信人人总有之彩霞簇锦缝奇一肩荷负更繇谁千古万古作标格犹待当来弥勒披。

　　法座此座从来高广佛祖次第出兴个个扬尘播土搅得海沸波腾今日千差坐断从教八面风清。

　　拈香此一瓣香诸佛不知鬼神莫测非阴阳之所生岂锋刀之能克热向炉中端为供养正觉世间主有情世间主器世间主伏愿妙德尊寰宇高明朗太虚金轮统御四天下兵气销为日月光但见皇风成一片不知何处有封疆次拈云此一瓣香根盘空劫叶覆穹苍亘今亘古为瑞为祥奉为文经武纬贵胤功勋伏愿灵机弘圣道真智利群生旁分帝化为传持妙印手持三界静复拈云此一瓣香廿年参请辛勤晓夜孜孜切切初于天童得名后于灵峰得地累次亲遭毒手几翻绝后再稣直得骨露皮穿不敢囊藏被盖端为供养即此堂上山翁大和尚用酬法乳之恩遂敛衣敷坐维那白椎云法筵龙象众当观第一义师云蓦然一击如雷吼惊得虚空开笑口万象森罗齐点首明明历历太分剖还有知音者么不妨共相证明僧问归根得旨即不问斩新条令事如何师云万人遐仰处红日正当空进云恁么则龙得水时添意气虎逢山色长威狞师云妙舞应须夸遍拍三台须是大家催僧便喝师云且放过一着僧复喝两喝师云三喝四喝后又作么生僧遂归众问昔日宝寿开堂三圣推出一僧寿便打意旨如何师云正令当行进云既然如是因甚三圣又道瞎却镇州一城人眼去在师云疑杀天下人进云今日新灵峰升座也不用棒也不瞎却人眼毕竟将何为人师云一句迥开三要印烁迦眼出透金尘进云人平不语水平不流师云赖得阇黎领话僧便喝师便打乃云十方同聚会明明古佛家风遍界绝遮拦处处祖师巴鼻楼阁云中僧世界栴檀海岸老丛林金风起而枯木龙吟霜叶凋而寒岩华散林间鸟语共唱无生岭上猿声深谭般若落落风清三佛地溶溶月朗四明州直得人人顶门上辉大宝光各各脚跟下纵横十字果是超方作者豁开正眼圆明便乃透过百匝千重不妨任意横三竖四如是则念念灵山出世步步兜率下生分别现曼殊之心运用动普贤之行头头引归宝所味味尽是醍醐然后以金刚剑剪除异见稠林断贯索穿尽衲僧鼻孔梯航三有津济四生堪报不报之恩共助无为之化正当恁么时流通正脉扶竖纲宗一句又作么生道宝藏拨开于此日千灯五叶转光新复举兴化和尚云三圣道逢人即不出出则便为人兴化则不然逢人即出出则不为人雪岩钦云二大老所谓一条拄杖两人舁被天宁拗作两橛了也以拄杖倚左边云且听各自平分师云钦祖幸然拗折今日不肖儿孙未免更将鸾胶为伊续起逢人即出逢人不出两彩一赛如箭中的金凤衔华下彩楼眼里瞳人吹觱栗三台须是大家催无限清风生八极白椎云谛观法王法法王法如是卓拄杖一下下座。

　　勉参灵峰寺里开炉炭墼家常尽有更赖现前兄弟竭力同心出手轻轻拨动火柴头烈焰亘天射牛斗冷灰豆爆忽雷轰丛林尽作师子吼断送生蛇化活龙差排古佛离窠臼无宾主句火炉头笑他赵老扬家丑后来雪岩钦又云不冷不热炉鞴半真半假金鋀铸作瓶盘钗钏却成品字柴头且道与赵州无宾主话相去多少若向者里缁素得出二大老性命在诸仁手里若缁素不出诸仁性命却在山僧手里卓拄杖云还委悉么莫向白云深处坐好看千嶂起风雷。

　　开炉上堂烹佛烹祖大炉鞴量等虚空包法界煆凡煆圣恶钳锤千手大悲亦皱眉钝铁顽铜销烁尽精金美玉转新奇烈焰不容蚊蚋泊何妨就里走神龟把住则乾坤陡黑放行则电卷风驰顶门煆出金刚眼炟赫光明彻四维所以道般若如大火聚般若如清凉池炽然大用寂尔无为洞然明白何假思惟纵横自在得大总持山僧如斯告报祇贵直下知归直饶与么会得更须知有向上全提且道如何是全提底意旨竖起拂子云无边虚空包不住直透威音那畔前复举死心和尚挟起火示僧云唤作火则烧杀你不唤作火则冻杀你今日试问诸仁向者里作么生迴避如迴避不得不妨与诸仁通个消息遂颂云烧杀冻杀卒难迴避拟议才生脑门着地劝人除却是非难点铁化成金即易一踏鸿门两扇开七通八达恣游戏谩说明州布袋憨腾腾任运了无寄。

　　旨超二上座募藏经入山上堂兼谢檀越斋量等大千经卷谁知在一微尘无量国中难闻名字河沙劫内罕遇传持幸有明眼衲僧等闲剖出大藏小藏无尽藏兼之大心居士任运助转食轮法轮如意轮不劳白马西来关山远涉祇以慈航东渡稳载而归安置毗卢楼阁之内展开明窗净几之前目睹而心心契合指掌而念念圆明一句入神功超旷劫在昔常啼东请善财南询至于剥皮刺血为纸墨为求半偈舍全身是皆为法轻生知恩报德然则顺佛理而报佛恩无先弘法阐佛日而开佛眼祇贵明心直得头头显露处处全彰所以诸佛体之号三菩提菩萨修之称六度行海慧变之为水龙女献之为珠天女散之为无著华善友求之为如意宝缘觉悟之为十二缘起声闻证之为四谛人空且道在衲僧分上又作么生岳高顿落千峰势海阔全消万派声复举僧问东山演祖云一代时教是个切脚且道切那个字祖云钵啰娘学人祗问一字如何却畣许多祖云七字八字师云大小演祖与么畣话毕竟正文未曾道着敢问现前兄弟且道如何是正文良久云孔门弟子无人识碧眼胡僧笑点头复颂云一代时教是个切脚毕竟正文无人道着当的帝都丁必彬斑豹剥圆通无碍底七纵八横局守一隅底无绳自缚义随文而文随义历历明明珠走盘而盘走珠洒洒落落卓拄杖云分明举似作家切忌胡穿乱凿就中演出妙伽陀定慧圆明无住着。

　　至节小参滴水滴冻止泺困鱼难转动成块成团水晶宫里玉龙蟠十分紧俏风头硬一片冰湖彻骨寒无影树头霜色白不萌枝上雪华攒翻忆少林冷坐分明特地无端赚得神光断臂觅心无处心安于斯荐得一了百当于斯不荐千难万难亟须勇猛精进朝夕废寝忘餐拶到水穷山尽处虚空粉碎髑髅干大似阳回大地春满林峦和风浩荡乾坤阔佛日高县法界宽复举僧问洞山寒暑到来如何回避山云何不向无寒暑处回避僧云如何是无寒暑处山云寒时寒杀阇黎热时热杀阇黎师云洞山古佛虽则善赴来机犹欠悟在何故不应话作两橛若人检点得出许你具一只眼其或未然不免颂出寒时寒杀热时热杀灵利衲僧如何超拔脚跟线断得自繇鼻端泥尽君休刮黄阁帘垂家信通紫罗帐合珍珠撒阴阳寒暑不相干千古万古阿剌剌。

　　上堂日南长至宫中添一线及时应节律管动飞灰阴消阳长暖气潜回岸容待腊将舒柳山意冲寒欲放梅慈明揭榜僧堂雕镌诸子洞山掇退果桌钝置英才倚天长剑眉间挂兔角龟毛眼里栽是处全提大用头头竖抹横该一闻千悟底如龙得水根尘未脱底似鸭闻雷须透彻莫依偎偷心死尽眼睛活铁壁银山尽豁开且道开后如何十方刹海平如掌爱日当阳处处辉。

　　成道上堂弃却王宫直往雪山六载翛然冷坐万缘迥绝跻攀容鹊巢于顶上挂蛛网于眉弯忽睹明星出现廓然打破牢关从兹辊出草窠里一个闲人天地间且道释迦老子即今在甚么处卓拄杖云来也来也在山僧拄杖头上高声唱言于一切法成最正觉智入三世悉皆平等吾身充满一切世间吾音普顺十方国土譬如虚空具含万象于诸境界无所分别又如虚空普遍一切于诸国土平等随入身恒遍坐一切道场菩萨众中威光赫奕诸仁若向者里谛信得及灵山一会俨然未散你若稍或眼目定动释迦老子又入琉璃古殿去也山僧忍俊不禁祇得重说偈言真宗绝朕大道无名本来无坏安得有成万里云收午夜一天星斗圆明虽然拾得鼻孔不知打失眼睛凛凛真风吹遍界丛林千古播佳声卓拄杖下座。

　　除夜小参岁复岁兮日复日看看今夜又除夕等闲白了少年头一岁光阴又虚掷己躬下事如未明浪死虚生无利益要于身后免沉沦好向死前先画策莫教一息不来时追悔从前空自责直须打破死生关一念万年无变革然而至道无难惟嫌拣择心心不住超宗越格便能使得十二时三际不分何间隔逆顺纵横得自繇捏聚依前又开辟所以道年来年去去来不动乾坤岁旧岁新新旧一般时节如是则尘尘尔刹刹尔念念尔正恁么时不涉新旧去来一句作么生道能为万象主不逐四时凋记得古人有颂云坐守空山岁又穷夜堂相聚话西东少林一曲无今古自是诸方调不同新灵峰今晚不免效颦贵要大家具眼岁岁今宵曷有穷循环如日转西东旧新寒暑虽更改底事明明绝异同。

　　元旦上堂拈香一炉爇处是处皆然弥亘六合香彻大千九重腾瑞气万国蔼祥烟祇奉一人天地贵从教诸道自分权敛衣敷坐云三阳开泰春归玉苑洪钧气转冻解银塘七政顺序四海安详雨旸时若物阜民康兵器销为农器征帆转作慈航放牛于桃林之坞归马于华山之阳和风宛若慈风溥舜日端如佛日长直得人人悟毗卢性海各各明本地风光正与么时元正启祚应时纳祐一句作么生道祇园今古饶春色朵朵浑开薝卜香。

　　罢炉上堂兼谢两序及知尼藏公斋东风渐暖万木将新崖前春水滑云外鸟声频水面冰浮似玉枝头梅白如银一一发明妙有头头显露天真觌面分明无向背尘尘尽是本来人有时把断要津九十日中冰枯雪老有时放开一线华香日丽美景良辰全放即收也泥牛斗入海全收即放也一马生三寅祇要诸仁净嬴嬴光吞万象赤洒洒气绝诸尘彻头彻尾不昧元神殷勤为解丁香结放出枝头自在春况复明眼知音同心相照手交肘臂互作主宾洗清佛日助转法轮更有垂手入廛随方善应打开宝藏运出家珍将折箸搅长河为酥酪百味具足调匀直得个个饱齁齁地法喜禅说相亲团圞共说无生话一会灵峰万古新正当今日因斋庆赞即且置祇如该罗万有一句作么生道卓拄杖云一气不言含有象万灵何处谢无私。

　　灯节小参最胜良宵上元佳节银烛高烧宝檀细爇灯月交辉处处不别最分明太皎洁佛祖家风尽情漏渫明眼衲僧如何分雪果然盖色骑声便解抽钉拔楔从教万绪千端自是七穿八穴若也逐色随声未免眼中着屑问诸仁瞥不瞥若也瞥万两黄金合消若不瞥吃水也须防噎莫因循当猛烈声色堆中须打彻为要诸仁气分同山僧不是多饶舌复举东坡居士问蒋山佛慧泉禅师如何是智海之灯泉遽畣偈曰指出明明是甚么举头鹞子穿云过从来者碗最希奇解问灯人能几个东坡虽则欣然有会蒋山未晚伤慈太杀若是山僧如何是智海之灯蓦召云大众众举首乃云耿耿孤光常独耀不劳挑剔照人寰。

　　上堂山僧昨晚刚睡着时梦见药师琉璃光如来与须弥灯光如来在十字街头同看鳌山灯火药师如来应时及节而说偈言一灯能续百千灯心印光通法令行千圣不传吹不灭联辉烈焰转分明于是须弥灯光如来随声唱和慧灯不灭魔难入智镜常明梦不侵堪叹浮生瞌睡汉从教万劫恣昏沉彼时权长老从旁亦说偈言大矣哉甚奇特一灯照彻尘沙国光辉八万四千土土土皆作黄金色四生六道一光中祇为情生而智隔直下分明须劋绝莫待当来问弥勒大众昨夜梦说禅今朝禅说梦自纳一场败阙不合惊群动众且道权上座甚处败阙明眼人前不得说梦卓拄杖下座。

　　百丈忌拈香堂堂师表间气英雄机先路活顶门眼空劋绝野狐知见剖开佛祖心胸倒行摩竭令全露少林宗儿孙遍界克振家风绳绳步武王应金舂恩大难酬何以报旃檀一瓣爇炉中。

　　皆然化士归山上堂佛事门头不舍一法东风一扇群华发实际理地不受一尘蟾穿潭底水无痕无象无私春入律不留不碍月行空万象光吞无内外微尘佛刹尽圆通所以道碧落青霄道人活计逆行顺化衲子家风行无缘慈作不请友才伸驴脚便展佛手见三下三三三如九杖头挑日月须弥挂北斗惊起东山水上行吓得磨盘空里走等闲一吸沧溟竭差珍异宝般般有满船载得月明归无限清风生户牖考钟伐鼓雁堂前四海高流同聚首果然一饱忘百饥知音不用重分剖正与么时大功不宰即且置全提正令一句作么生道卓拄杖云域中日月纵横挂一亘晴空万古春。

　　涅槃上堂问本来不生因甚世尊降生蓝毗尼园师云秦楼歌夜月进云本来不灭因甚么入灭双林树下师云魏殿舞春风进云祇如达磨大师葬于熊耳山前因甚又只履西归师云也要你知者个消息进云某甲则不然来去无留碍卷舒任自繇师云且信你一半乃云老瞿昙没意智才出胞胎四顾称尊因甚又往雪山夜睹明星方才瞥地自说诸法寂灭相不可以言宣因甚四十九年播土扬尘三百余会口劳舌沸自说诸行无常是生灭法因甚又道于然灯佛所得值八百四千万亿那由他诸佛悉皆供养承事与夫无量劫中舍头目髓脑国城妻子象马七珍修诸苦行种种布施自说于然灯佛所实无有法可得因甚拈华示众付属饮光流通正法眼藏与诸菩萨授阿耨多罗三藐三菩提记自说常在灵鹫山及余诸住处因甚向拘尸那畔双林树下摩胸告众今日则有明日则无椁示双趺愈加一场钝置传播将来岁岁今朝谓是涅槃时至恰值化主殷勤办供严备香华灯烛茶果珍馐美味不肖远孙因风吹火烧牛头旃檀五分法身之香熏你鼻孔使你无处迴避上来与么哆哆和和且道是赞扬是骂詈卓拄杖云诸仁若向者里荐得于其中间来去真无碍卷舒信自繇妙用纵横得大善利祇如为众竭力报佛深恩底人毕竟功归何所卓拄杖云玲珑八面活泼泼千古万古振纲宗。

　　大悲生日升座今朝二月十九日大悲菩萨降生辰本来妙体无生灭缘何示现大士身为悯娑婆诸苦趣所以分身遍刹尘绀目澄清香水碧月眉皎洁海门新杨柳风清除热恼净瓶露冷洒灾迍五浊波中施宝筏红尘路上指迷津尘中能作主化外自来宾三十二应游诸国土千百亿化度脱沉沦圆满净如空界月照空今古绝疏亲大众分身应现即不问且道如何是真月良久云休于天上觅莫向水中寻卓拄杖下座。

　　化士归山上堂无上两足尊佛种从缘起六度四无量任运不停止为满足菩提视身如敝屣佛佛既皆然祖祖亦如此宝寿作街坊为众如为己忽闻无面目便悟单传旨南辰信手攀北斗回身倚光阴几百年清风犹未已阿谁头上没青天彼既丈夫我亦尔廓然当下心眼开旷劫顿超一弹指无边刹海掌中观大地撮来粟粒米供养十方罗汉僧饥虚永绝咸欢喜正法眼藏广流通遍界优昙开火里呵呵呵委不委一程不涉便归家拟议白云千万里复举古人道智不到处切忌道着道着则头角生前辈与么说话大似病鸟栖芦太杀无转智灵峰则不然智不到处正好道着雨洒岩华风生殿阁诊候临时应病与药看孔着楔解黏去缚天马挨开大施门震动乾坤星斗落卓拄杖下座。

　　清明上堂仙石问禁烟令节存亡感恸斯辰猊座高登未审如何指示师拈拄杖云天上有星皆拱北人间无水不朝东进云一句迥开万灵有赖师云且道甚么人境界进云一把柳丝收不得和烟搭在玉栏干师云休夸泽色黄金嫩切忌西风匝地吹僧礼拜乃云迅速韶光如电掣看看又是清明节万紫千红开画图不用安排与罗列灵云一见两眉横引得渔郎恣饶舌鹧鸪啼处百华香直截为人人不瞥慎终追远世相传拜埽先茔忙不迭高低无限土馒头薶没智愚与豪杰纸钱灰满千家冢哭到衰阳声哽咽辘轳上下浪死虚生换面改头百丑千拙爱河渺渺几时枯业海茫茫何日竭要于当下免轮回[○@│]须向此中亲打彻叮咛我辈出家儿办道身心须猛烈放开胸次冷如冰竖起脊梁硬似铁不容豪发有淆讹是佛是魔俱劋绝果然大用现前自是头头合辙一毫不露处何妨岳积山堆万法全彰时却又影沈光灭卷舒出没自繇应现千差万别能挑海底金灯善出眼中玉屑钳锤十圣三贤敕点飞龙跛鳖传持无尽莫穷年将此深心奉尘刹然虽如是犹属化门不落诸缘一句作么生道卓拄杖云十方刹海无伦匹千古万古独巍巍。

　　上堂僧问法座当轩容进步德山托钵事如何师云残羹馊饭不劳拈出进云雪峰道钟未鸣鼓未响托钵向甚么处去山便归方丈意旨如何师云风动水生纹进云峰举似岩头头曰大小德山未会末后句甚处是他未会末后句师曰杀人刀活人剑进云德山道汝不肯老僧那头便密启其意如何是密启其意师云烂泥有刺进云德山来日上堂头云且喜老汉会末后句虽然也只得三年活既会末后句因甚只得三年师云如虫御木进云和尚与么畣话与古人还有优劣也无师云优则总优劣则总劣进云水向石边流出冷风从华里过来香师云且莫诈明头僧喝师便打僧礼拜云无云生岭上有月落波心师云犹是乱统乃云劫前运步孰是知音格外横身谁当辨的二听绝闻其响五眼莫睹其形直饶威音那畔承当未免打作两橛纵使却来者边行履也应难许十全有佛处不得住抹过恒河沙国土春风孰道在华支鸾凤不栖荆棘树无佛处急走过锁梦关空成险堕莫守寒岩异草青休恋白云深处坐有无不住绝商量妙用纵横迥异常热碗昼鸣翻古调铁牛夜吼换新腔蟭螟眼里放夜市卓拄杖云须信吾宗别有长复举僧问洛浦供养百千诸佛不如供养一个无心道人未审百千诸佛有何过无心道人有何德浦曰一片白云横谷口几多归鸟尽迷巢后有尊宿云要识个中意牛头尾上安山僧则不然要会个中意一老一不老于斯明得今日鉴明禅德领众居士挥金办供施者不作施想受者不作受想彼此一念纯真当体三轮空宗功超五果四向福等虚空无尽于斯未明大众二时应供不得咬破一粒米久参先德何用忉忉晚学初机更为颂出百千诸佛无心道人元无彼此却有疏亲夜蟾自是有圆缺古镜从来不受尘卓拄杖云者段家风谁会得腾腾任运劫前春。

　　晚参举石霜禅师道初机未觏大事先须识取头其尾自至疏山参问如何是头霜日直须知有如何是尾霜曰尽却今时有头无尾时如何霜曰吐得黄金堪作甚么有尾无头时如何霜曰犹有依倚在直得头尾相称时如何霜曰渠不作个解会亦未许渠在后僧问九峰如何是头峰日开眼不觉晓如何是尾峰曰不坐万年床有头无尾时如何峰曰终是不贵有尾无头时如何峰曰虽饱无力直得头尾相称时如何峰曰儿孙得力室内不知师云二大老与么提持虽是祭鬼神茶饭鬼神也无猒足山僧不免更着一分如何是头万年天子不封侯如何是尾四海五湖王化里有头无尾时如何潜龙勿用有尾无头时如何好所佛堂而佛不圣如何是头尾相称底句夜明帘外排班立空王殿上绝知音且道与古人相去多少具眼者辨取。

　　达变权禅师语录卷第一
嘉兴大藏经　达变权禅师语录


　　达变权禅师语录卷第二

　　侍者海澄记录

　　住明州慈溪县五磊山灵峰禅寺语录

　　佛诞请上堂僧问本来不生因甚降生于皇宫师云病眼见空华进云天上天下唯我独尊如何是独尊之旨师云倚天长剑逼人寒进云今日和尚现大人相与世尊是同是别师云直教他倒退三千里进云恁么则昔日瞿昙今朝和尚师云罕逢穿耳客多见刻舟人问世尊初生一手指天一手指地意旨如何师卓拄杖一下进云祇如云门一棒打杀又作么生师云谁人知此意令我忆南泉进云云在岭头闲不彻水流涧下太忙生师云不是者个道理乃云大人境界行海无穷三僧祇劫悲愿重重未离兜率已降皇宫才生下地浩气吞虹指天上下目顾西东唯我独尊三界大雄四十九年漫天布网三百余会打凤罗龙末后拈华别展家风单传教外直指纲宗人间天上微尘刹海西天此土万古尊崇如春在华不施其功自然开发万紫千红如及时雨谁不歇仰普润焦枯悉皆生长如大云起弥覆穹苍顿除热恼遍界清凉如大日轮任运自在照彻十方豪无偏爱所以道刹尘心念可数知大海中水可饮尽虚空可量风可系无能尽说佛功德今逢降诞之辰复有大心居士虔备香斋供佛及僧更请不肖远孙曲录高升举扬正法报畣能仁举扬即置且道世尊还来受供养也无若来世尊即今在甚么处若不来又供养个甚么诸人向者里缁素得出与大心居士立地成佛永无退转若缁素不出音请同到大殿拈香上供更为诸人说破。

　　师到广润省觐众请小参问象驾远临师资道重同风千里无劳问的的相承事若何师云象蹋恒河彻底过大千百杂碎如尘进云古德道向上一路千圣不传又有道向上一路千圣不然祇如不传不然还有相承分也无师云刹竿头上仰莲心进云若不入水争见长人师云涌金春色晚吹落碧桃华进云如是则好将一滴曹溪水散作波涛起济宗师云一片何人得流经十万家乃云不来相而来南岳天台知几回不见相而见千里同风常觌面所以道不出户身遍十方未入门常在屋里则何假觉城东际始见文殊楼阁门开方参弥勒故灵峰不异此处此处即是灵峰不肖虽与本师大和尚相别两月殊不知夜暗昼明时时省觐折旋俯仰步步追随远溯威音已前直至尽未来际于其中间豪无间隔有时拈尾作头有时拈头作尾君臣道合宾主交参一月印千江千江同一月况有十方英杰四海高贤手眼精明同心相照命不才凉德为众举扬大似布鼓雷门耀萤烈日固知尘培巨岳难增鹫岭之高然而露滴天池已接曹源正脉不免更借堂头老人威光向无言处演言无法处说法直得须弥岌峇海沸波腾白鹤峰走下平田浅水玉几案跳上大梵天宫惊起空中天鼓出大音声唱如是言若人欲识佛境界当净其意如虚空远离妄想及诸取令心所向皆无碍合掌峰闻得欢喜踊跃赞言善哉快说法要独有拄杖子直头不点侧头觑道与么提持座主见解未是衲僧极则处敢问诸仁如何是衲僧极则处卓一下云人居大国方知贵水到潇湘一样清记得佛眼禅师省觐东山云暂下莲峰轻屈指光阴倏尔又三年虽然不隔丝豪许争似亲躬到座前龙门老人虽则胸襟流出盖天盖地理事圆融拣点将来向上关捩子犹未道着在诸仁若拣点得出许伊顶门具眼肘后有符拣点不出祇知事逐眼前过不觉老从头上来。

　　上堂僧问世尊拈华迦叶微笑未审笑甚么师云笑你漆桶不快进云古人一言之下心地开通因甚昨日上堂今日又上堂师云重重相为犹且不荐进云人人眼盍乾坤个个鼻孔辽天因甚不知其义师云怪山僧不得进云某甲礼拜去也师便打乃云过去诸如来卓拄杖云斯门已成就现在诸菩萨卓拄杖云今各人圆明未来修学人卓拄杖云当依如是法所以道佛佛授手祖祖相传能收能放最妙最玄有权有实无党无偏有时遇贱则贵倾国莫能换有时遇贵则贱不值半文钱有时向阿修罗宫打坐有时向兜率内院安眠有时遍界分身尘尘独露有时佛眼觑不见密密绵绵隐显纵横无间隔从来千圣不同廛完生禅者为众竭力念念纯真炊无米饭饱不饥人成不可思议解脱作无量殊胜奇特虽然福等须弥未是衲僧极则若得桶底子脱五色线断一明一切明一悟一切悟一证永证一得永得顶门上如如不动脚跟下了了常知究竟将来犹是途路中事且道如何是到家一句良久云还乡尽是儿孙事祖父从来不出门。

　　晚参竖起拂子云拾得大士来也在拂子头上以梵音声宣说偈言佛哀三界子总是亲男女恐沉黑暗坑示仪垂化度尽登无上道俱证菩提路教尔痴众生慧心勤觉悟不期掌教世尊闻得即时踊出拄杖头上亦演阿字伽陀曰参禅学道莫轻狂巽顺含容般若光一念直教清似玉万缘必使冷如霜豁开耀日金刚眼竖起撑天铁脊梁拶得心华开发后大千无处不馨香龙华教主闻得挺身出众扼腕立地道瞿昙瞿昙出语成不逊面皮厚三寸好将八棱棒一日打三顿于是世尊懡　而退敢问见前兄弟作么生与黄面老人出气良久卓拄杖云当台一鉴明如日万古晴空绝是非。

　　结夏小参九夏安居结制遵行如来旧例我等释子沙门日用固宜审细性天杲日当阳切忌浮云遮蔽古来守护蜡人验尽衲僧私弊要得大用见前直下有无不系欲报佛祖深恩必也等心死誓果然行解相应自然与道默契丝豪见惑淆讹未免眼中有翳大丈夫须猛利无明顿断非容易单刀直入莫因循彻底掀翻休拟议万年一念绝支离一念万年无变异拶得心空及第时一超直入如来地遍界分身得自繇出生入死恣游戏然虽与么犹落今时更须知有天地不能盍载日月不能照临阴阳不能陶铸寒暑不能变迁名不得状不得不禁足护生不安居结夏底毕竟如何话会竖拂子云还委悉么填沟塞壑无人会云自高飞水自流复举世尊在摩竭陀国说法是时将白夏乃谓阿难日诸大弟子人天四众我尝说法不生敬仰我今入因沙旧室中夏坐九旬忽有人来问法尔代我说一切法不生一切法不灭言讫掩室而坐师云世尊虽则老婆心切本分作家殊不知特地一场翻成分外何故大似炫玉求售预搔待痒且道淆讹在甚么处具眼者辨取若辨不出不免为蛇画足去也一切法不生夜来明月上高峥会得秋光净如练五湖烟景有谁争一切法不灭金色头陀曾漏渫水流涧下太忙生云在岭头闲不彻。

　　结夏上堂勾芒退位炎帝当权四海高人罢摇金锡二千年外风规元无间隔三世如来法式不异丝豪山僧今日与十方法界情与无情学等无学并见前兄弟踞菩萨乘修寂灭行○以大圆觉为我伽蓝选佛场宏开解脱门广启诸仁向者里豁然悟入则人人常光见前各各壁立千仞融通万有而混成坐断要津而一致不促一念不涉三祇直下无一丝豪头遍界全彰奇特事如是则禁尽一切众生之足而无住相断尽一切众生之命而无杀相虽则长养圣胎要且功勋不涉虽则功勋不涉何妨长养圣胎所以道理随事变该万有而一片虚凝事逐理融等千差而咸归实际全理全事全放全收全主全宾全体全用即且置无功用行一句作么生道良久云不起纤豪修学心无相光中尝自在卓拄杖下座。

　　天中节上堂律转蕤宾日正长刚才结夏又端阳荷开水面撑天碧梅熟枝头遍界香金线细垂溪畔柳玉梢高出上林篁头头显露遮那体拟议才生错较量林下道人不随世变虽逢佳节祇么平尝不用桃符咒水何须烧酒雄黄百怪千妖俱殄灭土虺赤口悉薶藏愿见黄河清彻底普天匝地尽安祥从来佛日无私化炟赫圆明照万方大众此是诸佛如来圆觉境界敢问如何是诸佛出身处[○@卍]于斯明得诸佛法身入我性我性同共如来合于此不明光阴倏忽催人老嫩绿骎骎已过墙卓拄杖下座。

　　晚参问乾坤之内宇宙之间中有一宝秘在形山今日龙象交参请师当阳揭露师云辉天鉴地无人会进云恁么则手执夜明符几个知天晓师云自缘根力浅莫怨太阳偏进云万古碧潭空界月再三捞捷始应知师云却也费力不少乃举雪峰妙湛禅师云一切法无差云门胡饼赵州茶黄鹤楼中吹玉笛江城五月落梅华惭愧太原孚上座五更闻鼓角天晓弄琵琶古人与么拈提可谓不落宫商调谁人和一场伯牙何所措此曲旧来长是则固是向上一窍毕竟不曾道着山僧不惜眉毛不免华擘一上一切法无差还须老作家南山呼鳖鼻平地捷鱼虾暗里抽横骨风前露爪牙空中拏闪电石上长油麻不萌草解藏香象无底篮能着活蛇白格树头鱼扇子峰峦才露海云遮诸仁言下知归便明向上一窍具眼者试道看众无语摘下拂子云须知云外千峰上别有灵松带露寒。

　　上堂问设斋冯居士庆生六月二请师特举扬世出世间事敢问如何是出世间事师云玉离荆岫寒光动剑出丰城紫气浮进云如何是世出世间事师云天共白云晓水和明月流进云恁么则法施大众均沾居士恩归有地师云恩归且置如何是你本分事进云在者里师云认着依前还隔海僧礼拜师便打问多子塔前亲授记黄梅队里独赢来今日披登华王座个中密意请深裁师云锡挂灵峰新日月衣被庾岭旧云烟进云昔日阿难问迦叶世尊传金襕外复传何物还是不知而问为复知而故问师云不快漆桶进云迦叶召阿难阿难应诺斯时宾主历然为甚人人道阿难不会师云却较些子进云迦叶道倒却门前刹竿着为是单明第一义为复别有生涯师云焦砖打着连底冻进云恁么则千圣共传无底钵联芳不尽永馨香师云也不消得进云今日冯居士奉金襕供养和尚和尚说何法祝寿师云祇将一滴曹源水普润三千及大千进云恁么迦叶犹在师云且教他过一边着问森罗及万象昼夜演无生祇如居士未生已前且道是何消息师云未问已前荐取进云才生时　地一声是甚么人境界师打云还会么进云当阳直截蒙师指即今庆诞意如何师云月笼丹桂远星拱北辰高进云祇将日月为天眼指出须弥作寿山师云似则也似是则未是僧礼拜乃云无上福田衣善哉解脱服佛祖为传持作人天眼目龙披一缕时鸟王便畏缩鸡足山中勤守护让之有余大庾岭头提不起争之不足如今披向华王座孤光迥迥彩云簇兹有大居士生长居华屋笃志慕佛乘不享人天禄种种妙庄严办供来山谷请我转法轮高登曲录木不辊雪峰毬不唱云门曲直截为指南六六三十六以此灭诸殃以此集众福众罪如霜露日出难藏蓄百福似川流到海能漩澓寿量等虚空非延而非促黄河清兮出圣人丹山穴定生鸑鹫为瑞为祥遍九垓不假栴檀香馥郁古来大有好风规维摩前身是金粟尽未来际无猒倦便是如来真眷属然虽与么未尽今时及尽也直得三世诸佛口挂壁上犹有一人呵呵大笑灵峰向者里拟着个眼也要诸仁瞥地还委悉么卓拄杖云那边不坐空王殿荡荡无依鸟道玄。

　　晚参光阴倏忽催人老打办身心须及蚤不觉安居两月过浮生幻景难常保莫教耳聩眼昏华风火散时空懊恼人人本具打不彻祇为心田长蔓草不识衣中无价珍波吒向外徒寻讨饶君能说不能行到头难免阎王考若是男儿大丈夫铁围山岳齐冲倒虚空粉碎地平沈翻转南辰作北斗十方世界见全身毛孔尽作师子吼最胜无忧安隐幢天龙寂听波旬走报诸仁须自剖洁白不存岂容垢禅说珍馐尚不餐谁能更饮无明酒二乘精进莫同俦外道聪明难共偶惯使金乌夜半明毛群羽族失所守脱却窦八破布衫竖起寒山秃埽帚掣电光中验正偏大圆镜里分妍丑颠倒阴阳掌握间驱驰佛亦不知有百千三昧恣游戏方好宗门出只手然虽与么究竟将来犹是寻常功干直得进一步超越不可说不可说无量无边浮幢王刹退一步坐断威音那畔更那畔犹未是他住脚处祇如不进不退时如何良久云侬家不管兴亡事一任和云占洞庭。

　　解夏小参九十光阴一刹那己躬下事果如何未能直截明斯旨重叠关山路转多须究彻莫蹉跎香象漂流为见河一念不生全体见横身三界绝笼罗所以道知幻即离不作方便圆裹十虚本来成见离幻即觉亦无渐次脚头脚底横三竖四祇为情生智隔想变体殊于日用中而不自觉累他先德回首尘劳向无方便中曲垂方便划地为牢加功用行如将谷响千斤换得空华万片殊不知真实体上结解他不得修证他不得离名离相无住无依渠能生育天地天地生育他不得渠能长养万物万物长养他不得渠能建立一切一切建立他不得渠能破坏一切一切破坏他不得取不得舍不得不可得中只么得祇如不落进修一句作么生道任运常如痴兀人他家自有通人爱复举世尊因自恣日文殊三处度夏迦叶欲白椎摈出才拈椎乃见百千万亿文殊迦叶尽其神力椎不能举世尊遂问尔拟摈那个文殊迦叶无语师云试问见前兄弟三个老古锥其中还有优劣也无若道有优劣未具参学眼在若道无优劣参学眼在甚么处具眼者试定当看定当不出更打葛藤去也文殊三处过夏石灰布袋迦叶白椎欲摈出为他闲事长无明尔拟摈那个文殊老老大大随人起倒迦叶无语气急杀人不免更为颂出脱体风流千般卖俏据令而行不容朕兆就中谁得谁失个里有玄有要秋空月上万峰头疏柳堤边刚落照卓拄杖下座。

　　解夏上堂兼谢两序及尝如知浴斋朱明已去大火西流鲲腾北海雁转南州是处蝉声喿晚连山木叶惊秋乾坤一合地糊饼日月两轮天气毬至理洞明会千差于物表玄机独脱融万象于毫头尘尘不碍法法全周一夏已来东语西话荐得眉毛在否便明关字相酬透得底丹霄独步未透底正好潜修况有文殊普贤同声相应释迦弥勒同气相求垂手今时劻勷祖道挥戈佛日光赞宗猷更有赤心片片真诚相为入泥入水自在优游大似风行草偃浑如月载虚舟遍界分身无量亿百千师子一毛收正恁么时九夏赏劳一句作么生道卓拄杖云豁开户牖无拘束任运纵横得自繇。

　　晚参举大慈寰中禅师示众云说得一丈不如行取一尺说得一尺不如行取一寸洞山日我不恁么道曰和尚作么生山曰说取行不得底行取说不得底云居云行时无说路说时无行路不说不行时合行甚么路洛浦云行说俱到即本分事无行说俱不到即本分事在师云此四则语一则有宾无主一则有主无宾一则宾主俱无一则全具宾主若人缁素得出许伊具透关眼缁素不出山僧更资一路去也行说俱到即本分事在行说俱不到即本分事无诸仁者还会么易商量难辨别山僧与么告报也是锢鏴上着生铁参。

　　晚参举石屋禅师道月出海门东金波浩渺渺圆又圆不亏明又明得好寄语白兔翁说与姮娥道收彩不宜迟潜光须及蚤莫待黑云四面来一天光彩都无了世间惟有道人心历劫至今常皎皎师云知白守黑居安虑危密用潜行薶光铲彩还他石屋老人美则甚美大似独善其身二乘见解殊不知心月孤圆光明烜赫风吹不入雨洒不湿日照不明云遮不黑也无失也无得既无得失试问诸仁毕竟如何受用卓拄杖云成住坏空渠不坏湛湛圆明无变革。

　　中秋上堂问飒飒金风刚彻体明明玉兔正怀胎时节因缘即不问当阳一句请师开师卓拄杖云休于天上觅莫向水中寻进云恁么则光吞万象气绝诸尘去也师云且道是阿谁境界进云秋水共长天一色师云切莫诈明头乃云看看又是中秋节人人庆赏咸欢说玉露漙漙湿桂华天风吹落黄金屑晴空万里绝纤云弥满一轮无空缺一人举眉一轮明十世古今都照彻堪笑朱砂强画成谁知弄巧翻成拙再三捞捷始应知争似本来尝皎洁马师玩能定当正好修行正好供养经入藏兮禅归海独超物外真过量寒山比有深旨澄湛寒潭光彻底照见三千及大千光吞万象无表里小释迦才卖弄倒转枪旗倩尔用泛泛端如五两轻堆堆何啻千钧重蹋翻沧海月沈空大虫一啸清风送灵山话费周折哆哆和和列列挈挈曼殊卖哑妆聋释老摇唇鼓舌搅得三千刹海浑毕竟天无第二月报诸仁须劋绝直饶一一透将来也是循途而守辙何也画饼不充饥吃盐难救渴毕竟如何掷下拂子云百尺竿头得自繇生机一路从来别。

　　小参秋风凉秋夜长未归客思故乡旷劫流转三界祇缘未彻宗纲缁素莫分镂冰作王菽麦不辨认奴作郎赖有十方佛祖利生悲愿不忘出没死生如游园观横身苦海倒驾慈航无奈劳生不醒沉迷梦境颠狂果是英灵汉子岂肯自昧心王不用思量卜度祇贵直下承当譬如广额屠儿放下屠刀便言我是千佛中一数又如七岁龙女宝珠献上疾往无垢世界坐大道场为他一信永信再无疑惑一得永得更不回皇是则固是直饶谛信无疑犹是顺水推船祇如迥出众流一句作么生道掷下拄杖云纵横逆顺无依倚便是威音古愿王。

　　重阳上堂中秋才去重阳便来桂香已谢丛蘜将开佛果宜于心地种觉华须向性田栽既尔应时及节何妨竖抹横该正按旁敲抚怜赤子曲谭直指提奖婴孩一生取办无余事独有当年个善财更有许多老宿门庭冷若死灰沩山拾橡栗为食随家丰俭大梅以荷叶为衣善自剪裁九年嵩岳何严冷多载西峰甘活薶不管红尘世外从教白醭口堆虽然不语其声如雷至于执爨负舂不作不食陆沉下版腰石黄梅个个铜头铁额壁立万仞崔嵬观今鉴古堪笑堪哀不惟拨无因果更兼世谛阴媒既落今时虎皮羊质难免他日象耳鱼腮惟冀本色衲僧四楞着地真操实履共乐岩隈行解相应齐着力大家挽取古风回正当恁么时独脱无依一句又作么生道千差坐断无回互天上人间不可陪。

　　晚参举应庵和尚道参学人切忌错用心悟明见性是错用心成佛作祖是错用心看经讲教是错用心行住坐卧语言三昧是错用心穿衣吃饭屙屎送尿是错用心一动一静一往一来是错用心更有一处错用心归宗不敢与诸仁说破何故一字入公门九牛抴不出师云山僧则不然更有一处错用心要与诸仁说破何故文不在兹毕竟如何良久云鹅王择乳素非鸭类。

　　晚参举夹山道眼不挂户意不停玄直得灵草不生犹是五天之位珠光月魄不是出头时此间无老僧五路头无阇黎师云诸仁者既无老僧又无阇黎且道夹山老子立地在甚处于斯荐得不惟捉败夹山三世诸佛无出头分于斯不明莫谓夹山山势险前头更有妙高峰。

　　上堂金刚正体圆裹十虚古今同一际般若智光弥满六合万化悉皆如无去无来大圆镜中彰妙相非生非灭沤华景里见全身与么会得表里一如本自尊严天然成见况淑德犹闲四教母仪不愧三迁早年持素性洁秋霜晚入空门戒珠川媚虽然雪巢夜冷凤阁香沈须知明月半窗蔼然和气正恁么时孝子千日荐母尊严毕竟向甚么处安身立命竖拂子云还委悉么一毫端上全身见一一毫头浑不差刹刹尘尘无别法未曾抬步已归家复举那吒太子析肉还母析骨还父然后见本身运大神力为父母说法大众骨肉既还父母了唤甚么作本身于此不明粉骨碎身未足酬于此明得一句了然超百亿更为颂出析骨还父析肉还母见出本身超佛越祖二听莫闻五眼难睹击金钟敲瓦鼓赵州关云门普洞彻当阳向上机山河大地咸作舞亦如千日放光明十方照彻无今古卓拄杖下座。

　　晚参大冶洪炉陶铸精粗流出万有不假功夫烹佛烹祖能文能武通上彻下腾今耀古规模镕尽本无修证万事临时自然号令识者罔措面面相睹独脱英灵迥超迷悟报君知休莽卤大道坦平人心险阻自生胡越钉椿摇橹所以甜瓜彻蒂甜苦瓠连根苦果然一箭中红心管教大地无寸土有时劫火洞然光烁烁地不妨滴水滴冻寒威威地有时万丈寒冰中迸出亘天烈焰不妨亘天烈焰里能结万丈寒冰有如是奇特有如是灵通且道是谁作主竖拂子云还委悉么毗岚猛风吹不灭联辉烈焰转光新。

　　初祖忌拈香遥观赤县神州来接大乘根器梁皇殿上全提不契当阳直示一语既不投机合国人追弗至九年默坐少林滞货不离行市若非断臂神光几乎一场钝置相传岁岁今朝谓是西来祖忌严设香华供养聊表儿孙诚意一瓣旃檀一盏茶碎身难报意何赊自从只履西归后遍界时开五叶华。

　　达变权禅师语录卷第二
嘉兴大藏经　达变权禅师语录


　　达变权禅师语录卷第三

　　侍者海澄记录

　　住明州慈溪县五磊山灵峰禅寺语录

　　开炉皆尝二知浴请上堂问九旬禁足觅镜里之华三月安居捞水中之月去此二途不假功勋一句作么生道师云铜头铁额如龙虎天上人间得自繇进云恁么则化外有天藏日月就中无地着针锥师云还假功勋也无进云此夜一轮满清光何处无师云引不着僧喝师便打问尽大地是个解脱道场今日开炉结制把住天下英灵和尚是何心行师打云也要你向者里荐取进云与么则四威仪中皆是道何须特意觅真宗师云只恐不是玉是玉也大奇僧礼拜师复打乃云世界阔一丈火炉阔一丈火焰转法轮十方悉通畅此界与他方廓彻无遮障诸佛立地听演出一大藏缤纷天雨华香飘梵天上草木与丛林顺方咸低向万象及森罗昼夜同宣唱刹说炽然说妙义广无量单明向上机阿谁不仰望更有如来禅芦华雪月满平川夜半正明晓不露好谙父母未生前祖师意千波竞起文殊智一亘晴空遍吉床法法头头无不是入廛垂手自他俱利逆顺门高信脚登不论山林与城市乃至寒山烧火拾得埽地冷处着把凉汤点沸入水见长人不负灵山记洗涤如来净边垢始契个中真实义至于堂里坐禅迥绝诸缘打成一片无人会推倒须弥浸玉蟾堂外禅坐精勤功课运水搬柴推砻抴磨菩萨万行妙庄严户底门头俱勘破俱勘破无别个抹过三祇大劫修翻笑如来成话堕觑不破莫放过竖起铁脊梁归堂且打坐请上堂问斋家祈福无穷禅门渊深海阔两重公案请师分开师云知恩者少负恩者多进云恁么则法轮常转佛日增辉去也师云且道承谁恩力进云路逢剑客须呈剑不是诗人莫献诗师云学语之流一札千行乃云百千法门同归方寸道无南北根有利钝子韶月下闻蛙当处豁然彻困不用古锥饶舌何必棒头三顿河沙妙德总在心源万机顿赴流出真言庞公参马祖西江一口吞家私尽把沉湘水自谓知恩解报恩潜倪二居士渠今又不然家私亲运出斋僧供圣贤佛本圣中圣弘愿广无边法名大宝聚僧乃无漏田欲成无上道先修般若缘卓拄杖云以此报亲一生成大孝以此报国万里静风烟要明劫外须契言前顿令凡胎俗骨便成大觉金仙禅禅曹洞以之则正偏兼带临济用之则三要三玄虽则本无缝罅何妨七穴八穿有时火焰里藏身去来无迹有时剑刃上走马往返周旋大海波心红轮涌出妙峰孤顶白浪滔天或时一毫端上见出华藏世界或时一毛孔里收摄三千大千未能一一透彻都缘己见枯偏须努力痛加鞭泥牛抴断龟毛索兔角栏中任意眠则且置祇如供佛斋僧毕竟功归何所卓拄杖云净智妙严功德聚当人本体自周圆。

　　雪子化士回请上堂问向上一路佛祖窥觑无门祇如集众升堂又且如何话会师云野色更无山隔断天光直与水相通进云还有佛法示人也无师云脚跟下与你一顿僧礼拜云今日人天有赖普众沾恩师云大有临河歇死人乃云目前无法万里不挂片云意在目前四顾清风满座不是目前法威音那畔净赢赢通上孤危非耳目之所到空劫已前赤洒洒彻下险绝实际理地一了一切了今事门头一真一切真随处作主荆棘林中下脚遇缘即宗红尘堆里横身转娑婆为极乐变瓦砾作佳珍二时吃饭不曾咬破一粒米终朝无说时时常转法轮无影对头高县日月没弦琴韵曲奏阳春大地山河扬眉瞬目对林水鸟鼓舌摇唇句句超佛越祖言言觌面指陈直得诸天欢喜外魔胆丧云行雨施起凤腾鳞乾闼婆王低回奏乐阿修罗众息恶停瞋头头显示空王令草偃风行孰不遵会须是一生取办更莫教万劫因循祇如为众竭力底人毕竟如何受用竖拂子云出群须是英灵子将此深心奉刹尘。

　　晚参举仙宗守玼禅师因僧问十二时中常在底人还消得人天供养也无玼曰消不得曰因甚消不得玼曰为尔常在曰祇如常不在底人还消得也无玼曰驴年师云诸仁者常在底也消不得常不在底也消不得毕竟如何即得卓拄杖云者里玉石不分吃水也须防噎又卓拄杖云者里缁素分明万两黄金也合消何也透过金刚圈嚼碎铁酸馅一饱忘百饥始信不相赚。

　　至节小参千溪水冷万壑林凋潭冰彻底寒非一宵正令潜施地中雷复化机密运阳长阴消物理有变革时节不相饶直得冰河焰起石笋抽条铁蛇横古路彩凤舞丹霄旷大劫来弹指顷洞然元不异今朝诸仁者难除理障易遣情尘大地茫茫愁杀人眼里无筋一世贫生死牢关打不破快须勇猛着精神拶到水穷山尽处心华开发少林春记得僧问疏山仁禅师如何是冬来意仁云京师出大黄石屋颂云有问冬来意京师出大黄地炉深夜火茶熟透瓶香密老和尚云有问冬来意京师出大黄若人吞下肚屙净一条肠师云一人理上偏枯一人事上不足山僧又不然有问冬来意京师出大黄若人玄会得三界大医王且道与古人相去多少具眼者试定当看。

　　上堂孟冬薄寒仲冬严寒朔风如箭射透重关少室山前冰枯雪老曹溪路上月白风高野外横身霜凛凛危然孤坐冷飕飕一阳来复君子道长群阴剥尽小人道消翻忆大乘气象求师立雪齐腰堪嗟末法去圣时遥系驹伏鼠外寂中摇人心浇薄古道寂寥安得铜头铁额直透此宗大似桶箍一爆连底俱空内空外空内外空一通一切通打瓦鼓应黄钟风从虎兮云从龙直饶与么犹在途中祇如不涉阴阳寒暑端坐家堂一句又且如何话会举拂子复掷下云动静不曾离本际德云常在妙高峰。

　　勉参举大珠和尚道太虚不生灵智真心不缘善恶嗜欲深者机浅是非交争者未通触境生心者少定寂寞忘机者慧沈傲物高心者我壮执空执有者皆愚寻文取证者益滞苦行求佛者俱迷离心求佛者外道执心是佛者为魔师云古人与么提持于如来禅唱教门中足可观光祖师禅未梦见在试问见前兄弟且道祖师禅有甚长处选佛若无如是眼宗风那得到如今。

　　了知信玄二禅人请上堂真宗离相迥绝智愚大道无形原非顿渐不减不增无余无欠信彻灵玄岂容瑕玷圆明了知不因心念虽则不坏假名究竟本无欣猒尝露见前灵锋宝剑神威凛凛寒铓焰焰冷光逼塞太虚空天上人间渠独占拟议才生堕坑落堑自是劳生日用差休言般若无灵验有灵验绝支离卓拄杖云个中消息子能有几人知大地撮来粟粒米有时粒米作须弥长河搅得成酥酪杓柄灵通妙且奇益无益为无为得力须忘饱休粮更不饥所以道得之于心伊兰转作旃檀对失之于旨甘露园中长蒺藜况复年来衰落甚道人多与道相违应须痛念生平事着意披襟好护持旷大劫收弹指顷灵山原不隔毫牦正当今日因斋庆赞且置当头坐断千眼顿开透脱一路又且如何举唱展拂子云纵横妙展无私化恰恰行从鸟道归。

　　弘远禅人荐师请上堂问昔日渐源觅先师灵骨石霜道白浪滔天今日某甲觅先师灵骨未审和尚道个甚么师云你向甚处着力僧便喝师云者一喝未有主在进云渐源道正好着力某甲今日不用着力灵骨分明且道与古人还有优劣也无师云牛头向南马头向北进云祇如即今送入普同四众瞻依清风匝地又作么生师云你若会得烦恼海中为雨露无明山上起云雷进云与么则水归大海波涛静云到苍梧气象闲师云未必心头似口头僧礼拜云谢和尚畣话师便打乃云水银堕地一圆一切圆古镜当台一照一切照当处出生明月印千江随处灭尽片云收碧落峭巍巍活卓卓刹刹尘尘无住着非心非佛绝罗笼是圣是凡难捉摸阴阳没处推迁生死何能系缚所以历劫不昧亘古常存无意道人之意无门解脱之门更有全提向上展拂子云为君直指明言夷平岳海变化鹏鲲万象之中身独露廓周沙界最为尊诸仁者且道戒微充公圆逝八九年来毕竟向何处安身立命以拂子打○相云圆湛一轮无空缺孤光千古照乾坤。

　　晚参展拂子云大道只在目前谩言千圣不传既善骑声盍色何妨说妙谭玄要且目前难睹会得超佛越祖矢上不用加鑯堆上何须着土欲识大道真体洁白宁烦水洗时中寸丝不挂自然透顶透底不离声色言语直截当阳善举纵饶举得分明山僧未敢相许何也卓拄杖云者里不会万别千差又卓一下云者里会得事同一家屋后老梅开冷眼风前铁树放新华天共白云来宝盍水和明月到天涯更若不会归堂吃茶。

　　灵瑞禅人请上堂兼谢众檀斋问四众云臻请登座当阳坐断古毗卢七纵八横即不问还有向上事也无师云万派皆归海千山必仰宗进云剑轮锋上跑马烈焰光中打毬且道因甚么有如是奇特师云未是讶人机进云不许夜行刚把火直须当道与人看师云且莫诈明头问西来大意即不问家风端的事如何师打云还会么进云眼空四海乾坤廓一天佳气出平常师云犹有金屑在进云尽大地是个解脱门因甚把手抴他不入师云怪山僧不得进云人人鼻孔向下为甚么说个西来底道理师云为你漆桶不快问闺阁中即不问向上宗乘事若何师云刹竿头上仰莲心进云恁么则临机杀活吹毛利棒下无生不让人师云如何是吹毛利僧便喝师打云菜刀子沙弥尼问不问有言不问无言和尚作么生道师便打进云除了者一棒和尚还有么师云礼拜着尼礼拜师云坐断有无不问你当机一句若为生尼无语师复打乃云横河众居士办供到灵峰菩提心一发般若智无穷击动虚空鼓撞起月楼钟请我转法轮单提格外宗金刚圈栗棘蓬吾道一贯破砂盆无底钵公案两重万户千门悉皆透过四方八面无不包容行布不碍圆融有星皆拱北圆融不碍行布无水不朝东果尔心华绽发自然业影皆空诸祥如雾集众福似云从曹溪洞帘卷少林风起丛禅河谩说无船渡铁壁从来有路通拨转乾坤归至化顶门迸出一轮红正与么时推功归本即不问自他俱利一句作么生道灵瑞优昙华正发大千香彻遍穹窿。

　　梁湖玄印清三静主请上堂大智洞然元无向背何妨南北东西灵机廓尔岂有阶梯不碍卷舒收放一切处作奇特事遍法界见随类身大开无尽藏广辟解脱门启清净庄严发难思愿海何如玉种蓝田不异华铺锦上直得光前绝后任运腾腾金鸡解衔粒粟供养罗汉圣僧既已法轮常转自然大用见前洞山五位济北三玄天龙伸瘦指庵主竖空拳梁湖兰若敲金镫五磊峰前驾铁船陕府铁牛流出血嘉州大象吃金鞭透过单传直指说甚大觉金仙展拂子云还委悉么高县佛日辉寰寓大阐宗风不尽年。

　　请上堂大道体宽无易无难从无住本流出万端天际日上月下槛前山深水寒雪覆万年松径云遮一带晴峦百千楼阁空中见十石油麻对上摊一口西江都吸尽卷归东海作波澜芥子纳须弥一有多种须弥纳芥子二无两般分明垂示处仔细好生观昔日裴公见石霜夺去象简当时丹霞参马祖弃却儒冠利人即是自利选佛胜如选官然而常寂光中休寻宝所含元殿里莫问长安智暗祇因情识重眼明多是髑髅干卓拄杖云更有一则见成公案今朝四众云臻请我当阳批判供佛斋僧底别甑炊香开单展钵者光明灿烂毕竟车不横推自是理无曲断诸仁若也会得一生大事成办受用还他过量人荷担须是英灵汉不可毁不可赞福等虚空无畔岸百亿恒河沙有穷此功此德难推算蓦召大众展拂子云旃檀叶落古风清无影树头华烂熳三身四智体中圆八解六通都一贯掷拂子下座。

　　成道上堂大威德世尊弘誓深如海为悯苦娑婆劳生如傀儡线断苦无穷不觉亦不悔故建精进幢尝披忍辱铠勇猛三大劫利生心不改示见舍皇宫雪山曾六载苦行受风霜麻麦充饥喂忽睹明星正眼开豁然露出本光彩悲体犹若戒雷震慈意妙如大云叆无能尽说佛功德须信大功元不宰流传岁岁今朝谓是佛成道日忝为不肖儿孙大家忆念往昔更有行念本瑜倾出燕金赵壁严设香华灯烛酥酪醍醐之食供养十方贤圣调御天人师佛虽然礼貌粗疏毕竟臭味相入大众彼既丈夫我亦尔毋得自轻而退屈如水合水空合空本与如来同一质将此深心奉刹尘尽未来际莫休息诸仁者正与么时尽尘沙界处处供养世尊且作么生说个普同应供底意旨还委悉么良久云请各严肃威仪恭诣大殿普同拈香。

　　旦以化士回请上堂道远乎哉髑事而真雪里梅华春信息池中月色夜精神圣远乎哉体之则神心法双忘犹隔妄色空不二尚余尘室内许谁参化女眼中休去觅瞳人卷舒立方外乾坤尘中能作主纵横挂域中日月化外自来宾云布慈门履真而不碍俗波腾行海涉有而不乖真铁作脊梁骨金铸坚实心为众如为己因深果亦深香水搅将成法味山河转变作黄金展拂子云更有一着超宗越格千圣莫窥万灵罔测正眼圆明威光烜赫广长舌覆大千界圆音响彻尘沙国所以道默时说说时默大施门开无壅塞三贤十圣类难齐　利衲僧会不得正与么时归根得旨即不问该罗万有妙应群机一句作么生道卓拄杖云钳锤佛祖定纲宗拯拔劳生超轨则。

　　除夜小参恰值年穷岁尽时大家活计猛提撕未能俊鹘翻身疾难免灵龟脱壳迟迷去头头成室碍悟来息息绝支离机圆见彻无倚依三界横身愈出奇复举北禅贤云年穷岁尽无可与诸人分岁老僧烹一头露地白牛炊黍米饭煮野菜羹烧榾柮火大家吃了唱村田乐何故免见倚他门户傍他墙刚被时人唤作郎师云山僧抱愚守拙虽与见前兄弟聚首空山不烹露地牛不唱村田乐铁钉饭一任饱餐木札羹凭君细嚼随家丰俭无适无莫虽然一味平常免得安排造作。

　　元旦上堂拈香此香一炷价值大千亘今亘古不变不迁举处法轮常转爇时佛日高县万国咸归至化里万邦齐贺太平年敛衣敷坐云元正启祚豁开门户身里出门全机显露一着阔一着一步高一步万物咸新是处皆春华开碓策律转洪钧充满乾坤大地普遍刹海微尘应时纳祐种种成就青山解走瀑布不溜宝掌千岁尚孩提彭祖八百未出幼庆无不宜应节合时千差万别一句全提即日恭惟头首大众起居多福所乐在忘缘了道能知足珍重众高流共唱清平曲清平且置三阳开泰一句作么生道卓拄杖云昨夜春回空劫外觉华香绽不萌支。

　　灯节晚参举天童杰禅师云今朝上元节是处挂灯毬一灯然百千灯灯灯相续重重无尽如宝丝网三世诸佛向光影里出现历代祖师向光影里说法度人四圣六凡向光影里头出头没山河大地向光影里成立诸仁若信得及去觅其光影来处了不可得便乃坐断报化佛头师云密庵老祖善说法要大似久经行阵惯战作家箭箭不空刀刀有力然则从长简点将来利即不无害亦不少何也引得后代儿孙递相钝置个个向光影里着到毕竟如何得当良久云人人尽欲出常流折合还归炭里坐。

　　罢炉上堂兼谢两序问十方同聚会个个学无为此是选佛场心空及第归和尚今日解制有多少人心空及第师云纵目所观进云恁么则无漏国中留不住出头天外任人看师云结解同时句又作么生道僧呈坐具师打云乱统作么僧喝师连棒打出乃云春光已半月春雪满林壑百草不萌芽蛰虫梦未觉谩言大地白漫漫红日一舒光烁烁独有庭前露柱年年祇么平常也不諠哗亦不寂寞人人道彼饱丛林孰知渠也难名邈更有灯笼体透玲珑心空眼活左右匡维时协赞胜如普化摇铃铎渠侬长得无事安间诸仁莫若一时放却已透关者自然七纵八横未透关者难免无绳自缚噫歔嘻能展拓五浊海底辗屎猪拗折祥麟一只角报君知委不委眉毛罅里清风起直饶大千刹海都游遍掷下拄杖云究竟将来不如者里。

　　百丈忌拈香迅雷吼碎虚空骨三日耳聋善举扬佛祖典刑为第一天人师表世无双华中优钵人中杰法中骨髓僧中王兴礼乐定宗纲不作不贪大智惟昌刹海尽皆蒙化育支那谁不被恩光莫谓真归无处觅分明觌面不曾藏碎身粉骨难酬报竭尽微诚一炷香。

　　涅槃上堂举世尊临入涅槃以手摩胸普告人天大众曰尔等谛观吾紫磨金色之身瞻仰取足莫令后悔若言吾灭度非吾弟子若言吾不灭度亦非吾弟子时百万亿众悉皆契悟师云山僧今日与么举诸仁与么听还得契悟也无果然契悟便与释迦老子把手共行同一受用其或未然莫道不疑好不免更为颂出黄面瞿昙自倒自起四十九年巧说道理临行犹自卖弄口策摩胸示寂归何处觌露堂堂人不委人若委尽善美桃华岁岁笑春风鹧鸪啼在深华里试问见前兄弟还委悉么如不委且到大殿拈香上供。

　　大悲生日升座僧问大悲千手眼三十二应身称名齐赴感无物不沾均敢问是神通妙用为复法尔如然师云坐断两头当阳不住进云将钱买糊饼放下手来却是馒头此意如何师云任伊造作千般到底无过是面进云今日慈云普覆法雨均施圆通大士在甚么处师便打僧礼拜云棒头有眼明如日要识真金火里看师云且信你一半乃云净法界身言端语真风清月白万古长春本无出没不存窠堀遍界全彰通身绵密大悲愿力不休不息时时示人时人不识示见受生激浊扬清高低普应妙用纵横泥捏金刚水里走笔描菩萨火中行是则固是若约衲僧门下天地县殊何也不见道闻声悟道见色明心观世音菩萨将钱买糊饼放下手来却是馒头能杀能活能锥能钩有权有实有放有收以楔出楔看篓打篓一趯趯翻四大海一拳拳倒毒蜃楼微雨洒华千点泪澹烟笼竹一堆愁八角磨盘空里转玲珑殿阁语风瓯千差万别悉了元繇且置祇如大悲菩萨千手眼且道那个是正眼掷下拂子云通身照尽无遗影千眼都来一只收。

　　上堂今朝又是清明节寒食禁烟思古哲鸟啼绿树语含愁人哭荒郊泪成血生生死死没了期祇为此关打不彻打得彻空诸结智竭情枯无恼热万年一念绝思惟一念万年无空缺无空缺瞥不瞥直饶玄会得眼中犹着屑不着屑真奇绝尘尘刹刹炽然说万紫千红烂熳开华底灵禽更饶舌且道说个甚么以拂子击香几云任从沧海变终不为君通。

　　结夏上堂圆觉伽蓝宽若十虚无际大光明藏皎如千日齐辉微尘佛刹如来总此安居海会云来菩萨悉同休夏延一念作僧祇促僧祇为一念无有丝毫增相无有丝毫减相无有丝毫异相无有丝毫同相一道平等浩然大均诸仁直下知归一生参学事毕傥若情存取舍尚昧见闻劳他古圣垂慈向无方便中曲垂方便九旬禁足三月护生念念攀缘刮龟毛于铁牛背上心心永寂截兔角于石女腰边莫作奇特商量亦非玄妙解会以拂子划云若向者里挨得一缝开拶得一线入则无边刹海不隔毫端十世古今不离当念刹那了却弹指圆成便知恒沙如来据虎头山僧随例收虎尾十方刹海诸菩萨大家踊跃生欢喜祇如不落阶差修证一句又且如何话会横按拄杖云任运常如痴兀人他家自有通人爱。

　　达变权禅师语录卷第三
嘉兴大藏经　达变权禅师语录


　　达变权禅师语录卷第四

　　侍者海澄记录

　　颂古

　　赵州示众云兄弟若从南方来者即与下载若从北方来者即与装载所以道近上人问道即失道近下人问道即得道兄弟正人说邪法邪法亦随正邪人说正法正法亦随邪诸方难见易识我者里易见难识。

　　老禅将韬略长瓜分南北细品雌黄下载与装载利钝展锋芒三世诸佛不识讵容取次承当蟾彰千涧高低月春转寰中远近香。

　　东坡居士参东林总禅师总与论无情话有省遂献投机偈云溪声便是广长舌山色无非清净身夜来八万四千偈他日如何举似人后圆智证悟法师参护国此庵元禅师法师举东坡宿东林偈且曰也不易到此田地庵曰尚未见路径何言到耶曰祇如他道溪声便是广长舌山色岂非清净身若不到此田地如何有者个消息庵曰是门外汉耳曰和尚不吝可为说破庵曰却从者里猛着精彩觑捕看若觑捕得他破则亦知本命元辰落着处师通夕不寐及晓钟鸣去其秘蓄以前偈别曰东坡居士太饶舌声色关中欲透身溪若是声山是色无山无水好愁人。

　　劫外今时无彼此从来换步不移身咄哉彼此何偏颇一向潇湘一向秦争似两头坐断何妨拨转乾坤华山分破无多子独拔无门解脱门。

　　古堤和尚寻常见僧来每云去汝无佛性僧无对或有对者莫契其旨一日仰山到参师云汝无佛性山叉手近前应诺师笑曰子甚处得此三昧仰曰我从沩山得复问和尚从谁得师曰我从章敬得。

　　几个师僧无佛性妙药难救膏肓病叉手近前能识宗自然上恭而下敬彼此三昧有师承主宾互换全正令一对鸳鸯戏水湄啾啾篱雀难同泳。

　　日子和尚因亚溪来参师作起势溪曰者老山鬼犹见某甲在师曰罪过罪过适来失祇对溪欲进语师叱之溪曰大阵当前不妨难御师曰是是溪曰不是不是赵州云可怜两个汉不会转身句。

　　寒山语拾得笑有参差没孔窍无腔韵出高低调转身不会可怜生明明一句三玄要。

　　香严上堂若论此事如人上树口衔对枝脚不蹋枝手不攀枝对下忽有人问如何是祖师西来意不对他又违他所问若对他又丧身失命当恁么时作么生即得时有虎头招上座出众云对上即不问未上对时请和尚道师乃呵呵大笑。

　　未举已前先荐得从教节外又生枝咬人师子全生杀忍俊韩卢没了期未上对也大奇呵呵一笑少人知。

　　长生皎然禅师常访一庵主款话庵主曰近有一僧问某甲西来意遂举拂子示之不知还得也无师曰争敢道得与不得师却问有人问庵主此事有人保任如虎头带角有人嫌弃则不直半文钱此事为什么毁誉不同请试拣出看曰适来出自偶然争拣得出师曰若恁么此后不得为人。

　　胡来胡现是贼识贼舌头无骨利如锋烂泥有刺人难测人难测落霞与孤鹜齐飞秋水共长天一色。

　　龙峻和尚因僧问如何是不知善恶底人师曰千圣近不得曰此人还知有向上事也无师曰不知曰为什么不知师曰不识善恶说什么向上事曰如何师曰不见道犴俗。

　　不识善恶洒洒落落向上亦不知千圣难凑泊毫牦系念不平常未免画地为牢无绳而自缚。

　　睡龙和尚因僧问如何是触目菩提师以杖趁之僧乃走师曰住住向后莫错举似人。

　　畣在问处更不周遮重重相为举向作家落花有意随流水流水无心恋落花。

　　地藏和尚问僧什么处来曰秦州来师曰将得什么物来曰不将得物来师曰汝为什么对众谩语其僧无对。

　　来问若成风应机非善巧三搭不回头笑破衲僧口饥逢王膳不能食百城烟水何时了。

　　僧问云居膺禅师羚羊挂角时如何师曰六六三十六复曰会么曰不会师曰不见道无踪迹。

　　羚羊挂角迥绝罗笼通身无影像遍界绝行踪虽无牙爪甚威狞猎犬难寻谁敢触刚触着转辘辘六六依然三十六。

　　鼓山智岳禅师因僧问虚空还解作用也无师拈起拄杖云个师僧好打。

　　针芥相投运斤成风奔流度刃不见痕踪龙袖拂开山岳震虚空迸出电光红。

　　大颠初参石头头问那个是汝心师曰见言语者是头便喝出经旬日师却问前者既不是除此外何者是心头曰除却扬眉瞬目将心来师曰无心可将来头曰原来有心何言无心无心尽同谤师于言下大悟。

　　言语相呈浑不是扬眉瞬目亦须蠲水尽山穷难进步蓦然一指路通天路通天绝正偏虚空背上驾铁船。

　　香严上堂僧问不求诸圣不重己灵时如何严曰万机休罢千圣不携疏山禅师在众作欧声曰是何言欤严闻便下座曰适对此僧必有不是致招师叔如是未审过在甚么处师曰万机休罢犹有物在千圣不携亦从人得如何无过严曰却请师叔道师曰若教某甲道须还师资礼始得严乃礼拜蹑前问师曰何不道肯诺不得全严曰肯又肯个甚么诺又诺于阿谁师曰肯即肯他千圣诺即诺于己灵严曰师叔恁么道向去倒屙三十年在师后问镜清肯诺不得全子作么生会清曰全归肯诺师曰不得全又作么生清曰个中无肯路师曰始惬病僧意。

　　己灵诸圣海中沤休罢不携腊月扇拳踢相应机副机胡来汉现箭中箭龙象蹴踏跛驴难见肯诺不得全清风生八面快须着眼看仙人莫看仙人手中扇。

　　洞山因僧问三身之中阿那身不堕众数山曰吾尝于此切后有问曹山先师道吾尝于此切意作么生曹山云要头即斫将去又问雪峰雪峰以拄杖趁云我亦曾到洞山来。

　　吾尝此切不堕众数夜半正明天晓不露要头斫去隐寒芒满口含霜何用诉打趁曾到洞山来电光影里分缁素阿呵呵悟不悟三个老古锥同行不同步。

　　曹山因僧问常在生死海中沉没者是什么人师曰第二月曰还求出离也无师曰也求出离只是无路曰出离什么人接得伊师曰担铁枷者。

　　生死海第二月迷真认影何时歇不用别处求出离当下翻身自超越顿超越得自繇更嫌何处不风流。

　　曹山因僧问鲁祖面壁意旨如何山掩耳。

　　动弦别曲叶落知秋若非作者孰辨端繇有意气时添意气不风流处转风流。

　　雪峰因僧问古人道觌面相呈时如何师曰是曰如何是觌面相呈师曰苍天苍天。

　　觌面相呈是也无端含元殿里谁觅长安可怜不遇知音者空把瑶琴对面弹。

　　僧问乾峰十方婆伽梵一路涅槃门未审路头在甚么处峰以拄杖划云在者里云门拈起扇子云扇子　跳上三十三天筑着帝释鼻孔东海鲤鱼打一棒雨似盆倾会么。

　　乾峰拄杖云门扇掣电光中看转变堂堂对面眼麻眯涅槃有路无人荐有人荐鲤鱼　跳雨盆倾流出桃华千万片。

　　僧问报慈藏屿禅师情生智隔想变体殊祇如情未生时如何师云隔云情未生时隔个甚么师曰者个梢郎子未遇人在。

　　情未生时直言隔悠悠寒角发孤城一种是声无限意有堪听有不堪听。

　　兴化因后唐庄宗幸河北回魏府行宫诏师问曰朕取中原获得一宝未曾有人酬价师曰请陛下宝看帝以两手舒幞头脚师曰君王之宝谁敢酬价玄觉征云且道兴化肯庄宗不肯庄宗若肯庄宗兴化眼在甚么处若不肯庄宗过在甚么处。

　　两手擎来问法王中原一宝不囊藏知音自是能明鉴直得光辉满大唐。

　　僧问云门如何是清净法身门云华药栏曰便恁么去时如何门云金毛师子。

　　清净法身华药栏一句全提绝潦倒便与么休草草金毛师子旋风埽三千里外见淆讹几个衲僧有眼脑。

　　僧问曹山如何是师子山曰众兽近不得如何是师子儿山曰能吞父母者曰既是众兽近不得因甚却被儿吞山曰子若哮吼祖父母俱丧曰只如祖父母还尽也无山曰亦尽曰尽后如何山曰全身归父曰前来为甚么道祖父亦尽山曰不见道王子能成一国之事枯木上更撒些子华。

　　众兽近不得因甚被儿吞为伊能哮吼纤毫影不存全身既归父大用体全真苔生玉殿巍然贵枯木华开遍界春。

　　智门钦禅师因僧问两镜相对为什么中间无相师曰自己亦须隐曰镜破台亡时如何师竖起拳。

　　两镜相对元无相百亿须弥不见踪镜破台亡全体现铁船高驾太虚空。

　　广德周禅师因僧问承教有言阿逸多不断烦恼不修禅定佛记此人成佛无疑此理如何师曰盐又尽炭又无曰盐尽炭无时如何师曰愁人莫向愁人说说向愁人愁杀人。

　　不求真不断妄了无欣猒真过量荡尽家私彻骨穷风流潇洒襟怀旷相逢果有知音知面面好风来席上。

　　黄龙机禅师因僧问不问祖佛边事如何是平常之事师曰我住山得十五年也。

　　来问平常事山居十五年镇日间闲地常时坦坦然鸟啼修竹里华笑碧崖前尽情俱吐露莫作俗流传。

　　玄泉第二世和尚因僧问辞穷理尽时如何师曰不入理岂同尽。

　　万里无云天吃棒须知别有好家风灵文海藏诠不及今昔贯穿绝始终一片风光描不就至尊至贵许谁同。

　　龙穴山和尚因僧问大善知识为甚么却与土地烧钱师云彼上人者难为酬对。

　　土地烧钱冷处着把问有来繇畣无虚假彼难酬对曲高和寡言中有响潇潇洒洒潇洒绝碧眼胡僧难辨别。

　　韶国师有时谓众日大凡言句应须绝渗漏始得时有僧问如何是绝渗漏底句师曰汝口似鼻孔。

　　口如鼻孔眼如眉石女能吟白雪诗昨夜虚空开口笑木人生得石竿儿。

　　韶国师因僧问橹棹俱停如何得到彼岸师曰庆汝平生。

　　彼岸何曾离当处若谙停棹便通玄衲僧荐得风前旨直截分明妙莫传。

　　报慈文遂禅师问僧从什么处来曰抚州曹山来师曰几程到此曰七程师曰行却许多山林溪涧何者是汝自己曰总是师曰众生颠倒认物为己曰如何是学人自己师曰总是。

　　大地山河俱是宝不识之人入荒草依稀仿佛眼未开拈却鼻孔无处讨杀人剑活人刀起死回生手段高。

　　云居清锡禅师因僧问古人有言释迦与我同参未审参何人师曰唯有同参方得知曰未审此人如何亲近师曰恁么则不解参也。

　　与佛同参谁辨的元无彼此绝疏亲琉璃古殿浸明月端拱何曾有二人拟亲近隔关津错过威音劫外春。

　　永明寿禅师因僧问如何是永明妙旨师曰更添香着曰谢师指示师曰且喜没交涉仍有偈曰欲识永明旨门前一湖水日照光明生风吹波浪起。

　　欲识祖师玄妙旨添香拨火谁能委一湖吞尽大千界万象光含无表里迷头认影不相当对面白云千万里。

　　南泉山下有一庵主人谓曰近日南泉和尚出世何不去礼见主曰非但南泉出世直饶千佛出兴我亦不去师闻乃令赵州去勘州去便设拜主不顾州从东过西又从西过东主亦不顾州曰草贼大败遂拽下帘子便归举似师曰我从来疑著者汉次日与沙弥携茶一瓶盏三只到庵掷向地上乃曰昨日底昨日底主曰昨日底是甚么师于沙弥背上拍一下曰赚我来赚我来拂袖便回。

　　好个担板汉横身一条铁智勇李将军两度拗不折出师重决龙蛇阵当锋连下顶门楔马陵道下死庞涓千古英雄常泪血。

　　百丈惟政禅师有老宿见日影透窗问师为复窗就日日就窗师曰长老房中有客归去好。

　　问来隐密畣不囊藏运筹帷幄捉贼擒王蓦唤一声归去好和云带露湿秋光。

　　郦村自满禅师上堂古今不异法尔如然更复何也虽然如此者个事大有人罔措在僧问不落古今请师直道师曰情知尔罔措僧欲进语师曰将谓老僧落伊古今曰如何即是师曰鱼腾碧汉阶级难飞曰如何免得此过师曰若是龙形谁论高下僧礼拜师曰苦哉屈哉谁人似我。

　　迥绝威音与目前古今不落本天然拟求直道翻成曲蚤隔程途万八千欲免过转堪怜天上人间谁似我驱雷掣电鼓风烟。

　　南源道明禅师上堂快马一鞭至人一言有事何不出头来无事各自珍重僧问一言作么生师乃吐舌云待我有广长舌相即向汝道。

　　一言吐出最亲切舌相圆音彻大千不是仙陀难凑泊抬眸鹞子过西天。

　　西堂智藏禅师普请次曰因果历然争奈何争奈何时有僧出以手托地师曰作甚么曰相救相救师曰大众者个师僧犹较些子僧拂袖便走师曰狮子身中虫自食狮子肉。

　　无风浪起有事有理随机应变摇头摆尾电影才收脑后星流一抬一搦善锥钩收虎尾兮踞虎头。

　　华林善觉禅师因观察使裴休相访问曰还有侍者否师曰有一两个祇是不可见客裴曰在甚么处师乃唤大空小空时二虎自庵后而出裴睹之惊悸师语二虎曰有客且去二虎哮吼而去裴问曰师作何行业感得如斯师乃良久曰会么曰不会师曰山僧常念观音。

　　本色住山人无心自合道天人龙虎悉皈依水到渠成非作造问何行业感如斯山僧常念观音号。

　　古寺和尚丹霞来参经宿明旦粥熟行者祇盛一钵与师又盛一碗自吃殊不顾丹霞亦自盛粥吃者曰五更侵蚤起更有夜行人霞问师何不教训行者得恁么无礼师曰净地上不可更点污人家男女霞曰几不问过者老汉。

　　家富小儿娇强兵无弱将泥牛吼月浪千寻石笋抽条长万丈。

　　黑涧和尚因僧问如何是密室师曰截耳卧街如何是密室中人师乃换手捶胸。

　　密室虚通绝正偏毫无造作始天然风前不荐室中主更要将军赠玉鞭能善委直如弦买得风流不用钱。

　　盐官安国师有法空禅师到请问经中诸义师一一畣了却曰自禅师来贫道总未作得主人曰便请和尚作主人师曰今日夜也且归本位安置明日却来法空下去至明旦师令沙弥屈法空禅师法空至师顾沙弥曰咄者沙弥不了事教屈法空禅师屈得个守堂家人法空无语。

　　酬醋殷勤全道义和光应物探来宾洪钧律转华千对客情犹自不知春旁敲正打丧却全身一声黄鸟青山外占断风光作主人。

　　乳源和尚仰山作沙弥时念经声高师咄曰者沙弥念经恰似哭曰慧寂祇恁么未审和尚如何师乃顾视仰曰若恁么与哭何异师乃休。

　　箭锋拄剑刃交移星转斗换象抽爻回首暮云归未合抬眸新月上林梢。

　　黄檗在南泉普请择菜次泉问甚处去曰择菜去曰将甚么择师提起刀泉曰祇解作宾不解作主师以刀点三下泉曰大家择菜去泉一日曰老僧有牧牛歌请长老和师曰某甲自有师在师辞南泉泉门送提师笠曰长老身材没量大笠子太小生师曰虽然如此大千世界总在里许泉曰王老师聻师戴笠便行。

　　宾主历然活泼泼吹毛用处乾坤黑无腔雪曲扣知音妙展家风人莫测纵夺同时善抑扬大千总在个中藏龙蛇阵上多机变海内横行越大方。

　　黄檗示众云汝等诸人尽是噇酒糟汉恁么行脚何处有今日还知大唐国里无禅师么时有僧出云只如诸方匡徒领众又作么生师云不道无禅祇是无师。

　　超师作启后昆噇酒糟汉蚁聚蝇奔定龙蛇兮眼何正彰大用兮师不存阵云横海上拔剑搅龙门下视佛祖为儿孙荡荡巍巍显独尊。

　　长庆大安禅师初造百丈礼而问曰学人欲求识佛何者即是丈曰大似骑牛觅牛师曰识得后如何丈曰如人骑牛到家师曰未审始终如何保任丈曰如牧牛人执杖视之不令犯人苗稼师自兹领旨更不驰求。

　　为人直截没周遮举足分明便到家果尔时中能管带何妨高驾白牛车不动步越流沙枯木龙吟消息尽风前铁树自开华。

　　临济大师住镇州临济一晚小参日有时夺人不夺境有时夺境不夺人有时人境两俱夺有时人境俱不夺克符问如何是夺人不夺境师曰煦日发生铺地锦婴儿垂发白如丝符曰如何是夺境不夺人师曰王令已行天下遍将军塞外绝烟尘符曰如何是人境俱夺师曰并汾绝信独处一方符曰如何是人境俱不夺师曰王登宝殿野老讴歌符于言下领旨。

　　暖风浩浩烘天地是处江山锦绣新皱碧蹙红无限意醉眠公子不知春。

　　等闲一吸沧溟竭无限波澜彻底干击碎珊瑚枝上月不留光影与人看。

　　正令全提无缝罅圣凡谁敢犯当头有情有理俱三段一剑霜寒万国愁。

　　天普盍兮地普擎运行日月镇常明一人端拱无私化万国歌谣享太平。

　　临济曰大凡演唱宗乘一句中须具三玄门一玄门须具三要有权有实有照有用汝等诸人作么生会下座。

　　一句全提玄要旨纲宗通摄了无遗吹毛用处天魔丧毒鼓轰时佛祖驰彩画虚空无向背玲珑八面有风规高提祖印谁能委独许超方作者知。

　　僧问如何是真佛真法真道乞师开示师曰佛者心清净是法者心光明是道者处处无碍净光是三即一皆是空名而无实有如真正道人念念不间断自达磨大师从西土来祇是觅个不受惑底人后遇二祖一言便了始知从前虚用工夫山僧今日见处与祖佛不别若第一句中荐得堪与佛祖为师若第二句中荐得堪与人天为师若第三句中荐得自救不了僧便问如何是第一句师曰三要印开朱点窄未容拟议主宾分曰如何是第二句师曰妙解岂容无著问沤和争负截流机曰如何是第三句师曰但看棚头弄傀儡抽牵全藉里头人。

　　至鉴本来无一物才分朕兆有三才玄炉大冶烹群象捏聚依前又放开。

　　师谓僧曰有时一喝如金刚王宝剑有时一喝如踞地师子有时一喝如探竿影草有时一喝不作一喝用汝作么生会僧拟议师便喝。

　　迅雷一击电光驰地轴天关悉转移颠倒阴阳归掌握黄头碧眼莫能窥。

　　师一日示众云参学人大须仔细如宾主相见便有言说往来或应物现形或全体作用或把机权喜怒或现半身或乘师子或乘象王如有真正学人便喝先拈出一个胶盆子善知识不辨是境便上他境上做模做样学人又喝前人不肯放此是膏肓之病不堪医治唤作宾看主或是善知识不拈出物随学人问处即夺学人被夺抵死不放此是主看宾或有学人应一个清净境界出善知识前善知识辨得是境把得抛向坑里学人言大好善知识知识即云咄哉不识好恶学人便礼拜此唤作主看主或有学人披枷带锁出善知识前善知识更与安一重枷锁学人欢喜彼此不辨唤作宾看宾大德山僧所举皆是辨魔拣异知其邪正。

　　两锋开合展枪旗互换全机作者知一点不来云万里丝毫才失路千岐吉凶爻象须抽换生死关头贵转移横按莫邪全正令寰中端坐镇雄基。

　　示众我有时先照后用有时先用后照有时照用同时有时照用不同时先照后用有人在先用后照有法在照用同时驱耕夫之牛夺饥人之食敲骨取髓痛下针锥照用不同时有问有畣立主立宾合水和泥应机接物若是过量人向未举已前撩起便行犹较些子。

　　古镜当台绝去留胡来汉现足机筹指南一出狼烟尽霹雳才收电火流把住众流俱截断放行携手御阶游回途得妙无多子一月光含八百州。

　　上堂次两堂首座相见同时下喝僧问师还有宾主也无师曰宾主历然师召众曰要会临济宾主句问取堂中二首座。

　　两堂同喝针锋相对宾主历然是何三昧二水中分白鹭洲三山半落青天外一语归宗万国朝虚空合掌森罗拜。

　　达变权禅师语录卷第四
嘉兴大藏经　达变权禅师语录


　　达变权禅师语录卷第五

　　侍者海澄记录

　　垂问

　　人人有个影子寸步不离即不问目瞳无影时如何冤有头债有主为甚么桑树上着箭谷树上汁出。

　　种麻得麻种豆得豆因甚有善因而招恶果。

　　犀因玩月文生角象被雷惊华入牙即且置文彩未彰己前道将一句来。

　　如如向上没可安排为甚么建法幢立宗旨。

　　是法平等无有高下赵州为甚么三等接人。

　　箭锋相拄即不问袖里藏锋一句作么生道。

　　风不来对不动为甚么绝顶无根草无风自动摇。

　　倾湫倒岳即不问不涉泥水道将一句来。

　　连朝下雨天人见水是琉璃鱼龙见水是窟宅凡夫见水是水饿鬼见水是火衲僧家见作么生。

　　汝若进一步即迷其理若退一步又失其事若也寂然地又是死汉作么生免得此过。

　　应病与药即不问去却药忌道将一句来。

　　若也广寻文义犹如镜里求形更乃息念观空喻似日中逃影不涉二途作么生道。

　　汾阳道识得拄杖子一生参学事毕泐潭云识得拄杖子入地狱如箭射一等是拄杖子为甚么有得有失。

　　前三三后三三即不问光前绝后一句作么生道。

　　不可毁不可赞体若虚空无畔岸即不问通褒贬一句作么生道。

　　点鱼上竹竿一日一千里即不问不涉程途一句作么生道。

　　少林一脉祖祖相传因甚道大唐国里无禅师。

　　有佛处不得住无佛处急走过毕竟向那里安身立命。

　　佛身充满于法界为甚么佛法不到北俱卢州。

　　大坐当轩即不问如何是不露锋骨底句。

　　向上一路千圣不传达磨西来所为何事。

　　高高峰顶立不解从空放下深深海底行不能步步登高祇如二边不住中道不居底毕竟如何话会。

　　始从鹿野苑终至跋提河于是二中间未尝说一字大藏小藏甚处得来。

　　道无心合人人无心合道为甚么无心犹隔一重关一人有庆兆民咸赖为甚么庭前生瑞草好事不如无。

　　古人云施主一粒米大如须弥山若还不了道披毛带角还祇如头上角不全身上毛不出且道是何果报。

　　石长无根对山含不动云因甚又道青山与白云从来不相到。

　　有水皆涵月无山不带云夜月舒光为甚么碧潭无景。

　　问畣机缘

　　问僧甚处来云国清来师云既是国清为甚么狼烟遍界匝地刀枪僧拟议师云上座正闹在。

　　问孟冬薄寒寒作何色师云且归暖室商量。

　　问佛与众生等无差别为甚众生受佛戒即入诸佛位师云从前汗马无人识祇要重论盍代功杂碎袈裟佛佛授手威音那畔阿谁传持师云锡挂妙高新日月衣披亘古旧云烟那伽常在定无有不定时为甚因戒生定师云为怜三岁子不惜两茎眉三白羯磨是戒耶和尚阿阇黎乃至袈裟等是戒耶既都不是毕竟以何为戒师云是事如是持。

　　僧参师问打破虚空底人向甚么处藏身云一毫头上定乾坤师云一毫吞却山河大地则易山河大地吞却一毫则难你作么生会僧无语师云大好一毫头上定乾坤。

　　问僧情存圣量犹落法尘己见未忘还同渗漏了事衲僧如何受用僧云出头天外看谁是我般人师云念言语汉未在更道僧无语师便打又僧云随处得安闲师云乱统作么僧无语师打云虾蟆禅又一僧云莫把是非来辨我师云者是长连床上学得底毕竟如何受用僧无语师直打出。

　　问莹侍者日月傍照三天下正照四天下即不问曰月威光照不到处道将一句来云夜半正明天晓不露师云不是不是更道看者无语师云气急杀人。

　　问僧甚处来云绍兴来师云父母未生前从甚处来云遍界不曾藏师云者是古人底如何是你自己底僧无语师便打。

　　问如何是佛师云礼三拜向你道如何是法师云流通今古如何是僧师云眼横鼻直僧礼拜师却问如何是佛僧无语师指露柱云你且向者里参去。

　　问澄侍者从来水火不同器因甚水里火发澄云别是一家风莹侍者云大用现前一僧云山上有鲤鱼海底有蓬尘师云者是国一禅师底与你没交涉僧无语师喝出。

　　问莹侍者蛰户不开龙无龙句知你会不得祇如枯木里龙吟且道是何章句者云悉唎悉唎苏噜苏噜师云依稀相似仿佛不同。

　　问百尺竿头即不问县崖撒手事如何师云分身万象中。

　　问僧不是心不是佛不是物是个甚么僧云某甲不明师云不明处明取云如何是不明处师云黑似漆明如日云毕竟如何是不明处师云山门头合掌佛殿里烧香。

　　问德云从来不下妙高峰善财去参因甚却在别峰相见师云大人境界普贤知。

　　问僧甚处来云湖州来师云湖州有个端师子即今在甚么处云湘之南潭之北师云者是耽源底与端师子有甚交涉僧无语师云弄虚头汉。

　　问僧生路上死人无数熟路上不着活汉你作么生会云某甲到者里弓折箭尽求和尚指示师便打。

　　僧问枯木岩前错路多如何得不错路师云看脚下随问僧枯木岩前是何意旨僧无语师云寝也未寝见说甚枯木岩前。

　　僧临行问两脚梢空时如何师云走杀阇黎紧峭草鞋时如何师云绊杀有分僧云朝生便是凤凰儿师云老鹳未许你在。

　　僧参师问从甚处发足云南岳师云你道思大师鼻孔长多少云与和尚一般师云你道我鼻孔长多少僧拟议师便打。

　　僧参师问一向在那里住云福建鼓山师云曾见晏国师否云不曾见师云你不曾在鼓山住。

　　僧问正睡着无寝无想无见无闻主人公拄甚么处师云我且问你日间浩浩地主人公在甚么处僧拍桌一下师云此是风力所转终归败坏云瓮中不走鳖师云瓮中不走鳖火里却生烟。

　　偈

　　送禅人行脚

春光入幕时相识转盼秋声又将息草鞋紧峭别峰头去去丛林须辨的未有常住而不行抹过须弥一坦平未有长行而不住堂堂坐断千差路行即住住即行竿头百尺路纵横住即行行即住廓周沙界何来去从前大道没遮拦究竟不曾离一步

　　和石头回禅师草庵歌

草庵轩豁堪栖止虎护阶前清飙起风月等闲恣吐吞重重围绕好山水住山活计问如何日用头头无不是古路平世界陡无心合道道方偶一言曾脱野狐身鞭草血流顽石吼剑树牙血盆口驱耕籍尽饥夫有栗棘蓬咬百杂碎喝下须弥山倒走虚空焕若金光聚耀古腾今人不喻大千函盍在其中七曜依之而顺度谩嗟法灭天人忧祇为吾侪识浪游宝藏自家浑不顾痴狂偏爱镜中头无住着任喧幽事事全彰法法收三万猊台方丈着百千狮子一毛头天然古朴家风妙岂羡浮华碧玉瓯石头唱我和酬同风未敢必师俦吾爱吾庐雅自玉栖真弹指足千秋

　　灵峰山歌

古灵峰无内外劫火光中常自在巍然迥出最孤高八面玲珑非向背难描邈超意况未谙入处徒渴仰云里旃檀香已久风前铁对华初放桂轮辉珠露落白银世界何寥廓夜明帘外任横身鸟道玄途频下脚峰峦秀溪壑宽水出高原受用便列派分宗能普润澄潭不许老龙眠过量人弘此道铁壁银山都靠倒更将大地作红炉祖佛圣凡齐铸造不繇他全在己法法收归掌握里未来出格好风光总在如今一念始绝覆藏难隐讳充塞乾坤无不是毫牦差处隔天渊何曾踏著者些子须透彻始知音个事休于纸上寻从来妙语非干舌本有天机海样深迷即失悟即得掣电光中分白黑迅雷粉碎太虚空玉人梦破生平惑圆通少偏见多遂成雪曲与巴歌师弦一奏群音绝休问如何与若何

　　拄杖歌

扶倾伴月一拄杖赤体条条宁较样风埃不着自神奇傲雪欺霜有骨壮最圆明何假漆杰出丛林作标格纵夺事事浑无碍为人不费丝毫力任横拈凭倒卓耗动三有齐震愕疾如金翅攫狞龙辽空劈海何须摸显全提彰大用觌面提持非戏弄鞭起铁牛离死水解针枯骨知吟痛无背面没心情岂属阴阳造化生敲磕虚空饶有响横挝涂毒鼓无声携佛祖撑乾坤独拔无门解脱门长于上古而不老后天地极而长存

　　示禅人

至道难明要究明悟来方始出常情狮弦乍奏群音绝金翅才飞众鸟惊剔起两眉须自荐聊通一线要君醒男儿好具超方眼莫似时流造次行

　　除夕

道人胸次冷如冰话到年穷似未曾懒补衲衣云片片从他垢面发鬙鬙通红不息地炉火独耀无私古殿灯明日斩新条令句敲空作响韵鼟鼟

　　和灵澄禅师山居诗

因僧问我西来意我话山居不计年乐道人宜穷彻骨畏寒我且发披肩斫将石罅龙须竹笕到厨中象眼泉清冷家风谁会得一钩新月挂帘前

因僧问我西来意我话山居不计年贝叶谩遮缁素眼袈裟难搭利名肩尽惊慈化神移树若慕真风虎送泉自笑生平无伎俩锄云几度薜萝前

　　赋得参差竹影上东窗

月上东廓夜未央纸窗筠影拂寒光初疑水墨良工妙渐听萧疏风韵长快我案前清眼目奇君格外露行藏终宵坐对何灵活密室机先代举扬

　　和越五陈居士韵

迥出灵岩结石棚昔人于此悟无生谭禅月殿龙投座散步云梯虎伴行华雨室空难点缀机圆见彻任纵横谩言衣钵无分付千古高标启后英

　　寿本师天童和尚五帙

岩桂香飘古道场法王初度先重阳望隆海内家风阔德被寰中化日长户外天人争踊跃座前衲子竞铿锵虚空寿量凭何祝喜听雷音遍十方

　　送友住剡溪

几回清夜话松窗别思悠悠竟莫降片月那堪留去景好山自是动眉双一毛吹起明宗旨寸草拈来建法幢他日傥能期我社不辞迢递剪寒江

　　拟梅送友住大梅寺

瘦景离奇异众芳南枝再发更殊常冷涵玉爱华初绽露滴酥怀味奈尝将领红英归上苑不兼粉蜨逐霓裳生机岂藉东风力占断春光转少阳

　　大梅

簸箕击碎虚空藏放出浑身白玉毫唱拍独联云外调亲疏一劄笑中刀鼯闻密室玄机寂虎建方坟道韵高莫谓师归无处觅大梅山月浸松涛

　　龙山

高步不从云水入青山未住已先来三间容纳虚空小六户通明昼夜开宾主谩分帘外月是非徒折镜中梅茅庵烧却名难掩振古洪音响似雷

　　亮公

虚空讲得尚淆讹再唤回头不较多蓦地打翻关捩子全身跳出葛藤窠才离幽谷迁乔木便卖松风入翠萝千古西山名彻远声光赫赫满娑婆

　　船子

无地无锥彻骨穷空船赤手展家风中流两岸频移棹苦海千波任转蓬透网金鳞才滞水瀑腮电火急飞红入泥入水华亭老师表江南独让雄

　　次宋学士灵峰留题韵呈本师和尚

幽栖高托入云天四海禅流走万千钓入沧波忘际岸身藏北斗绝中边孤芳嫩桂开仙苑独秀灵苗长石田最喜祖庭重展拓千斤法担有人肩

　　腊月三鼓出坡口占

鸡鸣出远披信步转山阿鹤发霜华染鹑衣风箭过曲涧水生骨长空月渡河半生行脚事古镜不须磨

　　山居

幽鸟林间奏管弦香风涧水尽谭禅客来动问山中趣笑指乔松有鹤眠

折脚铛煨璎珞粥空心铫煮澹黄齑现成受用无多子赢得疏慵倚杖藜

　　荷上露珠

轻盈本自瑶阶下妙转风前不露踪千手大悲难捉摸翻身又入水晶宫

　　破草鞋

万壑千峰曾踏断通身骨露更忘疲而今投老岩隈下卧月眠云是所宜

　　腊月送亡僧值雨

蒙蒙四野冻云垂火送亡僧冒雨回莫谓去人消息断短墙新放一枝梅

朔风欲剪素毛新吹落梅华不染尘古径潇潇松底雨一般清冷泣同人

　　辞世偈

　　五十二年如一寝就里全机无别共真人无位无生灭梅梢月上清风动临行句子少人知八面玲珑无罅缝咄哉四海众高流莫弄虚头休打哄若是无依过量人出生入死能珍重有权有实有照有用八角车轮空里转焦砖打着连底冻。

　　佛事

　　挂过堂版风骨严冷体性刚坚规模法席号令人天有准有则无倚无偏动则轰轰烈烈静时密密绵绵玉应金舂香积内云奔水赴雁堂前正当恁么时如何击一下云轻轻击着如雷垢好听希声彻大千。

　　六和火光焰焰净赢赢和上人还会么直教火里现全身充塞乾坤绝包裹。

　　澄源火数载丛林木作一旦桶箍爆却蓦然彻底无依直下洒洒落落火光燎着面门时无位真人光烁烁。

　　慧目火大悲千眼非多临济一只非独果汝慧目圆明照破生死起伏其或未然直下为汝点开彻证本来面目。

　　净虚化主火者个师僧逆行顺化行平等慈毫无虚诈临行一段光明洞彻天上天下咦脚跟不动到家乡常寂光中天不夜。

　　体用火体即用用即体任用纵横自家底放去收来珠走盘坦然无碍超生死还委悉么触处洞然无间隔耀古腾今活泼泼。

　　空如火空如来藏碎祖师关超宗越格一刹那间。

　　云崖火孤云自在出没崖巅放开弥布遍覆三千火云敛处髑髅干情与无情等焕然。

　　明通火生死牢关如打彻祖师玄旨便明通临行一句重相为火入火兮空合空。

　　体圆火无欠无余绝正偏当人本体自周圆死生洞彻浑无碍劫外今时没变迁才拟议隔天渊更入红炉重锻过精金火后转光鲜。

　　周遍火廓彻无依悉周遍无边刹海不隔线十方世界现全身坐断古今无背面荐不荐掣电神机光焰焰。

　　苍石火当阳直指莫疑猜火把头边正眼开生死涅槃俱觑破石人抚掌舞三台。

　　果生火有情因地果还生须悟当生生不生直下分明亲见彻菩提妙果本圆成。

　　涵宇禅人火佛转法轮火焰里雷轰电掣谭玄旨有时焰里结寒冰有时千华开碓觜禅人若悟目前机与佛同生同住止烈焰光中归去来腾腾脚底清风起。

　　三一上座火一即三三即一放开捏聚最绵密平生胸次若冰霜处众谦光还朴质世缘六十又三年撒手便行能事毕且道如何是末后一句优昙华向火中开透骨馨香是今日。

　　晓峰禅人火白昼雷轰电闪烁铁牛掣断黄金索蓦然跃出海门东八臂那吒难捉摸晓禅人能阔绰烈焰光中信脚行清风无限生头角(预知时至吉祥面逝)。

　　道山火出保社入丛林亲师择友一片苦心未明三八九不免自沉吟今日皮肤俱脱落通身刚骨尽黄金更有转身一句子直截当阳为君指胜爇门中掉臂行毗卢顶上清风起。

　　冬日为照如火一道神光有照有用以此辅弼丛林以此赤心为众会得生死一如不会开眼作梦与君觌面提持大似一阳解冻撺火苣云可中瞥地解翻身烈焰炉中飞彩凤。

　　净修禅人起龛惟尔净修积功累德发广大心为众竭力冲暑冒寒精勤不息今朝攃手便行指尔超生佛国脚下无私路路通十方俱遍绝行踪腾身高步毗卢顶蹋倒须弥与别峰。

　　尊严比丘尼火生也全机见死也全机见生死不相干独露本来面本非男女相何妨能转变石女天明戴帽归撞破虚空七八片无端惊起富罗山逡巡走入空王殿莫他求须自荐更有末后句为伊通一线烈焰光中绽白莲大千刹海都开遍。

　　戒微充公起龛叫不应山无阴阳地不露头角全彰意气时节到来爪牙俱利以杖击龛云杖头击着便翻身师子奋迅恣游戏　锻骨生缘八闽往来两浙德望既充众咸喜说出入丛林人呼俊杰眉底能舒白玉毫眼中不着黄金屑四十余年一梦中泥牛走入金毛穴今朝彻底为掀翻窠臼不存好时节末后句为君诀斩新更入洪炉锻洪炉焰里寒冰结劫火光中得自繇一片清凉除恼热(浅葬数年今煆过人普同塔)。

　　众灵骨起龛四海众高流大家在者里示寂有先后归源无此彼铁牛不卧巟陂真龙岂藏死水密移一步透重关西方入定东方起　锻骨死骷髅活龙象逐队成群东抛西放多年雨打风吹几度云封雪葬未能法合古规岂得通身快畅今朝独露风前指尔单明向上还会么瞥转一机急着眼看一齐煆送人红炉透出白毫光灿烂妙手僧繇画不成充塞虚空无际岸　普同入塔白银世界金色身情与无情共一真法源平等何高下总是灵山一会人忘彼我绝疏亲个个全身无向背人人眼出透金尘今日同归无缝塔正体堂堂没却身诸仁者既是正体堂堂为甚么没却身不见道天晓不露夜半正明。

　　断尘米头起龛无荣无辱过生平寝入南柯眼未明遂喝一喝云霹雳一声昏梦破坦然高步涅槃城　举火断除尘垢尚落偏枯要得圆妙绝后再苏华开碓觜笑杀老卢眼中无屑肘后有符火里翻身能　跳皮肤脱落绝名模。

　　众灵骨入普同十方薄伽梵三界独称尊诸仁如荐得一路涅槃门涅槃门绝遮互八字打开两手分付无景对下合同船大家齐上无生路。

　　悟尘起龛以杖击龛云悟尘若悟此三昧生死牢关百杂碎化城不住绝拘留便归宝所无挂碍祇如脚下无私一句又作么生道步步绝行踪通身无向背　举火生老病死苦为人那个无会得安闲法还他大丈夫悟禅人还会么拈起死柴头且向无烟火烈焰光中掉臂行赤洒洒兮净赢赢无死无生无涅槃逼塞虚空绝包裹。

　　一明火一明不明眼里无筋自遮自障丧却生平为尔金针一拨通身都是眼睛送入红炉锻过无明业识冰清当下豁然亲悟入巍巍高踞涅盘城。

　　达变权禅师语录卷第五
