嘉兴大藏经　大笑崇禅师语录


　　大笑崇禅师语录序

　　宗门之兴废在人不在法祖道之隆替在法不在人自初祖手提密印直指人心迨后五叶分灯家风互显各有伟人未若临济弥天广被续佛慧命于积衰久废之余使海内咸知向上递传大慧说法径山皎日在怀英风振世克绍祖规显扬从上宗旨其烜赫为何如也大笑禅师系三山和尚嫡嗣径山大慧后裔分身唱道自西蜀云贵无论遐陬海澨水郭山塘尘壒阛阓凡所经历贤士大夫缙绅先生缁白四众靡不瞻皈咸请阐扬宗乘起衰立极今其语录南行如无价明珠照耀南北机辩呈童寿之锋文彩擅贯休之誉洵直接杨岐之脉独踞高峰之堂矣敬于翻阅之下书数语于简端读是编者宁以余言为河深也哉。

　　梅槎洪图光拜题

　　大笑禅师语录序

　　大慧老人以金翅鸟王劈海直取龙吞手脚勘验学者临济之道烜赫一时直下儿孙虽隅处巴蜀其余韵闻之殊异众鸣如吹万真铁壁机三山来其道自微而着化流江浙人始知有大慧之裔皆林林硕大之士也大笑禅师饱餐禅悦晚契高峰来老人之室为一时当事者逼其出世于高峰宝积诸刹上堂小参皆其不得已拿三道四日积成卷余与禅师忝为同门不敢掩其光彩乃一言以弁其首倘撞着一个半个具眼衲僧谓禅师无此语莫谤禅师好老夫罪过亦何敢辞。

　　时
康熙庚午重九后二日　古秀州同门法弟沈克斋廷劢谨识

　　序

　　直指人心见性成佛何尝有语权说实说法说喻说何尝无语四十九年不说一字语而无语岩中宴坐诸天雨花无语而语以语为语以无语为无语者中人以下也以无语为语以语为无语者中人以上也大笑和尚承嗣高峰峰嗣庆忠忠嗣聚云云嗣朝阳阳嗣铁牛牛递接径山历历源头一代不让一代其声名久播西蜀矣此卷即和尚继席高峰开堂宝积诸刹之法语也其旨甚要而语不烦较之钩章棘句烂然骇人者奚啻霄壤哉予虽未尝与宝积握手谈心而三复斯录有如亲见宝积矣遂谓广大师曰令师斯录不可轻与中人以下者阅何以言之彼徒以语为语以无语为无语而不知无语而语语而无语也使以斯录入于续灯之中必为诸方尊宿共相赞叹曰径山之下可谓有人矣。

　　时
康熙壬申年春王正月人日莆阳超原澹崖氏拜撰

　　大笑崇禅师语录目次序文卷上上堂卷中小参茶话机缘佛事卷下颂古(着拈)书问杂着行实

　　附万邑当事缙绅请启

　　伏以祖意西来淮海江湖悉变酪法幢东建星辰日月尽传灯良由宗教之乘殊故尔根茎之器异欲点白雪须敞红炉恭惟　大笑老和尚高峰嫡嗣双径远孙守道有年宝寿姜愈辛愈辣操心无替杨岐盏益净益莹匪曰德重神钦实乃道高虎伏灵鹅护足顽石点头众等意类狂猿情犹野马窃闻明心见性之旨罔谙参禅了悟之方拣小春节后悠且长订望旦令辰圆而满舒忱有自祈降莲台南浦江岸老幼贵贱齐沾花雨之滋西蜀川城真俗贤豪共聆韶铎之响岭梅梢上香喷喷凭师拈示指端柏树庭前色离离倩谁掀翻鼻孔狮音震吼兽迹潜踪伏愿高悬法印大展金镵立主立宾队队象龙随蹴踏为玄为要头头棒喝信施陈顿令门外快抽身直教竿头早进步三空敬仰四众欢腾(众等)无任踊跃之至。

　　法弟张永辉程鼎程豫程升程晋谨启

　　大笑崇禅师语录卷之上

　　书记空情录

　　住夔州府万县观音山宝积寺

　　康熙乙卯师在高峰受总戎觐桥易公暨诸将士缙绅四众等请入院。

　　土地卓拄杖云神从此来灵从此起永镇三门不可轻易时然后言切忌传言送语咄。

　　三门谁能出不由户何莫由斯道也但有伶俐衲僧都随山僧脚跟进来。

　　接引殿手里明珠从何而得放大毫光是甚么色引导众生悲愿莫测贼贼伸手也得缩手也得。

　　伽蓝殿灵山受嘱悲愿胡存咄一回举起一回新。

　　佛殿喝一喝云一则不可何况有三且这一群牛马终朝坐在里许不免十分尊贵未审济甚么边事即今新宝积到来用无情毒手一棒敲翻窠窟大家和泥合水七纵八横又作么生款待良久复喝一喝。

　　方丈横一丈顺十尺佛祖不能窥鬼神亦难觑山僧到此百无禁忌吾奉太上老君急急如律令敕即于是日请上堂拈启云毛锥未动文彩全彰山僧未出方丈持法轮已被镇台易公为汝诸人转了也若能于兹荐得不劳重为表白其或未然还请维那宣读读毕师指法座云尽虚空是个宝华王座一任或高或低遍法界是个法身那管是凡是圣山僧到这里踏破毗卢顶抹杀释迦文须弥灯王退位舜若多神潜形任是碧眼胡僧到这里也须乞命喝一喝遂升拈香云此瓣香普天尊贵匝地馨香熏之则万邦协和煽之则黎民安泰爇向炉中奉祝
当今皇帝万岁东宫太子千秋伏愿一人端拱万国咸宁河海晏清四方同庆次拈云此瓣香多生种植累劫栽培至固至坚如金如玉爇向炉中奉为满朝文武阖国公卿镇台易公宰官绅士伏愿福基稳固长为国家之砫础寿算愈增永作法苑之金汤次拈云这瓣香自从曹溪岸畔玉印山前崇圣院里中下毒种直至而今气喷诸方从不可思议中拈出供养现住昙华堂上传临济正宗第二十七世上三下山老和尚用酬法乳之恩敛衣就座维那白槌云法筵龙象众当观第一义师顾视左右云会么法无定相遇缘即宗山僧今日被人抑逼出来重辟此山要知此山原来嵯峨耸峙壁立万仞常放光明照彻三千大千世界叵耐劫火之后荆棘挺生迷失道路将此山光明埋没已久故尔山僧到来未免多费手脚以拄杖作刈草势云拨尽群阴返太原大地山河无遮蔽维那再白槌云谛观法王法法王法如是师下座。

　　上堂释迦掩室于摩竭净名杜口于毗耶二老各与三十拄杖今山僧门开八字一任诸人横行顺行左行右行切恐汝等行到水穷山尽处把断要津处有人擒着向你索饭钱那时口似扁担方知脚跟下大有事在。

　　高峰老人圆寂就高峰祖院上堂拈拄杖画○相云诸仁者还见么此是我老人底面目无增无减卓一卓云还闻么此是我老人底脚跟不动不移横身落在不肖儿即手中只得向人天众前一回举出虽然如是也是自扬家丑崇上座自崇圣院里相随三十余载屡遭毒害至今满口含冤犹未洗雪可恨这老汉狼心不歇却又抽车拽炮故意放轮将高峰院子干屎橛七长八短破沙盆有边没边重新交付即今不肖儿郎又如何举唱复卓一卓云七长八短干屎橛倏尔齐整有边没边破沙盆依旧团圞团圞后又作么生男儿自有冲霄志不向如来行处行。

　　上堂拈拄杖卓一卓喝一喝云临济德山来也在山僧拄杖头上论义拄杖子遏捺不住即今有不顾危亡底出来与他相见僧出师打云德山棒临济喝今日与君重点破左边底切须承当右边底何劳裁酌庞公卖笊篱普化摇铃铎复卓一卓喝一喝。

　　上堂挥拂子云欲从这里入者譬如行远必自迩登高必自卑且道如何是绝顶底一句击禅床曰千山皆仰止万派尽朝宗。

　　说戒上堂石中有玉沙里有金凿石得玉淘沙见金蓦拈拄杖卓一卓云即今为汝诸人凿开玉淘出金汝等于兹拾得彼彼男子各各丈夫何须谨秉释迦让美弥勒无绳自缚好肉剜疮说甚杀盗淫妄食肉饮酒一任杀佛杀祖作个白拈贼频将黑豆换人眼珠虽然也须朝乾夕惕履薄临深岂不闻昔日神秀大师与槽厂行者同参黄梅五祖祖一日令各陈所见倘有证入付汝衣钵为第六代祖师神秀呈偈云身是菩提树心如明镜台时时勤拂拭勿使惹尘埃行者亦呈偈云菩提本无树明镜亦非台本来无一物何处惹尘埃看这二老一个有杀人刀无活人剑一个有活人剑无杀人刀正好各与三十拄杖向后不许徐六担板免使受人瞥起争端即今设有劳不肯底出来道长老也须自吃三十拄杖且道过在甚么处抚案一下云不因柳毅传乡信何缘得到洞庭湖。

　　高峰老人周年设忌诸仁者知么此是我老人放身舍命之期全身落在不肖儿郎手里一任杀活纵擒收来放去十八日已前有尾无头夜半日头红十八日已后有头无尾午时星斗现即今十八日又如何恁么去也出户不行青草地恁么住也归家岂坐白云床众中若有伶俐衲僧出来道长老临济儿孙说谁家语话但向道今日老人忌辰也少这一分供养不得。

　　上堂僧出喝一喝云且道是主是宾师打云山僧今日不与汝分进云若人识得心大地无寸土既无寸土向甚么处安身立命师云开驴胎入马腹问如何是先照后用师云汝问甚么僧拟开口师便打进云如何是先用后照师打云会么僧礼拜师云是汝讨得底僧出师蓦头一棒僧云谢和尚指示师云且莫诈明头僧出师举拄杖云还识这个么僧礼拜师便打乃竖拂子云这一半那一半东边有西边有点捏拳长伸手象王行狮子吼喝一喝云昨夜总角山与黑滩子斗额胜负未分被山僧拄杖子无端恶发趁出万仞峰前大洋海外直至而今永无踪迹▆无踪迹且又如何举唱复喝一喝。

　　上堂震法雷飞闪电夜叉头菩萨面斗雪寒梅随风柳线贤善贤善秦时　轹钻。

　　说戒上堂从上诸佛设立科条总欲汝等外息诸缘内心无喘心如墙壁方可入道纵尔大地平沉犹是阶梯下底事何以故譬如造层楼者先　其基然后雕梁画栋碧瓦朱提可以舒天外之霓而佩云中之凤内藏珠玉外饰大观遐哉诚厚福者之所居也且道居后一句又作么生拈拄杖卓一卓连喝三喝下座。

　　上堂若论此事西天四七东土二三都来没启口处即今山僧不惜口业为尔诸昆仲道个亲切句子供养诸人竖拄杖云两个五百是一贯耳躲原来皮两片眉横鼻直发朝天上元原是正月半复竖拄杖云看看鼻孔有气者出来相见。

　　高峰老人三周设忌指真云这老汉鬼面神头无丑可丑眼空宇宙看破世界浮沤口似悬河说尽人间禅病一条毒棒打杀诸方顿令活者死死者苏盲者明愚者醒贫者富富者贫一向于骊龙颔下取珠猛虎口里夺食鬼神莫觑佛祖难窥于今性命浑身落在性崇手中一切放伊不过把住亦在我放行亦在我把住也大千世界不能该放行也藕丝孔里未为窄贼贼也只是鼻直眉横心行如何太克只兹三载已周不肖儿郎只得以怨报德顾视左右云会么於戏尚飨。

　　康熙戊辰十月望日邑侯张公暨缙绅士庶等请师于宝积本院。

　　结制上堂舒卷丝纶数十秋轻轻不觉雪盈头而今举钓清波上赤尾鲸鲵快上钩座元出师云宁向直中取不向曲中求元作礼归众师云好个阿师僧问宝积禅林昔年初创此日重修初创重修是同是别师震威一喝僧拟开口师便打僧礼拜乃云大丈夫伶俐汉肘后须悬夺命符手中常握金刚剑早已能摧佛祖心何况丧却天魔胆摧了心丧却胆太平底定斩尽痴顽奚俟三条椽下七尺单前磨裙擦裤数坐安禅一任行便行坐便坐饥吃饭困打眠任性逍遥得大自在若有丝毫挂念便是三涂业因瞥尔情生万劫羁锁圣名凡号总属虚声殊相劣形皆成幻色山僧恁么告报也是好肉剜疮检点将来有何交涉既没交涉即今建会期主如何报称顾视左右云常将日月为天眼拈出须弥作寿山。

　　邑侯张公送大殿额至夏旭东荐亲同传和璞易夔林罗开美众檀越请上堂拈拄杖画○相云此是邑侯张公格外垂青底正眼盼及林泉悬额于不二门头种福于恒沙劫内韩公衣千年复现苏子带此日重新卓一卓云此是本境众檀越护持法苑底一片肫诚复卓一卓云此是今晨会主追荐宗亲底一段孝思山僧今日借渠鼻孔出气轻轻熏动诸人若能于兹荐得一任天恩地恩君亲恩师长檀越恩同伸报尽脱或未然切须知有且道知有个甚么复卓一卓云百年三万六千日牙齿依然还在口且道其中还有事也无酆鲍史唐俞任袁柳。

　　冬至上堂座元问座上烛影爃煌炉内檀烟缥缈祝延圣明统御庆贺我国晏然和尚分上又作么生师云山僧一时忘却了也进云绳阴刚剥尽一阳又始生乌漆盆击碎琉璃盏现成就里机关和尚如何指示师云午时星斗现夜半日头红进云四时气运▆时转八卦循环颠倒颠未审是卦转气气转卦师云啰啰哩哩啰啰进云和尚一向脚板朝前终朝眉毛扫地其中还有奉重事也无师云山僧下座后归方丈即向汝道进云恁么则金果早朝猿摘去玉花晚后凤衔来师云一任颠倒元啐云某甲一时乱却六十甲子了也师呵呵大笑问某甲有一句话要问和尚师云是那一句僧便喝师便打僧云也瞒某甲不得师云山僧不如汝问如何是亲切句师云五九尽日又逢春如何是转身句师云山前绿竹岭后青松如何是异类句师云张公吃酒李公醉如何是青州布衫师云遮天盖地僧伫思师连棒打退乃云群阴今已尽一阳又复还时光增一线慈明却放参却放参少机关毕竟如何卓拄杖云腊月火烧山。

　　长至后二日陈荣琐母难请上堂竖拄杖云惟有这天机觌面无殊隔喝一喝云平空发迅雷勾甲咸萌拆野壑蛰龙吟诸人勿疑惑既不疑惑且道卢舍那如来应化甚么国土顾视左右云东胜神州北郁单越过此后如何今朝诞生人毕竟陈檀越既是陈檀越母难之辰且道山僧又如何庆祝昨夜福星朗耀今朝寿域弘开无边仙子下瑶台但看舞松戏彩祝君寿比日之升祝君福比月之恒日升与月恒犹尚有亏盈祝君寿兮比南冥南冥不及大桩臻卓一卓云惟有这个算无数花甲重重不记春。

　　佛成道日说戒值师诞传檀越请上堂师召众云会么瞿昙老汉于此夜捏目生花奇哉三叹于后四十九年中设立科条说甚一归依二归依三归依安陀会郁多罗僧伽黎惹得后代儿孙依例攀条无绳自缚山僧作个旁不肯底忍俊不禁亦乘此日辊入堪忍界中拟欲于马头上截角龟背上拔毛直至而今抱恨含冤洗雪不得看来顺水推船即易逆风把柁则难只得混入水牯牛队里大家和泥合水将睹星悟道的随分拈来大庾岭头提不起底觌面交付举起衣角云且道除此之外更付个甚么喝一喝下座。

　　相亭传檀越诞期请上堂问今日傅檀越母难之辰于兹设供饭僧请和尚升座有何言句以酬来意师云露香仙果桃初熟雪点寒梢梅正春进云历年弘护志切依皈毕竟得何功德师云堂上椿萱同映彩阶前兰桂自联芳进云已生面目即不问未生面目是如何师震威一喝僧归位师乃云若道未生面目山僧未出方丈时早为傅檀越露出了也恐有未见未闻者且听山僧一一注出天得之以清地得之以宁君王得之坐治太平文武百官得之辅相裁成衲僧得之也不过鼻直眉横这些且置蓦竖拄杖云即今无量寿尊来也诸人还见么沧海几经变春秋不记年卓一卓。

　　元旦说戒上堂天何言四时行地何言百物生君何言万邦宁风调雨顺海晏河清拈拄杖卓一卓云惟有这个无四序一回举起一回新苟日新日日新又日新诸人记取汤之盘铭既尔日新又新何罪不灭何戒不臻岂待鸡足山中等个人堪笑老迦叶多年钝置妙慈氏　目鼓睛何似宝积信手拈来觌面区分且道区分个甚么喝一喝云爆竹一声除旧桃符万户更新不因风皱面怎得水成纹元正启祚万物咸亨因时纳祐庆无不禛修心绸缪牖户切须信受奉行。

　　上元相亭傅檀越率男尔玉智还利幽请上堂问灯灯续焰祖祖相传未审传个甚么师云宝积门外石狮子进云鸡寒上树鸭寒下水意旨如何师云月半是十五僧出师以拄杖画○相示之进云人境俱夺了也和尚又作么生师云汝且退问如何是万法归一师云还识山僧手中拄杖么进云毕竟一归何处师云颠三倒四进云劫火洞然大千俱坏未审这个坏不坏师卓拄杖云也须疑着乃云今朝正月十五处处敲锣击鼓昨期戬谷迎祥今朝天官赐福明明报与君知诸人切须荐取五九尽日又逢春冬至寒食一百五莫瞒盰休莽卤金吾不禁夜行人一任诸人来与去来即恁么来去亦恁么去长安大道草漫漫华堂便生荆棘树问阿娘和阿父浪子天涯不肯归倚门倚闾遥瞻伫欲断肠深怀慕饥寒冻馁谁管顾蓦竖拄杖云回互不回互良久靠拄杖云吁嗟已兮归宁父母虽然如是即今相亭檀越乘兹上元之期供佛饭僧怜悯冥途孤魂异类鬼神普施玉液琼浆设放瑜伽法食且道利益何如抚案一下云于兹荐得顿见四恩普报三有齐资一切蠢动含灵莫不于兹沾其利济脱或未然且听因斋庆赞爱日堂中树树椿萱荣晚景步云梯上双双桂子跃龙门八九子尔小生分明记取。

　　夏贵还诞日设斋祈嗣请上堂问昨夜星移斗转今朝瑞蔼南宸弥空花雨铺瑞色遍地法云布嘉祥未审是今时消息未审是那畔机关师云无须锁子两头摇进云恁么则翡翠踏翻荷叶雨鹭鸶穿破竹林烟师云日午打三更进云即今贵还居士逢渠母难竭力倾诚营斋供众皆因箕裘少托嗣续维艰迎请和尚登曲录床且道以何利益师云吞日精啖月华进云恁么则桂子月中落天香云外飘师云言必有中进云古人道举一不得举二放过一着落在第二某甲已落第二了也且道一毕竟如何举师云山僧答汝这话不得进云恁么则东翻西覆随风舞倒坠横垂信月移师云弄潮须是吴江客别语还他汉地人僧作礼师云一得一失问如何是普度群生一句师云赵钱孙李周吴郑王进云如何是摧邪辅正句师云东打西敲进云如何是截断众流句师震威一喝僧作礼师便打进云恁么则心行狼毒师云怜儿不觉丑问还丹一粒点铁成金某甲特来请和尚点师云将铁来进云某甲不会师云你将甚么唤作金僧便喝师便打问参学人必须尽情放下既是尽情放下又参个甚么师云你也说得是僧拟开口师便打僧礼拜归众师云快参问西来大意即不问今朝开堂事如何师云山高水长进云四海僧流如雾集且道作么生接师便打僧礼拜师拈拂子拂一拂云休拟议莫狐疑山僧一一摅陈诸人各各委悉知么即今贵还夏居士母难之辰发如是心来我宝积院里设供饭僧启请山僧升于此座敷扬妙义每念嗣续维艰但恐箕裘罔托朝乾夕惕念切依皈山僧事不获已只得于老干上发些嫩枝说个生生不息底道理大哉乾元万物资始至哉坤元万物资生天地合德日月合明左旋右转摩荡生成干兑离震巽坎艮坤长幼卑尊各有区分且道区分个甚么老梅花古淡稚桂叶精神拈拄杖卓一卓。

　　朱裔芳为慈母诞辰请上堂师拈拄杖卓一卓云此是裔芳知恩报恩底一片孝心诸人共见共闻且道见闻个甚么昔日世尊乃净梵王之太子不绍王位割爱辞亲入雪岭修行成道证果说法四十九年度尽累劫宗亲至今称为能仁大孝即今裔芳虽居俗谛念切归依乘兹慈亲寿诞之辰兴斋办供礼请山僧升座开示且道与世尊是同是别若道同映雪寒梅趁朔风若道别沧海桑田无间歇也不同也不别蟠桃六千年始方结以拄杖画○相云诸人还见么献桃仙子从天降送酒麻姑特地来。

　　解制上堂座元问桃花浪暖语燕鸣莺阳回暖谷气勤花神场开选佛百二圆成从今以后又向何处安身师云山前山后溪西溪东进云恁么则百舌来休枝上语凤凰怎肯共同栖师云怜儿不觉侬家丑进云古人道牛过窗棂头角易惟有尾巴最难去和尚即今又作么生师云且道山僧如何秪对上座进云如是则石鸽穿云连斗戏金骝渡海带山嘶师云即当不少乃竖拄杖云只这个年年三百六日日十二时因甚十月十五谓之结二月十五谓之解虽然事不同途要且理惟一致即今山僧恁么也得不恁么也得恁么不恁么总得毕竟如何百二十期今已周放出沩山水牯牛东触西敲随任运只要水草调得周溪东牧溪西游种月耕云莫放休国王水草随意吃得优游处且优游优游且置山僧过此又作么生桃花浪暖鱼龙化重展丝纶别下钩。
嘉兴大藏经　大笑崇禅师语录


　　大笑崇禅师语录卷之中

　　书记空情录

　　小参

　　佛成道日值师诞会吾杨居士为男寄名请小参释迦老汉不解脑后抽钉却又眼中着屑赚得后代儿孙尽谓之睹星悟道山僧抱恨含冤乘此日为伊洗雪岂料会吾居士及节因时将长男来我高峰院里寄名保关山僧只得不惜眉毛葛藤一上还委悉么饭众悬幡福寿无比呦呦鹿鸣嘛呢叭　。

　　衡山法伯和尚圆寂对真小参高声唤云衡老汉呼之又不应顾视左右云觅之又不见指真云分明在目前相逢不觌面良久云夜明帘外转身来岂可清风卧金殿。

　　小参诸昆仲今结制三日矣窃念隙驹易过驷马难追古人曾惜寸阴汝等岂可轻易放过凡参禅底人譬如国家用兵先须布阵安营坚设墙堑外不放入内不放出外不放入则外息诸缘内不放出则内心无喘心随境转境随心生心境双忘自然灵光显现方知本来面目不从外觅不向他求何须参师访友向他人喉下讨气则知自己眉毛不在他人面上山僧恁么说话也是画蛇添足与钵安柄检点将来当堕拔舌地狱何故聻不见昔日文殊起佛见法见被世尊威神摄向二铁围山间且道山僧与文殊是同是别喝一喝云宁可将身堕地狱莫将佛法作人情珍重珍重。

　　陨西周县尹毕七小参喝一喝云此是居士为国惜民历劫长存底面目有何生死去来只因恩爱牵缠世缘不破故尔辊入幻化场头作个幻人做些幻事即今山僧不惜眉毛为伊扫开葛藤何以故立春前山僧来贺你立冬后山僧来吊你正眼看来功名富贵譬如水上浮沤生死去来犹若草头朝露方知万化皆空万缘总幻生亦幻死亦幻富贵功名总亦幻幻亦幻幻到幻无可幻居士有不幻之面目长存来亦空去亦空恩爱家缘总亦空空亦空空到空无可空居士有不空之精灵俨在虽然如是正恁么时且道与山僧又在甚么处相见抚掌云干加二兑连三九羊十马七鼠八猿三鸡四虎闹喧天忙道山僧不唧溜错算不为瞒七七四十九金乌飞玉兔走象王行狮子吼知有不知有百年三万六千朝牙齿依然还在口复喝一喝。

　　羯磨小参拈拄杖卓一卓云无量法门百千妙义总被山僧击碎了也诸人于兹荐得更有甚么佛驮耶达磨耶僧伽耶五戒沙弥戒比丘戒菩萨大戒其或未然犀因玩月纹生角象被雷惊花入牙。

　　考功小参竖拂子云道在迩而求诸远事在易而求诸难难难朝朝共起夜同眠易易一个鼻头两孔气即今鼻孔有气者出来与山僧相见监院出师喝一喝院云这个也不消得师云山僧今日失利化主出师问父母未生前面目你作么生会答云火焰山前三峡水师云且放过一着执拂侍者以拂置于桌上便出师问汝手中底聻者作挥拂底势师云不愧为吾侍者执杖侍者以杖度与师便出师竖拄杖问云汝手中底却在山僧手里汝即今底又在甚么处者竖起指师云汝那一指与山僧手中底是同是别者云一树梨花靠粉墙僧出师云汝往常惯弄手脚即今一切俱不许汝又作么生僧云直日事繁忘却了也师便打考毕师拟开示悦众即敲引磬大众作礼师云山僧今夜失利且道即今文殊又在甚么处座元云谛观法王法法王法如是师便归方丈。

　　小参大道只在目前要且目前难睹欲识大道真体不离声色言语古人恁么道宝积则不然蓦竖拄杖▆大道只在目前目前何不快睹卓一卓云欲识大道真体诸人切须荐取即今有向声色里承当者么出来与山僧相见众答不契师云有眼底因甚不解见有耳底因甚不解闻有口底因甚不解说有脚底因甚不肯行复卓一卓云只为分明急翻令所得迟易府纯素道人对灵小参昔日世尊将正法嘱付国王大臣婆罗门等俟末法时代助宣正法众等各乘悲愿或现国王身或现宰辅身或现将军身或现居士身或现童男童女身或现宰官妇女身道人可谓现宰官妇女身于易府者年来持斋茹素礼诵金刚末后剃发染衣皈投三宝岂奈尘缘牵绊世网羁縻不能得登般罗彼岸即今报缘既尽脱幻归真且道如何是归真底面目喝一喝云无死亦无生来去复何论金刚经里句忒杀太分明道人还记得金刚经么过去心未来心现在心俱不可得既三心俱不可得且道毕竟如何识取钩头意莫认定盘星会得山僧道底即会得金刚经里说底会得金刚经里说底即会得山僧道底会得山僧道底与金刚经里说底则知道人本来面目与如来同体如来面目与山僧同体山僧面目与四生六道一切众生同体道人还信得及么脱或未然更有一颂凡持金刚多感应肉身身里睹金仙但能不着诸有相何须九品复生莲复喝一喝。

　　小参今宵香毕上单打个瞌睡钑子敲开眼睛忽然得个消息且道是甚么消息天晴日光达落雨地下深寸指是五双二四还如八八八六十四五四三二一一归何处处处绿杨堪系马马蹄踏杀遍天下梦觉归来道底颠四倒三却也颠三倒四明明说与诸人因甚诸人不识莫狐疑休拟议一镞三关只这是叮咛再叮咛切记又切记夜永更深勿劳久立。

　　为周遇舟居士对灵小参生死幻梦去住空花梦幻空花乃生死岸边事居士年来虔心奉佛持诵金刚金刚经云如来者无所从来亦无所去故名如来于兹荐得则知幻而有生觅生底了不更得幻而有死觅死底了不可得既觅生死不可得即今居士厌世离凡毕竟向甚么处安身立命弹指一下云青山只解磨今古流水何曾洗是非。

　　分座治平羯磨小参竖拄杖云此是汝等洁净的法身原来一系不挂更有甚么染污只缘执妄迷真有人有我认贼为子将奴作即以至种种爱缘故尔沉沦不息即今山僧不惜眉毛为尔诸人扫开藤葛何故聻昔二祖请达磨与之安心磨云将心来与汝安祖云觅心了不可得磨云与汝安心竟三祖请神光与之忏罪光云将罪来与汝忏祖云觅罪了不可得光云与汝忏罪竟看来何心何罪何佛何生于兹荐得一任淫房里访弥勒酒肆里觅观音脱或未然脚跟下也不得轻易放过。

　　茶话

　　茶话拈起饼云此是云门饼诸人切忌带齿沾唇举杯云此是赵州茶吞却不若吐却识得吞吐分明一任汝等于二六时中行住坐卧待客迎宾任性逍遥更无一毫勉强即今众檀越敦请山僧开场选佛且道这佛字还着得也无诸人不妨出来道看维那作礼师云也不消得便归方丈。

　　座元母难请茶话宁上座相随山僧二十三载每于二六时中奉尘执巾擎茶捧果山僧随时摄受并无佛法商量然山僧三百六十骨节八万四千毫窍一一是伊记取分明何待伊母难之期请求法要且山僧肠肚并无屎屁只有面上眉毛终朝拖泥带水且道即今还在也未良久云咦有劳众慈各请归位。

　　除夕茶话年年此日是除夕看来何常有更易今年人是去年人明年日是今年日五九尽日又逢春明朝元旦是初一溪头柳眼绽黄金岭畔梅腮敷白玉就里机关事若何一个鼻头两孔气不问周吴郑王那管赵甲钱乙聻聻聻假鸡过关指瑕夺璧明朝祝圣宜早大众勿劳久立。

　　茶话维那出众云二月阳春仲山花次第开堤柳披金锁和风扫玉阶特请和尚垂慈道个因时及节底句子贵图满座知音师云今朝二月十四却也有些喜气可喜日暖风恬又道明朝解制两堂龙象整齐个个顶天立地打开舌底关头脚底丝纶斩去一任汝等东去西去南去北去去到去无可去汝等又作么生各下一转语看座元云金乌飞银汉玉兔隐沧洲一僧云千里溪山随指顾一川风月任逢迎又僧云任他行尽天涯外难忘室中不夜灯众答毕师乃云阿呵呵会也么休错过莫蹉跎明朝解制自有下落良久云虽然如是也不得离俺这里。

　　机缘

　　情侍者颂公案呈师阅师云还须着力研穷者云觌面承当师云承当个甚么者低首师震威一喝者随声亦喝师云除却喝还有么者拂袖便行师云放汝三十棒师夜坐次谓僧云今夜好月云请和尚月看师画圆相示之云这个与天上底是同是别师喝一喝僧作礼云再乞一偈师示偈云明明一镜照当空说甚别来说甚同识得其中端的旨光明何处不圆通。

　　佛事

　　挂钟板

　　闻声悟道见色明心犹未是衲僧最极头处大众若向未举已前承当不烦二老神用山僧只得杜口绝词若承当不得山僧向第二头举似诸人诸人切须记取顾视左右击钟板各一下云若将耳听终难会眼底闻声始得知。

　　摘钟板

　　坐琉璃殿垂夜明帘混然一体已全该明应众缘而不忒从上以来推尊此位且道全身奉重底一句又作么生道良久摘下钟板以钟覆板上背却板位作女人拜云文王在上于沼于天周虽旧邦其命维新惟有宗风无更易选佛场开不记春。

　　为治平铁祖毕九设供

　　喝一喝云年年三百六▆来无定数日日十二时何曾有尽期既无定数又无尽期东家垣墙西家篱▆因甚如此告报秪缘我治平祖翁换日偷天欺瞒作贼扬输诈败敛迹迷踪奈有不识好恶底说甚么生死去住首九尽九崇孙则不然象马有角牛羊无角无角底夜半正明有角底天晓不露正恁么时生死不存去来不立前后际断泯绝有无又作么生复喝一喝云不腆菲供伏惟尚飨。

　　为治平铁祖设忌

　　堂前烛影辉煌炉内檀烟缥缈瓶中水石草花席间菜羹瓜豆更有一品觌面亲呈师翁不妨下口喝一喝。

　　高峰老人圆寂拈香

　　喝一喝云这老汉作这般去就惑乱人家男女也瞒我大笑不得何故聻水自无疮勿伤之也展具三礼。

　　三期设供

　　饥馑初停满盘藜藿纵有佳餐吾师不取毕竟以何为供插香炉中揖露柱云尚飨。

　　老人圆寂治平竺和尚封筋子一双野云法叔率众至高峰设供请拈香

　　高声唤云老人知么此是治平野云法叔率诸禅德设供开九以表手足之情以尽法门之谊虽然竺和尚禁足关中举来筋云且喜觌面亲呈即今老和尚如何下口连喝三喝。

　　迎老人真归宝积安位

　　指真云描不成画不就怪杀丹青浑身漏逗既是浑身漏逗不肖儿郎将老人迎归宝积院里且道大众向甚么处相见喝一喝云火镜尚悬勿劳久立大众一齐作礼。

　　二九设供

　　秋风飒飒秋雨霖霖老人面目无减无增既无减无增即今十八日以来毕竟在甚么处安身立命良久云虽然云驶月运舟行岸移未免终日域中且道如何是神须世表插香炉中云诸般菲供不堪陈愿赐慈悲哀纳受。

　　八九设供

　　西风今已尽瑞雪又方临霜林敷白玉残菊坠黄金值兹吾师八九之期且道又作么生供养良久云七旬坐断去来根庭草犹他一丈深爱子不知尘垢面奉亲尤识死灰心云封古径苔新绿梦破钟声撞旧林曾忆枝头百舌语声声噪出是佳音喝一喝。

　　毕九设供

　　师至座前良久云及尽去也直得三世诸佛口挂壁上犹有一人呵呵大笑即今老人口挂壁上了还有为老人出气者么如无且听崇上座据款结案喝一喝云群阴今剥尽一阳又复生勾甲咸萌折野壑蛰龙伸正恁么时不装珍御服偏着敝衣巾虽然如是夜明帘外宝镜台前原无兼带岂有正偏既无正偏且道不肖性崇一片微忱诸般供养老人还来鉴格也无复喝一喝云若教频堕泪沧海也须干。

　　百期设供

　　老瞿昙皇宫降诞指天指地碧眼胡脱身棺椁只履归西惹得后代儿孙一个个攀条依例笑上座不解画蛇添足值兹吾师十旬之期说几句亲切话皆报诸人吾师生也本不生鹧鸪啼出月三更吾师死也原无死翡翠踏翻荷叶雨吾师来也本不来木马嘶风践三台吾师去也原无去石鸽穿云连斗戏也无去也无来两头坐断绝疑猜既绝疑猜即今还有知恩报恩者么抚案云昊天罔极。

　　二周设忌

　　高声唤云老和尚自代云诺二载以来向甚么处去来自代云东胜神洲北郁单越在此作甚么自代云不识恁么则无事也自代云儿孙得力祖父不知既是不知且道性崇即今虔设诸般供养老人还来鉴格也无自代云谢尔殷勤无可秪待既如此因甚又道不知复自代云陋巷不骑金色马问途却着破襕衫蒙师指示诸仁者知么若道是性崇却是老人若道是老人却是性崇殊不知老人在性崇口头性崇在老人舌底若信得及不劳性崇鼓动唇皮脱或未然且听性崇与诸人一一分析喝一喝。

　　扫聚云万祖塔

　　洛书石磊磊落落蓬莱水曲曲湾湾磊落底千层耸叠湾曲底万派迥环老人在此虽居尊贵不顾儿孙恁么则儿孙亦不识祖矣既不识祖即今不肖崇孙到来这三拜礼也可不礼也可良久云伏惟圆鉴。

　　为庆云卓峰法兄设供

　　昔日我来吾兄迎我我去吾兄送我此是有宾有主正恁么时亦无迎亦无送可谓宾主混融且道如何是宾主混融底一句良久云於戏尚享。

　　收灵骨

　　拈拄杖向空指云遍法界是吾兄底法身从何处收检尽虚空无些遮障那容覆藏虽然如是一向土面灰头则阿爷阿娘衣食冻馁枯瘦如柴为儿底全无供奉即今性崇为吾兄点破机关还须权归方丈遂覆却瓶便归。

　　送灵骨

　　昔日住此今又去此去此住此原无彼此既无彼此即今毕竟如何结案请君再进一杯酒西出阳关无故人。

　　入塔

　　举疏山和尚造寿塔已竟院主白云请和尚定酬工价山云谓将三文钱与匠人两文钱与匠人一文钱与匠人院主不契后举似大岭岭云若将三文钱与匠人和尚此生决不得塔若将两文钱与匠人和尚与匠人共出一只手若将一文钱与匠人累及匠人眉须脱落即今吾兄塔已造竟工价早酬少不伤廉多不伤惠且道全身奉重事又作么生放下骨瓶云庆云院里无他事瓜瓞连绵不记秋。

　　为无动大德起龛

　　崇圣院里我迎你高峰山中我送你若论衲僧分中一点容不得你即今情谊分中又作么生以手引龛遂行。

　　举火

　　同甘共苦二十年而今脱去复何言普贤行愿今虽毕脚跟底事勿瞒盰脚踏地头顶天发长须短鼻直眉横更有一端难举出说破原来不直钱撺下火炬云丘乙己化三千可知礼也悠悠苍天。

　　为见修大德送灵骨入江

　　▆骨饼云诸仁者还见么此是见修不朽底法身原来劈不开捏不聚横身落在山僧手中碎为微尘却又合为骨饼一任杀活纵擒收来收去且道作么结案抛下云天不能盖地不能载日月不能照临泥沙岂能掩盖入火不能烧入水不能坏优游任运纵横那拘水陆空界沉潭切勿安身寒岩下不可贪爱度尽众生出苦轮脱体逍遥无挂碍如何是无挂碍底一句咄我为法王于法自在。

　　为高峰老人设忌

　　抚掌一下云脱去六载今已周百棒曾经一掌酬老人面目仍依旧山自青兮水自流既是老人面目仍依旧即今大众见么拈香炉中云向后也须记得好。

　　为越宗化主收灵骨

　　来自荆楚来去从蜀东去楚蜀虽然不同云月何曾有异山僧为汝指个路头向后不得左猜右疑还知不异底道理么抚掌一下云一向脚板朝前即今要尔顶　触地遂拈骨入瓶云苍天苍天。

　　入塔

　　火镜悬西风度越宗化主寻归路枯木寒岩勿安身死水沉潭休凝注毕竟如何喝一喝云大千沙界任纵横此地他方何拘束。

　　迎灵安位

　　有生有死有来有去无死无生无来无去死生去来了无拘系既无拘系且道住即是不住即是咦夜半日头红。

　　为天然禅人入塔

　　茹蔬持斋历有多年祝发披缁本分修行即今厌世辞凡山僧为尔指个路头向后不得回头转脑弹指一下云上是天下是地自性天然下是天上是地捏转鼻孔虽然如是也不得坐在这里喝一喝。

　　大笑崇禅师语录卷之中终
嘉兴大藏经　大笑崇禅师语录


　　大笑崇禅师语录卷之下

　　侍者空荣录

　　颂古(着拈)

　　举僧问赵州(这问从甚处来)万法归一(半边▆内煮乾坤)一归何处(一▆微▆门华藏)州云(年老成精)我在青州造领布衫重七斤(止徒口快)。

　　拈云有时恁么有时不恁么毕竟如何依稀似曲才堪听又被风吹别调中。

　　颂云。

　　屈拳伸手收来放去夹路桃花风吹满地。

　　举僧问赵州(讨甚么碗)狗子还有佛性也无(不妨疑着)州云有○又僧问赵州(作么作么)狗子还有佛性也无(我到这里却不会)州云无●。

　　拈云赵州道有十分亲切赵州道无亲切十分虽然如是且道在那里见得抚掌云不识不识。

　　狗子佛性有逢人解哮吼年年三百六梅花开九九狗子佛性无觌面不识渠浑沦无个事凡圣亦同居。

　　举兴化在三圣处为首座(切忌引坏人家男女)圣问云汝道南方行脚一遭拄杖头边不曾拨着一个半个(犹恐棒头无眼)你具甚么眼便恁么道(师兄师兄)化便喝(切莫造次)圣云须是你始得(放过即不可)后至大觉处为监院(手足分中勤劳些▆)觉问我闻汝道南方行脚一遭(草鞋钱费多少)拄杖头边不曾拨着一个半个(恁么那)你具甚么眼○便恁么道(不妨疑着)化便喝(是野干鸣是狮子吼)觉便打(赏伊罚伊)化又喝(只这是更别有)觉又打(赏罚分明)次日后觉问云(婆心太切)我昨日疑你那两喝(真语耶实语耶)化复喝(执著作么)觉亦打(有劳▆用)化又喝(再来不直钱)觉又打(苍天苍天)三日后化礼大觉云(礼下于人必有所求)我在三圣师兄处(作么)学得个宾主句(咄)总被师兄折倒了也(何幸如之)愿与某甲个安乐法门(何不向神庙里去)觉云这瞎汉(师弟也不识)来这里纳败阙(对亲不说假)脱下衲衣(顿断挂心钩)痛与一顿(过在甚么处)化于此荐得临济先师在黄檗处吃六十痛棒底道理(斩新日月特地乾坤)。

　　拈云一个顺水推桡一个逆风把柁顺水推桡则易逆风把柁则难不遇无情毒手几乎倦倚栏干莫瞒盰打破愁城别一天。

　　一喝一棒又一喝两次三番遭折合若于当下解抽身免使大觉当面唾。

　　举僧辞赵州(别图方便)州云有佛处不得住(坐着即不可)无佛处急走过(也不得放过)三千里外逢人不得错举(又恁么道)。

　　拈云有佛无佛莫住走过恁么恁么切忌说破何以故错错。

　　临有话出太分明无佛欲求有佛行任意纵横无挂碍何妨对客数家贫。

　　举僧问赵州(无事讨事)如何是赵州(问阿谁)州云东门南门西门北门(中央聻)。

　　拈云恁么道如何不是赵州。

　　东门南门西门北门门门出入任般行欲识赵州真面目傍水倚山一坐城。

　　举僧问赵州(讨甚么碗)如何是祖师西来意(丙丁童子去讨火)州云庭前柏树子(西来意聻)僧云和尚莫将境示人(莫▆会好)州云我不将境示人(适才道甚么)如何是祖师西来意(再问即不堪)州云庭前柏树子(不是诗人莫献诗)。

　　拈云恁么问恁么答西来意在甚么处。

　　赵州口头不直屁庭柏也当西来意可恨阿僧不承当烦他两次重拈示。

　　举南泉一日东西两堂争猫(火因风发)泉提起猫云道得即不斩(苏鲁　哩娑婆诃)众无对(失火难逃三窟兔)泉斩猫为两段(焚枝惊散一林鸟)后举似赵州(伯牙遇子期)州脱草鞋顶出(龙门变化三春浪鹏路逍遥万里天)泉云此子若在救得猫(又悔双出早特恨独归迟)。

　　拈云一个王家不正反令两班死汉人我争雄谁是令在必行且道慈心安在具眼底检辨看。

　　没事两堂起斗争无辜斩杀实堪怜常场若遇承家子免使莫邪带血腥。

　　举云门示众云(婆心太切)闻声悟道(▆里着不得火)见色明心(▆▆着不得沙)作么生是闻声悟道见色明心(说破不直钱)乃云观音将钱买胡饼(一二三四五)放下原来是馒头(五四三二一)。

　　拈云云门老汉一向掂斤播两因甚到这里平贴贴地具眼底会取。

　　闻声悟道见色明心糊饼馒头任意吞是一个是两个分付参禅人莫教妄穿凿。

　　举僧辞归宗云(开口为甚么▆不着舌头)某甲往诸方学五味禅(穷思煎)宗云我这里有一味禅(不劳拈出)为甚么不学(某甲不喜一味禅)僧云如何是一味禅(落他坑陷)宗便打(苍天苍天)。

　　拈云这僧不采本地风流何故向外驰求恁么踏遍诸方不无海里渴杀只如归宗痛加敲击未免苦责愚痴委悉么山山时见云飞度处处常闻鸟乱啼。

　　嘘嗟禅客实堪怜觅火红炉问丙丁烈焰无边君不荐分明辜负老婆心。

　　举大慧上堂云(白日说鬼)今朝正是五月午(货卖当时)大鬼拍掌小鬼舞(家亲作祟)忽然撞着桃符神(冤家路窄)两手槌胸叫冤苦(早知今日悔莫当初)艾人云休叫苦(作么作么)止有一处堪回互(咄)遂拈拄杖云(漏逗不少)回互不回互(无可不可)卓一卓云回而更相涉(不可唤作拄杖子)掷下拄杖云不尔依位住(拄杖拄杖)。

　　拈云魑魅多端话出所谓及节因时若论衲僧分中只宜拔楔抽钉何故画蛇添足若有伶俐衲僧当正说时向前扭着云这老汉面皮厚多少又看慧老作么结案。

　　大鬼小鬼鬼打鬼忽遇桃符都卢嘴一念参差任纵横悔悔一堂闹乱皆由尔。

　　举颜渊喟然叹曰(寐语作么)仰之弥高(眉毛眼上横)钻之弥坚(一▆破三关)瞻之在前(切莫眼花)忽然在后(错过了也)夫子循循然(搭梯设阶)善诱人(婆心太切)传我以文(万象森罗非他物)约我以礼(收来只在一毫端)欲罢不能(吞不人吐不出)既竭吾才(事穷必变)如有所立卓尔(是个甚么)虽欲从之(朝朝共起夜夜同眠)末由也已(举步踏着)。

　　拈云颜子当时何不一笑而休却又睁眼说梦虽是分明话出未免裹足缠腰还委悉么身在海中休觅水日行岭上莫寻山。

　　觑不见摸不着勿思量休错过仰钻瞻忽止徒然历历明明何拘缚。

　　临济四料拣。

　　寂寞荒村草色萋故园桃李树高低落花满地无人扫月照五更有鸟啼。

　　闭户垂帘任日斜柴门懒启绝烟霞春光散尽君休惜一任东风卷落花。

　　阳蔽阴凝景色朦无人击动寺楼钟山河尽属朦胧里大地浑成混沌中。

　　不辞屐齿踏苍苔忽见罗浮山下梅分付儿童和雪折担头挑得几枝回。

　　临济三句。

　　五更深夜黑漫漫几度行人泪不干混沌浑沦君不荐轻舟已过万重山。

　　明明话出妙难思一句梅花马上诗鸡唱一声人睡起阿谁不是丈夫儿。

　　学步孩儿实可怜提携失怙几回蹎嘘嗟多少狂禅客仔细看来不直钱。

　　书问

　　复云根诸绅士

　　昔日世尊在灵山会上嘱付国王大臣婆罗门居士等于末法时代各乘悲愿或现帝释身或现国王身或现宰辅身或现将军身或现宰官居士等身种种应现护持正法故尔自古法门弘护多赖贤士大夫为其乘夙愿而来也自吹万老祖开法聚云以来云根之宰官居士力为护持者代不乏人庆忠师翁复创治平诸檀布金复倍于前今众护法不忍治平荒废复迎竺峰和尚转锡开炉可谓不忘灵山之嘱矣此种功德不啻聚云庆忠两祖于常寂光中合掌称谢即三世诸佛赞颂宁有尽哉崇株守林泉习懒成性偶自高峰转宝积途中感冒风寒至今艰于举动俟渐调摄倘贱躯妥时是芒鞋　跳时也但百无一能恐不克克炉韝用倘不弃愚鲁家里人理家里事理所宜然又何况诸檀赐召耶率复不尽。

　　与嘉禾沈克斋法兄

　　手足异处渴慕之殷不间昕夕想居士近来道体康宁静摄多方且以留心藏海福果日增自是道愈高德愈广若弟滥叨法末识浅才疏无能光显门庭有负先代惟望居士特出手眼辅正摧邪俾湖海有志于道者咸知趋向鼓舞当世展播正宗直使杨李之风复振于今日其为功末世不浅也小徒广庆慕德已久特遣趋谒祈居士不倦提携诱掖陶成倘得莲社重开莫道大笑与居士无话会时也。

　　复普陀别庵和尚

　　浙蜀万里音问罕通手足异天时为系念于丁卯佛成道日入治平始得贤弟入普陀法语并老人塔铭诸作欣跃无极今既得大金汤居止胜地惟望贤弟胸次岸谷忍辱慈和接纳方来鞭策后进倘遇就头冤家必须百炼千锤切勿轻易放过方知高峰正眼在贤弟鼻孔里放大光明递代相承一任照天照地至于拙兄守拙一隅除待客迎宾穿衣吃饭外别无一能客冬被忠州绅士牵入治平社火场中已是劳骚不过今岁南浦护法又逼归宝积结制势难推委亦不过勉应众情耳时当末法振起须赖其人惟贤弟勉之。

　　　　　　又

　　冰侄归接法翰始知笑侄孙住永寿不觉抚掌欣跃若非贤弟之大福德因缘胡能至此哉其后望其留心垂照着意匡持俾掌祖一脉悠长功德诚无量矣拙兄年近六十白雪盈头且以抱病多端不克撑理门庭有辜老人慈望惟愿贤弟悲心永固道体康坚极弱扶危光扬法化至于汇集传灯不可过劳心力当命记室有才能者分肩可也。

　　复永寿笑旨侄孙大师

　　别后二载不胜歉然正想念间忽来书至览之甚喜但永寿楚刹居杭城胜地福报人缘岂同小小可谓法门丕振祖道昌隆不可轻易主持当刻刻经营时时警惕和以接众谦以待人勿趋奉于权势之门勿驱驰于声利之地勿择贤愚而疏接待勿弃规矩而废威仪勿随势务以博名高勿逐常流以取亵慢座下衲子务要极力提持不可私心自用任意取舍执事首领切须彼恭此敬勿得任性偏私大都近日禅流多虚少实当以慈心方便造就曲成拄杖头边拨着一个半个光显门庭辉扬祖道不负出家之志愿亦不负参学之苦心也。

　　杂着

　　闲散歌

散淡优游闲没事饥来吃饭困来睡长鼾一觉翻身来不觉夕阳已沉去已沉去漫虚弃古人曾把寸阴惜忽然七月秋风凉眨眼又到三十日三十日日日流转原不息试问君家事若何人生幻境急容易急容易何为据现成公案人不识不是苦心人不知个个洗面摸着鼻摸着鼻渔父栖巢徒劳力莫教错认定盘星还须识取钩头意不谈东土与西天那管南田并北地咦

　　山居次韵

寂寞幽居过客稀称情何事不相宜朝看尺鲤溪前跃暮听清风岭畔吹宅下翠云春笋破篱边丹蔼晚棠披林泉野兴因忘世岂为援琴待子期

　　夜坐赓韵

丈室修修更漏长频呼童子更添香银床烛照光犹灿瓦鼎茶烹烟渐凉清话随机销俗块高谭满座破天荒让他尘世豪令者何似吾侪乐草房

　　昙华咏雪次韵

优游盘石历三冬六出花飞展玉容江上渔翁慵把钓山前樵子懒登峰红炉着火火初热薄体添衣衣更重启户乍惊梅放早香肌衬处与谁共

　　山居杂吟

林下优游岁月长临机妙用任施张常垂法雨普天润永扇宗风遍界扬唤醒群迷如振铎呼回幻梦似鸣筜个中消息谁能拟一句无生齿颊香

隳名黜利乐林泉不在渊兮不在田片席趺时横大地一声吼处震长天焚香扫地尽堪赏竖指拈拳亦可传话到其中端的旨破颜犹自笑先贤

兀坐山居整日闲并无别事到心田清风尘引一双手明月杖横两个肩待客频来煨榾柮迎宾且去酌清泉有人问我山中景庭柏苍苍不记年

山居无事读传灯堪叹古人大显明剜腹剖心何隐讳痴人无限受渠瞒

山居无事漫蹉跎岂把光阴错放过清旦问心忽至暮不知来日又如何

山居无事看浮云看得浮云满太清乱舞斜飘霄汉里何曾一点碍天真

山居无事听猿哀听得声长也痛哉肠断可怜无暂歇终朝逐日把儿怀

山居无事梦无惊梦破犹如梦里人世事人生浑如梦从前何用苦劳心

山居无事把心灰世事全无到本怀识得山中闲快乐何妨就里把名埋

山居无事好徘徊缓步长歌兴未衰更有一般真乐趣山前兰箭送香来

山居无事看耕耘看得耕耘苦十分力田农夫皆若此煮芹趺石莫辞贫

山居无事酌清泉多着黄齑少着盐素位幽人安本分肥甘何用污心田

山居无事好优游个事无心究极头渴饮饥餐困便睡烟波三月看渔舟

　　行实

　　戊辰冬两堂首领请师叙说行由师升座云山僧乃本川北道顺庆府岳池县鲁氏子世以一经传家母周氏生于万历辛卯父生于戊子少列黉序叨入八斋之长每以箕裘系念祷祈既久于癸酉腊八日乃生山僧未五岁家严携予读书邑之鸭山寺每闻僧诵华严及二时课诵常泪雨如倾竟不舍经席日与沙弥辈喜戏不欲归值壬午寇氛四起城郭俱破癸未▆▆本邑虎头寺严慈相继而逝骨肉分离不数日而只影孤形急欲出家其可得乎甲申山僧被掳随寇营更变者七处出生入死苦楚万端不可枚举壬辰如忠南闻老人卓锡高梁山僧决志脱尘适得石宝总戎袁宝善居士迎老人出江将山僧送至老人座前老人喜与雉染命参念佛是谁久之有省乃呈偈曰念佛是谁谁念佛一声高了一声低高低声罢归何所石女云中驾鹭鹚老人殊不示可否五云受具后制中老人以句归何处公案针劄三昼夜拌死一回乃得胸中了然不觉发笑遂呈颂座元元白方丈云大笑于树倒藤枯话已会得和尚不可轻易放过山僧随后窃闻始得休歇九刹相随始侍寮次副寺次监院未肯一日无事至癸卯随老人开创高峰工未竣老人应向化侯府请住昙华将高峰院事嘱累山僧日为土木计丙午工竣迎老人归高峰开炉一日上堂云今朝腊月一寒气将人逼雪落满林花霜凝遍地玉两堂云水僧个个赤骨　亲切转身异类行更有末后那一句山僧出众云季冬年寒和尚切忌口快老人云恁么又怎得山僧点首期满后命入昙华将古人淆讹公案一一征问清楚遂印以法衣源流有珍重吾宗的的传之句乃丁未腊月事也乙卯世变复迎老人归高峰以院事繁苦遂辞职徙隐万之宝积乙丑老人将辞世仍将高峰院事嘱予数年来两刹奔驰并不言及此事戊辰冬万之护法劝请开炉甚是螳臂当车所有络索安敢自隐但述之惭惶取大方诮存也可不存也可。

　　大笑崇禅师语录卷之下终
