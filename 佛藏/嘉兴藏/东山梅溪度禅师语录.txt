嘉兴大藏经　东山梅溪度禅师语录


　　序

　　原夫恒星不见竺干之敬以▆为禅为净为律为讲所入不同究竟则一无非以妙明之心成无上之觉而已饮光尊者灵山一笑直踏毗卢之顶教外遂有别传至二十八传而少室直指于西来又五传而曹溪呈偈于书壁于是正法眼藏播流震旦迄于今千二百余年矣其间大机大用莫不各有其语因各有其录以阐宗风得意者固可忘言因言者亦可生悟莫之或废也惟正法之凌夷故邪外之交炽在经而非于律在律而非于净在净而非于禅各欲分茅裂土互为诋讼安能归一实于三车摄千枝于五叶也哉独
梅师大和尚源承破老拂授灵公内外双融权实互用单提向上普被三根洵逆风之栴檀而绝流之香象也前已刊行流布钳锤后学今欲翻板附藏津逮十方其翘仅至矣而吾犹有疑焉既云不立文字何为饶舌不休得无以矛陷盾乎不知正以楔出楔也。

　　梅师契即此证彼之旨抱自利利他之心王舍城之结集将以破愁闷于诸天亦悲愍中之方便耳显正乃可破邪立真始能袪妄所谓一千四百余部不为多一句也无不为少其是也夫
梅师箭锋着处致
抚军慕公为新梵宇固无异祗陀之施树给孤之买园而
中丞田先生纪东山之胜亦以能诗见称又何异皎然之遇颜公了元之值苏子哉道艺既隆因缘不小乃圆觉一叙不问于当代之钜公而问于穷山之逸老岂以余为裴头陀耶噫误矣。

　　时
大清康熙辛未岁春三月紫泉天闲老人吴中蕃大身氏和南书。

　　东山梅溪禅师语录目次卷一序上堂卷二上堂卷三上堂卷四上堂卷五小参卷六茶话佛事机缘卷七拈古颂古卷八佛祖赞自赞歌书问卷九法语法派卷十示偈联芳行由

　　东山梅溪禅师语录目次终。

　　东山梅溪度禅师语录卷第一

　　嗣法门人庆绪等编

　　上堂一

　　康熙戊申六月三十师在安顺清源庵受镇西守府任护法洎文学檀越居士诸山禅德请住忠义禅院三门满径苔痕绿一门草色新虽然绝盖覆错过几多人正恁么时还识忠义路头么召大众云看脚下大殿云昔日云长境界凛凛神威今朝古佛家风重重瑞彩顾左右云且道今昔相去多少遂拈香云两彩一赛。

　　据室有如是室据如是人有如是人据如是室虽然秪如铜头铁额的衲僧到来又且如何拈拄杖云直教棒棒见血。

　　十月十五日结制上堂师以杖指法座云曲录木床当阳独露要登便登有何回互卓拄杖遂升座拈香云此瓣香金枝挺秀玉叶扶疏爇向炉中端为祝延今上皇帝圣躬万岁万岁万万岁恭愿万邦沾舜日四海沐尧风次拈云此瓣香名垂亿载气覆群黎爇向炉中奉为满朝文武阖国公卿及本省当道尊官护法檀越伏愿齐登解脱场共悟无生忍再拈云此瓣香得处辛勤拈来快便此是第一回拈出爇向炉中供养传临济正宗第三十二世光师灵隐文老和尚用酬法乳之恩伏愿生生弘祖道在在利人天敛衣敷座维那白椎云法筵龙象众当观第一义师竖拄杖云辽天拄杖久被云封今朝握出孰敢当锋顾左右云还有当锋者么一僧才出师便打僧拟议师喝退问握杖辞山谷披云入市廛如何是流通正眼句师云炉中香馥馥进云水云聚集凡圣交参如何是利济群生句师云棒下血淋淋进云如斯亲切阿谁是领会者师云绿水青山齐侧耳进云阿谁是报恩者师云石头瓦砾尽扬眉进云恁么则情与无情均沾法利去也师云逢人切莫错举问如何是一玄具三要师云拂子千条线进云如何是三要具一玄师云香烟一片云问如何是宾中宾师云披风蹋月长年走进云如何是主中宾师云一回坐破劫前春进云如何是宾中主师云何处不为家进云如何是主中主师云长年石室坐一僧画圆相以手托起云学人半生参学秪透得这个师以拄杖劈破僧复画师便打又僧出众竖起拳头云学人不识这个请和尚发明师劈拳一棒云方服圆颅拳头也不识问▆室安心龙潭吹烛未审相去多少师云双鹤凌空舞月明乃云频年韬晦在山隈地自种兮田自栽不觉境风平地起一时吹到此间来是以弘岭南的旨振济北纲宗骨律棒下下当头雷霆喝声声劈面流通正眼不外于是利济群生讵越于斯玄要以之点开主宾以之印出劈破圆相验他本有之真打落拳头还尔不无之妙更问甚么少室安心龙潭吹烛透一则则则尽透明一法法法皆明虽则三千奥旨七百玄机无非要尔诸人见性明心知根识本拈拄杖召大众云山僧即今重重揭示一一拈提众中莫有见性明心知根识本者么若有不负山僧出松云入朝市建法幢于此日唱玄机于劫前正恁么时津梁大地一句作么生道慈云起处山川秀法雨倾时草木新复举法灯和尚开堂云山僧本欲居山藏拙养病过时又缘清凉老人有未了的公案出来与他了却时有僧问如何是未了的公案灯打云祖祢不了殃及儿孙僧云过在甚么处灯云过在我殃及你师云山僧卑志亦欲如斯奈先师亦有未了的公案故所分付明月看守柴关披白云以出山入禅林而结制高挥大抹倒弄颠拈而为先师了却时慧颖西堂问如何是未了的公案师云无孔笛儿吹未了要假阇黎信口吹堂云恁么则递代流过去也师云切忌与么举向人维那结椎云谛观法王法法王法如是下座。

　　熊有贵请上堂问频年遁迹一日开堂山林城市即不问应世一句作么生师云雨滋芳草绿风动碧莲香问如何是忠义境师云庭前翠竹屋后清泉进云如何是境中人师云骨瘦神清皮黄质健进云人境相去多少师便打问如何是教外别传师云教内荐取问生死路不明请和尚直指师云此去威武三十里进云学人不会师云去得蚤时赶得回问一大藏教是个切脚未审切的是甚么字师蓦头一棒僧拟议师复打问昔日关圣殿今朝梵王宫关圣殿即不问梵王宫事若何师云朝朝挝鼓日日上堂进云可谓三春果满菩提树一夜花开世界香师云非汝境界问如何是过去心不可得师云昨宵明月当户进云如何是现在心不可得师云今朝细雨飘帘进云如何是未来心不可得师云明日上堂向汝道问五更残月落天晓白云飞分明目前事不是目前机既是目前事如何不是目前机师云分明香在梅花上寻到梅花香又无问水底月镜中花请师拈出师打云功不浪施乃云昨日才升堂今朝又上座横谈与竖谈总不离这个诸昆仲且道这个是甚么横竖离他不得若能委悉始知诸人种种之问不离这个山僧种种之答亦不离这个如其未委须向未行问答之前荐取。

　　值雪上堂冻云冉冉瑞木飘飘一片两片不落别处三尺五尺尽积檐前梅花梦惺于陇头归鸟巢迷于谷口有者蒙头打坐有者敲冰煮茶有者吟咏诗篇有者焚烧木佛惟有忠义这里总不恁么单有一偈举似大众凛凛朔风透骨寒六花乱坠点层峦诸人高着娘生眼莫把冰山作玉看　之也。

　　韩氏生日请上堂问香云结盖梵侣临筵请和尚雄谈寿量师云万里青山展寿图乃云个事分明极何曾隔一些青松磨碧汉翠竹拂苍霞夜静珊珊月春回簇簇花击拂子云与么亲委悉寿算过河沙。

　　田檀越专人赍供请上堂问如何是西来意师云法座如山耸进云如何是古佛心师云蒲团似月圆问识性佛性谁真谁妄师云捏聚是拳放开是掌进云幻身法身是同是别师云饭即米兮火即灯问世尊拈花和尚举棒且道相去多少师云春兰放处鸟声杂秋菊开时月色多问和尚有禅道佛法否师云无进云识生死去来否师云禅道佛法既无生死去来安识乃云天边杲日尘尘照去庭际梅花阵阵香来蹁跹竹影拂帘栊灿烂炬光铺几席西来意和盘托出古佛心尽底敷陈识性佛性本自一源幻身法身原非两个拈花旨趣分明道举棒根源直截提禅道佛法扫开生死去来划断虽然众中莫有领略者么若有不负田檀越专人赍供破雪来山请登曲录木床弘宣第一义谛如无山僧自拈自弄去也卓拄杖下座。

　　霞章监院率众请开示上堂举拂子云会么于此会得则禅不用参道不用学穿衣吃饭甚分明待客迎宾最活泼不会再与你饶舌复举拂子云瓜有粉茄有茨堂堂正体无遮蔽今朝对众剖分明莫谓山僧无指示掷拂子云莫妄想何故但有言说都无实义张恭人请上堂欲学无生忍应观时节至时节若到来其理自周备从上诸圣莫不以此时节成就如来以此时节拈花漏逗达磨以此时节航海东传神光以此时节安心少室大鉴以此时节受衣黄梅从上诸圣既如是成就今日山僧亦如是说法以拂子击香案云还委悉么若委悉得唤作佛性义也可不唤作佛性义也可唤作时节因缘也可不唤作时节因缘也可其或未然放过不可。

　　上堂问如何是无欠无余的师云眼横鼻直进云如何是非同非别的师云鼻直眼横乃顾左序云如来之相岂无百宝光明顾右序云祖师之仪定有通身手眼还委悉么处处梅花披腊雪家家杨柳舞春风。

　　上堂维那白椎云法筵龙象众当观第一义师云法筵龙象众当观第一义闻须眼底闻视须耳边视摇手云不是不是复合掌云如是如是喝一喝下座。

　　上堂一僧出众打圆相云秪这个还是承当那畔还是领略这边师云坐断两头任纵横问雪中断臂事如何师云惭惶杀人进云肋下还拳是何意旨师云惭惶杀人问沩山水牯堪作何用师云无阴阳地要伊耕进云杨岐驴子又作么生师云踢蹋红尘踪不见问如何是古人实证处师云云破一天月进云如何是今人实证处师云春回到处花问如何是未生前的事师云未生前且置如何是已生后的事僧罔措师便打问古人道青青翠竹尽是法身如何荐取师云但恁么荐取进云郁郁黄花无非般若又作么生师云法身如会般若自明问如何是居山旨趣师云门前养竹高遮屋石上分泉直到厨进云何如是应世家风师云棒头悬日月喝下验龙蛇问学人自远趋风至乞师一碗赵州茶师以拂子击禅床左边进云如其不吝大慈悲曹山颠酒再倾出师以拂子击禅床右边进云如斯直截难思议堪作人天大导师师云不劳赞叹问如何是已悟的人师云舌上无骨进云如何是未悟的人师云眼里有筋问了鬼神觑不破的是个甚么师以拂子画圆相进云超生死不相干的又且如何师复画乃竖拂子云秪这个明历历活泼泼纤毫匪隔些子不瞒何须这边领略那畔承当雪中断臂持银碗而丐食肋下还拳搽脂粉以污颜沩山水牯耕空劫之云烟杨岐驴子蹋市廛之风月古人证处如此今人证处亦然已生之事若明未生之事亦委会得真如翠竹休疑般若黄花居山旨趣分明应世家风直截赵州茶曹山酒信手拈来已悟的未悟的尽情指出鬼神觑不破处不即不离生死不相干处非离非即头头无不是法法本全彰这里承当更有何事击拂子下座。

　　天海耆旧专人赍供并送拄杖请上堂问唤作拄杖则触不唤作拄杖则背不触不背唤作甚么师云月落池无影风回树有声乃竖起拄杖云七尺乌藤活似龙非思量处善圆融有人蓦地亲遭着遍体从教血染红大众拄杖子既有如是利害因甚落在山僧手里于此道得不负大海恁么送山僧恁么拈七纵八横高挥大抹倘或未能山僧自道去也以拄杖卓一下云强中更有强中手恶人还有恶人磨下座。

　　周汝和请上堂问如何是禅师云无说进云如何是道师云无传进云无说无传作么生会师云领取去乃云禅乃无说道本无传梅开雪里鹤唳松间粘皮缀骨之流未免憨憨研究超群破格之者凭教处处方圆殊不知人人顶　上辉天鉴地个个脚跟下七穴八穿若能未举先知未言先契方知无说乃实说无传是真传还委悉么卓拄杖下座。

　　上堂学道之人不识真只为从前认识神无量劫来生死本痴人认作本来人师云长沙和尚虽是竭力提持激励后学殊不知一疋古锦裁为两段了也山僧也有一偈举似大众本无假也本无真何须分剖费精神当机觑破无多子识神即是本来人下座。

　　元旦上堂问诸佛寂灭相不可以言宣和尚因甚口喃喃地师云不是春风巧何缘有岁华进云和尚也善垂慈师云莫涂污山僧乃云淑气初升化日长疏梅弱柳尽芬芳山僧升座无余说柏子三拈祝我
皇。

　　元宵解制吴可安请上堂问檀信营斋即不问云堂摘板事如何师云放出一群师子子进云放后如何师云吼震山河大地春乃云孤月横空皎千灯照市红禅期此日毕几个得心空还有心空者么众无对师下座以拄杖一时打散归方丈。

　　师诞日霞章监院请上堂梅花斗雪芳杨柳争春丽日月快如梭吾年三十四拈拄杖召大众云且道拄杖子年多少非减亦非增撑天并拄地卓一卓下座。

　　本师灵隐老人忌日拈香二月二十二吾师涅槃▆法乳若为酬单凭此一句且道是那一句遂烧香云玉鼎爇栴檀香风生处处。

　　佛诞上堂不居兜率天降迹阎浮▆丈六▆▆▆一年浴一次既是紫金身因甚一年浴一次有利无利不离行市。

　　千佛会众檀越请上堂香烟初起梵王台玉轴琅函尽展开不是等闲轻举唱一声声是一如来如是则过去庄严劫千佛也在里许现在贤劫千佛也在里许未来星宿劫千佛也在里许大众三千诸佛既在里许且道无眼耳鼻舌身意的在里许不在里许试检点看若检点得出则琅函未展忏已礼周如其未能一任钻龟打瓦复举秀才看千佛名经次问长沙和尚百千诸佛但见其名未审居何国土沙云黄鹤楼崔灏题后秀才曾题也未秀才云不曾沙云得间也须题一篇好师云山僧则不然有问百千诸佛但见其名未审居何国土即向伊道汝即今在甚么处更问如何若何劈脊便棒不惟与这秀才劈破疑团亦且免使后人爇瞒当面召大众云且道古今相去多少具眼者试辩别看便下座。

　　不夜谢居士请上堂拈花席上迦叶欢忻般若场中空生涕泣且道二尊者相去多少荷叶团团团似镜菱角尖尖尖似锥。

　　腊八在在戒子请上堂不住皇宫位舍金轮衣脱却栖迟雪岭顶巢鹊子膝穿芦马麦克铁山泉济渴▆如来之修因也明星高照清光直射莲眸三叹奇哉一切众生具足六年苦行一旦知非此如来之证果也灵山会上百万人天稽首一花拈示头陀笑破眉峰玉偈相传金襕委付此如来之传法也竖拂子云且道是因耶是果耶是法耶于此倜傥分明始知如来因不修而修果不证而证法不传而传如来眼▆鼻直不增诸人一毫诸人鼻直眼横不减如来一发可谓众生即佛佛即众生何曾一点差别召大众云还委悉么莫认他为佛当观我是谁。

　　自然戒子请开示上堂寒松枝上悬新月翠竹林中弄晓风举目顿超情见外何须琐琐问禅翁是知至道非言语可宣真宗岂文字能测所以佛祖为人了无一法儿孙担荷赤手空拳秪如严汤尊者问赵州一物不将来时如何州云放下着阳云一物既不将来放下个甚么州云放不下担取去召大众云正当恁么时你诸人还放得下么若放得下便知赵州落处知赵州落处则知文字不能测处知文字不能测处则知言语不可宣处知言语不可宣处则松头之月竹里之风无不是本有之道卓拄杖云若将取舍心忘却法法从教合自然。

　　佛诞熊有贵穿观音大士金请上堂瞿昙降诞大士穿金一个通身晃耀一个上下独尊虽然且道瞿昙未降诞之前大士未穿金之际你诸人还见上下独尊通身晃耀么倘若见得不辜熊有贵发殊胜心作奇特事庄严大士灌沐瞿昙说甚么南海岸净饭宫一明而无所不明一透而无所不透如谓不然听取一颂紫金淡扫芙蓉面香水频烧清净身未举已前先荐得饭宫南海不他寻以拄杖卓两卓下座。

　　中天上堂节令届中天一无供大众竖起拳头顾两序云拳头信手拈以作沙糖粽虽然未审还有吞吐得下者么若有不妨暗展铁旗明挝玉鼓同山僧汨罗江上驾无底船且道无底船作么生驾随情击缆招明月取性推蓬看远山。

　　上堂拈椎竖拂波吒不少摇唇鼓舌络索太多怎似珊珊明月瑟瑟西风鸿雁穿云天际菊花倚笑篱东飘飘黄叶舞长空玉露涓涓湿桂丛不是向上事亦非教外宗是非即且置自舒自卷一句作么生道落霞与孤鹜任运自西东。

　　中秋上堂以拂子打圆相云这里会得便会灵山话的曹溪指的南泉玩的寒山比的说甚么殿阁清凉楼台皎洁竹影筛金瑶阶积雪大家吃云门饼饮赵州茶如会不得复以拂子打圆相云仍向这里荐取重九上堂才经中秋又值重九人人登绝顶山户户饮茱萸酒拈拂子云正当恁么时还是佛法世谛还是时节因缘以拂子击禅床左边云这里着得一只眼佛法世谛打成一片击右边云这里着得一双眼因缘时节放下两头绝顶山点作黄金茱萸酒翻成甘露其或未然四时催若箭两曜快如梭。

　　上堂问和尚朝朝说法未审以何为据师竖拄杖云以此为据乃竖拄杖云这木上座能撑佛日能竖宗乘赤条条纵擒到处孤迥迥杀活临时生死机关触之即碎无明窟子遇着便开或有时敲风打雨或有时荷月挑云祖道赖斯传持人心凭此直指德山一生用顶　眼正临济三顿吃佛法无多不涉渐次挥扫一大藏经不立功勋匡扶千七百个头头孤特处处主张说甚么扶过断桥水伴归明月村顾左右云且道木上座具何道理而能有如此之奇特孤根自有擎天势非比寻常曲录枝。

　　上堂研真真绝相断妄妄无踪真妄一齐了日头东畔红且透明本有一句作么生道万派无非水千花总是春。

　　净明胡居士请上堂问达磨遗下一只履时如何师云要汝蹋实进云恁么则婆心太切师云切忌谤伊乃云达磨遗履一只雨打风吹有日今朝升座无他为要诸人委悉蓦竖拂子召大众云还委悉么若委悉得不独会达磨遗履之消息便会诸人无欠之本真脱或未能莫道不疑好便下座。

　　受知如师暨绅衿檀越诸山耆旧等请住蓬来永兴禅院。

　　三门门摇芳树绿径砌落花红一杖横肩至蹋开春几重拽拄杖便进。

　　佛殿两袖峰头月半肩岭上云通身无不是何用礼迦文虽然也须互相恭敬展具便拜。

　　据室方方一丈间此日何期据既作师子王应居如是处喝一喝。

　　四众请开示上堂灵山秘旨刹刹全彰少室真宗尘尘尽露超群拔萃的直下荷担迷头认影的当面错过竖拂子召大众云即今莺啼似管木向如琴峦耸佛头之青竹拖凤尾之状重重无尽一一交罗可以一见破狐疑一闻便透脱何须敲床抚几鼓舌摇唇先哲云大道只在目前要且目前难睹欲识大道真体不离声色言语复竖拂子云且道是大道是真体是声色是言语于此辩别得出始知闻声悟道诚非虚语见色明心是乃真宣倘或未能不免颂出眉边尽是真如境耳底无非般若宗透得这些关捩子千差万别尽圆通掷拂子下座。

　　师剃发屈桂枝请上堂问昨日发覆如云今朝顶圆似月且道昨日的是今朝的是师云庭前双树拂晴空进云恁么则两彩一赛去也师云高着眼乃拈拂子打圆相云会么这里会得便会金刀由此举螺发由此断说甚么昨日今朝两彩一赛其或未然更听饶舌昨日密云铺世界今朝独露一轮孤分明揭示无遮障未审诸人见也无复以拂子打圆相下座。

　　法空友人供新法衣请上堂问法空供衣即不问和尚登座且道得何祥瑞师云云飞碧汉天垂彩木绕长江地发蓝进云未审如何受用师云但恁么受用问龟能断人祸福因甚自不知其死师云一夜六花铺大地几山猿兔尽迷窝问昨日蓬莱山今日三元阁两头俱截断和尚向那里安身立命师竖拄杖云这是那一头僧拟议师便打问鸡足山头纤毫不露三元堂上文彩全彰且道古今相去多少师云两轮日月耀乾坤进云恁么则非今亦非古无旧复无新师云阇黎赞叹有分乃云无上田衣血点红绵绵密密不通风山僧披向华王座俨若祥云覆太空白玉黄金未足酬价吴绫蜀锦弗敢争先会么庾岭当年提不起今朝揭示与人看。

　　披剃上堂疏雨布长空断云卷幽谷堂前钟鼓催请登曲录木菊香冉冉而穿人之鼻孔林叶纷纷而换人之眼目拈拄杖云惟我木上座不为境转不被时迁悬日月于个中打风雨于劫外倘若会得始知当人分上无形无段何俗何僧如会不得把定绳头须荐取莫教徒入我门来。

　　为生母披剃上堂枕石眠云业有年曾无一法与人传今朝披削慈帏老挝鼓升堂震大千举起智慧刀断一发而发发皆断拈出调御服披一缕而缕缕皆披即此鞠育身圆成六和相玉轴琅函随心检阅蒲团竹椅任意跏趺赵州茶依时漫饮金牛饭随分饱餐说甚么承欢膝下舞彩堂前正恁么时如何是解脱慈帏知恩报恩一句以拄杖划一划云当阳划断红尘路直下打开解脱门信手携慈登觉岸更嫌何处不酬恩。

　　元旦上堂一天佳气两字春王头头现瑞物物呈祥鸟雀传如来心印山川露本地风光木人赞颂石女歌扬虽然如是且林下衲僧又作么生话会两行偈演松窗静一瓣香焚化日长复举僧问镜清新年头还有佛法也无镜清道有又问明教明教道无师云二尊宿一个暗里抽横骨一个明中堕舌头检点将来大似一队无孔铁锤今日有问新年头还有佛法也无劈脊便棒目顾左右云且道古今优劣在甚么处便下座。

　　操捕胡檀越为侄男祥明拖白请上堂莫占水云队仍归将相门贝叶灵文依然归我龙藏经裘肥马照旧共尔良朋凭歌艳丽词章休唱无生曲调竹叶酒随情饮去赵州茶当面还来只须叩首庭参再莫和南问讯松门竹径从兹告别红尘闹市自此嬉游正恁么时如何是据款结案一句挝鼓升堂放尔曹棒头劈脊与拦腰他年变化龙门上记取来时路一条下座以拄杖直打出院。

　　辞院升座道人行履如鹤如云要住即住欲行便行其住也有松可餐有涧可饮有叶可书有石可坐其行也有笠可顶有云可披有山可观有水可玩敢问大众且道行住相去多少倘若会得便会不离家舍常在途中常在途中不离家舍苟或未能两只草鞋狞似虎一枝竹杖活如龙以杖横肩下座。

　　　　　(安顺府金鸣寺嗣法门人庆绪捐刻
　　　本师和尚语录第壹卷附藏流通伏愿玉轴吐长
　　　　明之月琅函生永茂之春
　　　　康熙戌寅岁季夏月吉旦
　　　　　　　　　　板藏嘉禾楞严经坊)

　　东山梅溪度禅师语录卷第一终
嘉兴大藏经　东山梅溪度禅师语录


　　东山梅溪度禅师语录卷第二

　　嗣法门人庆绪等编

　　上堂二

　　康熙壬子二月初一受威武守御所美升赵护法暨绅衿众居士等请就关圣祠结制上堂师以杖指法座云这个宝座随处高登昔年升于镇西今日升于威武致使龙象交参人天围绕虽然如是大众还知出处么若知出处何妨携手共升如其未知山僧独坐去也拽拄杖遂升拈香祝
圣毕次拈香云此瓣香自从说破不敢囊藏此是第二回拈出爇向炉中供养传临济正宗第三十二世先师灵隐文老和尚用酬法乳之恩伏愿灯传不尽绵绵续生度有缘处处逢敛衣敷座维那白椎竟师云烛花光宝座香雾喷人天若是英灵客何妨信手拈顾左右云有么有么问离四句绝百非意旨如何师云遍界且无藏觅处进云恁么则天上人间去也师云分明一点座中圆问月到天心处风来水面时一般清意味料得少人知和尚知不知师云不知进云既是善知识如何不知师云若知则不是善知识问达磨未到东土时如何师云处处白云横谷口进云到后如何师云家家红杏出墙头问如何是大死的人师云七花八裂进云如何是大活的人师云八裂七花进云死活拈过一边速道速道师蓦头一棒云是死是活进云苍天苍天师云苍天苍天进云二俱若是是何意旨师云一张没弦琴对枝无孔笛问昨夜鼓玄风铁树吐花红玄风即不问花红时如何师云你的眼睛为甚被他换却进云古人为何又道见色明心师云莫谤他古人问学人以虚空为鼓和尚如何下椎师以拄杖当头一击僧作听势师云切忌承虚接响问如何是清净法身师云山光水色进云如何是无生法忍师云鸟语溪声进云如何是本地风光师云穿衣吃饭乃云春色平铺法筵肇启香云鹤云并布花雨膏雨齐飞万象扬眉森罗吐气所以道欲识佛性义当观时节因缘正恁么时时节因缘且置作么生是佛性义举拂子云见么见么这里见得则山河国土草木昆虫悉现清净法身也击香案云闻么闻么这里闻得则风动水流猿啼鹤唳悉说无生法忍也按下拂子云会么会么这里会得则拈香拨火待客迎宾悉露本地风光也到这境界则虚空为鼓铁树花开以至大活大死已到未到料得少人知绝百非离四句的无不米释可谓一明一切明一透一切透召大众云山僧恁么漏逗众中莫有同见同闻同会者么若有不妨同歌白雪共唱阳春如无山僧自歌自唱去也以拂子击香案一下复举圆通和尚开堂云圆通不开生药铺单单只卖死猫头不知那个无思算吃着通身冷汗流师云圆通老汉虽是家风迥别手眼超群检点将来不免腥臊遍地今日山僧也无生药铺开亦无死猫头卖举拂子云单凭这个放大宝光破诸幽暗要令十方三世九类四生同开金刚正眼共契涅槃妙心虽然未审与圆通是同是别云向岭头拖雨去鸟从花里带香来维那结椎云谛观法王法法王法如是下座。

　　李越生护法请上堂问风吹柳絮毛毬走雨打梨花蛱蝶飞时如何师云脚跟下好与三十棒问如何是清寥寥曰的的的师云高着眼进云如何是孤迥迥峭巍巍的师云高着眼进云恁么则一箭两垛去也师云阇黎傍观有分问和尚辨才如此未审昔日从甚么处来师云阿鼻地狱里进云他日又向甚么处去师云阿鼻地狱里进云既为人天师因甚来去不离地狱师云此是山僧受用之所进云一切人还受用得否师云得即得犹恐承当不下问如何是第一玄师云明月与清风论道进云如何是第二玄师云溪声共山色谈禅进云如何是第三玄师云木人与石女来往进云如何是第一要师云饥则进食进云如何是第二要师云寒则向火进云如何是第三要师云困则睡觉进云三玄三要如斯指觌面一句若为论师云还我三玄三要来即向汝道问古人道门外春将半山房总不知可怜拄杖子暗里自抽枝如何是拄杖抽的枝师云雨洗淡红桃萼嫩风摇浅碧柳丝轻问如何是威武境师云一溪绿水淘明月几个青山锁白云进云如何是境中人师云手握敲风杖身披无上衣进云无境无人时如何师便打问是水皆涵月无山不带云秪如水竭山崩云月归于何处师蓦头一棒云在这里进云恁么则山云水月不离和尚棒下师云知音不必重拈出问风从花里香来水向石边流出是禅否师云眼里着沙不得进云泥牛吼月木马嘶属是道否师云耳里着水不得问与诸佛为侣者是甚么人师云个里人进云个里还许壁立万仞否师云非但壁立万仞从教万仞壁立乃云问似云兴答如瓶泻且置阿那个是你诸人自己众无对师复云这一段事只要个中稳密自然左右逢原适才这僧问与诸佛为侣者是甚么人山僧向道个里人诸昆仲且道此人具何手眼堪与诸佛为侣倘若会得便会风吹柳絮雨打梨花清寥寥白的的孤迥迥峭巍巍以至甚处来甚处去三玄三要柱杖抽枝威武境境中人水干月归处山崩云去时风从花里香来水向石边流出泥牛吼月木马嘶风法法头头无不是你诸人自己还委悉么卓拄杖下座。

　　谭继芳请上堂历历和风生上苑悠悠鸟语啭乔林欲知个里真消息试听风声与鸟声以杖击法座云还识此声么灵山拈花亦此声少室安心亦此声打车打牛亦此声踢倒净瓶亦此声以至卷帘摇扇击竹观桃摇铃舞笏辊毬张弓无非此声还委悉么频呼小玉原无事只要檀郎认得声又以杖击座一下下座。

　　大悲菩萨诞日上堂问天下同此日大地昙花现花现即不问同的事如何师云吸露千般草吟风一样松问大悲千只手那只是正手师云杨柳枝枝绿进云大悲千只眼那只是正眼师云桃花朵朵红进云千手千眼蒙师示颂祝一句是如何师云两班龙象堂前立一瓣心香信手焚乃云山际花含露枝头鸟弄音良哉观自在此日示全身垂一手八万四千母陀罗手俱备舒一目八万四千清净宝目皆然所以无刹不现无处不真随机应感利济群生求饶益而饶益大求福慧而福慧深大众大悲方便之力理合如是的当之处又且如何击拂子云还闻么便下座。

　　本师灵隐老大忌日拈香师拈起香云这老和尚生平的把柄尽在不肖儿手里今日要他上天堂也在不肖儿要他下地狱也在不肖儿既然且道老和尚的把柄在甚么处遂插香云见么。

　　朱世杰请上堂问昨日杲日丽天今朝瑞雪铺地还是神通耶妙用耶师云任尔卜度僧伫思师震威一喝乃云昨日杲日丽天今朝瑞雪铺地分明揭示无私要且不容拟议还有不拟议者么顾视左右下座。

　　孔自还杨嘉旺林自奇请上堂无明即佛性玉出顽石之中烦恼即菩提莲开淤泥之内大众当知面在麦里米在榖中会么河里失钱河里捷。

　　李长庚请上堂问如何是佛师云破粪箕乃云这里拨得一线路去始知云门干屎橛些子不瞒洞山麻三斤纤毫无隐到这里则烟云竹树莫不皆心水鸟山花无不是佛说甚么三十二相八十种好不见道溪声尽是广长舌山色无非清净身。

　　上堂未上堂时谁当辩的既上堂后孰是知音良久云不免舟横缘水棹举清波歌唐尧年唱清平乐何故可惜连城璧徒劳献楚君。

　　宝山皈一请上堂拈拄杖卓一下云木上座为汝诸人转大法轮了也还会么倘若会得便会没弦琴里落梅花无根树上巢灵鹊木人抚掌石女烹茶如其未会再烦木上座饶舌一上复卓拄杖一下。

　　定初监院请上堂一溪绿柳如烟几树梨花似雪谁谓寂尔无声昼夜炽然常说正恁么时寂尔无声的拈过一边炽然常说的如何话会依稀似曲才堪听又被风吹别调中。

　　美升赵护法为母蔡宜人延生请上堂问赵护法重重供养且道得个甚么师云得个亿劫长存的进云若论这个人人本有师云也须山僧说破问深重之恩莫过于母未审将何报答师卓杖云拈出无私一句子从教何处不相酬进云如此则不独报母深恩四恩俱巴力尽师云幸得阇黎证明乃云今日乃美升赵护法尊堂蔡宜人诞日来此选佛场中营斋供众敦请山僧升座说法颂祝尊堂大寿山僧愧于舌短无法可说竖拂子云只将这个对众拈出你诸人若向这里着得一只眼便知他尊堂的寿量大地莫能比虚空莫能喻到这里非但报现在慈亲则过去七代先灵无不报答还委悉么这般寿量如能会是则名为报母恩。

　　浴佛上堂指天指地是今朝天下同将恶水浇浇得瞿昙无走处藏身芥里自叨叨大众且道他说个什么他道自从降迹阎浮世水厄年年被一遭。

　　解制美升赵护法请上堂问如何是佛事周圆句师云摘下金钟玉板进云如何是途中行脚句师云烦他竹杖芒鞋进云他日相逢又作么生理会师云再理旧词连韵唱乃云拽断黄金锁钥打翻白玉栏杆放出一群狮子吼遍绿水青山震威一喝下座。

　　康熙壬子九月初一日住安笼华光寺休生监院请传戒上堂问如何是安笼境师云玉泉寺对海潮寺天榜山连万寿山进云如何是境中人师云晨敲清磬暮击疏钟进云人境蒙师示清净比丘如何不上天堂师云道破了也进云破戒比丘如何不入地狱师云道破了也乃云未到安笼扶筇顶笠涉水登山如云如鹤已到安笼拈椎竖拂说妙谈玄如象如龙虽然且道行脚与驻锡是同是别若道同又有行脚驻锡之分若道别又有殊途一致之谓诸子还分疏得么若分疏得不惟登其戒品要且定慧双融说甚么清净比丘不上天堂破戒比丘不入地狱脱或未能只得落草盘桓去也遂传戒毕下座。

　　郭维政曾继芳郭登芳沈代明请上堂问如何是不二门师云四生同出入进云如何是一真界师云六道共安居进云如何是自在心师云孤云野鹤进云如何是空花相师云暮雨朝烟乃云前日上堂转法轮今朝升座法轮转颠拈倒弄为诸人总要诸人开正眼如是则丹崖翠嶂悉皆不二之门闹市红尘无非一真之界说甚么自在心空花相还委悉么瘦藤扶上孤峰顶那个游人眼不宽。

　　周用明杨世文谢国芳曾遣意请上堂问如何是死句师云石头进云如何是活句师云石上生苔进云死活且置如何是十无话师云从头问将来进云如何是无底船师云横撑绿水顺泊芦花进云如何是无底钵师云满盛香饭济人天进云如何是无底篮师云携从碧岭去满载山花来进云如何是无根树师云叶森森地进云如何是无孔锤师云拈起则虚空粉碎放下则大地平沉进云如何是无孔笛师云吹来句句落梅花进云如何是无缝塔师云满载黄金骨弥封青藓痕进云如何是无须锁师云锁断要津不容走作进云如何是无弦琴师云高山流水韵悠悠师云如何是无星秤师云轻重瞒他不得进云十无蒙指点如何是祖祖传不尽的师云还我十无话来即向汝道僧拟议师便打问如何是禅师云炉内烹茶月落泉进云如何是戒师云松头挂锡云生树乃云梵钟扣处高低应法鼓鸣时上下闻这里若能亲透脱何须欲我话无生击拂子云还闻么若也闻得始知死句也在里许活句也在里许甚至十无禅戒总在里许正恁么时殊途一致的句作么生道千峰势到岳边止万派声归海上消。

　　腊八雷应富请上堂问岭上梅花笑炉中香气纷如何是第一义师云未上堂时已道破进云明星朝北拱绿冰向东流如何是如来成道句师云踏着秤锤是铁团进云檀那倾心设供大众恭敬围绕和尚如何指示师云兔角杖挑潭底月龟毛绳系树头风乃云一点明星照四维十方国土悉同窥惭他黄面瞿昙老打失苍苍两道眉大众那里是他打失处良久云个中有话无人说付与金鸡午夜啼。

　　康熙癸丑住云南广西府玉皇阁佛成道日陈壮猷龙应秀芶国用王振干张腾芳杨舜昌朱色艳吕岐凤等请上堂去岁今朝安笼说法今年此日泸西上堂可谓遇缘即宗随处作主举拂子云且道是安笼的泸西的于此缁素得出则他方此土无殊去岁今年不别脱或未能听取一颂一年一度庆斯辰雪压岭▆香自纷以拂子向空点云会得明星高照处这边那畔复何分。

　　为母归元尼三周上堂问前日上堂庆佛今日上堂荐母且道前日的是今日的是师云一粒瓜子两瓣壳进云如此则忠孝全归和尚师云又恁么去也乃云瞿昙为母升忉利罗卜寻娘诣狱门独有梅溪分外别华王座上荐慈亲喝轰处地狱天堂打成一片棒落处无明佛性坐断两头虽然且道我母即今在甚么处遂拈香云也甚奇怪适才拈一瓣返魂香引得我舟在山僧拄杖头上现三十二种妙相诸人见么击香案云又道诸行无常是生灭法闻么这里见得分明闻得的当则人人圆秋本体非在别处个个无字真经不越其中天堂地狱匪差殊佛性无明岂间隔正恁么时当下解脱一句作么生道卓拄杖云喝似雷声轰劈面棒如雨点击当头我慈是日承兹力脱体风光任自由。

　　本师灵隐老人忌日拈香屏山似画泸水如蓝无别为供信手凭拈插香便拜。

　　住云南蒙化府等觉寺师诞日了然僧纲请上堂问法身等虚空本无生灭和尚如何有生帅云秪因生灭不相干故现光明于此日进云现后如何师云青山照旧绿水依然进云无山无水时如何师震威一喝僧亦喝师云尔我俱喝宾主在甚么处僧转身打一圆相师云脚跟下好与三十棒问如何是一体大道师云庭前两树柏座上一瓶花问昔日世尊降诞手指两仪足行七步云天上天下惟我独尊今朝和尚生辰露何手眼师云拄杖七尺长月朗问和尚生辰即不问且道受性者谁师云堂堂一个月朗进云悟性者谁师云堂堂一个月朗乃竖拂子云自得先师断拂子魔宫虎穴恁么举只知随处利群生不觉今年四十矣秪见苍松稽首白石和南溪抚伯牙之琴山展僧繇之画无生曲庭前鸟唱不老词帘外风宣虽然怎奈露柱未肯相许何故他道仁者无生无灭非减非增同于金刚常住不朽如何还有这个在时灯笼闻如是说向前蓦竖一指曰且道是生灭耶非生灭耶增减耶非增减耶试道看倘若道得许尔启如是口演如是义不然如人说食终不济饥与论至此忽被个傍不肯的一喝喝散惟见香腾宝篆蜡吐优昙龙象绕法座之前钟鼓震云天之上正恁么时且不涉增减是非得失的句如何举似双塔如峰排槛外清泉似带绕门前。

　　本师灵隐老人忌日拈香师诣案拈香展礼竟召大众云年年此日爇栴檀岁岁今朝展布单引得灯笼并露柱一齐抚掌笑喧天且道他笑个甚么笑山僧世相不忘。

　　佛诞灼然尼请上堂问龙象云臻即不问世僧降诞事如何师云特地始称尊进云秪如云门道我当时若见一棒打杀与狗子吃贵图天下太平还有过也无师拈拄杖云这是甚么所在容你觅过乃云庭前苍树啼幽鸟郭外青山卷翠云一枕薰风眠未已诸僧请庆释迦文虽然秪如这僧问当时云门欲一棒打杀与狗子吃贵国天下太平还有过也无山僧向道这是甚么所在容你觅过诸人还委悉么若能委悉则山僧未上堂时已庆了也乌用挝鼓椎钟摇唇鼓如而谓之庆耶如其未能带累释迦老子年年于此日恶水蓦头淋。

　　康熙丙辰岁受云州张太守洎檀越居士诸山禅德请住玉阁禅院。

　　三门百雉连云横户外千峰积翠拥门前诸人看取脚跟下莫错临机一着先拽拄杖便进。

　　大殿马牛凭我应仙佛任他成但得空诸相何须立假名还有空得者么如无不免将错就错展具便拜方丈这个所在诸佛于此转法轮列祖于此传心印山僧今日到来又作么生施设棒似三春雨喝如五夜雷卓拄杖喝一喝。

　　结制太守张护法设斋请上堂指法座云千华砌就百宝堆成佛佛共坐祖祖咸升今日现于一毫端上还有与山僧同登者么良久云举头天外看谁是我般人卓拄杖遂升拈香祝
圣毕再拈云这瓣香棒头花劈喝下圆成昔年馥郁黔山今日澄清昆水此是第三回拈出爇向炉中供养传临济正宗第三十二世先师灵隐文老和尚用酬法乳之恩伏愿直指佛祖根源永作人天眼目敛衣敷座维那白椎竟师云若论第一义谛未升座时松声竹籁已道了也更要画蛇添足作么于中倘有未会者出众相见问孤将入云阳即不问忽遇百万雄兵到来如何抵敌师竖拄杖云单凭一柄吹毛剑僧退后师云草贼大败问如何是西来大意师云几片闲云飞岭上进云如何是涅槃妙心师云一轮杲日挂天边问如来成道二千余年和尚成道多少年也师云忘却了问四大五蕴本自空寂主人公在甚么处安身立命师卓拄杖一下进云可谓不涉语言最亲切师云切忌错下注脚问生从何来师云没踪迹处进云死从何去师云没踪迹处进云踪迹既无甚处住脚师云没踪迹处问和尚婆心处处且道为个甚么师竖拂子云为要交代这个问选佛场开以何垂示师云痛棒爇喝进云恁么则祖道重兴宗风再振去也师云有劳赞颂乃云也大奇也大奇将谓拂衣径过岂知留锡于兹选佛场一期结就龙象众两序整齐金钟扣处叆叇香云布座玉板鸣时缤纷花雨飘墀可谓法不孤起仗境而立道无方所随寓即施蓦竖拄杖云会么这里会得始知此个消息如风之在竹月之在池不容话会秪许自知大觉仙厚着面皮假一花而拈示老迦叶万没奈何破双眉而笑嬉是以冤流六十九递序到山缁山缁无别有单凭杖一枝魔宫倒挈虎穴颠提劈圣解于顷刻破凡情于片时致令青山抚掌绿水扬眉泥牛踏月吼木马骤风嘶三世能仁凭斯契证历代开士即此传持正恁么时古今同化一句作么生道岁岁梅花和雪绽年年杨柳带春垂结椎下座。

　　默契监院请开示上堂道人胡不耐清闲拨草瞻风入市寰秪为祖庭多寂寞故呼明月守柴关山僧虽则志耽泉石骨老松云而于接物利生之心尚未冷湫湫地是以策七尺筇量不尽之青山着一緉履涉无穷之绿水或避风雨于树下或挂蒲团于旅亭遵先贤之直指慨此日之荒凉然道假人弘非人何以扬化琴借指押无指岂能发音是知究竟在人而不在法今承默契大德恳请升堂说无生忍然而无生法忍本自历然毫无隐覆且又榴开庭际燕语檐前枇杷园里低垂梅子枝头尽熟重重揭示一一敷陈何待山僧摇唇鼓舌而后谓之佛法耶于此会得始知佛法在一切处一切处即是佛法顾左右云山僧与么漏逗也是第一等不着便的若是灵利衲僧一场好笑何故长安风月贯今昔那个男儿摸壁行卓拄杖下座。

　　杨勋杨云章杨淮叶胜祖请上堂前日上堂语言直示今朝升座棒喝交驰引得薰风生席梅雨飘帘当窗树色蒙蒙而映袭衲莲香冉冉而来虽然未审诸人正法眼明否若也明得始知妙道目前观真宗耳底透所以长庆七蒲坐破却在卷帘处发明香岩五载白岩而于击竹时打彻是知从上先德不离见色明心闻声悟性召大众云这般说话大似守株待兔求剑刻舟何故有声有色如斯会无色无声愁杀人。

　　上堂举老宿云结制得数日也水牯牛作么生一老宿云结制得数日也衣线事作么生一老宿云作么生作么生师云三负老宿恁么作略也是乌焉成马大众山僧结制得数日也不问水牯牛也不问衣线事也不问作么生只要诸人饥来饱餐困来熟睡召大众云还有这般汉么若有出来打禾山鼓唱清平乐如无莫将无事为无事往往事从无事生。

　　张圣质秀才请上堂山僧连日把堂升单以杖头而接引惟有今朝不恁么只教荐取吾无隐竖拂子云会么即今兰膏焰炯柏子香清几般花绽庭前一色草青阶下头头不别处处匪殊只要诸人尽底荷担勿留些子顾左右云还有荷担者么若有不负圣质秀才生希有心梅溪长老出广长舌如无未免葛藤一上复举黄山谷问黄龙禅师如何是吾无隐乎尔龙云公问木犀花香么谷云闻龙云吾无隐乎尔谷乃大悟师召大众云黄龙当时一言山谷便乃悟去山僧今日与么诸人因甚不会分明月在梅花上看到梅花早已迟。

　　陈大廷请上堂为访吾门最上乘几回冒雨到云城今朝升座无余示仍指中庸一点诚从上诸儒莫不以此一诚而入裴相国以此一诚而了心黄檗白居易以此一诚而请益鸟窠韩昌黎以此一诚而参礼大颠张无尽以此一诚而发明兜率从上诸儒既以此诚而入道今日山僧亦以此诚而说法只此如是之法奉为陈大廷并法筵清众伏愿正心诚意之旨直下圆通了生脱死之方当阳透脱正与么时荐取一句作么生道但得不欺于个里自然在处合中庸。

　　上堂举僧问云门如何是超佛越祖之谈门云胡饼师云今日有问如何是超佛越祖之谈便击禅床云谛听大众且道云门的是山僧的是这里定当得出则云门不先山僧不后倘或未能听取颂出胡饼拈时超佛祖禅床击处震虚空秋来金菊含霜冷春到桃花吸露红。

　　戴居易秀才乞受三皈请上堂不负灵山记莂来几曾参礼法王台而今欲返圆明本自性三皈为指开何谓自心佛即此灵然独耀亘古恒辉无差无别非修非证者是何谓自心法既了本心之佛则逢缘不惑触境露机事事圆常头头如理者是何谓自心僧既证自心之法则济物应缘如水中月清清湛湛不染一尘者是此乃自心之三宝也诸佛得此心故曰能仁诸法诠此心故曰秘典众生了此心故曰力生而过去诸佛法僧自心三宝已证汝今翘勤合十向我倾诚自心三宝现证倘能奉持此教诲示后人明其此心自心三宝未来同证是知此心包太虚罗国土可谓众生即佛佛即众生不曾差别一毫以此心而悟佛何佛不悟以此心而诠法何法不诠以此心而了僧何僧不了知此心不在内外中间则罪性本自空寂知此心清虚灵妙活卓圆明则拈香拨火吃饭穿衣一一无非佛事知此心在在不隔处处皆真则西方即在目前以之雪罪而罪雪以之率道而道成能如是则悟佛无佛可悟诠法无法可诠了僧无僧可了拈拂子云山僧揭示如斯汝能透脱也未若能透脱则汝未跨门时自性三皈已受山僧未上堂时自性三皈已说倘或不尔未免头上安头遂唱三皈下座。

　　披剃上堂圆顶当阳露云衣直下披廓然三际断何处不光辉。

　　解制上堂四月十六结却布袋口大家在里许磨裈嚓裤苦骨劳筋七月十六解开布袋口大家出外边担囊负钵涉水登山虽然秪如不结不解之时你诸人在甚处住脚若知住脚所在则三千世界总一道场百亿河山皆一佛刹有情无情是中出入真谛俗谛此内交参何须九旬白足三月调心正眼观来却是画地为牢无绳自缚正当恁么时本分说话且置临行庆赏一句作么生道竹杖肩头横皎月芒鞋足底踏秋云。

　　师诞日众居士请上堂去岁今朝等觉寺中云水聚今年此日玉阁堂前龙象臻梵钟向天上人间法鼓闻他方此界是则是怎奈山僧无所从来既无所来即今在座说法的是谁于此倜傥分明不妨共饮曹溪水同餐栗棘蓬如其未能发从今日曰花是去年红。

　　本师灵隐老人忌日拈香云州城畔玉阁堂前吾师忌日一瓣香拈大众先师老人来也风吹岸柳千寻绿雨点庭桃一色红。

　　　　　(三官殿嗣法门人海伟捐刻
　　　本师和尚语录第二卷附藏流通伏愿长开般若
　　　　之花永结真如之果
　　　　康熙戊寅岁季夏月吉旦
　　　　　　　　　　板藏嘉禾楞严经坊)

　　东山梅溪度禅师语录卷第二终
嘉兴大藏经　东山梅溪度禅师语录


　　东山梅溪度禅师语录卷第三

　　嗣法门人真解等编

　　上堂三

　　住师宗州观音阁师诞日赵养浩张甲科杨英张懋猷雷运通杜贞杜元徐明朱超凤蔡万高徐运通同监院海顺等请上堂问久向和尚悟入三摩非生非灭因甚又道降生师云独露堂堂人不会故将安置在斯辰问海众云臻即不问和尚示生有何祥瑞师云半岭雪梅一庭烟柳进云祥瑞且置秪如师阳众信精诚未审利益有多少师云数不完记不尽问如何是一无归万有师云春暖百花放进云如何是万有归一无师云秋深万木凋进云有无未彰如何领会师拈拄杖云向这里荐取空彻问人人念佛佛念甚么师云念空彻问和尚生辰即不问二亲劬劳如何报答师拈拄杖云单凭此个力乃云寒暑去来疾似箭居诸往返快如梭一从策杖来昆水弹指经今六载过而今欲返夜郎去不意诸檀留此住各以一香并一花持来为我祝初度兼请升堂把舌饶频挝法鼓震丹霄一条白棒蓦拈出下下都从痛处敲点点血星飞碧汉星辰日月悉昏暗盲龟跛鳖怕怖生稽首座前乞方便我宗从不涉言词只贵当人直下知设使与君谈论得瞿昙讵肯拈花枝应识人人本体具一非即也一非离秪因妄想与攀缘所以长年相钝置二六时中须自强莫教碌碌背圆常眼前日子如花费只恐临时徒自伤趁斯力健与身壮抖擞精神做一上非灭非生坐断来无生曲子凭敲唱无生曲子且置如何是非生非灭一句秋来诸树皆凋叶春到群花尽吐香卓拄杖下座。

　　观音诞日众戒子请上堂问祖道中兴如何举唱师云春风浩浩如雷吼进云王道遐昌如何赞颂师云祥云冉冉覆河山进云秪如天下太平万民乐业又作么生师云村歌社舞自成曲问太阳门下日日三秋明月堂前时时九夏意旨如何师云这是甚么所在说秋说夏进云如此则庆诞一句又作么生师云三瓣栴檀一双桦炬乃云几片锦云腾梵阙一帘膏雨点禅林升堂为庆圆通诞听得黄鹂讲佛心击禅床云闻么闻么于此闻得凡举一念则一观音示现举百念则百圆通现前更说甚么三摩地自在心南海岸紫竹林红桃绿柳尽是满月慈容鸟语风声无非普门舌相顾左右云且尘尘觌面一句作么生道见闻端的如能透等闲何处不圆通卓拄杖下座。

　　十月初一传戒上堂四月初八说戒纯清绝点十月初一说戒绝点纯清虽然怎奈天榜山未肯点首何故他道仁者绍祖基业传佛心宗何不横拈白棒直指根源使人当机彻证直下荷担传甚么龙盂虎锡卧具田衣讲甚么冰清梵行雪净毗尼不见道惟此一事实余二则非真时珍珠泉忍俊不禁乃励声曰尔这汉又偏耶岂不闻禅定智慧以戒为基菩提涅槃以戒为本三世能仁孰不由斯证道历代开士阿谁越此度人故曰过去诸如来斯门以成就现在诸菩萨今各入圆明未来修学人当依如是法与论至此焂忽霜风入座寒月澄空珍珠泉依然湛湛天榜山照旧巍巍敢问大众且道天榜山说的是珍珠泉说的是试分析看若分析得则山僧四月初八与十月初一说未曾说着半字诸人十月初一与四月初八受未曾领受一法圆陀陀人人本有光灼灼个个不无到这里一任手把猪头衣包狗骨其或未然且将新戒体搭起旧袈裟。

　　惺源请上堂霜风飒飒林叶飘飘凉雾笼山顶寒云锁树梢山僧掩室把炉烧听得堂前钟鼓敲偶登曲录木棒喝不相饶惊起海底泥牛吼崖前石虎哮大众且道明甚么边事俱胝但把指头竖普化惟将铃铎摇卓拄杖下座。

　　到普安县绿萝庵尹正楚黄玉科马显成张梦兰等请上堂烂熳春光二月天桃花是处吐枝鲜灵云打失娘生眼流播人间今古传竖拂子召大众云那里是灵云打失眼目处试检点看检点得出始知重重烟景非从别处开敷历历风光尽在个中发现说甚么刘阮溪边马蹄踏踏王谢堂上燕语嘈嘈尘尘华藏门处处真如界虽然众中莫有不被境转者么如无不免据款结案粉蝶寻芳穿槛外金莺出谷绕枝头虽然满目皆春色切忌遭他换两眸。

　　康熙乙未六月十二受驻防王守戎洎众居士等请住普安县圆通寺到院上堂圆通山顶别是乾坤云树参天楼台接日鸟颂劫前之韵泉鸣个里之琴可谓古今胜地龙象真踪到此不弘宗教禅子何以知归不免八字打开普使当机透脱震威一喝云闻么这里闻得始知一喝分宾主照用一时行又喝云且道这一喝是宾是主是照是用于此脱然省去一任作宗门真表临济远孙四料拣斩新揭示三玄要劈面指挥说甚么金刚王剑踞地师子探竿影草喝不作喝脱或未能仍向圆通山顶一一觑破始得。

　　浴佛上堂拈拄杖云这里是毗岚园无忧树悉达太子即今下生手指两仪足行七步诸人见么卓一下云又道天上天下惟吾独尊闻么若也闻见分明可谓人人两耳圆通个个双眸炯碧所以道即此见闻非见闻无余声色可呈君个中若了全无事体用何妨分不分到这里始知二千年前九龙吐水浴的与今日一众举手浇的无二无别既无二又无别则古之悉达即今之悉达古之四月八即今之四月八何有纤毫之变易哉虽然即如四月初八已前还有山僧启口处也无顾视左右下座。

　　传戒上堂举袈裟云会么这里会得便会佛性戒珠心地印雾露云霞体上衣讲甚么防非止恶重难轻遮如谓不然遂度袈裟云且从这里担荷。

　　师于康熙癸亥冬还贵筑之栖霞乙丑冬抚军慕大檀越暨阖省文武诸公重建本山值竖殿日师集众上堂挥拂子云栖霞开建百余春几度遭逢兵燹倾不是宰官垂护念昙花焉得复重荣召大众云诸昆仲看看此山形肖鹫峰势凌霄汉一水拖蓝于侧群峰俯首于前花吐色香鸟谈梵偈巍然高拱北阙卓哉伟壮南黔始辟于先明弘治之年复经于本朝义王之建广集龙象大结胜因岂意甲寅锋镝殿阁颓然云水萧条香花澹寂不期我抚军慕大檀越并阖省文武诸公不忘灵山记莂咸生希有信心金布满园刹新一色欲令慈风再扇慧日重明喝震洞口之云棒敲松顶之月可谓曹源复涨觉树再春然虽若是你诸人还知慕大檀越并文武诸公信心出处么若知出处何妨一毫端上现宝王刹坐微尘里转大法轮脱或未然不免重宣以偈此段因缘非偶然大都种自劫初前祗园今日重彪炳永壮皇图亿万年下座。

　　昊天阁落成开光上堂师以拂子打圆相云诸昆仲见么此是清净自然觉皇如来三千二百劫所证之光所谓大神通光大慈悲光大喜舍光大忍辱光大平等光大柔和光大自在光大利益光大如意光大智慧光大吉祥光大解脱光大功德光大皈依光大圆满光大无碍光无能胜光今日在我开府慕公不思议海中放于栖霞顶上普照三千大千世界于中山河国土动植飞潜凡遇斯光者悉皆当地解脱召大众云既是清净自然觉皇如来所证之光因甚又在开府慕公不思议海中放出这里会得始知人人六根门头靡不放光动地个个五蕴山中不无吐瑞凌虚又何有圣凡之别迷悟之分敢问大众开光称贺一句作么生道良久云琳宫重建覆金仙盘结红云势自然以笔点一点云十七大光开此日人间天上照无偏。

　　佛成道日观音寺松云禅人同众请圆戒上堂不住皇宫入雪山六年苦行太无端明星一点凌空现照得顶　没半边拈拄杖召大众云诸昆仲那里是迦文老人顶　没半边处这里会得便会大地普观奇哉三叹以至赤双足披冻云下山谈空说有拈花枝付正法教人递代流通到这里则比丘二百五十戒不具已具菩萨十重四十八轻戒未圆已圆又何须鸣钟升座析相分条而谓之戒耶倘或未能一年一度逢斯日引得诸人说悟迷圆戒毕下座。

　　康熙丁卯年正月十五日开府慕大檀越请就本山结制粮宪慈母傅太夫人营斋请上堂师诣座前震威一喝云喝震云开狮岭外以杖击座云杖敲花吐凤山前栖霞顶上灯王座信步高登孰敢先顾左右云还见么策杖便登拈香云这瓣香位尊北阙寿等南山放之则千邦皆治卷之则万国咸宁爇向炉中端为祝延
今上皇帝圣躬万岁万岁万万岁钦愿四海宴而干戈息八方静而甲马休次拈云这瓣香义清似水节重如山凝瑞气以拥一人结祥云而覆万姓爇向炉中奉为满朝文武阖国公卿并及重建本山都宪慕大檀越暨通省当道勋贵伏愿当作皇图柱石恒为佛国金汤再拈云这瓣香冤深河海祸重丘山棒喝丛中一度得人天座上四回拈供养前住普门堂上传临济正宗第三十二世先师灵隐文老人用酬法乳伏愿生生诲人无倦世世接物有方敛衣就座维那白椎竟师举拂子云秪这个若唤作第一义谛颟顸不少不唤作第一义谛错过太多顾左右云且作么生是第一义问叆叇祥云横谷口缤纷瑞气结峰头如何是东山境师云生春石一岭集鸟树千株进云群缁云集法昙殿共和阳春一曲新如何是东山人师云拈杖撑禅月升堂布法云进云人境已蒙师指示秪如傅太夫人来山营斋供众还是为纯嘏永锡还是为海屋添筹师云一片春风生陇陌无边花柳绽江滨进云恁么则一箭落双雕也师云幸得上座证明问如何是天命之谓性师云日出峰峦香阁暖风生林壑石门寒进云如何是率性之谓道师云渴饮饥餐情落落冬裘夏葛意翛翛进云如何是修道之谓教师云说偈云生案谈经月满堂进云一帘春色人皆见独有吾师见更真师云是峰皆耸翠无鹤不栖松问道本无言为甚说许多络索因言显道究竟来原无一字还是说的是不说的是师云桐叶秋风剪杏花春露滋进云和尚切莫向语默里转师卓杖云是语是默僧罔措师便打一僧作礼起目顾四方云是处俱不见未审向那里见师云有见见时非正见僧四方作听势云是处俱不闻且道向那里闻师云不闻闻处是真闻问如何是万法归一师云铃鸣风过处进云一归何处师云犬吠客来时问十五日已前当转何法师云梅雪飘香侵丈室进云正当十五日又作么生师云炉烟结篆出廊楹进云十五日已后如何话会师云钟鼓堂前如击动人天座下定交参问法座巍巍人天济济和尚以何法利人师云短杖敲开铜岭月圆音惊起圣泉龙进云如此则黔南众姓均沾法雨去也师云不劳赞叹问昔日说法昆水今朝说法黔山未审昔日的是今朝的是师云日月两轮光宇内进云恁么则遇缘即宗随处作主去也师云香花一路拥杖头乃云昆池游罢转黔南掩室栖霞经几年今日开堂祝圣寿龟毛拂柄又重拈是以龙象交参歌皇风之地厚水云聚集颂佛日之天高不期我傅太夫人生希有心营殊胜供敦请山僧弘扬此道伟济人天欲说即心即佛犹是玉蝶穿花零碎锦欲说非心非佛又成金莺掷柳乱垂丝不免将此龟毛拂柄拈向诸人面前注解一上致令贤愚老少知心源水源共湛贵贱高低识性月山月同辉遂拈拂子召众云诸昆仲看看这龟毛拂柄一自普门室内得来几向华王座上拈出能杀活于当机能纵夺于觌面只是触不得背不得虽则触背不得却能放大宝光照诸刹土是故诸佛于此得之谈空说有列祖于此得之接物利生圣君于此得之垂衣治化宰辅于此得之福国庇民庶民于此得之起家治业衲僧于此得之演教弘宗按下拂子云龟毛拂柄既有如是光明如是利益因甚又借傅太夫人信心为之点出于此会得不特会拂柄光明一切遍覆便会夫人信心亿劫长存到这里则鸟啼花落无非即心即佛之玄风清云澹尽是非心非佛之妙明历历诸佛分上此段光明不增活泼泼众生分上此段光明不减正所谓黄头碧眼难开口白牯狸奴易展眉正恁么时各各圆成各各具足则且置如何是开堂祝国一句慈风扇处山河固玉版鸣时日月长复举三圣道我逢人则不出出即便为人兴化道我逢人则出出即不为人师云秪如山僧今日高登宝座普集人天且道为人是不为人是于此下得一转语不惟不触于三圣亦且不背于兴化脱或不能听取一颂悠悠绿水拖云澹岌岌青山捧月明但得消闲三昧法横拈短杖任游行结椎下座。

　　明空曹居士设斋请上堂士问如何是宾中宾师云云瓢雪笠走风尘士云如何是宾中主师云逢场作戏任歌舞士云如何是主中宾师云堂前挝鼓四方闻士云如何是主中主师云坐断白云不出户问如何是第一玄师云南明水泛钓鱼船进云如何是第二玄师云铜峰顶上月孤圆进云如何是第三玄师云石洞横穿照壁山进云如何是第一要师云升座宜挝鼓进云如何是第二要师云听法要知音进云如何是第三要师云受斋须捧钵进云玄要机关虽迥别不出寻常十二时师云只容如是知不许恁么道乃云三玄三要展个里之风光四主四宾印劫前之春色当阳如领会不必棒如雨点直下若承当何须喝似雷轰人天眼目凭开佛祖权衡任握顾左右云要识玄要机关么鸟声春里碎要识主宾意旨么山色雨中多卓拄杖下座。

　　师诞日霞章监院请上堂问世尊说法四十九年未曾说着半字且道说的是甚么法师卓杖一下云会么进云不会师云不会正好受持问如何是祖祖传不尽的师云撑天拄地一枝杖进云如此则将作何用师云打雨敲风处处拈问海屋添筹从此始南山层次数偏长蟠桃一粒大如斗信手拈来献法王遂竖起拳云且道和尚向何处下口师便打进云恁么则通身庆快师复打问法堂高辟耸东岩瑞草琪花拥寿台狮子吼时天地动圣凡济济尽归来时如何师云共看香云结碧岭同闻法鼓震丹霄进云秪如世尊出摩耶胎指天指地与和尚登宝王座竖拂拈椎是同是别师云风摇杨柳一江绿露润桃花夹岸红进云恁么则世尊眉横和尚鼻直师云春色一般露骚人几样吟僧礼退师拈杖卓一卓云这木上座与山僧同寿从无始来至于今日同行同住同坐同卧同喜同怒同哀同乐秪是窥觑不得思量不得何故稍起思量而墙千尺才涉窥觑白云万里诸人还委悉么若能委悉不特与山僧同则过去庄严劫千佛已同现在贤劫千佛亦同未来星宿劫千佛当同乃至西干四七东土二三居廛力生遁迹道者莫不皆同到这里原来金刚寿量人人具足个个圆成非南山之可伦非东海之可比正恁么时有情无情与木上座同寿则且置如何是数不完计不尽的花甲琪枝岁岁逢春发好鸟年年逐暖啼。

　　粮宪夫人周氏初度设斋请上堂问一华开敷千叶周匝一佛出现千佛赞扬且置独踞孤峰顶时如何师云横按莫邪全正令进云今日周夫人寿诞开无尽藏结殊胜缘如何是因斋庆赞一句师云绿水青山谈寿量进云如此则寿山与江山并峙师云碧霞紫雾结星台问今日周夫人母难之期来山营斋供众莫是求福如东海么师云移花兼蝶至进云莫是求寿比南山么师云买石得云饶进云如此则算数譬喻所不能及师云不须重道破乃云连日上堂讲心说性论妙谈玄波及大众立机立境山僧动棒施喝今日上堂心性不讲玄妙不谈机境不立棒喝不施拈拄杖云单凭这个与周夫人点出不可说不可说智慧海一一流出无量无边不可说不可说福德门一一含容无量无边不可说不可说寿命聚一一聚中或现大身或现小身或现男形或现女形凡有所为悉皆显现诸人还委悉么若能委悉始知周夫人智慧福德寿命尽未来际不曾增尽未来际不曾减尽未来际不曾生尽未来际不曾灭到这境界则南山万仞莫能比其高东海千寻莫能喻其广又何须华封三祝海屋添筹召大众云如何是周夫人永同金刚不属杇坏一句宵宵铜鼓峰头月日日栖霞岭上云不变不迁明历历亘今亘古镇长春。

　　二月初八日抚军慕大檀越设斋请上堂拈香云此香无声无臭不蔓不枝拈起则瑞拥皇图放下则祥凝佛国爇向炉中奉为巡抚贵州兼理湖北川东等处地方提督军务都察院右副都御史重建本山大功德主慕大檀越伏愿道心共佛日长明智种同金刚永固敛衣就座上首白椎竟问都院以平等心设伊蒲供于中不向佛求不向法求不向僧求未审和尚如何证明师云百花丛里过片叶不沾身进云如此则一种没弦琴惟师弹得妙师云幸有知音识短长问牛头未见四祖时因甚百鸟衔花献师云富在深山有远亲进云见后为甚不衔花献师云贫居闹市无人问进云如此则几片闲云归去后一轮孤月照山川师云不因瑞木空中坠怎得寒梅江上开进云正所谓金从矿里出玉自石中生师云一般真切意能有几人知问孔子有云吾道一贯曾子应唯是何旨趣师云半雷从地发无处不春回进云瞿昙拈花饮光微笑如何话会师云杏花含露放粉蝶逐风来进云虽然如是且道儒释端的在甚么处师蓦头两棒问孔子登东山而小鲁登泰山而小天下今日和尚东山升座且道得何意旨师云耸耸群峰皆俯首悠悠万派尽朝宗进云恁么则不负四众临筵钟鼓震开府营斋龙象臻师云知恩有几人问露地白牛眠浅草穿云铁鹞绕晴空此段消息和尚知否师云不知进云和尚与么学人不与么师云一枝短拄杖对柄断拂子问善财童子五十三参且道参个甚么师云参汝不会的进云学人拟欲进步不知楼阁门从甚处入师卓杖云向这里来进云谢师指引师云切忌错下脚头问春回大地先天泄是和尚语否师云曾恁么道来进云且如九十日前这片春光从甚处发师云拄杖头上进云九十日后又向甚处去也师云拄杖头上进云正当恁么时又在何处师云拄杖头上乃云吐玉碧桃开夹岸拖金细柳拂层台乘时敲唱阳春曲幸有知音接拍来须是恁么人方佐恁么事欲佐恁么事还他恁么人方使宗风不坠道眼流通流通且置作么生是道眼莫是青山绿水么未免住于色相莫是莺啼燕语么未免住于音声大众闻见既都不是道眼毕竟在甚么处这里见得端的始知我慕大檀越天爵人爵齐修选官选佛两得说甚么共打无腔鼓同撑不二门扶破沙盆于今时抛烂冬瓜于那畔露鸢飞鱼跃旨趣泄水流风动机缘到这里则河图洛书端由莫测妙德空生玄妙罔知三贤启口无能十地退身有分又何须动棒似雨施喝如雷与么会去从教佩佛祖灵符如是观来亦可携仲尼日月然后现丈六金身于一茎草上不为分外纳百亿须弥于一粒粟中又有何妨正与么时如何是慕大檀越互相激扬一句玉板声传云谷外昙花香发仕途中下座。

　　诸山禅德营斋请上堂半月浓阴铺四野一朝杲日丽高亭诸禅洁治酥酡供请我升堂转法轮拂子挥时古洞孤岩悉皆吐气杖头卓处枯松稿竹莫不回春引得鸟语关关清木入之耳底谷风习习暖石女之面门樵人腰斧登危冈野水拖蓝投古渡此是诸山禅德同设香饭共结胜因拨去千层障云露出一轮杲日致令有情无情沾不尽之光辉真谛俗谛乐无为之至化敢问大众阳回大地则且置未审这段浓阴收向甚处卓杖云但向声前亲荐取休从言下错商量下座。

　　洪边门一兴刘居士率众檀信营斋请上堂问今日升堂无别问君臣五位请师宣师云逐一问将来进云如何是君师云万国咸钦仰进云如何是臣师云丹心贯太清进云如何是君视臣师云虽然居九五宝光左右飞进云如何是臣向君师云秉节清寰宇倾心仰圣颜进云如何是君臣合道师云恩深似海乾坤宴义重如山社稷安问昔日释迦老汉未说法时先拈大乘中乘小乘今日和尚登宝王座还是以小喻中以中喻大师云这是甚么所在说大说中说小进云因甚又道小根小茎小枝小叶中根中茎中枝中叶大根大茎大枝大叶师云山僧这里总不恁么进云何故长者于火宅门外推出三车师卓杖云且道这是那一车进云如是则穷子鼓掌去堂堂信步归师云脚跟下好与三十棒僧礼拜师乃云连日未升法堂案上尘生一尺层层雾锁狮山叠叠云封照壁惹得铜鼓岩皱眉蹙额笔架峰短叹长嗟偶逢檀信设伊蒲敦请山僧说法要句下澄清五位声前点破三乘焂忽照壁云收狮山雾敛铜鼓岩抚掌生欢笔架峰扬眉发笑拈拄杖召大众云且道证明的是阿谁良久云有意寻思全不见无心晤对甚分明卓拄杖下座。

　　寒食道净桂居士率众檀信等营斋请上堂问今日清明节哭声震野云是何意旨师云总为灵源未透真际未归进云东山堂上又作么生施济师云棒敲山石裂喝震髑髅穿僧作礼师乃云枯林膏雨润峻岭鹤云拖子规啼血染江滨蛱蝶寻芳穿径岸有者放纸鸢于绿野有者指酒舍于花村有者洒泪荒丘有者烧钱古冢惟有东山了无是事堂前轻敲钟鼓座上演说无生致令人人三世父母直下透彻灵源个个历劫宗亲当阳顿归真际敢问大众乘时普济一句作么生道禁烟节令届今朝挝鼓升堂震碧霄一曲无生唱未已三途六趣尽高超卓拄杖下座。

　　本师灵隐老人忌日上堂拈拄杖云识先师来处么卓左边一下云春来草木含芳识先师去处么卓右边一下云秋到峰峦削色还识先师不来而来不去而去处么卓中间一下云宵宵月朗长空日日风清八极你诸人还委悉么如其委悉始知先师来无所从去无所至法身克满十虚法雨洒周三际设或不能酥酡妙供真前列牛首名香鼎内焚以杖三卓下座率众至影堂拈香上供毕便归方丈。

　　　　　(云南师宗州万寿庵嗣法门人海闻捐刻
　　　本师和尚语录第三卷附藏流通伏愿曹源涸而
　　　　复长觉树凋而再春
　　　　康熙戊寅岁季夏月吉旦
　　　　　　　　　　板藏嘉禾楞严经坊)

　　东山梅溪度禅师语录卷第三终
嘉兴大藏经　东山梅溪度禅师语录


　　东山梅溪度禅师语录卷第四

　　嗣法门人真解等编

　　上堂四

　　玄帝圣诞开府慕大檀越营斋请上堂竹树参天碧峰峦泼黛青中丞营妙供庆祝荡魔尊拈拄杖云还见荡魔天尊也未倘若见得始知仙佛同源玄禅不二说甚么明心见性之旨抱元守一之方一则不负大中丞营斋一则不负老东山饶舌设或不能未免两枝桦炬烧丹圃一缕龙涎爇紫台下座率众诣玄武殿拈香上供毕便归方丈。

　　非闻胡居士率众檀越营斋请上堂栖霞昨夜吼风雷李白桃红笑满腮引得诸檀新发意穿云踏翠饭僧来敢问大众那里是诸檀新发意处拈拄杖云见么见处明则月横青汉岚绕丹山处处现清净身卓杖一下云闻么闻处通则钟传兰谷鼓震石门头头出广长舌又何须摄心觅佛于长年翘首问法于永岁召大众云声色丛中透脱且置诸檀圆无漏果一句作么生道圣泉日日寒涛发狮岭年年野色青复举庞蕴居士将家财倾向湘江学出世法到石头处问不与万法为侣者是什么人石头以手掩士口士乃有惺后到马祖处亦如是问祖云待汝一口吸尽西江水即向汝道士于言下大悟遂作偈云有男不婚有女不嫁大家团圞头共说无生话师云庞公只知断烦恼而觅菩提不解就尘劳而作佛事怎似非闻居士并众檀越也不倾财水底也不问道丛席将此平等信心直下打破悭囊来我栖霞治斋结众岂不超出庞老一头地哉虽然若是且道古今相去多少鸟带香从花里出龙含雨向洞中归下座。

　　照壁山轨度法主设斋师上堂风和遍界日丽长天山色展半满之科水声谈空有之教你诸人还领会得么若领会得始知琅函光吐三千界玉轴香生百亿春如领会不得问取轨度和尚去便下座。

　　傅太夫人为先慈董氏忌日饭僧请上堂问昔日瞿昙升忉利天为母说法未审瞿昙之母成佛也未师云问取拄杖子进云光目女诣地狱门为母说法未审光目之母成佛也未师云问取拄杖子进云即今傅太夫人为母忌辰请和尚上堂说法未审太夫人之母成佛也未师云问取拄杖子进云且道今昔相去多少师云字经三写乌焉成马进云报恩一句请师不吝师云将此深心奉尘刹是则名为报母恩镇远僧淳泽问和尚朝朝说法夜夜小参且道一真法界在甚么处师云镇远到此七站僧拟议师打云路程也记不得问如何是有漏因师云去年殿破进云如何是无漏果师云今岁修完进云有漏无漏蒙师指即今傅太夫人先慈灵魂在甚么处师竖拄杖云见么问明明现于目前因甚不睹其色师云襄阳桥是九洞进云历历彰于耳底因甚不闻其声师云文昌阁是三层进云和尚信手拈来固是亲切教学人向那里领会师云要过便过要升便升进云恁么则傅太夫人先慈即此证彼去也师云但从稳处行断断不失足乃云金莺也解饶长舌飞向柳阴啼未歇石女风前侧耳听声声说破无生灭你诸人还闻么若也闻得始知生死关头依妄而立来去路径无奈而名正恁么时如何是傅太夫人先慈董氏迥然独步一句弹指圆成八万门刹那灭却三祗业卓拄杖下座。

　　高鹏举率众檀信设斋请开示上堂问庞公有云十方同聚会个个学无为此是选佛场心空及第归学人有所未解请和尚一一注脚师云不辞向汝道进云如何是十方同聚会师云大家共集东山顶进云如何是个个学无为师云七尺单前竖脊梁进云如何是此是选佛场师云人非人等皆成佛进云如何是心空及第归师卓杖云莫负今朝共举扬进云如此则众信未设斋前斋已受竟和尚未说法时法已闻周师云知音不必重拈出问如何是无孔笛师云吹出哩啰句惊惺梦中人进云如何是无弦琴师云弹来不落宫商调惟有知音唱和高进云如何是无底船师云渡尽圣凡载余风月进云如何是无根树师云枝枝撑白月叶叶锁寒云进云如何是无阴阳地师云物物普擎步步踏着进云如何是无底钵师云隆龙归正觉贮水润青莲进云如何是无须锁师云把断十方界妖狐难遁逃进云如何是无底篮师云不惟携锦鲤还教盛活蛇进云如何是无星秤师云等闲提在手轻重怎瞒伊进云如何是无缝塔师云收尽黄金锁子骨任他佛眼也难窥问诸檀登山营斋和尚挥尘说法如何是利人意旨师云老鸦关从北去进云利人如是利己又作么生师云油榨关向南行进云如此则一粒粟中藏世界半升铛内煮山川师云吕翁曾道过不烦汝再拈问有佛处不可住向甚么处住师以拄杖打圆相进云无佛处急走过又且如何师亦以拄杖打圆相进云走住不立向甚么处安身立命师复以拄杖打圆相进云恁么则酒肆淫房随撒手从教何处不风光师云且缓缓问学人出家二十余年参禅无禅学道无道生死作么生了师云无参无学处是名闲道人还有什么生死僧拟议师便打问昨朝升座荐亡今日上堂开导还是昨日的是今日的是师云云飞天不动风过树多声乃云昨日椎钟荐慈今朝挝鼓开导雨棒回润焦枯雷喝疏通玄要露拄抚掌高歌灯笼破颜微笑但能直下承当便是西来大道卓拄杖下座。

　　粮宪傅大檀越追严营斋请上堂问傅府追严请和尚说法且置如何是先大人忌辰已前的事师云柳阴深处黄鹂啭进云如何是忌辰已后的事师云梅雨霏时山舍凉进云然虽若是即今先大人还是生兜率天还是生极乐国师云何方不现本来身问君恩亲恩何恩为重师云湛湛波光千顷碧进云天德地德何德为大师云重重山色一般青进云和尚如斯指示还有为人处也无师云明明已道破不必更思寻问释迦与孔子鼻孔是同是别师云两耀长明光大块进云恁么则皇天无二道圣人无两心也师云水山相共吐长春问一子出家九族生天因甚地藏之母入于地狱师云嘛呢叭　吽进云毕竟作么生得出师云嘛呢叭　吽问生亦无生灭亦无灭生灭既无即今傅先大人一灵真性在甚么处师云主山前案山后进云恁么则历历明明不覆藏师云逢人不得错举乃云父母非我亲谁是最亲者诸佛非我道谁是最道者召大众云也甚奇怪适才山僧举则古人公案引得龟毛拂子向前正色厉声曰这是甚么所在说父说母说佛说道语犹未已不觉兔角拄杖出班瞋目责之曰这是甚么所在不容说父母不容说佛道两争不已忽然无位真人出来缓缓道之曰你二人不必争论曾闻即此是离此是又云恁么也得不恁么也得时龟毛拂子与兔角拄杖闻如是说各自默默隐去复召大众云诸昆仲山僧如斯漏逗你诸人还委悉么若能委悉始知傅先大人即生死而证解脱即烦恼以悟菩提到此则君恩亲恩其报天德地德同酬脱或未能更听一偈劬劳一本如山重德泽两间似海深个里若明恩自报更于何处觅疏亲下座。

　　阃台杜檀越设斋请上堂问阃台现宰官身说法济民无有穷已因甚和尚口喃喃地师云借他落花天吹我无孔笛乃云今日乃阃台杜大檀越来山饭僧之期强山僧吹无孔笛赏太平时然而无孔笛子五音齐之不能六律并之不得有时横吹月下尘劳梦惺于片时有时三弄风前旷劫春回于顷刻虽然秪是不容别者知惟许知音识拈拄杖召大众云正当香云绕座之时花雨凌空之际还有知音者么若有不负杜大檀越倾信心而事佛捐俸禄以饭僧如无不免山僧自和去也卓拄杖一下云此曲秪因天上有人问能得几回闻下座。

　　抚军阖衙官眷营斋请上堂问如何是西来大意师云禅堂梯子十七步进云恁么则夜静家家月春回处处花师云山城灯火几千重问未登座时佛法在甚么处师云玉帝阁前花绰绰进云已登座时又在那里师云舍身岩下树丛丛僧作礼师云会么僧拟议师云当机不领会辜负一帘春问宝藏重重锁无匙怎得开师云是星皆拱北进云谢师不吝师云无山不带云问日日升堂时时说法未审法从何转师云黔灵山七高八低进云秪如新殿未修旧址未关和尚向何处下脚师云南明水左曲右湾问如何是诸佛世界师云野色弥东岭人烟多北城进云如何是众生世界师云入京朝帝主定是出南门问古德云如人上树口衔树枝手不攀枝脚不踏树树下有人请问佛法还道得也未师云襄阳桥下水偏绿进云可谓不涉唇齿最亲切师云钟鼓楼前货更多进云虽然一枝无孔笛吹出清音更有谁师云将谓无人识谁知有子期问如何是佛师云顶上旋螺青郁郁进云如何是祖师云手中拄杖赤条条进云如何是超佛越祖的句师云待汝超越来即向汝道僧拟议师连打两棒问赵州狗子性频年究有无秪因放不下策杖奔云途如何是云途中事师云脚跟下好与三十棒进云如何是到家意旨师云亦好与三十棒僧作礼师云狗子佛性即今在甚么处僧竖指师云总好与三十棒乃云栖霞危岭峙城东竹树高撑慧日红睡起登楼频眺望人家恍在画图中绿水穿桥兮尽露僧繇旨趣白云环岸兮全彰摩诘风光逴得便行头头即第一义天提得便走处处皆真三昧海所以道作是观者名为正观若他观者名为邪观又何须重重问来一一答去还委悉么若能委悉则诸檀斋嚫受之无愧自己家珍撒出何妨脱或不然寻春应到雪深处玩景须登最上巅顾视左右下座。

　　伍文权居士设斋请上堂问如何是过去心不可得师云昨朝旭日融融进云如何是现在心不可得师云今日和风拂拂进云如何是未来心不可得师云来朝慕府大斋诸山齐赴进云三心既不可得即今问答的是那一心师打云是那一心乃云春三月已前百卉萌芽群花含秀春三月已后农忙白昼犊卧柳阴正当春三月林园现色身三昧鸟鹊转根本法轮万象森罗展个里之生机十虚三际布劫前之光彩蓦竖拄杖云且道是春三月已前的春三月已后的正当春三月的这里分析得出始知过去心不可得现在心不可得未来心不可得卓拄杖下座。

　　法云庵若虚上座率诸禅众设斋请上堂问金钟玉板挂栖霞一曲无生唱最佳哩哩啰啰啰哩哩不知清韵落谁家师云好音在耳人皆识进云如此则不落宫商角徵羽师云唱和风前也不妨都管问竖指拈拳谁领会痛棒爇喝我亦疑今日数般俱不用亲切一句请师提师云杲日当空现清风匝地来进云恁么则应作如是观师云切忌遭他换两眸问毛吞巨海芥纳须弥是事的否师云一片西风凋万木半轮明月印千江进云今日方知只这是从前枉用许多功师云欲获骊珠握须教大海干问山花开处玄机露夜月圆时性体辉个里原来无挂碍包含天地任施为正恁么时和尚如何利人师便打进云如此则山川皆锦绣草木尽文章师又打乃云棒头领旨唤瓮作钟喝下承当指鹿为马说心说性通身泥水举古举今遍地荆棘所以道关门打睡接上上机顾鉴频呻曲为中下正恁么时如何是不落蹊径一句卓杖云凡圣从来不二家挺身担荷总无他生前面目青山月个里风光上苑花举足低头皆活计拈香拨火即生涯虽然处处无遮覆一涉思量事若麻下座。

　　新旧二城众檀信设斋师傅沙弥戒上堂活泼泼的何等好无端自把绳索加直饶缚得如山稳正眼观求亦是邪竖起如意云且道是邪是正于此分析得出始知举足低头全彰戒式扬眉吐气悉放戒光说甚么息恶说甚么行慈到恁般田地脱洒花街不碍逍遥柳巷何妨还委悉么大悟不拘小节上香象岂游兔径中复举昔有二比丘山中结庵同修梵行一日一比丘下山行乞一比丘在庵中禅定或坐睡因而睡着为一樵女偷犯净戒乃内心不悦同庵僧归且说上事行乞比丘大怒提棒欲打樵女樵女惊走失足坠岩而死时二比丘共语曰我二人一人无心氾淫一人无心犯杀共往优波离尊者处忏悔尊者以小乘结罪此二比丘久修大乘之人转生疑怖复往维摩居士处说罪维摩曰此罪性不在内不在外不在中间在甚么处时二比丘当下大悟复竖如意召大众云且道二比丘未见维摩之前与见维摩之后相去多少众无对师复云未见维摩山捧月维摩见后月横山欲知持犯无多子伸手原在缩手间。

　　广东街众信设斋师傅比丘戒上堂问九十春光过目前三根椽下日勤参好机尽是莺啼破放去收来任往还且置秪如未受戒已前是甚么人变净为秽师云藕穿陆地为荷叶进云已受戒后转秽为净又是阿谁师云笋过东家作竹林进云受与未受还许两处看取也无师云云拥千花座香清百宝台乃云榴花乍吐庭前梅雨初霏帘外法堂钟鼓轻敲请说大比丘戒竖起如意云会么于此会得便会清净比丘不上天堂破戒比丘不入地狱到这里则咳唾掉臂法法具足拈香拨火事事圆成说甚么十三重难十六轻遮僧灿祖空其罪性不过知冰是水高沙弥衣钵不受无非识火即灯是故众生起无边惑业诸佛制无边戒法惑业既消戒法安用复竖如意云且道是惑业是戒法这里煤墨得出堪与僧灿祖同日而语高沙弥携手偕行如其不尔坐卧经行须体究动静忙闲应好持持到双忘罪福处肉案酒楼悉戒基。

　　圆菩萨大戒上堂有世界以音声为佛事有世界以香饭为佛事有世界以庄严为佛事有世界以光明为佛事栖霞这里以圆戒为佛事然而戒之一字乃成佛之大本证果之总要是故三世能仁以之示涅槃妙心历代开士以之传正法眼藏今日山僧以之为诸人圆心地戒法虽然若是且道音声香饭庄严光明四种佛事与山僧圆戒佛事是同是别若缁素得出不独诸人心地戒法当下顿圆则胎卵湿化鳞甲羽毛山花水石云林烟岛以至一切种种无不顿圆心地戒也还委悉么佛境虽多不远求大都秪在一毛头道圆觉性般般具妙契真空法法周无影林间拴野马不萌枝上锁狂猴如能这里承当去心地戒光随放收。

　　四月八日抚军慕大檀越营斋请浴佛上堂师拈匙灌沐毕挥拂子云清和初夏正兹时燕语檐前莺绕堤都宪倾心营妙供请浇香水浴牟尼召大众云诸昆仲红尘中迷却多少人不能优游清虚境内清虚境内醉却多少人不能潇洒红尘中惟根器超迈意致殊特红尘清虚融成一片人情道意浑合　处虽心留宗教处仕途而不碍身着锦袍游觉海以何妨若我都宪慕大檀越股肱王室墙堑法门凡值胜因靡不结集可谓示现宰官身弘通佛祖道适薰风南来之际金仙降迹之时捐俸来山治斋结众不减张相国之于兜率白侍郎之于鸟窠然虽若是且道这段殊胜因缘还是从父母未生前而发耶已生后而发耶倘若会得不独会都宪慕大檀越着锦袍而游觉海处仕途而扶宗教便会世尊未离兜率已降皇宫未出母胎度人已毕其或未然不免以香水海为砚须弥峰作笔向碧空中聊书半偈为我都宪慕大檀越塞责去也佛诞欣逢夏正初不期都宪治伊蒲东山无可酬嘉德半偈凭将空里书以拄杖向空中作书势下座。

　　解制上堂正月十五结制溪边雪解陇上梅芳四月十五解制山前麦熟田里秧青可谓韶华易迈石火难留然虽若是未审诸人生死境界迷悟关头还曾坐断也未如是不惟不辜九旬白足三月调心领痛棒于机前受热喝于座下亦且不负中丞护念群宰倾心捐俸禄于个中忘名分于是内到此何妨统无边刹境为一微尘无一尘不是大圆觉海融十世古今作个念头无一念不是自恣时节说甚么集龙象于禅室散云水于天涯任他春去夏来日生月落何干于我哉脱或未能饶你横担拄杖紧峭草鞋踏遍十虚游周三际尚未能休歇在珍重。

　　复住镇西忠义堂海晴蔡居士率众檀信营斋请上堂问去年此日说法会城东岭今年此日说法镇西圣祠去年今岁且置如何是阳春遍布的消息师云鸟声历历啼枝上花影重重铺径边进云未审利生一句作么生道师云昨宵膏雨凌空布今日和风匝地来进云如此则个个承恩去也师云赖汝证明乃云老僧一冬住镇西无禅可说无道可传惟掩两扇禅扉向一炉松火随情卓尔任性陶然不期律回太簇运转洪钧是我阖境衿庶强老僧升华王座播直指风要令人人破妄显真个个即此证彼老僧欲举教乘为之发明犹是三世能仁葛藤欲动棒喝为之点破又是历代开士窝臼不免舒一片鹤云将要津把断放半轮梅月把雪浪绞干直教奇花瑞草吐本有之风光槁竹枯松回不无之春色敢问大众一冬已来何其密不通风今日人天众前因甚这般漏逗良久云剑为不平离宝匣药因救病出金瓶下座。

　　戊辰腊月初一日粮宪傅太夫人设斋师傅沙弥戒上堂瑞木斜飞腊月一四海水云齐聚集请演毗尼上法堂阵阵梅花香扑鼻竖拂子召大众云诸昆仲还知此香来处么若知来处则传戒而无戒可傅受戒而无戒可受所以道佛说一切法为度一切心我无一切心何用一切法复竖拂子云且道是心耶法耶倘若会得始知无传之传是名真传无受之受是名真受到这里不惟不负老僧登坛饶舌亦且不负夫人信心设斋脱或未能抖擞精神休负堕初级重楼应好登。

　　初五日准提庵湛理庵主设斋师说比丘戒上堂欲识佛性义当观时节因缘今日乃诸人求受具足大戒之时节也检点将来你诸人眼能观色相耳能听音声鼻能识香臭舌能知酸甜身能知冷暖意能解分别以至一切等处无不具足乌用山僧集众升堂分条析相而谓之具足戒耶不见永嘉云一地具足一切地一法遍含一切法一月普现一切水一切水月一月摄顾左右云山僧如斯告报众中莫有领会者么如无不免落草盘桓应斯时节去也遂说戒毕下座。

　　腊八日藩宪柯夫人设斋众请圆菩萨大戒上堂师以拂子向空点一点云大众见么这一点星象最是圆明最是灵活放之则光耀十虚卷之则澄清万有故我大觉世尊于正觉山前一觑觑着特地心花开放道种圆明便云一切众生具有如来智慧德相但以妄想执着而不证得故有四十九年说三百余会谈末后拈花示众付偈传衣递代相续一至于今皆由这一点星象之所印也然而这一点星象不大不小非明非暗诸佛分上不增众生分上不减故曰心佛众生三无差别然虽若是未审从甚处出现若知出处便会世尊悟处会得世尊悟处则诸人菩萨大戒不圆已圆心地法门不证已证还委悉么复以拂子向空点一点下座。

　　盂兰会黑神庙法侄静止大师为师西竺和尚除禅请上堂问事死如事生事亡如事存孝之至也未审孝满后作么生行履师云孤峰顶上吟风啸月十字街头弄柳拈花进云如此则头头脱洒处处纵横师云也须到恁么地始得进云一拳打倒栖霞岭一脚踏翻芳杜洲师云惊群须是英灵汉敌胜还他狮子儿问西风侵梵宇寒露点幽林本自无来去如何说死生师云净法界身无出没悲愿不忘示去来进云正与么时则西竺和尚在何处安身立命师云不离当处常湛然问庭前明月照帘外木犀开刚然只履去三周又到来静止大师摅诚恳请未审和尚以何法禅服师云频挝涂毒鼓均洒甘露浆进云正与么时西和尚一灵真性脱洒何处师云凤皇岭横眠倒卧牛渡口阔论弘谈进云如此则山横清净身溪出广长舌非虚语也师云却被汝道着问过去未来即不问如何是现在的事师云人天普集登华座棒喝弘开荐觉灵进云即今西和尚还来否师云芳杜洲边常集鹭南明水上每行舟问四大分张时主人公归于何处师竖杖云见么进云与么则不生灭也师云汝见阿谁生灭来乃云桐叶斜飞飘野砌芦花半吐照深秋道人睡起浑无事倒驾铁船水面游随情系缆兮听霞鹜以齐飞任性推蓬兮观水天而一色陶陶自得落落何拘不期我静止大师悲生风木会结盂兰投赤幅以摅诚爇枯烟而稽首敦请老僧为西竺和尚除禫说法是以挝涂毒鼓震开两岸白云洒甘露浆浸破一帆明月引得寒鸥合十白鹭和南渔火红沙碛之中铁笛响沧浪之上然虽若是未审诸人还同见闻也无若同见闻不独西竺和尚获无生忍证涅槃乐则此方他界久逝新亡并及人人三世父母历劫亲烟齐上老僧铁船高登菩提彼岸顾左右云普济含识则且置如何是西竺和尚独脱一句击案云卓矣顿超无相国端然正入妙莲心复举僧问曹山灵衣不挂时如何山曰曹山今日孝满僧云孝满后如何山云曹山爱颠酒师云你诸人还知曹山落处么若知落处则知静止大师劈旧案于劫前唱新词于此日旷怀闹市阔步红尘倘或未能听取颂出孝满堂前不挂衣通身轻快许谁知闲来无事长街上一步一声风月词下座。

　　广生韩檀越请诸经到山师上堂举拂子云见么此是释迦老子四十九年三百余会吐露的一大藏教天龙鬼神人与非人莫不顶戴奉行谁知落在我祖师门下被人唤作拴束牛马的陈烂葛藤老僧今日将佛也恁么拴束于中祖也恁么拴束于中圣也恁么拴束于中凡也恁么拴束于中乃至僧俗男女老少贵贱贤愚山河国土动植飞潜舟车屋宅瓶盘钗钏一切种种无不恁么拴束于中秪有一物恁么拴束不得因甚么拴束不得不见道有一物明历历黑漆漆上拄天下拄地常在动用中动用中收他不得你诸人作么生会倘若会得不惟会释迦老人四十九年说三百余会谈的消息便会我祖师门下恁么贬叱的道理如其不会老僧不免念一道真言而为守护南无佛陀耶南无达摩耶南无僧伽耶唵悉帝护噜噜悉都噜只利波吉利婆悉答哩布噜哩莎嚩诃下座。

　　韩檀越供法衣请上堂风和日丽早春天花柳芬芳绕法筵信手焚香窗下坐檀那天外送金襕遂举衣示众云诸昆仲还见么劫前春色缕缕敷陈教外真风丝丝显露罗纹结角处摩醯三眼窥觑不能线路通关处大悲千手摸索不著然虽若是且道广生韩檀越从甚处得来若知来处便知佛佛授手惟授此也祖祖相传惟传此也说甚么持归鸡足山钝置大庚岭敢问大众金襕袈裟殊胜则且置如何是广生韩檀越不可思议一句尽谓昙花觉地放谁知火宅也开敷下座。

　　腊八胡君选设斋请上堂问朔风生古渡瑞雪拥层峰殿阁增辉即不问如来成道意如何师云冰解无非水进云与么则人人脚跟点地个个鼻孔辽天师云梅开总是春问匝地六花呈色相一枝梅蕊泄先天世尊睹星悟道二祖断臂传衣且道是同是别师云一个鼻头两孔出气进云如此则古今无二道圣凡无两心师云惟有钟子期能识伯牙调乃云万乘尊荣都不恋无端冷坐雪山间虽然夜半睹星悟及至天明也一般召大众云如何是一般的意旨时嵩敝法侄在傍云吸露千般草吟风一样松师云如是则智慧德相不别妄想执着妄想执着无殊智慧德相所以道三十年前见山不是山见水不是水三十年后见山仍是山见水仍是水复召大众云如何是释迦老人契证平常一句风竹满林弹月冷雪梅一径锁云寒卓拄杖下座。

　　康熙癸酉年四月受镇台鲁脉兰护法暨中营副府王左营副府云如刘右营副府王三护法请师复住安笼吉祥庵值大殿落成上堂问世尊指地宜建梵刹帝释插草建刹已竟帝释插草即不问世尊指地意若何师云梅花开雪里进云与么则行住坐卧无非佛事喜怒哀乐总是道场师云杨柳舞春间进云正所谓自从舞得三台后拍拍原来总是歌师云知音不必频频举乃云昔日之来落寞廊楹迷草色今日之来巍峨殿阁吐珠光六窗炯炯洞一色虚明万瓦鳞鳞绝三种渗漏是我镇台兰公并副府诸公不忘灵山记莂示现佛国金汤俸禄同捐胜因共结且又鹊印龙旗依无双之觉地锦袍玉带卫不二之法门延头陀拈座上花枝集衲子转个中语句鼓钟震处满院残烟散去棒喝弘时一钩新月悬来正恁么时新旧即且置住院一句作么生道无米饭供龙象众没弦琴操水山音。

　　佛诞惺念尼禅人率众请传戒上堂今日乃如来降生之期诸人乞戒之际是以庆云匝地花雨一天钟鼓出翠微之中衣钵传宝座之上致令金莺奏管玉浪腾江然虽若是你诸人还同见闻也未如是则如来未出摩耶胎生已度竟山僧未登曲录木戒已传周又何须灌沐香水讲演毗尼脱或不能未免沉水一炉祝圣诞袈裟次第授诸人传戒毕下座。

　　佛成道日众戒子请上堂问朔风凛凛过园林瑞木纷纷点碧岑刹土香飘于此日雪山公案又重新刹土香飘即不问重新公案事如何师云法筵龙象绕进云如来睹星成道和尚升堂说法还是庆贺耶利生耶师云一点水墨两处成龙问世尊成道开眼说梦和尚利生平地兴波且道世尊与和尚相去多少师云龙吐腹中珠池吞天上月进云如此则昔日今朝无二无别师云梅香清满院雪色映层峰乃云不住皇宫内栖迟雪岭头明星午夜现黑雾一天收拈拄杖召大众云还知释迦老人悟处么六年冷坐无人识三叹奇哉秪自知卓拄杖下座。

　　佛诞溪舌禅人率众戒子请上堂年来佛法懒弘宣高卧东山镇日间昨夜登峰舒一啸惊他星斗落人间引得维那同众职事入方丈白云明晨释迦如来降诞请和尚登座为众说法山僧一夜思量欲说攒花簇锦串玉联珠人所说不到的一篇法语想起未离兜率已降皇宫未出母胎度人已毕是历代祖师评论了又评论的想起云门道我当时若见一棒打杀与狗子吃贵图天下太平亦是诸方长老批判了又批判的左也打点不出又也安排不就弗觉枕上月残鸡报晓堂中磬响日初红起来盥漱焚香披衣礼佛大众人事一周逗到此时梵钟震竹径松亭香霭飞琼楼丹阁一众都来座下听山僧说法尽力抖擞枯肠何尝有得半字顾左右云且作么生得个应时及节的句塞责诸人良久云好好幸有一柄龟毛拂子在不免令他出广长舌为众说些新佛法以助然眉之急如何是新佛法拈拂子击案一下云闻么若也闻得则佛诞不庆已庆佛法不说已说还委悉么众无语师云巴歌唱处人皆和琴韵弹时我独知又击一下便下座。

　　师诞日上堂晦迹东皋浑忘花甲一味旷怀松石舒啸云泉不羡成仙成佛虚名惟作应马应牛活计竟不知东海增澜南山耸翠岂期绅衿长者记起三生石上事耆老仁人展开一片劫前心造古锦含春之幛撰铿金戛玉之文抱琴踏翠而来携鹤穿云而至为老僧庆以六旬祝其五福兼请升堂说法乘时利生其奈老僧顽如硁石拙若朽株无半字之可谈何众生之可利只好将不来相而来不住相而住的以塞来命拈拄杖云秪这个非延非促不减不增与啸风石虎齐年吼月泥牛其寿倘若会得方知此个寿量能为万象主不逐四时凋还委悉么若欲空其寿者相直须透过这重关复拈拄杖下座。

　　　　　(本山嗣法门人真解捐刻
　　　本师和尚语录第四卷附藏流通伏愿生生证涅
　　　　槃妙心世世弘正法眼藏
　　　　康熙戊寅岁季夏月吉旦
　　　　　　　　　　板藏嘉禾楞严经坊)

　　东山梅溪度禅师语录卷第四终
嘉兴大藏经　东山梅溪度禅师语录


　　东山梅溪度禅师语录卷第五

　　嗣法门人真解等编

　　小参

　　结制小参问开堂聚众大阐宗风未审以何法利济师云一棒一条痕问不畏生死不爱涅槃的人到来和尚如何接他师云待汝不畏不爱来山僧自有方便僧拟议师云尚有畏爱在问不是心不是佛不是物是什么师蓦头一棒进云如斯下手犹欠亲切师云既欠亲切再吃何妨又打问古人道有意求真真转远拟心断妄妄犹多真既不求妄又不断如何下手师云下手且置你将什么唤作真妄僧罔措师劈头两棒问学人带锁披枷请和尚方便师云还须自已解脱问一切有为俱属梦幻如何是无为师云向一切有为处看取问灯尽火灭时这段光明归于何处师云脚跟下问未出方丈时如何师云斜枕虚窗听岭月进云已出时如何师云横拈短杖验龙蛇进云还别有指示么师云领取当阳句切忌别寻思乃云法幢建立龙象从依殊胜因缘自兹肇始白棒如雨而下热喝似雷而轰直得虚空倒走日月颠推流水断声青山失色虽然犹是门庭边事未是格外全提召大众云还会格外全提么若也会得不负登山涉水访友寻师三根椽下苦心七尺单前横膝其或未然必须提起话头立定主宰向无下手处下手无用心处用心莫管期之短长根之利钝一直挨拶一直提撕猛然漆桶开心花灿鼻孔原来唇上搭眉毛秪在额头横何结之可结何解之可解举足下足无非本有道场左之右之尽是现成公案恢恢焉尺寸不可量迥迥焉功勋不可及说甚么门庭边事格外全提到这里始知如雨之棒无奈而施似雷之喝亦无奈而施顾左右云即今香清炬晃坐立俨然众中莫有不待指挥而自彻证者么若有便与掀翻露布截断葛藤同批劫外烟云共判个中风月可谓龙骧云起虎啸风从非惟辅弼法门亦且流通正眼先哲云欲行恁么事须是恁么人如无各请归堂体取待胜因毕道果图却来方丈里吐露消息。

　　冬至小参拈拄杖卓一下云一阳来复万类沾恩无鼻孔铁牛起从露地踏遍层山曲水焦尾巴石虎出自雪林吼开薄雾轻烟坚冰初解玉池边春信乍传梅萼上灯笼梦惺露柱眼开头头展格外风光一一显寰中节令惟有山僧拄杖子不摇不动无改无更赤条条主持万象硬剥剥依怙四生不被阴阳侵不为时节转虽然如是未审诸人会否倘若会得便会洞山掇座元之果桌慈明揭堂上之榜文遇缘即宗应时纳祐如其不尔正是生死牢关未破无常羁锁未开必要猛着精彩穷究本参行住坐卧之中绵绵理会动静忙闲之际密密参持如此研穷之久策进之深和这里会参持的一齐打脱及第心空唤作拄杖子也可不唤作拄杖子也可唤作一阳来复也可不唤作一阳来复也可我为法王于法自在有何羁绊哉召大众云这般说话且道巴鼻在甚么处复卓拄杖一下。

　　除夕小参古人以百年寿终之际唤作腊月三十夜若平日工夫不稳漆桶不破到这时节地黑天昏胡钻乱撞良可悲哀诸昆仲一年三百六十日已尽你诸人还办得此事么若办不得则又虚丧一年光阴岂但虚丧此一年光阴从无量劫来至于今日的光阴尽是虚丧诸昆仲提起金刚王剑将从前的昏沉掉举散乱自恣一齐斩去以明朝元旦为始奋大勇猛起大精进竖生铁脊梁抱无义味话一直参一直究岁月不计寒暑不管如打失了一件要紧的物相似定要寻定要觅觅到用力不及处寻到留意不得时忽然当下了明原来不在别处召大众云即今香焚柏子炬点兰膏梅花雪里飘香爆竹风前送韵你诸人还当下了明得么若了明得说甚么寿终说甚么岁尽一任徘徊法席潇洒云堂如当下了明不得未免寒随一夜去春逐五更来。

　　为全捷林护法对灵小参秋来风剪叶春到鸟啼枝会得无生灭头头本不迷咄迷个什么莫是六十年前丹心报国壮志勤王剑破阵云袍晒边月的么莫是六十年后解玉林泉绝迹尘市义方教子嘉德服人的么若检点得出则六十年前的一一无非至道六十年后的头头尽是真机所以华严经云佛法不异世间法世间法不异佛法到者里始知秋风剪叶春鸟啼枝法法头头无不是现成公案还委悉么这里若能亲觑破方知生死不相干。

　　重九小参三玄三要事难分得意忘言道易亲一句明明该万象重阳九日菊花新此是汾阳颂临济三玄三要之句即今重九已届黄菊尽开你诸人向甚处见临济三玄三要倘若未见茱萸茶且莫饮黄栗粽且莫餐古者道大事了明消他万两黄金亦得不然滴水也难消且参禅一事非是肆口而谈纵舌而论必须要下真实工夫如一人与万人敌相似正恁么时眨眼不得退步不得怯畏不得商量不得直拼一条性命向前抵敌任是佛来也与之一刀两断祖来也与之一刀两断若也如斯勇锐不愁生死不明禅道不透山僧尝云学道犹如破战场单刀直入要豪强烟尘扫尽功归大家国清宁帝道昌到这境界茱萸茶任饮黄栗粽凭餐三玄三要直下打开千七百则一串穿却任他时节交加寒暑迁变何干于我哉。

　　结制小参拈拄杖云劫前曾聚首此日复团圞不负当初约同撑无底舡以拄杖作撑舡势云还有同撑者么问无底舡还渡人否师云渡进云渡的是甚么人师云无眼耳鼻舌身意的进云有眼耳鼻舌身意的还渡否师云不渡进云为甚不渡师云为他有眼耳鼻舌身意问天上明星耿耿门前流水潺潺是谁境界师云拄杖子境界进云和尚有此境界否师云问取拄杖子问如何是父母未生前的面目师云眉横额上进云如何是已生后的面目师云额上眉横僧抚掌呵呵云不入惊人浪怎得称意鱼师云且莫诈明头问如何是夺人不夺境师云衲被蒙头绝世故不知春草长庭前进云如何是夺境不夺人师云秋来是处林峦肃独自朝阳补毳衣进云如何是人境两俱夺师云一夜雪铺地江村绝往来进云如何是人境俱不夺师云敲锣擂鼓庆赏新年乃云大道只在目前要且目前难睹欲识大道真体不离声色言语召大众云即今明月凌空是色清风弹竹是声一众与山僧问答是言语大道真体在甚么处于此拨得一线路去则古人不虚道山僧不浪举其或未然须将袈裟下事真切参究勇锐推寻忽然踏着铁秤锤不可谓是鹅卵石到这境界原来声也在里许色也在里许言语也在里许大道也在里许结也在里许解也在里许便能于脚跟直下承当不从他处领会了然自在廓彻灵明不为诸尘作对不与万法为侣常如十日并照离见超情截断生死根株剖开去来浮幻如金刚王坚固不朽乃谓之大道真体也珍重。

　　小参个里真机绝覆藏寻常日用露堂堂堪嗟背觉合尘子历历明明不荐取春来遍界鸟啼花彼岸何曾隔一些秋到林间风剪叶消息尽情俱漏泄剔起眉毛做一回莫教徒入我门来为僧不悟拈花笑二亲劬劳何所报为僧不晓涅槃心未知将底答皇恩为僧不明心即佛三界如何跳得出为僧不会石巩箭龟毛索子作么断为僧不破黄龙关更从甚处放身闲为僧不省俱胝指阎罗铁棒怎免你急忙检点勿因循一寸光阴一寸金不将一一先明了但恐临时徒懊恼我言直截为渠通密密提撕莫放松一朝当下撒其手虾跳原来不出斗。

　　小参前夜小参一天光皎皎今夜小参大地黑漫漫敢问大众且道光皎皎的是黑漫漫的是试道看若道得许伊顶门上具一只眼脱或未能听取注脚拈拂子云光皎皎黑漫漫易者甚易难者甚难也不难也不易头顶是天脚踏是地释迦于此拈起花枝达磨于此扫去文字不期递序山僧未免当阳揭示且道揭示个甚么若非向上关即是第一义如何是第一义以拂子击禅床左边云即此是击右边云离此是击中间云不即不离是于此倜傥分明一任将这光皎皎黑漫漫的扫向大千世界之外去。

　　小参白昼来明星高照黑夜来杲日当空你诸人还信得及么若信得及始知饭盛无底钵花绽不萌杖叠叠青山年年寡色潺潺流水岁岁无声泥牛吼震长空木马嘶通大地这般说话达者方知背觉之徒闻而便笑老子云上士闻道勤而行之中士闻道若存若亡下士闻道大笑之召大众云山僧恁么说话众中莫有不笑者么若有出来弹无弦琴吹无孔笛大家唱和共乐升平岂不畅快。

　　小参僧问和尚有禅道否师云无进云诸方俱有和尚为甚却无师云我与诸方迥别乃云诸方有禅可说我独无说诸方有道可传我独无传然无之一字包诸有而无余生万物而不竭天地虽大能役有形而不能役无形阴阳虽妙能役有气而不能役无气五行至精能役有数而不能役无数百念纷起能役有识而不能役无识故曰本来无一物何处有尘埃昔有僧问赵州狗子有佛性也无州云无只将此个无字时刻撕捱昼夜谛审不杂念不异缘忽然心花发明照十方刹始知三千七百公案一大藏教典文尽从无字流出。

　　小参山僧入滇已来将及五载曾未有片纸只字干谒檀门取笑识者兹准先贤风度一藤一笠随处翛然不期默契大德同阖郡绅衿邀人此院恳请开堂指挥劫前消息然而劫前消息明历历绝覆藏且又莺啼绿树鱼跃碧波蜂嚷花丛蝶穿苔径若是通方作者未举先知岂待竖说横谈方云领略不见道未举已前先荐得分明鹞子过新罗顾左右云还有未举先知者么若有山僧分半院与伊如无未免傍通曲引召大众云乾坤之内宇宙之间中有一宝秘在形山形山且置如何是一宝莫是耳闻目睹是若谓耳闻目睹是如来又道若以色见我以音声求我是人行邪道不能见如来若谓耳闻目睹不是东坡又道溪声尽是广长舌山色无非清净身于此批判得出则劫前消息不待指挥而自颖脱。

　　解夏小参道吾舞笏雪峰辊毬德山拈白棒俱胝竖指头这一伙老古锥大似好肉上剜疮虚空里挖洞检点将来败鈌不少山僧这里一夏九十日也不舞笏也不辊毬也不拈棒也不竖指直教诸人向三根椽下七尺单前看个无义味话召大众云即今九旬制满三月功圆你诸人的无义味话还曾看破也未若只痴云霭霭昏雾蒙蒙莫说与么坐一夏纵使坐百千万亿夏只增其业本耳今日事不获已与诸人展个宽限最初发心入道之日即是结制于中不论年之与月日之与时恁么参详恁么逼拶直至牢关打破及第心空便是解制之日诸上座当知人人分上有净裸裸赤洒洒腾今耀古越见超情各不相知各不相到的一段奇特秪为尘情意想记持分别露布言诠闻见觉知是非得失所障若向个里尽情冰释便与诸佛同一知见同一语言同一手作同一体相非惟与诸佛同亦乃与历代宗师天下老和尚同到这里方知此段奇特在圣不增在凡不减行住坐卧是大圆觉穿衣吃饭是大神通说甚么结说甚么解放旷平常随时任运有甚么生死可畏涅槃之可爱哉顾左右云山僧如斯告报且道有指示处无指示处若能分析则道吾舞的雪峰辊的德山拈的俱胝竖的与自己看的无义味话无二无别脱或不尔且听说偈收起葛藤佛事九旬今已周此中几个息驰求时来握杖登华座听得蝉声报早秋。

　　小参报尔英灵士急切明西意岁月疾如梭精进莫蹉跎坐卧经行处头头须照顾从上诸圣贤不离当下圆闻声了自性击竹空山应见色悟本宗桃花照面红卷帘明个事层峦开障翳吹灯彻本光全体露堂堂况复无欠少奚须向外讨拈香并拨火在处无非我吃饭与穿衣何曾隔一丝趁此色力健应堪眉下荐检点旧话头不明誓不休焂尔疑团破原来是这个一明一切明无处不皆春既达一真界纵横得自在我昔曾经已非是虚谈耳莫更求方便直须如是看看到无看处自有转身路。

　　小参法不孤起仗境方生所以山僧住泸西即泸西境以垂示钟秀山头鸟鹊咸集环翠坊下车马交驰翠屏拖澹荡之云华岭捧皎明之月住师阳即师阳境以垂示西华顶上竹树参差观音阁前烟水弥漫通玄洞锁苍霞笔架山连紫雾举拂子云且道是泸西的是师阳的于此脱然省去始知头头皆我处处非他触境不疑遇缘不惑如水银堕地无处不圆似春雷鸣空无物不惺说甚么泸西美景师阳佳山复举拂子云还委悉么是处是慈门无门无善财。

　　为王氏恭人对灵小参陇上梅开似玉门前水响如琴欲识本来这着不离见色闻声顾左右云即今声已露色已彰且道本来这着在甚么处举如意云见么敲灵几云闻么这里闻见分明始知王氏恭人未起念而已游华藏未举足而已到莲邦奚须鼓锣互应金石交宣广演灵文频谈梵偈所以华严经云若人欲识佛境界当净其意如虚空远离妄想及诸取令心所向皆无碍复举如意云还委悉么若能委悉则闻声悟性见色明心总不出乎这里脱或未能更听一偈不辞消息与伊传生寄死归理必然色见声闻如透脱方知月落不离天。

　　石章送褊衫师小参这七斤衫子一自赵州着后钝置数百余年不期石章禅人从无得处得来山僧向无穿处穿出普使阖道场人同一眼见遂着衫云见么这里见得始知终日穿衣未曾挂着一丝到这里不惟不负石章亦且不负赵老倘或未然须向山僧未着此衫之前荐取。

　　新城驻防王守戎率众上灯请小参龙潭消息妙难量鉴地辉天不覆藏今日圆通信手剔一人顶上一重光明似镜兮照开如来三十二种妙相晃如日兮烁破檀信八万四千尘劳般若春头头发现昙花影处处敷陈以拂子指灯云还见么须知灯是火莫向外边寻。

　　小参永嘉云摩尼珠人不识如来藏里亲收得以拂子打圆相云还识此珠么此珠至精至微最殊最胜七珍莫可比其光八宝无以喻其色国土难以酬其价若识此珠不为生死迫不被迷悟羁堪与诸佛同行列祖共话倘或未能须向袈裟角下精勤检点仔细推寻一日不获则一日之心莫休一年不获则一年之念莫废如此情消想竭思苦神疲正于无可觅处焂然入手光辉上下照映四维其平日所疑所碍之心一时冰消瓦解不见郁山主云我有明珠一颗久被尘劳关锁今日尘净光生照破山河万朵是知此珠人人本有个个不无复以拂子打圆相云还见么。

　　为吴氏恭人对灵小参五十三年一着子本无生也本无死圆通不惜两茎眉一一从头说破尔以如意打圆相云会么五十三年只凭这个从夫一段柔肠亲冷暖十分喜态伴朝昏五十三年只凭这个教子凛凛英风堪继祖翩翩壮志可凌云五十三年秪凭这个乐善香焚白昼空诸有心悟真乘了万缘五十三年秪凭这个结果霜浇木叶林间脱雪点梅花岭上开到这里无一法不是现成受用无一事不是本地风光说甚么生死境界迷悟机关所以道头头非取舍处处没张乖正恁么时如何是吴氏恭人千了百当一句珠翠丛中俱踢倒鸾镜台前尽打翻儿女夫君都不恋信步迢迢空劫前。

　　为吴珍居士对灵小参昨宵疏雨凌空布今日清风匝地来非灭非生明历历何须苦苦叫哀哉举拂子云见么见么此是汝五十四年冲锋四塞破敌八围用命求功名的击香案云闻么闻么此是汝五十四年觑破尘劳归投觉地寻师问至道的挥拂子云会么会么此是汝五十四年殷勤市易节检饔餐力身起家业的到这里手舞足蹈无非本有之真吐气扬眉尽是不无之妙虽然若是且道是个甚么法法头头都卢昧他不得有意寻思云万里无心晤对月盈天大悲千眼难窥觑只许当人当下圆。

　　香灯会小参师以拂子指香灯云只这个劫前种植教外敷陈或标思曩斯儿之名或称都思怛啰之号然则光联八表焚则气贯十虚云结处万类覆之有余花放时群蜂采之不得闪烁破千年之暗氤氲回亿劫之春德山以之明心香严以之见性所以十方梵刹推斯为首诸土丛林即此为先既然且道殊胜在甚么处举拂子云还见么便归方丈。

　　小参指瓶梅云秪这个不从庾岭得来亦非罗浮采出不烦雨露不借雪霜有时弄影灯前横斜几案有时飘香室内清润琴书蹑屐登山的徒劳疲倦寻诗跨蹇的枉受艰辛遂以两手擎瓶云怎似山僧这里一瓶收贮不逐他寻清玩以此而供单传以此而示纵使山间明月拟古无分江上清风欲撼不能说甚么包含太极泄漏先天顾左右云还知不入众流处么不许严寒逼岂容双鹊争。

　　戒中小参受诸佛戒入诸佛位汝等既登殊胜之门须行殊胜之事如何是殊胜事着衣持钵是殊胜事荡瓶振锡是殊胜事守护心城是殊胜事精严轨范是殊胜事只有一事不是殊胜事且道是那一事以拂子击香案下座。

　　小参东岭一层门恍如铁凌成有人跳得出何处不称尊然而此门不高不矮非小非大山川颠卓其中日月倒悬于上诸佛法身里许显现列祖心印里许传持顾左右云正当谷兰飘香之时山月吐辉之际你诸人还跳得出么若跳不出三根椽下如切如磋七尺单前如琢如磨卷帘问讯须教检点翻牌打板切忌瞒盰焂尔迷云裂破痴雾豁开撒手轻轻跳出举足处处无羁百草头上纵横十方界内舒卷如龙得水似虎靠山到此境界不愁道超佛祖位越人天炉韝洪开法幢高竖教内教外项刻全收世出世间一时周备管甚一大藏教典坟三千七百公案所以云一透一切透一明一切明而今有一般的弗肯灰心泯志跳出斯门一味逐浪随波合尘背觉东去听两句西去看两篇向无智人前夸经卖纪大似实学饱参忽遇具眼师家未免耳红面赤似这般的总之未过斯门未经辣手所以心花不灿智识不明触境不能活机遇缘不能发用破山师翁云机不滑则见理未圆锋不利则神悟未彻水乳相投箭锋相拄岂容易哉不见道大疑大悟小疑小悟不疑不悟斯言尽矣可不知欤况此山开辟有年住持有代未得五湖聚集四海交参梵钵满堂袈裟盈室兹承慕大开府并阖郡官僚不忘灵山旧识岂期意外重逢一言契合倾念护持堂室聿新亭台炳焕布一天花雨传双桂心灯又兼诸禅不远而来众信不化而向是以立乎机境行乎纵夺你诸人应须借舟达岸就路还乡庶不负山僧婆心官僚护念若乃延延缓缓因因循循不但东山这里一期纵使百千万期终不能成就也复举真净和尚云衲僧家无一处不是过量境界自在禅定喝一喝云岂不是过量境界謦欬一声云岂不是自在禅定师云真净和尚向音声里显发过量境界自在禅定检点将来只可塞责初机弗能酬唱达者若是山僧过量境界无限青山间里眺自在禅定半窗明月静中观不特初机透脱要且达者圆通复顾左右云且道真净和尚颜面即今在甚么处抚禅床两下便归方丈。

　　小参一从相聚在东山九十春光弹指间露地铁牛须趁起祖翁田地莫教闲冒雨冲风兮披星出而莫厌拖泥带水兮戴月归以何妨但得精勤种去自然丰稔收来石屋和尚云若论此事如农家耕田相似耕之以深种之以时所收必丰耕之不深种之非时所收必寡遂以拂子打圆相云这是祖翁田地不辞指出竖拂子云这是露地铁牛不辞牵出复顾左右云即今田已指明牛已牵过你诸人作么生耕种如是则不负聚首一朝团圞三月长连床边七上八下无底钵内茹淡餐酸倘或未能更听一偈顶笠披蓑苦莫辞犁耙翻转趁兹时而今若不深深种秋后依然仓廪虚。

　　为藩宪玉铉柯护法对灵小参杨柳低垂象外春桃花斜吐生前面乘时升座说无生直指亡灵登觉岸举拂子云见么见处明头头无不光辉击案云闻么闻处通处处悉皆透脱如是则知我玉翁柯大檀越未举心而已陟九莲台畔不动步而早入八德池中况我公平日虽游宦海意注宗乘志笃水云情深龙象陶然而尘尘自得卓尔而处处无羁积德施仁育民柱国无不是固有之真本然之道又何须山僧考钟伐鼓竖拂拈椎而谓之说法资荐耶正所谓玛瑙阶前重砌玉琉璃殿上更悬珠敢问诸山达士一会高流如何是玉翁大檀越不假修证一句耸耸青山扶日月悠悠流水绕山河。

　　为臬宪素征曹护法对灵小参彤云舒岭岫梅雪点江滨本自无来去如何说死生顾左右云既无生死又非来去且道素翁曹大檀越一灵真性在甚么处举拄杖云见么于此见得始知岭岫彤云悉露本来面目江滨梅雪全彰佐国真风虽来来去去而不为来去颟顸死死生生不为死生笼罩到这里则拿问贪酷之权与成佛证祖之心不别伸理冤枉之政与利生接物之道无殊正恁么时如何是即事契理一句随顺世缘无挂碍涅槃生死等空花。

　　为粮宪慈母李太夫人对灵小参岭月光流绣闼池莲香散锦堂不必更寻归路即此便是西方挥拂子召大众云诸昆仲还会李太夫人不离当处悟证无生法忍么倘若会得始知尘心即是佛心此岸无非彼岸说甚么风云十万里山水八千程所以道无边刹海自他不隔于毫端十世古今始终不离于当念正恁么时如何是李太夫人直下高超不假资荐一句白云原自栖峰顶绿水何曾离涧边。

　　为林野上座对灵小参长空瑞木飘大地琉璃结请我说无生牙疼道不得(师是日患牙疼)先哲云佛法大有只是牙痛顾左序云识山僧痛处么遂高声云哎哟哎哟顾右序云还识山僧不痛处么亦高声云哎哟哎哟如是始知林野上座来不滞于生去不碍于灭踏碎两重关千江一片月正与么时如何是即事指南一句不须更问去来关荐取牙疼这一诀如何是这一诀复高声云哎哟哎哟。

　　为法主矩度和尚对灵小参解脱清凉月金刚坚固幢铁牛生犊子脱体露堂堂只此一法惟我矩公和尚证之矣所以耆年硕德高节古风朴实住世没半点攀缘本色教化无些子装饰一滴杨枝洒遍秽邦净土十卷楞严讲得天雨花飞真教乘之梁栋实末法之光明幢也吾侪与公情深江海义重丘山虽门庭建立有殊而风规阐化不别於戏胡为法社之不幸而天夺我良朋遂使讲筵月冷后学无依虽然且喜七十年前行云流水实无所来七十年后海湛空澄亦无所去然则去来无相更有何物之可悼哉既无可悼即今供设伊蒲茶倾紫笋香焚牛首炬点兰膏又是甚么意旨良久云佛法固如是人情不可无为大中丞梅公阎大檀越对灵小参生而无生岭上白云灭而不灭水中明月生灭既无千有何法可说拈拄杖云然而这个消息是我都宪大檀越不修而修不证而证矣所以临终之际妙心澄净正念昭彰而无些子留碍况我公平日优游宦海宦海不能困其智受用锦玉锦玉不能缚其用且莅任黔南五载仁和若春风慈爱如甘雨凡士农工商莫不沾其润泽又兼兴崇兰若庄严佛乘凡方袍圆顶无不叨其弘护可谓一路福星万家生佛於戏何黔地之福浅而相星一旦还天致令缁素含悲山林堕泪正恁么时坐断生灭则且置得大自在一句作么生道道崇一贯意何坚禄享万钟只淡然生灭两关俱不触当空宝月镇长圆。

　　　　　(蓬莱永兴寺嗣法门人性坚捐刻
　　　本师和尚语录第五卷附藏流通伏愿慈风永用
　　　　于禅林慧日长明于佛土
　　　　康熙戊寅岁季夏月吉旦
　　　　　　　　　　板藏嘉禾楞严经坊)

　　东山梅溪度禅师语录卷第五终
嘉兴大藏经　东山梅溪度禅师语录


　　东山梅溪度禅师语录卷第六

　　嗣法门人真解等编

　　茶话

　　文应运设茶孰把春风剪碎来山堂夜夜共衔杯于中有个搜肠诀吃著令人梦眼开。

　　韩道启设茶举杯示众云会么众无对师以拄杖左右打云山僧夜夜饮春毛劈腹剜心为尔曹总为尔曹不解会故拈拄杖打驴腰。

　　无边林居士设茶俗筵以酒叙话僧舍叙话饮茶茶酒虽然各别要且事同一家如何是同的道理岁岁农霜泼菊花。

　　黄相寰设茶数色名园果一杯春露茶大家同饮啖几个不粘牙。

　　张恭人设茶山月似镜明杯茗如玉碧消息在其中诸人识不识若识则寒山比的赵州道的无不冰释熊有贵设茶昨夜焚香饮雀舌今宵剪烛醉龙团烛光炯炯辉猊座香气腾腾喷绮筵这冤家当阳即是转念被瞒顾左右云还有不被瞒者么。

　　吴可安设茶劫前那一段犹如生铁片若能嚼破他何愁不了办。

　　除夕茶话处处梅花开似玉家家爆竹向如雷山僧无别为分岁一个清清茶一杯虽然且道是甚么滋味若也识得何夕可除如其未能明朝新岁。

　　茶话昨日三十今日初一大家共吃茶莫将口打湿若将口打湿拄杖劈头击。

　　腊八茶话钟停鼓歇夜沉沉大家相聚吃山茗其中滋味如亲识不须天上觅明星。

　　熊居士设茶师指灯花召侍僧曰摘取来僧无对乃云金牛唤众吃饭赵老呼僧饮茶惟有山僧迥别教人摘取灯花且道与二尊宿相去多少维那云不隔一些师起身云谢熊居士茶。

　　中秋茶话霭霭白云垂迳岸飘飘黄叶落江滨五湖衲子齐云集一个杯中月一轮以拂子打圆相下座。

　　解制茶话自从结制九旬来夜夜烹茶共举杯独有今宵分外别震威一喝吼如雷喝一喝云闻么若也闻得始知十月十五布袋未曾结却正月十五布袋未曾解开。

　　端午茶话日日横谈竖说朝朝捏聚打开与么漏逗无别要透祖意西来如何是祖意西来角黍堆盘茶满杯。

　　瑞麟居士设茶经余田舍烟村历遍山巅麓足劫前一片信心特从这里拈出如何是瑞麟居士的信心杯里新茗碧如玉。

　　孔居士设茶白雪浮瓯扑鼻香饮着风生两腋凉滋味虽然只这是定要当人亲口尝。

　　茶话莫管雀舌龙团只须信口吃去咬着赵州道的顿令生死瞥地。

　　秦继淳设茶风自清兮云自淡檀那信手煎团片莫教徒饮月明前要识香甜那一段。

　　林自奇设茶檀越设茶请开示启口奈乎无一字以拂子画圆相云直须嚼碎这些儿弄箸举杯无不是宝山设茶师以拂子画圆相云秪这个不从雨前摘来亦非鼎中煎出有人吃着些儿凭教通身换骨。

　　中秋设茶中秋佳节是今夕监院设茶普请吃芝麻饼比月轮圆不必区区天上觅(是夜无月)。

　　佛事

　　大兴寺为本师灵隐老人举哀不违悲愿降南阎几向烟波驾铁舡焂尔西携只履去泥牛石虎尽潜然恭惟本师老人道明日月德合乾坤住世四十三秋利生一十七载神机迅捷劈开荆棘路海口赞不能慧辩幽玄坐断是非关佛眼觑不见棒似三春之雨喝如五夜之雷指月印可禅心拈花流通正眼在处抽钉拔楔不离本分钳锤随方打锁敲枷讵越单传旨趣将谓万世法幢不期一朝撒手以至人天失仰龙象无依竹带烟愁花含露泪虽然大众还知吾师去处么如是则知净法界身本不生灭大悲愿力示有去来倘或未知不免白雪半瓯枯烟一瓣换手捶胸哀声不断。

　　为月用发翁起龛以杖击龛云棒头开正眼喝一喝云喝下悟无生一月千江印风光遍界明正恁么时起龛一句作么生道东涧水流西涧水南山云送北山云卓拄杖引之而出。

　　为法兄大慈和尚起龛碧桃吐玉翠柳拖金雨洒如膏云飞似鹤召大众云且道是乾坤现瑞之时吾兄撒手之际者里分析得出始知吾兄不来相而来不去相而去其或未然殃及两堂云水客一声佛送翠微西卓拄杖引之而出。

　　为母归元尼举哀毁形终志在林泉共话无生几度年今日功圆先我去独留孤月照溪边恭惟生母归元比丘尼七旬寄世六腊披缁淡泊同甘寂寥共守比望舞彩长年承欢永日不意花收果熟行满功成致使木人伤感石女悲思今则香焚宝鼎烛耀云龛公案现成应须剖决遂指龛召大众云还知我母不来而来不去而去么若也知得何哀可举何白可披脱或未能只得厚着本来真面目且随世谛哭哀哀起龛谡谡寒风拂面来纷纷白雪凌空散十方龙象悉云临同送我慈登觉岸卓杖引之而出。

　　入塔以杖击塔顶云无须锁子透出无缝塔门开已我慈七十生缘今日收归者里遂投骨掩塔户云大众还知我慈受用处么峰峦万叠千秋供日月两轮亿载灯。

　　到晋宁盘龙莲峰大慧照禅师塔前拈香参明赵老一无字结得如来三世冤脱去盘龙四百载山青水绿尚依然恭惟盘龙具足堂上莲峰大慧照禅师元代禅宗南滇宝筏直指之风匪化而化单传之道不弘而弘致令苍山洱水闻风稽首碧鸡金马听令倾诚所以光绵具足瑞永盘龙不肖某虽生异世要且同风敢问大众毕竟以何为验遂拈香云须知绿水皆涵月莫谓青山不锁云。

　　到鸡山迦叶殿拈香踏开无数云山经了许多风雨谁知金色头陀原来只在者里颜左右云见么若也见得则正法眼藏也在者里涅盘妙心亦在者里不然只得拈香一瓣倒身三礼拈香展礼竟复颂云一自花枝信手拈破颜微笑荷单传金襕委付真风迥玉偈流通妙旨玄非但竺干灯焰焰还教震旦派绵绵不因远继瞿昙脉讵敢来兹若是宣。

　　剃度吹毛宝剑白如银拔出当阳孰敢亲非但剃除须与发顿教当下绝根尘。

　　剃度三寸金刀不等闲拈来光焰逼人寒与么一扫烟云尽孤月珊珊当下圆。

　　剃度子母多年求出尘大都有愿在吾门今朝剪去堂前草一色花开劫外春。

　　盂兰会放生风敲桐叶凌青汉露点芙蓉绽碧池眼底分明绝盖覆众生自是路头迷今日是我阖郡檀那并诸山禅德于一毫端建兹胜会敦请山僧说大法要为诸含识直指路头遂以拄杖当头一划云还识此个路头么若也识得始知尽虚空是清净身遍法界是直截路勿论鳞甲羽毛俱成正觉胎卵湿化共证真常说甚么迷之与悟升之与沉所以道心同虚空界示等虚空法证得虚空时无是无非法且乘时信步一句作么坐道钟鼓轻敲闻远近香云叆叇覆高低遂放生云当阳揭示无遮障透出从教任所之。

　　盂兰会放生以拄杖打圆相云会么这里会得便会三点如星象横钩似月斜披毛从此得成佛也由他脱或未会不免刻水成文去也以拄杖卓左边云这是披毛戴角　卓右边云这是成佛作祖的当阳如委悉不用别寻思到这境界无一众生不开正眼无一众生不入圆明既然如是只如今日指破破头信步还乡一句作么生道头头尽是菩提路处处无非极乐天遂放生云当下翻身蓦直去更嫌何处不超然。

　　为慈容举火昨夜一天月今日满山雪消息甚分明慈禅彻未彻若也彻始知无去无来非生非灭脱或未能不免放出火光与伊直下剿绝撺下火炬云信步莫教迟径入无生国。

　　为静觉起龛以拄杖划一划云来从此来去从此去撩起便行莫教拟议卓拄杖引之而出。

　　举火解开冬月袄脱却夏天衫下火云火灭烟消后新新一朵莲。

　　为圣先起龛以拄杖击龛云劈开生死机关划一划云划断去来道路翩翩只履如飞佛也留他不住卓拄杖引之而出。

　　举火披风度雨入滇邦为礼鸡山古道场刚欲携筇旋浙水不期撒手在龙阳以火炬打圆相云圣先圣先还会不隔处么倘若会得始知头头本国处处故乡说甚么山遥海阔路远天长脱或未能直须火里翻觔斗自然随处得风光遂撺下火炬。

　　为净月侍者起龛侍我巾瓶十八年几经辣掌与粗拳不期撒手东山上脱体风光净月圆虽然若是且转身吐气一句又作么生普请大家出只手扶起死中不死人遂以拄杖击龛引之而出。

　　为东山知如发师举哀一从违座入南滇雁杳鱼沉十四年今日归来进菽水不期只履又西还苍天苍天何得了缘太速撒手甚忙致令舍身岩捶胸震地来仙硐跌足惊天虽然若是大众还知吾师生灭无于去来不碍处么设或未知不免一瓣枯烟拈鼎内两行酸泪落龛前。

　　起龛峰头雪化寒初解涧底冰消暖乍还普请缁流齐合十送师直上涅槃山卓拄杖引之而出。

　　入塔岭外西风瑟瑟来林间黄叶飘飘落蓦然无缝塔门开遂入骨云收取吾师这一着。

　　为清传沙弥举火传沙弥传沙弥生受吾教育死受吾提持顾左右云生死且置且道教育提持个甚么以火把打圆相云还委悉也未若能委悉始知生死不能缚来去不能羁其或未然不免当阳拨出性空火径送西方八德池遂撺下火炬。

　　为法兄西竺和尚起龛师以杖击龛云棒敲桐叶和云坠喝一喝云喝震芦花映水开无限秋光留不住翩翩只履向西回恭惟法兄西竺和尚心清水月性洁冰壶掩关药王宫中顿空知见续灯普门堂上欢忭人天孤峻处似峰峦卓尔潇洒处如云鹤飘然所以缘结宰官名喧宇宙将谓长光济道岂期信步莲邦虽然示有去来要且本无生灭不见道处生死流骊珠独耀于沧海踞涅槃岸桂轮孤朗于碧天正恁么时如何是发送云龛一句两班仙乐惊云汉一路香烟拥稻畦高举洪名六字号大家相送过前溪卓杖引之而出。

　　入塔师以拂子指塔云这无缝塔本自成现不假功勋磨风雨而不磷亘古今而不坏是故三世能仁以之收因结果历代开士以之倒卧横眼今我西兄和尚以之潜纵敛迹敢问大众未审此塔从甚么处出现而能有如此之殊胜奇特若检点得出始知此塔人人本有个个不无旷大劫来于其中间出入无碍如其不尔且看据款结案群峰耸翠如屏一水拖蓝若带遂入骨掩塔户云全身放下其中永证金刚不坏。

　　为潘宪玉铉柯护法举火七年美政播全黔民亦安兮国亦安不意功圆撒手去人非人等尽潸然恭惟玉翁柯大檀越贵阳方伯佛国金汤舒补衮调羹之手扶天南半壁运即此证彼之心辅济北一宗残黎托以庇庥荒徼仗其膏泽所以声扬万里名闻九重将谓福星永照岂期竺国俄归非惟方袍圆顶无以具瞻亦且黄童白叟失其依怙虽死生非有谈到公之仁爱绿水青山悉皆哽恸然来去本空话及公之慈和苍松翠竹莫不含悲遂以火把打圆相顾两序云且道是死生耶来去耶倘若会得便会玉翁柯大檀越来去本空死生不碍虽官居二品不以为荣禄享万钟不以为贵一一了于意地般般空于眼根任性如如随情落落脱或未能不免将此性空真火而与我公收因结果去也性空真火实优哉触着些儿灿九垓撺下火炬云今日为公亲举出宰官身脱现如来。

　　为厥中禅师起龛师以杖击龛云棒头花劈去来路喝一喝云喝下澄空迷悟机放出冲霄铁鹞子涅槃山上扑云飞卓杖引之而出。

　　为姜文达举火石虎岩前啸晚风泥牛波底吼明月欲知非灭亦非生拈拄杖云定要了明此一诀然此一诀多少人不能当阳领会直下荷担一味作空花活计幻梦生涯殊不知富贵花间露荣华水上沤复拈拄杖云惟此一诀亘古今而不变历天地以长存放之则充塞太虚卷之则不立些子倘若会得则石虎啸风全彰妙有泥牛吼月尽露真机又何生之可生何灭之可灭其或未然不免助汝性空一把火霎时煆出本来真遂下火。

　　为禄藜和尚举火禄公禄公常将兔角挑明月惯把龟毛束太空恰好同撑如是道岂期只履逐西风致令法门失准缁素无依四山生惨淡之云万壑结凄清之雨然虽若是幸有来来实不来去去实不去的为你诸人尘尘现清净身刹刹出广长舌还委悉么若能委悉始知禄公和尚涅槃城里高悬慧日生死海中倒驾铁船说甚么雪解山峦在花残香骨存正与么时不触生灭去来则且置如何是不负同门道谊一句一自相逢东岭端阳春白雪几盘桓今朝归去无余赠下火云惟助性空火一攒火一攒炼出圆明那颗丹鼓掌呵呵便行。

　　为啸竹禅孙起龛若谓有去来笑杀木人石女若谓无去来亦笑杀木人石女拈拄杖云正当恁么时还是有去来耶无去来耶于此会得始知我啸竹禅孙两头坐断中道不立廓若太虚明如杲日其或未然引幡缥缈如龙跃相送云龛过碧山以杖击龛云起秉炬力辞台岭来决志东山上七载侍巾瓶几经喝与棒秪相他年继我宗岂期一旦失其望致令山水嗟吁花鸟惆怅休惆怅以火打圆相云惟有这些子不碍去来不妨收放然虽若是遂以火指龛云且道这些子着向甚处复云四大本来空五蕴无非妄下火云尽情付与祝融君锻出真金无比况。

　　为法主矩度和尚举火瑞木半天飞北岭梅花几点放南枝霎然翻转乾坤色只履西归正此时恭惟矩公和尚降迹滇海披缁黔山绍完公之衣钵弘鹫岭之风规经论讲时岌岌青山点道毗尼演处悠悠绿水扬眉所以万姓皈心中丞赠偈将谓百世慈航岂期一朝撒手致令猿鹤举哀山林披白正恁么时收因结果一句作么生道白云来去本无心明月升沉非有意秪因觑破这些儿把住放行无不是顾左右云还知矩公和尚把住放行处么脱或未能试看火莲光灿后一颗摩尼照大千遂撺下火炬。

　　入塔这畔花收那边果熟七十生缘千足万足虽然若是如何是全身放下一句遂入骨掩塔户云一具黄金锁子骨收归窣堵不通风冻云几片凌空结梅雪千枝四面封四面封金刚永证在其中复举南阳忠国师因唐代宗皇帝问和尚百年后所须何物师曰与老僧造个无缝塔帝曰请师塔样师良久帝不会顾左右云忠国师塔样且置今日有问如何是矩度和尚塔样山僧向道高着眼且道是同是别虽然一样丹青手写出规模各不同。

　　扫发师知如果公塔师拈香上供毕乃云三十二年前何其恨多三十二年后何其爱多正当三十二年还是恨不肖徒的是爱不肖徒的是大众试定当▆若定当得庶不负先师抱死志于斯山飞锦书而召我以至团圞三月决别一朝到此则三十二年前之恨冰消瓦解三十二年后之爱瓦解冰消不然未免香爇一炉丹霭里茶倾三盏翠云中既然源本无忘失常寂光应照岭东。

　　扫发翁月川惠公塔师躬行祭扫已乃云一从拜别堵波前杖履南滇十四年今日归来拈帚柄山环水绕尚依然如是则知我师翁悲愿犹存常光尚照不肖孙今日拈一瓣香点一碗茶不过表其森森木本湛湛水源至若恢弘祖道模范人天若非双桂传灯普门续焰则东山门庭何以臻此敢问大众且两彩一赛的句作么生道珊珊一月圆如镜半照寒江半照天。

　　扫生母归元比丘尼塔自别西城十六年沧桑更变意悠然归来且喜方坟在苕帚柄儿重复拈遂拈帚柄顾左右云诸昆仲还会么于此会得则难尽之忠不尽而尽难全之孝不全而全说甚么蓼莪之赋风木之悲到这里非惟解脱生身之母则三世考妣历劫亲烟无不解脱去也还委悉么但得豁开正法眼等闲何处不酬恩。

　　到旗山扫本师灵隐老人塔竖拂子云祖道中兴气岸豪　方无不仰风高虽然只履西归去尚有儿孙继祖曹恭惟本师先老和尚法眼圆明真风迥别三寸绵软舌尽扫月露风云一腔慈忍力均洒香霖甘雨真度迷津之宝筏开觉路之金绳不肖福度亲蒙印可恒抱惭惶无一德之可长曷寸念之能报数十年来虽弋龙钓凤琢玉追金不过塞责门庭未免玷污宗教今日到来拈一瓣紫檀奠半瓯白雪若唤作酬法乳却被青山绿水笑不唤作酬法乳亦被青山绿水笑召大众云还有证明得出者么良久云鹭鸶翘足芦花岸一任渔人辩是非。

　　到天童扫祖翁密老人塔淅历金风卷碧岑扶疏丹桂放幽林八千里外拨云至秪为水源木本深以拂子指塔顾左右云且道是本源耶非本源耶这里分析得出始知我祖桐棺山顶击碎破沙盆禹门室内夺来断拂子金粟山中挥雨棒非但澄太湖万顷之月太白峰头震雷喝岂止安南海千丈之澜灯分十二座灯灯续焰派衍十三国派派流芳所以声震九重风高千古不肖曾孙福(度)今日到来拈一辩兜楼婆香穿祖鼻孔要与我祖结天长地久之冤山高水深之恨然虽若是未审众中有能若是者么若有我当再设伊蒲亦如我祖供养如无只得自为拈香穿祖鼻孔去也遂拈起香云即此是离此是说到忤逆儿孙直饶佛眼难觑便烧。

　　机缘

　　僧问如何是黄龙三关师云从头问将来僧云我手何似佛手师云拈香拨火僧云我脚何似驴脚师云涉水登山僧云人人有个生缘师云开口道着。

　　僧问如何是一为无量师云春暖鸟声碎日高花影重僧云如何是无量为一师云千峰势到岳边止万派声归海上消。

　　僧问楞严经云清净本然云何忽生山河大地师云问从何起。

　　僧问和尚昔年栖止何处师竖拳云会么僧云学人是实问师云因汝实问山僧实答。

　　僧参师问甚处来僧云滇南师云带得昆池月来么僧无对师云汝不从滇南来。

　　僧问万境俱起时如何师云寂僧云不起时如何师云闹。

　　陈居士问和尚教弟子念阿弥陀佛未审阿弥陀佛在甚么处师高声云陈居士士应诺师云在甚么处士跃然。

　　师宴坐一僧向前作礼云学人无问请和尚答话师云山僧无答请上座转语。

　　师玩月次问众云朗月当空时如何一僧云照破漆桶一僧云惟我独尊师云一队无孔铁锤。

　　碧松问如何是万法归一师云云散天边月松云一归何处师云春来树上花。

　　师问水月如何是你本来面目月于桌上画一圆相师以袖拂去月复画师便打。

　　师夜坐次问大破尼父道以我为隐乎吾无隐乎尔且道不隐个甚么破云不隐乎道师云如何是道破请师讲解师指案头烛云见么破云见师云吾无隐乎尔。

　　僧持扇求偈师云上座说山僧写僧云学人早已说了足和尚不闻师云山僧早已写了是上座不见。

　　师夜坐次碧松问灯光晃时如何师云黑漆漆松云不晃时如何师云明历历。

　　士问和尚会读儒书否师云不曾士云既不曾读如何又识文字师云居士不妨疑着。

　　僧问眼见色耳闻声离却声色请和尚道师云山僧常在里许。

　　僧问戒定慧三学那一学为尊师云我这里一学也无问甚么三学。

　　暂到僧问学人千里而来请和尚下棒师云山僧今日不暇。

　　僧问学人有枝无孔笛请和尚一吹师云没这闲工夫。

　　僧参师问上座高隐甚处僧云游遍天下师云踏着无阴阳地否僧罔措师云辜负草鞋。

　　僧问学人有口无底钵欲供养和尚未审纳否师云己所不欲勿施于人。

　　士问泥牛吼月木马嘶风是有是无师蓦头一棒云是有是无。

　　士问弟子业识茫茫请和尚究竟师云你的业识在甚么处士云不知师云不知最亲切。

　　士问如何是观自在时值雷鸣师云你还闻雷声么。

　　僧问如何是古佛家风师云明月横空照清风匝地来。

　　僧问如何是临济机师便打僧云如何是临济用师亦打僧作礼师云还识机用么僧拟议师直打。

　　士问养妻活子的人参得禅否师云得士云从何处下手师云看那养妻活子的是什么人。

　　僧问透过上头关时如何师云死逼逼地僧云未透时如何师云活泼泼地。

　　师寓安顺五显祠问慧颖禅人虎以肉为食因甚不食其子颖云是亲者难灭师拈拄杖云是亲是疏颖喝师亦喝颖又喝师便打。

　　僧参师问到此作么僧云久向道风特来参礼师云带得甚么来僧云带得一头水牯师云切莫犯人苗稼僧作礼师云淳哉。

　　僧问和尚到处说法未审谁是知音师以拂子击香案云闻么僧罔措师云独是汝不知。

　　僧问抛戈弃甲时如何师云且喜天下太平。

　　僧问如何是佛法大意师云风过树多声。

　　士问弟子做工夫心窍不开师厉声云甚么物碍汝师寓师宗赵难言率众请示念佛参禅旨诀师云山僧这里无佛无禅开示个甚么众不契师示偈云念佛将心念参禅假性参性心成一片无佛亦无禅。

　　士问如何是西来意师云人▆看来短山▆淡欲无师入堂见僧阅经问大德阅者是甚么经僧云金刚经师云见须菩提也未僧云见师云是甚面目僧云与和尚相似师云影子也未见在僧云和尚又作么生师云描不成画不就。

　　僧问如何是佛师云三十二相僧云如何是法师云经律论藏僧云如何是僧师云方袍圆顶僧作礼师云佛法僧在甚么处僧云和尚指示明白师劈头三棒。

　　僧问西来意即不问如何是自己意师竖拳云会么抚军慕公入山访师次公曰和尚明心见性之旨可得闻乎师曰山僧无心可明无性可见公曰无之一字甚是亲切师曰说个亲切早已支离了也公曰正所谓认着依然还不是师曰依稀似曲才堪听又被风吹别调间公曰宗门中原来一点也着不得师曰虽然若是却又满眼满耳公跃然而别。

　　太史黄公到山问山光水色盈眸竹籁松声杂耳意旨如何师曰堂堂太史如何被声色盖覆史曰因甚苏子瞻又道溪声尽是广长舌山色无非清净身师曰不然史曰和尚如何师曰不见般若经云若以色见我以音声求我是人行邪道不能见如来公揖而别。

　　春日粮宪梁公与师登玉皇阁公曰春色重重可爱师曰虽然若是却能换人眼睛公曰弟曾留心贵教几年竟无入处师曰春色重重可爱公稽首谢之。

　　臬宪张公与师吃茶次乃问贵教中赵州茶云门饼是何意旨师曰能止宰官饥渴公曰我为臬宪何饥渴之有师曰名利之火不息无生之道罔知得非饥渴乎公颔之。

　　大中丞田公登山与师吃茶次乃问禅师高卧山中做些甚么工夫师曰长啸古弥陀高歌尧舜世公大悦。

　　　　　(安顺府南山寺嗣法门人照润捐刻
　　　本师和尚语录第六卷附藏流通伏愿在处弘拈
　　　　花旨趣随方露指月风规
　　　　康熙戊寅岁季夏月吉旦
　　　　　　　　　　板藏嘉禾楞严经坊)

　　东山梅溪度禅师语录卷第六
嘉兴大藏经　东山梅溪度禅师语录


　　东山梅溪度禅师语录卷第七

　　嗣法门人真解等编

　　拈古

　　举药山久不升座院主白云大众久思法诲山云打钟着众集山升座一词不措院主云和尚今日升座如何一词不措山云经有经师论有论师怎怪得老僧。

　　拈曰药山久不升座一天明月末后道个经有经师论有论师遍地黑云拈拂子云且道明暗相去多少遂击拂子一下。

　　举僧问雪峰临济四喝意旨峰云我初行脚时便过河北已值大师迁化不得见他所以至今不知可往见他直下子孙僧见南院院云那里来僧具陈前意院展具遥礼云天下古佛矣。

　　拈曰雪峰道至今不知米里有虫南院展具遥礼泥里有刺顾左右云山僧与么批判且道临济四喝在甚么处震威一喝云还闻么。

　　举僧问夹山承和尚有言二十年住此山未曾举着宗门中事是不山曰是僧掀倒禅床山休去明日普请掘一坑召僧至曰老僧二十年只说无义语便请上座打杀老僧埋向坑中上座不然自着打杀埋此坑中始得其僧束装潜去。

　　拈曰者僧有勇无谋故所大败夹山有谋无勇故解添兵检点将来大似一队无孔铁锤。

　　举赵州一日见文远侍者礼佛次州以拄杖打之远云礼佛也是好事州云好事不如无。

　　拈曰文远即妄遣妄赵州以真印真妄即且置那里是赵州印处好事不如无。

　　举僧问汾阳如何是祖师西来意阳云青绢扇子足风凉。

　　拈曰问如明月横空无一尘而不照答如春风遍野无一物而不新虽然还有优劣也无拈拄杖云莺啼千树绿云破一天青。

　　举沩山云老僧迁化后往山前檀越家作一头水牯牛左肋下书五字云沩山僧某甲正恁么时道是沩山僧却是水牯牛道是水牯牛却是沩山僧。

　　拈曰沩山僧笑杀人水牯牛笑杀人双三是六两二八是一斤竖起拳头云且道是水牯牛是沩山僧咄咄。

　　举灵云见桃花有颂曰三十年来寻剑客几回叶落又抽枝自从一见桃花后直至而今更不疑玄沙云谛当甚谛当敢保老兄未彻在。

　　拈曰灵云一双青白眼被桃花换却玄沙三寸绵软舌把邪正分开敢问大众且道得失在甚么处竖拂子云还见么。

　　举僧问镜清新年头还有佛法也无镜清道有又问明教明教道无。

　　拈曰镜清明竖枪旗明教暗展戈戟虽然且道谋略在甚么处明修栈道谁能测暗度陈仓几个知。

　　举僧问圆悟如何是诸佛出身处悟云薰风自南来殿阁生微凉。

　　拈曰大小圆悟便恁么道大似金刚与泥人揩背。

　　举韩昌黎问大颠和尚近日春秋多少师举念珠云昼夜一百八。

　　拈曰个里春秋非筹可纪大颠道个昼夜一百八秪可塞责昌黎若答灵利衲僧未敢相许在何故平天花甲子驴年数不清。

　　举僧问赵州如何是祖师西来意州云庭前柏树子。

　　拈曰尽谓赵州富足谁知一贫如洗被者僧索取旧债只得借常住物还殊不知借债偿债债依然在。

　　颂古

　　世尊升座

策杖寻诗上翠微翠微花柳正芳菲谁知撞遇豪吟者只得吞声饮气归

　　世尊拈花

拈起钵罗第一枝人天百万有谁知虽然迦叶破颜笑已是重栽眼上眉

　　外道不问有无

千山雪解曙光通四海冰消春色浓夹岸桃开红似火扬鞭处处醉东风

　　女子出定

人天围绕大雄才女子座前何怪哉尽谓白云随水去谁知明月逐峰来

　　维摩默然

径曲林幽到者稀春深犹自掩柴扉忘言尽日焚香坐一任轻红淡紫飞

　　遣二比丘

薄批皓月细切清风一音大阐万品广弘前启请兮那边不许后启请兮者畔不容天地一从盘古辟寒来暑往自相通

　　六祖风幡

扪寻好景趁阳和嫩绿深红莫触他直到坦平芳草地满倾茗碗任高歌

　　百丈野鸭

父子相携云外行翩翩野鸭过前村不期触犯回天手扭着鼻头心也疼

　　百丈奇特

雄峰矗矗逼长天积翠磨云势自然虽则明明绝盖覆仰弥高也钻弥坚

　　非心非佛

云在峰头月在湾一般清味别人间钓矶一坐如山稳凭教狂澜去复还

　　多罗转经

心迷经转心悟转经莺啼似管水响如琴不涉众缘兮一任松风落落不居阴界兮何妨山月沉沉自从坐断两关后犬吠驴鸣悉梵音

　　产难因缘

与人为事须终事度水穿云信步去幽鸟一声啼树间落花如雨平铺地

　　百丈卷席

端然高踞法王台龙象纷纷齐拥护一阵东风蓦地来花香打落知何处

　　百丈开田

无端平地起波澜大义将来换井田换到临时换不去铺篮乱扯草芊芊

　　不思善恶

度水穿云夺信衣岂期庾岭手难提愁肠一段无由释幸有其人展大慈者边踢倒兮毒药转为良药那畔掀翻兮火池化作冰池不因踏断青山也怎信黄梅壁上诗

　　大士讲经

个里真经不涉言其如天子逼弘宣自从尺下彰文彩玉轴琅函满世间

　　青原阶级

半岭松阴禅宇静四檐花气鸟声闲瓮风舜日凭歌颂那许红尘到此间

　　无位真人

赤肉团中无位人虽然易见却难规分明月在寒波里拨破寒波月更深

　　南泉住庵

茶既饮兮饭既餐破他家事太无端若还不去同床睡焉得知他被底穿

　　南泉牧牯

溪东牧去青青草牧向溪西草更青若使东西俱不犯往来何碍绿杨阴

　　百丈野狐

昨夜雪封千岭翠今朝霜打一庭花若谓昨非兮千差万别如言今是兮万别千差试看春风平地起枯林花放自横斜

　　国师三唤

唤一声兮应一声声声不负老婆心若还不是子期辈料想无人识此音

　　干屎橛

堪羡云门干屎橛等闲触着断疑猜虽然气息无些子五叶昙花尽点开

　　洞山茎茆

亡僧化去问何亲火后茎茆句斩新无影林间花吐色不萌枝上果垂春

　　壁上钱财

偶将玄旨探原因壁上钱财用更亲说到人情相与处从来宜假不宜真

　　非但曹溪

金马嘶时惊地动阵云横处起人愁长枪短剑如▆活不见功勋定不休曹溪有兮明挝玉鼓西天无兮暗展机谋自从平定江山后海晏河清瑞九洲

　　南泉斩猫

吹毛举起白如霜血溅梵天孰敢当纵使赵州能救得腥膻早已污云堂

　　药山升座

芥子孔中藏世界毫毛头上现须弥虽然四面无遮障几个男儿着眼窥

　　大颠摈首座

正令全提祖佛忧通身血染许谁酬是非只为多开口烦恼皆因强出头

　　灵云睹桃

桃花三月吐苍岑透快灵云一片心更有寻芳拾翠客春光把断许谁吟

　　香严击竹

不透未生几许难白岩五载意悠然自惭一击此君后黑雾依前卷碧天

　　青州衫

翁翁年老却风流衫子拈来答问头宝月凌空吞万象何山松竹不清幽

　　破沙盆

破沙盆答正法眼丛林笑倒老禅和虽然不值分文价捣蒜舂姜却要他

　　丹霞烧木佛

木佛焚烧绝覆藏眉须堕落无遮障不因瑞雪点空中怎得梅花开陇上

　　柏树子

祖意西来问赵州庭前苍柏与么酬曾闻是水皆东去未见人传向北流

　　俱胝指头

信手拈来用不穷逢人尽谓得天龙赚他童子一指失流落古今血迹红

　　赵州访上下庵主

才吟山寺北又赋竹林西学得惊人句凭教翻覆题

　　三圣兴化因缘

绿柳垂蹊径红桃映水滨虽然颜色异总是一般春

　　赵州茶

淑气展双眸乘时跨马游双雕一箭落何处不风流

　　禾山打鼓

家风迥别是禾山毒鼓轻挝非等闲闻者顿教身命丧那容拟议在其间擎杈兮犹涉计较舞剑兮尚历辛艰何如到处冬冬向无影林中花破颜

　　曹山问强上座佛真法身因缘

花丛唱鹧鸪柳岸歌黄鸟但得诗中法拈来无不好

　　僧问琅玡清净本然云何忽生山河大地玡云清净本然云何忽生山河大地僧忽悟

问者问山河答来仍是他凭将楔出楔用力不曾多

　　长庆卷帘

何事安中讨不安长年思索太无端饶君七个蒲团破卷起帘来也一般

　　僧问古德深山中还有佛法也无德云有僧云如何是深山中佛法德云大的大石头小的小石头

偶将佛法问来由大石头兼小石头住市惟言朝市好居山但说水山幽

　　僧问云居弘觉禅师僧家毕竟如何觉云居山好

剃除须发着伽黎碧岭清幽好寄栖明月为朋云作伴一般孤啸有谁知

　　僧问赵州如何是道州云墙外的僧云不问这个道州云问那个道僧云大道州云大道透长安

大道罔知问赵州赵州指处有来由长途绿柳留莺语雪笠云瓢君自游

　　李驸马问慈明我闻西河有金毛师子是否明云你在那里得这消息李一喝明云野犴鸣李又喝明云师子吼

生平秪爱学桓伊铁笛无腔信口吹一曲山兮一曲水此音能有几人知

　　陆亘瓶鹅

超群之俊拔萃之英神机莫测妙用难论不损瓶兮云飞天不动不坏鹅兮月穿水无痕谁知不费纤毫力唤出轻轻秪一声(咄)

　　崇福宽阔

宽阔之言旨趣深惊天动地似雷霆虽然无舌人能说不是耳聋不解听

　　九峰丹青

一笔丹青习有年如何到此却难传曾闻是玉无瑕贵稍有微玼不值钱

　　无相道场

无相道场拟欲攀路头穷处进犹难不因牧笛吹云破争见团团月在峦

　　历村煎茶

问到西来鼻祖意茶匙拈起露堂堂可怜不遇卢同辈空使琼瓯泛雪香

　　烂冬瓜

烂冬瓜答如如佛石女闻之笑更便夹岸桃花红似火一溪杨柳碧如烟

　　资福圆相

风鼓幽松声落落雨敲翠竹韵沉沉须知是响皆传妙何必从他听古琴

　　法眼慧超

吐玉英梅斜陇陌拖金弱柳拂江滨虽然到处皆春色只恐其人认不真

　　我国晏然

玉骨臞臞绝比偷巉岩幽谷许谁亲从来不受阳和力一任横斜自吐春

　　僧问长沙

玉自石中出金从矿里来分明灯是火何事涉疑猜拟成佛也未曾欠少喻刈稻也扫去安排凭洒落任徘徊李白原来是秀才

　　投子劫火

劫火焚时万物焦十方国土不相饶但能稳坐清凉地何怕弥天烈焰高

　　龙牙石龟

青青翠竹真如面郁郁黄花般若心碑下石龟亦解语其如世上少知音

　　台山婆子

萧萧滕六逞精神古迳幽溪积几层忽遇焚山三尺火顿教化作一团冰

　　倩女离魂

香闺寸步不曾离卖弄风流也大奇春雨一帘过别院无边花柳放新枝

　　沩山水牯

不依本分费心情覆去翻来逞姓名纵使皮毛能变换依然眉在额头横

　　麻三斤

洞山拈出三斤麻丈六金躯不别些试听子规声切切年年三月叫桃花

　　婆子烧庵

绿柳红桃满四邻其如觌面不知春当时若遇扳花手免使茅庵被火焚

　　投子凡圣

舟行鹜骤云破月晴当阳不荐向外经营是凡兮眉横鼻直是圣兮鼻直眉横禹王自辟江河后万派流通彻底清

　　犀牛扇子

扇破还牛逼断魂可怜侍者避无门莫云春去林园寂应识花残香骨存

　　高峰堕枕

鼓寂钟沉夜气深无参寻处正参寻翻身不觉枕头堕击碎梅花月一林

　　鸟窠布毛

谁识禅翁作用超布毛吹起走青霄不因渔父穿云引怎见江头白浪高

　　婆子抛儿

剪去情兮断去思芦花深处便抛儿此情一段无人识付与波心明月知

　　洛浦藏教

钵岩结集灵文后玉轴琅函大藏收更有一般收不得和风和雨塞阎浮

　　风穴古曲

异般向喨彻层云震动寒江与翠岑一自木人接拍后知音罕遇到而今

　　梁山祖意

有池皆漾月无鸟不啼春更问西来意迢迢十万程

　　道吾深深

问道深深不惮劳相酬殊胜致偏高满盘托出伊蒲馔未审其人可解消

　　临济大悟

唇皮两片原是祸门但能不语那讨闷烦吃棒兮无辱招辱还拳兮有冤报冤自从恼乱丛林后污名代代累儿孙

　　　　　　又

竹自北墙栽笋从东社出长成玉一丛鸾凤几枝宿

　　岩头古帆

古帆不挂问原因长耳咆哮说向君东寺钟鸣西寺应南山雨起北山云

　　日里看山

祖意明明不我谩见时容易会时难巨灵掌迹华山露来往悠悠几解看

　　大随乌龟

策杖偕行畅野情东风拂拂鸟声新峰前春色铺如锦不会联诗恼杀人

　　文殊成劳

无端一足向僧垂烈焰炉中雪片飞坐久成劳能委悉寒岩枯木吐花肥

　　巴陵鸡鸭

教乘祖意了无疑何必烦他鸭与鸡绿水半湾明月照幽林一带野猿啼

　　广教冀州

古寺幽深隐翠岑禅扉昼掩似无人不因乡客传家信争识园林尽吐春

　　赵横高坡

平地望坡坡接天深红浅白画难全虽然春色重重露忽在后兮瞻在前

　　雪峰南际

不赠金帛岂折柳枝为人饯别丰俭随宜下拜兮酒逢知己饮应喏兮诗向会人题尽情说破云游事此去前途无故知

　　首山此经

琅函日日青山展玉轴时时绿水开未启口时如会得何须白马向东来

　　九峰龟毛

西来祖意问山翁点铁成金妙莫穷云里木人歌白雪岩前石虎笑春风

　　慈明银蟾

出海银蟾似镜明等闲何处不澄清溪山面目吾无隐切忌逢人问姓名

　　疏山造塔

无缝宝塔势巍然何必费他常住钱赚得罗山一臂力又添莲放季冬天

　　九峰不肯

一针针又一针针定要针他病浅深痛处一针肝胆见方知割股救人心

　　蚬子和尚

落落安眠古庙翩翩游戏水滨不应世缘兮韬光晦迹不耕田地兮食蟹餐鳞相逢窄路难回避腥气依然吐向人

　　严阳一物

一层水尽一层山山水重重几度攀不到山穷水尽处争知月在水山间

　　云门明教

持竿矶畔倚云斜钓得金鳞岂类虾得意归来何所事焚香漫饮赵州茶

　　镜清有言

客到懒陪意更悠禅床高卧许谁酬庭前春色无人玩花自落兮水自流

　　德山大悟

胸中坦荡荡笔底兴漫漫注一经而犹易转三心以卒难参龙潭兮顽铁须经大冶吹纸烛兮骊珠秪在深渊焚疏钞绝廉纤独据孤峰拈白棒任教佛祖也眉攒

　　亲传的事

现成公案任拈提怪语奇言总不施问到亲传端的事答云我是谢家儿

　　板齿生毛

搬拳弄掌费精神板齿生毛最有情散步无阴阳地上不萌枝上鸟声声

　　仙天野狐

棋逢敌手琴遇知音野狐儿送者送八两老秃奴酬者酬半斤苍池邀月白翠竹引风清栖凤皇也须梧桐树贮狮乳也必琉璃瓶

　　首山菩提

粉蝶戏花穿径岸黄莺啼柳渡江滨家家有路通霄汉何必从他别问津

　　昌黎大颠

狂心焂尔歇来造大颠门才问春秋数念珠信手呈扣玉齿兮无端漏逗责藜杖兮太煞分明圣人不降阎浮世争见黄河彻底清

　　投子三身

啼莺落落鸣如管流水悠悠向似琴会得这般谈说处不须向外问圆音

　　陆亘镌石

苍苍片石最灵然击着琤琤应劫前不但磨砻风与月还教收放雨和烟虎丘悟也曾点首于生老女娲贤也已炼补于青天一自大夫穿凿后至今不值半分钱

　　狗子有无

赵州美誉播丛林何事当机不斩新若使中间能坐断免教两处费精神谓其有也寻思不见谓其无也晤对分明那时节少英灵舌上任从摆甲兵劈脊若还三十棒看他面目那边存

　　　　　(嗣法门人寂和捐刻
　　　本师和尚语录第七卷附藏流通伏愿禅灯续焰
　　　　层层法脉分流处处
　　　　康熙戊寅岁季夏月吉旦
　　　　　　　　　　板藏嘉禾楞严经坊)

　　东山梅溪度禅师语录卷第七终
嘉兴大藏经　东山梅溪度禅师语录


　　东山梅溪度禅师语录卷第八

　　嗣法门人真解等编

　　佛祖赞

　　释迦(忠义监院请)

不住净饭宫中偷走檀特山上无端夜睹明星便把奇哉三唱惑得三界十方四生九类一个个都从这里趣向无状无状当时若遇得个下毒手的一棒打杀免使在纸轴子上现这般色相

　　接引(圆通主僧请)

无量寿王慈诲难量六八愿伟九品莲香致令贤愚老少与么称念男女贵贱如是举扬是则是还犯一点执着且道是那一点是处俱堪垂接引何须定要往西方

　　弥勒(万寿主僧请)

细行全没粗糙无比露膊袒胸长笑不已一布袋不知是甚东西亘古亘今提在手里如此这等失威仪的行径秪可勾引儿童恣喜呵呵还说当来龙华会上度生但不知是阿谁许你

　　观音(定修监院请)

花绽真如面鸟啼自在心若从南海觅烟浪已千寻

　　　　　　又

观来音尽有听去说全无此理如能透圆通谁欠乎

　　达磨(惺彻禅者请)

一苇渡寒江九年浑若拙坐破半岭云突出一轮月

　　　　　　又

败鈌梁王前含羞少室里还怕少名声又遣一只履

　　朝阳(君山禅人请)

何年瓢笠寄幽林孤啸浑忘秋与春一衲朝阳惟自补不知剪碎几多云

　　对月(君山禅人请)

几幅袈裟搭半肩石床趺坐意悠然凭他岭上松涛起只把残经对月看

　　二仙围棋图(德昌刘秀才请)

不在洞中炼丹相携松下娱乐盘中黑白分明切忌错了那着

　　三仙炼丹图

石上青松郁郁岩前细草芊芊会得者些生意何须共炼金丹

　　盘龙莲峰照禅师(潜灵法侄请)

形仪挺特气岸孤清参无字旨契涅槃心瘦骨棱棱兮竖撑天地真风凛凛兮横贯古今堂堂兮元代无双客巍巍兮南滇第一人拟赞以铿金戛玉之词兮似一毫置于空界复赘以织锦回文之句兮若一滴投于巨溟顾左右云且道此老有何奇特致令如是赞扬遂以笔点一点云鼻孔不离唇上搭眉毛秪在额头横

　　密云祖翁(木月禅人请)

踏破桐棺山顶情与无情焕然拈出一条白棒到处血溅梵天

　　破山师翁(东山大众请)

莲眸炯碧螺发髼松洒洒落落荡荡空空现身干戈丛里垂手酒肉场中杖挑巫峡月绳系锦江风扫五湖烟雾收四海狞龙人天遭害非细佛祖结冤甚洪咦好欲与伊三十拄杖贬向大千世界之外去只因是我嫡骨师翁

　　本师灵隐老人(华光大众请)

长发臞形豆眼燕额象崖中箭双桂出血蛇虺心肠绵团口舌铁航驾而鬼哭神号毒鼓挝而云破石裂戴角虎生被他擒正法眼活遭他灭咦秪堪大地作津梁佛祖位中留不得

　　　　　　又

心澄皎月眼碧秋池不涉语路不堕见知扫凡圣迹荡佛祖基逢善呵骂遇恶笑嘻饥处夺食痛处下锥闻者起憎见者生疑祸及儿孙了无尽期

　　法周长老(巨雍禅人请)

鹤发银须色衣朱履始游南海岸上倚瘦筇而观云涛烟浪终归鸡足山中枕白石而听松风鸟语不讲清净毗尼不弘圆顿教旨惟以松波挺特儿接续临济一枝矣(松波嗣野竹)

　　潜灵法侄禅师(怀月禅人请)

刚躯铁面鹤颈龙颐承岭南脉续济北枝正法眼棒头直指涅槃心喝下传持致令华山点首　岭扬眉星辰倒挂日月颠推且道是阿谁竹帆法伯之家孙枕石道兄之嫡嗣

　　月峰法侄禅师(台山大众请)

须发若练颜面如童不随时迳别展家风昼棒月皎夜喝日红有时现清净身古太虚而克满有时出广长舌正法眼以谈空夫是之谓谁是异征脱母腹丱岁断尘劳秉云腹毗尼受天湖心印眼空四海气压诸方的月峰

　　厥中师(心焉禅者请)

眸若池清发如雪白续月川脉派远长秉完真毗尼净洁或有时听玄天宫外溪声或有时观栖霞顶上山色百八珠收放任其自由六字号旦夕未曾间歇我常相对话松间莲香阵阵出长舌

　　璞玉半身道影(龙树庵主僧请)

无边梵行如冰洁一点禅心似镜圆虽然相有三十二只露一半与人看

　　西竺和尚说法图

眉高额广貌古神清传双桂之脉续普门之灯喝下圆明正法眼杖头点破涅槃心绿水扬眉视青山侧耳听等闲何处不慈云

　　四照禅师行乐图

脱略破格潇洒不群现幻非幻之色相谈空不空之禅心一緉草鞋踏五湖风月半枝竹杖扫四海烟云眼底乾坤小胸中星斗明应堪扶起破沙盆

　　自赞

　　霞章禅人请

蚕眉横额螺发垂肩随缘卓尔在处翛然蓬莱山下兮与牧儿樵子潇洒栖霞顶上兮共片云孤鹤盘桓喝下无声兮冤结大地棒头有眼兮血溅梵天谓是佛人未必信谓是祖亦未必然是是是是蜀永川张氏子远承曹溪近嗣普门的梅溪老禅(灵老人曾开法于普门)

　　了然上座请

者个村僧何堪写画心比天高胆如斗大见佛便呵逢祖必骂搅浑江海半枝瘦筇惑乱人天满口胡话休挂休挂急须扯碎付丙丁免使臭遗千古下

　　慧颖上座请

不读孔孟书便欲敲诗作赋罔识祖师禅偏能讲性说心七尺乌藤挑日月一个虚怀空古今或有时闹市红尘吹无孔笛或有时茅斋竹舍抚没弦琴致令泥牛吼石女吟河为酪地变金是则是犹欠一种慈悲且那里是欠慈悲处宝剑横飞光烁烁野狐斩得血淋淋

　　兰章禅人请

梅溪冷暖梅溪知梅溪饥饱梅溪识梅溪消息梅溪通梅溪真赞梅溪笔

　　皎月侍者请

造妖捏怪多般有持戒修行半点无地狱天堂留不住却来纸上觜卢都

　　　　　　又

眼界空荡头发髼松尽有粗恶全没圆融见者远离闻者弗从呵呵见人不彩没傝　只得自题上一通

　　行乐图(绍南侍者请)

者个散淡头陀却有无穷快活华王座不登金缕衣不着看山色以陶陶听松声而落落纵使公侯至卿相来一只相对他孤松下的赢鹤

　　　　　　又

孤啸碧岩端不随时迳迁趺蒲澄岭月握杖扫林烟骨傲松云淡情同花鸟翩相忘禅与道秪结水山缘

　　长瑞刘夫人请

这汉一生乱为到处胡做竖龟毛拂刺瞎三世诸佛眼睛拈兔角杖把断历代祖师要路致令木人月下嗔石女云中怒且喜藏身在叫不响的山谷里头不然几乎被刘夫人画影图形捉住是则是且道是何面孔眉毛不过八字横耳朵无非左右竖咄

　　省念尼禅人请

这个老和尚就中难度量内藏杀活刀外现慈悲相惑人两片皮见佛三十棒分付省念尼休写他供养

　　明彻戒子请

口阔如沧海须长近俗容扫空文字见直指少林宗喝下开生面棒头起卧龙恁般垂手处魔佛尽潜踪

　　六和戒子请

斜披紫衣横按白拂曹溪远孙普门正续本自平常何曾悟入呵呵不是尽情说破伊几乎被人唤作佛

　　仁和戒子请

一具傲骨到处恶声不通世法不会无生三寸舌头骂佛甚毒七尺拄杖打人最疼呵呵只因些子迥别致令天下人憎

　　山居识心歌

依云壑结草庐字题石瘦骨对松孤半卷残经香一炉识自心原是佛印破虚无又何须声传海宇名载祖图遁迹林泉乐有余

半坞竹一庭兰槛横曲水门抱层峦沧桑任变我何干识自心原是佛受用弥宽又何须禅酬柏子道示牡丹凭教枕石卧云寒

耽泉石傲王公芋锄岭北芹采涧东一般自得趣无穷识自心原是佛五蕴顿空又何须临机舞笏劈面张弓翛然无处不圆通

不钓誉不沽名闲看山色静听泉声半肩破衲补云轻识自心原是佛天地澄清又何须杖履烟水瓢笠风尘堪笑从前枉涉程

潆澴水突兀山花供清玩竹伴幽闲乾坤别是非人间识自心原是佛理事双圆又何须风前竖指肋下还拳觑破其中总一般

扫幽石坐蒲团境缘空寂性体轻安清风送处骨毛寒识自心原是佛粉碎机关又何须频登投子几上洞山任我卷舒在大圆

栖林野绝交游猿鸟作伴风月为俦如兹脱略许谁酬识自心原是佛凡圣齐收又何须雨花动地化石点头人人具足莫他求

无宠辱绝骄奢看鱼吹浪听鸟啼花清高莫比最堪夸识自心原是佛坐断千差又何须凌风振铎信手擎杈黄精一任饱烟霞

霞落涧风满林为灯月朗护定云深清幽境界畅虚襟识自心原是佛万虑平沉又何须禅关吹烛雪夜睹星得来全不费思寻

柳垂圃竹扫阶天然景概非假栽培任缘栖寄意悠哉识自心原是佛道眼豁开又何须横拈白棒直指西来现成公案绝安排

　　书问

　　复普安吴太守

　　笼南卓锡宦侣时逢虽有脱略名位潇洒禅林者未有如檀台之真切也别后承寄佳章意句清逸不减子瞻之风虽然第不识烟未磨管未搦时这些尖新句子在甚么处若见得亲切是真现宰官身而说法于当世又何须山僧云外通关者哉谨复来韵倾盖投交天榜前(笼南有天榜山)深谈未尽又南还寄来诗句惟亲道放去情怀秪爱山若使个中能格物何须云外乞通关殷勤说与知音者形影休分儒释间。

　　复广南姜副戎

　　十年未晤面千里尚同风大护法未必不然此说也昨接瑶章并鸳鸯莲檄如坐上品莲台而八万四千毛孔悉皆生香矣我大护法威镇滇池德馨草木而六诏之地无不应以希有之瑞愧山林野逸学浅才疏弗能多吐笔花而为帅府生色虽赋诗四章不过勉强应知交之教曷能尽善尽美哉上年二公郎入滇曾寄拙录三本想已叱存今寄雨花集二册栖霞草一本以供清玩待菊吐疏篱雁横秋水遣徒来南奉候亦未可定不宣。

　　与慧颖上座

　　客岁霞章旋知上座幽居泉石静卧烟霞虽是识时宜知进退但接物利生之要不可不预为操履若夫避懒偷安就方取便非为后学无依亦且法门无补山僧自入滇南任缘行寓或挂瓢笠于旅舍或踏霜雪于长途无非流通此道报先师恩非有别意而取如此之辛苦年来幻体多病鬓已添丝惟嗟佛日西沉祖风落寞冀上座应宜鞭策力振纲宗致使曹源复涨觉树再春非但山僧有幸则法门亦有幸也。

　　与龙梅友人

　　行化之缘宁可末胜于始不可始胜于末末胜于始万不失一始胜于末万无一得是知行化之士不可不慎其始末得失也。

　　与安笼兰总戎

　　日丽玩龙韬玉带增山海之秀风和登虎阁锦袍吐天地之春当此之际但不识大护法还念及天外孤云松间野鹤否想十年之前与大护法座分笼海景眺榜山弹没弦琴于柳营唱无生曲于帅府岂意十年之后隔去关河七百里添来须鬓几多霜空怀月白风清徒颂渭云江树然关河不能间隔须鬓不能更改的与大护法时时觌面日日谈心我大护法未必不然此说也待山摇艾虎旗池舞菖蒲剑定得乌藤纵我新行脚宝帐还君旧话头不悉。

　　与明副戎

　　鹤云拖岭膏雨凌空老檀越威镇黔笼名喧滇楚其间名山大川烟景如画当此之际运于六韬发乎三略沛然而为功为勋者不知其几几也山僧昔在笼南承老檀越手垂回天力运转地致令梵刹焕然诸般成就已竟灵山之愿矣不意分袂来省卓锡东山被人唤作关山远阻殊不知月下趺蒲风前酌茗之间莫不与之晤对又何尝违我老檀越哉今值花写阵图鸟谈兵法是以不违世相磨烟勒函一则以候新禧一则以鸣谢悃但不识老檀越以时节毫楮而见山僧耶不以时节毫楮而见山僧耶。

　　复开伯牟乡绅

　　十余年山僧昆池玩月檀越黔岭锄花殊不知月明花笑之间我两人莫不晤对及至握手东山谈心幽室与畴昔之盘桓宛然无异又何有分襟聚首之可论哉忽接大教盥爇启函读至既辱故交何坐观沉沦而不为我作慈航之句令山僧可发一笑何也自清源叨爱已来迄今十有七载每于觌面之际未尝不直截敷陈檀越来山僧则与之迎檀越去山僧则与之送檀越举杯山僧亦与之举檀越拈箸山僧亦与之拈谁谓正法眼藏涅槃妙心不与和盘托出檀越何当面错过之如此耶是知佛法在一切处一切处即是佛法若离一切处别求至要则是拨波觅火掘地寻天无有是处从上淑哲与士大夫提持此道未有不在一切处而提持者也所以山谷居士问黄龙禅师如何是吾无隐乎尔龙云公闻木犀花香么谷云闻龙云吾无隐乎尔谷当下大悟以是观之则佛法未尝离一切处一切处未尝不是佛法公既留心此道应须舒顶　眼作如是观一朝摸着鼻孔始知举杯拈箸迎来送去以至玩月锄花一切等处无不是本有之道也。

　　与台星夏乡绅

　　握别以来冰暑四易想名公未尝不忆山僧而山僧亦未尝不忆名公也而今卓锡镇西知音罕遇致令一枝无孔笛灰砌尘凝无可弄处镇日静掩禅扉焚香兀坐但不识何时水塘刹上与名公烹茗话道分韵赋诗而再续胜缘哉不悉。

　　复萧汉臣乡绅

　　三十余年不晤一旦聚首谈心令人庆快何及昨接华扎并佳制展读之余心目双豁何期士林之中布出此一天花雨也从来断情见破疑网荷出格事非大器大能血性男子不可况公高蹈山林交游吾辈应堪吹无孔笛赏太平时可惜声前句子未遇其人犹属半边汉在倘不吝步何妨乘春策杖再上栖霞与公彻底道破做个在家和尚始不负重晤之机会也谨复。

　　与方伯柯大檀越

　　承大檀越措爱已来弹指焂三载矣而敝山丛林炳焕法道维新非大檀越伟护泉石曷能臻此殊胜之若是但山僧德凉行薄福浅缘轻被境风吹向天涯弗觉又违大教三季虽旦夕未获共谈实相而针劄不入处无时不晤会焉近闻暂居林下静息山斋听竹里之清风对松间之明月若非尘空眼底垢净胸头安得据此清虚境界虽锦衣玉食象简金鱼乃世间之最贵正眼观来亦不过花间露耳我佛有言一切有为法如梦幻泡影大檀越未必不作如是观待冰解南明花开铜岭定得再话西来也不悉。

　　候慕制台

　　惟大檀越心存觉路意注禅宗遂能法席生辉祖庭起色不独象山抚掌亦且凤岭扬眉比望德雨恒沾仁风永沐岂期相星高转播美政于吴天禄位乔迁遗甘棠于黔地致令水云长恋龙象增思闲颂遗句恍如对以芳型静坐丹楹未免怀其信念但不识重领大爱再续奇缘于何日也是用肃启遥候万安临颖瞻依曷胜眷念。

　　与张副戎

　　暌违台教瞬目忽三季矣虽杖扶烟水怀旷云山而于月夕风晨莫不为之晤会想东山丛林时叨弘护事事自是如昔老檀台未必肯负灵山之偕嘱者乎待律回太簇花柳争春谅得旋省拜贺新禧也不悉。

　　与笃生傅邑宰

　　丙春一别弹指三周罕遇鳞鸿久疏音问正慕间忽闻紫宸恩下荣任闽中想檀越大福德人自是化被大福德地贺甚贺甚年来敝山丛林渐得彪炳已成大观悉仗檀越远庇今幸祖夫人入闽特赋俚言一律书之扇头一则以候台禧一则以摅积悃希叱存之俟缘熟何地此则一重公案耳。

　　与刘副戎

　　世间富莫过于俗林下穷莫过于僧何则富者凡祝人之华诞不称东海南山便颂冰桃雪藕今值大护法华诞而我林下穷僧也无东海南山可称亦无冰桃雪藕可颂单以没弦琴弹山水之清音无孔笛吹梅花之古调虽然第不识大护法还谓富俗是还谓穷僧是为我道将一句来此祝。

　　与陈守戎

　　客岁诗饯扇头今年雁传尺素虽云山几层间隔而星月一样圆明正所谓野色何曾山隔断天光直与水相连然此消息若非现将军身行菩萨道者于此孰能证之哉今命维那祝我刘大护法千春是以泐函为慰第不识何时握手话千里同风之趣不悉。

　　复易文学

　　凡观山须观无色相山莫观有色相山何则无色相山慧山也有色相山我山也殊不知我山最高最深最盛出黑暗气象塞灵源蔽心目藏蓄识情惑业发育妄想无明独有慧山至清至净至朗出光明气象贯九霄通六合藏蓄日月星辰发育山川草木若是有血性男子不注慧不注我向日用寻常之中轻轻举足将两山一踏粉碎然后掉过臂来并不见其色相有无我慧间隔始知百亿世界百亿山河尽在自己笔尖头上又何须向外问高问深问盛问气象问藏蓄问发育耶先哲云山河天眼里世界法身中谨复。

　　复于野黄居士

　　昔觏芝眉未谈西意竟不识足下个中脱略笔底琳琅诚所谓当面错过也客岁捧读琼篇心目双豁而言言字字悉皆道岸香云禅天花雨敬羡敬羡来书云见山僧录中僧问如何是万法归一答曰云散天边月僧曰一归何处答曰春来树上花似觉有个入处殊不知者个事上依言语不得涉道理亦不得只贵当阳荐取直下荷担足下既立志不群心生好乐不妨于展卷挥毫飞觞醉月以至日用寻常一切事上翻覆研穷精细谛审忽然掉过臂来拨转关去始知云散天边月春来树上花不我欺也到者境界不独万法归一一归何处透则三千七百公案一大藏教典坟无不透矣谨复。

　　　　　(都匀梓潼阁嗣法门人寂宜捐刻
　　　本师和尚语录第八卷附藏流通伏愿弘单传而
　　　　不倦利众生而有方
　　　　康熙戊寅岁季夏月吉旦
　　　　　　　　　　板藏嘉禾楞严经坊)

　　东山梅溪度禅师语录卷第八终
嘉兴大藏经　东山梅溪度禅师语录


　　东山梅溪度禅师语录卷第九

　　嗣法门人真解等编

　　法语

　　示霞章禅人(即雪住)

　　参禅学道惟须铁石心肠访友寻师务要英灵气宇才闻举着直下承当方称拔萃男儿便入师子群队若具这般决烈奚愁道眼不明天龙不卫若夫因循岁月恣纵情怀不透声色牢关罔省佛祖至要法门何补后学谁归况尔相侍巾瓶廿有余载历艰难而匪变守寂寞而不移若非根器广大愿力弘深焉能有此至坚至固不退不转虽然要将本有之真精勤决择不无之妙勇锐参持提起金刚剑划断狐疑网根尘尽净渣滓不留境界不空而空心花不灿而灿到者里满空至宝信手随拈遍界奇珍当机任取更无第二人不落第二见岂不是铁石心肠英灵气宇之衲僧也。

　　示大破禅人

　　剃发为僧灵光遮障不得依师学道本分圆通始成而今祖庭秋晚法道寂寥出家者不为生死学道者不须见性一味贪图名利鼓弄是非徒炫雌雄岂不痛哉若我大破禅人信心脱俗决志披缁侍从山僧相求是道今不审披缁之深浅且问学道之端的莫是写水涂山是莫是修竹谱花是莫是围棋抚琴是莫是焚香展卷是若道一切处是则触若道一切处不是则背试问破禅人触背俱皆不是且道道在甚么处于此脱然省去不惟不障灵光亦且发明本分到者里则剃发为僧依师学道岂徒然哉。

　　示元素禅人

　　元素禅人楚人也髫龄剃发方外有年草鞋频破白云竹杖几担明月冰霜历遍雨雪经余虽然未审行脚眼明否如是则不负登山涉水访友寻师不然须向草鞋根底竹杖头边密密谛审审到路途穷处云水断时元来高矮云山短长路径总是一个行脚眼脱或不尔更听偈言草鞋竹杖叩诸方度水穿云岁月长直下了明行脚眼从教何处不风光。

　　示懋猷张居士

　　去来无相非想相以能知动静无心岂色心而能见见而无见运用无穷知而无知施为不尽是知性等虚空体同法界但得一念正真自然随处作主先哲云处处真处处真尘尘尽是本来人今时参而未▆学而未成者盖为罔识根源不明旨趣既值知识岂曰小补应须立决烈志启殊胜怀将无相无心微旨透明始得一生事办。

　　示田善人

　　妙道本不涉言涉言早已差错欲识妙道根源看取行住坐卧行看是谁牵动住看是谁安止坐看是谁主张卧看是谁梦寐看来看去看到无可看处焂忽冷灰豆爆原来粥饭是米钗镮即金到者里则行亦道住亦道坐亦道卧亦道乃至语默动静喜怒哀乐无不是道会么劈破上头关捩子纵横十字更由谁。

　　示陈自新

　　尘内佛火里莲直须当阳觑破镜中花水底月何妨信手拈来如是则在俗无妨居尘不碍不然直须把定绳头向一切事上参究参到无可参处蓦地一声长啸万虑咸清方知尘内佛火里莲镜中花水底月原来不出者里。

　　赠最良李居士

　　学是悟之师悟乃学之祖有学无悟谓之增上慢有悟无学谓之担板汉是知学必假悟以透悟必借学以资譬如鸟无羽讵可得而飞鱼无江安可得而游所以今日去圣时遥有一等学道人未遇宗眼将文字唤作葛藤见地才是真实殊不知文字中渊源莫测岂可易窥其涯涘哉若于文字识得根脚则文字何异于见地见地何殊于文字故山僧接人更无别法直教随其所著而领会之也尼父乃云以我为隐乎吾无隐乎尔此理也矣楞严云十方薄伽梵一路涅槃门此理也矣华严云佛法世间法若见其真实一切无差别亦此理也矣上古淑哲未有不在头头上明物物上显又何尝取舍执定一边是知在真宗师手里出来的自不被境鼓动世念碍他如空中烟云周旋无碍谁能拟测哉若我最良居士鹗荐辛丑学习渊深虽居富贵不被富贵所欺撞遇燕伯辣手当阳劈破顶门直下知眉在额出言吐气不即文字不离文字性天朗耀义海澄清且逋名绿野独立超然岂减子瞻之风似公之若是者有几虽然者段因缘阿谁欠少总之错认方便妄执得失因而不能作透网金鳞山僧与公为莫逆友者久矣素羡公雅度钦公逸致真可谓学悟圆通之丈夫特书法语以赠。

　　胡心学持金刚经求语

　　过去心不可得现在心不可得未来心不可得三心既不可得且道持经的是那一心如其会得则风动水流尽谈般若花吟鸟笑悉演摩诃不然须向三心不可得处看去。

　　示清修熊居士

　　吃饭穿衣头头合道透得过来本无两窍是知念佛无非此窍参禅无非此窍此窍若通则佛不念而一切皆佛禅不参而一切皆禅不然念佛则被佛碍参禅则被禅碍会么若能通此窍无处不皆真。

　　与君山刘茂才

　　读书人弗向宗乘中留心者尽谓宗乘空寂一味钉椿摇橹才闻宗乘极则便云无可把捉殊不知者无可把捉的乃三世能仁命脉历代开士元辰故经云依无住本立一切法又云应无所住而生其心若夫神心颖悟见越常情一道虚融万缘绝待则挥毫展卷不离无住大旨究古穷今亦不离无住大旨甚至焚香煮茗修竹谱花一切种种总不离无住大旨若离无住大旨别寻至要是犹掘地觅天拨波求火山僧结制镇西始识君山居士读书不为书缚处世不为世羁有脱尘离俗之风依山傍水之志不似钉椿摇橹辈执着一边与山僧盘桓个事焂忽两载因而分袂固以无可把捉的信笔而为之记。

　　示绵绵禅人

　　绵绵禅人担当上首气宇孤清形踪磊落不亲权贵固守寂寥驱寒暑半肩毳衲度岁月一钵松花可谓忌身忌世不售不酬山僧寓滇之阳瓜而绵不时请益因诘其名号绵曰名广瓜号绵绵担当先师所命也一日出纸求语山僧顾而谓曰是求学禅道语脱生死语欲求禅道禅道在汝目前欲脱生死生死在汝脚下于此脱然省去则山僧未搦管时早已书竟脱或未能更听偈言羡尔精勤广植园园中瓜已结绵绵甜的彻蒂甜如密苦者和根苦似连莫把甜的唤作苦休将苦者认为甜直须一一亲尝过免得遭他当面瞒。

　　示心安禅者

　　春晴无事策杖游月波庵庵前水湛如蓝庭际花开似锦出谷黄鹂翩翩度柳寻巢紫燕剪剪飞梁正顾间心安禅者作礼于前曰鸟声历耳春色盈眸和尚振锡凌空山灵有幸能无一言垂示后学乎予曰山僧未到月波时花枝鸟语已道了也汝知之么如其未知不免更为拈出一杖横担到月波月波庵畔景何多雨滋柳叶开盈涧风鼓桃花放满坡处处游来春烂熳山山听去鸟吟哦西来祖意和盘托未审心禅会也么。

　　赠嵩敞法侄

　　祖庭秋晚必真实无伪者撑持法道荒凉须学悟圆通者弘播如是则丛席有光不然则宗风何赖迩来虽多传受于中总不堪任谬得一纸源流便有多般矫诈心镜未朗倚世利而专逞贡高性海未清附庸鄙而妄行教化出言错谬招叱辱以无端行事乖张取讥诃之莫罄如斯败露诚可悲哀若我嵩敞禅师乃予同派法侄披缁丱岁抱志多年廿载离滇诸方参遍禅那精究德行坚培秉毗尼于林壁禅宗受法印于述中和尚迅机如太阿剑触之则断人命根作用似走盘珠遇之则耀人心目经旨明彻不愧启迪后昆品行超伦堪可绍隆先圣随缘长养不擅拈提较之魔傥狐儿岂啻云霄土壤爰自己己春孟顿为紫池之游访老僧于栖霞峰头扣真机于威音那畔片言契合两载盘桓同甘清苦以忘缘共乐幽闲而绝往或有时握手松间看烟云之缥缈或有时分座室内听鸟语之悠扬月下经行横斜花影踏碎峰头舒啸无边风月归怀草木文章逢缘即用山川旨趣遇境便拈若非八面玲珑焉得一般殊胜愧余德微行鲜悟浅学疏常悲落寞之风徒起匡扶之念羡尔作略迥别气度孤清堪悬慧月于杖头可显真风于拂下开后学之心镜剔已坠之禅灯觉树再芳曹源复涌频抒畅快不尽忻欢片语聊拈高风远志法门衰落罕逢人气岸挺然独有君灵老堂前拈指辩述师室内把灯分梵章讲处空知解公案拈时破见闻泛泛时流谁可似堪提白棒逐狐群。

　　示绍南监院

　　行难行之事非决烈汉弗能学无学之禅惟英灵子方可卓哉南子久侍老僧夙具拔萃德能便有超凡气岸髫年割爱永岁忘缘亲逼归而道化多方妻留意而偈辞一纸持心挺特撒手孤刚执侍巾瓶十经岁月掌管院事三历冰霜主宾上下和融丛林渐次炳焕精白日传心之妙究青莲喻法之微其年虽青而志犹大须向百尺竿头阔步去骊龙颔下夺珠围堪立建化门庭可弘实际理地中天日月撑持兔角杖头大地烟云挥扫龟毛拂下老僧年将耳顺业已鬓斑常悲法道荒凉每慨祖风落寞是以闲居丈室静对峰峦未了公案虽存必欲其人方授异尔澄渣性海照彻禅源拈单丝而控玉角麒麟用湿纸而里金毛狮子始不负灰心泯志侍吾暮请朝参劳尔特书法语用策工夫直教一一圆通自是头头显露才谓之行难行之决烈汉学无学之英灵子也珍重。

　　示继尔书记

　　继尔禅人法云眷属丙寅冬仲求戒来山坐禅期于丁卯春王侍山僧于习安休夏耳提面命精妙有而茅塞稍开暮请朝咨究不无而气质渐化同餐野粟共饱松花就明月以看经对清旸而补衲五更岁序一守坚心既发意于最初要终志于末后参必参到不立纤毫处学须学至不存些子时自然物物投机头头合道丹山碧水尽是那畔文章翠竹黄花无非个里消息如斯漏逗要使精专但有绵密工夫必无不彻道理是知蒲团七破悟在卷帘白岩三秋惺于击竹古者既已如是尔辈安得不然剔起眉毛直教打彻竖定脊骨勿使放松痴雾豁开心月明迷云扯破性天净宜应勇锐切忌疏慵一朝杰出缁门万古香生佛刹特为嘉志莫负赤衷珍重。

　　示啸竹副寺

　　参最上禅须立冲霄志习无漏业应具破敌心如是则银山铁壁不愁打翻驴脚佛手奚难透脱不见灵云参持廿载南岳精究八春若非心月吐辉智灯发焰曷能人天颂美今古称善哉况汝翻然悔昔久矣侍吾宜办坚强慎勿懈怠定要提起慧刀劈破障蔽将灵云廿载参持处细细检点南岳八春精究处密密推穷忽然当阳觑破直下贯通原来最上之禅即在寻常处无漏之业不离日用中也勉之。

　　赠圆融法侄

　　不通文翰之者传灯多载广览诗书之辈祖图不收所以达磨不用半字六祖不识一丁者此也若我圆融法侄不事文墨惟以见性明心不涉世缘独是耕云锄月真达磨之脉派六祖之种草也特书法语以赠。

　　示铁航禅人

　　东山佛法无高无下非正非偏虽然不可以有心求不可以无心会只贵当机荐取觌面荷担方不负九旬之中磨裈擦裤三月之内敛意摄心遂举起笔云还是高下耶偏正耶向者里检点得出始知东山佛法出自平常珍重。

　　示定生戒子

　　客岁来山煎煮赵州茶今岁来山乞求舍那戒客岁今岁且置未审煎茶乞戒的是甚么人倘若会得则剔倒赵州关捩扯破舍那梵网未为分外脱或未能赵州茶仔细参持舍那戒精严守护珍重。

　　寿贵阳太守葵庵许护法

　　自古山林野逸从不称祝公卿大夫今所称祝者其所称祝者称祝公之德重如山也称祝公之政美若春也称祝公之精忠无殊器之也称祝公之大孝不减蓼莪也是所以称祝也。

　　示溪舌禅人

　　参学人参须参到心融法界处学必学至性朗虚空时方可求师印证垂手接人庶不负度水穿云亲师择友迩来宗风扫地佛日埋云玉石不分金鋀莫辩虽参而未到与么境界纵学而未至亲切地头便欲建立门庭揄扬棒喝如此类大似盲人咏日狂夫捕风安能继续曹源嫡脉中兴临济正宗若我溪舌禅人有超群志能拔萃风骨不被庸流簧或不为鄙者牢笼求决择而上东山咨玄要而呈偈颂禅怀磊落道况孤清较未得谓得未证谓证之徒不啻星壤虽然还须豁开眼底障云放出胸中明月始得畅快到这里则玉石不分而分金鋀不辩而辩又何患心融法界性朗虚空者哉嘱嘱。

　　示古梅禅者参狗子佛性有无

　　狗子佛性无春色满江湖登峰舒眺望山川一画图狗子佛性有白云横谷口归禽尽失巢处处博风走虽如是不唧溜若遇个中人未免笑破口山僧与么批判未审禅者能领会也未如未领会须向穿衣吃饭拨火拈香等处看去看到月挂无根树梅落没弦琴时许汝来东山堂上向老僧拈起拳云老和尚老和尚且道是有是无。

　　示石琴禅者参无弦琴

　　东坡云若言声在瑶琴上放在匣中何不鸣若言声在指头上何不于君指上听既然且道琴声从甚么处生发会得此意不独会没弦琴里声应巉岩幽谷无腔鼓内向震流水高山便会犬吠鸡啼松吟涧吼凡有声者莫不尽会说甚么伯牙动指子溪知音脱或未然不免重宣此义竹籁鸣时云石冷松涛起处雨风寒欲知声韵发生处好把石琴仔细弹。

　　示鳞如禅人

　　死何去也生何来剔起眉毛做一回做到二边不立处红炉里面碧莲开碧莲开露珠湛八极香风绝点埃只得木人欣满面石女笑盈腮何也喜他了脱死去生来。

　　示道源行者

　　丈六金身干屎橛此个话头最亲切赚他古今学道流奔南走北无间歇无间歇杖横四海云足踏五湖月被人喝得耳聋棒得脑裂为甚么干屎橛。

　　示巨渊行者

　　如何是佛麻三斤搓就牵牛绳一根挂在不萌枝子上年深月久会精人会精人入水不溺入火不焚纵使大悲千手提之不去金刚宝剑斩之不能且道是甚么麻三斤。

　　刘副台请题书斋匾并序

　　云翁护法西夏世家风度卓群英姿挺秀虽居宦海犹羡云松七载威镇笼南一期彪炳将府残雪解而山城秀荒烟静而陇陌青花植层台任蛱蝶而飞舞篁修曲径凭鸾凤以寄栖讲武之余洗池邀月治政之暇把酒临风兼以重构花宫远延龙象壮柳营之春色开至道之香光不减张浚高风岂殊裴休雅况余与云翁神交数载机扣一朝纳鄙拙于个中话幽闲于世外是以聊题清啸用挂书轩畅今日之雅怀集他年之公案云耳。

　　示钵莲侍者

　　国师唤侍者甚是分明乌窠吹布毛何等亲切而人于此不能领会向外驰求则无有是处矧汝赋性淳诚为人朴实且又早脱尘劳久侍巾瓶若非夙植德本何能成就如斯既然胡不将本有妙明当机觑破不无旨趣直下圆通始不负昂头出爱网信步入吾门也勉之。

　　示衣云侍者

　　英姿妙质既尔培来至道真宗宜乎参去若夫放逸身心耽延岁月不惟师恩友德全乖亦且九族三宗何赖趁此年青力健世泰时清应好将些子关头透过无边妙义展开然后拈兔角杖于龙象丛中握龟毛拂于水云队里岂不畅快山僧尝云学道趁年少时时须觉照关头透过来是恩俱可报珍重。

　　示一源禅者

　　父母未生前本来面目一则话头能使人当下明心见性了生脱死忆昔东川吕相国致书延破山师翁酉阳问道翁即握杖而赴国出欲作礼翁曰你是吕相国么国曰不敢翁曰父母未生前姓甚么国拟开口翁劈脊便棒国奋大疑情至晚省发此岂不是当下明见了脱的尔来参话头不得省发者盖为信向不坚固工夫不稳密所以弗能掀翻彻底耳工夫且置如何是父母未生前本来面目绿水含明月青山锁白云。

　　示话月禅者

　　万法归一一归何处七斤衫子曾为露布不教向外参寻只贵声前契悟莫因寻须照顾迷时云满窗悟去月当户从上许多拈椎竖拂的哲人不过觑破万法归一一归何处。

　　示青林禅孙

　　青年须学道勿负好光阴欲识如如佛应须寂此心如如佛且置且道此心从甚么处寂莫是建立丛林是莫是料理常住是莫是拈香拨火是莫是送往迎来是若道一切处是瞒盰不少若道一切处不是错过太多既然且道向甚么处寂欲向百花丛里过须教片叶不沾身。

　　示树东禅孙

　　青年剃染执洒扫于滇黔奋志参求侍巾瓶于吴越山川多历风雨频经但不识脚跟下事曾明之否如是则执洒扫与侍巾瓶历山川经风雨▆无不是个中消息也珍重。

　　法派

　　福海真广宗道永昌圆明觉性亘古传芳。

　　东山梅溪度禅师语录卷第九终

　　　　　(本山监院真学捐刻
　　　老和尚语录第九卷附藏流通伏愿心花色丽长
　　　　春道果香飘亿世
　　　　康熙戊寅岁季夏月吉旦
　　　　　　　　　　板藏嘉禾楞严经坊)
嘉兴大藏经　东山梅溪度禅师语录


　　东山梅溪度禅师语录卷第十

　　嗣法门人真解等编

　　示偈

　　冬夜示众

山堂夜静坐蒲团万虑咸清觉自然寒月珊珊凌梵阙疏钟历历震云天半窗雪色侵伽定几树梅香喷绮筵了得胜因内外彻应堪撒手续单传

　　示允章李居士

欲出无明千仞渊必须念佛与参禅参禅可破去来相念佛能空生死缘生死缘空风在树去来相破月横天古今多少修持辈未有不由二事圆

　　示蒙化众禅者

欲透西来最上乘须从声色里边寻严公击竹明真性灵老观桃契本心莫谓昔人能荷负应知今者亦堪任昂头触碎银山壁花白开敷鸟自吟

　　滇南复友

自入滇南随寓安了无一事可相千懒抛纶线矶头钓秪把瑶琴月下弹山寺嬉游凭自适云霞乱剪欲谁欢宁教沉没于江海讵肯遗他作话端

　　云州复诸儒士

释教儒宗天下传何分西蜀与南滇欲知月指当空处须识吾无隐尔篇居易亲僧因重道长公解玉为逃禅了知彼此非同异文字凭拈入大圆

　　人日勉众

风自生和寒自衰灵辰节令是今期梅花枝上初残雪杨柳池边乍吐丝萍迹悠然虽不定禅心卓尔应须知殷勤报尔参玄士惜取韵华趁此时

　　号破云侍者(讳宝月)

几片迷云黑似墨一轮宝月亮如银迷云每向月边绕宝月常从云里横云破天中心性朗月明劫外水山清但知宝月原无隐莫问迷云何处生

　　号禅清禅人(号性朗)

五蕴空来因性朗四恩报去为禅清禅清不必穷真际性朗何须问未生若使禅清凭散澹如能性朗任纵横觉花原自禅清放道果还从性朗成

　　勉谬行棒喝者

欲启吾家棒喝门好将棒喝看分明棒须劈破有无见喝要澄空迷悟情迷悟空时星月朗有无破处水山清棒头喝下如亲切是则名为棒喝人

　　勉妄分儒释者

释教儒宗没两途休将儒释妄分疏儒宗一贯旨非别释教单传致不殊会合唯时儒即释圆通笑处释皆儒从来释道同儒道谁谓儒宗异释欤

　　示瀛洲禅者

尔之具足真常纤毫未曾隐藏耳际圆通鸟语鼻端一贯花香弄箸拈匙尽泄开巾展钵全彰觑破如斯成现不须更觅心王

　　斋榜

养得一群泥牛头角宛然俊俏有时棬里横眠有时堂前大叫有时运力而耕有时回光而照告报遐迩檀那代吾添些草料

　　示况瑞麟居士

个事甚分明何须我饶舌鸟啼妙理彰花发玄机泄莫谓他英灵休云我下劣古人曾有言是水皆涵月

　　示祥亨善人

欲透生死关无分男女相玉从顽石出莲自淤泥放即此妄明真以斯真破妄曾闻庞道婆火宅空诸障

　　示祥生居士

修行莫执相执相遭魔障剿绝圣凡踪扫除佛祖状心清欲海枯性静觉花放若到与么时方来吃我棒

　　示白絅候

身居戎马场志向如来道箭射去来关刀开生死窍冲锋露本常破敌彰玄妙会得杀人心头头合至要示克弘禅人

磊落山林士孤高绝比量松花为饭食荷叶作衣裳静对三身佛闲薰五分香一般殊胜事谁个肯承当

　　示载空禅者

教外别传宗明明日用中拈匙舒慧辩举箸泄灵通夜对孤圆月晨听断续钟头头无不是奚必问禅翁

　　示卓尔禅者

学道趁年青光阴莫可惜梵书对月看禅观掩关习日中须省三个里要精一东山无别传以此通消息

　　送纯真禅人还滇

见说还滇去十分难割舍诗裁丹桂送泪逐秋云洒白水景好观盘江杖稳把有人问若何拈拳蓦口打

　　山堂晏坐

山堂晏坐一炉香万虑咸清白昼长问到心宗无别示惟拈拂子击禅床

　　木鱼颂

昔日争先跃禹门而今哮吼在禅林秪因不借烟波力惹得桃花逐浪寻

　　闻雨示众

夜静跏趺小阁东雷声历历震云空春霖也解饶长舌说破虚灵那一通

　　示空藏禅人

寻常日用勿颟顸好把工夫个里圆荐取禅心明似月放光动地照人天

　　示自惺禅者

莫驰南北与西东慧剑单提日用中六处迷云齐扫尽顶门独露一轮红

　　示秋云禅者

日用寻常须策鞭莫教荆棘长心田山僧记得先贤诫心若坚时铁也穿

　　慈念禅人求偈还滇

励志还乡乞我言我言非是等闲传直教伸出回天手捷起昆池月一圆

　　侍僧请题木鱼口占

胡不成龙上碧天终年于此傍经眠零敲碎打知多少不解飞腾亦枉然

　　值雪示众

六出霏霏庭际飘平湖冰结似琼瑶安心旨趣如能透木佛何妨信手烧

　　示不夜谢居士

本来面目问阿谁历历明明须自知深夜一轮空界月清光何处不同窥

　　张文宪持扇求偈

面自白兮骨自黑其中句子作么说试将黑白未分时顿起疑情决一决

　　示本光任居士

本光一点最灵通破暗除昏迥不同今日山僧亲揭示亘今亘古耀无穷

　　示净明胡居士

从兹切忌走多途六字弥陀莫放输念到心安意肯处一枝白藕发红炉

　　示周汝和

披风踏雪礼梅溪试问梅溪有甚的自倒应须还自起大都此事贵亲知

　　寿清修熊居士

人人都以九如祝惟有山僧祝不同只要顶　开正眼弥天弥地寿无穷

　　月涛山示众

孰谓涛山景不清数株古木一堆云鸟声未绝涛声起纵是石头亦解闻

　　寓万寿寺诸檀送灯求偈

罢钓归来宿上方月光夜夜照虚堂诸公为爱月光净故放灯光伴月光

　　赠盘龙潜灵法侄

忆昔旅亭良晤时烹茗话月已投机而今一杖盘龙顶无限风云得所依

　　示湛明禅人

日暖风和鸟弄声低红浅碧点山楹果然悟得色空理何虑襟怀不湛明

　　示桃林陈居士

三月桃花绽满园灵云一见破愁颜而今说与桃林士见得分明没两般

　　示竹林陈居士

几竿翠竹倚墙根击着之时便有声分付竹林珍重好香岩从此悟心明

　　示云腾雷秀才

如来鼻孔下头大夫子眉毛八字横会得这些不别处方知一贯即无生

　　示续灯禅者

工夫日用莫因循剔起无油一盏灯只待灯花开劫外昏衢烁破照禅心

　　示雷圣望

修行却是青年好力自壮兮气自饱剔起苍苍两道眉银山铁壁尽推倒

　　示段子洁

学道何妨年纪老年老般般历过了只此老成一片心古岸不愁踏不到

　　示芳远禅孙

随师伴友住南山日用寻常休放闲风动水流能惺觉何难掉臂那重关

　　示吴尔新

昨宵写偈赠诸檀不觉忘了伊一篇今日仍从忘处写写来字字合从前

　　示陈大廷

相逢玉阁宛如旧意自投而机自扣笑我传伊非别传仍教荐取无声臭

　　赠刘镇台(讳芝林)

鹊印数摇边月静龙旗频掣海云开刚才解玉归林下又听重颁紫诏来

　　春日贺郑副台再镇阳瓜(讳彪)

莺啭乔林山戴花重张威令镇阳瓜柳营莫谓春寒甚自有锦袍指日加

　　示本宗芶居士参谁字

欲明教外别传宗个里工夫莫放松参得赵州谁字透三千七百尽皆同

　　夜坐示众

案头频剪龙潭烛盏内多倾赵老茶公案重重评不尽又添明月上窗纱

　　示六明善人

昔年曾问先师道今日重参梅老禅大似吹毛三尺剑一番过火一番鲜

　　示化池善人

修竹勿论智和愚只贵精勤十二时办得此心成一片火坑自是化莲池

　　复禅人霜月照禅心原韵

雨余风静掩柴门七尺单前好息心突出凌霜一片月洗清禅浪几千寻

　　春日示众

阳春遍布天何言无限化机展目前会得千红阙碧紫方知一以贯通焉

　　示正白禅人

茅屋三间绿水西荷衣松饭趣偏奇时来趺坐蒲团上听得幽禽窗外啼

　　登鸡山

光非水面与山阿未审诸人会也么设使光从山水觅无山无水又如何

　　示石钟寺怀中禅人

狮子林中松色寒猢狲梯上石头尖等闲炼就惊人句对客何妨信手拈

　　示净明尼

辞亲割爱不非轻早晚工夫须自勤坐破迷云心月皎十方界放净光明

　　示体虚禅者

剃发染衣业有年曾无半点俗缘牵一从广佛栖禅后常有云来代掩关

　　示载空禅者

妙年剃染此门中悲愿弘深自不同果尔襟怀开阔大何难装载太虚空

　　示了凡禅者

削发为僧须了凡凡情了却意悠然年来结屋龙潭上种得冰轮似镜圆

　　示妙宗居士

心水常将盥掌中性香每把拈炉内一声佛续一声声五蕴高山自粉碎

　　示祥普善人

暂抛火宅觅清凉来扣圆通大道场两字法名亲记莂任教苦海作慈航

　　示晦心马居士

花明翠竹真如面月朗风清净土天学佛若开如是眼西方即在个中圆

　　示张梦兰

夜静楼台皆得月夏来池沼尽开莲山僧无法与人说直指西方在目前

　　示本真马居士

学道何妨火宅家举杯动箸即生涯须知自性如如佛妻笑儿啼不碍他

　　寿徐县尉

筹添海屋是今朝龟步庭前鹤舞霄堪笑道人无可祝拳头拈起作蟠桃

　　灿融禅人求偈(嗣慧月)

出类英姿不等闲山边水际已多年而今得继曹溪脉应好乘时自策鞭

　　登栖鹤楼上层

日丽鸟啼春正幽携僧信步陟层楼忽然上到最高处万里风光一笔收

　　游新庵次韵勉主僧

卜得蔬园辟草庵野云孤鹤互交探闲中应把清幽惜莫负溪声讲法昙

祗林静悄构柴庵旨趣分明奚用探水石烟花皆是佛不须他处觅瞿昙

　　示冰月禅孙

蒲团竹椅最相应掩室跏趺虑自澄坐到风恬云静处当窗月涌一团冰

　　示自圆李善人

大道从来没两途那论裙钗与丈夫试看皎明深夜月万派千江何处无

　　寄云如刘副戎

开士禅心圆似月将军宝剑白如霜了知个里非同异虎帐凭教作道场

　　寄数珠与刘夫人

一自皈依不二门个中精进已年深寄来百八菩提子印证夫人奉佛心

　　号铁航禅人

底事从来不覆藏拈香拨火露堂堂如能劈面承当去一任波心驾铁航

　　示啸竹侍者

室掩栖霞最上层松声吟罢鸟声吟只须闻到无闻处撒手从教啸竹林

　　书扇送别慈修禅者

两月盘桓尚未周不期归去意还悠有人问到栖霞事信手还他一扇头

　　寿觉悟耆宿

觉了生前悟已明又从云外辟金鸣胜因无限筹难纪翻覆数来数不清

　　寿慧颖西堂

一粒金刚子最圆也知种在劫云边年年七月逢斯日灿烂光明照远天

　　寓金鸣题桂示众

寄迹金鸣秋正回园林一夜木犀开禅流欲识吾无隐荐取天香扑鼻来

　　示一拳桂居士

禅期解罢下东山遁迹金鸣拟学闲孰料依然闲不得拳头为尔复重拈

　　示古镜霍居士

一句话头说与知精勤检点莫教迟虽然古镜光明有也要揩模十二时

　　示空蕴曹善人

居诸来去如驰驿个事勤参莫放逸识得持家非别人何愁五蕴不空寂

　　示明怀善人

八十余年教子孙子孙事业已完成虽然撒手归三宝要识其中不老人

　　示辉之善人

年将九十慕修行不必从他别问津一句弥陀作拄杖千寻彼岸任从登

　　示培道善人

操家七十有余年今日回心归大道六八愿王勤▆持莲池九品不难到

　　示北海张居士

而今欲透未生前打起精神莫放闲蓦地疑团轻扑碎何难掉臂那重关

　　示成之朱居士

金刀举起真机露玉尺拈时生面开会得这些亲切意一针针是一如来

　　寿鹏举高居士

闻道悬弧此日间愧无一物庆南山聊将劫外秪园果代作冰桃信手拈

　　示定生戒子

三衣一钵体中玄早晚参持莫教闲欲得戒光随处放直须透过这重关

　　赠于野黄居士

勿论禅门与道儒直须扣己做工夫三家会合原归一字姓何妨上祖图

　　示六和戒子

舍那戒法不寻常曾发先贤性地香今日东山拈向汝一层光灿一层光

　　示仁和戒子

戒坛虽尔万寻高破雾乘风莫惮劳若欲跻攀无上品最初一步要坚牢

　　示大彻禅孙

趁此青年勿放过吹毛宝剑急须磨直教磨得如风利杀活临时莫放他

　　示钵莲禅孙

自小归根到我家而今已得着袈裟工夫早晚莫轻忽夺取瞿昙示众花

　　示林秀禅人

撒手空门气岸豪尘衣脱却挂方袍而今若欲林增秀须借禅天法雨浇

　　中秋茶饼寄禄藜和尚

一枚饼子圆如镜几片山茶碎剪春赵老云门藏不得和盘托向月中人

　　赠长瑞刘夫人

一曲哩啰唱有年几回震彻劫初前相传应是知音者不是知音讵肯传

　　复无相居士来韵

遁迹东林那计年每逢佳客赋禅篇虽然此道无新旧几个能知不变迁

半间竹榻倚云眠花自耘锄篱自编有问西来鼻祖意棒头血溅染青天

既尔江南曾遍参何妨在处乐悠然倘君不吝青云步直上东山话夙缘

　　寿赤松和尚

辟得黔灵逼太空层山曲水尽依从弧悬此日花飞雨一座当轩绕象龙

　　夏日送叶都阃升任江南

年余美政冠黔天万姓讴歌乐且便刚欲与君谈底事榴花报任转江南

　　赠瑞彩周居士

修行不在除荤酒秪贵当人信向真设使长斋才了道苏黄何以载传灯

　　寿周孺人八十

不萌枝上果芬香颗颗拈来带雪霜经历韶华非八十同天同地结春长

　　送瑞彩周居士之中州

年余叨护白云窝些子无酬感愧多信手劈开东岭月分君一半去滹沱

　　送别彦士陈居士

客岁相逢不尽欢今朝判袂十分难赠君一本栖霞录携去河南早晚看

　　送别君选胡居士

囊藏犀扇已年深头角分明最有情闻道中州天气热赠君握去引风清

　　送明空曹居士礼南海

一架蒲团一緉鞋名山胜迹踏春开欲穷南海真消息试听潮音吼似雷

　　示一源行者侍师游南海

峨嵋鸡足已游周今又侍师南海游虽历重重山与水可知万派一源收

　　示自照蔡善人

家业丰隆大矣子孙繁衍优哉既然事事备足应须识取本来

　　示湛目善人

大道不分男女只贵当机荐取会得钗镮即金修行事业备矣

　　示清波善人

修行要访明师切莫依附盲者曾闻先哲嘉言近朱自是赤也

　　示众

断除妄想皆非趣向真如是病但得一念不坐活机处处圆应

如是迎宾待客与么吃饭穿衣欲识本来面目窗前试听莺啼

成仙成佛虚名应马应牛活计若能办得此心纵不修持亦是

槛外池涵月皎窗前竹扫风清个事分明漏泄不须别处参寻

欲表僧中丈夫须效当年老卢焂忽花生碓觜始知一物原无

　　示广相张居士

你的鼻孔辽天我的脚跟点地明明本自现成何必山僧授记

　　示怀智禅人

柳绿花红妙相莺啼燕语真宗若从他处寻觅依然错过圆通

　　示戴居易

才听新蝉语树又看白雪凌空怎似无阴阳地长年花绽枝红

　　示省幻段居士

不期相晤镇西向我摄心敛意既然省幻其中要识西来旨趣

　　示巨修善人

佛法个个不无何须向我问取提针举剪历然悟来无不是矣

　　示默可善人

迷时有修有证悟处无人无我欲透此个机关坐卧经行默可

　　示觉天万居士

戎马场中住脚香云地上留心既有如斯信向觉天自是高登

　　示空藏禅人

禅观精勤究梵章仔细看工夫成一片继祖又何难

　　示自晓蔡居士

恶从心上发善自性中生善恶不思议菩提当下威

　　示月湛王居士

欲穷本有道工夫莫放过忽然心性彻一月湛清波

　　示衣云禅孙

少小别双亲吾门好用心一朝参学办任抚没弦琴

　　经坛传公子请延生偈

鱼敲风里韵磬响劫前音摘朵昙花赠锦堂百亿春

　　示开极禅者

本来真面目无处不分明秋到云天澹春来陇陌青

　　示杨善人

苦海无边际长年涨欲波回头即是岸不必问如何

　　联芳

　　付慧颖庆绪禅人

一喝如雷吼法堂回天转地不寻常与么付柄龟毛拂随处高登曲录床

　　付石林道辉禅人

不负灵山曾有约于今特地始相投辽天拄杖亲分付直搅鱼龙莫教休

　　付霞章海伟禅人

侍我巾瓶三十年同甘苦乐志犹坚无生妙旨今朝付任尔流通绍祖先

　　付绍南真解禅人

一条白棒气如王拄地撑天世莫双今日当堂亲授受大千无处不归降

　　付继尔性坚禅人

吾家一架没弦琴递代相传弹到今非是等闲分付汝凭教四海接知音

　　付正音海闻禅人

十六年来不惮劳而今虽老志犹高师阳此去无他嘱一脉流通在尔曹

　　付大霖澄准禅人

楚江放出个金鳌跃入紫池气岸高今日东山与一棒兴云布雨上青霄

　　付法雨照润禅人

三尺吹毛胆气昂匣中昼夜吐清光而今赠与英灵士杀活全提始自强

　　付禅睦寂和禅人

佛法而今不可模源流拂子塞沟渠阇黎既有超群志好把吾宗极力扶

　　付溪舌寂宣禅人

自从东岭扣机缘抱志匀阳业有年拂柄今朝亲付托中兴祖道利人天

　　行由

　　壬寅春师住蓬莱永兴禅院一日水月禅人率众入方丈请师行由师曰予之丑恶甚不堪言月曰也要闻于大众师曰予乃西蜀永川张氏子母吴氏命赋丁丑正月三十寅时自幼惟好恬静不喜繁华年五岁父携入黔读四书未周偶遭世变九岁失怙学业尽抛年十六患病月余危剧濒死自念无常迅速不与人期若获病愈定为剃染是夜三更梦立于片石之上四维俱是墙壁无有出路怕怖慞惶忽听外面一人叫曰向这里来俄而左壁崩倒子踊身出惺来通身汗流病减大半天明以出家之志白母母即许可复经月余病即全瘥遂礼东山知如师剃发年十九云游于滇途中遇一老宿授以生从何来死从何去话自此朝夕穷究未尝间离年二十求受十戒于阔浪大师二十一参本师于滇城师喜子朴素每以青眼视之一日阅楞严经至第四卷富楼那问世尊清净本然云何忽生山河大地文中恍有入处遂呈偈于师曰生从何来死从何去清净本然山河大地本师叱之厥后侍师往新兴云集寺值腊八即师座下顿圆大戒命以维那一日师坐法堂予问生从何来师竖拂子予曰死从何去师亦竖拂子予当下冰释了无疑滞乃呈颂曰生来死去问吾师觌面相酬活泼机怪语奇言都不用秪将玉尘纵横挥一日侍师围炉次师顾而问曰生从何来予曰春到花开师曰死从何去予曰秋来叶落师曰即此便好呈颂予口占曰鼻自直兮眼自横有何死也有何生春来花放秋凋叶历历明明不费寻师颔之次日书住山法语赠予曰驱耕夫之牛夺饥人之食趯翻大海水拳倒须弥卢生擒虎兕活捉狞龙犹未是衲僧本分而今要具顶门正眼方才作家山僧寓棋州(即新兴州)西山始识梅溪禅人有超群越众之形呵佛骂祖之志山僧权付法语指住山头保养圣胎他日有末后句子与汝道破嘱嘱己亥春辞师旋黔居东山一载庚子冬同友照面山结茅辛丑冬本师抵黔之窦堡观音寺结制差云嵚持书接予赴堂仍命维那一日命作牧牛颂予信笔成十章师看毕赠以偈曰大器大根连大叶撑天拄地岂寻常而今果熟馨香布边界山河不覆藏一日挂牌入室予进师举临济示众曰一句语须具三玄门一玄门须具三要有权有用如何是第一玄予曰明月常游缘水间师曰如何是第二玄予曰清风每对白云谈师曰如何是第三玄予曰梅花独放季冬天师曰如何是第一要予曰瞿昙指上花含笑师曰如何是第二要予曰少林门首雪齐腰师曰如何是第三要予曰德山棒下孤光皎师曰三玄三要且置你向甚处见临济予便喝师便打予复喝师复打予拂袖而出即呈颂曰三玄三要济北门庭随方杀活在处纵擒雷轰电扫乾坤动浪涌波腾海岳昏棒头落处兮星明月朗喝声起处兮水绿山青值佛成道日师撰曹溪正脉来源并联芳偈师儿哮吼震乾坤一喝锋铓海水浑今日老僧亲嘱付栴檀林里报吾恩付予予再四却之师曰古人有言智过于师方堪传授难道老僧不识尔耶予不得已即受之这般丑恶从来未举向人今不负尔诚恳只得尽情吐露未免涂污诸方耳也水月率众一齐作礼而退。

　　　　　戒子(寂贵寂本寂德普联真修海湛德生寂聆明本真能祥超祥广祥胜祥功)捐刻
　　　本堂老和尚语录第十卷附藏流通伏愿戒光照
　　　　秽邦净土甘露润枯槁群萌
　　　　康熙戊寅岁季夏月吉旦
　　　　　　　　　　板藏嘉禾楞严经坊
　　　　　　　　　　嘉兴(夏维宁张书瞻)写刻

　　东山梅溪度禅师语录卷第十终
