嘉兴大藏经　天王水鉴海和尚住金粟语录


　　天王水鉴海和尚住金粟语录目录卷一上堂卷二行状传卷三记尺牍象赞杂着杂偈佛事

　　天王水鉴海和尚住金粟语录卷一

　　嗣法门人原澄原上等编

　　上堂

　　康熙十五年十一月武林方伯李士桢请师住嘉兴金粟广慧禅寺属嘉兴郡守卢崇兴海盐邑公张素仁绅衿查培继张惟赤彭孙遹吴甫及郑亮张协张　徐升贞蔡行馨张幼节等赍启至楞严寺敦请师受请上堂五刹住持无可补廿年说法愧人天何堪今又官差至拽向盐官起法筵祖翁田地如荒废敢不抠衣力向前自顾樗才难附望诸公何事苦相延乃顾左右良久曰业缘既尔难迴避雨笠烟蓑又上肩。

　　入寺。

　　山门八字打开向上机圆即佛即心不须举步祇如门内一句又作么生重重楼阁里尽日望人还。

　　韦驮北俱卢洲佛不化君唯拥护在三洲坚持宝杵魔军伏法社从今展大猷。

　　伽蓝精蓝千古嘉声旧力护殷勤志已深今日从新三嘱托祇园金粟一般心。

　　祖师西天东土四七二三数到如今六十九不知谁忆老瞿昙光明炯炯再和南。

　　佛殿金粟如来充满十虚进也头头磕着退也步步蹋翻今日和南虽特地一番举起见光辉。

　　祖堂渊源有自一脉流长皇哉吾祖曷尽联芳虽然攃手到家人尽识更无一物献尊堂。

　　据室龙宫虎穴幸尔亲登虎子龙孙不须更问会么攫雾拿云须猛利兴云布雨不寻常。

　　拈启言言珠玉句句真机东鲁微言载不得西来大意莫能该且道是个甚么复举起曰吾无隐乎尔。

　　法座向上一路千圣同登拟若如何白云万里今日试看山僧纵观写出飞禽迹徐行蹋断流水声。

　　拈香此一瓣香散之则弥于六合敛之则入于芥城至尊至贵为瑞为祥爇向炉中端为祝延
今上皇帝圣躬万寿恭愿八方奏凯归王化万姓讴歌乐太平此一瓣香覆载天地刻雕众形从古迨今曾无有异奉为阖朝文武请主藩台郡伯县君缙绅等伏愿永作王庭柱石恒为法苑干城此一瓣香持纶把钓二十余年五回拈出已酬恩如今欲隐更弥露奉为传杨岐正脉二十五世重辟兴阳涢翁先师栖贤独冠敬和尚伏愿寂光从定起再出作津梁僧问法筵大启龙象交参第一义谛即不问如何是入院升堂句师曰铁笛一声用岭落乾坤千古梦惊回进曰如此则如龙得水似虎逢山去也师曰山僧功不浪施问纷纷瑞雪满瑶台几度呼童埽不开且道埽开后如何师曰康僧桥上望进曰今日大清国内古佛出世人天大众尽得沾恩师曰伶俐衲僧问楚云一片度江陵千里迢迢赴祖庭金粟天王同一脉就中消息请师呈师曰独桑鼓打韵如雷进曰几声清韵人天耸九十九峰齐点头师曰高山流水幸遇知音乃曰黄面出世碧眼西来千言万语不为别事所以道我此法印为欲利益世间故说在所游方勿妄宣传今日大清国内浙江海盐金粟山沙门慧海入院升堂端为上祝
皇图巩固帝道遐昌下愿一切众生成等正觉超诸解脱虽然如何是我此法印勿妄宣传卓拄柱曰倚阑不觉成痴兀又得黄鹂唤一声起座曰金粟名山肇建于康僧赤乌之年广慧法席弘开于天启密云师祖费师翁说法兹山十周寒暑诸伯父绳绳继武芳躅九员遂尔四方知名天下祖席惜乎年来斯风寂莫法幢凋零山僧庶事不才谬承诸公大命委以尸祝传灯今日看来何以鼠尾续貂然而诸公不忘付托始终拥护金粟兴隆不卜可知下座。

　　当晚小参杨岐乍住屋壁疏满床尽散雪珍珠缩却项暗嗟吁翻忆古人树下居杨岐老子初住破院为寒所迫不甚凄凉虽然满床珍珠攃向人前栗棘蓬金刚圈当阳抛出嘉声千古儿孙遍地若非此番寒彻骨焉有梅华扑鼻香兹者山僧初住金粟不唯屋壁萧疏墙垣倾倒亦且储无隔宿之粮灶无温水之薪看来凄凉尤甚聊成一偈一并举似乍居金粟遇隆冬寒雪飘飘粮亦空伸脚睡且宽衷明朝活计有天龙。

　　埽三塔上堂鸡足山中成滞货何如一穴藏家珍金刚舍利非吾事今日亲瞻不坏身全身坐断无今古绿水青山不老春且道三即一一即三摩醯三只眼千古意分明(密和尚法衣塔费和尚舍利塔车和尚全身塔三塔同一室)。

　　元旦上堂新年新月新日新时新长老披新法衣所说新法如何是新法相逢三盏酒醉得眼眯　。

　　上堂今朝是人日佛法无固必打鼓高升堂随分说几句诸人休自眼　眵一天红日顶门出。

　　上堂二月晴黄鹂鸣瞌睡重总不闻咄醒醒。

　　上堂二月春将半桃华开烂熳禅和眼皮宽觑着都不辨独有灵云老唤作看华汉古今谁似伊一见不再见咄今日华枝插满头谁羡秦时　轹钻。

　　上堂有句无句如藤倚树树倒藤枯句归何处拍膝一下曰云在岭头闲不彻水流涧底太忙生。

　　上堂德山见人便棒乱世奸雄临济见人便喝太平草贼其余小技不足为道只如金粟意作么生手提三尺剑为斩不平人。

　　上堂举真净曰头陀石被莓苔裹擿笔峰遭薜荔缠罗汉院一年度三个行者归宗寺里参退吃茶师曰真净翁舌头拖地了也金粟又不然用里山前柏参天秦驻峰上云叆叇击碎犀牛扇捶破盐官鼓金粟寺里上堂无法可说。

　　上堂今朝恰是三月三桃华李华舒新颜多少行人觅不见只在枝头看转难既不在枝头看在甚处看乃拍香几大笑曰知么迦叶微笑山僧大笑然看华有如此之乐汝等为甚不知。

　　上堂举五祖曰如何是禅阎浮树在海南边近则不离方寸远则十万八千毕竟如何禅禅师曰金粟也有道处如何是禅鼻孔眉毛在眼前几度觅时都不见空使少林坐九年毕竟如何禅禅。

　　上堂一华拈出笑倒傍观那堪别有所传只得倒却门前刹竿缺齿老胡听事不真将谓实有此事十万里迢迢西来不知一言不契默尔凄凄渡大江自后分皮分髓付儿孙究竟觅心不可得磨砖作镜驾车打牛引他不着一喝三日耳聋三度六十大棒虚空钉橛乃至门庭高竖七事随身手忙脚乱金刚圈粟棘蓬新妇骑驴阿家牵频呼小玉架上金鸡描画不着树倒藤枯句归何处不觉呵呵大笑且道笑个甚么三千剑客归何处空留明月照黄昏。

　　杨进士耀祖同弟烈为父明楼公忌日请上堂恩重丘山情未已须凭法雨荐亲爷生曾三十年持素感发二郎文武车一点灵光常不昧几年香火属谁家如今亲受法王记去也来兮眼不华且道太翁即今在甚么处挥拂子曰佛祖位中留不住夜来依旧宿芦华。

　　师维扬回上堂僧问四洲大圣在扬州出现今日因甚又到盐官出现师曰汝那里见得进曰和尚又不承当师打曰汝且承当者一棒着问金粟山头亲坐断森罗万象一时新如何是一时新师曰柳绿桃红眼上来进曰如此则拨转乾坤见太平去也师曰敢保未宁在僧喝师不理乃曰依俙越国去年事仿佛扬州今日来桃李春风开欲遍马蹄得意过苏台有景眼前说不尽笙歌丛里醉扶回劝诸人好归来自是不归归便得五湖烟景自悠哉。

　　复举雪峰示众曰望州亭与汝相见了也乌石岭与汝相见了也僧堂前与汝相见了也师曰雪峰大师虽是直捷提持要且只在门头户口说话山僧今日归来相逢把手笑语一堂不用越外指点自然春风满面颂曰望州乌石与僧堂相见依然事淼茫争似今朝金粟叟归来指点在僧堂。

　　上堂浙东山浙西水五湖四海王化里今朝法令行吴越荡荡春风阖国起问诸人委不委相逢出手展当阳法幢建立非小尔众中还有出手者么若无山僧先出手去也遂展手曰我手何似佛手。

　　费隐容和尚讳日上堂师翁老和尚本山第三祖坐断金粟峰十年忘寒暑一棒起宗风人天彻骨髓归真语溪头忽焉十七岁不肖海法孙忝住金粟席瞻师遗泽拜师影堂追之无已兹逢远忌点瓯茶爇炉香匍匐真前稽首顿首且道老和尚即今在甚么处挥拂子曰长恨春归无觅处不知转入此中来。

　　送春上堂几番刻骨为青春才接春来又送春今日留春春不住残红满地染泥尘抛下拂子喝一喝曰须知大地凋残后更有灵苗一段春。

　　杨进士为母孟氏恭人忌日请上堂无名天地之始有名万物之母擿下拄杖曰者个是有名是无名若道无名有物则有名若道有名且道者个名个甚么如此委悉得不独为杨公之母即汝现前诸人无有一人不从此产出者复曰休言一生二二生三离却钩头认定盘。

　　佛诞上堂僧问绿树莺声似曲雕梁燕语如簧此景此时即不问世尊降诞事如何师曰须弥山上击金钟进曰云门道一棒打杀与狗子吃他具甚么眼目师打曰具者个眼目进曰某甲即不然师曰你道看进曰家家门前赫日月太平不用将军威师曰你听得须弥山上金钟响么僧罔对师打曰太平寰宇斩痴顽乃喝一喝曰释迦老子生也便道大地无寸土镬汤无冷处天上天下唯吾独尊复喝一喝曰云门大师来也便道太平原是将军定那许将军见太平一棒打杀与狗子吃贵图天下太平又喝一喝曰主山神来也便道世尊你降生则已何必矜夸既大地无寸土人人皆是佛云门你虽谓正令提持奈何棒头短了打他不着今日因斋不如大家庆赞且道如何庆赞复喝一喝曰谁人知此意令我忆瞿昙。

　　师持钵至海盐阖邑缁素请于天宁寺上堂僧问凡圣交参即不问德山拓钵事如何师曰山僧今日恰上堂进曰昔日德山今朝和尚师曰汝分上又作么生进曰人人有分个个点头去也师曰汝解点头么僧即喝师曰汝再喝看进曰从来不作者个见解师曰情知你喝不出问如何是就路还家句师便打进曰如何是觌面无私句师又打进曰因甚澄潭不许卧龙蟠师曰汝且退去问千年名刹八字门开随波逐浪汉到者里如何进步师便打进曰街头高叫卖新鲜不是知音不与言师曰今日遇着个石敢当问文殊三处过夏因甚古人又道向无寒暑处去师曰汝道古人舌头在甚么处进曰杲日当空无所不照因甚被片云遮却师打曰汝道遮得却么进曰大彻底人本脱生死因甚命根不断师又打曰命根在甚么处僧礼拜师乃曰法鼓停声久不鸣今朝击动吼盐城西斋老子呵呵笑地转天翻何幸生盖楚石琦公建大法幢于此地五应圣召声扬阖国复退老于西斋光潜白下至今三百余年嗣响无人祖灯晦焰致使人天失路渡海无舟况盐官之地人文风雅信向犹多兹者山僧特入其境一钵千家乞诸高户幸有一班善友不忘楚石遗风欲令祖灯挑剔斯响振扬至意殷殷三请说法而山僧不敢推免欣然登座汝诸人要识楚石禅师面目么楼阁万家火宅里熏风来拂尽清凉要识祖灯常焕么任从宇宙双丸没一点灵光无变更要识斯响不绝么天籁唤时犹不觉更加潮打石头城虽然汝诸人不得孤负西斋老子亦不得孤负金粟山僧卓拄杖下座。

　　查给谏王望为母陈氏夫人请对灵小参人之生于世也所求者福禄寿今太夫人有子王公始以令尹乃迁谏官御史历任将三十载太夫人可谓食禄厚且久也人生七十古尚称稀今太夫人享年八十有一康而又宁太夫人可谓得寿高且安也给谏公于圣天子前乞假归宁两载以来承欢膝下给谏公以尽孝思之心太夫人亦免倚闾之望今以微疾而终给谏公亲受遗训况森森兰桂一门送老太夫人可谓受福严且真也夫人生恩重以亲为大今给谏公虽抱终天之恨然视太夫人得此嵩高之寿又视自己为清白之官视今天下滔滔者亦可以少戚矣山僧承给谏公与诸搢绅当事敦延主席金粟今持钵来盐值太夫人启手足时亲为吊慰见棺椁之美丧礼之肃特拈西来大意于灵堂一为发扬以资太夫人逍遥乐国以证无量佛身竖拂子曰汝诸孝眷还识太夫人面目以证无量佛身么香烟堆里瞻应现其若依俙万象森罗海印含。

　　张中翰小白为父谏议螺浮公同母陈氏夫人请对灵小参妙性圆明离诸名相诸佛菩萨所说三藏十二部契经乃名相也历代祖师所立一千七百则公案乃名相也三教诸子之书百王诰誓之说亦是名相天下富贵功名田园屋宅父子夫妇亦是名相以至吾人六尺之躯外而首足皮毛内而五脏六腑总是名相而妙性圆明何处安立虽则如此殊不知名相之中亦显妙性即我螺浮张公与夫人立业兴家夫唱妇随夫人为善百端实乃菩萨命世张公以进士起潜郎历掌三科有功国家泽及生民今且不论至如转我荆南兵宪未及三月奉裁其阙老幼哀泣如失所天苟非我公妙性圆明之所施为又安能有若此乎然则吾人六尺之躯若无妙性何以支撑富贵功名田园屋宅父子夫妇若无妙性何以树立诸子之书百王之说乃至契经公案若无妙性发扬何以开觉斯民虽则妙性不杂于名相而名相之中大显乎妙性矣今日要见张公与夫人面目妙性圆明也不难遂以拂子向空点一点曰还见么如此见得面目宛然丝不挂何须别处觅遗形若也不见人间富贵离名相天上玉楼妙性成。

　　楚石琦禅师塔前拈香天恩三被五刹振起寂照家声唯师光大师道师名千秋万载禅灯炳耀白云冉冉兮作师塔幢之华盖流水潺潺兮为师几案之素琴白云不可尽流水亦无穷师之灵塔永镇寰中。

　　上堂金粟无法说诸人何所求达摩一只履投子一瓶油收来作一担随处乐优游可以兴云雨可以作慈舟不似秃笤帚靠在屋角头休休何处见风流。

　　上堂若能转物即同如来指阶上石狮子曰汝试转看若能转得即知灵鹫拈华世尊转物倒却刹竿迦叶转物如何是卢舍那与老僧过净瓶来盐官转物吃粥了洗钵去赵州转物要见金粟转物么拈棒一齐打散。

　　上堂仁者见之谓之仁智者见之谓之智只如衲僧见之谓之甚么十字街头王胡子现钱买卖不饶人拍膝一下。

　　盐官安国师塔前拈香海昌一席师为肇辟支撑大厦镇压海隅况乃五湖衲子竞头争大唐天子亲记室发大机展大用犀牛扇子千古风清虚空法鼓聒人耳目马祖八十四员善知识谁道唯有归宗较些子且今德业犹存塔幢耸立瞻依礼拜面目现在汝诸人还见悟空禅师么赤日行天远清风匝地生。

　　持钵归上堂四月十六出山去七月初六始归家历尽三县并五镇风光无限钵盂赊看来都是家中物何须向外觅生涯虽然汝等不可坐在饭箩内道饿杀。

　　密云悟和尚讳日上堂年年七月七老祖是祥辰老祖真面目斯夕看巧云巧云不易见一年一度生布之为雨露若个不沾恩只如知恩报恩一句又如何道将此一条楖栗棒拈在中原定乾坤。

　　上堂举密庵因应庵问如何是正法眼藏密曰破沙盆师颂曰正法何曾有眼睛囤囵道个破沙盆掀天动地无收拾搅得三千海岳昏咄有收拾此日看来何所似千年滞货累儿孙。

　　中秋上堂灵山指曹溪话孤光炯炯照天下何事男儿摸壁行千秋孤负月华明。

　　独冠敬先师讳日上堂夺得径山箭首射吴兴人后而入汉阳弓矢一齐倾栖贤创辟兴阳重兴六座道场捻土成金六十唱灭晴川上黄鹤楼中无笛音至今五载绝消息只见风清与月明。

　　结制上堂金粟开大炉　柴炭一星不用通身一个旧话头抖搂虚空无处避脚前脚后看来源法法头头归本位忽然碓觜尽开华请君归堂且吃茶华开也未不然直待来年正月半放出春风弄爪牙。

　　上堂西风忽尔来庭际集深雪凛凛寒气生诸人冻彻骨翻思立雪人乃见大英烈所以求道真方得少林决决决天下尽流芳一华开五叶。

　　上堂举云门曰佛法也大有只是舌头短师曰云门那有佛法若有因甚说不出金粟舌头遍覆三千界适殿上乌鹊叫师曰汝见金粟舌头说法么然则汝道所说底是大乘法小乘法宗乘法教乘法金锁法开遮法汝若不知问取乌鹊去。

　　上堂太阳门下日日三秋明月堂前时时九夏因甚昨夜西风起飘飖雪满阶今朝日头出依旧洗空阶虽然不得换却眼睛。

　　上堂金粟禅大海边浩无涯归百川偃鼠饮岂足言以蠡测枉徒然试观变化鲲鹏日水击三千翼负天卓拄杖曰会么。

　　元旦上堂新年佛法如何说世界平铺玉屑多庆兆丰年民有赖瑞图王室太平歌明明一色江山遍了了千差眼上摩西舍东邻张李老醉来拍手笑呵呵且道笑个甚么去年鼻孔大垂下今岁眉毛依旧横谁识千年桃核里相看原是旧时人。

　　上堂北冥有鱼其名为鲲鲲之大不知其几千里也化而为鸟其名为鹏鹏之背不知其几千里也金粟有拄杖子其名为棒棒之大不知其几千里也化而为鳞其名为龙龙之角不知其几千里也　跳上三十三天筑着帝释鼻孔东海鲤鱼打一棒雨似盆倾会么不遇张良手空说腹内兵。

　　解制上堂僧问昔也结时滴水滴冻今也解时华啸华开春风满面送行脚一笠天涯何处留师曰万里一条铁大地无寸土进曰牡丹花下卧猫儿千里万里无寻处师曰南北东西有路通乃曰结也无所结万里一条铁解也无所解大地无寸土牡丹华下卧猫儿殷勤送上长安路。

　　上堂达摩不会禅孔子不识字相识满天下知心能有几委委南无观世音吾无隐乎尔。

　　上堂天清地宁时康道泰三月春光景物赊游人玩赏通身快普门大士伸开手摘得桃华观自在忽然一阵东风雨狼藉枝头生感慨会么不是东风华不开华开又被风打坏。

　　扬卫守丕显为父诰封请上堂皇恩浩荡重如山诰赠将军岂等闲不是一人承雨露何能满户集欢颜春风细柳华应放黄阁丝纶旨幸颁谁谓昦天难可极绿袍金带系腰间虽然且道太翁今日还来受赠么雨霁园林华灼灼风清春树鸟关关。

　　上堂即心即佛石中有玉非心非佛沙里无油不是心不是佛阳春雪曲和者犹稀金粟者里也无佛也无心落落闲闲绝古今无事康僧桥上立菜华一片是黄金。

　　上堂但参活句莫参死句如何是祖师西来意庭前柏树子是死句如何是佛三脚驴子弄蹄行是死句且道如何是活句茫茫宇宙人无数几个男儿是丈夫。

　　上堂千说万说不如不说因甚不说谁家灶内火无烟。

　　上堂举云门因僧问如何是诸佛出身处门曰东山水上行佛果曰天宁则不然如何是诸佛出身处熏风自南来殿阁生微凉师曰金粟又不然如何是诸佛出身处夜短眠不足天明睡正香。

　　杨文学二显为室小祥请上堂去年今日事堪哀千手大悲挽不回今年此日肠仍断伊人一去不归来归来归来啼鸟落华春梦断圆音一点笑颜开。

　　上堂春山青春水绿达摩齿云门足何处讨风流平空遭委曲至今不关风步步没行路撺下拄杖曰汝见祖师舌头么。

　　上堂万法是心光诸缘唯性晓本无迷悟人只要今日了既无迷悟人又了个甚么南泉斩猫归宗斩蛇汝道是何意旨众无对师曰了。

　　上堂丹霞烧木佛院主眉须落直下如委悉招殃岂是错错错眉须偶尔堕通身俱踊跃。

　　上堂今朝四月八木佛是生日供养好烧却好良久曰昨宵一夜黄梅雨洗出古人自在心。

　　上堂举佛照曰棒头拨着活衲僧正法眼藏增高价师曰金粟则不然棒头拨着活衲僧正法眼藏不值一文。

　　上堂洞山有五位金粟只一位为甚只一位唯吾独尊。

　　上堂入得金粟门过得祖师关如何是祖师关赵州勘婆子鼻孔被人穿汝道赵州穿婆子底婆子穿赵州底有僧出众一喝师曰又穿却一个。

　　上堂砍却德山手有棒打不得截断临济舌有口喝不得擎叉舞笏辊木毬总是小儿闲伎俩现成公案不须拈志公原是闲和尚。

　　上堂今朝五月五家家县艾虎所畏疫鬼侵故吃雄黄酒禅和无钱买妖怪尽来扰金粟为汝驱邪去也卓拄杖曰急急如律令毒气化乌有汝道拄杖子有多少神通便能如此复卓一下曰一一超佛祖。

　　上堂今朝六月六无人不汗出一身白汗流清风下载足诸人果如斯不负到金粟。

　　上堂今朝中元节荐拔事忙迫大鬼小鬼来各与一分食明年此日仍复临去去来来无休歇不如直下息心驰不作鬼兮不作佛又作个甚么十字街头石敢当岁岁朝朝闲不彻。

　　上堂二十余年坐此曲录床横说竖说有一句子未曾说着如今年老心孤藏畜不得称时说出布施诸人只是诸人不得作寻常观可以移风易俗可以入圣超凡可以火宅驾车可以华街柳巷要见者一句么无底篮儿满盛归。

　　祈雨上堂去年祈雨难为说青天两月无霹雳今年祈雨倍如斯长空三月望云霓鼓锣捶破无处讨禅和个个执杨枝赤日炎威未足畏倾湫倒岳思来时行雨龙王休瞌睡当头一棒雨淋漓大众看看行雨龙王发恶去也汝等各自顾取袈裟角。

　　退院上堂道本无形遇缘而应来也月印千江去也风生大块来来实不来跨下不曾离却扬州鹤去去实不去大地都是一金粟只如脚下云生临行增感又作么生钓尽烟波蓑笠冷锦鳞未遇用工难金山有话无人会收拾丝纶过别滩。

　　天王水鉴海和尚住金粟语录卷一
嘉兴大藏经　天王水鉴海和尚住金粟语录


　　天王水鉴海和尚住金粟语录卷二

　　嗣法门人原哲原璨等编

　　行状

　　　　　金粟费隐容和尚行状

　　师讳通容号费隐闽之福清何氏子生而挺异举止不凡六岁入乡校授读鲁论诸书辄自口中喃喃俨若偈语梵声识者知其为出世之器也十四岁二亲继器师哀悼无已遂诣三宝寺礼慧山祝发躬亲众务无间晷刻如是者三年十六岁与青林友人共住朝暮盘桓此事偶登鼓山喝水岩口占曰岩上草色肥岩下水流急策杖上岩颠山空人独立频伽在　音自不同虎生三日气已吞牛矣十九岁每与青林对机曾无话堕林对众曰此公譬如画龙若一点睛便当飞去是时师乃起参方之志首谒寿昌无明禅师举所参无字请决明曰任汝恁么看于是力参无字旬余值明升座见一僧出众对机愈益奋励不遑寝食忽一日身世俱空话头脱落排闼入方丈曰今日看破和尚家风了也明曰你有甚见处师即喝明曰是事不恁么师绕一匝明曰祇如世尊拈华意旨如何师拂袖出次参博山无异禅师取道天龙适异亦寓天龙师见即问步来车来异曰你管我作么师曰不涉途路要和尚道异不理师又问至道无难唯嫌拣择是如何异曰我行路辛苦不能为汝道师曰和尚今日被蕅丝牵倒了也茶次又问师唱谁家曲宗风嗣阿谁异曰汝那里学者虚头来师将异连座一推几乎倒地异征师所自师述见寿昌因缘异曰一个棺材两个死汉师乞指决异教参话头随至博山未几谒湛然禅师于云门湛问汝那里来师竖扇湛曰德山因甚不会末后句师一喝湛曰莫掠虚好师曰今日亲见和尚至匡庐见憨山大师问古人道离心意识参绝凡圣路学意旨如何山曰待汝离却心意识向汝道师一喝山曰者个后生弄觜师曰要且无人证明便出二十五岁作偈见志曰吾年二十五气海吞佛祖不过古人关岂蹋今时路有闽僧定林于众前称师推倒无异喝散憨山师应声曰天下衲僧做一担担众皆哗然称善十余年虽游历洞下诸老之门咸蒙赏识但自觉本分上不甚相应每趺坐自伤不觉泣下偶慧轮僧持密云悟和尚龙池语录至师展阅叹曰者老汉有大过人处必能为我了事一日闻悟赴天台憩吼山师冒雨往见问觌面相提事如何悟以番菩提珠劈头便打师曰错悟又打师尽力一喝悟祇打师祇喝至第七打师头颅几裂所有伎俩知解泮然冰释乃对悟曰我识汝是临济儿孙请坐悟坐定师翻身将悟拄杖打悟三下曰汝佛法元来如此持拄杖便行悟曰且来且来师不顾悟随步夺回拄杖打师一下师曰看破了也是年乃熹庙天启二年师三十岁也次年掩关于姚江陈贤岭自是日用知见如布袋盛锥子一一露出感悟和尚法乳之恩乃修通法嗣书上通玄悟手复严正师资气分水乳之合师出关往见悟问熏风自南来殿阁生微凉汝作么生会师曰水向石边流出冷风从华里过来香悟曰离此又作么生师曰放和尚三十棒悟曰除却棒又作么生师即喝悟曰喝后聻师曰更要重说偈言悟休去师归闽上博山禅师书曰夫人出世主张宗门须是超方眼目具严大手段始不负达摩西来单传直指之风亦不昧此道堂皇阔略不是边隅故拨火明道开田说法乃至乱草边钁头下皆有举扬此道者岂例授以死工夫为然哉窃为单传之道贵在直指宋元以还几死绳墨不是河南提唱公案便是江西死看话头而临时指点当机契证竟无闻焉师在菩提珠下翻身悟得祖师活意眼目精明机用超卓反观从前所游炉　咸成死法故无论是圣是凡是长是幼当头一拶令伊别有生机三十三岁至茶洋山构庵栖止山最幽僻时闻山魈虎狼之声一住三载时悟和尚住金粟湖海毕集以书召师激励学者且云亦可了彼此未完公案耳师复曰大丈夫儿岂因一幅纸波波挈挈不自休息乎是年移鼓山编茅曰别峰复住三载悟再召师至金粟立为西堂师辞一晚索熏风自南来颂师呈曰匝匝熏风正令机通身触着冷无依分明一句离情谓教我如何举似伊咄须着眼莫迟疑好看当人额下眉悟曰描也被汝描成画也被汝画就祇如描也描不成画也画不就汝又作么生师便出明年归闽福清缁白请悟住黄檗恳师介绍复至金粟始就西堂职又明年随赴黄檗悟上堂曰只叶片舟泛海中乘风来到福城东洪波浩浩无余事只作抛纶擿钓翁还有冲浪金鳞么出来相见师以坐具覆顶曰会么悟打曰一钓便上师一喝归众是秋七月望日悟升座特以源流衣拂付师焉壬申悟赴育王召师主金粟师辞以居山为念癸酉福清士绅以黄檗万福禅寺起师开法师就之入院上堂禅衲云臻始一香拈出以供悟和尚时悟以师为杰出临济而师亦以法门为大任矣当阳直指不开岐路截断廉纤离去情谓唯以衲僧性命举扬弘法从此起住三载远迩钦风丙子迁建宁之莲峰丁丑省觐悟和尚于天童悟挝鼓升堂举师首众且曰大似降尊就卑以师开法日久故云秋赴温之法通如邵金门周应宗陈三有诸荐绅盘桓禅道殆无虚日戊寅嘉禾郡守郑瑄盐官邑侯朱应熊及杭嘉两郡缙绅请师补金粟广慧禅寺寺乃康居会公开山创始于吴赤乌之年岁久浸废其基址半属民业悟和尚购赎回寺大建禅林为说法初祖嗣应天童命石车乘禅师主席缉其未备而师之来尚有未完者师住十年乃大成之所以金粟奉塔者唯三祠象者亦唯三盖以三和尚所成之席后虽有数代住持不过缮坏补偏现成说法至若琼楼玉殿金田香园则三和尚已悉备之号曰全盛道场洵不诬矣师弘法畅怀在金粟得人俊杰在金粟整清规砺方来在金粟师十坐道场打凤罗龙碎骨取髓至于日与超宗异目铁额铜头纵横杀活廓显全机者则金粟胜之矣一日见朝宗忍禅师以世谛聪明著书议论佛祖公案师作辟谬谕之深锥痛拶不啻师资明训终不以谬见而弃之盖师婆心救世不使一人一错永错必多方援引究明而后已故复有判说勘语诸书以驳诸方师尝曰吾岂好辩哉盖持正法门不得已耳壬午秋悟和尚讣至师挂真举哀如器所生复率孝廉王谷上通玄治丧当众烧遗拂磨图章以杜代付之弊举林野奇禅师继席通玄冬悟和尚龛至天童师诣修供明年春复上天童送悟和尚灵龛入塔阳羡诸绅请师继席龙池师举万如微禅师应之乙酉武林徐道真建禅院于皋亭之黄鹤峰请师退居师颜其院曰直指盖值国变烽烟四起师蒲团地坐摄心行道以祈国宁而世谓师将无心领众更有僧天空请师退居于天目者丙戌四明韦郡伯慈溪定海两令公同郡之荐绅请师住天童景德禅寺时明州亢旱日久迨师至甘霖大沛入院之辰朗霁如初俱谓师道力所致即日升座龙象围绕食堂几盈万指于是县悟和尚象于法堂每晨率众敬礼三年无间孝思凄怆饮水知源遂鼎新悟和尚塔幢树塔铭道行二碑墓木既植香火嵷隆小天童诸祖之塔岁入剥尽鞠为茂草护塔之庐赡僧之田久被侵没师不胜其忧乃感督台张公驱马亲视毅然恢复师遂将诸祖之塔次第修营并广缉丛林未备大复本山故产今说法天童食堂受享者大半师之力焉师不独道开人天眼目且功布太白者多矣维今住祖席者谓广聚众多刻书以此取胜视兴修祖庭力复产业为唱道外事殊不知东土学道之士不似西干习禅比丘望烟消而捧钵乞食千门待晷移而县榻树下一宿然安清众接方来而云堂法产可视为外事亦可少也哉此师为弘道根本也己丑拂衣出山抵武林直指明州当事与诸绅敦延还山师力辞之时语溪檀护请师住福严云间当道又延师开法超果两地交迎师先应超果之期登堂说法万众围绕况云间古称乐善好道乡先生日与郡之官僚入室请益师大开武库随求与焉人与非人欢喜取足一期告满楖栗横肩韬明宗公迎至龙华上海高令公延入内署为少子剃发摩顶复至虎丘埽隆祖塔时申公青门姜公如农周公子佩皆追随问道暮春入福严院福严乃真歇了公道场而琳宫贝殿几邻瓦砾山林有待师来复兴未几苏杭当事与诸缙绅请师住禹航之径山万寿禅寺时径山法席久虚僧规雕弊老屋败椽难以击目师高登猊座浩归湖海植德镌顽丛林改观室中垂五问水既无筋因甚长流不断佛祖公案犹空中纸鹞向何处收取线索鹏抟峰与晏坐峰相交且道说个甚么风扇大野毕竟作何形色望江亭上垂机谁是知音酬语纷纷契机寥寥师念兹山为列祖道场无堂祠奉乃于大雄殿之右辟址建堂曰列祖以祠本山说法八十一代之祖又于殿之左建堂曰名宿以奉诸方流寓观光者又于不动轩后建方丈五楹师住五年百废具举每见诸方有乖法门者痛与弹斥不避怨嫌先是洞宗有僧远门者集五灯续略私心自用变换祖灯将已定在前之南岳抑之于后复将在后之青原抬之于前马祖之天王石头之天皇不本皇藏碑文仍复矫乱更乃私撰人名假设机缘以续其宗诚子虚大人乌有先生师直笔伪者削之错者正之间有崛起遥嗣者列之未详乃成书曰五灯严统严者严其承虚接响统者统归本宗正脉洞下因而失恃群然吠起师喟然曰我以清理祖灯拨乱反正其知我罪我我乃何辞焉且黄檗琦公应扶桑君请君见严统不胜欣然乃命刊刻以布诸国於乎慧命斯寄祖灯赖传人天眼正应自不昧自此天上人间龙宫海藏展转流通何有尽日况法道滥觞之际乱统满地之时天不生师一出只手以整顿之则传灯错乱人天眼瞎又奚止万古如长夜哉壬辰师六十大诞僧俗祝庆者几三千人云间曹侍郎峨雪作文同众绅称寿毗陵杨殿元静山有五峰今日高天下万指都教拜下风为贺秋往龙池埽传祖塔孤云鉴公请过溧阳马总戎迎于万古寺上堂四众云来法座几陷东嘉林内翰可任到山参谒不遇有日本为参承双径山机缘恰兆乳峰间盖林公后虽嗣雪窦视此亦有怀感于师者频年以来法门混乱可胜为言冒之者既久假而不归旁观者亦从流而同醉自严统之书一出皆相顾瞻丧至无措足地若果能担当法道具丈夫刚骨者自必面禀有师况无根瑞草智者不贵威音以后无师者尽属天然外道而拈华一脉正宗嫡派何有乎是以师亟亟提持著书救正使知宗门珍重源流靡假师承有据僭窃无从师一段苦心而不避怨嫌者如此矣昔者禹抑洪水天下苍生安孔子作春秋乱臣贼子惧师述严统清禅海以无淆正人心而不死千古耿光魔外恐惧师配二圣不亦可乎甲午师曳杖辞五峰至金阊琴川诸绅请退居虞山之维摩上堂举给事冯济川三不得话着语时织方严子张在座下有省呈偈通所得师不许再加征诘乃许之丙申盐城贾邑宰迎赴永宁淮之人士勤恳问道至无虚日吴门沈太史子美华亭沈太史绎堂暨诸绅削牍走淮延师主尧峰兴福禅院繇是返棹过秦邮昭阳间叩道瞻依者接踵师应之未暇净慧木陈忞禅师遣职远迎及抵邗关木亲候于道左遂假僧舍少憩叙阔木坚请过净慧师谢乃解维还虞岭秋入尧峰荐绅顾松交姚文初赵明远沈匡来等送师入院帆影交映缁素喧阗水陆之路为之不通师拈棒升座如意指挥百万人天灵山未散冬起禅期五堂安众举东西二堂首座秉拂说法狮子窟中狮子哮吼师老而愈健钳锤衲子朝夕更勤法席之盛冠于今昔丁酉语水使符请再住福严师允之时径山僧众赍抚台启迎师还山然师自出双径后请还山者三师俱坚辞不赴乃入福严购木以兴丛席福严自唐宋来以壮丽著称明熹宗时遭舞马之变迄师应请后而飞楼涌殿万础千楹不四岁而厥功告成师于此寺诚有夙缘矣辛丑师为法求人精勤不倦唯以提宗接物为任禅侣日亲缙绅参请无虚日三月示微疾门人劝进药饵师笑却之题悟和尚象赞并自题真赞畣括苍周太守问道书诸门人以问疾至师款接甚欢命侍者出道具散众二十九日晨起谕头首职事曰今日内外诸务不必白我午呼门人行观等至榻前手书遗嘱顾视微笑而逝阇维于天中山北烟光所及舍利如雨顶骨齿牙俱不坏五色灿然光耀夺目合山禅人虔祷获舍利无算门弟子思所善后开觉将来无伤先志各请建塔盖师遗嘱有曰老僧死后不可出讣音受诸方吊奠即从火化火灭灰飞吾之后事完矣亦不得造塔免占人间地免累世间财行状不须修塔铭不须请更不可喧动人耳目故曰生如寄死如归喧动何益乎此师末后所说法要也虽师埽除名相揭空诸有而光明照耀何处遮盖世或以为造塔请铭相违师意殊不知师在高高峰顶立我辈在深深海底行诸见圆融何往不是如是则舍利分辉塔幢各建闽之有黄檗楚之有兴阳语溪之有福严盐官之有金粟四山窣堵千载瞻依夫舍利之繇来者起自西干释迦舍利动至八斛四斗东土马祖舍利乃至千万永明寿身如鳞砌隆庆间四十里内焰所至处舍利如雨先圣既往后圣罕闻盖舍利者道德之所在一真寂灭之所藏匪独坚刚而不坏尤且神化以无方是秋栖贤敬和尚执丧而回哀礼火场复于灰土中涌起舍利一十四颗持归立塔兴阳岂谓曰精血之凝有若如此之灵耶况师生平以法为任稍见诡道随笔辩之辩之不已旋乃辟之是是非非苟或议论不当三寸舌根几同灰烬又曷能有此五色灿然照耀坚固不朽哉是则师为释迦马祖诸师一出异身说法此一明验矣师生万历癸巳五月二十四日寂于顺治辛丑三月二十九日春秋六十九夏腊五十六开法自黄檗莲峰法通金粟天童超果径山维摩尧峰福严十坐道场说法二十九年宗风洋溢海宇钦崇付法弟子隐元琦等六十四人嗣法孙唱师道各占山头以及曾玄绳振未易数也至于亲承炉　得旨而归赍函请益聊窥鞭影王臣国士宿衲名流亦未之或知师钳锤妙密陟其门者无不虚往实归师为人坦率日用施设无不平常故师之子隐元琦扶桑国王迎往稽首称师虔恳问道直尊为彼国初祖师之孙憨璞聪　本朝首膺明觉禅师之号召入大内赐紫说法师闻而一笑无介于怀虽法眼照空宠辱不惊不足为子孙荣然非师之道德所钟而能臻此者欤师浮云世事弊屣行踪天童故产既复法席重兴芒鞋挂壁撩起即行不作蚖蛇恋穴态亦不为子孙计真如应庵祖之为人也师说法数万言不假雕琢自然锦绣排山倒海波浪千层真如佛果祖之嘉录也师直心无伪直行真实无论亲疏当头生按是则极慈悲又极恶辣眼光炯炯烁破天下舌底津津埽荡邪宗大矣哉临济功臣天童真子一切群生之依怙也师自头颅裂碎法眼豁开万别千差如日处昼故碍膺既去亲切拈来十坐道场一棒指出学者临机无不脱颖慧海谒师于双径师问汝那里来海即喝师曰放汝三十棒海又喝遂起名受具继而几番相见劈面火蛇毛骨俱寒他可知矣师趋寂后有云石僧者从天台来遇师于中途与孤云鉴公冉冉同行僧问何往师曰天台去僧曰何无相从师曰有孤云在僧不忍遽别随师二十余步师推开曰汝自去僧乃拜别及抵杭知师于三月廿九长逝矣又知孤公五月八日化去矣於乎云石者何异宋云遇少林于葱岭也唯师雷霆一世号令诸祖明明圣真降迹事岂偶然哉至于赤心扶祖道厚德泽天人丰功光泉石懿行着丛林又乌能备述维是金粟舍利塔上一十七年无铭宁无慨焉兹海忝继其席实难辞责仅以夏虫之见状师之行以请明眼笔下生光放出师之面目昭映斯山为万世寂灭光明之幢是一切众生之大幸也谨状。

　　传

　　栖贤独冠敬和尚传

　　师讳行敬号独冠云梦人姓杨氏德安望族也师甫离襁褓唯喜静坐十三岁从本邑空如剃落一夕梦观音大士换骨至齿牙间负痛而觉至是不尚持诵唯思禅寂偶得天奇语录阅至阿娘墙里唤哪哪途路师僧会也么拶破者些关捩子娘娘依旧是婆婆不觉拊几曰有是哉遂荷笠南游首谒密云悟和尚于太白山中时密中兴临济之道大振东南万指环绕师见即问不着佛求不着法求不着僧求学人大事不明当何所求密劈头棒曰不着佛求不着法求不着僧求师曰学人到者里因甚不会密曰不会正是你好消息师自惟曰可教直下承当去繇是大白峰头玲珑岩畔搬柴曳石看斯一棒三年靡间偶动他山之游乃过云门之席虽得管带轻安然与本参话头不能洞明乃再上天童密见曰者小老穿与么大鞋师翘一足曰者是大是小密打一棒曰你道是大是小师拟对密连棒打出复依数载随密上天台而密旋示寂师放声大哭曰将谓到通玄发明此事谁知薄福至此然既此山失望必当择木而栖会金粟费隐容和尚执丧至通玄师见心喜且容和尚为天童得髓者道重诸方师自谓曰此天赐我师耶心丧毕乃造金粟问远趋函丈乞师指示粟以手指曰我指示你师当下豁然如人放下百二十斤担子连声曰如此则恩大难酬粟劈头棒曰作与么会俾司客粟问龙生金凤子翀破碧琉璃意旨如何师作舞而出已而师资水乳一问一畣日增阃奥粟升天童师侍往仍司客粟问描也描不成画也画不就意旨如何师曰合取两片皮粟曰你分上又作么生师便喝粟复问众众畣不契粟曰何不看敬知客下语粟复迁超果福严师皆随行后赴径山师亦荷橐从之复命典客盖师为人谦恭动止不妄是以粟遇宾客甚集乃命师典之且典之有方风雅悦人老知客之名声播丛林癸巳师四十一岁粟问风不来树不动田鸡不跳草不动意旨如何师曰龙吟雾起虎啸风生粟曰端的作么生师曰请和尚珍重粟曰我别你后语师曰端的作么生粟曰相随来也师曰如此则礼拜和尚去也遂命监径山院事秋粟特以信拂一枝授师传临济法道焉旋有天目大钱白杨相招主席师以居山辞乙未同门天水广公以吴兴灵山延师唱道遂一香烧供金粟容和尚以酬法乳丁酉汉阳人士以栖贤来聘师念乡关久别无因而返藉此以唱还乡曲调欣然就道弘开大冶煆炼人材翦除机诫纯用真实一时四方学者闻风而集至室无以容遂有栖贤重建缔构之役创举将竟而兴阳使符又至盖唐宋宗风之盛大播郢州故郢之祖庭颇多而钜观者则兴阳太阳芭蕉然山以人名太阳以玄芭蕉以清兴阳以名者则不一道钦开山四宗弘道贤髼头传大沩哲公之道开席兴阳妙喜游兴阳尚及见贤之肉身在十三代祖之遗风兴阳法席可想见矣况郢之谚曰兴阳佛殿太阳池芭蕉寺里比目鱼惜元明以来令行吴越郢阳不独宗风绝唱亦抑祖席顿薶荒草矣师怆然受请萧然入院破屋残僧白云满目无何秦中严公玉环提督豫章假道汉上晤师于栖贤宛如夙契师遂以兴阳委之公亦欣然肯诺乃邀师过建昌以就厥事繇是兴阳摩云荡日之殿照壑蟠岩之楼禅堂厨库法席轮奂得以杰构然则兴阳不建严公不来师亦不至师之与严公殆非偶然哉未几云杜之纂峰沔水之广长鄂渚之岩头前后请牍至师许之住纂峰者一月住广长者一期而岩头则优游往来荆门玉泉澧浦夹山颛使又迎师却不应乃上衡山埽让祖最胜轮之塔福严住持佛顶严属师及门弟子请师开法福严师以兴阳稍未卒业不允仅一登座说法以结诸山法喜之缘送容和尚木主入传法院祖堂留兜率旬日拨棹过荆南以观慧海所辟天王之席海率荆人士请上堂说法送度门法澜澄进天王方丈摄住持事上堂复归栖贤师二十余年津梁不倦六坐道场随时拈出。

　　上堂曰法身无相春色满园关不住般若无知一枝红杏出墙来善财童子参见五十三员善知识末后向楼阁门前了手富嫌千口少南岳思和尚一口吞尽三世诸佛何处更有众生可度贫恨一身多且道汉镇街头袁德谦来此栖贤会里饭僧是有所谓也无所谓也有所求也无所求也击拂子曰落梅溅石青丸碎卧柳临波翠带长又曰百步穿杨箭中者知分晓当阳陷虎机识者岂能瞒好手手中呈好手敌胜惊群红心心里中红心通身庆快知音汉举起便走瞌睡人梦中说梦山僧今日插标布彩去也还有抢旗夺鼓者么良久曰一镞破三关分明箭后路又曰若是一见便了未为好手法场久战方见作家作家相见也开口不在舌头上法场久战也干戈林里太平时得到恁么田地用之则行舒卷立方外乾坤纵横挂壶中日月舍之则藏榾柮火中煨芋熟天子三召而不出必须与么人方能与么事现前还有与么人么唤来与祖师洗脚又解制上堂曰有时把住佛祖攒眉有时放行圣凡得路今日栏棬既开放出牛儿马儿腾蹋春风桃华浪里翻身百草头边游戏三没浪高只贵金鳞烧尾一声霹雳从他攫雾拿云手亲眼快平步青霄滞壳迷封暴腮点额众中还有要风雷相送底么拈棒一齐打散又武昌王司李至。

　　上堂曰恼后圆光万别千差俱照彻蓦头风雨从教遍界骨毛寒抛却家珍掀翻旧案县岩攃手自肯承当绝后再苏欺君不得拍禅床曰会么隔江招手横趋去争似今朝见面亲僧问楚江河路既通因甚断头船子不到师曰无你栖泊处曰龟蛇二山常相对因甚宾主不分师曰一个装聋一个作哑曰黄鹤楼中吹玉笛因甚音律不辨师曰子期去不返痛哉良可悲曰人人眉毛眼上横因甚自己不见师曰只因太近僧伫思师喝出问蓦地相逢三头六臂正恁么时金不博金一句又作么生师曰放汝三十棒曰不假钳锤力分明觌面呈师曰本分事作么生僧拟议师曰贩私盐汉喝出师之绝情离识真实相为者若此且楚之宗风久歇得师振起黄鹤楼前鹦鹉洲边古镜重磨汉阳觌面孰谓柔弱如此属为瞌睡虎哉康熙壬子师示微疾谓侍僧曰我欲归兴阳僧不察师意然居起如常一日问曰今何时僧曰酉时师曰吾生于酉死于酉吾行矣索笔书偈曰钓竿砍尽重栽竹夙世业缘今已足不脱荷衣归去来六六依然三十六泊然而化盖八月三十日也师生万历癸丑五月二十二日世寿六十僧夏四十七门弟子奉全身归兴阳塔于寺之东麓。

　　寓人自传

　　寓人者楚兴国人也姓谢名慧海字水鉴别号沙翁盖与玄沙备公同族又慕其为人曰钓鱼船上谢三郎佛祖位中留不住景而属号晚年居迹不定又称寓人二十披缁游落北讲经论究研颇为敷说自谓死生事重语言文字无济于事遂看本来面目构思不得无可奈何一朝饭后划然廓悟乃谒径山容和尚深得增入复谒金车琇禹门微虎岩忞诸尊宿赏为不羁后于吴兴禀法灵山敬和尚焉自此以往廿年说法六坐道场六坐者荆南天王铁佛维扬地藏鄂渚黄龙汉南栖贤嘉禾金粟而深竭力者天王也天王乃悟公开法之场大寂传灯之地云门法眼两宗源流所出惜以武穆岳公征湖南而废荒烟蔓草事待其人寓人不揣非才力为恢复以成法席又搜藏谱以证两宗之讹使盲瞽之徒妄窃祖宗为自愧也若黄龙再辟地藏重兴此寻常创建不足为道晚年乃为虎林大方伯之举太守县君之迎承乏金粟俎豆三秋今寓吴门将之楚而终老焉或曰师年六九正可弘道何必拘拘投老楚山而弃祖庭为自适者何耶曰吾子世见未足与语不知世界空华人命危脆住即梦游行同幻化且四大色身尚为吾一寓父母妻孥功名富贵未有不为吾一寓者又况说法匡徒支撑祖刹而有长辙远定不为吾一寓也哉士大夫从吾游者往往谭道之余复论庄老至快言不禁手舞足蹈识者谓沛然胸襟不识者谓肆口接舆然而居迹不定每每因之今归楚隐世途不接优游寓居岁月迁流以待填于沟壑矣或曰菜叶流出樵于寻来师以何拒曰山僧不管人间事一任寻踪到白云。

　　天王水鉴海和尚住金粟语录卷二
嘉兴大藏经　天王水鉴海和尚住金粟语录


　　天王水鉴海和尚住金粟语录卷三

　　嗣法门人居士黄明震杨耀祖等编

　　记

　　查给谏梦记

　　人生于世一梦也何梦中又有梦耶夫梦者幻化不实之谓也何遇而灵验往往先知岂弘阐祖道事属非常山川召呼神龙有以晓人耶是以安乐公报瑶田之梦即庵于云居祇一粥之缘潭龙王奉金匙之食元叟于径山有一十八载之住祖庭待人振起先业爰自豫有定数岂与寻常泛泛住持者之来哉丙辰秋虎林方伯李公以金粟之席数年住持不得其人颓然倾废举余挽回说法即下檄嘉兴尹海盐令敦延海盐给谏查公王望一夜梦于万顷波中涌出一圆古镜约有数百亿万斤初起似有黑气渐而升高光明照耀天地一色而空中有神呼公出手扶持公竭力支撑忽而觉司门者乃传府公有函至发读则知请余公曰异哉畴昔之梦乃师字也繇是遍告当事与诸同人曰吾素倔强独知之有儒至如诸方尊宿从未接见今金粟之请水师也吾非改前辙从事其道吾视吾梦盖与水师有一段因缘遂跃然而起率诸绅迎余入院第金粟荒凉之甚僧规殆尽居民承闲侵扰及余至一番清理整顿方复旧观虽怨诽继起赖公之杵可伏住三秋辞退公仍迎余出院复谓余言曰吾昔梦可足征矣师前以革弊之故招细人萋菲岂古镜初升黑气之障乎吾力维持岂神呼出手扶特乎此二事不足为奇所奇者数百亿万之古镜而能飞腾上升吾谓师非凡器也且愈升而愈明吾谓师至高明而道中庸也是以丐师一言为吾记之余曰某固陋无似之夫何敢当为应梦之人或神龙使公知儒释为不二大道如虚空虚空岂有分别隔碍哉公唯唯遂为记。

　　仪真地藏禅寺重兴记

　　地藏寺重兴落成矣请记于诸名公诸公咸谓余知文义识道理当自记庶鬼神呵护使事传而不朽余应之曰呜呼天下岂有不朽之事哉同泰之宫非不固矣至今化为烽燧永宁之塔非不坚矣亦乃迁于谷王且蒙庄有曰藏舟于壑藏山于泽谓之固矣然而夜半有力者负之而走昧者不知也盖世人不知造物之机达生之理徒守形迹之久长不亦谬而且惑乎故吾圣人于无常幻化之中指出真常不灭之道使人人知白云有变青山不老春梦唤回觉性恒在然而欲资明斯道必乃藉其胜场胜场不立曷以阐之譬如人之心性寄于一身离身无以见乎心性夫心性者道也人身者场也由此观之无场不能显发乎斯道是以天下寺庙乃圣人出世开道之胜场也历代王臣贤士莫不竭其力为金汤焉至如凶顽不肖之人望其塔庙闻其梵音莫不敬信之心生焉为其圣人穷精极神开觉斯民者如此而人倾诚荷感知有由来亦如此也仪真地藏寺考邑志创立于宋建炎间淮海肇禅师至明太祖洪武十三年敕建为地藏禅寺赐主僧号曰文彬岁以昆山卫粮属寺所需至成祖迁北平厥粮寝僧徒散寺散渐废嘉靖二十八年后军王公汝立重修天启二年中翰汪公镳又修迨　国朝顺治庚寅操江李公栖凰再修然兴修至再多是补偏葺坏而已康熙壬寅寺僧松石见寺渐至剥蚀不胜兴嗟遂持币牍走楚力延于余谓余重辟荆南天王有合丛林规度且四朝烟没之天王又在狼窝虎穴之场中计日而就故殷殷恳请余怜其诚慨然而来至乙巳因事仍返辙江陵庚戌念功业未成再鼓銮江之棹辛亥乃得新安许君继先毅然荷肩重建万佛大阁并严饰毗卢大悲万佛等像而供具悉备幢幡飘飖楼阁门开光射诸天矣然寺继此而振兴实许君引导之力明年王君春宇重修大雄之殿是年刘君耀宇重建地藏宝殿又明年参戎吴公介臣鸠鹾使王公兴周运副何公调之暨刘德镇等重修山门仍新金刚之像而应供之堂香积之厨久废余攃其址而新之以为丛林辅翼一时丛林辉映不减洪武敕建无恙时且此寺建自宋及今几五百余年禅灯不照斯道罔闻甲乙相传十方靡属嗟乎如此宁不徒有其场孤负山灵哉今余承乏兹山建立滹沱宗旨遂拈棒喝聊作指南况贤宰官士大夫辈有外护干城者有登堂倡和厥道者咸是一时气运浸昌非敢曰人能弘道且古有曰盛乃衰之兆也吾甚惧之唯望后来主是席者力而挽之庶圣人说法有场而斯民之觉性亦乃恒明则余与修建诸公之心均不朽矣。

　　尺牍

　　复栖贤大师

　　吾门有十科有善说法者解空者神通者多闻等者所谓十大弟子各有一能要求兼而全者莫如吾佛故号曰能仁儒门亦有四科有德行者言语者政事者文学者亦谓十大弟子各长一端要求兼而全者莫如尼山故号曰至圣又如人之子弟有起家者创业者守成者荡废者要求继志述事缵绪鸿业为人百年天下之基者莫如武王呜呼吾祖庭吾法道亦未尝不望如武王之为人之兴隆也栖贤法席先人兴建唱道之区亦天童径山法流灯照之所我肯忘于祖宗之地废同腐草坐视而不念及之耶即吾弟值此落莫不宁之秋虽则不能兴修振举且有志不令荡废而能守成之此为弟子者一能矣若蒙者退鼓久打年来已完地藏楼台殿阁之功亦觅得恒产几亩免令终朝乞食或鼾鼾睡到日三竿试问儿童是何时此我勇退之一能也然吾弟当体先人志坚意住守庶忠臣孝子而名充矣但未知何时入楚登祖堂与诸弟一共话也怅怅。

　　复陆侍御鹤田(讳光旭)

　　门下所举　世祖皇帝被圆照一拳甚有悟处乃判曰正是一拳击碎五凤楼门下可谓知言也即今当湖有一戏珠楼贫道思欲一拳击碎第未知此楼还受此拳否虽则临河不可卖水然亦可使波澜荡漾平兴三尺则五凤戏珠能不突出天外哉而圆照金粟又岂不为执鞭之人哉呵呵区区寱语奚足举似。

　　　　　　又

　　闻湖珠楼久之今为亲面果然八面玲珑清风袭人贫道欲彩插当头华铺锦上所以一拳拳碎此珠楼一踢踢翻当湖水大家出手展家风云峰云峰何以已门下又云借贫道四大作珠楼一拳何处下手贫道四大是珠楼皮袋一灵光不收拳短打人都不着不如自打见风流堪笑了元枝外节输人玉带当机筹虽然古德有曰尽大地无寸土不知此楼安立何处者里不会贫道一拳尽大地都要打碎又况此楼不在大地中而受此拳耶今问门下四大本空如何作得珠楼者里道得十成也赠一领云山衲衣其若沉吟将云峰华园输我退寓。

　　复杨进士慈庵(讳耀祖时士金陵医王)

　　来谕左右底生死大事总要贫道了却今说个喻子以明斯事譬如贫道是个杨太医左右是个简亲王王有病命医太医无有不竭其力用其心者唯王但觅方之多药之广又不恒服亦不善服又不忌口亦不忌身或见少效又去食东家汤西家散是以药亦杂病亦乱如此欲求病瘳身安不亦难乎且总归之太医手段不高嗟乎太医亦无可奈何今愿王乃识医者意也须知有病自家医勿求方多药广然不须一粒可以回生是以真实告之曰参则真参悟须实悟。

　　　　　　又

　　尊翰云举笔落文字开口成双橛既举笔开口都不是又去支离讲解耶先德有言依他作解障自悟门今之直下不能脱手者过在胸中有如许集物譬如古镜不明乃因面上有垢若去其垢镜自明矣况又集其尘垢欲求其明岂可得乎左右察之以为何如。

　　　　　　又

　　人之生于世也不可一日无饮食苟缺之则思念之心不能须臾忘也且资身小事尚须臾不忘况立吾人之大事者何可须臾忘之苟不须臾相忘道在是矣。

　　简查都谏王望(讳培继)

　　恭惟台台足下儒门柱石释氏金汤具清白眼而持世开佛祖胸以护僧德泽万品东南一人此诸方所仰重非不肖海之私言也兹维先师翁费隐容和尚示寂辛丑春火浴后舍利无算齿牙俱不坏诸弟子分布舍利闽楚浙四山建塔金粟即其一也金粟舍利塔上一十七年无铭而舍利光明闇然不彰今海不揣颛愚谨撰行状一册恳求台台董狐之手布施一铭放出舍利光明照天照地垂镇金山千秋瞻仰伏冀大悲不吝欣然赐允祖庭幸甚不肖幸甚。

　　与许檀越颐民嵩期伯仲

　　昔韩昌黎为绛州刺史马汇作行状曰司徒公之薨也刺史刺臂血书佛经期以报德又曰居丧有过人行是以掇其大者书之然则吾人一身丝毫不可相犯况其欲刺而出血耶盖诚明之性发于至极之用故无所吝惜也贤伯仲连月为终天莫报之德昦天罔极之思悴形劳神不无苦矣虽是人子本分哀情似亦过之益见诚明之性发于至极之用也虽未刺血书经七七日内经声琅琅梵呗铿铿投诚运悲圣真感格令先君藉此已逍遥乐国矣如此宁不胜其刺血书经者盖在一诚而感不在形迹异同为孝贤伯仲诚明之行可谓达孝矣山僧贫道不能光大孝幕唯其言而阐扬之伏冀照察不一。

　　与许邑侯酉山(讳三礼)

　　昨在贵署所论无极等说盖素闻左右振铎海昌弘宣圣学兹以杨子丕显因为良晤不意一言挫服遂欲归余为师余则何以当师哉唯刍荛不禁总恃哲人无我君子同风所论更有未尽者今笔之简端再陈青览圣人曰天命之谓性此天者谓何天耶若苍苍之天虚无浩杳芒乎无知何能赋吾人之性殊不知此天者乃吾人之本源无极之正体也一贯之宗不出于此无隐之道岂外是乎然吾人终日戴此天履此地施为种种弄巧百端竟不知此天宁不惜哉所以立吾人之性号召万物主盟乾坤而灵灵荡荡无有尽藏至如率性之谓道修道之谓教乃是太极边事亦是粗迹兹故不论又左右云人之视听异于禽兽者以其非理勿视非理勿听而禽兽虽有视听则不知其视听之所以左右可谓见道之渊源察物之真情者矣然人之视听非止异于此人之眼见色能分青黄赤白黑耳听声能辨宫商角徵羽而头头洞彻物物了明然则禽兽何能尔焉既是头头物物有如此明白是乃伊谁之力又伊谁使之而灵通变化耶阳明不曰吾人有良知吾人有良能分色之深浅辨音之清浊讵非此良知良能乎若协于一体布于四肢八面玲珑千手难敌矣且禽兽之视听在无极之初未尝不与人同奈何展转蒙昧是乃异于人也又明德之体任亘万古今而本体光明闪灼毫无变异虽吾人为物欲所染用明而明一旦光明洞烛究竟与明德本体全无有损益盖明德之体活活鱍鱍散之则为万事敛之则一物不存是何物而能损益此明德哉。

　　象赞

　　天童悟金粟容栖贤敬三世祖图

　　天童崛起金粟亲传栖贤承统瓜瓞绵绵滹沱派远兮波翻大地东山苗裔兮华发争妍信源流之有自果发用而多玄实本大以叶茂始裕后而光前播宗风兮人天仰止得路而还驱邪见兮法门正大不致以颠太白嶙峋兮巍巍乎独振寰中金山势迥兮气吞云汉孰可比肩郢阳月皎兮娟娟乎夜映晴川祖翁父子夸雄杰道标垂示万斯年。

　　天童金粟栖贤师并杨公五世图

　　不是宾主四人亦非君臣五位等闲坐在一处说道山西是吾祖发祥之地岂可忘之西河弄狮子乃昭祖之家也滹沱施棒喝乃玄祖之家也兹以杨公描归山西所谓祖父从来不出门归家尽是儿孙事杨公汝何幸亦入此队中岂大年重来挽吾道将坠地耶。

　　康僧

　　金陵为吴主求舍利长干之塔实师初立南海岸上施茶汤金粟之席为师始兴愿大悲深几万里迢迢来自康居国虽非达摩传心印泽惠丛林称圣僧。

　　五圣(金粟茧纸笺藏今仅存四十余轴或云宋赐或云五圣书)

　　廓然云无谁识有五灵通显赫山门力辅现伟衣冠者五人入寺书笺藏经至今金粟珍惜称为奇观我住此山亲试验卜筮如在掌中看灵从何来圣何起一点丹心彻夜寒。

　　自赞(楚庵璨监院请)

　　者个汉无可比福不及中峰慧难方妙喜二十年来跨大步龌龊之声无所取兴天王住金粟赤手平空喧宇宙楚禅楚禅有何云当家种草天然骨。

　　　　　　又(云泽旵侍者请)

　　参禅不过明理读书不过知义理义之道学者通之何故自谓天上天下唯汝独尊是以居楚人谓汝为楚狂居吴人谓汝性大此何谓耶咄鸴鸠奚识老鹏之举哉。

　　杂着

　　寿慈庵杨进士五十序

　　天下有大寿历而千古绳然相继不曰道则曰德道之于世不摩尧舜至今尚在德之于世不易周孔万古恒闻苟不以道德为寿纵身延千年灭而无闻亦为夭矣何名为寿乎夫道德也者岂易言哉请试论之本出乎无言无言岂谓无言焉出乎机入乎机而无迹也亦无始也是以劫穷世尽渠乃不知盖渠无国土亦无声臭风寒暑湿之不及喜怒哀乐之不闻况能覆载天地刻雕众形长于上古泽及万世而造于吾人者又何终穷哉然而朝菌不知晦朔蟪蛄不知春秋唯至圣者知之慈庵杨君今岁桂月五旬大寿繇是进之以道德之说为君祝唯道德之于君者君得之矣君何以为得焉曰问之沙翁沙翁曰当问自己自己不知问之蒲团蒲团不知问之踊猛踊猛不知问之豁然豁然曰在是矣其是以为寿者又何有终古者哉。

　　题庄翰林观音画象

　　圆通秀谓黄山谷曰汝以艳语动天下人淫心不止马腹正恐生泥犁耳山谷由此而惧兹澹庵以翰林之学不施于无用之处颛画观音大士法象一藏使天下人瞻之仰之宁非山谷惧而改作耶虽然大士无相随类现身众生没在诸苦睹此有以拯拔此又澹庵济世之一端也有心者其宜审之。

　　题真如寺募册

　　盐之城南四十里有寺曰真如在崇山峻岭茂林修竹间传闻建立于吴晋时为浙西一大名刹奈岁月侵久风雨飘飖琼楼玉殿邻于瓦砾金容象好尽被云封嗟乎山之不灵有若斯耶兹智上人向余乞言以劝盐之乐善君子一解锦囊以襄厥事即名山佛国顿见光辉矣其若泥多佛大之说又何须区区而再告焉丁巳午日金粟寓人题于天宁寺之千佛阁下。

　　祭云泽旵侍者文

　　康熙十七年十月朔五日旵殁三朝金粟寓人谨治以时羞之奠告汝旵侍者之灵呜呼汝从吾于仪之地藏年仅十七岁学而颖异朝夕克勤过人之资期汝成立而复从吾住盐之金粟汝年已二十四岁学日益精志日益立稠人广众咸以悦心上林新篁不同散木况陆沉下版冰檗备尝吾不独以侍者参得禅向人告亦常曰旵侍者如此行去他日福缘未易量也孰意过劳遂尔而亡呜呼秀而不实者有矣夫且颜氏子四八而殁尚称短命今汝又折八岁其造物者之相夺使汝不能成器乎今吾属望已矣也天何丧我哉天何丧我哉然汝昔之所学有未足处今吾指汝到家唯汝有灵鉴彻斯事始谓吾不负汝也通身无缝罅大块是文章在世即世随处优游亦始谓汝不负吾也呜呼唯汝有灵其知我言耶其不知我言耶尚飨。

　　杂偈

　　金粟即事八首

　　千僧井

古井龙蟠地脉香千僧共饮见源长岂知一滴漕溪水金粟流通浩淼茫

　　娑罗树

娑罗古树植何年叶叶枝枝翠色鲜想是昔时受记莂今来此地荫人天

　　独桑鼓

顽皮枯木响何来独树无心声似雷几度敲时谁入耳忽然闻得笑颜开

　　康僧桥

何事当年欲度人长虹横跨接通津看他两岸寻源者不过此桥路不亲

　　金粟山

九十九峰此最尊千岩脚下尽儿孙撑天犹见通身眼指点游人立脚跟

　　礼密祖象

金粟堂中老作家不才何幸侍阿爷添香换水陈时食那尽儿孙孝一些

　　礼费师翁舍利塔

殷勤稽首见师翁舍利光中一点通我住此山承雨露千年香火愧难弘

　　募修大殿

赤乌之殿日颓倾风雨如来满面尘一笠于今通盖覆黄金殿上露全身

　　与广阳杨慈庵居士(法名原济)

佛祖相传个拄杖赠君朝暮好揩摩通天彻地光明现验尽诸方佛与魔

　　寄武昌黄明震居士

鄂渚黄龙机祖庭赖君宝杵护全型抚公近日添新构好起沙翁逸老亭

　　次许石园令公惠山泉韵

源头活泼石泉香流出人间滋味长一种现成受用处临流不饮争清凉

　　令公讳维祚及晤我辈中人又拟泉赠之北人

可是滹沱一脉来灵源浩浩亦悠哉南方近日多憔悴雨露苍生正眼开

　　赠孙孝穆学士

一双白眼持今世两衲清风振古纲不是无心任大业且来林下学佯狂

　　寄示天主念法孙

丈夫须是英雄骨扶竖门风孰可人此日渚宫卫法社干戈丛里要心真

　　示先觉

谁为先觉谁后觉觉了方知本觉无剩得一双穷相手好来东壁挂葫芦

　　赴金粟以地藏委楚庵住持

十载真州阐化机法幢兴建颇光辉于今珍重毋狼藉方见克家有指挥

　　与查王望谏议乞师翁金粟塔上之铭

雨歇金山翠欲流光明塔上望垂眸笔尖锦绣千峰起舌底烟云万壑收拨动祖灯辉佛日点开法眼照阎浮查公何似张公后一铭相传价莫酬

　　游陆鹤田侍御云峰园次壁间晦山禅师韵

云峰峻拔世称稀百亩芳园树色肥竹石无心鸟自语山林有意客相依旷观那惜支筇杖径转仍随蹋藓衣未至不知天地大主宾谭畅到斜晖

　　慈庵署中灵芝忽生阿弟阿郎时赴秋闱题赠

草木何知忽尔萌天将人杰地灵生干城社稷先呈瑞折桂蟾宫早得祯光透一庭明月夜风高阖国令名声岂同百卉寻常出福佑王家乐太平

　　寿新安许继先檀护六旬

南明灿灿物华新甲子欣逢又一巡白发数茎添岁月冰心一片质天人云生黄海千山紫鹤跨扬州万户春陆地神仙应不老区区何必问灵椿

　　赠奇兵营吴介臣参戎

江汉滔滔久不惊多为令德镇波清埽云晴晒囊中甲留月夜谭腹内兵才大可兼文武用功高自古割城旌何因把手銮江上话到无生一笑倾

　　寿吴封翁

生居华屋德犹尊况复康宁七十春膝下乌衣观子弟庭前喜气集嘉宾榴华吐火呈图寿紫燕巢梁瑞象新把盏进君千岁酒神仙原是太平人

　　喜张中宿登堂道话

高卧东村野兴浓更逢仙客话从容云山千里诗筒满旅月一轮形影空情念淡时羞世焰道心贞处看寒松任渠江汉滔滔者不到龙门不化龙

　　题东明孝节

贞节繇来世所难思亲况复割身残清风夜夜吹英烈明月年年照血瘢孤子尚能修往事一肩那惜上担棺区区幻路休云报至理浑融孝可观

　　寿蒋母八十

自古西湖人瑞地于今尤见蒋家贤紫云霭里降王母白玉楼中会折仙桂子既县符肘后兰孙应是夺魁先荣荣芳躅真堪羡好酌源头酒一旋

　　云泽号

吾楚有七泽云泽居其一方有九百里梦泽连肘腋浩淼天地间波澜万层出况复天上云能泽枯草木今为汝作号应合如此义

　　佛事

　　为慧铠慈念入塔六角亭内无缝塔中安身稳便受用何穷慧铠卸兮干戈静慈念息兮睡正浓春山万里双眸碧华鸟一声塔户封。

　　为念真入塔一念纯真未是到家消息吴山越水任尔脚下游行蹋破芒鞋归去后玲珑塔里好藏身。

　　为憨石监院举火苏州有底真州卖拓出满盘不吝生今日尽情都攃下一天雪月钓舟横虽然山僧更助汝末后光明便烧。

　　为云泽侍者举火麟角凤毛世所难银墙铁壁脚头宽归根落叶顶　句一吸神鳌沧海干撺火炬曰从教遍地起波澜。

　　为宗一举火腰包顶笠南询久果未成时华未开回首可怜无限意桂华香里坐莲台宗禅宗禅胡为哉今日不须多指示火光堆里绝尘埃。

　　入塔九日登高诸方旧例重阳入塔金粟新条黄华满目兮无穷富贵西风透体兮不尽风流湘北潭南休更觅家山稳坐乐悠悠。

　　远尘请为父入塔生身父母如何报担骨殷勤入普同父母有灵应不昧儿孙若个不知宗如何是宗举骨曰自此知恩归有地万年松在金粟峰。

　　为禹峰禅师举火破家散宅走西东觅得骊珠皮袋中三载挂瓢胥浦上一朝脱化向秋空生缘自谓苏州有宗派沿流太白峰火焰道场须听法眉毛鼻孔尽通红要见眉毛鼻孔么举火便烧。

　　为赵州庵印空起龛住住住逢人请吃赵州茶去去去八十行脚非见戏蹋破芒鞋无处觅得来只在脚尖头击龛曰急而趋。

　　为化石入塔点石化为金玉易劝人除却是非难寻常一种平怀事放下千般永日间虽然黄金铸就西施骨赛过人间白玉颜。

　　为净庵举火来时净洒洒去也赤条条来去两头路天台有石桥去去去西风黄叶飘莫沉吟火后一茎毛。

　　　　(门人太原杨耀祖捐俸敬梓
　　金粟沙翁和尚语录三卷用资
　　　先太翁明楼公先太恭人孟氏伏愿速悟
　　　圆通华开见佛顿超觉路同灿心灯者
　　　　版存浙江嘉兴府楞严寺经坊流通
　　　康熙十八年浴佛日吉旦)

　　天王水鉴海和尚住金粟语录卷三
