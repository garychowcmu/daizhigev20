嘉兴大藏经　敏树禅师语录


　　敏树禅师语录序


　　敏树禅师语录目录序文目录卷第一住四川垫江县百丈禅院语录卷第二住湖广施州卫万寿禅院语录卷第三住四川彭水县太平禅寺语录住贵州石阡府三昧禅院语录卷第四住四川遵义府古龙禅院语录复住万县慈云禅院语录卷第五小参普说茶话卷第六开示机缘法语联芳卷第七颂古卷第八示偈杂着卷第九杂着山居赞疏卷第十书问行实

　　敏树禅师语录目录终

　　敏树禅师语录卷第一

　　嗣法门人　道崇编　道领录

　　住四川垫江县百丈禅院语录

　　崇祯里申年五月十六日
师于龙蟠受阖邑缙绅文学李瞿公诸大护法请延师至山门云东西十万南北八千山僧到此不涉廖纤以杖指门云门门有路通京国处处无非是法幢便入。

　　佛殿云若道是佛大似开眼说梦不道是佛正若扬声止响且道恁么则是不恁么则是以手加额云猫方丈云三世诸佛到此全提不起历代祖师至此又放不下今日山僧到来如何施设以拄杖卓一卓喝一喝云喝分金凤子棒点玉麒麟。

　　拈疏云言言见谛犹如万派朝东句句超宗亦似千流入海把住也云雾毫端吐放行也龙蛇空里飞若也知得不须重说偈言如若不知却请维那宣读。

　　指座云八万四千大宝座非是山僧熟处难忘高踏毗卢顶上行也须亲到一回始得遂升举香云此一瓣香根蟠大地威音外叶覆须弥多宝前爇向金炉专为供养
本师释迦如来十方诸佛历代祖师惟冀虚空廓落无边际刹土常将现胜身次拈香云此瓣香从天降下则灵苗毓秀从地涌出则瑞叶芬芳爇向御炉端为祝延
今上皇帝圣躬万岁万万岁伏愿三千日月光天德百亿山河壮帝基此瓣香抛沙撒土巴山里带月披星蜀水间爇向炉中奉为
满朝文武阖国公卿暨及府州县当道勋贵缙绅文学本山请主法师耆宿等伏愿云开岳降生忠节雨过河清出凤麟此一瓣香亲遭毒手冤如海今日拈来恨未消爇向炉中专为供养前住川北道顺庆府广安州天竹县佛恩堂上传曹溪南岳临济正宗第三十五世本师破山和尚用酬法乳之恩敛衣敷座上首白椎云法筵龙象众当观第一义师云好第一义却被维那一椎击得粉碎众中还有知得落处者么不妨请来相见僧问百丈重兴慈云普集四众临筵法雨缤纷和尚今日开堂如何是祝圣一句师云常将一句无私语祝赞我皇万万春进云一句已承师指示大阐宗风事若何师云天上有星皆拱北人间无水不朝东进云龙得水时添意气虎逢山势长威狞师便喝僧亦喝师便打僧礼退问过去百丈则不问现在百丈乃重新未审二百丈前后事如何师云一个鼻头两孔出气进云大转法轮事如何师云拄杖头边日月长进云如何得心空及第归师云头上不点额脚下跃龙门师乃云为众竭力树起栗棘蓬事不单行拈个金刚圈河图洛书不能尽其玄奥云龙风虎莫能测其端倪三乘十地闻而胆颤神惊妙德空生知亦吞声忍气所以行棒行喝点破三要三关一威一怒指出不迁不二千途同辙天得一之以清万别偕源地得一之以宁山川草木尽是意气全彰楚水吴山无非受用境界鸢飞鱼跃控佛祖之大机日炙风吹廓凡圣之正眼何须福城东际到此始见文殊楼阁门开然后方参慈氏如斯会得不离随处作主信得及来岂别遇缘即宗将一薪火常转根本法轮用十笏丈应酬香积厨饭饱飧高眠人人壁立万仞归家稳坐个个常光现前设或未然不兔三月为期煆出铜头铁额九旬作限转成凤子龙儿匝地普天一一为祥为瑞堆山积岳在在兴雨兴云方报不报之深恩用酬不酬之厚德大众正当恁么时且道开堂祝圣一句作么生道海晏河清一段真风添端色国泰民安万年齐唱太平歌举唐庄宗召兴化至殿问云寡人取中原收得一宝只是无人酬价化云请陛下宝看宗以两手舒起幞头伸两足化云君王之宝谁敢酬价于是庄宗大悦师云庄宗眼空四海傍若无人兴化退己让人若是山僧则不然当时若在即向陛下云龙袖拂开全体现象王行处绝狐踪上首结椎云谛观法王法法王法如是下座。

　　上堂僧问孔子登东山而小鲁登泰山而小天下今日和尚升座作么生眼界师云纵横十字进云狮来象去乾坤转兔走乌飞宇宙旋师云三尺龙泉光照胆万人丛里夺高标师乃云昨夜一声狮子吼窟中抖擞金毛走天明满地化麒麟分付明州布袋叟向道渠侬不等闲逢人切莫扬家丑大众且道扬个甚么说禅以示灯笼未必灯笼能听说道留与露柱却是露柱点首不如日午打三更依旧面南看北斗下座。

　　上堂僧问法筵龙象众当观第一义如何是第一义师打云天晴日头出进云和尚据此释迦老子在何处师亦打云觌面荐取问夹山未见船子时如何师云水向石边流出冷进云见后如何师云风从花里过来香进云见与未见时如何师打云也须验过始得问学人生平操得一口青龙利剑截断天下大宗师门户不许棒喝交参机锋转语未审和尚今日作么生施设师云祸事祸事师乃云杀人不眨眼底立地成佛如广额屠儿日杀千猪千羊一日向灵山会上飏下屠刀云我是千佛中一数世尊云如是如是大众此是前辈成佛榜样若关云长在百万军中如入无人之境枭大将首级如探囊中取物一日在玉泉院里提起刚刀云我是护法中一人古德云灼然灼然岂非立地成佛杀人不眨眼底大丈夫所以道杀人刀活人剑乃上古之风规亦是今时之枢要若向言句上会护生须是杀不向言句上会杀尽始安居值此会得人人悟证平常不假一枪一旗个个圆通自己奚用一棒一喝诸仁者还会么意气不从天地得英雄岂借四时推举古德云昨日夜叉头今朝菩萨面菩萨与夜叉不隔一毫线师云据山僧看来翻手是云覆手是雨古人恁么道也是画蛇添足何故把手相牵行不得唯人自肯乃方亲下座。

　　上堂僧问升堂说法即不问钓竿下处意如何师打云前滩烟浪里别有好金鳞进云轻轻点破无明窟堂堂现出本来人师复打云开门放出郎当汉脑后分明欠一锥师乃云学道休参卤莽禅逢人要识此根源当机觌面还相委脱骨换胎始契先出矿纯金重煆炼离山美玉用钻研看来至宝非容易不是依稀了目前举梁武帝见达磨大师问云如何是圣谛第一义磨云廓然无圣帝云对朕者谁磨云不识帝不契师云梁武帝虽然顶门具眼不识脑后见腮达磨大师纵使言中有响那觉句里藏锋不免中间放开一线道怎奈梁武帝当面错过据山僧正眼观来天下国家可均也爵禄可辞也白刃可蹈也中庸不可能也何故不是弄潮人争得潮中意喝一喝下座。

　　弥陀圣诞日上堂僧问山呈瑞雪狮子颦呻狮子颦呻即不问如何是当阳一句师打云曲不藏直进云杖拨烟霞去红日海门东师云点即不到问昔日世尊拈花今日和尚拈棒且道是同是别师云一彩两赛师乃云弥陀降诞是今朝一朵青莲涌碧涛满地馨香舒瑞彩毫光照破紫金鳌如是则净土周沙界云何独指西所以道但能存一念处处是菩提今日清闻居士发菩提心特请山僧升座举扬妙法盖谓诸佛出世无非为一大事因缘要使四生六道十圣三贤蜎飞蠕动有情无情各各悟本来面目人人契证平常心超三界以腾今历千劫而跃古以拄杖竖起云大众见么复以拄杖卓一卓云大众闻么如其问见分明便知净土在心田非近非远弥陀即性海无古无今卓拄杖下座。

　　新建百丈禅院上堂僧问百丈鼎新陈何祥瑞师云横开不在春枝上进云层峦耸翠人灵杰师打云别有风光一段奇问乾坤转在微尘里如何是万象收归一镜中师打云蟭螟眼里三千界问岳阳气转黄鹤神传未审百丈今日将何所传师云海底金乌天上日进云恁么则随波逐浪转师打云眼中童子面前人师乃云前百丈道不落因果堕野狐五百生后百丈道不昧因果脱野狐五百生今日新百丈也不落也不昧贵脱野狐身只教普天下人一个个如狮子游行不求伴侣壮士展臂岂借他力全承此段威光不在别处流转所以道有时拈起也乾坤失色放下也海晏河清大众且道不拈不放又作么生喝一喝云一声平地如雷震百丈堂前阐祖风下座。

　　上堂僧问十五日已前十五日已后即不问正当十五日事若何师云草枯鹰眼疾进云即今又作么生师云雪尽马蹄轻师乃云顶门具眼千圣立在下风脑后见腮十方从此坐断密行一步变大地作黄金转身一着搅长河为酥酪到这里发大妙用揭示通天作略显大智力运筹跨海神机一任孤迥迥不与万法为侣俏巍巍岂与千圣同途正好朝打三千未免南山起云暮打八百依旧北山下雨大众且道山僧拄杖子为伊赏罚分明也为汝据款结案也速道速道众皆默然师喝一喝举雪峰在德山作饭头一日饭迟晒饭巾次见德山托钵自法堂便问云钟未鸣鼓未响老汉托钵向甚么处去山便归方丈雪峰举似岩头头云大小德山未会末后句在山闻令侍者叫岩头去问汝不肯老僧那头密启其意山便休至来日升堂果与寻常不同头至僧堂前抚掌大笑云且喜老汉会末后句他后天下人不奈伊何虽然如是只有三年师云德山老汉虽是明修栈道暗度陈仓雪峰不免矢上加尖一场败缺纵使岩头夺转枪旗就窠打劫也是贼身败露若是山僧则不然或有人来问末后句只向他道汝只见锥头利不见凿头方待他拟议正好劈脊乱棒打出不惟与天下衲僧抽钉拔楔亦且与德山老汉出身有地也喝一喝卓拄杖下座。

　　腊八日众戒子请上堂师云六年草里冷坐刚被明星刺破打失一只眼睛至今反成话堕遗累后代儿孙齐来拽石推磨道转根本法轮只是无人唱和惊起木人抚掌引得石女讴歌且道甚么曲调可怜当面错过若向这里荐得始识雪山证果其或未然试听老僧安妥已如是者掉臂有分未如是者引出付戒传衣下座。

　　万峰专长破和尚送衣上堂僧问如何是灯灯续焰句师云拄杖点开云里日进云且喜桂子联芳风飘云外去也师云伫看庭前一袭香师乃云递代相承宝服披人天从此尽瞻依如云普覆虚空界金色头陀笑落晖诸仁者若然如是则知佛佛授手惟授此心祖祖相传惟传此妙既知此心方知此妙此心此妙亦不在内又不在外不在中间且道传个甚么授个甚么目顾左右云还家尽是儿孙事祖父从来不出门大众若向这里荐得于一毛端现宝王刹坐微尘里转大法轮苟或未然少室岩前金凤舞雄山顶上玉龙飞下座。

　　上堂僧问临济具三玄三要三玄即不问如何是三▆▆师云从头问将来进云如何是第一要师云夜深出户看明月来相照进云如何是第二要师云穿衣并吃饭屙屎与放尿进云如何是第三要师云拈起拄杖子打破嵩山灶僧礼拜师云碎问佛法事即不问如何是阳和一句师云岭上梅花先递信进云是则是红日照穿湘水碧白云堆绽楚山青师打云经天须是出头人问恁么也不得不恁么也不得然么不恁么总不得毕竟如何师云宝镜莹光开玉匣进云一般清意味料得少人知师卓杖云桂花沉影入金瓯僧礼拜举僧问长庆众手淘金谁是得者庆云有伎俩者得又云学人还得也无庆云太远在师云若是山僧则不然设有人问众手淘金谁是得者即向他道农人移片磉磉下得黄金下座。

　　除夕上堂问三十日到来即不问到家一句作么生师和声便打问凤历已颁天子地万景咸归百丈堂二句俱不问如何是春信传梅一句师云依稀似曲才堪听进云意作么生师云又被风吹别调中问　地一声金石吼森罗万象悉同参如何是物外事师云手执夜明符几个知天晓进云水流花落随体转在处溪山共一天师云你在那里荐得进云在这里师打云莫向窠臼里讨僧礼拜师乃云年穷月尽城上已吹新岁角腊去春回窗前犹点旧年灯到这里彼此不分拈起也吒吒沙沙物我一如放下也历历落落只得来去自由处处真风遍野纵横无碍人人意气盈眸何须打锁敲枷便是出尘阶堑大众且腊月三十到来作么生是谢岁一句良久喝一喝云爆竹一声催腊去梅花几点送春来下座。

　　元旦上堂问旧岁已去新岁到来且道旧与新是同是别师云杖头不涉阴阳地河山草木尽皆春进云恁么则新年新气象古佛古家风师云石压笋斜出岩悬花倒生问时值新春意若何师云四五百条花柳巷进云如是则有意气时添意气师云二三千处管弦楼师乃云天中之天大即高而无上圣中之圣广则厚而有余恩及泉石林下将何图报德彼苍生人间信转法轮祖日重辉不惟八表玲珑帝道遐昌亦且四夷拱伏弓悬壁上齐歌舜智尧仁戈卸甲收尽乐禹世汤业一理圆处千理万理俱圆一机彻时千机万机透彻正所谓四海晏然国有祯祥之瑞六合弥清门无异术之符大众正与么时还有不威而严无为而化者么良久云鸿钧妙力先天地覆载恩归大圣人拍禅床下座。

　　解制上堂全结全解何须画地为牢或纵或夺不必制绳作界无利益处早以无绳自缚有大用时便得纵横自在一去一来人人掌握灵珠一韬一略个个眉舒紫电到只地位七通八达正如俊鹰快鹞右旋左转如龙若虎布雨兴云破佛祖之重围拄地撑天廓圣凡之要路可为庆快何谓红霞穿碧海白日绕须弥举世尊与帝释游行遂以手指地云此处宜建梵刹帝释将一茎草插在地上云建梵刹已竟世尊大笑师云世尊指处正是酒逢知己饮帝释会处亦是诗向会人吟伶俐衲僧若向此会得一茎草上现出琼楼玉殿苟或未然琼楼玉殿被一茎草覆却何故知音不必频频举达者须知暗里惊下座。

　　　　　(龙泉邑中华嗣法门人道崇敬刊
　　　本师和尚语录第一卷
　　　康熙戊辰蒲月　贵阳黔灵山弘福寺识)

　　敏树禅师语录卷第一终
嘉兴大藏经　敏树禅师语录


　　敏树禅师语录卷第二

　　嗣法门人　道崇编　道领录

　　住湖广施州卫万寿禅寺语录

　　顺治七年庚寅十月十五日
师受阖郡缙绅文学诸大护法暨本山耆宿等请延师至山门云佛语心为宗无门为法门山僧既到此龙凤任飞腾喝一喝云君子可入。

　　佛殿说一切法证佛菩提我今礼你不敢自欺是甚么人境界灯笼齐合掌露柱尽皈依。

　　方丈一二三四五丰干骑猛虎五四三二一鲁祖曾面壁以拄杖横按云识不识若不识青天白日轰霹雳。

　　上堂指法座云登华王宝座如杲日当空万象森罗普印奋狮子全威似白云出岫千山祥瑞齐来大众见么遂升拈香云此一瓣香通天彻地不止尧风吹一统耀古腾今还同舜日照山河爇向御炉端为祝延
今上皇帝圣躬万岁万万岁暨及满朝文武阖国勋贵伏愿四海俱蒙清盛世八方尽唱太平歌次拈香云此一瓣香紫岩深处不是怀宝迷邦白云堆里只为价高太重爇向炉中专为供养佛恩堂上传临济正宗第三十一世本师破山和尚用酬法乳之恩遂敛衣敷座白椎竟僧问十方同聚会个个学无为如何是无为师打云拄杖头边高着眼进云还有向上事也无师云全机大用少人知进云恁么则一人有庆兆民赖之师云只可瞻之仰之问世尊说三乘法即不问如何是最上一乘师云九天云静鹤飞高进云正当恁么时如何师云四海浪平龙睡稳问提起本参话头犹如一根铁柱忽然　地一声粉碎时如何师云烛花光满地进云恁么则上无佛道可成下无众生可度今日无法可说不知这一着归向甚么处师打云眉毛原在眼睛上师乃云一人有庆兆民赖之选佛场开心空及第彻见本体获大受用且免得上人门户讨甚么碗脱丘然虽如是切忌龌嘴黏牙和皮带骨犹涉廉纤今日山僧与诸人一刀划断要令个个光明焕赫人人气宇轩昂与三世诸佛把手并行同历代祖师共一鼻孔出气到这里不是压良为贱抑是法尔如然又何须卒地折暴正如红炉点雪冷灰爆豆大众正当与么时炉韝弘开祝圣一句作么生道良久云万寿云臻呈瑞气一人有庆等乾坤卓拄杖喝一喝下座。

　　上堂僧问尽大地是沙门一只眼和尚在甚么处安身立命师云瞎进云三世诸佛瞎在甚么处师便打进云却被和尚看破师云你在那里见得进云达者须知暗里惊师云也是诈名头师乃云寒风解冻百草头上萌牙户牖豁开万木丛中出秀道得底权实双明道不得底葛藤窝里绊倒所以道三回四复铁壁银山土面灰头普天匝地若向这里截得断去从兹八字打开透得脱来始会当阳抛出大众正与么时还有出乎其类拔乎其萃者么时有僧出震威一喝师云近水楼台先得月向阳花木早逢春卓拄杖下座。

　　上堂十五日已前为人一棒一条痕十五日已后为人一掌一握血正当十五日为人电光中垂手剑刃上接人一句作么生道巨灵抬手无多子分破华山千万重卓拄杖喝一喝下座。

　　佛道日传戒上堂今日四众临筵还有识得释迦老子打破漆桶掀翻脑盖立命安身者么若也识得无边刹海自他不隔于毫端十世古今始终不离于当念然后拈一茎草现丈六紫金身于百尺竿头更彰毗卢遮那妙体不独人人本具而且个个圆成一切蠢动含灵悉皆具足设或未然雪后始知松柏操事难方见丈夫心大众见么优波离尊者来也不免请出付戒。

　　元旦上堂僧问但见皇风成一片不知何处是封疆请问和尚如何是新年头佛法师云元正启祚进云自古轮王全意气不彰宝印自然尊师云共赏万物咸新问新年头上新意气新年还是旧年人如何是新意气师云一枝梅绽岭头春进云朔旦之辰多有瑞师云五色祥云捧日来僧作礼师打云大好新年头消息问腊从昨日去春向今日来意旨如何师卓拄杖云辽天赫奕　光华僧弹指一下师云不是苦心人不知僧礼拜归众师云好个伶俐衲僧问和尚升座瑞气昭明祯祥之兆事如何师云四方平定祥麟舞进云可谓天下有道则见师云大座当轩祝圣君僧礼拜师乃云元正今朝宝祚开凌霄降出圣人来河清海宴皆如是尽在咸新特地回未审有识得天得一以清日月星辰系焉地得一以宁万物育焉君王得一以安天下四夷来拱八表来朝衲僧得个初一海众云臻不止东西十万南北八千且道今日椎钟擂鼓升堂说法明个甚么边事是呵呵笑云麒麟出而凤凰现金轮御而玉烛调喝一喝卓拄杖下座。

　　值雪上堂僧问龙虎之年天下静干戈顿息乐无虞如何是乐处师云海晏河清进云恁么则国泰民安贺太平师云一任村歌社舞问今朝和尚升座电光中垂手刀刃上接人如何是剑师便打进云如何是刀师亦打进云刀剑俱掣时如何师震威一喝乃云天白地白万里青天一片雪人清物清千条古涧焕如银野岸渡头只得停舟罢钓长安市里那知带笠披蓑放开一线楖栗头边通口气把住一着芒鞋脚下转身难若作境会蹉过三生六十劫不作境会圆成八万四千门山僧恁么划擘众中莫有不拟时节识此佳兆者么速道速道众罔测师云不但鹤飞千点雪自然龙起一团冰下座。

　　上堂僧问和尚今日升座说甚么法师云狮子吼时芳草绿僧礼拜师一喝问如何是水穷山尽处师云且道转身句僧进前一步师云切忌脚跟下错过师乃云门庭施设不减诸方一筹入理深谈犹较万寿百倍乃拈拄杖卓一卓云即今众中还有人曾到深固幽远无人能到地步者么若也到得一在孤峰顶上盘结草庵大沩岭头呵佛骂祖然虽如是犹有一人不肯轻放过在若识得此人则一生参学事毕若未到得且谩踌蹰不枉诸人在这里朝参暮请之勤长期短限之逼犹未明向上一窍在且作么生是向上一窍复以拄杖卓一卓喝一喝云未到尽惊山险处行来方识路高低下座。

　　元宵上堂僧问年年有此月月月有此日如何是元宵一句师云金吾不禁夜行人进云恁么则万寿堂前明灯照斗雪梅花晓夜开师云玉漏尚相催问内不放出外不放入正恁么时如何师云金乌啄碎琉璃壳玉兔挨开海底门进云内不着心外不着境时又作么生师打云立地落空汉僧进前两步师云照顾脚下问元宵事即不问灵芽发生时如何师云如今幸得沾春力进云恁么则庭前柏子千枝秀师云且看五叶一花开未休师乃云佳节喜逢户户楼中管乐元宵玩赏人人眼里灯光不透脱只为有两般迟滞已透彻照见五蕴皆空为甚么道月未圆时吞却三个四个月已圆时吐出七个八个且道是放行是把住喝一喝云少室九年但有神光开慧眼流芳五叶岂无姓字上传灯卓拄杖下座。

　　上堂僧问如何是万寿堂前境师云天开云秀雨花香进云如何是境中人师云觌面当机问者谁进云如何是人中物师云落花满地随人扫师乃云行棒行喝点破顶　一着搬石运土筑起门墙半垛象骨辊毬家风卖尽冷如秋禾山打鼓报与诸人莫莽卤沩岭牧牛一声麦笛唤回头玄沙猛虎几个男儿作得主吃茶赵州何须特地逞风流面壁鲁祖不必女娲炼石补怎似老云门看来也是弄精魂腊月二十五甜者甜兮苦者苦参再来不值半文钱山僧恁么举扬且道圆悟老人在甚么处安身立命于此明得入廛垂手着著有出身之机退处孤峰处处立刹尘之境苟或未然不妨有伶俐衲僧明得诣方丈里通个消息下座。

　　上堂僧问昨夜狮子吼惊醒石人走三脚瞎驴跳虚空打觔斗未审意旨又如何师云三头两面汉进云何为奇特师云头上漫漫脚下漫漫师乃云参禅学道几般样要在当人能择上莫执忘形与死心此个难医病最深所谓李伯阳道湛兮似或存吾不知谁之子象帝后高峰大师道咄哉这汉错下名言湛兮似或存吾不知谁之子毗耶城里老维摩若是山僧今日则不然湛兮似或存吾不知谁之子蜀川有个王和尚山僧恁么批判且道与李伯阳高峰大师是同是别若道同为甚么风吹南岸柳雨打北池莲若道别月到天心处风来水面时何故一般清意味料得少人知喝一喝下座。

　　上堂师卓拄杖云秋风清秋月明落叶人还在深山鸟不惊到这里向上一路千圣不传学者劳形如猿捉影况三乘未晓十地那知不是目前法亦非心外机直下绝承当当阳无向背若向有为处荐有为虽假弃之则功行难成若向无为中取无为虽真拟之则圣果难证亦不弃有无老僧为众指出举起拄杖云向拄杖头边得证无生法忍便是一花开见佛叶落始知秋返本还源处到家乐自由到家则且置路头一句作么生人间路险潼关外天上惟闻玉垒声复以拄杖卓一卓下座。

　　上堂僧问今日还有成佛者么师云有进云在甚么处师云溪声尽是广长舌问昔日瞿昙今日和尚是同是别师云到头霜夜月进云未睹明星时如何师云任运落前溪僧礼拜师乃云年年腊月八切莫眼中花说道睹明星把髻自投衙已如是者顶门具眼未如是者披金拣沙下座。

　　解制上堂僧问诸佛聚会时如何师云尽在拄杖头边进云散时如何师云却在老僧脚下问结制即不问如何是解制一句师云放开布袋口僧礼拜师云紧峭草鞋问拟度龙门请师一接师云三汲浪高犹点额僧礼拜而退师云千寻波里化龙鱼师乃云万寿堂前得大机坤维运转任洪威高山流水原同调不鼓清音彻翠微然虽如是犹有天马峰未曾与诸人招手在狮子山不肯与诸人点头何故据万寿捡点将来只得半提且正令全提向上一著作么生委悉喝一喝云坐断十方犹点额密移一步看飞龙卓拄杖下座。

　　上堂僧问大开炉鞴事如何师云煆炼圣凡进云如何是圣师云满口道不出进云如何是凡师云转身吐气僧作礼师乃云参禅本是了生死生死了时情解毁彻底掀翻无碍膺自然佛种从缘起心花开发少林宗棒喝交参从此始所以道随处作主遇缘即宗竿木随身逢场作戏到者里智者见之谓之智道者见之谓之道禅者见之谓之禅仁者见之谓之仁正所谓诸人日用而不知当面错过还有谛当也无掀翻海岳求知己分付时人莫浪猜卓拄杖下座。

　　上堂僧问古人现成公案因甚和尚重举师云一番拈出一番新进云今日拈出又如何师云何妨锦上添花乃云至理高明会千奇于物表玄机透脱融万象于目前不离兜率早降皇宫未出母胎度人已毕电卷星驰珠回玉转高明智士必是顶门具眼大福德人原来至孝慈亲广修精舍永作津梁报本选佛场开方知护法弘兴法轮未转一乘何立古镜当轩万境齐彰以一统十摄众象于毫端量短裁长挥秤尺于掌握有功勋处九五飞龙在天多利益时三千彩凤祥集壁立万仞发大机于此处目视云霄显大用于斯时一悟一切悟方知黄檗心印一圆一切圆不疑青州布衫秋风天桂庭前定是生黄甲春雨堤杨门外依然挂绿袍若也会得乃文乃武奕世于斯契证为圣为贤满门正当恁么时开堂祝圣一句作么生道千秋报国无余事一瓣清香满御炉下座。

　　上堂竖杖云见么即此见色明心是文殊菩萨来也卓拄杖云闻么即此闻声悟道观音菩萨来也虽然如是唤甚么作色十方诸国土无刹不现身唤甚么作声十方俱击鼓十处一齐闻到者里莫有透出声色者么若有透得出正是见色明心闻声悟道即与文殊观音同一鼻孔出气其或未能不免被声色所转无本可据遂拈拄杖卓一卓喝一喝云闻声见色非他事拾得金针本是谁下座。

　　上堂僧问有时放行有时把住且道放行是把住是师云看取令行时师乃云庭前绿竹时时高节清风槛外黄花日日馨香吐露雪落幽谷发明古佛真宗雨下阶前点破祖师心印定光招手隔墙见角是牛智者点头隔山见烟是火向上向下岂是转更颟顸谈妙谈玄总是无而说有树凋叶落头头体露金风海阔天高处处月圆午夜若也会得太平治业无象苟不错过野老家风至淳若能趣向只管村歌社舞妙哉奇特方知舜德尧仁卓拄杖下座。

　　上堂僧问善财参五十三员知识得何利益师云只为你不唧溜进云他家事和尚怎知师云好事难瞒进云利害在甚么处师云证者方知师乃云南泉道不是心不是佛不是物须是为人以楔出楔致使初机后学不能见此以为儱侗真如颟顸佛性万寿今日忍俊不禁为伊一一颂出不是心终朝作用是何人当机不让真奇特笑杀黄梅七百僧不是佛相貌堂堂皆具足动静施为总一般人人本有英灵骨不是物信手拈来随用出对客挥毫秦少游而今争似山僧熟大众还有颂得者么若还颂得不妨大家出只手如若未得年年腊月尽户户望新春下座。

　　上堂拨转机轮放出摩醯首罗亚目竭世枢要任是鹙子神通难透三世诸佛到者里有口挂在壁上历代祖师到者里忘锋结舌天下老和尚到者里退身有分万寿恁么告报不独平白欺人抑且法尔如是未审众中还有傍不甘底衲僧出来道看如无万寿自道去也拄地撑天谁会得打风打雨到驴年喝一喝下座。

　　上堂昨夜文殊普贤三更起佛见法见各与二十拄杖贬向二铁围山间所供是实未审众中还有救得也无若无万寿救取去也卓拄杖一喝云文殊普贤乃大人境界跳上万寿拄杖头放大光明建大法幢大哉奇特要使群生同得光辉一万八千土土上皆作黄金色四生六道一光中光光犹自见弥勒还有见得也无若见得好与三十棒若未见适才被山僧一喝文殊与吾携水去普贤犹未摘花来下座。

　　解制上堂僧问一边僧众一边将相当阳佛法一样两样师打云旱地雷声晴天霹雳进云进前一步意如何师云退后一步尔方知乃云结制如划地为牢不但大众跳不出者圈匮三世诸佛历代祖师至此岂越常仪今朝三月功圆九旬已满有结有解总教人人草鞋狞似虎个个拄杖活如龙脚跟下无系无缚任来任去虽然如是且道解制一句作么生道良久云三月功圆无虚弃个个心空及第归下座。

　　敏树禅师语录卷第二终

　　　　　(嗣法门人道澄欹刊
　　　本师和尚语录第二卷
　　　康熙戊辰蒲月　贵阳黔灵山弘福寺▆)
嘉兴大藏经　敏树禅师语录


　　敏树禅师语录卷第三

　　嗣法门人　道崇编　道领录

　　住四川彭水县太平禅寺语录

　　顺治十年癸巳五月十五日
师受阖邑缙绅文学暨诸护法请。

　　师至山门指新建太平桥云百川不用西江一吸万派何须东海千浔且二途不涉底到来如何施设凤凰楼下交天仗乌鹊桥头厂御筵便入。

　　佛殿紫金妙相处处庄严万德碧玉慈容堂堂独露千光今日山僧到来礼即是不礼即是遂展具三拜方丈云据虎头不须杜口于毗耶收虎尾要在今行于摩竭且天下衲僧到来如何管待白棒当头血滴滴缦天网子密重重。

　　拈疏云不立文字未是掀翻漆桶既出口角无非满腹家珍且道如何玉牒铺时文彩现锦绣全彰意自如。

　　师指座云三万二千狮子座其座不为小百千万亿宝王幢其幢不为大于此会得三万二千彩凤飞腾若也未会百千万亿祥麟起舞喝一喝遂升拈香祝圣毕次拈香云此一瓣香爇向炉中专为供养双桂堂上传临济正宗第三十一世本师破山和尚用酬法乳之恩敛衣就座上首白椎毕僧问大开炉鞴令据钳锤煨炼个甚么师云惜取铜头铁额进云擎来日月悬诸国抛出雷霆震八方师云非公境界进云惊群须是英灵汉敌胜还他狮子儿师云大赏之下必有勇夫进云休得压良为贱师便打僧拂袖便行师云未称好手乃云法幢今建太平桥个个来瞻智眼高不为千年题柱石长将玉带系江腰如是则知百奇竞秀妙德家风一亘晴空普贤境界处处不离普光明殿头头尽是香水海须是恁么人方解恁么事要知恁么事还须恁么人举傅大士颂云空手把锄头成人不自在步行骑牯牛自在不成人人从桥上过知恩者少桥流水不流负恩者多虽然傅大士乃弥勒佛应身祗解桃花流水窅然去别有天地非人间今日新太平则不然何也万里江山归有道千秋仁寿乐无疆结椎卓拄杖下座。

　　宣慰覃尽孝居士请上堂僧问腊月初一头腊月三十尾月头月尾即不问如何是向上事师云一团明月逼人寒进云不许夜行投明须到者是甚么人师云手执夜明符几个知天晓进云向甚么处安身立命师云脚跟下荐取进云佛法僧则且置如何是现宰官身师打云可识覃护法么乃云大人具大见大智得大福不违本愿力示现宰官身惟向佛事门头不舍一法实际理地不受一尘廓落虚空于无利益时兴利益向没风雷处起风雷要令三界二十五有众生人人气宇冲霄个个威德自在便见本来面目直下成佛作祖虽然如是山僧到此未免放开一线直德有条攀条无条攀例举目顾视左右云还有恁么人么喝一喝云从前汗马无人识只要重论盖世功卓拄杖下座。

　　上堂僧问昨夜金牛遭涂炭直至而今不见踪请和尚指个踪迹师云绿岩千树里进云今朝吹玉管几个是知音师云一不成二不是问有一物明历历上拄天下拄地常在动用中为甚么动用中人不识师以杖示云会么进云拄杖头边闻法喜袈裟脚下趁狮儿师云切莫诈名头僧一喝师云好一喝落在甚么处问法报化身即不问如何是真身一句师云山花开似锦进云好个消息师云是甚么僧拟议师便打乃云路入烟霞不知城市藏丘壑桥逢渡口那觉人间别洞天何必孤峰顶上道甚呵佛骂祖大鞴炉中方信立命安身所以呼唤不回古圣亦无安排罗笼不住至今亦无处所直得机上生机毒蛇头上揩痒巧上生巧饿鹰爪下夺食奇则甚奇千尺井底施筹略妙则甚妙百尺竿头作伎俩把住也纳须弥于芥子放行也掷大千于方外头头物物显出自己家珍刹刹尘尘尽是本来妙用且道还有为人处也无休骑白鹿升三岛莫跨青鸾上九霄复举吕洞宾以飞剑斩黄龙却被黄龙点化而醒有偈云弃却瓢囊摵碎琴如今不炼汞中金自从一见黄龙后始觉从前枉用心师云这多口子未见黄龙之时似乎一剑当前横施万里既见之后及乎一言截断伎俩全消且作么生是渠大休大歇处闻道仙郎歌白雪从来此曲和人稀鼓掌呵呵下座。

　　上堂僧问不与万法为侣因甚有戒师云切莫夸经卖纪进云龙得水时添意气师云在何处见得进云虎逢山势长威狞师便打僧作怖势师云也是贪生怕死汉问法性人人本有个个不无如何有与有受师云春色无高下花枝有短长进云恁么则有修有证去也师云不因渔父引争得见波涛问如何是禅师便打进云如何是戒师云信受奉行进云禅戒俱不用时又作么生师云俗汉俗汉问今日大鞴炉中煆炼四大本空五蕴非有且道煆炼个甚么师云石笋抽条长一丈进云恁么则泥牛踏着金海岛师云只好填沟塞壑问如何是观音说法观音听木人拊掌木人闻师云也要同道者方知进云恁么则处处总成华藏界十方无处不毗卢师云俱被山僧坐断你在甚处安身僧拂袖归众师云也是虾跳不出斗乃云十五日已前为人东山水上行十五日已后为人西河火里坐正当十五日为人熏风自南来殿阁生微凉一句作么生委悉琉璃殿上骑金马明月堂前辊绣毬若也会得婢视声闻奴呼菩萨不禀释迦文高揖弥勒氏不为分外何故汝眼本正因师故邪令汝见倒惑念不能一门超出妙庄严路弹指证无学地与诸如来把手共行若也未会徐行踏断流水声纵观泻出飞禽迹以拄杖卓一卓喝一喝下座。

　　上堂月圆月望且看嘉州好大象月旦月朔不使铁牛生头角斩钉截铁十字街头问弥勒堆山积岳万仞峰头空摸索小乘钱贯莫学当时寡杜撰大乘井索须知弄巧自成拙有漏笊篱原来水到便成渠无柄木杓天将夫子为木铎定龙蛇句真诚不是小儿戏全杀活机昨夜风雷一阵恶咦太平院里只寻常散向诸方任贬剥都来这里生按过山僧恁么批判不是压良为贱抑是过量为人且作么生是奇特一句域中日月纵横挂一亘晴空万古明复举僧问古德云皓月当空时如何德云犹是阶下汉僧云请师接上阶德云月落后来相见拈云月落后作么生相见可见古德纵有拨乱扶危之手且无安邦定国之策孰知此僧思量就窠打劫返为钝置若是山僧则不然或有人来问月落后作么生相见即向他道五凤楼前听玉漏九重殿上击金钟下座。

　　上堂僧问如何是深潭里面金甲现师打云千浔浪中随出没进云为甚太平桥头见白牛师云切莫眼花进云偶来松树下高枕石头眠师云慎莫藏头缩尾问如何明佛师云阵云横海上进云如何明祖师云拔剑搅龙门进云如何超佛越祖之谈师云云门道的聻问云收雾卷甚么境界师云照天照地进云日没月沉时如何师云水底更有天乃云溪声便是广长舌深谈不尽山色无非清净身浅识难明看来好个真消息可惜诸人不解说若解说一任横说竖说刹说尘说炽然说无间歇何以故若将耳听终难会眼底闻声方始知复举苏东坡隐访西山禅师山云檀越贵姓坡云姓秤山云请教坡云我是称天下长老山一喝且道这一喝有多少重坡于是茫然至夜忽听溪声大悟云溪声尽是广长舌山色无非清净身夜来八万四千偈他日如何举似人师云东坡平生惯用把秤称人殊不知称在自己头上全然不知若不是西山一拶怎知无情说法不思议若是太平则不然或有人来说我是称天下长老即向他道领取钩头意莫认定盘星看他如何正好以拄杖趁出何故不因渔父引争得见波涛下座。

　　上堂拨尘见佛未免眼里撒沙子细看来大似扬尘　土自取扑面所以闻声悟道亦是耳中着水捡点将来犹如入海寻波自讨钝置若向这里会得不作佛求不作法求不作僧求的人向此拈起也天回地转应须拱手归降随处得解脱放下也草偃风行始识全身调御何处不称尊遂拈拄杖卓一卓云大众会么既不落见闻觉知且道如何展演不从千圣中来难透威音那畔下座。

　　上堂僧问如何是透法身向上事师云脚跟下左缠右缚乃云云涛日夜吼如雷惊醒时人梦眼开从此耳根都透彻观音老子为谁来莫不是一根既返源六根成解脱见闻如幻翳三界若空花闻复翳根除尘消觉圆净若也未悟未免背觉合尘与一切众生从无始以来生死相续皆由不识常住真心性净明体被诸妄想执着故有轮转尔诸人到这里作么生转身若也转得身来个个常光现前人人壁立万仞舟通大海月朗长空不疑雁过潇湘影落寒潭苟或未然岸上行人声有韵船中渔父和来齐下座。

　　上堂拨转乾坤处处恢弘祖印全提正令头头显露真宗三条椽下正好着衣持钵七尺单前何妨啸月吟风一法若有毗卢堕在凡夫万法若无普贤失其境界于不别处统十方为真境以不异时在一念为舍那圆满菩提究竟归无所得体同太虚原来无欠无余若能会得个个超今越古如不停思家家门透长安物物明心白鹭下田千点雪头头显现黄鹂上树一枝花复举肇法师云乾坤之内宇宙之间中有一宝秘在形山云门云将三门来佛殿里拈佛殿向灯笼上师云肇法师虽然行到水穷处不知坐看云起时云门老汉须是点铁成金不知金从矿出若是山僧则不然或有问中有一宝秘在形山即向他道问从何来待渠拟议正好劈脊便棒何故密移一步六门晓无限风光大地春下座。

　　上堂僧问月印寒潭意如何师云海门皆共照进云恁么则海底泥牛衔月走师云眼花不少问古来事作么生师云曹溪渊源远进云如何是今时事师云拄杖逢人但点头乃云恁么也得问也问得甚善答也答得奇特不恁么也得铁钉饭木札羹都来咬嚼恁么也不得万里青山高犹如尽泼黛不恁么也不得思量好生观天地已悬隔恁么不恁么总不得金刚脑后寒未拔三斤铁到这里恁么也得分明鼓掌间笑指活弥勒不恁么总得大地及山河无物不照彻大众此三转语中还有荐得石头全明全暗双放双收者么若向者里会得步步踏祖佛阶梯头头彰宝王刹海不惟顶门上了了常知脚跟下绵绵密密亘古今而有余超凡圣而无惑便是透出荆棘林常居安乐国如若未然不是沩山登九仞谁能捏土定千均下座。

　　住贵州石阡府三昧禅院语录

　　顺治十一年甲午十二月初八日
师受杨沅公居士请。

　　山门卓锡三昧流泉常在移风万年与道无碍山僧到此入门一句作么生震威一喝便入。

　　佛殿云大中现小不见边表小中现大自然境界且道是同是别山河及大地全露法王身到此也须礼拜。

　　方丈正令全提纵横无碍且出格人到来又作么生不见赵州曾有云王来元不下禅座。

　　上堂拈香祝
圣毕次拈香云此一瓣香爇向炉中专为供养双桂堂上传临济正宗第三十一世本师破山和尚用酬法乳之恩惟愿一花香遍乾坤阔五叶联芳世代传白椎竟僧问和尚住三昧高升宝座正令全提遇个天高海阔人到来作么生管待师云常将利益功勋事祝赞当今有道君进云恁么则万方歌有道四海乐无虞师云道得一半乃云蕴定乾坤谋略盖世英雄具杀人刀秉活人剑未审还有佛法也无若有且道佛法在甚么处到这里直得扫恢六合宁静万方然后安邦定国天下太平一念无为十方坐断此是文武勋公诸大护法忠肝义胆智勇双全为
国为民扶扬宗教正眼流通不昧灵山悲愿重为法门金汤所以道欲识佛性义当观时节因缘时节若至其理自彰苟能顿悟方识今日座上并不囊藏被盖正是纳冠簪于傅大士夺玉笏于裴相公随处建立遇缘即宗于此究竟将来不惜汗马功高而遍立浮幢王岂论阿僧祗劫而周游华藏海恁么出格人到来也须按过何故自从一箭收功后万载千秋帝业隆下座。

　　上堂僧问诸佛未出身时如何师云殿阁重门寂进云诸佛已出身时如何师云熏风遍界凉进云还有向上事么师云举头天外看进云犹是这边事师以拄杖示云且道是这边那边乃云这边与那边天上及人间拄杖头边早漏泄可怜觌面自颟顸若是先照后用常栽栖凤竹每筑化龙池先用后照跨过黄金限来登碧玉楼照用同时举起轩辕镜蚩尤顿失威照用不同时禹力不到处河声流向西诸人者此是古人建立法门已合荐取不合荐取若合荐取千子常围绕圣颜不合荐取诸天不顺飞轮举还有为山僧出气者么众罔测卓拄杖云木上座为老僧出气去也下座。

　　师诞日上堂以拄杖作钓势云数十年来浪五湖烟波江上踏横芦而今四海澄清日钓取金鳞看有无僧问海屋添筹人间事延生一句意如何师云金丹不属五形炼玉液原非八石成乃云今岁老僧五十五逢人定不从头数卓杖云且道数个甚么五四三二一那管金木水火土惟有杖头不等闲当阳击碎虚空鼓识得山僧今诞辰三世诸佛悉皆普其或未能年来屈指二三千春到寒食一百五下座。

　　天吼监院母难日请上堂师拈拄杖云连年未动舌根头忽地风吹法雨流拈个南山臻寿算福如东海更添筹大众见么此是天吼监院今日诞期复念劬劳德重养育深恩常抱十月怀胎未酬三年乳哺特请老僧升座遂驾铁船于此载过彼岸令渠椿萱高超十圣位越三贤道个一子出家九族生天去也以拄杖竖起云大众还见么复以拄杖卓云大众还闻么如其闻见分明则佛恩祖恩父恩母恩一齐报毕脱或未然山僧为汝自道去也九莲开合处百宝自庄严下座。

　　上堂春光满目人境纷纭不识死中得活奚言入圣超凡且二边不住中道不安如何委悉玉蝶穿花零碎锦金莺掷柳乱垂丝下座。

　　佛诞日上堂四月八期佛降生指天指地甚分明后来惹得云门老一棒当头定太平举药山问遵布衲云汝只浴得者个还浴得那个么咸云铜像有形可以浴涤法身无像如何洗得仔细检点将来大似虚空里着楔钵盂上安柄大众总不恁么时如何良久云莫道谓言侵早起谁知更有不眠人已如是者推到戒墙未如是者引出付戒下座。

　　上堂十五日已前为人铁蛇钻不入十五日已后为人金刚跳不出正当十五日为人把断要津不通凡圣一句作么生道十方刹海金刚焰万煆炉中铁蒺藜下座。

　　立秋上堂以拄杖竖起云见么一尘起大地收佛眼觑不见放下杖云会么一叶落天下秋海口莫能宣且道如何话会抚掌呵呵云潦水尽而寒潭清烟光凝而暮山紫喝一喝下座。

　　上堂醉叶经霜重深林带露寒悬岩飞素练指与诸人看且道看个甚么大道只在目前要且目前难睹若识大道真体不离声色言语适才老僧所说是声竖杖云者个是色还有透出声色者么观音菩萨将钱买糊饼放下手元来是馒头所以见色非干色闻声不是声色声无碍处亲到法王城到这里一一明透得一一悟彻得一切色是佛色一切声是佛声方信桃花红李花白谁道融融是一色紫燕语黄莺鸣谁道关关只一声不会祖师关捩子空认河山作眼睛其或不能赤心片片知人少觌面堆堆观者多举法眼因僧问声色二字如何透得眼召众云若会得者僧问处透声色也不难师云就路还家让他法眼慎炉打铁错过者僧若是山僧则不然或有问声色二字(如何透得只向他道)满眼满耳待他拟议正好蓦头便棒何也处处溪声闻不尽明明山色看无穷下座。

　　上堂举世尊升座文殊拍椎云谛观法王法法王法如是世尊便下座师云世尊升座大似为怜三尺子不惜两茎眉文殊拍椎亦是傍敲这一着对众显家风若是山僧则不然未待拍椎即道不是巨灵手怎敢劈华山待他拟议直棒打出何故位中已有仙陀客何必文殊下一椎喝一喝下座。

　　上堂僧问　地一声时如何师云透出顶门进云透出后如何师云照破面皮乃云昨夜三更月到窗不觉南泉水牯牛走入山中东触西触不免吃他国王水草却被老僧拽转鼻头牵向人天众前不作贵买不作贱卖如何酬价若作贵买价直三千大千世界若作贱卖一任燕金赵璧难酬诸人作么商量若商量得出两手分付若拟商量辜负己灵埋没家宝举古德闲暇牧牛有二禅客经过是处云头角甚分明怎奈骑者不识古德遂骤牛赶去二禅客至前面树下乘凉煎茶德向前问二禅客在甚么处来客云那边来德云那边事作么生客无对德云莫道骑者不识好师云二禅客纵是贪程太切不觉当面失眼古德须是落草求人犹欠劈脊加鞭当时既听云头角甚分明怎奈骑者不识何不向道饶见头角分明可怜脚下错过兔得骤牛赶验亦成贼后张弓难怪二禅客是非只为多开口得便宜处失便宜卓拄杖下座。

　　上堂僧问如何是永证金刚不坏身师打云昨夜星晓今朝鹤鸣僧以手作圆相云九十六种圆相与者个是同是别师云别则各别同则总同进云恁么饭是米做师云不是饱飧人不知僧作礼师一喝竖拄杖云见么有物先天地掷下杖云无形本寂寥复举杖云于此会得能为万象主方知不逐四时凋既不逐四时凋如何春生夏长秋收冬藏山河大地明暗色空草木丛林纤洪长短者个能为万象主且道主人公在甚么处安身立命众一喝师云诸人若于此一喝中荐得春来处处百花香夏至熏风枕簟凉秋日菊开金布地冬时雪霰满禅房到这里不免放开一线云开日出瓦解冰消天地同根万物一体以拄杖卓一卓云还见一体么喝一喝下座。

　　敏树禅师语录卷第三终

　　　　　(镇南万松嗣法门人道明敬刊
　　　本师和尚语录第三卷
　　　康熙戊辰蒲月　贵阳黔灵山弘福寺识)
嘉兴大藏经　敏树禅师语录


　　敏树禅师语录卷第四

　　嗣法门人　道崇编　道领录

　　住四川遵义府海龙山古龙禅院语录

　　顺治十六年十月十五日
师受阖郡绅衿诸大护法暨本山耆宿硕德等请延。

　　师至山门云泼天门户八字打开大地全该十方独步喝一喝云宾主历然更无回互便入。

　　佛殿万善云臻还识佛么一华百亿国一国一释迦拈起坐具大展三拜。

　　方丈诸大善知识据此位中贵图罗龙打凤古龙新长老到来更不钉椿摇橹只可向毒蛇头上抓痒猛虎颔下解铃何故喝一喝。

　　上堂指座云昔日闻此山今朝登此座敢问大众且道是同是别出头天外看谁是我般人遂升拈香祝圣毕次拈香云此瓣香第五回拈出爇向炉中供养双桂堂上本师破山和尚用酬法乳之恩敛衣敷座白椎竟师云灵峰高挺鹤不停机古木参差林栖彩凤今日山僧拨转法轮还有鹤不停机者么不妨出来相见僧问如何是出格一句师云雪山高耸似银屏进云此意如何师云草鞋踏着寒问如何是向上事师云夫子不识字进云必定如何师云达磨不会禅问如何是海中龙师云洪水滔天进云如何是龙中海师云风恬浪静师乃云不驾扁舟上钓台海山深处起云雷垂钩千尺无余事直钓狞龙出海来且道出后作么生岂不闻云从龙风从虎圣人出而万物睹目视左右震威一喝云昔日瞿昙却较些子今日古龙又且不然何故慈风荡荡播今古遍界歌谣祝圣君卓拄杖下座。

　　上堂僧问学道未成时如何师云好向深潭隐进云学道已成时如何师云方堪出海来进云化龙则且止今日相庆事如何师云日下彩云浮僧礼拜师乃云建法幢立宗旨须是出格人方明向上事要知向上事还他出格人今朝空谷上座特来古龙山中▆酬法要恭请山僧高升此座自揣从来不开生药铺单单岂卖死猫头不如本分非针炙触着还他白汗流虽然如是盖缘我万峰老和尚有一则未了公案不免拈出为诸人了却且道如何是未了公案以拄杖竖起云问取空谷上座卓一卓下座。

　　上堂僧问如何是正法眼藏师云杖头有眼明如日师乃云细雨霏霏和风袅袅春回天地无限江山锦绣暖到人间经时草木新辉柳眼陌上舒金梅枝陇头吐玉顶冠着履人人共荷皇恩含齿载发个个均蒙治化俊鹰快鹞同明本地风光起凤腾蛟齐乐升平世业蝌蚪文章触发神机妙用雕虫小篆何曾昧却天真木童鼓掌拍拍原非别调石女讴歌声声和出嘉音大众闻么不是老僧鼓弄唇舌今朝天衢戒徒入山请山僧升堂拨正初机眼目烹金琢玉须资作者钳锤荷教扶宗必须本分兄弟虽然如是且道脱略乾坤格外垂手一句又作么生卓杖云自从舞得三台后拍拍原来总是歌下座。

　　上堂僧问者事如珠走盘易不如珠走盘难师云包赃叫屈汉进云盘珠走后又如何师云山河岂在镜中观进云三世诸佛亦在里许师云你在甚么处见三世诸佛僧一喝师一喝进云亦是痛处着锥师云正要你知痛痒始得问有句无句如藤倚树树倒藤枯句归何处师举拄杖示云且道有句无句进云有无不立师云此句何来僧作礼师便打乃以拄杖卓一卓喝一喝云不明向上者一着关捩子的人犹如演若达多怖头狂走岂有是哉所以老僧今日指出重重关捩如诸佛智慧甚深无量难解难入一切声闻辟支佛所不能知何况今日人人智慧现前岂不高出声闻小果一头地也若信得及目前关捩则信得自己关捩何以为目前关捩便是铁铸关前举步登高易未透赵州关者此心放下难而到飞虎关头桥断路穷别通消息始得然虽如是悬岩撒手自肯承当绝后再苏欺君不得下座。

　　上堂僧问如何是心灯长不夜师云亘古分明进云物情皆有么师云阿谁欠少进云为甚么分十二类众生师云一切惟心造问父母未生前在甚么处安身师云名不得状不得进云既出母胎即今又在何处师云春烟笼翠柳淡月晓琼梅乃云奇哉奇哉昨夜朔风起人人彻骨髓分明好境界拈出对人举举举举步不离脚跟下众生心佛无差互下座。

　　元宵上堂僧问人人庆贺元宵节何故雨打上元灯师云天散雨花人不识进云意旨如何师云今夜星桥铁锁开乃云年年佳节庆元宵露柱灯笼话寂寥惟有古龙分外别杖头明月指人高竖起云见么有眼者通身见之不及卓杖云闻么有耳者通身闻之不及既是见闻不及因甚么年年元宵处处灯火只为分明易反令所得迟故作世谛玩赏不能心花发明所以十个五双依旧当面错过终不免暗尘随马去明月逐人来若向者里会得人人手执夜明符个个知天晓鹤颈自长凫颈自短松直棘曲鹄白乌玄头头显露物物明心玩灯元是赏灯者灯火相传直到今更有一般亲切处分明千古上传灯遍界一花开五叶枝枝香报太平春下座。

　　上堂僧问如何是第一谛师云檐前雨滴滴进云如何是第二谛师云耳听明历历进云如何是第三谛师云打破旧乾坤当下狂心息问如何是宾中主师云堂内自打鼓进云如何是主中宾师云草鞋脚底尘进云如何是宾中宾师云骑牛过孟津进云如何是主中主师打云杖头荐取进云宾主不立时如何师一喝云不识好恶乃卓杖一喝佛法本无启口何故自扬家丑分明棒喝交参举处令人知有所以云门道举不顾即差互拟思量何劫悟大众且道悟个甚么若向者里会得个个超宗越格人人耀古腾今直教文殊普贤擎拳合掌释迦弥勒互相酬唱正好向举起处承当妙悟处担荷便是百尺竿头更须进步不惟异日变化飞腾云雷相送直到龙门兴波作浪有分虽然如是且末后一句又作么生顿看头角腾新望稳上云霄万里高下座。

　　上堂僧问如何是古龙家风师云云飞山有势问世尊升座文殊拍椎意如何师云好段真风进云拍椎下座谁是谁非师云分身两处看乃云上根利智者向一转语中端的一见一切见一真一切真孤峰顶上横行十字街头纵步不妨闹市里垂手禅床上打眠头头物物全身刹刹尘尘大用彻开顶门正眼电卷星驰一明一切明一悟一切悟天上人间拨着冰消瓦解目前无对待物外有玄机一尘飞而翳天朗耀一芥入而覆地乘阴独步大方纵横无碍与三世诸佛无二无别一切贤圣无彼无此汝等诸人作么生话会不向海龙山上看桃源拟在武陵溪下座。

　　上堂海龙山上通天彻地少室峰前立雪成滞若以眼见佛祖觑之不及若以耳闻海口赞之不尽所以善财参德云比丘于妙高峰顶不见后于别峰相见已落第二义也若向者里恁么去则千人万人罗笼不住方为英俊衲僧参方上士如或不然空游山水百无所能正好来吃老僧痛棒致令直下桶底顿脱三界平沉得个休歇便是安乐自在法门也大众正当恁么时祝圣一句作么生道惟祝一人常有庆民歌四海乐无穷下座。

　　复住万县慈云禅院语录

　　康熙八年三月初七日。

　　山门师云一去一回个个脚跟点地随放随收人人鼻孔辽天如何是入门一句世代紫霞朝帝阙长留玉笏镇山门拽杖便入。

　　佛殿云佛耶法耶本无二路圣耶贤耶岂有两般者里还有共相证据者么黄金殿上重相会白玉阶前话旧时。

　　方丈云去岁从兹别今朝仍复来去来惟不异拨转正眼开。

　　上堂拈香祝
圣毕次拈香云此一瓣香第六回拈出爇向炉中供养双桂堂上本师破山老和尚用酬法乳之恩敛衣就座白椎竟师云众中莫有解吞栗棘蓬跳出金刚圈者么不妨通个消息僧问慈云堂上大炉韝烹佛祖炼圣凡还有奇特么师云镬汤中龙吟炉焰中虎啸进云如何是未出方丈一句师云龙蟠虎踞乃举杖云见么若以此见我载华狱而不重卓杖云闻么若以此闻我振河海而不泄既然不重不泄然山之至高内有重峦叠嶂峭壁悬岩而高不可穷中藏狮子巨兽故曰峨峨兮若泰山水之至深者内有四溟九渊浩渺洪波深不可测能容千里蛟龙之神鲸故曰洋洋乎若江海便是山水之奇特而动静不忘于其间也故曰智者乐山仁者乐水智者动仁者静智者乐仁者寿未免诸人各见一边不能融通一体以为全机大用触处现成能知天地之穷通便识山水之佳趣欲画山觌面那容眨眼观欲画水当机何处可相委只此山水诚然画便得无穷大宝价还有不落意下丹青高出僧繇一头地者么若也高出宇宙纵横天外看乾坤尽在画图中结椎下座。

　　上堂不昧当年成道期因知最上露玄机声名自是冠天下世代褒封见紫泥云门道北斗里藏身殊不知一步阔一步行行有见道之门一层深一层处处有出身之路何以故观音有三十二应凡有所求必获如意若高悬古镜列万象于台前一见一切见横按莫邪截群机于句下一闻一切闻仍是老僧开作家炉鞴演格外之真风奋佛祖之钳锤绍圆明之宗范直得如天普盖头头显露似地普擎物物全彰正恁么时一句如何道五色祥麟生盛日九重丹凤到天庭下座。

　　上堂僧问如何是慈云境师云日色乍回春信暖进云如何是慈云人师云山僧杖拨岭头青乃云祖师心印状似铁牛之机去即印住住即印破若如是印印石而真参实悟人来亦与他一印印定若如是印印泥打破疑团者来亦与他一印印定若如是印印空而虚空粉碎大地平沉者来亦与他一印印定若如是印印水而活鱍无碍纵横自在者来亦与他一印印定大众且道四印之中还有透出无疑越格超宗者么若有始信百年三万六千朝返复原来是这汉若无佛法在世间不离世间觉离世觅菩提恰如求兔角还有不离世间不求兔角者么出来与老僧道若无不免老僧自道去也良久云非但我今俱合煞恒沙诸佛体皆同下座。

　　上堂腰包万里到台山答者前三与后三今日大疑方有悟一轮明月照寒潭所谓大疑必有大悟小疑必有小悟不疑不悟且作么生是悟处净裸裸脱尘情赤洒洒无盖覆莫道见月休观指归家罢问程者么到者里郁蒸无处避觌体相同熏风自南来披襟独得何以故一月普现一切水一切水月一月摄诸佛法身入我性我性同共如来合仔细检点将来只悟得如来禅未悟祖师禅何为祖师禅岂不闻仰山问香岩云近闻老兄有所悟入处别道一句来看香岩云去年穷未是穷今年穷实是穷去年穷有卓锥之地今年穷锥也无仰山云老兄只悟得如来禅未悟祖师禅在岩云吾有一机瞬目视伊若人不会更唤沙弥仰山云且喜老兄悟得祖师禅也师云祖师禅与如来禅相去几何呵呵如来禅父母未生前祖师禅红尘井底烟且道今时人与古时人是同是别若也道出即是大疑决有大悟处若道不出且作么是大悟处昨日高吟秋色里金英陶菊满东篱卓拄杖下座。

　　上堂僧问如何是临济金刚剑师云截断众流进云截断众流则且置如何是杨岐栗棘蓬师云汝还解吞么僧便喝师云好一喝落在甚么处僧又喝师便打进云轻轻蹑足龙门过惹得春风动地来师云一钓便上乃云临济金刚剑杨岐栗棘蓬若人亲荐得无处不宗风老僧今日升堂恁么直指根源为后人出个手眼若向者里会得豁开户牖明明古镜高悬光射斗牛凛凛太阿横按拈拄杖云大众还识临济金刚剑么斩钉截铁锋铓露杀活临机不让人下座。

　　上堂僧问如何是进之无退之有师云轻烟争弄柳进云不进不退又如何师云薄雪始惊梅问如何是清气师云来来往往观花月进云如何是浊气师云时时犬吠洞中春乃云山僧今日升堂无法可说欲将诸子百家说来又是古人糟粕要将一大藏教说来又是陈年故纸拟将千百则公案说来又是斩不断葛藤恁么举似诸仁者也是杜鹃啼在深花里到此无说处不如对拄杖子所说遂拈拄杖子卓一卓云拄杖子随行随住各随所安下座。

　　上堂师以拄杖卓一卓云会么三世诸佛历代祖师天下老和尚都向者拄杖头上放大光明助发实相无相妙义大众值此若能会得拈起也万境全彰放下也一尘不立喝一喝下座。

　　上堂僧问七处征心即不问八还辨见是如何师云悲风吹出千山外进云四大俱幻境真空对谁宣师云流水长谈万古空乃云不萌枝上解辨春秋既是不萌枝安有解辨春秋想是大雪纷纷下何人识此时一阳来复日斜开三两枝所以无影山前光吞日月既是无影焉有光吞莫不是东方之既白天地分其黑漆桶尽掀翻山河都照彻且道彻个什么石头瓦砾如来境不碍金刚正眼明举赵州和尚因僧问如何是道州云墙下底僧云我不问者个道州云你问那个道进云我问大道州云大道透长安师云者僧问处贪观前途错过当面赵州答处犹如含元宫里指路出长安若是山僧则不然若问如何是道向他道春到桃花红十里满眶草色绿千山下座。

　　过龙门寺请上堂僧问如何是龙门境师云年年三月桃花浪进云如何是境中人师云日日双眉不堕尘进云恁么八字打开无回互师云不入惊人浪难逢称意鱼乃云不到龙门院里安知浪暖桃花既知浪暖桃花深入龙门院里汝诸人到者里还会得么若会得不惟布缦天网打冲浪金鳞始识临济三玄三要四料拣四宾主四喝八棒辨魔拣异正眼分明不致月巢鹤睡千年梦雪屋人迷一色功然虽如是此犹是化门边事且龙门今日一句作么生道五色云中观彩凤九重天上看飞龙喝一喝下座。

　　上堂诸佛智慧甚深无量其智慧门难解难入一切声闻辟支佛所不能知所以者何佛曾亲近百千万亿无量诸佛而得道法今日却在山僧手中当阳抛出辉天鉴地耀古腾今不惟拈花微笑断臂安心一一印可如龙得水似虎靠山活鱍鱍无拘束脱洒洒无挂碍方能拨转机轮弘扬祖道只如灯灯续焰叶叶联芳一句又如何道紫衣着处君恩重黄榜开时御墨鲜下座。

　　上堂转得山河为自己观来此道无穷极而今自己转山河大笑乾坤通彻底山河原在天眼里法身清净等虚空应物现形水月中狮吼一声芳草绿缘回处处百花红呵呵大笑下座。

　　住贵州大兴禅寺语录

　　康熙九年十二月初一日湘颖门人请。

　　上堂僧问从上宗乘即不问三玄三要请师宣师云逐一问将来进云如何是第一玄师云藕丝孔里大鹏翾进云如何是第二玄师云石虎山中抱月眠进云如何是第三玄师云三千刹海任同船进云如何是第一要师云草上虾蟆休要跳进云如何是第二要师云眼里瞳人拍掌笑进云如何是第三要师云清风明月常相照进云玄要已蒙师指示望垂说法利人天师云礼拜着乃云所谓远问近对无非妄情卜度举东明西犹涉意识廉纤到者里不可以智知不可以意识何以故有时拈起也一人高拱无为十方坐断有时放下也万民欣歌有道四海无虞不惟封疆万里眼盖乾坤且超凡入圣一句作么生道过现未来同种智万象森罗笑点头掷拄杖下座。

　　上堂挥拂子云大众认作拂子正是逐色随声到者里若也会得见色闻声不妨百花丛里绣鸳鸯自从识得金针后一任风吹满袖香以拂子击案云到者里方见今日上元佳节一段风光火树银花星桥夜月户户歌声家家弦管其或未然一曲两曲无人会雨过夜塘春水深下座。

　　上堂举杖召众云见么若以眼见文殊于此现身以拄杖卓一卓云闻么若以耳闻观音于此应迹何故蜀魄连霄叫鵽鸠长夜啼圆通门大启何事隔云霓不以色相见不以音声求还有透出声色者么若也透出白玉池中蛙击鼓青山云里鸟吹箫苟或未然蝴蝶梦中家万里杜鹃枝上月三更卓拄杖下座。

　　解制上堂诸仁者休去歇去一念万年去寒灰枯木去古庙香炉去一条白练去若向这里会得头头道合法法归真以大圆觉伽蓝为我身心安居平等性智一事圆千事万事齐圆一理悟千理万理齐悟然虽如是更有临行一偈为众举似杨花落尽子规啼徐步他山水共溪行脚不开如是眼草鞋终被石头欺下座。

　　　　　(楚南辰溪邑大岐嗣法门人照现敬刊
　　　本师和尚语录第四卷
　　　康熙戊辰蒲月　贵阳黔灵山弘福寺识
　　　　　　　　　　　西湖汤　振先镌　俊公书)

　　敏树禅师语录卷第四终
嘉兴大藏经　敏树禅师语录


　　敏树禅师语录卷第五

　　嗣法门人　道崇编　道领录

　　小参

　　长勋李文学请小参。

　　师云这个门中凡有斩不断的葛藤都向者里一刀两断免得左扯右拽伤锋犯手而带水拖泥未得根源所谓十个五双依旧当面错过致使亡家失业甘受伶俜山僧所以向本地风光中指出人人脚跟下真实受用便见草偃风行渠成水到龙吟云起虎啸风生直教个个归家稳坐种田博饭本分生涯也未免来吃老僧痛棒有分何故归元性无二方便有多门喝一喝云珍重。

　　有霞宋居士请小参师云山不在高有禅则名水不在深有龙则灵是知禅也乃三世诸佛说不尽一大藏教宣不及通身是口也只道得一半浑身是舌也只道得一边所以劳我黄面老人四十九年分星劈两横说竖说不免费尽婆心撺起铁牛岂教眠于死水故尔放旷不耕空劫地暮天何用牧歌催只要人人当下明白个个向上悟入把这三世诸佛说不尽底一脚踏翻一大藏宣不及底一刀截断免得末后拈花犹如罗公照镜老不识羞何待迦叶破颜正是把髻投衙自做冤家不是相骂饶你接嘴相唾饶你泼水今日唤作垂钩下钓明日唤作无事生风只教诸人饥来吃饭倦来打眠切莫胡思乱想道不是心不是佛不是物净裸裸绝承当赤洒洒无可把是何人分上事便谓禅也不在参道也不在悟不可作他这般见解此是黄杨木禅非真参实悟之禅也故曰能变化吐风雷者非龙而何是知龙也能大能小能隐能升大则攫雾拿云翻江搅海小则埋头伏爪隐芥藏身隐则伏于秋潭之内升则飞腾宇宙之间此龙之灵物也所谓三世诸佛因之而转法轮历代祖师承之而开正眼不但天倚之而盖地由之而载圣人任之而治万方清四海君子即之而沛仁泽发正慧诸仁日用而不知者所以悖之而日远矣今日有霞宋居士深信此事特来束山请山僧升座发扬此段光明欲令三世诸佛说也说得一大藏教宣也宣得及不滞两头不堕中道腾腾任运任运腾腾活鱍鱍无拘束圆陀陀无回互临济彻之用棒用喝云门悟之说普说露法眼证之指人指物沩仰得之分体分用曹洞信之立君立臣在老僧分上又作么生莫把是非来辩我浮生穿凿不相干喝一喝。

　　小参僧问如何是仰之弥高师云抬头看进云如何是钻之弥坚师云着力看进云不仰不钻时如何师云立地死汉僧一喝师云又仰钻也问终日吃饭未咬一粒终日经行未踏寸地毕竟在什么处师云当面爇瞒进云还我三十年脚步钱师云踏破草鞋也未师乃云还丹一粒点铁成金至理一言转凡成圣多言数穷不如守中恍兮惚兮其中有物杳兮冥兮其中有灵是还丹者么到者里也没交涉岩头雪峰唱末后句洞山龙牙明杀活机是至理者么到者里亦没交涉既没交涉唤作佛头上安头唤作法无绳自缚祖师巴鼻是抱赃叫屈向上机关是扬声止响总不恁么时毕竟如何他家自有通霄路不向时人行处行。

　　小参僧问狮子出窟时如何师云惊天动地进云未出窟时如何师云谁敢近前问如何是真实供养师云昔年阇黎进云末后如何师云今日老僧乃云封却拄杖头不打皮下无血性汉结却布袋口要知个里摄诸权赤眼撞着火柴头利害之中更利害冤家共聚头相逢容易得端的为人难不妨头上更安头须知向上一路千圣到来不传山僧如此注脚且道还有高峰转身吐气句也无若有是那句若无老僧自道去也者里无封拄杖头过河须渡水入海探蛟龙未结布袋头打开无拣择一一是家珍且喜赤眼撞着火柴头君行杨柳岸我宿渡沙头嗄本来无一物切忌眼生花一任冤家共聚头团圞共说无生话喝一喝卓拄杖归方丈。

　　小参僧问山河大地是衲僧巴鼻和尚巴鼻在什么处师云只许阇黎知不许阇黎会进云苍天苍天师云怨得阿谁乃云若道有形虽伪弃之则功行难成若不明衣线下事未曾亲到故乡田地一旦弃著有为功行如无目人不见山河大地一切人物欲登万仞之上求见无边世界终不能见何也盖为不曾向长连床上吃苦磨炼实在工夫打破向上关捩子掀翻漆桶如何得知本来面目安身立命处也欲望无为境界无为虽真拟之则圣果难证不拟之则圣果圆明直下了然顿悟如明眼人便见杲日当空照彻百千万亿世界不惟穷尽十方如来清净微尘国土如在目前始知心佛众生三无差别有何间隔一地具足一切地非色非心非行业弹指圆成八万门刹那灭却三祗劫正当恁么时顿超本有一句作么道不假纤毫修学心无相光中大自在。

　　小参问父母未生前如何是我本来面目师云描不成画不就师乃云一番拈起突出难辨一度直指画蛇添足若是大用现前不存轨则能杀能活能纵能夺不见南泉提起猫儿正是当面错过赵州头戴草鞋可怜略较些子所以搅动三江鱼龙显跃掀翻五岳佛祖攒眉拟议思量劈脊便棒转身吐气堕坑落堑莫待晴天霹雳旱地雷声到这里若立一尘家国兴盛不立一尘衣锦还乡诸仁者何不向本地风光荐取何故纵横无碍独步大方卓杖退座。

　　卓尔悦众生辰请小参僧问昔日世尊初生一手指天一手指地且道有何奇特师云日出红似锦进云恁么则百花丛里过片叶不沾身师云未是神通妙用乃云参禅一着了生死顿悟圆明彻自己那觉推迁日月长分明寿量亦无比大众会么卓尔悦众今朝生辰以南山作寿算未足较其高以东海为福量不足言其大更于奇特中显奇特殊胜中倍殊胜犹未称其尽善尽美若效得那吒太子剖肉还母析骨还父然后现其本身为父母说法且道说个什么法老僧与伊一一指出香水海中为宝筏莲花世界现全身喝一喝。

　　小参僧问凡有言句已落典章如何是向上事师打云雨过寒光澹问行棒行喝旧茶饭举古举今烂葛藤两堂云水作么生款待师打云犹来尔不荐问风行芳草偃鸟噪百花香满天甘露雨普润得清凉犹是化外事者个生死关头即今向什么处透脱师云脚跟下荐取问虎以肉为食因甚不啖其子师云是亲难灭乃云山中冷淡寂寥寥惟有衲僧苦志高抱道终朝无别事相逢林下把门敲所以道参禅学道如敲门瓦子不论有意思无意思逐管敲忽然敲进门来掷下瓦子始信生死大事从此了毕方能大休大歇到安乐田地不疑即佛即祖与天下老和尚同一鼻孔出气始识千红万紫露出本地风光九陌十衢享乐无穷受用珍重。

　　小参僧问向上一路千圣不传为什么不传师云把手牵人行不得进云达磨西来为人心切未审将何示人师云指山鸟飞指水鱼行进云只如尽大地作炉草木为香拈即是不拈即是师云看你分疏不下进云棒喝拈向一边和尚又作么生师即举起拄杖僧作怕势师云不识好恶乃云浮生天地间天地为戏场大梦忽惊人荣华早已醒青松留耳畔白日游山顶脱略乾坤外杖头行处稳举李聃博云吾生何以晚泥洹亦何早不见释迦文心中常懊恼据李聃博也是伤今感古见贤思齐大似贪观天上月失却手中珠万寿正眼看来以为不然或有傍不甘的出来问吾生何以晚即向他道先圣后圣其揆一也倘若拟议蓦头便棒何故男儿自有翀天志不向他人行处行若向者里会得远问近对万世如今直下会得一见一切见一悟一切悟其或未能鹤有九皋难翥翼马无千里谩追风。

　　解制小参大众若向这里会去从来一鼎而分三足一物之中看是甚物勿谓揆出寒灰一火星光焰翀天地大约着实理会将来生天生地生人生物四相五形八卦万类都从此处发生若未得莫谓儒曰穷理尽性释曰明心见性道曰修真养性如此说话大似好肉剜疮虚空掘洞尔诸人向什么处会得莫不炉中有火休添炭灶下无柴且着薪然后修身齐家治国平天下都是这个消息若恁么会得正好来吃山僧一顿痛棒何故正令已行天下遍将军阃外绝烟尘。

　　重阳李居士请小参士问九日登高脚跟下事作么生师打云一句曲含千古韵进云看来此调少人知师云万重青嶂月来初士拂袖退师云也须顶门上着眼问此日重阳节大地菊花开重阳菊花即不问大檀越到来作么生款待师云和盘托出进云正是天下太平师云大家赞叹师乃云重阳九日偶升堂一段真风为举扬惹得虚空开口笑而今特地共商量且道商量个什么蓦拈拄杖卓一卓云惟此一事实余二则非真今日李居士特请山僧升座举扬宗门向上一着岂不超出古人所以道东胜神洲打鼓南赡部洲上堂横说竖说是惟此一事实么到者里略较些子莫不是十方薄伽梵一路涅槃门以拄杖划一划云路在者里是惟此一事实么到这里略较些子莫不是拄杖子　跳上三十三天触着帝释鼻孔东海鲤鱼打一棒雨似盆倾此是惟此一事实么到这里略较些子莫不是临济三玄三要八字打开曹洞五位君臣一笔判下是惟此一事实么到这里略较些子复拈拄杖卓一卓云若能于此识得惟此一事实便不疑汾阳云三玄三要事难分无一不是有什么难处得意忘言道易亲何须头上安头一句明明该万象物物净法身重阳九日菊花新还知一事实么渊明过访后千古谩伤情喝一喝归方丈。

　　普说

　　正吾沈居士请普说师云此事虽是人人本有个个不无盖因无始劫来尘埋习染将自己一段受用抛向他方世界竟不有见几人回头转脑向本地风光得个真实安乐所以轮回六道故有生死于苦海中去去来来改头换面以四大为实以五蕴为坚固贪着世乐无有休息故我佛世尊兴大慈悲从兜率天降入皇宫以至出胎略露一线于诸人通个消息周行七步日顾四方云天上天下惟吾独尊此是最初一着也然后向伽耶山六年苦行日食一麻一麦以续慧命是则难行能行难忍能忍至于菩提树下感帝释刈草敷座降伏魔力使诸外道亦能杜口然而夜睹明星而心地豁然大悟便叹云奇哉奇哉一切众生皆有如来智慧德相但以妄想执着而不能得证此事诸人分上不曾欠少则有时而昏然其本体之明是则以似似则未是何也不上高山不显平地只要人人顶门具眼脑后见腮始知圆满菩提归无所得法华经云惟此一事实余二则非真故于波罗奈国鹿野苑中三转十二法轮直得于他阿若憍陈如五百人等于无事上生事无枝上生枝打些梦里葛藤便说顿渐二教故有四果四向十住十行十信十回向十圣三贤等觉妙觉皆一大时教随宜说法通而言之不出于三藏十二部之初机也该而括之又不过于灵山会上世尊拈花迦叶微笑此时百万人天悉皆罔措故世尊云吾有正法眼藏涅槃妙心付嘱饮光广令流布无令断绝此是末后一着也至于西天二十八位老古锥都以本分草料接人并不提起三祗炼性百劫调心只在汝等当下瞥地如冰消瓦解似丹凤冲霄来去自由纵横无碍千圣呼唤不回万人罗笼不住得大安乐得大自在便是出格人物所有一切财宝由汝受用亦不作父想亦不作子想从劫至劫了无向背及至东土历代祖师为人赤心片片如临济之用喝德山之用棒普化之摇铃秘魔之擎权石巩之架箭雪峰之辊毬赵州之吃茶睦州之担板曹山之颠酒金牛之香饭云门之胡饼子胡之看狗此皆是发大机显大用于诸人面前撒土抛沙必欲要一个半个挺身向前单刀直入不问如何若何不是今日如此明日如彼向人口角头讨些涕唾吃于他家册子上记言记句满满筑了一肚皮谓之得禅得道逢人便弄虚头究竟己躬下事何尝摆脱犹恐生死关捩不破悔何所及岂不闻张拙秀才初参石霜霜云秀才贵姓云姓张名拙霜云觅巧了不可得拙自何来拙于言下有省便述偈曰光明寂照遍河沙凡圣含灵共我家一念不生全体现六根才动被云遮断除妄想重增病趣向真如亦是邪随顺世缘无挂碍涅槃生死总空花又不问陆亘大夫一日见南泉便问云弟子家中有一瓶内养一只鹅一日鹅长满瓶欲出鹅不可损我瓶坏我鹅请问和尚如何得出泉放声叫云陆亘大夫夫应诺泉云鹅出瓶矣大夫从此悟入复不闻庞蕴居士初见马祖便问云不与万法为侣者是什么人祖云待汝一口吸尽西江水便向汝道蕴从兹开豁遂呈偈云有男不婚有女不嫁大家团圞头共说无生话此便是汝在家人实为生死不辞劳苦参见善知识发明大事得入湛然心体于六根门头放光动地便见本来面目在圣不增处凡不减即烦恼而得菩提即散乱而证真如到者里山河大地从此发生日月星辰从此运转森罗万象从兹出现四生六道从兹长养故曰在天而天在人而人在君为君在臣为臣在父为父在子是子在夫妇乃夫妇在昆朋作昆朋在道德成道德在仁义成仁义在礼智信以礼智信在蛮貊邦以蛮貊邦故不移易一系毫不隔别一轨则也老子曰上士闻道勤而行之中士闻道若存若忘下士闻道大笑之不笑仲尼曰见善如不及见不善如探汤然则三教圣人一出头来总是要人克己复礼始得脚跟点地鼻孔辽天不是倚墙傍户钻人故纸下笔成文写得攒花簇锦如水月文章终无靠实以至临命终时手忙脚乱作不得主张便道圣贤门路也无好处盖为不曾亲履实践所谓差之毫厘失之千里故我本师和尚不舍一尘而转大法轮不取一毛端而现诸佛国土单单直以一味棒喝接物利生断除学人命根扫尽凡圣知见仍立焰冶红炉使十方来者都向此中千镕百炼个个铜头铁额如龙若虎目机铢两一闻千悟得大总持得大辩才岂是以盲修瞎作鬼窟活计观心住静念佛往生而当生平大事者乎故六祖曰东方人造罪念佛往西方西方人造罪念佛求生何国迷人不了自心所以愿东愿西悟人在处一般随其心净则佛土净经云随所住处常安乐此则山僧露头露面吐心吐胆与你诸人道出莫向死句下求必须活句下会永劫不忘是以向上一路千圣不传尽在十二时中穿衣吃饭处迎宾待客处一怒一笑处一行一坐处屙屎放尿处抱子弄孙处语默动静处修身齐家处无不承此这个威力恩光应机施设逢缘了达若曰云淡伫出没太虚之心青萝夤缘直上寒松之顶如斯荐得百千法门不离方寸河沙妙德总在心源其或未然各人照顾自家眉毛切莫向沉潭死水里浸杀必欲在洪波浩渺白浪滔天处安身立命作个神通游戏三昧说也得不说也得岂肯教人二十年苦参话头如守株待兔渔父栖巢者哉大众勿劳久立珍重。

　　瞿公李护法请普说师云在处法幢不管风幡之论随方宝所可通云水而来堂额施设创自马祖之标规矩今行始言大智之范海内之者无不尊崇道德天下之人谁不敬其禅风列刹鼎望年来各擅嘉声祖庭秋晚岁久致成冷落有志之士潸然何处熏陶学道之人不得丛林栖泊光阴易过徒然白首蹉跎岁月忽迁可惜青春荏苒一生世业茫茫孰问▆▆半世辛勤碌碌沉于西畔叶落归根想是来时有路生死长夜发明不可无门性命关头未曾漆桶掀翻蒲团活计依旧尘埃堆起志堕偏枯都谈禅道无灵心邪狂见各逞奇言异术或习诗书争取名利之场或为清客图写山水之画遂使法门无人整顿颓纲抑得兄弟大家匡扶祖道移风易俗名传万世清高入圣超凡声播千秋大雅观光上国幸值。

　　皇风永扇护持法门安然帝道遐昌以此功勋上报四恩三有尽将殊胜普酬信念檀那惟愿各出手眼不忘灵山付嘱或现宰官都来此处聚头心空及第犹如衣锦还乡悟彻渊源便是场开选佛天上天下惟佛超然独尊世出世间只有此门最上余一丁不识强与诸方争风百事不知挽回诸佛妙道慎勿错过花费眼前日子宜当努力工夫要在绵密莺啼绿柳一段春光不少晚照红楼万里烟景何多珍重。

　　茶话

　　清宇程居士请茶话师云第一吃茶不用巧当阳指示莫忘了疑情决处是知音究竟来时谁欠少剔起眉毛仔细看休于眼下成颠倒饶君生死尽掀翻到底还他大彻好啸月吟风没覆藏落花满地当人扫从兹截断脚跟头免向他家门上讨咄。

　　示众云一番茶话绝疑猜只为诸人眼未开一口西江都吸尽何须临济喝如雷若也荐得当阳抛出祖佛从来共知觌面相逢见闻向此不隔一切众生本具千圣无以等阶赤洒洒了然直下承当净裸裸个里更无回互会得即天上人间拨着便冰消瓦解如其未能晓月飞来千树里山河犹隔数峰西。

　　除夕茶话一年三百六十日看看撞到今宵毕说禅禅又不知说道道又不识只这不知不识处乃是人人本有之根源个个不无之消息然而往往有不快漆桶者盖谓工夫不曾彻法源底故尔十个有五双依旧当面错过何故只为分明急返令所得迟幸值今宵腊月三十日到来汝等从头不曾打算花甲明白所以处处甘受热瞒故老僧不吝口角偶拈一示频添花甲腊言周冷淡家风得自由懒贴桃符随世乐为拈竹篦示高流漫烧榾柮酬寒夜不效诸方宰白牛细剪兰蒿光灿烂明朝又是一年头。

　　归一监院请茶话师云参禅了脱死生奇几度严霜彻骨时不是寒岩枯木发春风吹出杏花枝若也会得乾坤吐其正气宇宙增其光辉万紫千红篆不雕之心印七黄八白演不说之妙门穿透诸人鼻孔裂破娘生面皮物物圆明头头显露烁烁山桃似火丝丝溪柳拖金日暖风和莺啼燕语所以不离普光殿不出菩提场一一超声越色明明独露家风且道是阿谁境界良久云有信风雷催出蛰无言桃李自成蹊。

　　道永周总戎护法请茶话师云一番拈出一番新一度用来一度亲今夜饱飧无剩物人人吃着甚奇珍且道那里是甚奇珍处以果举示云大众于斯明得便知周大护法人山设茶请山僧说茶话的落处于斯未明老僧向本分话中聊通一线以奉竭诚自道去也若是有福之人修福若大海之纳百川而长长不断如是以善之人修善如高山之通万壑而巍巍更增不惟积功勋于桂子兰孙以为改换门庭光宗耀祖然虽如是未免与诸人通个消息昔日洞山问一僧世间何物最苦僧云三途地狱最苦山云不然若不明此衣线下一段大事是名最苦拈云洞山老汉只知推物为本不知元本故物致令此僧只见其苦不见其乐若在老僧门下好与劈脊便棒使他通身快活脱却鹘臭布衫不见颂云三途地狱有多般铁柱铜床未足酸珍重古人亲切语袈裟之下莫颟顸若能透彻此案便是阎罗老子殿前一本赦书然虽如是且道老僧是肯伊耶不肯伊耶速道速道众无对师拽拄杖归方丈。

　　众请茶话师云长连床上嘴卢都击碎疑团一物无铁脊竖枯禅有定金风体露月轮孤心通三际超方便悟彻一乘向上图每把茶瓯随啜饮逢人莫道绝亲疏。

　　张道灵宋道行二居士请茶话师指灯云明灯相对照堂前人物许多却自然今夜此中如会得人人悟彻此根源若也悟彻一处明去千处百处光辉一言通时千言万言透脱不惟三世诸佛于此转大法轮历代祖师于此传其心印天下田库奴于此开堂说法老僧今夜于此说些茶话以为现成受用一任饱飧免得皆为钝滞而成画饼且道古今是同是别若道是同达磨不来东土二祖不往西天人人壁立万仞个个常光现前若道是别太湖三万六千倾月在波心说向谁参。

　　众善士请茶话师云寒风昨夜下天河满月江山白玉珂六出奇花天上落千层瑞气岭头多卢同七碗犹增兴赵老三杯遣睡魔莫道老僧开正眼金刀剪碎布藤萝。

　　　　　(滇南洱海邑净光嗣法门人澄证敬刊
　　　本师和尚语录第五卷
　　　康熙戊辰蒲月　贵阳黔灵山弘福寺识
　　　　　　　　板存嘉兴府楞严寺流通)

　　敏树禅师语录卷第五终
嘉兴大藏经　敏树禅师语录


　　敏树禅师语录卷第六

　　嗣法门人　道崇编　道领录

　　开示

　　开示坐禅若论参看话头做工夫不论久参煆炼初机后学只要每日各人看话头做工夫贵在绵绵密密常无间断不可今日如此说悟明日如此说不悟但要为生死心切如救然眉之急必要寻个无殃之地方可以了生脱死顿超三界与他佛祖无二此是有决定信心如人行路步步自然到家便得无穷受用此是人人本有个个不无好风光也然而这一段好风光时时不能透脱日日不能现前者何也祗为无始劫来尘埋习染如水浇冰渐渐浓厚如绳结网转转自缠如金在矿不得镕净因此教人向大鞴炉中煆炼犹如矿尽纯金终不重矿必须做工夫参话头行也如此疑着住也如此疑着坐也如此疑着卧也如此疑着若能如是用心管取克日工夫自然纯熟道念自然现前话头自然分明疑情自然发起昏沉自然不来散乱自然不起始得工夫成片不见烦恼魔生死魔搅扰便是纯一无杂忽然触着磕着打破疑团一旦心花发明照十方刹万缘自然顿绝一悟彻底古人所谓大疑必有大悟小疑必有小悟不疑不悟如此之说不可虚度光阴定要见个下落讨个分晓方才知道自己原有一段光明不假他力始信古德偈云我有明珠一颗久被尘劳关锁今朝尘尽光生照破山河万朵山僧恁么说话未免借手行拳何故但办肯心决不相赚久立珍重。

　　敦源覃护法领众入山请开示师竖拄杖云大众会么此是我覃檀越不昧灵山嘱付一段因缘所以现宰官身常为大护法今日入山特请老僧举宗门向上一着欲令现前或僧或俗或男或女或圣或凡或天或人或冤或亲知有这件生死大事故尔教人参禅学道看话头做工夫深发疑情古德所谓大疑必有大悟小疑必有小悟不疑不悟只要善用疑情若疑情破了方明此是向上不在别处寻讨就在当人二六时中穿衣吃饭迎宾待客屙屎放尿种田掘地处是你们了生脱死一段本地风光与他三世诸佛历代祖师无二无别故谓之真实受用只为你们信之不及必假到大鞴炉中煆炼一番始得矿尽纯金终不杂矿然而渐渐陶镕时时熏习不被境物之所流转是你们当人放身舍命处好来吃老僧痛棒也要知个痛痒方才是皮下有血性汉子如此日新日益尽把从前胸中采的烂葛藤口上学的臭腐草耳中听的虾蟆声眼中观的陈狗屎掷在他方然后始知别是一番光景反观前头如弃涕唾觉得心中干干净净洒洒落落无一丝毫隔碍故谓之本源天真佛在老僧门下正好朝打三千暮打八百何故佛之一字吾不喜闻只要你们步步踏着实地人人鼻孔辽天如龙得水似虎靠山才有这般境界现前不可得少为足必要着实微细揣摩这个正是第一看话头做工夫参禅的样子何故忘本逐末扳枝摘叶反道直截根源以为儱侗佛性颟顸真如自错不可况错他人苦哉苦哉永嘉云欲得不招无间业莫谤如来正法轮今日幸喜覃檀越不入渠个群队真是己眼本正因师故邪特请老僧通个消息只得向佛头上着粪人天眼里撒沙打破一切人疑团个个来棒头喝下饱餐一顿做个撒手到家人耶岂不痛快珍重。

　　僧因病愈乞开示师云昔日观音曾救苦今日老僧为谁数藤床高上病人稀个个慎思着眼睹且道睹个甚么若能于此会得甜瓜彻蒂甜其或不会苦瓠连根苦百病从兹汤泼雪诸般亦是灰尘土而今埽却尽无余正是当人成佛祖若也信得及叫一声应一声声声韵出观音门苟能向此契端的刹刹尘尘现胜身喝一喝入方丈。

　　养壁禅人行脚请开示师云雪笠云瓢为衲子之活计芒鞋竹杖亦行脚之生涯赵州八十犹是老不歇心婆子烧庵必要发明正眼苟不虚度方称英俊高贤如若错过依旧认贼为子回头无路只见云山叠叠举目有门便知林麓依依不择而此如蚓之并蛟龙若拣于彼似山之出彩凤彼此不分作个痴呆模样恁么着力犹如顺水放舟花开果熟自然定有收因月行当空正是投明须到打破关捩方知无我无人疑情顿歇始信有佛有祖镜里空花何妨信手摘出海底点灯不碍添薪拨焰恰好吃饭不管圣凡俱敲会得如斯勿问正邪都打顶门豁开此是立命安身脑后知非莫拟抽钉拔楔青天白日不使说神说鬼绿水青山须要还了饭钱咄。

　　机缘

　　姜元恒居士吃茶次师云居士还茶钱也未云还也师云作么生还士拟议师云一文两文黑三文四文黄。

　　毕少宇居士问六门紧闭不知向何门而出师云拶士云不会师云春色满园关不住一枝红杏出墙来。

　　僧问灯笼即露柱时若何师云觑着即瞎进云不觑着时又作么生师云当面蹉过。

　　灵峰参师问云主人何在师瞠着眼看进云看后何如师云月笼丹桂远星拱北辰高峰无语师云将谓将谓原来原来。

　　僧问如何是蟠龙境师云云归碧嶂留烟壑进云如何是蟠龙意师云雨歇丹丘醉日霞。

　　西竺法侄问诸方谈禅说道不似我在荆棘林中打坐师云十方俱坐断正是出头人进云某甲怎敢师云切莫退缩进云恩大难酬师云请坐吃茶竺礼拜寒光座主问世尊升座文殊拍椎为复是神通妙用为复是法尔如然师云打鼓弄琵琶还他一会家僧礼拜师云只恐不是玉。

　　僧问适来和尚教参活句莫参死句如何是活句师云云在岭头闲不彻水流涧下太忙生僧拂袖归位师云月似弯弓少雨多风。

　　僧问七尺乌藤钓巨鳌未审透网金鳞作么生钓师云负命者上钩进云不犯清波意自殊师云犹有龙门在僧便喝师便打。

　　僧问灵云见桃花悟道意作么生师云富嫌千口少进云玄沙为甚么不肯师云贫恨一身多。

　　僧问狮子未出窟时如何师云高枕石头眠进云狮子已出窟时何如师云孰敢当阳。

　　僧问如何是法身佛师云百草头上无边春信手拈来用得真进云如何是报身佛师云不是飞衣滚折看安知顶上髻螺旋进云如何是化身佛师云昨夜乘龙天上去今朝跨凤日边来僧礼拜师便打。

　　文公旦文学拈一尾鱼问云这个还说得话么师云说得士云说个甚么话师云禹门三汲浪平地一声雷士踊跃而退。

　　僧问雪覆千山因甚孤峰不白师云别是一乾坤僧无语师便打。

　　王心田居士问如何是万法归一师云人间寒暑不能侵士云不会师云直下荐取。

　　僧问昔有一僧朝见宋帝主主问住在何处僧云住在卧云庵主云卧云深处不朝天如何来见寡人僧无语乞和尚答一句师云垂钩四海只钓狞龙格外玄机为寻知己。

　　僧问如何是四时行百物生师云天左旋地右转。

　　僧问若人识得心大地无寸土是甚么境界师云即今现有山河大地且道无寸土在甚么处僧无语师指云山河天眼里世界法身中。

　　僧问如何是春师云日暖牛眠芳草地进云如何是夏师云风和鱼戏白莲池进云如何是秋师云篱边菊灿金铺地进云如何是冬师云屋角梅开玉满枝进云春夏秋冬蒙指示向上一着事如何师云千圣齐立下风。

　　僧问学人一事三贤莫测十地难明和尚识也未师云日长添一线进云大地无迁易何言有旧新师云切莫钉椿摇橹进云无新无旧时如何师云世尊不出世老僧不涅槃。

　　法语

　　示中华天隐法嗣

　　达磨东来只为接上根利智以续佛祖慧命而传至于六代曹溪以下而门庭五焕昌隆派远惟我天童师翁以棒喝盛行而传于吾师破山老人宗风遍大地手眼迥不同所以老僧传至于尔辈权衡佛祖正印以印方来衲僧顶门具金刚眼者方可两手分付以续临济宗枝不惟佛恩祖恩都报毕也此嘱。

　　示大岐图徙后堂

　　修己教人诚在于信信而能诚何愁不教然当世之时先以诚实为本仁义为先方显大道之信于时也且古今修己教人者以多而不知自己推诚为本苟若知本则天下之人尽化为圣贤之辈也羡子早岁来参观尔动静不群体格不凡深有衲僧气概不畏风霜险阻之中向此真操实履之地而情性昂然所以诸方收拾不住诣老僧门下每常痛加恶辣钳锤久经锻炼而心如铁石志若坚刚不被尘缘境迹之所惑则诚实之念果不爽也弁将家训以传于尔倘后异日出世报佛祖深恩始知老僧一片实心为人切也汝当善自护持嘱嘱。

　　示英哲禅人

　　学道参禅本无两样原是一个道理而人向此不会故曰参是何人学是何物于此击破关头便得终身受用今虎丘英哲禅人妙年大志气骨不凡久历大鞴炉中镕炼始得矿尽金出不比瓶盘钗钏朝夕废寝忘餐灰头土面不爱纷华只贵漆桶脱略八面玲珑与佛祖递相传持代彰法化以报师恩祖恩终不被今时风味惑转脚跟只欲尽力操持实履可为当家种草也。

　　示皎月法孙

　　近来禅和子多爱偷安避懒那有道心支持料理为法忘躯维持祖道二十年三十年不改初志如杨岐祖翁侍慈明而终身不懈也是以千古称之为法门之模范也今吾孙皎月者心如藻鉴志若冰霜佐吾徒大冶席中亲操实履一肩担荷劳其筋骨饿其肌腑不畏餐松饮雪冒雨冲风调和大众辅唱宗乘匡扬祖令莫大利益谓上哲下贤而为实心学也至于本分受用可向十二时中一一究研久久不退道心便与文殊普贤同一智行同一受用切莫容易放过任是庭前柏子月下瑶琴好境界好消息取之不得舍之不得不可得中恁么得也老僧特书数字以襄汝志此示。

　　付偈

　　付大冶道况禅人

灵机一喝迅如雷慧剑单提遍九垓临济家风亲看破法幢随建接方来

　　付香谷道传禅人

一时把住瞎驴脚生按牛头让老僧此是拈花的的意一灯相继百千灯

　　付天如道高禅人

昔日瞿昙正法眼如今唤作破沙盆驴年担子亲担荷耀祖光宗启后昆

　　付伯符道盛禅人

当年临济一枝箭百步穿扬疾如电付与操弓善者持逢场射透宝王殿

　　付耳毒道泰禅人

狮子窟中狮子子当阳哮吼漫周遮雄威大展机轮捷踞向峰头露爪牙

　　付天吼道廓禅人

十载殷勤侍我容一条拄杖起吾宗虽然一句帘前语万古流通狮子峰

　　付禅木性亮禅人

依前撞入瞎驴胎蓦地回头正眼开惟有老僧分外别相传归去舞三台

　　付慧目道见禅人

祖师心印铁牛机印转之时得意归珍重水边林下去他年举步疾如飞

　　付天隐道崇禅人

五叶花开到处香东风递出日偏长老僧嘱在朱楼面四海人闻尽善扬

　　付天湖正印禅人

曹溪脉脉振嘉猷正眼从兹触处周坐断圣凡杂别路一毫端上现琼楼

　　付颖秀真悟禅人

少室安心至此时全彰大用许谁知拈来拂子亲相莂到处弘扬第一机

　　付天近道彻禅人

当年坠石在黄梅了了分明不用猜珍重古人亲切处殷勤不负尔徒来

　　付天眼道悟禅人

红炉点雪化无疑一句灵机下口时洞达其中关捩子高提祖印任施为

　　付天语佛怀禅人

觉树花开不计年香风时拂遍三千灵山一会俨然在直下承当正法传

　　付鹿苑道付禅人

三玄三要任分张嘱付阇黎建法幢此去打开多宝藏拈来处处更兴扬

　　付槐莺道俊禅人

不是冤家不聚头相逢相见有来由如今拈出曹溪旨付与垂机接上流

　　付湘云道渊禅人

横拈一枝无孔笛吹出阳春和得齐一曲升平超世外知音独许有阇黎

　　付博达道隆禅人

堂前双桂一枝昌荫出千株不覆藏拄地撑天分付汝年年花发远传香

　　付天文道振禅人

诸佛以心而印心慈云以法而传法涅盘心法本如如了达空时无二法

　　付空谷道澄禅人

西天东土何人补济北嘉声传亘古今日老僧付一枝一花香遍乾坤普

　　付静明道彻禅人

林下多年养圣胎几经霜雪出尘埃而今相付黄梅印拨转人天正眼开

　　付天璧道住禅人

如来禅透祖师禅相遇老僧辨正偏直待顶门开慧眼相传祖道更绵绵

　　付图南道翮禅人

藏里摩尼光皎洁山河照破古人说山僧指出甚分明刹刹尘尘俱照彻

　　付古符德慧禅人

和盘托出铁馒头吃著令人白汗流本分衲僧多意气超宗异目振徽猷

　　付六鳌道明禅人

禾山打鼓令人闻珍重当年超出群又得知音能侧耳七重关透海山云

　　付鹿鸣海瀛禅人

从苗辨地不寻常万别千差觌体彰若遇金刚真种子应须润泽令芬芳

　　付木耶照静禅人

滹沱一脉付儿曹只要摩醯正眼高异日超宗明大用方悬宝印鉴秋毫

　　付省眉道严禅人

祖翁田地起家门文契分明继子孙忽地一朝声振处高提祖印化乾坤

　　付徙符道林禅人

天产灵苗劫外芳优昙现瑞普天香山僧拈出亲相授递代流英祖道昌

　　付图徙照现禅人

棒喝交参密密绵老僧心印印无偏有时遇着夔龙日江北江南一任传

　　付南溟澄证禅人

一枝黄檗传心印世代渊流继子孙异日光前齐裕后相承处处报深恩

　　付经济道恒禅人

经纬真操得自宜逢缘洪济展纲维祖师命脉亲担荷一任随方化盛时

　　付六一道奇禅人

庭前柏子显宗纲格外提撕为举扬顿彻威音那畔事千年古道任重光

　　付慈荫道觉禅人

一条白棒立纲宗凡圣从教达本空唯有渠农全意气阐扬济北古家风

　　付圣符道越禅人

雪峰常辊木毬寒争似老僧眼界宽付嘱阇黎为大用流芳千古续心安

　　付击竹道赞禅人

妙体圆明离诸行本来真性亦清净今将此个平常心继汝流传佛祖命

　　付继初印尚禅人

相传嫩桂永流芳独露灵根不覆藏但得天风吹动处一枝能发久昌昌

　　付菉藜觉甫禅人

昌隆祖脉播宗风便是侬家法眼通付与儿曹为慧命一枝天桂盖干中

　　付佛眼道兴禅人

深山久住学疏狂道念如如此事彰拄杖一条担荷去家声远播永流芳

　　付圣图道行禅人

了知万法本无垠觌面相呈一句亲背触交驰杀活令一条竹篦委当人

　　付钵悟道颖禅人

醍醐上味几人知一滴才沾更莫疑从此打开无尽藏随方应化在斯时

　　付天说道脉禅人

老当益壮压乾坤几度风尘入我门此去弘开临济旨应须一棒一条痕

　　付天听道静禅人

万寿堂中分造化等闲平地一声雷冲开碧浪连天涌夺得骊珠得意回

　　付湘颖觉奇禅人

联芳千古为传奇佛祖渊源奕奕辉今日老僧亲付嘱人天从此尽归依

　　付槐荫道纯禅人

蒲团坐破悟心空杰出丛林德可风堪与总持同一辈清光高照玉楼中

　　付静空性明禅人

多年守道在山中了无一法自融通非色非声原不二一轮光照古今同

　　付天信道渊禅人

弘扬祖道在当人悟彻心空杰出尘志略凛然堪惠济不妨随处度迷津

　　付心持觉空禅人

从来佛法付贤良及第门中选佛场岂但龙天推出喜一枝丹桂更荣昌

　　付赤松道领禅人

黄龙昔日有三关却被阇黎笑破颜信手拈来成大用宗风丕振利人天

　　付大贤道同禅人

衣钵传来是正传弘扬三要与三玄主宾料拣同真智喝下承当有大贤

　　付南图道宣禅人

龙泉出匣孰当锋祖上门庭迥不同付与阇黎传后裔绵延千古播宗风

　　付天机道通禅人

高悬毒鼓在当轩击动雷音遍大千眼里闻声方得妙灼然契证祖师禅

　　付素微道义禅人

白棒一条振祖纲铜头铁额孰商量攸攸千古嘉声远随处弘扬法道光

　　付觉先道明谭居士

当年鄂国岂如公善识机宜佛祖风今日相传山海重高标迥出万人中

　　付天存道勋李居士

八十老翁入大场诚然已是状元郎今朝佛法来相付不止题名雁塔香

　　付天暹道乐陈居士

陈操昔日与君同妙用全彰到处通棒喝交参临济旨嘉声千古立宗风

　　付天禄道福张居士

佛法传来继尔曹多生种就慧眼高一花五叶超今古便是香山出俊豪

　　传天瞿道传禅人

汾阳示众有三诀突出机轮如电掣信手拈来不询私特嘱英灵任施设

　　　　　(嗣法门人道脉敬刊
　　　本师和尚语录第六卷
　　　康熙戊辰蒲月　贵阳黔灵山弘福寺识)

　　敏树禅师语录卷第六终
嘉兴大藏经　敏树禅师语录


　　敏树禅师语录卷第七

　　嗣法门人　道崇编　道领录

　　颂古

　　释迦牟尼世尊初降生一手指天一手指地周行七步目顾四方云天上天下惟吾独尊　后云门云我当时若见一棒打杀与狗子吃贵图天下太平　琅玡云可谓将此深心奉尘刹是则名为报佛恩。

　　王宫才降便英豪天上人间意气高休向人前夸伎俩衲僧棒下命难逃。

　　世尊初于腊月八日明星出时忽云奇哉一切众生具有如来智慧德相但以妄相执着不能证得。

　　六载辛勤雪岭头无端打失一双眸泥牛海底朝金阙木马云中踢绣毬。

　　世尊一日升座大众才集定文殊白槌云谛观法王法法王法如是世尊便下座。

　　瞿昙正欲显家风格外全提见圣功不是文殊轻漏泄几乎令下闹匆匆。

　　西天初祖摩诃迦叶尊者见世尊在灵山会上拈起一杖华以青莲目普示大众百万圣贤惟迦叶破颜微笑世尊乃曰吾有正法眼藏涅槃妙心实相无相微妙解脱法门付嘱于汝汝当护持流通无令断绝。

　　灵山拈起一枝花金色头陀老作家忍俊不禁舒一笑至今天下事如麻。

　　宾头卢尊者赴阿育王宫大会王行香次作礼问曰承闻尊者亲见佛来是不者以手策起眉毛曰会么王曰不会者曰阿耨达池龙王请佛斋吾是时亦预其数。

　　尊者当时亲见佛眉毛策起有来由至今阿耨达池水流入人间润九洲。

　　殃崛摩罗既出家为沙门因持钵入城至一长者家值其产难子母未分长者云瞿昙弟子汝为至圣当有何法能免产难殃崛曰我乍入道未知此法当去问佛却来相报遽返白佛具陈上事佛告曰汝速去说我自从贤圣法来未曾杀生殃崛往告其妇人闻之当时分免母子平安。

　　孤鸿飞过岳阳楼影坠江潭天下秋惊得月中丹桂落高山不动水长流。

　　傅大士一日披衲顶冠靸履朝见梁武帝帝问是僧邪士以手指冠帝云是道邪士以手指靸履帝云是俗邪士以手指衲衣。

　　顶冠披衲着儒履三度问来三度指颇奈梁王眼未开鹧鸪啼在深花里。

　　楞严经佛问阿难若能转物即同如来。

　　东胜神洲未打鼓脚尖踢起须弥舞若能转物即如来便是丰干骑猛虎。

　　楞严经七处征心。

　　尪嬴瘦骨遇仙针海上奇方用最亲一颗灵丹消毒后纵然万病尽回春。

　　楞严经八还辩见。

　　还得不还是甚么江村夜夜明渔火垂杨隔岸弄春莎莫待归来闲打坐有也苦哉难陀无也苦哉难陀一声羌笛关山月只为因风鸣玉珂。

　　法华经惟此一事实余二则非真。

　　江湖浪迹作生涯一旦萧条转见差财散人危何处是满船空载月归家。

　　法华经假使满世间皆如舍利弗尽思共度量不能测佛智。

　　愁肠拨尽不如无岂是人贫智短乎昨夜荷叶池里看玉楼谁系月明珠。

　　登楼拟步白云收脚下无私到地头会得腰缠十万贯何须骑鹤上杨州。

　　楞严经水光童子。

　　无端坐破水晶宫邀月推窗岂漏风不是幼童投瓦砾焉知及第悟心空。

　　迦叶因阿难问世尊传金襕外别传何物迦叶召阿难难应诺迦叶日倒却门前刹竿着。

　　金襕之外复何传报道门前倒刹竿金锁玉关浑掣断一团明月逼人寒。

　　二十四祖师子尊者因罽宾国王秉剑于前曰师得蕴空不祖曰已得蕴空曰离生死不祖曰已离生死曰既离生死可施我头祖曰身非我有何吝于头王即挥刃断尊者首涌白乳高数尺王之右臂旋亦堕地。

　　白云明月正悠悠忽被清风云自收云自收兮风自息唯留明月照沧洲。

　　东土初祖菩提达磨大师即西土二十八祖初至金陵见梁武帝帝问曰如何是圣谛第一义师曰廓然无圣曰对朕者谁师曰不识帝不领悟师遂折芦渡江至魏后帝举问志公公曰陛下识此人不曰不识志曰此是观音大士传佛心印曰当遣使诏之志曰莫道陛下诏盍国人去它亦不回。

　　开旗展阵到金陵圣谛廓然战不胜拨转旗锵归魏地徒然梁主再来征。

　　达磨大师自梁涉魏至洛阳少林面壁而坐经于九年方得二祖传法。

　　雪里优昙劫外春灵枝毓秀自森森分明不假东风力五叶花开香至今。

　　六祖慧能大师本姓卢家贫卖薪养母因往五祖求法祖曰汝自何来曰岭南祖曰欲须何事曰唯求作佛祖曰岭南人无佛性若为得佛曰人即有南北佛性岂然祖知是异人乃诃曰着槽厂去遂礼足而退便入碓坊服劳于杵曰之间因五祖示众索偈欲付衣法堂中上座神秀大师呈偈曰身是菩提树心如明镜台时时勤拂拭莫遣有尘埃师和偈曰菩提本无树心镜亦非台本来无一物何假拂尘埃祖默而识之夜呼入室密示心宗法眼传付衣钵令渡江过大庾岭南归曹溪开东山法门。

　　七百丛中杰出奇本来无物便相宜三更月下传衣钵法振东山千古垂。

　　让和尚居南岳时马祖住传法院常日坐禅师知是法器往问曰大德坐禅图什么曰图作佛师一日乃取一砖于彼庵前磨曰磨此何为师曰磨作镜曰磨砖岂得成镜师曰坐禅岂得成佛曰如何即是师曰如人驾车车若不行打车即是打牛即是于是悟旨于言下遂印心传法符西祖谶马驹踏杀天下人之语南宗阐于江西。

　　坐禅图佛磨砖作镜逐恶随邪相席打令。

　　马祖一日升堂百丈收却面前席祖便下座。

　　马祖升堂百丈卷席石火电光轰天霹雳一阵春风蓦地来岩前摆落花狼藉。

　　秀州华亭船子德诚禅师印心于药山与道吾云岩为交洎离药山谓同志曰予率性疏野唯好山水他后知我所止遇伶俐座主指一人来遂分推至华亭泛一小舟随缘度日吾后到京口遇夹山上堂僧问如何是法身曰法身无相曰如何是法眼曰法眼无瑕吾失笑山下座请问某甲抵对这僧话必有不是致令失笑望不吝慈悲吾曰和尚一等出世未有师在山曰甚处不是曰某甲终不说请往华亭船子处去山曰此人如何曰此人上无片瓦下无卓锥若去须易服而往山乃散众直造华亭船子才见便问大德住甚么寺山曰寺即不住住即不似师曰不似似个甚么山曰不是目前法师曰甚处学得来山曰非耳目之所到师曰一句合头语万劫系驴橛师又问垂丝千尺意在深潭离钩三寸子何不道山拟开口被师一桡打落水中山才上船师又曰道道山拟开口师便打山豁然大悟乃点头三下师曰竿头丝线从君弄不犯清波意自殊山遂问抛纶掷钓师意如何师曰丝悬绿水浮定有无之意山曰语带玄而无路舌头谈而不谈师曰钓尽江波锦鳞始遇山乃掩耳师曰如是如是。

　　烟蓑浪里暗垂钩钓得金鳞漫点头拨转孤舟归到岸芦花深处乐悠悠。

　　百丈每上堂有一老人常随众听法众退唯老人不退师问汝何人也曰吾非人也于过去迦叶佛时曾住此山因学人问大修行人还落因果也无某甲对曰不落因果遂五百生堕野狐身今请和尚代一转语贵脱野狐身师曰汝问乃问大修行人还落因果也无师曰不昧因果老人于言下大悟作礼曰某甲已脱野狐身住在山后敢乞依亡僧事例师令维那白椎告众食后送亡僧众惊异食后师领众至山后岩下以杖挑出一死野狐乃依法火葬师至晚上堂举前因缘黄檗便问古人错祗对一转语五百生堕野狐身转转不错合作个什么师曰近前来与汝道檗近前与师一掌师拍手笑曰将谓胡须赤更有赤须胡。

　　初爻变动泰来由否去谋成祸事休五百生前何昧落三千劫外廓然周寒岩贵脱埋荒草觅火全终到白头莫笑晚回醒大梦黄莺啼出晓春幽。

　　百丈因一女哭上法堂师曰作甚么女曰父母俱丧请和尚选日师曰明日来一时埋却。

　　平地风波哭上堂孤身独恨死爷娘来朝一伙都埋却免得时人乱度量。

　　南泉因东西两堂各争猫儿师遇之白众曰道得即救取猫儿道不得即斩却也众无对师便斩之赵州自外归师举前语示之州乃脱草履安头上而出师曰汝适来若在即救得猫儿也。

　　两堂云水鼓风波颇奈南泉不放过宝剑挥时全正令狸奴掷下定干戈。

　　南泉示众曰王老师自小养一头水牯牛拟向溪东牧不免食他国王水草向溪西牧亦不免食他国王水草如今不免随分纳些些总不见得。

　　昔日南泉水牯牛几回吃草几回头鞭绳日日劳心苦牧子时时解放收博饭种田超地藏高眠饱食任优游绿杨天际来朝晚满院池塘不计秋。

　　头角峥嵘露地牛溪东牧尽与西丘年来吃着国王草信步腾腾得自由。

　　沣州药山惟俨禅师辞马祖返石头一日在石上坐次头问曰汝在这里作么师曰一切不为曰恁么即闲坐也师曰若闲坐即为也曰汝道不为且不为个什么曰千圣亦不识头以偈赞曰从来共住不知名任运相将秪么行自古上贤犹不识造次凡流岂可明。

　　闲坐不为一物忘休将舌上起锋铓风云静壤明秋际任运相将岂可量。

　　药山久不升堂院主白云大众久思和尚示诲师云打钟着众才集师便下座归方丈主随后问曰和尚既许为大众说法为甚么一言不措师曰经有经师论有论师争怪得老僧。

　　风来云退露寒山幽鸟殷勤谁解关格外真机殊得妙任他流水自潺潺。

　　丹霞于慧林寺遇天寒取木佛烧火向院主诃曰何得烧我木佛师以杖子拨灰曰吾烧取舍利曰木佛何有舍利师曰既无舍利更取两尊烧主自后眉须堕落。

　　天寒苔锁冷荒宫平地无波起浪风木佛烧来图自暖累他院主两眉空。

　　赵州因僧问万法归一一归何所师曰老僧在青州作得一领布衫重七斤。

　　八十赵州个老翁七斤衫子太玲珑可怜当日无禅客直至于今落下风裸其体也寒毛卓竖着其身也针线可通咄不是匆匆草草看绵绵一段细微功莫轻忽用无穷张骞误入斗牛宫。

　　赵州一日问南泉曰知有底人向甚么处去泉曰山前檀越家作一头水牯牛去师曰谢师指示泉曰昨夜三更月到窗。

　　父子不传真妙诀故将异类强分张相酬尚是如何说昨夜三更月到窗。

　　赵州因僧游五台问一婆子曰台山路向甚么处去婆曰蓦直去僧便去婆曰好个师僧又恁么去后有僧举似师师曰待我去勘过明日师便去问台山路向甚么处去婆曰蓦直去师便去婆曰好个师僧又恁么去师归院谓僧曰台山婆子为汝勘破了也。

　　三家村里老婆子便惯逢人道甚么毒口终成赤壁害顽心转处白云过芒鞋踏遍高山阔藜杖还须隔海多不是赵州亲看破长年只在作妖魔。

　　赵州因僧问狗子还有佛性也无师曰无曰上至诸佛下至蝼蚁皆有佛性狗子为甚么却无师曰为伊有业识性在　又问狗子还有佛性也无师曰有曰既有为什么入这皮袋里来师曰知而故犯。

　　两头坐断话谁难迸出顶门眼界宽铁壁银山都粉碎龙光直射斗牛寒。

　　赵州问一婆子甚么处去曰偷赵州笋去师曰忽遇赵州又作么生婆便与一掌师休去。

　　天生伎俩绝颟顸验贼谁能弓不弯一掌老婆心太歹低头仍入玉门关且莫关月上巫峰十二山。

　　赵州因一秀才云和尚是古佛师曰秀才是新如来。

　　江南写出无穷画春到人间难定价留与东风作样看眼光烁破四天下。

　　普化一日同临济赴施主家斋济问毛吞巨海芥纳须弥为复是神通妙用为复法尔如然师遂踢倒饭床济云太粗生师云这里什么所在说粗说细济休去次日又同赴一施主家斋济问今日供养何似昨日师又踢倒饭床济云太粗生师云瞎汉佛法说甚么粗细济乃吐舌。

　　二虎争雄势莫休拳来脚去便相投踢翻香积谁能委楚水吴山一色秋。

　　普化初将示灭乃入市谓人曰乞我一个直裰人与披袄或与布裘皆不受振铎而去临济令人送与一棺师笑曰临济厮儿饶舌便受之乃辞众曰普化明日去东门死也郡人相率送出城师厉声曰今日葬不合青乌明日南门迁化人亦随之又曰明日出西门方吉人出渐稀出已还返人意稍怠第四日自擎棺出北门外振铎入棺而逝郡人奔走出城揭棺视之已不见唯闻空中铎声渐远莫测其由。

　　花街柳市巧乖张木铎谁知筑碎亡明日摇铃回首处鸾胶怎得断弦长。

　　临济出世后唯以棒喝示徒凡见僧入门便喝。

　　济北家风垂万古逢人便发千钧弩一轮杲日照当空狮子游行不择虎。

　　临济示众曰汝等诸人赤肉团上有一无位真人常向诸人面门出入汝若不识但问老僧时有僧问如何是无位真人师便打云无位真人是什么干屎橛。

　　山眉月面体全彰春暖花开扑鼻香百草头边堪着眼明明遍界不曾藏。

　　婺州金华俱胝和尚初住庵时有尼顶笠携锡绕师三匝曰道得即下笠子如是三问师皆无对尼便去师曰日势稍晚何不且住尼曰道得即住师又无对尼去后师叹曰我虽处丈夫之形而无丈夫之器不如弃庵往诸方参寻知识去其夜山神告曰不须离此将有肉身菩萨来为汝说法逾旬果天龙和尚到师迎礼具陈前事龙竖一指示之师大悟自此凡学者参问师惟举一指无别提唱将顺世谓众曰吾得天龙一指头禅一生用不尽言讫示灭。

　　当日入门一指头人来竖起便相酬临终还道无穷尽大丈夫儿得自由。

　　德山一日饭迟托钵下堂时雪峰作饭头见便云这老汉钟未鸣鼓未响托钵向什么处去师便归方丈峰举似岩头头曰大小德山未会末后句师闻令侍者唤来问汝不肯老僧那头密启其意师乃休去至明日升堂果与寻常不同头至僧堂前抚掌大笑曰且喜老汉会末后句虽然如是只得三年师果三年而没。

　　虎势雄威越众流牢关把断便回头蓝田种玉也春光遍暖锦水淘金也夜月垂钩咦纵使鸾凰飞北关还将龙马过东丘桃源看谁系舟原是五城十二楼。

　　九峰因石霜迁化众请首座住持师时为侍者白众问首座曰先师道休去歇去冷啾啾去一条白练去古庙香炉去一念万年去明什么边事会得即住持会不得不可首座对曰明一色边事师曰与么则不会先师意在座曰但装香来香烟断处若去得即会先师意若去不得即不会师遂焚香香炷未断座遂脱去师拊首座背曰坐脱立亡即不无先师意未梦见在。

　　竿木随身作戏场拨开芳草见鸳鸯谁知夜半随鸾去留得胡笳一调长。

　　岩头值沙汰于鄂渚湖边作渡子两岸各挂一板有人过渡打板一下师曰阿谁或曰要过那边去师乃舞棹迎之一日因一婆抱一孩儿来乃曰呈桡舞棹即不问且道婆手中儿甚处得来师便打婆曰婆生七子六个不遇知音秪这一个也不消得便抛向水中。

　　两岸呈桡荡小舟飘然接个老丫头知音不必孩儿举抛向烟波和水流。

　　镇州宝寿第二世禅师开堂乃先宝寿遗嘱三圣为作请主开堂日师方升座圣便推出一僧师便打圣曰你恁么为人非但瞎却这僧眼瞎却镇州一城人眼去在师掷下拄杖便下座归方丈。

　　雷门布鼓响当轩击动鱼龙跃广寒瞎却镇州人眼后至今北斗面南看。

　　云门因僧问如何是佛师曰干屎橛。

　　问佛答云干屎橛拈来觌面真亲切衲僧臭着鼻头酸不负当机吐出舌咦多少英灵都错过不识虚空迸出血不可说休漏泄子规啼在二三月。

　　汾阳示众曰夫说法者须具十智同真若不具十智同真邪真不辩缁素不分不能与人天为眼目决断是非如鸟非空而折翼如箭射的而断弦弦断故射的不中翼折故空不能飞弦壮翼牢空的俱澈作么生是十智同真与诸上座点出一同一质二同大事三总同参四同真志五同遍普六同具足七同得失八同生杀九同音吼十同得入又曰与甚么人同得入与阿谁同音吼作么生是同生杀甚么物同得失阿那个同具足是甚么同遍普何人同真志孰能总同参那个同大事何物同一质有点得出底么点得出者不吝慈悲点不出来未有参学眼在切须辩取要识是非面目见在。

　　阳春一曲满江头无限桃花逐水流到底宛然面目在何须海上钓渔舟。

　　第一玄。

　　要津把断路难通凡圣到来列下风霹雳一声轰宇宙冲开铁锁跃苍龙。

　　第二玄。

　　悬壁光铓露太阿杀人虽是定淆讹犹然六合遭涂炭直教梵天血溅波。

　　第三玄。

　　治乱扶危理最明经纶大展任周行堂堂踏破潼关路不动干戈见太平。

　　第一要。

　　全身铠甲耀威风一片飞刀有大功来去纵横塞帐里高悬金印汉门东。

　　第二要。

　　爆竹飞星一线流电光影里暗垂钩和云钓出潜龙骨骇得昆仑忙点头。

　　第三要。

　　铁蒺藜边不带沙奔流度刃灭歪邪浑然划断群魔路尽是春风拂地花。

　　总颂。

　　三玄三要意何穷万汇全彰个里同直截根源总一句禹门三月碧桃红。

　　敏树禅师语录卷第七终

　　　　　(嗣法门人道通敬刊
　　　本师和尚语录第七卷
　　　康熙戊辰蒲月　贵阳黔灵山弘福寺识)
嘉兴大藏经　敏树禅师语录


　　敏树禅师语录卷第八

　　嗣法门人　道崇编　道领录

　　示偈

　　示众

浮生大梦勿骄矜富贵功名有爱憎烦恼海中应自度菩提岸上急须登归根得旨宜真悟返本还源岂在能绝学始知亲切处顿超五教与三乘

　　四策

参禅参至贵勿使途中废终日不还家何年得及第光阴痛可惜佛法真难遇奋力行将去高人头一地

　　　　　　其二

参禅参至道表里须相照稳坐破蒲团掀翻生死窍阎罗拘不得佛祖位中妙锡杖振空时龙吟并虎啸

　　　　　　其三

参禅参至久气质浑无有拄杖到头来芒鞋踏地走明珠衣里藏照彻当人垢如此透玄关奋身终哮吼

　　　　　　其四

参禅参至德莫被诸缘惑正念现前时妄情自顿息如舟到岸头似水含明月如此用工夫管教即日克

　　示寻源禅人

寻源不必问来由拟议之间更可求临济痛遭三顿棒德山末后一机酬安心断臂岩前悟踢指伤疼岭上休如是百川还海意长江终日向东流

　　示梅熟禅人

参禅贵在建奇功下手工夫莫放松此个话头如得力从缘悟入豁然通疑情打破尘劳尽生死了时彻底空若识老僧直截句禹门三月碧桃红

　　示真空禅人

桃花洞口笑春天为爱无尘须坐禅莫逐金炉铅汞鼎休登玉阁指神仙蓬莱屿阔人难望岱岳峰高月易圆若识本来真面目灵云依旧话亲传

　　示大冶上座

大冶红炉百炼金钳锤不假自精纯黄金自有黄金价终不和沙卖与人

　　示天如上座

天将夫子下瑶京独醒人间共此心不落宫商颦一曲分明千古有知音

　　示天吼上座

吼出千岩果不疑眼睁睁地露双眉威狞夺迅踞林外便是西峰狮子儿

　　示伯符上座

拨草瞻风诣上方知音何必细思量没弦琴调无生曲不比阳春韵更长

　　示天隐上座

雨笠云瓢挂上峰昔年曾慕阐吾宗如今透彻祖师意拄杖头边化活龙

　　示图徙上座

石径苔青伴占梅风霜不畏出尘埃丰姿独占群芳首傲尽清寒关雪开

　　示赤松上座

昔日刘侯隐赤松攸攸挺秀拂清风森森露滴千枝翠大荫光华宇宙中

　　示河北书记

绝学之间意识忘无心触着便轩昂有时吞却玄沙虎踞向人天不可当

　　示二酉书记

二酉山前一卷书弘通三教正堪殊此中一点须亲证彻底原来半字无

　　示贤一侍者

圣门超出便为贤不落中间与两边识尽见离全体露豁然处处总方圆

　　示不空禅人

不空空处是真空坐破蒲团一窍中忽地顶　开正眼金乌迸出海门东

　　示烧丹道士

终朝下手用工夫不识心空一物无悟得长生真妙诀翻身踢倒铁红炉

　　示廓冲监院

监院从来独尔劳丛林不受一系毫横身赤骨元无染始信阇黎智眼高

　　示明宗禅人

眼前错过脚头忙空把残经诵两行要会祖师的的意顿息情尘体自彰

　　示三省禅人

陌上桃花今已开几人错过路头来东风不许灵云笑只要禅人脱草鞋

　　示归真禅人

洞隐当年倚石松风吹耳畔悟圆通如今粥饭成璎珞饱杀驴头马面农

　　示恒忠徒孙

常侍师前不惮劳风清月白便为高而今苦行非他事要识当年吹布毛

　　示月省禅人

三心不住体如如坐破蒲团一物无夜静寒云浑自散天边迸出月轮孤

　　示心空禅人

觌面提持奋用工直须特地悟心空猛然跃出寒潭里死水分明化活龙

　　示际点禅人

不住城隍爱住山刀耕火种白云间有时摸着祖师鼻饱食高眠不等闲

　　示微雪禅人

鸿音千里寄传书此日禅人知也无莫怪老僧情面铁乔松带露滴珍珠

　　示一粒禅人

当炉不避火烟熏烈焰光中猛用心百炼销镕无渣滓还丹一粒点成金

　　示心丹道士

蒲团坐破不为憨历尽从前业海干彻底掀翻都放下方知般若有灵丹

　　示如山禅人

莺啼二月正春天陌上堤杨锁翠烟试问侬家曾荐否祖师面目草头边

　　示刘辉宇居士

佛种根源是尔培倾心仍不吝家财法幢已建功圆满不昧灵山授记来

　　示周凤吾居士

前推石辊上高山步步相随莫转颜努力必须直到顶方知成佛刹那间

　　示王光辉居士

纷然柳絮落寒山就里浑忘方寸间彻后始知清梦骨烂银堆满玉禅关

　　示精一禅者

经行蜀地不寻常红日一轮觌体彰因与春风露面目江城三月玩堤杨

　　示不浪禅人

湛水清清不浪波相逢不必问如何回舟拨转潇湘岸啸月吟风唱棹歌

　　示玉常禅人

行行谷里鸟啼来休指天台与五台柳眼乍舒新面目分明荐取莫空回

　　示直截禅人

摘叶寻枝汝不爱挥斤独喜身轻快根源顿彻尽无余是则名为超物外

　　示命士

铁笔无情尽剖开五行八字任安排就中一点难并判不逐阴阳造化推

　　示素朴禅人

冒暑披炎特地来更无一字与人猜拈来便是茶条杖点破顶门正眼开

　　示程道元居士

诗书读尽理何穷贵在当人一句通转得千重并百匝莺啼绿柳与花红

　　示心田居士

拈起话头问是谁只须牢把绝狐疑忽然打得疑团碎便见从前旧面皮

　　示桃花庵主

高坐岩头莫放空桃花溪里笑春风等闲换却娘生面鼻孔轩昂处处通

　　示雨花禅人

山中才见雨花新一种清奇不染尘带露芬芳香遍界风光无处不阳春

　　示四山禅人

四山光照紫溪中列列峰高迥不同会得威音那畔事金乌原不隔西东

　　示玉禄禅人

一枕清高榻上眠更无尘梦自安然醒来惟有西山月犹照玉人话未圆

　　示相如禅人

高山顶上结茅庐火种刀耕志可殊自性了然非别意一轮明月在天衢

　　示柳上花居士

何山不带夕阳斜指点莺啼柳上花透脱根源无挂碍莫疑春色在邻家

　　示苇渡禅人

当年一苇渡烟波直至于今孰恁么少室岩前曾立雪现成风月莫蹉跎

　　示禅禅行者

禅禅禅勿廉纤水流归大海月落不离天

　　示荷池禅人

疑情决了漫归家满目风光莫浪奢自得天真真受用涅槃生死等空花

　　示西极禅者

拈起话头如铁橛逢渠直下自然彻掀翻迷悟地天宽恰是红炉飞片雪

　　示语庄禅人

肩囊负钵为寻师试问阇黎却是谁蓦地担头都折断云山水月了无疑

　　示云台全真

独坐云台已近天几经磨炼学神仙如今不想飞身去一颗灵丹养性田

　　示一可雉发

割爱辞亲喜出家孤峰顶上伴烟霞蒲团坐破天边月蓦地心开般若花

　　示立雪禅人

觅心无处是心安断臂岩前立雪难直下一刀成两段令人千古骨毛寒

　　示烟波行者

为问渔翁事若何一生活计在烟波而今要学操舟客须向华亭浪里过

　　示拙木禅人

天地同根物一体春来花发故园里杜鹃啼在月三更几个闻声醒彻耳

　　示指秋禅人

江南历遍二三秋苦志蒲团得大休看破灵云瞪眼处青山不动水长流

　　示见如禅人

云尽长空月正辉不留朕迹彻玄微若言亲荐南泉意犹落峰前第二机

　　示不疑禅人

绝见离言得解空芒鞋踏断起清风自家一片闲田地何必重来问祖翁

　　示法孙嵩月

即心即佛本安然包括三千及大千尊重祖翁亲切处不妨对尔又重宣

　　示谭相还居士

佛性俱同狗子无君心休执在冰壶一回透彻根源后杰出当年陆大夫

　　示大乘禅人

枯木岩前冷似灰一尘不立绝安排凝然顿豁金刚眼兔角龟毛不用栽

　　示典座继光禅人

南泉昔日打厨锅为问阇黎会也么破笊篱中若荐得长河任搅作酥酡

　　示灵源禅人

睿智聪明辩舌才谩将毒口向人开离微知见浑然断脑后分明便见腮

　　示观心禅人

欲参向上祖师禅奋用工夫不可延打破无明生死窟一轮杲日出当天

　　示香谷禅人

白云芳草路漫漫不惮风尘万里艰脚下无私轻点破方才透出赵州关

　　示文学胡玉尺居士

东篱花发忆陶潜蓦遇高人来问禅不落语言文字迹金风体露月轮圆

　　示文学胡君如居士

凛凛弘文气相殊归宗曾把过泥涂两重公案君能会月在长空照玉壶

　　杂着

　　复相国文铁庵居士

春城忽睹凤来仪必是皇家瑞应奇蜀道花开香万里楚山云接石三芝传灯见性张无尽佛法留心曾叔迟阁下雄风真大雅壶浆不愧喜王师

　　过桃花潭

平源一路入潭中两岸斜阳澹宕风日暖三春侵水碧桃花十里映堤红乘舟李白归何处送酒汪沦款乃通拟未寻贤真错落不须隔水问渔翁

　　赠无边禅人

六十翛然老比丘修行得力任优游清高不涉侯门径节操终居大泽丘青树两行空鸟道白云一片笼山幽寒潭夜月常为伴湛水芦花一色秋

　　复定川侯李栗阳居士

钺镇威严静蜀川名扬海宇越高贤封疆只看千旗拥敌胜曾为万将先扫荡尘氛清社稷安名布泽上凌烟关西平定留功迹御殿飞泥指日迁

　　三元峰

群山硌硌拱星遥峙逼苍穹值此高万里无云天一色千松有日凤双毛文峰眼里长添彩洗墨池中出俊豪莫谓尼师文武道悠然突出远尘嚣

　　薄暮望

海山高望晚霞流一片孤城看未周几处霜风吹铁笛一天星月照松丘寒梅带雪花如玉草阁生香醉倚楼远睹夜游无限意何须特地上杨州

　　司马瞿荒山居士过访

洞阁曾经车马过绣衣放下到岩阿龙团无煮蒿汤待胡饼休嫌蕨粉多石趣苔生明击竹日穿潭底照维摩谈心谈到无心处抚笑梁王忆达磨

　　复御史郭还之居士

旅邸逢贤与俊英相承握手话无生伫看骢马嘶芳草未识旌戈过蜀城闻道收功推妙策咸钦建迹不加兵何期再得同登眺可讶清谈格外情

　　过武陵溪

寻源迳入武陵溪遥指蓬茆路不远百谷松阴移日影千林春色露花枝秦时富贵君何避晋国人家尚未知物换星移曾几度渔舟还问故园时

　　复侍御廖洄澜居士

晴春何不过柴扉草色青青映翠微岭畔桃花堪溢目云生洞口待舒衣泉飞瀑布分厨供蕨采幽岩带露肥为报洄春深着意阶前槐柳发清机

　　寓铁鹤洞怀象崖法兄

云山叠叠壮奇哉洞口桃花几度开旷笑清风磨铁树常窥明月照丹台法门昔日端狮子祖道斯时有象崖古曲一音相共和余生落落得徘徊

　　拟桃源

罢钓溪边荡小舟桃花流水漫悠悠弃荣天地无生计惟适河山得自由万顷烟波惊宇宙一钩萝月照寒丘避秦高士知何处满目春光在上头

　　桃源村

不问仙踪与故都桃源何处觅樵夫山通蜀上连三峡水到人间去五湖两两渔舟横古渡依依杨柳锁茆庐区区道是蓬莱境笑倒高阳一酒徒

　　山中偶韵

因僧问我祖师禅向道山居不计年瓦灶时煨三个芋荷衣自足一池莲悬岩几见春花雨明月长窥秋水鲜茅屋不堪尘不到闲同幽鸟共谈玄

　　白牛山

常把金绳拽不起几经高卧在乾坤通身毛润苔初长遍体汗流雨洗痕香草任随餐饱足烟霞放旷懒归村梅花笛里无心听万壑风云一口吞

　　游南川金佛山

古佛当年应迹来南川瑞霭曙光开奇峰一带冲霄汉锦水千寻涌翠堆峭壁霞妆金世界层峦雾拥玉楼台惟闻树鸟清歌咏寂寂钟声醒客怀

　　赠隐木禅人

既爱幽栖结个庵悠然得此兴来观泥牛衔月嫌天窄木马嘶风过岭宽钵盛溪云常自足杖探山色任相欢尔今亲见山僧面莫向隐居木石安

　　同相国吕东川居士游大酉亭

阅尽江南亦未夸名园怎似酉亭佳危桥锁住千寻浪峡口横开两岸花八面楼观山海日四门窗入晚烟霞蓬莱浪苑何如此幸是同游物正华

　　访全子长隐士

为访高人入翠岑满园秋色薜萝深松间鹤唳疑天籁竹里樵吟动客心石趣流泉飞白雪鸟衔山果出青林常怀知己佳音妙月下重弹太古琴

　　赠内翰刘文季居士(别号醉和尚)

公今自称醉和尚斗酒百篇沧海量或坐蒲团竹石间或持竿钓烟波上闲耕自爱筑茆庐笑傲云山幽景况不是风狂不是颠神通游戏光明藏亦非罗汉亦非真可与子瞻无两样佛印当时轻放过老僧今日无情棒直下承当更不疑脱略胸中真坦荡彻底了无元字脚方能超出离诸相

　　　　　(嗣法弟子道乐陈朗居士捐资敬刊
　　　本师和尚语录第八卷
　　　康熙戊辰蒲月　贵阳黔灵山弘福寺识)

　　敏树禅师语录卷第八终
嘉兴大藏经　敏树禅师语录


　　敏树禅师语录卷第九

　　嗣法门人　道崇编　道领录

　　御史陈达可居士请题太平桥

峭壁连云架横空跨海腰千山环翠拱一水接青霄独许鱼龙跃惟观鸟鹊朝幸逢题柱客今古仰英标

　　过天机寺

傍岭结禅窟篱花插翠围云来山有帽雾去石无衣鸟语人闻籁天香日应机虹桥高万丈清梵远微微

　　过野愚山房

登峰晓色开曲径任徘徊曳杖随山转奇云入岫来林深闻犬吠花落点莓苔此景谁能及溪鸣有辩才

　　赠风野道者

闲游玩物华景致在山家翠滴穿岩雨红开几树花人游湖上水日照渡头沙了得浮生趣禅风任可夸

　　山行

松林堪独步曳杖拨云烟晓色开晴岭溪光接远天玄猿抱子啸青鸟弄花妍乐乐无穷意谁能有此钱

　　访秦广生居士书斋

久慕贤名重扶筇特地来临江白日静幽径碧桃开博古青眸爽舒怀绿野台三槐侵史润倩翠漫庭阶

　　送本师和尚之江安应期

弃舆上万峰策进马蹄雄叶落秋山露花幽晓寺通云侵香案湿雨润径苔封话久经行切冰轮出碧空

　　送侍御陈梅庵居士

疋马晴川上寒风度晓烟辔丝轻遣路鸿雁过长天野店钦贤宿梅花对雪妍仁风生殿阁早谒圣明前

　　江津送破雪法兄之渝城

离亭同握手举棹听江声帆影巴山外猿啼禹水生蜀花沾露润楚树撼风清回首云千里漫漫芳草情

　　晚兴

绿柳弄池萍忽闻堤上莺窗明山月上竹静晚风轻夹道花成径游亭少客行坐来何所以不觉又初更

　　赠东华道者

何年傍石隈竹径晓双开日暖寒梅吐雪消春水来庭前芳草萃屋后野云堆叉手长松下清高绝点埃

　　游岑公洞

岑公高隐处石涧涌寒泉梅柳争春日云霞接洞天江城开锦帐海日挂珠帘不为樵柯烂何须说道原

　　山中吟

竹隐幽栖地白云常自连松针穿夜月柳线锁寒烟石老苔纹叠山藏草篆妍四时风味别水鸟共谈玄

　　　　　　其二

倦来无客至独步赏闲心邑露花青眼倩霞点翠林猿啼无孔笛鸟噪没弦琴一段风光别何人到此寻

　　　　　　其三

漫游山谷好远望江天渺妙舞树飞花助歌山有鸟流泉逐野鸥茅屋翠园绕偶尔夜忘归松门俗客少

　　赠正卿余寿伯居士

高梁山里出多贤往往来参铁橛禅蓦地一声桃浪暖春风吹出雨花鲜

　　候本师和尚夜泊锦江

慈航刚泊绿杨埼漫询师颜罄自违不觉天心明月上清光斜照古渔矶

　　同丈雪法弟游白兔亭

偕游亭畔鸟声啼桃李芳华嫩草齐格外真机浑漏泄莫惜春光一杖藜

　　凤卫侯牟章甫居士过访

喜得高车诣翠微草堂清话竟忘归若能当下知端的满目青山第一机

　　江春即事

乱石横拈砌钓矶翛然无事谢春晖衔泥燕子相将去偏向幽庭弄翠飞

　　缎子花

护惜山前一缎花呼童结个密蓬遮风光不落严霜节留待春来吐锦霞

　　过石径山房

乱石堆中一径回崎岖连上碧山隈白云深处随来往遥指柴门半掩开

　　山行

翩翩独步白云头履破青青绿水流无限落花铺满径几株烟树拥山楼

　　过玉仙桥

绿水溪边接玉桥仙人何得占名高云逵深处通车马不碍风尘露一毫

　　春日魏安城出玩

逢春漫步出街堤四顾青山草木齐无限花开烟树绕红红白白满城西

　　赠文学谢玉壶居士

庭前露滴墨花香半惹衣冠两袖傍拟是凤池头上客年年染翰侍君王

　　双河口

不用双河口一张灵文藏海尽宣扬无情也解堪饶舌只此全机示大方

　　过水口关

数里平原渡水溪两山相看与天齐猿声叫断千岩隔但看游鱼东复西

　　赠振铎禅人

振铎街头不计春不妨垂手入红尘卸珍仍得重披垢直至于今第二人

　　岩中桂

何年移下广寒宫不种王城种石中几度逢秋香袭袭依依垂影伴山翁

　　三曲径

深山旷野甚奇逢几曲云环石径通峭壁倒悬花雨滴漫随流水看潜龙

　　亭中吟

绿阴深处小池塘水面波纹漾碧窗更有一般清意味荷花门外晚来香

　　赠瑞光静主

一瓢一衲隐山窝淡饭黄齑且恁么倦到石床打个睡只将此事谩吟哦

　　复春元曾两如居士

登高独坐大雄峰蓦听云堂击暮钟伫看鹏飞九万里天池岂在化鶤中

　　望农

驱牛耕转白云田每见春庄事事先两手锄开山脚水一蓑披尽陇头烟

　　赠古云禅人

饭店开来接四流济人饥渴孰能酬金牛老衲依然在满眼桃花暗点头

　　窗前柳

柳影窗前斜水面花阴渐长入杯池年年相看浑无厌喜听莺啼上翠枝

　　赠天根静主

茅房独住在林间半是溪头半是山忽地一朝开正眼白云终不掩柴关

　　赠文学胡丹井居士

半是松门半是岩石床斜挂月初来几回山抱桃花坞独许诗人道眼开

　　赠谭怀省居士

我与同乡共一处君今已得青云路广寒折得桂枝来庆与皇家成国柱

　　赠文学王丹台居士

春风吹入小塘池正是桃红柳绿时月到天边人已静海棠深处子规啼

　　赠南滨书记之楚

此行欲过楚城间谩去湖心掬月还转向烟峰着眼看至今十二望巴山

　　山居

寻幽觅得隐身窝白璧岩前鸟赓歌静扫石床清尽永洞门高挂紫烟萝

　　　　　　其二

廛居何似我居山茅房栖止两三间闲来兀坐青松下笑看白云去复还

　　　　　　其三

终朝无计活生涯秪解林间步日斜若问祖师的的意蓬茅软壁夹篱花

　　　　　　其四

安贫守道乐心田破衲和云枕石眠自得山中真富贵不将黄叶止啼钱

　　　　　　其五

三个石头支着锅清泉漫煮遣诗魔柴门半掩无人到却是鶗鶦报好歌

　　　　　　其六

幽岩寂静日偏长半榻清风松竹凉鸟啄花英落满地累他蝴蝶暗寻香

　　　　　　其七

卜得幽居远市城门无车马自冰清闲来扫叶供茶灶谁把葡萄架共撑

　　　　　　其八

闲携竹杖玩春山遥点诸峰耸翠环鸟语花香无限意几人能踏上头关

　　　　　　其九

不耽诗癖爱青山拾菌归来鹤未还一枕松风清午梦喜无尘事到人间

　　　　　　其十

山翁活计在山隈种了青松又种梅放下钁头明祖意熏风拂拂自南来

　　赞

　　过江达磨

者个老贼面如生铁不逊梁王天子便把芦花踏折飘飘过江兮有本可据翩翩独立兮无法可说咄莫道赤须胡更有胡须赤

　　古佛

一个破布袋终日人憎爱打开无一物放下观自在走入街头里不还酒钱债吃着一肚皮了然超法界阿呵呵何必人前弄古怪

　　疏

　　新建百丈禅院

　　垫之东有百丈山者乃蜀渝之胜地也然山之不啻祗桓而第有壮观之概切则朝霞晚烟盘结其上而怪石相参一真可挽聆其水鸟谈玄山花印心就俗其耳目者亦有抚掌歌娱则天心地胆发灵于是处故令松穿月落若万山之骤于不测之妙境者而复倍胜于鹿苑之初场也是以月庵上人始具法眼持锡托钵经游逾地恍然领悟遂启其檀度周李众善同发随喜心共襄结构而禅有安也则金人绀殿复何殊于汉氏兰台即是当人安身命处的境界会得转来搬木运石弄泥戏水无非大事因由善男子等当生尊重想生难遭想慨思庞公将金帛沉于湘底而究此事想第愿大家齐出头来成就福果菩提岂不是诸波罗门真报佛恩勿使众善徒于谈柄者哉。

　　修断桥引

　　来江万里渡口为先桥断人疏风高月冷而况有停车问津者默默无言乃见野水萍踪渔人罢钓是何意欤岂不见傅大士有云空手把锄头步行骑水牛人从桥上过桥流水不流到者里如斯会得便不疑桥断路穷别通消息倘仁人君子下得一足何妨信步行信口道达磨来也大好承当苟或未然时人只看丝纶上不见芦花对蓼红。

　　化经灯引

　　常转如是经百千万亿卷皆从老僧拄杖头边拈出一段真实受用与人抽钉拔楔打枷敲锁不被外物摇动脚跟稳稳当当方知此经有如此灵验只要信得及把得定行得一片善念如靠一座银山铁壁相似不可半疑半信谓是经没有感应终日诵终日宣不见佛来放光祖来证盟一味只是鱼响磬鸣反不如做些牛鬼神福到也热闹一场两两三三活扯活撕煮得半生半熟张抢一块李拖一方何曾与人灭罪消愆正是雪上加霜脑后着楔自愚愚人迷昧不了如斯等见不过为口头故汝等从此洗心换肠则是佛子住此地即是佛受用然一灯而映千灯决一疑而了万法收因结果定不虚言直指根源实从此出噫半卷残经收不得时时常放大光明。

　　华严缘起

　　毗卢顶　正眼不为最初而设原与法界众生而说者此直指人人常光现前个个壁立万仞固耶奈何细根秽器远于斯道未信本有一段光明则片翳遮睛双丸塞耳固不知千丈卢舍那身受用所以当面蹉过埋没己灵者多也故劳我地上大士只得旁通一线赞此希有之法于无梯航处设梯航非渐次中言渐次与后人作个还家要路歇脚法场谛知入圣超凡不假外求全心是佛须从此入善财参遍五十三位知识不觉拖泥带水弥勒弹指四五百条花柳巷早已许多葛藤虽然如是还有赵州八十犹行脚未曾与人漏泄忽地里玉禄禅人呈楮索题华严缘起叙及方便原由老僧不觉舌头拖地穿破毗卢鼻孔掀翻祖师旧案令领袖元首柱石公并一会人铄同入华藏玄门共悟毗卢性海方不负菩提场中孰习未忘于红尘堆里大作佛事然后坐断十方万化自如佛及含情俱作善利云耳。

　　武陵阁疏

　　山之去司有数里名曰杨大沟四面云烟层峦万仞翠流夹岸长接大江若天间之可出林下之胜地傍有不造之桥故尔天生仍有常谈之声必是泉口不啻仙苑再转想是灵鹫重兴一行行武陵源路入蓬茅千条条春浪禹门迎大觉虎迹绝处锡常飞龙生有脉钵出现勿论庵之巨细只要得此住持自然转物成如来拨尘见佛刹也此是大檀越罗公具此般若慧心菩提果念欲创其庵不独自树与大菩萨悲愿同体募一司则一司人共成佛果化一家即一家俱成善利但凡打破悭囊喜舍布施则不枉来阎浮打这一番筋斗回光返照也噫梦醒醉生才信得刚然又是白头翁。

　　刘居士上幡求偈

　　一度风幡一度高须当把手出波涛移舟漫棹桃花浪喜看骊龙上碧霄会也意气相饶不会也意气相饶免教百尺竿头作伎俩九重殿上凤来朝。

　　云石沙弥乞三衣引

　　竹杖生风草鞋带雪乞化诸翁有缘请结成就三衣兮世世福田圆满功德兮生生喜悦呵呵雪里梅花世罕逢文殊处处太饶舌且道饶舌个甚么会得好衣里明珠无价宝。

　　堂规

　　禅堂之设原为陶铸凡圣聚集贤才之所不是衣架饭囊苟求名闻在此因循过日聚首喧喧必欲把这生死一件大事贴在额头上如负人钱债相似不可今日也在禅堂中恁么明朝亦在蒲团上探讨必须把这生死关透彻直教当下大悟方不枉来万寿堂里起早睡晚礼佛作课循规蹈矩次第行持大家遵崇马祖百丈之规黄檗临济之道方可以化利天下人人超佛越祖个个行棒行喝负冲天意气用格外提持星驰电卷玉转珠回实在于斯凡有一应条款开列于后。

　　斋例

　　法行楚地须仗此处方生道化人天实赖诸东弘护三餐茶饭供我衲子行持一席高谈都是利益有分功超十地过于贫子七钱果越三贤倍胜穷女一饭伟哉难遇不比黄叶止啼妙有罕逢何必白日化马信得及来人人快种福田悟是法去个个透彻慧命扇风扇火自有老僧主持添炭添煤不无檀越资助请观榜上列名于后。

　　　　　(弘福嗣法门人道领敬刊
　　　本师和尚语录第九卷
　　　康熙戊辰蒲月　贵阳黔灵山弘福寺识
　　　　　　　　　　　西湖汤（振先敬镌　俊公拜书）)

　　敏树禅师语录卷第九终
嘉兴大藏经　敏树禅师语录


　　敏树禅师语录卷第十

　　嗣法门人　道崇编　道领录

　　书问

　　答相国吕东川居士

　　敬羡乡尊位居极品家传后裔不以声名自拘焉得燔柴所缚虽然致君泽民海内无不称善如风清月朗天下莫不仰观以为不愧王师此真七朝元老大中正柱国也致贺致贺然则夙有愿力示现宰官以此深信法门知有向上一着子事所以本师破山老人相见用其棒喝交驰必要居士顶门具眼脑后见腮始知步步踏着实地时时得见本来面目与三世诸佛同此一道历代圣贤具此一机第不识近日果有壁上高僧一呼便应瓶中鹅子一唤便出者么若有是裴休陆亘张相国无尽居士再来复吐一番辞气耶故乡情久欲亲来问候奈忠路覃宣慰念其山林险阻路道崎岖特具拙句二律尺牍一封遣门人赉上居士乔梓笑览第不知可有旧日握手之兴否若果然者咫尺天山如面则风月情怀不隔于丝毫也敢渎清轩烦里不悉此复。

　　答定川侯李栗阳居士

　　奇才亚管仲胸藏百万雄兵妙略孰子房口吞五湖风月不惟威镇三峡而且恩布一川也敬羡敬羡且贫道久埋云壑处居山林虽未面谈快事然则日聆清颜以军务为佛事尚访高贤于兵戈作本业未慢名士诚志过之王佐乃国朝之将相也近闻吾师破山老人经游烟水承爱驻以贵营特稍寸楮希鉴侯门望乞一墨之翰飞以通四海之挂锡不致玉石未分泾渭各别是幸。

　　复凤卫侯牟章甫居士

　　昨贵将官持书至山开读再四见居士夙具上乘般若灵根深信宗风于法门也然则法门不为不具最上乘者说之岂是小根小智所能担荷而于三家村里作痴呆模样以为千了百当所以我先佛世尊在日种种诃叱以为如稻麻竹苇充满十方刹此是一番教诲也而今时人不具择法眼目以木偶人者为绝世忘情殊不知打在沉潭死水无事甲里矣那是学道人实为生死不明关头不破疑情不决而又不肯亲近大善知识打彻膏肓之病经中六祖有云离道别觅道终身不见道波波度一生到头还自懊正是点出学人之病痛也然而真参实悟真履实践贵在深下疑情此大疑中必有大悟若不深下疑情必不有悟门也然今时人多是以册子上文字讨个分晓须是得便宜处失便宜也所谓览本似悟过后还迷盖谓入门一着不曾谛当也故此本地风光不清楚处脚跟不稳当处鼻孔不辽天处盖是工夫不到不方圆也而贫道苦口所说者正欲居士顶门具眼勿受邪见则不忘灵山会上先佛世尊付嘱国王大臣一段大事在今日也然虽居士不忘正因欲贫道住此国兴禅林打这番鼓笛不推己欲利而利人己欲达而达人此是居士一片圣贤心肠也贫道目下非为不赴来命俟秋当合如愿倘有见地不妨再商是复。

　　寄相国文铁庵居士

　　思唐重晤又是一番奇特因缘也贫道每无事时想这段因缘自从上名儒家如裴休丞相及张无尽丞相居士等辈以此事为实念放下高官爵位声名担子向此门留心参见一个半个善知识痛为生死关头急欲求向上钳锤一击击碎免得金枷玉锁系著于身便做不得撒手撒脚快活人矣所以遍参诸方历究此事打彻这个无始劫来习气黑漆桶子幸尔彻底掀翻去尽现业流识如人万里还家便见元本故物及亲生父母始知自己主人公有安身立命去处终不做伶俜途路中人辛苦状也几欲想到此间不觉偶遇知己谈及宗门向上一事如芥投针如水合乳然则居士不以名位自尊富贵自拘而贫道才言当今之世似居士官至宰相位居极品寿可如山福可如海子孙满眼一门全盛此大福慧之全人也如今正好干这件大事时时参究刻刻提撕把做一件实事如致君泽民心肠一样必要着实做去方才有此地步占在万人之上爵可尊也位可高也自然堂上一呼庭下百诺如大道之在目前不费纤毫之力便是取之无尽用之无穷而为造物之无尽藏也方是到家之消息矣若其不然则贫道与居士两地奇逢总是虚作人情面则互相恭敬不面则各自称尊岂是道人之所为必欲为人须为彻穷源须到底方是大丈夫之所行持不枉作相识一番方才是痛心知已将此大事如救头然只要信得及作得主把得定如靠一座须弥山相似任是八面风来吹一不动撼一不去如在千人万人之中如无一人相似方是得力去处到此地位不可轻蔑于人若有一念▆动在心便生我人众生见者何以故如孔子道子绝四毋意毋必母固毋我这便是孔子忘人我灭影响境界出罗笼脱窠臼之消息也此是我释迦老人之大受用也然即贫道故不当论如公之聪明盖世学识冲天不比常人之世业也盖贫道之所说者正是与公千里奇逢难得一遇也而今士大夫非是不聪明不领略不好此事者只为理路多障事路所蔽故不得自由自在而返被之乎也者之所深障矣只是入门一步下手一着卒难得做工夫而摆脱不开者盖谓学识知见之所固蔽也若要放得下做得去须要参个话头或是万法归一一归何处必时时提在目前朝也是个疑团暮也是个疑团行住坐卧也是个疑团哀乐喜怒也是个疑团疑来疑去疑到水穷山尽处转得身来处豁然筑碎疑团通身快活全机大用始信不从人得原来是我自己本有佳珍大笑一声可惜一向痴狂外走枉受一生驰骋四方了矣然虽居士不是这般见地大率出乎其类拔乎其萃不足与居士道也俟再会时莫道贫道不道惟高明鉴之前承接贫道门人住院者每不深感谢谢。

　　复国公杨沅居士

　　接手教知居士以多生具金刚般若慧命为因而得最上根器为种一会贫道之间如胶似漆如龙得水更不周由者也承谕静室所云此收拾之不难在行止之早决读至此不觉发一笑声非笑居士之不高明也却笑贫道之不任于保社也若不任于保社诚恐辜负一片坚固善念若欲任其保社则常住之事物一一必欲居士直下承当而住持之道果不虚也故曰住持要在得人得人要在具眼苟不具眼则彼此之心而无益于保社也然今时人多以建丛林而不具其眼目但要是个长老就是勿论表里相慎不相慎载道不载道只图大家往来有个香火而僧称王公大人为恩檀者此皆是有道气人也无道气人也若是具眼居士诚然缁素必不取笑于大方也然大方之者行事必合于古发言必重于道方是住持之见识也若或苟求名闻如躄者命在杖失杖则颠渡者命在舟失舟则溺不惟有益于法门而且有玷于佛祖也然居士弘护法门劲切之心不昧灵山付嘱示现宰官为公为侯而爵在人之上者此居士不被功名富贵之所笼络也贫道屡蒙见招难推教命允悉不宣此复。

　　寄御史郑天虞居士

　　昔在思唐时每承护法对贫道所谈者是佛法之理所讲者皆圣贤之章而终日不虑于世缘者也如居士之道学博物不凡穷理不俗虽居宰官而无有宰官之气虽住城郭而无城郭之声但心上所存者忠孝而面上所敬者高人诚然白居易居士之再来应身而撑持儒释之大道也喜庆喜庆然贫道近日所喜者惟居士一人所忧者惟居士一人喜则喜其天资卓越才品当世忧则忧其向上一着工夫难做非是居士力量之不加也盖谓理学难化翳障于心便摆不开所以依他作解塞自悟门便不得脱洒洒地无拘无束活鱍鱍地自在自由变大地作黄金搅长河为酥酪而为出格明眼人也如今请居士肯依贫道数十年所做工夫方法静也还他一禅动也还他一禅住也还他一禅乃至一切善恶都莫思量单单提个话头或是吾道一以贯之毕竟以何为道以何为一以何为贯朝也频频觑着暮也频频觑着觑来觑去到下手不及处工夫极则处正在烦恼处不得大悟处忽然觑破这些子吾道一以贯之不在别处就在日用寻常中穿衣吃饭中官至尚书中位在高堂中便是随流任得性无喜亦无忧所谓傅大士有云有物先天地无形本寂寥能为万象主不逐四时凋到此这样好受用好风光不妨再布施贫道些以见数十年以来道契一番而为大护法一番是真语者是实语者必不诳语也自此贫道再不敢以世俗之态乱教老先生也噫真是出三界越四生之榜样特稍数为问幸勿罪我。

　　复内翰刘文季居士

　　读来翰无一字一句不是楞严血脉大全之旨一门深入妙庄严弹指超无学之地者内翰有也且楞严乃三世诸佛之慧命历代祖师之关键一切菩萨之要路三界天人之眼目也而今诸家讲者尚未得于楞严之骨髓往往不过寻行数墨攀枝摘叶而不悟根源者此皆是人之大病贫道几欲奉个捷径医方便道怀州牛吃禾益州马腹胀天下觅医人炙猪左膞上若是有血性男子闻其此方用其汤药而煎煮服之无病不瘥无方不效也今时人俗物不化者多喜老先生称之而复有载道之器者最喜居士好之此是世出世间一等清高眼界也然而内翰之别号醉和尚者又是一等格外奇特人也且二乘声闻小果之人一饮菩提酒醉尚经八万尘劫而不能醒何况外道之流而更不能醒也此是禅中之病也是病中之禅也是葛藤窝绊倒而无出身之路不到家乡地矣今贫道以别是一番斩新日月特地乾坤眼目视内翰于大方之上也久欲奉送松萝茶来与内翰饮诚恐是美味不中饱人吃也而又欲奉蒙山顶上茶来吃诚恐又是贫道私人情也不若奉些赵州茶来作解酒渴而作一个醒和尚也然则和尚一醒顶门自然眼开必道举世皆醉而我独醒举世皆浊而我独清不独楞严一部全旨就是三藏十二部一切修多罗在于内翰一毫头上转大法轮一毛孔中而现宝王刹土则不枉贫道为世外相亲之骨肉也特复。

　　寄大错禅师

　　今禅师既不爱功名富贵不受世之尘网者是之不错也既而下发为世外之高人以青山作伴绿水为邻木石为居鹿豕同游而悠悠风月任乐天真处处春花而为诗料喜时歌作天地无穷之生意闷时饮为宇宙格外之贤人真乃天子不得而臣王侯不得而友此禅师别具一番眼界有何错也然而所错者想是旷大劫来一个路头不因一念萌动来为儒家做个书债人物今尔官至中丞而书债酬矣今欲思其旧时本来面目原是灵山种子何故还做这顶纱帽头气一旦奋发勇猛而欲披缁于深山穷谷之中是不错也今禅师何故言其大错者莫不是一腔热血未曾冷忠肝义胆而欲上报。

　　天子恩渥者不是错也莫不是一个老莱子未曾学得劬劳罔极而欲中酬父母深恩者是不错也今禅师以不报之报不酬之酬而出家者是一万幸也是大忠孝人也何曰言错若不错请禅师于威音那畔着眼今世门头下脚看他三世诸佛从何所得六代祖师从何所悟方不负禅师来空门走这一回与佛家又增一重光彩是禅师现宰官身而不忘释迦老人之所密嘱也方才有者一番手段曰大错不错也此渎。

　　复方伯段见愚居士

　　居士昔在京都作大金吾时盛传于海内至于归家修建石宝山道场善名甲于天下想欲处阴以息技冠于林下以为终身逸老之计不意。

　　朝廷搜访人才而韬光不住所以挺身出来任事于思石地方而为宪副此思石等士民之有望也始当时贫道渡江一晤居士多承弘护供给大众而善念愈坚愈固此难得也然而居士心者又欲苦接贫道往滇以开选佛法社而欲利于四来以成千百世人天之眼目方不负一片苦心也贫道不在言而允之遂不得深居而野处升高而望远坐茂树以终日玩清泉以自洁而完老于是处也一则吾祖迦叶圣迹在彼久欲一往不期若合符契以便乘风挂帆而船来陆来长共聚首笑指庭前柏树子也无奈杨上公切去不识居士近日果有新题目乎若有则德山棒如雨点临济喝似雷奔还动着向上关捩也未若也动着亦不瞎却诸圣眼亦未哑却老僧口何必日午打三更而面南看北斗矣说到此间居士犹有疑情也无若无疑情万里不挂片云青天也须吃棒致复。

　　寄方伯孙茜溪居士

　　两载暌违刻刻遥慕几欲遣人雁候奈何关山梗绝道路不通想居士谅于言外可也至于佳序而见者闻者无不羡甚非法门之幸庆皆居士之庆幸也何也如裴休丞相居士虽醉心于祖道其作圆觉了义经序犹落如来葛藤见解未能尽禅家之妙而不及居士斩关直截剖出临济心髓可谓高出古人一头地也贺甚贺甚今岁三月春阡阳兵变而敝檀越杨爵台已仙游矣贫道不胜怅然复于冬月中而门人接过遵义花梵虎丘忽得侍御陈居士进谒行在特修尺牍恭贺倘便借重掷一音来以易旧衔令千百世之下得见居士手眼与法门更添一重光彩也不然则贫道与居士咫尺天涯之隔耳临楮依依余怀不悉。

　　答川东道田云冶居士

　　曩年酉司一晤甚觉三生奇缘也而抵掌谈心之问不下富彦国丞相居士之根器方才信此禅门向上一着真是不忘灵鹫愿力示现宰官之身而光显两教者也多承盛惠供给兼助护身符子屡岁仗庇清安至今感抱之念尚未泯矣自别后几欲遣人修候每聆台台不一以此疏阔之罪多也旅岁门人接至贵地方天旺里静室权为过节忽得厂官杜占春言及所以方知疾欲亲自奉贺以至腊尽年穷不果愿矣特具尺牍幸照不宣候回音之日即当面叙。

　　复兵备道谭怀省居士(附来书)

　　泰运新春未睹昙花开处殊为怅然旧岁阡阳之变次日不佞即遣人奉候禅踪及来人抵城而和尚已他往之矣迄今竟不闻祗园又在何处适有贵门弟子无尽诸人致言相托云议玉琮特请法驾至思唐设教其时合府之士绅街民所说亦然但恐和尚不轻飞锡以余与和尚有骨肉至谊故求字先容想西方圣人度人之法亦不过诚求即应况旧游之地门内之僧万有不欣参者拈花微笑余日望之。

　　自思唐分袂后往往多承书问兼以人来亲炙何以敢当厚爱也贫道乃填沟塞壑之人土面灰头之衲不堪与居士认为梓里而打乡谈之话恐渎方面是以年来抱愧感有日也客岁无尽禅人至阡阳每每问及日常多福行坐安乐贫道恨不至思唐与居士一面并士大夫君子共道本分家风而言性命关头一着子也刚要收拾行李忽报杨上公归家只得缓迟数期先发无尽前来不料祸起不测正谓萧翼逢辨才而智过仁人君子矣而贫道无他别计稳坐蒲团默默自若心安神定已见数十年苦参禅力稍有一线之灵应也而往来加害之状幸不能侵此是护法神暗助一臂之力又仗居士之福庇也因此脱危难五鼓方出城堑真是通身不挂一丝方见一寒彻骨最快活处而为物外逍遥洒洒落落铁汉子也只是胸中所放不下者杨上公知己逝矣安得不怅然哉至于牛山之寓每问居士佳音并无一个人往而山寂寂兮没言宣人寥寥兮对谁传惟有清风明月堪在面第不知居士当日好文章好题目还记得乐山乐水者乎客秋门人接出夜郎今岁偶见云翰忽尔飞来手捧诵过足知居士与思唐当道尊贵诸翁人等弘护法门酷爱于我果不浅也幸欲插翅而来领此高谈以快予心共打口鼓子禅而同胡鄂国杨大年秦少游一伙人物而上传灯也虽然贫道与居士所言者须是同条而生诚恐不同条而死若欲同条而死可以每日静坐死下心来看这一平生尽力读孔孟之书穷理尽性是甚么人操持而自游泮之后名重高魁官至宪副富也贵也幸得子孙满门家道昌隆正好做些工夫将父母未生前面目看是何物朝夕参究举止作疑所谓疑以信为主悟以醒为则到此方知人人心里有尧舜个个性中有仲尼同我黄面老子道佛身充满于法界普现一切群生前随缘赴感靡不周而恒处此菩提座不妨为官为佛都有这个消息而人不信向此便是只为分明及返令所得迟而作面墙难矣况此时鹤发童颜寿命坚固正好干此出世一件快事不往与贫道作乡情骨肉爱也不是居士无有纱帽头气安得冒渎尊威同目面语道也不识尊裁何以见教倘贵地方金刚坚利般若重开贫道再来共作一团香火大家聚首岂不快哉谨此奉复幸恕不赘。

　　复开州刺史李期生居士(附来书)

　　久仰道德崇高窃自憾世缘牵缠未获瞻叩大事兹承老人不弃愚钝远惠法录读之如日忽睹得未曾有唯有焚香顶礼已耳谢谢宗弟得接高足担荷老人驴年担子异日不肖有缘亲受煆炼请依裴张先辈执弟子礼何如鄙句斗胆书箑呈教不能管窥大方幸削之外具薄资一函聊充纸笔之用所怅无物供养祈笑留为祷不尽。

　　昨承翰玉读之再三真不忘灵山愿力示现宰官身也然此一件大事能有几人向蒲团上留心历历究明超然独醒者惟居士不下大唐一伙人也敬羡敬羡且来翰言尘缘牵绊殊不知还有个离尘缘人也如此看来却成两个岂居士之外犹有居士也大约会得过来如莲花处淤泥而不染明珠投浊水而常清即是居士不修灭静定而现诸威仪不舍凡夫法而起殊胜行为最上乘之根器也正合冯楫居士有云公事之余喜坐禅未曾将胁到床眠虽然示现(宰官)像长老之名天下传此是居士一伙在家人干出家人事业也居士乃一榜才人见在五马候惟廉清正抚恤庶民就是没尘缘处面灵光独耀迥脱根尘耳而时人都称李菩萨正是做官即是做佛耶而爱民即是爱道也然而付嘱之心只要居士自肯何必贫道肯之居士果有自肯之心而令弟天湖担荷驴年担子想是铜头铁额全在我山中方才与居士为亲骨肉之肝胆弟兄老僧正脉也怡然不尽是复。

　　行实

　　师一日端坐丈室微雪率众礼师请垂示行脚因缘师展足示云会么雪云不会师云此事不假外求原自己有只因当人不会所以觌面错过故有四圣六凡分别之说究竟回头转脑盖未达诸佛之心印也汝何不向山僧脚跟下荐取方知山僧一片真心为汝等举示了矣然虽如是山僧若不葛藤一番犹恐诸人不知山僧亦非别布政人乃是本省潼川州王氏子每日思念无常苦空自觉虚度光阴二十有五意欲决志离尘奈何椿萱宗族不许千般伎俩设尽不能得脱只得终日闷抱于怀更无有一条脱身之路忽一日省一个方法执一把剪刀将欲去发而亲族难勉所以得脱樊笼遂依本境礼鉴空师剃染第不知工夫从何而做话头从何而参每每硬硬于胸犹如有气死人相似偶一朝看心经至五蕴皆空度一切苦厄忽然疑情触发如何得恁么空去不被生死苦恼之所笼罩矣午时疑起疑到更深行来行去忽觉我身我心不见一物谁受苦厄正疑间有僧云睡去夜至更深才然转身上楼不觉天已将晓僧云为何不睡余云观音菩萨今夜大有事在僧云且上单去次日阅楞严经方知尘劳暂歇惟识光现前若不是工夫逼迫焉能有此光景纵得一音之妙不可得少为足自此工夫转加愈密疑情转加更切一日行至邻阳遇觉安法师谈及宗门中事余不觉失声云法师以何为宗觉扬眉瞬目答之余云此正是地水火风妄缘所转不知真宗在甚么处觉拟议余一喝便行自尔入中城山阅藏未及五载将完仍过垫江时值众善人留着但朝夕间工夫未尝间断忽一日披憨山大师方便语至狗子无佛性话更加深疑转见愚痴无有一毫透漏始知从前所得却是途中受用若欲到家必是大彻一番方可从此欲往终南住静刚至梁邑又被尔辈强过忠州诛茆结构之间忽有一僧来云梁山出一大善知识上破下山和尚真是人天眼目余云有何言句其僧竟不能答余叱云若将耳听终难会眼底闻声始自知后过沙家场涂门留止至新岁正初癸酉年也正叙时获一居士宋高宇来云梁山和尚开堂说法如雷若电余云居士得何章句士递出东塔语录余观一两篇额云真是个作家宗师遂写启遣人先去次期与张善人同往亲师师示以狗子无佛性话颇有入处受具毕辞师起身师仍赐语录三卷送出山门余礼谢复归张家庵至第三夜偶经行次湛持禅人击动钟板不觉浑身跳起如虚空坠地星斗下天　地一声如桶箍子爆断方彻七通八达八面玲珑一似远客还乡贫人得宝虽然如是更不作希有之想何故悟了还同未悟时依然只是旧时人不是旧时行履处更无玄妙可呈君忽湛持长老问云是甚么境界也要令学人得知余劈面一掌云自此不疑天下老和尚舌头湛持礼拜余云珍重珍重此时余欲往西山隐居才过垫江被一伙铁面皮居士区区留住余云长安虽乐不是久居后送双峰阅藏毕仍过狮子洞住静不料被尔等再三请出复见万峰老人老人不觉笑云恭喜大事了毕余云莫污人好师云莫得自谩师于下午召至方丈遂举俱胝一指头禅有许多淆讹余云和尚切莫赚杀人师云为甚么取了侍者指头余云这里描模画样不得师云深知你得这个消息余云和尚莫将第二杓恶水泼人师良久云你到善弄爪牙余云也是冷酒谩发师云我到不检点你你到检点我余云当仁不让师云请归寮去次日上堂余出问云宝剑拂开天地静金刀才举斗牛寒意旨如何师云祸事祸事余云恁么则碛里征人三十万一时回首月中看师云辽天赫奕余云可见万邦有道归皇化一亘无私贺太平师便打余拂袖归众仍住月余辞归垫邑语斋李春元请往马鞍山休夏至秋仍复玉屏有僧惺拙云大师何不将古人公案颂几则呈上万峰老人看余云奈不曾蓄纸笔惺拙取纸笔呈余余即颂颂古数则十月间方上万峰见师次呈颂上师阅师目数篇令侍者收入方丈待看交还余应诺归堂次日命余充西堂有登伯冯文学办斋请师上堂众推余出问话余遂出问云天下有道则见无道则隐无道则隐即不问如何是天下有道则见师云四海五湖王化里余云三千礼乐凭师举五百英雄更让谁师以拄杖卓一下余云也要惯从五凤楼前过手握金鞭贺太平师云徒来念诗篇余拂袖归众是晚师在丈室与余正吃茶间师以手递果子欲缩余连盘掇过云这个便是大机大用师大笑云你们这等利害余云正要夺虎口之食后解制归山至秋忽闻江安接师主期余去与师送行师云何不同到川南一往余拜辞师再三欲余同行时到蟠龙结制仍安西堂解制仍归旧处至新岁过川北与师祝寿具香一封师云莫得触着山僧鼻孔余云触碎了也师云忤逆儿孙余云莫怪渠侬多意气他家曾踏上头关师云是那个余震威一喝师云吓杀人余又一喝师也一喝余云贼贼师遂归方丈次日升座将源流杖拂付云从上佛祖命脉汝当善自护持宜当保重此嘱第是山僧这番丑拙不过是与万峰老人相见机缘其经历风霜参请之劳不尽繁衍久立众慈伏惟珍重微雪学徒同众礼拜而退。

　　师一日唤侍者传监院设供嗣法门人道廓领众寝堂上供拈香礼毕师云老僧报缘已谢今与众别汝等不可向士大夫处索取塔铭窃彰名位各宜珍重谛听偈云我为法王于法自在来去自由纵横无碍跏趺而逝春秋七十夏腊四十五于
康熙岁次壬子十一月初三日亥时示寂塔建慈云本山。

　　　　　(弘福嗣法门人道领敬刊
　　　本师和尚语录第十卷
　　　康熙戊辰蒲月　贵阳黔灵山弘福寺识
　　　　　　　　板存嘉兴府楞严寺流通)

　　敏树禅师语录卷第十终
