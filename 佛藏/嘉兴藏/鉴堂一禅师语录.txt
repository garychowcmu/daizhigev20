嘉兴大藏经　鉴堂一禅师语录


　　鉴堂和尚语录序

　　鉴上人者童年祝发苦志宗传启当业之鼓钟津梁龙象阐治平之棒喝印证薪灯满布黄金两建祇园之盛群荐白足还经耆腊之年别所称申流砥柱末代津梁者也予曾入白社之交夙聆青州之论触处皆成妙谛磕着便是针锋虽未尽识微机抑亦略觐大意涅槃数载法嗣多人辑其语言文字将欲寿诸梨枣纪夫功德训诲谆属弁以秕糠此固浮屠报本之心实浃尘外契投之意上堂法语足征当下钳锤示众小参尤见性天诀窍抹清风披明月咏歌无意总文章聚顽石散天花偈颂忘机皆纵夺自惭门外汉难通五觉渊微应有个中人推作三乘法栋。

　　康熙戊子闰三月屏山杜允贞子醇氏撰

　　鉴堂一禅师语录目次序上堂秉拂示众小参佛事偈颂

　　鉴堂一禅师语录

　　嗣法参学门人明(满慧)等录

　　住常乐禅寺

　　康熙三十五年佛诞师受忠州合郡文武官宰绅衿四众等请开堂拈启云银笺洛阳贵管城翰墨香维那试宣出无用再思量宣毕喝一喝云宝座轩昂威风凛冽踏过报化佛头一任诸人扪摸遂升座拈香云此瓣香枝培界海叶荫索诃爇向炉中奉祝
当今皇帝万岁万万岁皇后齐年太子千秋伏愿万方乐利人人快睹尧天四海欢腾个个欣瞻舜日此瓣香肱股联芳凤麟班济爇向炉中敬为满朝文武合国公卿本郡宰官绅衿檀越伏愿诚通帝座光映祇林常为觉海金汤永作擎天柱础此瓣香播植威音前覆育空劫外爇向炉中供养传
临济正宗第二十七代上竺下峰本师老和尚用酬法乳更冀薪传二桂派衍五花敛衣就座上首白椎云法筵龙象众当观第一义师竖拄杖云倩取柳溪竹一茎丝纶不挂钓金鳞就中若有金牙客劈筈夺窝任纵擒问答毕乃云光临泉石意殷勤点染溪山色更新一雨洒花琼玉润九龙吐水紫金潆皇图巩固佛日长明净瓶灼发宝鼎氤氲啮　[口部]　杜鲁　这些且置因斋庆赞又作么生良久云山河社稷周天永兰桂祇林遍地森再结椎师下座。

　　檀信建会请上堂岭畔杜鹃啼岩前石虎嘶暮云飞梵阁宿鸟向林栖泥牛衔月走木马步霞归毗卢光现瑞秘咒义难思山僧今到来逐段为设施且道有何设施法法本来空鸣鸦代晓钟梵音传谷响火焰觅鱼踪卓拄杖云这回不作槐安梦北斗藏身万汇空。

　　檀信追亲请上堂红霞散彩日轮西谁不还家觅宿时八面玲珑华藏海九重深密步云梯地摇六震乾元净天雨四花坤厚持无底篮中多宝聚满盆甘露滑如饴既尔恁么则一会若冤若亲个个悉皆超度去也良久喝一喝云日临沧海千般庆月挂须弥万汇辉。

　　创建优昙禅院上堂卜得祇林建此基梵宫涌出与天齐池成月现光飞焰阁拱星攒影灿辉拄杖口开施法乳芒鞋舌吐露玄机这回扑碎庄周梦稳棹铁航任所之复以拄杖卓三卓云千年常住常常住亿代永传永永传。

　　檀信荐亡请上堂紫雾烟笼直指西南疏星淡月影映前川高悬赤帜冥阳生喜展演金鎞斗柄增寒惯拈无底钵解弄没丝弦等闲大步长安道任运优游越觉天喝一喝云雷震群灵醒雨润百花鲜。

　　上元振宗表圆钟会老人命秉拂这段因缘将错就错偶接慈旨直下担荷且担荷一句又作么生道嫩柳堤边一线通桑榆且喜向春溶翠屏影映江环秀浯水鳞游意乐从担不尽荷难穷聊将麈尾拂春风时节因缘随分适月影阑干应晓钟兹因堂头老人命为合郡文武官宰绅衿四众等表扬胜会庆贺帝诞诸仁者还识这段因缘么良久云寒梅花放鸟声乐晓夜钟鸣客梦醒。

　　示众

　　示众学在我后为弟智从师生为子故教有匠成之德学有资秉之能所谓学问诚弟子之业讲解实师长之任也今则不然下无一言以问辩上却百法而提携尤自方圆不合长短参差吾因是扼腕深惜蹙额长嘘试问就中还有息得这口气者么乃顾视左右云觉自觉他唯我觉知音知后复谁知。

　　示众四十年前宝光院中禀俱于师翁座下深蒙禀习戒定圆明四十年后治平堂里荷法于本师杖头每受提持钳锤毒辣即今前后不涉定慧无拘遇闲时则迎宾送客逢饥寒乃吃饭穿衣管甚么麻斤矢橛休牵惹赵犬杨驴一味洒洒脱脱万般散散疏疏可恨儿郎没见识预先偷我两联诗。

　　建华严会示众举古德云德云常在妙高峰行绕峰头不见踪七日既然寻不见一朝何故却相逢六千乞士十心满五百高人一信通回首夕阳坡下望白云青嶂万千重试问诸仁者这个境界与华严性海同乎异耶若谓同龟哥眼里鼓樵桐若云别蜗牛角上眼冰雪不同不别一句又作么生处处总成华藏界堂堂无处不毗卢。

　　开山示众竖刹巍巍接太虚天台方广视偏低因缘会遇人天庆纵夺当场祖佛师运用临机埽踪迹寻常挥麈绝狐疑从今不构时腔套解下郎当无垢衣喝一喝云布发挥金皆我助当方土地是谁司。

　　小参

　　瑞林檀越对灵小参花满春山幽梁燕语声寂露滴偶惊颜风拂予怀戚数载弘护殷别去复何急山僧今到来试问这消息且道那里是真消息以手画○云蔼蔼瑞兰恒畅茂枝枝嫩桂满庭芳吾今直示真归路弹指迥然超乐邦。

　　对灵小参一张故纸孰主张四面江霞映绿窗谬果瞒因长劫苦合尘背觉受凄惶啾嗟野外空浩叹卧草霜间徒惨伤抚案一下云咦轻击钳锤休错过这回端的睹慈光。

　　佛事

　　野云老和尚起龛这慈颜发白须白治平多年擎魔捉贼来时菊芳新去日光皎洁且道即今临行一句又作么生以手画○云拄杖流辉东阁头芒鞋踏遍西江月。

　　入塔

　　松青竹翠六出飘张地脉灵通山悠水长龙窝狮窟麟舞凤翔至止于斯左右吉祥瑞云覆护紫雾流芳乃举瓶入塔云宴坐后又作么生满架星辰光太极两轮日月映中央。

　　应三九

　　提携数载别廿七期月圆月缺且悲且离严霜凛冽薤露沽衣愧无陈献采藻采芝聊供香容若存若遗且道毕竟有何存遗爇香云常寂光中频点首狮儿遍界等须弥。

　　体如和尚入塔

　　云飞东岭复还西月挂松梢影落池抚掌林间亲色笑兔儿不在旧窝底和尚既归祖室圆寂因甚道不在旧窝乃捧瓶入塔云翠屏有意花开早绿竹无心应远垂。

　　胜泉禅人举火

　　恁么来恁么去一点灵光含真气去来莫作等闲看山僧示汝本公据以火炬画○云烈焰层层入太清红莲灼灼无遮蔽。

　　见初大德封龛

　　昨日歌兮今日泣悲欢离合总归一从教面目又新新暂下帘笼深护密且道如何密护乃指龛云胸中纵藏千丈冰切莫逢人露一滴。

　　起龛

　　玉露垂珠映夕阳梅花枝上吐清香年寒岁暮客难免踏雪归兮胡太忙既然如是大德即今行脚去乃引龛云芒鞋踢碎山头玉拄杖挑开海底金。

　　举火

　　缥缈烟云绕翠屏灵根好向红炉生这回锻出金刚眼归去来兮变假真作么得变真假去撺下火炬云笑指南来客在在属丙丁。

　　收骨

　　只这些子含藏劫外暂借暂停无隔无碍直至而今稳持稳载作么得以稳载去投骨入瓶云时时静听狮儿吼在在安养从心快。

　　安位

　　有像原无像真空未尽空恬然趺膝坐休于纸上逢毕竟又向甚么处相逢聻插香云炉烟馨馥馥嫩桂蔼蓁蓁。

　　入塔

　　兰箭香梅萼白协吉牛眠应地脉左龙窝右象穴中有一座更奇特是何奇特乃捧瓶入云青山恒作伴明月永为灯。

　　性心尼下火

　　金风飘梧叶玉露点苍苔本性原无住幻化▆安排心大德还知么质赋坤形体服缁衣亿千系念百八轮持即今四大非有五蕴皆空这些又向甚么处安着撺火炬云莲花国里香浮水凡圣炉中火炼金。

　　真敬沙弥起龛

　　住来三载别去一朝悲欢离合无动无摇敬沙弥还识无动摇处么乃以手引龛云行人别新道归燕理旧巢。

　　下火

　　芦花飞白菊蕊舒金侍我巾瓶劳力劳心即今恁么去山僧又向何处呼唤汝撺火炬云乘兹烟云去观世得无生。

　　起骨

　　三日前起居食宿三日后锻成金粟仔细看来尽幻身惟有山青水长绿敬沙弥要会山青水绿么以骨投瓶云一番掉换一番新管得无拘何所束。

　　入塔

　　层峦叠峙兮山环委蛇旋绕兮水曲四大匪坚兮幻化无去无来兮露布虽然如是吾建此窣堵惟恨汝先予一筹那里是占先处喝一喝云床窄宜先卧粥稀顾后稠。

　　熊门韩太君对灵

　　缘树阴浓红莲灿烂东土结正果西干绽优昙攸焉玉山摧且喜金瓯湛木人伤悼血泪挥石女垂悲拈香奠拈香奠势至亲接引文殊携彼岸且道韩太君素性温良善心忠正钦崇四德比孟母之再来德备十全乘涅槃而归去太君既识归去来又向甚么处安身立命拈香云轻驾铁船游大海诚为不怕浪头高。

　　为省念尼起龛

　　他方异地异地他方纵横无碍举步觉场脚跟着地月映中央且道省念尼脚跟着地又作么生以手打圆云来时徒看千江月去后依旧一轮升。

　　举火

　　月白风轻天清地宁炉火炽盛铁到成金把火炬打圆相云一丝不挂三冬暖两火成炎六月寒。

　　收灵骨

　　疏雨润芙蓉西风摇翠柏冷露滴金怀芦花沙岸白昨日主今朝客看来总是无心得执骨云玉柱擎拈白石磷一团和气满瓶生。

　　入塔

　　天方地圆龙虎盘旋左之钟鼓右之源泉来脉响应紫雾垂帘宴坐于斯省念常参以拂子打圆相云优昙时时灿刍草日日鲜。

　　偈颂

　　行住坐卧

山中行踏着岭头片石新不用琢离成法器空王殿上独称尊

山中住黄叶飘飘满庭户顽童拾得当金钱赛过他家敌国富

山中坐猕猴持果庵前过拟将夺取让小厮三二却原是一个

山中卧月影凭阑光正大衲被蒙头听漏催任他花雨遍空播

　　万法归一

象王动步绝狐迹狮子迷踪远圣阶个里全抛金锁梦眉毛挂剑笑盈腮

　　一归何处

满空花雨点苍苔不用移来不用裁到处逢人香引袖抛篮夺取隐天台

　　青州布衫

青青白白不相粘不着蓑衣不觉寒日用惯吞无底钵埽云拂日大光天

　　山居

云晴古径笋茎低象舞龙盘踪迹奇木石点头含祖意松杉拱手接贤知霜凝雪冻晨钟早雨洒烟笼暮鼓迟中隐幽人叠膝坐不言不语不添衣

　　　　　　又

溪横绿水涌银沙淡荡清虚映月华两岸芦花飞素练一天星斗焕金蛇三贤有意开心蕊十圣无情鼓智槎谩谓吾侪慵问道相逢一盏赵州茶

　　庆忠祖塔十首

卓竖凌霄势接天黄花翠竹自相联巍峨巩固乾坤老一点灵光彻性渊

觌面崔嵬涌翠微玲珑无缝有谁窥屏山字水堪陈供红日当阳万象辉

白石磷磷势向东烟霞示现紫金容杖头吐出无生话刍草联芳映碧空

从空涌出镇娑婆不染松烟不挂萝麟凤来栖龙象舞苍苔石壁洵讴歌

性天独露一峰间劫石团圆翠若兰五蕴内空含万象光摇碧汉彻三天

杰出灵苗竖未央狮窝象窟示当阳心空誓度娑婆苦淡月疏星意更长

拨开云雾见天梯面向南山背触西不是冤家不聚首遍栽绿竹凤来仪

光浮紫气散天花窣堵流晖弄景霞无底篮中多舍利白云堆里是谁家

雨露滋培野鹤栖顶天立地碧中虚有人问道西来意水满前江月满溪

层峦级级势冲霄露不湿兮风不摇狮子声惊裂兽脑象王踏处狐踪消

　　源流颂

　　第一世南岳怀让禅师

为法忘躯特地来退参修证是谁裁绝点离尘无一物剩得春风织锦回

　　第二世马祖道一禅师

镜破痕消别有天何劳磨拂惹尘烟一朝心佛齐抛却月在当空水在渊

　　第三世百丈怀海禅师

江汉茫茫浪鼓天鸭凫展翅获归源云程远大忘边表吐舌耳聋属浪传

　　第四世黄檗希运禅师

一钵千家度▆缘讵知婆子快施钱原来不惜家中宝少雨多风▆孔酸

　　第五世临济义玄禅师

一度遭伤一快哉腥风毒雾恼人怀三拳一掌轻相效始悔从前错弄乖

　　第六世兴化存奖禅师

一株大树荫三枝在在花开绝向违一喝如雷惊惺后赃私依旧落河西

　　第七世南院慧颙禅师

惯战将军不着铠狼烟倏化祥云霭真龙应现孰当头浪滚涛翻齐赴海

　　第八世风穴延沼禅师

不计春秋忘岁月杖林山下觅根源等闲得遘傲霜侣月皎心空体自妍

　　第九世首山省念禅师

一回举处一回新拈弄无关任纵横满腹含冤难说出知恩却是报恩人

　　第十世太子院善昭禅师

放则舒兮卷则归一轮映现千江洄从教扑碎菱花面大地山河尽发辉

　　第十一世慈明楚圆禅师

当阳巨鉴甚光华己事欲明算海沙掩口辞穷齿舌冷满腔毒气逗龙蛇

　　第十二世杨岐方会禅师

几番曲折实堪嗟窄路相逢眼着沙一击卒然惊惺也风光无限属谁家

　　第十三世白云守端禅师

明珠一颗用无端几度破兮几度圆输彼一筹赢百着藏刀笑里血痕鲜

　　第十四世五祖法演禅师

不是佛兮不是心木人骑马过深村祸门击破乾坤阔大地山河总是春

　　第十五世圆悟佛果禅师

衣里潜珠不外寻没弦琴上合知音自从得透声响也笑杀灵山不动尊

　　第十六世大慧宗杲禅师

凉生殿阁迓熏风有句无言尽属空叶落枝枯浑不着象王动步绝狐踪

　　第十七世懒庵鼎需禅师

学佛挂冠礼别峰优昙换却杏花红一朝懒唱无生调笑月吟风日镇空

　　第十八世本庵安永禅师

有无言句动疑猜检点由来自弄乖一喝倏然肝胆碎全身放下顶门开

　　第十九世净慈慧翁悟明禅师

驱云逐电涉山川猛虎当头孰敢前施设门庭推老将茶瓶接嘴话应圆

　　第二十世苦口良益禅师

一波才动万波随瑞色常光在在辉水满西湖秋月现全提正令显锋威

　　第二十一世筏度普慈禅师

每向村郊访故人五台山畔草青青芒鞋唱价钱酬足话到投机语倍亲

　　第二十二世▆言道显禅师

竹篦当头解垢衣就中只许故人知从今扑碎天　盖报德酬恩不自欺

　　第二十三世小庵行密禅师

无圣无灵礼拜谁应声觌面两相灰倏闻忽听绝音响是是非非总一归

　　第二十四世二仰圆钦禅师

利钝原同一舍居监收严密库中虚忽观鼠扑油瓶破慎莫逢人露一丝

　　第二十五世无念智有禅师

翘日阳和到处春四维上下绝疏亲一朝把手谈心诀平地遗殃祸不胜

　　第二十六世荆山怀宝禅师

月影云飞映碧窗脚跟踏遍故家乡自从合节投机后归隐南山体用彰

　　第二十七世铁牛德远禅师

锄草存苗意若何几番雨露秀增多等闲卸却英雄奋狮子踪迷唱凯歌

　　第二十八世朝阳月明联池禅师

一轮明月在当天失脚抛头岂偶然觑透归根叶落旨耳声眼色总无关

　　第二十九世聚云吹万广真禅师

没弦琴上觅知音一句分明句句真满袖香风齐现出高提祖印耀乾坤

　　第三十世治平铁壁慧机禅师

几经锻炼意捐躯骨碎浑身事事无眼藏心宗随卖弄夜市街头无价珠

　　第三十一世振宗竺峰幻敏禅师

闪电之机岂等闲双麟共驾无底船珠光放出岂多让铜铁收来不二看火里波澜标月指脚头风快彻云天乘流舞棹临江渚字水屏山永厥传

　　　　　　　　　　　　　　秀

　　　　　　　　　　　　　　庆
　　　　　　　　　训　　　慧
　　　　　　　　　福　　　相
　　　　　　　　　满　　　贤　　　琳
　　　　捐赀门人明　徒孙真　玄孙如玉同刊
　　　　　　　　　觉　　　宣　　　明
　　　　　　　　　微　　　祥
　　　　　　　　　灿　　　明
　　　　　　　　　　　　　性
　　　　　　　　　　　　　干

　　鉴堂一禅师语录终
