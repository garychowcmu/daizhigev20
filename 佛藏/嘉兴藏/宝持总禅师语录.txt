嘉兴大藏经　宝持总禅师语录


　　序

　　岁在壬子。嘉兴妙湛园宝持总禅师弟子照公。以其师二会录来吴。问序于余。余与师同出退翁老人之门。虽愧不文。义难辞让。今岁丁巳录始刻成。乃为之序。曰无上妙道。非即语言。非离语言。即语言而求之。是执花以为春也。离语言而求之。是弃花而觅春也。惟执与弃皆倒乱心。非真实见。卒难与以会道有智人。焉知春之不专在花。而偶拈一花以示顾。且谓曰此亦春也。而愚者不解。乃谓春尽在是徒玩手中之花叶。竟忘域内之风光。岂唯双眼不灵。将使大块削色矣。读是录者亦犹是耳。谓师之道尽在于是。非知师者也。谓师之道不在于是。亦非知师者也。然则。师之道果何在乎。曰亦不外是。譬如大海忽起一沤。认为全潮。固非指为异海。亦错知此意者。当从一字一句之中。透出非字非句之外。始不负师垂语之初心。而照公板行之志亦于焉毕酬矣。若夫师之道在是。不在是。余终不敢以十成死语赚误旁人也。师讳玄总字宝持。初住嘉禾妙湛。次住盐官南询。得法灵岩退翁和尚。为临济三十三世云。

　　继住灵岩嗣祖沙门碓庵晓青书于大鉴堂中

　　宝持总禅师语录卷上

　　参学门人明英记

　　住禾城妙湛禅院语

　　开堂日。升座拈香云。大众见么。秪这些子减牛头之价。夺龙脑之香。觑着底眼睛卓竖。嗅着底鼻孔昂藏。多少人不知落处。要听山僧表彰分明。记取举似诸方爇向炉中。供养灵岩堂上。本师退翁和尚便烧坐定。上首白椎云。法筵龙象。众当观第一义。学人问师唱谁家曲调。学人愿续阳春。师云只恐知音者寡。学云不忝灵山亲授记。果然音韵压江南。师云汝知其一。未知其二。学作礼云。敢不再三。师云何如归去休。学人问世尊说法。诸天雨花。和尚出世。有何祥瑞。师云日日如斯。学云恁么则太平无象也。师云切忌忙忙戽夜塘学一喝。师云止泺困鱼。徒劳激浪。乃云狮吼堂前芳草千丛献碧象回林下。落花万点飘红廓。文殊之智门横穿直入。导普贤之愿海高纳低容。尔诸禅德触目不会道。运足焉知路。既然同在一法界中。今日何妨更与诸人同参一员真善知识。乃拈起拄杖云即此用离此用。临济德山咸奉重。煆凡炼圣大炉锤。来者命根遭断送。卓一下云不能离土十影神驹。若解冲霄九苞丹凤又卓一卓上首结椎云谛观法王法法王法如是下座。

　　当晚小参小庵小舍小丛林。木石同参听法音。不向虚空安耳穴。免招意地更沉吟。诸人适来闻鼓升堂。听板止静。总不违时失候。何常错用工夫断臂安心。自是老胡造孽。掩泥布发莫笑然灯诳人。你若无求彼即绝伎。山僧今日虽出头来。祗要息事。不贵多事。乃顾左右云归堂。

　　立职事上堂学人问云从龙风从虎。圣人作而万物睹。是有心求。是无心得。师云是有心求。是无心得。学云某甲今日得见和尚。师云且过那边着。学云在他门下敢不低头。师云听教诏者亦是难得。乃云事存函盖理应箭锋。未许错误丝毫岂可参差点画。内不放出。外不放入。从上稳密家风高处高平。低处低平。一向坦夷法度。炊茶做饭切忌违时。换水添香不宜失候。长老坐。侍者立。虽然无佛法商量。也要为人天表率。不易不易。大难大难。且道不难不易。一句作么生道。但使众心同水乳。何妨大地是荆榛。

　　谢同门上堂。佛祖心髓人天。眼目点滴不殊光辉相属。大家出手共扶宗灵瑞一花千古独击拂子下座。

　　结制日众请上堂喝一喝云就地掘开炉韝为煆精金。信手奋起钳锤。何辞钝铁。明明不覆藏。历历无虚假。既无你栖泊处。亦无你回避处所以一处真千处百处。一时真一句透。千句百句一时透。何须限短期长。装模做样开凿人天。摧碎空外。纵杀活于魔宫虎穴。肆予夺于炉炭镬汤。然后群灵景仰千圣归降。然虽如是。只如古人道末后一句始到牢关。把断要津。不通凡圣。你诸人又向甚处出气。连喝两喝下座。

　　晚参叠足蒲团。万虑清香。光灯影夜。初更不劳重问安心法生佛由来是假名。

　　檀越请上堂。旷劫来事无有程途威音那边岂容生灭。千圣顶　上有佛祖。穷不到底机关。诸人舌头边有主宾。扑不破底文彩。法随法行。无处不遍。心随心用。无事不周。乃至若行若住。若坐若卧。一花一香。一瞻一礼。无不皆从自己胸襟流出。无不皆从本有道场中来。果能于此洞彻根源。说甚离相离名。人不禀吹毛用了急须磨恁么也得。不恁么也得。恁么不恁么总得。更说甚么。我是凡夫。佛为圣者。彼有神通。我无伎俩。忽然云门扇子　跳上三十三天。筑着帝释鼻孔。东海鲤鱼打一棒。雨似盆倾。又作么生商量。良久喝一喝云收取口吃饭。

　　上堂涅槃心差别智一有多种。二无两般。就体消停。撒手到家。人不识从缘荐得更无一物献尊堂。你有拄杖子。我与你拄杖子。他却不受。你无拄杖子。我夺却你拄杖子。岂是好心。要得水乳。分明须让鹅王决择。乃拈拄杖卓一下云会么点石化为金玉易。劝人除却是非难。

　　上堂学人问佛未出世时如何。师云一字不着画。学云出世后如何。师云二年同一春。学云出与未出时如何。师云天高东南。地倾西北。学云向上更有事也无。师云太无厌生。乃云十方薄伽梵摆拨不开。一路涅槃门挨挤不上。跛脚阿师一向与人斗胜惯了。手中扇子也解跋扈飞扬。若是妙湛。又且不然。十方薄伽梵。一路涅槃门。未审路头在甚么处。但向道此问不弱。若是踏步便知高下底自然脊背汗出。一免得帝释惊心。二免得鲤鱼吃棒。三免得带水拖泥。四免得沿途觅路。更有一种利益。待汝得到涅槃门里款款商量。

　　晚参禅不用参道不用学偷心屏除随分安乐倦来便上绳床一任诸方图度。

　　观音诞日。张夫人送法衣至上堂。学人问昔日阿难问迦叶云。世尊付金襕袈裟外别传何物咨和尚为某甲说。师云撒沙撒土。学云迦叶道倒却门前刹竿意旨如何。师云堪笑堪悲。学云今日檀越送衣。得几所福。师云不妨疑着。学云金毛师子子千里见淆讹。师云也不得草草。学人问闪电未收轰霹雳。峰峦才露海云遮如何是临济宗。师云开口见胆。学云水底泥牛耕白月。云中木马骤清风。如何是云门宗。师云不许眨眼。学云金乌东上人皆贵。玉兔西沉佛祖迷。如何是沩仰宗。师云别无道理。学云无漏国中留不住。月华影里见还难。如何是曹洞宗。师云风吹不入。学云春入洞庭南岸碧。鸟啼西岭月生东。如何是法眼。宗师云一切现成。学云谢师答话。师打云逢人不得错举。乃云无上法王有微妙大总持门。曩劫逮兹迥无变异古今该摄他不得凡圣转换他不得释迦掩室智。不能知净名杜词。识不能识。总上座一向爱把不定似蚝蜢吐油。捏着便出。汝等还有不动声色。向父母未生已前入得普门三昧者么若也入得。始知过去正法明。即是现前观自在。非一非异。无古无今。生既不曾生。灭亦未尝灭。应缘靡不周。露出广长舌。喝一喝下座。

　　晚参达磨不来东土。免见齿牙疏缺。二祖不往西天。落得肘臂完全。省得一事是一事。过了一年是一年。无端见说杨岐屋里差异。畜生秪有三只脚。首山路上新妇骑驴。却要阿家牵。挥拂子云山僧为汝袚除灾异。坐致太平。良久。顾左右云见个甚么。

　　解制上堂。学人问五日一风。十日一雨。固是太平境界门里出身一句作么生道。师云石火焰中驱虎兕。电光影里走龙蛇。学云江西湖南便恁么去时如何。师云教休即便休。莫待雨淋头。学便喝。师打云不信。学人问如何是妙湛境。师云自家验取。学云如何是境中人。师云大家在这里。学云人在境中。境在人中。师云不可拈一放一。学云人境已蒙师指示。向上宗乘事若何。师云道甚么。学云作家宗师天然有在。师云眼里还着得沙么。学人问木人把板云中拍。石女含笙井底吹。不落宫商是何曲调。师云清风来未休。学云恁么则一句韵含千古妙。万重青碧月来初。师云满眼满耳乃云结制已来。与诸兄弟吹起没烟火种。烧尽陈烂葛藤。煮不湿羹吃无米饭不独一众饱。鼾鼾地无面目汉亦随例得一分。日日向火炉头商量无宾主话顿使寒灰发焰。漆桶生光。露柱扬眉。灯笼抚掌。虽然如是。长安虽乐。不是久居。放开线道一任东去西去。朝三千横担拄杖。暮八百紧峭草鞋。有佛处不得住。无佛处急走过。蓦拈拄杖云大众还曾撞着这个么。若也撞着皮下有血底。自然知些痛痒。若也未曾。来年更有新条。在莫言不道。

　　请灵瑞和尚住妙湛兼退院。上堂卓拄杖云这个所在吉祥殊胜。千佛万祖次第出兴。今于贤劫中有释迦文佛远孙灵瑞如来。将于此座成最正觉。转妙法轮。度无数众。诸天八部于虚空中。吹螺击鼓。擎香散花。瑞相既彰。各宜忻庆。未度得度。未解令解。未安者安。且道山僧落个甚么。一瓢水月归云壑。百衲麻衣卧竹关。

　　住海盐南询禅院语

　　到院上堂。未到南询不妨疑着及乎亲到宾主历然。东边来者也如是见。西边来者也如是见。蓦拈拈杖云且道这上座还曾见么有不顾危亡的出来说看。学人问世尊四十九年不曾说一字。因甚有一大藏教。师云你取山僧语那。学云恁么则寰中天子塞外将军也。师打一棒云乱指注。乃云纵域中杀活遍刹海毒焰腥风增一分不得。肆格外威权。尽古今冰消瓦解减一分不得。何必拈却炙脂帽子褫下鹘臭布衫。然后称毒辣手脚。南询这里不贵云兴瓶泻秪图就事风光行者。淘米着火。人工煮粥蒸饭。一任诸人横吞竖咬。得饱便休。且道还有为人处也无。喝一喝云开得这张口。坐得这个座。复举僧问云门一言道尽时如何。门云裂破又僧问睦州一言道尽时如何。州云老僧在你钵囊里。师云一人向高高山顶立点即不到。一人向深深海底行到即不点。虽然脚跟各有立地处。争奈二俱不了。设有问山僧一言道尽时如何。劈脊便棒。或有傍不甘底出来某甲更有话在。但道向下文长付在来日下座。

　　当日晚参城隈小院绿阴遮歇却身心到处家临济命根原不断。临机一喝验龙蛇随震威喝云秪这一喝有主有宾有照有用。不是颟顸儱侗欺误后人。你若分得便请霄汉飞腾。若分不得即便夤缘入草你但开口。我早识得也。学人才出作礼。师云不可连累山僧。入草便起。

　　上堂敲空作响。击木无声。徒劳心手。罕遇知音。争似一切不为底家堂。稳坐随例吃粥吃饭。任他呼马呼牛。千圣难与安名一着从来自异顾左右云且道是那一着。良久云机先如未荐句后漫思量。

　　上堂举僧问赵州如何是祖师西来意。州云庭前柏树子。僧云和尚莫将境示人。州云我不将境示人。僧云如何是祖师西来意。州云庭前柏树子。师云语不离窠臼焉能出盖缠。山僧恁般说话。大似欺诬亡殁。若使当门一齿下下咬着底老宿尚在。定然别有机关。

　　晚参学人问一椎便就时如何。师云汝非其人。学便喝师云破也堕也。师云一椎便就。须是其人浑仑吐出。不辨粗精。破也堕也。赚杀衲僧一回勘彻海上横行。

　　结制日上堂拨转向上关白牯黧奴全身出现。打开无尽藏宝几珍御觌面无私纵横古木林中。舒卷白云堆里。明投暗合。日面月面。金不博金。正去偏来。潭北湘南。水不洗水。蓦竖拂子云是以祖印高提诸佛心源。咸归掌握。击一下云机轮才转群生命脉悉受指呼铁馂馅吞吐以时金刚圈放收有地。净裸裸不留一物。赤洒洒不挂寸丝。理绝玄微。情忘向背。非三贤十圣所知。岂神通变化可测。恰是焰炉不藏蚊蚋。若说长期短期。即属递相钝置遂掷拂子下座。

　　檀越请上堂。学人问我欲见文殊何者即是。师云色不是色。学云还假眼观否。师云方便有多门。归源无二路。学云某甲今日小出大遇。师云草鞋钱什么人还。学人问如何是古佛心。师云不越所问。学云恁么则凡圣齐平古今无间也。师云眉且不是目。乃云菩萨见觉犹为觉碍。山河大地是碍。草芥人畜是碍。屋宅田园是碍。父母眷属是碍。乃至菩提涅槃是碍。禅定解脱是碍。直饶一一透过。了了分明。觉碍为碍。不得自在。诸人要得自在。去么拈拄杖云拄杖子　跳。上三十三天。穿过上方香积如来鼻孔。惊得声闻缘觉诸大弟子东倒西擂。叫苦不迭。他却迤逦归来。依旧在绳床角畔。呵呵大笑道。我无甚觉。亦无甚碍。惯随人转不称功。是故名为观自在。然虽如此。争奈犹落在山僧手里随卓一下云我藉汝力。汝得我用上下千秋秪成独弄又卓一卓。

　　晚参炉韝之所固无钝铁尤宜重下一锤良医之门。谁是病夫。还须更服一贴。诸人秪为半进半退。不知身在其中。所以遭古人检责道映眼时若千日万象不能逃影质凡夫只是未曾观何得自轻而退屈。汝诸兄弟尽是久经行阵惯战作家横出直入。总是自家境界。上来下去无非本地风光。岂同善财入楼阁之门。暂时敛念。莫比维摩掌中世界。别有清规秪贵承当。不烦久立。

　　解制上堂。学人问如何是一印印空。师云佛眼深窥不见踪。学云如何是一印印水。师云今古纵横无定止。学云如何是一印印泥。师云大悲千手不能提。学云三印已蒙亲指示。脚跟下事又如何。师云这緉草鞋三文钱买得。学云几时是住头。师云驴年也未得在。学云苍天。苍天。师打云一任乱走。乃拈起拄杖云诸仁者。汝等一期之中识得拄杖子也未不见大沩。真如和尚示众云识得拄杖子。行脚事毕。拈起拄杖云这个是拄杖子。那个是行脚事直饶向这里见得衲僧门下秪是个脱白沙弥。若也不会。且向三家村里东卜西卜。忽然卜着也不定。诸仁者大沩恁么道大似一尺镜纳千里之像。虽然真空绝迹其奈海印发光。安知夜明帘外影迹犹存。古镜台前色香未泯。直须得失俱丧。始能绝迹绝尘。是非杳忘。方可透声透色。所以经云。佛说一切法为度一切心。我无一切心。何用一切法。遂掷下拄杖云。你若辨得天下横行。

　　上堂举玄沙。与天龙入山见虎。龙云和尚虎。沙云是汝虎。雪窦云要与人天为师。面前端的是虎。师云狭路相逢。原无回避。三人各逞爪牙。拟向大虫斗胜。殊不知有陷虎之机。若是山僧待伊道和尚虎。随与一喝云畜生缩头去。

　　中秋上堂。举古德偈云。人有心看月。月无心照人。有无成一片。方始得惺惺。师云古人恁么道理上则有余。事上犹不足。山僧亦有一偈也。只是自己语喜得事上也着。理上也着。今夜茶果艰难持作一分。供养人有心看月。月无心照人。有无俱透脱。光明触处生下座。

　　重阳晚参。拟向高高山顶立。俗气未除。拟向深深海底行。图个甚么。茱萸酒菊花茶。落帽当年笑孟嘉。争似山僧都不管。任他人世乱如麻。

　　上堂。学人问向上一路千圣不传和尚从何而得。师云石头作沙弥时。参见六祖。乃云万瓦清霜。个个寒毛卓竖。一窗红日。人人心地和融。岂是逐境迁移。随时转换。只为南询门下。总不曾立个窠臼。陷人不见昔日曹溪。和尚云但能转处不留情。繁兴永处那伽定。你若硬作主宰。要与前尘抵敌。这里无间饭养人。下座。以拄杖一时趁散。

　　除岁晚参。北禅烹露地白牛。与诸人分岁。总上座岂可一味减省。也不免借水献花。应个时节。乃喝一喝云粗餐犹易饱。细嚼即难饥。

　　元旦上堂。拈起拂子向空画一画云。岁朝把笔。诸事迪吉。一愿拄杖子不生枝叶。二愿草鞋跟不惹尘烟。三愿粥饭头大家得力。四愿佛法藏元字不留。此是山僧新年头对。众所立四弘誓愿。一愿不成。不取正觉。复击一下云。犹有这个在。便下座。

　　上堂学人问山花似锦。涧水如蓝。还当得清净法身否。师云好鸟分明说向人。乃云竹帘卷起漏春光。兰蕙无人亦自芳。独向高流相映带。不从时卉斗青黄。大众只这四句。若作佛法商量埋没上座。不作佛法商量孤负山僧。作么生道得个平展底句子。良久。自代云看墙似土色。

　　上堂十八上解作活计底一头水牯牛无处着落。代云递过索头来。又云赚杀。旁观或云十八上破家散宅底因甚七斤衫子至今脱卸不下。代云久矣无人说到这里。又云苦哉佛陀。

　　灵岩省觐临行上堂三年不鸣。一鸣惊人。犹有彼我在。三年不飞。一飞翀天。犹有程限在。要得光前绝后越格超宗待总上座到灵岩行一转来与汝方便下座。

　　上堂举梁武帝问达磨大师如何是圣谛第一义。磨曰廓然无圣。帝曰对朕者谁。磨曰不识。师喝云这两个汉。青天白日。互相热谩。当时若有灵利衲僧。待他道了。便与掀倒禅床。不独为梁皇雪屈。亦显中国有人。然虽如是。还知武帝放行一路么参。

　　上堂举末山尼了然禅师一日室中坐。次有僧从面前过。然曰阿谁。僧曰师子儿。然曰既是师子儿。为甚被文殊骑却。僧无对。然便打师曰我不是末山。动手动脚。设有个师子儿到来但向道你试哮吼看。若是解翻掷底。自然别有生涯。时有僧出。师云若是野干逐法王。百年妖怪虚开口。便下座。

　　上堂举僧问法眼慧超咨和尚。如何是佛。法眼云汝是。慧超其僧从此悟入。师云这僧悟去秪悟得。慧超法眼答来只酬得佛话。要得千古令行。更须买草鞋。行脚始得。

　　上堂举云门示众云。十五日已前则不问。十五日已后道将一句来。自代云日日是好日。师云十五日前道得海晏河清。十五日后道得风行草偃。前后既尔不同。作么生说个日日是好日底道理会么扇子　跳上三十三天筑着帝释鼻孔。东海鲤鱼打一棒。雨似盆倾。

　　上堂举僧问洞山如何是佛。山曰麻三斤。师云如今丛林商量。浩浩尽道。洞山答佛话多是错。认定盘星少。能领取钩头意。如今衲僧要见。拈拄杖劈脊打云。切忌铢铢两两。

　　上堂举僧问灵岩储和尚菩萨未成佛时如何。岩云赞叹有余。僧云成佛后如何。岩云懊悔不及。师云前头答得着。后头答不着道了。复叩齿云无端无端。

　　上堂举俱胝和尚凡有所问。只竖一指。师云俱胝一指头。千古曾无对。可怜懵懂禅。至今不瞥地。若瞥地。万象森罗无出气。

　　上堂举龙牙问翠微如何是祖师西来意。微云与我过禅板来。牙过禅板与翠微。微接得便打。牙云打即任打。要且无祖师西来意。牙又问临济。如何是祖师西来意。济云与我过蒲团来。牙取蒲团过与临济。济接得便打。牙云打即任打。要且无祖师西来意。师云胡蜂不恋旧时窠。猛将肯向家中死。二尊宿虽然垂手相同。要且用处各别。然始终不奈这担板汉何诸人。总道龙牙无眼。错过宗师。还知毕竟无祖师西来意么。随以手掴口云。不合恁么道。

　　宝持总禅师语录卷上(终)
嘉兴大藏经　宝持总禅师语录


　　宝持总禅师语录卷下

　　参学门人文穆记

　　机缘

　　师在灵岩坐夏同众入室。老和尚问云如何是道者得力句。师云玄总自来不分外。尚云赵州洗钵盂话作么商量。师云赖有行者在。尚云争好倚重别人。师云若不如此谁知不分外。尚休去。师便出。

　　一日又问许多时雨水陂池皆满。因甚衲僧耳里一点也着不得。师云老和尚惯向闲处留心。尚蓦竖竹篦云这个　。师云不是某甲几错答话。和尚云你大似平日。不曾向闲处留心。师便喝。尚云闲。师云今日且让老和尚出头。

　　师辞出山。老和尚问云临行一句作么生道。师云力在逢缘不借中。尚云更须善为。师应诺诺。

　　师问鉴大师古人错祗对一转语。因甚便五百世堕野狐身。鉴云有疑不妨伸问。师云大家在这里。鉴云若据此说秪可入佛。师云上座意作么生。鉴云喜和尚再复人身。师云虑不及此。

　　师一日问灵瑞和尚。古人道结夏得九十日也。水牯牛作么生。又云结夏得九十日也。寒山子作么生。水牯牛则且置寒山。子意旨如何。瑞云不因一问争识得伊。师云与么则与水牯牛同参也。瑞云且莫别栽头角。师大笑。

　　一日同坐室中语次。师云诸方老宿互有短长。灵瑞大师云长者由他长。短者由他短。师云如何使他得一道齐平去。瑞云不可为他斟酌也。师云把得定。作得主。须是老兄。

　　又一日间坐次。师云宗道者近日得个自肯处。灵瑞大师云也须勘过。师云我作初参。你试问看。瑞云你未开口。我早勘过了也。师云还我话头来。瑞云逢人不得错举。师云只这一句。不是自肯。二人乃大笑。

　　师云。我在董庵曾见一学者问和尚本来面目。和尚答以。左眼半斤。右眼八两。学者踊跃而去。此语如何。瑞云似即似是即未是。师云请老兄代一语。瑞云翻转面皮看。师云我道一切现成。

　　董庵西堂过访。师云三年不相见。本分事如何。堂云觌露堂堂。师云犹是旧时窠臼。堂云兄此间莫有新鲜佛法么。师云有。堂云愿闻。师云情怀冷淡如秋水。门径萧条有白云。

　　师照问学人到这里立锥无地时如何。师云撒手任西东。照云若然随缘得路也。师云脚跟下是甚么。

　　师照问内不见有自己。外不见有山河。此人如何。师云政好勘过了打。照云妙湛门风果然千仞壁立。师云构得着也未。照云和尚。师云月落后相见。

　　尼问如何是雄雄之尊。师云大斧斫不开。尼云还许亲近否。师云脑后着生铁。

　　学人问杀父杀母。佛前忏悔。杀佛杀祖。甚处忏悔。师云苦苦抑逼人作么。

　　学人问赵州柏树子话意旨如何。师云草交犹有色。花落竟无声。学人礼拜云某甲今日得个入路。师云试说向山僧。看学人拟议。师便喝出。

　　师一日垂问云诸人脚跟下各各有一坐具地且道是甚么年中置得。一云适来犹记得。一云威音王已前。一云何不问某甲。师云三人证龟成鳖。众复请师代语。师云欲举。恐惊大众。

　　师一日见红白桃花。顾众云共本同条。因甚么颜色各异。众无对。师自代云分付东风仔细推。

　　学人问拟欲归乡。何路最捷。师云汝离家来几年也。学云总不记得。师云苦。学云和尚岂无方便。师云出身犹可易脱。体道应难。

　　尼问临济吃棒。意旨如何。师云年深犹见血痕新。

　　师一日问侍者日势早晚。者云总被黑云遮却也。师于空中画○。相云　。侍者无对。灵瑞大师代云原来和尚自知早晚。

　　问木人把板云中拍。石女含笙井底吹。不落宫商是何曲调。师云清风匝耳。问一切诸佛。及诸佛阿耨多罗三藐三菩提法。皆从此经出。如何是此经。师云不孤来意。问祖师心印篆作何文。师云自家验取。问诸佛本源深之多少。师云量不着问不得。指东划西。平实处道。将一句来。无对。师代云争敢造次。问道人行处如火销冰。因甚筑着磕着。无对。师代云计较未成。问佛祖公案。秪是一个道理。因甚有明与不明。师云妄想至今犹不绝。问大修行人。本脱生死因甚命根不绝断。师云病入膏肓。问人人有个影子。寸步不离。因甚踏不着。师云知即得问。若是金毛师子。子三千里外见淆讹。观世音菩萨将钱买胡饼。因甚却是馒头。师云将错就错。问大迦叶。见世尊拈花。破颜微笑。须菩提闻世尊说法。涕泪悲泣。且道笑底是哭底是。师云放憨作么。又云赚杀旁观。问一雨所滋。根苗有异。无阴阳地上生个甚么。师云文彩全彰。又云描也描不成。画也画不就。问白日无闲人。不风不雨。达磨因甚一坐九年。师云时光可惜。又云从来疑着这汉。问一尘一佛国。饭是尘。且道一杓有几个释迦老子。师云众眼难瞒。又云有甚馒头锤子快下。将来问乾坤。此日无知己。玉石何能辨假真。衲僧行脚眼在甚么处。师云扣牙恐惊齿。又云问取露柱。问稳坐家堂。因甚主人翁不识。师云某甲自小不解捏目。又云问取奴儿婢子。问掀翻大海。掴碎须弥。为甚平地上抬脚不起。师云弄巧成拙。又云非一朝一夕之故。问眼光烁破四天下。自己眉毛落尽。因甚不见。师云我常于此切。又云为着阿谁。问万里不挂片云时如何。师云境界甚危。问大耳三藏第三度。因甚不见国师。师云是伊却会。问单提独弄带水拖泥。敲唱俱行。银山铁壁且道放开为人好。把住为人好。师代云上板头看。又云分身两处看。问拆东篱补西壁。是衲僧家寻常手脚。大唐国里不道无人还有虚空里钉得橛的么。师代云莫向闲处说。又云和尚用心不易。问朝三千暮八百。有佛处不得住。无佛处急走过。家中折脚铛子分付阿谁。师代云目前可验。又云放待冷来看。问灵利衲僧拨着便转。一步步不曾踏在空里。因甚道向上一路千圣不传。师代云汝问极当。又云便与掀倒禅床。问罗笼不肯住。呼唤不回头底。终日眼睁睁地向这里望空启告为着阿谁。师代云侍者过茶来。又云知即得。问衲僧家千劫学佛威仪。万劫学佛细行。且道凭个甚么。便逢佛杀佛。逢祖杀祖。师代云许多秃子可有性么。又云赏伊大胆问尝在于其中经行及坐卧。释迦老子至今出这里。不得脚下儿孙。如何使他到处称尊去。师代云堪笑堪悲。又云理长则就问。宁说阿罗汉有三毒。不说如来有二种语。衲僧家一句是一句。因甚才与么便不与么。师代云即今　。又云换却眼睛问才有所重便成窠臼石巩一向弯弓禾山只是打鼓。还免得过也无。师代云旧日事不须提起。又云罪不重科。问万里不挂片云时如何。一云我不向这里住。复问云向甚么处住。师代云和尚欲断某甲命根那。又云某甲脚跟至今不点地。问稳坐家堂。因甚主人翁不识。一云瞒他露柱不得。复问云瞒他露柱不得。且道明日是天晴。是下雨。师代云成何道理。又云请和尚别置一问来问。眼光烁破四天下底。自己眉毛落尽。因甚不见。一云留与后人贬剥。复问云昔日妙德空生尚自赞叹不及。何故而今却许后人贬剥。师代云近日世界不好。又云口是祸门。

　　垂问古人道。但参活句。莫参死句。洞山麻三斤。云门乾矢橛尽是死句。如何是活句。又云若人造一切罪。得见己之法王即得解脱。且道己之法王作么生见。又云不立一尘。本来无物。古人恁么道将从上家业尽情折倒了也。你道日用凭何作活。又云无依无欲便是能仁。因甚又要驱耕夫之牛。夺饥人之食。又云钵里饭桶里水。一任诸人横吞竖咽。洗钵盂话作么生。会又云一称南无佛。皆已成佛道。因甚赵州道佛之一字我不喜闻。又云学道人随处安闲。自然合他古辙。因甚驴事未去。马事又来。又云三世诸佛是奴婢。一大藏教是涕唾。且拈过一边。秪如牡丹花下睡。猫儿是个甚么。

　　颂古

　　香岩上树。

　　吹毛宝剑逼人寒。瞬目扬眉作么看。未举已前先荐得。昆仑骑象鹭鸶牵。

　　鲁祖不言言(至)无口将甚么吃饭。

　　有言无言。海底撑船。有口无口。一场逗漏。倦鸟知还。闲云出岫。拟议思量。劈脊便搂。

　　世尊升座。

　　世尊升座。文殊白椎。衲僧不会。莫乱针锥。

　　崇寿指凳。

　　直道玄关人不觉。衲僧鼻孔徒穿凿。圣凡极尽不容情。一阵东风卷寥廓。

　　永嘉到曹溪。

　　三千威仪。八万细行。简点将来。好与一顿。不如缄口度残春。免得卢公添话柄。

　　雪峰古涧寒泉。

　　寒泉古涧意如何。触着分明举似他。芳草岸边舟楫稳。落花岩畔杖藜扶。龙吟大泽波涛息。狮吼高山鸟兽殂。指按光生全海印。何劳苦口唱哆啝。

　　尔时。龙女有一宝珠。价值三千大千世界。且道三千大千世界是多少价。

　　一二三四五六七三千大千如电拂鼻孔依前搭上唇裂开布袋翻身出。

　　赵州一日雪中卧(至)州便起去。

　　冷处分明绝覆藏。婆心切切为人忙。机轮拨转旋天地。一曲阳春韵独长。

　　米胡令人问仰山。今时人还假悟也无。山曰悟。即不无争奈落在第二头何米胡深肯之。

　　烁迦罗眼绝纤瑕。第二门头认得他。满路清风意无限。落花流水遍天涯。

　　临济三顿棒。

　　毒龙奋迅雨千尺。猛虎出林神鬼泣。三千刹海夜沉沉。万象森罗齐壁立。

　　达磨面壁。

　　恶口伤人趁出国。冷坐九年痴兀突。若无一臂助全功。直至如今觑破壁。

　　德山小参不答话。

　　雾卷星驰。雷奔电激。眨上眉毛。早已着贼。面皮翻转绝承当。大地茫茫黑如漆。

　　雪峰自负一束藤。

　　抛钩钓巨鳌。一掣知多少。踏月披蓑归去来。入门又复眠芳草。涅槃堂里解翻身。一声铁笛霜天晓。

　　仰山指雪师子。

　　白练飞空一色新。无情哮吼解翻身。韶阳毒手今何在。玉树琼葩遍界春。

　　僧问西堂。有问有答。宾主历然。

　　烂却须弥截却藤。水边林下似无情。洛阳三月花如锦。为报东君知未曾。

　　钦山竖拳。

　　百卉竞芳妍。蜂王直至前。采花成蜜去。春色不堪怜。

　　僧问睦州高揖释迦。

　　铁骨冰心不让人。太阿横按逐风尘。天涯踏遍无知己。帚柄花开劫外春。

　　枣树问僧近离甚处僧云汉国(云云)。

　　汉地尘沙扑面。汉家天子不见。纵然灵利衲僧。鼻孔输他一线。临机白棒掀天。透出日面月面。回头脚底风生。大地混成一片。

　　赵州问婆子甚处去。婆云偷赵州笋去。

　　狭路相逢两眼开。抱赃不悔实奇哉。吞声吃掌冤难雪。定案还须折狱才。

　　陆亘大夫问南泉肇法师也甚奇怪。

　　一体同观意莫穷。太阿宝剑舞春风。空生国里花无限。万紫千红一瞬中。

　　我有一机。瞬目视伊。若还不荐。别唤沙弥。

　　虚空钉橛。弄巧成拙。推己及人。有甚交涉。

　　举一不得。举二放过。一着落在第二。

　　一既不成。二亦不是。剔起眉毛。偶然失利。

　　有句无句(至)句归何处。

　　句归何处。莫乱指注。拶破灯笼。笑倒露柱。

　　一亩之地。三蛇九鼠。

　　一亩之地三蛇九鼠。文彩全彰。利动君子。

　　衲僧巴鼻。

　　衲僧巴鼻。借伊出气。失手摸着。本无禁忌。

　　金刚眼睛。

　　金刚眼睛。觌面非真。八斛四斗。何故何新。

　　狮子爪牙。

　　狮子爪牙。掀翻窠臼。佛祖到来。直须退后。

　　杀活拄杖。

　　杀活拄杖。纵横出入。日月潜辉。乾坤失色。

　　黄龙三关。

　　我手何似佛手。禅和莫乱开口。拈起无孔铁锤。普令万象知有。

　　我脚何似驴脚。步步亲曾踏着。饶伊鼻孔撩天。也被山僧穿却。

　　人人有个生缘。葛藤窠里牵缠。捩转娘生鼻孔。方知令不虚传。

　　又

　　我手何似佛手。牢把绳头紧扭。忽然绳断遭攧。直得须弥倒走。

　　我脚何似驴脚。生死岸头跳跃。杨岐蓦地拽回。不觉失却一只。

　　人人有个生缘。不离声色语言。若更思量拟议。迢迢十万八千。

　　云门胡饼。

　　胡饼拈来度与僧。几人有口解横吞。古今佛祖凭超越。行货知他值几缗。

　　洞山麻三斤。

　　贴秤秤来足铢两。等闲抛出无人赏。早晚行情定不同。逴得便行方卤莽。

　　马祖一喝百丈三日耳聋。如何是聋的旨趣。

　　一喝耳聋。烈焰亘空。家私荡尽。赤骨律穷。

　　丹霞烧木佛。为甚院主堕眉须。

　　烧取舍利。无端特地。灵利衲僧。更须仔细。

　　天上月圆人间月半。作么生得恰好去。

　　天上月圆。人间月半。可煞新鲜。急着眼看。

　　道得也三十棒。道不得也三十棒。道得为甚更要吃棒。

　　道得不道。露柱　跳。勘破归来。一场好笑。

　　青天也须吃棒。且道过在甚么处。

　　青天吃棒。全无鼻孔。绝倒旁观。伏惟珍重。

　　万象之中独露身。如何是上座独露底身。

　　向上一路。千圣不传。失脚踏着。鼻孔撩天。

　　　　　和宋慈受深禅师披云台十颂

行尽千山又万山。那知人世有余闲。杖头点出金刚眼。脱落皮肤指顾间。

仰天长啸遏行云。流出桃花赚世人。踏破芒鞋呈旧面。森罗万象现全身。

杜鹃声里觅残红。南北东西路莫穷。短笛有声催午梦。铁锤无孔舞春风。

鸣条破块扑窗棂。石火光中闪电明。台上野花零落尽。空山寂寂鸟无声。

衰病难将药石攻。扶筇岩畔强从容。湖水尽翻青白眼。七十二峰返照中。

昨日少年今白头。满腔热血付东流。日长无事倚松立。笑指岭头云未休。

不问吴山越水前。平生活计钁头边。收来放去浑闲事。撒出珍珠颗颗圆。

啸月披云足比邻。闲花野草总成真。琴台响屧浑无恙。人面于今花更新。

淡饭黄齑饱便休。鹑衣百结任悠悠。倦来收足蒲团坐。客至从教不举头。

莫怪平生用力粗。掀翻大地一耕夫。了了了时无可了。何妨淹杀赤梢鱼。

　　　　　绒牡丹

魏紫姚黄各不同。同根一体自相通。天姿不假阳和力。一段风光烁太空。

　　　　　绒荷花

无影枝头锦色鲜。烟霞风月满长川。若将真妄论高下。瞎却众生眼万千。

　　　　　示戒珠禅德

随缘得旨复何求。觌体全彰物物周。会得个中消息了。好来妙湛吃拳头。

　　　　　竹杖颂

心空及第。高节自持。何妨任运。带水拖泥。

　　　　　和劭监院师嬴得杨岐第一筹四首

一道平怀万事休。青鞋白箬度春秋。十年勋业高丛席。嬴得杨岐第一筹。

嬴得杨岐第一筹。乱峰云霭鸟声幽。庭前柏子青无尽。到处香风满钁头。

嬴得杨岐第一筹。东山西岭恣优游。玄关踏破无尘迹。截断千溪水逆流。

嬴得杨岐第一筹。草枯石冷雪埋丘。知君自有天然概。活计些些孰敢俦。

　　　　　示师照

千圣从前唤不回。脚跟有路绝纤埃。今朝自解翻身转。刹刹尘尘正眼开。

　　　　　示英维那

一椎便当占机先。不用低头觅要玄。挈领提纲在今日。为人手段独精圆。

　　　　　示穆书记

暗中文彩已全彰。长笑诸方漫度量。心眼顿开能识透。皎然日月共争光。

　　　　　示圆朗悦众

堂中早晚自周旋。古佛威仪无间然。直下洞明言外旨。鸦鸣鹊噪句中玄。

　　　　　示西云禅者

清风匝匝透玄关。叶落疏林见远山。一着子禅无避处。谁能更向管窥斑。

　　　　　示力严道人

抛却珍奇锦绣缘。却从枯淡乐余年。祖师皮骨休分析。闲即加餐困即眠。

　　　　　示具眼道者

大悲菩萨千手眼。不知那只用来亲。凡情圣见俱消落。始信光明透刹尘。

　　　　　赠张夫人

浮华转盻属云烟。草座麻衣悟息肩。识病岂烦寻妙药。解空时复感诸天。献珠龙女当成佛。插疏庞婆好学禅。一曲无生堪共语。临风寄与雁头笺。

　　　　　寄洛阳侯夫人

忆昔沧桑叹别离。十年消息重相违。金樽檀板君无恙。石室蒲团我正宜。春暖未融凝鬓雪。梦醒方辨处囊锥。几番领得殷勤意。回首中原更有谁。

　　　　　南洲凤举楼望雪

截流一棹骨毛寒。六出花飞宇宙漫。奋起玉龙金锁断。劈开华岳剑光残。奚囊有句从教觅。少室无心不用安。试问五湖参学者。盛归银碗若为看。

　　真赞

　　灵岩老和尚赞

尊严如神。慈悲如佛。不动色声。全具折摄。有时夺食驱耕。有时抽钉拔榍。结大地冤仇。安虚空耳穴。坐断中吴第一峰。是圣是凡齐叫屈。

　　董庵和尚赞

定服严身。戒香莹体。宽以待人。俭以约己。万法皆圆。一真不取。我所知师。如是而已。

　　灵瑞和尚赞

用末山机塞灌溪口。灵山老人许伊哮吼。恼怒时性如雷火。直欲击碎虚空。欢喜时语似春风。随意荣添枯朽。趁东山水上行。逐西岭云中走。禅道脱规模佛法。绝枢纽妙湛与伊。同参未曾轻易点首。何况他家烂恶禅。要令此老轻抬手。

　　自赞

凡不能窥。圣莫能测。铁作面皮。虎口夺骨。七尺乌藤正令行。从教万象称奇特。

谓此便是妙湛。大似认影迷头。谓此若非妙湛。又似离波觅水。除却离即离非。未免别说道理。涅槃不为荣。生死不为耻。烹麟煆凤望后昆。别立生涯夺食驱。耕笑前贤遭人指。使妙湛一无所长。随分眠餐而已。要会灵山的骨禅。达磨打落当门齿。

丹青描未就。楮墨画难工。觌面无遮护。秋蟾朗太空。

　　书问

　　与龚夫人

　　连日大雨滂沱。火炉边无宾主。句竟不曾提起。直是可笑。今者天晴日出。狸奴白牯俱各舞爪张牙。未曾有一些子好意思举似知己。未审晏坐时。还记得个一转语否。若能撩起便行。未跨船舷。自然过量。庶不负一段乐法深心耳。

　　　　　　又

　　佛法大海。信为能入。智为能度。顷见夫人信根深植。不为富贵所移。全身早已游泳如来大圆觉海。不待离尘。始登无垢也。灵山一会。事非偶然。且善知识者难逢难遇。如春雷拔地。晨钟出云。不假言诠。启盲发瞆。上根利智者便可一肩担荷诘朝。为世尊诞辰。山头和尚为众升座。举杨第一义谛。此事虽则人人有分。然朝暾散彩。先及高山。吾辈深为夫人望之。为法真诚。知必不学。山阴返棹也。

　　示门下诸子

　　宿生忍力未充。似不能知群有性。自累犹可。又累他人。冷地思之。不觉失笑。世间事如梦如幻。聚散如浮云。去来无固。必总在大光明藏中。何去住之有间哉。一笠荒村。萧然自寄。在我则随缘作主。固无怨尤。汝等初发心学道。未免寒毛卓竖。当知我此门风。壁立万仞。一眼觑破。即世情世味。五欲三毒。百种烦恼。一一觅起处不得。秪有一回饮水一回咽耳。金风体露月面全彰。当图彻底掀翻。俟魔氛少息。当执手共说无生话也。

　　宝持总禅师语录卷下(终)
