嘉兴大藏经　博山粟如瀚禅师语录


　　粟如大师像


　　自赞

　　踞坐博岭四十余年大寿昌先宗传达摩不传咦传不传虚空钉橛矢上加尖咄咄。

　　嗣法门人传鹏敬述

　　粟如瀚禅师语录序

　　神宗末年吾宗之在天下太白石伞而外于西汪则唯博山焉博山法道严整门庭孤峻学者非出类拔萃流罕有能登其门者以故能登之者皆系出伟人如瀛山訚公檀度密公辈即在古亦所难得今其儿孙遍天下凤岭一席代不乏人古云源之清远者流必长此其是也粟如瀚禅师出雪涧奉公之门奉公与瀛山訚公为昆季皆老博山室中真子其钳锤妙密严整孤峻之风世能熟炼故所出克绍箕裘者比比也而禅师尤能于头角中杰出一斑吾石伞一枝虽不敢少让然亦不敢不让己酉元宵前三日承乏博山以来所有为众拈提语若干门人录梓成帙索序于余余虽不敏以私淑之至又安敢以不文辞于是书数语简端聊以志景仰万一若其照用杀活主宾纵夺与夫说法自在之妙接物变幻之巧具眼者请以全帙观则得之也然则博山一枝法道益有所寄重其在是乎。

　　时岁次庚戌中夏之吉钱塘白岩净符书于待庆堂

　　粟老和上语录后序

　　古德云打破大唐国里觅个禅师不可得由斯言之师以禅名耶抑禅以师名耶此其故吾于先师粟老和上其人得之矣先师以尊人会夏鼎已迁有殷革命之际忠愤卒官遂继志身隐披缁林泉高风劲节人拟夷齐至于匡徒住院固其夷然所不屑者盖先师之志以禅逸也非欲以禅师之名跻于前而标于后也及涧大父年耄郡侯易庵高公暨四众坚请不得已继席博山应期瀛山高泉焉爰有三会录梓行于世世皆仰为破热清凉散照夜光明幢久矣惜卷帙浩繁人多艰于负挟遐方异地虽闻先师之名睹先师之录者少今于先师法录中择其的的提持本分只着子者汇为六卷梓而送附嘉兴楞严寺流行使未睹者得而睹之亦俾后之学者或于一言半句之下得脱略窠臼动彻本地风光是之谓能自得师也即谓师以禅名也可谓禅以师名也可谓斯录为禅师也亦无不可是为序。

　　时
康熙五十一年岁次壬辰夷则月自恣日住博山门人传鹏焚香拜手撰

　　粟如瀚禅师语录总目卷之首序文(二则)第一卷住博山能仁寺语录上堂一第二卷住博山能仁寺语录上堂二住高泉语录上堂小参示众住瀛山语录上堂小参第三卷再住博山语录上堂三第四卷住博山语录小参第五卷住博山语录示众一再住博山语录示众二秉拂入室机缘第六卷拈颂佛事佛祖赞自赞诗偈行状塔铭塔记

　　目次毕

　　粟如瀚禅师语录卷之一

　　嗣法门人传鹏编

　　住信州博山能仁寺上堂一

　　师于康熙己酉正月十二日受信州郡伯易庵高公暨现任诸大护法并七邑绅衿诸大檀越及同门云怡玄三大师本寺两序诸山耆旧请开堂。

　　受请上堂举如意云一家有事百家忙师命频催难躲藏矧乃郡侯重抑逼无何勉强为登堂秪如登堂作个甚么击如意云伫看碧天云气静一轮明月印千江。

　　佛殿麻三斤干屎橛是什么展具云今朝盖覆将来免教重重漏泄。

　　韦驮卫法安僧摧邪辅正外道天魔以具打○相云咸遵此令咄。

　　伽蓝有者片地赖君守护此地未生当何所务伽蓝神须照顾。

　　祖师你扶头我把尾抬搦交加瞒神吓鬼。

　　据室偏不附物正岂立玄机轮转处及尽　纤直饶佛祖到来总教一顿粗拳。

　　拈疏当道檀护七邑绅衿法门昆季诸山勤旧毛锥未动已前早为诸人说大义竟诸人还信么脱或迟疑仰劳维那重宣。

　　指座欲仰弥高欲钻弥坚信步踏着地转天旋遂升拈香此一瓣香知恩有自荷照无私奉为
国王万寿宰辅簪缨郡邑当道绅衿檀护永作民生依怙常为济世甘霖。

　　此一瓣香荆榛丛里日闻虎啸龙吟瓦砾场中高耸琼楼玉殿不是先声露布秪贵酌水知源爇向炉中供养传　曹洞正宗二十七世重兴博山异祖和尚此一瓣香既非自然不由造作昔年嗅着归云室一旦冲开面壁轩端申供养前住瀛山高泉即此堂上本师涧和尚用酬法乳敛衣就座怡西堂白椎竟出问第一义谛即不问利生接物事如何师云春云横海上金翅搅龙门进云圣人出世万物欣睹和尚出世人天钦仰未审相去多少师云岛屿分诸国星河共一天进云洞上纲宗掀转处博山法道复重新师云还须共出只手进礼退玄西堂问诸葛昔年称隐者茆庐坚请出山来虽然出处有时因甚前收后放师云松花若也沾春力根在深岩也着开进云老人六年抑逼和尚坚执不从今日一诺而就为复前收后放为复出处有时师云谁人知此意令我忆钟期进云木人岭上轻开口石女溪边笑点头且道是节拍非节拍师云打面还他洲土麦唱歌须是帝乡人进云恁么则一曲无弦琴惟师弹得妙师云妙舞自应夸遍拍三台元要大家摧进作礼问从上宗乘即且置四转功位事如何师云我坐你立进云如何是转功就位师云无水不朝东如何是转位就功师云云自帝乡出如何是功位齐彰师云梅花雪里香如何是功位齐隐师云日落山水静进云功位已蒙剖露全提一句更请垂慈师便打问攒花簇锦不用拈提五位功勋请师揭示师云黄叶休遮眼青云自有阴进云如何是向师云万派皆归海如何是奉师云葵花向日倾如何是功师云高枕石头眠如何是共功师云石火迸青天如何是功功师云寒尽不知年进云曹洞门庭蒙指示别展枪旗作么生师云礼拜直须头点地问为众开堂人共仰临济家风事若何师便打进云如何是夺人不夺境师云昔人已乘白云去此地空余黄鹤栖如何是夺境不夺人师云日暮乡关何处是烟波江上使人愁如何是人境两俱夺师云吴宫花草埋幽径晋代衣冠作古丘如何是人境俱不夺师云新丰市里行人度小苑城边猎马回进云人境荷师指示狮子出窟时如何师云众兽近不得进云如何是狮子窟师云不见野狐踪如何是狮子吼师云裂破你脑门如何是狮子儿师云你试颦呻看僧迟疑师便打乃挥拂子云大众三台铁锯舞弄多载趁起泥牛耕翻大海天神河伯喜共证明露柱灯笼特来撞彩直得万派朝宗灵鹫甲鳌腾叆蓦竖拂子云看看争如通玄峰端拱自在且道符到奉行一句又作么生玉玺才彰文万邦齐卸铠复举僧问曹山佛未出世时如何山曰曹山不如曰出世后如何山曰不如曹山师云曹山老汉与么答话大似情存向背见处偏枯新博山又且不然今日或有问佛未出世时如何向道眉横眼上出世后如何舌在口中山僧恁么答话且道与曹山相去多少具眼者试辨看怡西堂再白椎师下座。

　　元宵上堂问年年正月十五处处兢赏元灯未审和尚者里是何家风师竖拂云见么进云如何是人人本具个个不无底句师云阇黎脚跟未点地在进云随家丰俭元平等弊服华房各任真师云唤甚么作随家丰俭僧一喝师便打乃云金乌急玉兔速人世韶华如转轴元旦才过又上元衲僧拄杖休狂逐且作么得不狂逐去譬如今夜月皎洁无遮碍又若元宵灯光本非分外一一出天然风流不俟丐才起玩着心雾霭浮云昧以拂子打○相云者个还昧得么比拟空教业识茫历劫圆明绝覆盖。

　　上堂秧已长茶已老久雨忽然晴农夫愁顿扫大众农夫固是衲僧如何晓看白头东畔出商量作务闹浩浩。

　　西堂怡大师请上堂问设斋申请即不问五位王子望垂慈师云贪观天上月失却手中桡如何是诞生王子师云须信深宫隐不出如何是朝生王子师云纵高争柰有天何如何是末生王子(师云几番)嗔喜少人知如何是化生王子师云万国歌谣贺太平如何是内生王子师云除却须弥不是山师诘僧云你底王子聻僧无语师云下坡不走快便难逢便打乃云行年不惑一无成搔首忽惊白发生抛玉引砖勤法请因风帆便话生平悬想南询结伴宛在目前法社相将匡扶谁同出手皮肤脱落贞实幸存霜雪飘飖益坚松操正恁么时且如何是龙吟雾起虎啸风生一句妙舞自应夸遍拍三台元是大家摧复举大愚芝示众云三世诸佛不知有黧奴白牯却知有语讫师云大愚老汉东扯西拽话作两橛博山要问伊黧奴白牯向者里放光动地且道者里是甚么所(在莫瞒人好)。

　　西堂玄大师请上堂玄出问南辰合掌北斗和南俱已祝竟如何是和南自受用三昧师云常持经卷倚松立笑问客从何处来进云尘点虚空穷寿量直透威音更那边师云匝地红轮秀海底不栽花进云报母说法于忉利庆生修忏于堂中且道是同是别师云昔日梅溪余子介今朝瀛博粟山僧进云毕竟意旨如何师云一个鼻孔两处出气进云恁么则昔日世尊今朝和尚师云莫涂污人好乃云奯公难其兄存公难其弟昔年遗范至今存此日流风相媲美兄呼弟应自寻常举世蒙蒙聋瞆起抬眸节彼鳌山巅卓绝典型时仰止出胸襟盖天地尖新音韵出青霄阳春白雪知几几一回举起一回新谁知此道而在迩虽然因斋庆赞又作么生十四是四十何劳重屈指。

　　合山大众请上堂问世尊未出母胎度人已毕和尚未出方丈说法已竟又要升堂作么师云争怪得山僧进云正当和尚华诞一句又作么生师云斩新日月年年长不老乾坤岁岁同进云春风浩浩慧日辉辉共祝无疆之寿如何是无疆之寿师云脚跟下看取进云乔松万古秀仙鹤笑春秋师不顾问师登宝座人天敬仰正偏五位望师指示师云灵龟无卦兆空壳不劳钻进云如何是正中偏师云枯木花开色更鲜如何是偏中正师云反手书空字不成如何是正中来师云泥龙出海亦奇哉如何是兼中至师云相逢话尽平生志如何是兼中到师云寒鸦不向深林噪进云正偏五位蒙师指向上宗乘事如何师云小心勤侍老和尚莫教我师暗生嗔僧(乱退)师乃云山僧四旬母难大众请举宗乘言前荐得落在今时句下承当迷头认影教山僧向诸人面前说个甚么既不容推委只得勉强相从衲僧家延一日为一劫非异促一劫为一日何奇竿木随身正好逢场作戏莫邪在手何妨杀活同时因斋庆赞应时纳吉即且置圆成本具不落数量毕竟是个甚么卓拄杖云打鼓犒劳三军黄金且和沙卖。

　　瀛山两序请上堂玄西堂问少年曾诀龙蛇阵老大还同稚子歌未审道合君臣是何曲调师云药因救病出金瓶何妨打瓦复钻龟进云如何是君师云须信乾坤只一人如何是臣师云两班济济立朝门如何是君视臣师云圣哲文明鉴众情如何是臣向君师云一片丹心常捧日如何是君臣道合师云讴歌万国乐升平进云秪如东胜神洲打鼓西牛货洲上堂意作么生师云常年不出博峤瀛席三载住持进云恁么通玄腾瑞色二老尽横趋师云有劳法重代为伸请乃云南瞻部洲说法声震西瞿耶尼长年不出博峤瀛席久称住持兹瀛山两序为山僧四旬特来庆祝木土座蓦出众云某等年来虽则勤劳无非成就自己福荃今日欣逢师寿为众乞请法施余喜不胜聊为解颐挥拂子云云出岫日已阑二老亭前眉对攒尘埋法座难堪眼地涌花宫进步跚狰狞牙爪称狮子破院风光兴未寒虽然山僧有生且从庆祝无生又作么生衣里明珠光灿烂罗浮原在广之南。

　　诸法属制法被为师庆诞请上堂问苍松翠竹韵似琴声齐祝南山未审流庚多少师云文殊算不清进云虽然者里无伸献权把须弥祝寿山师云唤甚么作须弥进云层峦添瑞色万卉解生花师云莫错认进云祖翁规鉴今日犹存师云再来不值半文钱问世尊降诞九龙吐水沐金躯和尚生辰四众云趋共瞻礼且道是同是别师云屋角梅开遍溪畔柳扬眉进云炉烟飘渺腾华座为祝吾师不老春作么生是不老春师云手执夜明符几个知天晓进云和尚甲子人所共知拈袈裟角云未审者个春秋几何师云一字不着画进云和尚春秋与者个春秋相去多少师云你已算了乃竖如意召众云云从龙风从虎圣人作而万物睹凡事出自天然管取超佛越祖设或造作安排流入今时队伍作么是超佛越祖底句放如意云真如若守自性也是钉椿摇橹。

　　结制上堂尘世尚珠玉我视若尘土出世尚佛祖我眼兼懒睹不是逞我人亦非强作主衲僧合如斯谁出不由户胡为诸仁者参禅结社火结社火何似鼠粪投鼎釜遂以手连招云快须归去来免受伶俜苦喝一喝。

　　解制上堂春水漾虚碧春山叠乱青几多未归客梦里说惺惺惺不惺蜘蛛结网打蜻蜓不惺惺堪笑乌梅咬铁钉莺语枝头声琐碎当机不荐任浮萍前途忽过把关汉切忌无言意自扃。

　　上堂师以拄杖作摇掳势云急着力莫遨游恰如此日斗龙舟勇猛进前先到岸因循退缩便随流虽然得失浑闲事落节归来满面羞大众秪如不居两岸不住中流还识机宜也无喝一喝云几度黑风吹大海未曾闻道钓舟倾。

　　中秋上堂师云水落石出山高月小大道弦直切忌之绕众中还有识得者么僧问一叶落天下秋一尘起大地收请问和尚是何意旨师云金风吹碧汉是谁共知音进云夜来一阵狂云起未审秋光在何处师云未离悔底千峰黑才到中天万国明进云端的风光不让人师云且礼拜着乃云秋风吹落叶秋露湿衣巾当此银蟾夜谁怜未归人未归人楚复秦两鬓萧萧成底事一回凄切一回嗔云山飘渺万千隔客路因循日痛呻自己伏藏原稳密何须向外苦追寻虽然未归底人且止秪如已归底人如何话会以拂子打○相云一轮明月映天心四海生灵荷照临何必西风撼丹桂碧霄重送九秋音。

　　结制义天监院请上堂故乡相去廿余里往事回思二十年荡尽家园无一物空拳聊对众人前还有么还有么问逆流洞水滔天起倒插青荆遍地生今日和尚行正令如何施设定君臣师云只为愚騃啼不止遂将黄叶作金钱进云五位君臣即不问如何是正中偏师云月落霜满天如何是偏中正师云云覆通玄顶如何是正中来师云铁锯舞三台如何是兼中至师云花街任游戏如何是兼中到师云到家不问道进云五位正偏蒙师指向上宗乘事若何师云地下辊辑辘问鸣键升座凡圣交参毕竟所为何事师云为汝不了进云个个眉毛横眼上今朝打七复奚为师云采得百花成蜜后为谁辛苦为谁甜进云岭上木人才启口溪边石女展双眉师云闲言语进云和尚聻师云放汝三十棒乃云虚空按下云头不许南北东西拶得一回白汗试看谁悟谁迷诸昆仲当此之际亘天烈焰蚊蚋难泊峻滩急水鱼龙罕栖直须通身无影像举步绝行踪始得物我不二夷险一齐其或未然饶彼赤眼铜睛瞻仰有分擎头戴角望风莫跻大众且道作么生得通身无影举步绝踪去喝一喝云任大也须从地起纵高争柰有天兮复举大愚示众云竖穷三际横遍十方拈起也帝释心惊放下也地神胆颤不拈不放唤作甚么自云虾蟆师云大愚示众美则美矣惜乎错安名字博山又且不然秪如不拈不放唤作甚么宁可截舌不犯国讳。

　　腊八印可禅人同众新戒请上堂玄西堂问母胎才出称尊大六载雪山复若何师云不因岭上寒梅放争见春光处处同进云既是春光处处同因甚又道但以妄想执着而不证得师云春色无高下花枝有短长进云秪如远来乞戒复从求法未审还有法说也无师云一轮明月映天心四海生灵荷照临玄顾视左右云恁么则和尚说法已竟新戒各宜荐取师云犹喜西风撼丹桂碧霄重送九秋音乃云乞具远来甚善哉殷勤请法为登台须知夜睹明星事说向灯笼笑破腮且道笑个甚么拍案云姹女已归霄汉去呆即犹自立空阶复举琅玡因僧问拈椎竖拂即不问瞬目扬眉事若何玡云赵州亲见南泉来僧云学人未晓玡云今冬多雨雪贫家怎柰何师云琅玡血心片片惜乎不遇其人山僧当时若见道今冬多雨雪贫家怎柰何便进云请问琅玡是贫是富聻。

　　上堂一年将尽夜万里未归人沉思生惆怅倾泪湿衣巾山水何曾阻人心自隔津欲归归便得曷用苦劳神谩劳神几度木兰舟上望不知原是此花身。

　　元旦上堂问一元资始万物皆新且道佛法还有新旧也无师云虚空挂彩色大地尽欢呼进云木人占吉兆夜半露龟爻未审是什么人证据师云灯笼说去露柱传来进云秪如天地未形四时不立龟爻向甚么处看取师云牧童遥指杏花村不萌枝上春色晓进云妙体本来无处着通身那更有踪由师云一众瞻之仰之问元正启祚万物咸新秪如通玄峰未审作何颜色师云黄叶落时风骨露春来依旧石斓斑进云恁么则嫩桂蕃昌大抵枝头春色好师云一枝圣箭曾向龙池穿出半角灵山还从鹫岭来么进云棋逢敌手难藏拙琴遇知音正好弹师云力干山河同带砺傍分帝化奏肤功进云非师不举师云股肱良哉问春风拂拂遍天涯异草灵枝尽发芽记得劫前横铁树至今几度觉开花且道铁树花开还涉春秋也无师云识得枝头意在处乐笙歌进云触来馥郁香腾座为庆吾师新岁华还是庆岁华是还是庆和尚是师云万仞崖头书寿字进云恁么一曲阳春从此得当机举出向人夸师云千峰势到岳边止万派还归海上消乃云适来欢喜地菩萨扬声叫云万物咸新元正启祚木马嘶风泥牛吐雾佛法日新家风显露一机顿发千机兢赴君臣道合正偏回互某等趋亦趋步亦步予喜云但得事事如举不用山僧嘱付正恁么时忽有个傍不甘底汉出来道华王座上宜为人天解粘去缚何得世谛流布山僧向云不见道等闲识得东风面万紫千红总是春。

　　结制立僧上堂元首座问黄叶纷纷明祖意安禅结制复奚为师云频呼小玉元无事秪要檀郎认得声进云时听焦桐弹此曲座中几个解知音师云我已无端落荒草直须相累入深村进云休将琐琐人间事换我悠悠林下闲师云祖翁旧阁闲田地料理须凭弟赞兄进云恁么则妙印手提烟塞静傍分帝命为传持师云虚空点首大地和南座礼退师乃拈拄杖云大众心既真行本直横拈倒弄几人识先师曾用十余年我亦全凭者个力探竿影草验正邪逆顺场中堪作式西堂手眼自圆明拔楔抽钉兼妙密龟毛结网三千丈把住放行看纵抑诸昆仲放行则且止把住一句作么生卓拄杖云黄河冻合锁纤流法身露出难藏匿。

　　腊八藏明禅德请上堂玄大师问任从三尺雪白不到孤峰未审孤峰凭个甚么不被雪霜师云能为万象主不逐四时凋进云瞿昙早得师亲指免受雪山六载寒师云不到乌江畔知他未肯休进云寒山忘却来时道拾得相将携手归师云家住深山更觅山眼开何处着羞惭进云灼然灼然师云屈原若不逢渔父千古谁人论独醒玄礼退(师乃)拂拂子云正觉峰头烂葛藤山僧今日要斩绝那个男儿不丈夫瞿昙何用强分别引得禅流向外寻草鞋踏破不肯歇现前一众许多人习以成风困途辙众中莫有为黄面出气者么试出来分雪卓拄杖云纵然分雪得行须防平地着跌喝一喝。

　　元旦三木监院请上堂玄座元问白雪已铺银世界杲日当空事若何师云山河呈旧面草木献新容进云万叠青山如洗出谁是居尘不染人师云绿杨芳草岸何处不称尊进云一点阳春尘刹里直教四海乐无为师云世祖成功三十六云台何似钓台高进礼拜归众问六花飞瑞预兆丰年野老讴歌各安旧业旧业且置如何是新正一句师云日月光天德山河壮林居进云户外虽添迟日景窗前犹点旧年灯师云新旧即不问唤甚么作灯进云知音不用频频举达者分明暗里惊师云诚狮子儿一拨便转乃云雨雪以时人物安然春光匝地三千大千忘机山鸟乐此林泉随时应节共庆新年大众还识得山鸟庆新年么以手鼓翅作白鹇鸣云一唱已开千户晓几人解觉五更先。

　　结制冬监院请上堂座元玄大师问一向川摇岳击而今海晏河清再整炉锤凭谁恩力师云意气不从天地得行藏岂为势时摧进云灵苗瑞草和根拔未审此间作么生师云不许夜行投明须到进云果然文彩全彰处三十年后祖灯新师云如何是祖灯新一句进云泥牛吼处天关转木马嘶时地轴摇师云轻轻蹑足龙门过惹得清风动地来进云起动和尚师云请公尊重乃云势异时难在所然山中监院请安禅枪林火聚忘烧割铁壁银山志愈坚击如意云向者里荐去休言佛祖谩说愚贤脱或沉吟以夜为日失食忘眠秤锤捏出黄金汁顽石深钻自见烟一朝蓦地相逢处新妇骑驴阿家牵。

　　涧老和尚八旬诞日上堂乃挥拂子云白发人今转翠阿盂峰犹自碧嵯峨谩随世谛生欣戚正法难扶可柰何道旷无涯休指注瞠开两眼哭还歌吾师寿量非言说莫将幻影论生灭披蓑垂钓有多般照尽潭空谁辩别花甲云添二十年灼然痴守旧途辙恁么唤先师今日八旬大诞得么良久云老鹤虽移松顶巢风吹不动天边月。

　　元旦召监院请上堂玄座元问岁华昨已结韶景又重新毕竟承谁恩力师云手执夜明符几个知天晓进云知者如何师云玉蕴荆山媚珠腾大海光进云若然人人抱璧个个怀珠师云璧即且置珠试呈看进云一丸当面掷大地着眼看师云好语忽将来进云咦师云禹力不到处水声流向西座礼退师乃挥拂子云求名者趋朝求利者入市百艺与九流皆从今日起惟有林下人不逐外物使优游泉石间任运乐行止事来随拨置事去仍复尔如斯举似还有佛法也无有则头上安头无则拨波求水去此二途若为定当击拂子云岭梅枝上鹊声新五湖四海春王里。

　　结制上堂问妙体本来无位次石霜王子意如何师云休拈古调单于曲不落宫啇试举看进云如何是诞生师云呱声未绝称尊贵如何是朝生师云汾阳终始列臣班如何是末生师云白水源来承汉祚如何是化生师云大唐基业赖秦王如何是内生师云拱默威严孰敢量进云师踞猊床当指何生师云不离当处常寂然指即知君不可见进云若然今日结制翻成虚设师云几度扣门招不出将身直入里头看进顾左右云灼然婆心彻困大众须知师云知底事作么生进云陋巷不骑金色马回途却着破褴衫师云咦问昨夜寒风起今朝匝地霜风霜即且置此事请啇量师云寒鸦衔月叫回雁怯霜栖进云金风吹玉管那个是知音师云流水高山无限意笑看得得觅钟期进云一种没弦琴惟师弹得妙师云涂污不少乃云黄叶落三冬迫千山万木颜非昔主人何事别家乡甘作五湖羁旅客云冉冉依谁宅累我枯肠多感惜觅天掘地几经遭鞭牛打车成虚役窠臼踏翻消息无方知一向枉搜索曲曲垂慈若何指陈此日规模岁岁同忘餐废寝屡晨夕。

　　解制上堂以如意打○相云拨出云中月四海白如昼水寒鱼不饵钓者岂疏漏解网释结是何气象吕尚从今倦下钩成汤自此停冬狩。

　　上堂人人顶门上辉大宝光个个脚跟下纵横十字因甚问着本命元辰十人有五双拟议山僧恁么拈提也是一场特地。

　　除日上堂此际迎新送旧年东村王老夜烧钱山僧不免依条例饭后长伸两脚眠如斯举似还有为人处也无自是一般清意味如何对境复茫然。

　　元旦上堂问青山呈旧面黄鸟弄新声还当得新年佛法也无师云机丝不挂梭头事文彩纵横意自殊进云天无私盖地无私载又作么生师云一气不言含有象万灵何处谢洪恩进云红日高悬映宝栏一年好景大家看师云你唤甚么作红日进云切忆洞上之言师云夜深须识把针人乃云天得一以清地得一以宁圣人得一天下和平衲僧得一事事现成拄杖子得一任运腾腾古德恁么提持博山要且不然二繇一有一亦莫守拈三门来佛殿里将太虚藏北斗三世诸佛瞠睛有分历代祖师望风稽首不是神通妙用亦非三三当九借婆衫子拜婆年风流余韵还知否。

　　端节上堂耿耿衷肠赴汨罗千秋热血冷江波江波冷向君王问为问君王会也么三闾大夫孤忠可掬未免激浊扬清坐守一色若知瞿昙心不妄取过去法亦不贪着未来事不与现在有所住又何用斋志泉源屈沉死水且如何得应时适宜去三年逢一闰五月两端阳。

　　中秋上堂不是心不是佛不是物毕竟是甚么不是心不是佛不是物白云乍可来青嶂明月难教下碧天。

　　结制上堂我患肠疯才歇诸人心病复起带累疲弊不堪晨昏一番料理作么生料理不许凿壁偷光拨波求水。

　　解制上堂汝步渠亦步汝趋渠亦趋欲觅渠起处直路翻成迂何况向外求愚人益自愚然则迥超途辙又作么生销兵放马后鼓腹乐何如。

　　开山异和尚百岁上堂问百年三万六千朝反覆元来是者汉未审者汉还有反覆也无师云暂时自肯绝追寻历劫何曾异今日进云且道异祖今日毕竟是生耶死耶师云识得目前无异路何妨阴寿与阳年进云若然腊月莲花随手献不知谁是破颜人师云莫是上座么进拟议师喝问尽道祖翁今日生即今祖翁在甚处师云一度风雨一度寒进云如何是和尚为人句师云寒尽春来暖气宽进云如何是过去世师云是水皆含月如何是现在世师云无山不带云如何是未来世师云泣露千般草进云三世已蒙师指超佛越祖若何师云三十棒乃挥拂云因今念往事千古真厥轨往事验今时堪悲不堪视吾祖挝毒鼓曾贯金陵耳法幢耸西江震旦绝伦比我生法运移私心实仰止灵鹫峰前拆却本博峤花开在碓嘴谁道馨香六载余枝干亭亭望标起株株随分扫落黄大寿逢时愧疏礼诸昆仲当自委法身寿量等太虚谩谓今朝百岁已虽然不唤作百岁茫茫匝地普天人人拨波求水若唤作百岁尽向空中觅鸟迹蹉过目前秪者是毕竟如何大抵还他肌骨好不须对镜画娥眉。

　　上堂惊看日月跳双丸欲觅安居无处安荆棘林中下脚易泥途有刺避还难心拟进步仍跚咄三界蜃楼何足羡休把归期屈指端。

　　元旦上堂问梅花呈笑面杨柳展欢眉祖意分明甚如何应此时师云堂前客拜年进云新旧交参又作么生师云杲日丽中天进云口吞佛祖眼盖乾坤师竖拂子云你还吞得者个么进云达者须知暗里惊师云伶俐衲僧问阃外威权良有准不伤风化自升平升平气象请和尚指出师云六龙乘云御九天进云年来喜得新消息师云你还识不伤风化者么进云能为万象主不逐四时凋师云玉帛朝回望帝乡鸟孙归去谩称王问爆竹一声催腊桃符万户迎春未审衲僧家作个甚么师云门前喜有长松柏时听子规来上啼进云松柏岁寒操不易子规几度去还来师云作么生见得僧一喝师云又恁么去乃云屋后梅开遍堂前客拜年韶光岁复岁须委迁不迁诸昆仲唤甚么作不迁莫是天地位万物育么莫是四时行百物生么莫是长安征战我国晏然么是则固是然犹未然毕竟唤什么作不迁年来喜得新消息六龙乘云御九天。

　　元宵上堂堂前室里灯照烛尚辉煌天上水中月清光不如常更怜歌舞地猿叫断人肠故国已荒虚支身惟口粮巢居既弗可穴处复难藏辟谷已无术休粮幸有方如何是休粮方但能饭向无心碗自有人提折脚铛喝一喝。

　　粟如瀚禅师语录卷一终
嘉兴大藏经　博山粟如瀚禅师语录


　　粟如瀚禅师语录卷之二

　　嗣法门人传鹏编

　　住信州博山能仁寺上堂二

　　诞日上堂四十五年前过去事已过去了四十五年后未来事诚然未来正当现在变幻纷纭刻刻不住何者即是拈起拄杖云腾腾任运无今古岂肯钉椿去摇橹有时虚堂兀坐似愚若鲁有时赤手入廛张弓架弩羚羊挂角绝形踪丹凤翀霄因风舞一卉开时蜂竞采苗枯花谢谁依怙卓拄杖云皓月当窗清梦回此道今人弃如土。

　　因事上堂小儿曹小儿曹随时异素操恍若秋前树叶落声萧颾松间箕踞者睹此亦疲劳还有卓立不群者么脱尽皮肤贞实在白云去后见山高。

　　上堂博山有一诀寻常未轻说今日特拈出诸人试分别击如意云风不待月而凉火不待日而热。

　　结制上堂闭门瞌睡接向上机从苗辩地为怜中下博山恁么接上机耶怜中下耶蓦击如意云秪此风堕叶唤作止啼钱。

　　上堂海神喜欲移天柱大地纷纷相耳语碧眼胡僧笑点伊始知一向凿空举我昔曾从此处来张拳奋臂亦同侣妄情消绝意绪狂心顿歇肯自许夜明帘外听朝君古镜台前息烟炬照用机轮事事忘安容更道振戈旅虽然一向凿空胡僧伎俩可施此念未兴指点甚么咦鼠粪休教投鼎釜(因耿藩请师易服从戎故云)。

　　上堂尊贵重重古殿封时闻阃外奏旋功野僧未识承谁力睡觉窗前日已红今非昔复匆匆熨斗煎茶铫不同拈起簸箕别处春相逢谩话朝堂事更嫌身在此山中。

　　元旦上堂座元大师问不落窠臼即且置斩新条令意如何师云山河无阻碍春光触处周进云莫是皇风一片封疆不守么师云依稀相似仿佛不同进云端的一句又作么生师云寒山与拾得笑插岭头梅进云与么野老门前不话朝堂之事师云朝堂之事不妨道看进云是汉是秦俱不识五更但听上方钟师云刹竿头上风车子问第一义首座大师一椎打就即今拈香祝圣请和尚道师云雨过溪光淡云开岳色新进云庭前瑞气祥云霭屋后梅花斗雪开师云家乡咫尺路非遥贪寻风景隔云霄乃云案山呈旧面幽鸟弄新声毛头星不现良人罢远征文殊普贤无端起佛见法见被山僧痛棒趁出众中还有不甘者么众不出师云鼓腹乐升平。

　　结制上堂结绳政简且约指天交质费穿凿言多去道日转远守默忘缘成造作才有丝头便盖覆迥绝无依始宽廓既然博山因甚循条攀例添人粘缚咄不得春风花不开花开还藉风吹落。

　　上堂蕨长千峰已竖拳夷齐何事尚忧煎春风穆穆翻成妒羞对商山话旧缘如何是旧缘说向人前黑了天。

　　上堂桃李斗芳菲嗟我忧盈抱时运日推迁少壮亦已老多为人事愁谁觉身枯稿嗟哉复嗟哉堪悲不堪道诸昆仲既堪悲为什不堪道不识大哥妻原来是嫂嫂。

　　上堂成住坏空不从他得喜怒哀乐复更由谁对境能忘取舍何妨建立随时设或情存向背全身没陷淤泥超透一路还识得么虾蟆蚯蚓过东海无毛鹞子扑天飞。

　　上堂云荆棘丛中翻身声色头边坐卧且道什么人境界座元大师出云良哉观世音全身入荒草师云我行荒草里汝又入深村进云因谁致得师亦云因谁致得进云佛祖位中留不住行于异类且徘徊师云浩浩红尘里灼然见故人进云咦师亦咦乃云天上鸟水中鱼缘境相忘饮啄徐徐横冲直撞浑无碍飞腾游泳乐何如以拂子打○相云还见么不拨自转盘走珠无私独运若蟾蜍。

　　中秋上堂秋露既白秋叶抽黄离群孤雁哀怨凄凉时节仍旧人事非常如何是仍常事云外天飞镜岩前桂吐香。

　　元旦上堂忽雷震僧问时节若至其理自彰时节未至因甚雷动中天师云大用现前不存轨则进云为复是冬行春令为复是妙用神通师云但看棚头弄傀儡抽牵全是里头人进云万邦歌有道四海乐无为师云如何是无为景象进云鼓腹不知尧舜力村歌社舞乐升平师云好语忽将来问殷殷雷震雨汪洋个中消息请师扬师云溪边嫩竹迎风舞岭上老梅斗雨开进云且道是当风指竹法尔如然师云相见人人笑脸开进云翀霄定是凤凰儿师云你试翀霄看进云请师高着眼师云钝鸟不离窠乃云天本高地本深雷忽震烈风行云作雨澍万类育成祖意西来谁更外寻既不外寻何者即是卓拄杖云一点阳春尘刹遍拈来大地尽黄金复卓一卓。

　　上堂定盘星谁不睹历历分明不覆藏无端特地寻泥土钩头意试吞吐收纶掷钓事何常清波不犯超今古还会么夜半正明天晓不露。

　　上堂众鸟翱翔绕树啼凭栏望彼欲何栖去年巢寄南山下今岁巢空北向迷世外逍遥随分好青萝争得与云齐喝一喝云路逢死蛇莫打杀无底篮儿盛将归(民失居所避乱无策故云)。

　　心空选上座入塔上堂歇记室问闻道心空法亦空请师升座复奚为师云玉露垂青草金风动白苹进云恁么则空禅人久旱逢甘雨他乡遇故知师云相看满船歌白雪不知霜露入秋衣进云不因夜来雁谁怜去路人师云白雪作么生和进云请师听师云谁是节拍人进云某甲礼拜去也问既知心本是空未审来选甚么师云谁识是当人进云二边浑莫立中道不须安师云鲸吞海水尽露出珊瑚枝进云家家有路透长安师云路在甚处进云看脚下师云错乃云人人本有醒醒灵灵个个圆成灵灵醒醒不从已叩徒向外求着妙着玄大似望风捕影觅生觅死何如掘地讨天撞入涅槃城未许心空及第弗住无生国须知孝满曹山子顺母慈虽称奉重珠藏玉韫贵在掀翻是什么人分上事尘中有佛呼来选身里无家向此宗喝一喝。

　　上堂拈起拄杖云还见么认着依然还不是卓拄杖云还闻么若将耳听终难会横按拄杖云是甚么混则知处类之不齐掷下拄杖云毕竟是个什么海神知贵不知价留与人间光照夜。

　　上堂博山机亦何奇昔时雷厉风行壁立险巇年来平田浅草与世推移蓦竖拄杖云谩道生来无定力逆风吹又顺风吹。

　　立义天西堂上堂化外来宾河清海晏南窗坦腹高卧羲皇尽知时清物泰节候忽若杨子江吞却鄱阳湖报恩塔撞倒东西梁是甚么节候良久云问取义天西堂。

　　元座元受请引座上堂歇记室问举一不得举二放过一着落在第二意旨如何师云香柑林老已经霜拈出凭君仔细尝进云南枝向暖北枝寒莫是春风有两般师云如何是两般底事进云近水楼台先得月向阳花木易为春师云一气不言含有象进云波里虽彰明月印入山推出宿云来师云赖汝竭力乃云旧令虽是全彰新条又将拈出承虚接响便来问性问心拨草瞻风更从觅佛觅祖狮子座上指北呼南象王室中扬眉瞬日额间挂剑机用显杀活同时肘后悬符文彩示纵横自在花开峤翠即且止敲唱双行意若何卓杖云涧水源从洵水出宿云日照博山青复举三圣道我逢人即出出即不为人兴化道我逢人即不出出即便为人师云二老生涯各立则固善若用出处为人曲折不少博山今日恁么是为人耶不为人耶喝一喝云平生肝胆向人倾相逢谩道不相识。

　　鼓山为霖老和尚命一脉老宿扫祖塔请上堂问凤岭嵯峨即不问屴崱峰高势若何师云叶落风骨露进云常因送客处忆得别家时师云家中事作么生进云五九尽逢春师云错问迷之与悟相去几何师云鼻头在眼下进云迷悟堆里横身得失丛中逞俊又作么生师云荣辱偏随骑马人进云有意气时添意气不风流处也风流师云如何是你风流处进云山尖月一弯物外任安闲师云未是你安闲处僧一喝师云怎得安闲乃云久疑顿释洒落何如远客归家庆快难比脉禅德见师翁屴崱峰头已露当家种子永季祖为法叔雷鸣石鼓藉其再世杨岐既妙转功回途策杖扫黄博岭请法山僧忆龙牙道一切名山到因脚辛苦年深与袜着而今老大不能行手里把个破木杓白云端云龙牙老人可谓熟处难忘师云龙牙长行思住果然熟处难忘岂免白云拣点脉禅德长住思行了忘担荷博山为彼依实供通辛苦年深着黑裘几翻欣厌几翻休而今脱体无拘束一切名山信步游游则且从秪恐为法叔未许久假。

　　退院上堂义西堂问劫火洞然大千俱坏和尚得何三昧博山宛然如故师云要识真金火里看杖头有眼明如日进云从前汗马无人识今日方称盖代功师云春燕雏成移旧垒午鸡啼罢啄阴阶进云功成不住虽堪羡退己让人益见奇师云屈原若不逢渔父千古谁人论独醒进云南峦一阵薰风起推出山中久宿雪师云推出后如何进云大家扶起破砂盆师云有是哉歇后堂问撒手端然坐白云深处闲迁有为人也无师云深林人不知明月来相照进云铁牛不吃栏边草灵雀岂栖无影林师云夜半穿云去天明戴帽归进云若然绿杨芳草岸何处不称尊师云一任瞻仰问开基创业前王事端拱持盈后帝心如何是端拱持盈底事师云四海浪平龙睡稳进云恁么剑戟尽为农器用师云九天云静鹤飞高进云大家齐听太平音师云你试听听进云莺栖燕市笙歌闹月白风清四野欢师云听得一半乃云鲸波静狼烟息高岗鸣凤振云翼鸱鸮踞地仰天嗤翱翔欲展翅无力不如归者不如归自是不归归便得还见么春燕雏成移旧垒午鸡啼罢啄阴阶。

　　永丰邑侯齐邑镇陈暨绅衿等为师造像落成玄和尚请上堂蓦然突出峰头笑他乾坤倒走激扬本地风光累我现前诸友还见否瞻之在前忽然在后。

　　住信州高泉语录

　　师甲辰四月八日在宿云受信州上永绅衿及当山勤旧请住高泉寺于廿一日入院。

　　上堂僧问冲开碧落松千尺截断红尘水一溪时如何师云一九当面掷大地着眼看进云石鼓才闻天地震木马嘶风出汉秦又作么生师云天左旋地右转进云恁么则高泉一滴真甘露洒作山河大地春师云引不着乃云慵说道懒谈禅按下云头住葛仙四众无端频逼促又携瓢笠到高泉刹竿重竖全赖英贤要绍寿昌祖风直须努力耕田耕田固是还识得扶犁者么卓杖云紫霞涧中飞片雪龙资寺里浪滔天。

　　端节上堂玉几峰前白字碑文独露龟泉井畔青松当道全彰若向者里领略何妨斗舟插蒲如或未委三玄池映峰头月太极窝名四海传。

　　小参我知你知你见我见心佛众生何曾隔线不惜茎眉重为方便掷拄杖云海神不贵夜明珠满把撮来掷人面。

　　小参千仓盈万箱益收藏宜及时活计贵精术叮咛学道流个事须委悉荏苒度朝昏苦在三十日个事现成委悉甚么雨打风吹草里埋问着依然云不识。

　　小参一翻雨一翻风仲春犹寒白雪弥空询老农卜岁丰谓言九九将尽犁锄正好施功天道一从人见西成勤堕不同莫朦胧打着南边动北边东山烧火西山红虽然西成在勤堕顿悟又如何东卜与西卜迢迢隔万峰。

　　示众叮咛莫逐情牵迷悟自分愚贤惺惺主人牢记空花世事虚缘如实证如实传佛祖不值半文钱秪此莫是到家行履么咦泼油救火殊堪笑雪上加霜更可怜。

　　住信州瀛山语录

　　师丁未正月二十一日受玉山诸当道合邑乡绅文学檀护暨本山勤旧监院执事启请主瀛山至二月十五入院迨庚戌又二月一日始开堂。

　　受请举如意云如意有时壁立万仞有时平高就下有时八字打开有时浑无缝罅应机示现又作么生看风用帆倾湫倒泻。

　　三门遇缘即应不惮羊肠信步直入何用商量。

　　佛殿不是心不是佛不是物是个甚么咄咄咄。

　　韦驮任即赴赖拥护护甚么露。

　　伽蓝不以时艰有辜面命为翰为屏乃恭乃敬。

　　祖师一堂商量旧题目痴人错向东西卜作么生得不错去六六依然三十六。

　　雪和尚像前风来松说偈人去雪犹关雀角声生处鹤惊知几般今朝得展座相对笑开颜。

　　据室错然则吉不可犯忤拔楔抽钉英灵失措喝云抛出栗棘蓬试看谁吞吐。

　　指座露堂堂绝覆藏脱未委雪加霜遂升。

　　拈香祝
圣毕次拈香云此一瓣香供养开山法伯雪关和尚复拈香云此瓣香曾向博山拈出今到归云室里何妨锦上添花供养传洞上二十八世博瀛普宁堂上本师涧和尚用酬法乳敛衣就座云岫大师白槌毕玄大师问赴感随机无方不应逆风把柁意作么生师云雪后始知松柏操事难方见丈夫心进云世尊不起树王而升忉利和尚未离博峤早住瀛山且道相去多少师云夜半石人无影像纵横须辨往来源进云恁么则砂盆扶起法鼓重鸣师云来朝更有新条任恼乱春风卒未休进云伫听雷音师云请公尊重问实篆烟腾笼岳顶禹门三汲浪滔天个中消息即不问耀古腾今事若何师云金锤影动宝剑光寒进云恁么则寂寂无音去也师云碓嘴使开花进云泥牛吼出扶桑国木马嘶归浪苑洲师云念得好听乃云邑侯昔日请登台三载住持口懒开语默都卢存此道春兰秋菊不须猜大众如何是此道莫是转功就位转位就功么莫是观机利钝收放有时么莫是普应多方大功不守么莫是因该果海果彻因源么且喜总没交涉毕竟如何是此道蓦挥拂子云当年面上重安鼻脑后今朝更画眉初学久参应辨别当机杀活谩称奇云大师结槌师下座。

　　当晚小参雪峰道望州亭与汝相见了也鸟石岭与汝相见了也僧堂前与汝相见了也既一一相见又用说个甚么复举慈明示众云一切圣贤皆以无为法而有差别前是案山后是主山唤甚么作无为法良久云向下文长付在来日山僧又且不然一切圣贤皆以差别法而证无为上是天下是地又唤甚么作差别法白日青天切忌说梦。

　　请云大师主瀛山席引座上堂问错节盘根尝不避大功不宰事如何师云春燕雏成辞旧垒九皋鸣后过龙池进云鸡足兄呼弟应甲鳌弟应兄呼未审还有分别也无师云栏杆虽共倚山色不同观进云如是则瀛博谦光诸方迥异师云虚空挂彩有眼皆见进云阳春雪曲清音远二老亭前笑展眉师云钟期既遇奏流水以何惭乃云钟声才罢鼓声催收放临时亦壮哉坐见白云归远岫不须造作与安排大众还知山僧做处么瀛山仔任三载周全特请云岫息我劳肩不独推同门光前烈抑亦定继席起后贤破院声光自兹远播阳春白雪广为流传喝云且道者一喝是远播是流传少待新和尚为汝敷宣。

　　元宵小参众生盲昧所亲秪调合觉背尘谁知觉亦非真空劳役役心神毕竟那个是亲以如意打○相云光辉万古常如旧不似人间一夜新。

　　端午小参山苍苍水涓涓遥忆怀沙人可怜不斗龙舟情已惨龙舟斗处忠魂牵舞棹者复何然藏身谩道无踪迹夜叉曰把珊瑚鞭没踪迹处莫藏身蚯蚓虾蟆上梵天正当此时瀛山奚为角黍菖蒲聊应节不将闲事挂心田。

　　中秋小参瀛山门下无法可说每逢中秋团圞赏月惊看地转天旋云蒸雾结可怜挈挈波波东倒西跌刀山剑树皮穿骨裂镬汤炉炭灌铜饮铁此时得暂回光鼎沸场中顿歇既无法说道底甚么太虚空中切忌钉橛。

　　粟如瀚禅师语录卷二终
嘉兴大藏经　博山粟如瀚禅师语录


　　粟如瀚禅师语录卷之三

　　嗣法门人传鹏编

　　再住信州博山能仁寺上堂三

　　师于康熙丙寅年十二月二十四日剖监院暨两序合山大众启请再主祖席。

　　上堂问昔年让位推贤今朝复主祖席时如何师云青山不约常当户流水无心自入池进云复布东君令花开上苑春师云试瞠眼看进云旧辞连韵唱远▆送青来师云嗄乃鼓掌作鸡鸣云午鸡啼罢啄阴阶复唱千门曙色开金果秪因猿摘去玉花还待凤衔来击如意云不惜通身混泥水坐看铁锯舞三台。

　　上堂问寿山叠翠群瞻仰不落千支请举看师云类之不齐混则知处进云绿竹不因风起舞红桃争得笑春风师云红桃试呈看僧作呈势师云分明月在梅梢上寻到梅梢月已迟乃云若效杜口毗耶有负来意或乃随邪逐恶未免眉毛打失毕竟如何以拂打○相云虚空彩绘寿山突出背看分明正观难识明如渗兮暗如日千眼大悲辨莫及虽然笔端未形寿山在甚么处喝云傲古凌今无等匹。

　　灵鹫义和尚请上堂问一人有庆海众云臻如何是一人之庆师云水上卓红旗进云如何是海众云臻师云瞻之仰之进云恁么雷音吼出天花落法雨倾时大地春师云错乃挥拂云至理无言何用饶舌三拜归位亲切亲切喝一喝。

　　安两序上堂云云从龙风从虎博山拄杖谁与伍等闲卓出人前也是泥上加土掷杖下座。

　　元旦上堂师良久喷嚏一声云识得么年是新年日是新日腾腾任运无固无必复喷嚏一声云大吉。

　　上堂巍巍不动尊足不离地走觌面弗仙陀面南看北斗识得么瞬目落二三何用重开口问不动尊因甚足离地走。师云。切忌形影觅。僧拟议。师云。迢迢与我疏。

　　上堂云。脚跟如钉。脊梁似铁。正说邪说。胡说乱说。相席打令看孔着楔脱。或触境生心。随时起灭。喝云。道火何曾烧着舌。

　　重建涧老和尚塔院峻工上堂问太虚。请问如何点缀。师云。矢上加尖。进云。恁么则一翻拈出一翻新。师云。你试拈出看。进云。虚空挂彩。有眼皆见。师云。瞻仰有分。乃云。椽折梁倾。触目眉结一旦重新家风自别塔影光摇彻太虚。老僧试为重点缀。何点缀开基筹画日经营。坐对奇峰今复别。

　　上堂问。催耕日夜鸣。懒人睡不醒睡醒时如何。师云。吃粥吃饭。进云。和尚如何行履。师云。吃饭吃粥。进云。谢师指示。师云。杓卜听虚声。乃云。幻躯匪坚。长庚晓月。夏长秋收。时时漏渫。目前岐路。如蒙昧开眼。未免堕途辙秪如无明实性即佛性。幻化空身即法身又如何。云霞万里收。明月光皎洁。

　　除夕上堂问。一年将尽夜。万里未归人。师云。归家时如何。进云。不因岭上梅花放。春色焉知万户同。如何是同的事。师云。冷暖应自知。乃云。残腊将尽多见尖仪白发头陀欢笑展眉胸怀非别人世忘思千圣不慕己灵重谁倦来即睡。任唤痴痴。

　　元宵上堂问。堂前灯且止。云里月何在。师云剔起眉毛向上看。进云。阿谁得见。师云。切忌天上觅。僧拟议。师打。云。拟思隔万山。乃云。堂前灯。云里月。个事明明漏渫。更问如何红炉觅雪。

　　上堂问。如何得随缘任运去。师云。相逢且吃茶。进云。莫便是安身立命处么。师云。净地却迷人。乃云。着玄妙。诚颠倒。菩提涅槃是什么。真如佛性不堪道一回。举起一回新几度。拈来几度埽。毕竟如何。佛祖等视若浮云。任运随缘非所好。

　　上堂问。幻合幻离是个甚么。师云。扑落非他物。纵横不是尘。进云。恁么几般云色出峰顶一样泉声落涧中。师云。莫将支遁鹤误作右军鹅。乃云。来何来。去何去。昧却主人公。遍地觅本据。忽听子规啼。惭惶无避处。是甚么物恁么来兮恁么去。

　　上堂问。横吞世界倒跨须弥的人未审还称到家也无。师云。有为终不贵。乃云。秀才忙忙赴考。衲僧时时打扫。扫圣扫凡扫。虚空才着些儿便颠倒八角磨盘空里走。莫守寒岩异青草。

　　上堂殷嗟麦秀周悼黍离兴歌写怨凄以其悲顾瞻松柏劲干挺枝新蒲细柳颜色时移警心触目。耿耿于兹。雨露之思中怀怅而虽然视三界如梦幻。目兴废若沤花的人又且如何。咄。逆之则嗔。顺之则喜。

　　元宵上堂。灯是灯。月是月。三岁孩儿解甄别。灯非灯。月非月。铁额铜头尽结舌。灯月交辉如何说说夜半正明天晓不露。

　　上堂秪者是错认珍思量分别建立乖真。直饶点即便到不向外寻也。是杓卜听虚声开眼着埃尘。虽然法随法行法幢随处建立。未审建立何法。咦。倒腹倾肠如未委。君向潇湘我向秦。

　　上堂。屋后数株老梅山前一派烟霞家风清贫如洗囊无一物堪夸更问西来祖意。不敢掜目生花。

　　上堂。说无著无说有著有。竞趋两头茫然失守。有不著有无不着无。脱体无依光独露。赵州东壁挂葫芦。问。水涨前溪。鸟啼林树。春际物类如然。未审衲僧做处如何。师云。趁起泥牛耕陇上。笑看儿童捉柳絮。进云。只图海岳求知己。休论人世与浮沉。师云。谩借他人力。叩己得安闲。僧作礼云。诚哉师言。师云。逢人切忌错举。

　　上堂。举僧问赵州如何是道。州云墙外的。师云。墙外底不是道。动步即错休外讨。百城烟水日茫茫。看来已是自颠倒。相逢谁非地行仙。何处不是蓬莱岛。报诸人。谩学杓卜听虚声。须信衣珠光皎皎。

　　上堂。初伏天。十分热。夹背汗流。扇摇不歇。佛法也大有。牙痛弗能说。

　　上堂。问。无为无事人因什犹是金锁难。师云。青天也须吃棒。进云。坐著白云时如何。师云。绝点纯青阶下人。密移一步看飞龙。乃云。不信本来具足。常年东卜西卜。秪图入海算沙。未肯回光返瞩。须知密在汝边。无劳遍叩名宿。山僧恁么告报。也是瑕生白玉。

　　上堂。问。骑牛觅牛即不问。骑牛到家时如何。师云。长伸两脚眠。进云。出头天外看谁是者般人。师云。海底红轮秀。石上不栽花。乃云。祖席支撑四十年。搪风抵雨老犹坚。而今拟就闲闲地。拓出圆明照大千。且道圆明即今什么处觅。即知君不可见不离当处常寂然。

　　上堂。今朝十月十五。处处撒沙撒土。耳闻喝以雷轰。眼见张弓架弩。须知不尽如然。弗入他家队五。饱餐伸脚打眠。熟睡憨憨到午。有问向上宗乘。谩将鼠粪投釜。问。自从少室分灯后。各展宗猷振祖风。当年饥餐渴饮的人。祖风又作么生振。师云。更嫌何处不风流。

　　上堂。说真说妄说妙说玄。镜花水月。春云晓烟。须弥太虚。历无变迁。但能无欲无依。迥超格量如然。咄。虽然比拟恰好。也是矢上加尖。

　　上堂。布被冷。何时节。千山万山落红叶。佛祖于我如浮云。那记人间闲岁月。无端逼向法堂前。令人转忆维摩诘。不觉通身冷汗流。白醭口生无可说。

　　粟如瀚禅师语录卷三终
嘉兴大藏经　博山粟如瀚禅师语录


　　粟如瀚禅师语录卷之四

　　嗣法门人传鹏编

　　住信州博山能仁寺小参一

　　当晚小参雨落地湿。云开月出。个事圆成。胡不委悉。众中还有委悉者么。问。昔日达法禅师于毫端上现宝王刹。今朝和尚于微尘里转大法轮。秪如法轮作么生转。师云。是铛皆铁铸。进云。铁锯舞三台。又作么生。师云。日食三餐。夜眠一宿。进云。当轩毒鼓师亲击。遐迩皆闻振祖风。师云。不劳赞叹。乃云。今朝正月十二。当道檀信光贲曲盝床上阿师语言不须禁忌。何故治生与产业皆归第一义。

　　小参问。端阳佳节即不问。利生接物事如何。师云。临渊无限伤心事。安得黄金铸屈原。进云。才过四月节。不觉便端阳。未审佛法相去多少。师云。野老不知尧。舜力冬冬打鼓祭江神。进云。寒则苦寒。热则酷热。是什么人境界。师云。且礼拜着。问。两个泥牛斗入海。直至于今无消息。未审屈原大夫即今在什么处。师云。阶前绿暗红稀拟议翻成途辙。进云。恁么则藏身处没踪迹。没踪迹处莫藏身。师云。紧捎草鞋。僧喝。师云。好追青霄凤。莫学野啼鸡。乃云。斗龙舟巧施设木童唱巴歌。石女和白雪。问。渠何因缘报道端阳节。举世竞纷华。博山风景别不贴桃符神俗例尽蠲绝有。问。祖师禅到此都消灭击拂子云。既知此日是端阳。何用叨叨更饶舌。

　　小参安夏结冬。诸方旧制惟有博山十分次第库司打点灯油。行者整单扫地。公案见成。何处不是。直饶直下承当。未免落在第二。何况努目睁睛。思惟拟议。克期取证。以悟为期。似者等不唧溜汉。引得虚空笑破唇皮。众中还有不拘制限者么。出群须是英灵汉。敌胜还他狮子儿。

　　小参。细雨止。白雪飞。黄叶堆堆。黍稷离离。昨夜乌龟变作鳖。水神抚掌笑嘻嘻。咦。秪恐不是玉。是玉也大奇。

　　小参。刺骨寒威风凛冽。嘉州大象冻出血。山门掩面不堪观。厨库见之惊吐舌。莫吐舌。不得寒风花怎泄。

　　小参。举竹篦。云。若向这里会得。痾屎放尿无非神通妙用。若不会。直饶四禅八定也是业识。茫茫诸禅者。须宜各各剔起眉毛。向无可着力处着力。无可用心处用心。忽然　地一声。方知钗镮虽异。金体则一。瓶盘虽殊。土质不二。圣凡虽差。者个本同。且如何是者个。击竹篦云吽吽。

　　小参。休休休。几个金鳞上直钩。歇歇歇。拶得虚空头脑裂。任他指鹿为马。证龟作鳖。堪笑厚面老迦叶。火里莲花斗雪开。倒搓龟毛缚娑竭。

　　小参。擎拳竖指破草鞋。良久默然鬼活计。若是超宗越格郎。争肯为人食残涕。遂掷下拄杖归方丈。

　　小参。光晃晃。明历历。人人眼在面门。田▆又道不识。秪为分明甚。翻令信不及。

　　小参。佛殿笑嘻嘻。尊者皱双眉。为甚如此裸形国内夸服饰想君太煞不知时。

　　小参。日日锥。夜夜考。落花满地谁能扫。三脚虾蟆逞神通。翻身跳过东海岛。惊起龙王努眼睛。觌面逢渠要速道。虽是维那有入头。痛棒热喝非草草。何故。直下承当犹是钝。况复回头而转脑。

　　小参。七日弹指过。念之泪欲潸。因怜云水客。昼夜不得闲。大道直如弦。行人自为艰。我言如不信。一任走千山。秪如信后又作么生。陋巷不骑金色马。回途却着破褴衫。

　　小参。愁愁。个事不明两泪流。喜喜。忽然撞着自家底。歇歇。等闲拔却眼中屑。南北东西任去来。苏秦休掉三寸舌。

　　小参。秋菊开。黄叶落。祖意甚分明。当人胡不觉。特地一场愁。无绳而自缚。休自缚。麒麟只有一只角。

　　小参。今日不说法语。只有一句记取。且道是那一句。现公案不须举。

　　小参。向来把断关津。今夜放开一线。顾左右云。座中且喜尽颜回。胡云望道而未见。

　　小参。数载向外求。逢此倍生愁。今朝蓦觑破。隐隐觉惭羞。且道识羞后又作么生。何妨头上更安头。

　　小参。持戒但束身。非身无所束。且道唤甚么作身。聻众中还有道得者么。如无。山僧为诸人下个注脚。上玉永丰。不离湖东。强分疆界。对面千峰。

　　遣义天一庵二禅入广募刻　异祖全录小参。昆山美玉久埋土。丽水精金何处所。要得光辉目下生。还须有力人提取。且道谁是有力人。竖拂子云。欲理旧词连韵唱。三千里外逢人举。

　　端阳小参。岁岁说。真实说。假借说。出格向上说。举古明今说。千说万说。不出这个时节。且道是甚么时节。五月五。处处热。

　　中秋小参。皎洁永轮彻夜悬。笙歌处处乐欣然。贪观天上殊堪笑。比拟寒山亦可嫌。打○相云。觌面清光如不荐。依然犹自落前川。

　　小参。屈指算七过半。咬定牙关。切莫把玩。蓦喝云。且道者一喝是把玩非把玩。众迟疑。以杖趁散大众。归方丈。

　　除夜小参。才见百花开。又看雪子落。一年烦闷过。转念旧极乐。五湖参学人。对此须应觉。觉觉铁秤槌硬。确确乌龟壳空。索索荣枯得失不相关。梦里生缘徒把捉。即今如何窗前。虽点旧年灯。城上将吹新岁角。

　　小参。才贺新年。又二月一。迅速时光。诚若箭急。一犁风雨出山前几人解道脚不湿嗄。

　　上元起七小参。百花开天地秋歌舞场中眉忽愁。上是天。下是地。此语不入时流意。东作西。南作北。昼三夜三寻轨则。僧堂灯火正高辉。无端特地生迷惑。

　　小参。天上无弥勒。地下无弥勒。弥勒毕竟在甚么处。掷杖云。直下来也急着眼觑。

　　小参。明明祖师禅。岸柳舞轻烟。当机如蹉过。纸里复麻缠。

　　小参。米价撩天索。寻思经几回。休粮方本有。人苦不知裁。归去来。归去来。兔角谩将眼里栽。作么得迥绝依倚。喝云雷鸣惊蛰。日暖花开。

　　小参。白刃横空秋气寒。积尸遍野目心酸。舍生取义诚难事。难事而今已泛观。不见永嘉道。了了见。无一物。大千沙界海中沤。一切圣贤如电拂。伶俐汉一历耳根。更不随群逐队。何故。他人住处我不住。他人行处我不行。不是与人难共聚。大都缁素要分明。

　　小参。诸佛未出世。白璧自光辉。达磨从西来。黄金遭埋土。伶俐者更不周由者也。迟钝汉一向拨迷求悟。山僧如是拈提。是伶俐是迟钝。逢人但。恁么举。

　　小参。个里久不平。人苦不知觉。以故犯霜锋。积骨如山岳。道路长荆蓁。狐狸穿屋角。触目心生悲。岂忍求欢乐。愁苦惨伤置一边。平与不平谁把握。唐虞揖让见讴歌。秦汉旌旗动帷幄。

　　小参。举步涉危机。回途日迟迟。可怜一双足。长年带水泥。诸禅德。豺虎群中自在。是非海里横身底聻。同门出入不相识。一回见面一回疑。

　　元宵小参。旧公案。重判断。掷下拄杖云。断谩道。元宵正月半。

　　小参。志非不高。谋非不深。放过一着。枉用搜寻。不放过底如何觌面相呈。诚为费力。隔山相见。未是知音割稻完小参。风吹不入。雨打不湿。虽然各各本有也。要及时收拾。唤什么作本有底。扪槌拍板绝商量。谷满仓兮米满箱。但见四维成一片。更于何处觅封疆病起小参。一声　地。谁与我来。瞥然翻身。谁与我去。卸却者皮囊。毕竟何凭据。休多虑。前既不来今不去。笑看三台舞铁锯。

　　小参。珠产渊。玉生璞。赖彼先知觉后觉。到处相逢摸象流。明珠美玉谁取琢。恶郑声乱雅乐。清者清兮浊者浊。冷眼冷耳耐看听。拟扫清浊诸龌龊。拈拄杖云。者一点还扫得去么。野火烧不尽。春风吹又生。

　　小参。着法被法缚。着佛被佛碍。一切总不着。撞入无为袋。以拂打相云。八角磨盘空里走。宛转纵横绝向背。

　　小参。拈拄杖云。云从龙。风从虎。此语由来贯今古。不是山僧欲强排。圣人作而万物睹。睹底是甚么。掷下拄杖。

　　小参。爱憎取舍。由识情转。随其所转。轮回岂免。枉作枉受。缘遇明显。智者厌离。愚人自茧。见既差殊。悬隔匪鲜。何以转得情识去。有风恣渺茫。无风弄清浅险。

　　小参。玉转珠回星电逐。春风和气盈幽谷。花簇簇。锦簇簇。纡怀顿觉醒心目。往事于今三十年。一声长啸快忧独。如何是往事。切忌东卜西卜。

　　小参。识得一万事毕。其然岂其然乎。博山三十年前奴郎不辩。一物不干怀。百事不为念。三十年后。缁素分明。人情稍不周。于念虑是非不旋踵而至因什如此到江吴地。尽隔岸越山多其然岂其然乎。

　　小参。一念未生。凡圣历然。说向人不得。举似人不得。夜半乌鸡头戴雪。东土西天作轨则。吽。急急如律令。

　　小参。蓦地惊残梦。枕畔语諵諵。已识从前错。休更说二三。出门相见无他事。秪将此语播东南。

　　小参。古德道。若人识得心。大地无寸土。博山不恁么。若人识得心。何地不是土。

　　再住博山能仁寺小参二

　　小参。挥拂子云。宗非宗。教非教。欲盖弥彰。点即不到。宝印当风绝商量。三寸舌头胡乱扫。曲曲垂慈作么。喝云。十成好个金刚钻本。自天然。非作造。

　　元宵小参。栖凤岭头。一带峰峦秀异。浴龙池上。几多花鸟争春。灯月交辉。掩映层岩流壑。人境不夺。何妨幻有幻无。坐断千差。顿使正偏不立。同风万里。暗惊节序推迁。还见得么。才方正月初一。又是十五元宵。

　　除夕小参。凤岭风规秪听缘。随家丰俭度残年。叮咛珍重归堂去。一任鼾呼高枕眠。

　　小参。牡丹吐。十分娆。阵阵香风破寂寥。蓦地回头亲触着。圣见凡情当下消。

　　起七小参。不许扶篱摸壁。秪贵悬岩撒手。一朝绝后再苏。始信三三是九。喝云。虾跳何曾出斗。

　　考工小参。逐次挨排按过。个个耳闻目睹。惟有堂头未彻。其余超佛越祖。堂头因什未彻。秪为向人撒沙撒土。

　　解制小参。柳舒绿桃破腮台与岳任去来。前途忽遇黑面。应须低首思裁。咦。何得平地骨堆。

　　出队小参。问。牛过窗棂四蹄尾巴俱过后如何。师云。绿杨芳草岸。何处不称尊。进云。恁么则东触西触。师云。正好牵犁抴耙。进云。未审鼻头绳索何在。师云。者畜生。乃云。直不藏曲。曲不藏直。曲直既分。大地咸识。曲直未形。阿谁隐匿打鼓。普请看急急如令敕。

　　小参。弓影杯中。心疑是蛇。求医觅药。胸次如麻。盖为所见不真。枉向人前咨嗟。且如何得息疑去。再坐盘中弓落盏。饥时吃饭渴饮茶。

　　小参。师以如意打○相云。卧石眠云三十年。不将一物置心田。而今往事重拈出。笑破枯椿觜半边。且那里是可笑处。咄。说向人前黑了天。

　　师请玄和尚继席后。因人心向背复为首众小参。亭亭百尺树结根。东山谷枝干若常。材刚健异众木画。栋非所愿甘自住。云屋岁久皮肤秃。苍苍殊可掬为爱。新梅喷雪香因兹。盘翠在高岗。而今又忆梅。孤冷就下平。铺风与霜。且图个什么。咦。切忌错商量。问。退己让人屈曲垂带时如何。师云。屈曲垂带退己让人。进云。端的意旨试请道出。师云。陋巷不骑金色马。回途却着破褴衫。进云。恁么看风用帆事无一向。师云。借他拍板与门槌。我且逢场而作戏。进云。月船不犯东西岸。始信篙人用意良。师云。雪后松柏操仔细好生看。

　　除夕小参。随缘随分野僧家。此际如何度岁华。两岸梅花开未了。通红瓦灶煮春茶。正恁么时。还有佛法也无。一滴沾唇消傀儡。人前何用更抛沙。

　　因事小参。问。弃本逐末未审是何怀抱。师云。贪他一粒米。失却半年粮。进云。唤甚么作一粒米。师云。拟心即错。动念即乖。乃云。老汉生平性燥。不会巧言。一味直道。翻思爱推屋乌缄口。一任颠倒。相逢但唤吃茶。逆耳拂心尽扫。扫则固是拈示。奚为秪图蛇惊。不惜打草。

　　小参。饥餐渴饮。起坐困眠。圣凡一致。愚智皆然。三登九上。徒涉山川。一拨便转。未脱　纤。更或沉思。苍天苍天。

　　小参。举玄沙坐次。见地上一点白。指问侍者曰。见么。者曰。见。如是三问者三对。沙曰。你也见。我也见。因甚道不会。师云。玄沙坐久成劳。眼里空花乱坠。自迷迷人。侍者枉遭魇魅。设遇英俊衲僧。待指白云。见么。向道。和尚眼花。作么看者老汉又作何伎俩。虽然。还有为玄沙雪屈者么。试出道看。良久。云。几度叩门招不出。将身直入里头看。

　　对灵小参。挥拂云。沧桑经几变。铜驼卧草中。凄其旧阀阅。兰挂影淡浓。风木徒余韵。蒸尝谁与供。沤花非把捉。聊以代天功。要识代天功么。禹力才施处。水声流向东。蓦一喝。

　　小参。春馥郁。夏繁华。零落秋风冬敛葩。更爱门前平植梅。不嫌冷淡亦敷花。

　　粟如瀚禅师语录卷四终
嘉兴大藏经　博山粟如瀚禅师语录


　　粟如瀚禅师语录卷之五

　　嗣法门人传鹏编

　　住信州博山能仁寺示众一

　　示众。农夫耘田作坝。衲子安居度夏。一一天真明妙。咄哉。知音者寡。且道谁是知音者。卓拄杖云。露柱灯笼。泥牛木马。

　　诵戒示众。池中莲亦俊哉。生长污泥里。洁白异众材。且不畏风雨。挺然出水来。我怀时有素相见乐倾杯胡为人不如展转受尘埃。众中还有洁白异卉不受尘埃者么。莫教佛殿脊。笑破一双腮。

　　示众。禾镰才放下。觅甚残涕唾。不惜脚皮穿。甘心忍饥饿。参遍百十城。日用还蹉过。不蹉过是甚么。穿衣。吃饭。闲坐。困卧。咄。

　　示众。日渐短。夜渐长。千林落黄叶。岩桂独飘香。不会吾无隐。转转错商量。大众作么得不错去。尘中虽有隐身术。争似全身入帝乡。掷下拄杖。

　　示众。师拍案云。二由一有。一亦莫守。春草芊芊。乾坤倒走。顺逆不拘。数目不落又作么生。猴愁搂搜头狗走抖擞口。

　　示众。悬肘后符竖顶门眼驱耕夺食意句俱铲卓杖云铲铲因时制宜谩学担板。

　　示众。我今真实说。大众应谛信。良久。云。数日口痛。

　　二月十五示众。师云。春日迟迟。鸟鸣嘻嘻。瞻彼返哺。动我悲思。亲葬咫尺。欲奠何羁。翘首东山。涕泪盈池。食人食兮忧人忧。不遑移念于他之大众。古人云。父母非我亲。谁是最亲者。喝云。花开碧岫山妆面。月印寒潭水画眉。

　　示众。举古云。无病即是安。无愁即是乐。若起安乐心。只恐愁病作。师云。古人虽得安乐法门。究竟不知愁病起处。博山敢问病是谁病。愁是谁愁。安是谁安。乐是谁乐。但能一念回光。即脱二乘羁缚。大众。脱缚后又作么生。良久。云。切忌平居无病服药。

　　示众。驱耕夫之牛。夺饥人之食。此是博山寻常做▆。临机互换又作么生。喝云。依稀似曲才堪听。又被风吹别调中。

　　因事示众。情念胜道念。临终被业牵。道念胜情念。临终能转业。作么生得道胜情去。卓杖云。水不待月而凉。火不待日而热。

　　示众。今朝六月十五。暑日炎炎似火。热则普天普地。那容东避西躲。正恁么时病僧如何。镬汤炉炭惯安身。从来无可无不可。

　　示众。参天谋。入地巧。明眼衲僧直笑倒。灵苗瑞草和根枯。禾熟不临田里讨。足蹈大方。身栖物表。烦恼海中为雨露。取舍行藏得恰好。时难势异又且如何。铁牛不怕狮子吼。何妨万物常围绕。

　　示众。行同行。住同住。行住不相离花开无影树嗄。

　　刻祖录成示众。祖翁田地及时耕。言说法身日已行。打鼓当阳普请看。喜闻玉振兴金声聋者如何。卓杖云。觌面击开无尽藏。更嫌何处不分明。

　　示众。四十才过雪满头。自斟自酌自含羞。晨昏竞业成何事。究竟几时得了休休休接物利生沙压油。不风流处也风流。

　　示众。罕见百年人。何劳千岁忧。纵然计较成辛苦。为谁留。黄菊谩夸霜后色。白云红叶满荒丘。

　　示众。石压笋斜。出源清流。自长泾渭。混其澜由。兹叹滥觞。不为物转。道是阿谁通玄峰。顶石几度见沧桑。

　　示众。冬寒夏热。凉生暑灭。身世浮脆。妄情靡竭。咄。成佛作祖是真是妄。

　　示众。个事虽非急求。要且弗宜缓赴。长年粪里藏身。蹉过金乌玉兔。卓拄杖云。触目不会道。运足焉知路。

　　示众。师垂问。自是不归归便得。五湖烟景有谁争。因甚家乡咫尺欲归尤难座元大师云。年来家荡尽。免作屋中愚。一僧云。动步即错。师代云。险。乃云。菊残黄叶落。四望俱寥廓。咄咄。老瞿昙虚空徒描摸何描摸正觉山头一场迷。四十九年费穿凿。博山恁么告报任他诸方贬剥。

　　示众。商勤求财。士勤求禄。农勤求谷。衲僧勤求个甚么。切忌妄想。

　　示众。有田不耘。有屋不住。浑身脱落。兢兢是惧。浑身既脱落。更惧个甚么。背触俱非。如大火聚。

　　示众。古人云。佛法大有。秪是牙痛。博山今日即不然。佛法全无。秪知舌痛。

　　示众。苦乐逆顺。逆顺苦乐。适遘此时操守自若。是非失心凭谁寄托。切忌道着。

　　示众。怀人久未归。一夕忽相晤。秉烛叙寒暄。旷情俱剖露。惟有黄泉客。冥冥诚难步。去路日已远。懊恼向谁诉。悲喜不干试道道看。狂风暴雨时。明月光如故。

　　示众。垛招箭急须荐嘉州大像。身陷泥犁。陕府铁牛。曲曲旋转。秋空黄叶日纷纷。宇宙寥寥何所见。竖如意云。铁树花开冰河发焰。

　　元夜示众。梧庵监院启请开示。试问两序执事齐集么。参头云。齐集。各寮杂职俱到么。参头云。俱到。一众度岁华。何敢更抛沙。既为风头稍硬。维那当云谢茶。

　　示众云。个里乱蓬蓬。谁识主人公。叮咛恐损德。咄咄怪书空。墙壁瓦砾放大光明。黄钟大冶土面尘蒙唤那(个是)主人公。任从沧海变。终不与君通。

　　示众。师垂问。大鹏展翅盖十洲。篱边之物空啾啾。且道啾啾意在于何。一僧云。篱边之物空啾啾。一僧云。妄想。一僧云。特地一场愁。乃喝一喝。云。雷鸣大地。聋者不闻。月照中天。盲人莫睹莫睹则黑白何分。不闻则重轻岂辨。所以出言吐气笑杀傍观摸壁扶篱。焉知大道遇斯痼疾谁是医王。顾视左右云。那个不是。

　　再住博山能仁寺示众二

　　元旦示众。旧岁去。新岁来。山门依旧向南开。相呼相贺成何事。惹得灯笼笑破腮。笑什么。新年本是旧年人。不烦造作与安排。

　　示众。扇不辍。暑炎炎。超超物外。日见优煎。镬汤炉炭。安身是谁。解使如然。咄。是谁解使如然。

　　示众。侧听蜾嬴嘱。频呼类我形。一朝形相似。鼓翼去不停。先觉警冥语。当时念醒醒。幻离与幻合。等视若浮萍。醒醒的人日用应缘何事。良久云。昼见日兮夜见星。

　　示众。树将稠而鸟集。池既成而月临。尘中诚能作主。化外自然来宾。心王才逐物转。阃内日见呻吟。且作么得不被物转去。没柄锄头振祖道。坐看枯木斗芳春。

　　安卞玉监院示众。玉在山而木常润。珠在渊而崖不枯。英俊丛林。杰出声光。盈益五湖。龙吟雾起。虎啸风生。是何气象。咦。秪奉一人天地贵从教百职自陈敷。

　　示众。日夜追考。明眼笑倒。皮下有血。倒断宜早。且▆考又考个甚么。识得饭是米做。也要打破你脑。

　　示众。诸方时时说禅。博山日日司菜。更问祖意西来。锄头斸破土块。金刚与土地揩背。笑杀明州布袋。

　　示众。举米胡令僧问。仰山云。今时人还假悟也无。仰云。悟即不无。怎柰落在第二头。米深肯之。师云。米胡探竿。在手验尽。圣凡优劣。仰山向上提持。佛祖齐立。下风接拍。酬唱足堪。脍炙人口。捡点将来。未免二俱有失。何故道泰不传天子令时清休唱太平歌。

　　示众。绝百非。离四句。坐断两头中不住。大悲手眼见难寻。鹙子叉手觅本据。等闲觑破出现成。始悔从前向外娶。还识现成者么。流水无心自入池。白云投户还飞去。

　　示众。三登投子水底觅鱼踪。九上洞山空中寻鸟迹。直饶玄沙知痛便归去。争如当时不出门。未审不出门的人有甚长处。拂拂云。饥餐渴饮无余事。日上栏杆方启扉。

　　示众。老冻侬惯脱空。唤南作北。问瓮答钟。谩言颟顸佛性玉石朦胧。须知一片老婆心。东山烧火西山红。

　　示众。如是如是。龙眠死水。不是不是。觌面千里。堪笑流支三藏打落达磨板齿。何故人人本自然。何必分皮髓。

　　摘桕因事示众怜尔愚鼓唇皮牧樵议国储。恐非尔所宜。立功与立嫡。权衡有司持。譬若收乌桕摘子。先寻枝指挥由发纵成功藉众为千捶复百拶。大地发光辉。愚蠢儿谩痴痴往来生死道。积骨如须弥。不肯暂回省。安有出头期。秪如死生不二。物我一如。又作么生权衡。咦。任大也须从地起。纵高争得与天齐。

　　示众。坡务将毕力宜参禅。虚空扭合密密绵绵。洗面一朝摸着鼻始知掘地去寻天。

　　示众。畏寒时欲夏。苦热复思冬。妄想能消灭。安身处处同。云栖师翁揭示人情丝毫无差。若论本分。提持未免打作两橛。畏寒欲夏苦热思冬的是个甚么妄想。倏生能消妄想又是个什么。贴肉汗衫能脱却何妨寒热逞风流。

　　示众。黄金之黄。白玉之白。识取慧光。超方越格。虽然黄白未彰。是个甚么。莫向曾参问。曾晢从来孝子讳爷名。

　　示众。秪者物。也大奇。软似金刚硬似泥。同门出入不相识。动转施为复何知。知混则知。处类弗齐。

　　起七示众。安禅刻日取证。不许丝毫走作。直得昼三夜三。昏沉妄想脱落。蓦然　地一声。始知从前大错错。更嫌何处不风流。特地无绳而自缚。

　　送剖座元省亲示众。烟水百城去日长。脚跟线断忆生娘。此行归省无他嘱。策杖应须达本乡。编蒲志慕陈尊宿。向里推爷继石霜。金锁玄关留不住。迥超向背好商量。咦。月船不犯东西岸。始信篙人用意良。

　　中秋示众。月月处处光辉明。皎洁更深。谩教黑云生。万象森罗烟霞结。烟霞结时月在甚么处。良久。云。聻安两序示众。量才补职凭谁之力。蓦地相逢应须办的。咄。识不识。超超物外自悠然。指挥犹胜金轮敕。

　　示众。冬已暮。日迟迟。老猿枝上啼祖翁。旧田地毕竟付与谁。咦。抵雨搪风者。诸方试品题。

　　首座寮秉拂

　　除夕秉拂问。多子塔前分座后。博山今日更希奇。希奇一句作么生。道。师云灯花预报明朝喜。爆竹先传来岁新。进云。丰俭随家即不问。烹牛度岁意如何。师云。你还知滋味么。进云。茶逢故旧频添盏。琴遇知音调转清。师云。狮子窟中果无异兽。问。世尊升座默然。师今升座更说甚么。师云。侧耳。侧耳进云。如何是最初句。师云。灯光晃耀。进云。如何是为人句。师便喝。进云。末后一句更请垂慈。师云。看脚下。进云。谢师指示。师便打。乃云。师命频频下薜萝。不容静处萨婆诃。相逢狭路难回避。逼向人前唱哩啰。若论个事不涉言诠。安容造作。直饶释迦掩室摩竭。净名杜口毗耶。正眼观来。翻成多事。更乃说心说性。岂不辜负己灵。既然如是。更说个甚么。兹蒙和尚慈命。只得借常住茶。果打个口鼓小尽二十九乾坤颠倒走大尽三十日。乌龟钻破壁。若委悉高挂钵囊。参学事毕。不委悉触涂成滞。展转荆棘。众中还有委悉者么。爆竹声中一岁除。明朝又是正月一。

　　元旦秉拂。形迹未露。猎犬难寻。头角既彰。不可放过。还有不放过者么。问。赵州茶云门饼即不问。如何是正中偏。师云。千年古井发祥烟。如何是偏中正。师云。白发老僧常入定。如何是正中来。师云。脱壳乌龟上天台。如何是兼中至。师云。两刃交锋休拟议。如何是兼中到。师云。半夜青衫不用皂。进云。秪如灯笼露柱。对谈何事。师云。灯笼露柱分明说。何必叨叨再举扬。乃云。四海狼烟息。老将真自在。左转并右旋。纵横总无碍。归马华山阳。懒更着衣铠。击拂子云。年来瑞气遍乾坤。四时八节不相悖。

　　秉拂。月照千峰白。灯燃万户明。分明祗者是。拟议涉途程。还有不涉途程者么。问。如何是从上来事。师云。灯月交辉处。凭君仔细看。进云。不入惊人浪。难逢称意鱼。师云。莫是称意鱼么。进云。析旃檀片片皆香。截琼枝寸寸是玉。师云。爆竹喧天地。聋人争得闻。乃云。香灯广罗列。茶果亦周备。今岁新年头。事事实堪记。龙池逞神通。凤岭演大义。引得杨岐驴三脚。忙忙地走到画堂前开口无顾忌。且道唤什么作大义。以如意打○相云。若向者里荐得。此夜红尘堆里。社舞村歌。林下水边。逢场作戏。一一示本来面目。头头彰根本妙智。脱或未然。相逢不饮空归去。洞口桃花也笑人。

　　入室机缘

　　师问僧。不识主人公。到处随客走。识得后如何。僧云。穿衣吃饭。师云。你是识得底人未识底人。僧云。某甲不敢向和尚眼里撒砂。师云。柰者粒何。僧礼拜。师棒出。次一僧云。闲持经卷倚松立。笑问客从何处来。师云。我即不然。僧云。和尚作么生。师云。到处随客走。

　　问。僧种树不培根。枝枯叶先落。学道不务本者如何。僧云。堪为后学典型。留待别时供养。师云。因甚更待别时。僧云。争柰诵戒何。师打。云。是务本。是供养。僧云。早知和尚心行。师云。当识痛棒。

　　问僧。今生过去种未来。今日修作么生修。僧云。拟心即错。师云。恁么则绝修去也。僧云。染污即不得。师云。修证即不无。聻僧拟议。师便棒。次一僧云。日食三餐。夜眠一宿。师打。云。懒汉。僧无语。师云。去。次一僧云。和尚不得教坏人家男女。师云。你为甚教坏人家男女。僧云。因和尚致得。师云。不得推恶离己。

　　问。僧数日拖蔗煎糖。己躬下事如何体当。僧云。拖蔗煎糖。师云。承谁恩力。僧云。某甲是洞下儿孙。师云。莫是大唐天子及冥王么。僧云。宁可截舌。不犯国讳。师云。尘中虽有隐身术。争似全身入帝乡。僧打傍僧一坐具云。因谁致得。师云。谁因致得。

　　问僧。难难难。是遣情难。情毕竟作么生遣。僧云。识得不为冤。师云。未识时如何。僧云。急须挥剑。师云。上座犬似识者。僧掩耳出。师云。未动脚跟早吃三十拄杖问僧。念地狱苦。发菩提心。菩提心作么生发。僧云。念地狱苦。师云。视地狱如四禅天乐底人。你还念他否。僧云。吃茶去。师云。寒山逢拾得。拍手笑呵呵。僧云。嗄。师云。咦。侍者云。白璧本无瑕。雕文恐丧德。师云。白璧呈看。者和南。师云。瑕生也。

　　问僧。纵遇锋刀常坦坦。假饶毒药也闲闲。以何操履得到此地。僧云。胡来胡现。汉来汉现。师云。胡汉不来现个甚么。僧云。家无白泽之图。也无如是妖怪。师云。因何致得。僧云。是非不到钓鱼处。荣辱偏随骑马人。师云。灼然。

　　问僧。世尊三七思惟。究竟是何心行。僧云。怜儿不觉丑。师云。觉得山僧丑么。僧云。为众竭力。祸出私门。师云。相识满天下。同心能几人。僧作吐势。师云。城门失火。殃及池鱼。

　　问僧。实心能不改。方见松柏操。唤甚么作实心。僧云。春至百花开。秋来黄叶落。师云。因甚被时候转却。僧云。坐却白云宗不妙。师打。云。杖头有眼明如日。僧拟进语。师云。转却了也。

　　问僧。你还识羞么。僧云。满面尘埃。师云。昨夜底。今早底。僧一喝。师云。歇驰行路你因甚吃惊。僧转身一匝。师云。是甚么人境界。僧云。是甚么人境界。师云。莫是传麟境界。僧复喝。师云。除却喝。亲切道看。僧云。知音不在频频举。师云。达者须知暗里惊。僧云。惊个甚么。师云。礼拜着。

　　问僧。事出主意。协和众心。作么生见得众心协和处。僧云。天上有星皆拱北。师云。世间何事聻。僧云。一夜落花雨。满城流水香。师打。云。应吃者一棒。

　　剖座元一日秉佛后入室问讯。师曰。秉佛事作么生。师云。灵机默运乾坤转。宝镜高悬星斗寒。师云。那边事聻元曰月堂照处朝君父直扣尧阶不借功。师曰。未在。更道。元扯侍僧云。你为甚不抵对和上。者拟议。元打侍一掌。云。这一掌合是堂头老汉吃。师云。不柰船何打破斛斗。元复掌侍云。切忌多嘴。便出。

　　粟如瀚禅师语录卷五终
嘉兴大藏经　博山粟如瀚禅师语录


　　粟如瀚禅师语录卷之六

　　嗣法门人传鹏编

　　拈颂

　　达磨因武帝问。如何是圣谛第一义。祖曰。廓然无圣。帝曰。对朕者谁。祖曰。不识。

　　拈曰。武帝争之不足。达磨让之有余。端的在什么处。不识不识。

　　颂曰。西天虽盛化。东土却伶俜。拟欲张牙爪。谁知屈帝庭。

　　司空璨信心铭曰。六尘不恶。还同正觉。

　　拈曰。唤什么作六尘。唤什么作正觉。但见皇风成一片。更于何处觅封疆。

　　颂曰。六尘不恶。众生诺诺。还同正觉。翻成穿凿。休穿凿。弄斧班门总是错。

　　黄梅信。一日路逢一小儿骨相奇秀。异乎常童。信问曰。子何姓。曰。姓即有。不是常姓。信曰。是何姓。曰。是佛姓。信曰。汝无姓耶。曰。姓空故无。祖默识其法器。

　　拈曰。路逢达道人。不将语默接。四祖叨叨问姓。眼在什么处。

　　颂曰。言行不相应。灼然此佛子。虽为再来人。未必偷心死。

　　曹溪能。寓法性寺。因风飏刹幡。有二僧对论。一曰幡动。一曰风动。持论不决。能乃曰。不是风动。不是幡动。仁者心动。

　　拈曰。大小祖师。错下名言。博山则不然。不是风动。不是幡动。不是心动。有问毕竟如何。动也动也。

　　颂曰。蓦地忽拈来。风幡论已迟。只恐不是玉。是玉也大奇。

　　青原思令石头迁驰书与南岳让。且嘱曰。回时吾有个鈯斧子与汝住山因缘。

　　拈曰。久要不忘平生之言。思祖固得之矣。言在飞龙之前。行在跛鳖之后。石头岂能免乎。虽然。垂下足处还当得鈯斧子么。切忌驴鞍桥作阿爷下颔。

　　颂曰。贪他一粒米。失却半年粮。要觅住山斧。还须自主张。

　　石头迁因药山问三乘十二分教。惟俨粗知常闻南方直指人心见性成佛实未明了。因缘。

　　拈曰。药山一样设问。石头马祖一样应答。因什石头言下不会。马祖句下省去。噫。石压笋斜出。岩悬花倒生。

　　颂曰。一是一切是。一非一切非。恁么不恁么。两两岂相违。

　　药山俨久不升座。院主白曰。大众久思法诲。请和尚说法。因缘。

　　拈曰。古今品评尽谓药山升座。壁立万仞。及至院主一拶。忘前失后。殊不知古佛无家风。对扬遭贬剥。何待院主问时始见龙头蛇尾。博山恁么判断。还遭人检点么。自首者免罪。

　　颂曰。靡不有其初。鲜能有其终。药山与院主。对坐隔千峰。

　　洞山价因僧问。寒暑到来如何回避。山曰。何不向无寒暑处去。曰。如何是无寒暑处。山曰。寒时寒杀阇黎。热时热杀阇黎。

　　拈曰。事存函盖合。理应箭锋拄。洞山可称作家秪如寒暑不相干。未审是甚么人行履。彼既丈夫我亦尔。不应自轻而退屈。

　　颂曰。名显声弥隐。身逃迹愈彰。洞山寒暑句。切忌错商量。

　　梁山观上堂。因真园头出问。家贼难防时如何。山曰。识得不为冤。因缘。

　　拈曰。梁山酬机千古号称白璧怎柰二十代后有个。博山不肯点头。当时待问家贼难防时如何。若道得两个贼字。不独令真公当下脱却鹘臭。布衫亦免自己袈裟打湿。

　　颂曰。不假枪旗力。问谁知此恩。同门常出入。识得不为冤。

　　太阳玄上堂。夜半乌鸡抱鹄卵。天明起来生老鹳鹤毛。鹰嘴。鹭鸶身。却共乌鸦为侣伴。高入烟霄。低飞柳岸。向晚归来仔细看。依稀却似云中雁。

　　拈曰。太阳恁么拈示。足微老婆彻困。却是遭人笑怪。既类之不齐。混则知处。又用许多描摸作么。

　　颂曰。夫子不识字。达磨不会禅。太阳徒比拟。纸里复麻缠。

　　投子青因僧问师。唱谁家曲。宗风嗣阿谁子。曰。威音前一箭射透两重山。因缘。

　　拈曰。射透两重山。投子好只箭。且道唤甚么作箭。逢人不得错举。

　　颂曰。欲知荆玉异。须透威音前。人事虽云别。岁寒心愈坚。

　　芙蓉楷在投子作典座。子曰。厨务勾当不易。蓉曰。不敢。因缘。

　　拈曰。博山敢问芙蓉。为人自肯乃方亲。因甚要和尚放他闲去。若然。秪恐忙杀。

　　颂曰。受禄无功汉。自应趁出山。谓怜惜勤苦。且放尔闲闲。

　　长芦了禅师上堂。处处觅不得。秪有一处不觅自得。且道是那一处。良久。云。贼身已露。

　　拈曰。处处不觅自得。秪有一处觅即不得。且道是那一处。已露贼身。放过不可。

　　颂曰。一处不须觅。银山与铁壁。直饶亲透过。端的非端的。

　　普照辨因大明宝问。离四句绝百非。请师直指西来意。照曰。昨日有人恁么问。因缘。

　　拈曰。青州用处打着南边动北边。大明可惜不知痛痒。直饶汗流夹背。究竟已迟八刻。

　　颂曰。明修暗已度。何必重吞吐。离却百非外。应须自反顾。

　　王山体示众。既有尊贵之位。须明尊贵底人。须知尊贵底人不处尊贵之位。方明尊贵不落阶级。

　　拈曰。我有三十棒要打太原为什么不合。推人落在阶级。

　　颂曰。得到家山后。黄金当土用。未明尊贵人。难免多珍重。

　　雪岩满初参普照。照曰。兄弟年少。正宜力参。老僧当年念念以佛法为事。岩避席进曰。和尚而今如何。照曰。如生冤家相似。岩曰。若不得此语。几乎枉行千里。照下禅床握岩手曰。作家那。

　　拈曰。普照善能相头卖帽。看风用帆。秪是胆小。当时待雪岩曰。而今又如何。不妨再道个。念念以佛法为事。岂不令者汉一生疑杀。

　　颂曰。看风便用帆。收放不离手。赚杀满禅和。随群千里走。

　　万松秀示众。机轮转处。智眼犹迷。宝镜开时。纤尘不度。开。拳不落地。应物善知时。两刃相逢时如何。回互。

　　拈曰。激扬曹洞。心髓发明正偏回互。报恩固称好手。还有遭人检点处也无。鸳鸯枕上双行泪。半是思君半恨君。

　　颂曰。孝子讳爷名。从来出至情。拟心欲回互。明镜已痕生。

　　雪庭裕因僧问。如何是祖师西来意。庭曰。待乳峰点头即向汝道。

　　拈曰雪庭恁么答话若论西来意犹隔乳峰在。

　　颂曰乳峰点首处万派悉朝宗石上春烟起幽禽噪古松。

　　灵隐泰上堂尘劫来事只在于今河沙妙德总在心源试教伊觌面相呈便不解当风拈出且道过在甚么处卓拄杖曰秪为分明极翻令所得迟。

　　拈曰灵隐河边卖水日下挑灯博山当阳捉败要伊吃棒得么官不容针私通车马。

　　颂曰托出镇海珠光辉彻昼夜分明觌面呈是谁能着价。

　　宝应遇因僧问如何是西来的的大意应曰风送泉声来几畔月移花影到窗前。

　　拈曰西来的意本自分明宝应不合将泉声花影笼罩一上且道作么生免得待虚空扑落即向汝道。

　　颂曰祖意谈风月钻龟复打瓦字经三写后鸟焉已成马。

　　少室俱空斌僧问如何是空劫已前底事空曰乌龟向火。

　　拈曰乌龟向火还有向者里见得者么顾视左右云啼得血流无处用不如缄口过残春。

　　颂曰空劫已前事还宜话别峰乌龟向火坐争免露尘踪。

　　月舟载掩关因阅万松拈提古宿机缘若面墙者久之忽有省乃曰曹洞宗风有织锦回文之功非针线细密盘旋回互不触当头者不能与伊作主也既而翻然出关参无方从公乃大了彻从抚而印之。

　　拈曰回文织锦原不借他人之力翻然参从岂别有所得耶脱或未信几度关中招不出将身且向外头看。

　　颂曰不识把针人要伊作主宰虽然得大彻犹似隔沧海。

　　廪山忠祖参宗镜问曰古人道见性成佛作么生得见性成佛镜曰性如舌在口里要见作么佛是干屎橛要成作么师无语镜口汝但看佛如何是干屎橛师由是服勤二载深有悟入一日辞归镜付以偈曰宗镜门下一株松不知历夏与经冬人间未许闲相识长年占断白云封白云封日正红一株迸出笑春风后归隐廪山人无知者一日因寿昌经与人论金刚义甚快师闻之笑曰宗眼不明非为究竟昌大惊便问如何是宗眼师拂衣而起于是四众响风履盈户外。

　　拈曰廪山远祖本是个净白衲僧无端撞入宗镜被他恶水重泼抱痛归隐遇着祖翁问个宗眼便乃拂衣而起直得屎橛臭气遍界难藏虽然即今还有闻共气息者么遂掩鼻云恶。

　　颂曰性如舌在口佛似一橛屎所以问宗眼拂衣而便起。

　　寿昌经祖问僧赵州道台山婆我为汝勘破了也毕竟勘破在什么处僧曰和尚今日败阙了也昌曰老僧一生也不柰何好教你知若实会举似来看僧拟进语昌打一棒云者掠虚汉。

　　拈曰寿昌老汉虽具陷虎机只是难瞒识者者僧平地吃交直是堪怜当时待伊说个老僧一生也不柰何即向他道恁么那直教者老汉有棒也拈不出。

　　颂曰勘破在何处验僧凭甚据机轮忽转时拟议棒难恕。

　　博山来祖因寿昌以玄则禅师答僧问龙吟雾起虎啸风生话命颂师颂云杀活争雄各有奇馍糊肉眼曷能知吐光不遂时流意依旧春风逐马啼。

　　拈曰杀人须用活人刀活人须用杀人剑还有知得师翁用处者么杀活争雄各有奇馍糊肉眼曷能知虽然师翁无此语莫谤师翁好。

　　颂曰虎啸风生话行人自易难不随时流意应知羡博山。

　　雪涧奉本师上堂水之湄山之麓是处是桃花是处是修竹红者红兮绿者绿一般性质出天然直者直兮曲者曲知归谩谓许灵云善用休夸只多福究竟其中委宛情总是画蛇重添足不添足六六谁云三十六拈头作尾尾为头饥来吃饭困来宿咄。

　　拈曰拈红作绿指直作曲此是老汉寻常茶饭还有识他当机杀活处么灵云多福被他推落万丈深坑博山不忍坐观要为古人出气敢问老汉平地坑人又作么生。

　　颂曰桃花与修竹总是一般春旧阁闲田地拈来越样新。

　　二商人舁猪

　　颂曰。

探竿原为验来由你既心无我亦休直下若然亲识得不风流处也风流

　　德山托钵

　　颂曰。

贼无种相鼓弄笑岩头干打哄

　　云门法身两般病两般光

　　颂曰。

病是谁病光是谁光云门老子不胜郎当

　　佛事

　　圆觉大士开光今佛放光明天然非雕琢助扬实相义炯炯鉴五浊诸昆仲要识今佛放光么以笔点光云难免雕琢。

　　重装伽蓝闲光相将法社为屏翰必有邻兮德不孤坐看一堂新气象慧光赫赫振规模。

　　云栖太祖忌日拈香太翁一自归安养踞位称师满大千风雨滔滔浊浪恶众生沉溺望谁怜酸心难禁临筵泪焉得翁来再鼓鞭。

　　寿昌太祖忌日拈香一钁锄开先博山苍松翠柏共攒攒太翁忌奠聊呈献象任驴乘力岂殚遂作女人拜云下里巴歌从节拍自来雪曲和人难。

　　峰顶老和尚忌日拈香五云月照鹅湖峰梵网应知撒向东突出高标竖博岭南山烧火北山红遂竖拳云岁岁堂前陈供奠幸缘今日恰相逢。

　　扫开山异祖和上塔市尾街头是宝林忍看古佛亦盈盈师翁堂奥始终密谁效诸方造次行今日塔前陈供养盖由师命逼频频虽然毕竟门庭作么生克绍拈袈裟角云万方龙象袈裟下百亿山河拄杖生开山老和尚诞辰拈香大唐谁说无禅师过水逢渠应自知九十六年今日事黑头产得白头儿大众如何是今日事粗香一炷茶三盏祈我师翁来格之。

　　开山和尚百岁吾祖有大愿岂住涅槃城兹逢百岁日泪雨洒盈盈再整颓纲句聊藉此香呈早醒彼长夜顿回天地心。

　　雪关和尚诞辰拈香六载关中时刻鞭牧一朝出山东触西触不肯门庭首克绍大地至今歌雪曲正恁么时且道如何是八十五年前底事良久云谷(呱谷呱)。

　　古航和尚忌辰拈香曾辊雪峰毬复击博山鼓壁立视诸方不将一语吐去世虽云十五秋凌霜劲节范今古。

　　浪和尚忌辰拈香宗门柱石众生梯航弘法是任普应多方缘天楼畔相期后切切于衷弗暂忘今日一回特举及殷勤聊热此炉香。

　　为涧老和尚挂真荷担大法二十余年盘根错节松操益坚起法门颓纲激后进英贤且道是甚么人行履展真云看看夜半乌鸡头戴雪此语从教天下传为涧老和尚起龛入塔师归密室法属云集大众瞻仰取足后悔弗及悔弗及水上东山行不住三个木人相对泣。

　　涧老和尚诞辰拈香披衣踞坐法堂前风景依稀似去年侧耳不闻师謦咳低头难禁泪潸然苍天苦苦苍天却悔当年错仔扃忘躯出众怡师老师今已矣复何宣苍天苦哭苍天郁郁旃檀炉内爇空疏祈恕不成筵。

　　涧老和尚诞日塔成合尖期完窣堵庆师生今值师生窣堵成独是不堪瞻仰处峰前惟见晓猿惊噫无涧老和尚二周舞风老鹤忘归栖巢满白云树满枝绿暗阶前经两度空怀健翮望天涯正恁么时先师还受供也未谩道来时已无口香烟起处见端倪。

　　涧老人三周九夏雪飞还记否摧残大树已三年阴凉回首知何处路上行人苦怨天慰诸人谩含冤孝满曹山称酒颠。

　　送鼎湖栖壑和尚入法会堂双桂移栽岭外山天香阵阵布人间宝林风送归根旨大树堂中会祖班。

　　送嗣部黄元公入法会堂师捧神主云恭惟海岸居士道眼圆明行藏卓绝贞忠贯日儒释作则入先祖阃奥心髓相符探诸方门庭对机鲜忒续灯录上星光灿灿余辉博峤堂中也少此位不得遂安位。

　　送中天剡和尚木主入法会堂跳出葛藤进博山天中归去接愚顽风刀解体都忘顾剩有间名宇宙间遂拈起木主云且道今日事如何浩浩宇宙旧题目父兄聚首共盘桓。

　　修普同塔起工拈香尔安我安彼此喜欢日炙风吹岂忍坐看卓拄杖云今日特为重整顿眉毛剔起好生观喝一喝。

　　普同塔完工拈香旧公案已结断团圞无缝罅打鼓普请看以坐具打○相云看看凡圣都卢在此中灵光一道腾霄汉。

　　　　　葬叔奠茶

　　停寄荒园四十年沧桑眼底几更迁堪嗟身后寒犹寂一脉谁能断复连世事自来如晓露高怀岂为幻情牵不将俗套重相告聊敬杯茶一陌钱。

　　芦田和尚讣至去秋接得西江信祖诞相期来问讯拄杖如何不顺情雁王芦里先惊阵要识不顺情处么未许节上生枝流水行云谩趁。

　　宗瑞昙书记火历年蔗墨书空毕竟以何为宗焰里优昙呈瑞一枝迸笑春风。

　　奇生端上座火法社正期着力何事匆匆便去快须撇转头来听我为君指注掷炬云西方极乐虽殊未许禅人长踞。

　　无名氏火姓不得名不得唤你作甚么霜飒飒雨萧萧老年行脚兴犹高破衲幪头归去也西方国土任逍遥。

　　体一火头火挈挈跛跛经年烧火抛下柴头帖帖妥妥山僧无物酬君劳聊赠红莲花一朵。

　　一亨净头火昔浴我水今酬汝火得牛还马无可不可。

　　正根禅人火举火炬云不昧天真根培正因十四年来矢志日新作么生是日新的事几番招手不思归俗舍常言非我亲。

　　拈来茎禅人火茎草拈来觌体全彰还家就路不用商量。

　　程内人起柩斜阳入屋角倦鸟返幽栖就位在今日相携归故溪挥锄云放汝出头地毋淹此水泥。

　　举火门里出身易身里出门难嫁衣能脱却随处是家山且道娘未生时脱个甚么得到家山后风光仔细看。

　　复初真禅人火初年析薪老复担荷斧弥柯消须识者个下火云诺。

　　永崖大师起龛初春秉拂一众欣然忽闻别偈令我忧煎人道汝头正尾正我道汝孝行未全那里是未全处以手拽龛云新妇骑驴阿家牵。

　　照已知藏火历年执事丛林羡汝难行能行照破目前万缘己躬事作么生识得灯原是火何妨幻影变更。

　　慧通上座火慧日高悬在处皆通月落猿啼对面千峰坚上座还识明暗不隔底么叮咛损君德无言终有功。

　　冰剑禅人火呼唤不回头安然蓦直去掷火苣云指点风光见本真冰山剑树等闲具。

　　双轮都管火一不成只两不成双机轮转处黑豆生光。

　　印雪监院起龛要识毗卢印子请看草鞋蹋雪而今将逐符行特来为汝一说卓拄杖云起。

　　迥如耆宿起龛识得一万事毕住岸却迷人以手引龛云翻身在此日。

　　德容禅人火大地鼎沸汝何免苦惟德乃容携归乐土睹赤手空拳恁么行弥陀记取是慈父。

　　慈荫知宾火进前思退后退后复思前一朝火性发烧尽者缠绵栽松道者机缘熟再来慈荫覆三千。

　　玄和尚封龛逆行顺行东拄西撑虚空扑落满目云生咄。

　　起龛罗龙打凤于今八年适当此际何以为宣咦约则退后抴则向前。

　　入祖堂新妇骑驴阿家牵难禁临风两泪涟含哀相送入家会芳名千古并先贤。

　　灵鹫义和尚起龛耳食讣音眼泪盆倾失我良徒哭不成声遂云起还期莫恋安养早回伴我余生。

　　举火恭惟灵鹫义长老建梵刹于荆棘丛中远近仰止耕风雨于光相洞边缁素钦风今朝果满功成如何折合下火云磨盘八角走空中象王惊起火中吼素鹤禅师灵骨入塔紫云岩畔紫云封岩主了忘一色功云散岩空流水杳通玄犹自觅遗踪还见鹤禅师遗踪么入骨云翱翔霄汉出银笼。

　　影庵枥禅人火觑破浮光幻影庵居何以会计下火云触目西方现前猜徘拟议尘蔽。

　　继宗博书记火继先宗胡弗然下火云应须然换却皮囊重会面不妨再吃老僧拳。

　　佛祖赞

　　岩头观音赞

头无宝冠身无璎珞似厌尘圆有偏孤卓我思大士心不然箕踞而下视兮悲众生之痴缚临崖于万仞兮看谁向此栖泊无语声如雷身心等寥廓稽首赞叹莫能穷徒向虚空乱描摸

　　涧老和尚真赞

居恒克己出曰利生随缘去住为法权衡曰缁曰素无不倾诚道场四座电掣雷轰此皆人人耳目所共故敢露布先声至于临机杀活拔楔抽钉又岂不肖弘瀚所能定评咦

　　玄祚和尚赞

瞻彼丰神如山嵯峨酬机说法海水腾波辅予首众春日融和住持八载百折不磨孝友持躬人共羡谦恭下士誉言多掉臂临行普请句至今大地共吟哦剖云长老影赞

不惧势易时艰赤心荷担祖席九载起废扶倾不用腕头气力锻凡炼圣称敏手海纳山容咸景式此由秉多生志愿得果熟香飘于今日

　　自赞

　　义天仁维那请

祝发佯狂四海名传虽登曲盝实出偶然咦雪操冰肠众委悉空拳斗富使人嫌

　　水崖响书记请

二十年前倔强难羁二十年后与世推移牛兮马兮任人呼佛手驴脚应时施

　　剖云鹏长老请

踞坐博岭四十余年大寿昌先宗传达磨不传咦传不传虚空钉橛矢上加尖

　　岐超祖监院请

一杖欲撑天地双眸炯炯古今事难灼然不避立志俨若刚金谁云迢迢物外分明盛世顽民唤作博瀛住持秪恐眼里无筋

　　卞玉璋监院请

是真非相是相非真耳提面命时刻亲承一回拈出堪为证明

　　慈引导后堂请

者丑形绝俦侣慈孙索赞不辞与语检点平生无过人应世任缘独自许

　　一庵达知藏请

不畏风雨挺出众前我怀有素相对相怜谩相怜恶态从教天下传

　　宿云空青监院请

碧云嵯峨磊落山阿葛洪去后神仙少尔我来时佛祖多两眼对两眼诸人还会么(与玄大师同轴)

　　瀛山召监院请

立志事难弗避躬行敬恕谦让学儒未遂便逃禅博瀛名称粟和尚似者等不唧溜汉秪好塞壑填沟那堪写出归云堂里供养

　　德心元悦众请

弗作牛后宁为鸡口一向囊藏被裤此日出乖露丑丑丑使得时辰颠倒走

　　慈荫苍维那请

眼空佛祖随机收放起坐同时难写行状毕竟是何模样有时让而不任有时任而不让大地致今多怨望

　　道庵禅人请

七尺之躯堂堂可羡踞坐俨然阿谁不见更写丹青云遮日面

　　诗偈

　　和鹅湖大师一衲遮身十首

一衲遮身百事荒任呼牛马也无妨可怜逐妄迷真者不信阎浮即乐邦识得娘生真面目何愁向外着空忙更能坐断两头后烈火光中飞雪霜

一衲遮身百事新犹然还是旧时身自从家国倾亡后但觉容颜不复嗔夺食驱耕浑底事利生接物枉劳神而今休问长安道堪笑纷纷辨假真

一衲遮身百事间清风明月可盘桓对宾何复逞机用招友唯知恣笑谈三藏偏圆如拭纸二乘滞寂怕狂澜玄珠一自高悬后瞬目扬眉若唾残

一衲遮身百事浮金针玉线自相投悟来洗面重安鼻那对菱花更怖头　色未分人尽望虚名已扫迹无留回思昔日憨和尚不着欢兮不着愁

一衲遮身百事休大洋海底任遨游浑忘岁月居山计不说玄机谢客谋慈父因怜穷子苦浮生多为别人愁锄头放下方堪睡蹄角何劳辨马牛

一衲遮身百事无单丁犹自胜千夫高僧壁上人皆问小塔尖新谁索图灵鹫峰前流毒乳黄梅林里逐真卢但能事上通无事铁笛横吹泛五湖

一衲遮身百事飘冰凌剑刃悉逍遥玄机妙语家风浅白雪阳春曲调高手段谩夸超碧汉神谋更有出青霄年来学就千般懒砂米慵将一水淘

一衲遮身百事勾不求如意更何愁门前有路从人过囊里无钱任贼偷树影飘摇如侣伴蝉声断续若歌讴兴来搔首江头望触处生涯逐水浮

一衲遮身百事完营营逐逐也闲闲入廛垂手非容易大用繁兴未是难海水掀翻衣不湿月堂步出夜将阑笑看宴坐无言者花雨纷纷落满岩

一衲遮身百事忘拈来茎草放毫光地炉深拨三冬暖羽扇轻招六月凉售价不须居闹市求真何必外皮囊曾闻晦老瞒山谷觌面唯言岩桂香

　　建昌即事

满目乱烟何日停建桥徒有太平名邻州符节不相信当道风光见旧情解缆无妨南北岸张帆一任东西行沿江已绝鱼龙跃相对惟闻过客惊

　　宿宝坊寺

停棹登舆过宝坊入门钟鼓韵琅琅规模广大思先制景物幽闲在僻疆雾密每招玄豹隐林疏已退野狐藏庞眉老叟情偏惬向我长言到夜央

　　礼廪山太祖塔

廪山何嵯峨今古绝攀仰节彼小山松盘根于此上经冬历夏时为世作标榜虽谓高难俦宝方在其掌松花春到来遍地见繁广我亦愧枝条登临动遐想礼寿昌老祖塔

太翁守拙卧田园遍地而今尽子孙壮岁披缁人擅美老年拽耙行难论冲风冒雨家常事枵腹驱耕古范存跋涉溪山呈片纸敢云堂上用酬恩

　　夜泊抚州

▆泊抚桥下惊涛欲泼天不惟愁过客犹且禁行船衣薄蓬偏漏心烦夜不眠谁知出世者也费度关钱雨中望龟峰

烟雨霏霏洒碧空龟峰独不露巃嵷同行见我频相问笑指烟云翠霭中

　　访友不遇

张帆忽忆旧同游故尔江边暂系舟扣户不知何处去聊将纸笔记因由

　　过益王坟

碣石犹然冷墓田青青芳草塞莹边铜驼已仆不堪语聊对姑山问旧缘

　　吊寿昌竺和尚

烽火祖庭留瓦砾八年杰阁耸云端睹兹难禁酸心泪回忆归云塔影寒

　　清湖午夜

雨余山色十分青一片斜晖伴我行叮嘱舟人轻鼓棹莫教娑竭梦魂惊

　　吊屈原(二首)

已遇波涛险深知林下安屈平何所事偏自入狂狷

问我同舟知屈子否屈子不知是谁之咎

　　泊龙井

江水潺潺白日间闲狂风忽作宿此龙湾

　　寄云大师

先师曾嘱入归云珍重怀香未敢焚偶向座中轻一拨甲鳌峰顶起氤氲

　　怀怡大师

悬思此际亦逍遥池畔经行日几遭游罢归来无一事呼童研墨写芭蕉

　　雨夜忆玄大师

此夜临筵忆弟居遥知瓢笠挂乡庐未逢南国归来雁那得平安一纸书

　　中秋示烈生禅师

每逢八月喜中秋今夜胡为兴转愁岭上白云散欲尽闷来谁共语高楼

　　示义天仁禅人

豹眼睁睁冷看人云藏雾隐几经春等闲纵步出林去哮吼一声天地瞋

　　示牧庵念禅人

瓶钵先随六载矣即今丈室仍驱使三呼三唤诺声连负汝负吾谩启齿

　　示定慧诰禅人

花落任风扫田耕趁雨栽徘徊休待暮纵步返林隈示诺然召禅人

门前三径曲桥下一溪幽博岭与瀛岫风光任所游示印雪冬禅人

尔父当年曾嘱托抽钉拔楔解粘缚拏云攫雾技千般荐福曾酬一字莫莫莫麒麟只有一只角

　　示歇驰观禅人

昔年随父入招提终日鼾鼾恼竹篦落地金钱惊睡起思亲泪雨涨前溪

　　示冰崖响禅人

虎视牛行谁识得人前惯作白拈贼纵横妙用在临时直使虚空都逼塞

　　示一庵达禅人

拨草瞻风何倜傥当仁犹善识收放博山机契祖灯新喂马喂驴真可尚

　　示剖云鹏长老

圣箭灵源穿出阿谁直下支当横拈倒用羡子坐看日射诸方

　　示立夫杰维那

一向浮沉不拘凡圣杰出人前吾道有庆

　　示岐超祖监院

杨岐畴昔辅慈明一段风光播宇寰监院博峤今卸事千钧祖任复期担

　　示▆▆▆禅座

月照寒潭清彻底神龙不肯守其中今朝勘验机缘在此去随方建我宗

　　示▆▆▆上座

诸方遍历几经年今日机投信有缘特把寿昌没柄钁嘱君随处利人天

　　临终自说封龛

尘说刹说炽然说袋口结却深藏舌遂封云虽然不语声如雷若将耳听头脑裂

　　起龛

转功就位转位就功金锁玄关齐裂断群象蹴踏趁游龙要识龙么奋迅风雷惊宇宙潜藏烟雾拥千峰挂像

描不成画不就遂展像云眼横鼻直一场漏逼咦

　　封塔

步月桥睹池水出处行藏秪这是不许龙眠百尺潭推爷还宜直向里咦坐看冰河发焰花生碓嘴嗄

　　博山粟如瀚禅师行状

　　师讳弘瀚字粟如勺庵其别号也世居江西广永丰邑东之梅溪明凤阳司理忠贞余公子昆季三师出仲焉自幼天资颖异补弟子员年十六以尊人受知唐邸得召见赐荫袭不受让兄复赐克敦孝友宠额仍授兵部职从戎立效定鼎后终不改尊人忠贞之志矢心忠孝二十一龄弃而为僧师事博山雪涧奉祖示以船子藏身公案默究之后随祖住瀛山一夕闻鬼啸顿契破灶堕因缘质见祖祖曰侍者将粪箕来师掩鼻即出自是应机无碍一日因闻涧祖示众云近来瀛山佛法变了或问有梦有想主人公我便掷下竹篦无梦无想主人公我便竖起竹篦处复致疑于胸年二十四值母逝尽孝治丧哀毁骨立及后往参灵隐礼公礼诘云世尊拈花意旨如何师云无风起浪礼云迦叶微笑又作么生师云忍俊不禁礼云拈花微笑毕竟事如何师云好似雪上加霜礼云大众看看此是诸方付法之流在我灵隐犹未放过遂安面壁轩打七至第六日晨正睡间僯单忽以手拍师云水来了洗面去始顿释碍膺入见礼礼云作什么师云和上已下烟波饵曾有金鳞上钓无礼曰上座聻师曰美食不中饱人餐礼曰你得个什么消息师展两手礼云莫草草师掩耳而出礼复索颂本参师即于礼座援笔颂曰睡中主无舌童儿笑语语霜余叶落村原间惭愧人前多错举礼阅颂曰且喜上座吃棒有分解七后从受具次年辞礼归葬母礼坚留不获乃勉曰上座年当富强宜自砥砺他日归嗣博山勿淹他家齑瓮师拜别归瀛山省涧祖祖见遽问此时下路佛法浩浩因甚归觐老僧师曰相逢且吃茶祖曰且莫开此大口师曰和上更请一杯▆宗宝和尚扫塔博山师晋谒因问从上葛藤即不问如何是第一义宾曰上座未离瀛山早已与你道了师云即今请师重宣宝曰你作么生道师云人人山外路路路透长安宝曰你那里学来的师喝云不妨疑着宝云也不消得师拂袖便出是冬浪杖人主博山席涧祖命师持书候杖人值博山常住失牛杖人。

　　晚参旁僧推师出师问博山既有把关在因甚常住失却牛杖人云是谁之过师一喝杖亦喝师云恁么则觌面全提犹费力隔山相见始知音杖云打折你驴腰师云转为流通去也杖人见师风骨俊捷机辨无碍延师入方丈谓曰汝师年迈颖学远隐汝当为吾首众他日继住此席庶不负吾南来为先博山求人之念师以侍祖年老辞遂持复书归瀛适绿林四起师偕同志数友结茆于玉之净名接涧祖避乱未几净名亦遭兵燹冬涧祖受请住高泉丙申春杖人以博山旧住相背决意退去复勒师至命烈生和上各执事扶师立住向师作礼云吾千里来住博山实为求先博山座下贤能继此法席今公机辩雄捷可称吾家圣箭起先博山法道舍公其谁当听吾言幸无固执师以涧祖在固辞不允杖人始从师言请涧祖再住博山祖视篆后立师首众众皆折伏内外肃然结冬祖命师代座师辞免解七后禁足关中岁余戊戌夏师乞假同玄叔隐静宿云己亥冬归省祖祖复以博山院事命师肩坚辞不获乃劝出书延耕庵和上明年庚子春祖命师与玄叔持公启接耕庵于介冈耕庵订涧祖七旬诞后来山秋复偕玄叔走吊杖人于南都摄山晤竺庵和上出接耕庵书稿陈竺竺劝云贤弟当继主博山席何事推让师以慎重法门对辛丑修大殿祖塔涧祖诞后复遣人持书速耕庵主博山耕庵复书苦辞引身远去师乃集众议为涧祖建寿塔于莲花峰下壬寅祖命师同玄叔募修雪关和上窣堵癸卯集刻涧祖录甲辰受上永檀护请应住高泉乙巳冬涧祖病笃召师归集众嘱继博山住持师倾泪拜受衣拂越月涧祖病愈师仍将衣拂送入方丈丙午祖命师作源流拈颂付梓丁未春玉邑郭中尊及当道绅紟文学瀛众请主瀛山席师念雪伯祖创建涧祖继兴之地遂应请住持夏随涧祖扫塔寿昌戊申冬涧祖偶微疾命师代座说戒始从祖命受印嘱也次年己酉春信郡伯易庵高公联合郡宰官七邑绅紟同门法属本山勤旧诸山硕德公请师开堂博山于是修葺殿庭建涧祖塔塔院百废悉举门庭焕然一新时异太祖座下嗣法门人各皆旺化惟雪关伯祖法道寥寥鲜继起者师尝致己叹焉乃退瀛山之席推云岫峦公衍关伯祖法脉师座下时英材济济或劝师立己嗣师云吾不欲以祖庭视为己业越年辛亥编刻异太祖法录二部费五伯金一送附藏一存山流通曩永邑遭金籓变乱人民死伤万计枯骸遍地师启邑侯夏收葬之师尽孝终身为父忠贞公立墓道建敕葬牌坊重砌坟茔镌刻文集或讥师善知识香资不宜俗用师答云尔岂不见昔佛世尊父净梵王薨躬率弟子负棺殓葬乎又教中载佛言父母有正信者当全奉衣钵资供养吾先君先慈精忠劲节余为佛奴佣工之资以供父母似可无愧甲寅变乱伪将汪文生启耿藩欲师易服从戊耿命伪道金传谕至山师毅然鸣鼓示众有照用机轮事事忘安容更道振戈旅之句却耿藩书略云瀚不时之人偷生方外休心息念已三十年有蒙注存强以攘臂岂仁人君子所为哉若为着袈裟坏法门则虽节节支解决不肯也前于汪某致言即以一字绝之今护法误听其启苟必来相劝勉则一钵五湖何所芛寓博山堂堂祖席一任令将军辈绝其炉烟鞠为茂草而已矣夫复何言耿接书知不可强乃止乱中有劝师远遁者师云无事而居有事而去吾不为也尝誓以身殉寺以寺殉祖日见兵骑往来盈千累百惟以慈心善口靡不摄服信州士民依山避难不下数万皆得保全实师力也及治平郡伯易庵高公见师却耿藩书大为赞服曰此真节义丈夫不惟有光佛门抑且名垂千古谕邑侯齐雕像为千秋供待修郡志则登之己未师避席与弟玄祚裕叔当道固留弗克庚申众弟子为师建寿塔于东峰之上永邑侯逊夫郁公与师莫逆交后补任峡江送金为师置香灯田供塔院丙寅玄叔八灭七众复请师再住博山十年间装饰殿中两庑圆觉圣像移构涧祖塔院山中房舍灵木清湖等庄坏者悉举新之乙亥冬师躬至县白当道檀护命鹏继博山席退逸狮子堂丙戌二月十九示微恙侍者进药饵师笑云老僧非病会当行矣至廿四师坐于中堂命侍僧呼鹏辈至师示众云死生诚梦幻聚散云去留灯笼语露柱诺诺频点头即今事如何八角磨盘空里走更嫌何处不风流复手书封龛起龛挂帧入塔诸偈付鹏依时宣读至廿七日申刻师端坐鹏辈再请开示师复说偈云生平爽直快绝七十七年漏泄如今撒手便行大冶炉飞片雪偈毕敛目而逝师生于明崇祯庚午年二月初三日巳时世寿七十七僧腊五十四说法三坐道场有三会录行世塔全身于东峰之阳其嗣法弟子灵鹫仁冰崖响梦笔观博山鹏石庵祉如愚恩起范智凤林杰迥超英▆▆▆▆▆▆二苏轼等共剃度纳戒弟子不可胜计师睿智天纵愿力夙乘弃轩冕于茂龄置身心于空寂彻佛祖渊源为人天眼目忠孝出之天性慈爱本乎自然平常极其谨持临事勇往不怯自奉俭约济人急难倾囊不吝目人平等无分亲疏贵贱温颜软语礼敬如一主持丛席正己率人或犯规矩罚而不恕故开堂说法三十年坐道场三座湖海仰为准绳接引方来启迪禅衲正颜厉己不假色笑开发正见光明显露如青天白日人人自以词臻奥不复悲丝泣岐所以诸方称师踞位出师座下者莫不佩服其德至于入室呈机投解则如铜山铁壁莫可攀缘末年退逸甘苦同众或弟子另设饮食供奉尝叱退之此师之生平大既自至其道之精微又非笔墨可形容窃尝闻老衲昔德曰据曲盝木称善知识今天下滔滔皆是若粟和尚之血心视身体如鸿毛护祖庭如眼目言行相应纵横机辩异目超宗字内诚指不多屈者呜呼先师传先世法道撑祖席门庭五十余年劳心焦思不致先声殒越还使祖道重光可谓超逸绝尘无愧为异祖家孙宗门圣箭者也。

　　时　康熙四十有五年五月上浣之吉不肖嗣法继住山门人传鹏敬焚香百拜谨状。

　　青原三十三世博山第六代住持粟如瀚大师塔铭并序

　　博山一席自南唐韶国师开创以来为天下选佛胜场继而子琼无隐悟本诸老前后媲美振耀一时频登法座琅琅有声中遭毁废败瓦颓垣不振者久矣迨明无异和尚佩寿昌法印乘愿重兴挥麈据席音吼如潮来集者数千人余冏卿大成徐魏国公弘基刘太史若宰冠履相错皆顶礼师事之二传而雪涧老人提唱海内曹溪一灯未艾也三代粟如大师以忠孝愿力翻然向般若路中屏弃一切假经声佛号以销磨其壮心浩气沧洲劫火之思岂苟然哉今秋予同参戎刘公孝思上饶令刘公思沛入山寻谒尊宿时秋光欲满山翠扑人满院樨香勃勃欲效黄山谷问无隐大义于晦堂故事既而周行塔藏本山住持剖云禅师为乞铭出其帙乃粟如大师状也按状师讳弘瀚永丰人明凤阳司理忠贞余公祚征次子也母施诰封恭人天资颖异幼补弟子员年十六以尊人受知唐邸得召见赐荫袭不受让兄后赐克敦孝友宠额仍授职从戎奉敕祭葬乃矢志忠孝弃青云事白业年二十一事博山涧参船子藏身公案后随涧住瀛山一夕闻鬼啸顿契破灶堕因缘质见涧涧曰侍者将粪箕来师掩鼻即出自此应机无碍丁母忧后往参灵隐礼公安面壁轩打七至六日晨正睡间僯单忽以手拍师云水来了去洗面始顿释碍膺入见礼云和上已下烟波饵还有金鳞上钓无礼云上座聻师云美食不中饱人餐礼索颂本参师即于礼座援笔颂曰睡中主无舌童儿笑语语霜余叶落村原间惭愧人前多错举礼惊异留师为第一座次年辞归葬母省涧老人千瀛山时浪杖人主席博山师为涧持书上杖人见师风骨俊捷机辩无碍目为法门圣箭欲以博山席逊师师卒以奉涧涧视篆立师首众内外翕伏甲辰应住高泉丁未受玉令郭请主瀛山戊申冬涧病笃始承印嘱己酉春受郡伯高请乃开堂于博山焉次年汇刻无异和尚广录附藏流通甲寅耿逆变欲师易服从戎伪将汪文生伪道金传谕至山师作书却之甚坚然尊礼贤者素善接人虽干戈扰攘而凶人丑类亦不忍犯至博山祖席不致绝其炉烟鞠为茂草且信之士民依山避难者以万计悉得保全皆师力也事平郡伯高公纪其事拟登信乘因迁升未果乃谕永令齐雕师像供塔院师主法席三座前后住博山凡廿有一年云呜呼师之弘毅之概津津犹在倘非大乘法器世所难拘易青衿而缁之安得不为国之光邦之彦不则屈于威武蹈一时之赫奕奋人天之号令加诸于刁斗之间则今日照世真灯未必不为磷磷野火也然则推师之为忠于佛较乃父之为忠于国又何歉乎纪师生则明崇祯庚午二月初三巳时世寿七十七僧腊五十四殁则今康熙四十五年丙戌二月二十七申时也临期顾命宛同鹤树终谭自说辞世封龛起龛封塔等语已刻行世兹不复赘嗣法门人传鹏传杰等奉全身塔于东峰之阳师所莁也予从剖公请而为之铭曰。

　峨峨博峤　　郁郁祖庭　　贤人哲匠　　连袂而升
　象哮狮吼　　霞蔚云蒸　　惟师再起　　琅琅有声
　溯源先世　　国彦邦桢　　臣死君辱　　子报父生
　夙乘愿力　　超出尘情　　为儒环堵　　为释干城
　拳拳报本　　照世真灯　　忠国忠佛　　匪曰岐程
　初入灵隐　　顿悟圆明　　拈槌竖拂　　高踞博瀛
　慈风侠骨　　祖席长膺　　莲开瑞瓣　　花雨香城
　身支冠逆　　履险如平　　山摇海沸　　风静水澄
　闲名谢却　　东峰敛形　　石藏屹屹　　如冈如陵
　铭以系之　　存顺殁宁

　　奉政大夫同知广信府事新升
中宪大夫广东惠州府知府武清法弟赵璘顿首拜撰。

　　青原三十三世博山第六代住持粟如瀚禅师道行塔院记

　　宗风不坠待其人而后传非法传之难实传人之▆故有传人而后有传法一灯相续绵延不熄自非夙因不昧秉性坚贞安能恢拓祖庭振兴来学以畅厥宗旨哉余所交粟如大师洵世所希觏者师讳弘瀚字粟如别号勺庵世居江右广永丰之梅溪父余公为明凤阳司理着节忠贞母施封恭人昆季三师其仲也生而天资颖异弱龄入邑庠以尊人受知唐邸赐荫袭义让乃兄爰赐以克敦孝友旌额仍授以职定鼎后年方廿一即弃儒从释北面博山雪涧和尚示以船子藏身公案继随涧住瀛山一夕闻鬼啸顿悟破灶堕因缘廿四岁值母丧尽力致哀往参灵隐礼公大彻法源归瀛省涧时浪杖人主博山涧命持书往候见师机辩雄捷再四殷留以继博山法席缘以涧在固辞逊涧及涧再住博山立师首众内外翕伏继为涧公刻语录建寿塔甲辰应住高泉亦涧公住地也乙巳冬涧公病笃召师归受衣拂病间仍归之丁未春玉邑郭侯偕绅衿延住瀛山戊申冬始从涧公命归受印嘱开堂博山于是重葺殿庭暨涧公塔院门庭一新百废具举陆续清理灵木清湖等庄义推云岫峦公住瀛山以衍师伯雪关法脉或有劝望己嗣者师云吾不欲私祖庭为己业也又不惜重赀编刻其祖异公法录昔永邑遭金变骸骨山积师启邑侯殓瘗之为父忠贞公立墓道坊表镌刻文集一如世尊之率僧徒葬其亲净梵王全奉衣钵资以供其父母师亦犹行古之道也甲寅乱魏将汪启耿藩欲师易服从戎师以书坚却之耿知其难强而止尝誓以身殉寺保全依山避难数万人事平郡伯高公称为节义丈夫待编志传之千古所以法派繁衍而博山鹏师尤嗣法之特出者也己未师随避席推法弟弘裕字玄祚时当道固留弗克丙寅玄祚圆寂七众仍延师住博山立鹏师首座十年间复修殿中两庑圆觉圣像山中房舍坏者悉葺新之乙亥冬师白当道檀护命鹏师继博山席师退逸狮子堂忆师自亲涧公以来闲出参访归根祖庭开堂说法三十余年坐三道场纪载三会录中湖海奉为楷模於戏吾阅世之所称善知识者亦不乏求其能如我师之弃儒入道报恩生成孝友辞让利演群生不避艰险坚贞自守始终不易呵护一山嗣广灯传者盖戛戛乎难之法门龙象舍师其谁余守信州与师往还久而弥笃别才两载讵师于今年丙戌二月廿七圆寂距其庚午生年世寿七十有七先数日师预示挂帧入塔诸偈临诀撒手便行诚如偈云大冶烟飞片雪也何解脱至此法嗣鹏等先为师建寿藏于东峰永邑侯郁公逊夫旧与师最契补任峡江犹赍金为师置香灯田供塔院今鹏师恐其历久而烟没不彰以余与师素莫逆而深悉其生平不远千余里持书至金陵请为之记余不敏为质言其实俾世之览者亦可以想见师之为人闻风而兴感矣。

　　时
康熙四十五年岁次丙戌孟秋月上浣之吉
敕封中宪大夫原知广信府事燕山法弟张国祯顿首拜撰

　　　　嗣祖住博山法孙一导率监院光和等刻

　　　粟老和上法录六卷送藏流通伏愿宗风永
　　　扇法道昌隆行海与愿海齐深道山共寿
　　　山并固　时甲午桂月上浣之吉题

　　粟如瀚禅师语录卷之六终
