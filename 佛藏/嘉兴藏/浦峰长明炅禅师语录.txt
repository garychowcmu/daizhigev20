嘉兴大藏经　浦峰长明炅禅师语录


　　长明禅师语录序

　　海内禅宗激扬祖道者代不之人若夫继续心灯亲承密印振铎斯世阐发奥旨播之语言文字间而一时缁白钦归而推重其人宣传其言相与尊之礼之以共称扬于名胜之地是当时之善姓固因言以传其人而不知其人之实副于言与人之有补于名胜之地为之也余宰沅邑岁经数易所谓名山大川所称善知识者余尝疑其以胜地为邮舍以说法为声闻者有之犹未之过而扣焉时有长明禅师者初游龙泉山相侍于颖秀老人之门勤修参悟盖以有得遽老人示寂后师乃首立法幢于澧之七星山次竖刹竿于沅之明山复自沅归辰扫颖公塔返舟经浦市而士庶耆老久聆师德兹幸质之遂延入浦峰禅寺请主法席虽人之遇合有机寺之兴废有数师之行藏有地咸于此可概见矣师自入是寺睹其殿阁楼台自经兵燹尽属倾圮遂令剃度弟子各领职事苦行募修未及三年百废俱举是师之有功于兴废师之不以胜地为邮舍也殳寺成大观开堂说法出昔之所悟者达之于言即以今之所言者传之于后相与登进后人振醒蒙昧一片婆心期披宣于生前甚无已也未几而师圆寂遂塔于寺之左其嗣法门人法柱大师以所辑请余为之序余亦何以辨师之行之有异而为之辞缘访之绅衿耆老稔述其人非复声闻说法空言无补之可比也余始取其所著而阅之见其言每从静悟中出字字性宗句句真偈余乃焚香遥礼三复其语心意豁然始知有真善知识在迩惜哉觌面难逢缘乎缘乎余用是服其人之可传非仅传夫言也盖以服其人之有德于言而言与人之可并传也后之君子读是录也即师之语以思师之人且以思师之劳心于胜地及终塔于是地者以思其语与人尔浦峰自是其不朽已师之语录独可斁欤。

　　康熙壬子岁中秋知沅陵县事西蜀梓州发弟子李昌龄沐手拜题

　　长明炅禅师目录上堂示众颂古牧牛颂四威仪法派联芳法语示偈杂偈(七言八句　五言八句　七言四句　五言四句)佛事塔铭

　　浦峰长明炅禅师语录

　　嗣法门人海栋编

　　师在龙山受众檀越请住辰州天云山浦峰禅寺于康熙丁未岁九月一日入院众檀越请。

　　上堂僧问昔日灵山会上人天普集世尊拈花示众今朝浦峰寺里海众云臻且道和尚将何惠施师云拄杖头边明历历进云学人脚跟点地去也师云好与三十棒问佛未出世祖未西来且道还有佛法为人么师云谛听谛听进云听个甚么师云知音不必频频举达者须知暗里惊进云金鸡抱子归青嶂野鹤穿云出碧霄师云也要阇黎具只眼乃云梵苑弘开庆云结盖流通般若举唱宗乘作不可思议奇特事成无量法门殊胜因若能直下迥超闻见透脱识情松风鸟语演不尽圆音水绿山青现至真实相法法头头浑成大用更不犯手伤锋须知建化门中有坐断天下人舌头分蓦拈拄杖召众云且看浦峰门下全明全暗全放全收举止自在不易丝毫正当恁么时且道人境相称一句作么生道龙得水时添意气虎逢山势长威狞。

　　十月十五日本郡众护法请开炉上堂。

　　指法座云者个宝华王觌面相呈本无向背击一下云敲开正眼脑后见腮遂升座拈香云此瓣香根培地厚干挺天高金枝悬日月之光照临万象玉叶吐山河之秀覆帱八荒热向炉中恭为
今上皇帝祝严圣寿万岁万岁万万岁伏愿皇基等南山之固帝德齐北极之尊此瓣香威音那畔正体全彰朕兆未分通身显露奉为阖国文武公卿当道勋贵缙绅文学伏愿功着唐虞之日位重三台力振佛祖之风名高八座此瓣香大炉韝中几回煆炼智竭情枯一朝契证恶辣手中得来逢人触发生焰今为酉阳龙山虎溪堂上传临济正脉第三十三世颖秀和尚以酬法乳之恩伏愿生生为人天眼目世世作佛祖钳锤乃摄衣就座维那白槌云法筵龙象众当观第一义师竖拂子云第一义谛耳闻目击若向声色堆头荐得已落二三若离声色堆头荐得落七落八且二途不涉作么生凑泊久参上士出众激扬僧问者个消息前无形后无影向甚么处构取师云鼻孔大头向下垂进云头顶青天脚踏实地去也师云直须看脚下问坐具盖覆恒沙界拄杖撑开劫外天犹是门外风光未审如何是今日正令师打云且将此意为君通进云棒头痛彻通身快不落寻常第二机师云阇黎具个什么眼僧便喝师复打乃云选佛场开人天普集门庭孤峻不设阶梯言外承当者早已途辙机前负荷者犹涉帘纤要且升堂不许挑灯入室不劳拨火目前万法本自如如随缘不变处闹常宁卷舒自在气宇吞空宝剑横抽全行正令阐大机发大用提持佛祖钳锤开凿人天眼目共助无为之化用酬不报之恩大众兹值时丰道泰海晏河清开堂祝圣一句作么生道五分香云五色瑞万年天子万方宁复白槌云谛观法王法法王法如是下座。

　　上堂问如何是夺人不夺境师云两眼看青山进云如何是夺境不夺人师云通身无一物进云如何是人境两俱夺师云晴空无片云进云如何是人境俱不夺师云松下闲趺坐进云秪如黑白未分无人无境何处辩亲切师竖拄杖云高着眼问横按莫邪时如何师便打进云未犯锋铓时如何师云早已血腥遍地了也进云忍痛不彻不放过和尚时如何师云未是阇黎作用乃云掀翻末后一着坐断毗卢顶门拨转向上一机裂破祖师鼻孔洞视渺邈囊括十虚设使文殊大智莫测端由普贤威神失其境界到者里添一些子如眼中着刺减一些子似肉上剜疮便见陆地平沉岂有佛法商量者哉今日山僧不免从猛虎穴中夺子狞龙项下解珠竖拂子云三世诸佛在者里放大光明诸人见么复以拂子击禅床云历代祖师在者里转大法轮诸人闻么若也见得透闻得彻古今尽在目前凡圣同归一致山河大地总显真常拈起也万机齐赴放下也十圣潜踪只如不拈不放又是何人境界还委悉么古佛本身元独露堂堂直下绝纤尘。

　　上堂问座上狮子吼格外展宗风如何是亲切句师云鼻直眼横进云如何是全体作用师劈头一棒僧拟开口师复打问狼烟扫尽大地清宁祖令高提弘机独振如何是利物兴慈句师云人人共睹此时风进云如何是转凡成圣句师震威一喝进云恁么即心空及第归去也师云秪恐不是玉乃云脱体无依彻骨贫秪因自肯乃方亲寥寥意外浑无物绿水青山共此身如是则知会万物为己者其唯圣人乎所以道我有时见山不是山见水不是水见男不是男见女不是女见色不是色见空不是空我有时见山是山见水是水见男是男见女是女见色是色见空是空若向者里会得明暗同归一辙收放总共一源诸缘无以阶梯万象不能覆藏一语一默一动一静皆衲僧巴鼻且不涉语默动静一句作么生道万里山河收眼里十方世界契本真。

　　上堂者个极则事三世诸佛有口难开历代祖师全提不起一大藏教诠注不及今日说个甚么山僧自揣口门窄只好引则古人因缘以酬所请举药山久不升座院主请为众说法山令打鼓升座良久下座。

　　院主白云大众久思法诲因甚一词不措山云经有经师论有论师争怪得老僧师云药山老汉可谓光前绝后把断要津争奈知恩者少负恩者多若是山僧则不然或有人问道因甚一词不措秪对他道不可向虚空里掘洞待伊拟议正好劈脊乱棒打出不惟与天下衲僧抽钉拔楔亦且流通正眼大众还委悉么龙袖拂开全体现象王行处绝狐踪。

　　值雪上堂问天地不能盖载日月不能照临且道是何人境界师云名不得状不得进云今日是何境界师云别有风光一段奇进云明日又是何境界师云退后看进云看个甚么师打云看明日境界乃云东西南北通同前后左右透彻突出无孔铁锤触碎虚空窍穴惊起他藤六神无处觅藏身诀喝一喝云却被山僧一喝大降弥天瑞雪忽然宇宙同源俄尔乾坤一色铁龙转见威猛石虎重增挺特宛然一段风光古今目前亲切浦峰看取分明告报两堂禅德不被前境相谩关山了无阻隔直下略自返观诸相一齐剿绝廓然脑后见腮坐断十方差别冻得布袋和尚抚掌呵呵太悦且道他悦个甚么心生大欢喜自知当作佛。

　　佛成道日上堂问世尊未睹明星时如何师云眉横眼上进云睹明星后如何师云眼横眉下进云本来者一着了了太分明为甚么却有悟不悟师云只为太分明乃云顶门具眼千圣无以等阶脑后见腮十方从此坐断堂堂无回互一一绝罗笼今日浦峰不惜眉毛普为诸人点破蓦竖拄杖云向者里透脱得去正好不向佛求不向法求不向僧求人人本有个个圆成蠢动舍灵悉皆具足岂不见释迦老子初出母胎指天指地便道唯吾独尊八字打开早已分付了也复向雪山睹明星叹奇哉又是一番漏逗若是个出群汉一眼觑透便见玉转珠回处壁立万仞壁立万仞处玉转珠回可以拈免角杖搅长河为酥酪用龟毛拂变大地作黄金岂待后来四十九年三百余会重重入泥入水堪作甚么虽然如是现前若有罗笼不住呼唤不回的向未鸣钟鼓之际未出方▆之先撩起便行山僧合掌赞叹不及何故寒山逢拾得转笑转相亲。

　　元霄上堂问梅花开雪里腊去复春来如何是不涉新旧句师云年年此日岁岁今朝进云有意气时添意气不风流处也风流师云向甚处添得许多光彩来乃云今霄共赏太平年露柱灯笼尽快然尽力若能挑拨转光明满眼照无边且道那里是挑拨处莫不是三世诸佛说下一大藏教历代祖师说心说性论事论理是挑拨处么料掉没交涉莫不是临济行棒行喝云门说露说普曹洞立君立臣沩仰分体分用法眼指物指心是挑拨处么料掉没交涉莫不是诸人日用寻常中穿衣吃饭屙屎放尿运转施为是挑拨处么料掉没交涉莫不是今日监寺营斋普请诸人着衣持钵三匙五观是挑拨处么料掉没交涉既总没交涉作么生是挑拨处以拄杖指云我见灯明佛本光瑞如此。

　　解制上堂问把断要津不通凡圣解开布袋一任纵横把住解开即不问超宗越格事如何师云自有▆群作略进云三祗炼就金刚种一旦新开般若花且道作用在甚么处师云拄杖横肩不顾人进云骅骝不待窥鞭影快俊追风过九逵师云犹未唧溜在乃云九旬尽地为牢个个在里许东涌西没左转右旋任性逍遥优游自在只得千差坐断分明一体同然有甚么结有甚么解若解丹霄独步何防宇宙横身且出门庆赏一句作么生道芒鞋脚底龙蛇活拄杖头边日月悬。

　　住沣州七星山菩提禅院

　　上堂僧问一天光影重重见照彻山河万象全如何是七星境师云苍松夹晓嶂瀑布挂寒严进云如何是境中人师云扫云开曲径掬水入深溪进云人境俱蒙师指示常阳一着事如何师云眼上眉毛分八字进云触目无非向上机师云森罗万象绝疏亲乃云灵光独耀迥脱根尘离相离名盖天盖地既然内绝淆讹要且外无点翳无一物不彰大用无一法不显真乘了了更无回互堂堂觌面相呈今朝四众强请山僧登曲录木床未免当阳指出乃竖拂子云屋后青山叠叠门前绿水澄澄左看竹影参差右听松声历落总是山僧拈来拂子头上七纵八横无同无异然虽如是且超声越色一句作么生道万仞岩前能撤手千峰顶上现全身。

　　住沅州明山太和禅院

　　上堂僧问塞却鼻孔坐断舌头作么生出气师云顶门上七纵八横进云取用时如何师云脚跟下玉转珠回僧便礼拜师乃云芷水年年绿明山岁岁青廓然空劫外何处有迁更如是则知天地同根万物一体凡圣一源古今一道人人壁立万仞个个常光现前不假修为本来成现虽然如是即今椎钟擂鼓四众云臻虎骤龙骧当机　跳还有空劫已前消息也无良久云但见落花随水去不知流出洞中春。

　　上堂一僧才出师云止止不须说我法妙难思僧拂坐具师便喝僧亦喝师便打又一僧出云某甲礼拜是不礼拜是师拈棒云山僧打即是不打即是僧退后三步进前三步师云不是不是乃云今朝衲子当机一味棒喝齐施不是强生枝节要人翻转面皮众中还有翻转者么如无且看木上座自翻转去也掷拄杖下座。

　　为道彻胡居士披剃上堂瞿昙昔日弃皇宫道彻今朝辞俗业时节古今虽不同转身要且路无别大众还识转身路也么卓拄杖云入此大解脱门游此大庄严路目前万别千差直下一刀两段更无遮栏更无回互如杲日丽天似明镜当台罗笼不肯住呼唤不回头直向千圣丛中下脚孤峰顶上横眠何必七日敛念相见别峰楼阁门开方参慈氏如是气宇堪出三界之家堪报四重之恩虽然如是且诸佛道场祖师门下毕竟作么生行履喝一喝云将此身心奉尘刹是则名为报佛恩。

　　示众

　　师云诸人若欲究本穷源只须识取自心不可受一切诸境所惑一动一静处寻常作用处截断人我脱去是非凡遇顺逆境缘此心寂然灵然不变不动犹若虚空一切时中心不间断若能如是即尘劳而得解脱即烦恼以证菩提不见石头和尚一日问庞居士曰子自见老僧以来日用事作么生士以偈答曰日用事无别唯吾自偶谐头头非取舍处处没张乖朱紫谁为号丘山绝点埃神通并妙用运水及搬柴头乃然之敢问诸人浦峰者里日日搬柴运水动转施为且道是神通妙用不是神通妙用若道是神通妙用正是头上安头若道不是神通妙用又是斩头觅活试定当看若定当得可以弹指收功刹那证圣其或未然万古碧潭空界月再三捞捷始应知。

　　示众云春生夏长秋收冬藏四时迁改万汇无常蓦呈拄杖云惟有我木上座却甚奇特迥出无迁无改之外不堕万汇无常之中终日净裸裸没可把赤条条无回互显大妙用发大神通或纵或夺或抬或搦有时教伊扬眉瞬目有时不教伊扬眉瞬目有时教伊扬眉瞬目是有时教伊扬眉瞬目不是汝等诸人还识得么若识得超生死于刹那转玄机于当下妙体无私圆光匪外山河大地独露真常野水云林宣明妙法尘尘刹刹齐归顾盻之中物物头头尽入智鉴之内佛佛祖祖安有不从此契证者哉大众拄杖子恁么竭力告报汝等还委悉么蓦竖拄杖云能为万象主不逐四时凋喝一喝拽拄杖归方丈。

　　示众云八字打开一着奇回光自照紧参疑勿随爱欲渣滓转休逐攀缘妄境驰善恶两头都泯绝寻常一念莫迁移忙闲惺觉通归体动静虚灵总是伊是圣是凡情坐断无人无我意堪持廓然拶着泥团破便见娘生旧面皮物物现成真妙用头头如是白天机了明向上玄中旨始信山僧不惜眉。

　　除夕示众云流光一度奄然过保任泥牛事若何性海深澄应自彻心珠无垢不须磨树鸣鸟语穿崖谷花吐春风灿薜萝耳目洞超声色外但饶舌处总禅那。

　　众乞开示师云释迦老子唯以一大事因缘故出现于世欲令一切众生开佛知见示佛知见悟佛知见入佛知见且作么生是佛之知见作么生开示作么生悟入蓦拈拄杖云唯此一事实余二则非真大众若向者里见得真知得的步步脚踏实地心心契证真常头头显至真之妙谛物物明般若之玄机可谓明通正法眼遍界转光辉只为无始劫来习气深厚故有迷悟差殊圣凡不等迷者一向逐外驰求认假迷真妄分他境随境生情发邪乱知见翳于觉心立幻化色身谬为他法所以智隔体殊汩没尘寰流浪种种之苦无有了期遂尔做个忘家失业之子甘受伶俜辛苦若具大根器秉大信力才闻举着便达本源观三世平等一道清虚不涉阶级即证真常不厌尘劳不取寂灭无凡可舍无圣可求此则各为顿悟之门近来负钵担囊登山涉水或见一个半个善知识不肯励志久受钳锤做来做去多生疲懈退失初心返说禅道无有灵验所以先德云佛法无多子久长难得人山僧向来每每与汝等盘桓必要诸人发明此段大事秉般若慧剑斩断妄识之丝缠具顶门正眼入解脱无碍之知见人人鼻孔辽天个个脚跟点地随方如龙得水在处似虎靠山任运纵横无拘无系始是得大安乐得大自在也若是机思迟钝正好将本参话头贴在眉尖上疑之又疑此疑不是别寻修习即在日用中穿衣吃饭处屙屎放尿处动静忙闲处坐卧经行处掉头举足处闻声见色处回光自照时刻不放日益日新打成一片通身遍身是个疑情志泯心灰前后际断人法双忘忽地漆桶掀翻豁开正眼始知日是金乌月是玉兔秤锤原是铁铸砖瓦本是泥成原来与佛祖同一知见共一鼻孔出气同一真实受用无二无别到者里说个如来欲令众生入佛知见祖师西来直指单传早是曲了也山僧今日倾心吐胆据实论量汝等诸人当思韶光易迈岁月如流大事未明寸阴可惜急发大志高出人一头地可也惟望办取各宜珍重。

　　颂古

　　文殊白槌

据令威严下一槌银河斗柄面南移人天百万齐倾耳谁荐锋铓未露时

　　五通仙人

将那一通发问机就身打劫便酬伊当时不负婆心旨玉转珠回透锦衣

　　外道问佛

机轮才拨转言外知归意云散顶门开虚空扑落地马窥鞭影去还收千里追风得自由

　　世尊拈花

一枝拈出露全机笑破头陀铁面皮底事西天曾揭露至今东土起光辉光辉起独振佳声世莫比正法眼藏瞎驴边殃累儿孙冤入髓

　　调达谤佛

须知地狱与天堂觌面拈来古佛场若道三禅垂妙手髑髅穿尽眼生光

　　世尊三唤栴檀像

千百亿身只一身呼来应去太分明个中若拟纤毫子平地迢迢隔万程

　　善财采药

明明遍界绝纤尘药草高低一样春好是善财不错过拈来觌面便翻身

　　宾头卢尊者

正令全提元不昧双眉策起一机酬复从阿耨达池出源远流长泽九洲

　　七贤圣女

圣女指尸皆悉悟天人帝释齐围护七珍罗列应时生动地雨花无有数七贤女天帝释明明指出不应谷无阴阳地无根树一毛头上翻筋斗一一毛头皆显露

　　维摩示疾

不病病中以热谩默然不语更无端法门不二凭谁入铁额铜头到此难难不难家家有路透长安几片白云风卷尽一轮明月上高峦

　　经题[米-木+八]字

莫将以八乱分析海藏无穷只一滴非是唐言非梵语摩诃般若波罗蜜

　　七处征心

雷音海口鼓波澜七处重征作话端逼拶阿难无一物依然北斗面南看

　　善慧大士讲经

大士讲经一句收不拘文字义全周当时不遇志公老一段香风逐水流

　　大士见武帝不起

法地安然不动移端身正坐恰相宜大梁扶起真天子共证如来向上机

　　若识佛去处秪者语声是

堂堂一大士错向语声委是个上大人自然可知礼

　　阿难持钵

从前佛佛授威仪觌面难藏向上机珍重阿难持钵去家风千古为人施

　　倒却门前刹竿着

迦叶门前倒刹竿阿难肘后便承当而今莫问当时事口出灵机不覆藏

　　廓然无圣

者段真风匝地奇佛心天子未曾亏舌头裂破生荆棘报道大唐识者稀

　　六祖

数百僧中出一头三更月下独南游而今一派曹溪水到处源源接上流

　　风幡话

非是风幡非自心端然见处长精神拨开云雾乾坤别铁树花开朵朵春

　　达磨直指人心见性成佛

信手拈来不是尘呼为直指早疏亲祖师一段真消息万象之中历历明明历历不用将心向外觅但能毫发不干怀清风匝地有何极

　　牛头懒融

独向空山寄此身白云深锁翠无尘自从野老来庵后百鸟衔花没处寻

　　磨砖作镜

磨砖作镜有来由忽地光生照不休殃及马师胡乱后安邦定国治春秋先行不到处徒劳坐禅求佛末后太过处不踏凡圣两头咦大方独步纵横由四海鱼龙一线收传家盛世莫俦至今千古为渊流

　　即心即佛

活鱍明珠辉天耀地不动身形万缘应备

　　非心非佛

垢尽尘空古镜玲珑铁鞭击碎谁照影中

　　马师不安

高卧猊床伸两足如如浩浩浑无物卒然院主问安时日面佛兮月面佛

　　丹霞烧木佛

匝地风生花雨飘寒将木佛当柴烧眼睛动处全机丧落尽眉须果自招

　　天台智者大士悟法华三昧

俨然一会宝灵峰释梵诸天绕大雄狮子颦呻金色内象王回顾玉毫中座土香云生拂拂眉间瑞相现重重好是天台眼界阔人天百万总包容

　　破灶和尚

多年冷灶变初爻祸福无因果自招好是杖头来击碎至今古庙不生妖

　　三日耳聋

喝下惊天震地雷银山铁壁一时开耳聋三日犹闲得殃累儿孙吐舌来

全机大用不虚传挂拂遭呵岂偶然金锁玉关掣断后巍巍独坐大雄山

　　百丈卷席

出窟金毛夺父机箭锋相拄见临时倾然掣电雷▆卷秪得丹霄独步归

　　女子哭上法堂

爷娘俱丧家堂冷落哭向师前讨个巴着一坑埋却始为亲免得时人乱十度

　　南泉斩猫

刀下猫儿溅血红彻声痛快又悲风草鞋翻出冲天志千古流传正眼通

　　犀牛扇子

元来问着索还牛鼻孔金绳未解收呼唤当时牛应诺擎头戴角始风流

　　忠邑猕猴

老大宗师出一头问伊见性喻猕猴当时一掴惺惺着始信渠侬得自由

　　鲁祖面壁

池阳面壁止儿啼剔起眉毛几个知若是瞥然真上士三千里外咏而归

　　金牛作饭

自吹自咏风光远两手持来德不孤非是因斋成庆赞大都屈曲为渠殊若是个中灵利汉机先早已见亲疏

　　庞居士无生话

不婚不嫁一家亲鼻孔团圞搭上唇劫外风光闲话会春生碓觜吐花新

　　药山坐次

廓然默契本无为千圣难将正眼窥奈是石头怜子切叮咛句句是玄机

　　药山看经

牛皮看破大玲珑无义无文彻底通碧眼眉端遮不住唐言梵语见心宗

　　不是心不是佛不是物

大地山河无价珍痴顽不识草中行廓然一段真消息付与无心间道人

　　三世诸佛不知有狸奴白牯却知有

三世诸佛不知有寥寥寂寂无窠臼眼光烁破太虚空一一面南看北斗狸奴白牯却知有善能拈棒打颠狗与伊立地换皮毛张牙露爪解哮吼

　　平常心是道

劝君不用别思量处处分明是道场廓然虚空无向背春来依旧百花香

　　临济与普化赴斋

二龙海底问明珠脚去拳来势自殊好手手中呈好手锋铓不犯世间无

双狮会遇意非轻把手毗卢顶上行踢倒饭床谁委悉落花啼鸟一般春

　　赵州探水

赵州探水怪施为平地生波不湿衣拄杖靠来清彻底沧溟深处少人知

　　有无佛性

坐断两头个独尊银山铁壁碎如尘端然正眼堂堂鉴霄汉群星拱北辰

　　婆子偷笋

草贼侵边恶气生烽烟寒路断人行安宁幸有将军箭勒马归鞭贺太平

　　归宗斩蛇

归宗作用没人情特地斩蛇接上根颇奈傍观不展眼至今有理不能伸

　　尊布衲浴佛

香汤灌沐紫金躯引得东风烂熳吹无限春光收不住和烟搭在柳梢丝

　　大颠因文公问如何是佛师曰看

打开八字路堂堂难画难描又久长任运纵横元不昧分明千亿绝囊藏囊藏绝甚奇特何必释迦又弥勒

　　长髭禅师

长髭未向岭南还功德圆成眼豁然好是石头重点破红炉始见雪花鲜

　　临济四喝

一喝金刚宝剑分寒光凛凛耀乾坤全机正令无回互拟议伤锋丧胆魂

一喝金毛踞地时爪牙锋利露全威千妖百怪尽藏去纵是文殊不敢窥

一喝探竿影草时浅深真伪尽皆知纵横妙展龙蛇定脑后抽钉拔楔奇

当阳一喝震如雷闻者曾教吐舌回不但家声千古重门风代代向人开

　　汾阳十智同真

长空云散廓无依皎皎孤轮灿碧辉分鉴五湖收不住团团搭在珊瑚枝

　　药山折脚铛

父子相投意味赊不从别处转周遮善能提挈处伸手千古风流出当家

　　台山婆子

坦然古路上台山婆卖便宜指客还却被赵州来勘破为人走出者重关

　　七斤布衫

正眼秪从一线窥七斤衫不爽毫厘宛然锦绣随时着未劄金针信手提袖拂山河成一体襟藏日月照双眉而今挂在虚空外暑往寒来浑不知

　　汾阳三诀

第一诀圣凡情绝出匣吹毛倚天照雪

第二诀弘机辩哲一等垂慈斩钉削铁

第三诀口无两舌万里云收青天皎月

　　牧牛颂

　　拨草寻牛

拨草瞻风觅旧踪不知南北与西东牧童拟在溪山处踏尽溪山几翠峰

　　蓦然见迹

徐步追踪意气均一山已过一山春碧岩云断青眉展宛尔霜蹄特地新

　　捕步见牛

灵踪亲见兴悠长举着分明妙体彰始得东风呈花面脚头脚底露堂堂

　　得牛贯鼻

计穷力极始相逢捉住天然一窍中鼻孔扭来绳索贯颠拈倒弄活如龙

　　牧护调驯

鼻头拴着任牵拏牧护山童得意赊不令东西两岸触洞天深处饱烟霞

　　骑牛归家

牧童牛背把鞭扬拽转回头笑一场铁笛横吹摇海岳归家芳草自天香

　　忘牛存人

全身赤洒任优游直把鞭绳解放收踏破苍苔心境没惟留明月照高秋

　　人牛双忘

顿尽人牛不见踪光含宇宙太虚空就中一点真消息任运纵横绝系笼

　　返本还源

几经风雨几经秋堪笑骑牛更觅牛举似作家同照用乌藤倒拄牧歌休

　　入廛垂手

拖泥拽水自迢遥总为人间债未消戴角擎头张劫外春晖万里足丰饶

　　四威仪

山中行纵横蓦直坦然平拟若就中刚举步万里云从足下生

山中住壁立万仞无回互世界三千足底藏不用个中涉寸步

山中坐玲珑四壁不知破明月清风任往来室间几见烟霞播

山中卧坦然大地为床座云作幕兮月作钩闲眠不管春秋过

　　法派

性海圆澄寂明心悟本宗真如绍佛印道证永弘通

　　联芳

　　付法柱海栋禅人

西来一脉胤攸绵付与儿曹意未偏不但门庭开正眼联芳代代祖灯传

　　付止岸海慈禅人

济北宗风万古辉从兹触碎更无疑金刚王剑亲分付杀活全提任尔为

　　法语

　　示净朗禅人

　　飒飒金风遍野满耳秋声杲杲红日丽天满眼秋色头头显个中消息物物明象外玄机说甚么麻三斤干屎橛庭前柏树子杖林山下竹筋鞭尔等本有包括虚空之心量吞吐日月之经纶直下猛着精彩横按倚天长剑动静忙闲更不拟议忽然顶门拶破两眼大开始见衣珠朗莹得大自在任运逍遥更无滞碍也勉之。

　　示净参禅人

　　者着子在圣不增处凡不减一见一闻妙体圆光匪内匪外古德云百千法门不离方寸河沙妙德总在心源汝若未会可将本参话头密密提撕忽地冷灰豆爆原来见处闻处总不隔碍偈曰个中见处见非见就里闻声闻不闻随处见闻无别物明明独露法王身。

　　示止岸禅人

　　即心即佛无容拟议丝毫非心非佛不用别处寻讨直饶讨得也是依他作解寻常日用举动施为无不承此恩力无不秉此威光唯在一念不生前后际断不落情识意想超出知解见闻迥然透脱惟一清虚则通身无影相遍界不曾藏头头法法大用现前拈一茎草现丈六金身将丈六金身现一茎草上尔辈随吾杖头有年急须励志操履学识不群见地明敏养得如呆如痴证入文殊普贤大人境界只待霜露果熟方提持向上一着绍续祖风规绳后学从自己胸中流出盖天盖地受用岂有穷极耶勉旃。

　　示大彻胡居士

　　佛祖出世特为此段大事因缘欲令人人回光自照直下大悟大彻克证本源自性法身今上人者号曰大彻盖大者法身浩大充满法界应遍恒沙佛国彻者智鉴照彻头头上显物物上明随处作主遇缘即宗纵横妙用一概无私向者里识得大彻之旨说甚么在家出家分别同异哉所谓百千法门无量妙义惟在一毛头上识得根源若识得一毛头上根源便是步步踏着实地头头显露真常可以与维摩居士共一鼻孔出气但居士一片诚念护持山野予岂不以直心相酬八字打开无背无向只要居士觌面承当荐得分明其或未然正好将个万法归一一归何处蕴在胸中犹如一柄利剑相似不容是非锋起才有起处一剑斩断只将此个话头疑着疑来疑去动静忙闲打成一片疑到那人忘情绝志泯心灰忽然大梦觉来始知者着弗从人得本自固有家珍方信法身大也智鉴彻也觌体全彰无藏无覆触着磕着总是神通妙用到者里管教受用不尽快活平生。

　　示我静赵居士

　　一见一闻更莫别寻明明至道历历天真纵横妙用无不现成勤加精进勿染贪嗔诸缘截断体究无生其志愈固其道愈亲闲忙动静一片纯真洞开正眼本自圆成灵光独耀迥脱根尘头头上显物物上明芬芳垂露菊药生云山摇翠色鸟唱玄音满眼满耳非色非声咄高着眼莫自谩识得者些消息子无边法界我为尊。

　　示云栖胡居士

　　大道洞然本无愚智贵在自己脚跟立稳行之不疑守之不易如此日益日新故曰操则存舍则亡耳但居士一段英锐夙熏智种虽处尘缘慕道心切终不被情云爱水埋溺灵根可谓就尘劳而作佛事即烦恼以证菩提山野所以只要居士更进一步直下亲切顶门具眼勿外驰求好向自己六根门头内回光洞照一一究研精奥时节到来心花发灿八面玲珑始知黄花翠竹灼然意气全彰绿水青山悉是当人受用头头合道物物皆真触目逢缘总归快乐如斯信得及弥勒释迦尽在者里更无别法也珍重。

　　示恒智文居士

　　学道之士唯在竭志出大信力知有向上一着本真妙圆荡然虚寂从无始劫来曾不间隔至于日用二六时中举动施为全凭此大机要若能直下透脱不与千圣同途不其诸尘作对唯是湛若虚空凝然不动观生死去来如梦如幻岂有彼我是非得失计较耶诚患信门不坚脚跟不稳不能彻证直须当下超脱意想情识一念无为万缘截断胸中洁洁净净荡然脱洒随处作主遇缘即宗物物头头皆自天真妙用佛法世法总成一片独耀堂堂金刚正体此乃解脱截径即尘劳而入佛界矣。

　　示恒远彭居士

　　熏风乍拂梅雨初收新荷开一池之绿细雨拖两岸之青山花鸟语一一显露者个消息不假文字语言而自具足现成矣我恒远彭居士得大信力更乞山野一言以励精进之志予曰此个法门本无言说相尽力吐不出个元字脚来只如行到银山铁壁处作么生转身聊拈一偈以进之看取山云水月情人人鼻直两眉横还将兔角拈为杖击得虚空嚗嚗声。

　　示唐居士

　　灵山拈花微笑少室断臂安心无非直截提持当人本地风光不假修证不从人得是凡是圣无欠无余或动或静皆承此个恩力虽在日用间而不自觉也今居士夙因不忘灵机不昧初以念佛为业信入有年后来浦峰乞授戒法要明向上一事果能脚跟稳当披衣自看忽然看得衣珠朗莹始知拈花微笑断臂安心犹是无事生事何故我从本已来成佛旧矣。

　　送别懒木禅友

　　顶门拶破一轮红机用超群迥不同万仞岩前垂只手千峰顶上现全功操持临济金刚剑吞吐杨岐栗棘蓬任是铜头铁额者收归大冶炉韝中。

　　赠明山法柱上座

　　数载明山不露踪汝今高步水云从一茎楖栗亲分付处处逢缘验象龙。

　　示辩贤禅人

　　持戒东身非解脱安禅断妄总劳神不如一念无为去始契西来祖意亲。

　　示净朗禅人

　　百草头边自豁然明明独露祖师禅但能着眼脚跟下一段光明遍大千。

　　示悟一禅人

　　秪须悟一不须多直下惺惺着意磨有时磨破泥团子石人抚掌笑呵呵。

　　示佛照禅人

　　一轮杲日耀中天照彻山河万象全直下恁么开只眼何人不与佛同肩。

　　赠石印禅人

　　玲珑石印字无钩印破虚空笑点头珍重阇黎勤护惜当机拈出印同流。

　　送定白禅人

　　嵩山当绝顶别是人间境犬吠白云端猿啼青嶂岭现成好公案端的使人惺索我草鞋钱脚跟须立稳。

　　示铁脚禅人

　　杖拨金鳞解转头振须奋翼出渊流有时跃入龙门内引得风雷鼓不休。

　　示朗然禅人

　　鼻祖西来意洞然历历明顶　开正眼柏子自青青。

　　示觉我禅人

　　觉我觉非我非我觉谁人我人俱不立应用自天真。

　　示慧彻禅人

　　尔问山僧向上机山僧问尔问来谁就中识得谁来问夜放乌鸡雪上飞。

　　示宗知禅人

　　案山叠叠绿萝垂花满枝头水满溪闻见现成元不昧何须合掌问禅机。

　　示含真符居士持金刚经

　　拶破口门舌广长无持持处即金刚个中正念常相续莫学蒙童数墨行。

　　示默识符居士

　　指君父母未生时面目俨然那欠亏山是山兮水是水个中默识是为谁。

　　示恒润化主铸千僧锅

　　浦峰苦行个头陀千口钵同一口锅只待铸成时着力大开饭铺接禅和。

　　山居十一首

平常无事得闲饶毕竟闲将甚处消晚剔寒灯翻贝叶旦锄晓日种青苗千峰野色入帘静一枕溪声带雨潮旧日台城莫复问松关时出看渔樵

云壑幽深不掩扉家风与世竟相违泉流清濯林间耳山静言忘物外机峰顶冲霄容我足崖悬碧仞许谁归分明独露劫前事一道神光万古辉

自惜寥寥祖道危白云深处掩柴扉铛支品字煨松米叶剪成文补毳衣万境空来忘管带一机休去绝离微虽同世外烟霞老懒把龟毛拂子挥

满目云林世念灰萧萧石径长苍苔天高晓色频相照涧泛涛声独自来宁使幻躯藏野壑休将清志易名才荷衣松食甘随分德重丘山忆大梅

住处幽间別一天玲珑四壁绝尘烟谷风时送云来往竹影频移屋后前翠草懒除阶石没落花慵扫野苔研有人问道山中事山色青青是自然

历遍诸方向上禅何如碧嶂寄生缘茅庐空寂留云住竹榻清虚抱日眠道在目前由自用法非心外许谁传古今几得忘尘世唯有烧庵大隐贤

谩道休心母自欺几归青嶂缚茅茨攀龙附凤凭人爱步月吟风我自怡清浢出嶙难免浊白圭受玷岂为奇自从巢许洁身去谁向溪边洗是非

云瓢雪笠放身闲迹寄崚嶒煮碧泉补衲芰荷收夏日烧铛木叶扫秋天钵盂唯仗青猿洗书信无劳白大传藜杖缓扶千嶂外优游风景翛然

自愧愚顽恐世嗔千峰峰外寄闲身徘徊有意敲风月应对无心验主宾谷口漱泉龙吐水树头刷羽鸟啼春分明闻见非声色可惜人多认不清

道人间放却山行天外浮云染袖襟竹杖点穿潭底日棕鞋踏破草头春危峦峻岭开心印幽涧清溪转法轮如是风光无间歇苟非同道欲谁亲

频交山野最长情日用生涯本现成叶落无穷添石灶泉流不断就砂铛闲来采菌和云煮时去拈蒿带露烹者段家风真快活何须持钵入王城

　　秋夜舟泊祭风台阅石刻怀古

薄暮扁舟泊楚湘寥寥谁问古松篁台贻术合风▆远石勒词同水韵长雾翥峰头犹浸湿月穿波应自生凉鵊啼未尽当年意叠叠空山花自香

　　别周侍御

南北闲游不定方白云无系任飘飏杖挑日月清风远袖拂烟霞道路长千古名蓝留玉带三年法席荷金汤何时再忆灵山约相共同开选佛场

　　登黄鹤楼

开窗极目咏来频何处堪追往昔人岸上白云迷草树壁间黄鹤出风尘山河壮丽独称楚楼阁巍峨尚忆辛烟景凄凄牵客兴悠然一笑两城春

　　春日送社友

冰消古岸水生云风拭长堤柳眼分叫客野猿深涧度唤人幽鸟隔林闲金鳞透海谁能识灵翮摩天孰与群此日送君春兴远好将祖令振乾坤

　　过桃源洞

武陵西入避秦境千载峰峦叠翠苍松老无枝栖鹤冷山寒有雨带云茫洲头船烂沙生草洞口桃开水泻香珍重渔郎津莫问溪源尽处是仙乡

　　春日雨霁

风剪溪云彻磬声门前山色画图明雨收日霁乾坤静雾敛空澄海岳清花灿薜萝堪舞蝶柳明沙岸乱啼莺斯时渐觉寒烟退揭露春光满上林

　　麻阳县令陈公过访次韵(讳五典)

形影多年寄此山曾无余迹到人间君来相访藤条直我忆难酬玉带环五夜敲诗随竹咏三更步月傍溪还白云也爱深幽处飞入茅檐作护关

　　游白云庵与传宗主人

山寺眠云翠几层绿阴满径拂垂藤松苍宜寄天边鹤竹密堪藏世外僧夜净翻经随月转晓晴策杖共云腾禅栖处处皆莲社何必庐山又远登

　　中秋喜友人至

明月相看意趣浓故人何幸得重逢槎乘澧水昔年共诗赋辰山此夕从唯把酒卮消世事慵将古镜照衰容翻思千里旧游处秋水连天两地同

　　题浦峰寺

空山鹿苑宋时封云锁参差阁几重竹影萧萧铺净几松声谡谡落疏钟烽烟变态昔人去荆棘删开适我逢三载焕然成法席脉传临济五湖通

　　金陵延寿庵阻雨赠润石主人

扶筇登古寺山色影沉沉竹径轻风冷松庭积雾阴流泉频濑石幽鸟倦啼林且喜主人意殷勤慰客心

　　过洞庭湖

中流浮一叶雨霁度寒烟水面涵天碧波心浴日圆山从画里出舟向鉴中旋飘渺无汇际乾坤尽坦然

　　雨霁

雨后空如洗天街水气凉松窗穿日影草阁射晴光石涧流泉韵山花带露香绿阴青嶂外历落鸟声长

　　龙标山晚眺

闲步清江上游鱼自往来青山烟外赏白眼世间开喝石连云走拈花带露回蓬门应未掩待月且擎杯

　　夜别友人

永夜钟声尽纱窗映碧空有星皆向北无水不流东明月千秋共清风万里同感怀重订约弹指话奇逢

　　七星留别

九旬驻锡欢偶尔话离难拽杖寻幽僻随云度别峦人情怀日暖客兴怯春寒若忆知音句溪声时与谭

　　春日游山

林深啼野鸟岩碧着云衣怪石缠藤瘦疏梅点雪肥江涛浴日冷山色带春辉快我闲游处东风杖底归

　　再登七星山有感

三年云梦远今喜得重游柳复垂幽径松仍荫古丘开眸山色旧洗耳水声悠坐共三生石怆然失故俦

　　别惟政大师次韵

聚首云林春色深胡为此日却分襟一茎杖指青山远对月敲诗孰共吟

　　题画

岁岁江山未改青烟波渺渺听无声渔翁艇系芦花岸不钓寒江卧月明

　　春兴

晓立东风淑气催寒梅崖畔几枝开松深竹冷游人少鸟宿庭阶啄绿苔

　　咏竹四首

砚墨池香欲写诗得君青色又呈题风牵云断山升日影入书窗画翠枝

影扫苔尘尘不移枝枝偏与静相宜风高且寄云深处出钓金鳞定有期

幽居实籍尔为篱高节凌虚逼四围密叶岂容蝴蝶戏疏枝惟待凤凰栖

拄地撑天节操高云霞堆里鼓波涛心空未有烟尘迹只与松梅作故交

　　过蟠龙庵

秋江浅水碧沙明引入渊源一派清转盻老龙蟠杖底风云相送浪头平

　　秋日送友人之武陵

横江分秧拨舻艟一叶飘然烟雾中时出武陵山色好满斟对菊驾同风

　　送大量禅人

尔我相依一载周临行一句话难酬狂心歇处家山近切忌逢人弄舌头

　　送禹南禅人

担囊负钵入深弯将谓通身放下闲无那风寒难久泊又随云水过他山

　　九日

黄花流翠艳天外碧云重赏兴虽无酒登楼别有峰

　　中秋

庭际秋光早何如此夜清山河群象影尽与月同明

　　佛事

　　为法轮禅人起龛触目菩提绝无真伪来亦无来去亦无去昨夜泥牛海底行今朝石虎高插翅遂拽杖引行举火炬云烟雾飘飘笼大地雨花片片散长空壁间惊彻龙飞起万别千差一路通撺下云烈焰光中无一发人间天上总清风。

　　为澹泊禅师下火闲云澹荡出没太虚正体凝然一尘不立伏惟大方阁澹泊禅师所得真诚用处俊拔来去关头坐断廓然当体无依末后一着不带皮肤惟存真实举火炬云还见真实处么撺下云万里无云不肯住三贤十圣一时超。

　　重修酉阳天云山浦峰寺序

　　三楚之上五溪之中天云宝山浦峰禅院真龙象蟠居之所乃檀那积福之场天然苍古不假凿为锦江玉浪长迎大觉之门翠嶂云山尽拱螺峰之顶松风鸟语颂不二之圆音草树村畴现至真之实相山花萝月篆不雕之心印樵歌渔唱显不说之真常珠树玲珑锡飞近鹤清江缭绕钵出潜龙不啻鹫岭巍峨境培祗园壮丽堪嗟烽烟变运难为见闻珠宫绀殿困荆棘之围月相金人遭涂炭之惨花堕泪而庭荒鸦乱云封树而径冷苔生黠鼠每居厨积妖狐恒骤云堂幸我朝定鼎以来皇风荡荡帝道平平欲将梵刹再整般若弘通或现宰官居士惟愿不忘灵山附嘱大家齐出手眼扶整法席名传万古清高追复古风声播千秋大雅施金施粟无非大事因缘助栋助梁悉是当人受用信得及正好大破悭囊见得透不妨铺花锦上莫谓善财一去杳无消息他时春来门外芳草自青急须直下承当慎勿觌面错过谨序。

　　长明和尚塔铭

　　公讳性炅号长明蜀东涪陵石氏子也有嗣法门人法柱求铭于予以为久长记予按公行实幼年礼极初老宿剃落复从渤水法师习大乘经论公昔年曾遇象崖和尚知有此事虽看教中语言知非极则乃上黔中思南东山参颖秀悟和尚直叩济北宗旨公立愿不睡夜静坐间忽然如人拍一掌相似不觉通身汗下一日悟上堂公出问上无佛道可成下无众生可度是何人境界请和尚道破悟云高高处观之不足低低处平之有余公云千差万别不出者里悟云切莫错认公便喝悟云者一喝落在什么处公云当阳突出已相呈悟云却是阇黎道破悟行道楚之西阳公侍悟同住辰州龙山任维那事纪纲龙象日夕激扬声名大振以帅众多年志欲居山悟付曹溪正脉公出龙山行到澧州慈利值大休禅师道彻胡居士我静赵居士延住七星山瞻仰道范俱生喜跃感悟夙因辙请开法闻公垂示得未曾有时沅州聆公道望请住明山公随机开导阖郡皆亲槌拂康熙丁未归龙山扫悟和尚塔复上沅江过浦市乡绅士庶耆旧归宗特虚浦峰法席请主其事盖浦峰自宋嘉定年开创屡经兵燹殿阁楼台渐成倾圮公力为重建时有剃度弟子百余人各领职事交相肘腋未及三年百废俱兴顿成大观四来瓢笠共集如云众檀越护法居士等请公开堂公唯施本色钳锤请益门人甚多得法者有法柱栋公止岸慈公二人焉越明年公示微恙叮咛训众努力办道端坐而逝塔于寺之左时四方僧俗闻者莫不流涕以公素行真诚其德感人如此乃为之铭曰。

　本质贞诚　　生缘涪上　　参叩诸方　　众中龙象
　哦褫东山　　互相唱和　　一喝当阳　　阇黎道破
　湖北酉阳　　信杖所指　　澧州沅州　　行道之始
　浦峰虚席　　待公重振　　三年开拓　　百度维新
　衲僧四来　　单提正令　　狮子同群　　门庭最盛
　只履归时　　犹打口鼓　　缁素感伤　　泪下如雨
　塔于寺左　　平生事全　　法胤继起　　正脉永传

　　康熙壬子年六月日莲月正道人撰

　　康熙辛未岁蒲月　法孙慧(渠岱)敬刊

　　浦峰长明炅禅师语录(终)　　　　(板存嘉兴府楞严寺流通)
