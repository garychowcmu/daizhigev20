嘉兴大藏经　兜率不磷坚禅师语录


　　路南兜率不磷坚禅师语录序

　　今天下有伪禅如澄公药汞入锻则流有真禅如云门九转点铁成金之类是也有死禅如修行因果止争落昧有活禅如同时卷帘迥分得失之类是也有知解禅如千问千答祇欠　地一声有向上禅如白汗通身始明下载清风之类是也至于隔江招手高亭横趋而去携锄入园良遂当下便悟智人一言快马一鞭那堪长期短期结冬结夏作诸钝汉举止乎虽然卢能不逢五祖终作岭南獦獠丹霞不见石头讵肯弃官选佛法门中无限差殊正见师未易遭遇昔人所以亡躯为法首重师资勿惮三登九到耳不磷大师者奋迹蕲阳化行南诏为济宗砖镜璧公真孙野竹慧公嫡子父杨岐而祖石霜才明教而学觉范道里虽遥耳熟道风久矣兹者继席嵩山全提正令其门人以近录一编乞弁于余一再读之见其头头上明物物上显甘蔗苦李总扬般若玄机啼叶笑花默契真如妙谛如峄阳之桐百尺无枝亭亭直上如太华之山云敛秋空林寒涧肃又如汉昆阳之战虎豹股栗屋瓦震动俾海内英灵衲子见者闻者莫不耳聋喝下舌结棒头可谓师子窟中果无异兽素丝之染不愧青蓝岂特学道贵在知归益信择法先须具眼耳将见六诏两蜀之间人空五蕴户习三空用益光大我先悟祖盖世勋猷化行佛法不到之境且一疗从来伪禅死禅知解禅诸病我知脚下马驹重符旧谶竹大师可操左券俟矣。

　　康熙癸丑除夕前三日浙鄞蛰庵野叟钱光绣圣月氏盥手拜撰

　　兜率不磷坚禅师语录目录上卷上堂住澄江府路南州兜率禅寺住云南府嵩山禅寺中卷小参晚参示众法语机缘真赞下卷颂古拈古杂偈佛事

　　兜率不磷坚禅师语录卷上

　　参学小师妙圣妙德等记录

　　上堂

　　康熙六年受澄江府路南州陈刺史吴别驾及僧俗等请住弥勒兜率禅院开堂上堂指法座云只者华王宝座是我祖佛跻攀的所在尽十方界若仰若覆若倒若立若莲华若半月等总在者里且道新兜率毕竟如何遂高声喝云散尽白云山岳净堂堂不借须弥镫便升拈香祝
圣毕次拈香云此瓣香奉为
阖国藩镇公孤并诸勋贵伏愿位安磐石禄齐海山永为济世之雄藩常作清时之柱础此瓣香奉为本州刺史陈公别驾吴公在筵绅士三宗四众等伏愿道心坚固种智昌隆禄位高增寿基永固此瓣香佛眼觑不见圣智岂能知撞着个辣手的却被他一椎粉碎不免供养我现住云南府嵩山寺野竹慧禅师大和尚敛衣敷座云愚拙之夫只堪高隐岩石与渔樵为伍无奈天人聿来推出既是业缘无避处何妨拍板出人前如今莫有拍拍相随者么僧问灵山意旨即不问航海西来事若何师云叮冬打叮冬进云如何是兜率人师云垢面髼头一个僧进云恁么则戴角披毛去也师便打问如何是佛师云泥猪进云恁么则不可思议去也师云日月星辰山川草木问世尊拈华迦叶微笑是何意旨师云你也不妨伶俐问不行心处路还有戒也无师云有如何是戒师云钟声披起郁多罗乃云若论者一路子可以融万象于目前大树大皮裹也好可以会千差于物表小树小皮缠也好总之不离一句才宣十方普应提无文印阐向上宗堪报不报之恩阴助无为之化所以我本空陈公与室人施僧伽衣助扬新长老举扬此道且如此道作么生举竖拂子云是甚么复举三圣道我逢人则出出则不为人兴化道我逢人则不出出则便为人师云二老宿一人剑刃上横身一人针锋头侧足扶宗树教截铁斩钉则不无若是的的为人处未在何也坚上座如今事不获已你道为人的是不为人的是千峰势到岳边万派声归海上放下三略六韬管甚筑坛拜将。

　　嵩山专使送法衣至上堂拈起衣云古人事不获已着敝垢衣坚上座无端也混在者个队里更不如何若何总是从前做就的只得甘心领受你若犹涉机关未免初学怪笑女等既坐立俨然见闻不昧莫有共相正盟底么虽是嵩山父子物不妨也要大家知。

　　上堂僧问达磨为甚却面壁师云为女不荐进云荐得时如何师云还我本道公验来问黄梅衣钵谁是得者师云岂不见能者得之问如何是临济下事师云朝打三千莫打八百进云可谓嵩山师子吼也师云万里不留片云问如何是兜率大人相师以杖横肩云我见镫明佛本光瑞如此问如何是杀人刀师云教女立地恁么进云如何是活人剑师云放女命通女气乃云活人剑离相离名杀人刀绝尘绝迹拈起则乾坤陡变放下则大地增辉到者里只须知有照用同时人境俱夺向上一窍格外提持的始得若论向上一窍格外提持的佛魔俱遣凡圣两忘方有入路今日兜率老汉不惜眉毛旁通一线去也以杖击禅床云棒头有眼明如日要识真金火里看。

　　普请上堂霜风淅淅骨毛寒三阵梆声要出山谩道为僧偷个懒为僧那得日清闲大众般柴运水即不无脚跟下事作么生顾侍僧云把将草鞋来。

　　嵩山老和尚诞用监院请上堂明历历祖师心似铁黑如水明露堂堂无覆藏击石火闪电光是甚奇特使人难量岂不闻未离兜率已降皇宫既然我嵩山老师岳降之辰监院修斋长老升堂又如何指示以杖卓一卓喝一喝云西方老胡厥名文康。

　　上堂僧问觌面相呈意如何师云两眼对两眼乃云正令当行十方坐断觌面无私当阳显现两眼对两眼都卢无系绊竖拂子唤大众云是什么众举首师云讨什么碗便下座。

　　师诞汤瑞之陈玉川请上堂杜字声声催上林报云此日已春深行脚高人如荐取不教辜负夜来心逢盛世乐升平五湖烟景有谁争所以道穴鼻牛山田耕了直上高峰长胫鹤乔松不栖横飞天外到得者里可称无依道人虽然者事且置今日是坚上座母难诸檀在座四众俨临若何酬答此意震威喝云将此深心奉尘刹是则名为报重恩下座。

　　上堂好好好镫笼怀胎是是是露柱生儿此语有两负门若人检点得出一生参学事毕。

　　佛诞日上堂僧问第一义即不问向上宗乘事若何师云裂破进云即今升座又作么生师便打进云棒头有眼不得草草打人师复打云眼在甚么处问门庭施设即不问门内一句事如何师云六室不通风僧伫思师云晴干不肯去直待雨淋头便打乃云乍寒乍热之日若浓若澹之霞瑞彩既然密布依旧乱坠天华虽然缁也素也总要应个时节大众且道是甚时节年年四月八丛林浴悉达将谓是报恩恶水活浇杀众中莫有知此恩者么便下座。

　　普请上堂莫道山僧日日忙春催也要趁时光幽堂洗钵方才毕普请田中去插秧翻忆当年地藏老种田博饭本家常田中事意何良卓杖一下云拄杖卓频鹤膝短芒鞋蹋久虾须长。

　　上堂猛暑蒸人骨逼得白汗出纵有熏风来难解些子酷所以三界无安犹如火宅薪火炽然无暂停晷女诸人毕竟向甚么处迴避若迴避得镬汤里横身寒冰中侧足纵横三界独步大方不是分外事其或未然有寒暑兮促君寿有鬼神兮妒君福。

　　上堂僧问十五日以前事如何师云有佛处不得住进云十五日以后事如何师云无佛处急走过进云正当十五日如何师打云白棒蓦头楔乃云十五日以前有佛处不得住十五日以后无佛处急走过正当十五日龙得水时添意气虎逢山势长威狞云在岭头闲不彻水流涧下太忙生。

　　上堂有句无句四棱着地如藤倚树翻来覆去树倒藤枯是处逢渠句归何处了无回互三千里外卖布单笑杀旁观二十五有间家具无本可据拈拄杖召众云相随来也急着眼觑。

　　陈学二居士六帙请上堂云腾致雨露结为霜田中稻熟篱畔华黄明明露真机明明绝覆藏放行则黠儿落节把住则瓦砾增光只饶到者里通身是眼见不及通身是口诠不及所以道若谓寿山福海尽是止啼黄叶鹤算龟年都缘敲空作响又说甚的空芥城而不磨消劫石而永固蓦呈拄杖云会么此公赖有不迁在直与威音坐一龛。

　　开炉别驾吴裕生请上堂今年兜率聚群英铁额铜头任纵横孰个玲珑孰个拙大家把手玉阶行有恁么人么僧问选佛场开即不问锻圣炼凡事若何师云一不做二不休俗士问世尊说法百万人天和尚说法百万人天意旨如何师云金色老人鸿业盛如今狼藉在儿孙进云相救相救师云终不究竟生人我进云如何得明见得此蔽师打云者里甚么所在说与么话乃云现成炉韝恶辣钳锤不假添煤佛祖焦烂宗社既如此利害又乌用说心说性谈妙谈玄大众惜取眉毛好何也从今打个驴年结直到头来解即休。

　　赵驐居士请上堂当阳有路可通内外直下无私了无隔碍坐断报化头打开憨布袋放出无毛铁鹞儿抟风九万真自在是甚么有如是丰彩得与么庆快岂不见广额屠儿日杀千羊放下屠刀云世尊我是千佛中一数世尊云如是如是女是千佛中一数所以道杀人不眨眼的立便成佛立便成佛的杀人不眨眼践到者里方知自贵。

　　东明老宿请上堂当阳开正眼升沈何拘渠侬得自由出没自在有时目视云霄也好有时壁立万仞也好有时把断要津也好若识得者三个好字直教诸佛有口也须挂壁祖师有机难施德山棒也棒他不着临济喝也喝他不得净赢赢绝承当赤洒洒无回互若非同道者何能提纲挈宗既是恁么人须明恁么事还委悉么复举傅大士须弥芥子父芥子须弥爷山水坦然平敲冰来煮茶师云曾闻大士弥勒化身等闲露个消息不妨庆快然而美则美矣要且祇见锥头利未见凿头方兜率向矢上加尖成个小颂芥子须弥主须弥芥子奴手握三尺剑谁敢捋虎须至日上堂一阳来复大地铺霜金生丽水玉出昆冈好个俊俏机关说甚么长一线一线长。

　　汤游府有功居士请上堂僧问父母未生时如何师云棉包特石进云父母已生后又作么生师云铁裹泥团僧云谢和尚答话师云即今事又作么生僧无语师云技死汉不打更待何时便打问如何是佛法大意师云门前大好山进云如来禅祖师意是同是别师云筑碎鼻孔笑破人口乃云如来禅三个两个口喃喃祖师意信手拈来还不是少林只履曹溪打碓卓杖一下云一一皆从者里流将去所以一语全规矩一句贯古今净赢赢脱情尘赤洒洒无盖覆万机不能逃影千圣齐立下风虽然如是犹是半提未是全提时节大众正恁么时如何是全提的句喝一喝云不许夜行刚把火直须当道与人看。

　　通皎陈居士请上堂僧问如何是先照后用师云王令既行如何是先用后照师云诸侯避道如何是照用同时师云安南报捷塞北凯旋如何是照用不同时师云白云西飞绿水东注副寺问如何是佛法大意师云量米较盐乃云父母未生前水泠泠干爆爆癞马系枯桩大虫戴纸帽若作佛法观到即不点不作佛法观点即不到毕竟如何信是渠侬得自由才然磕着便　跳。

　　上堂释迦悭兜率富两手打开无尽库攃向诸人仔细看不是寻常破麻布霭慈云洒甘露达者何须更回顾。

　　元旦古城众弟子请上堂举僧问镜清新年头还有佛法也无清云有僧云如何是新年头佛法清云元正启祚万物咸新僧云谢和尚答话清云镜清今日失利又僧问明教新年头还有佛法也无教云无僧云日日是好日年年是好年云何却道无教云张公吃酒李公醉僧云老老大大龙头蛇尾教云明教今日失利师云答有也不失为宗师答无也不失为宗师争奈二俱失利毕竟淆讹在甚么处莫有识缁素辨端倪者么不然兜率与蛇添足去也者里无人证盟。

　　立春日嵩山诸师请上堂僧问第一义谛即不问脚跟下事是如何师云头上安头进云学人得履践去也师云履践即不无脚跟下事毕竟作么生僧无语师便打问维摩设香积之羞世尊纳受嵩山诸师办兜率之供作何利益师云祇为同风乃云边日晴黄莺鸣万卉回春地底发萌傲雪寒梅方笑日经霜古柏已摇温同气相求同声相应既是同条生同条死即今一句作么生道豁开户牖相逆大家共赏太平普请上堂种田博饭饱柴饱水若也恁么犹较些子若是龙天恭敬不以为喜别有好商量休道祇如此的自是你自辜不干我事人般柴柴般人即且止毕竟事作么生连掴口云咭嘹舌头三千里。

　　东山众居士请上堂僧问如何是夺人不夺境师云嫩绿在枝条如何是夺境不夺人师云正坐中军帐如何是人境两俱夺师云断碑横古路如何是人境俱不夺师云夺得锦标归僧才出便喝云是金刚宝剑是踞地师子师打云我无暇勘你叫库下奴子勘你乃云坐断千差融会万有主必行之令展不犯之手鞭起杨岐驴放出子湖狗铁船水上浮磨盘空里走赵州唯吃茶曹山好颠酒普化趯饭床云岩竖苕帚临济七事随身云门一字北斗者些老古锥各自扬家丑争似老兜率吃饭打湿口倦来寺门前闲吟河堤柳。

　　上堂举玄沙和尚到莆田县众以百戏迎之次日玄沙遂问小塘长老昨日许多喧闹向甚么处去塘提起袈裟角示之沙云料掉没交涉真如拈云大沩即不然或有问昨日许多喧闹向甚么处去遂鸣指一下或有个衲僧出云料掉没交涉大沩肯伊何故大丈夫汉捋虎须也是本分且道利害在甚么处师云小塘提起袈裟也好个本头为甚犹道没交涉真如欲与小塘出气争奈古佛过去久矣一往看来扶宗立教即不无若是向上事犹涉机关在即今或有个问兜率昨日许多喧闹向甚么处去只对他道八月十七他若道料掉没交涉不但你我也道料掉没交涉。

　　三教寺院主普济请上堂兜率宫一尘不到妙高顶迥绝无依即心即佛也是非心非佛也是不是心不是佛不是物也是所以水潦被马祖一蹋起来呵呵大笑云百千法门无量妙义只向一豪头上识得根源去蓦拈拄杖云还委悉么听取一偈道人全无活计渴饮饥餐倦睡祇有七尺乌藤冯他陈年靠壁。

　　宜良城赵胡杨宋众居士请上堂僧问灭却化城时如何师云犹少二百进云到了是何珍宝师云兜率不识问宗乘一唱三藏绝诠祖令当行十方坐断罢却干戈如何通信师云女问我答进云单刀直入时又作么生师云返却八步九步问学人打和尚得么师云一任一任僧拟议师劈脊便打问灵山指月曹溪话月意旨如何师云递相钝置乃云灵山指月可伤曹溪话月未当兜率一斧斫下一任诸人度量以佛祖为标准者与佛祖为师以人天为梯杭者与人天作眼如斯则千圣出来无摸索处万灵来聚无栖泊处既是上绝攀仰下绝己躬正当恁么时如何良久喝云周吴郑王。

　　上堂仰面寻地低头觅天远之远矣笑杀旁观且道谁是旁观黑李四胡张三。

　　元宵上堂僧问杲日当空时如何师云百二尺潭深见底进云澄清绝点时又作么生师便打问如何是元宵佳景师云火树结银华问涅槃心差别智意旨如何师云南斗七北斗八乃云兀兀不动须弥王金刚赖重话短长火树银华看不足六街歌舞弄笙簧歌有道乐无疆一回举出一回光。

　　上堂道远乎哉触事而真圣远乎哉体之则神水中咸味色里胶清决定是有不见其形拈拄杖云穿过祖佛鼻孔卓拄杖云点开诸圣眼睛以拄杖画○此云还会么智者见之谓之智仁者见之谓之仁抛下拄杖云依旧可怜生。

　　上堂一不成二不是老聃不会玄仲尼不识字口似县河依然钝置放出无位真人显扬衲僧巴鼻且如何是衲僧巴鼻布鼓县雷门草蛙当鼓吹。

　　谢庄主监收副寺上堂百丈教诸人开石田驱耕夫之牛临济致普化踢饭床夺饥人之食杨岐逼慈明小参猛虎口内横身赵州教严阳放下饿鹰爪下取肉兜率总不恁么且喜粥足饭足内外相应上下和睦来英俊以辅名蓝聚贤良而正风俗欲益无所益欲为无所为直得峭巍巍孤迥迥大家同唱南乡子共舞三台胜诸方。

　　金尔安秀才请上堂僧问马祖升堂百丈卷席意旨如何师云奴见婢殷勤进云恁么则有意气时意气不风流处风流也师云你是念诗篇的行家问如何是北斗藏身句师云谁不骨毛寒进云古人道藏身处没踪迹没踪迹处莫藏身意旨如何师云脚跟下三十一下也较不得进云直得上无片瓦下无卓锥去也师便打问万卉迎春百华竞秀即不问如何是诸佛出身处师云风暖鸟声碎日高华影重乃云春风吹竹户春色醉华神春山含野趣春水漾白苹所以教中道是法住法位世间相常住以拄杖向空画○此云是世间法邪是常住相邪若唤作世间法入地狱如箭射若唤作常住相入地狱如箭射且道唤作甚么良久云冷灶着把火的有几人。

　　上堂吃饭止饥穿衣御寒口渴思饮见醯齿酸者里如能荐得端然不隔豪端乃抛下拄杖云看。

　　韩兆元文学请上堂举老子湛兮似或存吾不知其谁之子象帝之先高峰妙拈云者老汉错下注脚湛兮似或存吾不知其谁之子毗邪城里老维摩师云高峰虽则步步蹋实未免得人一瓻还人一釜简点将来好与三十棒若是老子且阁起着。

　　解制上堂僧问和尚未出方丈学人未到座前还有为人句也无师云有进云若何是为人句师云钟声披七条岂不是云门语僧拟议师便打问金乌速玉兔急意旨如何师云恶乃云金乌速玉兔急才过正月十五又是二月初一睡不足饥有余如今解下断贯索头放出者群瞎驴巴东湖南江浙衡庐一往看来寸步不移喝一喝云切忌忘却钵盂。

　　浴佛日众请上堂一声　地称尊九龙吐浴甘霖丛林以为规则年年恶水相倾恶水倾太无情过头一杓无疏亲师以手作擎杓势云会么若作寻常见依旧可怜生便下座。

　　上堂秋风浩浩秋色沉沉秋蝉在树秋雁来宾露遮那本体演圆通妙音诸人不荐真可怜生不见道道本无体因体立名道本无名因名得号者里唤作即心即佛得么唤作非心非佛得么唤作不是心不是佛不是物得么蓦呈拄杖云觌面相呈更无余事珍重。

　　二僧祝发请上堂雪山冷坐六年不觉寒灰发焰少室端居九载不觉枯木生华若是蒙光达本的到者里自然推门落臼虽然只如者两人铲草如何指示二株丹桂香秋月一点水墨两成龙。

　　元旦上堂拈拄杖召众云会么歌有道乐无忧逢盛世壮徽猷一不立六不收印群机截众流呵呵大笑下座。

　　超伦祝发上堂拈刀子示众云若是金刚宝剑佛魔乞命若是三尺铅刀截水无用且道毕竟如何药山昔日铲草天然直下归根要知就中端的且看与伊铲却。

　　铸佛成上堂镕金铸像在良冶施巧手陶凡成圣必展本分钳锤掌握中可以开物成务顶　上可以鉴地晖天倘能如此方可权衡佛祖揭示人天赤肉团壁立万仞白玉齿常光现前截断理事打破玄关直得上无攀仰下绝己躬头头无碍法法圆融大众摄末就本一句合作么生从前汗马无人识祇要重论盖代功复举陆亘大夫问南泉云弟子家中有一片石或时坐或时卧如今拟镌作佛得不泉云得陆云莫不得不泉云不得师云虽则奔流度刃拍板相随简点将来犹未平贴在今日路南诸公铸佛也不问得与不得一火铸成可谓出他头地然得不得一个是正贼一个是草贼试简点看。

　　师诞日众请上堂僧问世尊降诞天雨四华地摇六震九龙吐水七步称尊今日和尚母难之期有何祥瑞师云千山齐点首进云意旨如何师云海水不扬波进云恁么则知恩有地答报无涯去也师云不可只瞒山僧乃云流光四十三十载住滇南一肩破衲老两袖春风寒有时驱祖令有时示痴顽要知家庭事门前倒刹竿正恁么时不昧当机如何举唱一尘如不动赤火长优昙。

　　超洁李婆子六帙供法衣请上堂挂上行衣登曲录木号令人天权衡祖佛从上风规万世楷模大众正令当行十方坐断把住则三界无迹放行则九界同归且止今日是我超洁六帙供此法衣请山僧举扬个事以杖击香几云会么一击忘所知更不假修持华严会请上堂九九八十一原从者里出南询五十三烟水在海南德云不在妙高峰善财空自福城东蓦拶相逢意如何弹指门开笑呵呵咄。

　　病起上堂山僧卧病二十日何曾与人绝消息特地挝鼓又升堂拄杖光生黑似桼说甚日面月面坐一走七要知此症问取摩诘。

　　结制上堂九旬禁足三月安居豁开户牖当轩者谁三世诸佛由兹圆成一切人天因此发现到者里千圣万圣出来移易一丝豪不得释迦弥勒德山临济移易一丝豪不得蓦竖杖云三尺龙泉光照胆四方八面起清风。

　　宝洪寺省梦上座请上堂僧问天龙恭敬不以为喜省梦供众作何利益师蓦竖拄杖乃云苏州有常州有信手拈来济贫苦云从龙风从虎闪电之机无不睹普化趯饭床南泉打破釜云门老古锥腊月二十五。

　　上堂兜率一喝佛祖罔措伶俐衲僧正好担荷良久云莫错莫错复喝一喝。

　　上堂兜率一机仍高仍低横穿碧落竖透须弥若也不会玄沙道的。

　　端午上堂五五二十五重阳九九八十一端午露柱与镫笼笑吾颠倒举颠倒举猫儿也解捕老鼠撞着桃符神倒跨艾叶虎。

　　上堂师拈拂子云拈起则三乘胆颤放下则十地魂惊不拈不放时合作么生良久云曹溪波浪如相似无限平人被陆沈。

　　吴别驾为孩提双喜请上堂高提祖印截群机于未兆之先横按吹毛展家风于不虞之日所以佛祖恒将此事祇令一切人洞明正知正见显其机发其用归其根获其本然后恁么也得不恁么也得恁么不恁么总得到者里不忏罪而罪消不集福而福集改禾茎为粟柄易夭寿作彭年不是分外事还会么奕叶流芳垂万古双喜清明继祖传复举相国裴公一日入太安寺见壁上画问寺主是甚么画寺主云高僧真仪公云真仪可观高僧何在寺主无对公云此间有禅者不寺主云近有一僧投寺执役颇似禅者公遂请相见云休适有一问诸禅德吝辞今请上人代一语檗云请相公问公举前话檗朗声云裴休公应诺檗云在甚么处公当下知旨师曰裴公似骥窥鞭追风而去黄檗如虫御木偶尔成文正眼看来各责二十拄杖且道是甚么意你也须疑三十年。

　　上堂日日阴霾起翛然鼓黑风云光常不断沽酒醉村翁。

　　解制通皎陈居士请上堂今朝七月十五日一百禅期今已毕收却丝纶罢钓竿摩诃般若波罗蜜。

　　上堂铁赤河巴盘江祖意不昧遮日山劄龙峰佛旨俨然于斯荐得犹较些子不见道明明百草头明明祖师意蓦拈拄杖云拄杖横肩不顾人直入千峰万峰去。

　　元旦上堂元正启祚化母露绵绵不尽之工晷运推移阳和转密密无穷之用万汇回春群葩吐秀雝熙来泰景物如新皇图巩固山河壮帝道遐昌日月明师诞用监院率众请上堂道人履践绝行藏那有间情论寿量四众殷勤请说法蓦以杖卓一下云莫教错认露锋铓。

　　四月八日众居士请上堂久默斯要镂冰无琢玉之谈不务速说结草乖道人之意若论此事迥无依倚杳绝端倪即使九龙吐水七步称奇总成败阙若是具超方眼明格外宗的向文采未彰已前勘破始称好手所以云门道我当时若见一棒打杀与狗子吃却贵图天下太平女等诸人要见云门么以杖横肩云龙袖拂开全体现象王行处绝狐踪。

　　上堂鹫岭风规少林模范堂堂祖佛往来历历主宾互换其用也纳须弥于芥中其照也掷大千于方外所以有时闹市横身和光混俗有时把断要津不通凡圣何也要识他家全意气了无一法可相关。

　　元旦升座掌中安六合袖里着金锤其余三玄要是甚杀活机大众融大千于一尘会古今于一念的作么生委付独有新年头不是冤家不聚头。

　　浴佛众居士请上堂僧问未离兜率时意旨师云家国晏然进云降皇宫后又作么生师云大地扰攘问未登法座时如何师云天高群象正进云登座后又作么生师云海阔百川朝问如何是第一玄师云八棒对十三如何是第二玄师云荐得也徒然如何是第三玄师云举在瞎驴前如何是第一要师云道着犹不妙如何是第二要师云有口不解道如何是第三要师云本来绝朕兆乃云过去诸如来斯门已成就现在诸菩萨今各入圆明未来修学人当依如是法召众云三世诸佛总被山僧按过了也即今云门大士来也急着眼觑便下座。

　　至日上堂群阴剥尽一阳来复葭管飞灰阳回暖谷琼宫添一线之工宝阁书五云之色君子道长小人道伏四海咸宁万邦拱服林下道人作么生报答起身合掌云祝帝道以遐昌愿皇图而巩固。

　　春日上堂春日晴绝纤尘好鸟枝头转声声报知音若将耳听终难会眼里闻声始得亲。

　　康熙十二年竹老和尚命师住嵩山禅寺众护法请上堂指法座云孤迥迥峭巍巍不假借坐镫王自是嵩山本有以杖指云毕竟如何欲穷千里目更上一层楼遂登座拈香云此一瓣香根盘鹫岭叶覆支那巍巍乎垂拱万邦荡荡乎光吞群象爇向宝炉端为祝延
今上皇帝圣躬万岁伏愿化日与佛日齐明金轮共法轮永固此一瓣香秉寰中日月握阃外威权为金为汤乃柱乃础爇向炉中奉为
阖国藩镇公孤再及文武尊官各衙勋贵榗绅文学现前四众等伏愿增崇禄位坚固捍城以礼以文为国股肱作藩作牧为民保障此一瓣香描亦不成画亦不就三世诸佛觅之无踪历代祖师看则有分始自慈云得来却向嵩山拈出此是第二回供养即此堂上野竹大和尚用酬法乳红满枝绿满枝英英红绿渫真机天得一地得一寥寥天地望何极陷虎机拔山力频频向君道不必个事从来本现成亦须一一重分析不见道太阳溢目不挂片云清清之水游鱼自迷不肖宗坚承方丈慈旨护法劝奖然而自揣幼未入塾目不识丁德行浅薄机语迟钝惟恐蚊负有玷宗社今日既到者里只得望空启告节目生枝将佛祖说不尽的方丈用不尽的与众兄弟聊通一线遂以杖卓一卓云眼前有境道不得崔颢题诗在上头。

　　弥勒寺监院请上堂二月春暖华香千红万紫芬芳少林面壁消息何曾不是此光没遮阑绝覆藏诸禅若也知端的眼声耳色自悠扬还会么数声幽鸟啼青嶂一曲宫商韵更长。

　　上堂即心即佛虎咬大虫非心非佛蛇吞鳖鼻不是心不是佛不是物者里却不会何也家无白泽之图必无如是妖怪。

　　上堂今朝三月初四升堂又呈本据自是家富儿娇从来国清才贵要知木本水原么蓦竖拄杖云恩大难酬。

　　省佚老人诞卫府祖护请上堂锄云钁雾无甚闲情垦土耕烟浑忘华甲又说甚以不可说不可说无边香水海为寿海不可说不可说无量须弥山作寿山不可说不可说无尽阿僧祇如一念顷不是神通妙用亦非法尔如然是我本师老人岳降之期藩下诸勋贵临筵奉祝坚上座也只得借华献佛道个法眼圆明常照烛乾坤函盖覆双丸。

　　上堂日往月还事事艰难庐陵米价高赵州茶碗残诸禅流剔起眉毛仔细看且道看个甚么华峰叠叠昆水潺潺。
嘉兴大藏经　兜率不磷坚禅师语录


　　兜率不磷坚禅师语录卷中

　　参学小师妙圣妙德等记录

　　小参

　　佛成道日小参一即一切瞿昙老子双眼瞥一切即一独坐雪山三叹息随行蹋断流水声纵观写出飞禽迹十方世界坦然平脚跟下事浮逼逼大众既是坦然平为甚脚下犹带浮逼逼众中莫有具透关眼者么良久喝云新发意菩萨亦复不能知。

　　小参万法是心光诸缘惟性晓本无迷悟人只要今时了即今坐立俨然见闻不昧且道如何是今时了的法不见道今时无一法绵密有谁知者里若是蹋着本地风光明见本来面目的自然不随声色所惑不被圣凡所缚不为情尘所牵不逐语默所转是以瞿昙老子道一切众生皆有如来智慧德相皆因妄想执着不能证得竖拂子云正恁么时如何委悉大道无向背举出大家看。

　　小参青州梨郑州枣万物无过出处好一时把来说向人拄杖拂子都笑倒喝一喝云春色今年来更早小参耳闻不如眼见眼辨不如手亲莺啼紫陌燕语梁城风来水面月到天心说甚真实相亦非最上乘所以道一机透千机万机透一处明千处万处明既彰己用不假他人快荐取莫沉吟十分秋色在西林。

　　小参僧问如何是西来大意师竖起拄杖云会么僧拟议师便打乃云今朝三月初绝无一些事忽听堂前鼓猛然惊瞌睡及乎曳杖来问我西来意白棒打头皮脱体通不会如今你诸人簇簇上来簇簇下去更求何事殊不知自己脚跟下一段光明辉天鉴地无始劫来本自圆成何曾欠少以拂子击香几云委悉么不起纤豪修学心无相光中常显现。

　　小参师蓦竖拄杖云惟此一事实余二则非真若能明见得必无错谬各宜退去更莫回顾时众不散师云祇者是奈何诸人不识复云晴干不肯去直待雨淋头一时趁散。

　　小参今朝六月廿五家家门前箫鼓尽唱梁益山歌笑倒燕赵秦楚好个火把时节只作寻常歌舞有者点照田园有者共赏酒脯引得林下道人随例也去辛苦蓦呈拄杖云还会么只者个火把子自从旷劫以至今夜光明赫奕鉴地辉天诸佛圣人蜎飞蠕动无不承此恩力仗此威光本自圆明曾无欠少复呈拄杖云人人本有光明在看时不见暗昏昏。

　　小参僧问露柱与镫笼相交即不问脚跟下事是如何师云针劄不入僧伫思师便打乃云薄福住兜率无甚的格则七尺拄杖子接待云水客一棒一条痕一掌一握血若作佛法商量依旧天地县隔不作佛法商量亦是天地县隔如是衲僧分上且道作么生委悉以拄杖击禅床云贼贼二十年来宋一伯。

　　小参知幻即离合水和泥不作方便徒劳打算离幻即觉钱串井索本无渐次泥里有刺兜率恁么忽地忿怒那吒轻轻道个百杂碎殿里伽蓝门外金刚呵呵大笑云吾又奚贵。

　　小参大地无法万象森罗一理含融古今日月所以道动若行云止犹谷神不拘格式不堕常情以拂子击香几云恶。

　　小参露柱镫笼偶相争金刚土地竞头奔两两三三忙不住倒骑佛殿出三门此四句内有一句有权实有照用有杀活有纵夺你若还不信归到寮里拣点去。

　　陈华龄刘汉杰请小参僧问如何是日面月面师云吾常于此切进云前三三后三三意旨如何师云吾常于此切问如何是佛师云烂草荐进云如何是正法眼藏师云破木杓乃云日面月面吾常于此切前三后三吾常于此切目前无异路说甚么东海鲤振鬣南山鳖鼻方出穴蓦召大众云要知恁么人反覆无一舌。

　　小参法无二相理涉多途行棒行喝为楷为模北门锁钥东壁葫芦擎又秘魔薶碑子湖禾山打鼓石巩张弧你道兜率聻呵呵大笑云苏卢苏卢。

　　小参僧问一龙截住千江时如何师云点滴不施僧礼拜师云直饶出头来也要三年问静时如何师云波腾浪涌进云动时如何师云绝尘绝迹进云不静不动时如何师云情知你业识茫茫在乃云控佛祖大机豁人天正眼觌面无私当阳展演只贵知音堪能履践理逐事融事从理遣若能如是自然物物上彰头头上显大众正当恁么时照用同时人境相称一句合作么生自从舞罢三台后更无一事过邻家除夜小参一枚爆竹催出腊梅数声清韵唤转阳回岁尽年穷否去泰来冬行春令铁树华开有者椒华成颂有者醉舞三台有者烹牛赏玩有者夜拨死灰你道打破玄关截断妙理东西不辨南北不分的到来如何分付以杖连画云之乎也者矣焉哉劝君且尽掌中杯。

　　小参山与么青水与么绿松与么直棘与么曲僧是僧俗是俗如此见得依然中毒何也只须居尘不染尘在欲浑无欲。

　　小参爱之欲其生恶之欲其死爱恶两重关以拂子击香几一下云当甚么屎屁。

　　小参月下木人跌折腰云中石女摸着鼻因沙掩室学灵龟毗邪杜口徒得利泥神骂金刚多嘴伽蓝笑土地晒背乌龟嚼生菜黠鼠翻香积快鹰俊鹞任纵横擎头戴角恣游戏马驹蹋杀天下人南泉随群行异类衲被蒙头得自由此时山僧都不会。

　　解制小参僧问达磨未传心地印释迦未解髻中珠有人若问西来意还有西来意也无师云遍地书大字进云未审如何体取师云石女簪华背面坐问大地平沉虚空粉碎和尚在甚么处安身立命师云父母所生口终不为汝说乃云兜率今朝解制别无什么指示都卢一口槟榔管甚南田北地莫云苦辣酸甜渫尽诸人屎屁若是别有商量果然被他带累不如大家消消摇摇折得梨华一佩两佩。

　　小参德山小参不答话卖弄小孩儿赵州小参要答话不是行家作兜率者里一概不然以拄杖一时趁散。

　　结夏小参结夏安居丛林常规吞云吐雾不来何时古道坦然真风不坠所以道以大圆觉为我伽蓝身心安居平等性智汝等诸人还识平等性智么祖佛渊源祇者是白云尽处见青山。

　　小参古德道结夏三日了也寒山子作么生又有道结夏三日了也水羖牛作么生又有道结夏三日了也露柱镫笼作么生师云结夏三日了也厨库三门作么生若会得者四转语便知得脚跟下事青寥寥白的的腾腾任运任运腾腾一毛端上现宝王刹坐微尘里转大法轮若也未会且向长连床上横三竖四究取根源去。

　　小参上古学道入一丛林出一保社只为生死不明己事不办求明眼宗匠决破情关劈开识锁岂图口体自费精神如今参学之士三三成群两两结伴或游讲席或处禅堂图资谈柄快活终日致使丛林讲论公案灭裂圣道污秽先宗互相违背可甚言哉然亦难救矣兄弟家既来同兜率住着必痛念生死事大以道德为先所有资身一任外缘不可碌碌营为空器天日将此大事急急修持早早办就莫待临危悔之无及岂不闻缁田无一篑之功地狱陷百刑之苦诚哉是言良不虚也各宜慎之。

　　解制小参僧问兜率今朝解制心空及第者有几人师云六六三十六进云恁么则弘赞去也师云赖有阇黎共举扬僧伫思师打云只道通商原来短贩问终日参禅只图见性未审性在何处师云此问何来僧云人人有个影子为甚么蹋不着师云脚跟下好与三十棒僧便喝师打云枉劳人事乃云触事而知针眼鱼吞却嘉州大象不缘而照夜明帘隔却陕府铁牛三千里外逢人不得错举何也千峰顶上挂镫毬十字阶前休认影。

　　小参穷玄究妙未是极则之谈说性谈心亦非衲僧本领祇于入息不居阴界出息不涉众缘去此二途如何道得透脱句良久云如王宝剑随王意挥斥纵横得自由。

　　小参昨日三今朝四问去答来非本据祇须直下便承当才有商量落二义堪嗟穷子不识珍衣里明珠自抛弃莫抛弃急荐取个事从来无向背所以道尽大地是般若光光未发时无佛无众生消息本自圆成非假外得若要眼目定动已是伤锋犯手汝等诸人还知落处也无超然只透威音外更无一法可商量。

　　晚参

　　晚参法不孤起仗境方生道不虚行遇缘则应大众且道如何是应的道理良久云掬水月在手弄华香满衣。

　　晚参疏竹吟风高松鸣鹤通身大用全体作略肘后符县顶门眼豁伶俐上士各宜醒觉挥拂子云会么普天匝地是遮那妙体不用如之若何便请直下承当更不周由者也正当恁么时如何委悉不须别处觅本光露堂堂乃抛下拂子。

　　晚参三九四九冻毙猪狗林下道人榾柮尽有相逢不拈出举意便知有大众且道知有个甚么。

　　晚参僧问如何是第一玄师云霜月满潭寒如何是第二玄师云来朝是新年如何是第三玄师云恶赖太无端如何是第一要师云一棒绝朕兆如何是第二要师云看来未是妙如何是第三要师云唧唧草虫叫进云玄要已蒙师指示即今大事作么生师云玉转珠回不识姓问今朝七明朝八和尚个巴鼻请拈出师云我不识字僧云某甲更不会师云一二三四五六七乃云一二三四五六七雪峰辊出人不识光芒永夜挂长空石女房中间吹笛不清不浊绝宫商大地河山皆悚栗自此家风遍刹尘千枝万派转绵密儿孙队队印前踪一瓣兜罗便拈出若是克家儿只消道不必　以上供通并是诣实。

　　晚参拈起则水渫不通放下则针劄不入不拈不放时如何赤手赢他千圣外更无一物落人前。

　　晚参举临济大师道逢佛杀佛逢祖杀祖逢罗汉杀罗汉逢父母杀父母逢亲眷杀亲眷始得解脱师云者老汉生平惯弄白拈手段如今性命落在兜率手里既是一切杀尽还我金刚宝剑来。

　　晚参上元正月半无甚别赏玩打的禾山鼓唱的菩萨曼龙潭矢口吹灭的德峤性命犹未断以拄杖卓一卓云火树放银华明河光灿烂。

　　晚参僧问拟伸一问时如何师云截却舌头也进云不问又作么生师云穿过髑髅问水中捞月时如何师云也知你无下手处问如何是迥脱根尘句师云千圣不携进云恁么则心空去也师云料掉没交涉僧拟议师便打问如何是过去事师云今日八昨日七进云如何是未来事师云昨日七今日八僧礼拜师劈脊打云即今聻乃云今日八昨日七快鹰俊鹞趁不及昨日七今日八跛鳖盲龟俱打杀所以道具足凡夫法凡夫不知具足圣人法圣人不会圣人若会即同凡夫凡夫若知即同圣人到此只得释迦拱手弥勒愁眉文殊普贤不敢正眼觑着德山临济直得目瞪口呿你道正当恁么时毕竟如何亲近亘古亘今无向背何须更重师字碑。

　　晚参僧问如何是柱天柱地的事师云长长看不见问兜率宫中师子吼四天闻着事如何师云汝试　跳看僧拟进语师便打问如何是万象之中独露身师云海神知贵不知价乃云十方同聚会柴米二事空惟有者布袋八面贮清风千山云拥岳万壑水朝宗东西全意气何似路南中挝涂毒撞金钟闲上高峰歌一曲山河大地响丁东喝一喝。

　　晚参道本无言佛冯何立不可以智知不可以识识众中莫有具择法眼者么出来试道道看众无对师云万象光中长独步千峰顶上露全机。

　　晚参腊月二十有四无甚长言短句为僧一味清闲正日憨憨打睡珍重两堂云水识取衲僧巴鼻文殊堂里万菩萨维摩室中云不二大众祇如目前无阇黎此间无老僧又作么生通信良久云一镞破三关何处知向背。

　　除夜晚参倒拈麈尾横按吹毛纤尘不立论甚丝豪不见道富实即易贫穷大难兜率者里也不宰东院狗烹北禅牛煮金牛饭荡曹山酒唯是一味清贫与众兄弟以消岁月共度残喘若论说理事谈玄妙只须阁却着何也相逢别有一般趣不用龙泉当面擿。

　　晚参看看二月终桃华满涧红放出金刚圈收回栗棘蓬祖翁田已熟兜率家道隆问汝云水客谁是主人公拈拄杖卓一下云从来不是闲把出只要高流识家风。

　　晚参江月照松风吹永夜清宵何所为白日传心净青莲喻法微日用事无别珍重两行眉。

　　晚参上是天下是地东西南北归本位中心树子属阿谁此时山僧都不会。

　　晚参挝鼓升堂无甚举扬副寺设茶典座上汤头首诸人伏惟上飨大众且道是何滋味一种盐与酢滋味胜诸方。

　　晚参山僧几载住烟萝佛法人事尽消磨曳杖堂前行一转依然鹞子过新罗有智若闻则能敬信无智疑惑则为永失久立珍重。

　　中秋晚参天上月圆轮影珊珊人间月半清光湛湛万象同辉森罗等焕正好直下承当不然堕坑落堑还委悉么无人知此意令我忆南泉便归方丈。

　　示众

　　除夜示众林下一味清贫不与诸方斗胜更笑北禅宰牛恶声洗之不净阿呵呵更有一般的道昔年穷未是穷今年穷始是穷昔年穷犹有卓锥之地今年穷锥也无若是兜率者里总不似他如此何也真实衲僧前不得寐语。

　　元日示众元正起祚万物咸新椒柏之觞爆竹之声一一与诸人发上上机演第一义拈拄杖云惟有兜率拄杖不随物转硬赳赳地道个兜率和尚莫随人起倒好师云诺来日与你商量。

　　示众言前一句诸佛不知当阳一机列祖罔措若是兜率门下又且不然拈拂子云撞头磕额乾坤窄任运腾腾作者知。

　　夏末示众举洞山秋初夏末兄弟东去西去只须向万里无寸草处去石霜云出门便是草师云此二老宿同行不同步各展家声若论向上事未在大众今朝正是夏末秋初兜率者里不同诸方何也也不东去西去行住坐卧饥餐渴饮总在者里然虽如此攃手到家人不识更无一物献尊堂。

　　铸钟成示众拈钟椎云见么复击云闻么若见得亲闻得透大地山河六类四生蜎飞蠕动情与无情都被山僧一椎粉碎了也更有甚么良久云急急如律令敕。

　　示众酷暑实难禁浑身白汗淋惟有乌藤别不被寒暑侵者个上座因甚有与么丰采得恁么自在众中莫有缁素得出的么若缁素得出向方丈里通个消息。

　　示众放去乾坤大收来日月长会得异中异大地绝豪芒众中莫有道得的么时有僧问如何是异中异师和声便打复云棒如雨点喝似雷奔道无方所明之在人法离见闻断之在智遇境逢缘不迁不变语默动静无得无失但自施为皆成妙用所以道处处真处处真尘尘尽是本来人真实说时声不见正体堂堂没却身既是正体堂堂因甚没却身挥拂子云伏惟珍重。

　　浴佛示众昔日毗岚园内今朝兜率堂前拨转云门关捩别是临济德山大众者事且置应时及节一句又作么生遂作浇水势云明明一杓恶水浇杀黄面瞿昙。

　　五日示众处处竞龙舟方方人击鼓问是何时节报云是端午角黍衬人牙华茶胜蒲酒兜率无别陈拄杖劈脊搂若作佛法商量矢上加尖不作佛法商量泥上添土更有一语为君通天中原是五月五。

　　重九示众我侬住兜率无法为人说今朝九月九正是好时节遍地菊华黄香风袭衣褶大道坦然平虚空何通塞分身千百亿弥勒真弥勒切忌觅幽玄头头浑漏渫设有问如何是转身一路水流涧下太忙生云在岭头闲不彻。

　　示众学道之士如两阵相敌一般一则要智力坚固一则要器械精锐所以道与五阴魔烦恼魔死魔共战若不如此勇锐则被他劫尽法财盗去智宝一往观来总是曲为中下若是惯战作家便乃单刀直入更不如何若何寻常向兄弟道活泼泼脱情尘孤迥迥无盍覆百千法门无量妙义一时了去自然天下人不奈伊何有如是威风岂不快哉还委悉么虽然旧阁闲田地一度赢来方始休。

　　示众秋风清秋月明千林叶落万户砧声沙洲雁唱树底蝉鸣五湖浪尽四海晏清林下道人饥餐渴饮逢原俱得妙万法本闲情。

　　法语

　　示不用监院

　　用监院自五福同参嵩山老人以来道业不废精进此道有日矣及山僧住此法席用来作弼故山僧常美学道真实且有大安老子之风山僧以院事两手相付用忻然不拒凡料理钱谷之暇每来索法言山僧遂挥豪大书曰善学柳下惠终不师其迹用阇黎以为何如。

　　示环璞

　　参究个事要透生死根原必得亲切先须弃却偷心不堕情尘不涉意想二六时中急急自照动静闲忙不可疏怠所以赵州四十年不杂用心香林二十年打成一片方有少分相应然后筑着磕着无非本地风光遇境逢缘自是现成受用璞禅人还知落处也无待你吃过二十痛棒才与你说破。

　　示纯空

　　大凡学道之士虽要脚蹋实地一切时中无有虚弃的工夫绵密不漏纯一无杂所以永嘉道行亦禅坐亦禅语默动静体安然纵有风刀常坦坦假饶毒药也闲闲纯空大德还识永嘉大士么切忌忘却。

　　示佛髻罗居士

　　祖师门下无禅可说无道可传只拈个金刚圈栗棘蓬一任吞跳唤作向上一路千圣不传亦唤作末后一句始到牢关若能直下承当有甚难哉佛髻居士其勉之。

　　示勤书记

　　若论此事无启口处无运力处欲究其旨向者文不加点处语默不到处朝三莫四识取本来面目念念不忘心心相续何忧大事不办何忧生死不明若涉唇吻便落生死窠窟如此岂肯将元字脚障人悟门也邪克勤书记者便是屏却咽喉唇吻的一路子你如何通气道道看。

　　示圣侍者

　　道人家如盘走珠如珠走盘才涉思惟即名钝置进退闲忙稍有间断亦即名八风所转情尘所侵矣安谓不与万法为侣诸尘作对到净裸裸赤洒洒无可把一段受用总是一片好恶是非之心亦何名道人者也圣侍者若向者里一眼觑破方知吾不汝欺。

　　示本空陈居士

　　为道高士勿论在家出家只要放得下把得定识得透觑得破一切处不为万物所拘万缘所缚所以庞公问马大师不与万法为侣者是甚么人祖云待汝一口吸尽西江水即向汝道庞公于此豁然末后道但愿空诸所有慎勿实诸所无者就是在家学道的样子本空居士若向者里会得方知古今不二吾奚言哉。

　　示超洁本净李善人

　　大道至虚无欠无余本无形像岂有男女只缘情生智隔想变体殊错过本来面目不能向一念未生前营家置业上呼奴使婢处拈针刺绣时庄香拨火里情忘意绝处看是甚么倘能依而行之向者一切处看来看去猛然打翻油糍始知原来未曾间断而清净无为妙玄真性本不与诸尘作对本不与万法为侣到得者里岂不是脱洒生平得大解脱一着子邪。

　　示雄副寺

　　从上佛祖玄言妙句以为接引入理之门殊不知一一被他障却了也直须向一念未生时量盐较茶处以本分事一印印定自然头头上显物物上彰出没纵横卷舒自在佛法世法总成一片做到者里方有少分相应倘稍涉取舍思惟便落阴界所以道豪厘系念三途业因瞥尔情生万劫羁锁有何益哉。

　　示佛美殷居士

　　在家长者修出家行如火内生莲此出尘烈士实非虚言也然犹直须一念万年万年一念佛法世法一椎打就逆境顺境绝无两般更于一切时静闹闲忙荡然如太虚空原无豪发隔碍方称静者所以古人有言应物现形如水中月到此可谓本地风光无尽受用也倘若有一纤豪取舍仍前落他见闻所以古人又有言才有是非纷然失心若是依前坐得断把得定作得主觑得破有甚生死缚有甚祖佛拘无过一间道人耳虽然还识火中生莲也未。

　　示豁山

　　衲僧家守心城奉戒律勤参学慕道德羡仁义乃上古之雄风今时之龟鉴此是皮下有血不消一劄自知落处的不然且于二六时中时时返照切切提撕绵绵密密自然头头合道那怕八风五欲摇撼我也虽然只如山是山水是水汝又向甚么处躲根速道速道。

　　示非一

　　从门入者不是家珍一一从胸襟中流出方可盍天盍地你看古人吐露些子风规尽是本地风光现成受用岂是因循懈怠的所能为也如是不▆道之难见徒自掠虚耳若能猛利信重但办肯心必不相赚。

　　示会深

　　会万物为自己将自己归万物也好个消息也好个入路但此事十分成现十分显露若是一举便知落处自然识得居圣不增在凡不减辉腾今古壁立万仞亦可谓一眼觑破立地成佛的有甚不是。

　　示惠幢

　　兜率门下无禅可参无道可学无生死可了无涅槃可乐总无一法与人何有一事系缚但日用寻常穿衣吃饭啸月吟风以过眼前日子岂暇与人▆上加尖惠幢禅人汝还知兜率落处么一枕布袋头十分得自由。

　　示择木

　　良禽相木而栖贤臣择主而事此虽谚俗之语然亦有深意也衲僧家生平行脚亦须要具择法眼若无此眼岂能识缁素辨端倪只如道我宗无语句亦无一法与人如此又岂有玄言妙句以障人悟门也邪者里只须拣择始得不然且向一念未生前日用寻常处开单展钵处折旋俯仰处担来负去处着些子精彩倘能一切处果能识得现成受用方信妙明真性旷劫已来元自具足曾无欠少虽然如是待汝桶底子脱始知得石头点头也。

　　示禅人

　　学道无别意勇猛志为先志确道易成心坚石也穿若能如是去可破生死关此诚实言也岂小补哉比来参学之流多有舍本逐末寻言撷句以资谈柄殊不知总被者些子障却妙明真性不得自由自在也此皆学道之人不识其真认着个识神所以无量劫来以生死本唤作本来人良有以也云门道举不顾即差互拟思量何劫悟大端此事十分亲切十分现成若向者里一眼觑破从前所说俱成剩语到者里屏却咽喉唇吻如何通信。

　　示禅人

　　参究个事别无公干只在日用间拈匙展钵揭幔开单迎来送去折旋俯仰坐卧经行穿衣吃饭物物头头诸般成现于斯一一荐得自然十方坐断亦可谓一念万年万年一念但办肯心必不相赚。

　　机缘

　　僧问大死的人却活时如何师云转得头来是几时进云如何管待师打云莫背后捋髭须。

　　僧问如何是父母未生前师云匙挑不上僧云如何是父母已生后师云倚墙傍壁。

　　僧问如何是和尚家风师云千眼大悲檠钵杖八臂那吒听指挥僧云客来将甚么管待师云钵头自有家常饭亦任时流尽饱餐。

　　僧问天不能盍地不能载时如何师云曾问几人来僧伫思师打云一棒棒不醒犹自累山僧。

　　僧问如何是衲僧巴鼻师云瓦砾相然诺石头解笑人。

　　僧问大通智胜佛十劫坐道场因甚不成佛师云钝置老翁。

　　僧问如何是青州布衫重七斤意旨师打云重多少。

　　僧问如何是即心即佛师云金勒马嘶芳草地如何是非心非佛师云玉楼人醉杏华天僧礼拜师便打。

　　僧问如何是第一玄师云玉井长开十丈莲如何是第二玄师云脱壳乌龟火里眠如何是第三玄师云泥牛吞却海中天如何是第一要师云松风吹江月照如何是第二要师云金马嘶碧鸡叫如何是第三要师云明历历光皎皎。

　　僧问如何是日用事师云钵盂两度湿。

　　僧问如何是建大法幢的事师云芥子里走马。

　　僧问如何是十方同聚会师云弹指金殿上千山走衲僧如何是不拣择的师云精金如赤火谁敢论疏亲如何是诸佛出身处师云池塘生春草悠然见南山。

　　僧问如何是万象之中独露身师云明如日黑似桼见么。

　　僧问如何是和尚家风师云七尺乌藤常在手逢人祇要破头颅僧云客来将甚管待师便打僧云莫打某甲师复打云技死汉不打更待何时。

　　僧问如何是兜率境师云一水绕门千月映片云铺座百华新如何是境中人师云牙如剑树口似血盆只道得一半。

　　僧问和尚未见嵩山时如何师云绵绵密密僧云见后时如何师云密密绵绵僧云恁么则嵩少联芳超世外家风千古壮徽猷师打云不劳赞叹。

　　师在五福领维那一日老人在方丈看书师向前问讯云不审老人便掩著书云见么师云见老人云向甚么处见师拍手云[口邪]老人大笑复问设使有人问子如何是佛作么生抵对师云待有问即召云阇黎倘拟议即打一顿老人休去。

　　师在嵩山入室山问临济在黄檗处得力在大愚处得力师云落得一场笑具山云未在更道师舞坐具便出。

　　韩若愚贡元问生公说法顽石点头是不师云汝在甚么处得者消息来韩无对师云者掠虚汉。

　　杨贡元问三藐三菩提心上文颇知如何是心师云不可忘却问头。

　　俗士问如何是道场师云龙象蹴蹋。

　　僧问师唱谁家曲宗风嗣阿谁师云千尺长松云作盍一方明月印嵩山。

　　僧问如何是平展之机师云横三竖四。

　　僧问阴阳交谢寒暑迭迁意旨如何师云王郎衫袖阔郑老帽檐高进云腊月三十日将甚么抵对师云此问最亲切僧拟议师便打。

　　僧问如何是格外说话师云手把猪头口诵净戒僧云如何是当阳一句师云门前峰色寒。

　　僧问如何是宾中宾师云千里行脚如何是宾中主师云不得无过如何是主中宾师云倚傍佛祖如何是主中主师云出炉金弹子。

　　僧问如何是百丈清规师云衲僧取则如何是嵩山师子师云不断颦呻如何是兜率家风师云一粥一饭。

　　僧问如何是藏身处没踪迹没踪迹处莫藏身师打云为甚么分身两处看。

　　僧问如何是向上关捩子师云一一当面擿。

　　僧问露柱与镫笼交参是第几机师云风前看端的进云意旨如何师云脑后欠一椎。

　　僧问当日黄梅嘱南能意旨师云铜头铁额汉闻着尽消魂。

　　僧问人天共集凡圣交参和尚如何分付师和声便打。

　　僧问五马不嘶一牛饮水时如何师云塞断咽喉坐却舌头。

　　僧问如何是无相道场师云汝合自知。

　　居士问铁下红炉时如何师云和骨头俱换。

　　僧问生不知来处死不知去处请师直指师云向不知处荐取进云荐取后又如何师云渠无生死。

　　僧问如何是衲僧止息处师云山高水长又问如何是宾师云白日趁柳巷如何是主师云威风清四海如何是照师云山河长在月明中如何是用师云手把赤轮安天下。

　　僧参师问你甚处来进云江西来师云还将得马师盐酱来么僧茫然师打云汝不从江西来。

　　僧参师问甚处来进云南都来师云风景如何僧云与和尚者里不别师云者是甚么所在道个不别僧拟进语师便打。

　　僧问如何是惟道独尊师云我为法王于法自在。

　　僧问龙吟雾起虎啸风生时如何师云黄鹤楼前吹玉笛。

　　僧问如何是布萨羯磨意旨师云山僧终不向二乘人说法。

　　僧问如何是第一义师云落二落三了也僧伫思师便打。

　　僧问万丈深潭如何得出师呼阇黎僧应诺师云出也出也。

　　僧问一物不将来时如何师云三个孩儿抱华鼓进云如何体取师打云莫来拦我毬门路。

　　真赞

　　释迦牟尼佛像

稽首婆伽婆满月两足尊或说有为法或剖无为真人天三百会拈华一笑春半条红线索殃祸系儿孙故我烧黄速瞻礼释迦文

　　弥勒佛像

稽首阿逸多搘颐倚白莲或坐阎浮树或居兜率天逢人便大笑先索一文钱解开破布袋此钱无半边天人同游戏酒肆益风颠所以人不识着在兜率山

　　阿弥陀佛

稽首安养尊能住无量寿此土与西方何曾有窠臼旷大劫中来常作师子吼提携此群生常常舒宝手水鸟众树林亲承得摄受我故归命礼放光射我肘

　　文殊大士

稽首大智士如来法王子堂堂七佛师端的无彼此涅槃会上逼释尊再转法轮毗邪室里拶维摩无处启齿如今浑身无处藏却要道子半副纸

　　普贤大士

稽首大愿王不可思议士万行自庄严一乘微妙旨德重担劳兮心闻十方道出常情兮如月映水偶见虚空中还乘白象子

　　观音大士

稽首大士慈心广大家普陀山字观自在普门现多身楞严一根最所以游诸刹吾师真无畏拯接迷流心无向背是以焚兜楼供我众三昧

　　达磨大士

稽首嵩少祖圆明照四隅一苇横江度九年露规模神光既得髓一华常自敷平生只履在冯教人画图儿孙无别供香茗烹一壶

　　山晖璧老人

稽首师翁川巴老子吴越荆梁恶声遍矣挥金刚王独埽宗旨作天人师灭裂规矩赞也全不喜毁也又何耻荷济北纲宗实报恩的嗣好个生铁铸就脊梁被不肖孙一捏捏出髓阿翁阿翁我识得你

　　嵩山慧老人

稽首阿师嵩山慈父九住名蓝气吞海宇毒手为人滴滴法乳挥金刚王切断今古小子当年悄地亲睹咦拈他拂子踞他床却被时人唤作郎

手里乾坤要间宝剑剔鸡足三千年不夜之镫续滹沱三十世冰棱之焰坐昆明斥狂禅而埽文翰创少室肃纪纲以定铁案弄福海之神珠卖天童之破绽王侯际会阔论高谈僧俗归依倾心沥胆是何人斯原来是嵩山和尚省佚老汉

　　自赞

咄者村夫也无奇特眼里空四海胸中没点墨拈条白棒子直以为法则呵佛骂祖兮莫知敲风打雨兮罔测有时萧洒市廛有时笑傲林侧撞着敏手丹青涂抹许多颜色要知真实为人卒难构他语默若问此是阿谁兜率不磷老贼
嘉兴大藏经　兜率不磷坚禅师语录


　　兜率不磷坚禅师语录卷下

　　参学小师妙圣妙德等记录

　　颂古

　　永嘉大师见六祖。

　　腰包顶笠到曹溪捋下帽檐白日低振锡三声穷伎俩俯留一宿不须提。

　　百丈野狐。

　　当年一句太郎当五百生前受此殃石女偷身天外去呆郎犹自守空房。

　　三顿棒。

　　密室全施杀活机蒿枝三顿陷重围猛然彻骨无多子举起拳头肋上挥。

　　无位真人。

　　无位真人看面门才然指着便消魂长笑一声山水绿更无一物可酬恩。

　　宾主句。

　　两堂同喝震如雷此是宗门格外才宾主历然不错错冬风吹起律筒灰。

　　照用。

　　有时把手不同行各自人前说姓名若问就中端的旨滹沱河上听钟声。

　　香严上树话。

　　香严好个截流机只是时人会者稀若肯当头便一击不到如今论是非。

　　南泉斩猫。

　　堪笑南泉老不休猫儿未举早输筹两堂个个真龙象末后无端累赵州。

　　僧问赵州如何是赵州州云东门南门西门北门。

　　全体问来全体酬多少行人在路头大道阔白云悠南北东西输一筹。

　　俱胝和尚。

　　一夜东风解客愁十分春色到峰头忽逢知己庵前过笑里无端竖指头。

　　赵州勘婆。

　　年老心孤太煞自携杖去台山一条大道坦直如今返作严关。

　　南泉归宗麻谷同去参礼南阳国师。

　　三人瓢笠各挈无端自呈丑拙南泉麻谷归宗鼻孔教谁扭折。

　　四料拣。

　　夺人不夺境夜半归来寒照影百尺楼台动晓星子规啼处香风满。

　　夺境不夺人没镫驴子骑三更如今百卉辞春色唯有黄鹂树上鸣。

　　人境两俱夺拈起乌藤劈面搏伶俐衲僧拟进言未免重浇第二杓。

　　人境两俱夺海晏河清光灼灼风流才子跃龙门万里讴歌常自若。

　　灵云见桃华。

　　夭桃一夜笑江溃艳色烧天有十分莫道无人堪恋赏晓来豁眼是灵云。

　　岩头一日到德山跨门便问是凡是圣山便喝头礼拜。

　　是凡是圣两无欺一喝惊天动地时回首珊瑚撑夜月清光一片在琼枝。

　　北斗藏身。

　　蓦拶相逢善哮吼怜儿不觉扬家丑蟭螟昨夜舞三台惊起云门藏北斗。

　　云门屎橛。

　　人平不语水平不流云门屎橛塞断咽喉若遇搜林巨犬子万般腥臭一时收。

　　十智同真。

　　一同一质晴空杲日耀古辉今莫怪不识。

　　二同大事饥餐倦睡把断乾坤本无渐次。

　　三总同参大憨小憨芒鞋钵袋挂向东庵。

　　四同真智关张刘备我则不然光吞万类。

　　五同遍普双瞳目瞽秘魔檠叉禾山打鼓。

　　六同具足山青水绿常在其中无拘无束。

　　七同得失何必不必旷大劫来圆明如日。

　　八同生杀石头路滑袖里金椎一时俱攃。

　　九同音吼下坡快走蹋翻覆盆通身是口。

　　十同得入承谁恩力野老负薪村妇供织。

　　德山托钵。

　　陷虎机也甚奇得便宜处落便宜将谓人前陈巧妙低头依旧失双眉岩头老何所施暗写愁肠付与谁付与谁三年依旧铁轮随。

　　麻三斤。

　　如何是佛麻三斤此语可能荡最氛衲僧若也知端的人前切忌且论文。

　　破山明和尚因僧问终日吃饭未曾咬着一粒时如何山云一个斑鸠九只鸟。

　　一番雨过一番好山色青青野色新鹁鸠枝上啼不已由来一粒未粘唇。

　　报恩浮石贤和尚常以马祖一喝百丈三日耳聋勘众三十年未有契机者一日举问福海璧老人老人曰不是苦心人不知。

　　三十年来着一机箭锋相拄破重围刚然夺得还归赵春色如今分外肥。

　　长松璧和尚因僧问如何是万法归一一归何处松云叠翠峰。

　　万法从来不自功沿流不息是蚕丛临岐无甚聊相赠笑指嵯峨插翠中。

　　长松因僧问如何是西来意松云门前五个石。

　　英风烈烈弄全机俊骨三更跨铁围却向锦江江上望夜深汀岸火光肥。

　　嵩山慧和尚因僧问水尽山穷时如何山云者是拄杖子僧礼拜山便打。

　　水尽山穷立问端当头一棒骨毛寒者僧若也亲会得月上高峰玉一团。

　　嵩山因僧问如何是正法眼藏山云六月里炭团。

　　放下似绵团提起如特石嵩山正法眼当机觌面疾铁额铜头也消魂英灵上士难委悉快委悉老胡血脉从此出。

　　嵩山因僧问如何是单传之旨山云一个髼松两个丫。

　　嵩山关戾有来由全体将来为汝酬衲子如无青白眼依然春色隔南州。

　　嵩山常呼僧名僧应诺山云汝名甚么或呼僧僧至山云我不曾叫汝或呼僧僧拟议山云可怜生复云嵩山有的旨但呼汝名字汝不恁么来我便恁么去。

　　为尔全提第一机相呼相唤莫相违等闲识得真消息好向峰头痛骂伊。

　　无根树。

　　本植威音空劫外清清从不染泥尘高枝垂密来初月细叶扶疏映比邻晓日乍开山迥迥晚风才动响频频谁知荫覆连河岳不假栽培旷古春。

　　无孔笛。

　　阳春一曲别宫商格调从来意自长石女把将天外去木人携得谷中藏声声彻夜弥江海字字连云接宋唐更有知音弄月下全非渔父叹沧浪。

　　无孔锤。

　　日炙风吹是几年凝然不坏本来坚五金未假红炉铸一色何消赤火煎击破乾坤明的旨敲开混沌显单传有时擿向支那国雾朗云辉岂变迁。

　　无缝塔。

　　云中级级自参差眼里团团上祖规星日绕檐元未动烟霞生背可能移几番识尽乾坤眼百世吟来雪曲诗直是逢源谁借借年年相共不相知。

　　无底篮。

　　携来平野擿芳春不觉遭逢露本真几度林中盛皓月数回宇内漉金鳞频频看去原无巧着着将来自有神终日人前少卖弄孤标非与世同伦。

　　无须锁。

　　黄金铸就绝神工从此玄关不露风几度大悲摸不着九天慧眼看无功威音难与分先后楼至何才辨始终自是佛魔俱锁断回头月映锦官东。

　　无底船。

　　芳草青来古岸平长江碧去峡峰清孤帆不挂春风顺两橹谁摇夹浪行不犯清波鱼藻静冯流爱海雪华明烟深莫谓无栖处更向他方界里牚。

　　无弦琴。

　　不用神工巧合成阳关三叠自堪任山前秀色高寒尽涧底流泉藻韵清绕指梅华香自落回风鹤操响初沈等闲不是平沙趣乾达婆王无路寻。

　　无底钵。

　　当场用处没疏亲庾岭全提验主宾擎去降龙非假手持来应供未粘唇残羹馊饭空生掷野鹤闲云断际伦多子塔前空着柄满中盛得劫前春。

　　无星秤。

　　要识锱铢就里奇一条黑桼挂须弥定盘星看蜗牛眼秤柄身裁铁树枝衡石全提分理事铜钩三寸绝施为而今且着阎浮界魔佛看来也蹙眉。

　　山中四威仪。

　　行行行不计程筑着指吃一惊。

　　住住住拾野趣刚掉臂虚空露。

　　坐坐坐哂马簸古到今成滞货。

　　卧卧卧鼾齁个问若何蓦面唾。

　　拈古

　　举世尊一日升座文殊白椎云谛观法王法法王法如是世尊便下座。

　　拈曰大小世尊被文殊一椎只得虚空粉碎即且止你道他百万人天为甚懡　而退大众还知么复云劄。

　　举阿难尊者问迦叶世尊传金襕之外别传个甚么迦叶召阿难阿难应诺迦叶云倒却门前刹竿着。

　　拈曰阿难因行不免掉臂谁知被个刹竿子绊着你道如今还有脱身处也无脱身犹可易出格道应难。

　　举世尊因文殊至诸佛集处值诸佛各还本处唯有一女子近佛坐入于三昧文殊白佛云何此女得近佛坐而我不得佛告文殊汝但觉此女令从三昧起自问之文殊绕女三匝鸣指一下乃托至梵天尽其神力而不能出世尊云假使百千文殊亦出此女定不得下方过四十二恒河沙国土有罔明菩萨能出此女定须臾罔明从地涌出作礼世尊敕罔明出罔明却过女前鸣指一下女子于是从定而出。

　　拈曰二大士恁么为甚有出得有出不得毕竟淆讹在甚么处风静始知蝉在树镫残方见月临窗。

　　举僧问赵州万法归一一归何处州云我在青州作领布衫重七斤。

　　拈曰大小赵州被者僧问着只得和囊底掀出看来不是好手若是坚上座即不然待伊开口即便棒出一不失为宗师二免者僧泣岐。

　　举南泉云王老师卖身去也还有买者么时有僧出某甲买泉云不作贵不作贱你作么生买僧无语。

　　拈曰不作贵不作贱且致只如者僧无语是好心不是好心你若分析得宋老师被你看破。

　　举睦州示众云大事未明如丧考妣大事已明如丧考妣。

　　拈日大事未明且置不问大事已明因甚么还要如丧考妣前头犹易可末后更愁人。

　　举盐官会下有一主事僧忽见鬼使来追僧告云某甲身充主事未假修行乞容七日得否使云待为白王若许七日后来不然须臾便至言讫不见至七日后复来觅其僧了不可得。

　　拈曰鬼使不但七日后来寻不见即七日前来亦寻不见虽然乞容的又是谁邪还知落处么请看石上藤萝月已映洲前芦荻华。

　　举僧问赵州至道无难唯嫌拣择如何是不拣择州云天上天下惟我独尊僧云此犹是拣择州云田库奴甚么处是拣择。

　　拈曰赵州只有步步登高且无从空放下当时见问何不劈脊便打且免者僧向拣择处垛根。

　　举石臼参马大师祖云甚处来臼云乌臼来祖云近日有何言句臼云几人于此茫然祖云茫然且致悄然一句作么生臼乃上前三步祖云我有七棒寄打乌臼你还甘否臼云和尚先吃某甲后甘。

　　拈曰马祖信脚而行石臼善为道路简点将来犹涉机关在正好各与三十拄杖何也者里不得放过。

　　举盐官一日唤侍者将犀牛扇子来者云破也官云扇子既破还我犀牛儿来者无对。

　　拈曰说甚么盐官着死急殊不知国清才子贵家富小儿娇。

　　举昔有婆子供养一庵主经二十年常令二八女子送供给侍一日令女子抱定曰正恁么时如何主曰枯木倚寒岩三冬无暖气女子举似婆婆曰我二十年祇供养个俗汉遂遣出烧却庵。

　　拈曰不但二十年到不得者里直饶再二十年亦枉然虽然明锋容易躲暗箭最难防。

　　举曹山因僧问世间甚么最贵山云死猫儿最贵曰为甚么死猫儿却贵山云无人着价。

　　拈曰试玉虽经火求珠不离泥虽是曹山用处亦是曹山拙处虽然且道毕竟如何着价向前来共你说一上。

　　举琅玡因长水法师问楞严经云清净本然云何忽生山河大地玡厉声云清净本然云何忽生山河大地。

　　拈曰骑贼马追贼不是回机转位的克家子若是克家子犹未得在且作么生是克家事华光浮古殿竹影埽空庭。

　　杂偈

　　赠友人

一夜嵩山话旧时几年梁益结禅期蒲团每坐三更月毛颖长敲卒岁诗列圣丛中开正眼不萌枝上豁双眉无心应物平生事高志拏云只在斯

　　叙旧

买得青山万事宽白云阴里共君欢参差竹树含春色向背松杉映雪寒倦到庭前常步月镫明室内可焚檀年来未暇精书研懒写闲情对碧峦

　　寄云岩三草溥弟

一从分手出嵩山君卧云岩我独闲竹杖穿云烟岫外麻衣放浪石溪间南方怅望晴天异北郭低吟倦鸟还同握昆明莫邪剑有时六诏荡痴顽

　　复嵩松升弟用原韵

曹源一滴润梁州杖拨荒云得自由霞散长空天作镜水沉细浪月为钩拈华席上生机活卷席筵中姓字优自是玄风吹四野冰轮无类照嵩丘

　　闻龙苂上兄自江浙请藏画列祖像百二十轴还嵩山喜而志之

楚雨吴风过四秋手持胜事到嵩丘诗瓢万里关山远铁杖百城烟水修玉轴才开晖宝相云缃半展得徽猷松门法乳从今始自是功高第一筹

　　次若震杨秀才原韵

秀拔群儒世上英文章自是出天真词华已吐珠玑润笔气光腾锦绣春江上烹猪逢内翰山中夺笏遇宗臣传镫细看前朝事此事何人得意新

　　偶成

瓢囊高挂碧峰头放浪林泉访旧游不遇知音谈岁月少逢渔父泛轻舟半夜茶烟浮屋外中时鹤影落溪头道者家风宜若是佛冤祖债一时休

　　遣兴

芒鞋独自到山颠正是冬来雪尽天白鹤引雏青涧上玄猿领子碧崖边林华竞发才人料地籁时鸣野老弦此日登临清昼永懒披垢服入西廛

　　游棋盘山

溪映青莎响杜鹃樵渔也自摘芳妍重游不为江山古散步长妨岁自捐奕局未终柯已烂沧冥又浅鹤方还由来此地烟霞胜赢得今朝一觉眠

　　赠格目上座

衲子家风无别陈纵横理事契全真三餐粥饭年来惯一架蒲团劫外春任运翻腾闲岁月随缘潇洒旧时人机关此日消磨尽信手拈来待远宾

　　赠监院不用上座

破瓮酸齑每日开平常一味待方来维持不愧杨岐老能事还堪自宝才功在丛林名已重惠孚保社智犹恢道人本色应如是共转机轮在此回

　　挽慈云空一上座

脱尽鹘衣八斗尘分明此日识前因化缘已毕身须退法语常留道益真月到天心光朗朗云消胜地润津津老禅措手归何处红蓼依然对白苹

　　避暑

山中无客至赤日隔高台径曲苔痕湿林风香气来烹茶青草谷倚杖白云隈饭罢乘幽兴寻芳日几回

　　和近山鼎弟赠有孚张使君原韵

邂逅留佳句清音动所思真乘言外得风度意中窥探墨含珠润寻幽采药奇消摇尘世外胜事几人知

　　秋夜同鼎弟玩月

素练凝虚碧盈盈冷太清无云生绛汉有水润朱楹共坐三生石同看一涧明古人拂袖去别是故园情

　　寿路南别驾裕生吴公

如何同记莂来现宰官身蝗去封疆静民歌路甸新西南常戴德草木亦沾仁紫气浮公署称觞喜众宾

　　答马秀才

山舍逢高士相携过小庵逃禅华共赏乐道苦同甘峰影倒僧座溪声上佛龛明朝何处去倚杖看晴岚

　　赠天来吴秀才北上

信手攀丹桂已逢第一枝玉堂通凤阙金马跃龙墀身处青云远心存白发垂上方如有赐付雁不须迟

　　答若愚韩贡元

聚首芳尘外清谈莫猒多读书开圣智种竹翦烦柯既与道原近应知欲可呵逢缘如得妙日用不蹉跎

　　寿通皎陈居士

虽然今日诞须记未生时岳降中峰翠歌催四座卮南辰功注算高士韵称奇若问无为意贤哉道自怡

　　复汪秀才用原韵

真性岂无定本光不污尘九还寻妙诀三叠乐天真不觉从前误难知此后辛黄龙亦有术只在本来人

　　拟寒山诗五首

日用事何如施为先克己克己坦然平可以识行止不到忘机处孤踪何所以山青云自闲水绿多清泚大事向谁说道人当自裁此身既如幻安能常在哉祇有者些子不被八风摧劫初只至今曾不染尘埃道人行处是天地不能留明月在寒山清风亦可俦岩台容我懒朝野任我游从前诸三昧收归拄杖头叹彼世间人忙忙无日休心猿急似箭意马岂停留不顾宅中宝痴狂向外求临危将不去空手赴荒丘深悲学道流几个识廉耻专要使偷心相将论彼此缁田无篑功业海有余矣临末梢头时将何敌生死

　　赠羡瞿辉弟住武定府福田寺

来日霜蹄去武阳龙泉一剑动星光太平罔两屏踪迹遥听雄风荡八荒

　　送不同溥弟还蜀

檞笠飘然万里程此行蹋碎锦江春峨眉山上一方月莫道不从昆海滨

　　次韵题罂粟

一片云霞映日开天然秀气避风埃评题自是仙原种故向青山结玉胎

　　送化一知客

衲子家风无别陈十分机括看当人尘中主化外宾识得来时绝伪真

　　苦雨

村村何事雨凄清十日秋风断客行借问明朝晴也未杖藜且踏乱峰青

　　蝉鸣树底

清音不断柳枝头满院高风催早秋自是客人翻不乐一声雨泪向东流

　　茶次口占奉和嵩山老人原韵

嵩山春色幽仍远诗画一篇向此展座中尽是江南人抚臆衔杯开笑脸

　　赋得疏竹吟风

青青涧上映南轩十亩傲霜小竹园借问王猷何处去月明静夜冷啼猿

　　赋得把盏问月

满座秋风引客思湘帘影动菊华枝不知仙子来何处静对茶炉写旧诗

　　乔松栖鹤

虬姿十丈倚岩边傲尽烟霞不计年每对南楼烹茗后遥瞻薄莫鹤翩跹

　　听上方梵呗得写字

半卷残经才放下一声归鹤动林野池边倚杖望云溪无限闲情惟自写

　　池成月自来

凿来不是胜昆明但要清光月夜生未到上方烹雪赏如何识得野人情

　　雁行

一声清韵落秋霜带得风云过远冈不是回峰休错认明河无晕任翱翔

　　梅

江城昨夜笛声催一片清香傍柳开多谢故人怜瘦骨年年五月寄书来

　　壁上梅

满壁何人涂素胎冰姿犹自在岩台莫教渫尽枝头意还向江城笛里来

　　邀友看菊

相逢不必话渔樵且向东篱看小娇秋片烹来清昼永许多情绪坐中消

　　步月

清晖如水映霜空万里河山皓魄中此夜不堪频怅望边城最是猒秋风

　　夜泊昆池

春波百里映遥天此夜轻风送小船过尽芦华纤月冷回头两岸净苍烟

　　和张使君有孚西来只履之作

何曾只履又西还请看洛中少室山自是老胡将不去至今千载锁松关

　　奉和本师韵题滇南八景

　　昆池夜月

秋光一片映渔矶桂子香飘午夜肥叠翠双峰时倒影欲牚小艇载将归

　　商山樵唱

数声亭午隔崖阿云树参差接女萝几欲相寻王子迹烟深无处觅残柯

　　金马朝辉

遥遥东郭望朝晖金马坊前春最宜可笑王褒千古后游人犹说数行碑

　　碧鸡秋色

层峦高耸翠云西着地凌空孰与齐唱彻一声惊宇宙犹来音韵别天倪

　　云津夜市

津连市口树连桥水漾波光艇漾潮来往轮蹄骈集地于中萧洒属渔樵

　　螺峰叠翠

怪石层层看最奇盘空累地合如期天然突兀谁今古却似寻常小塔儿

　　官渡渔镫

郭南簇簇谢家村烟锁垂杨练锁墩蚱蜢横波歌款乃钓来金鲤出青苹

　　龙池跃金

隐隐金波碎碧滩潜鳞骨蜕几千番为霖岂是无功用会看风雷破浪还

　　示惺监收

万语千言教惺一惺来一句绝商量目前却把空生旨啸月吟风任举扬

　　示克己香镫

汝道工夫总不真拈香拨火也相亲有时触着娘生手一簇青烟笑杀人

　　示见一副寺

见犹不及见还难一片月华落九天见一阇黎如钝置依然光彩锁风烟

　　示天一

春色融和草木青了无一法可关情波澄月净分明事无那时人时自盲

　　示树本

学道先须务树本一生取足复何求蹋翻天地无家国始是男儿得自由

　　示妙德小师

青春志道正当时此事分明在不欺打彻上头关捩子顶门一窍是灵机

　　示持一

学道直须力荷持莫将语默涉端倪直须学到无学处得到无学任所为

　　示金振

篱菊粼粼正散金清香透鼻莫沉吟此时彻得心头事傲雪凌霜任古今

　　示省梦知殿

省得梦来眼豁开眼开方不被尘埃如今庭外藤萝月夜夜青光映碧苔

　　示智觉

柳陌华阡选佛宫禅心道韵自和融阇黎若解其中趣智觉分明在己躬

　　示怀无知客

乐道忘怀一物无间云野鹤任江湖客来有问如何待请听庵前叫鹧鸪

　　示容波

教汝先须铲妄心妄心铲尽道方亲胸中若有些儿事依旧狂波卷白苹

　　示等齐

为道须知勿自欺朝昏一念紧提撕忽然扭折娘生鼻始笑当年百丈师

　　送梦周

夜郎东去是吴山莫直移舟到楚关要契两回得力处休辞万里路途艰

　　示宗树

大道分明绝覆藏中心树子露堂堂有时疏影横天外放出枝头自在香

　　示非一

非公不看修茶经信手擎来可醉人若是方来亲识得回头始信劫前春

　　示应无

应无所住意何如试问老禅识也无若是愤然亲看破晴光当午日轮孤

　　示会深

深深深处是根原但要无明一踢翻回首孤轮天际净更无别语论风幡

　　示方璞

慕道高流如琢璞工夫不急终顽石间忙若也勤磋磨价重当年荆岭璧

　　示若拙

大智似愚巧若拙庄生昔日曾饶舌尔曹日用在己躬个事从来元不别

　　示饭头

脱粟饭赖汝炊熟饱食两堂云水僧磕着覆盆与箸子笊篱木杓也翻腾

　　勉圣侍者

无人我方超圣此语分明是捷径我问道流知不知若知此意方相称

　　示海山园头

要识金藏在海山朝朝从事钁头边等闲钁出如何道东瓜儱侗瓠子湾

　　闻钟有感

忽尔堂前打饭钟飘然筑着住山翁百千三昧非他意尽在鲸鲵一击中

　　自勉

瞬息光阴驹过隙因缘时节莫强求看他世事如朝露只可闲忙得自由

　　遣兴

一条竹杖一瓜瓢直入千峰不待招但使此身无系绊清风明月任消摇

　　偶占示诸禅人

道者生涯在蕨肥轻裘与世早相违竹床石枕通宵卧那管人间是与非

道者心空可住山了无一事可相关从来一种平怀意坐对青松看鹤还

山斋晏坐罢琴书四面轩窗乐有余不是山僧偏爱懒都缘无事可烦渠

白云深处好安居笑月吟风颇自如昨夜东君开竹户满天瑞气起清虚

　　示破妄

要越吾家上上宗弄活死蛇是毒龙他时夺得无文印祖佛应须失却踪

　　示豁山

此事如登太华山峰头不到也如闲若能拌死行将去始信秦雄百二关

　　示众

个里工夫莫教迟此生办就是便宜若还日夜恒精进便是超凡入圣时

　　山居

深山别是一家风前种山茶后种松饭罢携锄来岭上晴霞散去露诸峰

茆屋三间架碧峰秋高水月心降龙禅余趺坐岩松下闲看青猿每过从

　　示纯空

万缘荡尽自空者事何人知委识得临济痛棒方知也无多子

　　寿用监寺

问余紫气何多黄鹤也来净筵一粒蟠桃已熟赠与监寺老禅

　　示择木

楚水滇山不别脚跟下事何为草鞋蹋着乡关一任择木栖迟

　　示舒光

鼻孔辽天也未脚根点地须知光舒是何三昧触目无非妙机

　　示圆成号豁然

若问生涯无别寻常吃饭穿衣豁然摸着鼻孔始信百丈玄机

　　示圣壁号皎然

凡情圣解不二烦恼菩提何殊本是无瑕圣壁皎然廓落太虚

　　示隆印号怡然

印泥印水印空八面四方玲珑要识生机一路怡然体露金风

　　示隆明号洞然

云间木马嘶风海底泥牛吼月若问的的大意荐取洞然明白

　　示寂玄号融然

一句单提成现无玄无妙无为至简至易至略亘古亘今无亏

　　示尼寂念号端然

末山言不露顶翠竹黄华满坡要识祖师的意端然看取青萝

　　示茶头

海眼松涛滚沸雀舌烹来时新往来多少禅客须要殷勤自陈

　　示灼英

若问西来大意何玄何妙何论生涯如是会得千圣都来一门

　　示灼华

燕语莺啼紫陌灼华灿烂珠英分明好个消息何必羡他灵云

　　示灼响

喝下如不会得依旧敲空追响可怜三日耳聋唤作寻常伎俩

　　示灼闻

尘说刹说炽说自闻返闻不闻要知此事端的八两原来半斤

　　示灼美

顽石深藏美玉琢磨须假良工些儿若有瑕类白璧依然不中

　　示灵水

湛湛一灵水清波何处无不假大禹力汪洋下五湖

　　示克礼

克己与复礼事因丁宁起仲尼方伸问曾子答云唯

　　寿沅江府万寿寺鼎弟

麈尾挥万寿刹竿树沅城权衡佛魔畏棒喝圣凡惊用大乾坤阔机深宇宙宏利生垂普济导物化群蒙

　　小佛事

　　挂板师拈椎云祖佛标榜衲僧命脉若能直下委悉又何必截铁斩钉的以为好手虽尔正令当行一句又作么生遂击云一声辟历山岳震江湖龙象尽消魂。

　　遍云起龛师至龛前以指敲龛云若向者里识得来处则知无所来亦无所去其或未然更听下个注脚遍云遍云出没纵横灭亦不灭生亦不生灵光独耀迥脱尘根全无挂碍自性天真正恁么时归根一句又作么生不重莲华国端坐得无心。

　　下火云此是平常真三昧盈前畗后无迴避炼就金刚不坏身超然直入不思议撺下火苣云急着眼觑咄。

　　超印下火去即印住住即印破不去不住全冯者个举起火苣云会么助汝棚头一丙丁玲珑印子消千颗。

　　朗梅下火朗梅田头脱尘即得七衣宽厂纵无绝后再苏也见性天开朗既尔擦手归去莫使根苗又长虽然如是更有末后一句不免当头为汝注破以火苣举起云火里虾蟆吞却月神光直透青霄上遂撺下火苣。

　　念恒山主下火咨尔念恒消消停停其来也任运其去也腾腾所以道体竭形消而不灭金流朴散而常存正恁么时还知落处么坐断青山无去路烈焰光中攃手行。

　　(板存嘉兴楞严寺经坊)
