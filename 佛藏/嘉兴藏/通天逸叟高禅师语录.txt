嘉兴大藏经　通天逸叟高禅师语录


　　通天逸叟高禅师语录目录序一序二序三上堂小参机缘偈行状

　　原书阙

　　通天逸叟禅师语录卷一

　　住楞严法孙明德等重梓

　　师至座前震威一喝便升拈香云此瓣香爇向炉中专为祝延今上
皇帝圣躬万岁万岁万万岁伏愿尧日与佛日齐辉金轮共法轮并转此瓣香奉为请主护法绅士大檀伏愿人人悬肘后灵符个个具顶　正眼复怀中出香云此瓣香觑不得捉不得觑着则脑门迸裂捉着则通身粉碎昔在金粟山中打失鼻孔后向禹门院里全身放下今日不免对众拈出爇向炉中专伸供养四座道场龙池堂上传临济正宗第三十一世万如先老和尚用酬法乳敛衣敷坐上首白椎云法筵龙象众当观第一义师随声一喝云好个第一义被山僧一喝七花八裂众中还有负命者么试出来看问时至理彰个事如何师云拖犁拽杷进云只如生佛未兴时一句又落在甚么处师云舌头不在口进云颓纲重整即不问旧店新开时若何师云买卖现成进云龙池宗旨且止如何是宝镜当轩师云胡来胡现汉来汉现进云如何是祝圣开堂一句师云南山下雨北山起云进云恁么则四众沾恩去也师云理合如是乃云善知识出世莫不为接物利生醒觉聋聩山僧今日只是斩钉截铁将从上诸祖未了公案为渠了却虽然如是也是作死马医未免倾尽自己心笑破他人口灵利汉闻恁么道便推倒禅床喝散大众略较些子设或迟疑不无之乎也者而去蓦竖拂子云还见么若向这里见得挝监官之鼓大地崩腾拗石巩之箭生灵始尽说甚德山临济棒喝齐施人境俱夺若也不会未免当面错过大众作么生是通天为人处自有一双穷相手不曾低揖等闲人复举临济住河北小院一日谓普化充符二上座曰我欲于此建立黄檗宗旨汝二人须成褫我大小临济虽则口吞佛祖争奈骑虎头收虎尾山僧亦欲于此建立龙池宗旨母烦重嘱良久云但愿皇风齐着力一时吹入我门来上首结椎云谛观法王法法王法如是下座。

　　莲峰和尚请上堂师云玄机独唱迥绝名模法眼洞明流通正脉所以道千峰顶上啸月吟风却在十字街头灰头土面十字街头灰头土面却在千峰顶上啸月吟风于斯辨得出没卷舒纵横无碍说甚么贴秤麻三斤打开乾矢橛直下如麟如凤纵饶临济德山到来也须目瞪口法今日莲峰法侄敦请山僧举扬个事未免略通一线以拄杖卓一卓云有时卓向千峰顶划断山云不放高。

　　师诞日诸护法请上堂僧问海屋添筹则不问十智同真请师宣师云试葛藤看如何是一同一质师云大地一朝风进云如何是二同大事师云乌龟走上须弥顶进云如何是三总同参师云春来处处花进云如何是四同真智师云天自高地自厚进云如何是五同遍普师云有水皆含月进云如何是六同具足师云云山满目进云如何是七同得失师云宝鉴当轩进云如何是八同生杀师云铁轮天子令进云如何是九同音吼师云普天共闻进云如何是十同得入师云普进云甚么人同得入师云忘了自己进云与谁同音吼师云眼里闻声进云作么生同生杀师云命根断却进云甚么物同得失师云无形金弹子进云阿那个同具足师云山自青兮水自绿进云甚么人同遍普师云无面目汉进云何人同真智师云站定脚跟进云那个总同参师云粗竹篦进云是谁同大事师云破草鞋进云何人同一质师云胡张三黑李四进云十智同真蒙师指示秪如形名未兆已前一句和尚又作么生道师云上座口在甚么处僧便喝师云犹落第二句也僧礼拜师云果然乃云九峰顶上涧水潺潺万壑岩中烟云幂幂山僧幸住其间朝睹苍松翠竹暮听鸟语溪声孤迥迥而趋向无门静悄悄而难以比况尽道入佛入魔谁知非凡非圣山僧初度之辰蒙诸护法远来庆祝敦请说法若以正眼观来头头显露物物现成无生可庆无法可说说长年得么说心性得么既总不得且道还有自庆分也无遂挥拂子云一毫头上翻身转赢得孤峰卧白云复举本山正祖云今日向孤峰顶上驾只铁船截断天下人要津且道锦标子落在甚么人手里良久云向道是龙刚不信等闲夺得始惊人山僧也无铁船可驾也无锦标子可夺单有一条拄杖但有来者蓦头便棒且道同耶异耶具眼者试辨取掷拄杖下座。

　　上堂问向上宗乘即不问德山托钵事如何师曰且过一边进云口似血盆牙如刚剑为甚被雪峰一拶便归方丈师云你莫涂污他好进云德山唤崖头头密启其意正恁么时此二老向甚么处着倒师云疑杀天下人进云来日上堂果与寻常不同还是卖弄家私举扫末后师云眼观东南意在西北进云岩头拊掌笑曰且喜老汉会末后句也虽然会得亦秪三年活三年后果迁化莫是遭他受记么师云你恁么会又争得乃云四七单传祖二三向上宗递代各分疆全机没回互所以雪峰辊毬禾山打鼓秘魔擎又石巩张弓这一队老古锥今日被山僧总拽出山门外试问诸人是何宗旨卓拄杖一下复举阿难问迦叶云世尊传金襕袈裟外别传何物迦叶召阿难难应诺叶云倒却门前刹竿着师云一人推倒一人扶起固是子承父业未免递相钝置若问山僧世尊传金襕袈裟外别传何物但向他道祖翁田地无多子努力须凭两弟兄。

　　师到云门二胜和尚请上堂问我有没弦琴久居在荒郊不是不会弹要遇知音了如何是没弦琴师云伯牙遇子期不是闲相识进云作么生弹师云阳春雪曲进云学人全肩担荷去也师云切忌罔承当进云佛以一音演说众生随类得解今日和尚举扬未审大众悉得解否师云人人知老僧自通天来进云拈得一枝无孔笛吹来五月落梅花师云作么生是无孔笛僧拟议师打云死伎汉乃云当阳一着独露无私八面玲珑十方轩豁明眼作证岂敢囊藏兹蒙云门法兄推向人天众前宝华座上吹大法螺击大法鼓且道以何展演以拂子打圆相云还见么击禅床云还闻么即此见闻非见闻无余声色可呈君个中若了全无事体用何妨分不分若向这里体悉得去可以婢视声闻奴呼弥勒信脚踏翻生死海石船高驾碧空中提持佛祖纲宗开凿人天正眼秪如凡圣交参宾主历然如何话会漫把一枝无孔笛等闲吹过木兰湾。

　　师到南山二胜和尚请上堂师云繁阴古木蔚岧峣捧出梵宫突汉霄我既到来垂顾鉴横拈松麈话连朝众中还有递相激扬者么问临济当时得大愚力得黄檗力师云一点水墨两处成龙进云如何是金刚王宝剑师云照顾性命进云如何是踞地狮子师云脑裂也不知进云如何是探竿影草师云捉败了也进云如何是一喝不作一喝用师云别时来与你通个消息进云如何是和尚彻底为人的一句师打云一棒一条痕问灵云见桃花悟道且道悟个甚么师云踏着秤锤原是铁进云玄沙道谛当甚谛当敢保老兄未彻在意旨如何师云雪上更加霜乃云溪声　底突露真常鸟语岩前弘宣妙义以至万象森罗草木昆虫色空明暗长短纤洪早与诸人泄机了也及乎山僧到来主宾互换水乳相投不可将常住物私作人情若要凤凰山起舞天池水腾沸须是我南山法兄始得不见道知音不必频频举达者须知暗里惊。

　　二胜和尚进塔诸法侄请上堂问天地未生已前如何是静师云赤脚波斯夜度关进云父母已生之后如何是动师云耳朵两片皮进云实际理地不受一尘因甚有去来之相师云山花开亦遍几处不成林进云妙体本来无处所正因那得有规模秪如二胜和尚数坐道场行正令衲僧无限被罗笼收纶罢钓归深坞赢得名喧宇宙中如何是功完果满一句师云少间与尔道进云恁么则三汲浪平龙睡稳九天云静鹤飞高师云却被道着僧礼拜乃云灵严寺里古佛舒光双塔檐前香花散彩直得凤凰起舞于层霄法海汪洋于大地普门大士忍俊不禁在山僧拄杖头上口喃喃道应以菩萨身得度者即现菩萨身而为说法应以比丘身得度者即现比丘身而为说法菩萨身已现比丘身已现且道说个什么法卓拄杖云逼塞虚空无朕迹长年占断白云乡复举疏山匡仁禅师主僧为造寿塔毕白山山云将多少钱与匠人僧云一切在和尚山云将一文钱与匠人将二文钱与匠人将三文钱与匠人向这里道得亲切为吾亲造寿塔僧无语后举似太岭闲和尚闲云汝回与和尚道若将三文钱与匠人和尚此生决定不得塔将二文钱与匠人和尚与匠人共出只手将一文钱与匠人带累匠人眉须堕落僧回如教而说山望大岭作礼而叹曰将谓无人原来古佛放光射此虽然如是也是腊月莲花间闻云我恁么道早是龟毛长三尺师云此则公案数百年来无人直截判断今日山僧举扬试问大众大岭与么道还契得疏山意也无若契得因甚道腊月莲花若道不契作礼何为争似南山大众为我法兄造塔巍巍峨峨无缝无罅要入便入省得许多络索山僧有一颂子谨为颂出一文二文与三文倒腹倾肠说向君古佛放光留不住直教射透死尸坟下座。

　　为李在先居士请荐母林氏对灵小参根尘未断倏然有生有死情识消忘随处无拘无碍所以道处生死海骊珠独耀于沧溟踞涅槃岸桂轮孤朗于碧天正恁么时优婆夷林氏还知落处也无若知落处生本无生灭本无灭生灭去来本如来藏又何待山僧摇唇鼓舌始为得哉然事无一向略叙数言以酬孝子之诚善来请法事称扬不二门开古佛场一击牢关俱粉碎低头时自见阿娘靠拄杖下座。

　　为林悟心居士请荐室廖氏对灵小参本体亘然了无生灭之因一念纯真管取十方自在盖为根尘未脱着境生情由情造业故被生死漂流以致轮回不息拈拄杖敲香几云若向这里会得受荐已竟所谓无常生死与汝不相干涉若能如是解不用哭苍穹正恁么时超然一句作么生道良久云等闲踏断无生路九品花开劫外春复举世尊因耆婆善别音响至冢间见数髑髅遂敲一髑髅云此生何道耆云此生人道世尊又敲一云此生何道耆云生天道世尊又别敲一云此生何道耆罔知生处师云大小耆婆被世尊当面热瞒彼时通天若在待别敲云此生何道拂袖便行看世尊作何合煞兹者悟心居士请荐廖氏且道向何处安身立命举拂子云还见么复放下云切莫错认好。

　　与澹崖原后堂

乌藤七尺辩龙蛇佛祖场中有作家父子不传真秘诀佳声从此震中华

　　与华斯圆西堂

一滴传来分五宗当阳一喝露全锋老婆心切分明指拨转池鱼化作龙

　　机缘

　　问毛吞巨海芥纳须弥为是神通妙用为是法雨如然师云且疑三十年僧云过在甚么处师云败阙了也。

　　问如何是诸佛出身处师云夜来新雨过石上涨新泉。

　　问如何是本来面目师指庭前柏树云者个柏树得与么苍翠又云会么僧云不会师云问取不会的僧礼拜而去师唤僧僧回首师云嗄。

　　问如何是道师云水涸露鱼踪进云如何是道中人师云无喜亦无嗔进云径山国一禅师道山上有鲤鱼海底有篷尘意作么生师云无毛鹞子贴天飞。

　　问即心即佛则不问如何是非心非佛师云别时来向汝道。

　　问祖意教意是同是别师云一箭过新罗僧拟议师云剑去久矣。

　　问如何是迁义师云日从东上月向西沉僧云如何是不迁义师云换却眼睛了也僧便去师云孟八郎汉又恁么去也。

　　问取不得舍不得时如何师云但恁么得进云即今莫是么师云死水不藏龙僧拂袖而去师云淹杀了也。

　　问大彻底人师还接否师云龙门无宿客僧拟议师云犹是钝汉。

　　问和尚接待诸人秪如无面目汉作么生接师云今日撞着露柱僧云苍天苍天师云更添冤苦在僧一喝师云苍天苍天。

　　问生死到来如何迴避师云汝即今是生是死僧茫然师云死活也不知。

　　问如何是事事无碍师云运水搬柴。

　　问如何是知有的事师云五更鸡报晓。

　　问古人道不是心不是佛不是物是个甚么师云七纵八横。

　　问如何是西来意师云满目青山。

　　问漆桶穿时如何师云露柱笑点头。

　　问如何是二六时中事师云举足下足屙屎送尿。

　　问腊月三十日到来时如何师云待露柱开花即向汝道。

　　问如何是日用事师云恰值山僧头痒进云向上还有事也无师连棒趁出。

　　问某甲做工夫乞师指示适板鸣师云吃饭去僧才行师唤僧僧回首师云错。

　　问如何是无生第一义师云赤脚波斯夜度关。

　　问文殊是七佛之师因甚出女子定不得师云猿抱子归青嶂外僧云罔明是初地菩萨因甚却出得师云鸟衔花落碧崖前僧无语师云会么僧云不会师云且待别时来。

　　师号逸叟讳行高闽兴化仙游陈氏子童年礼莲山东林和尚剃染及壮参朝宗师林诸和尚示参万法归一公案不自满假腰包跋踄参费隐和尚于金粟一夜闻钟声有省方知鼻端原来向下述偈云生前面目强安排两眼睁睁梦里身打破乾坤无觅处心花顿发少林春隐颔之师别参万如和尚于龙池秋水澄潭碧天皓月相涵于一光之内师于是为龙池血胤矣嘱法之后仍侍左右龙池返真师始回闽养亲于九座蟒岩之下莆之余赓之铨部暨诸缙绅闻师之风而慕之率缁素联名敦请住通天禅寺祝圣开堂。

　　师于康熙己酉年正月元日以衣拂偈语源流付嘱原后堂三月初旬示微恙于十二日申时索汤沐浴趺坐拈笔书遗嘱后堂继席后事并辞众偈曰五十四年了无一物末后翻身西方日出掷笔而逝阅世五十有四坐夏四十塔于莲山之东麓在莆阳北门外寺名国欢语录上下卷行世前因兵燹之后板失过半原以遍处觅访仅得数页不过谨述行略以传耳。

　　门人超原谨识
