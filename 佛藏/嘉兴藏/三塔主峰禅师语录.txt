嘉兴大藏经　三塔主峰禅师语录


　　嘉兴府阖郡乡绅诸大护法请启

　　伏以少室开天浚灵源于奕世岳林飞锡弘宝绪于千秋名蓝允藉伟人起敝尤须古德恭惟临济正宗主峰大和尚滹沱杰出淮泗流芳幼通黄石佩神剑于王珣夙契玄机接宗风于临济洵祗林之龙象允缁素之炉锤默等归依素切瞻礼恒殷痛大道之犹迷冀法筵之再振吾郡龙渊禅窟系历来诸祖道场但以往来兵冲荡为瓦砾三花树下空系呜驼立雪亭前顿生芜草屡伸悃于龙天护展灵于像季兹遇宗工耸秀因知道法将兴大众欢呼天神鼓舞虽残废堪嗟然主持攸赖所冀无趣古佛之里传化久长更值金明老人之庭咫尺相近故敢投诚此日实祈垂手斯时伏祈威力驱魔秉金刚王之宝剑婆心度世吐大慈父之神光将见槜李城西鸿阐断桥宗旨鸳鸯湖畔重恢济北津梁用是同声公请伏望一钵飞来临楮曷任翘企之至。

　　　　法末谭贞默　曹　溶　张晋征

　　　　　　吴　铸　汪　挺　张天植

　　　　　　范　周　庄　鏻　朱茂时

　　　　　　许宗浑　钱　江　何元英

　　主峰禅师住嘉兴三塔景德禅寺语录

　　侍者觉海录

　　师于癸卯二月十二日本郡绅衿诸大护法暨本山耆宿恭迎入院师至
山门云龙渊胜境八字打开当轩者谁喝一喝便入佛殿巍巍堂堂炜炜煌煌因甚么灰头土面满口含霜遂插香云大似十字街头石敢当。

　　伽蓝挽倾坠之风整残废之席大家出只手扶起破沙盆。

　　祖师石灰布袋到处遗迹不肖捉败口横鼻直。

　　据室独坐当轩全提正令饶他气吞佛祖眼盖乾坤卓拄杖云到这里也须乞命即日诸大护法设斋请上堂师拈疏云大众见么这个从灵山付嘱历劫不忘拈出则泉石光辉展开则珠玑灿烂如未彻者更烦维那宣过宣毕师以杖指座云诸佛列祖当仁不让今日水到渠成一句合作么生拽杖便升座拈香云此一瓣香世出世间最尊最贵爇向炉中端为祝延
今上皇帝圣躬万岁万万岁　惟愿尧天永祚寿同劫石之坚固舜日长明福等弥卢之宽大次拈香云此一瓣香根承佛植枝茂王庭奉为满朝文武现任宰官绅衿居士诸大护法伏愿为雨为霖永作卫法之金汤为祥为瑞恒作擎天之柱石复拈香云此一瓣香类之不齐拨之不散高标独露唯证乃知今日人天众前第二回拈出供养前住武康天池现住本郡金明堂上传临济正宗三十一世上介下庵本师大和尚用酬法乳之恩敛衣就座晦岩和尚白椎云法筵龙象众当观第一义师挥拂子云若论第一义把住也黄金失色放行也瓦砾争光今日斩新条令别一乾坤正恁么时还有同声相应者不妨请出相见有么有么如无看取新长老展演去也乃云事来随应无偏党事去浑忘不立知兴替有时君莫计失便宜处落便宜某乃野逸慵僧薄福鲜德秪可山林泉石藏拙毕生盖有未了公案不无驱驰业累混迹尘缘既承诸大护法以龙渊废席见招某观之实有感伤只得勉力忍受以待将来今日复蒙恭迎入院上堂愧无奇言妙句出格玄谈一种平怀家常语话若作佛法商量兔马有角不作佛法商量牛羊无角设有个汉出来道不得颟顸大众好新长老向他道你早自颟顸了也若作这般见解他后设有把茆盖顶近山没柴烧傍河没水吃换手捶胸定有日在不若向这里随缘作务趁时打彻一朝露柱点头灯笼发笑未以为然正好向十字街头金沙地上拾马郎粪作檀香薰开佛祖鼻孔岂不庆快新长老今日恁么举扬众中还有恁么人么良久遂以拂击几云妙舞谩应夸偏好三台须是大家摧谢辞不录复结椎云谛观法王法法王法如是卓拄杖下座。

　　当晚小参师云大凡整丛林立宗旨莫不由此时节因缘时节若至如贫得宝山僧今日在粪扫堆头拖犁拽把珠回玉转动地惊天然虽总是已分中事也要各各自肯始得不见古德云大家相聚吃茎齑唤作茎齑入地狱如箭大众既不唤作茎齑毕竟唤作甚么师良久遂以杖卓一卓云但愿东风齐着力一时吹入我门来珍重。

　　因井无水师祷井泉云龙神龙神吓吓威灵有水我住无水我行祝毕次朝半井甘泉足可供众。

　　挂钟板师指钟板云佛祖纪纲丛林律令揭示当阳内外悉应蓦举槌云试看今朝权在手遂击一下云有谁不听令施行。

　　　　　因事上堂普说示众

　　与夫道德不难于说而难于行时事不难乎应而难乎守若行持不笃操守不恒纵说得乱坠天花亲承佛祖于自他分中有何益耶予自滥膺以来未敢逸懈是应力行非应即改不因难易移其志逆顺异其初似乎今日偷安利己为幸乌知他年公无摘欺之谓欤且龙渊一席缘起于五季宋时神迹凛然诚关一郡风水寺居孔道住持事繁陆路通衢吴越要津明季龙渊胜境嘉禾第一名刹如吴虎丘越之西湖自变应以来兵马驿夫递相践扰混毁是故荒芜不堪僧众流散致名蓝竟作马厩之场日炙风吹狼藉犹甚每见云水饥渴载道客舟夜泊嗟吁投宿无门由是见闻情惨起予慨应公请先且从自打破悭食急令匠工起炉作灶次办什物等件修理寮舍开垦园林墙筑完备然后进院开厨入门便能作主今日丛席已整龙象云臻尚有个事未敢囊藏不无举似师蓦拈拄杖卓一卓云者个滞货山僧一向冷眼今日拈来重新光彩大众且道唤什么作个事莫不是拈棒竖拂见色明心鸣钟擂鼓闻声悟道若恁么见解盲聋人来作么会入不然吃饭穿衣处迎宾待客处行住坐卧处语默离微处若恁么现前却又是恁么魔叫你割恩舍爱披剃出家是什么魔令你磨肩擦裤涉水登山是什么魔赚你虚生浪死不顾本命元辰你还知么要明个事直须猛着精彩急着眼睛始得不然一入殊途早做魔种眷属没自由分正谓甜瓜彻蒂甜苦瓜连根苦不信且看释家老子从兜率降南阎初生动地惊天其间不无手忙脚乱及到末梢头于无所用心处忽然触着鼻孔换却乌珠未免一场漏逗次后达磨西来九年面壁神光立雪断臂安心三祖觅罪了不可得五祖栽松直待来生六祖得传衣法由避四会南岳磨砖打牛即是打车赵州三十年不杂用心除二时粥饭是杂用心长庆坐破七个蒲团卷起帘来见天下雪峰三到投子九上洞山无端掘地觅青天盖这都是从上入道的样子今日众中设有咬得破嚼不碎的汉正好于此随众排遣趁水和泥直待因缘时节到来好向东头买贱西头卖贵一任翻黄道黑抢行夺市岂不庆快且置大众今日佛祖各展枪旗新长老当先还有不惜性命单刀直入者么设无莫道山僧压良为贱好卓杖云个中谁是狼牙将敢来张弓射尉迟下座。

　　　　　中元文华杜居士荐亲请上堂

　　师挥拂僧问古刹重兴法门庆幸龙象蹴踏家声远震家声远震即不问中元救拔事如何师竖拂云全凭渠力进云法王通一线大地尽沾恩师云礼拜有分僧礼退师乃云昔年曾种善根来今日灵苗不用栽莫谓老僧随例倒须知别有好安排山僧入院数月已来要且无篾束肚何暇说禅今日事不获已只得逢场作戏然盂兰缘起当时目连尊者因母恶习堕落尊者入道具大神通设多方便启白佛慈饶益将来蒙佛敕令不拘僧俗四众弟子凡遇七月十五自恣日当为七世父母及现在父母危难中者供养饭食百味汲灌盆器香油锭烛敷床卧具尽世甘美以着盆中供养十方大德僧众乃至过去现世父母六亲眷属得出三途之苦应时解脱此公案古今未曾动着今日不意杜居士以不可思议自在神力掀翻打彻挥金普利拨务投诚虔请山僧举扬拔荐若非夙植再来曷能如是符契事虽一时会遇实乃千古奇缘今日不独杜门亲属了悟自性弥阤亦使见闻咸登彼岸大众且道山僧今日恁么举扬还委悉么遂以拂击几云世出世间希有事显发须凭过量人掷拂下座。

　　　　　腊月初八监院领众居士设斋请上堂

　　师拈香毕晦岩和尚白槌云法筵龙象众当观第一义怀亭刘居士出问云腊月八日佛证道时和尚高登法座道个甚么师卓杖云会么士进云如来证觉底就是这一着么师云你脚跟未点地在士喝师便打士拟进语师云迟了八刻士礼退师乃云迦老初生伶俐长大忒煞糊涂弃舍皇宫内院走入雪岭踌蹰六载肝肠饿断一朝打失眼珠将谓无人证得咄哉谁不丈夫山僧恁么举扬众中还有共相委悉者么若无且看别行一路去也然溪山虽异云月皆同法无定相遇缘即应且道如何是同别底意旨昔夹山会禅师京口初开堂有僧问如何是法身山云法身无相如何是法眼山云法眼无瑕座间道吾失笑山便下座请益遂散众再参船子了明大事复归聚徒道吾密遣僧如前理问如何是法身山云法身无相如何是法眼山云法眼无瑕其僧举似道吾吾云者汉这回方彻师云大众夹山前后语话无别道吾因甚许后不许前且道淆讹在甚么处试定当看良久以拂击几云还家尽是儿孙事祖父从来不出门复结槌云谛观法王法法王法如是下座。

　　西堂心宗预祝设斋请上堂师以拄杖横几云父母未生前露柱怀胎开笑颜　地一声后描也不成画不就遂卓杖云且道现前又作么生不涉春秋逞风流座中潇洒任优游还有为人句么生平肝胆向人倾相识犹如不相识掷拄杖下座。

　　　　　丁未八月廿二日上堂付西堂心宗法语

　　师拈衣拂云龙渊虎穴任纵横大抵还他气象雄不是山僧呈丑拙惊人浪里获狞龙诚然宗公识见无疑参侍老僧有年纵夺当阳实乃师子缘契今日两手分付一任倒用横拈光扬法化母令断绝珍重随付衣拂法偈下座。

　　刘正修居士领众设斋请上堂问答不录乃云击鼓鸣钟已是漏逗不少集众升座那堪矢上加尖若论个事在诸人分中悉自具足所以先圣云百姓日用而不知故君子之道鲜矣既在日用之间穿衣提领洗面触鼻从朝至暮头头尔法法尔如天普盖似地普擎见闻觉知何曾有一毫头假借所谓只此见闻非见闻更无声色可呈君个中若了浑无事体用何妨分不分具分也落霞与孤鹜齐飞不分也野水共长天一色到者里释迦未降皇宫还有佛法也无达磨不来东土唤他作不为人得么龙渊今日不惜眉毛已为诸人注破还委悉么良久掷拂云而今四海明如镜行人莫与路为仇卓杖下座。

　　　　　南门众居士预祝设斋请上堂

　　师拈香毕问答不录乃云赵州七百二十甲子已过去龙渊三百六十甲子方到来过去到来两彩一赛娘娘依旧是婆婆生平有甚不庆快山僧住席以来抱贫守拙于人事荒疏惭愧犹甚今值暮景余年极承众居士营斋光临法会然信施难消不妨为成道业大众起心受食净名早诃不起于心食作么受离此二途还有商量也无昔南泉因赵州问如何是道泉曰平常心是道曰还可趣向也无泉曰拟向即乖曰不拟争知是道泉曰道不属知不属不知知是妄觉不知是无记若真达不疑之道犹如太虚廓然荡豁岂可强是非耶州于言下悟理(师云)南师口头水漉漉地到这里不无拗曲作直赵州得便宜处失便宜未免钝置一上今日龙渊与么批判设有傍不甘的出来问如何是道山僧劈脊便棒何故不惟解粘去缚也使他知些痛痒始得且道在山僧一句又作么生师遂合掌云端坐受供养施主常安乐。

　　一日因老和尚顾院到方丈见观音像问师云是什么像师答送子观音祈求必应尚云终日与人祈何不自求一个师云但求的不是子尚云恁么也须着力师随挝鼓示众山僧于斯末后有语未进仰劳大众着语看若确有柄住山斧子两手分付如未能且照顾始得师良久云以众为心赖得人丛林相应始安宁山僧纵有偷天手孤掌从来不浪呜所以插标建刹庶子一上神通即心即佛马祖通身泥水衲僧家竿木随身逢场不妨作戏钩锥在手遇缘便可即宗适蒙老汉垂励深知罪咎蓦取拂竖云须知钝货抢行也要大家委悉山僧恁么举扬有伶俐衲僧便和声放下向者里来魔佛冤亲互相策励不唧溜汉望岩而退去住三家村里保头也做不得一个何故斯事希有世出世间有力者自能担荷为众为己过量人便乃承当所以泰山不让土壤成其大沧海不择细流故能就其深只要挺身向前慎勿因循退后向无措足处正好行履无下手处不妨提斯设若到恁么时节方知运首座辅南泉有陷虎之机用都监佐积翠有大碗之作宾维那罚钱甘嗣兴化南书记领众参益慈明杨岐祖灯焰宝寿生姜辣更有佑与座踢净瓶住持沩山存饭头去砂米顿悟法忍山释迦寂直岁插锹辩主瞌睡虎隆藏主丕振宗风显知客不轻韩大伯善侍者激发真点胸从上老古锥阿谁不从苦心中来敢言一一成现饶是释迦老子初生动地惊天大有作略到其间弄得七颠八倒麻麦充旸蓦然打失乌珠方契众生具有如来智慧德相此是古佛应迹因缘更有云峰悦在大愚芝座下芝一日示众云大家相聚吃茎齑唤作一茎齑入地狱如箭悦闻之骇然便上方丈请开示芝曰法轮未转食轮先转后生家趁此色力健何不为众乞化我忍饥不暇何暇为汝说禅乎悦不敢违未几芝迁翠岩悦纳疏罢复过翠岩求开示芝曰佛法不怕烂却今正雪寒可为众乞炭悦亦奉命化炭归复到方丈请益芝曰堂司即目缺人今正烦汝悦受之不乐恨芝不去心一日闻后架桶箍忽散自架堕落豁然大悟顿见芝用处不常急趋方丈芝见来笑曰且喜维那大事了毕悦不措一词礼拜了退这个便是辅弼丛林竭力为众的样子今日山僧不惜两片皮一一为诸人举似了也大众还知么设有孟八郎汉出来道将谓长老有多少奇特及乎拈出者伙老骨董陈年烂葛藤与夫阿谁分中没些子山僧只得据款结案向他道低声低声不可草草何故聻鹤有九皋难翥翅马无千里慢追风遂摇拂子出堂云咄不得妄通消息秋后再作商量。

　　　　　丁未秋因事示众

　　虚声灼卜没来由不是冤家不聚头堪笑骑驴新妇子阿家牵去也风流今夏有个没须胡子来参早被山僧捉败他欲于此兴波作浪吐气扬眉山僧善能就手行拳助伊风色机缘然是相扣乳水要且未投一日索他行履伊一一开具将成九仞犹亏一篑监院见河下水紧人急计生将伊败阙揭露山僧令他进见问今日事如何伊答两眼对两眼山僧云切莫诈明头监院云我已白明和尚了山僧问今日还有你躲跟处么伊随礼拜云和尚慈悲山僧震威一喝伊惭色礼出装促行云再来亲近和尚据监院言伊同智辈开堂付嗣有年假扮亲近欲和尚付伊法席住三年觅一人代嗣和尚方去山僧笑谓何为不可因甚龙头蛇尾大众者汉如后婚婆子羞也不识今日若是不知痛痒汉棒折也未肯放过何故龙生凤子从来有凤育龙儿亘古无。

　　师诞日同门及诸大护法居士设斋请上堂古灯和尚白椎拈香毕休严法侄出问法筵龙象众观光已足如来寿量品专为流通师云灯笼露柱笑呵呵进云不作人不作境如何举似师云早已举似了也进云天雨四花地摇六震某甲敢不上寿师云赞叹有分进云云外天香月中桂子师云犹成多事进云不妨锦上铺花师云须是恁么人始得公便礼拜师乃云金风飘桂蕊玉露透天香全示西来意何更念篇章余本樗才秪堪煨折脚铛子承蒙诸大护法见召寄寓龙渊五易寒暑今值病朽生缘之日复蒙光降设斋请升此座只得因斋庆赞不免举则旧案应个时节昔陆亘大夫谓南泉曰肇法师也甚奇怪解道天地与我同根万物与我一体南泉遂指庭前牡丹花曰时人见此一株花如梦相似(▆▆▆)师云大夫举话勾贼破家南泉指花就窠打劫秪是一枝花发付不着今日设问龙渊只向他道春色无高下花枝有短长但恁么去就不独气转阳回亦可光辉门户良久顾众笑云座中尽是江南客何必尊前唱鹧鸪谢辞不录卓杖下座。

　　　　　八月初四日
菩萨开光恒修暨董寄凡沈君亮陆君锡请上堂。

　　师拈香毕维那白椎竟问龙渊一滴波扬四海大众临筵愿闻法要师云已为道过了也进云弥勒把住袋口呵呵大笑韦天持杵感应三洲因甚又要他者一点师云不较多进云恁么则桂添玉露香穿鼻金风满院夺秋魁师云许你赞叹有分礼退问福缘成就古佛增辉人天眼目无不具足因甚又土上加泥师云也不妨疑着进云个中自有撑船手那个男儿不丈夫师云识得你了也进云处处绿杨堪系马家家有路透长安师云且款款的进云莫嫌世上无仙客须信壶中别有天师云将谓多少奇特僧喝师云恶发作么礼退问阐扬法要慧日高悬觌面相逢请师一鉴师云已相见了进云今日檀信开光且道无事衲僧承谁恩力师云问取舌头进云昔日世尊今朝和尚师云你甚处见得僧便喝师云好一喝进云与么则一音普遍于沙界大众无不尽咸闻师云且礼拜了退师乃云他人不住我正住别人欲行我未行不是山僧多倔僵一番拈起一番新山僧自癸卯春承阖郡诸大护法公请龙渊主席自愧薄福无为人事荒疏外缺街坊内无支应灰头垢面已七年也今日于没思惟处突出几个没情面汉以不可思议自在神力打开无尽藏运出自己珍任运腾腾自由自在与山门有幸作大饶益今日菩萨开光设斋聚众公请山僧上堂要应个时节大众且道时节作么应师良久云菩萨来也蓦竖拂子云在山僧拂子头上放光现瑞大转法轮向汝等道豁开顶　摩醯眼山自青兮水自绿觌面分明绝覆藏画蛇不用重添足复举潭州长髭旷禅师初参石头头曰甚么处来髭曰岭南来头曰大庾岭头有一铺功德成就也未髭曰成就久矣只欠点眼头曰莫要点眼么髭曰便请头垂下一足髭见便礼拜头曰见甚么道理便礼拜髭曰某甲见处如红炉上一点雪师云你看石头老汉大似节外生枝无风起浪长髭也是承虚接响头入胶盆龙渊今日又且不然待石头恁么便云和尚尊重无劳动静且看老汉如何合杀今日宾主历然则不无和合一句作么生道卓拄杖一下云尘中能作主化外自来宾复结椎下座。

　　　　　庚戌春上浣日上堂付书记崛山

　　山才跨门师竖拂山礼拜师挥拂云从上佛祖尽在山僧拂子头上大转法轮成等正觉汝还见么进云二十九年放过今朝则不然师云不信道山遂夺拂便挥行云挥天挥地去也师笑云今日且放过一顿随付衣拂源流乃云夙承雨露天生俊彻底风流颇伟哉原予克家真种草今朝自肯乃归来复礼下座。

　　为素弘兄设供师云山僧于柏山和尚同条其贯法门手足本该亲诣因院事羁绊不克如愿敬具菲仪▆身云法侄设供披宣犹某诚切之至所至文明老法昌兄呼弟应正相当而今四海明如日超出声光北斗藏惟我　柏山法兄素弘大和尚因成果熟触处飘香宿契再来全承愿力未踏祖翁田地先投原本契书才入蠡水长洪便乃兴波作浪可谓琉璃拶破无多子记莂担当显大材揭地掀天恢古道光前耀后绝安排所以善知识越生死海济渡彼岸处热闹场撒手便行即今塔从地涌顶自云封且道还有奇特事也无良久喝一喝云昔年毒鼓曾挝破今日依然憩影堂万别千差俱坐断三株嫩桂遍芬芳。

　　　　　本郡士庶恭请为
浙闽总督部院兵部尚书赵
巡抚部院工部尚书蒋　二台神主安位。

　　师卓拄杖云去时有路来时无口从来虾跳何曾出斗咦且请按下云程于此息走欲转如来正法轮今朝鼎赖调羹手卓杖云安。

　　机缘

　　僧参师问甚处来僧答杭州师云船来走来僧答二途俱不涉师云作么到得者里僧答有甚隔碍师便打僧拟议师云又道无隔碍僧欣礼退师云且放过着。

　　有僧法树与知客云我是法师讨个维那单和尚慈悲么知客云待白和尚看如是具仪进见师云未入门便识汝了也三十拄杖你还甘么僧答不知某甲过在甚么处师云过在不知僧笑答和尚婆心太切师云见甚么道理便恁么说僧呜指师云者掠虚汉向者里纳败阙僧无语礼退。

　　晚茶叙事僧问和尚是断桥一派师云甚处得来消息僧问既是断桥因甚得渡者远师云山门头金刚笑你僧答笑我何事师云笑你门外汉怎知屋里事僧云慈悲师云待汝入门来向汝道僧答恁么辜负学人去也师云你问我答甚么处是孤负你僧无语师云恁么是你辜负老僧也且参堂去。

　　不数日树进告假师云何所见而来何所见而去僧答大都难得入门师云即今在门里门外你试道看僧答我道在门里和尚慈悲师云又道难入门僧拟议师震威一喝僧云取夏衣来亲近和尚师云取不得舍不得不可得中恁么得僧作礼师拈香仪云者个你将来还从你将去僧云供养和尚师云道得堪作供养僧答和尚请收下师云者俗汉莫涂污老僧好僧答和尚慈悲半月即到师云再来不值半文钱僧礼懡　而出。

　　僧参礼拜师卓杖云还识得者个么僧答不识师云会了不识不会不识僧答不识师云不识个甚么僧无语师云将谓英杰道流原来是个担板汉僧答也要和尚疑着师云疑你是个黑漆桶有甚么光彩僧以坐具一摵师云早见手忙脚乱僧喝师便打僧又喝师连打僧礼出云者老汉恶辣师遂云也要你知过始得。

　　僧参师问甚么处来僧答灵隐师卓拄杖云还见者个么僧答见师云又道灵隐僧礼退。

　　僧参师云不问如何若何道将一句来僧喝师打僧答莫错打人好师打云汝还作打会么僧礼出。

　　僧参问觌面相逢不着话会请师直道师便打僧喝师又打僧云者老汉颠耶师旋风打云山僧惯得其便僧礼师云降将不斩。

　　僧参师问从那边过夏僧答报恩师云杀佛杀祖事若何僧云正是报恩师云报恩到念得熟僧拟议便作礼师云不信道且安单去。

　　僧参师拈拄杖问唤者个作甚么僧答某甲唤他是拄杖不知和尚唤他作甚么师打云老僧用得亲切少人委悉上座还甘么僧答学人罪过师云山僧今日失利僧笑礼师云笑长老笑自己僧喝师云恁么被喜怒惑也僧无语师云且放一顿。

　　僧参学人涉水登山为参请知识和尚住粪草堆头复为何事师云为汝不唧溜僧答唧溜堪做甚的师云提水来与山僧洗脚僧答洗脚后又作么生师云不辜你涉水登山僧答作家宗师天然犹在师云莫相涂污僧礼出。

　　僧礼师问上座那边休夏僧云佛日师问晓和尚为众心切僧云晓和尚常对众赞和尚师云相识满天下知心能几人僧礼。

　　僧参礼拜未起师踏倒便云道道僧答某甲不是灌溪师笑云想君不是狼牙将争解挽弓射尉迟僧惭色礼退。

　　三僧参师问结伴同行意作么生僧答特来礼拜师问礼后事若何僧答和尚尊重师云莫向这里躲跟好僧答和尚这里是三塔方丈师云设然无你立脚处僧答和尚宁无垂手方便师云门外汉漏逗不少僧答学人粗造师云者是甚所在且放汝一顿僧答苍天苍天师云你死了爷死了娘众默笑作礼师云者一队汉识甚好恶僧礼出次各安职事。

　　僧参师问终日驰南闯北为甚么一坐具地不能构得僧答须构不得瞒某甲不得师云何不呈似老僧僧答呈似了也师云美虚头汉却来者里纳败僧答赖和尚证明师云黑漆桶僧无语师云将谓有多少奇特僧礼出。

　　僧参师问甚么处来僧答天童师问近来四天王走入万工池大闹水晶宫慌了太白峰把住青关桥一番动地惊天且问你何处得路到者里僧拟议师云恁么何曾梦见天童且放你一顿僧欣礼退。

　　僧参礼师问老老大大那里来僧顿足师云有甚么冤苦僧答不信道师问更信阿谁僧答觌面相逢师云早已错过僧拟议师打云有甚交涉僧摇手师直打出方丈。

　　僧参以具就地一摵师卓拄杖云早已勘破僧以具覆顶一转身师打云美甚么鬼眼睛僧答和尚不无疑着师云孟八郎向者里纳败僧答某甲礼拜和尚去也师打云直待雨淋头。

　　居士参师问居士贵处士答杭州师云大方的紧士答一尘不立师云恁么脱空士弹指师云转见不堪士云久响和尚特来礼觐师云见面不若闻名上答今日亲见和尚师云山僧终不吝施士无语师拈拄杖卓一卓云也须按过始得士礼辞师云返何太速士云船在河下有同伴等候师云适才又道一尘不立士云再亲近和尚师云莫怪山僧无管待客来客去任优游士作礼辞去。

　　僧法闰参师问那边过夏僧答佛日师问有多少众僧答百五十众师云你到这里作甚么僧答苏州取绵衣回师云古人无剪爪暇恁么往返好没交涉不若随缘住住好僧礼拜。

　　僧参才礼师云一拜头不点地有何伎俩僧答一拜未起有甚伎俩师云原来是个粗僧僧答和尚为甚说粗道细师云又道没甚伎俩好与一顿僧答恩大难酬师云今日铲草拨着个大虫僧遂礼师云是则是不善哮吼僧摵具师云转见不堪僧喝师打云识甚好恶。

　　僧参师问未进门便识汝了也闭却唇吻道将一句僧拟议师震威一喝僧礼拜师云且安单去僧答某甲进堂住师云正好放下。

　　进香僧领众居士参师问从那里来众答北直人往南海进香师云进香图甚么众答礼观世音菩萨见圣境师云未离彼处最初发心已相见了为甚么向外驰求众答云迷人不识好歹求和尚慈悲师随示语云慈悲即不无迷悟即不得不无不得处是名观自在劳生碌碌乐其中失业抛家少用工不信真如向外觅却来者里礼圆通还会么会得觌面观音不会白云万里卓拄杖云还要见观音么将钱买胡饼放下是个馒头众作礼。

　　僧檐放歇序桌师问那里行脚来僧答灵隐师云近日筹子不洗来者里纳甚败阙僧惭色放担作礼师云既在诸方行脚也要照顾始得。

　　一日师在斋堂前见大胡子云者个是僧是俗答云和尚不得分别他师云是你分别是老僧分别僧走云今日不着便师云着便堪作甚么僧无语师少间在路擒住云道道看僧答老禅识得个事便休师云唤甚么是个事僧答某甲昔在万如老和尚处后到灵隐数年今随本师送佛眉西堂兄进院失候造次师云败阙不少。

　　僧参师问甚么处来僧答灵岩师云来觅甚么碗僧答和尚不得压良为贱师云只恐不是玉僧答请师雕琢师云不值半文钱僧喝师打僧又喝师复打僧礼拜师云不信道。

　　僧参师问那里来答苏州(师云)甚处过冬僧答尧峰师问苏州尧峰相隔几许僧答三九师云犹涉途程僧问和尚如何是不涉途程师云脚跟下荐取僧答某甲不然师云放你一顿且安单去。

　　师一日见新客问话客师洗手师云多洗多不净不洗到清净僧答某甲要洗洗师云争怪得老僧其僧无语师问众梵维那答者僧落堑救他不得师遂休一日错钟板巡寮师问毕竟怎么是不错僧答失照师云那里去来僧答只在堂中师云又道失照顾僧遂礼退。

　　僧参师问那边过夏僧答特来礼拜和尚师云将得甚么来僧答某甲只如此和尚又如何师云恁么忘前失后且去洗脚莫教打湿鼻孔僧笑行师云不枉特来。

　　僧参师问从甚么处来僧答金粟过夏特来访友师云莫是主上座么僧答不是师云是即是觌面错过了僧喝师打云好生无礼僧又喝师连棒云恁么无礼僧走向众言果是恶辣师笑云直教你认得他。

　　一僧直走竟不回互师云好个阿师僧听得复回礼拜师云又来之绕作么僧答某甲罪过师云却是失钱遭罪僧云莫夺他好师云又恁么去也僧答闻和尚慈悲师云犹欠伶俐。

　　僧参师竖拳云会么僧喝师云者一喝未有主在僧又喝师云三喝四喝有甚交涉僧拟喝师打云放过即不可僧礼出。

　　一日众出坡搬柴师云整的堆上楼乱的随手烧一僧云总是烧锅师云又恁么去也僧云和尚今日化的多师云也不得辜负他煎些豆腐好撑饭袋子僧云我们明日多化些师云也少不得你一顿。

　　僧参师问何处发足僧答杨坟师云船来走来僧答二途俱不涉师云脱空汉这里没你立脚处僧答某甲亦不住师云甚么处去僧答向万里无云处师云看脚下僧喝师便打僧答莫错打人好师云还我不错底来僧拟进语师云还记得话头么僧礼退。

　　僧摆行师以杖约住问云向这里道将一句来僧喝师便打僧又喝师复打云一喝分宾主如何是主僧拟喝师云立地死汉僧礼求忏师云你自起倒。

　　僧托锅巴走师云粒米如山不可狼藉僧答不狼藉师云狼藉处你不知僧进堂复来礼拜师云又来觅什么汁傍僧云何不礼谢和尚师云你也要一杓那僧答不干某甲事师云着甚死急。

　　僧参师云没须胡子何来僧答苏州往杭师云向这里觅甚碗僧答和尚又恁么会也师云适言苏州到杭州僧答学人借路经过师打云借你吃棒僧笑礼拜师云且放你一顿。

　　僧参师云从那里来僧答金粟师云将得金来么僧答特来呈旧面师云不识羞僧喝师便打僧进云眼目在什么处师复打云向者里知些痛痒始得僧礼拜云某甲知恩师云不信道。

　　斋堂前见数僧师问都从那里行脚来众答托钵师云既托钵又来这里觅甚碗众答特来吃饭师云丛林饭似山拟向什么处下口众答一饱便休师云饱即不无作么休去众无语师云吃了饭托钵休。

　　僧参礼拜未起师云向礼拜前道一句看僧喝师打僧又喝师复打僧答和尚不得压良为贱师云争怪得老僧。

　　雪朗参师问从那边来答福严师云向亲近那个和尚答三峰会下各处住住师问那是你得力处答不识师云既诸方走为甚么到者里不识答不识不识师云恁么担板汉也朗礼拜出次日安侍寮。

　　师旦过堂结斋毕问朗侍者那位是你师传朗指文玺云者一位师云正恁么时还有你跺跟处么玺答跺跟久矣师云为甚么偷心玺答不会师云赖汝不会玺便拜。

　　师一日问既是龙渊为甚么不见兴波作浪山泓答换却嘉禾一郡人眼睛若鉴答几人亲到龙渊慈林答贵图此话大行默朗答罕遇知音。

　　潜夫再参才拜师喝问唤者个作甚么答一任和尚师云不得就老僧借口答恁么普天匝地去也师曰犹跳不出圈缋在夫便礼出。

　　百峰问春城无处不飞花为什么龙渊不见一枝开师答你眼瞎峰云只有老梅冰铁干却无多子在人间师鸣指云你还会么峰拟答师便掌峰礼退。

　　兴善礼鸳祖塔

祖风闽浙已辉煌殃累渠侬北斗藏常带角毛高着眼横拖泥水力承当韬光显迹真堪辣蜜用潜行冷似霜后代儿孙没伎俩晨昏瞻礼一炉香

　　步埽庵谭护法韵

朅来应现宰官身果见金汤法苑春早展经纶为柱石兹因　莂作梁津浑然潇洒林间志觑破浮游世外尘笑把毫端挥未尽名蓝孰不仰洪钓

　　寄樗庵法侄

淮海波宽寄瘦骸长洪鸳水接尘埃冲风破浪推收放把住推开任往来三塔点头争笑傲十方把臂赞奇哉深垂纶钓忘年月获个金鳞始称怀

　　送别牧山法兄

从来拄杖逞神通何意分襟七夕中烟水波光权作饯禾城秋色送行踪晴开气爽云空阔雾锁山青花润红此去湖南仍不隔由来千里自同风

　　和素颖法兄韵

数年惭愧勉支撑鲜不逢仁解困英幸有同风相委悉等闲拈出作金声

　　和形外大师韵

把袂分襟各一方欣逢雪夜叙长年千华上座雷音震法雨均沾大地田自愧冻侬无伎俩龙渊蛙步敢当先今朝何幸光残腊笑待春风话席前

　　约庵施居士六帙

益新犹振旧家风海屋筹添量莫穷一任淡宁无欲累男儿到此是豪雄

　　牧公项护法五帙

妙契无生旨安祥庆大椿旧阁闲田地拈来犹更新超卓世间法和光且利尘筹添盈海屋南极咏长庚

　　莲斋周居士六帙

耳顺圆音也大奇心空端的是男儿从来一任浑潇洒不似长年梦里痴

　　仰泉刘居士九帙偈

耄年安乐体兰桂彩衣斑方外无他视须弥作寿山

　　因事偶笔

春浓何事出烟笼只为生平跟界空不是东君开钝置几乎卤调别商宫

　　初秋

梧叶才倾地轻飘舞袖裳波澄红梦色露滴绿荷香老树蝉鸣翠新萝蝶梦长夜来风雨后一觉到天光

　　和仙居晦岩法兄韵

萧寺孤撑烟水中满襟幽趣倩谁同高歌半为溪声发长啸时因鹤语通尚忆壮怀如旧日懒将瘦杖倚秋风偏宜共逐东山侣笑摘芙蓉对碧空

　　和翠峰斐公法弟韵

几经丛菊斗芳菲薄倩烟霞久护闱笑踏溪边鸥作伴闲敲竹外月流辉峰高翠敛千寻远松老虬蟠百尺威顽石点头知有日海天谁不让先机

　　和先福别传法弟韵

病骨难同去日阙敢将衰朽较诸方梦回短榻稍扶倦秋老残灯半藉光傍竹幽怜风舞翠倚松淡惜月浮苍只堪隐作溪边侣不计山高共水长

　　酬子先罗居士韵

一杖支离整旧坛频翻歌笑竟忘难钟闲鹤梦三更月笛引龙吟午夜▆伴老岩▆冰作骨凌秋溪调雪成团林边惭愧龙山叟时折藤花当客餐

　　酬牧公项护法韵

湖光潦倒不知年月散芙蓉▆▆▆▆▆▆▆▆▆后孤松只鹤一声悬

　　次崇宁鲁岩法侄韵

独露丹衷较日红可堪末法济流中惊澜欲砥谁为柱大厦将颓尔续宗自笑撑门逢暮岁强来拈棒趁秋风几茎瘦骨虽无赖一傲犹欺石上松

　　次柏山升云法侄韵

倚松伴鹤到如今几度风前听好音柏子吹香千里外彩云叠叠绕丹岑

　　次绣雪休岩法侄韵

生平竞业似临渊骨傲寒梅冻后坚钓月无心闲坐石锄云有意淡分烟不堪木食餐幽侣漫话琼芝茹野仙共踏秋光鸳水畔几回歌笑欲忘年

　　答大悲心宗主人韵

腾踏秋光任纵横当阳一句让谁争分条藤作新来杖结个茅为倚去帡法际三秋惭我老道原千古在人宏却怜白发偷安日赖尔殷勤护作婴

　　次淮阴子昌张居士韵

悠游老去久忘机杖子山形屋角巍千里知音遗彩笔百年泉石自增辉系怀岁暮黄花发眺首晴空红叶飞漫道江湖襟带隔秋风明月共依依

　　和莲斋周居士韵

鳹声晓度碧湖前淡荡秋光倩孰传屋角空怜藤杖老强来扶作地行仙

　　次玄度陆居士韵

只杖频年倚旧坛家风欲话倍多难拟从暮岁归青嶂敢向深渊砥碧澜桂老一枝秋影瘦月明千里素轮圆懒残芋子重拈出笑向君前进午餐

　　答▆纶赵居士韵

探隐逐时来相逢碧眼开竹边看水月松外听风雷我借萝为屋君还玉作垓钟期知己在不老钓鱼台

　　答金明监院心月韵

一枝遥寄托龙渊几度金风竹外传羡尔心同秋月皎万里流辉碧满天

　　答梵为维那韵

老我风霜一杖坚寻鸥几度绕湖前锦囊羡尔携来句白雪流辉散满筵

　　答润生禅师韵

老去风光逼古稀陪鸥溪外笑忘机吹来郢上清新调一点阳春遍舞辉

　　答天目禅师韵

披襟闲对碧湖清隔水时听欸乃声幽梦几回追野鹤秋光一半老禾城鬓毛此日怜吾白头角他年羡尔嵘石上片云欹岁暮分筹惭傍海天宏

　　答文石禅师韵

霜到篱边秀紫英林风湖月阙双清山僧甲子浑忘却藜杖惭分太乙庚

　　答湛如孙　韵

眠云梦不到人间老我悠然分外闲傍水朝同鸥散去穿林暮逐鹤飞还骨坚未肯输梅瘦鬓短犹堪笑竹斑轻步偏从秋后健每思掀踏隔湖山

　　和天封蜜蜂颂五和(其一)

突出寻芳奋力时翻天覆地岂思归蓦然透得些儿意喜气扬扬带笑飞

头角生成便作涯纷纭纵夺未离衙自从胡乱相安后末上风流始作家

抖擞雄心拶出时飞来飞去不曾离酿成一种无他味壮体宽肠且益脾

昂藏出入逞风光奋采花香心更忙紫陌丛中施辣手大方独步敢承当

了然无事入空桐动静掀翻彻底通更惜茫然一等汉轻轻拶着面绯红

　　　　　　二和

自小精明解活时破家荡业意忘归个中落处知音少按下云头款款飞

瞻风拨草作生涯历过诸方总纳衙不是一番勤苦后至今那得永传家

末法垂秋奋起时行藏岂肯堕窠离蓦然收尽花潘巧虽成造次润心脾

门庭孤洁足风光不比寻常逐队忙春暖雪消花烂熳天时人事及相当

灵鹫曾拈示此桐若能自肯乃方通等闲放出撩天鼻鼓舞尘寰大地红

　　　　　　三和

万紫千红开发时上林春夺一枝归泥团打破成狼藉个个衔恩翼翼飞

才然动着遍天涯检点将来却在衙个里分明无住着不知春色落谁家

林下纷然须趁时风流杰出没支离就中若了浑无事落得舒怀且养脾

地久天长赖此光参详谁不为伊忙埋头深院无人识略露锋铓孰敢当

逸林解放乐疏桐赢得身闲手眼通且应随缘消岁月风飘香袭落花红

　　　　　　四和

春深昼永出林时紫陌纷纷恰又归只为主人情义重想因不忍去来飞

白拈惯作好生涯作略超方悉任衙大地行来无寸土阿谁不羡旧声家

隐出须知各有时贵乎操守慢支离未经霜雪难同味资口徒将不畅脾

春日融和气质光纷芳鼓舞为谁忙己躬大事若能了触处无情孰抵当

收拾纷华且隐桐白云深处有谁通把茅休歇铛支早榾柮无情火焰红

　　　　　　五和

欲舞灵峰莫待时直须恰意乃方归入门堂奥无多子起落分明便任飞

寻芳林表乐无涯照用齐行趁晚衙纵夺掀翻浑不住天然到处便为家

扬眉吐气发辉时任运飞腾绝即离个里岂从天地得成家安顿快心脾

峥嵘游戏好风光踏着花心不用忙操守将来成事业者回尽力要担当

透出威音劫外桐光风霁月悉融通知音犹笑间家具露柱灯笼彻底红
