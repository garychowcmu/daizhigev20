嘉兴大藏经　莲月禅师语录


　　莲月禅师语录序

　　时当春暮绿暗红稀黄鸟间关午梦初醒忽见西方古佛放光射我此间因叹破山老人深入天童之室故其门下宗匠最多而莲月禅师洵为得髓之子也盖今日佛道大盛知识如云说法如雨行脚者不假远涉千山万水保社丛林所在而有岂非幸事但其中不无淆讹大须审细所以古德云打头不遇作家到底终成骨董此非具择法眼其不为增上慢人者几希试观莲师语录斩钉截铁绝去廉纤所谓狮子哮吼百兽脑裂狐狼野干尽皆倒退三千逼真天童双桂家法自宜急登剞劂以广流通则见闻随喜者将不惮千山万水参请真正宗师不至瞎却众生眼余故不揣无知而敬为之序。

　　康熙庚戌槜李约庵道人施博撰

　　莲月禅师语录目录序文二第一卷上堂第二卷上堂第三卷上堂小参第四卷(拈古颂古)机缘第五卷法语行实偈上第六卷偈下书问(像赞佛事)附住玉泉语录二卷

　　(目录终)

　　莲月禅师语录卷第一

　　门人性容录

　　住遵义府九青山东印禅寺

　　顺治戊戌春师在夜郎山怀白堂受请进院三门云门庭孤峻堂奥幽深且道从那里入乃以拄杖三击云七通八达了也便进。

　　佛殿云高揖释迦不拜弥勒此是过量人行履即今新长老礼拜阿谁喝一喝遂展具拜。

　　方丈云生铁楖栗头正尾正倒弄颠拈衲僧乞命忽遇其中人来时如何敲骨取髓必行之令。

　　众护法请升座师至座前拈疏云龟画马图龙文凤彩一一全彰第一义谛若也见得不劳指注其或未然却请维那对众剖露。

　　指法座云师子王座师子哮吼惊起灯王现身北斗大众见么喝一喝遂升拈香云此瓣香盖天盖地非古非今专伸供养
本师释迦牟尼佛西天东土历代祖师伏愿灯传万亿光照三千此瓣香瑞满六合气贯紫宸端为祝延今上皇帝圣躬万岁万岁万万岁伏愿万国长明舜日八荒共戴尧天此瓣香根培雨露质傲雪霜奉为满朝勋贵本郡尊官缙绅文学伏愿才优治乱德并伊周此瓣香久经祁寒溽暑常露本地风光奉为本山众护法素怀善公伏愿生生同植祗树处处共扶刹竿末拈香云此瓣香穿天下人鼻孔最初得之宝爱囊藏末后撞着辣手七华八裂此是第一回拈出供养前住浙江嘉兴府东塔后住四川夔州府梁山县双桂禅寺传临济正脉第三十一世破山老和尚用酬法乳之恩伏愿指迷盆劄剑度世室盈筹敛衣趺坐维那白椎云法筵龙象众当观第一义师云机前第一义觌面不相瞒历历明明处当阳须善观众中莫有善观者么请出来对众酬唱僧问师子吼时如何师云吓杀人进云露爪牙时如何师云大有人丧身失命在问昔日怀白今朝东印是同是别师云别进云如何是别处师云分身两处看问如何是直捷一句师便喝僧舞坐具归位师嘘一声问喝开两眼时如何师云自看取进云青山渌水师云莫眼华问二水交接龙在甚处师竖起拂子进云还有现爪处么师云切莫蹉过乃云诸佛应现揭示顶门正眼列祖出兴提持脑后钳锤以心印心功不浪施蓦拈拄杖划一划云从上宗旨皆在这里建立若向这里见得彻去便见国王也在这里平治天下大臣宰官也在这里奠安社稷尽大地人也在这里资治劳生圣也凡也僧也俗也胎卵湿化皆在这里安身立命千差坐断一道齐平正是众生度尽恒沙佛诸佛何曾度一人如斯见解虽有衲僧巴鼻犹然未足观光若约提纲宗乘举唱佛法更须知有向上一路格外风规纵横无碍卷舒自由正恁么时不恁么不恁么时却恁么所以道我为法王于法自在方今烽烟顿息花雨飘香山川气静万物已宁且共祝升平一句作么生道一炷清香弥宇宙光天化日动和风(叙谢不录)。

　　复举同光帝问兴化云朕治中原获一至宝只是无人酬价化云请陛下宝看帝以两手舒幞头角化云君王之宝谁敢酬价师云同光帝久获此宝当阳拈出幸遇明眼人善能别价可谓尊贵中尊贵奇特中奇特山僧今日更资一路要与古人相见喝一喝云至宝虽然酬价少五湖四海共承恩复喝一喝卓拄杖下座维那白椎云谛观法王法法王法如是。

　　开炉上堂师云炉鞴弘开烈焰大发锻炼圣凡钳锤恶辣众中有生铁铸就浑钢打成的请出相见僧问红炉烈焰铁牛哮吼时如何师云只须锻炼百千回进云震破大地时这牛儿向甚处去师云东触西触问如何是东印境师云带水屏峰进云如何是境中人师云铜头铁頞进云人境不立时如何师打云莫作鬼家活计乃云巧匠良工伎俩殊大千沙界入红炉钳锤佛祖无窠臼陶铸人天立楷模恁么施设万象森罗悉为煤炭风火满中炽然不息逼得嘉州大象　跳陕府铁牛哮吼黧奴白牯放光动地若是特达之士当下知归管取弹指收功刹那成圣何待长期短限昼三夜三徒劳勤苦虽然如是事无一向猛火无情顽铜自利严锤有力钝铁成钢若要啐地折嚗地断须将生死涅槃菩提烦恼世出世间奇言妙句恶知恶解一一销镕殆尽无位真人觌体现前竖拄杖云棒头有眼明如日要识真金火里看喝一喝卓拄杖下座。

　　立春云霓甘居士请上堂僧问如许供养阿谁解酬师云你作么生僧喝师云只酬得一半僧竖拳师云犹欠在问除却语言棒喝拈拳竖拂还有佛法么师却竖拂子云是什么进云某甲不恁么师云你又作么生僧喝师云又是恁么去也问孔仲尼云吾道一以贯之释迦老子道惟此一事实是同是别师云同则总同别则总别进云同别且置如何是一师竖拂子云者个是一是二进云非一非二师云毕竟如何僧拟议师便喝问挝涂毒鼓声震乾坤第一义在什么处师云丧身失命也不知进云青山苍翠渌水渺茫是第几义师云第二第三进云今日和尚如何为人师便喝僧亦喝师云你这一喝落在什么处进云在这里师云这里是什么所在僧鼓掌师云且莫诈明头乃云本来心地不属迷悟现成佛法迥绝疏亲只为不荐迷己逐物遂被染净二途声色诸缘遮却本有光明不得现前不见道欲取一乘勿恶六尘六尘不恶还同正觉此是古人裂破舌头明明道出正要人在尘劳中得大解脱耳今日是我云霓甘居士侍九旬慈母母善人举家入山请山僧举扬上上一机抑未免与伊曲引旁通去也昔庞居士一日忽云难难难十石油麻树上摊庞婆云易易易一下绳床脚蹋地庞女灵照云也不难也不易百草头上祖师意师云说难说易是他各人出身处即今春光遍野百草向荣且道祖师意在什么处竖拂云分明香在梅华上莫向梅华更觅香掷拂子下座。

　　上堂问卢苑松风谈般若祗园涧水奏弦丝未审阿谁解听师云黧奴白牯进云无情尚韵无生曲怎奈当人不荐机师云你还荐么僧喝师云汝亦未荐在一僧出众喝两喝师亦喝进云学人无剩语一喝当机去一喝酬信施师云依稀似曲才堪听又被风吹别调中乃云说心说性耳里着水行棒行喝眼里撒沙殊不知溪光山色鹊噪鸦鸣满眼满耳非色非声如是则尘尘尔刹刹尔火不待日而热风不待月而凉松直棘曲鹄白乌玄鹤胫自长凫胫自短髑髅横千世界鼻孔摩触家风岂不见米胡遣僧问仰山今时人还假悟也无仰云悟即不无争奈落第二头僧回举似米胡米胡深肯之大众悟既落第二如何是第一头现修罗相作女人拜得么打个圆相虚空里下一点得么拈拳竖指下喝顿足得么推倒禅床拂袖便行得么到者里直饶机前领旨格外明宗犹是不唧溜汉在虽然如是不得春风华不开华开须藉春风力喝一喝下座。

　　破山和尚诞辰慧月禅人设供请上堂雪颖问佛祖冤流瞎驴遍界蹋杀天下人时如何师云阇黎好仔细进云哮吼时虚空出髓利害在什么处师云顶门着痛进云殃及儿孙师云却被你道着乃云抽眼中屑恩重丘山下脑后槌冤入骨髓大树堂前距狞狮之爪牙苍龙城上斗瞎驴之唇嘴一期毒害千古祸胎今朝忽遇老冻脓现大人相四众仰慕却要自家屋里的人说自家屋里的事山僧看来无量福德海不可说无量智慧门不可说无量寿命聚不可说设使以大海为口须弥为舌展转说之终不能尽到此计穷力极处亦不烧香亦不点茶毕竟作么生庆赞作么生供养乃拈拄杖作舞复鼓掌呵呵大笑云男儿自有冲天志不向他人行处行。

　　大悲菩萨诞辰上堂体无向背一月普现一切水用有卷舒一切水月一月摄白浪岸头不守本分红尘堆里恼乱群生溷俗和光婆心甚切应机接物魔境转多蓦竖拄杖云看看观音大士来也今在山僧拄杖头上出大梵音说道净法界身本无出没大悲愿力示现受生或现千手或现千眼或现国王宰官比丘居士乃至佛身而为说法大众大士显如是神变作如是佛事如天普盖似地普擎统三界以为家作四生之怙恃诚为殊胜希有正眼看来只是建化门边事若是万缘寝息千圣不携坐断报化佛头向上一窍有眼觑不到有耳听不及正与么时且道大士又应现在什么国土中卓拄杖一下云观音妙智力能救世间苦复举僧问归宗如何是观音妙智力宗敲鼎盖三下云闻么僧云闻宗云我何不闻僧无语宗以棒趁下拈云者僧虽然道闻不是知音归宗用杀人刀活人剑大似劳而无功以棒趁下即且置只如一等是声因甚有闻有不闻还委悉么若将耳听终难会眼底闻声方始知喝一喝。

　　修敬郭道婆生日请上堂问进无门退则失铁壁上钉钉时如何师云着力钉穿问开口即错动念即乖如何是无生之旨师云速退僧云善哉善哉师云多口作么乃云乾坤既判后分西分东朕乖未萌时离名离相名相既离便见赤条条地好不资一毫丑不资一毫旧面目历历分明本来身原无生灭文殊问庵提遮女生以何为义女云生以不生生为生义殊云如何是生以不生生为生义女云若能明知四大未尝自得有所和合而能随其所宜是为生义殊云如何是死以不死死为死义女云若能明知四大未尝自得有所离散而能随其所宜是为死义大众一队老婆禅说许多道理反令人在义路上钻龟打瓦无有了期今日山僧不惜手脚以拄杖划一划云将生生死死一时划断直教汝等当下解脱若犹未委听取一颂生死重关问答明只将生死话无生蓦拈拄杖当头截掉臂长安任纵横拽拄杖下座便行。

　　上堂僧问把定时威风凛凛逼人寒其中几个彻骨去师云阇黎一个作么生进云放行时华雨纷纷露广长就里阿谁共知音师云灯笼露柱进云把定放行且置怎似学人手提智剑匡王化脚蹋实地恁么行便归位师云脚跟下好与三十问放不下提不起请师决断师云是个什么进云拈出时诸佛也须脑裂师云不妨拈出僧喝师云只有这一喝乃云饮龙潭集凤池没杀鼻孔吐月峰聚云顶刺破眼睛若作佛法商量头上安头不作佛法商量斩头觅活总不与么如何是出身路良久云万古碧潭空界月再三捞捷始应知复举慈明和尚室中置水一盆上劄一口剑下着一緉草鞋膝上横拄杖凡见僧入门便指拟议便棒拈云慈明老贼放去较危收来太速若非铁眼铜睛鲜不当头蹉过东印当时若入门时便咦一声他若再指踢倒便行恁么出身免相钝置还有委得者么格外知归休拟议魔宫虎穴定权衡。

　　绍南黄居士至因事请上堂问宝剑露锋铓时如何师云血溅梵天进云魔王脑裂狐狸潜踪去也师云不为分外乃云辨魔拣异须是顶门具眼诃佛骂祖还他脑后见腮若要全提正令佛来魔来总与三十棒何故这里放过即不可复举西天胁尊者与一外道论议约其负者为弟子外道曰谁当先语尊者曰吾既年迈又从远来理应先语外道曰可尔恣汝所说吾当尽破尊者曰当今天下太平国王长寿语已即默外道茫然不知所趋即时堕伏度为弟子拈云尊者立论如生铁铸就昆仑山八面受敌不独一个外道开口不得假使百千万亿外道只得饮气吞声者个外道虽然把髻投衙也是皮下有血的致令一拨便转山僧恁么告报还知他古人立地处么师子林中无异兽象王行处绝狐踪喝一喝。

　　上堂僧问石女无心行水面木人抚掌咏狂歌解把虚空颠拈倒弄是什么消息师云神仙密诀父子不传进云请师暗通一着师拈起拂子进云犹如锦上铺华师云更须知有向上一路乃云盘山道向上一路千圣不传慈明道向上一路千圣不然径山道向上一路热碗鸣声我天童密云师翁道向上一路踏破草鞋大众一等是个向上路因甚语意不同且作么生判断乃云益州纸贵一状领过。

　　文平安居士设斋请上堂神头鬼面突出难辨魔口佛心回看益深直须两眼双明不被境缘转换万别千差当阳勘破方受得人天供养复举维摩居士因须菩提持钵因缘拈云须菩提大似飘堕罗刹鬼国不解逆风把舵维摩居士虽是满盘托出争奈尊者一时吞吐不及正是食到口边被人夺却东印若作须菩提但端坐合掌云善哉善哉是名真供养管教老大维摩直得默然山僧恁么拈还识他利害处么砒霜一饱浑闲事蛊毒之家水莫尝。

　　乐温恒靖禅人请上堂恒靖上座请法而至有则因缘分明举似昨夜文殊大士骑狮子峰奋迅勇猛　跳到须弥顶上哮吼一声只得大千世界狐狼绝迹异类潜踪今日归来又在巴山之南湘水之北三家村里巍巍然距地只是不得动着动着则丧身失命乃震威喝一喝复举古德因僧参次便云太褴缕生僧云虽然如是要且是狮子儿古德云既是狮子儿因甚被文殊骑僧无对拈云古德就机一拶要见爪牙争奈者僧不解哮吼若是狮子儿直下翻身去也众中莫有为他代得一语者么时有僧喝一喝师云也被文殊骑僧拟再进语师却喝云狮子咬人韩卢逐块。

　　上堂僧问枯木逢春时如何师云红的红白的白进云大地风光如何理会师云日暖山容丽风高竹韵长乃竖起拄杖云头头独露屋角几枝梅蕊吐物物全彰墙头数树杏华香时节至漫郎当鼻孔直须彻免教蝶梦长大家拾取这春光掷下拄杖复举昔有僧看诸法从本来常自寂灭相不解致疑久之忽闻莺鸣而悟遂联云春到百华开黄莺啼柳上拈云这僧一向死极不得活却被树头莺一声唤醒便乃瞥地虽然如是也是声色门中活计若是佛法未梦见在何故玄沙道底。

　　上堂僧问一切众生本来具足因甚有当面不识者师云只为分明极翻令所得迟问初祖直指明心见性何处入路师云脚下鬘鬘进云何不直指师云不曾曲问一口吞尽乾坤时如何师云还须吐却僧喝师云未吐在进云水穷山尽向什么处去师云坐看云起时乃云默时说鸟语华香有密诀说时默水流风动通消息如是则知万籁虽殊共演西来大意群象不一全明向上玄机若是超宗异目的未举先知倘若情存限量落在见闻乃拈起拂子云见么复敲香几云闻么若见若闻是随声逐色汉不见不闻逃声避色汉更若见而非见闻而非闻又是戏论相违汉恁么也不得不恁么也不得恁么不恁么总不得且作么生得相应去复拈起拂子喝一喝云当阳透出是非外一任横身宇宙间复举马祖因僧问离四句绝百非话拈云问既有宗答亦攸同虽是半明半暗毕竟泥里有刺古今拈提者尽谓者僧受他惑殊不知他父子家风总被者僧勘破了也还见么三人证龟成鳖。

　　上堂僧问第一即不问未开口时如何师云已落第二进云和尚道一半学人道一半师云坐断舌头乃云电光中垂手石火里翻身虽是逴得便行未免平地吃交何况瞬目扬眉迟了七刻八刻思量拟议隔却千山万山所以道举一不得举二放过一着落在第二适才未白槌未开口时早是第二了也即未出方丈未升座时亦是第二了也钟未鸣鼓未响时亦是第二了也至若问来答去指东划西总是草里辊有甚了期敢问大众既都卢是第二毕竟如何是第一还有举得者么时有拍几者有下语者师乃拍膝云罕逢穿耳客多遇刻舟人。

　　上堂消息暗通尚挂唇齿灵机互换犹犯锋铓掀倒禅床拂袖便行疾入膏肓山僧恁么告报众中忽有个负血性的出来道老汉因甚一向压良为贱只对他道雪后始知松柏操事难方见丈夫心。

　　上堂一二三四五今朝更莽卤杨岐三脚驴踏杀玄沙虎若不顾危亡作么生救取乃喝一喝云甜瓜彻蒂甜苦瓜连根苦虽然如是更有一事可疑古者道大道只在目前要且目前难睹欲识大道真体不离声色言语山河大地草木丛林是色犬吠驴鸣水流风动是声作么生是大道真体若谓声色是指鹿为马若谓声色不是掘地觅天正恁么时如何转身以拂击禅床云击碎是非关迥然超佛祖。

　　浴佛解制上堂指天指地撒沙撒土平地孤堆祸遗千古引得忤逆儿孙一棒打杀频添冤苦今我此中圣制告圆个个向前当机转语忽有个抱不平的愤性出来推倒禅床喝散大众东印门下虽则未敢全然相许不妨大家应时及节足蹈手舞既然一总吝慈正上座只得自行此令去也乃拽杖一齐打散复召大众众回首师云逢人切莫错举。

　　住重庆府巴县白岩山宝轮禅寺

　　顺治庚子十月初一师在涂山觉林禅寺受请入院佛殿喝一喝云好一殿功德礼拜则见相发心不礼拜则当面蹉过且道礼拜是不礼拜是乃展具云是非都盖却自我整威仪便拜。

　　方丈云立宾立主廓彻顶门正眼即照即用痛下脑后钳锤且道佛来魔来如何拣辨喝一喝云金刚与泥神揩背。

　　总督李大护法文宇牛公请于当寺开堂拈帖示众云圆相一点白纸三张虽无言说文彩已彰会么请维那对众重为敷扬。

　　指法座云这个华王座原来诸法空是人行是令壁立显真风遂升拈香云此瓣香海岳钟其灵日月光其德恭为祝严。

　　今上皇帝圣躬万岁万岁万万岁伏愿威声大扬阃外千邦镇静德化遐被寰中万里讴歌此瓣香应运应期为祥为瑞奉为本郡在位尊官缙绅文学伏愿吐哺握发崇尚贤之典拨乱反治竭持世之才此瓣香不从外觅唯向内薰奉为期主文宇牛公旧住云竹觉公现前众居士伏愿不昧本来心地不离自性福田此瓣香荆棘丛中久秘干戈队里得来一露锋铓天下无敌此是第二回拈出供养万竹山双桂禅寺破山老和尚用酬法乳之恩伏愿雨花飞处烽烟息棒喝轰时佛祖惊乃就座维那白槌云法筵龙象众当观第一义师云问得孤高答得深如虫御木偶成文可中若具超宗眼一语当机便出群有么有么。

　　僧问王化大行时如何师云海宴河清进云佛法大兴时如何师云风行草偃进云今日炉鞴大开无角铁牛如何锻炼师云一锤粉碎僧喝师云莫乱　跳问如何是宝轮境师云江平回纳水树茂乱生云进云如何是境中人师云出头威拒佛觌面势如王进云人境不立时如何师打云痛领者一棒问世尊为一大事因缘故出现于世和尚今日以何为人师云山僧也恁么进云某甲不恁么师云你又作么生进云一朝权在手便把令来行师云你试行看僧喝师打云莫道不恁么好乃云无纹心印绝识绝情出匣剑锋离名离相水到渠成遇缘即宗法随法行法幢随处建立法幢既立法令当行明大机显大用敲出凤凰五色髓击碎骊龙明月珠黄头碧眼饮气吞声临济德山望风敛衽至于拈拳竖指瞠眉努目种种伎俩到这里一点也用不着为甚如此圣凡情量迥超出独脱无依威更尊复举三圣道我逢人则不出出则便为人兴化道我逢人则出出则不为人拈云二尊宿恁么说话大似扬声止响山僧虽是他家儿孙出处却不同说甚为人不为人只是相逢便棒何故尘中虽有隐身术争似全身入帝乡。

　　结冬上堂春岩问昔日南泉斩猫是否师云是进云和尚在甚么处见得师云两眼对两眼进云快还性命来师打一棒岩作猫声出师笑云杀人刀活人剑问这个汉伸手摸着举足踏着为甚罗笼不着师云尽阇黎伎俩不奈他何进云三际坐断时何处安身师云前不构村后不抵店问五家宗旨是同是别师云别进云诸佛本同如何有别师云惟有山僧一个不同乃云把断要津不通凡圣放一线道遂分主宾有问有答有照有用有权有实或行棒行喝　拳轰掌面壁辊毬擎叉打鼓提持向上机权展演现成作用怪石苍松尽露未生前面目野云荒坞全彰本地上风光所以道达磨不来东土二祖不往西天人人壁立万仞个个常光现前虽然如是为甚三世诸佛不知有黧奴白牯却知有以拄杖打圆相云个中莫道全无事剔起眉毛仔细看。

　　金刚会众居士请上堂僧问世尊拈华迦叶微笑笑个甚么师云笑你鼻孔向下垂进云虽是当阳卖俏争奈傍观者亲师云一任检点进云今日四众瞻仰和尚作么显示师云拄杖子为伊竭力进云家丑不可外扬师云好事不瞒人一居士问三贤胆颤十地块惊惊个甚么师云金刚手里八棱棒进云在甚么处师便打乃云觌体拈来全无向背当头点出迥绝罗笼过量事须是过量人激发出格句还他出格人提持所以道欲明恁么事须是恁么人若是恁么人方知恁么事且恁么事作么生举唱莫是即心即佛是么料掉没交涉莫是非心非佛是么料掉没交涉不是心不是佛不是物是么料掉没交涉入门便喝是么料掉没交涉入门便棒是么料掉没交涉打个圆相作女人拜是么料掉没交涉推倒禅床拂袖便行是么料掉没交涉既都卢没交涉到此计穷力极处毕竟如何得彻头去蓦竖拄杖召众云透脱是非与得失金刚王眼放光明复举金牛行食次问庞居士云生心受食净名所诃去此二途居士还甘否士云当时善现岂不作家牛云岂干他事士云食到口边被人夺却牛便行食士云不消一句子师拈云电卷风驰珠回玉转彼此作家不妨奇特只如庞公道不消一句子且道是那一句时有僧喝一喝师云你恁么道只恐庞居士不是恁么莫有代庞居士端的者么如无听取一颂两个老汉因斋庆赞双放双收千古定案咦虎骤龙骧步步高不消一句从头看看看口吐明珠光灿烂喝一喝卓拄杖下座。

　　佛成道日上堂灵光独耀雪山明刺破臊胡老眼睛重叹奇哉把不住六年肝胆一时倾大众昨夜释迦老子在雪山中出广长舌相遍覆三千大千世界说诚实言总要大地人放身舍命还知释迦老子落处么顾视左右云一点明星光宇宙揭开脑盖两眉横。

　　岁旦上堂僧问元正启祚天清地宁玉化一统时如何师云和风动地来进云衲僧境界华笑鸟啼决定一致时如何师云两重公案进云王道佛道日月交辉去也师云照破汝肝胆问如何是新年头一句端的道将来师云黄道初开进云雪岭梅梢绽溪边柳欲青师云只得七成进云门外三山笑座上一轮灯师云重说偈言乃云当头道一句大好是新年风软柳增媚雪深梅更妍三台吹木笛八表庆尧天乃横拄杖作吹势云唱出阳春韵调高四海传。

　　上堂僧问老婆禅只是饶舌斩钉截铁请师速道师便喝一喝进云如来禅割肉剜疮却成祸殃请师别道师云山僧从来不分外进云祖师禅敲骨取髓冤沉海底请师更道师云一马生三寅僧喝一喝师蓦头一棒进云还有么师云疑则别参乃云今日双溪胡居士坚请山僧举扬佛法若是佛法正不在频频举扬诸佛不出世四十九年说祖师不西来少林有妙诀宝轮者里孤村流水峻壑闲云诸佛说不到祖师行不到且道还有佛法也无若言其有节外生枝若言其无抱赃叫屈不滞有无迥然独露一句作么生道喝一喝云两岸金沙平涌出水天别是一乾坤解冬上堂僧问选佛场解脱门一切人如何出不得师云脚下无力进云脚下得力时如何师云东西无滞碍南北得自由乃云大地山河尽起舞共欢佳节临三五竖拂子云然灯古佛放光明拂子头边急荐取若荐取得便见结时非结解时非解华发水流遍界光彩复以拂子打圆相云且个中出身一句作么生道涂山云共缙云起巴字水随濮水流。

　　莲月禅师语录卷第一
嘉兴大藏经　莲月禅师语录


　　莲月禅师语录卷第二

　　门人发海录

　　住顺庆府南充县鹤鸣山保寿禅寺

　　康熙甲辰四月初一师在凌云山度达寺受请拈帖示众云灵山会上四十九年说不尽底都在里许当阳觑破总是现成公案若尚留观听请重宣过。

　　指法座云须弥灯王巍巍堂堂当阳勘破越格超方还见么以拄杖击一下便升拈香云此瓣香天地同根万物一体恭为祝严。

　　今上皇帝圣躬万岁万岁万万岁伏愿耕云锄雨民生遂社舞村歌造化均此瓣香气质长桑梓英华老雪霜奉为本府在位尊官缙绅文学伏愿才迈皋夔俗成邹鲁此瓣香非从海岸上来即在本地所产奉为诸山耆旧阖郡护法居士奇学胡公伏愿不忘利己利人之愿力常悟即心即佛之宗乘此瓣香露诸佛眼睛展衲僧巴鼻得来艰险用时峻峭自从亲遭毒手一任颠拈倒弄此是第三回拈出供养万竹山双桂禅寺破山老和尚用酬法乳之恩伏愿祖风大振西川济北波腾浪涌遂敛衣趺坐维那白槌云法筵龙象众当观第一义师竖拄杖云一回拈起处意气一回殊不顾危亡者当头捋虎须还有不惜性命的衲僧么请出相见僧问行藏语默独露全机重升猊座作么拈提师云莫被人换却眼睛进云大似家贼自首其赃师云一场败阙进云拗折拄杖截断舌头作么生抵对师云何不自道一句看僧便喝师便打云贼首头犯乃云世尊不说说弄巧成拙迦叶不闻闻放憨卖俏马祖即心即佛板齿生毛临济三玄三要舌头无骨赵州勘破婆子随邪逐恶既然如此毕竟如何是为人处卓拄杖云鱼行水浊鸟飞毛落入院至方丈云超宗异目的明窗下安排若是进前退后向人讨区分便与三十棒何故木上座性直贵图称本怀。

　　结夏上堂以拄杖打圆相云者个圆觉伽蓝从上老古锥天下老和尚欲人克期取证画地为牢保寿今日虽是同循旧辙要且别立新条说甚护生白足直须剔起眉毛一般意气英锐更欲者回最豪昏散二魔敌退始称汗马功高九旬行满言荐三十乌藤赏劳今与诸人重为颂出圆觉伽蓝无旧新安居个个绝疏亲通身手眼通身露岂待相将验蜡人。

　　浴佛上堂僧问未离兜率已降皇宫两处机关请师道破师云伸手原在缩手里进云因甚未出母胎度人已毕师云现成公案进云那老汉被学人觑破了也师云你在甚处着眼进云知他法身遍刹尘师云天地悬隔进云善哉善哉师云是何言欤乃举世尊初生因缘毕复云此则因缘判断者多谓世尊莫大伎俩却被云门折倒殊不知世尊将赤土画簸箕云门跳在里许至今出不得二俱是弄巧成拙虽然如是敢问大众毕竟世尊有何罪过而云门要打杀且道利害在什么处若检点得出便见他劈腹剜心横身为物堪作佛祖儿孙堪报不报之恩若犹未委山僧不惜手脚重重话会去也蓦竖拄杖云穿过髑髅血滴滴落华流水一溪红。

　　平阳陈居士请上堂一居士问杲日当空照见庞公师云即今庞公何在士喝一喝师云不是士云是甚么师云是伊指鹿为马乃云生铁铸成的志坚更不移忽然漆桶快方是彻头时如我平阳居士学道有年自远来山志在拟古山僧只得起模画样贵与古人相见唐贞观时庞居士初参石头头以手掩其口士有省后参马祖亦如前问祖云待汝一口吸尽西江水即向汝道士于此悟入拈云马祖石头觌体提持庞居士横身担荷虽则妙契一时独唱千古争奈犹吃许多力在山僧恁么判断意在于何竖拂子云大地山河无彼此分明独露本来身。

　　莲华庵宗风鸿公送新成衣至请上堂僧问针劄不入时作么生趣向师云我这里七纵八横进云还有转身处也无师云高高山顶立深深海底行进云谁家没者个消息师云海神知有不知贵乃云教外别传不立文字山色溪光全彰大义从上乃佛乃祖直要人体取衣线下一段大事且衣线下事作么生体取震威喝一喝云识取摩尼无价珍当来受用无穷极复举僧问赵州万法归一一归何处州云我在青州做一领布衫重七斤拈云赵州格外提持不落窠臼若非顶门具眼未免不错认定盘星且道青州布衫与一归何处有交涉无交涉若无交涉赵州古佛一问一答不可徒然若有交涉毕竟是个什么意众皆下语师不契乃竖拂云铁里泥团绵包特石。

　　初夏上堂欲识佛性义当观时节因缘时节若至其理自彰即今莺娇柳媚蚕妇采桑水流华发农夫插秧会得原是天真受用不会未免业识茫茫复举僧问云门如何是诸佛出身处门云东山水上行又有。

　　僧问圆悟如何是诸佛出身处悟云熏风自南来殿角生微凉师云二大老虽则不负来机要且只见锥头利不见凿头方今日如有问保寿如何是诸佛出身处但向伊道遍界不曾藏。

　　天中节上堂恒靖问杲日丽天如何是端阳境师云万象森罗尽起舞进云人境俱寂蒲剑横空未审利害在甚么处师云遍地血淋淋乃云今朝五月五蒲剑当阳舞门上钉桃符堂中挝毒鼓不惟大家应个时节且免得他闲神野鬼向百草头撒沙抛土虽然如是事不获已据令而行一句当机超佛越祖且道是那一句横按拄杖喝一喝云　哩　哩苏噜苏噜刺史无欲熊居士至上堂举陈操尚书到资福资福见来便画一圆相尚书云某恁么来早是不着便更画圆相作么资福便掩却门拈云资福虽是赤心片片大似无事生事致令尚书检点今日熊护法到山相访山僧家风略与古人不同亦不画圆相亦不掩门不立一机不吐一词方丈门八字打开且道还有相见处也无动容扬古路不堕悄然机。

　　上堂今朝偶然六月初一云静天高雨散风疾寒暑迭迁如水奔逸品汇相催各不逾秩乃拈拄杖卓一卓云惟有这个木上座解还本质不属阴阳称性过日有时横肩有时横膝狭路逢人着著论实只如即今与他唱酬如何委悉复卓拄杖喝一喝云万仞峰头一声觱篥。

　　解夏上堂僧问钟板停悬向何处行履师云秦地不收汉地不管进云铁牯牛过窗棂头角四蹄俱过因甚尾巴过不得师云粗处易过细处难僧以坐具搭肩便出师云切莫乱走乃云从前一期钉椿摇橹逼到今日解缆放船虽然如是顺水张帆的也防遭点额逆风把舵的方是弄潮人为甚要如此巨浪惯经巴峡险五湖四海任遨游复举洞山秋初夏末众兄弟东去西去直须向万里无寸草处去师云踏破草鞋石霜云出门便是草又有老宿云直得不出门亦是草漫漫地师云藤蛇绕足复云者一队老汉为人竭力虽然各有出身处要且路头不别未免递相钝置只如有佛处不得住无佛处急走过又向甚么处栖泊若道得一语相应保寿拄杖子两手分付脱或未然奋起不群精进志还从者里立乾坤。

　　双桂秉拂上堂僧问问话的是不问话的是师云问与不问都卢不是进云毕竟如何才是师喝云不是不是僧连喝而退师云兴化道底乃云师子窟中狮子儿爪牙自利象王林下象王种鼻孔尤长咬杀天下人蹋杀天下人老冻侬出队斫頞相望看他榜僧堂语云汝诸人凡有疑处悟处总听莲月上座指挥不知诸人疑悟亲切么疑者别时商量悟即对众道来秉拂上座拄杖与伊相见如无且看古人道一喝不作一喝用毕竟作甚么用喝一喝下座。

　　荆州府龙山寺为破山老和尚举哀上堂云时代变迁法门隆替佛祖命脉存乎其人我师破山老和尚道行恶世机越箭锋于两军相对处卖弄慈悲在百战不休场拈提捶拂不顾危亡只图拨转人心同见太平世界胡为一旦踢倒乾坤收摄威音那畔人天感慕弥深大众欲知我师行藏却请同到真前爇一片返魂香当于无相中现相无言处显言从头说出常寂光中生死去来神通游戏迥出常情一番境界真前插香云望隆两浙道重三巴和光溷俗玉石金沙逢场作戏做笑面虎遇人中毒弄鳖鼻蛇能事既毕返白牛车归根双桂瑞钟灵芽抽枝发干香遍天涯道脉递衍愈盛愈遐无在不在面目无差以手捶胸云猿向绿啼巫峡树鹤从红唳楚天霞。

　　住荆州江陵柏子山青云禅寺。

　　康熙丁未三月初一师在龙山受请入院至三门云佛语心为宗无门为法门既然无门作么生出入卓拄杖云路头在这里便入。

　　佛殿云新丛社新佛相新长老言句亦必要新的乃展具云倒身不为从仁义正眼直教露顶门遂拜。

　　伽蓝殿云法道隆替秉心护持拈香咄云与么供养威力弘施。

　　方丈云学士解玉衲僧拔楔如何若何斩钉截铁非但此时令行摩竭且道这里或遇船来陆来作么施设一棒一条痕一掌一握血。

　　玉泉张山主诸山耆宿洎阖城居士请上堂拈香祝圣毕僧问柏子堂开人天普集临济宗风请师举唱师震威喝一喝进云便恁么承当去时如何师云脚跟下犹有重关在问复古名刹开选佛场功勋若何师云种豆不生麻进云及第归时如何师云锦上铺华乃竖拂云法不孤起仗境方生复以拂打圆相云正觉无名相随缘即道场从上佛祖皆在此个道场中各建门庭互陈作略拈华面壁舞笏辊毬提持不一山僧今日亦不向外打之绕直捷行个条令务要诸人当下见个落处只是不得承虚接响掷下拂子喝一喝云千般伎俩皆春泽一喝如雷起蛰龙复举世尊因地布发掩泥献华于然灯佛然灯见布发处以手指云此一方地宜建一梵刹时贤于长者持标插指处云建梵刹竟拈云然灯古佛心不负人路头不肯蹉过长者见机而作弹指收功遂成不朽道场今日山主玉泉张大护法营此精蓝请山僧于中举扬宗乘流通正法眼藏施设虽然不同道场要且无别听取一偈掀翻瓦砾布黄金今古人同这片心野旷池平龙象集从教蹴蹋振丛林下座。

　　浴佛岷源禅人圆戒上堂岷源问禅与律是一是二师云一有多种二无两般岷喝师云今日释迦老子降诞用喝作么岷便拜师云且礼拜着僧问今日释迦老子降诞和尚如何庆赞师云七棒对十三进云云门大师犹在师云棒下无生忍临机不见师乃云诸方今日浴佛盖景仰二千余年遗风贵图家声不坠自古迄今拈提甚多如药山遵布衲浴佛次药山云这个从汝浴还浴得那个么遵云把将那个来药山休去后有同安禅师举云此则公案人多向意识边卜度谓这个是铜铁可以浴得那个是法身全无形段怎生浴得如此情解都道药山是遵布衲靠倒不知二古人一出一入未有赢输三十年后不得错举后又有幻寄道人举云正如逢场作戏何高何低三十年后错举者便是幻寄师云而今不免一状领过从头颂出作者不争语句长徒劳彼此漫商量今朝柏子举仍错洗出全身又放光恁么见得无戒不持无行不备傥涉踌躇重重下个注脚去也说戒毕复云持犯束身身且空不持不犯绝罗笼现成公案浑无事清净本然与佛同下座。

　　观音大士开光玉泉张护法请上堂僧问大士相未成时本自圆明既成之后光从何发师云顶门三千脑后八百问四众瞻仰大光明藏请师直下打开师拈拂子划一划云看取这一道进云人人从此开正眼去也师云且照顾汝一个问鹫苑拈华即不问庭前柏子意如何师云觌面相呈进云只这是别更有在师便喝僧亦喝师云我喝自有意你喝是甚么意进云龙吟雾起虎啸风生师云莫错注脚乃竖拄杖云法身无相现形来瞻仰渠侬脑后腮八万四千毛孔里光明无数一时开以拄杖击禅床云观音大士今在山僧拄杖头上放光动地说普门示现法是汝诸人还见也么复以拄杖打圆相云六根清净无遮隔一道常光昼夜明下座。

　　双桂破山老和尚忌日拈香毕喝一喝云当年恩怨两无端立定家门不改观一喝至今酬一喝对人拈出更心酸。

　　提督军门胡大护法山主张玉泉阖郡居士请开炉师拈疏云百千法门无量妙义尽在里许未举知归文不加点若犹拟议却请维那对众宣过。

　　指法座云这个狮子王座山僧在西川时几回踢倒今到荆南一旦扶起且道毕竟是何作用卓拄杖云还凭木上座拨转上头关遂升拈香云此瓣香寰中独贵海外同尊端为祝严。

　　今上皇帝圣躬万岁万岁万万岁伏愿四海波平共乐无为化日六龙光盛同披何有仁风此瓣香应运而有怀德以兴奉为满朝文武诸道勋贵本郡在位尊官缙绅文学伏愿五百余年名世出千重间气哲才生此瓣香仙苑盘根祗林错节奉为请主提台胡护法山主张玉泉现前众居士伏愿灵山付嘱无忘末世金汤永固此瓣香毒蛇头上探取猛虎口中夺来无烟火气无刀斧痕此是第四回拈出供养双桂堂上破山先师用酬法乳之恩伏愿棒头痛彻儿孙骨桂子香清佛祖风乃敛衣趺坐维那白椎云法筵龙象众当观第一义师云一等铜头与铁额红炉锻炼分标格众中若有恁么人普请出来试火色有么有么一僧才出师便打一棒僧云大机全彰即不问独坐大雄峰时如何师云看取上头注脚问炉鞴大开锻凡成圣如何是凡师云我这里圣也着不得进云如何是圣师云何不领前话问人天聚会佛祖心印请师提唱师便喝僧拟进语师便打僧云除却棒喝又作么生师又打一棒云这个是棒不是棒僧喝师又打僧问向上宗乘如何拈提师喝云山僧一向恁么僧亦喝师云我也喝你也喝那个的是僧云有宾有主师云如何是宾如何是主僧又喝师亦喝乃云炉鞴初开日钳锤意气豪幸多顽钝铁总欲炼吹毛所以长期短限画地为牢问来答去正打旁敲如将军战三略六韬沙场决胜不让丝毫虽然如是善用心者不是徒劳火星迸出着眼须高乃拈拄杖作拨火势复掷下拄杖作怕势云燎却面门了也大众恁么时节难遮掩无位真人何处逃复举临济大师上堂云赤肉团上有一无位真人常在汝等面门出入未证据者看看拈云见烟是火见角是牛恁么看取更莫别求听取一颂柏子开炉任自由当阳拨火势难收忽然燎却面门也无位真人走出头喝一喝维那白槌云谛观法王法法王法如是下座。

　　明渊夏公济之王公洪畴符公阖城众居士请上堂今朝初一升座举扬第一义谛迥然超出思惟拟议岂可尚涉　纤又假语言文字于今事不获已引则古人因缘助发诸公高致齐峰和尚因庞居士相访士问曰此去峰顶有几里峰云什么处去来士云可畏峻硬不得问着峰云是几多士云一二三峰云四五六士云何不道七峰云才道七便有八士云得也得也峰云一任添取士咄之而去峰亦随后咄之拈云这则公案问来答去虽然灵机互换怎奈随邪逐恶脚跟犹未点地柏子则不然如问峰顶几里即将拄杖向伊面前一划当时截断路头免得腾蛇绕足递相钝置山僧恁么批判还有为他二古人出气者么良久众无出师咄云洎合停囚长智便下座。

　　冬至上堂僧问柏子林中狮子吼万山众兽尽奔趋今朝冬至方升座还有惊人句也无师云寻常不敢举似人进云毕竟作么生师云寒霜满面十分威进云裂破骨髓师云冻杀阇黎进云秋去冬来飞白雪万法还归一线中师云莫被一线缚僧喝师云一切坐断问杲日丽天如何是一阳来复师嘘一声进云恁么则万象森罗尽鼓舞去也师云莫便是你分上事么僧舞坐具师便打乃云日迁月运四时转逐风励霜严一阳来复天地从此位万物从此育生生不已中九九共六六乃拈拄杖作吹笛势云大众闻么韵出循环化母机非同邹律吹寒谷复举僧问古德一阳来复日长一线未审佛法长多少德云长一线又古德云一线长师云较长论短颠拈倒弄二古德只通得这一线佛法据柏子看来犹隔一线在大众且道如何是他隔处若委悉得对众拈出若也未能问取当年在先师处吃痛棒的法侄竹公颖木。

　　阿弥陀佛诞日金陵众居士至请上堂举六祖大师示众云汝等念佛求往西方我今移西方来东土汝等各愿见否众云若此土得见何须更往彼国祖云精进即是释迦平直即是弥陀喜舍名为势至慈悲即是观音只因贪瞋痴无明烦恼八万四千尘劳毒龙巨海遂有东西之隔师云大小祖师恁么说话虽是直捷提持要见西方犹隔十万八千不见道无边刹海自他不隔于毫端十世古今始终不离于当念与么看来一目平等何东何西何净何秽何彼何此何取何舍今日众居士设斋庆赞且道阿弥陀佛还来现身说法也无竖起拂子喝一喝云临济窟中狮子吼丰干骑虎出松门下座。

　　提督中军懋西郭护法生日请上堂僧问麟阁勋成瑶池果熟未审春秋几何师云甲乙丙丁进云只道得一半师云你试道看进云齐天花甲子一任数春秋师云还要老僧道过遂打一棒云戊己庚辛一居士问大护法悬弧之日特请和尚升座如何庆赞师云高逾山长逾水士云某甲不然师云你又作么生士云自入桃源后华开劫外春师云莫教满地狼藉乃云定阃外乾坤横吞巨海荷寰中日月倒跨须弥烟云一扫万里讴歌风恬浪静大地平沉如是气宇如是威光历古今而不变处寒暑而不迁现宰官身弘佛祖教能行恁么事须是恁么人今日是我郭护法初度之辰请山僧说无生法忍山僧于是入清净光明定中策起眉毛洞观此护法摩尼宝藏里本有法财种种无尽行愿无尽智慧无尽福德无尽寿命无尽既都卢无尽且不落数量一句作么生道喝一喝云超越人间花甲子虚空恰好与齐年下座。

　　承天寺僧纲司澄若公阖山耆宿德慧公请上堂师云端人天模范立佛祖典型振龙象风规布国王恩泽赤心片片纪纲丛林谦光导物扶竖宗乘行不犯之令赞无为之化正当恁么时共祝皇猷一句作么生道一炷清香频绕座光明佛日仰尧天。

　　上堂昨日才升座今朝又上堂同中还有别幸得舌头长虽然如是惑乱人未有了期众中若有不受惑者拄杖子且教靠壁倚墙或犹未能朝打三千暮打八百只教他奋迅哮吼一个个如狮子王喝一喝。

　　本城诸山勤旧美之谭公伯楼熊公洎众居士请上堂若论此事不落阶级百万人中单刀直入电卷风驰不暇顾揖铁眼铜睛觑他不及有时深深海底行有时高高山顶立森罗万象没遮拦笑杀西江一口吸只如今朝日冷风寒冰清露湿野色湖光烟云掩袭竖拂云因甚文殊普贤又向拂子头上一时共集掷拂云从教放去复收来二五分明是一十。

　　上堂僧问如何是柏子境师云一任往来人共看进云如何是境中人师云自己也须着只眼进云如何是夺人不夺境师云转自己归山河大地进云如何是夺境不夺人师云转山河大地归自己进云如何是人境俱夺师云一尘不立进云如何是人境俱不夺师云万汇齐彰进云把住的是放行的是师云临机纵横僧礼拜乃云心外无法清风明月法外无心烟水云林大地山河皆为诸佛鼻孔万象森罗尽是衲僧眼睛信手拈来信口道出无处不显本地风光无事不露向上机要昔有僧问赵州如何是西来大意州云庭前柏树子僧云和尚莫将境示人州云我不将境示人僧云如何是西来大意州云庭前柏树子拈云者僧如蛱蝶穿华只求深入不知身在华里赵州古佛平生肝胆被者僧一拶一时倾尽虽是为人心切只有者一着子且道当时赵州因甚不转机答话还委悉么季布无二诺侯赢重一言。

　　佛成道日荩臣翟居士请上堂僧问如何是世尊不说说师云舌头不出口进云如何是迦叶不闻闻师云耳朵两片皮进云意旨如何师云明明历历乃举世尊悟道因缘毕复云六年默坐冷如灰一点明星豆爆来露出眼光天地别扬声不觉叹奇哉如是则知释迦老子悟道成佛皆是照彻者一点明星坐菩提树降伏魔军皆是彰显者一点明星四十九年转大法轮皆是露布者一点明星临末梢头拈华顾众皆是会归者一点明星觌面当机破颜微笑皆是领略者一点明星后代儿孙行棒行喝皆是提持者一点明星现前大众礼拜问答皆是举扬者一点明星今日翟公设斋庆赞皆是会悟者一点明星老僧恁么重重拈出皆是证据者一点明星今之古之历历明明在汝诸人眉际眼底昼夜显现以拄杖指云当日风光今日是俨然同在雪山中。

　　玉泉张山主请上堂拨转天关还他特达英杰掀翻地轴须是不群丈夫夷平海岳摇荡乾坤收放日月驰骤风云大人之根大人之器大人之机大人之作如我玉泉山主一生豪侠富贵功名治乱兴废一一看如幻梦偶向山间杖藜散步蹋着一片常住闲田地遂建精舍于中去来石头瓦砾　着磕着深知痛痒欲于双桂林下狮子群中记莂一个与数名字山僧只得打开宝藏将从上家私尽情抛出大家受用乃拈拄杖连击禅床连喝数喝云若于这里领略分明便见得烦恼即是菩提无明即是佛性幻身即是佛身世寿即是慧命贪瞋痴皆是戒定慧乃至八万四千尘劳皆是八万四千功德如截琼枝而寸寸是玉如析旃檀而片片皆香谓之清凉池谓之平等智谓之根尘同源谓之缚脱无二谓之现成公案谓之海印三昧谓之立地成佛尚多个成字且不落诸缘超然出格一句作么生道复卓拄杖云这边那畔休分别金粟如来长者身。

　　岁旦张山主云万子英闻远芳声令闻中允请上堂。

　　僧问新年佛法和尚拈来说向谁师云陕府铁牛进云谁是得者师云嘉州大象进云也知遍界不曾藏师云不曾藏的是甚么僧便喝师云再喝看进云再喝则祸生师打云从你生起乃云元正初一东皇司令日暖风高乾坤安静万物咸新渔樵歌咏露柱灯笼踊跃多幸正与么时拄杖出来鞠躬修敬高声唱言恭贺本山护法方丈和尚大众禅师佛法新年无偏无正选佛选官同时纳庆喝一喝云山僧一喝拄杖子拱立座傍低声复云今日话头太煞孤硬山僧笑云年年得尔互相撑持抑且令我济上儿孙赫奕威光弥远弥盛喝一喝卓拄杖下座。

　　解制上堂为人竭力九旬把定重关导物应机今日放开一路眼底风云千重百匝脚下烟水七纵八横适当圣制告圆大护法胡公得得为众设解制斋却将从前　纤知解恍惚识情以拂子划云恁么一刀截断直令诸人全身放下无拘无束眼空四海气吞诸方去也且出门庆赏一句作么生道大笑一声真痛快摘杨华又摘杨华。

　　开炉阖城众居士请上堂僧问炉鞴弘开未审握钳锤者谁师云大开金刚眼进云还假锻炼也无师打一棒云只是钳锤恶辣乃云大鞴红炉中陶铸随才艺佛祖吃钳锤人天资磨砺此是释迦老子二千年前灵山圣制柏子今朝有条攀条无条攀例直教丛社免致冷落抑令古风相承不替以拄杖打圆相云将者个作炉子大有可成小有可就出矿顽钝都卢置在里许同增锻炼力势煤炭虽多工夫欲细只要做到没下手处方与从上老古锥悄然默契恁么领略可谓格外明宗得意忘言言句无滞或再沉吟重说一偈精金百炼愈生辉顽铁一锤偏自锐用到无功却现成秦时　轹转关捩复举庞居士道十方同聚会个个学无为此是选佛场心空及第归者个居士恁么说话当体提持令人激切踊跃真古今榜样今日众居士为诸兄弟设结制斋亦是庞公习气大家在者里眉毛厮结亦是个个学无为亦可心空及第归须将圣解凡情一齐飏下如红炉上一点雪相似不留朕迹如是看取何人不心空何人不及第柏子恁么举恁么拈还知他古人落处么金屑眼中解自抽丹霄独步何拘系下座。

　　阿弥陀佛诞辰说戒上堂承天石波耆旧送松月觐闻二禅人来此山中求受诸佛戒即称诸佛子从佛口生从法化生即与阿弥陀佛同一日生虽然如是也要先知自己安身立命处然后知佛祖安身立命处且道彼此安身立命毕竟在甚么处竖拂子云千峰势到岳边止万派声归海上消。

　　燕台唐公元体陈公众居士请上堂品汇荣枯漫自持就中剩有傲霜枝者般种草虽同茂火里莲华分外奇如我今日唐陈何诸公久历风尘常在此事上着脚昔年寓湖南曾参德山神鼎诸师今在荆南复来同参柏子老僧看来只是旧时人不改旧时行履处不见庞居士访则川和尚因缘真是幻人逢幻士老僧逐句下个注脚以酬诸公所请之意川云还记得初见石头时道理否师云将谓忘却士云犹幸阿师重举在师云一回拈出一回新川云情知久参事慢师云不可以己方人士云阿师老耄不啻庞公师云两不是双川云二彼同时又争几许师云单不成只士云庞公鲜健且胜阿师师云对面瞒顸川云不是胜我只欠你一个幞头师云当头盖覆士云恰与师相似师云着什么死急川笑而已师云莫道无事好师复云老僧恁么批判也是相骂饶你接嘴相唾饶你泼水只如道欠一个幞头因甚却道相似聻竖拂云顶门各具摩醯眼明暗抑扬互换高。

　　腊月八日上堂昨夜雪山明星出现释迦老子不觉打失眼睛一时忍俊不禁自叹曰奇哉奇哉一切众生皆有如来智慧德相但以妄想执着不能证得大小世尊恁么说话眼华不少殊不知拨尘见佛佛亦是尘岂有妄想智慧种种差别奈何有明心禅人欲于者个时节效他威仪学他起倒只得将他旧日家风展演一上乃拈拄杖作此○云奇哉释迦老子适才在山僧拄杖头上打个翻筋斗把他睹明星消息尽情说破了也是汝诸人还见么若也见得是名成佛道是名报佛恩众中还有知恩报恩者么出来呈个伎俩大家应个时节如无老僧重重下个注脚去也复以拄杖卓一卓云当阳指出独露堂堂光辉溢目更不覆藏听取一颂一点明星事大彰奇哉三叹贵承当从兹揭示顶门眼千古儿孙照八荒。

　　岁旦上堂八闽中军王公偶至便问冬期即不问当春事如何师云风高旌旆动拄杖顿生光进云临济宾主即今作么分师便喝一喝进云如何是宾中宾师云东鲁西秦进云如何是宾中主师云西秦东鲁进云如何是主中宾师云多喜少瞋进云如何是主中主师云诃佛骂祖王礼谢云作家作家师云莫谤山僧好问四众瞻仰同庆春王如何是新年佛法师云皇风吹宇宙进云遍地是梅华师云刺破眼睛问化龙池古生金粟翔凤山高产腊莲解冻东风今日至请师一句祝尧天师云炉烟乍起庆云生进云覆帱无私民生有赖去也师云知恩须报恩乃云天得一以清地得一以宁君王得一治国安民宰官得一贤劳忠贞且道衲僧得一又作么生雨点棒下雷震喝声为甚如此草阜湖村沾圣化同舒意气庆升平复举僧问镜清新年头还有佛法也无清云有僧云如何是新年头佛法清云元正启祚万物咸新僧云谢师答话清云镜清今日失利僧问明教新年头还有佛法也无教云无僧云年年是好年为甚么却无教云张公吃酒李公醉僧云老老大大龙头蛇尾教云明教今日失利拈云一队老古锥恁么答话也是借婆衫子拜婆年虽然称好手却令人在有无中分析未免彼此失利如有问柏子新年头还有佛法也无但向他道佛法有无且置焚香同祝天子万年直令他全身奉重不暇且道与古人相去多少还会么今日须行今日事此心正在此时倾喝一喝下座。

　　解制上堂一向心言路绝水冷云寒忽然天地春回日暖风高从时节上看来应知结制从自心结解制从自心解当此事未明之先觌面如银山铁壁昼三夜三不容一毫走作谓之结制一朝磕破脑门触碎鼻孔胸中碍膺之物瓦解冰消谓之解制今日张山主为诸兄弟设解制斋众中若有自解者摆手出荆门若犹拟议木上座为众竭力去也乃竖拄杖云有抬有搦掷下云有放有收复拈起卓一卓云水流华发乾坤大七纵八横任自由。

　　　(渚宫江陵事
　佛弟子张名显张名俊张名伟张名誉张名实
　　捐赀同刻第一第二卷
　　康熙九年四月八日　玉泉道人张国贤识)

　　莲月禅师语录卷第二
嘉兴大藏经　莲月禅师语录


　　莲月禅师语录卷第三

　　门人明铎录

　　住江陵福昌山龙兴禅寺

　　康熙己酉春师在柏子受请拈疏示众云此是江陵邑侯唐护法缙绅静庵高护法幻幻居士黄护法先从文字中早露出世尊不说说迦叶不闻闻拈华微笑之旨若不承言不滞句却请维那宣过。

　　升座拈香祝圣毕乃云柏子初住持福昌请结夏彼间与此间何取复何舍不隔一毫端岂拘两保社谁同动止机敕点飞龙马且出格家风作么生互展随身个蒺藜东打又西打下座。

　　入院三门云这个门庭风云曾聚会龙象曾奔腾时代虽久标格犹存山僧今日重开辟不惟光前启后且贵诸人得入以拄杖画一画云千圣同归一路行佛殿木佛不度火金佛不度炉泥佛不度水即今礼那个佛以坐具摵一摵云无为真佛实在我身。

　　伽蓝殿似婉似狠露头露面佛法流通威力显现插香云今朝供养别无多鼻孔中烧香一片。

　　祖师殿先圣后圣提挈纲宗千古万古景仰真风喝一喝云当年面目分明在烜赫威光宇宙中。

　　方丈卓拄杖云据如是室行如是令任他伎俩千般都卢痛与一顿莫道老僧太煞孤峻。

　　指法座云须弥灯王如来已为诸人现身说法了也还见么行藏虽已露着眼更须高遂升拈香云此瓣香天生奇种品类莫齐恭为祝严。

　　今上皇帝万岁万岁万万岁伏愿草木禽鱼共乐高天化日闾阎樵牧同歌甘雨和风此瓣香根在山林之深材中廊庙之选奉为满朝勋贵本郡尊官缙绅文学伏愿盐梅鼎鼐和羹重诗礼桑麻劝俗淳此瓣香染净不二废兴不磨奉为现前居士东岩宗公伏愿祖灯仍递焰佛日更高悬此瓣香始从地头拨草瞻风东觑捕西觑捕一朝勘破两手分付得来久矣收在破布袋中欲隐弥露此是第五回拈出供养双桂堂上破山先师用酬法乳之恩伏愿万竹出林枝枝坚高节遍地发干叶叶引清风乃敛衣趺坐维那白椎云法筵龙象众当观第一义师云举扬宗旨振丛林佛祖风规贯古今今日楗椎重一击还从闹市觅知音众中莫有知音者么请出相见僧问古福昌与今福昌鼻孔是同是别师震威一喝进云古今一家风也师又喝一喝进云今日宾主历然分师云龙蛇易辨衲子难瞒进云谢师答话师云切莫承虚接响僧问祖刹重兴时如何师云只要儿孙个个超群出类进云一任狮子儿哮吼去也师云也要爪牙备始得僧礼拜师乃拈起拄杖云五叶开敷风雨晦明不变喝一喝云一音演唱山林城市同闻声响游扬通微尘刹以无间芳华掩映历百千年而转新今日本郡缙绅众护法请山僧于此久弛丛社力振古风且祖令重行一句作么生道乃横按拄杖喝一喝云大地山河皆起舞石头瓦砾尽生光复举本山第一代善禅师上堂云尽乾坤大地微尘诸佛总在福昌者里以拄杖画一画云说佛说法拈云善老当年施设门庭高大固是作家检点将来大似倚墙靠壁退己让人今日不然若有诸佛到来各与三十棒只教寒毛卓竖列在一边立地听法岂有开口分临济德山也应结舌亡锋自余尽是望风敛衽且道新福昌别有什么长处良久云莫道从前多意气他家曾蹋上头关拍禅床下座。

　　提督本省军门李大护法护国守缘和尚同入山请上堂僧问李和文遇石门一超直入张无尽参兜率末后威光福昌今日旌旆临筵未审和尚如何拈提师云截断两头超今越古进云一句迥然开祖胄云龙风虎定乾坤师云兵随印转将逐符行进云森罗万象咸稽首露柱灯笼共证盟师云也要顶门上具眼乃云播扬佛祖宗乘应逢作者标显人天榜样须待其人担荷还凭有力进趋却速成功如大英雄安邦定国奋发勇猛祸乱立平威震一时名盖天下今此福昌旧院自唐时高平王延惟善禅师高竖法幢询信义端三师继席四海趋风千余年后世异事殊渐成寥落岂知境界更新原有因缘时节印正乍来住此行浅福薄岂可再振前贤大观幸提台李护法指挥三楚帷幄荆南燕台慈云守缘和尚同时行道斯郡大家共出只手定祖席重开之局起古人未坠之风且主宾互换彼此为人眼目毕竟在什么处乃竖拂子云寰中天子敕元贵阃外将军令更严喝一喝下座。

　　佛诞结制君之姚公发仁樊公阖郡居士请上堂僧问如何是福昌境师云东邻酒帘西舍华架进云如何是境中人师云逢佛诃佛遇祖骂祖进云人境已蒙师指示应时及节事如何师拈起棒云云门大师来也进云龙得水时添意气虎逢山势长威狞师打云新月有圆夜人心无满时乃云葡萄行袅蔓杨柳拂新枝瓢笠水云客护生禁足时今乃浴佛之日众居士为大众设结制斋大家在福昌这里与释迦老子眉毛厮结行住坐卧一动一静不离这里若向这里着只眼便见世尊当年也在这里示现受生在这里周行七步在这里指天指地在这里称惟吾独尊后云门大师一棒打杀也是在这里贵图天下太平正是古德道护生须是杀杀尽始安居大众且道护生的是杀生的是若杀的是不应言禁足安居若护的是不应言杀尽始安居若定当得一任七纵八横全身超物外若定当不得直饶蜡人六月如冰大似眼里着一点尘福昌如此告报且道是什么心行以拄杖画此○云若个金刚圈最小蜡人跳出始为奇说戒上堂奋志轨身弃俗儿君王父母必先辞戒为根本勿轻易立定诸人成佛基是恁么人闻恁么说发恁么心受恁么戒请出众来时诸子向前作礼胡跪合掌师抚尺云是事如是持便下座。

　　上堂举福昌重善禅师因僧问如何是正法眼善云夜观乾象僧云意旨如何善云日里看山师云正法眼无处不照烛只因为物所遮未免对境麻眯善老重重点出便见七通八达颂曰夜观乾象日观山一段光明天地间剔起眉毛常独露廓然照彻透重关五日上堂今朝五月五景物随风土竞渡走槐龙跨门骑艾虎丝桐骚客吟村社小儿舞堪笑衲僧家就机打口鼓且道说甚么普。

　　上堂当时重善禅师住此福昌破楹数间残僧数辈晨香夕灯至于说法如临千众阐化多年名喧宇宙古今仰慕正上座住他者个保社家风宛然不异惟说法不能似他老婆心切但饭来与众同吃饭茶来与众同吃茶乃至行住坐卧悉同起倒不曾与人说个甚么且道有为人处无为人处乃以手掴口云彼自无疮勿伤之也。

　　解夏上堂圆觉为伽蓝青山不曾买于中坐与行行坐自端楷无禅道可参无识情可摆从前原未结今日何须解结解两无庸通身任潇洒且道恁么人毕竟向甚么处行履四海五湖中高声唱欸乃。

　　住江陵鹤穴广嗣禅院。

　　康熙八年八月十五日师在福昌受请入院至三门云此门高广龙象总收或入或出谁能不由为甚如此以拄杖画一画云惟有这些子不可蹉过。

　　佛殿云把定时佛眼觑不见放开时且贵大家知乃敷坐具云将此身心奉尘刹是则名为报佛恩。

　　据室手亲眼亲顿空四大谁为座船来陆来总与一时生按过卓拄杖云朝打三千暮打八百一下下都卢不错。

　　正庵沈护法请开堂拈帖示众云诸佛宗乘祖师心印尽从个里流出众护法文章锦绣亦从个里拈来言中有响句里呈机人天众前岂可囊藏被盖却请维那对众宣读。

　　指法座云大而无外高而无尚百千法门一音演唱喝一喝遂升拈香云此一瓣香追唐虞而修德越声色以化民端为祝严。

　　今上皇帝圣躬万岁万岁万万岁伏愿鼓腹讴歌击壤之风再见垂衣端拱如天之颂重闻此瓣香烟霞充其性文物发其光奉为满朝勋贵本郡尊官缙绅沈护法伏愿化行俗美郊关靖雨足风清社稷安此瓣香饱霜饱雪非木非烟此是第六回拈出供养双桂堂上破山先师用酬法乳之恩伏愿指衣里珠生生痛棒如雨揭顶门眼世世热喝如雷乃就座维那白椎云法筵龙象众当观第一义师云万顷茫茫接五湖日高风细放舟徐丝纶百尺抛香饵欲钓惊人浪里鱼以拂子作钓势云若向这里吞吐得一任擎头戴角一任攫雾拏云有么有么僧问透网金鳞不吞钩线如何钓得师云还遭点頞也无进云风云同际会不怕龙门高师横按拄杖云试　跳看僧喝一喝舞坐具便出师云龙门虽未过　跳势颇强问法幢高竖宗风大振还有佛法相传也无师云高声问来进云椎钟击鼓遍告四方岂为虚设师打一棒云正要阇黎据实传问达磨西来直指人心见性成佛和尚今日将何示人师蓦头打云山僧又是恁么进云鹤穴从今辟荆南第一基师卓拄杖云直须步步踏着问金鸡一唱砖镜分明今可重拈出也无师便以拄杖画一圆相进云骊龙颔下珠光辉满大地师云照破阇黎面门问选佛场开即不问海印发光意若何师云大地分明绝纤尘进云恩大难酬师打一棒僧喝一喝归位师亦喝一喝乃云格外明宗风吼山川益壮境中会意霜寒天地弥清搅长河为酥酪过量恢张变大地作黄金破尘展拓有时将丈六金身作一茎草用有时拈一茎草作丈六金身用虽然如是建立门庭不无有此施设广嗣者里曲水平沙波光荡漾孤村闹市树影扶疏虽是一一现成要且不得作境会既不作境会毕竟作么生会乃竖拄杖喝一喝云万象森罗非外物当阳印定浑无殊复举宝寿开堂三圣推出一僧寿便打三圣云与么为人不惟瞎却者僧眼瞎却镇州一城人眼去在寿便归方丈拈云三圣埋兵挑斗驱得此僧赤身挨白刃宝寿枪旗已展不可复收只得露些锋铓虽然各有谋略惜乎令行一半若是广嗣棒折也不放伊在何故有意气时添意气不风流处也风流乃连卓拄杖连喝数喝维那白椎云谛观法王法法王法如是下座。

　　邓信之王晋锡二居士成普贤大士相开光请上堂蓦呈拄杖云见么普贤大士与文殊观音即今同在山僧拄杖头上放大光明出广长舌为邓王二居士说种种智慧种种解脱种种庄严种种行愿中有一句会归不二法门且道是那一句卓拄杖云是法住法位世间相常住喝一喝下座。

　　朗之张居士请上堂一切水月一月所摄财法二施等无差别今日张公同众居士来庵中饭众请山僧为众说法有则因缘未免因斋庆赞个个令得饱参举灵山女子入定话毕云此则公案若是担板汉未窥大全之旨处处渗漏卒讨头不着必须明眼宗匠方能透顶透底我天童密云师翁上堂举此示众云有利无利不离行市放过一着落在第二师云据这老汉说话只要会得女子定便会得世尊说话便会得罔明文殊二大士用处不肖儿孙向矢上加尖堆里添土去也文殊是七佛之师为甚出不得女子定遇贱则贵罔明初地菩萨为甚出得女子定遇贵则贱还会么行市虽同随时改变拍禅床下座。

　　佛成道日文美杨居士请上堂僧问未离兜率已降皇宫未出母胎度人已毕是已成佛耶是未成佛耶师云两处看分明进云因甚在雪山又睹明星悟道师云正要你检点进云也要和尚相委师便打僧便喝师又打僧云真金若不重重锻焉得光华彻底鲜师云闲言语进云大众证盟师云倚墙靠壁汉问当日明星现雪山即今落在什么处师打一棒云在什么处进云谢师答话师云速领取僧喝一喝师又打僧礼拜乃云年年腊月八讲赞叹奇哉只为明星现瞎驴长祸胎大众还知么昨夜释迦老子觑破天上一点明星天上明星照破释迦老子面孔今日供佛饭僧杨居士已在睹明星时同成佛了也现前大众尽大地人总在睹明星时同成佛了也当年释迦老子恁么见得透走出雪山即以这一点明星照定世间人面目观法先后次第建立无边行门谈经三百余会说法四十九年成一代时教正眼看来大似一翳在眼空花乱坠山僧恁么批判还有为释迦老子出气者么如有却与他同一鼻孔如无徒让广嗣舌头咄且道诸人眼睛在什么处以拄杖指云明星一点今犹在照破面门待几时拍膝下座。

　　省我马居士请上堂僧问当门按剑魔佛齐挥顶　具眼群机洞照抹过上头关人来和尚作么生管带师云还我剑来僧震威一喝师打一棒进云举头天外无知己今日相逢始作家师云也是雪上加霜问若人识得心大地无寸土三世诸佛历代祖师即今在甚么处安身师云在山僧拄杖头上七纵八横进云云门扇子　跳上三十三天筑着帝释鼻孔今日知他落处师云识取你的鼻孔进云处处绿杨堪系马家家有路透长安师打一棒云穿却了也乃云马居士数年念佛志欲见佛是伊未见若一见佛满面羞惭昔有城东老母与佛同生一处一生不欲见佛或时遇佛即以两手掩面十指皆佛无处迴避此居士生不与佛同时亦不与佛同处遍欲见佛无处瞻仰不欲见佛的固是丈夫意气急欲见佛的亦非流俗心情却有一处可容着眼竖拂子云杨广骆驼无觅处夜来足迹在松阴掷拂子下座。

　　岁旦值雪凤宇张居士请上堂问佛祖宗乘即不问今朝觌面事如何师云满眼满耳进云尽是本地风光师云却道得一半僧便喝师亦喝一喝乃云梅花雪里初开次风物可人多韵致明教对机曾有言张公吃酒李公醉敢问大众既是张公吃酒因甚李公却醉众中若有会得古人格外说话为张檀越傍通此事共知今日楚水巴山处处呈瑞风日烟云同一天地庆无不宜时节已至满眼春光皆谙所自众既吝慈山僧与伊打个乡谈一贺新年一酬请意乃以拄杖画此○○○操蜀音云一个一个又一个复云会么元日相逢故里人杖头新写三巴字下座。

　　解冬上堂以拄杖画圆相云九十日来大家在者里跳金刚圈吞栗棘蓬虽然伎俩多般总是一场败阙其中罗笼不住呼唤不回的拂袖不顾若是听人处分广嗣为伊出只手去也复以拄杖划破圆相喝一喝云狮子窟中狮子儿当阳放出任哮吼。

　　小参

　　小参僧问佛未出世祖未西来者个消息在什么处师云逼塞满虚空进云作么生构取师云筑着磕着乃云拈华微笑刺脑入胶盆断臂安心泥里洗土块更若棒喝交驰主宾互换言论往来闲门破户总是无计较中成计较无途辙中成途辙不见道三世诸佛法界众生尽是摩诃般若光光未发时尚无佛无众生消息正当恁么时如何委悉乃以拄杖画此⊕云一把绿丝收不得和风搭在玉栏干。

　　法显赵居士生辰请小参师云父母非所亲谁是最亲者喝一喝云穿过髑髅时全身已露也大众还识此人么此人寒暑不能迁生死不能移能促一劫为一日能延一日为一劫改禾茎为粟柄易短寿作长年不是神通妙用亦非法尔如然且道他凭个什么有如是作用若犹未委更听一则烂葛藤昔庞居士道有男不婚有女不嫁大家团圞头共说无生话今日法显居士初度之辰入山饭僧举家学道虽不能如古人行径亦欲仿佛其家风也要说几句无生话奈乎舌头犹未拖地特借山僧拄杖子出口气且道与他说个什么方是无生话蓦拈拄杖打圆相云万点青山常不动一溪渌水古今流。

　　小参师坐次僧作礼云请师亲切便道师云阶前怪石点头笑进云只道得一半师云汝道得么进云雪上加霜师云有甚么交涉乃云大方手眼不涉　纤格外徽猷本无窠臼举一明三当下知归眨上眉毛早已蹉过岂不见僧问香林如何是衲衣下事林云腊月火烧山拈云壁立万仞不落情解横身为物超迈古今若于此中领略得出可以搅长河为酥酪变大地作黄金若未彻头瞬目白云千万里漫将机境话疏亲。

　　湘水吕将军为圆彩剃发请小参披甲整戈口吞佛祖拘弓折箭眼盖乾坤拈却炙脂帽子脱却鹘臭布衫直下休歇将去可作一员无事道人今日是吕护法设斋披剃者僧欲山僧举扬第一义谛发明生死关头山僧亦不如何若何只得与伊一刀两段乃高声喝云出群须是英灵汉敌胜还他狮子儿。

　　为发真禅人披剃小参金刀剃发若为论截断世间生死根从此古今成榜样心灯慧命续儿孙从上老古锥向尘劳中开解脱门正欲人直下出三界之家坐断乾坤顿入无为之地还会得么乃拈起袈裟云且向衣线下荐取喝一喝。

　　小参入此门来莫存知解知解若存漆桶不快一朝打破大好境界且道是什么境界以拂子击禅床云大地平沉虚空粉碎复举安禅师破句读楞严经因缘师云者汉捞蚬摸虾忽然撞过龙门是汝诸人还曾恁么一回也无若未恁么莫将闲学解埋没祖师心喝一喝。

　　师过牂牁郡桃源山房众请小参师云满城旗鼓画角刁斗犬吠驴鸣马嘶象吼七纵八横佛法大有何待山僧更扬家丑虽然如是十字街头闹浩浩孤峰顶上峭巍巍总不涉二途清净法身在什么处卓拄杖云雨打梨华蛱蝶飞风吹柳絮毛毬走。

　　起七小参玄沙不度岭保福不度河岂有一七二七之工赵州八十载长庆七蒲团又岂止一七二七之工看者一队老古锥一等是神通妙用一等是田地稳密而今者里不循旧辙特地建长期长期立短限猛力追寻拶到罗纹结角处万缘寝息六窗幽闲根尘不偶疑悟相通且道猢狲伎俩尽时还有转身处也无喝一喝云傲寒骨力胜霜雪赢得梅华独早开浴佛小参举世尊初生因缘拈云释迦老子开辟封疆云门大师戡定乾坤虽然彼此汗马功高争奈至今干戈不息检点将来总是一队郎当汉败阙不少山僧与么告报众中还有为他雪屈者么如无山僧只得自浇一杓恶水去也震威喝一喝下座。

　　遵义兵宪薛护法火葬万骨请小参瘴云净尽日月重辉华雨飞飏乾坤生色大人境界大人作用今日薛大护法就宦海中高建法幢请山僧激扬个事为迷途津梁蓦拈拄杖卓一卓云山僧适才相席打令惊起依草附木精灵跳在拄杖头上打个筋斗共说两句无生话去也试问诸人且道是那两句聻喝一喝云百骸俱溃散一物镇长灵复举世尊因耆婆善别音响至一冢间乃敲一髑髅问曰此生何处耆婆曰此生人道又敲一髑髅问曰此生何处曰此生天道又敲一髑髅问曰此生何处耆婆罔知生处拈曰世尊旁敲正打言中有响耆婆随邪逐恶不是知音未免当头蹉过争似者里一坑埋却不惟出他古人一头地抑不使承虚接响之流钻龟打瓦虽然如是髑髅今日如山岳毕竟生何处乃以拄杖打圆相云烈火焰中同锻炼红尘堆里白莲开。

　　晚参

　　结制晚参明日结制有五则事虽是杜撰也要预先议定第一则二时粥饭各人饱餐不可徒自忍饥第二则经行处须看脚下不可平地吃交第三则禅床上坐直须惺惺不可开眼寱语第四则钟板鸣时宜将眼听不可被声尘牵引第五则卒然不能说因数日安众困倦今夜虽不说亦不待制期满稍暇即与诸兄弟一齐说破珍重珍重。

　　除夕晚参北禅分岁皮招官府勾追东村烧钱酒醉鬼神迷乱虽然赤心为人不知翻成分外何似柏子者里随分随时随家丰俭烧几片香吃几杯茶与众兄弟东话西话拈古颂古乃至称性谈笑亦复不知何者为定何者为乱何者为静何者为闹举足下足皆是解脱道场一出一入总成游戏三昧所以道欲识佛性义当观时节因缘时节若至其理自彰今夜年穷岁尽时节且道如何是自彰的理聻良久云挑灯坐久无寒气知有春风入夜来。

　　晚参师云结制半月矣汝等做工夫不可因循急须觅个出身之路老僧数次落堂勉励谆谆只要汝等在一机一境上发大疑情讨个分晓若只念死话头有何益也上古原无看话头之说皆是随缘理会遇境生疑在宋时大慧禅师教人看触背关头省悟者甚多近来影响之流不求真悟不起真疑一动一静尚被声色所牵不能自作主宰殊不知必要大死一回行不知行坐不知坐见尽情忘自有转变处古人云不怕活不得只怕死不得果然绝后再苏佛也不奈汝何阿谁欺得汝若只听人说黄檗禅师有云多与儿酥饼消与不消都不管他济得甚么事听取一偈一句话头可力参经行坐卧浑如憨忽然豆爆冷灰里不用从头说再三。

　　晚参大凡学道人见谛不圆只为识情未透皆是六根六尘牵引之过患所以业识茫茫无本可据诸兄弟同在此处一七二七克期取证昼夜精勤不是徒为劳苦正要做到身心疲困如痴如憨眼不欲视耳不欲听口不欲言意不欲思六根不行六尘不对如有气的死人只是胸中一点疑情不散忽然打失眼睛则本有光明自然现前便不受他人舌头瞒也如中邑猕猴六窗俱唤俱应譬喻分明未是极则不得仰山一拶何有中邑也而今道流不得到古人田地只为猕猴不曾睡着耳诸兄弟且道猕猴睡着了又作么生相见速道速道。

　　除夕晚参僧问一年挨到今日请和尚说岁除佛法师云爆竹一声惊两耳进云寸步不移如何得到新年去师云今夜亦非是旧年进云某甲不然师云你作么生进云鸟啼新岁景华发旧年春师云莫道有新旧好乃云古人学道行住坐卧将生死二字贴在頞头上昼三夜三如丧考妣不敢一时暂生放逸常恐腊月三十日到来手忙脚乱务在预前打折明白然后放下此先贤操履诚切如斯近来诸方都在此日放假恣意谈笑猜枚举令羯鼓催华歌咏辞曲种种喧哗靡所不至此个风景在我蜀中本所未见闻者亦稀山僧今夜未免随乡入俗与诸兄弟作个放假的起倒乃拈起拂子左右乱挥踊身作舞高声喝云纵横　跳弄狮子者个漫同戏具看。

　　夜话学道人须立大志既以参禅为事当以彻悟为主不可同流俗阿师随缘混过或在人口角边或在册子上拾得一句两句套头语自瞒瞒人正是依他作解塞自悟门寻常也一般到明眼人前却去不得得非自误一生耶不如乘色力强健猛着精彩踏实做一场未有入路者急须寻个入路既有入路者急须求个进步你莫道无入路十字任纵横你莫道无进步一层深一层要先从一头打彻不可两头三面七不成八不就反说佛法不灵亦不论参学早迟亦不分根器利钝只要各人用心实落立志久长自有一番境界自有一段作用如香岩击竹灵云见桃华布毛酒楼之类皆是平日用力真切方才一旦触发诸兄弟亦当如古人恁么一回就要看女子出定话亦何难哉只不可在出得出不得上用意识卜度要看世尊是何心行女子是何境界文殊是何神力罔明是何手眼一一看明白方知他一伙用处老僧举此亦是验诸兄弟工夫所得何如一处有疑处处有疑一处不疑处处不疑傥真到不疑之地自然罗笼不肯住呼唤不回头虽然如是万里无片云青天犹好吃棒时寒勿劳久立。

　　夜话师云夜坐吃茶因事说话乃考诸人见谛何如进步何如非虚设也山僧一向展转多说纵说到驴年有何交涉必要诸人自己着力一番将古人未透关头一一勘破方识得人好恶昔有座主就华严讲请翠岩斋岩云我有一问座主若道得即吃斋乃拈胡饼问云还具法身否座主云具法身岩云吃饼是吃法身也座主不能对今请大众代古人转一语看若转得一语相应便合受人天供养若转不得终是受欺谩何故当机无力能吞吐一饼长教碍杀人。

　　考工晚参师云欲明大事须是铁汉不顾危亡方能成办汝等工夫做不上者无他盖为自己看得轻劣视从上先圣太高远不敢望其项背便生怯弱志向未决口虽说为生死其实不曾把作一件事做甘自因循随群逐队空过日子坐香时胡思乱想一上不坐香时遂被境缘牵去说张说李论是论非较长较短及至问着时转不得身吐不得气不肯自疑却要人说破可怜生如此见解参到驴年也没交涉胡不看南岳参六祖祖问何处来曰嵩岳来祖曰什么物恁么来曰说似一物即不中祖曰只此不染污诸佛之所护念又临济在黄檗三年睦州首座教令问话三度被打后到大愚处点破遂有当仁不让之作如今者里也不管你问得话问不得话转得语转不得语久参初学都不可坐在无事甲里只要将一个过不得的关头横于胸中自恨自逼勿论迟速以彻为期生死二字急切工夫自然得力昏散二魔无由而侵诚能恁么做去一朝打失眼睛佛也不奈你何又有阿谁瞒得你时寒勿劳久立。

　　晚参三八普说老婆心切五日一参看孔着楔重重拈提种种施设无非发明各人己躬下事头头上彻然而此事不是在你意识边卜度得的不是向人口角上推寻得的所以道昭昭于心目之问而相不可睹晃晃于色尘之内而理不可分者些不倒断处直须在日用寻常四威仪中着只眼勘得破始有相应分近来有等义学阿师说心说性说理说事只在古人言句上倚阴博阳露布许多锦绣文章将谓是他过人处东印不敢教坏人家男女凡有来者一味痛与棒热与喝直下令人无迴避处何故如此任大也须从地起更高争奈有天何。

　　晚参学道先须有悟由犹如争斗快龙舟虽然旧阁闲田地一度赢来方始休迩来学道人甚多不得一度赢者不信有悟由故也后保寿在前保寿作街坊令看父母未生前本来面目久不省一日街头遇有二人厮打傍有一人急劝云你得恁么无面目寿遂大悟归白前保寿遂为印可茶陵郁山主遇庐山化士说个恶字疑之既久后骑驴过桥吃攧恶一声便曰我有明珠一颗久被诸尘封锁今朝尘净光生照见山河万朵如酒楼闻艳词灵云见桃华香岩击竹皆是日尝用心到激切处忽然触发此古人悟入之由也汝等昼三夜三一期将毕室中每每勘验罕有惬其意者究其根源只为此事无形段无理路虽看古人言句真疑不起于是恍恍惚惚左不得右不得进不得退不得未几便打退鼓自误一生殊不知正是好时节往往蹉过了若不换步移身念兹在兹不怕瓮中走却鳖。

　　除夜晚参师云年穷岁尽时佛法天然有海底金乌飞云间玉兔走风光旧与新夜夜鸡鸣丑公案既现成道时唯信口且信口一句作么生道以手画一画云大尽三十日小尽二十九。

　　示众
双桂破山老和尚送法衣至师上堂拈起示众云卖破沙盆已十年每将家丑露人前镜中照影通身现锦上铺华满座妍龙布云时旋得水骥追风里忽加鞭遥从庚岭拈来授痛为儿孙启正传。

　　　　　(门人性容发海真祐同刊第三卷
　　　　　　　　　玉泉道人张国贤识)

　　莲月禅师语录卷第三
嘉兴大藏经　莲月禅师语录


　　莲月禅师语录卷第四

　　侍者道束录

　　拈古

　　举世尊升座文殊白椎世尊便下座。

　　拈云人多向白椎处讨巴鼻殊不知世尊升座早已话堕了也文殊只是据款结案还见么机前领旨格外明宗方不失衲僧眼目。

　　举外道问佛不问有言不问无言世尊良久外道礼拜赞叹云世尊大慈大悲开我迷云令我得入外道去后阿难问佛外道有何所证而言得入世尊云如世良马见鞭影而行。

　　拈云世尊深辨来风外道善知去路虽是啐啄之机大似当面瞒人因甚阿难却瞒不得复有一番起倒也是傍观者亲。

　　举世尊于一处安居至自恣日文殊倏来迦叶问文殊何处安居文殊云今夏三处安居迦叶于是集众白槌欲摈文殊即见无量世界一一界中有一一佛一一文殊一一迦叶白槌欲摈文殊世尊谓迦叶云汝今欲摈那个文殊迦叶茫然。

　　拈云前三三后三三换却迦叶眼睛殊不知一有多种二无两般当时迦叶若解据令而行一一世尊一一文殊性命总在他手里。

　　举赵州问婆子什么处去婆云偷赵州笋去州云忽遇赵州时如何婆便掌州便休。

　　拈云赵州本欲验赃捉贼不料者个草贼果然大败当时收下且道休去是甚么心行狗衔赦书诸侯避道。

　　举本生以拄杖示众云我若拈起你便向未拈起时作道理我若未拈你便向拈起时作主宰且道老僧为人在什么处时有僧出云不敢妄生节目生云也是阇黎不分外僧云低低处平之有余高高处观之不足生云节目上更生节目僧无语生云掩鼻偷香空招罪过。

　　拈云好条拄杖本生早已自生许多节目者僧犹道不敢妄生节目不知彼此皆是节目上生节目卒不能扶起者条拄杖若要扶起者条拄杖直须不分外始得。

　　举兴化一日上堂有一同参来才上法堂化便喝僧亦喝僧才行三两步化又喝僧亦喝僧拟进前化拈棒僧又喝化云你看者瞎汉犹作主宰在僧拟议化便直打下法堂却归方丈侍者便问适来僧有甚语句触忤和尚化云他适来也有照也有用也有权也有实我将手向伊面前画两遭便去不得似者般汉不打更待何时。

　　拈云将成九仞之山止欠一篑之土若是者僧主宰在自己手中任他兴化设无穷伎俩也不奈他何争奈兴化眼似流星机如掣电者僧进前退后一场懡　还知者僧去不得处么崎岖剑阁未为险一缕藕丝绊杀人。

　　举临济与普化一日同往施主家斋济问毛吞巨海芥纳须弥为复是神通妙用为复是法尔如然化踢倒饭床济云太粗生化云者里是什么所在说粗说细济休去来日又同一施主家斋济复问今日供养何似昨日化又踢倒饭床济云太粗生化云瞎汉佛法说甚粗细济吐舌。

　　拈云佛法不是草草凑泊得的直须顶门具眼是非休咎明如杲日临机时自然箭锋相拄针芥相投临济只要辨验普化眼目岂知普化勘破临济舌头彼此气宇如王一毫屈折不得还见临济普化么见义不为非勇士临危不变始惊群。

　　举睦州因僧问一言道尽时如何州云老僧在你钵囊里。

　　拈云家风孤硬无如睦州恁么答话却令者僧向钵囊里作活计若是柏子待他问时和声便打不惟不负来机且令彼此各有出身之路。

　　举定山夹山同行定山云生死中无佛则无生死夹山云生死中有佛则不迷生死二人各谓己语亲切往大梅举而质之梅云一亲一疏二人下去次日夹山往问阿那个亲梅云亲者不问问者不亲夹山住院后举此谓众云我当时失却一只眼。

　　拈云定山夹山各见一边大梅赏鉴虽然缁素分明未免彼此钝置看者一伙汉总只有一只眼若是福昌待他举问时各与二十棒管教个个两眼大开福昌恁么定夺且道与古人相去多少具眼者试辨看。

　　举云门问洞山近离甚处山云查渡门云夏在甚处山云湖南报慈门云几时离彼中山云今年八月门云放汝三顿棒次日洞山往问昨蒙和尚放某三顿棒未审过在什么处门云饭袋子江西湖南便恁么去洞山大悟。

　　拈云洞山大悟也是言中取则句里承当云门虽赤心相为却是龙头蛇尾待他问未审过在甚么处正好再与一顿彼此既不相屈辱又见棒头撑天拄地。

　　举道吾渐源至一家吊慰源抚棺木云生耶死耶吾云生也不道死也不道源云为什么不道吾云不道不道行至中路源云请和尚为某甲道若不道则打和尚去也吾云打即任打道即不道。

　　拈云道吾一言已出驷马难追即在中途被人打也无计可施渐源抵死要人道大似渴鹿逐阳焰若是自己具得只眼的待道吾云生也不道死也不道便鼓掌呵呵大笑云和尚道了也道了也岂不丈夫哉。

　　举僧问镜清新年头还有佛法也无清云有僧云如何是新年头佛法清云元正启祚僧云谢师答话清云镜清今日失利又僧问明教新年头还有佛法也无教云无僧云年年是好年为什么却无教云张翁吃酒李翁醉僧云老老大大龙头蛇尾教云明教今日失利。

　　拈云道有道无也是因行掉臂岂知被人着力一拶只得掀翻地轴拨转天关要且各各不相孤负因甚一总道失利击碎骊龙明月珠敲出凤凰五色髓。

　　举麻谷持锡见章敬绕绳床三匝振锡一下卓然而立敬云如是如是后到南泉亦绕绳床三匝振锡一下卓然而立泉云不是不是谷云章敬道是和尚为什么却道不是泉云章敬则是是汝不是此是风力所转终归败坏。

　　拈云宗师威权杀活自在若无本据莫辨是非且麻谷一等是恁么因甚章敬道是南泉道不是曹溪波浪如相似无限平人被陆沉。

　　颂古

　　世尊初生云门一棒打杀。

　　一场祸事起干戈重定干戈舞太阿只欲收功成至化那知战血染山河。

　　世尊升座。

　　一番起倒一番别善说终归不说说珍重乘虚接响流从来妙唱非干舌。

　　夜睹明星。

　　六年冷坐自欺谩一点明星省旧颜从此出头天外看人人鼻直两眉弯。

　　女子出定。

　　乱峰深处拨云根几片横斜隔远村珍重行人仔细看莫将只眼定乾坤。

　　外道问佛。

　　问既有宗答亦同出群良骥疾如风扬眉瞬目三千里蹋破重关不露踪。

　　百丈野狐。

　　修行一队野狐禅五百生来一语圆精识精兮分落昧千妖百怪弄人前。

　　婆子烧庵。

　　巧绣鸳鸯善把针暗通一线扣知音与么不解与么去恼杀阿家恨转深。

　　赵州访二庵主。

　　一等同坑无异土许多分析水中乳岂知变态足人情翻手云兮覆手雨。

　　南泉斩猫。

　　提起猫儿已太危一刀两段不容迟草鞋虽未早相救杀活齐行说向谁。

　　德山托钵。

　　岩头密启意何如来日上堂便合渠只得三年果不谬谁言末后句还虚。

　　灵云见桃华玄沙未彻。

　　满眼风光一旦新纵经摇落不胜春若从枝上较长短翻致桃华笑杀人。

　　百千诸佛。

　　黄鹤楼成诸佛土须看诸佛出身处眼前景致忽拈来尽是诗家绝妙句。

　　临济入黄檗室中三度问话三度被打。

　　恶辣室中虎穴魔宫钳锤佛祖激发英雄大机大用大力大功惟行正令不假旁通黄檗老太草匆棒头血溅梵天红儿孙万古振家风。

　　兴化打克宾维那。

　　建功立业意气轩昂为寻敌手大展旗枪战不胜令重张趁出院威莫扬当时肯奋姜维胆两阵冲锋谁不强。

　　福昌重善禅师僧问如何是正法眼藏善云夜观乾象僧云意旨如何善云日里看山。

　　夜观乾象日里看山重重指出深悯机顽明暗两忘兮一光独露根尘不偶兮万境虚闲明明历历无遮覆莫向管中窥豹斑。

　　二鼠侵藤。

　　知隐身处难将眼觑饶他鼠侵于我何与寒暑推迁昼夜忙侬家别是一行藏。

　　鼓山折箭。

　　锋铓个圣箭堪出沙场战兵马城中围挺然当一面中途折却徒逞韬略暗用机谋少人摸索有后语分明举有乡情未相许卸甲定功勋拟图胜负分谁知不竖赏大树下将军。

　　百丈再参马祖。

　　即此离此以指喻指共展家风是父是子蓦地一声迅雷从前伎俩都灰明彰莫大机用暗伏儿孙祸胎递代相传为榜样门庭万仞仰崔嵬。

　　大颠摈首座。

　　昼夜一百八文公不自察两番扣齿同颠老机还滑摈首座重关破有力人堪负荷出岫白云不敢坐从前窠臼许谁堕电光石火急翻身直似大虫看水磨。

　　九峰不肯首座。

　　一色边事非先师意见谛不同装香来试纵然去得亲依旧隔关津机峭迥殊绝眼高难比伦未梦见真铁面肯随盲瞎许神变。

　　三圣瞎驴。

　　正法眼藏具顶门上付嘱流通喝声勇壮心不负人兮非虚非妄面无惭色兮千了百当特地反遭诃瞎驴还将底事勘亲疏临机杀活威权重透过牢关始放渠。

　　透网金鳞。

　　开口露行藏一言见底蕴个中若自知岂复怀疑问振鬣欲跃清波力弱尚萦网罗未得通身活鱍龙门孰许相过话头不识住持事繁纵横合辙左右逢源雪峰老不之绕答语平常人莫晓。

　　机缘

　　僧问自远趋风请师一接师蓦竖一拳僧云恁么拈出未足为奇师云你的奇处作么生僧拟开口师拦腮便打。

　　僧问路逢达道人不将语默对将甚么对师蓦头一棒僧礼谢师云你见甚么道理僧伫思师以棒趁出。

　　僧问临济宗有照有用如何是照如何是用师便喝一喝进云到者里祖佛也须退身千里师云阇黎也要退身在僧喝师直棒打出。

　　僧问不在言上显不在默处会如何相见师竖拳云大开两眼进云又在言上师云莫被语默转好。

　　僧问临济正法眼藏向瞎驴边灭却果然灭却也未师云果然进云只恐关头暗渡津师喝一喝。

　　僧问泥牛久困请和尚拽转头来师便打一棒进云正要觅些水草师云我者里山大溪深复连棒打出僧来参以坐具掷地云者里是海师云淹杀汝进云水涨船高师云风浪太紧进云截流度岸师云怕风浪在。

　　玉田赵居士问天命之性人人本有因甚不见师竖拂云还见么士云四大分时此性还在否师云不可看作两个人士云元是一个那师云一个也是多的。

　　僧问如何是恰好句师云风清江水碧露冷野华香进云恁么也不得不恁么也不得毕竟作么生师云蹋断两头僧呈坐具云还着得者个么师云堪作什么僧喝师云恁么也不得。

　　僧问如何是狮子出身处师云听取哮吼声僧便喝师云喝个甚么僧礼拜师却喝云莫逐块。

　　僧问如何是父母未生前本来面目师云好不资一毫丑不资一毫僧云向甚么处看取师云鼻孔下头大僧拟议师喝之。

　　僧问一似黑漆桶时如何师打云老僧与汝打破僧云分外光明师云那里是你光明处僧云照破三千大千师云将你的光呈出来看僧伫思师云还未曾打得破在又打一棒。

　　僧问毒龙出海波撼须弥和尚向什么处安身师云我者里水不能漂僧喝一喝师云胡喝乱喝僧礼拜师云出海毒龙降在老僧钵里。

　　僧问无孔铁锤开口时如何师云说个甚么僧喝云诸佛疑着在师云却是你疑着在进云请和尚说破师却喝一喝进云不是者个意师云大好疑着。

　　僧问与人解黏去缚直须放开一线师云你莫受人罗笼进云学人不受人罗笼师云因甚要放开一线僧喝师云无绳自缚。

　　僧问山河大地尽唤作本分事如何师云头上安头进云觌面相呈师云呈个什么僧喝师便打。

　　僧问逼塞虚空时如何师云无你下脚处进云踏穿诸佛眼睛时作么生回互师云要回互作么。

　　发仁樊居士问如何是父母未生前面目师劈面一掌士喝一喝师云你者一喝是甚么意士又喝一喝师连打两掌。

　　子镜问掣电之机为甚钝置杀人师喝曰掣电之机为甚钝置杀人镜便高声喝一喝师云你者一喝落在甚么处镜曰以冤报冤以仇报仇师便打一棒镜礼拜师曰上座昔年在五台礼文殊还见狮子儿否镜踢倒禅床便出师曰者个畜生恁么乱　跳。

　　僧问临济大师道一人在途中不离家舍一人离家舍不在途中那个合受人天供养今请和尚代一语师云受得总受得受不得总受不得进云毕竟那个受得师云鹅王择乳素非鸭类。

　　静虚作礼云学人答话师云是个甚么进云满口道不出师云我而今要你道出僧竖拳云会么师拈起茶杯云我唤作茶杯你唤作甚么进云都是家里物师云向道不是物你何得又恁么。

　　郎居士问打破疑团参个什么师云如何是你打破的消息士便喝师云者一喝从什么处来士拟议师云来日要答我者话。

　　方居士一夜到室中侍立次师竖拳云是个什么士云今夜打和尚了师云老僧有何过士云死中得活了师云如何是你活处时堂中鸣板士云某甲不答话要归堂去师云倒令我疑著者汉在少顷士复来师云来作什么士吹烛师云你又乱做士拟测师云原来原来。

　　僧问年未尽时如何师云二十九进云年已尽时如何师云三十日进云尽与未尽时如何师云光阴莫虚度。

　　玉泉僧号大可来参师问平常习何业可云常看万法归一师云一归何处可便喝师云赵州道一领布衫重七斤又是甚么意可云请和尚道师云今日不向汝道拂袖归方丈。

　　养怀胡居士送铁如意至作礼云将者个供养和尚师即拈如意劈脊打云我也将者个谢你士云承和尚慈悲师云打你还是慈悲士复礼拜师云向后更有慈悲处在。

　　一居士与围炉次士云世间江河许多水流向何处去师指火云流在者里士云更然师云是火然是水然士伫思师云又不然了。

　　继美上座问俊鹰快鹞不入罗网如何收得师以拂子画一圆相云飞向什么处去美云大地没遮拦师云大地在里许美云一任纵横飞拂袖归位师云也须处处有毛落。

　　僧问死了烧了何处安身立命师云遍界不曾藏僧云鼻孔撩天师云你鼻孔在甚么处僧云逼塞虚空师云虚空粉碎时如何僧便喝师云者一喝落在什么处僧又喝师云三喝四喝后作么生僧云不随和尚转师云即今答谁话僧云和尚决疑师云掠虚汉。

　　僧问清净本然云何忽生山河大地师云待汝到清净本然时向汝道僧云定中境界如何师云清净本然僧云冰霜皎洁时如何师云青天犹好吃棒僧礼拜师劈脊便打。

　　师竖起竹篦子问静鉴侍僧你唤作什么鉴便喝师云再喝一喝看鉴云从来不随人转师云适才者一喝是什么意鉴又喝师打一竹篦子鉴云草贼大败便归位师云杜撰禅和。

　　师入堂问众云玄沙道未彻那里是他未彻处一僧云只知有己不知有人师云当日灵云何不恁么道进云权柄在他手里师云各人有个权柄在僧礼拜师云你不可辜负玄沙进云为人心切师云因甚道不知有人。

　　师入堂示众毕明渊夏居士问昔日张无尽参兜率悦悦大笑是何意思师云我而今也要归方丈闭却门去士云某甲知他只是触翻溺器了也师云你将他触翻处道一句看士便喝师云只道得一半士云请和尚道那一半看师云来日向汝道。

　　师入堂举天寒人寒话又举庞居士参马祖因缘时尔公王居士云和尚莫瞒人师云无两个尔公师下禅床经行次复唤尔公士应诺师云已后莫受人瞒复示一偈天寒寒处复人寒者里如何有两般吸尽西江谁共侣分明呼诺不相谩。

　　玉泉张护法送柑至师拈起一粒问大众云此是檀越送来散众的老僧借华献佛若道得一句即许吃时尔公王居士云不可见相师与一粒云且道赏你罚你众皆默然师对众复抛一粒云大众同谢供养。

　　师问静虚知事常住事烦有劳于汝静云平贴贴地师云不曾理常住事耶静云不曾放过师云未免两头三面的静云一样相看翌日师复问常住事如何静竖拳师云本分事如何静喝一喝师云又是两样了静云无二无别师云道个无二早是二也。

　　僧号清修患风寒师考工次问你的事如何修云气齁齁饱齁齁师云你为甚么有者病修进语不契师云气齁齁则可饱齁齁未在。

　　师问僧百尺枯井不假绳索汝作么生出僧便顿足师云出不得进云出了也师云汝既出即今在甚么处进云毗卢顶上师云毗卢顶与你有甚么交涉僧拟议师打云照顾自己脚下。

　　师考工问竹篦子话众下语师皆打退乃问超慧胡居士你唤作什么慧云竹篦子师云不是慧云是不是也知和尚善用师云略较些子翌日复问你昨日道我善用我今日要你善说慧云度迷宝筏师云我者里悟也无迷也无度个甚么慧进数语师云说许多道理作么便打。

　　师一日问众云古人道一喝不作一喝用作什么用一僧云某甲正要用师云你作么生用僧便喝师云不作喝用你又喝作么僧拟议师却喝之。

　　师问一僧古镜未磨时如何僧云照天照地师云磨后如何进云黑漆漆师云你为什么颠倒进云不假修持师云古人云此去汉阳不远黄鹤楼前鹦鹉洲又是何意进云两彩一赛师云你者一语还合得古人意么僧拟测师云莫龙头蛇尾。

　　延安良公郭居士参师问平常作何事士云诵金刚经师云凡所有相皆是虚妄乃竖拂子云者个是什么士伫思师打一拂子少顷士复云总是空的师云见如来者是谁士仍不能对师又打一拂云参。

　　师问僧举一不得举二放过一着落在第二且一作么生举僧便喝师云第二了也僧又喝师云第三第四了也僧向前以拳打师师以棒趁出云乱做。

　　师问僧那里是赵州勘破婆子处僧鼓掌云鸳鸯绣出从君看不把金针度与人道了便出翌日师仍唤僧至室中问云你昨日答的语却令我疑着今日不要你别作伎俩只说那里是他勘破处僧云剔起眉毛向上看师云金针未到阇黎手依旧鸳鸯绣不成师举玄沙未彻话令众下语不契一僧到室中呈云某甲转得一语师云试道看僧云横开不在春枝上别有风流一段奇师云者是灵云的不是玄沙的僧云一串穿却师云他的鼻孔不同僧云是贼识贼师云你识么僧云识师云因甚道未彻僧云是贼识贼师云囫囵吞枣。

　　师问僧离却四大五蕴清净法身在甚么处僧喝师云者是色身边事僧拟议师便打僧竖拳师复打云又在四大五蕴里僧顿足师云兔子何曾离旧窠。

　　师问僧狗子佛性有的是无的是僧云有无俱不立师云在甚么处见赵州僧便喝一喝师云恶发作么僧又绕一匝师云水阔山遥僧出师云转来我与汝道僧便回师却喝一喝僧礼拜师劈脊一棒僧云者个是有是无师复打云痛痒也不识还说有说无在师过黔中思南司理江公入旅次相访坐次江问禅师寻常教人看那句话头师便喝一喝江曰末后句才敌得生死是否师曰是江曰虚空粉碎是末后句否师曰待虚空粉碎时自知端的江曰话头莫是拨转初机的事么师曰买帽相头江曰某尝看诸儒性理得么师曰噇酒糟汉何不打开自己宝藏江曰宦海中众魔纷扰怎生作得师云识得不为冤江曰王阳明在军中做格物工夫忽见身心如琉璃瓶此意何如师云他犹眼华在江曰是他得力处师曰金屑虽贵落眼成翳江曰临济大师道有一无位真人尝在面门出入是甚么意师以手摸面云紫罗帐里撒珍珠江公曜然谢别。

　　师入堂谓众曰正庵沈护法送有宣栗来老僧欲散众只是不可囫囵吞乃拈起一粒云试道看时侍僧大义对曰久已百杂碎了也师云作么生得百杂碎义便喝师云也是囫囵吞颖隐对曰和盘托出师云要见下口处颖曰一任饱餐师云也是囫囵吞师复云还有道得者么众无对师云东坡一碗羹沈护法一盘栗勘尽天下禅和子。

　　师入堂谓众曰汝等既同看本来面目有见得端的者即呈似老僧如无谁个出来老僧与他说破时一僧出礼拜起师劈面一掌云者个是甚么僧云和尚亲下手了也师云会得者个么即起身走过一边云怕大众怕个什么怕他答我话便出归方丈。

　　师问希声上座遍参诸方有什么言句希曰曾问一老宿汪洋浪里乘舟因甚怕水老宿未答又问须弥顶上翘足因甚遭跌老宿亦未答但曰吃茶师云何不问老僧希举前语师云弄潮须是弄潮人希进后语师云平地无端也吃交希云谢师答话便礼拜师云归堂去。

　　师问石灵你适才喝个甚么石云喝本来面目师云本来面目即今何在石云在眉毛上师云唤甚么作眉毛石又喝一喝师云你只有者个伎俩。

　　师问僧那里来僧云南方来师云南方诸师与你说个甚么僧云一言道不尽师打一棒云有甚么道不尽的僧一喝便出师云何不早恁么随后复打。

　　遵义镇台闇然吴护法延茶乃奉一饼云请者一片白云师云谢供养少顷吴张弓作射势师云石巩大师犹在时水子刘居士云看箭乾明禅师云不要你偿命看个甚么师云一箭射双雕吴掷下云仙与佛是同是别师云一镞破三关分明箭后路。

　　　　　(门人发英明铎圆玉同刻第四卷
　　　　　　　　　玉泉道人张国贤识)

　　莲月禅师语录卷第四
嘉兴大藏经　莲月禅师语录


　　莲月禅师语录卷第五

　　侍者发悟录

　　法语

　　示觉非禅人

　　欲究行脚中事先将从前习气憎爱境缘屏除殆尽只打理一个空空荡荡身心入于稠人广众之中卓然自立或遭人骂或遭人打逆顺甘苦皆欲备尝一朝踢翻漆桶庶几堪与龙象蹴蹋也。

　　示贵筑悟禅人

　　若论此事不向外求只因境缘牵引迷失无位真人不见本来面目遂为生死流转忽然回光返照急欲推寻如失了极重物毕竟要亲见亲得然后放下直逼拶到水穷山尽处蓦地相逢咄元来在者里。

　　示月溪禅人

　　八万四千功德中唯般若力最胜最坚最利能割裂世间爱网能截断生死根株但恐不入红炉遂成顽钝若向辣手边久经锻炼滑石上重加磨砻露出锋铓岂肯稍涉一毫之　纤耶。

　　示字浪禅人

　　派远流长佛法原无古今世异事殊人心亦有隆替所赖苦志衲子辨个铁石身心不随人起倒或行脚或住山全身担荷此事必要做到出头处去纵处荆棘剑锋亦不惜性命也勉之。

　　示松岩禅人

　　松岩禅人出俗年幼浪迹夜郎夙因奇遘甘苦众中进前退后先圣宗乘未曾专究空过青春徒消白昼寒暑迭迁齿缺面皱卧病巴山莫能自救感慨欷歔罪向谁首今日重逢眼目如旧何似回光追寻反覆将者关头猛然看透散澹无拘放身宇宙佛可与伊罔欲人授抑且不孤在吾左右信笔书来一场漏逗读之再三全非虚谬闲打葛藤聊成一幅。

　　示云在禅人

　　学道之人不可依稀混过日子卒无济于己事直须平贴一片心地好恶长短是非毁誉都卢抛向汪洋大海动静忙闲常在此中着脚无上妙道自然开发遇境逢缘皆是佛祖出身处也勉旃。

　　示五云彭居士

　　佛法无他只贵鼻孔端正然不可求之高远奇妙唯在日用寻常间善用其心耳古人云此是选佛场心空及第归若空得去佛也不欲做菩提烦恼如红炉上一点雪岂有欣厌取舍交攻于中哉。

　　示长辅费居士

　　不二法门非语言可入亦非空寂可攀务要识得趋向路头始不逡巡于外然而路头不在别处即于脚下荆棘石头边不可蹉过一朝蹋破草鞋尽大地是个毗耶城也。

　　示健翁张居士

　　健翁张护法晚年事佛修柏子堂已成保社乃延山僧居焉一日入影堂礼双桂老和尚像有感有悟予云若见自己本来面目即见者老和尚面目即见从上佛祖而目便是他家儿孙也即于此日取法名曰印直以直心是道场故别号健翁护持法门振大势力精勤学道魔外不侵早成佛道皆佛祖健儿也复赠一偈灵山有约到今来一遇同侪两眼开满地儿孙生佛口直教佛口又怀胎。

　　示大彻禅人

　　出家学道不是随人起倒今日三明日四耽阁一生直须奋大志看从上佛祖标格毕竟要知他眉毛长短鼻孔浅深顶门眼开自己又欠少个甚么手疾眼快时就要夺猛虎口中食骊龙颔下珠亦不为分外也勉之。

　　示明旨禅人

　　既作佛祖儿孙须行佛祖事业能行佛祖事业方称佛祖儿孙持戒听教参禅总为明自己一件大事大事既明百千法门一一皆明行住坐卧无非清净道场更不见有生死可疑只是痛快一生勉之。

　　示其任禅人

　　乳虎有食牛之气太鹏有吞海之势此据本来根性有如是猛利有如是轩昂若待爪牙备羽翼齐自然惊群动众威势如王岂寻常种类所敢望其项背者哉勉之勉之。

　　示卧云禅人

　　学道不可性急即勉强求悟要人许可言句自以为谛当恐终无济于事又不可性缓今年也如是明年也如是央庠度日全无血性恐驴年也未梦见在须向有疑处着力不可移换亦不问我此生悟不悟只看我每日疑不疑如此用心便是步步蹋实地一出头来自是与人不同所谓会彻源头一点清者是也。

　　示希有禅人

　　佛法本现成不会时不曾少会时亦不曾多若能善用心必不学禅客样必不说套头语恐不能瞒人只瞒得自己临济三年不知问话一日出身是何作用虽然如是平素断不可坐在无事甲里毕竟有一莫大的事蕴在胸中不肯轻轻放过直须勘破佛祖舌头透顶透底略无疑滞方是汝放下时也勉之。

　　示允则禅人

　　做出格人行出格事要负一段英锐意气孜孜切切以悟为期大凡不倒断处即一番好下手处任是银山铁壁尽力拶将去一旦冰消瓦解自然不疑生不疑死不疑佛不疑祖是时可称庆快平生。

　　示无我禅人

　　法门趋向没殊途脚下腾腾勿少迂迟速同归非巧拙直教万里一条铁筹蹰顾盻路头岐岐路忘羊咎阿谁祝指玄沙不度岭髑髅磕破刹那顷毋徒杓卜听虚声我说宁如卿自行撞到深山师子窟成群作队爪牙发忽然哮吼势称尊特地惊闻异类奔若是丈夫皮有血何妨景仰继前哲旧来题目亦多般觑捕真人赤肉团今日恁么相委悉他时应笑太无端。

　　示大操禅人

　　鹫岭拈华勘悟迷明明历历痛提撕尚余种草遗东震根器渐分略未齐大树一株千古盛纵临秋晚骨犹劲撑天拄地傲风霜枝叶欣荣长掩映去圣既遥慧命微男儿几个解当机魔宫虎穴皆亲入岂向傍人问是非若着手心头便判莫教疑与信相半进前退后步迟迟毕竟何时得倒断蓦直行来路更便到家博饭故乡田吾今激切无他意不负己灵尔勉旃。

　　示当台禅人

　　结佛祖冤家须立大志起大疑志若勇锐愈退愈进疑既坚凝转入转深胸次中隐隐跃跃自有不容己之势从此切之又切猛上加猛逼到情穷理极时忽然漆桶子快眼光烁破四天下正好吃东印痛棒也。

　　示心一禅人

　　静悄悄处得力闹浩浩处亦可横身若是厌喧求寂久则堕于无事之乡古德唤作急流水又唤作黑暗深坑良可畏也且如何得恰好去功德天黑暗女有智主人二俱不取山僧病笔露布如是异日若守此见一棒打折驴腰莫言不道。

　　示莹白座主

　　将有别才诗有别长教有别传然而别传之事亦不从人得须向各人己躬下默默体取将从前淆讹言句无义路铁块子看教七穿八穴又要逢人决择活其机大其用然后向山间林下保养圣胎只待霜露果熟方堪与佛祖出气也。

　　示涵辉禅人

　　脱却世间网作大丈夫事要办铁石肝肠方学得古人行履如腰石舂米立雪断臂坐破蒲团典却布单投火聚之中混兵队之内皆是生死二字看得甚切以致诚重劳轻故不知有身命耳然而初地时立定一个巴鼻猛力做去自不觉冷灰里有粒豆灿也。

　　示璞隐禅人

　　住山一事盖谓生死不明见谛不彻务要工夫得力冠桦衣麻涧饮木食皆随缘分唯握柄钁头东掘西掘只须觅取大休大歇之处然后放身舍命璞隐禅人鸠友缚茅亦欲效古乞余数言励志异日相逢但问山中事何如道得道不得都卢痛与三十。

　　示蓬赢杨居士

　　山野素志深栖岩穴佛法两字未曾启口因居士客岁过访微微露个消息岂知不解盖覆引得一伙人做计做较个个欲学白拈贼只要偷过生死关头今复归来也有些子伎俩去去来来亦在窥算只未敢大胆嘻切莫偷我破沙盆诚恐一时和赃捉败。

　　示云所曾居士

　　佛有一代时教祖有千百则公案皆在荆棘林中下脚忽然走出头来正好就路还家如金刚般若所明应无所住而生其心当时有个卖柴汉闻此一句豁然契悟居士终日持诵安可草草放过须把者着子向未开卷前勘得破始不被语言文字瞒且道无所住处如何生心聻鲸吞海水尽露出珊瑚枝。

　　示祥宇田居士

　　在家学道根器较大只不可于染净诸缘上自生分别六祖大师云淤泥定主生红莲岂不昭著古今恁么信得及构得上自见本体有一段大威光大受用但不可自轻自忽闲时忙时逢缘理会遇境生疑一朝露出顶门正眼自不觉筑着磕着皆是佛法也。

　　示觉源柯居士

　　念佛参禅以了生死为极则殊途一致也盖念佛即看念的是什么佛参禅即看参的是什么人看来看去眼光露出自不向外更觅别佛始信古人道日用事无别唯吾自偶谐试问居士作么生是无别的道理若道得一句分明许伊与庞公同一鼻孔出气。

　　示本源禅人

　　木有本水有源是以发生流行变化无穷永嘉大师云直截根源佛所印摘叶寻枝我不能当知拈匙放筋择火焚香一动一静皆要推其本溯其源也且极则处如何理会毕竟水须朝海去到头云定觅山归。

　　示弘旨何居士

　　心外无法法外无心水鸟树林尽解说法墙壁瓦砾悉皆放光只要当阳勘破方得者般境界现前亦不是别有一法可加于我无非从此心流出一一现成然而此心不在内不在外不在中间当在何处若拨得转者个关头便知维摩老汉一默中消息。

　　示古心禅人

　　诸佛众生皆同此心只争迷与悟而已若要究明此心当于行住坐卧处穿衣吃饭时一一体认毕竟要见个落处恁么逼拶将去只教不疑自疑日久月深工夫自然成片一朝打失眼睛方见得我与诸佛同一面孔同一受用是时求迷悟生死了不可得。

　　示春岩禅人

　　此事的要过量人方能操到彻头处去然而日常用心只不可坐在无疑之地但有一毫碍塞毕竟不肯放过自然日益日损透顶透底谛观先圣是何标格断不可浅浅自待凡是闲门破户必须一一践履直入从上老古锥深深阃奥方是放身命处也勉之。

　　示雨谷水头

　　六度万行非徒事勤苦将以助发般若之力也傥能善用其心只在古人言句上奋然疑将去闲时忙时总是一个疑情不可一念暂生起灭忽然桶底脱时方知从前无可奈何处是我得力处高峰大师云泥多佛大水涨船高旨哉言乎。

　　示秀峰禅人

　　祖灯秋晚慧命如丝丛林纪纲罕能大振纵有来学不遇本色钳锤卒未有成良器者若是不群之士先具个行脚眼识人好恶拈下笠子解却腰包决定要见性命落处杨岐栗棘蓬金刚圈或可吞跳也。

　　示云嵩禅人

　　学佛法人如一个铁橛子相似直是摇撼不动逆顺毁誉不二其心得失是非不变其志纵处于千万人中不见一人唯有一点疑情念兹在兹忽然勘破佛祖肝胆可以顿超凡圣贯彻古今是时正好蹋破草鞋归家稳坐。

　　示普济禅人

　　立雪断臂腰石负舂历尽艰辛方堪诱接后昆绍隆先圣岂轻忽所可致哉况今保社零落必抱远大之志久为操履深得一番痛快逼到那罗笼不肯住呼唤不回头时若遇一机一境卓卓有个出身之路方是不受惑的人也勉旃勉旃。

　　示永嵩禅人

　　治世语言资生业等皆与实相不相违背如此看来则佛法世法岂有两般风柯月渚深谈不二法门鹊噪鸦鸣皆露拈华妙义满眼满耳总是一个大光明藏任运腾腾腾腾任运便是大解脱人也。

　　示明生禅人

　　此事不论根器利钝只以勇猛为先不顾危亡单刀直入弹指收功岂可于影响边进前退后较量悟与不悟哉。

　　示占拙禅人

　　食麻麦栖岩穴万年一念一念万年决不被物转不随境移若身若心昼三夜三亦复不容片刻偷安方能了办大事赵州云老僧除粥饭二时二十年不杂用心夫岂徒然哉。

　　示大用禅人

　　柏子老汉住在地肺之上许多人蹉过不知地肺何在却向外边掘取觅取不知转掘转深转觅转远老汉今日露个肺腑之言但肯回头看透自己肺肝便见天之肺肝地之肺肝佛之肺肝祖之肺肝天下古今人之肺肝与自己之肺肝无一丝毫隔越只是洞彻明了更不疑问别人也为甚如此天地与我同根万物与我一体。

　　示修学典座

　　修学典座在广嗣供众一期志愿勤苦不下古人但未尽识古人行径如雪峰在德山沩山在百丈皆有超群之作若识得二古人机用岂止同一行门即同一鼻孔也。

　　示慈慧典座

　　谋一身之计不足成功守一己之愚不能发悟若于广众中办个心力日用里着只眼睛既任丛林之劳复提性命之事始不孤负一生昔文喜在厨中精诚供众一日文殊于粥锅中现身文喜打曰文殊自文殊文喜自文喜且道他是什么心行若犹不会看取上头注脚。

　　行实

　　康熙癸卯溢天恒靖松岩等同诣室中请说行实师曰余之丑态昔年有人借问以不足为后昆法未敢举似人且忘失亦多只好略述大既余蜀北果州岳池人也父姜氏母杨氏因母早背哀哀无聊请僧转经用资冥福侧听三界无安犹如火宅不觉悚然乃自读全经遂有出尘之念后闻六祖惟图作佛之语益增勇锐一日白父父不之许自以刀断发遍访本郡诸山老衲卒无契合者乃出渝州遇净宇法师讲楞严诸经复上赤城青莲高原大师处听讲唯识等论亦觉种种道理引发夙因及至遇万峰禅客寻常出言莫能酬对乃奋志学禅欲上万峰先遇象崖和尚遂请益崖曰你且看万法归一一归何处余问曰且道一是何物崖劈面一掌余曰不须更看归何处崖曰且去一日崖问离却四大五蕴清净法身在甚么处余竖一拳崖曰者是色身予曰眼华作么崖乃提起念珠云我唤作数珠你唤作什么予喝一喝便出因上堂予出问世尊未出母胎如何度人已毕崖便打一棒予拟再问崖又打予曰不容拟议处是否崖曰不是予曰如何即是崖又打予一喝归位又值上堂予问把住时针答不入放行时七纵八横去此二途还有施设也无崖乃拈起藕华予便喝崖云你者一喝是宾是主予复喝云再分明听取崖亦喝翌日予问如何是一喝不作一喝用崖便喝予曰只饶棒头领略喝下承当犹是钝汉只如大阐提人到来作么生抵待崖云一刀两段后因东川吕相国有西粤之行乃邀同上七星岩中止于黔之思南阅传灯诸录二载余时象和尚已圆寂矣每自念曰本省善知识未参何必他往遂鸠友出涪陵复过忠路大树堂参本师破山老和尚入门见法堂前有狮子哮吼百兽脑裂之语进方丈问狮子哮吼百兽脑裂若是狮子儿闻得又作么生师曰同类是其同类予喝一喝师曰切莫逐块予便出至夜室中延茶师问一向高隐何处予曰黔南思唐师曰到老僧者里可谓甚远予曰溪山元不隔师以手指云者一桌果子有几种是蜀中的有几种是楚中的看你吃那几种予曰吃则总吃师曰且喜不是一边汉师受南浦请途中予吃跌师欲重买马不可得乃谓予曰你若行不得不妨骑老僧马予曰某甲行得师曰你既行得又用拄杖子作么予日某甲得力处正是者条拄杖子师曰只要你行得去到南浦住太白岩未几开县本明法兄谋诸檀越复延过龙城紫云寺结夏予问护生须是杀杀尽始安居未审杀个甚么师曰狗走抖擞口猴愁搂搜头予曰杀却者个天下太平去也师却曰杀个什么予竖拳师曰你不会我说话在予曰不会不会便出一日师落堂示众云做工夫只要善用心永嘉大师云恰恰用心时恰恰无心用无心恰恰用常用恰恰无举三此不觉从前碍膺处当下冰消瓦解便得活泼泼地予患腹泻师曰智者能调五脏和予曰鸡肚不知鸭肚事师曰只要你知者般事予骤步云又要入厕去后值师上堂予问如何是临济下事师便喝一喝予亦喝一喝师曰我也喝你也喝是甚么意旨予曰得人一牛还人一马师笑曰你得恁么饶舌翌日进方丈云昨日临济大师到法堂上来是某甲一顿痛棒打出三门外去也师曰你昨日喝的是谁予又喝一喝师直棒打出予即于制内同众圆戒毕到七月初七天童密云师翁忌日师乃书从上源流一纸出堂付予乃告众曰无以报先师恩接个香炉脚予乃受之后随师住鸦山栖凤寺师命首众一期将毕师受梁山金城寺之请本明法兄作偈送别一众皆和予亦和云萍踪莫定若游云收取同归一路行担荷直须齐着力大家受用破沙盆师见颔之到金城建期补西堂位师落堂告众云向后问话者不可频频到方丈起倒但问取西堂便是予曰某甲何人敢当恁么行事师曰老僧执事不是虚设要替老僧代劳的予日日与众同事勉力激劝师欲留予相伴久住予以病躯强辞上夜郎山怀白堂晏坐六载时素怀上座与众檀越请于九青山东印开法厥后遂有衲子相邀出湖南予以双桂老和尚年尊别来已久乃出巴山过高梁特伸省觐时双桂议补监寺有指月师白云莲月师当为代劳师曰他正是为老僧代劳复顾众曰老僧者数日目他语录出语亦清却是老僧一个放心的人次日扇头书偈云十年钵袋阿谁补深喜而今成祸胎时有李制台众护法归渝请予住涂山之觉林师专使送法衣来不及一载师欲下浙江扫密云师翁塔又虑双桂开创辛勤要人继住乃走三书唤予速归令得早上天童尽多年未展之孝思从前皆予自起倒如近来动静皆是你诸人所共见共闻者又不待予之琐琐也各请归堂去。

　　偈上

　　示问生禅人

问取生从何处来根身器界任疑猜有时露柱蓦相撞磕破顶门眼自开

　　送剑眉禅人之曹溪

雪笠云瓢过岭南风幡有语向谁参老卢莫信来无口常在溪头日日谈

　　寄药山塔主怀壁禅人

笑声犹在听来粗笑得何人不丈夫谩道塔前空自守化龙元是跃渊鱼

　　送瞿也禅人之江南

闲随云水走江南先遇故乡人共谈此去诸方从散澹心空那更觅禅参

　　送静虚禅人南游

蜀西买棹到荆南略把庭前柏子谈顺水张帆吴越去归来依旧打同参

　　和黄檗象崖和尚山居关字韵

松食荷衣爱住山白云堆里一生闲水流华发乾坤静人世浮名浑不关

万个青山傍一山竹床高卧有余闲夜来邀月供清赏分付山童莫掩关

几来▆水几寻山坐笑蒲团让我闲帘外送君何所赠数声啼鸟过柴关

住山年久并忘山物我无情一体闲猿鹿为邻栖石室白云几片护松关

　　和月平禅友咏雪

劈破昆仑玉屑飞斜斜重上绿荷衣莫教出岭风吹落留与山翁乘兴归

冉逐轻风似蝶飞深山樵子易盈衣为肩榾柮供炉火佩得通身白玉归

游人纵目兴如飞华雨翩翩舞毳衣因过孤山重赏玩早梅摘得一枝归

如珠如玉乱纷飞点缀钓蓑成画衣银树岩前烟火起一声款乃趁风归

扶桑残夜金乌飞影映山河覆白衣曙色早开知有意欲来相送玉人归

　　赠来苏心空禅师

云水相邀上翠微幽岩处处雨华飞探奇欲览东坡迹时拨烟霞待落晖

　　与凌云松柏禅师

山房清梵几株松山口白云几片封道者爱凉时散步月明静夜澹秋容

　　与济川杨文学夜坐

溷俗和光陋巷居圣贤晤对乐琴书夜来帘外弹山月细柳上阶弄影疏

　　初夏同沛两王公并二三子野望

山华带露鸟啼晴几片烟云陇上生始信无言化育巧一天时雨泽群英

　　柏子山与友人夜坐听雨

窗外幽闲忽有声洒然灵籁和风清听来仿佛欲成调半似瑶琴弄月明

　　来苏峰重晤折芦道旧

别来不觉十年余瓢笠水云无定居今日伊余乡梦熟还将旧面晤来苏

昨夜吟诗兴有余每将奇胜话幽居文峰最是堪行乐先我来游忆大苏

　　送圣可法弟还蜀

八年拨转杖头云一旦归来志不群行道报恩深有望难兄难弟独称君

　　示香城上座

灵山佛法嘱王臣持论也须是个人言说纵然无实义当机却喜句来亲

　　寄翠如上座

相赠卒然句欲新黄牛峡里莫藏身若从此处出头去大地山河尽比邻

　　赠子英张居士

竭力同开选佛场裴休无尽共行藏道名如是标千古狮子类从狮子王

　　送天木禅人归岳州省亲

方外数年寻活佛而今一旦省慈亲洞庭秋色盈天地云水重重不隔津

　　访天皇诲长老

持来复去饼窥人勘破行藏眼自亲今日和盘重托出应教千古话头新

　　送别枕石法侄

双桂穿人鼻孔深人天百万共相寻对机必也频拈出记取当年嘱展襟

　　寄九青慧月监寺

夜郎共住任高低荆楚较来略不齐虽有虚名传七泽家风还忆旧山溪

聚头非是论高低行径常思古德齐四海波涛风力转谁将一滴接曹溪

　　赠燕石法侄

久侍吾师复慎终塔铭千里问王公遥追大慧前途辙才子齐称楚蜀雄

　　元日偶成

张公吃酒李公醉佛法新年接上机今日春风初鼓动惟飘白拂对人挥

　　寄中邑枕石法侄

拄杖重撑古道场唯公才力胜诸方仰山中邑今犹在一唤猩猩面目彰

　　送溢天上座北游

自吃我侬痛棒来相将正眼顶门开而今别去春风蚤应有拈华古法台

勘破淆讹意气增从前疑滞火消冰咬人狮子咬人急烜赫济宗可力兴

　　示文璞库头

醋盐茶米得来难不负于心众自欢出内无私真供养杨岐标格可重观

　　赠香烟一如禅师

明珠独露大如山昼夜放光白浒间照破关头天下照人人返照出尘寰

延祐相传数百秋而今三五度重修烟生白浒香无尽递代儿孙接上流

　　寄大慧禅师

湖北湖南意满腔今年秋色更无双白云影里芦华岸一片清风不隔江

　　与文字牛居士夜坐

藤笠飘然下楚河岂知裘马又相过炉边午夜语声大只为别来心绪多

　　示发成崔居士

选官正欲选英才格外提持选佛来但得心空便及第卧龙一起鼓风雷

　　送我石新戒还蜀

款乃一声客思飞片帆遥逐水云归逢人共话春山月漫道明珠在故衣

　　送静虚禅人归蜀之中岩

记得能师出蜀关曾骑白象上沩山爪牙露在转身处雄距中岩孰敢攀

　　送无碍禅师还蜀

里句拈来为送行自知未必有乡情蜀东蜀北逢人语只要机前识得声

　　送三如禅师还蜀之濮岩

春风有力正张帆养道直须归濮岩石镜分明重照面不居圣位不居凡

　　蕲水舟中喜晴

风定云开浪不生满船人和棹歌声青山拨转重重出江面愈宽却愈平

　　九龙山破寺

雨痕三佛不同颜草树侵阶已渐删两度到来怜此境石屏淡墨点陈斑

　　阅景德传灯录

马字驴名列玉篇九逵接踵蹋人天但从行处辨踪迹鼻孔浅深尽着穿

　　联芳偈

　　付雪颖发通禅人

摘叶寻枝总不然惟施白棒在机前顶门着眼无他意痛痒识来千古传

　　付春岩性融禅人

置饵垂纶立雪矶惟图钓得金鳞归离钩三寸能吞吐一任风云变化飞

　　付溢天发海禅人

踢倒净瓶露法身重重关捩验疏亲悄然拂袖出方丈莫道逢人不为人

　　付恒靖真祐禅人

祖师心印铁牛机直捷当阳为指挥拨转关头活鱍鱍云龙风虎自生威

　　付子镜性住禅人

喝声互换不容迟喝出窟中狮子儿踢倒禅床更奋迅翻身大有爪牙施

　　付继美发英禅人

俊鹰快鹞势翀霄不挂网罗眼更高振翮抟风天地大腾腾到处有飞毛

　　付圣杰圆玉禅人

当阳提挈破沙盆正法眼开属上根家具从今担荷也相将递代付儿孙

　　付贯如道束禅人

有时放去有时收七纵八横拄杖头佛祖安身何处是活人机下与人酬

　　付巨著发义禅人

一条白棒痛提持不放过人上上矶法令当行漫指划顶门具眼自知归

　　付同野性同禅人

欲成良器入炉来恶辣钳锤经几回利钝与么频锻炼龙泉出匣吼风雷

　　付允南寂圆禅人

分身意在出身中全主全宾气宇雄把定乾坤行正令雷轰电激展家风

　　付瞿谙寂弘禅人

象被雷惊犀玩月牙生华也角生纹打风何似成龙杖掌上奔腾六合云

　　付东岩发宗禅人

夜观乾象昼观山两眼大开即透关无位真人藏不住逢人直指面门间

　　付紫桥发渡禅人

痛棒无情力用全纵横施设验愚贤收功只在当机处据令提持佛祖权

　　付松野发璞禅人

佛祖从前一口吞而今两眼盖乾坤清操自有因缘至显出滹沱法道尊

　　付紫岫发香禅人

山水钟灵长紫芝千年瑞气应今时雷声喝出递相震天下同闻吼怒猊

　　付据一通闻禅人

临济当年捋虎须还从棒下立规模玉泉今日递相付递代传持续祖图

　　付雪幢发慧禅人

角虎堆蓝山里吼山川震动吼声长逢人露出爪牙利八面生风威自张

　　付健若道干禅人

突然拈出即非他手疾眼亲作用多觌面提持全体现喝雷棒雨起滹沱

　　付次调克诲禅人

诸方参遍玉泉来旧面相呈两眼开棒上成龙机掣电打风打雨迅如雷

　　付悦可道严禅人

是法住于法位中世间出世法皆同大开佛祖人天眼灵鹫拈华正脉通

　　莲月禅师语录卷第五
嘉兴大藏经　莲月禅师语录


　　莲月禅师语录卷第六

　　侍者性同录

　　偈下

　　示东岩监寺

祖风特地振丛林出格施行越古今诸佛到来犹吃棒福昌递代可传心

　　送隐石禅人游峨眉

怀香远上大峨巅借问为山为普贤一一都卢在脚下何须更费草鞋钱

　　示大义禅人

桃华夹岸鼓春涛奋翅金鳞意气豪雷震龙扉诚有力跃然独步自风高

　　示云野禅人

先贤标格拟何如岩穴云堂择所居日用应酬须着眼莫教底事一时疏

有山有水即清幽但得身安可暂休莫老烟霞为适意瓶盂何处不风流

　　复东川吕相国

经地照程出外江金瓯姓字世无双杖头虽拨天涯路千里同风化万邦

　　寄法空禅旧

昔年同在夜郎居别后无由寄一书今日湖南更进步较前得力处何如

　　送岫石禅人归鼎州华严

廿年岐路若为寻一旦相逢话此心只我家风犹未改痛施棒喝喜知音

　　示子镜禅人

机如掣电喝声高透脱何曾滞一毫七纵八横全体露冤酬佛祖不相饶

　　春日送博达法侄归青林开法

乌藤雪里拨春归触发深山大泽辉养就啮人狮子子同看他日出林威

　　赠青林西堂秋水侄孙

法幢重建勿辞劳表帅人天赖尔曹鼓笛频频还共打青林一曲和来高

　　赠青林监院幻影侄孙

担荷丛林一段才还如风动百华开蛟龙变化承斯力吐雾吞云响巨雷

　　示润宇相居士

空山野水绿萝深散暑乘风偶一临若也更忘喧与寂复何烦热碍幽襟

　　号大用禅人

大机大用大威光吐气翻身贵自强毕竟当仁师不让从教虎骤与龙骧

　　示岐冈严居士

应无所住而生心此意愈研愈觉深试就当机聊举似前江虚映月高临

　　示天莹禅人

或时川北或川南到处风光何二三但得回头看脚下一轮明月映秋潭

　　寄附麟牛文学

文章山水蜀乾坤无数字随三峡奔只喜金鳞桃浪暖云雷相送过龙门

　　示凌云大德礼万佛名

万亿如来心印心同名异号矿销金一称一礼常精进只要自他契悟深

　　示九龙松岩监寺

种田博饭足家常为己忙乎为众忙大小住持皆一体莫言辛苦枉承当

　　示润吾张居士

金刚般若与坛经故纸多年却最灵两卷较来何所似白鹅恰好换黄庭

　　示清寰杨居士

有士唐时姓着庞悟从一口吸西江杨公勘破此中意可作尘劳个法幢

　　示惺苏禅人

底事分明脚下通古人祝指路头同上堂诸佛问何处答在阇黎鼻孔中

　　示云竹监院

选佛场开万木霜根深叶茂占春光高风一转东皇令华果成时遍界香

　　示恒愚禅人

得不得兮问恁么恁么的事转淆讹脚跟直截与三十蹋破关山唱哩啰

　　访本源上座

春初策杖翠微巅古木深幽尽带烟高隐故人无俗客唯余华鸟共谈禅

　　夏日与友人坐话

尽日茗炉坐福昌每从南北话行藏大都荆楚荷华胜引得清风宇宙香

　　示修源水头

三年秘行佩师旨汲取曹源一滴水桶底脱时眼大开通身踊跃笑而已

　　号雪林禅人

策杖归来山较深却随云水复相寻示人端的不将境如玉如珠雪一林

　　示征明监寺

此选佛场龙象繁凛然大坐正当轩心空方许同登第谁作今科佛状元

　　示贯如侍者

唤既有三应亦三负吾负汝复何谈就中识取国师舌有路可行更指南

　　雪夜同众围炉

火炉头忆普通年立雪齐腰续正传传到广嗣薪不尽烈烈轰轰却胜先

　　寄印月禅人

故人瓢笠上荆南忆旧音书客里探家舍途中隔几许寄来公案可同参

　　寄炳然禅人

山中相别三年余法爱何曾一日疏那得殷勤师弟谊未归索偈与君书

　　寄坚一禅人

水云一钵客心孤行者自行居者居彼此相看仍旧面无烦特地问何如

　　示坚密碓头

庚岭趁来气不平不思善恶眼方明终输蹋碓人多力衣钵拈提石上轻

　　寄敬白上座

溪山三载幸相邻清苦家风已大振省觐吾师曾有语阇黎举似我般人

　　示綦江董居士

偶然策杖过街头笑得维摩话去留顾我漫劳打口鼓江声千古咏悠悠

　　重逢熊文学

烟水溪边一晤来溪声犹带雨声催而今暂引木樨话露冷风清华正开

　　示养白余居士

一句话头日用中凝然不复辨西东千般伎俩浑闲事唯有真疑契己躬

　　游卧龙山天池

何年辟此最高峰留得天池养卧龙洗钵老僧弹一指兴云吐雾出深宫

　　号大可禅人

飞出林中个凤皇风高云静喜当阳直须奋起冲霄力大可鸣时声自长

　　初夏坐钟应山房

殿角微凉古木深熏风拂拂欲披襟坐中若遇知音客且听黄鹂转绿阴

　　看楞伽峰玉柱

玲珑怪石山之巅霜雪堆头器骨坚想是劫灰重锻炼撑天拄地到驴年

　　盖山除夕示众

分岁曾烹露地牛山僧今日不同谋破沙盆底无余物唯有镇州萝卜头

　　示前溪罗居士

喝声不绝似雷奔喝得当机威始尊觌面喝开正法眼明明历历破沙盆

　　示弘祚张居士

觑破浮沤事事空回头急看主人公有时露出渠侬面华发溪山缘与红

　　赠东岩宗公重修福昌

福昌名胜溯诸唐宗伯刘碑纪甚详今幸东岩公整理祖灯从此又重光

　　示发仁樊居士

佛说直心是道场临机直处许谁藏未曾开口拦腮掌打得本来面放光

　　送现禅人还蜀

船陆往还不惮劳从教青嶂插天高脚跟下痛与三十蹋上涂峰兴转豪

　　示元体陈居士

生与不生生义符分明一义没殊途当生勘破不生处心眼大开照五湖

　　示发肖何居士

从来佛法没人情特地震威喝一声生死路头都喝断与君直捷说无生

　　福昌怀古二首

福昌祖席四传灯名著当年海内称断碣文章犹未泯山灵有意待重兴

善师说法不周遮本色为人推作家据座如临千众势高风万古播天涯

　　示云池岷源上座

一江水绕一池云江与池从沙岸分养就金鳞堪变化风雷大震入龙群

　　复征觉二禅人

本来面目既同参莫把疑情更二三此话果然端的透无多言说向人谈

　　问生禅人乞衣索偈

多年行脚一朽材寻山半是卧莓苔荷衣拟欲连云补信手谁拈几片来

　　示征明禅人

寻常旧水变蛟龙头角峥嵘上九重一滴诚能澍大雨不施心力有云从

　　寄友人居山

松风水月足良朋心与山忘也未曾到处青山皆有趣亦将消息寄山僧

　　示渚宫众居士

只在寻常日用间低头疑虑隔千山但能直入自平贴信步行超生死关

心才举即起尘劳声色何如更欲逃觌面不为物所转空王佛便是同曹

　　暮春与毒鼓禅师坐来苏峰

大苏胜迹寄岩前留得虚名千古传欲览遗文寻石窟池台长咏雨华天

东坡何事纵闲游一片高风拂古丘锦绣文章云五色卷舒不定自悠悠

烟云绝顶暮春寒几度同行倚石栏只恐雨华飞尽后东坡夫子旧碑残

偶然云水两相逢到处安居立上风烟雨层峦刚半日寻常谈笑达磨宗

　　虎丘礼隆祖塔

瞌睡虎高坐虎丘威狞赫奕万年留儿孙出穴爪牙露只为生来气食牛

　　双桂室中留别有感为众同参述此

剪烛焚香话夙根吾师隐显孰同尊忽然举到感伤处不觉离颜带泪痕

　　哭亲

故宅不迷长树根凄怆木本未曾敦归来岂为空追远欲效那吒乃报恩

高堂小阁尽尘埃血骨未藏火未灰今日安身非别处满园华卉是莲台

　　过东白道人石影亭

绿萝洞口一泓澄亭挂岩边最上层水石玲珑山欲动虚舟试问几来登

　　示松云禅人

问君近日住何山到处云生竹石间对境无心忘彼此林泉城市自幽闲

　　宿杏雨斋

欹枕高眠杏雨斋满床风月动诗怀卷帘便得无心句竹影翩翩扫玉阶

　　春日访友夜坐

桃华溪径入云窝煮茗敲诗兴转多无限客心话欲尽一床明月卧烟萝

　　冠山寄渝州端甫苟居士

巴江暂写九回肠恼杀水云杖底忙三宿他山间梦断只多风雨忆连床

　　过虚上人房和涪陵梁太守韵

短榻疏窗近水天江风一枕任高眠莓苔复照初晴月华竹还留雨后烟

水满前江月满天悬岩石佛对僧眠惺来何处牵幽兴洗墨池生一树烟

　　示雨溪周居士二首

父母未生前本来何面目三春放碧桃九月开黄菊

父母未生前本来何面目云山几点青烟水一溪渌

　　示心所游居士二首

自远来求字其如一字无有无都勘破东壁挂葫芦

未根棒喝旨笔墨只贪多文字能相委拈华笑甚么

　　果州青居山重晤无虞友人二首

一别七年也重逢何幸焉悲欢无限意松韵自悠然

瓢笠风尘隔今方话此山莫愁归去晚暂学白云间

　　凌云夜雨二首

小阁孤松下夜来疏雨洒秋声共我吟客思对谁写

小阁孤松下松枝带露洒旅愁日益浓即景如何写

　　怀白堂初夏

时序临炎帝寻诗过草亭芭蕉依案绿杨柳卧窗青机活娇莺舌身轻乳燕翎目前景物焕拈出令人惺昼长余独坐万籁静中听蜂韵集疏蕊蛙声斗细萍雨蒸梅欲熟风扇芰微馨担怕忘人世悠然对石屏

　　中秋送别内翰孟章龚居士

辞朝入洞天夜话故乡田共听松声细笑看桂影圆邸中知己矣林下有人焉不负双峰约何时书再传

　　南浦都历山留别西衢法弟

共忆别来久今才话旧游盛山腾铁凤峡水饱金牛他日望犹重当年志已酬江南虽我去何似此清幽

　　送岑壁法侄归大峨

我自三峡出君从两浙归南溟珠满钵西岭瑞生衣滟滪涛初静峨眉月正辉荆南送别去大震象王威

　　示冲斗罗居士

长者来相访回光尚未迟俊哉拨便转白也涅何缁皓月清池现莲华浊水宜坐忘时看取善恶两无思

　　冬日与罕拙老宿坐话

几度辨云日间探前哲踪芭蕉拄杖少沣浦刹竿重市近既无竹台荒旧有松雪深迟岁晚瓢笠约春风

　　示引月禅人

顶门开正眼皎月自孤圆已识影多幻漫随第二迁松邀出岭上华引到池边万里长空静清辉满一天

　　赠明觉禅人

少年图作佛此志贵乎坚乳虎威偏猛蛰龙力易全如斯勤自策毕竟越人前纵祖灯秋晚绍隆尔勉旃良晤以言赠英才量必过志高心澹远养厚气巍峨曙色岭头启秋声竹里多不随前境转着眼意如何

　　果城东村凌云山房初夏

青山纵目远赤帝震威初树影笼岩岫云光动石渠间松虚阁小近竹旧窗疏荒圃乍耘种笋芹香满厨时节悠然换溪山别一村烛天轮已赫蒸物气犹温放浪野人志凄清古帝魂绿阴客不到扫石枕松根去国频寒暑今余此地归石泉涵座冷烟火隔村稀涧曲流青黛岩深映赤晖几枝梅子熟带露折来肥风自南来也时哉众鸟呼阴晴云日变雨露物华殊鼓浪麦初熟郁香榴已敷眼前一种趣忍不咏诗乎品物催新暑闲吟意若何已知长日暇尚惜晚春过燕语穿朱槛莺声挂绿萝炎凉虽变态旦夕觉风和避暑来东里潇然远四邻犹从当日俗唯少旧居人草泽虫声乱溪桥月色新荷风凉夜永益友坐谈亲山前舒野望风日动吟情过岭啼鸠捷泛波乳鸭轻光摇新芰袅韵泻古苔清帝力抑何有老农复渐耕就题联句苦对景入诗魔拂迹龟分藻振须鱼弄荷晴光开雨笠野色上云蓑几欲忘情思其如有兴何故人不可问借问亦云无古寺遗唐宋断桥勒史胡暑来华影瘦春去鸟声粗松竹多凉荫水云恰与符少年就外传韩氏尚书家人物全非旧乡谈半是差巢秧鸣水鸟喧野咏榴华散步幽林下风高襟袖斜

　　登来苏峰

烟霄天地别风土广蓬均竹韵华间软山容雨后新书藏石穴秘剑劈玉池津碑古还重读东坡迹更真

　　涂山禹庙

张公莅是邑大禹首称尊不病波涛险深怀疏凿恩涂山昭母姓字水篆龙门庙貌遵卑室清风万古存

　　遵义俞邑候春日过访赋赠

忙闲浑不问览胜到岩阿水白宦情冷华红诗兴多林栖支遁鹤池舞右军鹅就石从高枕风光见永和春山稍寓目愁虑顿销磨日正华容丽风清鸟语和诗吟绿竹案酒醉白云窝莫是陶彭泽又从莲社过

　　送灵隐法弟归楚

高梁重送别万里百华敷水脉分三峡风光动五湖开帆群鹤舞掷饵众龙趋把臂复何处杖藜策越吴

　　寄昌言许居士

重晤复重别别来年复三祀亲归蜀北骂佛出荆南经史欢翁博水云笑我贪蒲团如可放清苦拟同甘

　　过岩峰山房赠恒一主人

偶到雨华齐雨华积满阶有人拈熟稻无树折生柴恬憺偏高致疏慵却称怀喜君知我意不事强安排

　　雨后访兴福三同上座

山声何处来木叶频频打竹密怒惊涛檐高飞急泻浓云满榻生寒玉半窗洒今日客愁消幸逢知己者

　　赠不语禅人

烟村香阁上野望自留人雨急江声乱云开树色新小桥攀二柳巨浪跃双鳞卓锡依形胜幽栖龙虎驯

　　巴山雪夜

寒风何处起清夜度渝江折竹声来枕压松色上窗推敲诗有兴唱和曲无双启户山童报天华散法幢

　　赠本然禅师复保寿

重开名胜迹蜀北更无双草辟纵横径灯明新旧窗倦来惊暮鼓兴至俯秋江莫道规模大还应建法幢黄金重布地祗树影双双霞过红生幔月临白上窗凉风清梵阁灵籁泻前江一国称高行清名勒石幢

　　登云台赠松云素水二禅人

昔年归故国无著与天亲共复古名胜楼台一旦新风高同市井念静别嚣尘莫厌境喧寂超然自在身天南辞草榻蜀北扫云台丞相标明谥使君赋越才抱岩山色曲绕座水声回归去语人曰登临亦壮哉

　　住野春山石屏寺

乱峰曲径入祇林长者年来重布金池满共看邀月早台高自许卧云深野华暗刺时人眼幽鸟细谈古佛心怪石当机从　跳点头个个尽知音

　　示白云雪颖禅人

避秦偶到白云间又进云深山外山数树雨风摇客思一天晴日破愁颜烽烟戍火从他闹峻壑幽岩任我闲差别路头俱坐断无人过得摩诃关

　　示瑞峰新戒

三千八万漫分科持犯繇来不较多几缕垢衣书七佛半肩坏色摄群魔酒台醒眼醉神庙猎网藏身饱肉锅没量大人行径别返常合道益淆讹

　　赠健翁张护法雪中修法堂

香刹增修心志足规模大辟遗芳躅买园依地布黄金砌石满台铺白玉诚重惟欢供佛新劳轻不厌鸠工促高敷猊座吼人天触着爪牙皆中毒

　　与本源禅人山行赏雪

匪从人力匪天工寒入梅华瑞气浓古木枝枝银作干青山个个玉为容易侵头上眉兼发莫辨岩边竹与松大地遥看皆一色翻然踏破露真踪

　　寓金凤山和己禅人韵

金凤山中金凤巢栖巢金凤养金毛翼齐初翥云生彩风疾旋搏竹怒涛惯饮天池品自贵直翀霄汉气何豪乾坤钟有文明运灵瑞相将出圣朝

　　怀破山老和尚

拨草瞻风入楚西行藏未定复追随马驹并辔力重买狮子同声威大施钟击辕门三峡动血流栈道数书驰炉边何日团圞话稍慰关山寤寐思

　　位旃林护法过访次韵

岩居散诞绝安危饮客茶铛就石支容易渊明于我友等闲慧远却谁师泉声迭出松间缓日影斜穿竹里迟尽兴徘徊忘去住何殊三笑度溪时

浪迹疏狂物外人岩亭寥廓任安身石幢溅玉非关雨苔径铺华不是尘云出洞前拖一片月依岭外起孤轮江千留别行还止两岸清风动绿苹

　　江陵旅中除夕警众

风野寒温一岁除年光新旧意何如梅经雪逼华先放柳怯霜严叶未舒道业可成奚待缓人情不熟且教疏了明三十日来事庆快儿童嬉笑余

　　冬日雪晴访友

雪榻霜龛觅火频红轮初照已如春冰开绿沼欢鱼性风暖青霄称鹤身柳线斜垂疏亦媚梅华独露澹偏新一联得意客愁解欲过长堤访故人

　　南浦拨霞洞遣夏三首

碧岩千尺泻飞泉一径盘回上洞天白足高低踏怪石乌藤旦夕拨孤烟松青溪上联三友玉洒风中奏七弦枫灶萝龛人世远琼华敷座任安禅

水晶宫殿锁琼扉浩劫空坛古木肥绕榻香清兰雾起溅衣雨细瀑华飞苔深文绣石枰老谷冷声传玉磬微犬吠白云鹤唳月蓬莱仙子可知归

石穴泠泠细液流仙人华下问源头烟霞五色衬瑶草风雨二声战玉楼锡振岩阿惊虎啸钵悬洞口待龙游琴台夜坐天光澹帘卷溪山月挂钩

　　复无欲熊居士来韵

草阁新开碧岫前层层岫色接青天抚松度涧多琴韵攀竹过岩两袖烟紫阙归来慵献赋白云高卧喜逃禅幽怀既有藤萝约一洗乾坤石上泉

　　复灿锦程居士来韵

行行偶到薜萝庵十里溪桥湘水南岂止优婆塞四众人非人等许同参石藏华圃和云买泉给茶铛带月担何日与君重一晤焚香挥麈话烟岚

　　与公井高孝廉山行坐桃华洞

幽鸟啼华语未阑莓苔曲径接天关石门深锁藤萝内玉液斜流诗字间行拨彩霞不问止坐邀明月却忘还相逢未肯迟车马唯有先生伴我闲

　　复福昌护法幻幻黄居士来韵

狮床竖拂现威仪询信端同继善师昔煜五灯无尽焰今垂双桂不凋枝帝王胜迹凌诸刹龙象高踪聚九逵重咏先生先作赋才情不让毋潜诗

　　初春过云浦老宿别业

萝龛东近仲宣楼一圃摊书色相幽怪石窍中冰尚在奇华枝上叶新抽竹光晴雨老僧识墨迹澹浓太史留几席烟霞饶野趣愧无佳句共君酬

　　与溢天上座游滟滪

水际未知几许深状如象马不浮沉色随云日夺人目影漾风涛豁我襟为砥众流横峡口欲超群峭涌江心奇观莫漫徒相负聊拟当年杜甫吟

　　巫峡与众禅人夜泛

水光月色杳冥时泛泛轻舟任所之一出深云两岸辟重回急浪数峰移滩吞泉石响多乱岩挂星辰影互随夜半不知何处宿蛟龙共起复嫌迟

　　九青山房遣怀

佯狂笑傲孰称豪莫大青山纵我曹拈韵五溪鸣石籁写怀万壑舞松涛云铺药岭牛眠暖月过华村犬吠高独有庭前行乐处锄烟种竹自勤劳

屋角烟云接树梢芹泥飞燕挂新巢红华乱落堪为褥青蔓斜牵胜葺茅松韵狂时四壁起桂轮明处六窗交深山万籁皆吟咏古调现成不用敲

　　夜郎山寄素怀禅友

破衲枯藤住薜萝风回万汇气初和猿声出岭颠狂甚鸟语喧窗卖弄多瘦竹风前吟细叶老梅雪里放新柯寒喧几度年华改泉石身心只恁么

　　巴渝白岩寄君维余护法

偶来此处便为家自笑逃禅学聚沙圃小还宜疏种竹台高尚欲早移华拨云鸟共寻岩路弄月鹿同到水涯潇洒不知尘世事绿萝白石枕红霞

　　雪峨张护法邀游黄鹤楼

览胜共凭黄鹤楼楼空鹤去迹还留杖寻芳草六年拨笛奏落梅二月游老树参天标异枣古城夹岸荡虚舟烟岚尚与人间接身世直疑在斗牛

　　书

　　上双桂破山老和尚

　　自省觐后欲依字水偷闲于初春时已入涂山守拙岂知慈训遥颁召归继席焚香捧读喜惧兼生若论双桂代劳犹思退后樗栎朽材难胜法门巨任惟上天童扫塔正欲向前渊源嫡派各怀达孝深思禹庙岩边拂袖欲等风驰龙门灏里张帆思同电激但诸护法相延尚待辞谢携几禅和共往只争勇行满拟夏末即趋座前专候江南动止消息本院住持体裁皆尽心力恪遵典型肃此先复仰希鉴原。

　　达圣瑞姚护法

　　先师道行蜀中惟高梁缘最熟知有夙因但他人在治世护持犹觉稍易大护法在乱世护持更觉为难况建大丛林竖大法幢名标不朽伊谁之力欤迄今圆寂凡事所系尤重晏石禅师来叙大护法委屈众中只劝安和如此心行可格佛祖龙天缅惟先师前后语录原欲下江南刻成全集此生前谆谆之遗命祈大护法注意与众执事酌议力为主持蚤圆者则公案岂一人感荷即先师神明中深为之感荷天下万世人共为之感荷也临颖翘企不胜待命之至。

　　像赞

　　出山相

　　肩褊袒腰系裙半带雪半带云须发苍古气象不群走到人间难晦迹郎当号作释迦文。

　　布袋

　　街头游戏满腔乐趣惯引儿童杂哗迥超佛祖常度等个人人不遇布袋打开谁解顾微微冷笑笑中刀觌面锋铓太煞露。

　　白衣大士

　　本无形段素以为绚尘刹分身弹指皆遍跏趺怪石岩前游戏碧波水面绕座绕幢淡云几片无字无文残经半卷如有问动静两忘向什么处与伊相见只对他道亦不思恶亦不思善。

　　达磨

　　一苇渡江九年面壁人觅安心却令自觅觅之不得求端的无孔铁锤便痛击骨髓当头拶出来至今授受传为嫡。

　　破山老和尚

　　或动或止或瞋或喜明辨龙蛇暗擒虎兕杲日中天不倚迅雷蓦地轰起抑扬大有全威纵夺初无定旨无定旨难比拟火官头上风车子。

　　　　　　又

　　槜李开华蚕丛结果四海英豪咸承印可咦相逢痛棒无情机下电光石火。

　　净明耆宿

　　年腊俱尊心神并王面上恬愉胸中快畅铁佛道场复之如创儿孙相承请赞供养呵呵非徒空事形仪欲效逼真志向。

　　佛事

　　挂板师云有声非动无声非静动静不生拍拍是令乃击一下云谛听谛听。

　　上天童扫密云师翁塔

　　忆昔提持济北宗全身独露剑挥空儿孙大振当年范龙象常瞻在世风松籁入云重唱和岩光射日最玲珑层峦曲水甲天下源远流长道脉隆。

　　为湛泉禅人下火

　　师举起火炬云来是恁么来去亦恁么去撺下云来去既无殊同归大火聚咄若向者里开只眼尽大地乾坤总是汝放身命处。

　　为若梦侍僧下火

　　担囊负钵勤参苦学打不歇手骂不歇口十载追随一朝别离临行主张浑不着忙去来与么鼓掌呵呵以火炬撺下云老僧特地助一把火烧得汝赤洒洒净裸裸东土西天无可不可。

　　南浦首四谭护法迁巴渝卒于渝之康村师至灵前挽曰济北宗风末世彰千钧才力属金汤读经依案诸根静请佛拈华一语香太白岩前闻道久古巴城外转身忙法门此后何人护感慨忍禁泪两行。

　　达吾宋居士葬父于凌云山侧请师说法师至柩前垂语云昔时未面今却相送秋色凄清悲风远动布德有年颂德弥众生死二途来去如梦棒头指归直下知痛乃以拄杖画一圆相喝一喝复卓拄杖云堆头添土证据宋公者里安身多种受用。

　　为献珩耆宿下火

　　渝州与荆州两地莫能留身世回头看俨然一海沤以火炬撺下喝一喝云优游物外乾坤廓无位真人六不收。

　　　(原藉山西今寓蜀东重庆府巴县事
　佛弟子牛秉儒男牛附麒牛附麟捐赀刻第五
　　第六卷　　　　　　玉泉道人张国贤识)

　　莲月禅师语录卷第六终　　　　(嘉兴府楞严寺藏经坊存板)
