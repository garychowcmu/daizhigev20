嘉兴大藏经　斌雅禅师语录


　　福宁斌雅禅师语录序

　　予幼时呫哔家塾忽遘离乱违弃乡井长入仕途日从事簿书案牍间或涉猎经史其于圣贤格致诚正之学与夫六艺之文百家之编概未广搜博讨又奚暇旁及宗门释典乃有斌雅禅师不远六千里来自西夏叙其家世为吾梓州人氏遂以语录乞予序之予闻文殊赞维摩诘曰善哉乃至无有语言文字是真不二法门也临济侍黄檗以风颠汉捋虎须胁下三拳腮边一掌机锋迅捷不落言铨近世禅宗盛行开堂棒喝比肩接踵黑白未证解脱茫茫者其语录皆裒然成集以予视之不唯非西方不言而信之旨即于后代善觉上乘面壁献花诸果亦失津梁斌师固衣钵老宿身法口律空五蕴而勤八正将独步汉南何亦不离此语言文字耶迨观其言说皆本性灵不落窠臼因思吾蜀当干戈未起之先沃野富庶不让吴越师生太平极盛遽辞家祝发作尘外想芒鞋云游置理乱于不闻迄今松枝东长竿头更进非具有夙根何以能此兹来江左则宝志对梁武吐鲙之地也其东则竺道生聚石说法点头之所也师以本无一物之体去来此处吾知其早有印证如临济之胁拳腮掌者遂为之书。

　　皇清康熙二十四年乙丑岁夏至日
总督江南江西等处地方军务兼理粮饷操江兵部右侍郎兼都察院右副都御史潼川王新命撰

　　序

　　佛氏以性天之教觉天下万世而从事于此者不驰鹜于高远即执著于色相言既繁旨愈晦坚白异同雌黄其口举世昧昧焉莫知适从矣迨昙摩航海直指见性因缘大事言下了了数传以后蔚为五宗灯灯相续至今惟临济独盛盖临济以上乘法唱第一义扫除诸有不落言诠临机问答间不容发平时鱼猎经史肴核百家者无所用其只字也舌掉苏张如涛如电者至此无所逞其干智慧也时而竖拂时而伸拳一棒一喝已无余蕴有时诗歌颂偈大抵寓言八九皆可作千百日想非个中人莫识也余于簿书之暇静坐小憩焚香啜茗凡古德语究心日久微有所契然于疑似间犹涉影响苦无先觉得相照证闻有临济宗泒
斌雅大和尚安禅宁镇祝我
皇图弘宣宗旨汲引学人顾以画疆是限无能一炙清光葭苍露白几切溯洄之思矣今夏师由余治东归暂驻禹祠千里间关尚殷景慕亦既遘止肯于觌面失耶因与盘桓者数阅月机锋酬唱诗章赓和此外萧然只有寒山一片石共语耳且师以不群之轶藻当百行之浑圆而犹不自安竟欲天下万世胥出于迷途而后已其心何心殆所谓圣人以大道为公视彼自了汉不相去径庭欤讵世人薰习成性对面不识无可如何托之于言积言成书言出而人莫之悟书在而人莫之解亦大可悲矣天地蘧庐也万物过客也以吾生之须臾寄迹其中奄忽焉草木同腐尚忍言哉尚忍言哉惟是芸芸各具不泯之性如火传薪当前而不力加究竟等电光于一瞬此吾师所以亟亟为祖焰作纲维也秋半师别余而东出语录一帙示余立言简切西来大意和盘托出知此便可勘破野狐魔子大藏五千并可不读矣海内之大岂乏明眼人定论垂久似余无庸赘言第浮云聚散别情勿穷昔浩初言多与易论语合柳州序之文畅能诗昌黎序之余才不逮柳州昌黎而师于浩文两公则有过焉兹行也何敢嘿嘿以无文。

　　南州法弟子徐祚炳和南书

　　序

　　三乘之中惟上独尊因其清净而无葛藤所以有不二之称既云不二则语言文字尽可抹却复何以笔尖杖头两般利器或刺佛祖踪迹不令一毫躲闪或打金刚脚跟顿使即时循规只为些子捉摸不定不得不倒弄一番而提醒于人如归宗之弄拳古灵之抚背德山棒如雨点临济喝似雷轰岂无意而为之抑有意而为之任其翻江搅海掀天揭地究竟落于天龙一指禅耳余前镇守临巩闻有云翁法乳斌老和尚期会贺兰透人鼻孔奈因云山相缪貌座罔瞻盖以心诚求之未稔以致晤对之艰也丁未之秋八月既望师欲飞钖吴楚坐断名山道经泾原蓦头一撞三生石种余亦亲聆棒喝如江上明月到岸清风直使火宅晨凉烦襟顿豁每沾开示语录挥尘扬眉行行非空非有句句无去无来诚谓暗室之金灯而迷津之宝筏也宜乎宁夏抚院刘公延请而宣弘教启来学以赞
皇猷余继此序聊记机缘之不偶尔。

　　康熙六年十月下浣提督陕西等处军务左都督三韩弟子柏永馥顿首拜题

　　序

　　临济一宗杲日丽天元明两季闲花落地迨夫天童密尊乘愿再来直拈白棒横截洪波为一代中兴之祖师开万世人天之眼目继而天台林翁力唱玄要与天童一棒箭锋相拄林翁之后匡其法阐其微风穴云翁耳逮夫云翁之后析义发秘大弘风穴之道者首出斌雅禅师也师西蜀潼川章氏之裔才妙机云行惇曾史丰神磊落逸韵潇疏因观画壁感悟悲涕遂兴遗世独立之想辞亲剃落飘然尘外两足踏残荆棘之林一身历遍兵戈之地山高水阔杖头碧月照行肩檗苦冰寒钵底黄花炊途供初参禹门万如和尚碧瞳眼不逗黄金之屑玉粳牙肯兜野狐之涎省发向冷浸魂寒彻骨冰天雪窟之中大悟于病既亟绝复苏断壁悬崖之下时有偈云病后方知彻骨穷钵盂开口笑春风炉中火烬千山雪冻倒虚空两目红既而再往南询如俊鹞辽天人人罗笼不住复经北渡若神龙出海处处云雷相随及至风穴藏踪欲盖弥彰本要针劄不入争奈倒岳倾湫云翁知是种草因将古德淆讹一一按验了无滞凝诚所谓师胜资强当仁不让者也时有偈云乾坤无事不相干巧手何须美赤斑老魅着残十样锦勘来不值半文钱承事风穴十易寒暑叶凋玉树八处名蓝体露金风丁酉新秋穴乃曰因乏佐助滞汝多年某之过也遂受付嘱为风穴一十二员之长嗣接临济三十三传之正宗其大用如渤海琼楼自波蜃所化岂圬人之能工其大机若会稽野茧从壁鱼所成非桑妇之可致自密尊以往屈指四世如师岂易求之哉晴空日照千岩雪大地花敷万国春余不觉为临济一枝发大弘愿矣慕师风规德教寤寐为劳康熙戊申春师辞柏公过汉南余一见而生敬信焉昔尼父与颜子曰吾与汝交一臂以谢岂待白首然后变乎余与师交十有数年生缘履历弘道率真天人协赞海内知名金山玉带讵有异乎况师以一心证悟百折利生大阐宗风阴翊
皇化无孔笛子韵出青霄未审何人侧耳因忆客有读师语录始骇眩而终却走者余解曰东海大荒中有大人焉张两耳为市又一大人者张两耳以听之斯可谓两相当矣今子处此圆土之中以径寸之耳倾侧听之虽欲不骇眩却走乌乎可师闻而笑曰某诚无辞于大言矣踆于大人之堂张两耳而听之者非子其谁请书之以告于世之为耳市者。

　　时
大清康熙庚申夏日提督山东全省等处地方总兵官都督同知何傅薰沐拜撰

　　斌雅禅师语录卷上

　　侍者海岳记录

　　顺治丁酉十月十五日湖广郧阳府镇台穆公协镇吕公暨南阳两郡绅衿缁素从风穴请师住浙川县岝峉山法海寺于戊戍四月八日开堂。

　　佛殿云门棒丹霞劈锯解秤锤血滴滴者样忤逆种草会须向前合十遂展拜。

　　法座当阳坐断凡圣不测其端格外流通隐显全彰纵夺斩新条令杀活并行还见么便升。

　　拈香此一瓣香弥纶八极包括二仪信手拈来爇向炉中端为祝延今上
皇帝圣寿万岁万万岁伏愿一人有庆四海无虞次拈云此一瓣香气冲牛斗德被群黎奉为满朝文武阖国勋贵本郡县宰缙绅文学伏愿位冠百辟爵倍万钟并及当山请主现前大众澈自性之渊源明日用之根本又拈云此一瓣香十载遍参后入龙池会里恶浪滔天幸是不曾沾他涓滴而今毒发恨深恭对人天众前拈出供养现住河南汝州。

　　风穴堂上云峨老和尚爇向炉中用酬法乳之恩敛衣就座维那白椎云法筵龙象众当观第一义师云家私荡尽碧岩隈坐见松阴长绿苔满目溪山藏不住频拈铁笛出云来以拂子作吹笛势云呜咿呜咿还有知音者么出来与山僧相见僧问古镜未磨含万象金钟一扣获圆通指天指地即不问和尚兴居是若何师云两彩一赛进云十方法海波涛静狞龙出现爪牙雄师云皇天无亲惟德是辅进云恁么则任运腾腾从此去为云为雨遍大千师云竿木随身逢场作戏问世尊拈花迦叶微笑不落宫商是何曲调师云毡拍板无弦琴唱弥高而和者深进云那个男儿不丈夫师便打僧礼拜云遍界难藏迹因甚被蟭螟一口吞师云灵苗生有地大悟不存师进云如何是日用事师云热时摇扇寒则添衣进云如何是向上事师复打进云四大分张眼光落地向甚处安身立命师云白鹭下田千点雪黄鹂上树一枝金乃云释迦老子降诞法海今日开堂时节虽殊理无二致竖起拂子云释迦老子来也还见么在山僧拂子头道天上天下惟吾独尊还闻么只饶闻见分明犹是金尘落眼所以云门大师道我当时若见一棒打杀与狗子吃贵图天下太平有般汉道云门可谓有恩皆报无德不酬法海则不然掷拂子云路远夜长休把火大家吹灭暗中行复白椎云谛观法王法法王法如是下座。

　　协镇吕公请上堂僧问选佛场开即不问如何是法海境师云东山云树妍春色西涧寒泉映碧天进云恁么则大地众生开正眼十方法界露全身师云仰弥高而钻弥坚进云有意气时添意气不风流处也风流师云且缓缓问法海重建祖令新张众请和尚升堂示何意旨师云移花兼蝶至买石得云饶进云那个是学人本分事师云两耳挂面旁进云恁么则觌面指出远送千峰去也师云脑后见腮莫与往来进云一切众生与佛同体因甚不荐师卓拄杖云还会么僧拟议师打云不唧溜汉问不思善不思恶时如何师云野岸横秋水空山起暮烟僧礼拜师便打问三界惟心万法惟识如何是心师云珠中有火君须信休向天边问太阳进云恁么则撩起便行去也师云绊倒一个乃云性天寥廓觉海渊渟湛寂虚玄融通变化沤生沤灭而任运卷舒非异非如而纵横得妙光吞万象洞明佛祖家风体绝离微揭露衲僧巴鼻于斯荐得便请各自归堂其或未然山僧向第二门头播土扬尘瞒汝诸人去也蓦拈拄杖云还委悉么唤作拄杖矢上加尖不唤作拄杖弃波求水且道毕竟如何二途俱不涉一剑倚天寒下座。

　　佛成道日上堂僧问一句了然超百亿还是那一句师云雪里藏白牛进云恁么则夜静水寒鱼不饵满船空载月明归师云闲言语问父母未生以前有甚巴鼻师云拄杖黑粼粼进云眉间挂剑时如何师云虚空见骨僧便喝师便打前僧复问水牯牛过窗棂因甚尾巴过不得师云问了话又问话问劫火洞然大千俱坏未审这个坏不坏师云不坏进云因甚不坏师云坏进云为甚又坏师打一棒云这个坏不坏。

　　问如何是第一玄师云树挂残云几片白进云如何是第二玄师云山含落日半边红进云如何是第三玄师云金刚脑后重添楔进云三玄旨趣蒙师指心法双忘意若何师打云没得许多般问一切众生具有如来智慧因甚不成佛师云猫有歃血之功而无起尸之德进云恁么则涅槃心易晓差别智难明师打云总在这里问虚空粉碎大地平沉时如何师云野鸟有声惊世梦山花无语笑人忙乃云道出常情言超物表理摄顿渐用在机先贵乎脚下无私便可当阳直入起也河清海晏玉转珠回住也乾坤失色草木生辉明如杲日利似吹毛剿绝生死根株开凿人天眼目所以释迦老子始于正觉山前夜睹明星忽然大悟乃云奇哉一切众生具有如来智慧德相皆因妄想执着而不能证得世尊虽则全机独露直截根源检点将来大似依模脱墼法海今朝乃一期庆贺千载奇逢满堂龙象个个达境惟心四海英贤人人纵横自适金钟扣处声声清韵响乾坤法鼓催时浩浩洪音鸣梵院坚冰浮野水而竞注寒梅待春信以方开当此之际唤作世谛耶佛法耶智慧耶德相耶击禅床云数声清磬是非外一个闲人天地间下座。

　　上堂僧问杀父杀母佛前忏悔杀佛杀祖向甚么处忏悔师云路遥知马力事久见人心进云未审这个落在甚么处师云牡丹花下卧猫儿僧便喝师便打僧云苍天苍天师云有甚冤苦问大通智胜佛十劫坐道场因甚佛法不现前师云柳影横塘鱼上树槐阴罩地马登枝进云四大和合时如何师云桑树猪揩背长江鸭洗头问一人发真归元为甚十方虚空悉皆消殒师云临崖看浒眼特地一场愁进云法性本空如何趋向师云草枯鹰眼疾雪霁马蹄轻问世尊灭度三千年未审至今在何处师云罕逢穿耳客多遇刻舟人进云如何是祖师西来意师云虾蟆窟里没蛟龙乃云法海自住以来不肯搀行夺市裂土分茅直将尽大地作一禅堂行与诸人同行住与诸人共住二六时中着衣吃饭运水搬柴举措施为了无障碍乃至明暗色空森罗万象若智若愚各依本分然虽如是更有一人不入保社净裸裸绝囊藏赤洒洒无向背有时孤峰顶上啸月吟风有时闹市街前神头鬼面舌拄梵天眼空四海动若行云止犹谷神以拂子打圆相云还识此人落处么平生肝胆向人倾相识还如不相识掷拂子下座。

　　解制上堂僧问夫说法者无说无示听法者无得无失师云蜗牛头角两丫乂进云恁么则人归大国方知贵水到潇湘分外清师便打问诸佛智慧甚深无量其智慧门难解难入师云雪消花影瘦冰生水面肥进云如何是诸佛智师云近前来向你道僧礼拜师便打进云如何是天地同根师云万物一体僧拟议师复打乃云繁兴大用举必全真觌面相呈了无窠臼拟心负荷早涉途程脱体承当剑去久矣名不得壮不得天高群象正理无碍事无碍海阔百川朝所以道灵光独耀万古徽猷入此门来不存知解大众今朝三冬已满万汇流芳家家锣鼓闹元宵处处挑灯焚皓月文殊普贤横身卖悄然灯古佛脱体圆明风流公子窈窕佳人尽夜歌欢犹未足晓来特地可怜生惟有林下道人如愚若鲁清贫自适扬身物外独步大方然虽如是且道功成果满百日期圆又作么生道拄杖芒鞋狞似虎君向潇湘我向秦。

　　南明监寺生辰请上堂师云今朝二十七槛外蝉声急暑尽复寒来眉横鼻则直阿呵呵好消息万里晴空绝点埃碧天午夜红轮出福慧圆明浑金璞玉山僧直捷为举扬大事因缘须了毕还会么乃合掌云我不敢轻于汝等汝等皆当作佛。

　　上堂举赵州和尚访一庵主问云有么有么主竖起拳头州云水浅不是泊舟处便行又至一庵主云有么有么主亦竖起拳头州云能纵能夺能杀能活便礼拜师云赵州老汉可谓落霞与孤鹜齐飞秋水共长天一色如向这里会得万里崖州倘或未然山僧重为颂出移舟两岸楚江清野老浑家彻骨贫一盏蒿汤全理义不期方外有知音掷下拄杖云错错。

　　师一日因狗子逐鹿坠岩命众负柴钁坑击鼓上堂云法海有只狗子惯好害物伤慈今朝断送红炉诸人作么生救若救得不惟狗子活命亦使万物超升其或未然未免入地狱如箭众下语俱不契师以拄杖一齐打散归方丈复问南明明云苍天苍天也是怜儿不觉丑。

　　腊八上堂僧问打破乾坤当阳显露击碎虚空更不囊藏衲僧分上作么生道师云日出连山月圆当户进云放出铁牛离金索展开木马任纵横师云费尽腕头力僧便喝师便打问初祖单传以至和尚直指人心见性成佛今日茶芽堂上摇唇鼓舌作么师云不遇钟子期休问琴中趣进云打鼓弄琵琶相逢两作家秪如不落宫商还辨得作家么师云未是个中人进云某甲则不然师云你又作么生进云昨宵户外千峰雪今日阳和当下消师云一场懡　进云不要辜负学人好师便打进云自家担荷去也师云且喜没交涉问世尊睹明星而悟悟个甚么师云金勒马嘶芳草地进云众生入尘劳而迷迷为何事师云玉楼人醉杏花天进云惟人自肯乃方亲师便打问如何是三聚净戒师云晴江映日滚金波进云法海堂前增意气大家鼓舞旧家风师云朔风飏雪斗梅花僧便喝师便打乃云道远乎哉触事而真冰枯雪老火冷云寒玉破江梅翠凝岩竹圣远乎哉体之即神动容扬古路午夜灿明星千年桃核里觅甚本来仁黄面老子虽然四棱着地八字打开只知拈得鼻孔不觉打失眼睛了也还有知委者么若知可谓千钧之弩必待勍敌而发机万斛之舟不为坳塘而创设其或未然且听重下注脚子夜逾城路从平处险青山断发人向静中忙六载精勤从前汗马无人识奇哉三叹只要重论盖代功法海与么批判且道还有优劣也无拍禅床云知音不在频频举达者须知暗里惊。

　　顺治己亥秋渭南临潼两邑绅衿缁素从兴善请师住临潼交口龙华寺于庚子春两邑缁素请上堂。

　　指法座云把断要津佛祖无进入之路放开线道万灵沾化育之恩且道把住是放行是便升。

　　喝一喝云忘机卤钝乐闲情客扣虚窗少送迎平展丝纶泾渭别不知谁是个中人僧问自性天真本来具足今日和尚开堂又作么生师云日移花上石云破月来池进云释迦老子三十二相即今在甚么处师云切忌眼花进云恁么则鼻孔不向他边求师云放汝三十棒问朝参暮礼有何功德师云自起自倒进云不拜有何过师云尽在阇黎进云无佛无法向甚么处礼师云脚跟下蹉过僧便喝师便打乃云灵机独露丽杲日于青天妙体圆明耀神珠于赤水烁破生死昏衢开凿人天正眼三世诸佛以此成无上道转大法轮历代祖师以此拈槌竖拂接物利生仁君以此垂衣皇化坐治无为贤侯以此泛应群机仁慈及物乾坤以此全阴阳之正气灼石流金折胶堕指一切众生向此安身立命全体大用自在纵横虽然头头无碍法法全彰要且劲竹虽长难点天边之月不见道具足凡夫法凡夫不知具足圣人法圣人不会圣人若会即同凡夫凡夫若知即是圣人山僧与么举似也是扬声止响掩耳偷铃蓦竖拂子云还会么常忆江南三月里春风微动水生鳞掷拂子下座。

　　结制上堂僧问如何是第一义谛师打云不离花下路得见洞中春进云四大本空五蕴非有这个落在甚么处师云天空雁语娇沙暖鸳鸯睡进云动静两忘如何是自在主人公师云拾得遇寒山进云恁么则花开碧岫山庄面月映寒潭水画眉师云岸柳垂阴烟波点翠进云旧时家风即不问新到长安事若何师云不须更觅含元殿乃云龙吟雾起虎啸风生声和响顺水到渠成德山入门便棒马头边栽角临济入门便喝龟背上拔毛龙华会里别无许多奇特惟贵一切寻常三条椽下七尺单前一任横眠倒卧渴饮饥餐只是不得动着山僧常住何故动则起生死之本静则沉昏醉之乡直饶动静二相了然不生犹是生死岸头事且毕竟如何得不涉功勋现成受用去三边不用安戈甲万里歌谣和太平。

　　上堂僧问凡圣不立即不问般若堂中事若何师云且喜狼烟息弓稍壁上悬进云恁么则铜头铁额汉尽在法筵中师云不到乌江岸知君未肯休问法王座下悲悲切切是何道理师云知医还病少安分不多愁进云如何是入道之门师云看取脚下乃云雨洗淡红桃萼嫩风摇浅碧柳丝轻达磨鼻孔浑相似争柰时人认不真击禅床云一喝分宾主照用一时行山头翻白浪海底起红尘会得个中意日午打三更会与不会且置秪如有句无句如藤倚树树倒藤枯句归何处自从舞得三台后拍拍元来总是歌。

　　清明上堂日融融花烁烁店舍无烟山青水绿堪笑文殊普贤卖尽百丑千拙荒郊古冢满堆钱老小哀哮恨未足引得无位真人满口向前道错何故毫厘系念生死业因瞥尔情生轮回根本个中了得处生死流骊珠独耀于沧海踞涅槃岸桂轮孤朗于碧天其或未然龙华为汝道破本现成无欠剩自古长安平似镜车马萧萧任往还举措施为无逆顺是则是潼关易度剑阁难通喝一喝下座。

　　解制上堂僧问文殊是七佛之师因甚出不得女子定罔明乃初地菩萨因甚出得女子定师云曙色未分人尽望及乎天晓也寻常乃云云冉冉雨滴滴钟鼓声催人天普集看他老胡出世通身泥水临我拽杖登堂袈裟打湿九旬圣制已周隆赢得一场好消息且道是甚么消息南海波斯入大唐个个眼睛乌律律。

　　开炉上堂僧问狭路相逢时如何师云将军不下马各自奔前程僧拂坐具云千佛到这里因甚无下手处师云切莫弄虚头问如何是长安境师云灞水三秦阔商山四皓高进云恁么则无底潭中风停浪息师云休着眼问击鼓鸣钟平常事云收雨霁旧时天高提祖印即不问当阳一句请师宣师云骑马踏镫不如步行进云因甚又道未出母胎说法已竟师云琼楼报晓鸡金风鸣玉树问如何是是法住法位师云东西南北进云如何是世间相常住师云天上天下进云相法两忘大地乾坤向甚么处着师云日月自流迁进云如何是娘生面目师便打进云无位真人在甚么处师云好不知羞问尽大地是个尘劳门几时得出师云独脚虾蟆跳上天进云四山无路时如何师云孟冬严寒进云三十年来打成一片师云杜撰禅和如麻似粟问拨草瞻风贵图见性即今学人性在甚么处师便打进云识得自性方脱生死眼光落地作么生脱师云大地黑漫漫进云脱得生死便知去处四大分张向甚么处去师云干三连坤六断进云一点灵光遍尘刹拈来无不是天真师云可知礼也乃云至道幽微假诸缘而得妙灵机豁尔泯万类以全真体之则动静皆如用之则见闻无碍举一明三七穿八穴茶房酒肆无非圆觉妙场城市山林总归平等性智何须结制开炉陶凡铸圣抛三放两举古明今自然二六时中如龙得水似虎靠山举措施为了无障碍还会么不是心不是佛不是物且道毕竟是个甚么卓拄杖云竿头丝线从君弄不犯清波意自殊。

　　上堂僧问三心不可得即今是那一心师云花须连夜发莫待晓风吹僧便喝师便打进云一念不生灭时如何师云月落潭无影山含不动云进云万法归一一归何处师复打云特地可怜生乃云乾坤有象化育无私晷运推移玄枢不变发大机于生灭之场如如不动明妙体于空有之乡浩浩无亏色前不物言发非声灵云见桃花眼中着楔香严闻击竹听事不真十字街前露柱子风吹日炙自囵囤还知二老落处么云收雨霁长空廓一对鸳鸯画不成喝一喝下座。

　　元宵解制上堂僧问第一义谛龙象际会钟鼓交参请师垂示师云大虫戴纸帽好笑又惊人进云打开栏裷纵横自由觌面相逢与么迴避师云溪北溪南任往来进云恁么则从今无处不风流师云道过了也问不增不减即今解制又作么生师云风飏落花春雨寒进云如何是金牛饭师云不中饱人餐问虚空粉碎大地平沉如何是现全身句师云人遇时平笑脸开僧便喝师便打乃云四季良宵美景风流不似今朝琉璃光吞皓月火树焰续星桥长街金吾不禁村歌社舞逍遥咄哉然灯古佛逞得家富儿娇林间抱道之士灰心泯智寂寥佛法元无一字知见不立纤毫九旬制满百日功完打开栏棬放出沩山水牯牛拈起杖黎拨转上头关捩子有佛处不得住无佛处急走过三千里外逢人切忌不得道在龙华会里来。

　　康熙壬寅春渭南绅衿缁素从兴善请师住灵台寺于十月初三日进院。

　　上堂僧问如何是昙花影里现全身师云眼光烁破四天下进云结制开堂即不问第一义谛请师宣师云水深鱼游戏风清桂影寒问如何是灵台境师云青禽飞岭上白鹿卧巉岩进云悬岩撒手后如何师云古木吟风澄潭啸月进云未审其人在甚么处师便打问三世诸佛因何开悟师云近水先湿脚进云恁么则头顶青天脚踏实地去也师云向阳暖更多进云教外别传即不问觌面相呈是如何师便打进云世尊说法四十九年那句是头那句是尾师云分明记取僧便喝师复打乃云一句无私斩钉截铁万机休罢迥脱罗笼随流得妙千里同风大用现前逢场作戏玉鉴含秋千潭落影龙泉出匣万里横尸大火聚岂容凑泊金刚圈不许撮拏拨着便转已堕功勋提得即行早成途辙具如是之妙见作苦海之舟航隐显全彰文轨一致竖拂子云秪此一着山僧未离兴善诸人未到灵台早以八字打开两手分付焉用钵盂安柄好肉挖疮虽然不因柳毅传书信何缘得到洞庭湖。

　　腊八上堂僧问彻底掀翻即不问虚空不二是如何师云针劄不入进云如何是娘生面目师云几个知恩德进云内不放出外不放入主人公在甚么处安身立命师便打乃云啸月眠云空费力雪山午夜睹明星灵源一道非今古堪叹时人认不真奇哉奇哉一切众生具有如来智慧德相皆因妄想执着不能证得黄面老子虽善解粘去缚激浊扬清检点将来大似开眼说梦不见道一处真处处真尘尘尽是本来人真是说时声不见正体堂堂没却身灵台恁么举亦似开眼说梦击禅床云有利无利不离行市放过一着落在第二太白峰高十万重黄河入海三千里。

　　元宵解制上堂乃云灵台峭绝水抱山环古寺清幽人贤地秀建一期之胜会结千载之良缘云来衲子个个达境惟心护法檀那人人千祥骈集原始要终道聚法乐尽在其中矣向上转身如何放荡顶笠腰包势伟奇红尘紫陌任东西出门撞见灯明佛两两三三笑满眉抚掌下座。

　　康熙癸卯春西安府蒲邑绅衿耆宿从灵台请师住封村寺二月初二日进院。

　　上堂拈疏云大众见么一字不着画文彩已先敷达磨与颜子终日嘴卢都个中若会何用周由者也其或未然却烦表白宣毕指法座云玲珑八面壁立千仞把断要津据毗卢顶便升僧问世尊拈花即不问迦叶微笑是如何师云万里长空一天杲日进云如何是本地风光师云屋里贩扬州僧便喝师便打乃云道旷无涯逢人不尽真机绝待混俗和光心外无法而处处圆明法外无心而尘尘独露人间天上草偃风行弼赞宗猷流通正眼所以张拙秀才云光明寂照遍河沙凡圣含灵共我家一念不生全体现六根才动被云遮断除妄想重增病趋向真如亦是邪随顺世缘无挂碍涅槃生死等空花奇怪张公珠明川媚玉润山辉圣治文明咸归此道虽然于唱道门中足可观光衲僧面前犹欠一着且全宾即主一句作么生云来千嶂合水到百江平下座。

　　上堂云春深物茂日暖风和燕喜莺欢时清道泰般若流通法元无隐击禅床云声不是声徒劳侧耳色不是色难为检别复卓拄杖云啼得血流无用处不如缄口过残春。

　　上堂僧问如何是主中主师云浪平龙睡稳进云如何是宾中宾师云云静鹤飞高进云宾主相逢有甚言句师云脚跟下好与三十棒问实际理地不受一尘不舍一法意旨如何师云现成公案僧礼拜师打云正体绝囊藏当阳无向背不是目前法亦非心外机净裸裸耀古辉今赤洒洒超情越量如天普盖似地普擎晷运推移荣枯自在所以道有物先天地无形本寂寥能为万象主不逐四时凋大众且道毕竟如何是万象主聻以拂子打圆相云鸳鸯绣出从君看不把金针度与人。

　　结冬上堂僧问炉　弘开衲子到来如何锻炼师便打进云春去秋来即不问结冬过夏意如何师云白鼠推迁银台不变乃云今朝十月十五林下考钟擂鼓虚空合掌翘勤万象森罗起舞勉请山僧开炉净地抛沙撒土当阳剿绝淆讹言下顿超佛祖快须踏步向前好条通天活路蓦竖拂子云不许夜行投明须到。

　　解制上堂僧问秦川试场已毕银城符命重催临行句子请师速道师云浮生易掷好事难留进云与么则拄杖横肩不顾人去也便礼拜师拈拄杖云一不做二不休辽天一镞拨转云头会得的鹏程万里不会的归家稳坐就中有些淆讹终不与人说破大众且道淆讹在甚么处卓拄杖云错错祥麟只有一只角下座。

　　康熙癸卯冬师在封村受宁夏阖镇宰官绅衿缁素请住海宝禅寺于甲辰三月初三日入院指山门云崇高不极广博无涯万别千差从这里入便行。

　　佛殿拈香云佛在家里坐多向外边寻撞着冤家手拈来付丙丁。

　　祖堂西天四七按图索马东土二三临险推人用尽伎俩偷心遍界乃高声云祖师来也切莫妄想。

　　韦驮当阳有路应化无方运金刚杵魔外自降以拄杖指云大家舒一臂此道共揄扬。

　　据室僧问施马师喝听闻者耳聋岂止三日挥黄檗棒负痛者永劫不忘且置撑天拄地又如何师云未见作家进云剑挂眉间符悬肘后师云秪恐不是玉是玉也大奇进云恁么则斩新日月特地乾坤师云礼拜问海阔山遥即不问已到海宝事若何师云见月休观指归家罢问程卓拄杖便起。

　　四月初一宁夏抚台宪平刘公提督懋贞胡公太史嵩阳李公请师开堂升座拈香云此瓣香乾坤并固日月齐明爇向炉中祝延今上。

　　皇帝圣躬万岁万万岁伏愿皇风一布世运重光枢机正于域中雨露均乎天下此瓣香奉为本镇台辅文武宰官当山请主现前大众爇向炉中伏愿福山高峙寿海弥深得一俱真对时育物此瓣香第二回拈出供养见住风穴堂上传临济正宗第三十二代云峨大和尚用酬法乳之恩敛衣就座维那白椎竟师云向上一事直截现成才涉唇吻转见周遮虽然官不容针未免私通车马倘或有疑不妨启问僧问示佛祖顶门正眼断衲子最后命根则且从秪如高沙弥到来谈禅则是说戒则是师云烹金琢玉须是其人进云恁么则吹毛在握万里无人师云你也照顾性命进云圆融不碍行布行布不碍圆融师云却被阇黎道着居士问正令既颁夏国新条发自兰山全提一句请师速道师云罢拈三尺剑休弄一张弓进云海宝塔前合谈何事师云山名水秀共乐升平进云临济大师灼然犹在便礼拜师乃云教外别传之旨迥脱文字语言三世诸佛口悬壁上历代祖师袖手旁观明眼衲僧缁素不出尽大地人提掇不起山野庶是不才岂肯画蛇添足承众檀护悲愿弘深光扬祖道且向这里借路经过去也蓦竖拂子云化日舒光祥云焕彩陌上群芳竞艳溪边细柳垂青露真智于万法头边明大用于一毫端上如斯彻证何须普光再会慈氏下生处处现清净身种种作奇特事可以祝一人圣寿福祚万方见四海瑞呈恩沾九有虽然如是且不涉化门一句作么生道从来不解愁如海潦倒春风醉太平下座。

　　佛诞日上堂僧问风穴堂前投机句请师拈出利人天师靠拄杖云不是苦心人不知居士问棒喝交驰即不问智不到处如何施设师云鹤飞千尺雪龙起一潭冰进云风穴宗旨从师建海宝家风今日新师云且喜共赞扬居士问未离兜率已降王宫未出母胎度人已毕四十九年所说何法师云酒逢知己饮诗向会人吟乃云天上天下惟吾独尊小释迦满盘托出金屑虽贵落眼成翳一棒打杀天下太平老云门彻底掀翻贼过张弓海宝这里则不然挥拂子云显诸仁藏诸用鼓万物而不与圣人同忧盛德大业至矣哉还知释迦老子落处么有水皆涵月无山不戴云。

　　无边禅人请上堂僧问谢却秦川耙又上海宝犁为是神通妙用法尔如然师云八角磨盘空里走进云与么则观河不改当年见种菊惟期晚节香师云哑子哭苍天问集众升堂祖规旧例截断葛藤如何举唱师云鹄白乌玄松直棘曲进云临济喝德山棒除此二途请师别道师打云终不与君通问幻海无边如何是真休歇处师云速礼三拜问棒头直指拨转云头空花乱坠意旨如何师云苦的苦甜的甜乃云天覆地擎古今无向背日生月落大道绝遮栏一切处海印发光万象中常时独露豁开金刚正眼当阳八面纵横自然稳坐家堂现成受用何须航海梯山别求良导无边上人多年栖心此道罕遇作者钳锤革回旧观亲依海宝既尔气类相从毕竟如何话会横按拄杖云拨转艨艟幻海空而今觉得懒扶筇逢人暂举吹毛利只待生蛇化活龙喝一喝下座。

　　休夏建厨库禅堂献殿上堂僧问四分律云以手击擽比丘者波逸提因甚德山逢人便棒师云停禽养勇终待惊人进云嫌骂知事者波逸提因甚么临济进门便喝师云雾豹泽毛未尝下食进云与么则一茎草上琼楼现百炼炉中彩凤飞师便打问大开炉　锻炼圣凡成就良器必逢作者秪如逆顺莫测的汉如何验他端的师云狗衔敕书诸侯避道乃云至道无难惟嫌拣择一毛头上移来香积佛刹省得就下平高无底铛中炊成金圈栗棘不辞信手拈来管教现前一会云水高贤个个享用安然逍遥快乐当此之际憍陈如尊者忿气向前道长老长老你好秪知尽法不管无民俺们恁底磨拳擦掌苦骨劳筋无自由分你道不费纤力刚把现成接待方来布施大众乃呵呵大笑云我本无心有所希求今此宝藏自然而至说便是说若论这个宝藏谁不具足诸仁者枯木岩前虽多蹉路如来藏里本没淆讹但能息虑忘缘处处现成受用众中还有别锱铢识丰俭者么若无试听山僧唱个太平曲子去也以拂子抚几案云哩　莲莲花落明月堂前光皎皎须弥打鼓虚空　跳惊起那吒揭谛神当阳满口叫休要且道休要作甚么休要饭饱弄箸便举洞山示众云秋初夏末兄弟家或东或西直须向万里无寸草处去良久云秪饶万里无寸草处作么生去石霜云出门便是草明安云不出门亦是草蔓蔓地师云这伙老汉大似普州人一个雕心雁爪说得行不得一个虎面熊肝行得说不得一个卧在荆棘林中无出头分海宝也无许多劳攘秋初夏末兄弟家或东或西去则任去住则任住设有推不向前约不退后底毕竟如何支遣拈拂子云还委悉么才方九夏又惊秋万物浑成始自由且把钵盂安旧处从他门外草悠悠。

　　打七上堂僧问云头初起葛藤乍放新鲜句子作速道来师云红霞照晓冈谁识旧嘴脸进云深秋月白非为白长夏风清却是清师云正是出头时乃云湖天浪静碧湛琉璃眼睛突出鼻孔下垂牛首贺兰相期斗额僧堂厨库笑傲欣欢惟有当阳宝塔日面佛月面佛巍巍独坐上头关伶俐汉谓我诳吓闾阎懵懂底正好横参竖参试问大众七日内踏破几緉草鞋掷拂子下座。

　　开炉镇城众绅衿请上堂僧问结制解制丛林旧例衲僧巴鼻有何交涉师云暂行荒草里不用入深村进云截断今时露布重展古佛家风师云切忌钻龟打瓦问九旬禁足画地为牢百日抽单开笼放乌即今还有相为处么师云疑杀烂柯樵进云有一人不入此圈缋师意如何师云壶中别有天进云与么用尽老婆心更切通身泥水未嫌多师云有棒不打你乃云山僧出世以来从不向净洁地上妄生穿凿何也大丈夫秉慧剑般若锋兮金刚焰非但空摧外道心早已落却天魔胆与么担荷得去寒时普天寒热时普天热不用挑灰觅火泼油救薪如人饮水冷暖自知而今事不获已衲僧家三个五个拗折拄杖按下云头亲赴海宝不施恶辣钳锤期能千了百当拈拂子划一划云山僧开炉也把四生十二类麻三斤乾矢橛庭前柏树子作些柴炭复击一击吹一吹云单用这点无星火朝打三千暮打八百管教人人常光现前壁立万仞忽若冷灰豆爆　地方知眉毛只在额上。

　　佛成道日上堂僧问即心即佛多些非心非佛少些拈过二边请师速道师云千年田地八百主人乃云正觉山前老冻齈缦天网子要擒风赚他无限英灵子错认黄斑作大虫下座。

　　协镇李公请上堂僧问朱紫满殿车驾填门正当此时如何酬唱师云灵山一会俨然未散进云凭师道尽深深意争柰时人不点头师云相识满天下知心能有几问拈起一则恁么现成因甚德山不会末后句师云空拳吓小儿僧便喝师便打问至道无难惟嫌拣择因甚三千剑客独取庄周师云布袋盛锥子进云掀翻海岳永绝囊藏如何是衲僧巴鼻师打云住住住不用如何若何觅甚言端语端彻底一时放下行行至道坦然从来大圭不凿贵乎天真至言无文尚于理实但能截径承当便可高超十圣不历僧祗处处施解脱机头头露正法眼所以苏学士留玉带于金山摩天鵔翮入丹霄黄檗老安虚名于木佛珍珠撒出紫罗帐大根大器大丈夫堪与人天作榜样东协李公曾共约不昧灵山同一勺曲录木展杀活机绣红旗动袈裟角既非心亦非佛三脚驴缚烂贯索权将此道觉斯民共报无为真化育大众还有把定世界共相证据者么如无玉箫声断古梁州人倚琼楼总不觉。

　　元日刘居士荐母请上堂僧问大事已明如丧考妣为甚儿孙不得力师云只为分明极翻令所得迟进云昨年旧腊今日新春新旧一句作么生道师云亘古亘今问红轮毕竟沉西去未审灵魂往那方师打云上士游山水中人坐竹林进云与么则野色更无山隔断天光直与水相通师复打云未是他安身处乃云年来不欲上堂室中缄口打坐为怜孝志殷勤也要大家知个今日孝子刘忠全血泪襟怀伤心报本山僧敢道父母非我亲谁是最亲者诸佛非我道谁为同道者四大体各离谁为和合者到此须是绝后再苏亲见一回始信群灵一源假名为佛体竭形消而不灭金流朴散而常存由是多生父母具时现前随处受生尊贵自在虽然要得全身奉重必借老僧繇出只手写幅真令尔持归切切瞻觐去也拈拄杖空中画一画云新春举笔百事大吉描得十成总不相似良久云还会么罔极深恩一时酬毕。

　　上堂僧问威音那畔莫可商量今世门头必须履践秪如遍地荆棘如何插脚师云善窃者鬼神莫测进云楖栗横担不顾人因甚途路不得力师云好不丈夫问场开选佛一众沾恩祖令中兴十方坐断如何是学人着力处师云冲锋破敌非等闲人进云如何是学人亲切处师云知恩者少负恩者多进云如何是末后句师云三生六十劫进云一句了然超百亿今朝恩大最难酬师便打乃云文殊国里万菩萨慈氏宫中多弥勒善来皈依佛法僧试听应缘而化物今日佛弟子觉果修忏保安七日功完请山僧举扬般若以资正信然诸法所生惟心所现心境若忘罪相何有喝一喝云一时瓦解冰消毕竟如何修证竖拂子云善恶都莫思量罪福因缘如幻任运渴饮饥餐两个五百一贯。

　　上堂僧问闻声悟道见色明心悟道明心且置骑声盖色一句作么生道师云终日乾乾夕惕若厉乃云闻声悟道掘地觅天见色明心掉棒打月直饶百发百中双放双收于生死分中了无交涉拈拄杖云吾今为汝保任此事终不虚也波斯学梵语笑倒金刚神掷拄杖下座。

　　因事上堂僧问大　炉中锻佛锻祖为甚三冬已过无一人通个消息师云来说是非者便是是非人进云解通银汉终须曲才出昆仑便不清师打云总教不歇手乃云山野出世五座道场从不将佛法二字脱赚他人有时牢关把住千重百匝有时布袋口开四通八达无非曲徇机宜看孔着楔若是有血性底终不作这般去就所以道第一句荐得堪与佛祖为师第二句荐得堪与人天为师第三句荐得自救不了从上先德为人特煞婆心其奈言多去道转远海宝今日路见不平拔剑相助竖拂子云遂将三句拈来一串穿却抛向诸人面前亦任风吹日炙纵是八臂那吒要动动他不得且道利害在甚么处黄金自有黄金价争肯和沙卖与人。

　　圆七上堂僧问七日已满九旬未至正当与么时如何师云点火开门照贼归进云白云出岫横拖练黄叶飞空乱洒金师云靴里动指头乃云一二三四五六七滴水成冰赤骨立堪笑达磨老臊胡大开了眼觑空壁七六五四三二一那事全然没消息文殊不会驾青猊也胜驴儿千万只顺数撞着达磨逆数撞著文殊相逢避不及各自嘴卢都君不见古今无二路达者共同途似则相似是则未是差之毫厘失之千里阿呵呵啰啰哩灯笼沿壁上天台老鼠跌在油瓮里。

　　上堂僧问承师有言顺数撞著文殊逆数撞着达磨拈过逆顺撞着阿谁师云见之不取千载难忘进云与么则脚瘦草鞋宽师云山鸡不是凤凰儿进云不犯锋铓始俊哉师打云蜻蜓撼露柱问七日混沌死七日天心复且道死的是复的是师云识取钩头意莫认定盘星进云至道无难惟嫌拣择为甚么朝打三千暮打八百师云钉桩摇橹把缆放船进云学人礼拜有分师乃云最现成难照管无孔铁锤徐陆担板马祖三十年不曾少盐酱临济小厮儿只具一只眼德山不会末后句正法灭向瞎驴边这伙汉有擒有纵能杀能活要想扶竖正宗究竟弄巧成拙蓦拈拄杖云争似这个木上座也无是也无非也无拘也无束从来不会祖师禅问着儱侗当头卓击碎陈年葛藤窠放出冲风辽天鹘恶恶猛虎腰间栽兔角咄王令稍严不许搀行夺市。

　　刘居士披剃请上堂僧问了即万法本来空未了应须还宿债应真顶相既圆成毕竟如何令他了师云早知灯是火饭熟已多时乃云今朝四月初一云外山青水碧随机称性且从面赤不如语直无常畏若晓霜身世安如火急不达自性渊源生死如何抵敌有抵敌万缘放下绝驰求一日钵盂两度湿。

　　说戒上堂僧问利名尽处乾坤窄声色忘来天地宽因甚十个五双脚跟撩天舌头拖地师云出水才见打鱼人进云清净行者不上天堂破戒比丘不入地狱为凭神通妙用法尔如然师云一点水墨两处成龙乃云戒定慧勋三无漏学公案现成拟心即错止持作犯圆同太虚轻重开遮细如毫末就中若圣若凡究竟了无摸　十字街头布碌砖那个行人踏不着阿呵呵好大哥莫将骊龙颔下珠换取陈年烂皂角。

　　杨居士祝发请上堂善于古者考于今发乎迩者应乎远欲行千里一步为初拄杖子　跳上天端坐普光明殿现神通十八变却往大千沙界摸过一遭复归本位寂然晏默再四思惟三界无安犹如火宅云何于中即得解脱是时帝释天主向前道仁者热忙作么欲识佛性义当观时节因缘时节若至其理自彰且道即今是甚么时节莫不是世尊离兜率降王宫周行七步作狮子吼底时节么莫不是子夜逾城青山断发八相成道说法利生底时节么莫不是普天匝地塔庙形象礼拜行道香汤沐浴底时节么莫不是现前大众各各自契本命元辰立地底时节么莫不是杨居士舍妄归真弃俗从道底时节么若知这个时节方信老瞿昙不先新弥勒不后便于当人分上移易一丝毫头许不得虽然到这里不拘此岸不住中流不登彼岸毕竟如何行履竖拂子云只见江鸥飞白浪不知明月出云霄喝一喝下座。

　　供塔灯上堂僧问当阳坐断凡圣不通且道如何进步师便打进云恁么则经行及坐卧常在于其中师复打问法不孤起仗境方生一众伫闻乞师垂悯师云西川十样锦添花色更新进云现成公案不须举觌面相呈事若何师云漆桶夜生光问万户秋风信手拈和盘托献法王前杖头活句机先眼点出龙睛耀碧天师云用尽自己心笑破他人口进云恁么则均沾法要去也师便打乃云无见顶至尊浮幢王为最八万亿由旬烜赫标真际玲珑合太虚珠网交光丽十方调御师迦陵宣梵偈无量光音天一切诸男女烧香及散花经行资福利即获无上乘因果不思议日月灯明佛面门常揭露不用轻弹指已开宝塔户喝一喝复举世尊与阿难行次见一古佛塔世尊便问讯阿难曰此是甚么人塔世尊云过去诸佛塔阿难云过去诸佛是谁弟子世尊云是吾弟子阿难云理合如是师拈云笼罩古今承先启后黄面老人可知礼也如虫御木偶尔成纹大小阿难转见漏逗山僧当时在会好与一坑埋却何故如此若不同游泳焉知海量宽。

　　贺居士荐兄请上堂僧问诸恶莫作众善奉行且道如何受持师云觌面见得犹在半途进云恁么则世事但将公道断人心难与月轮齐师云未必心头似口头乃云逡巡暑退又寒来那事何常有往回晚风暗度黄金菊晓月轻笼白玉梅遍地草是药材文殊端不在五台杨子江心起尘埃芦花夹岸卧孤舟梦里忽惊天地秋天高水阔桂影寒黄叶飘飘见远山杨州路越国船依稀仿佛足堪怜五十三参善知识妙用神通也不一有时嗔有时喜人情难得保终始手携席帽过新罗弥陀亲证贺家哥六字真言不会念天上人间任方便君不见星流水国夜然灯月落秋江明似练举僧问云门如何是诸佛出身处门云东山水上行圆悟和尚云如何是诸佛出身处薰风自南来殿阁生微凉师拈云二老汉一等为人要且脚跟不能点地海宝又则不然设有问如何是诸佛出身处便与蓦头一棒何谓如此秪因信义从来切不肯馍糊放过关。

　　陈居士荐严请上堂僧问还丹一粒点铁成金至理一言转凡成圣乞师一言堪伸报本师云千江映月万户逢春进云恁么则荆棘中着脚红炉内安身师意如何师云吃官酒卧官街当处死当处埋乃云正当此日中秋节天上一轮光皎洁雨蒙蒙风瑟瑟影落澄潭彻底寒个中消息对谁说良久云还会么若还不会重饶舌燕京二卣相公为先考冲宇封君萱慈李氏孺人终天忌辰特请山僧举扬正法以报罔极之恩用展孝忱之切挥拂子云三界无法何处求心一念不生前后际断到此溪声山色水鸟树林演微妙音齐声唱和诸法不自生亦不从他生不共不无因是故说无生尔时无位真人手舞足蹈合掌向前云元来此事如马前相扑倒便休遂即撩起便行更不回顾师云善哉言不虚发发则必中正是还丹一粒点铁成金至理一言转凡成圣这般说话也有横点头的也有竖点头的既尔知归言外因甚于理不甘掷拂子云世间好语不可说尽。

　　张居士追亲悼子请上堂云天无私盖地无私载妙性圆明廓通内外四生十髅本来人万别千差旧皮袋哀哀父母生我劬劳绵绵瓜瓞益我后代瞥然恩爱两相忘一超直入安养界掷拂子下座。

　　田圆增荐严请上堂僧问离四句绝百非请师直指西来意师便打僧喝一喝归众问银山铁壁如何穿凿师亦打进云透网金鳞以何为食师复打进云如何是向上关师直打退乃云人分利钝道绝功勋千波同水万异同伦马腹驴胎十身调御镬汤炉炭三转法轮端的为说了依稀不肯听喝一喝云落花还是东风送莫将黄叶错为金掷拂子下座。

　　谛中禅人生辰请上堂云弥勒真弥勒分身千百亿时时示时人时人自不识坚冰瓦砾放光明白玉楼前吹觱篥正体堂堂越四流妙德空生也难觅不难觅玎珰的今朝冬月初八日喝一喝下座。

　　辩河禅人领众为师庆诞请上堂僧问举心尽属轮回业动念无非生死根如何是生死根师云黄河逆流三千里进云如何解脱师云若是象王截流而渡进云今佛放光明助发实相义如何是实相义师云白云飞岭外明月落波心乃靠柱杖云生平以此最相知历尽风霜到极微四十年来无觅处孤峰万仞白云飞金刚锤碎狮王窟玉尘挥开佛祖机懒向溪边牧水牯电光影里喝如雷此是了事汉世出世间透顶透底东拄西撑咬姜呷醋的面目今日因斋庆赞未免败露一场若是英灵衲子具正知见直下会得便好把手共行同声唱和道出寻常有甚奇特倘或情生智隔相变体殊不惟对面千山也只是投子山前打瓦鼓复以拄杖划一划云大众会么远看石头形似虎疑杀人间几丈夫。

　　师过固原州牧主祚炳徐公卫主守府并合会缁素留休夏具启请上堂僧问现成公案即不问向上一句请师宣师云日里飏朝采琴中闻夜啼进云恁么则木马冲开狮子窟石虎生下玉麒麟师云秪恐不是僧便喝师便打郡梅士人问如何是本来面目师云珊瑚树下斗金鸡进云达磨渡江此岸无船如何过去师云要得不湿脚须是倒乘芦进云海底捞明月泥水万丈深若之奈何师云上大人丘乙己有何难读进云谢和尚指示师乃云韬光何意落晴川云月溪山一样闲遇着撩天没量汉要津把住默无言既是狭路相逢为甚一机不露聻上士一决一切了不用倾出一栲栳便举龙牙问德山云远闻和尚佛法及乎到来不曾见说一字山云嫌甚么锯解秤锤师乃呵呵大笑云此间有句佛法也须大家着眼以拂子画圆相云雪峰会辊毬禾山解打鼓虚空笑点头须弥颠倒舞脱赚人间几丈夫喝一喝下座。

　　师一日问牧主徐公万泒朝宗千差一致因甚五原水不向东流公云源头活水无高下河汉经天却倒流师云急须着眼回波看弄潮不是等闲人公云彻底澄清日东西任往还师云一吸沧溟须尽地森森露出珊瑚枝公谨谢师复问积雨浃旬远山横黛水牯牛向甚处牧公云雨笠烟蓑七八里短笛横吹三四声师云休要犯人苗稼公云从来不吃溪边草师云恁么则鼻头落在山家手里赠之以偈。

　　阳春曲子未轻酬一拶西江水倒流指日庆云生鼎鼐好游宦海泛慈舟。

　　师过平凉提台柏公留过冬相见毕公曰我从个中来师云还记得蒲团上消息么公云难忘根本只恐埋没师云不得贪观天上月失却手中珠公云珠已得也师云试请拈出山野看公拟议师云衣底密藏不可轻露少顷公问棒打有缘是与不是师云撩天拄杖尽在当人公云四大分张时如何师云向一口气不来处会公良久师乃举僧问古德如何是佛德云髑髅里眼睛公云如何是髑髅里眼睛师即瞪目云会么公无语师云山僧又向官屋里瞠眼公乃呵呵大笑云明明知道只是不得师云要得也不难遂举箸云须向这里下手一日师举世尊初生因缘公竖一拳师云是何意旨公舒一足师云大人得自在何故手忙脚乱公喝一喝云还有不乱的在师云这一喝是与释迦老子出气云门大师出气公云孝当竭力忠则尽命师云不入惊人浪怎得锦鳞归以偈赠曰。

　　云间截径入皇都剑气雄飞海寓殊夺得牟尼珠在掌门庭光显赖劻扶。

　　公诞辰供衣请上堂朔风阵阵逼人寒野鹤呈祥雪满天且喜崆峒山上柏清标独茂万斯年指衣云心田稳密道性冲虚体洽乾坤条分律吕经纬未施彩云影里文先露机杼才动朱紫门前锦绣多明明鸟喙花林不费金针玉线历历星分棋布难穷晷运工夫大丈夫亲切提持明眼汉赤肩担荷然虽如是且道施者受者毕竟如何奉重聻打成一片不通风从教千圣难着眼。
嘉兴大藏经　斌雅禅师语录


　　斌雅禅师语录卷下

　　侍者源清记录

　　汉中西乡绅衿杨克生率众请师住洪崖上堂法界随缘别有家诸天垂幔盛金沙众中谁是知音者敌圣场中奏乐笳有么有么僧问正令既挥洞口钓竿垂向滩头烧尾锦鳞如何得取师云乘风破浪负命吞钩进云垂丝千尺意在深潭铁额铜睛如何抵对师云万顷烟波一天风月进云恁么则禹门三级浪平地一声雷师打云未经点额难免暴腮问武子烟霞即不问洪崖返照是如何师云风清花木秀薄暮影筛金乃云烟消松竹翠境静野人间白日倚岑楼碧天映流水万朵奇峰频入座千般野色上禅关当此之际还是把住是放行是放行未免起模画样头上安头把住亦是徐六担板不通权变且道毕竟如何掷拂子云阿辣辣阿辣辣五九未尽今朝腊八挂角羚羊不露踪无位真人罩雪甲。

　　转华严张参府请上堂师云功成果满胜事已毕各自归家多少省力未得舒光展彩更听阳春雪曲袈裟缭乱钟鼓交集普天匝地建法幢百草头上通消息洪崖洞口楼阁参天碧油江上波翻浪急七处九会泼油救薪五十三人画蛇添足干戈丛里太平基放去收来无缝罅竖起拂子云一处通千处通一法明万法明不用寻行数墨何须日下挑灯大家看取题目拽拄杖下座。

　　如昙为转经请上堂僧问经有经师论有论师和尚升座说个甚么师云借婆衫子拜婆年乃云大千经卷微尘中妙智圆明量莫穷风动水流活鱍鱍青天白日脱罗笼黄面汉袖手旁观碧眼胡亡锋结舌山僧如何动着不见昔有一婆子令人请赵州和尚转藏经州即下禅床绕一匝寄语婆云转藏经已竟婆云此来请转全藏为甚只转半藏师云赵州虽是机轮活脱拨转关捩只知顺水推舟不能逆风把舵当时何不待他道因甚只转半藏便云向下文长付在来日敢取婆子知恩有地信受奉行今日如昙修建水陆道场七昼圆满特请山僧转妙法轮到这里直得随例效颦也不铺文演义列段分科亦不绕禅床管教半字满字一时完毕以拂子画圆相云融通三世囊括古今在天成象在地成形日月为照临四时作寒暑有情则四生异类蠢动含灵悉禀威光无情则万象森罗山川林薮当阳显露所以道尘说刹说炽然说无间歇诸仁者不用如何若何便请回光着眼管取心华发明照十方刹其或未然重下注脚桃柳吐芳春香气扑行人野火烧荒迳山田放麦青钟鼓邀天际风幡动远闻龙藏元无法林间却有僧相将来一会共转无上轮乃高声唱云大众拈过经本来。

　　丙辰十月十五日山西阳城侍御卫公淡足谐众绅衿请师住开明寺上堂拈启示众云此即是护法宰官眼睛林下道人鼻孔利似刀头滴血严如烈火消冰无端落在开明拈起则诸天合掌放下则顽石点头有如是自在威光会得的用有千差体无二致不会者净听一心却烦表白宣毕以拂子召众云消息飞来也大奇阳春白雪报先知单刀直入寻常事谁解当阳夺鼓旗僧问旧时家风即不问开明堂上事如何师云踏破澄潭月花开劫外春乃云向上路没关栏撞头磕额是青天道旷无涯谈不尽光阴有限且随缘无高下绝言诠灵山结就金刚种逢人秪可竖空拳既得金汤宏外护大家重整渡头船然美则美矣且到岸归家一句作么生竖拂子云风力扶帆不用棹笛声唤月照阳城。

　　说戒侍御卫公率众请上堂拈香祝圣云龙飞虎变亿兆沃抚字之勋象驾猊台九有饮慈悲之化国运泰法运斯泰表里相扶万乘尊三乘亦尊文轨一致法制禁令振作千古之纲常戒定慧光陶镕万机之程宪故此期玉叶传宣玉偈必金轮辅佐金汤力藉外缘道方成办山野生平鲁拙道行荒唐秪可啸傲云山坐消白日忽地林木惊震崖穴难藏因而策杖云中转身阳泽适承侍御卫公移玉来山一语投机遗玉带法缘偶尔三生有幸话盘陀可谓狭路相逢实难能逭开建百日禅期大整策勤炉　肇自今日为始克期功完于内所修功德用酬。

　　帝主深恩当报檀那厚德伏愿一人萃祉万寿无疆掩坤络以还醇更乾维而献款考盘碧涧葛天无怀之民同讴禹甸击壤青野枕石漱流之士共诵尧年功被刹尘利及恩有当山请主在会檀那心灯耿耿共佛日以长明福海洋洋亘劫石而永固诸山大众云水高人心城完固戒珠辉煌法海澄清禅天朗耀蓦拈拄杖云道出平常声色堆头埋没家宝理该顿渐建化门中权实并行止持作犯轻重开遮亦是空中鸟道水底鱼踪又向何处摸索聻复击禅床云蛇吞鳖鼻虎咬大虫八两半斤十尺一丈且道是直钓江皋耶随波逐浪耶乃喝一喝云拈过一边引出受戒。

　　一如禅人请上堂乃云雪清梅古霜肃草枯路上行人寒灰扑面江边渔父蓑笠随身风头硬丝纶别教纲颓玉石分三家村里喜的是轰轰烈烈十字街头厌的是冷冷清清正觉山前三叹奇哉开明会里一期方便东弗于逮西瞿耶尼南阎浮提北郁单越那个脚跟不点地上及有顶下至无垠四溟六合九野八荒谁家门户不朝天因甚十个拈起五双不会良由一念俄兴便有许多岐路竖拂子云悠悠鼓乐震山林缭乱天花和佛声目击道存无个事试看白鹭立寒冰击禅床下座。

　　建福宁寺开光上堂闹蓝中立宗旨叮叮当当平地上起孤堆活活鱍鱍裁长补短舍绳墨而白手成家取方就圆任老成而赤心卫法繁兴大用举必全真一毛端上现微尘数香水海一香水海现微尘数刹土一刹土现微尘数诸佛一佛座下现微尘数众生各各修因证果悟自本心今日高明同众居士以解脱手不费纤力拽转黄面老人鼻孔向此花街柳巷卖弄精神酒令牌场三枚两谎红楼窗外歌风啸月玛瑙阶前指东道西鹖弦铁拨紫檀槽石城金阙红牙板弹的弹拍的拍恤可的惹起马拂子出来道我也向锦上铺花江头卖水打个　跳云无碍净光皎然不昧有为色相日用自如函盖乾坤贯通今古类圣凡齐物我无有不被其光者呵呵大笑云又是钵盂安柄矢上加尖震威一喝云有眼者见有耳者闻水晶宫里提灯影黑漆园中放乌鸡看便易摸去难何绳杰荐考请上堂天高地厚也成坏日月星辰也升坠山遥海阔也荣枯四生异类也轮回万紫千红也迁卸惟有髑髅双眼睛炯炯光明超劫外即此便是对楼何居士放身命处山僧为汝当阳显露了也者里见得彻去勘破生死关头步步莲华棒足游戏涅槃路上头头本地风光岂拘晚年向道净念专持了妄归真即心是佛画圆相云向上全提一句作么生道那边不住空王殿怎肯耘田向日轮。

　　盂兰会请上堂乃云天公不作意安排万物生成有盛衰罪福因缘谁定体浮云起灭自张乖婆娑人世空鱼碌幻海灵源假圣垓采菽尚云思报本知人乌不共哀哉君不见恸严亲之裒门人尽废蓼莪诗泣慈母之修邻里已收桑柘社哀传海岛感薤露之易晞恨切林皋惜风木之不静长夜台百年岑寂青松宅千古凄凉斯时也蝉音送暑蟋蟀鸣秋古木吟风苍梧滴泪於戏慎终追远罔极恩大难酬因建盂兰胜会水陆祗筵万物超升千祥骈集震威一喝云者些话端向何处说起善之与恶相去何若唯之与阿相去几何铁围山弥勒院竖连上下镬汤锅清凉池横结寒温但能一念回光热恼顿然解脱呵呵大笑云荡荡乾坤陶凡铸圣团团日月磨古筛今拶得虚空无用处布袋盛来上秤称驴唇先生谓我锱铢有眼阿修罗王谓我水乳不分分不分功德天黑暗女有智主人二俱不取竖起拂子云大众试看法界冤亲尽向不动筵中各证无生去也狻猊倒跨石狮子白牯牵车驾铁牛鞭起夕阳何处是明月芦花两岸秋下座。

　　水陆会请上堂师乃云绿醉林园岸柳娇冰消玉砌起春潮寒乌陌上啼荒冢野老风前泪寂寥白日挑灯禳罪福黄昏画地躲萧曹万年一念无生已徒把青蚨贯纸烧大众此清明佳节之即事也原夫真妄本空冥阳绝待由识情之未破赴汤火之迷源殊形异报苦乐多般人天赋尊贵之质仓茫易过含识处卑微之域姑息何宜灭火抽薪之未能扬汤止沸而已矣忘岐路之羊拂袖归来寻活计失蕉下之鹿当阳进步问长安是以先圣哀矜屈垂方便示枯藤于井边埋毐鼓于当道致使闻声向道触境回心施有限之钱财作无穷之利益麦中有面馒头　子信手拈来米里无沙香珍妙馔满盘托出三世诸佛普同供养十方罗汉任意饱餐多宝如来弹指一声马面牛头诧诧讶讶传佛号目连尊者振锡三下刀山剑树淅淅沥沥化莲池惟有宾头卢策起眉毛长汀子打开布袋呵呵大笑云真个好道场凡圣平等幽显均沾四衢通泰六合安然因甚又有尊贵自在丑陋不堪正是春色元无高下花枝各有短长山僧今日不辜众请重为发挥去也以拂子画○相云大哉乾元万物资始云行雨施品物流形清明终始六位时成首出庶物万国咸宁两轮日月万象森罗眼一个乾坤六道轮回坑喝一喝下座。

　　师初度日浩然高镇台请上堂天之苍苍日月五星垂其光耀地之茫茫块然岳立列其藩疆海之洋洋灵源万泒利其消长物之昌昌阴阳造化遂其生方圣之皇皇道德仁义振其纲常两间六合禀血气者人之最良可以超凡入圣独证真常随缘不变体露堂堂何为乎弃本逐末恣意遨游不达本地之风光有向疆场中走马刀头见性有从词林内安身笔阵锋铓有十字街前撞着你东我西有百花丛里错过说青道黄然虽头头自在物物全彰会得的途中受用两袖飘扬不会的乾坤落落烟水茫茫弄到结角罗纹处木落归根一夜霜咄莫将舀溪杓柄唤作渡海浮囊雪里粉易分墨中煤难辨水中择乳须是鹅王众中还有别缁素的么击禅床云东君昨夜布天章明月芦花应小阳江上渔翁横钓▆云间牧子挂羚羊那吒析骨机先负演若迷头心自狂兔角龟毛收拾尽单刀何故不承当。

　　裴增瑞荐严请上堂大事未明如丧考妣大事已明亦如丧考妣试问大众大事未明如丧考妣宜然大事已明亦如丧考妣何也在舍只言为客易临筌方觉取鱼难敬台居士昆玉者托迹于晋营业于秦直直朴朴老老成成情同镜花水月事有偏正攸分因念手足难折一恸相继而行人世已毕后裔峥嵘然冬温夏清之仪未备陈欢于膝下生事死葬之礼用表人子之竭诚咄岂不闻悬崖撒手自肯承当到此始信希夷消息尽俯仰逗灵源芙蓉金色丽芦花白雪寒音容常在世觌面不相谩拟欲求玄会十万亿八千还识令先严去住么今日称风转柁顺水推舟去也云何幻灭复还生幻妄纷飞强立名辊到幻缘情尽处莲池宝所岸先登灵根脱略归真际光范随机入普门万象森罗谈不二大千沙界是慈亲。

　　太平寺上堂祗园基本固因人有差别延促任其时兴废无常格巧出异见生拙尽光愈烈傀儡棚暗中提线索疑杀门外金刚灯影子人前卖俊俏笑倒现身弥勒昆仑顶上彩云飞大洋海底红轮热直待漏尽人希方才有个休歇者桩公案其来久矣看看香积尘封三门草长野狐向佛顶上着屙蜘蛛在屋檐头结网幸尔一伙血性汉烧乾矢橛整破沙盆福宁不忍袖手旁观大家添盐合醋竖拂子云旭日照南薰清光曜城郭风静觉花荣春暖灵台洁梵音祝紫宸文运彰明德仙官拂旧苑和气报新捷天开大有年孔祸俱殄灭千古乐唐虞众星皆拱北玉兔卧寒梅金乌扫残雪太平新气象不用频饶舌。

　　张天福为考妣发引请师对灵小参苦海波涛万丈深用谁经济出沉沦心光独露元非有不动圆明彻底清此是当人分中出生入死游戏之场夙具灵根的其间立身行道左右逢源荡而忘返者可中望洋太息抱石投渊焉有不受沦溺者哉越吾居士生平干直赋性温良处仁义之乡秉宽和之量好善乐施不倚他人门户知非改辙参询自己原头弃世间转身拶入如来藏脱凡情浮生已踞涅槃城慈慎王氏虽乾道淑德先后相违喜今夕良宵一时津送堂前麟翼躄踊焚香於戏哀哉昊天罔极生不能蹈泣竹卧冰之高躅死亦愧追鬻身返哺之遗风斯时也掬星海之银浆典兰山之白雪揽大块为灵床烹万汇作盘餐曷能酬其万分之一也由是敦请山僧当阳开导竖拂指棺云林园寂寂卧高台流水落花逝已哉两岸红尘消息净郎忙归去托莲胎。

　　偈颂

　　胜思惟梵天问不退转天子云我常于此佛国土不曾见汝。

　　西风括梦入园林摇落黄花满地金待到天明开两眼看来真个可怜生。

　　那吒太子析骨还父析肉还母然后现本身为父母说法。

　　残云敛尽山光寂秋月临空宇宙新雪后寒松增晚翠猿啼青嶂一声声。

　　无著问天亲人间四百年彼天一昼夜弥勒于一时中成就五百亿天子证无生法忍。

　　岸柳拂开春世界岭梅笑破岁寒心锦鳞落在渔人手棹入芦花罢问津。

　　布袋和尚。

　　贫家搬弄没来繇囊内虚空骨董多万物自收仍自放苏卢悉利莎婆诃。

　　普化振铎。

　　风流公子掣颠狂白日青天喊画堂却被傍观看破了至今无地着惭惶。

　　南泉斩猫。

　　千古南泉老作家是非海里验龙蛇休夸雪刃挥来疾戴角擎头意更赊。

　　忠国师因肃宗帝问如何是无争三昧师云檀越踏毗卢顶上行。

　　白玉池中开菡萏黄金殿上涌毗卢万邦有道归王化一亘无私境象殊。

　　身心一如。

　　云收野翠涵空碧月照潇湘彻底清塞北江南无限意芦花深处钓舟横。

　　香严独脚颂。

　　嚼碎珊瑚枝喷月翕干沧海吐明珠填沟塞壑难相委丧命龟哥为负图。

　　赵州问僧吃粥了也未。

　　吃粥了也洗钵盂一回堪笑一堪悲古岸无人空寂寂满江风月露家私。

　　赵州在南泉井楼上打水次见南泉过便抱柱云相救相救。

　　祸福无门本自招高悬辘柱口唠忉虽然救得穷生命不堕眉须落尽毛。

　　路逢达道人不将语默对。

　　觌面逢渠渠不识撩天拄杖黑如漆大家把手过西秦夹路桃花烟雨幂。

　　皓月当空。

　　盈盈霜夜一轮寒见道分明总不堪影落瑶池休怅望嫦娥醉倚玉栏干。

　　庭前柏树子。

　　骚士才高艺过人辞锋笔力妙通神生成一幅佳山水点画分明似不真。

　　临济因定上座问佛法大意。

　　拨草瞻风不涉程芒鞋踏破万溪云悬岸　跳逢知己镂骨铭　报大恩。

　　仰山指雪狮子云还有过得此色者么云门云当时但与推倒雪窦云云门只解推倒不能扶起。

　　相逢打鼓弄琵琶纵夺临机老作家倒跨泥牛吹铁笛声声清韵落梅花。

　　五祖演铁酸馅。

　　野水连天一色秋风吹日炙憩峰头贫儿不解寻生计错把砒霜当赤镠。

　　牛过窗棂。

　　啸月眠云始自由无端拂迹尾难收若将此话逢人举笑倒庵中老比丘。

　　华严上堂云大众若是临济德山高亭大愚鸟窠船子儿孙不用如何若何便请单刀直入。

　　横吹玉笛出云霞月白风清音韵赊无限落花随水去夕阳春色泼天涯。

　　云庵居洞山僧问华严论云以无明住地为一切诸佛不动智。

　　眼高千古盖乾坤一笑无归海岳浑燕语莺啼明历历徒将肝胆向人倾。

　　德山托钵。

　　金毛狮子玉麒麟踢踏翻腾宇宙纷万里山河平似镜归来顿觉一身轻。

　　玄沙汝虎。

　　四海烟消波浪静霜天午夜月轮辉山前猛虎当途踞多少行人没路归。

　　黄檗噇酒糟话。

　　大唐国里无禅师绿水青山休更疑竹杖化龙归去也呆郎尤自眼[睊-月+虫][睊-月+虫]。

　　百丈野狐。

　　珠走盘兮盘走珠天师门里卖桃符野狐跳入金毛队五百生前不丈夫。

　　岩头在甘贽家过夏把针次。

　　无端白日遭山鬼纠得浑家没奈何打破当门生铁限和光混俗兴偏多。

　　复提台何公

渌水稽天兴未穷江城环绕梵王宫携筇暮向青山里旌盖朝逢紫陌中拂袖溪边谱竹石观星台上醒鱼龙贤侯莫问云间意指日堪乘破浪风

　　寿浩然高镇台

臂辅神京古夏州长城万里属君侯狼烟久靖归旗鼓龙塞常清任铠鍪般若聚光雄武健金刚发焰杰风悠长生珠就齐元会不老丹成贯斗牛天赉彤卢新北宠陛陈韬略壮西猷三公珥笔麒麟下记取功宗万古留

　　赠钦邻王镇台

玉鞭才出镇湖嘉金菊芙蓉奂彩霞尽有清风盈两袖且无积雪献双花挽回世运宜公直欲渡阎浮泛德槎大地如棋输妙着长天一剑倚云斜

　　寿杨太守

琴台嘉誉遍岩疆处处风声景慕扬德颂清明前召杜理称平恕古龚黄边猷协帝桃千熟善政同天液自香体铸金刚因念静慧成般若为心光盆冤洗处于门大棠荫清时召政昌才懋吾乡君独盛伫看丹凤下天章

　　山居韵

独步岩前倚杖黎由来清兴谩施为生涯随分珍无价得意攀缘璧有玼输我庵中消白昼任他门外入多岐东风岭上拖云过唤起山童拾紫芝

空山寂寂路横斜万种天然总莫夸怪石披云形似虎苍藤卧雪影非蛇涧外狂猿争绕树林中小鸟乱啼花阅尽世情难比拟茅堂高枕老烟霞

垢面灰头忘岁月疏篱小屋我甘休且无丹壁邈青竹肯向红尘弄直钩道旷乾坤弥宇宙养高泉石傲王侯霜锋气焰闲之绕徒把光阴付白头

自从蹑足超方外直至而今无可疑七尺乌藤随出处三间茅屋任栖迟穷通万法元非有扫尽千岐秪在斯海上同参犹未至频开竹户待阿谁

　　与璞姑范居士

道在人弘不用猜诗书礼乐倩谁该世情塞绝玄机妙造化翛然眼豁开为觅个中缘未遇萍逢知己可频来禅林此日惊秋矣担荷还须过量才

扑落空天始尽头寒螀寂寂暗惊秋日疑山断联云补月爱沤和线玉钩雁字难修方寸语溪声可泻故人酬他年记得盘桓处太白湖中起石尤

　　为起潜沈儒学

相逢抵掌话殷勤言外穷通千古心道在动中明有句诗从静里合无声忘机谁谓簟瓢乐得意元来富贵轻觑破浮生如幻梦漆园花木草森森

　　为王参府

高斋且得遣时光偶接佳章逸兴长塔老云间笼碧汉春深野色喷寒香湖天窈窕空流翠鸟树依稀任性狂一曲渔歌随适水好将杯度宿烟浪

　　寿汉南钟太守

吐凤文成腹五车丹心片片赤城霞黄堂半接青瑶屿皂盖平侵紫玉葩宦海若能乘宝筏飞仙何必泛灵槎遥瞻函丈余佳气百谷三山介寿华

　　别徐牧主

寒粟枝枝递远香携筇独步入微茫几家渔火明沙浅一片征帆挂水长紫塞风摇黄叶雨碧天雁送玉门霜生涯未按烟波趣白发休嫌镜里伤

　　寿亮采师元戎

饶有英声与令名将军寿国之长城风雷紫塞氛霾净雨露兰山草木荣能使河灵滋赤土肯教旱魃误苍生星明南极威光远不独岩边乐太平

　　灵鹊花

葳蕤凌汉表引蔓树联红宿鸟惊芳艳游蜂恋绿丛烟消青嶂外翠锁白云中风递幽香远夤缘兴未穷

　　空谷传声

送响传空谷圆音告大方乔林惊鹤梦幽涧动猿狂南北互相应高低不覆藏分明千古韵谁解别宫商

　　与王参府

寥寥论心地虚灵一贯通本无尘俗累那更觅幽丛指顾堪懿乐歌欢羡美风长安千古意君子道相同

　　复刘参府

杖锡西来远韬光入净明荣枯千种态好恶百般声老大几忘惓时艰志亦诚读残齐物论搔首忆庄生卫法心如镜秦台万里明寒光惊白昼淡质赋清真对月怜山隐临轩喜玉觥武林陈大爵一醉悟三生

　　赠武子山李文学

西邑林园近山城映水滨苍松鸣野鹤古岸泊行人果熟元都景香飘汉苑春上头多隐士相契我为邻形胜非凡俗轻清信有缘道存颜氏乐性静武真仙鱼跃金洋水云飞星子巅坐观龙虎啸别是一壶天

　　寿凤翔杨太守

毓秀灵明宦海清珠玑时雨泽黎民丹书此日飞南极愿祝人间不老春

　　复直指李公

禹门破浪策云騧旌旆雄蓝喜色嘉几点河山频入座海天荡漾乐无涯

　　别太史李公

玉堂深锁正挥毫门外飞旗似手招公车此日登云去足下恒思万里桥

　　阅汪侍御水利碑

古今谁探此源头浪泼千寻志未休肯向急流砰砥柱朔方经济德难酬

　　寄牧主徐公

川原久不睹风珂堂奥深深意若何常把襟怀如铁铸从他帘外事情多

霜林叶落见空山踞地狮儿信饱参长啸一声千万里也须旋首再加鞭

逢人秪管竖拳头有甚机关不自由古镜当台涵万象光中岂碍白云楼

不是心也不是佛人生何自空劳碌江南地暖好栽莲塞北风高难种竹

世间总没个闲人好向忙时达本真眨得眼来天又晚这番错过定难亲

　　偶成

矮屋团团住有余四檐窗透远天低等闲唱罢阳春曲流水高山和不齐

光阴迅速不停流识浪奔催岂尽头个事若还情未瞥可怜虚丧好春秋

长空雁语动秋声叶卷西风影瘦棱素志且随甘寂寞万缘施设信天真

一带山光绕画屏绿杨深处乱啼莺几回意若归岩谷恐负当年一片心

　　爆竹

青天白月转霜轮兀坐忘缘定里僧蓦地一声轰宇宙大千沙界露全身

　　咏雪

陇头英蕊弄寒威六出飘飘点翠微抖擞冰怀无个事好将玉笛向阳春

　　募缘

白云堆里几憨僧垢面灰头百不能日饱三餐谁助我肚皮撑破报君恩

　　放生

众生佛性本皆同撞入娑婆幻网中不遇一番亲切手何时高举出樊笼

　　示玄宗都监

牢关把住不通风看破疑团生死空赤手难探沧海月翻身跃浪出河东

　　示惺悟监院

多年苦行向南参一片身心不放闲跣足归来无个事荆姚当道看长安

　　别幻如讲主

长歌一曲过西秦善法堂前喜遇君月白风清才堪听何缘羯鼓动归征

　　示兴周居士

工夫不用寻方便铁壁银山常现前举措自然无逆顺随缘终日自干干

　　与颖木禅师

道济时艰惜暮年枢机正可任方圆相逢喜是挥斤手不弄丝纶已自甘

　　示不非禅人

冰浮野水春将半家火难容说一篇恼我蓦头轰一掌清风明月满山川

　　示含波禅人

灵台棒下走鱼龙去去江南白浪中头角峥嵘归故里且锄云月宿孤峰

　　示融和禅人

生平气格不随流轻舟已驾汉江头他时一阵东风起不遇知人莫上钩

　　示一如禅人

一卷毗尼阅未遍偶来辞我谒普贤象王彻断黄金锁拨转云头望汉川

　　示定安禅人

拨草归来理故居鸡冠如醉倚丹墀丰林山下千竿竹分咐高流正可栖

　　寄羽阳檀越

杖锡西来倚翠岑山门寂寞冷如冰石人望断虚空眼玉带何殊万里程

　　示王守吾居士

一机不透万重山力尽竿头好着鞭经得几番风雨后方知屋破见青天

　　示黄居士

朔风飏雪逗寒梅快把心经念几回莫待上方钟鼓静山头月落五更催

　　示相居士

凤落苍梧玉漏长芳城鼓乐正铿锵盘陀有语曾叮嘱一箭秋云桂子香

　　示冯居士

善财托迹在公门中外灵明手眼亲放去收来虽任尔上头还有更称尊

　　示豁然维那

漱流枕石甚奇哉佛祖生擒一并埋且听白云轻点首喝天棒月出洪崖

　　示明心禅人

拂拂春风花雨寒一层烟水一重山水尽山穷方注脚莫将影草戏波澜

　　别汪二府

汉台西去雨蒙蒙杜若香销木槿红风卷褴毵云外去溪山何处不相逢

　　仙人桥

丹砂炼矣达先天点石成金非偶然不睹仙人云色冷空留桥道跨寒潭

　　翠岚亭

万紫千红绕翠岚花凝玉露柳含烟山亭寂寞幽香远好放闲情天地间

　　四莲庵

迥出常流傍水隈耽耽结就圣贤胎愕然磕破霜花面百岁徒劳一梦哉

　　睹佛台

空王面目倩谁观但自回头石也穿岐路不忘终是错依稀红日落西干

　　卧佛洞

古洞清幽没个人惟余一座释迦身不知瞌睡年多少门外新增百尺藤

　　杂着

　　与柏提台

　　经行及坐卧常在于其中此是黄面老人金口亲宣非山野杜撰之谈试请檀越向行住坐卧处直下回光默默自看毕竟如何是我本来面目正体究时不得起念动念即乖孜孜切切无论闲忙休要放舍看来看去参来参去参到心智路绝处自然触着磕着心花发明始信眉毛不离眼上有甚奇特这般事只贵单刀直入切忌多途又不用费力费力转不相应所以古德云行亦禅坐亦禅语默动静体安然若到与么田地正好尊居大位独踞公堂万里权衡全归掌握一任佛魔当前直下坐断有何生死尘劳之念虑哉。

　　　　　又

　　平凉聚首始终如一居富贵中不被富贵之所罗笼于此大事因缘切切留心者岂非坚固愿力曷能如是哉初当任重事繁未尽底蕴既尔功成心静直须抖擞精神彻头彻尾宁教日益日省休要且信且疑这般大事非当小缘众生迷此轮转三界受无量苦诸佛悟此超诸有海受殊胜乐然苦乐虽殊从迷悟之异途耳。

　　示柏善人

　　末世中学般若者若河沙中求一粒甚为希有诚非夙植德本焉能具此坚固信力来云伏蒙慈示少觉清凉逆境现前转增迷闷因系金铃于指端以为自警山野道宦海浮沉滚滚不息一波才动万波相随不究源头何日是了须当猛着精彩看个无字话头默默孜参休要间断日久岁深一切障碍自然冰释更须干头进步撒手悬崖忽地心境俱空机轮活脱有何逆顺苦乐堪为对待耶偈曰三界忙忙不暂停珠帘静掩道为尊八面笙歌闻未彻好将指上扣金铃。

　　为柏提台

　　鹫岭拈花展笑眉个中消息几人知西天此土有何及路入皇都遇不识堆堆九载坐少林断臂安心赤骨立庞蕴当年问马师一口吸尽西江水裴公捧佛觅安名黄檗一诺凭堪委临济堂中王常侍金屑入眼恐成翳兜率悦征无尽老鼓寂钟沉休去好东坡玉带镇金山昌黎末后遇大颠香山居士白侍郎却从险机下承当刀刀见血雨霖霖诸子无为入五灯天童会里许多人径山点首默谈真这些活计没人情贵在临时用得亲我来拽杖到泾原白浪滔滔觅渡船无端突出沧溟客把断要津去不得一喝三日两耳聋莫教忘却来时路千七百个老古锥活捉生擒两手付法海悠悠玩莫涯咄哉扶起中流柱。

　　复何提台

　　临行未得一叙动在机先恐落今时常套惟高明谅之遥瞻弘护泉石光辉紫柏形胜汉治名蓝当称大力克建大功惜乎数经兴废劫运使然第所虑者山空路峻地险人遥纵得已成恐非长振檀台身居显位惟道是公指顾无非福国何拘紫柏之盛言哉华诞未遑躬祝奈缘乍居破院枕石初安惟望南山翘首合十致意。

　　为王镇台

　　缅惟檀台福宁虽未亲挹丰度然于郎君对晤之顷久矣相见郎君临岐乞为亲庭希福宁寄数行开示若论宗乘中绝圣凡无向背古人于无向背绝圣凡处建立者个眼目是出格见解人斩钉截铁一句子及乎才加趋向便堕途辙若于趋向不得处如银山铁壁忽然触翻最为快便好去金戈铁马上按剑谈禅花月楼台前提灯剿贼庶是英雄本色可云解脱道流固不用饶舌矣但始初下手不无方便欲入此个门头将自己本有一段大事不假外求表一切善为助因遮一切恶为悟理随时随处一物不容勤加勘验晨夕以之如钻木相似到得势穷力尽突然爆出一段光景也非佛也非众生世界身心廓然无间总是一柄灵锋宝剑只在六根门头鉴地晖天无理不照无事不阂则于清啸燕居着衣放箸发施号令一切作为色色仍旧到与么田地始有些子气息再去明眼尊宿门下捋虎须好。

　　复新安吕侍御

　　云行鸟飞自当莫测承台阁之宏护荆棘重重竿头有路彼时两次遥函料达台端已幸抵渭滨正犹豫间偶闻关河阻隘因而卜静于太行山中日率诸子躬耕泥水之暇搔首问天烹泉听月将来晤对未卜何期然大位中正好秘固准提标一心照万法正己率下治君泽民则大用全提灼然应验耳临楮不尽布覆。

　　复汉南钟太守

　　黄菊将吐丹桂飘香美景良宵不能再聆清诲奈缘夺道会之不果也承惠诗章就乘捧读恍若山鼓瑶琴轻清震荡向谕紫柏胜游山水奇绝真乃汉凤蟠龙连云砥柱其如凋残日久溢目荆榛似乎众寡难支多则艰济再为酌量可也惟台下悲愿宏深潜符密用莫不以斯道觉斯民任其高低普应万物得宜则紫柏山场难逃治化矣。

　　复凤翔杨太守

　　寒梅飏雪碧水生冰匝地香风浸润崖屋与作云间知己一段衷曲非口所宣天地之化育藉仁者以赞成人者胡为不知知而弗为草木也林间人慷慨无何惟对青山白云合掌加额然山玉渊珠惟足下得之矣乌用山野之赘语乎。

　　郭真吾居士

　　威音王把个干净鼻孔无端教人嘲风弄月炙地薰天始终心不负人一钁到底其如正法眼藏铁镜昭然虾蟆蚯蚓努目生嗔良可叹矣近时野干啾啾尔等亲遭毒手切忌随邪逐恶三十年后此话大行溪山元不间行人风送寒云楚夏分掷下一枝涂毐鼓他时海内有知音珍重。

　　王守吾居士

　　欲行千里一步为初佛法无多子久长难得人既知不离这个快些着眼且看这个动静承谁力当着眼时不要管他是真是假会与不会常住真心诸苦因缘一齐付之江汉单单举个狗子无佛性话看到伎穷力竭知解情忘蓦直向前更加猛利忽若　地一声翻转面皮那怕他尘劳诸苦恩爱牵缠佛之一字吾不喜闻岂不快哉所以庞公云有亦不管无亦不拘不是圣贤了事凡夫诚不诬矣宜尽心焉。

　　宁夏众居士

　　十数年还思棒头痛处可谓道愈远而信愈笃诚不虚矣偶接书仪备悉来意但缘开明山水可人功果未竣初题柱云碧沼苍松清贫野鹤堪为共寒峰古寺憺泊闲云不忍飞适予意耳郭真吾拂袖西归老僧闻知嗟叹不已众道友当念光阴倏忽时势逼人大家猛着精彩踏步向前鱼鱼鹿鹿囊囊藏藏元是自家资本非同外物在翻转算盘回光检点麻三斤布一疋信手拈来多少快意会得是好生涯不会休要放过。

　　观音像赞(浩然高镇台请)

　　灵苗秀巧根本荣初圆通三昧体用一如卫法现天大将军之身持世作护国文明之主道旷乾坤恩施雨露当阳垂手欲何为独步青云缘救苦大化归仁焉至善复云乎悲心愿力等虚空明月秋江无透路阳春白雪颂难齐更有一桩奇特处君不见巍巍寒角醒苍生和气氤氲动远闻遍界声光藏不住红尘紫陌见观音咄。

　　接引像赞(萧溥居士请)

　　西天迳不远金地锁阎浮指南图极真宝丝联绿野进如梭掷退不机抽声前露臂莲下垂钩咦光风霁月常如面坦然到岸不须舟。

　　龙池幻老人真赞

　　高据貌床横拈楖栗本无一法与人一味拦腮劈脊搂碎衲子顶门开凿人天眼目雷轰电激而大用天旋风行草偃而驱耕夺食禹门恶浪滔天虾蟹依前成队与么为人全身陷入无间地狱。

　　天童密老人真赞

　　神清貌古雪鬓髼松一条白棒变化鱼龙名震海宇而云自舒卷德及含情而雨洒莫穷一段恩光写不尽和烟捏碎太虚空。

　　风穴先师真赞

　　描亦不成画亦不就梦幻空花当阳漏逗澄潭湛湛兮月滚金波长天渺渺兮日丽星斗道契威音机圆混沌也徒然寿尊无量福等芥城元非有肚里无文笔尖有口吹毛锋焰捷南薰陷虎机深藏北斗呵呵呵没来繇的川老叟佛国天堂称为领袖地狱三途尊居上首咄。

　　为彻宗长老举火

　　时丁像季佛法下衰泛泛之流纷纷皆是求正见者沙里索金昔年诲子宁去抱道老于云壑莫教轻蔑露向人前今日方知慎初护末原始要终一段因缘诚谓本色住山人全无刀斧痕贺兰千丈雪黄河百尺冰清光皎洁去就分明焦头烂额重经炼法云垂手利群生。

　　为灵虚勤旧举火

　　二十余年追随杖履百千三昧常光现前一片金石心许多坚固行到此脱却旧衣裳着上新衫子快些来莫迟至大冶红炉片雪飞灵瑞光明照天地。

　　为常安勤旧举火

　　昔行未踏上头关力尽身疲过汉南三十年来无个事一朝风火急如烟安上座见么五蕴幻身本来非有百般手眼惜自蹉跎随处受生当处灭尽人间天上有何不可当阳迸出一轮红八面青山无处躲。

　　为瑞白知殿举火

　　依吾十载受尽波吒然虽苦乐逆顺贵在达本还源荐得本地风光是处通途活辙到这里斩新下脚白手安居将谓苍松晚翠岂知黄菊先飘昨日清晨放下土墼瞥然归去今朝午后拈起火把恸出山怀伤哉快哉瑞白末后一句致再叮咛生前得力处正好脱体承当以火把打圆相云烈火轰轰劈面来炼得虚空全体露。

　　为悟莲举火

　　踏遍万重山眼底无一物礼佛祖作冤家观世事若棋局清光掩袂风生白屋偶来入我炉　中烟飞火烬惟余一具青莲骨咄。

　　为契如举火

　　海阔山遥羡玉钩芦花影里月为俦十年未尽书窗苦为子掀翻合自由浪净风停归去急转身处处是莲舟心空及第忙于火化乐天宫踏上头咄。

　　为晏参举火

　　曾忆当年骑竹马者厮游戏真非假黄梁未熟五更寒梦里率然归去也。

　　为源密庄头火

　　斫青山锄明月插荒畬晒晴雪出作入息曷辞冒雨冲风暑往寒来且喜道心似铁成个血性男儿惜乎光阴催迫归去来兮绝离微听吾示汝安身策常寂光中彻本原火里翻身天地阔。

　　毛贤征为母请

　　师秉炬天邈邈水鳞鳞琉璃岸结玉涪城触目现成清净土何缘不契妙明心至此须知宦海升沉浮生逆顺莫恋旧时家声寂灭光中谛信况尔真诚淑德严肃家庭五戒专持一心修证堪胜人天小果亲承上品弥陀随愿往生逍遥快乐拈火把云大众见么是凡是圣尽见无生面目若男若女洞明自己风光灼爱网于机先烛昏衢于当下轰轰烈烈没人情火里莲华浑无价。

　　为萧居士入塔

　　杨花落尽五更雨啼遍青山红杜宇堪叹重泉人已归歌残一阕阳关语遮应理州羽凤萧公谐鸾张氏营业颓阳明灭之天生涯杳霭稀微之地鸣螀四壁乐拟灞水之长贫清火一枝甘彼鹿门之不贵仿佛湘江庞处士静而且清宛肖台山凌行婆澹而有味一子从予乞戒归团圞共被无生累八十余载阅他人事晓烟飞先后数宵觑我死生朝露坠端然坐脱四山摧大家齐观百杂碎去时恁么去也且道末后如何咄巍巍坐断西山脚松风萧萧千古悠悠当落晖山蝉嘒嘒。

　　斌雅禅师语录卷下(终)
