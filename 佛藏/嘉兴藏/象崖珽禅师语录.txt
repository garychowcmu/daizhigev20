嘉兴大藏经　象崖珽禅师语录


　　序

　　西来一宗自天童中兴济上儿孙遍天下可谓盛矣然未有如双桂之尤超于诸方也双桂得大机用决不肯以第二门头示人故受其煆炼者亦皆具大人相如狮子不游于兔径第此事虽云一倒便休若离师太蚤又安能光明绚赫乎余所以深服象崖禅师可谓双桂嫡子不异破山老人之于天童也当其初辞受业将往参方闻金粟且赴黄檗即先期候焉正所谓打头便遇作家更不入狐干群队矣遂亲侍不去迨金粟因事散众又择其的嗣而依之盖自金粟至东塔复自东塔而至南都以及历楚入蜀未尝须臾离本师座下至本师说法万峰中庆仍辅弼多年嗟乎兹非南岳之所以事曹溪者哉故其拈提直捷电激飙驰不取文字尖新而句意俱到展拓双桂波澜婆心接引缁素无不归诚即藩王相国钦仰恐后七坐道场声播远近且道行皎于冰霜一丝一粒不偏乎众屹然中流砥柱所称克家之子非耶师之孙西峰闻禅师来禾镌师语录入藏余焚香启诵洵末法之金刚利器也因不敢以无知辞谨拜手而为之序。

　　时
康熙十九年蒲月谷旦槜李约庵道人施博撰

　　象崖珽禅师语录卷第一

　　潭州西峰法孙益闻重刊

　　上堂一

　　住重庆府忠州东山龙蟠禅寺

　　师在中庆首座寮受请至山顶插标云天为片瓦地为砖古殿无灯日月悬拄杖横肩全体露借吾遁迹到驴年。

　　据室石霜室中横按只剑秘魔岩下擎个木又且山僧到来如何施设掷拄杖云铜头铁额如龙虎看取南山鳖鼻蛇。

　　护法请开堂拈疏云第一义谛青山绿水已吐了也拟欲重加偈言便请维那宣过。

　　指法座云放出青藜盖二仪灯王挝鼓竖降旗威音古调曲初唱剔起苍苍两道眉大众见么遂升告香云者瓣香如天普盖似地弥擎奉为
今上皇帝祝严圣寿万岁万岁万万岁伏愿狼烟息而金轮御耕渔鼓瑟雕弓挂而玉烛调樵牧讴歌又拈香云者瓣香叶荫星辰位隆盘石之坚根敷尘刹功济维城之固奉为满朝文武阖国官僚伏愿同将补衮调羹手拨转如来正法轮又拈香云者瓣香带雨露而出渊关六载辛勤心灯始契涉吴楚而栖蜀水一朝授受智印方传逢人不是扬家丑对境深思痛棒痕奉为现住绍祖山中庆禅寺传临济正宗三十一世破山大和尚用酬法乳之恩惟愿生生执巾侍瓶世世续焰联芳乃摄衣敷坐维那白椎云法筵龙象众当观第一义师喝一喝云优昙钵华时一现耳我本无心有所希求今此法王大宝自然而至竖拂子召众云会么如其会得优昙钵华时时出现法王大宝人人具足灵山奥旨洞明少室真机顿彻纵横挂域中日月卷舒立方外乾坤坐断毗卢顶不禀释迦文拈一茎草为丈六金身将丈六金身为一茎草婢视声闻奴呼菩萨不须觉城东际始见文殊楼阁门开方参慈氏刹刹须弥鼓舞全彰妙体尘尘海水波腾尽阐圆音瞬目扬眉播真风之不坠拈拳竖指振徽猷之莫极挽回上古宏规启凿人天正眼得大机显大用豁开户牖卷幔十虚击碎骊龙明月珠敲出凤凰五色髓报莫报之恩为无为之化拂子头上有如是光明有如是时节若有过量大人直下荐去正好龙蟠门下吃棒大众且道是赏是罚乃卓拄杖云万方有道归皇化一亘无私贺太平。

　　上堂举宝寿开堂三圣推出一僧寿便打圣云恁么为人瞎却镇州一城人眼去在寿掷下拄杖归方丈师拈云三圣坐筹帷幄退己让人者僧身挨白刃皮下无血宝寿据令而行龙头蛇尾三人虽纵夺可观未免有得有失山僧今日开堂若有人推出一僧劈脊便打他若云恁么为人瞎却西蜀人眼去在直打教棒折也未放手何故聻要救天下人眼去在是汝诸人还知落处么卓拄杖云横按莫邪全正令太平寰宇斩痴顽。

　　中庆专使送法衣至上堂僧问祝圣开堂即不问传衣付法事若何师云大庾岭头提不起进云鱼过禹门电烧尾雷霆齐助采声来师云鸡足山中笑点头乃云云霞体上衣谢是天边赐何以答重恩当阳只一句且道是那一句喝一喝云玉鼎长焚白月团随风直到巾瓶处。

　　上堂宇宙之内有一老人头靠五须弥脚踏四大海简点微尘经卷卖弄古佛家风且道此人有多少春秋还委悉么卓拄杖云劫数芥城终有尽斯人福寿实难穷呵呵下座。

　　腊八上堂独坐少人知自怜双眼碧夜半睹明星无端瞎一只三七思惟没奈何树下经行虚叹息腾今耀古累儿孙个个扶篱与摸壁唯有龙蟠铁蒺藜撑天拄地无穷极因斋庆赞释迦文当阳对众乱抛掷木童火里笑嘻嘻石女溪边吹觱篥告报诸人闻不闻头上金乌似箭急今年腊八在兹山明年不知何踪迹荐取瞿昙悟底时摩诃般若波罗密。

　　上堂十五日已前无位真人担雪填井十五日已后无位真人持蠡酌海正当十五日且道无位真人有甚活计月中丹桂和云摘天上琼华带雨收拍禅床下座。

　　元旦上堂元正启祚万物维新宝镜高县森罗献彩惟愿皇风永扇佛日长明麒麟现而干戈寝凤凰出而文德修四海衲僧吹新法螺击新法鼓拈新拄杖演新法义其祝升平且一气未分已前又作么生数声清磬是非外一个闲人天地间。

　　上堂问为众升堂则不问未出方丈时如何师云日月不走乾坤黑乃云尽虚空世界是一面古镜百千香水海百千须弥卢大地山河草木丛林若圣若凡若僧若俗若男若女若贵若贱有情无情俱在里许为甚么沩山水牯牛影也不见良久云颠眠倒卧无人识万里青天月一钩。

　　解制上堂威音已前高挂钵囊与汝诸人结制楼至已后抛出草鞋与汝诸人解制且道今日结即是解即是者里道得结解分明龙蟠拄杖子两手分付一任天下横行有么有么一僧喝一喝一僧顿足师云恁么道又争得良久云钓竿斫折重栽竹不钓金鳞誓不休喝一喝下座。

　　结夏上堂世尊掩室于摩竭文殊三处而度夏世尊全无伎俩文殊太煞风流龙蟠总不恁么随处则安遇缘即照神珠在掌随众色以分辉宝月当空逐千江而现影诸仁者还委悉么薰风自南来殿阁生微凉复说偈曰一瓢将四海白夏且孤峰个事慵饶舌真机懒犯锋添瓶携涧月枕石卖松风若问安居法无劳鼓更冬。

　　六月一日上堂问为众激扬则且置未出方丈时如何师云竹密不妨流水过进云既出方丈时如何师云山高岂碍白云飞乃云六六六浑如摩醯首罗目一一一恰似少林无孔笛若也会得一六分明一生参学事毕灵源不昧万古徽猷入此门来莫存知解一尘不立鹤临碧汉一尘既立凤出苍梧热则普天热寒则普天寒为甚雪窦道茫茫普热纷纷下雪又作么生拍禅床云云在岭头闲不彻水流涧底太忙生。

　　上堂未到龙蟠有生有死既到龙蟠无得无失且道龙蟠有甚奇特唯有天在上更无山与齐喝一喝下座。

　　解制上堂一结一解贵觅知音一纵一擒唯寻作者九十日束十世界作一微尘置布袋里为圆觉大伽蓝安居平等性智就中护生说法证道成佛昨夜孤雁一声石枕梦回解开布袋口踢倒大伽蓝掀翻世界海智无智可得生无生可护法无法可说佛无佛可成不如一一散去各逞风流逢绿作主随处即宗且道三千里外逢人一句又作么生喝一喝下座。

　　住拈华报恩禅寺三门云芒鞋推地轴箬笠顶天关拟到福城去拈华且破颜便入。

　　据室恁么也不肯不恁么也不肯直饶道得十成者里只许一半喝一喝遂起。

　　开堂拈疏云大众会么霞笺写出言言异蜀锦描来句句奇。

　　指法座云华座金莲砌须弥白玉堆毗卢无相顶高跻更让谁便升拈香云此瓣香紫烟笼凤阙瑞气绕天津端为祝严
今上皇帝圣寿万岁伏愿龙图巩固鸾阁弥新德风播尧风而永扇化日丽舜日以长明此瓣香泰山不足比其高止水不足喻其清奉为诸位勋贵阖郡缙绅供益檀护当山请主伏愿现宰官身而说法霖雨刹土示菩萨相而垂形月印千江此瓣香多子塔前分枝奕干报恩手里续焰联辉奉为传临济正宗三十一世破山大和尚用酬法乳错在昔年遭辣手恨从此日尚酸心敛衣趺坐维那白椎云法筵龙象众当观第一义师云若论第一义谛未白椎已前华擘了也更冀謦欬饶舌大似掉棒打月岂堪珍羡所谓向上一路千圣不传学者劳形如猿捉影是以世尊拈华百万人天惟金色头陀破颜微笑后来不识好恶寻枝摘叶引蔓牵藤绊断瞎驴脚跟致令旁观者哂山僧今日不是压良为贱止响扬声要汝诸人向未白椎已前未拈华之际荐取自己迥脱根尘观刹那际如同远劫视十方界如一浮沤在在恢弘金刚正印处处卖弄古佛家风眼盖乾坤大方独步太阿在掌截众流而一致宝镜当空含万有以无私说甚一义二义直使无量妙义无边三昧到报恩门下瓦解水消汝诸人还委悉么竖拂子云惟凭者个真消息长与南山祝圣恩。

　　上堂问唯佛与佛乃能知之且道知个甚么师云懒牛春碓进云个事且置无位真人即今在什么处师云跛鳖敲板乃云山居无事作杖子被虫蛀月下唱巴歌惊起梵王怒大众还会么喝一喝云拾得摩尼无价珍海神知有不知贵。

　　腊八上堂六年冷坐几乎冻杀不是明星一照至今讨甚暖气虽然如是报恩未肯点首在何故聻家住东州卓拄杖下座。

　　再住龙蟠上堂极目弥天雨雪来突拈白棒逐风雷阳春几唱无人和为觅知音去复回众中莫有知音者么出来接拍问杖头一别拈华去再住龙蟠有甚禅师云草鞋蹋雪人人见拄杖敲云几个闻进云即今觌面者谁师云雪压能推涧底松风吹不动天边月乃云天为片瓦地为一砖既无心于彼此何有相于去来如是在彼在此玄机独露一去一来真风永播所谓从无住本流出万端兴无缘慈遍游刹海如洪钟之待扣似空谷以传声扇子　跳上三十三天筑着帝释鼻孔东海鲤鱼打一棒雨似盆倾在在普贤楼阁处处文殊境界且道即今住拈华是住龙蟠是者里见得山僧分与半院一僧喝一喝师云虾跳不出斗一僧擎拳师云倚墙靠壁汉不如山僧自道去也以拄杖空中点一点云大千归一色尽在玉毫中。

　　住忠州楞伽山玉峰禅寺

　　方丈云入此室据此座去其黏解其缚抽脑后钉拔眼中楔且道是何心行拟作江边垂钓叟芦华暗折妒霜枝。

　　开堂拈疏示众云此是震大千沙界法鼓催佛祖出世号令且令行一句作么生道喝一喝云墨占巨鳌彩毫吞四海云。

　　指法座云华王宝座毗卢顶上即今高登是何境界以拄杖画○云万里无云日上时便升拈香云此瓣香天无私盖地无私载奉为
北阙之至尊仰祝南山之圣寿伏愿雕弓已挂狼烟息宝祚时登凤阁新此瓣香奉为满朝文武阖郡尊官当山请主汝止高公伏愿护法宛如裴相国声名奕世等三苏此瓣香万峰顶上得来亲蒙印可三回炉中拈出不敢孤负奉为现住万峰山太平禅院破山大和尚用酬法乳伏愿不舍折芦之手根重神州之器敛衣趺坐上首白椎云法筵龙象众当观第一义师云渔翁乘兴趁风来龙竹凤丝坐钓台无限金鳞随饵上禹门天迥雪涛开僧才出师云来也僧云万物咸新即不问玉峰开堂事若何师云自从鹫岭分灯后直至支那耀古今进云昔日裴相今朝高公是同是别师云一个鼻头两孔出气进云恁么则动容扬古路不堕悄然机师云路逢剑客须呈剑不是诗人不献诗问如何是曹溪正脉师云有眼拄杖敲日月无星秤子称山河僧礼拜师乃云楞伽挺秀千圣凝眸玉峰腾辉万机圆照恢豁人天正眼激扬少室宗猷月明帘外翻身荆棘林中着脚扣洪钟于熙时沙界咸闻竖宝幢于金地大千俱瞩有时掉臂雾起有时謦欬风生大中现小小中现大南赡部洲走马北郁单越行船古帆未挂彼岸先登狮琴既振山河作舞是以动静一如去来一揆针锋头上倒卓须弥眉毛罅里全倾海水其向上也德山临济口呿其向下也灯笼露柱生儿如斯荐得尚落阶梯拟更沉吟白云万里复举裴相国一日捧一尊像胡跪黄檗之前云请师安名檗唤裴休休应诺檗云与汝安名竟休便礼拜师云裴相有补衮之手黄檗具陷虎之机二人相见如水合水似镜对镜所谓大人具大智大智具大用若论恁么事须是恁么人若是恁么人不愁恁么事且今日玉峰祝圣开堂一句作么生道拈拄杖云惟凭者个荷春力仰祝吾皇亿万年。

　　上堂明明百草头明明祖师意古人恁么道只道得一半山僧则不然拈拄杖云明明拄杖头明明祖师意且道与古人是同是别简点得出祖师在你脚跟下苟或未然更听一偈百草西来旨杖头祖意真迷时虽不远悟后始相亲莲绽水河焰华开铁树春诸禅须着眼识取本来人。

　　上堂问未问话已前时如何师拈拄杖云会么僧拂袖归位师卓拄杖云一击响玲珑喧轰宇宙中只缘声彻处识取主人翁泥牛耕水月木马趁清风撞着玉麒麟三个闹丛丛且道闹个甚么金钟撞处百华开妙果圆时福自隆。

　　上堂问法身无相法眼无瑕作么生彰显师蓦头一棒云法身无相而今现形举拄杖云是诸仁者通身是眼还见得分明么见得分明眉毛上有释迦耳孔里有弥勒苟或未然掷拄杖云天共白云晓水和明月流。

　　上堂问如何是致理一言师默然进云致理无言时如何师云马驼贝叶不持经乃云一般春色醉东风浓淡青黄自不同拈向杖头开正眼直教个个尽成龙如是一切声是佛声一切色是佛色柳眼溪边窥水中之幻泡桃唇陌上笑镜里之韶光一雨一云原无所私根茎枝叶各成大小泥多佛大水涨船高试问宾头卢尊者善应四天下供今日普公设斋尊者还来也无良久卓拄杖喝一喝下座。

　　上堂问红炉灿灿铁华飞时如何师云非君境界进云只如横身踊跃者又作么生师云脚跟下好与三十棒问如何是春景师云雪嶂云同色松风海共涛进云只如不与万法为侣者是甚么人师云朝听上滩鼓暮闻涧下钟乃云睢鸠关关燕语喃喃山华似锦涧水如蓝咄欲明者个意莫将声色参如斯荐得即见绍宇梁居士父母未生已前面目宛然父母既生后佛眼觑不透银碗盛雪铜盆盛油南山起云北山雨张公吃酒李公醉十世古今不离当念无边刹海不隔毫端凡夫举措圣贤步骤鹙子目连共一鼻孔且酬恩一句作么生道卓拄杖云斑衣不舞因斋蚤独借杖头报乳慈。

　　檀越送法帔至上堂问如何是玉峰境师云二仙描不就进云如何是境中人师云峰顶兴随丹鹤去松间倦引白云归问如何是西来大意师云摩尼映五色僧礼拜师便打乃云心从境有境向心生心境相彰如镜中像金针暗绣云里鸳鸯展翅玉线明牵林间狮子回头如是种种色相种种音声种种光明种种三昧无一法不周无一法不具如天普盖似地普擎截琼枝寸寸是宝析栴檀片片皆香因中万德庄严果中万福受用以拄杖指法帔云大众会么吴绫剪就天华彩蜀锦描成佛国春。

　　上堂十方同聚会个个学无为此是选佛场心空及第归庞居士恁么道山僧则不然十方聚会路无差个个心开智慧华及第心空游竹院大家同饮赵州茶。

　　追严上堂问翠色森森鸟语滑滑且道是声是色师连打两棒进云不落声色时如何师震威一喝乃云日日登堂时时说法摇三寸舌簸两片皮多说不如少说少说不如不说所以摩竭掩室毗耶杜词虽然如是官不容针私通车马教中道宝所在近试问诸人如何是宝所若知宝所去处即知父母生身去处若知父母生身去处即知三世诸佛生身去处若知三世诸佛生身去处即知自己生身去处佛恩亲恩一时报毕苟或未然更听一偈宝所尚无心驻棹化城岂肯意停桡欲知父母生身处倒跨泥牛上碧霄呵呵下座。

　　上堂云昨夜梦梵书嘛呢叭　吽今日不覆藏分明告诸众会即便会去不会试把华言更拈弄举那吒太子柝骨还父割肉还母然后现本身而为父母说法是谓之至孝也乌知百劫之下更有超其上者今鸿羽张居士也不柝骨还父也不割肉还母也不现本身而为说法只破悭囊躬诣玉峰挥金设供斋诸梵众独借山僧拄杖头而为说法全体未曾生全体未曾灭全体未曾来全体未曾去如是即五浊而趋净域居烦恼而证菩提且超脱一句作么生道漫捉虚空瓶内贮光明不定走盘珠拍禅床下座。

　　本山勤旧静素二公忌日请上堂标榜山门壮佛居须栽松柏万千株拈锄道者今何在笑指苍苍拂太虚举僧问赵州如何是祖师西来意州云庭前柏树子僧云和尚莫将境示人州云我不将境示人僧云如何是祖师西来意州云庭前柏树子大众试简点看简点得出即知静素二公在松柏枝头相见谈不迁义把臂与赵州古佛同起同行同坐同卧纵有西来大意向何处安着竖拂子云当处不离常湛寂山头松柏笑呵呵。

　　上堂云宗乘举唱十地魂惊正眼才张三贤胆颤毛吞巨海芥纳须弥底人犹落下风且向上一句又作么生拈拄杖云自是不归归便得五湖烟景有谁争。

　　上堂云迦叶波见世尊拈华契机而破颜微笑须菩提见世尊谈经解旨而涕泪悲哭大众二大师一笑一哭未免各见一边山僧特与颂出有时笑有时哭七星斜映挥魔窟一箭双雕落碧空六六依然三十六卓拄杖云咄。

　　上堂云兔角杖龟毛拂有时颠拈倒弄有时倒弄颠拈疑杀天下人悟杀天下人十字街头有弥勒四衢道中有释迦汝诸人还逢着也无如其逢着灵山一会俨然未散即见应寰居士父母已在世尊前听受一切法不生一切法不灭且末后一句作么生道掷拄杖云向下文长付在来日。

　　上堂云壁立千寻难凑泊铜头铁额漫劳猜桃红李白真慈氏笑指南询有善财大众还见善财么卓拄杖喝一喝下座。

　　上堂云春色浓如黛莺声语欲流分明宣祖意何用别驰求如斯荐得人人本源弥纶万有个个妙体逼塞虚空且道山河大地向何处安着昨夜木人曾报言弥勒收归布袋里且本源妙体在布袋里不在布袋里参。

　　上堂云只个心心心是佛十方世界最灵物拈拄杖云者个是拄杖子如何是心知其心即知其佛知其佛即知自己知其自己即知心佛众生三无差别拈一茎草为丈六金身将丈六金身为一茎草即无明而证种智居凡躯而登圣位大众且道必竟如何是心以拄杖画○云不遇春风华不开华开须藉春风力。

　　上堂云五五二十五打开宝藏库撒出无价珍供养无数佛且道谁是供养者谁受供养者咄因忆谢三郎月下自摇橹。

　　上堂云春和三月里风暖碧桃开玄沙道未彻灵云不更猜如是万法若无普贤失其境界一法若有毗卢堕在凡夫一法且置毗卢遮那即今在甚么处时西堂喝一喝师云百亿身分百亿刹一华端有一如来。

　　上堂云天晴日头出归禽易见巢雨落地下湿过蚁难寻穴直得半阴半晴未免三头两面百丈野鸭玄沙见虎赵州吃茶禾山打鼓者四老汉施设门中略较些子若论向上提持山僧未敢相许为甚不相许贪观天上月失却手中桡。

　　解制上堂铁笛横吹出大方胡笳韵合愧风狂十期杖击巫山雨七处华拈蜀水香栗棘蓝中抛未尽龙蛇脚底蹋空长丝纶罢钓波心月毒鼓三挝作战场卓拄杖云大众还见么时一众齐下喝师云冬冬冬住婺川西禅寺邑侯郑公请开堂拈疏示众云灵山奥旨祖域玄机尽在个里便请维那剖露。

　　指法座云巍巍卓卓坐断十方要登便登不礼灯王遂升拈香云此瓣香奉为
今上皇帝祝严圣寿万岁万岁万万岁此瓣香奉为邑侯郑公在位尊官此瓣香昔年酬价龙蟠不敢被盖囊藏如今海众要知未免重新举扬奉为现住万峰山太平禅院破山大和尚用酬法乳敛衣趺坐上首白椎云法筵龙象众当观第一义问拈香祝圣即不问波罗山点头时如何师云有眼莫鉴僧喝师便打乃云灵机迥峻在处举扬智宝圆明随方显露拈拄杖云大众会么世尊不说说迦叶不闻闻天晓起来门正启谁家灶里火无烟雪峰道尽十方世界如粟米粒大抛向面前漆桶不快神光三拜而得髓赵州八十犹行脚所谓若论个中事须是个中人若是个中人不愁个中事我此现前四众个个鼻孔辽天人人脚跟点地向上一着无劳指似复举东坡居士偈云溪声尽是广长舌山色无非清净身夜来八万四千偈他日如何举似人师云东坡此偈古今独唱可谓阳春白雪争奈把三世诸佛埋没在声色堆里至今无人救得山僧恁么品论莫有与东坡出气者么卓拄杖云一把柳丝收不得和烟搭在玉阑干。

　　开炉上堂法无边际缘会而彰心无彼此投机而应其把住也黄金掩耀其放行也瓦砾生辉若向者里会得聚宝峰微笑波罗山点头脱或未然不免旁通一线去也举百丈与沩山围炉次百丈命沩山拨火山拨之无火丈躬起自拨得一星火语沩云你道无者个聻沩从此悟去师云沩山不得百丈几乎冻杀百丈不得沩山劳而无功虽然父子名迈古今总被者一星火烧却以拄杖吹一吹云大众会么照顾眉毛颂曰雪压隆冬品类枯寒来父子偶围炉火星迸出通身暖胜吃曹山酒一壶。

　　孝臣龚居士请上堂昔日庞居士逃禅入翠微西江一口吸透彻祖师机且如何是祖师机莫是扬眉瞬目是祖师机么料掉没交涉莫是拈拳竖指是祖师机么料掉没交涉莫是擎叉辊毬是祖师机么料掉没交涉莫是雀噪鸦鸣是祖师机么料掉没交涉莫是翠竹黄华是祖师机么料掉没交涉既都卢没交涉毕竟如何是祖师机良久拈拄杖喝一喝云祇园屈曲泉流急鹫岭巍峨月上迟。

　　升寰李居士请上堂父母未生前鼻孔辽天父母既生后脚跟点地大丈夫汉　地一声直得南赡部洲种树北俱卢洲结果东胜神洲撞钟西牛贺洲击鼓不是神通妙用亦非法尔如然直下会去犹较些子脱或未然一片白云横谷口几多归鸟尽迷巢。

　　慧庵老宿请上堂举应庵问密庵云如何是法眼密云破沙盆应颔之师云破沙盆寻常飏在粪扫堆头为甚二祖宝之虽然也是饥逢王膳渴遇甘泉若是正法眼未梦见在西禅恁么品论还有与二祖出气者么以拂子击禅床云珊瑚桃上两行泪半是思君半恨君。

　　上堂云寒霜凋百卉梅干发新芽底事分明极何须鼓更挝金牛吃饭赵州饮茶德山用棒秘魔擎叉者一队老冻脓也是勾贼破家且道西禅又作么生拍膝云者里亲荐得铁树也开华复举世尊升座文殊白椎世尊便下座文殊云谛观法王法法王法如是拈云大小世尊性命在别人手里试听一颂淡妆浓抹打秋千拟欲高高唱哩连无奈东君漏泄尽许多清怨落谁边。

　　元旦上堂拈拄杖云天得一以清地得一以宁元正启祚万物咸新村歌社舞佛法分明无事衲僧愿祝升平卓拄杖下座。

　　解制上堂说心说性入海算沙举古举今波中捉月德山用棒临济用喝虽是好心究竟大错且道西禅今日解制又作么生指示拍禅床云路逢达道人莫将语默对。

　　象崖珽禅师语录卷第一　　　　(鸳水谢颖仙书角里倪天章镌)
嘉兴大藏经　象崖珽禅师语录


　　象崖珽禅师语录卷第二

　　潭州西峰法孙益闻重刊

　　上堂二

　　住酉阳白果山华严禅寺

　　师在西禅受请至三门云居家不离途中事常在途中不出门喝一喝便入。

　　佛殿佛之一字吾不喜闻即今撞着如何迴避石女未开琼殿锁木人已在玉楼歌。

　　方丈达磨面壁维摩默坐断千差归一色新长老到来岂可循途守辙喝一喝云宏开不二门拔出眼中楔。

　　司主冉玉岑请上堂问大酉洞天即不问旧店新开时如何师云大家在者里进云恁么则一轮光照无私去也师云莫眼华僧礼拜师竖拂子召众云灵山奥旨祖域玄机惟传此也更无别法明明绝渗漏历历不覆藏只须高着眼莫将声色参昔如来从兜率天而降皇宫游四门而到雪山六年苦行睹星悟道说法四十余年未常说着一字末后拈华而传衣钵直至于今绳绳不绝汝等诸人须信自性是佛莫向外求百千楼阁无量三昧皆从自性中建立岂有他哉复挥拂云还委悉么千山势到岳边止万派声归海上消。

　　开炉上堂一年一度开炉日要与诸人竖铁脊蓦然觑破祖师机白雪阳春歌不息时西堂拍几作声师云敕。

　　上堂终日露堂堂无人解举扬劳他木上座饶舌错商量拈拄杖云且木上座商量底是甚么义若道有义有即是空若道空义空即是有若道非有非空即是颟顸佛性若道即有即空又是儱侗真如如是四义既非大众且道商量底是甚么义以拄杖画⊕云参差松柏烟凝薄重叠峰峦月上迟。

　　茂林李居士生日请上堂父母未生前荐取南宸北斗命同春喝一喝云蟠桃千树才吞吐笑傲乾坤不老人。

　　腊八披剃上堂灵鸡独唱觉人醒梦里游魂好自听莫把因缘容易过雪山午夜悟明星汝等诸人还知悟处么如或未然更听一偈觑破了觑破了适志幽林择木栖安身始觉斑鸠巧。

　　上堂问大作狮子吼时如何师云有耳若聋进云百华香满地万物尽皆春师云穿却鼻孔问如何是个中事师云闲敲石鼓跨金牛进云即体即用时如何师云有问有答进云恁么则慈云普覆尘沙界枯木常开智慧华师云自领出去乃云棒头取证喝下承当正如头上安头离见绝闻超声越色大似拨火觅沤离此二见不堕中间且独脱一句作么生道试玉须经火求珠不离泥。

　　解制上堂函盖乾坤截断众流随波逐浪此三句若一一分析得出与汝诸人解制许伊有出身路其或未然富嫌千口少贫恨一身多。

　　住大酉铁鹤庵上堂问达磨不立文字今日更有佛法可说否师云一华开后一华开问铁鹤庵未成时何如师云铁鹤庵进云成后时何如师云天下太平万民乐业进云人事如何师云放下即安稳乃云心生则法生心灭则法灭大地山河楼台殿阁皆从心生昔亚仙舍曹溪与六祖羲之施庐山送归宗今日醇道人将大酉洞天而惠山僧成祇陀林为选佛场即体即用即用即体一句作么生道移华兼蝶至买石得云饶喝一喝下座。

　　上堂净法界身本不生灭大悲愿力示有去来且净法界身在甚么处竖拂子云不因风撼树争见路华飞。

　　上堂年年四月八香汤浴悉达杓柄向谁拈千江一口呷若也会得尘尘刹刹若也不会当头一蹋竖拄杖云释迦老子来也汝等诸人还见么卓杖云劄。

　　上堂问哑子得梦作么生道师云一箭透重关进云恁么则到头霜夜月任运落前溪师云是甚么人分上事僧拟进语师便打乃云溪声鸣明月落禾山打鼓普化摇铎五位三玄九带四莫如是陈烂葛藤到者里都用不着汝等诸人作么生摸索到头霜夜月任运落前溪。

　　僧自心请上堂师在卧中竖出拳云会么僧云不会师云为汝上堂竟。

　　上堂举东印土国王请般若多罗尊者斋王问尊者众僧皆转经师何不转者云出息不涉众缘入息不居蕴界常转如是经百千万亿卷山僧则不然设有人来问众僧皆转经师何不转只向他道流水高山无限意许多清韵有谁闻卓拄杖下座。

　　上堂师竖拂子云会么三世诸佛历代祖师唯说者个更无别法尽十方世界情与无情皆不出此且道如何是者个木马火中嘶泥牛水上行。

　　尹仁居士生日请上堂挥拂子云若论第一义未出母胎已露了也既出母胎　地一声已露了也今日请山僧升座未出方丈时已露了也既然如是且庆祝一句作么生道和盘托出菩提果觉树常开智慧华。

　　上堂举世尊升座文殊白椎马祖上堂百丈卷席虽然针芥相投未免师资莽卤以拂子左拂一拂云还见文殊么右拂一拂云还见百丈么掷下拂子云莫谓渠侬多意气从来举唱要知音。

　　传戒上堂今年腊八不寻常大地山河尽放光悟得明星真戒体不增不减等金刚。

　　上堂问如何是一喝如金刚王宝剑师云一刀两段如何是一喝如狮子距地师云前不遘村后不抵店如何是一喝如探竿影草师拈拂子云会么如何是一喝不作一喝用师便喝进云只饶棒头领旨喝下承当犹是钝汉更有呵佛骂祖大阐提人和尚又作么生师云礼拜了退问大悲千手眼度人和尚用几手眼师竖拂云只用者个乃云若论此事唯一坚密身一切尘中现虽居尘中而尘中收他不得虽居四相而四相罗笼不住虽然非大福智人莫能到此且今日何夫人营斋请法即体即用一句作么生道掷拂子下座。

　　上堂举庞居士云十方同聚会个个学无为此是选佛场心空及第归试问诸人心又作么生空拍膝云雪后始知松柏操事难方见丈夫心。

　　四月八日上堂问如来者无所从来亦无所去如何更有四月八师云只为儿孙切进云如何是切师云惹得恶水浇僧礼拜师乃云四月八四月八毗岚园内生悉达指天指地独称尊大千沙界闹聒聒九龙吐水沐金身将此深心奉尘刹大众还见释迦老子生身处么如见释迦老子生身处即见贵廷居士父母生身处如见贵廷居士父母生身处即见汝等诸人生身处所谓古今无二道圣凡无二心心外无异法法外无异心且应时及节一句作么生道金莲衬足谁知己唯有云门一棒亲卓拄杖下座。

　　上堂问如何是文殊普见师云描不成进云如何是观音普闻师云画不就进云恁么则文殊观音相见了也师云瞎问如何是不生不灭师云一切法乃云若论个事难描难画一切法生而不生一切法灭而不灭有无俱非当头坐断一句又作么生时西堂喝一喝师云孤松系五马一箭射双雕。

　　上堂我法妙难思不可以言宣遂喝一喝左右顾视云大众会么众中有扬眉瞬目鼓舌摇唇者皆不契师呵呵大笑云不惟仁者如是纵饶禾山打鼓石巩张弓敲床掷枕舞笏擎叉有拍天之伎俩竭世之枢机到大酉门下都用不着何故聻千山势到岳边止万派声归海上消。

　　非想孔居士请上堂寂然不动感而遂通应以天人身得度即现天人身而为说法应以比丘身得度即现比丘身而为说法应以宰官身得度即现宰官身而为说法拈拄杖云者个是拄杖子如何是法如其会得草偃风行水到渠成且携手相逢一句作么生道莫谓无心能聚首灵山有约在今朝。

　　上堂问两手分付时如何师云六六三十六进云未审付个甚么师云五五二十五进云自从头陀破颜后直至而今笑不休师云闲言语乃云今朝六月十五山头热杀猛虎拈拄杖云惟有者个清凉火云堆里歌舞　跳利益人天哮吼吞吐佛祖不逐四时而凋不与万象为伍衲僧到此切忌莽卤大众且道淆讹在甚么处时僧喝一喝师云未在解唱也须接拍人发机除是千钧弩卓拄杖下座。

　　示众

　　业识茫茫无本可据浪荡子脚跟下好与三十卓拄杖云是山皆有寺何处不为家。

　　示众举云门云结夏得数日也寒山子作么生大沩云结夏得数日也水牯牛作么生龙蟠则不然结夏得数日也拄杖子作么生且道龙蟠拄杖有甚长处拟心凑泊终难会达者应须暗里惊。

　　示众问老虎以肉为食因甚不食其子师云我也疑着进云还有句也无师云有进云在甚么处师便打进云恁么则父慈子孝去也师复打乃云黄檗昔年曾有语紧把绳头做一场今日山僧无法说白云堆里菊华香咄。

　　示众百年寿命刹那期珍重林间狮子儿寒向地炉烧榾柮须防额上两行眉。

　　示众问雪片纷纷即且置拈华境界事如何师云的进云恁么则彻骨去也师云冻杀阇黎问学人有一物请问和尚师云何不呈似进云拈来即不中师云你来作甚么僧便喝师云即不中乃云向上一着不带枝叶不涉廉纤代代相承如空合空似水合水直下承当早迟八刻了也岂可分外添个元子脚时绍庵李居士出云弟子会也师云你作么生会士云李字原来十八子师云只知十八不知十九士拂袖归位师云路遥知马力岁久见人心。

　　示众黄檗山中无定法有时北也有时南敲风打雨成何事报汝诸人仔细参。

　　示众谨白诸人无甚言句万法归一一归何处坐卧经行疑来疑去疑到露柱生儿　地一声到方丈里讨个凭据。

　　示众问如何是境中人师云玉屏山上玩明月进云如何是人中境师云蒲峡口边笑白云进云人境俱夺时如何师直打出乃云空山白足话清宵落尽眉毛意气饶更有一腔新佛法吟风对月打华荞。

　　示众咬定牙关剔起眉疑来疑去到无疑斯时方吃龙蟠棒蓦鼻牵回白象儿。

　　示众选佛浑如一戏台一场散了一场来不会止闻锣鼓响知音方解曲中裁时僧作呵呵声师便喝僧无语师云巴歌易唱雪曲难和。

　　示众龙蟠有一语而今分付汝会得句中意超出诸生死且道是那一句灯笼露柱夜怀胎天明生得白头子。

　　示众恁么也不是不恁么也不是恁么不恁么都卢不是且如何即是百万军中斩颜良。

　　小参

　　德山小参不答话赵州小参要答话二大老担板不少且道龙蟠今夜答话是不答话是掷拄杖云路逢剑客须呈剑不是诗人莫献诗。

　　除夕小尽二十九大尽三十日林下道人作么委悉若向一气未兆已前着得眼去落在第二更于万物见成之际信得及去转没交涉到者里未免指鹿为马唤钟作瓮笑杀三家村里臭老婆龙蟠岂忍杜口只得与诸人说破还委悉么来年更有新条在恼乱春风卒未休。

　　树寰刘居士生日请小参问父母未生前即且置觌面相呈时如何师云礼拜了退进云即今有多少受用师云平天华甲子数到劫云初问黄檗山中宗风大振且道白象开口时如何师云百兽脑裂问十方世界即不问一时销殒时如何师蓦拈拄杖云还销殒得者个么进云茅蓬原是草来盖师便喝乃云五十七年一着子也无生也也无死有人问汝寿多少向道庭前柏树子。

　　小参十五日已前滴水冰生十五日已后冷灰豆爆正当十五日诸方开炉设铺山僧者里又且不然一年三百六十日日日开炉一日十二个时时时煆炼且煆炼个甚么铜头铁额汉尽在我山中。

　　留化士小参今朝腊月初一靠倒银山铁壁既倒还须扶起不知那个着力复举古者道你有拄杖子与你拄杖子你无拄杖子夺你拄杖子有者道你有拄杖子夺你拄杖子你无拄杖子与你拄杖子师云二古德虽然有纵有夺有杀有活未免话作两橛且利害在甚么处以拄杖卓一卓云劄。

　　晚参

　　汝等诸人须痛念生死事大生不知来处死不知去处既生死去来都卢不知茫茫苦海六道轮回其中甚不堪也多见汝等不习无漏学戒定慧昼夜惺惺寂寂寂寂惺惺随逐客尘妄想昏昧落于无记散乱正是生死之根作不得主今世后生被他牵去孤负父母生身师长剃度乘今色力强健勇猛精进穷究己躬光阴迅速时不待人从上圣贤皆从精进中来名闻十方岂不畅哉昔黄檗禅师有偈云尘劳迥脱事非常紧把绳头做一场不是一番寒彻骨争得梅华扑鼻香珍重。

　　晚参曹山好颠酒饮了不沾唇赵州吃茶去何曾打湿觜适来一众吃茶还湿觜不湿觜道道若也道得许伊明修栈道暗度陈仓苟或未然珊瑚枕上两行泪半是思君半恨君。

　　机缘

　　僧问如何是大用师举茶盏云会么进云恁么则挂月峰相见了也师云瞎。

　　问开堂为人即不问蓬筚生光事若何师云一堂风冷淡千古意分明。

　　问行不出户坐不当堂以何为界师云一掌一握血问穿衣吃饭是甚么人师云我也疑着僧伫思师云直疑三十年。

　　问万法归一一归何处师云牛栏马圈。

　　问世尊未降生时如何师云无处觅踪迹僧云生后时如何师云大地灿金莲。

　　问如何是金鸡出林句师云劄僧云如何是入林句师云瞎僧云如何是不出不入句师云恰。

　　问大地山河是个铁馒头如何得破师云用破作么僧伫思师蓦头一棒云百杂碎。

　　问南泉斩猫是何意旨师云一刀两段僧云不会师云问取邻邦僧云赵州头戴草鞋又是何意师云父母所生口终不为君通。

　　问如何是佛法的的大意师云龙兴寺后云屏山。

　　莲月参师竖如意云我唤作如意你唤作甚么月便喝师云再喝一喝看月云更用恶水作么师便打。

　　士问弟子初进步不知路头求和尚指示师云毛店铺士伫思师云你是那里人士云忠州师云既是忠州为甚不知毛店铺士复拟议师蓦头一棒士踊跃作礼而退。

　　问万法归一一归何处师云洗脸打湿觜。

　　醇道人问如何是铁鹤庵中境师云描不成画不就醇云如何是庵中人师云有时饮茶有时歠粥醇云如何是庵中事师云有时把锄头有时种白云醇云如何是庵中施主师云来说是非者便是是非人。

　　师偶入堂见西堂在东坐侍者在西坐师云一东一西孰先孰后侍者云和尚请坐师问西堂汝又作么生堂云道过了也师云同坑无异土。

　　师吃茶次一僧拟欲问话师拦胸搊住云道道僧云乞和尚指示师云鹞子过新罗。

　　一僧拜跪云弟子愚蒙求师开示师云起来向汝道僧伫听师云向下文长。

　　师问映莲佛真法身犹若虚空汝作么生会莲云不会乞和尚指示师拨炉中火云会么莲云如是则一体也师云死了烧了体在甚么处莲伫思师云拟议隔千山。

　　间藕断丝不断时如何师震威一喝僧拟进语师云藕断丝不断。

　　法语

　　云腹维那

　　衲子立志须有日新之益后头自有一段受用其或偷安度日老而无所得上孤诸圣下负己灵慈明云生无益于时死无闻于后是自弃也子宜勉之。

　　默识禅人

　　青州布衫重七斤十人有五双不知落处赵州古佛虽放光明照天照地为甚中间有不到处且过在于何长连床上七尺单前参之究之古佛自是不远。

　　玉立上座

　　英俊衲子终不与庸俗同流若赵州白云慈明石霜诸大老顶笠腰包孤身万里不顾危亡方了此事子今混火队中而参西禅可谓有古人之志焉余勉其志而赠之数语虽然路遥知马力岁久见人心。

　　枢密静主

　　圣道垂秋古风将坠往往英俊有志于道者不寻师择友惟苦守一句死话头埋没山中三二十年谓之参禅学道苦哉岂不闻三登九上一语走千山者乎所以德山入门便棒临济入门便喝秘魔擎又雪峰辊毬不似于今教人死参话头为人师耶直指人心早是曲了更欲沉思白云万里汝宜体会扶起古风吾道将有望耳。

　　清溪禅人

　　佛祖之道超乎尘劫非等闲可核其实必金石深愿然后近而得之也如二祖之立雪断臂善财之舍身殒命长庆七破蒲团赵州八十行脚从上古圣皆如此也今清溪上人弃青衿而披缁衣辞文学而修佛慧随余出蜀欲与二祖善财把臂共行山僧赠之数语必遂其志。

　　司主醇公

　　茫茫三祗劫苦乐对谁说洞为口溪为舌千古自吟哦知音是弥勒梅华点点笑春风怪石堆堆解真说行不修道为业忆雪山金刀削县崖舍全身云中求半偈醇公受我一指禅铭之心腑永不灭人生蝶梦岂久长不可错过好时节。

　　西谷禅人

　　十数年前事浑忘一字无迩来愚亦拙疏狂莫怪吾有时性发恶老大拳头粗看破赵州句壁上挂葫芦。

　　时轩苏居士

　　本有之性人人具足二六时中急须着眼听取一偈本有之佛性翱翔自去来乾坤多少阔何处有笼哉。

　　书问

　　复龙台发光院主

　　建法幢须是有力者扶竖刹竿必赖有志者举同报不报之恩共行难行之事宝城梵刹龙台最胜更喜仁者承担佛祖风规豁开人天眼目真法门柱石诚像季津梁欣慰何极也待五龙事毕即日遵命不负威音那畔之约更结龙华后日之因暂勒申复临楮神往。

　　复三圣云腹长老

　　自堙墩一别再不闻尔消息其心耿耿忽慧空禅者至接得来书及语录方知已住两刹力行此道法门幸也今寄祖衣一顶卧具全幅惠汝代劳勉之。

　　与三璧禅人

　　前两次书来若中台事毕可归大酉再打几个葛藤方了末后句子承惠谢谢。

　　与流长苏居士

　　祖庭冷澹宗风寂寥须赖金汤方始振作恭惟居士坡公再世裴相重来令我法堂草不生也荷甚荷甚自天池一晤如同旧识想非偶然复于虹影室中激扬个事打者鼓笛斯时西川知音雅和者诚惟居士耳大都此事是个中人不难拈出自然龙吟雾骤虎啸风生第临别时舟行岸移未及谭得末后句子为愧矣俟賨城归来始可倾怀叨承供益聊申布谢。

　　复司主醇公(附来书)

　　老和尚结制坐禅以离尘凡醇道人明晨邀客数十于禅床上草庵中作杀人放火事可备五荤以待莫仍在禅床笑呵呵。

　　门下说话大有来由然说禅则易见性诚难且大酉洞天非大乘人莫能到则杀人放火与禅床上大笑是同是别若道得一句分明即头目髓脑而供养未足为奇岂特五荤耶明晨恭侯。

　　　　　　又

　　宗门的意原不涉理路卜度贵在真参实悟今若未悟将一句话头疑之既久自有悟处譬如虚空毕竟挂向什么处若悟虚空挂处岂止道个自然则十方世界在居士毛孔里矣活鱍自由如水潦和尚初参马祖问曰如何是西来的的大意祖曰礼拜着潦才礼拜祖乃拦胸蹋倒潦大悟起来抚掌呵呵大笑曰也大奇也大奇百千三昧无量妙义只向一毫头上识得根源去也此古人悟道之机缘若向一毫头上识得根源即识得虚空挂处便与古人把臂共行不可坐在自然中埋没了也百尺竿头便请更进一步毕竟要知虚空挂处方有益耳。

　　复非想孔护法

　　如何是面目指个大圆相老翁回一点却也成二样一见笑呵呵好与加痛棒秋到菊华香春来溪水涨更问意如何初月柳梢上。

　　象崖珽禅师语录卷第二
嘉兴大藏经　象崖珽禅师语录


　　象崖珽禅师语录卷第三

　　潭州西峰法孙益闻重刊

　　颂古

　　夜睹明星。

　　黄梅止渴石充饥珍重渠侬下口时夜半明星当午照抬眸失却两行眉。

　　阿难刹竿。

　　昔年何法付金襕弟应兄呼倒刹竿直至而今谁举似鹡鸰原上草漫漫。

　　女子入定。

　　罔明弹指从定出文殊弹指从定入一对鹭鸶卧雪眠一对鸳鸯池双立。

　　产难因缘。

　　白云有去来青山常不移夜半月孤圆风吹华落枝。

　　外道问佛。

　　言有言无箭机锋射落双雕下碧穹鞭影再挥何处着那堪贼后又张弓。

　　临济嘱三圣。

　　教儿师子欲分拏直待临行露爪牙时被瞎驴颠倒吼依然返掷宿芦华。

　　灵云见桃华。

　　浪迹江湖三十载岂知华下丧全身残红满地谁相委狼藉枝头多少春。

　　高峰枕子。

　　贪观明月独徘徊走入芦华不转来白石枕边惊梦破风吹古寺竹门开。

　　马祖盐酱。

　　日用盐和酱拈来总不疑平生肝胆事料得几人知。

　　百丈野狐。

　　古今百丈无前后落昧野狐总一般荒冢火来毛不露残烟灰冷尾生斑。

　　赵州狗子。

　　生成狞恶胆雄粗不惧师儿肯自娱野鹿生擒牙爪利活鼬咬杀骨毛苏云中吠出思孙氏牌上拈提忆子胡涂毒鼓边休侧耳莫向赵州问有无复高声喝云　唎　唎苏噜苏噜。

　　首山竹篦。

　　首山竹篦子华开铁树里拟议更寻思白云千万里。

　　新妇骑驴。

　　新妇骑驴阿家牵步步相随俱进前袖拂清风无觅处回头袅袅玉阶前。

　　普化摇铃。

　　柳市华街卖弄时得便宜处失便宜归期木铎无人会回首声声话向谁。

　　三圣金鳞。

　　迥迥龙门万仞高金鳞摇尾跃波涛片时翅弱难飞去虚度桃华又一遭。

　　中心树子。

　　斫倒中心树家贫四壁空浩歌天地外拍掌鼓清风。

　　疏山造塔。

　　疏山造塔自玲珑何用罗山更费工叵耐凿穿常住地莲开腊月似霞红。

　　兴化打维那。

　　罚钱趁出院要尔立乾坤不提三尺剑何以报君恩。

　　前三三。

　　别时容易会时难闻说三三眉也攒试问均提多少数月移华影上阑干。

　　玻璃盏。

　　南方别去自多岐忘却家中吃茗时盏子拈来浑不荐何须脑后更加椎。

　　主人翁。

　　频频唤出主人翁老到年高怕耳聋不是人前夸意气只缘口缺不关风。

　　柏树子。

　　庭前柏树子春秋知几几叶叶引清风枝枝呈秀气咄百尺苍苍从地起。

　　干屎橛。

　　南无干屎橛稽首紫磨身入灭数千年金手向谁伸。

　　赵州访茱萸。

　　辊入洪波里相将探浅深任君随手掣丧尽一生心。

　　东司上不可与汝说佛法。

　　泰和风鼓动物情叫一声兮应一声野老不知春已到只闻华底有啼莺。

　　三圣为人。

　　两个渔翁荡扁舟竿垂香饵浪头游归来得意分南北苹草芦华一样秋。

　　睦州现成。

　　隔壁女兄原是姐姐不必问人可知礼也。

　　临济三顿。

　　一掴龙颜老作家逢人撒土又抛沙不因仙客言秦事几乎满地是桃华。

　　又。

　　东街吃酒西街醉醒得来时脚底穿蓦地翻身知痛处丛林自此号风颠。

　　德山托钵。

　　德山父子话令丁无端平地掘深坑果然只得三年活疑杀盲龟跛鳖僧。

　　单刀直入。

　　漠漠龙蛇战阵开单刀直入吼如雷岂知自刎乌江上千古英魂唤不回。

　　担板汉。

　　担板汉担板汉从来鼻孔失一半九曲明珠不解穿捏死蛇头终不换咦任他漆桶打破来正好与之三十棒。

　　一口气转一大藏教。

　　半满空圆一口吹睦州舌底布枪旗直教黑豆黄檗揞莫使牛皮更凿伊。

　　德山棒。

　　一棒一条痕千山俱打裂哀哉缺齿胡不识安心诀。

　　七斤衫。

　　翠衲舞春风襟带飘明月一经华里过通身香不彻衣中自有珠心醉难甄别别别拨草须防猛虎穴。

　　石头云恁么也得。

　　山自高兮水自深伯牙弹出子期音明明古调无人会只对华前弄月吟。

　　三脚驴子弄蹄行。

　　杨岐驴子疾如飞鹙子扬鞭追不及驽骥骅骝漫共途湖南长老遭一踢。

　　婆生七子。

　　呈桡舞棹访知音岂料金鳞逐浪深垂手轻轻才一掣风吹明月落波心。

　　四方八面来时如何。

　　雾里龙生角长江鸭洗头自有藏身处堪笑不堪愁。

　　无位真人。

　　无位真人赤肉团见则分明会则难朝去才骑金色马夜来凭倚玉阑干。

　　赵州访临济。

　　作家才相见雷轰井闪电一鼓定功勋拗折射雕箭。

　　赵州访二庵主。

　　蛱蝶探华入翠苹枝枝斜出一般春夜阑只恐西风妒半是相思半是嗔。

　　二僧卷帘。

　　或淡或浓山里寺半舒半卷洞中云古今得失凭谁主极目长江一带分。

　　莲华未出水时如何。

　　莲华荷叶一丝牵水国香吹上下天出未出时红菡萏相看只在碧波间。

　　言无展事。

　　眉安脑后口挂壁上拟之议之三十拄杖。

　　语默涉离微。

　　好马不须蹄上走多年枯骨狗频争三岁狮儿善哮吼堪嗟学语树头莺。

　　赵州密密意。

　　特地寻春扣薜萝一枝漏泄出墙阿东君误解枝头意无奈香风错过多。

　　船子度夹山。

　　三寸离钩巨浪头金鳞未会意悠悠忽然点首吞香饵不顾烟波旧钓舟。

　　达磨面壁。

　　九年面壁舌生毛脱赚神光下一刀早是无风波自起至今平地浪滔滔。

　　二祖立雪。

　　立雪神光彻骨寒觅心无处是心安忘怀历劫簪缨日重立功勋把自谩。

　　云门糊饼。

　　满盘托出意如何糊饼相将说似他必也到江吴地尽方知隔岸越山多。

　　两堂下喝。

　　宾宾主主主宾宾杀活都卢喝下亲云水纷纷齐着瞎风颠拨出眼中尘。

　　城东老母。

　　云鬓不涂香更好老来鹤发自离披一从识得檀郎面整日抛梭懒画眉。

　　东山水上行。

　　奇怪东山水上行毗卢跌倒普贤迎把手浪中歌一曲上船恰好正三更。

　　子胡狗。

　　日日篱边毒气腥不知吞却几多人云中吠出崩崖石一见主人摇尾频。

　　青绢扇子足风凉。

　　青绢扇子足风凉冷透冰肌骨也香　跳不妨全杀活令人千古忆汾阳。

　　裴相国托像于黄檗之前请安名(云云)。

　　潦倒渔翁驾小舟月明水面自悠悠呈桡泛泛迎风去芦管一声天地秋。

　　百千诸佛但见其名未审居何国土(云云)。

　　玉版浪传闲姓字琉璃国土类何齐等闲学得惊人句楼阁重重一笔题。

　　北禅烹牛分岁。

　　分岁只烹露地牛安排也好不多愁岂知头角官来索风卷黎华趁水流。

　　南泉指牡丹华。

　　碧蕊何劳粉黛妆根同天地破春芳游峰不肯衔香去空使庄周蝶梦长。

　　匙挑不起。

　　匙挑不起者些儿穿耳胡僧也皱眉一幅寒云收不得和风搭在古松枝。

　　甘贽设粥。

　　携手相将入广寒频频笑倚玉阑干仙人去矣无消息空把琵琶月下弹。

　　天皇饼。

　　十枚赍以一枚还千尺丝纶岂等闲牛饵果然鲸呷去三年不负任公颜。

　　赵州洗钵。

　　秋月溶溶满帝都瓮头有酒不须沽烂醉醒来天欲晓方知驽马是龙驹。

　　略彴桥。

　　长虹水面压青天度马度驴走似烟步步高飞云衬足行人犹把柳条鞭。

　　赵州三佛。

　　金佛不度炉焉用更之乎梧桐叶未落秋到洞庭湖泥佛不度水茫茫而已矣龙虾睡若惺长击浪华起木佛不度火相逢会也么梅柳渡江春斜斜三两朵。

　　纸捻无油。

　　堂堂法眼是鱼筌纸捻无油烛大千昔日高茅村座主潭边点出日烧钱。

　　楚王城畔汝水东流。

　　层层白浪悉朝东两岸芦华舞乱风秦树漫随人事尽溶溶一带接长空。

　　风吹日炙。

　　日炙风吹也大奇软如玉石硬如泥盲龟蹋着双眸豁雪衬梅华始见肥。

　　对一说。

　　对一说杜宇声中啼出血鹫岭鹭池不二音千江澄浸孤秋月。

　　倒一说。

　　倒一说杳杳长空降团雪海藏龙宫影亦孤急须搂碎狸奴穴。

　　曹源一滴。

　　曹源一滴足波澜洗耳自能透胆寒渔父乘流沉巨浸那知是处有龙蟠。

　　日里看山。

　　日里看山曳杖藜嵯峨叠翠豁双眉分明几朵芙蓉嶂谢客无端咏作诗。

　　芭蕉拄杖。

　　正欲饮时瓮不开方才醉倒又添杯人情岂爱论高下自是杖钱少带来。

　　南泉斩猫。

　　一刀两段个猫儿勘破堂堂王老师尽谓安邦定国手那知自失两行眉。

　　赵州吃茶。

　　叔孙礼乐萧何律赵老唯煎一碗茶香味岂从陆羽制吃时珍重雪飞华。

　　婆偷赵州笋。

　　展阵竖旗验贼赃老婆一掌贼猖狂虽然偷得赵州笋铁打心肝也断肠。

　　玄沙未彻。

　　贼被小人侵逢人说不得善偷须善放始是孟尝客。

　　三张白纸。

　　秋云淡泞秋风清白纸三张寄远声一曲渔歌归唱后又移短棹宿芦汀。

　　九峰不肯首座。

　　香浮宝鸭别疏亲一片虚凝绝谓陈玉版只知云里拍错教雪曲和阳春。

　　中邑猕猴。

　　睡去芸窗面面开猕猴　跳下崔嵬一声梦破三更月依旧迎风啸古台。

　　劫火洞然大千俱坏。

　　西川古佛唱宗猷劫火光中一句酬随不随之休拟议青山不动水长流。

　　香严击竹。

　　瓦砾堆中埽白云苍筤一击碎苔纹不因柳眼窥春绿紫陌笙歌那得闻。

　　德山见龙潭。

　　一层峰锁一层峰潭静何因见老龙纸火吹时云雨散一钩萝月挂寒松。

　　马祖不安。

　　衰容枕石不通风院主无端叩老翁夹路桃华风雨妒马蹄无处避残红。

　　犀牛扇子。

　　犀牛扇子足风凉放去收来总不妨直下若能亲荐得横吹铁笛度沧浪。

　　香严上树。

　　岸柳拖烟睡不起鹧鸪啼在深华里声声唤出迥南枝恼乱东风卒未已。

　　归宗斩蛇。

　　一锄斫断赤斑蛇血染空山似落霞义虎骇然输小捷漫劳天女雨天华。

　　雪峰住庵。

　　不同条死同条生石女溪边夜鼓笙一曲两曲知音少气煞华中恰二更。

　　鸟窠吹布毛。

　　杖锡不随空谷隐住持风月树为家布毛吹起昆仑走万顷湖光映落霞。

　　国师塔样。

　　潦倒南阳老国师无纹塔样对君提不因潭北通消息未免将身带雨泥。

　　举道者访琅玡。

　　苦瓜连根苦甜瓜彻蒂甜相看宾主意都卢一并拈。

　　使得十二时。

　　周匝十二时从头挨到老一任卧烟萝何处有烦恼。

　　麻三斤。

　　佛也麻三斤洞山一秤称分付主家奴莫错定盘星。

　　宝寿开堂。

　　挝鼓才登曲录床龙骧虎骤尽归降无端三圣推僧出血刃腥风满大唐。

　　洞山三顿。

　　度水穿云去不难何如三顿直厮谩腰间暗中雌雄箭拔出方知彻骨寒。

　　南泉归宗麻谷访忠国师。

　　隔夜商量话不同三三两两半途中那知春色东风里吹绽桃华几树红。

　　无著礼文殊(云云)。

　　拈起玻璃正吃茶不知口角是龙牙可怜更问三三数孤负清凉老作家。

　　目前无法。

　　目前无法七通八达拟更如何当头一蹋。

　　北斗藏身。

　　北斗藏身不较多韶阳老子太波波拟将清净身如洗依然跳入葛藤窝。

　　鼓山折箭。

　　离弦圣箭射重阍惊起江城白雁群半在芦华半在水月明南北少人分。

　　十智同真。

　　何须隔水问蒹葭面目分明绝点霞白鹭下田千点雪黄鹂上树一枝华。

　　平常心是道。

　　山中逢樵者伐木自丁丁钟中无鼓响鼓里无钟声露冷华心重云开雨脚轻个是平常道言外度迷情联芳偈。

　　石谷慧禅人。

　　干戈林里偶传心代代相承古至今掌上灵符随汝用只教黄檗尽成林。

　　香林馨禅人。

　　巾瓶十载事弘规宝印重重付与谁不是吾家亲的子那能担荷合相宜。

　　云腹智禅人。

　　烈焰芬芳古者传随缘行化任方圆汝能代钓金鳞子继祖宗风灯更然。

　　知止瑞禅人。

　　一灯分点百千灯灯灯续焰列层层子能下手亲挑拨继此宗风独尔能。

　　绳一禅人。

　　椒结椒兮瓜结瓜牵藤引蔓自分遮唯余黄檗无穷尽时到又开一树华。

　　我一禅人。

　　微尘即法身法身即微尘二俱悉分付世代续传灯。

　　象崖珽禅师语录卷第三
嘉兴大藏经　象崖珽禅师语录


　　象崖珽禅师语录卷第四

　　潭州西峰法孙益闻重刊

　　偈

　　示香庵老宿

东梁燕语西梁燕庵外香飘庵内香茎草拈来俱是药不须别处问医王

　　示明庵老宿

柏子苍苍忆赵州撑天拄地少人酬龙蟠指出无生句到处风光得自由

　　示从初禅人

卓卓无依问去来炊巾乱展欠安排山藤便与通消息珍重阇黎眼自开

　　示惺拙禅人

钟声撼动五须弥妙吉空生也着疑纵是大悲徒侧耳拈来惟许瞎驴知

　　示知止禅人

雷音何处不闻闻惊惺林中狮子群珍重上人休掩耳奇哉佳韵好殷勤

　　示回澜禅人

父母未生前面目堂堂独露没周遮就中若解翻腾去始向狮林弄爪牙

　　示桃华首座

核种驴年不借功今朝浪放几枝红直教含笑三千载自有灵云一气通

　　示圆融副寺

生姜铺子绝疏亲贱卖如何得本真声价欲高齐保寿拈来辣气始惊人

　　示皓月禅人

一语临行付尔曹穿云渡水莫辞劳溪光照眼原无别始信天香玉桂高

　　示安然老宿

惯驾轻舠巨浪游钓来明月卖风流有时拨转琉璃岸古渡风清镇日幽

　　示般若典座

钵囊高挂九龙台一句话头竖脊猜蓦地打翻锅子盖珍馐百味任安排

　　示剔眉禅人

一个鼻头生额下眉毛两道曲弯弯穿衣吃饭寻常事见得分明绝仰攀

　　谢瑞王化溥万国之额

慈云遍覆三千界慧海掀腾百亿洲时泛龙舟游蜀锦山川在处沐恩庥

　　谢双桂破老人惠罏

大地为罏山作香烟云瑞气日腾祥个中且道谁拈出唯有吾师紫臂长

　　雪中示众

炉无榾柮岁寒多贫到无贫彻骨何为甚夜来风似剪青山尽作白头陀

年年有雪以诗赏唯是今年一字无瞋目打翻天地色江山一片画冰壶

　　　　　　又

寒暑逼人何处避老僧头白不知年偶因记得栽松日自引清风枕石眠

行到无行路已穷转身一步活如龙拈来茎草全正令大用堂堂不借功

　　复南海黄公

世外相逢少送迎深交固是出常情罗浮云气连天际杖笠何时唤共行

千岩万壑一云瓢睡足煎茶埽叶烧泉石幽栖谁是侣不辞麋鹿竹为桥

　　复虚白张居士

不因山色与溪声自有闻闻闻更清客至不陪还睡去从教岩月共灯明

石鼓冬冬不断声令人闻彻耳根清跏趺坐落松间月古殿残灯永夜明

　　示云峰陈居士

摇铃打鼓又敲钟不是颠兮不是风就里若能明得去银山铁壁一时通

　　示灵章文居士

狮子窟中狮子吼栴檀林里栴檀香会得玉屏真境界溪山云月尽文章

　　寄广舌道人

山中无事倚长松记得维摩多舌翁曲涧弯弯云漫漫何时聚首话心空

　　寄玉川胡居士

驻锡云峰万仞高摇铃打鼓起风涛稀声寄与胡居士接拍而今莫惮劳

　　别明天监院

黄檗山中坐钓台金鳞逐浪意悠哉杖头暂别拈华去收拾丝纶去复来

　　别无学监院

一把钁头聚圣流推予几辊雪峰毬灵山有约还来此他日相逢笑未休

　　示默融剃发

几度思来几度空今朝特地出罗笼利刀剪却佛前草露出昙华一朵红

　　示大用禅人

日用不妨全体现阳春一曲古今同等闲脚底通消息茎草拈来活似龙

　　夏日示众

漠漠烝云逼远空无冰涤暑只乘风凉生殿阁谁能会唯有榴华刺眼红

　　永兴留别

也无佛法也无禅不二门开选俊贤珍重忠南僧与俗回头木马好加鞭

　　福严留别

福严茅屋权栖止像季凋零甚可哀去住了无些子子唯留一伞盖如来

　　复双桂破老人

蜀水淹留十数秋二时随分饱金牛零星刹境盂中放磅礴烟涛脚下收浮世有情如野马幻躯无事即闲鸥枯藤在处凭拈弄何必深山枕石头

　　复蝶庵陈先生

鹫岭金汤嘱大茎奇逢欢揖帝王城机投聚首浑无相避世高踪却有声风鼓灯山幡自舞舟移濮水岸应行可能觌面翻前案极目乾坤总是卿

　　复天民任居士

半似风狂半似颠也无文字也无禅瓶添蜀水滩前掬衲补巫云雪里眠七处开炉依幻住十回吹炭展空拳临岐报与维摩诘须信壶中别有天

　　建庵

醇翁赞我老痴顽大仙赠云为智杰究之痴智两皆空幻名幻相何分别铁鹤翩翩去复来鸣闻九皋声弗竭大千世界一个庵在处栖泊无间歇普请诸人共构成庵兮鹤兮永不灭

妙高峰顶建琼楼无限天人笑点头狮子颦呻欣奋迅象王回顾喜遨游玉屏云荫千千界金鼎香焚万万秋圣主有时施雨泽灯笼露柱沐洪庥

　　除夕示众

屈指流光逝水多寂寥共守话烟萝观桃契旨应须委击竹忘知会也么玉兔井藤留不住金乌石火急如梭吾曹好把韶华惜迷悟都卢一刹那

　　复竹微法弟

双桂连枝秀浮杯万里津穿云歌蜀水入梦钓漳滨杖击巫山雨华拈锦郭春同风殊有约在处拟相亲

　　示三壁上人

野衲何居止深山是所依钵县猿宿处杖挂鸟栖枝曲径深藏拙韬光世外奇竿头如进步水月任君题

　　示可法柳居士

可法从何法得来不记春灵机常历历妙用自频频笊捷水中影砖磨镜上尘斯言答五柳珍重渡前津

　　示惺拙监院

我宗无语句不立诸文字有时惺得来清风面面至

　　示濮如禅人

山河即我体我体即无生随缘而出没头头佛道成

　　示本趣禅人

欲识个中趣如人痒正抓痒处有时息风流无可加

　　复忠国王文学

承闻下脚处只在笔尖头点墨化龙去翻身五凤楼

　　山居杂韵

　　复成都蜀王(附原韵)

　　柱矻巫云半倚天高人独向此中偏雨华散作空王拂香舌凝成玉井莲细切清风非有意薄披皓月已忘言生龙活虎真难及试听雷音出广寒。

玉露遥承下碧天金枝迥秀最先偏香弥凤阁三秋桂气邑龙池万品莲绣榻肯移僧共语锦屏宁别佛同言愧沾雨泽恩波重永祝长生齿不寒

　　怀双桂破老人

福城东际蓦相逢六载依依抵万峰愧领刹竿支世乱羞承衣钵荷情浓几拈鹤蔼有罏在数寄雁音没路通昨夜梦酣如侍侧金容苍古发髼松

　　感怀

廿年萍迹逐飘蓬世运奚能惬鄙衷日短桑榆惊远近时艰劫火逼西东道微自愧赵州老德薄犹惭邓隐翁朽骨如藏林下拙鸿毛何日遇长风

　　吟雪

冻寒凝切斗春浓六出繇来擂碧空匝地色铺银世界弥天光吐玉毫容过岩老兔迷栖穴渡涧玄猿失住峰素质也知从幻去何劳堆积数千里

　　闻钟

洪响谁敲午夜长随风唤醒梦魂忙绕林若断藏虚谷入耳还传出上方直到无闻闻始彻更须静听听非忘浮空亘古弥三际何用劳劳举验常

　　旅次

年来避世到黔中无限珍奇尽脱空云水半瓢为道业蒲团一个是家风吟诗尽有千山助散步犹多孤月同狂发不知天与地一拳谁道有西东

　　岁暮遣怀

时逢劫火泊天涯老逼惊春遣岁华骨瘦莫支梅与雪身空一任剑锋加探幽乘兴随明月得趣狂吟饮瀑华有问住持何处是蒲团放下便为家

　　哭天童密云师翁

痛拈毒棒便心倾出闽三番唤共行入室怀香遭扇打登舟礼足被拳惊碎身易竭千行泪粉骨难陈半点情踢倒天童云化去那知沙界更闻声

　　山居

隐隐山房绝四维寒松疏竹任横支湾环曲径谁能到回复嵯峨我独宜涧底添瓶邀月蚤潭边洗钵转经迟桃开满树无人会惟许灵云一展眉

　　落华十咏

纷纷何事忽飘然欲与东风和几联嫩紫频催分竹石残红递送染山川淡浓早晚空枝上开谢谁嗟在目前金谷一辞今在否重来吐彩是何年

摇落轻飞漫感伤须知几度送韶光醒非幻色应休恋觑破浮华不耐妆衬雪流芳迷曲径乘风散彩满空塘凤衔不尽疑天雨惟有空中簸片香

轻红淡紫莫沾衣放浪从教点缀飞丽矣开时知赏有飘然落处醒吟稀清心拟欲随云去素志何如趁雪归舞断香风离蝶梦庄生何处觅芳菲

春去无能留住何争奇斗丽总离柯自怜竹径吟偏少谁惜松街埽更多披拂亭亭蜂卷韵芬芳处处鸟衔歌枝头不腻空诸色岂碍飘飖出锦窝

颓红朵朵送春忙杳望长空散渺茫拍指天工留不住回头风度去还香高飞引蝶穿深牖冉逐流莺过短墙信手拈呈尚不荐徒添游子索枯肠

浪敲几点不成丛雨妒无何洗淡红岂待泮然方委幻未从落也早知空万般奇药初朝雪千品英魂一霎风潇洒且随流水去芬芳长涌碧波中

　　轻摇数点幽艳姿谁惜别枝头漫牵群蝶迷香梦徒惹东君掷露愁丰悴初观情欲冷枯荣一致兴偏悠杳然散去难描画月下仙人独倚楼

离离泛荡不堪任到此能吟有几人落地无声筛玉屑随风有意溷金尘不将颓萼系清景独把残红送晚春分付马蹄休蹋碎呼童急埽可成茵

传道东风去不回急辞嫩萼杜鹃哀陪莺入室穿帘幕伴燕参堂拂镜台闻梵呈心堆净几怜春铺锦上莓苔清香一别乘风去知是何时入望来

几下枝头破碧空朱颜谁惜别芳丛池边掷浪鱼惊饵竹里抛香蝶趁红意淡轻明浮霁月情浓窈窕送春风相逢不必传佳信总在飘然一霎中

　　遣兴

宇宙何穷极狂夫一杖挑霜清红日丽云淡碧天寥幡影动山际钟声出树遥何时逢圣世虽老亦嚣嚣

　　访友

谷口偶相访但来叩竹扉不闻垂棒喝犹见雨华飞径曲鸟声转云斜山色辉窅然何所得溪畔月同归

　　云庄

闻道云庄胜携筇快一游摊书嫌圃小洗墨爱池幽洞草心华现天泉性地流先生无俗累诗赋共僧酬

　　初夏

朱明初兆穆风和定起烹茶遣睡魔贪听溪声频送韵不知帘外绿阴多

炎帝施权景物馨溪边洗钵宝泉清闲翻贝叶无余事懒向石头滑处行

斗柄南移夏渐温槐荫处处鸟声喧荷开水殿摇新碧逐日风传香到门

乘风散暑竹门开近水凉从溪上来自是胸中无热恼不妨欹枕卧高台

万叠奇云耸夕阳护僧白足坐匡床山居不用寻冰阁自有松风忒煞凉

杏熟梅酸百谷生闲居燕坐弄风清老来不答人间语谢却浮名身也轻

黄鹂才转高声去禅客又来叩竹扉毕竟山僧何管待惟拈白棒济人饥

年年避暑碧萝阴到处逢山不厌深惟有今年深最绝钵盂高挂鸟难寻

　　大夏

时临毒热欲烧空百计乘凉须好风能息利名心上火茅庵便是水晶宫

彼此无情物自齐茅庵虽窄鹿同栖心幽毕竟无烦暑截断炎云水一溪

尘空境寂孰相寻避世无如此处深纵有火云飞不到黄鹂叫断绿萝阴

世乱抛丝志已灰放歌消暑独徘徊山房尽日无人到午夜钟清月自来

小阁疏窗午正开竹风吹水送凉来昏沉又到如何遣绕榻狂歌走一回

雨余苗长气如烝锡挂孤峰最上层惟解跏趺如水净人间伎俩百无能

雨打枇杷几树低爱凉竹榻近阴移若能诸想时空寂烁石流金总不知

披襟浴暑乐无央时听溪声琴一张识得个中流水意等闲何处不清凉

　　万峰十景

　　天龙峰

天龙原在个雄峰几问樵人话不同下界但看云雾起千年梦眼是渠通

　　宝石坡

山中有石皆为宝独此崚嶒岂让他几片白云封不住光明炯炯耀平坡

　　大歇场

懂懂云水原无住到处家山即歇场担月携瓶虽近远大都脚下贵承当

　　金鹅池

最高峰顶月池开时放金鹅洗羽埃听偈自从云里去至今犹未见飞来

　　响山

空空寂寂此山响听去听来亦无两就中千古少人知随风到我石床上

　　虎跳了

奇哉谁凿开天窍云雾飞来不敢罩惟有华林二侍者大空小空任　跳

　　滑石板

云摩滑石傍山溪半满苍苔映水弥蹋着只教山月舞几人悟也几人疑

　　凉水井

几次寻源事渺茫豁开原只在云傍溶溶掬起秋光冷一任时人洗热肠

　　蒲峡口

能牵薜荔引云长春到华声落水香悟取耳门消息断何须蒲峡口来尝

　　马鞍石

曾骑木马石为鞍法战归来置此山自是无穷鞭影惑太平终不借征番

　　九日有感

何事求人意若狂浑忘此日是重阳拈来茎草知机少愁见东篱菊又黄

　　松涛

不是风兮不是松只闻巨浪涌虚空行人拟欲停车想丧却堂堂那一通

　　过白云寺赠苍白老宿

僧居云里寺居山径几曲兮溪几湾就此不知三伏暑苍苍别是一人间

　　山居

三个芋头品字煨地炉香熟出寒灰饱餐便是诸天供门外从教紫诏来

避秦何处可寻山缚个茅蓬偷得闲自住此间忘管待竹门虽设未曾关

　　悼无著首座

选佛场中第一人名同昆季与天亲欲回兜率白椎去弃却空华梦里身

　　真赞(空相禅人请)

者个山峦手卓拄杖半风半颠佛祖不让身栖海底意在天上黄檗山中被人赞谤楞伽峰顶饮毒无量偶到竹阳撞着空相奇笔丹青图丑模样呼而无声观之有状诸状既空真亦是妄无德可称写之谁望不如扯碎分身万嶂免遗后世骂我老象脚蹋红鞋风流和尚谨白诸人莫要供养

　　佛事

　　太平挂板

　　太平寺里新条初唱选佛场中旧令重严金钟震千古不坠之洪音玉板敲万劫长鸣之佳韵击遍击山河起舞吼遍吼大地春生纲维规范耳目丛林遂竖槌云大众见么击一下云大众闻么即此见闻非见闻无余声色可呈君掷下槌云个中若了原无事体用何妨分不分。

　　中庆挂板

　　灵质英苗乘风响应迥示人天全提正令乃击一下云横敲迸出千岩月惊起泥牛走碧空掷下槌云大众见么玉板昼鸣翻古调金钟夜吼转新腔喝一喝遂挂。

　　为无学监院火

　　关中主主中关一把钁头不离山欲卖赵州茶味别十年开种白云间且道即今向甚么处去觔斗一翻三界外丙丁童子笑憨憨。

　　为片雪禅人火

　　树下问吾生死诀未曾一句向渠说今日分明举似伊烈焰堆头飞片雪。

　　为悟道行者火

　　今日也忙忙明日也忙忙忙吹三昧火脑后发圆光且道烟消灰尽时还忙也无忙到西方去莲台九品香喝一喝。

　　为无我老宿火

　　乞法三村老比丘修行年老爱风流悄然欲返无生国犹戴霜华白满头且道无生国路头在甚么处乃撺下炬云去。

　　象崖珽禅师语录卷第四(终)

　　　(（万寿法孙益灯弟子性一通育）助刻　　（副寺性慧侍者通定）对　　（鸳水谢文英书嘉兴倪天章刊）
　　康熙庚申年大夏月吉旦禾郡楞严寺般若坊藏板)

　　象崖珽禅师行状

　　师讳性珽字象崖系福建福州府福清县陈氏子母林氏师生而颖异长且敦敏寡言笑务实学一日同舅氏游吴山寺随喜偶阅禅宗正脉至古德上堂拈拄杖云法身无相而今现形似打动自家底意欲出尘即归告辞二亲久乃许之投长乐常熙福公剃发是年十九岁也受业未几于百丈克融法师处听讲义虽晓然心尚未惬即休去闷闷者二载一日到黄檗遇中师叔出禅关警策示师参无字公案三年不透闻博山无异和尚赴鼓山请师乃往参见示人孜孜以起疑情为要务自云我此无字不得力盖为不起疑情故耳遂改参万法归一一归何处觉有入路是年二十八岁也见同庚道友已死二三师常有微疾其心愈切往白熙公欲买草鞋遍参熙不许师云若替得我生死便不去熙曰难道修行都要向外江走那师云岂不闻三登九上者乎熙曰蛟龙终非池中物也师竟去到浦城境风吹回愈更疑闷再整行装遇金粟密老人应黄檗请师即预往见老人一味棒喝直指不觉身心踊跃自谓临济德山之风于今再振我何幸哉便怀香入室问临济三顿棒因缘声未绝被老人劈面一扇忙无所措白汗如雨通身轻快日益超遐便于期中圆具解制相随出闽至金粟未几遇老人因事散众过姑苏闻破山和尚在嘉禾东塔开堂师即往依山器之命职维那一日山入室举德山一手抬一手搦因缘师云不会山曰汝会了不会耶师以坐具搭肩上趋出山随后便打翌日山上堂师问文殊将舌杀人师今拈棒打客且如何是东塔境山曰四野青黄菜麦田师云如何是境中人山曰塔尖鸽鹩望江南师云人境相去几何山便打师云恁么则光生大地去也是年师补西堂职山上堂曰东塔今年结夏老牛老马归舍虽无水草供看且有鞭绳恶辣正当恁么时众中还有擎头戴角者么试出来　跳看师便出以两手作擎空势山曰且喜相共拖犁拽耙师一喝归众山便下座每每倒捋虎须当仁少让识其岁月始自东塔以至南都楚蜀万峰中庆侍巾六载未常须臾离也至崇祯甲戌正月念一山书来源一纸偈曰宫商一韵落胡笳和者还须风月家鳖鼻蛇头分付汝颠拈倒弄任周遮是年三十七岁也虽职中庆首座声名蚤播锦江故有龙蟠之请师坚辞山再三勉之迫不得已而应命遂开法焉后住拈华宝林黄檗福严楞伽等处凡事皆以身先日杂佣作其说法垂示机缘等事俱载语录然亦失之者多师丁甲申之变蜀中几无完土遂拽杖酉阳得司主醇公亲炙座下即于大酉洞天创造铁鹤庵延师驻跸后退居华严一日同众芟茅见一古塔空空不知何时建造待询耆年亦不知之语侍者云吾不久当顺世可瘗吾骨于此中果一月后坐脱一众恪遵遗命不复更问牛眠矣是年岁在辛卯世寿五十四法腊三十五嗣法弟子若石谷慧香林馨知止瑞等斯时皆不及门后十有七载至康熙戊申道智虑其塔近要服拜埽难前乃迎归潭州益阳之西峰禅寺建塔于凤山之西岭藏焉师自开法以来激人力参为务凡资生业等不许预为营谋尝曰一人办道走杀伽蓝何必区区计温饱耳同众避秦途中禅诵皆不暂辍饮食必与众同或檀越送供即分众如少不可分着粥锅中或赴请席上虽列多品众席所无者必不食众中有病须酒和药亦不许其警众甚严其爱众甚切其行履严洁有如此也惟道智目击者述其大略云尔。

　　康熙壬子中秋前三日嗣法门人道智谨状。

　　象崖珽禅师塔铭

　　福州古称法窟灯册班班也即今踞曲录木捉法柄者尤盛余闽人若为吾乡窃心喜焉象崖珽禅师去吾里不远曾弗获面但余早年宦游滇南道经黔地师时旺化其间因得见其语录耳其风闻想见其为人矣戊午夏我净闻公来自澬阳西峰寺谒余朗水征为塔上之铭余欣然曰生未窥其面末后者段光明又岂可吝笔尖头不效张天觉为湛堂准点出令其照天照地去也笑而诺之大忘鄙陋志曰师讳性珽象崖其号也福州福清陈氏子稚颖异长敦敏虽崇儒购史尤喜读佛书一日游吴山寺阅禅宗正脉见古德上堂拈拄杖云法身无相而今现形忽有省遂愿出尘告归父母久而许之投长乐常熙福公剃落受业未久腰包行脚闻金粟密和尚受闽人黄檗之请师先往候得随参列一日请益次才开口密劈面一扇忙无所措白汗通身从此颇有得力处是期圆具明年出闽参破山和尚于东塔山器之命职维那一日山上堂云东塔今年结夏老牛老马归舍虽无水草供看且有鞭绳恶辣正当恁么时未审众中还有擎头戴角者么试出来　跳看师即出以两手作擎空势山云且喜共相拖犁拽耙师一喝归众山便下座自此箭锋相拄服勤六载自东塔历南都入楚以至蜀之万峰所在匡勷大资辅弼倒捋虎须当仁不让如此机缘莫可胜纪崇祯甲戌正月廿一日山书从上来源手卷且附一偈云宫商一韵落胡笳和者还须风月家鳖鼻蛇头分付汝颠拈倒弄任周遮乃辞去遁迹丘壑誓不见人无奈果熟香飘欲隐弥露缁素景从天龙推出遂开法龙蟠继而住拈华而宝林而楞伽两住黄檗最后受酉阳司主冉玉岑之请住华严一日同众芟茅次见一古塔空空语侍者吾不久当顺世可瘗吾骨于此中果一月后坐脱时一众恪遵遗命不复更问牛眠矣是年岁在辛卯越今十有七载有嗣法门人云腹道智禅师中兴西峰宗风大振虑师塔在酉阳逼处獠地久而湮没之且山川修阻礼觐维艰乃建大窣堵波于西峰寺后二千里外芒履躬迎树之封之今又五年矣继席本寺法孙我净益闻禅师策杖求铭二百里许其子孝孙慈有如此者宁不令人敬之慕之耶净公在武陵荒署抵掌数日细语详言而珽公之遗言逸事余亦得以与闻已师真诚绳悫雅度孤标钳锤妙密手眼圆明本分草料不事雕绘日杂佣作甘苦同均道场七处围绕千僧得法弟子若干人语录若干卷世寿五十四法腊三十五如此始末详之行状余仰师之德企师之行肆口赞叹拜手为铭铭曰。

　五灯照世　　临济称尊　　光光焰发　　如火益薪
　亶生象师　　如来使君　　首造黄檗　　热喝雷奔
　白汗如雨　　脱体若轻　　后依东塔　　荡尽家珍
　卓锥无地　　丧我生平　　藏身丘壑　　诸佛口吞
　乌藤一出　　万指随行　　奴呼弥勒　　虎视然灯
　抽人筋骨　　瞎人眼睛　　道场七坐　　雷轰十春
　须弥鼓浪　　渤海扬尘　　今虽示化　　犁然似生
　森森头角　　藉藉家声　　有子云腹　　万仞门庭
　修大窣堵　　千里躬迎　　法孙我净　　征余为铭
　知余学佛　　强余不能　　然则塔样　　果何所论
　七尺八尺　　三文五文　　如此描邈　　虚空有痕
　毕竟如何　　稽首崚嶒　　崚嶒万古　　万古常存

　　康熙戊午大夏月古闽禄崖道人陈宝钥拜撰
