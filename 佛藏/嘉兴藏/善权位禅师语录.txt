嘉兴大藏经　善权位禅师语录


　　善□□师语录叙

　　□□□□□□□条白棒特标单□□□□□□机大用惟能截断□□□□乾坤直接大乘根□□□□□心宗后来枝繁叶茂门户各开家声独振异见风起主法者喜以文字诗韵备极□□□□□闹门庭不念祖道陆□□善权和尚者履践纯实行□□相应荷。

　　□□□人钵袋拔露胸襟体用□□□与而夺或纵而擒怒骂嬉笑无非妙用遇缘而说如药么□称性而用杀活皆全故使内外□向远近风皈真可谓末法时□□与临济之道者善权和尚□□□□造人之不齐缘事早毕门弟子将师语录刊行幸孚世龙公默念心法难忘征予叙□□简子因久交故不揣鄙髦□叙概耳其师本分以待作家另行拈出云尔。

　　时
康熙戊辰年仲春月望日吉旦中宪大夫前知云南府事郡人吴之玮沭手拜撰

　　松岿善权位禅师语录目录住安南太平山万寿禅寺住普安松岿山普光禅寺住普安慈云山普祥禅寺复住松岿山普光禅寺卷一上堂小参示众机缘法语卷二颂古杂着分灯塔铭行实

　　松岿善权位禅师语录卷之一

　　嗣法门人大悦等编

　　上堂

　　住贵州安南太平山万寿禅院

　　上堂师拈拄杖指法座云者宝华王座高而广廓虚空包不住低而微小诸人觑不着今日当阳独露看位上座如何施设喝一喝便升拈香云此一瓣香参天地之化育夺日月之光华热向金炉祝筵
今上皇帝万岁万岁万万岁伏愿龙基永固弘开亿万之皇图圣化流芳普润三千之世界次拈香云此瓣香根深蒂固浩劫培来叶秀枝昌多生种就奉为满朝文武阖国公卿常为架海金梁永作擎天玉柱复拈香云此瓣香普坪室中痛遭毒手静隐堂前亲承辣棒当年种就祸胎今向人天吐露热向炉中供养兰溪堂上本师月幢了老和尚用酬法乳之恩敛衣就座上首白椎云法筵龙象众当观第一义僧问高登宝座四众归崇法令初行将何垂示师云金刚圈子人须跳栗棘蓬儿要汝吞进云家家自有通霄路不向他人行处行师云脚跟下好与三十棒问达磨未来东土二祖不往西天将甚么作单传的旨师云驴事不起马事发进云恁么则和尚别有指示么师云好事不出门恶事传千里问一念不生全体见三心莫测事如何师云自从撞着吹灯老直至而今恨未消进云脱体风流成见事抓沙抵水未为奇师云剑为不平离宝匣药因救病出金瓶进云恁么则眼空四大海腹纳五须弥师画圆相云吞吐者个看僧拟议师便打乃竖拄杖云位上座识性莽卤不通佛法文字不明善恶因果单提者条拄杖佛来也打祖来也打只要断尽天下人命根不知是何心行诸人还知山僧为人落处么良久卓一卓云饶伊纵有擒龙志者里那容捋虎须。

　　浴佛上堂兜率何年得道毗岚园中显妙灵山会上拈花惹得傍人耻笑付甚么涅槃妙心设许多经律论教不肖远孙今不管伊长与短直把恶水蓦头浇佛债祖冤一齐报。

　　大照禅人请上堂僧问譬如暗中宝无灯不可见宝则不无唤甚么作灯师云待汝觅得时却与你道僧喝师便打乃云天有灯覆物高明地有灯海岳清宁君王有灯天下太平公卿有灯禄位高增庶民有灯福寿康宁衲僧有灯接物利生诸人且道如何是灯卓拄杖云识取钩头意莫认定盘星。

　　康熙辛丑岁重兴松岿请上堂松岿峰顶挺百尺之乔松摩天接日落泊涧中环千旬之带水印月虚涵一片白云舒卷几竿翠竹摇烟风杉弄韵唱无生之妙谛鹦鹉能语歌般若之真诠头头显露法法皆明体用全彰事理俱备诸人于此荐得始知劫外风光便是当人境界其或未然卓拄杖一下云内院复辟参慈氏楼阁重开接善财。

　　圣珍谭居士转藏请上堂一卷无字真经明明白白展在诸人面前动口即乖举眼即错敢问大众作么生念良久以拂子打圆相云一大藏教尽是山僧转却了也还信得及么如或未然且向木鱼头边听取喝一喝下座。

　　腊八暻圆禅人请上堂鸟啼霜夜月梅绽岭头春红尘浩浩地谁是出头人宗风出众一喝师云者一喝是甚么意宗云请和尚道师便打宗云如何是岿山境师云怪石俨然狞似虎苍松曲干势如龙宗云如何是境中人师云棒喝似雷奔宗云人境不立请师别道师卓拄杖一下乃云一点明星灿碧霄瞿昙一见眼豁开饶伊证得寂灭乐雪榻依然长绿苔风飒飒雨筛筛一旦风光化作灰法罢香残人散去老僧独自守虚斋。

　　昭觉师翁书至上堂举起书云看看者公案乃是昭觉老汉亲手判来位上座不敢隐藏特与诸人通个消息还会么万籁有声闻不及孤岩无耳却知音。

　　礼万佛忏上堂建法幢悬法帜迥超格外吹法螺击法鼓掩耳偷聆一瞻一礼自起自倒千佛万佛谁后谁先渐次门中不舍一法实际理地岂受些尘既尔显实开权必须主宾回互打成一片事理圆融但有参差便生漏逗虽然如是且接物利生一句作么生道有水皆含月无山不带云。

　　四月八恒暲禅人请上堂今值释迦降诞大众请吾庆赞说法无处启口握条拄杖何干唤作佛法堕地狱如箭不唤作佛法堕地狱如箭还委悉么卓拄杖云动容扬古路不堕悄然机。

　　宗风上座入山设斋呈衲衣上堂举僧问香林如何是衲衣下事林云腊月火烧山师云者僧大似负一檐古董缦天索价香林不是买主就地还钱怎奈一事不成两物见在今有问山僧如何是衲衣下事只向他道寒时寒杀阇黎热时热杀阇黎且道山僧与古人是同是别。

　　天岩禅人请上堂有时恁么把断要津不通凡圣有时不恁么指鹿为马证龟成鳖有时不恁么中恁么拈一茎草作丈六金身有时恁么中不恁么将丈六金身作一茎草且道恁么底是不恁么底是依俙似曲才堪听又被风吹别调中。

　　住普安州慈云山普祥禅院

　　忠顺营孚世龙檀越请上堂新开梵刹慈云山累及山僧杖指南公案既圆不再举羡君只手建精蓝问答罢乃云山僧素性简直力薄才疏只宜居山自了那堪领众行道无耐请主龙公拽向荆棘林中无可回避秪得有条攀条无条攀例遂以拄杖画圆相云三世诸佛以此超凡入圣历代祖师以此接物利生山僧今日以此阐扬宗教见前大众以此顿悟玄机者里荐得千了百当更不须向鬼窟中作活计其或未然更听饶舌举昔有婆子供一庵主常令二八女子给侍一日令女抱住云正恁么时如何主云枯木倚寒岩三冬无暖气女举似婆婆云我三十年秪供养个俗汉遂遣出烧却庵师云婆子虽具出格手眼怎奈平地吃交者僧非是具实而陈总为皮下无血若是山僧当女子抱住云正恁么时如何但与他痛捏一下云切忌妄通消息管教婆子大兴供养山僧与么批判还有漏逗也无检点得出许具参学眼如或未能不是一番寒彻骨怎得梅花喷鼻香。

　　小参

　　中秋小参明月当空耀碧天冰轮环转映寒泉四维上下无遮障万里山河在目前。

　　小参心本无生法何有灭生灭两俱空洞明如皎月拟更问消息拄杖蓦头楔。

　　小参无毛鹞子奔西东铁柱牵蜓拽高峰跛足虾蟆天外叫泥鳅合眼跳虚空内有一句大用全提检点得出参学事毕。

　　大觉大闻二居士请小参师竖拂子云者个怪物白如漆黑如雪无头无尾似绵似铁劫火不能烧浩劫无沦灭一挥遍界绝尘埃秘密玄机俱漏泄分明不值半文钱多少英豪被他惑遂掷拂子云将来抛向粪扫堆头看是何人拾得咦千眼大悲觑不见八臂那吒岂能掇。

　　值雨小参春雨淋漓久日阴深溪浸烂石头根苍苔径滑行人钝失足因忙自丧身脚头脚底须珍重稳步归家罢问津。

　　天一首座请小参未出方丈早到法堂不登曲床敷扬已竟更要老僧道个甚么众中设有疑情未释者看看咳嗽一声拽拄杖归方丈。

　　晚参近日常住事繁未曾将此事与众弟兄商量此时稍闲不免落草盘桓去也试问诸人穿衣吃饭屙屎放尿迎宾待客运水搬柴承谁恩力者里定当得出敢保是个操学上士稍涉拟意腊月三十到来恰如落汤螃蟹那时莫怪山僧不道各宜勉力。

　　松月禅人请小参举杨岐示众云薄福住杨岐年来气力衰寒风吹败叶犹喜故人归啰啰哩哩拈起死柴头且向无烟火师云山僧虽是他家儿孙争耐家风各别薄福住松岿家贫无著锥衲子望岩退长年静打隈地炉烧松火热豆爆寒灰自倒还自起啸傲白云堆。

　　自明剃发请小参直按毗卢顶横将恶水浇乌黑一头发雪白两面刀恩爱从此断生死当下超真是师子儿出窟便咆哮。

　　师母难日监院请小参耳顺残春病质衰四肢没力手难抬利生懒上空王殿说法愁登录木台眼饱肚饥因齿缺头前脚后为谁呆两目昏花流冷泪残身赢弱似枯柴百事艰为难作主恹恹终日守虚斋自叹老来全没用恰如死了未曾埋。

　　小参举定山与夹山同行定山云生死中无佛则无生死夹山云生死中有佛则不迷生死师云一个堕于偏见一个落于断常未审二老是何心行山僧分上本无生死说甚么迷悟遇佛也打遇祖也打何故忤逆儿孙理当如是且道山僧与古人相去几何易分雪里粉难辨墨中煤。

　　挂钟普陌营自知陇居士请小参者物纯钢造就生铁铸成久经大冶红炉煆出一身光彩而今高悬堂前毫无隐晦扣之即应撞之即鸣虽假良匠鋾镕妙用本来具足者里若能透得不独报檀那信念亦且不负自己灵明设若迟疑当面错过遂拈椎连撞三下云钟槌举处君须荐莫把家声特地埋。

　　大禅禅人请小参举南泉一日两堂争猫泉提起猫云道得即不斩众无语泉将猫斩却至晚举似赵州州脱草鞋头顶而出泉云子若在却救得猫儿师云南泉虽具格外手眼秪有斩猫刀且无活人剑赵州纵然超群拔萃贼过安枪若是具眼云水正在提猫之时有个向前但以手作鹁鸠嘴云呱呱呱管取当下得个活猫那有者些络索。

　　佛成道日审实禅人请小参举大觉忞示众云腊八吃香斋腹克自解怀天然成见事何用苦安排师云见成茶饭虽则满盘托出争奈美食不中饱人吃山僧则不然腊八吃络粥克饥又止渴冷暖便自知全不假思索大家随分纳些些莫把醍醐为毒药。

　　庆云监院请小参今朝九月九风光无别有梧桐早落叶此日值残秋水冷草木枯风寒稼穑收篱畔舒金菊长空挂玉钩人境两俱寂照用一齐周分明成见事莫向别追求然虽如是欲穷千里目更上一重楼。

　　示众

　　示众真智如如不湛不摇法身历历无垢无净头头显妙法法皆真若论即心即佛也是迷头认影若论非心非佛未免忘前失后所以道隔林见烟知是火隔墙见角知是牛秪如水底鱼踪空中鸟迹又且如何觅捕竖拂子云摩泥妙宝原无价要识真金火里看。

　　除夕示众经年岁夜守虚轩且剔残灯待晓天人世纸钱烧不尽山僧野兴乐悠然从他爆竹声声碎任我生柴渐渐添报到亥时交子位旧年去了又新年。

　　示众百年三万六千日反复原来是者汉且道者汉是阿谁状元本是天生定莫把冯京作马凉。

　　示众倚天长剑孰当锋圣谛凡情总没踪片月独涵秋水净蟾声历历大千同。

　　示众横开竖劈银山铁壁绝遮栏倒弄颠拈伏虎降龙非分外且看山僧鼻孔在甚么处咄咄咄。

　　示众囫囵一个子撒出满乾坤非大亦非小无古亦无今大则包天地小则不容针隐显随收放高低任纵横若能亲荐得便是个中人参。

　　示众威音王已前众生成佛威音王以后佛成众生正当威音王时且道佛与众生成个甚么苦瓜连根苦甜瓜彻蒂甜。

　　示众春日蝙和百鸟啼桃红李白花满枝分明露尽深深意会得原来是祖机。

　　示众翠竹黄花便是祖师西来大意青山绿水无非诸佛净妙法身历历全彰明明显露为甚当面错过不自领会秪因悟入桃园里竟到如今尚未归。

　　示众举那吒拆骨还父析肉还母然后见木身为父母说法师云那吒四大分张百骸散尽未审末后将个甚么作本身出为父母说法良久云万古碧潭空界月再三捞捷始应知。

　　机缘

　　僧参次师云那里来僧曰鸡足师云曾见迦叶么僧曰见师云即今在甚么处僧拟议师打云何曾梦见。

　　僧问祖意教意是同是别师云凫颈短鹤足长僧曰还许学人领会得么师竖拂子云疑则别参。

　　师经行次召首座云山僧有一语汝试道看座便掌师云三十年弄马骑今朝被驴扑座一喝师便打座拂袖便出。

　　僧问如何是无生法忍师云汝者一问从那里得来进云何得瞒人师云脚跟下好与三十棒。

　　围炉次师拨火云正恁么时如何一僧作向火势一僧作怕势师云焦头烂额似粟如麻以拨火棍一齐打散。

　　僧问正法眼藏人人具涅槃妙心那个无为甚么迦叶受世尊之嘱师云刺脑入胶盆进云直饶解得拈花旨也落时人第二机师云高鉴。

　　入室僧问如何是和尚亲切为人处师便打曰打则任打要且无为人处师连棒打出。

　　僧参次师举笔云识得者个么僧喝师便掌僧绕一匝师云风力所转。

　　师问宗风出门三十棒入门三十棒汝作么生领略宗震威一喝师便打宗云一棒一喝古人旧案如何是和尚家风师亦打宗云鲸鳞跃处千寻浪铁马嘶声振大千师云闲言语宗拂袖便行。

　　师问僧二六时中将何作主僧罔措师云汝每日穿衣吃饭主也不识。

　　一日初侍者与师捏背师曰汝今日捏着老僧痛处初无语师打云切莫辜负老僧。

　　师问天眼如何是汝本来面目眼云不知师云日用而不知且道不知底是个甚么眼忙然师竖拳云莫是者个眼作礼师云参。

　　僧呈牧牛颂师征云牛在甚么处僧作牵牛势师云莫弄虚头。

　　师问恒暲汝随侍多年还摸着老僧鼻孔也未暲礼拜师云会得作礼会不得作礼暲起身侧立师云去善一参师问那里来一云安顺师云脚跟未动时好与三十棒一遽喝师蓦拈棒一连喝两喝拂袖便出。

　　僧参次师云甚处来曰不离当下师云那里去曰秪到者里师云饶汝踏破芒鞋还未知脚跟下消息在僧便喝师云不念远来好与三十棒。

　　僧问譬如暗中宝无灯不可见灯则不无唤甚么作宝师云失。

　　居士问世尊出世且置拈花意旨作么举师云对面不相识冤杀老瞿昙进云春色报来花蕊绽碧天云尽月轮孤师云切莫错会进云自从夺得骊珠后直至于今牛事无师云幸遇居士。

　　法语

　　示天眉禅人

　　禅和子须识本有一段风光莫教自己当下埋没拈香拨火无非总是道场秪要返照回光便见本来面目不须更向鬼窟里作活计还委悉么着破铁鞋无觅处得来全不费工夫。

　　示堪为禅人

　　参禅一事不是易为必要死下念头将一句无意味话头蕴在胸中行住坐卧深起疑情切莫间断日夕参究猛然一下迸破疑团丝毫无碍岂不快畅。

　　示达道王居士

　　居士索吾法语山僧尽力道不出个元字脚秪得举则古公案示教利喜昔僧问赵州万法归一一归何处州云我在青州作领布衫重七斤向者里荐得不被天下老和尚罗笼如或未然二六时中努力参究。

　　示恒智禅人

　　操学智者提持向上一着必须发大勇猛起大精进向日用闲忙之际审究动转施为喜怒哀乐是个甚么消息于此荐得许尔赤肉团上有个无位真人放光动地设若不能到头霜夜月任运落前溪。

　　示审实禅人

　　指头大个禅虚空包不住举起示汝参恁么莫恍惚咄咄咄六六原来三十六。

　　示浅又禅人

　　此事不是口说便了必要打起精神努力参去直将好恶长短是非得失辊作一团日久岁深忽然得个分晓来向老僧手中吃棒始得。

　　示穷心禅人

　　汝为生死来参山僧未曾动步时看举念者是谁既到者里不免与汝下个注脚日用而不知且道不知个甚么向此着力参究有日筑着磕着豁然得个消息不枉脚头吃苦珍重。

　　示天骨禅人

　　山僧昔年向黑漆桶里摸得一面古镜今日大破悭囊亲付与汝贮在无事甲里急须早晚用力拂拭他日现出个大光明藏照天照地莫忘老朽口吧吧地。

　　示恒暲禅人

　　参学人不可堕在无事甲里空度时光必须紧把生死二字贴在额颅上十二时中深下疑情疑到疑而不疑不疑自疑田地忽得分晓原来是者个消息。

　　示天眼禅人

　　学道人如划船相似直教努力一篙篙着实撑上急水滩头直到汪洋平荡之际始得任意优游岂不快然自在也珍重。

　　松岿善权位禅师语录卷之一

　　(法嗣圣目率比丘大修　大寿　太俊　圣旨
　　　　　　　　圣忠　圣鉴　圣海
　　　　　　　　圣眼居士等同刻
　　　　　　　　　　法嗣如纯重编分对
　　　　　海盐陈子兰书　楞严　夏维宁　倪尔绳　同镌
　康熙丁亥季夏□旦嘉兴楞严寺般若堂藏板)
嘉兴大藏经　善权位禅师语录


　　松岿善权位禅师语录卷之二

　　嗣法门人大悦等编

　　颂古

　　世尊拈花

信手拈来绝计量当机觌面索承当饮光若是英灵者必不明明入　汤

　　二祖立雪

本分安闲不自闲无端雪里立人前饶君觅得安心法失却娘生一臂全

　　临济痛棒

祸福无门口自招乌藤三顿不相饶大愚胁下翻身转平地波涛万丈高

　　女子出定

出得何如未出时莫教错过两行眉而今四海清如许惭愧当年七佛师

　　十智同真

溪山云月自古同讵分南北与西东顿开铁面谁相委一曲阳春咏不穷

　　倩女离魂

澹烟浓粉作新装卖画风流犹是狂若遇知音亲道破腥臊何得污诸方

　　药山升座

月桂长空触处明何缘照眼似迷程雪中荐得寒梅意始许枝头几度春

　　云岩扫地次道吾云太区区生岩云须知有不区区者吾云恁么则有弟二月也岩提起扫帚云这个是第几月吾便休去玄沙云正是第二月云门云奴见婢殷勤

但将一语勘知音窄处拶人难卓针就里拨开闲影像长空突出月孤明

　　百鸟衔花

孤峰深锁碧云中兀坐寥寥一懒融百鸟不来由自适游人徒妄觅形踪

　　南泉三不是

四面洪涛万丈深拶身无路亦无门就中掣断黄金锁不是愁人亦断魂

　　拈香拨火

觌面相逢不识他只因错过苦婆娑拈香拨火如亲荐触处逢渠唱哩啰

　　仰山指雪狮子云还有过得此色者么云门云当时便与推倒雪窦云只解推倒不解扶起

红非血兮白非银彻骨寒梅占小春推倒扶起闲着力清风明月往来新

　　主人公

当机觌面无人识拟意思量路转岐识得其中些子意拈头作尾复何疑

　　四偈

金刚宝剑岂待如何稍涉触犯血染山河

踞地狮子牙锋爪利不展威狞野狐潜避

探竿影草不须征考未及入门已辨分晓

不作喝用颠拈倒弄举起龟毛全体大用

　　杂着

　　赠本源老宿见访

肩风破浪出烟霞适遇红桃几树花识得枝头闲意思山僧有语别云沙

　　赠本拙老衲

眉间挂剑老阇黎拽杖披云过野溪行到水穷山尽处与吾扶起碧云梯

　　赠天一首座

宗门九鼎危如卯贵在承当转用施三要三玄才试举雷声发动电光随

　　示无上禅人

去去来来费脚头芒鞋吃苦路为仇扬眉荐得归家句信步毗卢顶上游

　　示升宇大珍谭居士

施为固必先知因洞达玄微性自真设使一毫生意外灵明觌面莫能亲

　　示道成禅德

刻期学道最良方唯要恒心莫易常一念时时紧逼拶逢缘触境自生光

　　普明姜医士乞偈

多年炼就活灵丹起死回生只一丸异症膏肓沾妙剂管教痼病及时痊

　　文林姜居士乞偈

入山欲觅无生句贫道原来一法无半夜触翻逆器了天明任汝说之乎

　　送剑端法兄

云迷古道恨离离就里寒心独我知话到识情难别处几回烟浪动人思

　　送天碧上座住静

清净法身随处安何须更要觅深山有时挖断锄头颈握柄归来报我闲

　　送安南卫紫石程护法

闲来访我道抚掌呵呵笑桃李花并开拈起呈微妙

　　寿莫檀越

王母蟠桃献上延三多五福庆长年银琴铁笛频相祝寿域崇开不老仙

　　止说黄居士乞偈

立心行正道惊策自疑猜时时执起金刚剑大与佛魔战一回

　　示自戒陈居士

自戒坚持宿世因更须惊策坚持人直教持到无持处眼底眉边挂晓春

　　明济于居士求偈

茆屋深居志若痴如斯自有眼明时山僧无可重开示月在青天水在池

　　赠天眉副寺

宝寿生姜辣味奇毒流千古中天眉老僧知汝无情面有病无钱不问伊

　　示天秘禅人

金刚圈出老杨岐秘密其中最上机的要发明心地印经行坐卧好提厮

　　示悟空禅人

人前每说隔天涯今日重逢勘作家彼此眉横鼻直竖阇黎何事自周遮

　　赠不易杨医士

利己利人施妙方肱心慈济尽蓄藏针头尽施神仙妙只待功成证医王

　　示海阔马居士

觌面相呈勿外求原来屈指是拳头若能分别其中意终不骑牛更觅牛

　　示大乘袁居士

大乘根器已生来当下无疑趋圣阶不落声闻小果界时时拟近大雄才

　　示大纯邵善人

佛法大意无多子一念纯熟绝较量分明下手无著处古今多少错承当

　　示大信喻居士

大信无疑直下了了然无事乐闲身闲中莫教等闲过时把弥陀念几声

　　送笑月侍者入楚省师

参方学道入丛林究竟完全只死心此去三湘逢敏手归来报我遇知音

　　示秀云禅人

前三三与后三三珍重禅人仔细参笑杀从前无著老堂堂觌面自颟顸

　　真秀包居士乞偈

愧我平常无一法龟毛竖起用多端饶伊纵具超方眼荐得分明落二三

　　示爱月侍者

昔日鸟窝亲切意当阳拈起布毛吹只今苦口无他意要汝声前夺祖机

　　示化月禅人

见渠质直无虚伪日用寻常绝正偏鼻祖家风无别妙只须就里定方圆

　　觅心禅人乞偈

觅心无处是心安先德诚言岂等闲若解承当此个事清风皓月映眉端

　　觉悟金居士乞偈

非是山僧机不投只因尔念别驰求从今正好将心息勿使浮生空白头

　　示托禅禅人

为人切忌自瞒顸日用寻常当返观荆棘林中下脚易夜明帘外转身难

　　示心田禅人

心田决志守心城剿尽魔军四海平内外一如空幻有拈头作尾示无生

　　示楚祯姜居士

一念无私异念休牧牛极要追踪繇蓦然入手贯穿鼻纵步还家任自游

　　送太守梅臣传护法

怜才治泽动贤情腰佩黄金仲子声八纳风寒留不住轻车三过绕龙城

　　九河江居士索话头

向吾索话头示汝乾矢橛但直恁么去自然无分别

　　送梵僧

迢迢千万路程赊杖锡东来礼洛伽尽道西天真极乐阇黎何事慕中华

　　宿南华山夜闻猿啼

莲峰耸翠接长空一枕烟霞寂寞中落落猿声惊梦醒不知身卧碧云宫

　　春游晚归复及人来韵

柳弄青阴曙色娇林泉深处暗香飘山长路曲归来晚谩把残诗对月敲

　　晴山莺语

闲云散尽晓风清日暖花明鸟语新舌巧声轻无曲调几回啼破岭头春

　　季春日访祖鼻法兄不遇

杖履追寻入石畿层层烟雾锁柴扉庭前柏子陈年景屋后残花自落飞

　　啸天狮子

当空危踞露雄峰造物生成势不同种性曾来无半侣长年独笑碧云中

　　廛居

厌寂辞山乐市廛闹烘烘处好盘桓静中学道非为道动里参禅方是禅

是非场作菩提岸声色堆为净法身刹刹尘尘皆大意头头法法尽圆明

非僧非俗日街游不作经商岂八流骨董多般都卖尽单单不卖死猫头

消闲无事课弥陀百八珠轮不较多本分修行由我得平常日用有檀那

　　山居

松岿日用自平常佛法人情俱已忘问道其中端的事冷时向火热乘凉

一住深山是事灰倚林终日枕莓苔清风明月心交友不待相呼自往来

　　睡佛

看破众生尘劫事不劳世念起攀缘放身做个驴年梦一枕山河伴石眠

　　赠友人新成静室

尖头茅屋隐松间四壁芸窗对远山举世只闻才子贵安知劫外道人间

　　春日次韵

寒梅初绽报春还细柳含烟掩竹关自庆不知时节易烧松煮雪傍云间

　　吟菊次显和尚原韵

篱下英姿秋后芳抱香枝劲自成妆拂衣归去人先醉隐逸何辞傲晚霜

　　散淡歌

疏闲道者原无疑孤云野鹤任东西异迹殊形难定相灰头土面少人知破蒲团垢衲衣出入随身任所之行了多少弯曲径过了多少没桥溪杖挑风月横肩上手握乾坤藏袖里山海为家原不远天地为庐到处居荣华富贵全无分清虚冷淡自相宜荆棘林中没绊碍孤峰顶上示威仪啸月吟风惟自许观山玩水几忘疲游市廛宿旅邸化些油盐菜蔬米饥饿将来养色躯赀持慧命导凡迷身居陋巷不知忧座结高堂未足奇肉案酒楼悬钵袋柳巷花街歇杖藜混俗和光忘耻辱散淡悠游乐有余或住深山坐禅林不贪名利不求荣粗衣淡饭随时过作事随缘任纵横闲来趺坐盘陀石无韵山歌任我吟也无嗔也无喜逍遥洒落度日子天子不臣侯不友平生孤介直如斯乾坤生我没用人我是他非浑不理逢人说些没味禅见成公案频拈举达磨不先我不后布袋长老无彼此非素隐非行怪直入窝巢无内外生死无常没可了菩提涅盘成一块任从沧海变桑田我此净土常不坏报佛恩酬祖债百事俱有高贤在奈予疏拙只偷安佛法世法无干碍人家笑我好糊言我笑人家不自在

　　分灯

　　宗风大阐

口似悬河眼似灯眉间挂剑利无情龟毛兔角亲分付凤子龙儿一任吞

　　天一大悦

横戈跃马出魔宫生死两离智眼通钵袋拈来分付汝任从四海震吾宗

　　普现大行

无心无法自优游一句了然豁两眸从上源来亲授受祖家声价要君酬

　　天岩大照

多年种毒恨冤深几度沉埋几度新大治红炉曾煆炼许君出众续传灯

　　天培本照

头角狰狞势已成何缘终日隐群鳞从今点出双睛去变化飞腾宇宙新

　　天骨本净

亘古圆明如意珠骊龙领下少人知直拈一颗亲分付照彻山河处处宜

　　恒暲圣目

法本无传法已行曹源一滴润乾坤秪今付汝天涯去随处拈香咸报恩

　　善一如纯

几度遍参不计年来机气焰逼人天吾今付汝龟毛拂千古声名续正传

　　普渡大海

多年种下茄与瓜今日拈来个个佳分付阇黎随处用人天均济活龙蛇

　　普应

法出曹源之至今无传无受法洪深吾侪今日亲分付是处任为功德林

　　青华大全王居士

五百余年运一逢其间奋起振宗风山河镇静虚空阔朗朗中天化日红

　　孚世大伦龙居士

临济家风孚世缘深开佛日映青莲而今分付曹溪旨法海周流继祖传

　　守一大圆姬居士

一念修持许几年导民育物洁如莲鹿门心法亲拈示永续来源证的传

　　德云圣恩龙居士

囊劫修身应大唐衣盂曾寄普光堂秪今拈出亲传授砥柱中流紫玉梁

　　秀含六度李居士

照世一盏无尽灯光明晃曜满乾坤吾侪送与滇南子递代相传灿古今

　　法派

达本无学觉自通照能仁智海绍续真宗

　　塔铭

　　黔南普阳安普连壤有山奇秀前临滇东后倚关岭左跨粤西右驾陇北嘉相西来翠松东向峭壁层崟名胜佳焉盖天造地设为待哲人飞锡浮杯所也虽然厥地为美厥境为伟而无高人达士散花点头絮沾水印未始不动有心者叹耳庚子春不意天人作缘松岿有主感善权和尚之至矣权公名达位楚北人也万历戊午九月廿三日午时毓于辰溪父姓瞿母王氏十三岁二亲早逝公以方便智度为父母后因兵燹八黔寓安顺府礼太虚和尚落发禀戒日精毗尼次禀寒光和尚圆具领道无高矮之句寻住安南广福寺适幸兰溪月幢禅师应请安龙道经广福权公一见喜自庆焉盖幢禅师得昭觉丈老人之传造诣深远权公坚留参扣即得牧牛法明年进安龙同住随迁普坪屡次入室机锋迅捷真有当人不让之风幢禅师虽未许可然临济得其儿孙颖无生死之旨而宗匠会乎归要三玄三要已探源矣一日幢禅师指水津处验之公冲口说偈曰石津水汪彻骨清凉一滴盈岸润流八荒幢师休去随受总戎陆公君祥请主楞严寺开律堂虽云水日增公犹不自肯决意辞退迁龙场万寿寺掩关自誓不悟必不出关凝坐数月豁然贯通银山铁壁当下粉碎待见兰溪被诘公案觌面应酬似风转虚空横竖无碍始知都卢秪在里许古今淆讹直下承当有何难哉噫异矣临济正脉于权公屈一指矣幢禅师特留分座公不从时阳春扑屋欣然率诸门人杖锡东行时有隐士前郡守许公偕境人谭戴众善姓等观公道风雅重梵相奇伟于是生信迫切坚留瞻恋不舍公默识其诚从而注锡率众诛茅辟土躬耕务必首众亲得百丈之真风小参煎点尝蹈死心之用农务稍暇随即限期或学者颇钝是必委屈开导堪雕琢者直以本分钳锤公或时云踏着顶　上一着十方世界瓦解冰消且道诸人向甚么处安身立命鲜有契其机者或谓临济而下提唱益高机锋益峻近日诸方模仿之公独守平实之旨何也吾窃读宗门心书道若大路然岂必舍平易而求高险以自苦耶窥公见处以佛祖直指见性为宗古人随机设施平险高下皆一时权宜岂得已哉不求其本而徇其迹务为穿凿者公罪人也其上堂小参一味干曝曝语真古风也颂古赞偈全无文字何异睡虎口吻公平实之名风动边疆上游郡邑文武当道每以拨冗谭心无不善其道也如安龙镇台王公驰书请会渴仰心敬理出常情癸丑冬泉台张公粮驿参政陈公军务安南落意入山请益因时未遂犹走书致敬一时从白业明哲贤士皆常与公为方外友再可异者总戎龙公天祐乔梓举署倾诚顶礼视若六通神冀真慧日普照智月长圆也次而陇北诸营司遥闻道范不远而来日觐躬参亲承记莂宛如鼻祖之风先开六宗沉迷既而震旦直指遐迩仰慕如瞻星月于甲子秋偶示微恙自不为介凡遇参请如常应勉仲秋廿日诫真俗门人时当末法各宜精进向上别无一言廿三嘱侍者圣机曰清净奉持如老僧在日报恩足矣又谓身心疲倦就枕少憩复起警众端坐而逝春秋六十有七夏四十有五手度弟子若干众授戒弟子几数百人得法而分居列刹者八人居士四人三会语有录成帙公语言虽无润色亦无枯寂之态公赋性纯厚履践真实如说而行如行而说终身一志是不可夺夏蜡之需随缘而至随即供众不畜长物寂后棺殓之理龙公欣然如子弟之孝父兄无异也喜施塔基于松岿前十里许山川绣错松相郁葱真美境也监院副寺大祥大修大耀等不惮劳苦建立石塔此所藏不朽骸留不磨迹是又天造地设待哲人之归境也法嗣如纯者索铭于予予曰未睹其人未履其地乌乎铭哉及观行实读全录语恍然若睹其人履其地又乌乎不铭哉盥手焚香敬而铭曰。

大哉至道无忧无恼乐意自在药山长笑机心自息法融独妙不药不病钵瓶永笑散花于雨点石鱼跃得意忘言慧灯常照面壁得来竖拳悟窍而今而后梅熟龙跃

　　镇阳萧登崇沐手拜撰。

　　行实

　　师名达位字善权乃楚北人也父姓瞿母王氏生于万历戊午九月廿三日午时自离襁褓喜睹梵像至冠年一日闻僧诵法华经至有智若闻则能信解之句感发出尘之念时值世变弃家入黔至安顺观音硐礼太虚和尚披剃并受沙弥十戒经两载辞虚往参含光和尚座下具足光令看父母未生前话久久不契又辞光参月幢和尚一日请益问父母未生前那个是某甲本来面目幢与蓦头一棒云会么师拟对幢复棒云钝汉参堂去师自此疑情亦重立誓闭关云设若不明此事决不出关一夜经行至四鼓时昏沉甚重忽倒地上人事罔知久而苏醒只是手足不能自举遍体汗流觉得横身轻快疑情冰释如放下百斤担子相似然后出关复省觐幢幢以数十公案验之师对无疑方承印证师于前后行化所住院名并归终端绪已载会灯故不复赘世寿六十七僧腊四十五。

　　法嗣门人如纯撰

　　善权位禅师语录卷之二终
