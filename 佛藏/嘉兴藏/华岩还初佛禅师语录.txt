嘉兴大藏经　华岩还初佛禅师语录


　　华岩还初佛禅师语录目次叙卷上上堂小参茶话卷下机缘入室拈古颂古杂偈佛事

　　叙

　　我宗无语句亦无一法兴人何假于语言文句哉从上诸祖出世教人提持正眼扶竖纲宗末学初机朝参暮请不得已而漏逗一言半句曲为今时日久岁深遂尔葛藤遍地然而咸有于语言下知归者故语之不可不录也　还初法兄幼未业儒不识文字戒得云峰禅参昭觉末到华岩始与本师针芥相投水乳相合遂首众服勤一十五载了无异志焉甲子岁值本师有剃师礼塔之行命代主华严法席渝城镇府王公遣官驰供请就院开炉却之不得乃从焉盖其开口不涉文字单提向上正眼示人的的自胸襟中贴体流出所以无雕奇鉴妙之句纯是一味老实头禅众中有感慕者从傍窃记之久而盈帙故有上堂小参杂录咸末学初机朝参暮请契会知归语句是语之不可不录者。

　　时
康熙乙丑年余月价南慧仙题于多子山之慈云禅院

　　华岩还初佛禅师语录卷上

　　门人通量等编

　　上堂　重庆府巴县华岩禅院语录

　　康熙甲子年十月望日镇府差官偕本院都寺副监等请开炉师升座拈香祝　圣毕末后拈香云此一瓣香乃云峰戒香昭觉定香屡被本师痛棒热喝触碎了无一念退怯之心直至如今忍痛不暇不免对众拈出爇向炉中供养现住泸阳方山云峰堂上传临济正宗第三十二世圣可本师和尚用酬法乳之恩上首白槌云法筵龙象众当观第一义问天下有道则见无道则隐无道即不问如何是有道则见师云现成炉鞴红如火进云三千公案凭师举五百英雄定让谁师云仍旧钳锤辣似姜进云适从五凤楼前过手握金鞭贺太平师云珍重铜头铁额汉一回煆炼一回刚乃云结制者何是将虚空结个漫天网子尽大地以为禅堂于斯放下身心勿分内外六根六尘如同墙壁使六识不行无一毫头许渗漏行住坐卧通在里许单单提起本参话头疑来疑去真疑现前撼摇不动名为结制也日久岁深忽然打破漫天网子　地一声超出三界名为解制也复云大道从来不属言拟谈玄妙隔天渊直须能所俱忘却始可饥餐卧则眠此四句中有一句能纵能夺能杀能活有人点检得出一生参学事毕其或未然且向此鞴炉中煆炼一回始得上首结椎云谛观法王法法王法如是。

　　张进披剃请上堂问大悲千只手那只手是正手师云拄杖子是正手进云大悲千只眼那只眼是正眼师云拄杖子是正眼进云佛未出世祖未西来未审拄杖子在甚么处师云向佛未出世时荐取僧便喝师亦喝云你也喝我也喝且道那一喝是进云不免疑着师云疑则别参问父母未生前如何是本来面目师云嘉州大象进云向何处安身立命师云父母未生前问昔日广頞屠儿扬下屠刀立地成佛是何意旨师云立地成佛进云今日张进请上堂乞垂示垂示个甚么师云脱敝垢衣进云除却须发又作么生师云卧无畏床进云谢师答话师云未信你在乃拈拂子拂一拂云鸡寒上树鸭寒下水灵性灼然不二因甚冷寒冷各别莫是熟处难忘耶所谓熟处要生生处要熟我华严众中一般穿衣一般吃饭是生是熟良久师唤侍者二侍者一齐应诺师云一得一失复云少顷法堂前铲草击拂子下座。

　　长至日上堂问法筵整肃龙象班齐伐鼓敲钟有何祥瑞师云华盖藤萝一线长进云冬至现前即不问末后一句事如何师云岩前古柏倚天高进云谢师答话师云一阳已复问冬至上堂请和尚说法说个甚么法师云脚忙手乱僧便喝师云果然乃举本祖道干三连坤六断文彩已彰洞山撤退泰首座果子当仁不让慈明文榜揭示僧堂前经首示人华岩长老也无三种所设又作么生拈拄杖画一画云是甚么平挥拄杖任施为拨转乾坤星斗移莫把时辰轻易度一机才动万机随喝一喝卓拄杖一下。

　　庞凤林请上堂问若道第一义传炉之时和盘托出了也请问和尚唤甚么作第一义师云未出方丈时荐取进云离四句绝百非请师直指西来意师云今日忽然有些耳聋进云说法者无法可说是名说法请问和尚说个甚么法师云好生听问八万四千狮子座和尚坐那一座师云向者里卜度看进云者老汉瞒人不少师云只瞒你一个乃卓拄杖一下喝一喝云一喝分宾主拄杖搅长河铁蛇横古路石女唱哩啰泥牛吞皓月木马云中过鼎炉起作舞露柱笑呵呵且道是甚么人境界莫是文殊普贤大人境界耶或有个汉出来道华岩长老只说得无情法有情法未梦见在向他道是甚么所在说有说无所谓若能转物即同如来且道二郎关怕子岩作么生转起身拈拄杖横肩云举头天外看谁是我般人便下座。

　　腊八日光修率渝城众居士设斋请上堂问十方同聚会个个学无为如何是无为的事师云待你一口吸尽锦江水向你道进云谢师答话师打云也不得放过乃云黄面老子六年苦行雪窟里冻杀苏醒将来打失鼻孔带累眉毛何也金屑虽贵落眼成翳。

　　除夕请上堂问明藏办斋请和尚升座将甚么与他利益师云大众一饱进云将甚么了他生死师云父子上山各自努力问年尽月尽诸尘尽个中还有未尽者么师云有进云有在甚么处师云高着眼进云无眼耳鼻舌看个甚么师云待你除却眼耳鼻舌向你道进云者老汉颠倒不少师呵呵大笑云烁然颠倒不少乃云三十日到来衲僧家将甚么作把柄莫是东村王老夜烧钱是把柄耶莫是双桂酒云门饼赵州茶麻三斤干屎橛是把柄耶所谓参须真参悟须实悟若得实悟随意拈来便是佳珍其或未然不免当面错过者事且置明藏办斋与诸人分岁且道有甚么利益水涨船高泥多佛大。

　　上堂你有拄杖子我与你拄杖子锦上添花人人有你无拄杖子我夺你拄杖子雪里送炭世间无又颂云堪笑芭蕉常饶舌何曾出得口中来若还心里浑无事不枉时人作话猜。

　　师诞辰云慧等请上堂卓拄杖一下云光佛今年五十五作事之间多莽卤拄杖拈来颠倒弄拨动衲僧猛如虎问着父母未生前个个默然不消数痛以拄杖击头皮笑倒华岩杨耀宇若还当下解翻身立地迥然超佛祖虽然如是拄杖子未点首在举那吒太子析骨还父析肉还母涌身虚空为父母说法若道色身说法色身无相法身说法法身无形且道将甚么为父母说法释迦弥勒到者里也无开口处华岩今日母难之辰若有人出来问将甚么为母说法待他开口随声便打何故如此知恩报恩赏罚分明。

　　解制渝城总府王公设斋请上堂问尽大地是一保社华岩却在中作么生结作么生解师云刹竿头上翻觔斗进云明解暗解师云紫罗帐里撒珍珠进云掀倒禅床时作么生师云退身有分僧便喝师云布袋老鸦乃云若论向上一着威音王那边更那边荐得威音王已后无二无别心外无心名曰传佛心印所以诸佛授受祖祖相传只至而今拈槌竖拂各擅家声激扬向上一着岂不闻隔江招手了明大事者犹涉程途况向三条椽下七尺单前劳形苦骨互相钝置耶今日与汝等放开一线一句作么生道拄杖横肩担日月芒鞋踏破水云心举朱行军入南济院设斋执手炉行香云直者是直者是时有僧问直者是甚么军便喝僧云行军是佛法中人恶发作么行军云你作恶发会那僧便喝行军亦喝云钩在不疑之地遂呼左右认取者僧着师云行军有举鼎拔山之能显其大机大用若无者僧几乎埋没者僧有超群出众之志若无行军不能彰显所谓法不孤起仗境方生今朝总镇府王大护法虽无者般去就却乃用得平怀自家宝藏库里伸手拈出家珍特来华岩禅院供佛及僧且道与行军是同是别皇天无二道圣贤无两心卓拄杖一下下座。

　　乙丑冬结制总府王公请上堂问炉作么生开师云一回未就进云开后又作么生师云九炼成刚问父母未生前如何是本来面目师云少间吃王护法斋进云作么相谢师云端坐受供养施主常安乐乃以拄杖子打圆相云大众见么一僧云见又以拄杖击几案云闻么僧云闻师云若向见闻觉知处荐得三世诸佛在诸人眼里放光动地历代祖师在诸人眼睫上建大法幢只如佛未出世祖未西来钟声未击鼓声未鸣大众未集佛上座未升座之先汝等诸人作么生见得举雪峰云三世诸佛向火焰上转大法轮云门云火焰为三世诸佛说法三世诸佛立地听应庵云三世诸佛为火焰说法火焰烧杀三世诸佛者三老略得些子乾矢橛气息各自气冲宇宙即不无全身远害要且未在华岩今日却不与么蓦顾左右云一回未就九炼成钢。

　　光锐等为月朋大士送法衣至请上堂问月朋大士送法衣以何酬谢师云日不待火而热进云吃饭打湿口洗脸打湿手未审吃洗的是甚么人师云月不待风而凉进云除却者个又作么生师便喝问生从何来死从何去师云你即今在甚么处来进云将甚么报父母劬劳师云礼拜着僧礼拜师云一钓便上问今日上堂为拈何事师云香烟袅袅进云不添香时如何师云你眼在甚么处僧便喝师云你再喝看僧又喝师打云无脚跟汉乃举双桂师翁道戒是根基行是墙轻遮重难谨堤防贪嗔不住空王殿定慧奚居寂灭场杖挂猪头游酒肆衣包狗骨宿淫坊分明痛与山林道持犯冰消砖镜堂师翁见处入林不动草入水不动波须知担与么事必是恁么人设若于斯悟去可与双桂师翁同鼻孔出气月朋大士把手共行逆顺卷舒纵横无碍其或未然毫厘有差天地悬隔。

　　杨先芳请上堂问人人瞻此法王宝座将甚么利益与他师拈拄杖云会么进云者个且置腊月三十日打破镇州城天王向甚么处去师便打进云与么则二即关未点首在师云一任举似诸方乃举赵州到一庵主处问有么有么主竖起拳州云水浅不是泊船处便行又到一庵主问有么有么主亦竖起拳州礼拜云能纵能夺能杀能活师云二庵主一般竖拳因甚不肯前只肯后点检将来二庵主好一对无孔铁锤解放不解收赵州纵有陷虎之机解收不解放华岩如此批判还有纵夺杀活也无明眼衲僧试辨别看。

　　元旦上堂问新春事如何师云枯木岩前夜放花铁牛依旧卧烟沙进云也要见性明心始得师拈拂子云农家鞭影轻拈出进云谢师答话师云一念回心便到家问万法归一一归何处师云不在前不在后进云无前无后作么生道师云试卜度看僧近前师云是甚么僧旋绕一匝师云风力所转乃卓拄杖云瑞色祥光绕翠台灯笼露柱也怀胎一声爆竹传新令万象森罗正眼开山野既登狮子座衲僧好献象王才复卓拄杖云有么有么喝一喝下座。

　　解制西临师请上堂问答繁不录乃云触目不会▆运足焉知路虚费草鞋钱不知何时悟南来北往苦劳心参遍诸方奇妙句满满记上一肚皮成群作队说长处明眼宗师着一锥好要上天也无路不如早向己边求讨个无为休歇处吾今苦口为丁宁切切偲偲勿放纵佛上座如是说话也是压良为贱且道八字打开又作么生文殊自文殊解脱自解脱卓拄杖一下。

　　佛诞上堂举世尊初生一手指天一手指地周行七步目顾四方云天上天下惟吾独尊云门云当时我若见一棒打杀与狗子吃贵图天下太平师云世尊凿开混沌云门炼石补天渗漏毫发虽无犹有经天星月彼此汗马功高即不无要见太平驴年未在。

　　端午日光锐母难请上堂举孚山问鼓山父母未生前鼻孔在甚么处鼓山云今日生也鼻孔在甚么处孚不肯乃云你问我我向你道鼓问云父母未生前鼻孔在甚么处孚摇扇而已今日或有人问华岩父母未生前鼻孔在甚么处只向他道拳头粽子不多大珍重休将囫囵吞。

　　大兴母难请上堂问十方诸佛为一大事因缘出现于世和尚将何利益群生师卓拄杖一下进云要和尚亲切道一句来师又卓一下云是汝不会进云会得又作么生师便打乃举临济上堂云赤肉团上有一无位真人常从诸人面门出入未证据者看看时有僧出问如何是无位真人济下禅床把住云道道其僧拟议济拓开云无位真人是甚么乾矢橛便归方丈师云斯老归方丈是则是当时不遇作家若遇作家只教他一场败阙或有问华岩如何是无位真人与他道莫向赤肉团上会待他开口随声便打何故既为临济儿孙放过即不可。

　　烟水大师请上堂问如何是佛师云背后底进云如何是法师云你说底进云如何是僧师云满堂云水客个个学无为进云除却佛法僧和尚向甚么处会师云你即今从甚么处来僧踏一足师云者个是风力所转僧竖一指师云不是僧作礼师云不是不是问生死不明何法拯救师云拄杖子进云放下拄杖子又如何师云你除却生死我放下拄杖问阿修罗与帝释相战斗胜不过窜入藕丝孔里和尚如何不救师云怕老僧乃云者风吹不入雨打不湿的赤洒洒光烁烁如盘走珠动着便转只是诸人不肯承当若也承当得去与诸佛祖无二无别即不无烟水大师特特来华岩设斋供众光扬法道大家相扶且道觌面相呈又作么生话会一条拄杖两人舁。

　　总府王建盂兰会请上堂问王大护法年年追资祖祢岁岁拔济阵魂如何是利生一句师云打瓦鼓唱巴歌进云恁么则大众因斋庆赞去也师云阇黎是具眼底人问护法供僧公子代劳如何是宾中主师云云从龙进云如何是主中宾师云风从虎进云宾主相见时如何师云大家看乃举乾闼婆王作乐迦叶头陀起舞不是全体大用亦非妙指全彰乾闼婆王知处头陀知之头陀知处乾闼婆王不知如斯针劄不入只成铁壁银山待今推谙不通点检华岩则不然要与诸人耳闻眼见个个相知诸佛欢喜日众僧自恣时法堂前作乐拄杖子起舞白棒打青天那容佛与祖遂召大众云且道是甚么人威力顾视拄杖云全靠汝如是举扬且道与总府王大护法存亡两利还得也无财法二施无差别同入毗卢解脱场复卓拄杖两下。

　　上堂问八月中秋大意设斋将甚么相酬师云无绳自缚进云缚个甚么师云后五日看进云看个甚么师云瞎乃举马祖玩月次问西堂正当恁么时如何堂云正好修行次问百丈丈云正好供养又问南泉泉抽身归众祖云经归藏禅归海惟有普愿独超物外师云者三大老一人就地升高一人从空放下一人饱柴饱水只如马祖恁么道又且如何也是怜儿不觉丑华岩今朝赏月又作么生喝一喝云见月休观指归家罢问程。

　　光朗请上堂睦州唤僧赵州吃茶雪峰辊毬归宗拽石经头[米-木+八]字国师水碗诸佛出身处东山水上行总是向上时节华岩也无向上向下者几般施设但只迎来三十送去三十何以如此大鹏展翅摩霄汉谁顾崩腾六合云。

　　罗居士请上堂举庞公道十方同聚会个个学无为此是选佛场心空及第归是谁心实华岩则不然十方同聚会个个效波离钵盂两度湿口嘴徒生肥是法皆虚喝一喝。

　　长至徐文高请上堂问冬至佳节即不问大兴师向甚么处落脚师云高高峰顶立深深海底行进云深深海底作么生出师云海枯终见底人死不知心问秋去冬临作么生道师云未升宝座法令先行僧礼退师云狗衔赦书诸侯避道乃卓拄杖一下云拄杖子　跳十方世界震动吓得山僧四大五蕴皆空虽然只得一橛奈诸人构副不上设若构副得上与天地同根日月同体四时循环周流不息且道一阳既复后又作么生遂横拄杖云两手犹教短拄杖与么长。

　　佛成道日魏居士等请上堂卓拄杖一下云世尊从无量劫来舍头目髓脑身肉手足国臣妻子象马七珍未离兜率已降皇宫未出母胎度人已毕因甚不能悟去然后入雪山六年苦行夜睹明星方才证得要知者一着子如剥芭蕉相似剥了一层又一层芭蕉剥尽其理自彰所以香岩悟后有偈云去年贫未是贫今年贫始是贫去年贫犹有卓锥之地今年贫锥也无仰山云如来禅许师弟会祖师禅未梦见在华岩道如来禅亦未梦见在何以如此山尽疑无路溪回别有村。

　　云慧请上堂举庞居士道难难难十担油麻树上摊庞婆云易易易跳下床来便立地灵昭云也不难也不易百草头边祖师意者事且置惟我所见有五件事难第一施者难第二化者难第三厨中变生作熟难第四端坐受供难第五食不消难何故如此施主一粒米重如须弥山若还不了道披毛戴角还尽大地人一般穿衣吃饭屙矢送漏还了不了向者里把得定作得主拖犁拽耙也非分外不但施主一粒米千两黄金也得消只如不难不易一句又作么生道苦瓜连根苦甜瓜彻蒂甜。

　　一念请上堂大众集定师拈拂子拂一拂云玄玄玄妙妙妙古镜未磨幽微独照十五日已前明历历十五日已后黑漆漆黑漆漆中明历历明历历中黑漆漆正当十五日又作么生待汝诸人打破镜来与汝相会放下拂子便归方丈。

　　师诞辰实慧请上堂问和尚寿诞将甚么报父母劬劳师拈拂子拂一拂云向者里荐得四恩普报进云未出母胎又如何师云度人已毕进云出母胎又如何师云遍界不曾藏问世尊不说说说个甚么师云八角磨盘空里走进云迦叶不闻闻闻个甚么师云三脚驴子弄蹄行进云者老汉道会卖弄师云踏杀阇黎乃云一向为诸禅侣彻困脚底无力拄杖靠倒须弥四大海水洋溢两眼彻骨照人心光普天匝地一任佛祖到来谁敢当锋独立不会三家村里只解诳惑兄弟饥时吃饭饱随眠齁鼾一觉无消息有人问我解何宗棒头有眼明如日与么说话还报得四恩三有么咄咄咄。

　　光锐母难请上堂问王居士设斋供养和尚大众将甚么酬答师云天上有星皆拱北进云父母未生前如何是本来面目师云人间福海寿山高乃喝一喝云百年三万六千朝反复原来是者汉在圣不增在凡不减在胎为形出胎为人在眼曰见在耳曰闻在手执捉在足运奔智者唤为佛性愚者唤作精魂如斯说话也是认贼为子且道鸿蒙未判天地未分父母未生前唤甚么作佛性良久云莫怪诸人道不得佛上座疑嘴挂壁便放下拄杖。

　　午日印微请上堂师云今日今朝五月五放些毒气涂门户诸人见者也攒眉鼻孔闻之除热恼盲龟跛鳖尽藏踪虎穴魔宫牢关锁三世诸佛也不知狸奴白牯却知有佛上座与么说话泥里有刺米里添沙若还检点得出蒿枝依然攒艾虎其或未然拳头大粽难吞吐喝一喝复召大众云且道是吞是吐醍醐不省即毒药毒药省知是醍醐。

　　邵元披剃请上堂问德山托钵即不问如何是德山末后句师云今古卜不破进云岩头密启其意又作么生师云我也疑着进云果然只得三年活因甚师遭徒记师云叫得孩儿解骂爷问一念纷飞万机斗乱如何是闹中取静的事师云你静在甚么处进云还要和尚指出看师便打乃云生死不明如丧考妣剃发宜及肤翦爪宜亲体若不明斯道犹戽夜塘水所以大悟彻底也亦如丧考妣生死既明何故如此喝一喝下座。

　　小参

　　秉拂小参问昨夜阴云挂碧天今宵明月照法筵灯笼露柱也钦羡异目颦呻野干潜野干潜且置狮子颦呻时若何师云裂破肝胆进云未出窟时如何师云裂破肝胆乃云此个事虽则人人本有个个不无秪要志向坚确若是个汉不顾危亡者久久自有入处其或用心不切即如水浸石也光佛始初参学之时如蚊子上铁牛及至后见本师和尚一日落堂问云文殊是七佛之师因甚出女子定不得光佛云话头忘却了又问云罔明初地菩萨因甚出女子定得光佛云犹有话头在又问女子具甚么手眼得近佛座光佛遂作女子拜又云我与汝作揖又作么生光佛又作女人拜和尚便打光佛不觉通身汗下碍膺冰消大众会么光佛若不志坚怎能到此虽然如是若论佛法尚未梦见在何故如此路远夜长休把火大家吹灭暗中行卓拄杖下座。

　　解七小参问如何是解的道理师云恰似红炉上着一点雪乃卓拄杖云要做祖师门下客参须真参悟须实悟自不被天下老和尚舌头所瞒若非真参实悟不但花费眼前日子亦且辜负平生古人不食不寝引锥自刺总为生死大事未明既得明已方才行脚古人既是丈夫今人也亦应尔一七中诸位兄弟胁不至席与古人行径不异非佛上座可得而称喜何▆如此但得雪消尽自然春到来。

　　元旦众请起七小参问顶门着楔钳锤旧脑后加锥炉鞴新师云脑后的聻进云真金若不重重炼怎得真金赤焰辉师云也须得个转身始得乃举拂子云适才思索得两句佛法来与诸师起七商量倏尔忘却即今想也想不起来纵然记得古人公案诸子百家奇言妙句到者里一点也用不着所以道一一皆从胸中流出自然盖天盖地包裹太虚拈捶竖拂指东画西横说竖说无一不是其或涉于思惟当面错过且道错过的又是甚么喝一喝云莫将闲学解埋没祖师心。

　　解七小参乃以拂子打圆相云见么若向者里荐得三世诸佛历代祖师十二类众生有情无情总出不得者里有时现大包天裹地冲满太虚在坑满坑在谷满谷有时现小眼声耳色出入往还行住坐卧穿衣吃饭屙屎送尿待客迎宾与么看来总是自家受用所谓无边刹海自他不隔于毫端十世古今始终不离于当念如斯会得无禅可参无七可解优游自在一任纵横其或未然莫被拂子换却眼睛便放下拂子。

　　刘光汉等为亡考请对灵小参至灵前是生耶是灭耶若道生诸人觑他不见若道灭又在画上示现华岩长老则不然两头俱坐断拈拂子拂一拂云见么设若于斯见得刘仲先生亦未曾生灭亦未曾灭在我拂子头上示现金刚不坏之身华藏世界无边香水海一时游还会么喝一喝云从今识得娘生面西天唐土以为家复云刘仲先年年到华岩供佛及僧且道有何功德以拂子打○云今生种下来生种八识田中定有收。

　　维那等请小参升座告香毕竖起拳云若唤作拳头却是巴掌唤作巴掌却是拳头诸人若不唤作巴掌拳头辜负自心若唤作拳头巴掌出不得华岩手里且道唤作甚么便下座。

　　小参举起竹篦云唤作竹篦则触不唤作竹篦则背不触不背唤作甚么大众着语不契师云此则公案大慧和尚恒以此验天下衲僧无一人出得他的圈圚华岩把得便用当作佳珍美似醍醐恶如鸩毒虽然如是更有一人不在内不在外不在中间觅他起处不得毕竟在甚么处任从沧海变终不为君通。

　　除夕晚参举赵州道老僧使得十二时汝等诸人被十二时使仔细点检将来赵州见处如山之高水之深不被情物所转随意拈来把得便用光佛也便使得父母所生六根不被六根所使或时眼见色随他贪色耳闻声随他贪声鼻嗅香随他贪香舌尝味随他贪味身触冷暖细滑随他贪冷暖细滑意能妄想分别随他妄想分别或时眼见色不贪色耳闻声不贪声鼻嗅香不贪香舌尝味不贪味身觉触不贪触意思法不贪法或时眼是眼耳是耳鼻是鼻舌是舌身是身意是意有时恁么有时不恁么如人常在家愁甚么家中事不办大众总在者里吃茶岂不是在家耶既是在家三十夜到来将甚么作把柄喝一喝云年穷岁尽诸尘尽放下疑情莫乱猜不点孤灯常照室一声爆竹送春来。

　　茶话

　　举北禅(贤禅)师烹露地白牛与诸人分岁虽然美则美矣只是不解藏踪匿迹所以伤锋犯手却被维那检点何似我华岩钱亦不烧纸亦不挂桃符亦不换平怀过岁安乐度时只说一句淡话与众人分岁少间到方丈里续麻。

　　茶话本师和尚初住华岩长年三八考工七满入室不将世谛语言文字牢笼当世衲子只教觌体承当了明大事所以诸方赞仰者何也总是彻骨为人也光佛今年免强出头也无长处激励大众但举船子道垂丝千尺意在深潭离钩三寸子何不道毕竟道个甚么喝一喝。

　　茶话师云世谛中吃了酒说酒话林下人吃茶说茶话且道酒话与茶话是同是别各下一转语看众无对师云啼得血流无用处不如缄口过残春。

　　华岩还初佛禅师语录卷上终
嘉兴大藏经　华岩还初佛禅师语录


　　华岩还初佛禅师语录卷下

　　门人寂遐等编

　　机缘

　　师乃蜀省富顺县人父姓高母杨氏第四子于二十五依师翁圣可和尚雉落师初参灵峰大师问如何是观自在峰坐定云自在观音师云在甚么处峰云当面不识师便喝峰云临济四喝你者是那喝师又喝峰云我三十年参方今日始见半个禅师又同众吃茶峰云山僧有一只圣箭东边要射西边大将军师云折却了也峰云你甚处见得师桌上一掌峰云未在师云百拶碎傍有一僧云好只圣箭射不着师劈面便掌。

　　师参云峰体宗和尚师问四大幻身将甚么作主峰卓拄杖一下师云谢和尚指示峰呵呵大笑师礼拜旬日又问头头是法何一法着力峰便打师云学人不用者一法峰云你道来看师便喝峰又打师礼拜三十日普茶又问三十日到来将甚么作把柄峰云一碟黄　两碗茶师云恰好下口峰云恐胀坏汝肚皮师云饱休。

　　师参昭觉丈和尚结制落堂师问尽大地是个铁馒头被者汉一拳打破觉云百拶碎始得师拂袖归众。

　　师参华岩师翁和尚一日入方丈问有佛处不可住无佛处急走过如何是有佛处和尚便喝师礼拜尚云你是会得拜会不得拜师云傍观者亲尚云你唤甚么作傍观者师又拜尚云却成两个师拂袖便出一日疑德山公案闻住火板毕和尚才出方丈师迎住云钟未响鼓未鸣向甚么处去尚劈面便掌师云且喜和尚会末后句尚云不劳重拈出。

　　师翁和尚一日落堂问文殊是七佛之师因甚出女子定不得师云话头忘却了又问罔明初地菩萨因甚出女子定得师云犹有话头在又问女子具甚么手眼得近佛座师遂作女人拜尚云我与你作揖又作么生师又作女人拜和尚便打从此机缘时时相契以偈印云言下知端的宗通说亦通不怀人我见定绝五家宗。

　　本师和尚举世尊不说说迦叶不闻闻常示人参究师入厨问僧云你作么生参究僧展两手云叫我参个甚么师云被我勘破傍有一僧竖拳云还勘得破者个么师云脚忙手乱作么。

　　师入堂一僧云作么生师云数珠僧云不必数师云在我手里僧云既在手里数他作么师云切莫空过师见一鸡与人相斗其人打之师入堂问僧云参禅人何不相救僧云岂不闻庵内人不知庵外事师云一等死汉僧云只今是死是活师云你自定当看僧云生死事尽在我手里师云你将甚么作生死僧拟议师便打。

　　解制后僧问今年有多少人坐禅师云二十余人进云有几人打破漆桶师云个个打破进云既是打破见甚么道理师拈纸示之进云有纸拈纸无纸拈个甚么师云待你打破漆桶来向汝道。

　　一僧辞去师云铁钉饭木楂羹是难吞吐故汝辞去有二僧在傍皆拟议师云果然一僧云师也承当不下师云贼过张弓。

　　梁居士问行则同行坐则同坐卧则同眠阿那个是父母未生前本来面目师云你即今在甚么处士云在者里师云者里是甚么士拟议师便打士一喝师打云你再喝一喝看士便拜师又打士云清风与明月师云不是遂征云灵龟豫晓因甚不知其死士拟议师便开示士礼退。

　　师入堂僧问金刚经上有四眼是那四眼师云一一问将来进云如何是天眼师竖起拳进云如何是佛眼师放下拳进云如何是法眼师便喝进云如何是慧眼师云你向者一喝会得许你具一只眼。

　　师入堂考工问一僧你读儒书耶进云是师云吾无隐乎尔你作么生会僧拂袖归众师便打。

　　问一僧父母未生前如何是本来面目僧便喝师云除了者一喝又作么生僧拟议师便打。

　　又问一僧父母未生前如何是本来面目僧云头头撞着师云父母未生前那里是你开口处僧拟议师便打。

　　入室

　　僧入师云你每日经楼上看经将那一句了你生死僧弹指一下师云者个是过去诸佛的那个是你的僧云一刀两断师云将甚么作刀僧竖起拳师云犹做手脚在。

　　僧入师云生从何来死从何去僧云无来无去师云我早上考工你在甚么处僧默然师云你无言我无语。

　　僧入师云你一向住山你将住山道一句来僧便喝师云吓杀老僧。

　　僧入师云不思善不思恶那个是省上座本来面目僧便喝师云一喝如金刚王宝剑一喝如踞地狮子一喝如探竿影草一喝不作一喝用你是那一喝僧默然师云参去。

　　僧入师云我前日问汝西宗汝不会今日道看僧云本来面目师云你将甚么作本来面目僧云一嘴黑胡子师云烧了时如何僧无语。

　　僧入师云未开口时我便棒是赏是罚僧云是赏师云老僧未拈棒时作么生僧竖起拳师云烧了时又作么生僧以脚画地作圆相师云脚忙手乱。

　　僧入师以拄杖卓一卓云会么僧云不会师打云会么僧云不会师又打。

　　僧入师云今早打汝三棒你道是赏是罚僧云是赏师云赏在甚处僧云在和尚师又打云再吃一顿。

　　僧入师云万法归一一归何处僧云游山玩水师云虚费草鞋钱。

　　僧入师云你在老和尚处为侍者和尚向你说甚么僧云无法可说师云你即今说的聻僧拟议师云莫道无法好。

　　僧入师云你游遍诸方真实道一句看僧云无实处师云空过一生僧拂袖便行师云果然空过。

　　僧入师云三界惟心万法惟识因甚今日不知明日事僧云不向和尚道师云不妨道看僧云若向和尚道矢上加尖师云果然。

　　一沙弥入师云如何是孝顺之子沙弥无语师代云吾常于此切。

　　僧入师拈布毛吹一吹云会么僧无语师云老僧吹布毛是微处如何是你映微僧又无语师云参去。

　　僧入师云有句无句如藤倚树树倒藤枯句归何处僧云收放在此师云甚么所在说收说放僧礼退。

　　僧入师云念佛的是谁僧云打三入室师云打三入室与你甚么相干僧便喝师云你者一喝是念佛底是不念佛底僧云不会师云参去。

　　一僧入方丈作礼云做工夫不上路请和尚开示师召云近前来僧便近前师云你参的是甚么话头僧云父母未生前师云你问我向你道僧便退身问云父母未生前如何是本来面目师招手云近前来僧又近前师云谁敢骇汝僧云不会师云谁道汝不上路。

　　师问居士你者一月在甚么处住士云城中师云是甚么境界士竖起拳师云把火来烧却士又竖起拳云还烧得者个么师云送者亡士出去。

　　一僧号自圆师呼近前僧便作礼师以竹篦向地打圆相云会么僧云不会师云何不道自圆。

　　一僧辞去师云开春本堂和尚归院你还来否僧云来师云你有常住所系放不下僧云大限临头有甚所系师云既然如是且住莫去僧云暂时未了师云果然放不下。

　　拈古

　　昔有一老宿一夏不为师僧说话有一僧云一夏来只恁空过不敢望和尚说佛法得闻正因两字也得老宿闻云阇黎莫誓速若论正因一字也无道了叩齿云适来无端不合与么道邻房有老宿闻云好一釜羹被一颗鼠粪污却雪窦云谁家釜里没一两颗。

　　拈云二老宿瞒天说价就地还钱者僧虽尔憨痴也解捋虎须何也不入虎穴焉得虎子。

　　神仙僧密禅师与洞山同行次见白兔走过仙云俊哉洞曰作么生仙曰大似白衣拜相洞曰老老大大作与么说话仙曰你又作么生洞曰积代簪缨暂时落魄。

　　拈云神仙亦非欠少大似抛砖引玉洞山也不较多与人拔楔抽钉虽然如是殊不知遭人检点检点个甚么贪观天上月失却手中桡。

　　举古

　　举须菩提说法帝释雨花尊者问云此花从天得耶帝释云弗也从地得耶帝释云弗也从人得耶帝释云弗也从何得耶帝释举手尊者云如是如是。

　　师云尊者是肯他雨花耶是肯他举手耶诸人点检得出许你诸人具眼其或未然犹隔津在。

　　颂古

　　睹星悟道。

　　六年冷坐雪山中寒艳氛氛逐满空忽睹明星开正眼无端妙用一腔红。

　　女子出定。

　　两两三三父父子子看来好事不如无耳愚而能智智而能愚一条拄杖两人舁。

　　昔有一老宿不为师僧说话因缘。

　　尊宿也不说者僧也不疑任么傍不肯俱是丈夫儿。

　　黄龙三关。

　　生缘佛手与驴脚把住玄关别一天若契其机掉背去不如胁下便还拳。

　　灵云见桃花悟道。

　　触目明明是眼华其中不肯有玄沙眼无筋也舌无骨总到而今不作家。

　　婆子烧庵。

　　正恁么时生铁铸何妨逆境共相依老婆非是显乖俏把火烧庵图地肥。

　　万法归一一归何处。

　　大人机变犹如急箭直透九重不挂一线。

　　僧问石门年穷岁尽时如何门云东村王老夜烧钱。

　　问甚分明答甚奇何尝节外更生枝一生伎俩浑然尽到处逢人痛着锥。

　　僧问洞山如何是衲僧孔窍山云十八女子不系裙。

　　明明一句通方语堪与时人共举扬随类现形俱漏泄呼奴作主太郎当。

　　僧问沩山如何是百丈真山下禅床叉手而立又问如何是和尚真山便坐。

　　二真不假丹青画起倒分明说似伊的是从源亲见得神头鬼面露家私。

　　神仙僧密禅师与洞山同行次见白兔走过因缘。

　　玉兔能狡猾突出令人看犹被他换却刺脑入胶盆。

　　疏山手中握木蛇僧问和尚手中是甚么山提起云曹家女。

　　平常捏怪没遮拦见者闻者毛骨寒佛口蛇心咸莫测活人抬在死人棺。

　　青原令石头持书与南岳让和尚问不慕诸圣因缘。

　　去去来来为甚忙草鞋足下路头长虽然不动纤毫也依旧遭他一斧伤。

　　又。

　　险处险兮平处平莫将知解妄疏亲从来不借他人力无辐高车任纵横。

　　紫玉山道通禅师因于頔问如何是黑风吹其船舫漂堕罗刹鬼国通云客作汉问与么事作什么于失色通云即此便是黑风吹其船舫漂堕罗刹鬼国于便作礼。

　　瞒天说价就地还钱等闲一唤万法周圆两眼瞠开谁少欠恶因缘是好因缘。

　　布袋和尚。

　　布袋布袋是何三昧惑乱于人有甚自在不如放下空手行一任优游无挂碍。

　　黄龙诲机问岩头如何是祖师西来意头云你解救糍么机云解头云救糍去机又问玄泉泉拈起皂角云会么机云不会泉放下皂角作洗势机便作礼云原来佛法无别泉云你见甚么道理机云某甲问岩头头云你解救糍么岂不是解黏今日和尚拈皂角亦是解黏所以道无别泉呵呵大笑机乃有省。

　　救糍皂角搅肚肠呵呵含笑绝商量东家中毒西家发始信婆婆是小娘。

　　僧问赵州如何是佛州云庭前柏树子。

　　果甚希奇老赵州随机应变最难酬通身手眼通身用马子驴儿唤作牛。

　　我在叶县备曾试之十首。

　　莫将此事当寻常恶骂捶打忍耐强几番曲折成良器始得春光化日长。

　　千磨百折最为良不是浮山谁敢当如水投水盈一器方堪法社作金汤。

　　纵有许多不称意翻然改换是良方大乘根器非容易叶县浮山一脉长。

　　巧梓方能裁曲直何尝枉费一茎材只因绳墨有差舛纵是灵桩也受灾。

　　不惮春秋并暑寒只图打破者泥团一毫头上翻觔斗天自高兮地自宽。

　　死生二字日堤防叩彼明师益我长何必安排再巧妙实心达本自承当。

　　才乍相逢怒气昂任凭恶水反安庠撼摇不动一株树堪与行人作荫凉。

　　婆心不厌加鞭策直指男儿入众流上古焉能如此切千军易得将难求。

　　专心慕道谩徘徊大山火轮赴善财楼阁门开见弥勒一声含笑叹奇哉。

　　曹洞宗风赖阿谁远公只手可能为故教异苗翻茂盛密固灵根总不遗。

　　白云问公辅牛淳乎。

　　照用同时以叱之牛淳不惧逆风吹轻蹄踏破烟花后直入众群也大奇。

　　退思日用与理矛盾者极多。

　　工夫如似剥芭蕉芭蕉剥尽理自消到此不须求玄妙头头法法具该超。

　　扣彼所长砺我所短。

　　立行丈夫志为法浑忘卑扣彼所长处辅我不足而今古之模范天人之道师。

　　古人一日不作一日不食之戒。

　　前辈力行后作标不惟日长道根苗时人若效前贤志千两黄金也易消。

　　豫备则无患。

　　枢机于未发时刻谨堤防一朝伎俩尽漆桶忽放光。

　　城东老母不欲见佛。

　　与佛同生不认真隐迹藏踪太不仁如斯苦解就阴止倒转枪旗劈面陈。

　　摩诃祖师。

　　苦骨劳形怎放过摩诃二字口中歌歌来歌去无歌也煮石烹砂滋味多。

　　金刚圈。

　　寻常道个金刚圈方则方兮圆则圆要与扬岐同出气还当鼻孔自辽天。

　　栗棘蓬。

　　栗蓬无味使君参拟议思量便不安临济儿孙非捏怪寻常茶饭几人餐。

　　无位真人。

　　两眼瞠开无少欠朝朝起倒共相随闻声见色谁能会只许佳人独自知。

　　临济四喝。

　　全提正令已施行不动干戈见太平四海闻名天下治宗风大振鬼神钦。

　　恶声震动大雄峰裂破魔宫透九重百兽闻之皆脑裂千妖百怪尽藏踪。

　　入门惯弄探头竿亦任与么彻骨寒若是玲珑师子子当机觌面不相瞒。

　　我王库里原无物狭路相逢岂放过一手抬兮一手搦大家齐唱太平歌。

　　两堂首座齐下喝。

　　老汉恁么道短长两堂首座错承当虽然宾主明如日莫认细姑作小娘。

　　二禅客。

　　问师佛法从何入喝下分明意路灰任么也是虾　跳何曾出得斗中来。

　　大颠摈首座。

　　颗颗明珠一百八机前不荐似乎瞎三三两两透重关不怕石头行路滑。

　　狮儿返掷复同行痛为深加不顺情只教银墙与铁壁私通车马恁施乘。

　　雪覆千山因甚孤峰不白。

　　银玉覆千山孤峰不点雪瞒顸天下人长处谁知得。

　　虎以肉为食因甚不食其子。

　　鼻孔辽天怒气昂横身独露令人忙虽然以肉为佳馔由爱儿孙个个长。

　　金翅啖龙因甚食佛不得。

　　飞腾鼓翅似雷轰吸尽龙孙毒气冲因甚恁么难食佛慈心无尽意皈雄。

　　密启其意。

　　父子相酬倡银山铁壁篱知他端的旨笑破口唇皮。

　　悟后亦如丧考妣。

　　绵绵与密密密密与绵绵如人常在室何愁家不全。

　　二郎关帕子岩作么生转。

　　要会与么事须是恁么人信手拈瓦砾可以当佳珍。

　　人人眼盖乾坤因甚一尘便翳。

　　盖覆乾坤日何妨尘入间谁知正法眼灭却瞎驴边。

　　马祖令人送书与径山道钦禅师书中作一圆相钦师发缄于圆相中着一点却封回忠国师云钦师犹被马师惑雪窦云径山被惑且置若将呈似国师别作个甚么伎俩免被惑去有老宿云当时坐却便休亦有道但与划破。

　　点画分明文彩彰其中不肯有南阳显师见处有何别短任短兮长任长。

　　月里婵娥织锦纬周行运用绕须弥忘疲不别东西面夜夜工成不下机。

　　只把磨砖当作镜而今依样画葫芦自家早被让师惑多少人曾免得无。

　　曹溪源流颂

　　南岳让禅师

劳形苦骨不辞直入金毛窟里久久识破迷踪咬人不露牙齿

　　马祖一禅师

人在家中坐祸从天上来虽非自家事不独自家灾

　　百丈海禅师

触目何曾见甚过浑然平地起风波从斯百丈遭其踏代代儿孙堕网罗

　　黄檗运禅师

见色闻声不是声本无一物绝疏亲虽然志过于师也诱坏时人立主宾

　　临济玄禅师

群师队里卖风颠诸老遭他一串穿千古恶名心行致而今灭却瞎驴边

　　兴化奖禅师

学得口头处处夸吾兄折倒没些些纵然棒下分明也美玉无瑕却有瑕

　　南院颙禅师

如斯境界向谁夸惊起龙蛇露爪牙此老若无杀活语定成勾贼破吾家

　　风穴沼禅师

问师佛法怎商量拄杖频频为举扬两眼瞠开天地阔明然遍界不曾藏

　　首山念禅师

寥寥此道谁担荷撒手归家心子大不是铜头铁额儿年代深远识那个

　　汾阳昭禅师

走过诸方未审详师师有道我无长冤家撞著于狭路诣实供通呈贼赃

　　石霜圆禅师

迅雷疾电敢轻酬拶着通身血汗流掩口大声从此露寻常见解不他求

　　扬岐会禅师

只知搊住他边觅不解反身自己求钵里投针契会处驴儿马子白知羞

　　白云端禅师

问师受业举前由扫尽烟尘事已休笑里藏刀猛会得脚跟不动上层楼

　　五祖演禅师

大道堂堂非妙玄等闲一拶自忘筌而今要得皮毛异拽转绳头痛与鞭

　　圆悟勤禅师

侍师左右不辞劳赢得庭前柏树高堪与人天标景致蹈其辙者悉英豪

　　虎丘隆禅师

眼中宽阔任添沙错认拳头也不差若是见他不的当俾人事事乱如麻

　　应庵华禅师

半载依依明上来一朝结下驴年胎拈香几度高声骂海底冤深何日灰

　　密庵杰禅师

密庵莫道扣师寻日用耳边没好言拶着通身俱是眼承当解道破砂盆

　　破庵先禅师

觌体分明为点破何尝会得个中来翛然句里锋铓露刺杀傍观眼豁开

　　无准范禅师

收威敛爪藏不住逢场作戏任徘徊奋身放出从前丑百怪千妖正眼开

　　雪岩钦禅师

古人见处不欺心饱道如贫浅至深久久冰消瓦解也放开捏聚芥投针

　　高峰妙禅师

己事不明志不移三遭被打更生疑力行穷到无穷处枕坠床头始自知

　　中峰本禅师

平地生风设问奇婆心相为痛针锥半边鼻孔饶亲见得便宜处失便宜

　　千岩长禅师

三载话头未破疑朝朝剔起两行眉闻声倏裂娘生面鼻孔依然向下垂

　　万峰蔚禅师

竖起拳头相见师平生伎俩尽陈施不因渔父相携引怎见波涛称所思

　　宝藏持禅师

祸事相随转见多三玄三要起干戈如斯若以安邦国大地无人享太和

　　东明旵禅师

得力在不肯方知是与非觅火和烟得担泉带月归

　　海舟慈禅师

刚才相见彻困为伊响言密答狮子奋威锋刀解体全无畏证得无生默契归

　　宝峰瑄禅师

故问负薪一束柴因风吹火碍胸怀寻头照境均皆错故被呵呵一笑埋

　　天奇瑞禅师

官不容针私通车马出广长舌如水瓶泻宾主分明古到今济山棒喝遍东夏

　　胡闻聪禅师

绝学明明力未充几回话堕致牢笼当时若是玲珑客不落他人圈圚中

　　笑岩宝禅师

格外提持话柄长匡扶祖道似银墙虽然针劄不能入十字纵横全体彰

　　幻有传禅师

是非未尽谩逞精神纵然亲切难过关津不因踏断草鞋索怎到倾家彻底贫

　　密云悟禅师

一二三四五面皮厚已久拂袖固知归出尽世间丑相逢莫道无赏罚彻骨为人打械杻

　　破山明禅师

破头山中跌起两眼见神见鬼风颠走遍天涯撞着无情焦尾毕世吞吐狐涎行径令人疑诽

　　杂偈

　　与云石寂遐禅人

匡扶祖道勿疏荒继尔一人分外长时节到来始放出全提正令验诸方

　　山居

老年厌世不求荣折脚铛煨野菜根荷叶团团蓬一阁如斯谩效古人行

独处幽岩舍世荣惟餐无味木楂羹嚼来嚼去无思算一饱百饥没个行

山间林下且身栖但得心空事事宜渴饮饥餐随度日齁鼾之外别无为

　　寻牛

帕子岩前古径迷二即关下步从追不知踪迹何方去仔细还寻到转溪

　　见迹

踏遍溪山路未穷无分南北与西东还来次第寻将去触目溪边忽见踪

　　见牛

满目青山绿水悠劳劳紧峭草鞋头尾角堂堂全体露原是家山个牯牛

　　贯鼻

烈性威狞不可鞭时时密护饱随眠索头顺便携存手觌面相逢蓦鼻穿

　　调驯

清水塘边与众群浑忘岁月绝功勋轻蹄不践人苗稼随分耕犁不惮勤

　　归家

横吹竹笛落梅花得意童儿喜气奢索自缠头不用拨斜跨牛背直归家

　　存人

梧桐叶落尽皆秋露白草枯不饮牛绳索犁耙通解释空留狼籍在阎浮

　　双忘

双放双收两俱忘空拳赤手了无长檐前月露虚空面照一竹炉柏子香

　　还原

堪笑从前捕迹忙寻枝摘叶总皆狂婆婆原是小姑做虚费草鞋觅短长

　　垂手

冤家相对莫轻言七尺乌藤劈面还只教冰消瓦解也自无一物在人间

　　四威仪

山中行举步上峥嵘扬眉方四顾山河一掌平

山中住微把家私露提起一柄锄铲开往来路

山中坐光阴休虚过只教蒲团穿疑情都决破

山中卧石枕头一个睡到日头红起来枕子堕

　　十无

无孔笛儿日咏玄歌万象点首石人呵呵

无弦一琴鬼神也钦调无生曲使悟玄音

无底钵盂全然不漏贮干屎橛不香不臭

无底个船日卧清渊众生满载直达岸边

无底蓝儿破之不堪山川俱载世界总函

无孔铁锤也甚奇怪经过几番通红炉鞴

无星秤子没权没衡更没毫索正合天平

无须锁钥忌两头摇中间莫泄直向顶超

无缝塔中全不通风下既无底上亦无穷

无根树子忽露些些枯枝老干普覆天涯

　　总偈十无

方不方兮圆不圆无形示现也周全银山铁壁人难近万别千差总是权

　　达磨赞

者个黑汉逞甚能干不住西干逍遥震旦罕遇知音假芦渡岸如斯拖泥带水也是一场扯淡

　　观音赞

坐宝莲花无不示现百种千般浮于水面普济贫穷令人爱恋见者闻者灭恶迁善梵音潮音古今不变

　　双桂师翁忌辰

　　师诣帧前拈香云堆堆叠叠何时复祖道寥寥去甚遥双桂忌辰无别供黄檀柏子一炉烧转身便拜。

　　师诣真前云道及师翁忌辰谁知叶落归根空留虚名狼籍惑乱世人眼睛一年一度拈香祝恼怒阿家恨转深顾左右云且道是甚么意祖祢未了殃及儿孙。

　　次韵和尚石

今古长存罗汉僧口唇未动了残经雷轰电扫全无畏雨打风吹总不瞋确守寒岩消岁月坚披云雾作衣衾奇哉怪石天生就一任称呼是甚人

　　次韵初生笋

养就冲天志时来处处通虎衣随体着金甲褁中空凤尾连霄汉风影活蛇龙奇哉初生笋相似塔千重

　　与枢机实省禅人

勘得二郎关子破天王何处去安身棒头一击无思算举似诸方立主宾

　　与西临通量禅人

因缘大事虽无说拄杖点头怎放过珍重阇黎勿放逸力行斯道验禅和

　　与心传正印禅人

观汝能操向上志将来有益法门焉吾今苦口重相嘱铁橛子兮勿变迁

　　与实慧明定禅人

参师学道莫辞劳嘱汝江南尚志操蹋破草鞋休歇处方知酬价步登高

　　示可立正心禅人

佛法南方浩浩地惟吾此处总皆无亲拈一柄龟毛

　　原书阙

　　撺下火炬。

　　陶美请师为亡母坤镜起龛四大相聚动作施为四大分散不见其形且道亡僧坤镜甚处去也顾左右云拂物之时全体现归家叶落响空声　举火正好念佛修行谁知太速贪程而今山穷水尽火里点铁成金。

　　智明请为亡师上生起龛生从何来死从何去以竹篦子击亡僧云若向者里荐得亦任去来不消更为饶舌其或未然且到火场中再与重说　举火诸佛欢喜日众僧自恣时恰是好时节逍遥极乐基无来亦无去莲花九品堆虽然如是直须是向火里翻身过始得喝一喝撺下火炬。

　　为光明起龛光明光明暗里知音相依拄杖舍杖便行且道即今是行是住师以竹篦敲亡僧云到那里与你通信　举火以火炬打圆相云者个皮袋终归败坏且道还有不坏者么喝一喝云吾今助汝丙丁速证无生三昧。

　　腊八送众骨入塔至塔云窣堵波打团圞多宝佛塔涌其前莫道多宝无缝罅年年此日开品莲一切圣贤如电急青山绿水不变迁众灵个个从今入是谁在后是谁先乃以竹篦召傍僧将灵骨一齐入塔。

　　佛诞日送众灵骨入塔师诣塔云诸佛护生日众僧白足时果然恰好时节证入无生相宜无生既是相宜且道向甚么处证入以竹篦打圆相云千叶莲花上千子一胞胎便入。

　　为自明起龛行则同行坐则同坐昨日　殃今朝行脚东去西来不离者个以竹篦打圆相云既有者个还须说破击亡僧三下便行　举火连日阴雨此时爽晴自明撒手果甚精灵不是今生办就莫非屡劫修因喝一喝云从斯脱下娘生裤须向红炉解转身咽江请为师大兴起龛师云生从何来死从何去眼里放光鼻头出气一息不来灵归何地拈竹篦向亡僧面门画一画引龛便行　举火者个皮袋两彩一赛住随动转运奔自在山僧助汝一把火免教欠下娘生债。

　　为非见起龛非见非见磨苦久恋今朝顿尽略较一线要得端的火场里面　举火奇哉怪哉奇怪何来三日两人令我心哀默默无言语相饯一堆柴。

　　为广耀起龛正好过岁潇洒谁知撒手行忙尘劳一时顿尽必定直往西方臭布衫子抛下送汝再炼火场　举火生来在东土去则往西方知他端的处火内得清凉咄便火。

　　送灵骨入塔无缝塔子影团圞不消借样也周全大兴自明从此入平分涌出一枝莲将竹篦召傍僧投灵骨入。

　　光祥等请为亡师起龛师云大哉祗慧精灵不昧撒手悬岩如履平地亦任攸游去来欠少末后之句且作么生以拄杖击一击便行　举火顶门具眼通天有路四大本空了无一物火来逼身作么回护莫问院主堕眉须看取丹霞烧木佛。

　　示众大道从来不远方长连床上看心腔一朝打破泥团子瓦块石头尽放光。

　　无我云慧请小参师云禅道佛法在老僧拄杖头上默示神通遂卓一卓云见么东方入定南方起南方入定西方起西方入定北方起北方入定中央起眼根入定耳根起耳根入定鼻根起鼻根入定舌根起舌根入定身根起身根入定意根起如斯八万四千毫毛孔窍俱是神通只如四大本空五蕴非有拄杖子神通在甚么处复卓一卓喝一喝云毗婆尸佛早留心直至而今不得妙。

　　一僧举世尊因缘问师云门打煞丹霞火化意旨如何师云不是一番寒彻骨怎得梅花扑鼻香进思母难请小参师云升无畏床说无为法且道无为法作么生说良久顾左右云还闻么若闻者只教他倒退三千里何故寒风细雨煨炉火土面灰头说向谁。

　　僧问世尊不说说说个甚么师云仰之弥高僧云迦叶不闻闻闻个甚么师云钻之弥坚僧云谢师答话师云须力行始得。

　　元旦示众师云新年新岁新阳回拂面春风殿阁来万物方苏萌未突梅花依旧占先开。

　　僧问师受杨遇春斋将甚么酬谢师喝云八识田中定有收进云只如终日吃饭不曾咬着一粒米是恁么人师云自问自看。

　　光祯光祥光鉴请为亡师小参师诣灵前以竹篦打圆相云世界恁么宽眼里与么阔若是衲僧家不向漆桶坐放开一线满乾坤收来只如粟米大且道收的是放的是若向者里荐得祗慧亡者在老僧竹篦头上速证无生法忍了无滞碍亦任去来复以竹篦划一划云金钱着火孝眷应哀。

　　　　　与大冶性阔维那

　　大机能大用辊芥投针时打开布袋口放出师子儿茶话师云早间说禅说道横说竖说颠倒说即今还在诸人眼里耳里么若在不消重说偈言设若不在甚处去也良久喝一喝。

　　　　　与省谛实参维那

　　屡访明师成大器三登九上莫辞劳吾今机下亲叮嘱棒喝交驰定不饶。

　　　　　与桂芳湛月悦众

　　侍奉师尊左右傍朝参暮请有何妨工夫久久打成片自有美名播远方。

　　师见僧出乃作○此云会么僧以脚抹却师云门外汉僧云也不得压良为贱师云有甚么过。

　　师唤一僧僧近前师展两手云是甚么僧云好个世界师云你唤甚么作世界僧无语师便打。

　　　　　与咄省印悟书记

　　观汝寻常不说说知音尽在不言中真参实悟此心也确守毗尼久自通。

　　　　　颂鸦子见人为甚么飞去

　　前箭犹轻后箭深网然失却自家珍如斯只到不疑地软舌何曾出口唇。

　　　　　自赞与明夙念殊侍者

　　老僧半边鼻孔珍之远离憎爱不枉四岁半时要吾帽子顶戴。

　　为明已举火大限到来无本可据一息不还灵光何去山僧不吝唇吻与汝通个消息拈火炬吹一吹云还会么四肢百骸乱飞灰烈火光中随游戏。

　　为壁随起龛师拈竹篦击亡僧龛云生生死死死死生生与你说破直证无生复击一下。

　　举火撒手全不顾谁更有去来大众齐相送助汝一堆柴。

　　为祗慧入塔师至塔前云赤洒洒光烁烁众等与汝造直裰不问衫子几斤多千古时人觑不破既觑不破且道作么生着师以竹篦指塔户令入云自在常安乐。

　　为光修入塔师塔前以手捧灵骨云老僧连日病起也无荐拔法语此时宝塔门开请入其数可矣虽然如是说话要吾吩咐与你遂高声云入。

　　华岩还初佛禅师语录卷之下(终)

　　(康熙戊辰仲夏吉旦　嘉郡楞严寺般若坊藏板
　　　秀水夏竹邻书
　　　　陈馥林子美璋同梓)
