嘉兴大藏经　大方禅师语录


　　禅灯大方禅师语录序

　　粤闻观至理者存妙法于镜中味微言者得玄珠于意外故辞锋蔚起精义解颐大都刊华就实觌面相呈是以孤光绝响久而益新自非顶门眼正何由肘后灵符至于指示迷途开大知见具大作略全提正令煆炼人天也慨夫心尘易拥识境难清人寿飙迁火宅轮鹜枝生节外淘练未纯虽窃心皈法未遘机缘今秋多诸过咎落寞襟怀正值大方大师开秘金刚正眼觑破幻缘乃知草鞋踏遍未为亲到牢关箬笠高悬始见本来面目每垂片语皆足为人胸襟决不肯以壶滴恶水涂污学人首参天童密老和尚当下触着鼻孔次参径山雪大禅师始得四楞着地后参费老人悬崖撒手再进竿头结冬述夏吐气扬眉大用大机盖天盖地几于法堂印证欲付坚辞不受志尤超卓咸企高风今且结茅娄土饱道掩关极尽离微扫除知见土面灰头锄烟灌雨经行宴坐云鸟同栖其所拈偈颂诸语余细览之玄言奥理唤醒浮生如击石火闪电光壹着子是这般根器方承当得根器不是处用之则堰苗矣噫换骨洗肠重整顿通身有眼更须参吾师知见超群龙天其能舍诸安得壶瓢秋水满衲孤云盘谭于天目山头浮蓝荡白之中可乎。

　　赐进士第国子监祭酒娄东吴伟业拜撰

　　大方禅师语录序

　　向慕天目径山宗风遐振遂访得双径明珠堂大方禅师胜道场也因山中燹火苍决复隐娄江重构禅灯静室与夫纵谭正觉心境清空盖大师生平所尚不华而实克究根源昔年参天童先老人臭出所合如脱衣卸甲素面相呈若宫商比和水月相赴独不向文字中着脚祗因其顶门上具眼也次参径山雪峤老人吸曹溪之无滴会拈花之俨然遂挂瓢双径颉颃两持已而亲近费老人重其机用夺纵自由每于人天众前多方印证几欲付法无领受意自甘结茆晦迹弢名后老人频通法翰招之不果诸方至今尚其高节嗟夫衣穿瘦骨露屋破看星眠且其所拈法语诗偈句外藏锋声前吐气露布诸方活泼纵横收放自由裕后光前应机接物从此四众川涌龙象云臻余广居同诸檀虔请和尚上堂当阳露布挂剑眉间纵使八面风来莫不望崖而退昔三圣道逢人则出出则不为人兴化道逢人则不出出则便为人且道兴化因甚不肯放过三圣只为白拈善窃鬼神所莫测也当日和尚出则为人著有现成公案字字胸中流出权衡佛祖直透临济句中三玄三要眼光灼破四天下余广居昔称道爱落草盘桓今与法嗣朗真大师亟谋而付之梓是为序。

　　整饬关南兵巡道陕西提刑按察使司副使奉佛弟子钱广居顿首拜题

　　大方禅师语录目录序文二请疏一卷一住娄江禅灯庵语录归正圆通普说卷二拈颂杂颂卷三源流颂卷四偈上卷五偈下卷六佛事行实塔铭

　　缙绅请上堂公启

　　伏以
神龙奋鬣露物外之金鳞睡虎悬蹄见空中之玉瓜天悦人而尽仰时到理而自彰敢借一花侧聆半偈恭惟大和尚传达磨不传之心开临济欲开之眼宏仁接众而事理双融风来水面苦行救时而有无不立月到天心言穷六合总无一字之与人德冠诸方久见三根之普度广居等粗究孔氏肤受之道学深企释迦心印之别传溪声山色之词尚迷门外那知门内合掌藏身之偈未知斗北谁识斗南惟我大悲用出通身之手眼再见迦叶扶起当年之刹竿特詹是月八日伏冀大转法轮广摄群有盖因布嘉种而望甘霖不辞执暗灯而求亮火从此横说竖说欣顽石之点头不论有言无言喜天花之乱坠广居等曷胜瞻仰之至。

　　　　　　　　　　孙以敬

　　　　　　　　法弟钱广居
　　　　　　　　吴克孝
　　　　　　　　王瑞国
　　　　　　　　吴伟业同顿首拜

　　大方禅师语录卷一

　　嗣法门人超鸣编

　　住娄江禅灯庵语录

　　师于康熙己酉年四月朔日受阖郡吴钱王众绅衿洎文学居士等请就庵开堂拈疏云墨光动荡直射斗牛之墟瀚海文澜泛入狮猊之座众中还有见者么其或未然却烦维那重宣此义。

　　指法座云高广甚高广平正甚平正若非毗卢顶上行谁敢轻身而据坐遂升。

　　拈香云此一瓣香爇向炉中端为祝延
当今皇帝圣寿万岁惟精惟一乃德乃仁万国攸同尧天舜日次拈云爇向炉中奉为诸大护法文学居士等伏愿常作王家良弼永为法苑金汤复拈云者一瓣香根盘四大部洲叶荫三千世界昔在天童山里拾来又于双径峰头证据今日特为拈出供养吴江报恩堂上传曹溪正脉第三十五世先师浮石老和尚用酬法乳之恩敛衣就坐维那白椎云法筵龙象众当观第一义僧问天垂宝盖瑞气临筵大阐宗风则且置如何是棒头消息师云大方独步进云机关藏不得一剑定乾坤师云令不虚行进云此话大行也师云知恩者少监院问昔日灵山今朝禅灯结角罗纹一句作么生师云放光动地进云若然则大机大用觌面提持师云三十棒且待别时来进云万灵齐合辙大地尽沾恩师云且信一半问薰风自南来殿阁生微凉意旨如何师云从来不覆藏进云日午打三更还许旁通一线么师便打乃举拂子云摩醯正眼一点分明蠢动含灵咸归正觉大圆镜智宇宙光华针砭乾坤帝裘永锡十智同真菩萨面三玄三要夜叉头圆通殿里游戏无碍堂中自在千佛合辙一体风流法轮大转且道承谁恩力以拂子打○相云观音菩萨将钱买胡饼放下手却是馒头现前大众向者里会得纵横自在收放无拘其或不然山僧打葛藤去也随声便喝结椎云谛观法王法法王法如是下座。

　　张敬川穆瑞芝陈奉坡设斋请升座开示师云佛种从缘随处建立有缘佛出世无缘佛灭度在在体露金风如水中月佛说一切法为度一切心若无一切心何用一切法但有病所在即用一切药所谓佛是众生界中了事人今说法者与释迦同一鼻孔同一唱酬也现在僧是过去佛过去佛是现在僧要见过去佛便请识取现在僧今之天地日月古之天地日月无二无别故愚者说远智者说近喝一喝云是甚么所在说远说近说智说愚汝等诸人不得向外打之绕山僧不惜泥水与相离相法尚应舍处立个生涯倘能走入不可思议境界见种种色都卢是个三藐菩提方见山僧入廛垂手之灵验也信佛不信法大病不服药信佛不信僧夜行不张灯佛法僧不信虾蟆落深井佛法僧俱信杲日行空径咄还肯与么说话也未喝一喝云此时若不究根源直待当来问弥勒。

　　早参钟声咬破七条茅店鸡鸣春晓王登宝殿野老讴歌且道无边身菩萨即今在什么处拈起拄杖云具通方眼者速速进前痛领三十设有不甘切不可道山僧辜负汝曳拄杖归方丈。

　　钱履卿瞿承萱王振川张实甫刘公亮倪仁毓项秀峰秀南请升座临济栽松禅灯种圃雪峰抛毬禾山打鼓他家眼具顶　这里符悬后股鼻孔不解通方莫怪山僧莽鲁蓦地相逢拳挥足舞好儿曹亲阿祖扯碎栗棘蓬扶起云门普且道承谁恩力咄云从龙风从虎。

　　庵前种树示众喝一喝云善来诸仁发菩提心种菩提树入菩提场证菩提果卓拄杖云这一片地上世出世间庄严佛土自利利他辉今耀古猿抱子归芳草里鸟啼花笑碧溪头灼然山门境致阴浓绿树凉兔怀胎不愧后昆标格东门西门南门北门戌鼓分明尽可人天取则闹市里识取天子风流出自当家百草头荐取老僧壁立千仞横按拄杖云截断圣凡路头如何通信喝一喝云心空及第归。

　　卓锡凌霄示众云踢倒凌霄第一峰密移一步看飞龙三千楼阁咸稽首百万松杉尽点头御爱峰起舞棋盘石倒走瀑布白练悬千尺引得鲤鱼飞上天不随鹤去还伴云眠拾松子煮寒泉刀耕火种击竹歌莲年年岁岁岁岁年年更有一般堪羡处猢狲上树尾连颠。

　　钱顺宇张瑞甫倪仁毓茶话次师云目连至孝的证果富相造福的升天清提有头无尾隋在泥底不落因果不昧因果如何会取纯阳点铁成金黄龙化金为土大机之用大用之机如何领略明得因该果摄便会用在机先一着不来白云万里眨眼开眸古佛过去久矣若是善用心者说甚忠孝罪福单单以个事为怀日就月将忽然摸着鼻孔原来原来虽然如是直饶恁么正好向天下知识手里讨棒吃。

　　顾君常玄公王明伯茶次中秋小参拈起拄杖云果能体露金风方许挂搭更有个金风体露作么生承当若道千江有水千江月脚跟下有甚交涉更云万里无云万里秋三十棒打折驴腰有甚罪过将谓性海无边明似镜白浪滔天如何回避若道无边性海夜光浮踏倒灯笼略较些子曹溪指月马祖话月三千里外绝淆讹鹭鸶寻不见千手大悲劳而无功姮娥呈丑拙普眼大士立地攒眉尽世界情与无情都卢打在明白里苦哉佛陀奇哉达摩且道山僧即今在甚么处良久顾左右云诸人鼻孔里还觉重么呵呵大笑归方丈。

　　示众喝一喝云大方独步续焰禅灯打翻千七葛藤泥牛去后无消息不是心不是佛不是物眉毛拖地太郎当脑后寒光千百尺餐蒺藜啖栗棘十字街头打栲栳抚背一文逢人乞前三三后三三楼阁门前竟日闲钓鱼船上的谢三郎相逢不相识大赦不放的下载清风露胸跣足的与他棒吃且道这老还会祖师西来大意么以拄杖旋风打散。

　　檀越请开示师云既到三宝地上要作难遭之想佛乃慈悲父法乃救病药僧乃破暗灯尽世间人杳杳冥冥六根六尘六入六贼起倒相随不肯少刻放下被他牵入火宅百年三万六千朝黄梁未熟天已晓鬓已霜齿已脱将谓欢歌有几时那知扼腕顿足悔之暮矣急须念佛念法念僧业海无边回头即岸乃竖起拂子云观音观音是汝诸仁入理之门喝一喝云惟此一事实余二则非真。

　　中秋众檀越烧夜香示众云水晶盘子托出百亿香幢薰裂人天脑盖三世如来千花座上放此光明照彻微尘国土广寒宫天鼓自鸣帝释天摇唇鼓舌阐扬苦空无我四谛十二因缘观音势至四圣六凡各各显出神通三昧天中来的菩萨合掌赞云希有希有人间来的菩萨倒退三千里玉露洒高梧金星沉碧海不负佳期要与现前诸仁造个劫国庄严种无漏因受胜妙乐设有个英灵衲子出来道老汉耄矣无端走入人天去也喝一喝云赖有这一路。

　　掩关示众云我本山中人直心行直行有佛处不肯住无佛处急走过随堕类堕尊贵堕一向恁么而今却不然高悬藤笠束缚草鞋倒退三千北斗里藏身拈一茎草盖却山河大地不愧先宗或现半身或呈一面曲为今时喝一喝云踞地狮子了无踪迹金刚宝剑一味藏锋探竿影草懒同时尚总不作用出自天然遂以手作掩关势云把断要津四方八面来且道如何相接以拂子打○相云胡来胡现汉来汉现居士请开示师云生死迅速事不由人黄连未是苦业识茫茫真是苦急须努力回光返照是何端的眷属一期途路相逢忽忽光阴蹉过红日决定沉西去脚跟下事作么生不须另立生涯便可将错就错子哭儿啼是甚西来大意喜怒哀乐好个尘尘三昧颠沛流连正是出头时节刹那悔过遍界净土切不可道佛无我分甘堕世谛流布修行如梓人刻木一般下得一刀一处空灵功不浪施如陶师治罂一般增得一些一处文彩拈弄摩挲克期而成罪性本空因邪打正放下屠刀咄我是千佛一数。

　　陈奉坡曹俊明设斋元旦上堂云卯兔方归辰龙出现旧店新开随家丰俭一切现成何劳注脚十方同聚会个个学无为山僧直得钳口结舌临济大师吐气扬眉与现前诸人恭贺恭喜且道不落新旧一句作么生连挥拂子云和气一天梅吐舌春风四海柳开眉。

　　应三求徐子章王爱山张守溪顾绍江茶话次一居士问贪生怕死何得安乐师云生以不生生严腊水成冰死以不死死日出冰成水来的也是渠去的也是渠截断去来相且道渠是谁喝一喝云但愿空诸有何处不风流众居士礼谢而退。

　　破关示众喝一喝云铁壁银山当阳粉碎突出威音旧面目压倒人天刹那三载弹指圆成八万门普贤行者全体作用灯王如来飏下威光不是遍界难藏也要时人知有抖擞衲衣下青灰看取将来如何施设连卓拄杖云百千三昧应时来。

　　李瑞云姚敬泉刘奉泉朱伯卿张公安等塑大士登龛上堂云道场历劫座特地遭话堕茎草现琼楼圆通无碍修机权与喜怒刹尘无二个全放与全收随处逞风流竖起拄杖云巍巍金躯丈六了又丈六且道无见顶相如何瞻仰取足掷下云直下来也。

　　菩萨入脏示众师云尽三千大千世界是如来琉璃腹百亿须弥香水海是如来碧玉藏经尘沙劫世出世间不增不减何须特地拈来重教安放虽然如是不免将错就错。

　　甲辰秋至新城示自光禅德生涯历遍自回光明珠体露世无双新城高价为舟筏旧国孤风作栋梁月下鹭鸶方展趐庭前柏子乍芬芳生来不染风尘色归去来兮般若香露迥迥自超伦屋梁漏月见吾孙且道还知老汉落处么还乡尽是儿孙事祖父从来不出门。

　　白莲寺升座云五叶本同条白莲藏珠玉声价重金风幽香充一国舜若多神咬破指头千手大悲摸索勿得咄种是威音那畔来切忌动着动着三十棒打折驴腰。

　　晚参师云诸缘屏息了直出古皇前不生无明草懒耕祖翁田松直棘曲鹄白乌玄说甚么心空及第霜月孤圆活泼泼珠走盘饱嚼寒冰无他技冷笑猢狲夜　钱。

　　张敬川诞辰设供请开示师云松龄六十五长年不出户福禄寿三星婴儿不离母灵芝个里栽先天为心祖知恩始报恩续得长庚谱诸佛非汝道谁是最道者父母非汝亲谁是最亲者酬德一句亲何用之乎也且道如何是一句聻喝一喝云桃熟千年树识取个中仁。

　　晚参龚蔚彝罗奉泉陈睿宇居士求开示师云行无越住住无越行行住两相忘行住里荐取孤明历历廓然终始终始不二自闲闲独露堂堂一着子咄会也么觌面全提南针直指。

　　观察大可钱公茶话次师云百千菩萨同一鼻孔万亿如来同一光中禅灯吹灭暗中行山僧不在明白里且道居士如何得不违古触今去士默然师云几乎唤做你是个俗汉。

　　张敬泉居士塑佛开光请说法师乃喝一喝云撑开五眼如千日放出禅灯无尽光一一光中有一千叶莲华一一华中有尊金身如来坐普光明殿转大法轮天上人间莫不承此恩力且道说何法要喝一喝云脚下无私者同游不夜天。

　　张敬川居士塑佛登座开光请说法师以拂子点空云划破鸿蒙千圣吐气扬眉大地众生眼里空花乱坠功沾九有泽被三贤解开布袋今日知有向上一窍如何领略不见敬川居士从顶至足八万四千毛孔三百六十骨节处处金光熀耀正法流通在在处处不增不减且作么生是个知恩报恩的消息复竖拂子云无边法门百千妙义只向一毛头上荐得依旧难描画。

　　归正圆通普说

　　师云佛种从缘起随处立宗旨有缘佛出世无缘佛土灭处处化众生犹如水中月佛说一切法为度一切心我无一切心何用一切法但有法所在即同有佛有佛安身龙天喜无僧说法鬼神愁佛者是前辈大圣人今说法者是小释迦也现在僧是过去佛的弟子过去佛是现在佛的师长故所于有过去佛者亦有现在的佛也还有未来的佛是名三世诸佛过去佛者是昨日现在佛者是今日未来佛者是明日者也故为今之天地日月古之天地日月无二无别故此愚人说远智人说近有智愚不等故有远近之说在人不在法人有利钝不同列刹将成四五工成少许汝等诸人不得重佛轻僧又不得信有为之因不信无漏之果山僧令汝等与相离相法上应舍庄严佛土者即非庄严其福无边不可思议功德如人有目日光明照见种种色速得阿耨多罗三藐三菩提方满山僧之愿矣汝等再若重佛轻僧者住相而行布施如人入暗则无所见四相现前我人众生寿者即是胎卵湿化难免轮回头出头没不得休歇苦哉苦哉金刚经云明明道一合相尚不可得但凡夫之人贪着其事毕竟断疑生信绝相超宗方脱苦轮也敬佛不敬法大病不服药敬佛不敬僧暗行不点灯敬佛又敬法苦口吃凉药敬佛又敬僧福慧一齐增敬佛不敬师顽铁不钳锤废物成何器后悔难自追敬佛又敬师钢铁密炉锤宝剑利锋铓安邦定国基师佛都不敬畜生饿鬼庆如油入面里万劫丧本性佛法师不敬虾蟆投深井汝若信我言即今就普请咄还肯么汝若信不及甘自死在阱莫怪山僧好三宝深恭敬佛祖多来庆护法诸天喜归源达本性供养佛法僧晓出日东升能破诸障碍众罪悉皆崩佛法僧不敬疯痨蛊膈病此症最难医甘心丧己命知过速须改因邪忽打正一念自知非超凡越四圣信者便是佛受者俱是法奉者真是僧又云信受奉行佛法僧行住坐卧任腾腾繁兴永处那伽定常在那伽永处兴岂不闻僧问临济大师如何是真佛真法真道乞垂开示济云佛者心清净是法者心光明是道者处处无碍净光明是三即一皆空而无实有如真正道人念念不间断达磨大师从西天来只是觅个不受惑的人后遇二祖一言便了始知从前虚用工夫山僧今日见处与佛祖不别至释迦牟尼佛传到我天童老和尚六十七世似青天白日一般佛佛授受祖祖相传有何疑虑处有甚淆讹处山僧苦口再三奉劝汝等不得颠言倒语白日青天只管说梦重佛轻僧罪犯弥天不知不觉带累汝等堕在我慢山中无有出期后悔难追莫怪山僧不道好当初调达谤佛至今在地狱中未得出脱汝等重佛轻僧也山僧请问你咄云走来佛是何等样的面目是恁么脸嘴要去着重他聻佛曾向汝等说话么山僧不惜口业索性向汝等从头至尾下个注脚喝一喝云佛身无为不堕诸数非青黄赤白黑岂但与汝等着重的么凡所有相皆是虚妄或香象或梓木或增减二塑或金装彩漆一切等相此乃庄严佛土也为中下二根建立者也中等之人见相而拜者更多下等之人见相而不拜者亦不少古德云三界唯心万法唯识汝等信不及者我举州中内外庵堂寺宇与汝等一一拈出了然明白只看大悲殿里大悲菩萨即是颐师启造放生池上是鹫庵师鼎建极乐大觉二庵俱是肖溪孔居士为首成置与诣大师一老师二位承任功成七八矣还有内外新旧大小等刹不可算数俱是僧家所为并不曾有泥塑木雕的佛像创立者也故所以人能弘道非道弘人耳一体三身具足圆满佛法僧名为三宝并不曾有外得者亦名自性常住三宝故所以自性常住三宝能建立世间常住三宝也从无相三昧中流出神通妙用建立世间无尽殊胜庄严功德引诱汝等发菩提心向三宝中成等正觉共证无生令汝等归信恭敬三宝尔等诸人开口动舌无不是罪举足动步无不是业忙忙业识无本可据造罪恒河沙作业满大地向三宝前求哀忏悔仗佛威德之力拔除汝等万劫千生罪根一时顿脱直趋无上妙道佛祖宿愿而来度脱有情或顿者一句了然超百亿或渐修者或起过法名者或三皈五戒者种种方便种种度脱者种种熏习汝等也知因识果俱是僧家摄授汝等贵在信受奉行名为佛子当行正道笃信无疑何故反谤师长错认泥塑木雕的为佛轻师重佛此等之流真正外道邪魔地狱种子千佛出世不通忏悔汝等不得斩头觅活岂但善知识师长分上一概僧道分中赞叹者生福也无论老少贵贱悉皆不可毁谤他人隐恶而扬善名为佛子何况知识师长乎古德云宁可荤口念佛不得素口谭僧你看目连尊者证阿罗汉果清提老母打僧骂道至今不能证菩提尚不能脱尘汝等速须回向三宝反邪归正复本还源此乃真语者实语者不诳语者不异语者是如语者大善知识高僧德重夙有愿力飞锡而来娑婆世界建法幢立宗旨专为汝等令汝辈皈依自性常住三宝或三皈五戒名为根本戒亦名成所作智诸佛菩萨祖师俱从戒定慧中得超凡越圣的基本也与汝等说受者是佛说耶是法说耶是僧说耶汝等向这里定当一回看汝若定当不出临济大师先说了也咄云无法可说是名说法耳就是儒教中大学之道在明明德中庸说不偏不倚之正道也唯有孔仲尼门下弟子七十二贤师师授受无闻毁谤师长者欺慢训导者也决无此礼天地君亲师四恩难报要人尊敬长上名正言顺尽忠尽孝尽始尽终宁为忠臣烈士不可作佞臣贼子请看岳贤公精忠报国美名万世秦桧夫妻臭名千载云长公忠义后遇普净禅师点拨顿超三界目连孝母独证四果富丞相广作福田积功累德还在天宫安乐受享清提夫人有头无尾至今还在轮回未脱善恶果报明如杲日丝毫谁昧纯阳大仙拜见黄龙禅师超脱沙劫浮游梦幻故以无师自悟者尽属天魔外道古人大悟之后再见明师印证亲近高德虽然如是各有时节时节若至其理自彰正当与么时是如何喝一喝云还知落处么无生法忍惟我空门中虽有龙蛇混杂凡圣交参无所不至无所不为甚多种种败坏法门者亦不少种种露布不可算数呵呵云还有大圣大贤大善知识阐扬大教者海内大刹普天匝地甚广人所共知不言尽晓就是儒门中也有高上之士古今与来绵绵不绝不肖者亦有不是说道看了不肖者自生退屈难道尽是不法者么也有高低不等只看维摩居士灵山会上三万二千大阿罗汉无量恒河沙不可说不可说等菩萨饮食衣服卧具医药悉皆供养种种如意文殊菩萨七佛之师与维摩问疾与释迦牟尼佛无二无别故称不二法门如今居士之称莫作等闲看了既称居士要与维摩一样行事方称居士既担当居士名号不见僧家之过是名真维摩也过去者是古居士现在者是新维摩耳真正护法人不见三宝过护惜三宝者如护眼中之珠是名活韦驮也亦名护法诸天菩萨古德云天人阿修罗皆归第一义要汝等斩新条令回向三宝永不退转皈依佛法僧不是教汝等皈依有相佛即相离相离相见佛一体三身三身者何法身者是汝等自己清净佛也报身者是汝等色身佛也化身者是汝等妙用神通自在佛也亦名千百亿化身释迦牟尼佛山僧与汝等下个注脚能净即释迦慈悲即观音喜舍即势至直心是弥陀平等即弥勒能说即文殊能行即普贤法华云开佛知见示佛知见悟佛知见入佛知见耳开示汝等悟入无生法忍所以种种言辞种种譬喻说三车在门外令汝等快出三界尘劳永离诸苦证安乐境界独证真常恒不退转种种布施种种供养种种庄严种种如意唯会一乘之道成正等觉与诸佛诸祖诸大善知识古今尊宿同一眼见同一耳闻同一鼻孔出气把臂共行要汝等知过必改得能莫忘人身难得中国难生善知识难遇佛法难闻黄龙禅师云此身不向今生度更向何生度此身八十翁翁入场屋真诚不是小儿戏努力努力至嘱至嘱山僧坐视不禁只得摇唇鼓舌一片婆心牵枝引蔓不觉葛藤满地一场漏逗忽有个傍不肯的出来拽下禅床痛捶一顿这里是甚么所在说心说性说黄道白山僧与他结个同参云感恩不尽把手牵君行不得惟人自肯乃方亲。

　　大方禅师禅灯语录卷一终
嘉兴大藏经　大方禅师语录


　　禅灯庵大方禅师语录卷二

　　嗣法门人超鸣编

　　拈颂

　　世尊初生。

　　世尊眼空四海可谓旁若无人云门令行千古未免伤锋犯手这二老为人一个向高高山顶立一个向深深海底行看来也是同坑无异土。

四顾周行全体彰大方独步势无双云门一棒掀天地千古儿孙任举扬

　　世尊明星悟道。

　　世尊夜睹明星大似开眼作梦说甚么妄想执着证得证不得何不向明星未出时荐取何等剿绝更说甚么智慧德相累及后人牵枝引蔓葛藤满地。

抬头忽觉满天星大地众生豁眼睛试问当年何所得和泥合水向人倾

　　拈华微笑。

　　世尊拈华年老心孤迦叶微笑知恩有地检点将来二俱不了海上座当时才见他举手处咄云不劳拈出免得后代儿孙承虚接响。

一枝拈出大家看百万人天尽被瞒微笑头陀亲荐得灯灯不绝古今传

　　女子出定。

　　女子无端特地瞿昙随人起倒文殊罔明各见一边且道是那一边咄若向这里会得不劳弹指其或未然正好朝打八百暮打三千何故不合白日青天惑乱人家男女。

出定入定瞿昙正令瞎驴成队不顾性命

　　世尊升座文殊白椎。

　　世尊无风浪起文殊随流入流总与他三十棒缚作一团抛向大洋海里免得许多起倒何故谛观法王法法王法如是。

月印波中彻底寒澄潭那许卧龙蟠五湖四海途中客尽被渠侬把钓竿

　　罽宾国王斩师子尊者。

　　大似灵龟负图自取丧身之兆。

掷剑挥空势不还翻身师子箭离弦君王手段天然别两臂如何保不全

　　殃崛产难。

　　将谓黄面瞿昙有神仙秘密之方谁知只得一味平胃散待婆子欲产未产之时一口吞下泻得肚里干干净净免得饥厮煎饿厮炒虽然如是即如殃崛送语未到之际先已产下看这平胃散向甚么处着落当时若问海上座有何法能免产难向他道觅女人相了不可得。

殃崛传言是祸胎瞿昙一拨眼方开从来贤圣不曾杀母子团圞笑满腮

　　城东老母不欲见佛。

　　老母不欲见佛可谓口吞佛祖气宇如王虽然如是回顾东西总皆是佛甜瓜彻蒂甜苦瓠连根苦若向这里荐得无佛无魔这里承当不下一任泥堆加土。

东城老母大奇哉八面玲珑正眼开大地众生同一体个中那有二如来

　　德山托钵。

　　德山托钵下堂垂钩四海雪峰云钟未鸣鼓未响托钵向甚么处去锦鳌冲浪来德山低头归方丈前箭犹轻后箭深峰举似岩头一人传虚岩云大小德山未会末后句陷虎之机山闻召岩云汝不肯老僧那好手手中呈好手头密启其意红心心里中红心山明日果与寻常不同杀人刀活人剑且喜老汉会末后句在据虎头收虎尾如斯举扬大似龟毛丈二兔角八尺错下名言与末后句有甚交涉且道如何是末后句鹤有九皋方展翅马无千里谩追风。

垂钩四海钓狞龙冲浪锦鳞胆气雄一钓双鳌布大雨普天匝地起清风

　　九峰因石霜迁化众请首座作住持。

　　峰云若会先师意即住首座积功累德于生死岸头去住自由甚为奇特争柰未具正知见在向一色边坐倒故以一条白练作死法会却被九峰勘破一场败阙当时若问海上座如何是一条白练去只向他道寒光烁烁射坤维待九峰拟议不来即便震威一喝云切莫辜负先师好总教九峰亡锋结舌一代住持定是有分。

香烟堆里露全身坐脱立亡据本真不是九峰虔侍者石霜一脉溺沉沦

　　马祖与西堂藏百丈海南泉愿同玩月。

　　马祖父子虽然舒卷纵横各显家风未免弄巧成拙海上座一一与他点出正好供养画饼充饥正好修行泥里洗土块拂袖便行只成担板独超物外唵苏嚧　唎娑婆诃复云这一队不唧溜汉总被一串穿却了也还有共相证明者么三个猢狲夜　钱天明走尽空狼籍。

父子同心家业盛弟兄和气世情长普天皓月千江印匝地清风四海扬

　　南泉斩猫。

　　南泉全提正令赵州符到奉行二大老虽然临时杀活纵夺可观仔细检点将来也是破草鞋还有与南泉把臂共行者么举手击香几一下云一刀两段俱挥尽大家活弄死猫儿。

一刀两段绝疏亲杀活全提亘古今好手手中呈好手红心心里中红心

　　马祖遣人送书到径山国一钦禅师作一圆相。

　　马祖到即不点国一点即不到诸人还识二大老么一个鼻头两孔窍国师道钦师犹被马师惑好本多同虽然如是不许夜行刚把火直须当道与人看。

马师密叩径山翁尽在空圆一点中无柰国师轻漏泄谁知千里有同风

　　普化同临济赴斋掀倒饭床。

　　临济惯作白拈手段驱耕夺食普化到处彻底掀翻不留朕迹或有人问毛吞巨海芥纳须弥为复是神通妙用为复是法尔如然只向他道龙得水时添意气虎逢山势长威狞。

驱耕夺食验英雄尽底掀翻绝始终惊得主人浑丧胆毗卢顶上任西东

　　乾峰上堂法身有三种病二种光一一透得。

　　乾峰据虎头云门收虎尾虽然唱拍相随拳踢相应未免通身泥水且道不落廉纤一句作么生处处无私空合空法法皆归水投水。

当机一句绝罗笼电卷星驰空合空二种光兮三种病眉毛睫上隔千重

　　马祖因僧问离四句绝百非。

　　这僧与么问大似二八女子不系裙马师与么答也是怜儿不觉丑当时海上座若在请师直指西来意只向他道合取狗口更说甚么藏头白海头黑且道恁么批判还有优劣也无直截根源佛所印摘叶寻枝我不能。

四句离时全体现百非绝处露堂堂马师何必空饶舌累及儿孙乱度量

　　乾峰举一不得举二放过一着落在第二。

　　雪后始知松柏操事难方见丈夫心。

乾峰举处莫瞒盰具眼禅和仔细看觑透云门关捩子转身犹觉骨毛寒

打鼓升堂普请看云门出众被人谩乾峰落二回方丈各自归寮倒刹竿

　　南院上堂赤肉团上壁立千仞僧问掀倒禅床。

　　院云这瞎汉这僧虽有冲天之气且无入地之谋南院全提向上未免伤锋犯手若有人问海上座问壁立千仞便震威一喝何等剿绝免得他掀倒禅床堪作个甚么。

赤肉团边用最亲主宾有理实难伸相逢尽道休官好林下何曾见一人

　　障蔽魔王领诸眷属随金刚齐菩萨云云。

　　师云谩别人即得大慧云既觅起处不得一千年随从底是甚么云疑则别参金刚齐云我不依有住而住不依无住而住如是而住云也要大家知法眼云障蔽魔王觅金刚齐即且从只如金刚齐还见障蔽魔王么云青天白日不得说梦恁么批判且道合古人意不合古人意即今莫有知海上座起处底么喝一喝云人情尽处难留迹家破人亡四壁空。

魔佛空争不识他金刚击碎野狐窠迥然突出无遮障六臂三头唱凯歌

　　云门闻声悟道。

　　观世音将钱买胡饼放下手却是馒头领取钩头意举手喝一喝云且道是声耶是色耶是馒头耶是胡饼耶若向这里定当得出许伊具一只眼若定当不出海上座自道去也复喝一喝云黄金自有黄金价终不和沙卖与人。

闻声见色道明心廓露当阳手眼亲收放纵横由在我一回拈出一回新

　　波斯匿王问胜义谛中有世俗谛否。

　　佛云过去龙光佛波斯恁么问含元殿里更觅长安世尊恁么答穿过髑髅知音者少二大老与么问答宾则始终宾主则始终主不落宾主一句又作么生一箭落双雕诸仁者且道无说无闻如何话会只向他道碗脱丘又云碗。

主宾问答廓然倾兔角龟毛觌面呈两眼分明对两眼空争魔佛可怜生

　　台山婆子二颂

无柰台山这老婆如何特地起干戈赵州勘破空饶舌堪笑行人错过多

台山婆台山婆指点师僧能几个突出丛林老作家归来报道亲勘破勘破了没来由带累诸方成话堕

　　赵州访二庵主二颂

到处逢人便下钩大都好本共同酬等闲消息谁能测收放纵横得自由

庵主拳头竖最亲赵州关捩少知音鸳鸯绣出从君看不把金针度与人

　　首山因僧问如何是佛山云新妇骑驴阿家牵二颂

新妇骑驴阿家牵首山一句老婆禅今朝特地重拈出六臂三头任往还

新妇骑驴阿家牵觌面当机信口宣邻舍喜逢今日至笙歌引送画堂前

　　有句无句二颂

勘破沩山老古锥葛藤树上蔓支离禅床掀倒呵呵笑天上人间更有谁

笑倒沩山这老魔大家胡乱唱巴歌泥中有刺谁能委烈焰堆头长绿荷

　　万法归一二颂

万法归一一何归分明直下廓离微祖师心印明如日烁破乾坤遍界辉

行脚师僧个问头七斤衫子出青州句中若得真消息动地惊天出众流

　　庭前柏树子二颂

赵老庭前柏树子苍苍自古荫禅林参天踞地无人会摘叶寻枝直到今

庭前古柏翠幽幽直指禅人当下休无限婆心何太切五湖衲子豁双眸

　　东山水上行颂

云门拈出无生句诸佛分明绝覆藏无柰衲僧犹不荐东山水上乱商量

　　因径山容和尚垂问文殊是七佛之师因甚出女子定不得师云领取钩头意山云罔明因甚出得师云莫认定盘星山云钩头意在甚么处师便礼拜云请和尚归方丈便行师拈云伸手原在缩手里又云高着眼颂云

谁家女子太无端定里如何有许般今日从新亲看破通身庆快骨毛寒

　　径山索三玄三要总二颂

三玄三要句难分兔角龟毛眼里尘玄要皆空非实有一番提起一番新

个中难透三玄要迥出威音那畔边空劫已前高着眼临机活鱍任方圆

　　十智三玄总颂

十智同真三要玄看来好是火中莲无端特地扬家丑良马何须用举鞭

　　临济七事十九首

夺人不夺境三十乌滕犹未省白日天光失却牛春华烂熳铺山岭

夺境不夺人甜言蜜语未为真了然一句无多子语路分明好好陈

人境两俱夺正令全提恶辣辣安南塞北一齐收独坐寰中眼界阔

人境俱不夺雕弓已挂狼烟息冬冬打鼓祭江神野老讴歌忘帝力

金刚宝剑最锋铓独露当阳凛似霜退后进前身命丧总然佛祖也难当

踞地狮子忽昂头百兽闻知伎俩休狮子林中狮子吼旃檀国里独优游

探竿影草定龙蛇带角擎头在此时是圣是凡明了了涣然不必更三思

一喝不作一喝用龟毛兔角千斤重无言童子口喃喃尽大地人提不动

宾中宾奔南走北外边寻失却衣中无价宝灰头土面逐风尘

宾中主撞倒闲门与破户金刚抚掌笑嘻嘻泥人扶起琼楼柱

主中宾掷钓抛纶未得鳞拨尽江波徒费力倒拈宝剑入龙津

主中主正令当轩孰敢睹北海苍龙吞却珠南山大虫咬老虎

先照后用验方来闪电光中赤手栽生铁也须重煆炼金刚正眼顶门开

先用后照勘当人活捉生擒手眼亲若是金毛重按过假鸡肯放出关津

照用同时掌握全临机泼泼验愚贤单刀直入长蛇阵马丧人亡血溅天

照用不同垂手时抚怜赤子令人思同条生兮同条死笑看云山春日迟

一句当阳绝万门普天匝地独为尊十方沙界全身露佛祖都来一口吞

二句当阳觌面宣光明正大利人天迥然越格超方作普应高低绝正偏

三句拈来总现前四楞着地不须牵和泥合水随高下南北东西任往还

　　宾主句颂

当堂齐喝大家知宾主分明在此时左眼半觔右八两分疆立界本无岐

　　无位真人颂

无位真人出面门随方潇洒独为尊三头六臂擎天地历历孤明赤骨贫

　　三玄三要六颂

第一玄倾肠倒腹不能诠通身有口如何说眼里闻声鼻孔宣

第二玄耳中见色异新鲜鼻蛇吞却南山鳖脱壳乌龟飞上天

第三玄不待临时常现前是处绿杨堪系马谁家门里灶无烟

第一要拟议思量总不妙抬眸鹞子过新罗露柱灯笼抚掌笑

第二要一个鼻头两孔窍无舌之人善举扬五音六律胡茄调

第三要杲日丽天无不到万象森罗分外明烁破乾坤光晃耀

　　马祖一喝三颂

非即非离证此时几人到此用无疑耳聋三日儿孙广千古流传孰敢欺

一喝当阳遍界辉耳聋三日示全机大机大用流千古今古罕闻凛凛威

耳聋三日播家风一喝当阳显大雄涂毒鼓边休侧耳儿孙亘古用无穷

　　阅归真总义随时颂出

叮咛太杀启无端本地风光托满盘活鱍走盘珠有脚生机一路莫瞒盰法法本来元不假头头显露亦非真等闲识得东风面万紫千红总是春

　　阅真性决十则总颂

教外谁知有别传无纹宝印印机先非凡非圣堂堂露无古无今常现前

　　拄杖二颂

赤条条不涉春秋净裸裸何喜何愁活鱍鱍傍敲正打转漉漉劈脊当头有时格外提持有时觌面相酬有时全杀全活有时全放全收拈起时天回地转放下时自在自由收放纵横凭在我临机应用尽风流

撑天指地一条杖凡圣都来总不放赏罚分明与么行佛与众生没两样杀活纵横独自由自由自在空无相无相光中绝点埃离诸名相真快畅

　　颂天童密云老和尚二首

铜棺山顶驾虚舟情与无情白汗流庆快平生消旧梦无穷妙乐爽新秋人天瞻仰都行脚大地齐归拄杖头打尽圣凡无敌手儿孙界满荫神洲

雪月风花懒系舟随方潇洒尽风流千江有水千江映万里无云万里秋凡圣同途休转脚古今合辙个源头泼天泼地谁能委正令全提觌面酬

　　明星悟道三颂

雪山六载驾孤舟午夜明星息妄流大地众生开眼梦奇哉一切廓轮秋九莲台上收双脚百万人中出一头密密绵绵如是法师承授受古今酬

雪满乾坤不系舟纵横宇宙转风流孤轮霁色倾残梦遍界清光万国秋大地山河齐赤脚森罗万象尽抬头头头物物皆成现刹刹尘尘彼此酬

凛凛凝霜苇作舟顶门一点冻云流乾坤拨转三千界宇宙掀翻九十秋觌面不留元字脚当机谁敢弄虚头作家手段天然别不动眉毛早与俦

　　颂二祖十一首

山河大地渡人舟撩乱天花众道流赫日能消亿劫梦廓然倒岳尽倾秋五湖衲子休行脚四海高流谩出头面壁九年空碧眼神光只手那能酬

大地漫漫白练舟水晶宫里逞风流神光觑破尘沙梦妙湛圆明亿劫秋野鹤冲霄舒两脚孤云迥出万山头和光合辙随高下普利群迷与么俦

极目银山望玉舟广寒宫里水云流蓝关路上群仙梦白帝城中众鹤秋跣足渡江双赤脚披胸熊耳半山头九年冷坐人难信红雪齐腰犹未酬

现成公案不须舟隐显纵横顺逆流日月星辰同一梦山河大地共千秋香严树上悬双脚更有天龙竖指头须向此中端的得恒河沙劫悉皆酬

密云堆里驾孤舟水底清天翠欲流月载满船消皎梦风恬浪静碧潭秋水穷山尽收双脚撒手悬岩迥一头活捉苍龙全意气生擒玉象不轻酬

雪映千山驾玉舟云腾万里逞风流身骑白鹤冲霄梦倒跨麒麟过汉秋荫覆儿孙千百亿丝毫不隔达源头通天彻地人难测曜古腾今满界俦

浩满乾坤一个舟看来谁是我同流冰霜晓月毫无梦洁白身心当体秋三世如来难下脚十方贤圣那寻头晶辉朗曜微尘国一道清光亘古俦

本来个事不须舟妙湛圆明不动流作佛成仙重说梦超凡越圣更悲秋虚空粉碎愁双脚大地平沉忧白头碧眼胡僧常面壁更无言句可相酬

大方独步不程舟本有风光洞底流一榻清风无个梦忘怀岁月孰知秋自由自在长伸脚无虑无忧石枕头终日闲闲闲不彻不知何物可相俦

清波浩浩放孤舟爱水潺潺纵识流世事重重山叠梦人心曲曲水湾秋劳劳碌碌谁停脚有有无无孰转头识得源头无别水湛然常住洞天俦

我无生死我无舟人我俱无两岸流中道不存谁做梦山穷水尽孰知秋嘉州大象频伸脚陕府铁牛善举头八字打开人不识张三李四一齐酬

　　杲日丽天四颂

玄要三三无不周玄玄要要尽风流掀天揭地弘凡圣雾卷云收大日头

三玄三要如何旨劈嘴拦腮唯直指点出时人眼里睛当阳独露谁能委

十智童真直下钩千妖百怪一齐收孰能识得根源去法法头头触处周

十智童真碗脱丘一毫端上现琼楼分明捉败汾阳老始可全提正脉流

　　颂马祖一喝三日耳聋二首

全机应用不雷同一喝当阳显大雄三日耳聋方吐露儿孙千古播家风

霹雳一声轰宇宙雷音迥别震乾坤大方独步征龙象正令全提无等伦

　　颂高峰大师四句偈五首

海底泥牛衔月走金毛狮子泼天吼无位真人跳上骑露柱灯笼笑破口

岩前石虎抱儿眠岁月俱忘知几年　地一声绝复苏机权喜怒任方圆

铁蛇钻入金刚眼觌面分明脑后箭急着眼兮拔却箭回光一念超方便

昆仑骑象鹭鹚牵踏破虚空绝往还直下了然无别旨临时杀活句中圆

舌剑高峰利似枪妄将四句验诸方谁知反被诸方勘兔角龟毛较短长

　　金刚颂

我人寿者及众生四相皆空五眼明一合三心无所住超宗越格任纵横

　　四月初八日颂世尊初生公案二首

今朝正是本娘生动地惊天目放睛带累云门吃白棒盲龟跛鳖一齐行

指天指地为人扬目顾周行别有长不是一番寒彻骨怎得梅花扑鼻香

　　为水牯牛二颂

日用寻常这一头未知是马未知牛一回端的通消息蓦鼻牵来觌面酬

日日时时刻刻忘年年月月露堂堂悠悠荡荡潇潇洒刹刹尘尘处处彰

　　颂法身偈二首

山头石虎吼如雷无位真人笑满腮海底泥牛翻白浪火中木马奔嘶来

观音妙智畅奇哉五十三参显善财龙女顿超无垢界参参见佛众如来

　　法身颂四首

本来无假亦无真体露真常没四邻迥出一枝梅破腊百年公子不逢春

本来无物有何真真假无凭唤甚邻圣号凡名齐不立尘尘尽是本来人

我本无心那有尘一微尘内显其真廓然迥出本来面正体堂堂没却身

灵灵不昧妙明明了了常知坦坦平湛湛澄澄无去住绵绵密密证无生
嘉兴大藏经　大方禅师语录


　　大方禅师源流颂卷三

　　嗣法门人超鸣编

　　第一世南岳让禅师诣曹溪参六祖祖问甚处来师曰嵩山来祖曰什么物恁么来师无语遂经八载忽然有省乃白祖曰某甲有个会处祖曰作么生会师曰说似一物即不中祖曰还假修证否师曰修证即不无染污即不得祖曰秪此不染污是诸佛之所护念汝既如是吾亦如是。

　　八载掀翻一物无说来一物转淆讹顶门突出摩醯眼烁破乾坤耀古途。

　　第二世马祖一禅师在衡岳常习坐禅让和尚知是法器来问曰坐禅图作什么师曰图作佛让乃取一砖于庵前石上磨师曰磨作什么让曰磨作镜师曰磨砖岂得成镜让曰磨砖既不成镜坐禅岂得作佛师曰如何即是让曰如牛驾车车若不行打车即是打牛即是师无对让示偈曰心地含诸种遇泽悉皆萌三昧华无相何坏复何成师蒙开悟心意豁然。

　　一点当头痛着鞭车牛闯破四禅天眼空宇宙浑潇洒杀活纵横绝正偏。

　　第三世百丈海禅师参马祖侍行次见一群野鸭飞过祖曰是什么师曰野鸭子祖曰甚处去师曰飞过去也祖遂扭师鼻负痛失声祖曰又道飞过去也师于言下有省次日祖升堂众才集师出卷却席祖便下座师随至方丈祖曰我适来未曾说话汝为甚便卷却席师曰昨日被和尚搊得鼻头痛祖曰汝昨日向甚处留心师曰今日鼻头又不痛也祖曰汝深明昨日事。

　　哭笑升堂卷席回电光影里不安排当阳一喝聋三日本地风光遍九垓。

　　第四世黄檗运禅师参马祖值祖迁化时百丈庐于塔傍师乃请问祖平日得力句丈举再参因缘言老僧昔被马大师一喝直得三日耳聋师闻举不觉吐舌百丈曰子已后莫承嗣马祖去么师曰不然今日因师举得见马祖大机之用然且不识马祖若嗣马祖已后丧我儿孙丈曰如是如是见与师齐减师半德见过于师方堪传授子甚有超师之见一日丈问甚处来师曰大雄山下采菌子来丈曰还见大虫么师作虎声丈拈斧作斫势师打丈一掴丈吟吟而笑遂归上堂曰大雄山下有一大虫汝等诸人也须好看百丈老人今日亲遭一口。

　　耳聋三日示因由直下知归吐舌头丧我儿孙担荷得倾湫倒岳逞风流。

　　第五世临济玄禅师在黄檗会中时睦州为首座勉令问黄檗如何是佛法的的大意檗便打如是三问三度被打遂辞檗参大愚愚问甚处来师曰黄檗愚曰黄檗有何言句师遂举前话复云不知某甲有过无过愚曰黄檗恁么老婆为汝彻困犹觅过在师于言下大悟云元来黄檗佛法无多子愚搊住曰者尿床鬼子适来道有过无过如今又道佛法无多子汝见个什么道理速道速道师于愚肋下筑三拳愚拓开曰汝师黄檗非干我事师回黄檗举前话檗曰大愚老汉饶舌待来痛与一顿师曰说甚待来即今便打随后一掌檗曰者风颠汉来者里捋虎须师便喝檗曰侍者引者风颠汉参堂去。

　　六十乌藤不肯休三拳肋下岂轻酬归来依旧风颠样煞得滹沱正脉流。

　　第六世兴化奖禅师初为临济侍者后在三圣会里尝曰我向南方行脚一遭拄杖头不曾拨着一个会佛法底人圣闻得问曰汝具个什么眼便恁么道师便喝圣曰须是汝始得后又到大觉为院主一日觉曰闻汝道向南方行脚一遭拄杖头不曾拨着一个会佛法底人汝凭个什么道理与么道师喝觉便打师又喝觉又打来日从法堂过觉召院主我直下疑汝昨日者两喝师复喝觉又打师再喝觉又打师曰某甲于三圣师兄处学得个宾主句总被师兄折倒了也愿与某甲个安乐法门觉曰者瞎汉来者里纳败阙脱下衲衣痛与一顿师于言下荐得临济先师于黄檗处吃痛棒底道理开堂日拈香云此炷香本为三圣师兄三圣于我太孤本为大觉师兄大觉于我太赊不如供养临济先师。

　　东家学得宾主句西家拆倒无依倚衲衣脱下赤条条便见先师吃棒意。

　　第七世南院颙禅师上堂云赤肉团上璧立千仞时有僧问赤肉团上璧立千仞岂不是和尚道师曰是僧便掀倒禅床师曰汝看者瞎驴乱作僧拟议师便打趁。

　　掀倒禅床珠走盘当机觌面不瞒顸棒头有眼明如日要识真金火里看。

　　第八世风穴沼禅师参南院院问南方一棒作么商量师曰作奇特商量师却问和尚此间一棒作么商量院拈拄杖曰棒下无生忍临机不见师师于言下大彻玄旨李史君守郢州请师上堂云祖师心印状似铁牛之机去即印住住即印破秪如不去不住印即是不印即是时卢陂长老出问某甲有铁牛之机请师不搭印师曰惯钓鲸鲵澄巨浸却嗟蛙步　泥沙陂伫思师喝曰长老何不进语陂拟议师打一拂子曰还记得话头么试举看陂拟开口师又打一拂子牧主曰信知佛法与王法一般师曰见何道理牧主曰当断不断反招其乱师便下座。

　　棒下无生始半提铁牛心印露全机倾肠剖腹人难会去住随方绝是非。

　　第九世首山念禅师晚居风穴会中穴勉担荷大法师曰愿闻其要穴遂上堂举世尊以青莲目顾视大众乃曰正当恁么时且道说个什么若道不说而说又是埋没先圣且道说个什么师乃拂袖下去穴掷拄杖归方丈侍僧问曰念法华因甚不秪对和尚穴曰念法华会也次日与真园头同上问讯穴曰作么生是世尊不说说真曰鹁鸠树头鸣穴曰汝作许多痴福作么何不体究言句又问师师曰动容扬古路不堕悄然机穴谓真曰何不看念法华下语。

　　眉端上荐与多言拂袖下堂契本源古路悄然行一遍灵山正脉始流传。

　　第十世汾阳昭禅师历参知识七十一员后到首山问百丈卷席意旨如何山曰龙袖拂开全体现师曰师意如何山曰象王行处绝狐踪师于言下大悟云万古碧潭空界月再三捞捷始应知有问曰见何道理便尔自肯师曰正是我放身命处师颂三玄三要曰三玄三要事难分得意忘言道易亲一句明明该万象重阳九日菊花新。

　　拂开全体正堂堂十智同真不覆藏万古碧潭空界月三玄三要独超方。

　　第十一世石霜圆禅师谒汾阳经二年未许入室每见必诟骂一日诉曰自至法席不蒙指示念岁月飘忽己事未明有失出家之利语未卒汾叱曰是恶知识敢裨贩我怒举杖逐之师拟伸救汾掩其口乃大悟曰是知临济道出尝情师后室中插剑一口以草鞋一双水一盆置在剑边每见人入室即曰看看有至剑边拟议者师曰险丧身失命了也便喝出。

　　触着无明似未曾总然有理也难申白拈捉败无多子道出常情意转新。

　　第十二世杨岐会禅师参慈明总院事每咨参明曰库司事繁且去他日又问明曰监院异时儿孙遍天下在何用忙为一日明出师侦之小径搊住曰者老汉今日须与我说不说打汝去明曰知是般事便休语未卒师大悟一日明上堂师问幽鸟语喃喃辞云入乱峰时如何明曰我行荒草里汝又入深村师曰官不容针更借一问明便喝师曰好喝明又喝师亦喝明连喝两喝师礼拜明曰此事是个人方能担荷师拂袖便行。

　　狭路相逢一着先深村荒草话难圆知般事了为赀本三脚驴儿信手牵。

　　第十三世白云端禅师参杨岐岐问受业师为谁师曰茶陵郁和尚岐曰闻伊过桥遭攧有省作偈甚奇能记否师诵偈岐笑而趋起师愕然通夕不寐黎明咨询之岐曰汝见昨日打驱傩者么师曰见岐曰汝一筹不及渠师复骇曰意旨如何岐曰渠爱人笑汝怕人笑师大悟。

　　无端一笑起淆讹亲切钩锥不用多翻转面皮关锁脱明珠一颗照山河。

　　第十四世五祖演禅师参白云遂问南泉摩尼珠话云叱之师领悟献投机偈曰山前一片闲田地叉手叮咛问祖翁几度卖来还自买为怜松竹引清风云特印可令掌磨事未几云语曰有数禅客自庐山来皆有悟入处教伊说亦说得有来繇举因缘问伊亦明得教伊下话亦下得秪是未在师遂疑私自计曰既悟了明得说得如何却未在参究累日忽然省悟从前宝惜一时放下走见白云云为手舞足蹈师后曰吾因兹出一身白汗便明得下载清风。

　　通身白汗露珠流只用些些这药头祖父田园买卖了更怜松竹没来由。

　　第十五世圆悟勤禅师为五祖侍者一日部使诣祖问道祖曰提刑少年曾读小艳诗否有两句颇相近频呼小玉元无事只要檀郎认得声部使应喏喏祖曰且仔细师侍立次问曰提刑会否祖曰他秪认得声师曰秪要檀郎认得声他既认得声为甚却不是祖曰如何是祖师西来意庭前柏树子聻师忽有省遽出见鸡飞上栏干鼓翅而鸣乃曰此岂不是声遂呈偈曰金鸭香销锦绣帏笙歌丛里醉扶归少年一段风流事秪许佳人独自知祖遍谓山中耆宿曰我侍者参得禅也。

　　小玉频呼一线通香销金鸭眼初红鸡鸣撩起许相思搭在栏干九曲中。

　　第十六世虎丘隆禅师谒圆悟悟问见见之时见非是见见犹离见见不能及举拳云还见么师曰见悟曰头上安头师闻脱然契证悟叱曰见个什么道理师曰竹密不妨流水过悟肯之有问曰隆藏主柔易若此何能为哉悟曰瞌睡虎耳。

　　拳头举起大粗生睡虎通身是眼睛竹密不妨流水过曹溪一滴振家声。

　　第十七世应庵华禅师见虎丘侍行半载顿明大事丘忌日师拈香云平生没兴撞著者无意智老和尚做尽伎俩凑泊不得从此卸却干戈随分着衣吃饭二十年来坐曲录木悬羊头卖狗肉知他有甚凭据虽然一年一度烧香日千古令人恨转深。

　　声香味触辨纵横官不容针车马通密用全提谁解会父慈子孝立家风。

　　第十八世密庵杰禅师参应庵一日庵问如何是正法眼师遽答曰破砂盆庵颔之未几辞白省觐庵以偈送曰大彻投机句当阳廓顶门相从今四载征诘洞无痕虽未付钵袋气宇吞乾坤却把正法眼唤作破砂盆此行将省觐切忌便躲跟吾有末后句待归要汝遵。

　　当人掇出破砂盆价重须弥此话行更把葫芦倾倒地难教收拾累儿孙。

　　第十九世破庵先禅师参密庵庵住灵隐师分座有道者请益曰胡孙子捉不住愿垂开示师曰用捉作么如风吹水自然成纹。

　　风幡不是虎头斑鼻孔平空遭打翻血脉至今流不竭阎浮移在海南边。

　　第二十世无准范禅师初谒育王佛照照问何处人师曰剑州照曰带得剑来么师随声便喝照笑曰者乌头子也乱作后至灵隐破庵居第一座同游石笋庵有道者请益胡孙子话师于侍傍大悟后开法一香供破庵。

　　因风吹水水成纹杀却猢狲见太平明取乌头端的处西川隆庆剑州人。

　　第二十一世雪岩钦禅师在无准会下每遇入室举主人公便可　跳举衲僧巴鼻佛祖爪牙更无下口处此病碍在胸中十年后过浙东天育两山偶佛殿前行忽然抬眸见一株古柏触着向来所得境界和底一时飏下碍膺之物朴然而散始见径山老人立地处正好三十拄杖。

　　掀翻柏子廓然醒突出金刚正眼睛百炼炉中呈伎俩团团辊出口通身。

　　第二十二世高峰妙禅师谒雪岩才问讯被打出后凡入门岩便问谁与汝拖者死尸来随即打出后因睹五祖真赞忽然打破疑情一日岩问日间浩浩时作得主么师曰作得主岩曰睡梦中作得主么师曰作得主岩曰正睡着时无梦无想无见无闻主在什么处师无对遂奋志入龙须越五载偶同宿友推枕堕地作声廓然大彻自谓如在网罗中跳出元来秪是旧时人不改旧时行履处自此安邦定国天下太平一念无为十方坐断。

　　枕头扑落露尸骸万户千门一踏开几度秋风归未得抬眸忽地故乡来。

　　第二十三世中峰本禅师因观流泉有省诣高峰求证峰打趁出既而民间讹传官选童男女师问忽有人来问和尚讨童男女时如何峰曰我但度竹篦子与他师于言下洞然彻法底源峰书真赞付师曰我相不思议佛祖莫能视独许不肖儿见得半边鼻。

　　竹篦现出童男相直下翻身洞底源鼻孔穿来只一半至今描画不完全。

　　第二十四世千岩长禅师见中峰峰问日用如何师曰念佛峰曰佛今何在师拟议峰厉声斥之师求示法要峰授以狗子无佛性话三年因住望亭闻雀声有省峰复斥之师愤然夜半忽鼠翻食猫器堕地有声恍然开悟觉身跃起数丈如蝉蜕污浊之中浮游玄间天地一时清朗复往质峰峰问赵州何故云无师曰鼠食猫饭峰曰未也师曰饭器破矣峰曰破后如何师曰筑碎方甓峰乃微笑。

　　狗无佛性鼠生瞋触着通身冷汗淋方甓尽情筑碎了忽然开眼自知音。

　　第二十五世万峰蔚禅师谒千岩岩便问将什么与老僧相见师竖拳云者里与和尚相见岩曰死了烧了向何处安身立命师曰沤生沤灭水还在风息波平月映潭岩问不是心不是佛不是物是个什么师以坐具打一圆相叉手而立一日普请斫松师拈圆石作献珠状曰请师酬价岩曰不值半文钱师曰瞎岩曰我也瞎汝也瞎师曰瞎瞎岩命师充第一座一日岩上堂举无风荷叶动必定有鱼行师震威一喝拂袖便行岩示偈曰郁郁黄花满目秋白云端坐碧峰头无宾主句轻拈出一喝千江水逆流。

　　两次三番爬着痒磕来砰去贵承当无宾主句轻拈出一喝轰天全体彰。

　　第二十六世宝藏普持禅师万峰付师偈曰大愚肋下痛还拳三要三玄绝正偏临济窟中师子子灯灯续焰古今传峰临入灭时门人问曰和尚会中几人得法弟子峰示偈曰慈悲无念花开果熟因地分明慧宝致嘱清彻源源一派流千古万古来相续。

　　拳挥掌触示端由玄要家风据令酬粉碎山河无剩迹风流彻骨有来头。

　　第二十七世东明旵禅师因睹松有省见宝藏具陈悟因藏斥之遂亲炙座下一日藏问心不是佛智不是道汝云何会师向前问讯叉手而立藏呵曰汝在此许多时还作者个见解师乃发愤至第二日蓦然彻法源底遂呈偈曰一拳打破太虚空百亿须弥不露踪借问个中谁是主扶桑涌出一轮红。

　　打破虚空不露踪顶门涌出一轮红依稀似曲才堪听又被风吹别调中。

　　第二十八世海舟慈禅师初于万峰机下有省遂庐于洞庭山后一僧呵其见解师即弃庵诣东明一日明问曾见人否师曰见万峰明曰万峰即今在什么处师罔然明曰恁么则何曾见万峰师归寮三昼夜寝食俱忘偶香灯绳断堕地廓然大悟诣关前呈悟繇明曰老阇黎承嗣万峰去师曰和尚为我打彻岂得承嗣万峰明遂出关升座曰瞿昙有意向谁传迦叶无端开笑颜到此岂容七佛长文殊面赤也茫然今朝好笑东明事千古令人费唾涎幸得海公忘我我济宗一脉续绵绵掷拄杖云千斤担子方全付玄要如今拄杖谈以拂子击三击下座。

　　灯灭绳断贼身现脑后神光飞白练耀古辉今遍大千逢人拈出吹毛剑。

　　第二十九世宝峰瑄禅师因海舟造塔院斧伤足有省乃充火头一日负柴舟见曰将棘刺去作甚么师曰是柴舟呵呵大笑师罔然舟曰是柴将去烧却师遂起疑曰和尚毕竟是个什么道理故尔问我是夕刻意参究不觉被火燎去眉毛面如刀割以镜照之豁然大悟作偈呈舟舟便打师夺拄杖曰者条六尺竿几年不用今日又要重拈舟大笑师又呈偈曰棒头着处血痕斑笑里藏刀仔细看不是英灵真汉子死人吃棒舞喃喃舟曰即此偈语可绍吾宗。

　　伤锋刖足痛无般燎却眉毛更不堪莫向鬼窟作活计灼然一座白云关。

　　第三十世天奇瑞禅师参宝峰峰问甚处来师曰北京曰别有去处么师曰随方潇洒曰曾到四川否师曰到曰四川境界与此间如何师曰江山虽异风月一般宝竖拳曰还有者个么师曰无曰因甚却无师曰非我境界曰如何是汝境界师曰诸佛不能识谁敢强安名曰汝岂不是着空师曰终不向鬼窟里作活计曰西天九十六种外道汝是第一师拂袖便行宝乃付偈曰济山棒喝如轻触杀活从兹手眼亲圣解凡情俱坐断昙华犹放一枝新。

　　隔墙忽地唤哪哪箭入髑髅这老婆四百病中重拔出咬人狮子柰他何。

　　第三十一世绝学聪禅师依天奇奇问苦乐皆心因何外取师曰秪为不了曰是非皆事因何妄承师曰错认定盘星曰迷悟皆人因何不懂师曰早知灯是火岂向四方求奇乃付偈曰道者心同慈妪心争教赤子困群阴辅成架海金梁子佛缺方知补浩任师后居龙泉寺有僧问如何是本来面目师曰石香亭僧云便恁么去时如何师曰丧却了也僧问今朝盂夏八日天下丛林皆庆如来降诞之辰未审如来何处降生师于几上画个圆相。

　　独立沙场斑马嘶几回征战泪沾衣不因途路南针指八阵如何得解围。

　　第三十二世笑岩宝禅师参绝学便问十圣三贤已全圣智如何道不明斯旨学厉声曰十圣三贤尔已知如何是斯旨速道师下语不契一日洗菜次偶一茎菜堕水逐水圆转捉不着忽有省遂携篮归学见便问是什么师曰一蓝菜学曰何不别道一句师曰请和尚别问来后与学围炉次学曰人人有个本来父母子之父母今在何处师曰一火焚之学曰恁么则子无父母耶师曰有即有佛眼觑不见师曰子还见么师曰某亦不见学曰为什么不见师曰若见则非真父母遂呈偈曰本来真父母历劫不曾离起坐承他力寒温亦共知相逢不相见相见不相识为问今何在分明举似师学深肯之。

　　急水滩头彻底倾青天捞得对师呈一双赤手无他计贼入空房解转身。

　　第三十三世幻有传禅师闻灯花爆声有省直造北方参笑岩求证岩曰汝将从前得力处一一说来师具实答语中间岩蓦趯出鞋曰向者里道一句看遂把师话端一齐打断师通夕不寐明晨伫立檐下岩见唤师师回顾岩翘一足作修罗障日月势师当下脱然一日岩入堂曰我者拄杖要与人有要底么首座曰某甲要岩曰汝要作么座曰要他铲断天下人舌根岩以杖架肩曰楖栗横担不顾人直入千峰万峰去师跃然下禅床曰恁么须分付某甲往前迎取岩笑曰汝当久久执持一番始可打草去也乃赠一笠曰以此覆之无露圭角。

　　灯花熚爆夜叉头只履遭人截断喉回首风前多意气修罗面目太风流。

　　第三十四世密云悟禅师因挑柴过一山湾见一堆柴突露面前忽有省遂依幻有和尚脱白请益幻幻曰汝若到者田地便放身倒卧嗣后惟加骂詈师惭闷交感一日城归过铜棺山顶忽觉情与无情焕然等现正所谓大地平沉底境界时幻迁北京乃往觐幻问汝有新会处么师曰一人有庆万民乐业幻曰汝又作么生师曰某甲得得来省觐和尚幻曰念子远来放汝三十棒师抽身便出一日幻问忽有人问汝如何秪对师蓦竖拳幻曰老僧不晓得者是什么意思师曰莫道和尚不晓得三世诸佛也不晓得又一日幻举拂问诸方还有者个么师震威一喝幻曰好一喝师连喝两喝归位幻嘱师扶佛法师呈偈曰若据某甲扶佛法任他○○○○○都来总与三十棒莫道分明为赏罚。

　　中兴济北展经纶铜棺峰头眼廓明陷落华山百二座棒头敲出玉麒麟。

　　第三十五世浮石贤禅师首谒湛然和尚湛问如何是佛法的的大意师曰老老大大还问者个话湛休去一日同诸禅侣阅五灯会元值七贤女观尸陀林因缘有省遂说偈曰一池蛙鼓夜喧喧历历明明道口边通报五湖林下客从今不必更加参次诣金粟参密云和尚一日侍立次云曰古人问如何是诸佛出身处答薰风自南来殿阁生微凉汝作么会师不能答云曰快还我下落师瞢然力参三昼夜连呈数偈云俱言未在师自惭后有会处便入卧室礼曰某会也云曰如何是汝会处师曰鹞子过新罗云曰未在还我偈来师即书曰薰风自南来殿阁生微凉我今看破处也只是寻常云深然之。

　　七贤觑破铜山崩展翅鹏吞六合云太白峰前高调在神洲法脉暗流通。

　　牧牛颂

　　未牧

四蹄无力望空哮不辨东西路转遥头角纵横昂意气那知举步犯人苗

　　初调

歪斜鼻孔强教穿动着些儿痛下鞭牢把绳头无间歇日亲日近不须牵

　　受制

一从鞭策受奔驰溪北溪南步步随短笛无腔堪入耳晚山归去竟忘疲

　　回首

望月江天掇转头山山春草饱堪休自从认得家园处烟雾横眠影不留

　　驯伏

念兹在兹绿杨烟收放随随得自然纵使一朝无觅处依然不出碧溪边

　　无碍

类类同途万法如翻身直上戴嵩图南泉活计乘时用双角无栏乐有余

　　任运

窗中跃出入云中尾上烟霞色正浓带月始从芳草去归来又踏落花红

　　相忘

渠无牧我我无渠饥向芳丛渴饮溪烂嚼清风忘岁月天荒地老未曾知

　　独照

举目无人在翠微东风袅袅鹧鸪啼西天朝去暮东土古涧寒泉秪自知

　　双泯

海底行藏绝影踪月穿波浪水含空清虚一道家风别描不成兮画不工
嘉兴大藏经　大方禅师语录


　　大方禅师禅灯语录卷四

　　嗣法门人超鸣编

　　偈上

　　和慈受深禅师披云台韵十首

慈受深怀老药山二师并出始闲闲碧天皓月披云石今古分明廓世间

披云台上看飞云古往今来无二人啸月吟风真个乐逍遥自在一闲身

云台自适任腾腾旷野遥观物外明法法头头俱普现大千沙界广长生

草木枝头树树红知因识果享无穷同生同死常安乐端坐岩前振古风

楚汉英雄各斗攻明修栈道岂从容将军战马今何在盘古江山梦幻中

云水相逢问话头高低普应众禅流百川海纳凭多少直指根源当下休

毫无余念到人前土面灰头寄水边明月清风常伴侣和光合彻个中圆

龙蛇混杂显儿孙句里藏锋露本真狮子咬人卢逐块圣凡独脱迥尖新

本是无心何必休随方潇洒乐悠悠有为却是无为好顿悟玄沙脚指头

的意西来没细粗颠言倒语费工夫天然一种平常事吕尚抛纶始得鱼

　　和石屋禅师山居韵四十首

福城幽僻住堤西月满池塘水满溪开士且无惊险峻游人何必论高低盲龟自觉难离壳跛鳖谁知易堕泥翠竹产儿添意气苍松时有鸟来啼

笆篱门设未常关静看双轮几往还忆昔曹溪曾坠石笑今时辈会偷闲三三逐队风波境六六成群人我山一切是非多不管常伸两脚卧云间

古冢荒丘长野蒿那分玉带与金腰圣贤尽说归山好今古多闻隐者高透网赤稍冲碧浪开笼白鹤廓青霄老僧不管荣枯事冬夏春秋一破袍

碧池围绕翠篱笆柏树庭前谩吃茶太古风规真朴实今时学道尚骄奢心空及第无生果性地恒开优钵花室内红尘飞不到悠悠自在野僧家

大道无形没可凭出言吐气要相应与心无事恒知足与事无心何减增可叹可悲名利士无荣无辱淡闲僧平常一味安居好不识诸人会未曾

静闹闲忙总不差澄清绝点转请讹真常流注西来意流注真常见也么斗室轩昂斜径少笆篱宽阔向阳多饥吞栗棘浑无事间对溪山野绿萝

筴竹双扉久不扃高悬一盏古禅灯金刚室内休言梦正法堂中谩葛藤无说无闻真个妙有收有放本相应全机豁达元无定直透重关千万层

三十幽居径坞西脚跟下事更无欺春间花遍香茶笋秋季山多橡栗梨虎啸风生明月夜龙吟雾起晓天时同门兄弟分南北高卧凌霄更有谁

突出凌霄绝四傍明珠晖映振中央龙潭坎上朝阳暖狮子岩前岁月忘谷雨已前茶叶细清明过后笋尖长静闻钟磬是非外未审招提在那方

谩说居庵便自由少柴没米不无忧无知顽赖如狼虎晚进轻狂似马牛教汝活埋休露爪从余幻住且藏头不如意处真如意信手拈来用未休

幻住凌霄顶上头谁能把手共同游登山负米来禅客过岭担柴有道流白汗通身宜简点红炉片雪若能求诸人放下全无事何似山僧自肯休

宿露餐风在少年如今老觉更知艰向来人事随离合直下时流绝往还谩把丝纶浮绿水间舒冷眼看青山有缘却是无缘好百岁光阴顷刻间

山居漠漠竟无分幽谷深林兰桂薰明暗色空非见见山河大地岂闻闻长年懒得拈黄叶终日间来卧白云世上罕闻百岁满诸人何苦更趍奔

一入荒山只学呆通身有口未闲开他非我是多休辩笑月吟风且乐哉殿阁了然从此入薰风毕竟自南来三三前后分明举无著徒劳到五台

古涧流泉不见沙山巅苍翠绕藤萝风清月白长猿啸雾罩云笼少客过嫩竹垂腰逢雪厚老梅瘦骨遇寒多孰知祖道寥寥寂今古分明自琢磨

三十余年住小庵袈裟粉碎见褴毵枯椿倒尽添炉灶野果栽成有橘柑本地风光全体现十方云水竞头参如王气宇当轩坐指卷当年长庆帘

说法天然有石台不知何处得飞来遥观瀑布苍茫落四望云端叠翠堆峭壁难描三世佛孤岩易放一枝梅他方此界平如掌正眼看来没点埃

斗室寥寥傍石台长年寂寂户常开当家种草尚难入义学沙门莫要来狮子独游谁作伴野狐成队世堪哀衲衣零落朝阳补黑雾红霞快剪裁

淡雾云笼幽径深小庵日日碧沉沉闲眠竹榻浑无事静坐明窗孰有心虎啸惊人山谷响龙吟大地播雷音翻天揽海机枢妙觌面全提绝古今

无忧无虑野僧家自在逍遥度岁华以此更无余活计就中另有别生涯祗圆谩道无斑虎古路须知有铁蛇庵内不知庵外事其如林下叫归鸦

老僧鬓白瘦棱层一事无成百不能去岁毛团多尽起今年香芋又缠藤松花饼熟应供客苦菜羹香聊饱僧开得池塘非待月半边种藕半边菱

填沟塞壑满溪塘古往今来日夜忙站马如飞谋仕宦贪荣冒宠及经商一时快乐终非久万劫辛酸地狱长富贵百年谁保守请君趁此早修行

客探禅房至槿篱失迎有恕礼深亏槛毵破衲髼松聚撩乱头陀白发披入理深谈亡彼此门庭施设待何时主宾觌面谁回互始觉咸言上上机

日日间闲湛湛澄长年任运自腾腾个中消息曾无减那事如何得有增僻处罕逢云水客幽居希遇十方僧家私尽底向人说莫负山僧一片情

昨夜枕边旧梦侵觉来却值四更深全消亿劫情尘执荡尽河沙隔碍心翠竹无风青寂寂苍松有雨碧沉沉孤明历历非今古历历孤明亘古今

名利多忧不足跨清贫少乐野僧家心空不蓄无明草静念长开优钵花翠壁篱边抽嫩笋碧莲池内没浮沙我来二十余年事每度轩窗送落霞

自入宗门不学禅水边林下度余年浑身破衲蓑衣挂跣足头陀没盖缠松竹满山皆祖意鹤鸣空谷尽机缘夜来独坐连云石云散长空别有天

三十年来自隐居千红万紫几荣枯秋冬一味搜黄叶春夏寻常煮野蔬一钵充饥无个事围炉得暖是工夫山僧适意尝知足倒腹倾肠说向渠

石屋烟霞寄水边长年出入自相便深耕旷劫三轮地浅种多生一片田夜夜常贪月下坐朝朝独爱日高眠自由自在何忧虑无是无非乐自然

深居崖谷为修行每日恒思克己评三业纯和尘不染四缘无缺净功成饥餐白饭孤身健渴饮清茶双眼明选佛选官真笑具山翁那肯挂虚名

踏遍溪山竟日寻荒丘得住胜嘉林苍松夹道幽居远翠竹重围曲径深可叹世间名利士驰求不歇丧光阴空花水月谁能识学道无难贵死心

老我无能落得闲悠悠一榻卧云间法门茂盛多忧喜世道凋零更觉顽日暖诸禽声琐碎风和花谢破兰珊松花食尽黄精有正好安居懒出山

身贫道合掩柴门碧眼双开八字分散步逍遥观落日纵横自在看飞云龙吟雾起闻无见虎啸风生见不闻闻见俱泯忘对待见闻不立绝功勋

名山胜境结茅庐水便柴丰足有余腊月行持勤向火春天操履懒看书凝然湛寂空三际倏尔清寥镇十虚了了常知无一事灵灵不昧独山居

万物无常孰肯推荣枯得失一盘棋浮生梦幻谁能觉旷劫尘劳若个知一念知非心地印无心接物月临池为人无出清闲好再不清闲待几时

悠悠快乐野僧家活计随缘自偶谐昨夜雨声黄叶堕今朝风响送干柴庭前布满拥南壁屋后凭空堆北崖与事无心真得趣人生何必巧安排

二六时中了了知长年如是若愚痴桑田沧海从他变石烂松枯更不移两眼遥观千涧水一轮远照万方池人人不昧皆通达个个无欺尽可为

自惭没福又无才愧我无能独占呆土面灰头只恁去铜头铁额任他来生擒活捉凭收放正打傍敲勘几回一双碧眼玲珑极两个空拳另展开

方袍圆顶显沙门尽是如来的子孙依教奉行调意马听经持律制心猿参禅智鉴尘埃净打坐灵明涵养温一切时中俱不得个中消息没疏亲

法道凋零孰可摸小庵幽隐始良图周围翠竹深藏屋四顾清泉怀抱厨老桂馨香园果熟菊开扑鼻稻方枯家田米饭干柴草更有栊糠煨地炉

　　扇头吟二首

本地风光彻己躬灵锋施展廓玄穷遮天掩日无穷极覆地藏山迥不同三十三天曾　跳十擒十纵显威雄这般妙用谁能测尽在渠侬信手中

拈来无不是薰风殿阁微凉透己躬当体无依真快畅通身脱洒乐无穷森罗群象凭收放日月星辰掌握中拨转虚空弘祖道掀翻大地迥全功逍遥任性无遮覆遍界难藏个主翁

　　满关偶成

迥脱无依最上关总教佛祖也难攀千贤瞬目空悬望万圣扬眉绝往还岁月忘怀心荡荡时光懒记性闲闲有人若问其中意白发头陀开笑颜

　　偶占

无虑无忧即爽神一毫不假自然真豁开顶眼奇男子鼻孔摩霄能几人上古无端空断臂而今只得坐微尘尽云西意传来远谁识心花一段春

　　迎年

连天爆竹壮精神粉碎虚空没假真宇宙浑然同个体乾坤洞达只斯人灯花弥满三千界雪月和光迥刹尘更有一枝梅破腊馨香不是洛阳春

　　咏梅八首

腊里寒梅花有神琼枝玉骨露天真风霜叵赖谁同傲雪月相依绝点尘浮动暗香亡舞蝶浅清晓色有游人谩言藉此东君令先占芳魁劫外春

普应高低妙入神参差长短未为真红红绿绿枝枝现淡淡浓浓树树尘正眼豁开这着子心华洞达个中人和光合辙周沙界一体同观大地春

笑傲乾坤物外神纵横宇宙播家真眼空大地浑无物鼻孔撩天不染尘雪覆千山非一色月临万水映斯人生平不借东风力本有心华一段春

腊里梅花瘦有神豁开正眼见其真一枝独秀经霜雪五叶芬芳绝点尘最显西天初祖意惟明东土再来人二三四七无穷数扑鼻熏香万古春

老梅初发爽精神只要时人识假真凡圣二途休错认古今一道迥埃尘分明一段苦心事偏向枝头说与人雪岭泥牛能哮吼惊天动地廓然春

笔尖流出一毫神赤白青黄纸上真少有淡浓飘细雨多因老嫩洒微尘依希好似枝头鸟仿佛难凭树下人点墨画图成旧迹铺花簇锦显奇春

不会吟诗不损神无言无说自天真高低长短通非碍左右逢原遍刹尘荡荡无依个面目单单流露本来人无端特地空饶舌漏泄枝头几点春

无影枝头少有神何须向外别求真惺惺寂寂还同梦历历明明不惹尘碧眼豁开忘岁月眉端突露本元人断梅雪夜传消息难昧先天一段春

　　省幻四首

兔走鸟飞逐炎凉流光迅速可悲伤百年春梦多无实万事空花有几长假合四缘成幻泡大开双眼彻朝霜棚头傀儡千般巧普请诸人细自量

虚生浪死好思惟三界无安无久居个个满怀千载计人人欲保百年期贪心无厌忙如箭谁觉流光去若飞一去不来伸两手冢边添得块新泥

无常迅速定期难白日挑灯魂梦间顷刻光阴如拂电刹那岁月似潺湲达人得意先知退智者明心正好还返照回光须及早莫教空惜鬓毛斑

为人在世不归山甘丧残生醉梦间念念合尘心自昧时时背觉妄缘攀千思计策无为好万巧何如一个顽妙湛圆明休错过电光影里透重关

　　城居

个事分明已断疑灰头土面市城居掩关活计闲无比闭户生涯静有余格外知音逢者少同门相契到庵稀寥寥终日无为话寂坐常时送夕晖

　　阅诣南颐陈二大师除夕偈依韵答之

捧读佳章瑞气伸始知梅柳报芳春堂开绣雪鲲鲸化杖震娄江勘主宾活泼天机成大厦轩昂头角户门新谩云物理难赓颂聊写俚言笑倒人

　　再和诣颐二大师原韵三首

爪牙虽备未曾伸坐断寒崖万古春百怪闻知都远去千妖回避杳无宾河清海晏年承旧国泰民安岁月新瞬息百年谁觉老流光易度暗催人

青山密密把头伸绿水绵绵报好春大海澄澄通达主长江湛湛送迎宾鱼龙一一随波跃龟鳖双双逐浪新海岳掀翻无点滴天关拨转有奇人

金毛哮吼急翻伸布爪张牙吐露春独步寰中无二主横行海内没双宾腾今耀古年年灿动众惊群岁岁新万国同欢匝地士千邦共庆普天人

　　因事偶成六首

学道先须忘利名利名心死道方明明心见性称豪杰得本还原显大英

眼中瞳子面前呈铁壁银山没处行脑后圆光千万丈眉毛仍旧额头主

随缘浑日听天行消遣时光度此生宁守清贫常自足无求最乐任纵横

百千诸佛及众生烦恼场中假立名凡圣二途休取舍化城宝所悄然行

千言万语为君宣何故昏迷反倒颠富贵百年浑一梦阎罗那怕有银钱

肥鱼大肉吃多年鹅鸭鸡猪载几船本利算来谁肯让一刀定是一刀还

　　示超宗

山僧苦口劝修行得失荣枯快自评富贵只因多作福端严相貌岂天生

　　示人公案八首

现成公案人难会亘古及今达者知过量人行过量事从来寸步不曾移

现成公案快承当直下无难全体彰世出世间明了了堂堂独露宝华王

现成公案没商量剑树刀山总道场炉内镬汤无避处谁知当体是金刚

现成公案直如弦看破方知火里莲好似红炉一点雪大都海口不能宣

现成公案示无传觌面当机竖个拳无奈婆心何太切倾肠倒腹为人宣

现成公案劈头攒碧眼胡僧没处钻铁壁银山无出路泥牛石虎胆惊寒

现成公案本无生一大藏经是假名四十九年无法说一华拈出了然明

一枝拈出要人明顿发心华笑里评笑里藏刀全杀活单刀直入证无生

　　阅归真总义

叮咛太杀启无端本地风光托满盘活泼走盘珠有脚生机一路莫瞒盰法法本来元不假头头显露亦非真等闲识得东风面万紫千红总是春

　　指示迷涂二首

诸佛何曾为自求舍身命处更无愁三心不得皆通达任运腾腾与么流

山僧不为自家求普劝诸檀息闲愁富贵功名谁保守百年社稷付东流

　　阅古德种田语和韵四首

退步方知祖父田六根通利达先天现成公案重拈出大道何曾有后前

叹惜诸人插野田可怜水底去捞天牵枝带叶何时了佛法如何得现前

十方常住小丘田大地同栽奉佛天四圣六凡共一饱大家齐证未生前

若人识得这丘田供养恒河沙佛天刹刹尘尘俱普利世间世出尽周全

　　和中峰大师警世偈二十首

多因未了入胞胎带水拖泥去复来总被境缘遮道眼不知何劫得忘怀

动心俱是轮回业系念乖真生死根背触不分常一道看来是个铁浑沦

诸人若解机先语无字真经始可书千手大悲难摸索通身有口没分疏

贫人轻贱富人骄满肚无明把自烧劫火洞然毫末尽谁知半点不相饶

贪嗔痴爱正匆匆欲火交煎意转浓白日青天真见鬼明明自昧主人公

逆生烦恼顺生欢天上人间总一般顺逆场中高着眼英灵休把自心瞒

道眼未开浑是梦迷云覆闭黑漫漫灵明妙觉无遮障二六时中莫自瞒

岁月迁流暑复寒诸仁休恋六华村猕猴若不惺惺着到处尘劳生死门

休把良心埋没尽何须分外立规模如蚕作茧夸精进辜负西来个老胡

饥餐渴饮冷添衣尽大地人合共知历历孤明谁不识云何开眼纵嗔痴

千千万万说青黄那个男儿是当行问着主人公落处并无一个肯承当

胧钟老朽鬓须班两耳昏聋腿又酸气力毫无伎俩尽由他变态有多般

因缘勾引至娑婆果报分明柰若何知事少时烦恼少识人多处是非多

幻生幻灭海中沤和底掀翻豁两眸自古海枯终见底人心未死意先抽

传杯传盏名三奠为个髑髅犹未干流识不知何处去石人含泪胆惊寒

或烧或圹或坟埋几度荒丘狼藉来白骨似山谁保守劝君不必巧安排

和身脱下娘生骨今古从来有变更若向此番干得尽再无移动再无行

英灵那肯受人欺气宇如王势出奇衣里明珠全不荐得便宜是失便宜

牛头马面阎罗老共转如来正法轮剑树刀山同等觉更无余事可相亲

生死死生俱有分百千贤圣悟还迷知迷正觉通三际蓦地抬头日又西

　　示本弘

如来妙道为人宣事理融通廓正偏无住法中能普遍光明正大奉天然

　　顾玄公居士

圣贤作福贵通玄流水滔滔海纳川普应高低同合辙和光洞达任方圆

　　和栯堂禅师山居十首

撒手悬崖掷杖黎自由自在任施为吹毛出匣如霜刃利刃磋磨白璧玭栗棘蓬吞空万物金刚圈跳迥千岐兴来独步玲珑石懒去溪边采紫芝

日轮东出又西斜迅速无常谩自夸堪笑堪悲人面虎可羞可耻佛心蛇千方思算皆虚妄百计求谋总幻花名利场中休久恋翻身一掷透烟霞

一切俱来不可得三餐茶饭敢辞劳大千沙界轮双翼百亿须弥转一毛作佛成仙贤圣喜天魔外道鬼神号法门障碍皆如是不采无穷隐者高

一念无为忘去住个中谁喜复谁忧虚空粉碎君须证大地平沉绝学修两脚长伸眠白日翻身静听一声鸠方知大士无言说始信桥流水不流

初秋阵阵送风凉老桂新开香满房七处征心重说梦八还辨见转生狂三心不得千差悉一念空时万法忘临济三玄并料拣同真十智出汾阳

外息诸缘内绝求翻身更上一层楼从空放下知端的始信寻常这一头休说子湖凶恶狗谩言王老狠狂牛百川海纳皆归顺一喝千江水逆流

末劫众生难挽回拨无因果实堪哀专精妙道超凡骨善守贫穷养圣胎无著当机开双眼清凉觌面举茶杯三三前后知多少童子难分雪里梅

城郭园中结短蓬自来盏饭米无春闲时惯打嘉州象闹里勤敲搅海龙尽说庭前千岁柏谁知户后万年松虽然标格丛林榜堪笑盲聋瓮作钟

个中若了全无事这个从来也不消露柱无端先合掌灯笼特地手空招泥牛入海翻波浪石虎奔山踏断桥两岸豁开忘去住无忧无虑混渔樵

问疾毗耶不二门离诸问答绝思论无言无说镕凡圣非古非今彻果因三万二千狮子座恒河沙数法王尊默然一榻俱收尽丈室能藏百亿孙

　　训后学志行品

既到三宝地上要作难遭之想预先立志孤高然后道心宽广善扶架海金梁竖起撑天柱磉当为万世规范堪作千秋标榜时时意气和同刻刻胸中坦荡行事小心谨慎不得粗浮卤莽通达随处作主切莫成群结党与人解黏去缚不得自投罗网因缘自有龙天不必苟图勉强依我这般行持人天自然瞻仰有日果熟香飘安乐必然后享

　　悬匾额

万年香火一禅灯匝地普天人仰登百亿须弥皆共照如同晓日正东升

　　监院朗真请赞

海阔鱼龙隐天空显朗真禅灯亲授记尊重汝为人觌面无回互当扬独露身大机全大用纵夺爽精神喜怒谁能测雷音播刹尘

　　大方禅师禅灯语录卷四终
嘉兴大藏经　大方禅师语录


　　大方禅师禅灯语录卷五

　　嗣法门人超鸣编

　　偈下

　　访双林山幢大师读弘觉老人留题和韵

高人贵隐最危峰久阔疏来犹叠重千里同风常觌面万途合辙没遮桻生擒带角青山虎活捉含珠碧海龙秋月后临丹桂淡小阳前至菊方秾

　　安三世佛座

坐断昆仑第一功毗卢顶上称英雄普天匝地威风广始可全提正脉通

　　圆通应化入藏

尘尘实际本和同运出诸檀信手中千眼豁开皆普现玲珑活鱍妙无穷

　　示参禅四首

参禅须铁汉提起吹毛剑截断死生关突出本来面

参禅须真参悟须要实悟迷悟俱打脱豁然超佛祖

参禅无别说生死须要切踏破上头关独证无生灭

参禅最直径掇出轩辕镜好丑自皆知明心达本性

　　又示参禅四首

参禅朴实要真参参到无参绝往还一念不生当体现顿然直透祖师关

参禅奋志贵新鲜抖搜精神绝盖缠返照回光终看破始知父母未生前

参禅切忌去贪眠剔起眉毛捏两拳愤到悬崖方撒手翻身打破赵州关

参禅直下了无生踏着无生生不生了了明明明了了毗卢顶上任君行

　　西径山八景

　　天掌峰

如天普盖迥群峰大地山河掌握中整旧岿然成宝殿重新托出镇长空

　　云笔峰

笔尖锋利写青云五色霞光分不分文彩纵横舒妙用虚空图满点无痕

　　峨眉峰

峨眉额上有明珠突出高摽耀古途开合自由惟在尔遥观旷劫后来苏

　　万菊轩

万菊重栽脱体彰风从花里过来香象王室内谁宾主狮子轩中孰举扬

　　浣云池

辉天鉴地尽圆通合水和泥印碧空万壑拱朝如海纳千年常住翠微中

　　骊珠峰

布雨兴云起卧龙珠轮拨转半空中当阳独露无遮覆亘古弥今献梵宫

　　迎晖亭

大地漫漫慧日升山河灿灿悉皆明森罗万象容交彻月白风清若个迎

　　鳌鱼石

金鳌腾跃体刚坚独卧双林更不迁灿烂峰头吞日月眼空四海鼻撩天

　　和曹溪憨大师韵

滴水源同海千途迥化城天高星影淡地旷月光明懒睹有为法勤看无字经尘尘俱了达半偈证无生

　　示老不回头

雪屋离披破漏舟东坍西倒处风流迷云覆盖千生梦障雾含藏万劫秋鹤发妇人速歇脚霜须男子快回头雪山诸狱寒冰地慧日能消顷刻传

　　示众

撩乱天花汩没舟尘缘弥满不通流贪嗔未了天长梦解脱空无地久秋鹤发老翁好住脚鹭眉长者早回头高超十地真豪杰越格英灵独步俦

　　过临安访杨怀眉明府喜建新署

光明百里众宣扬勿用公家一粒粮堂阁重重新画彩楼台叠叠体全彰安邦越格民无恙定国超群士有望千载留题碑载道君臣底句意偏长

　　祝径山费老和尚六帙

金刚齐寿并师肩师比金刚寿愈坚无我无人超四相有权有实越三贤诸天共集看挥尘七众俱临奏没弦大地儿孙同庆颂当轩踞坐老金仙

　　付观察大可钱

一条拄杖赠英雄二谛融通大可翁捩转天关无上下掀翻地轴没西东发挥临济三玄要铲荡汾阳十智同打尽圣凡谁敌手全提正令阐纲宗

　　和张拙秀才见道韵

无边真照遍恒沙情与无情共我家九有四生同一体六通三昧迥无遮灵机活泼忘高下妙道纵横没正邪世出世间无挂碍真如佛性眼中华

　　奉慰王书翁护法时在佛山二首

绝后苏来事事余始知身外尽空诸突然惊散罗浮梦杲日当空照雪书

权宜方便示多门入理深谈翁独尊离合悲欢推岁月清晨日午又黄昏

　　顾仰溪居士持祗园鲁公见道偈次韵四首

一击超方忘所知浑然觌体有何疑大圆宝镜悬空挂历历孤明照不欺

月映千江印水湍汪洋湖海九洲宽海底泥牛吞日月拈起牛头尾上安

平沉大地原非水白浪滔天没点痕临济三拳踞返掷云门一棒报师恩

古今好本大多同赤白青黄共紫红始显五宗通合辙和盘托出现金容

　　维摩晓日

晓出扶桑海底红腾今耀古振长空十方沙界维摩座百亿须弥一榻中

　　山居口占二首

山居百事不干怀早去锄园晚拾柴趺坐起来闲补衲饥餐渴饮自徘徊

山居日用懒修行步入云霄一坦平是圣是凡浑不管呼魔唤佛任他争

　　赠太平寺祥符关主出关

掉臂竟行非好手关前罢问未为能天然一种平常事踏着平常还未曾

　　赠澄庵关主出关

有理无言何处伸敲枷打锁出关津机先若问关中事毕竟将何指示人

　　王俊翁居士呈偈答之

一点灵光个个同多因迷失在其中若能返照通无梦彼岸亲登这老翁

　　示本弘庵主

净极圆明独露真翻天覆地播家珍头头法法皆真现正体堂堂没脚伸

　　示独觉二首

雪满长空不见舟微尘国土任纵流平沉死水浮游梦性海掀翻正值秋匝地寒风浸两脚普天浩月廓人头琉璃殿上无知识玛瑙阶前有应酬

天共白云个晓舟水含明月两和流掀翻本地风光梦迥出先天皎洁秋半个蒲团安我脚一条拄杖过人头高提正印凭拈弄手眼通身恁么俦

　　天童师翁密老和尚题金山和韵

白浪滔天迥出头洪波浩荡截中流古今度尽人无数独坐江心觑小舟

　　祝雪窦石奇老和尚寿

虚空同寿本齐年极目遥观孰在先明觉家风重话振天童正脉赖师传

　　赠钱履卿护法

随缘放旷不知旬物外应知大地春明月清风常作伴世间世出一间人

　　随费老人住维摩偶成

独坐虞山第一峰大观江海沸重淙播扬解惑弘严统流注真常演济宗树古普天人浩仰林新匝地尽归从默然一榻俱收尽翅转鹏抟不见龙

　　侍老人过溧阳万古寺

脱体无依本自圆单提直指利人天慈云弥布千峰外法雨均沾一着先电激雷轰全正令旁敲正打廓尘缘大家共唱无生曲觌面堂堂出格禅

　　和百峰兄礼祖塔韵

巍巍宝塔插高岑欲礼从教步翠林伫立才思远祖迹低徊忽送几松音堆珠似拜鹏抟下明月如怀晏坐深历历孤明谁昧得天长地久覆群阴

　　警同衣二首

欲见灵机破本参本参一破始深谙当人任性当人委自肯泯心自肯甘觌体全空正法眼寸丝不挂别何谈本来无物曹溪旨万古宗风显岭南

禅心全放亦全收顺逆高低普应酬凡圣二途俱不立古今一道尽风流掀天揭地谁为伴捉象擒龙纵意求若有这般真妙手毗卢顶上任君游

　　示顶觉

雪满长空懒放舟和光任运不随流金轮天子寰中旨铁甲将军塞外秋玛瑙阶前亲下脚琉璃殿上独昂头君臣道合犹宾主野老讴歌绝唱酬

　　和瑞洪禅师游五台山韵

　　翠岩南台

南台拥翠迥群峰亘古弥今献梵宫万载无移恒不二千年围护主人公

　　挂月西台

峨嵋挂月照西台白象云端睹未来鼻孔撩天谁肯荐青毛抖搜笑颜开

　　协斗北台

斗转星移万仞峰天关地轴野奇逢高贤到此休停脚就路还家遇祖翁

　　锦绣中台

中台锦绣畅奇哉帝释天宫奉献来七佛之师全体现惊群狮子口长开

　　和雪萍法师念佛四首

生缘何必苦奔忙忙里抽闲至佛堂一句弥陀通净土六方尽是我家乡

老年无事一间身身外无余休问津自性弥陀当体现人间天上是能仁

病因贪爱纵嗔成三业坚牢是苦情一念回头全体佛总教四海尽澄清

死死生生念不忘一尊古佛要承当从知梦幻多圆觉顿发心莲扑鼻香

　　种树成林

宝树成行现刹前斩新条令迥天然根盘劫外灵枝茂叶覆娑婆盖大千

　　和雪窦石老和尚韵

扑鼻馨香不自夸一枝独秀足生涯昔年太白人瞻仰今日重开优钵花

　　宸安护法至庵[言奉]经

忙里抽闲真道场殷勤顶礼法中王千华台上黄金相个是莲邦脱体彰

　　赠陆伯贞居士

宝杵全提大有威魔军胆丧避如飞奉公不二扶三宝行所难行世上稀

　　赠石君用居士

春风夏雨果因中七宝莲开灿子隆宿世栽培今又胜功圆瞥地豁然通

　　赠顾君常居士

似天普盖独君常一念回光迥十方诸上善人常聚会灼然世世福无疆

　　赠穆瑞芝居士

聪明世谛占鳌头顺逆波中能放收识得源头无别水纵横自在任悠悠

　　赠倪仁毓居士

舌利心慈绝异同人天丛里独英雄春回斗转知端的任运腾腾显汝功

　　示世愚痴

终朝情切唤频频昧却灵山个本人口气不来空两手百般惟有业随身

　　示刘奉泉预修

斋主告虔还受生一铺功德谨随身当来欲证无生果直下须除有漏因他化天宫休错认亲登宝所在斯人从来佛法无多子一片婆心为汝陈

　　过建平访石丰法兄

报恩别后各西东此地今朝又得逢片片慈云倾大雨冷冷甘露洒长空高低普熟人情旧培植多收祖道隆老我不吹无孔笛相看合掌异中同

　　赠颐陈禅师

霜凝冰洁白云堆锦上铺花浪涌催月照楼台频竖尘光临殿角叠浮杯登堂言句分明举入室机缘勿用猜四海英灵凭去住龙池独步任从来

　　和钱维宇居士

凡圣都来掌上挥星移斗转看流辉枯藤作杖青龙活烂草成鞋白象威正打令行谁肯觉旁敲蓦地孰知非如君不愧参禅客九上天童唤不归

　　和瑞光笠云禅师扇头韵

大唐阔步绝无俦踏倒须弥百亿州迥脱无依开正眼清风明月两相酬

　　赠张敬泉居士

诸天三宝常恭敬福海长流无尽泉顺逆滔滔曾不间纵横活泼任方圆

　　赠陈君伟居士

君伟大事信多年忙里抽身不着边独显赤心常片片看来真种火中莲

　　赠张瑞甫居士

唯我知君不外求听天株守是根由光阴不换寸金去有好儿孙何用谋

　　赠张吉甫居士

宽然厚道与人周性海无风舟自流渡尽我人登彼岸一轮明月碧波浮

　　示明法

明法因由为汝宣回光自觉速须研唯心三界凭君往作佛当前总寂然

　　赠项秀南居士

法门梁栋显奇功拄地掌天振八风这里若还摇不动当来般若智无穷

　　赠慧生耆宿

慧日高悬耀我晴普天匝地悟无生玄通法法随心印无碍头头似掌平能破千军诸室暗普同万载犬光明遍周沙界全身露百亿须弥觌面呈

　　送苍霞法兄住牛头坞

孤峰顶上独为尊楖栗横担不顾人双径难藏千古月一轮易覆万山春牛头祖父从来旧马足儿孙又复新共气连枝呈好手三玄三要本同真

　　和青龙和尚扇头韵

溪山各异锦重重云月虽同映梵宫合饮建平甘露水同彰广德播宗风昙华弥满龙山座优钵江陵豁达通共气报恩为晚渡连枝祖道日东红

　　赠钱佩玉居士

千华台上光明藏现却灵山那一尊去岁殷勤今又猛始知办道久长心

　　赠超出

踏着方知得自由无忧无虑度春秋虽然旧阁闲田地几个亲曾到地头

　　李钦安居士

当体全空不假名色空明暗掌中擎乾坤日月凭收放活脱纵横自在行

　　朱君昭居士

毫端点出迥丹青手手玲珑日月明法尽融通能普利和光无处不纵横

　　赠公安张居士

行无住坐无止行住坐卧忘彼此彼此不分绝去来孤明历历廓终始始终不二自闲闲独坐当阳无个事见也么咄觌面全提惟直指

　　示姚敬泉居士

普应高低种福田善栽一切众龙天四圣六凡波罗蜜两足齐尊一并肩

　　朱伯卿居士

密行潜修世莫知檀波功德起人思知因识果龙天祐两足齐登达正基

　　罗奉泉居士

为人朴实是修行梦幻空花须自评圣号贤名权借用南山紫气庆长生

　　龚蔚彝居士

妙湛圆明在未生未生面目廓然明只消弹指功夫到突出摩醯正眼睛

　　李瑞云居士

学道由来澹利名直教心死道方明室中有伴常精进得本还源显大英

　　闻孟卿居士

不二堂前万古同普天匝地扇仁风灵山一会依然在迥出扶桑日正红

　　赠济宇陈居士

道本恒常贵在仁菩提一会道方亲依然殊胜观音力微妙庄严遍刹尘

　　赠曹奕芳同俊明乔梓

维摩室里欣今日格外知音空合空三万二千同一榻恒河沙数共禅宫

　　朱君令居士

蜜云堆里驾孤舟水底青天翠欲流月载满船光皎洁风恬浪静碧潭秋

　　赠见月禅德

一轮皎洁普天辉体露金风匝地归万里碧波含有象千江翠色洞无依澄澄湛湛超三际历历明明越四维一目了然收摄尽殊涂合辙迥全威

　　示信甫郜居士

明珠一道耀沧州怀抱高超越格流世世永离三界苦生生常住一轮秋未登宝所休停脚直造毗卢顶上头一念万年恒自在西来直指别无俦

　　赠南山李茂初居士

福海滔滔唯茂初生来性禀智无更魏魏气宇齐瞻仰卓卓端方贵在行出入融通真道德纵横无碍显斯人夙承道爱殷勤甚千里同风效我诚

　　陈敬元居士

斋僧塑佛龙天喜造殿修桥神鬼欢念念回光开信地如君不肯自心谩

　　汪侍兰居士

西来的意自评评直指无言当下明列祖相传无实法觅心不得即无生

　　张尚公居士

本来无佛无众生取舍之心正眼睛眼里蓬尘着不得不消一句了然明

　　徐胤蕃居士

学道无难贵老成万年一念再无更灵灵不昧常安乐了了恒知证不生

　　示王明伯居士

古圣从来不自求先贤克己伏人愁自他俱利称豪杰越古超今出众流

　　示闻悟

若能转物即如来一念回头信地开闻悟了然恒湛湛宝华王座妙莲台

　　示超功

安居无事好修行勿负前因昧此生顺逆风来吹不动菩提显现自然成

　　示大坤

道在身边不用寻举止动念与拈针卒然刺着娘生面始信从前错用心

　　示超佑

参禅学道要坚心莫昧灵感观世音岁岁殷勤今又猛始知大地是黄金

　　示永觉

请君学道早修行返照回光须自评父母未生何面目顿然独脱了无生

　　示汪应凤居士

及时耕种及时收急里抽身急里修果满功圆时节至融通二谛逞风流

　　叹世

茫无本据使神通昼夜奔求错用功名利闹场休久恋请君莫昧主人公

　　谢众檀信

一喝当阳应万机诸檀福慧等天齐声声哮吼超三界觌面全提迥悟迷

　　诣南和尚辞院

济北寥寥意在秋岭南列派更绸缪弘宗得髓人天庆宴坐调心大地酬云散日轮真体露水含明月不同流光扬祖道斯为首说法娄东第一俦

　　赠齐葵林居士

无边真照迥葵林拨转灵机耀古今贫道自惭无可赠聊拈短句谢知音

　　和管有葵居士韵

爱河竭尽不须舟苦海掀翻绝点流任性逍遥忘岁月随缘放旷度春秋玄通殿上初行脚无碍堂前正起头诸佛三千齐合掌即今诸佛共同酬

　　悼香林佛古和尚

道化娄东志未休法幢高竖播神洲宗风大阐长安地貌古曾承天子眸跨步蹋翻波底月舌端吐露海中沤纶竿罢钓英贤已赖有儿孙普应酬

　　初夏偶成

绿树荫浓覆夕阳小庵倒卓影池塘南来荷叶微风动当体清凉一段香

　　秋思二首

心同孤月普天秋旷野遥观大地愁尽说死生皆有分看来那个肯回头

幽鸟栖林不记秋井梧叶落始知愁泼天泼地腾空去何故诸人不转头

　　除夕

锣鼓喧阗送腊神不知此夜孰为真围炉共说无生话击竹惟凭有主人一体同观三昧火无心不落万般尘瓶梅未藉东风力预掇枝头几点春

　　元旦

妙手全彰臂未伸展开大地古今春老梅遇雪谁宾主嫩蕊逢霜孰主宾百宝光中颜不改千华台上色更新掀翻宇宙须知已笑傲阎浮过量人

　　付监院朗真徒

一条拄杖拨微尘拨尽微尘独朗真耀古辉今恒不绝喧天震地播家珍咄全机大用提新令济北宗风赖子振

　　付盛夫人(法名超祖)

祖道当兴一辈雄女中豪杰显威风圆通宝殿千年盛无碍堂前万载隆

　　赠超凡优婆夷

山僧最怕嘴卢都兄弟联芳意不殊共气连枝咸个体一条拄杖两人扶

　　精进堂满七

一二三四五六七罗纹结角在今日个中切莫自瞒盰那事如何得的实

　　示朗月

朗月孤圆不住工光明烁破太虚空普天匝地超凡圣耀古腾今越始终豁达威音个面目融通那畔主人公大千沙界毫端现百亿须弥掌握中

　　示普盖沙弥

一点无明俱普盖慈云弥布不通风豁然觌体薰风至殿角微凉彻己躬

　　赠张仁甫居士

超宗越格不他同从此归心善始终一切周全常道爱法中弘护赖吾翁

　　与普擎禅德

一切多来是普擎云何觌面不舒呈头头物物澄澄露刹刹尘尘湛湛明句里超宗弘祖道言前达本显无生纵横顺逆皆方便手眼通身绝爱憎

　　卓庵禅德呈偈答之

拦腮一掴迥千秋直下能消万劫愁这里若然亲荐得波翻浪涌出人头

　　示恒一师

牢关把住不通风内外中间绝始终信脚踏翻关捩子古今恒一老禅宗

　　示融和

如来妙道本融和堪笑时人错过多两眼分明无别物请君荐取莫懡　

　　徐君选居士

知君不被爱情缠宝剑横拈直向前挥尽尘缘须自肯是名精进佛齐肩

　　示洞然

学道先知忘我人我人不立道方亲洞然突出娘生面物物头头是本真

　　示普明

浩然不动契无生若入无生无不生荡得胸中憎爱尽普明即是月孤明

　　赠超觉

父母非亲那个亲半生为道究前因当阳点出其中意直下知归脱体人

　　示普信

一切同天俱普信十方共日要知因长年努力时时究每月精勤日日新礼拜殷勤求出世汗劳忍苦显斯人功圆行满离三界果熟香飘脱六尘佛界魔宫凭汝意人间天上自为珍

　　为庵主出关语

渠年三十一回头六六为僧作比丘忏法三时勤发露华严八部诵无休经书舒写真圆妙秘密全彰辊芥投把住玄关忘去住放行鸟道没踪繇宗亲一一俱超往伴侣双双乐自由地轴掀翻无上士天关拨转显高流三年行满功无关千日重辉无不周一切诸檀通报答十方信施悉皆酬人天入室开双眼佛祖临门展两眸全始全终全意气虎头虎尾一齐收且道收放纵横一句作么生道聻问取关中主

　　大方禅师禅灯语录卷五终
嘉兴大藏经　大方禅师语录


　　大方禅师禅灯语录卷六

　　嗣法门人超鸣编

　　佛事

　　送诸檀神位入不二堂示语师云创立禅灯振祖风腾今耀古不殊同生擒戴角三山虎活捉骊珠四海龙一二承萱张吉甫四三敬老秀南翁诸檀竭力人天祐众善齐归法道隆如是因缘如是果无边胜福享无穷千年常住无生灭万载留名表始终世世知因居佛地生生不昧主人公遂托神位云过去未来现在各各还知自己安身立命处么山僧今日和盘托出更有一问大众且道如何是吉甫承萱敬泉秀南诸公的面目汝若识得他的面目便识得自己的面目识得自己的面目更识得三世诸佛历代祖师的面目总未识得山僧不免重下注脚乃安神位云金刚不坏金刚德无漏堂中无漏功。

　　为项秀南居士封棺师云秀南翁秀南翁撒手悬崖末后雄觌体不违诸佛道转身抹过太虚空庭前亲友谈如昨堂上儿孙泪血红惟孝惟仁无尽意思恩思德不雷同孝扬冉子称千古名与张公万世隆蓦竖拄杖云秀南居士到这里还有罗笼不肯住呼唤不回头者么咦勿用山僧重注脚相逢尽在不言中以拄杖打圆相云封。

　　尽七请对灵垂示师云及第心空孝善前心空及第为君宣全消亿劫情缘尽扫荡多生溺爱缠表正行端登两足行端表正佛齐肩上和下睦阴阳顺令子贤孙世代绵静坐影堂恒自在看来真是火中莲金莲一朵根深秀玉蕊枝头五叶鲜七宝池中红灿灿八功德水碧涟涟波光淡荡涵秋月花雨缤纷散满天踏着上头关捩子率陀宫里伴金仙有人未识君前事今日山僧再举圆复云昔日古唐频布施当年绣雪化悭贪披霜带露勤精进冒雨冲风自肯甘密密禅灯大护法绵绵大觉小伽蓝时时极乐无生话刻刻莲邦国里谈胜境明师曾顶礼名山知识应时参汗劳能忍曾无怠不惜危亡力荷担大众正恁么时且道秀南居士真机独露迥脱尘缘又如何委悉竖起拂子云一道灵光常不昧堂堂在处现瞿昙。

　　为瞿氏老安人临终垂示师云智种灵苗同希增秀果熟香飘我今受授阿耨菩提达无前后生死关头急须通透祗如独脱一句作么生道阿呵呵无男女相个中贤本地风光名不朽。

　　请对灵垂示师云惟君道念如天远汝又诚心地久长列圣若知冰雪冷诸贤闻听搅枯肠以如意击香几一下云寂莲寂莲可闻么又击一下云还会么携身换步出兰房端坐无为在影堂弹指直超安乐国刹那迥脱即西方咄山僧今日毫无赠般若聊将为举扬。

　　为绣雪堂颐陈大师烧香师云霜锋雪刃气磨砻两处开堂演济宗绣雪堂前弘大教祗园会上播家风金明列派分南北兴善抽枝迥别同法至娄东经暑夏道行吴地几寒冬婆心特煞为人切愿力弘深志未穷报化佛头谈实相岂期缩手告缘终遂击香几一下云现前大众还知我绣雪堂上法兄和尚绝后光前波翻浪涌底乐处么若有知得不妨师师授受祖祖相传作他儿孙源远流长去也喝一喝云拈起一枝无孔笛好风吹入九霄宫。

　　为缪仕贤居士临终垂示师云八十年来一老叟真诚朴实出人头未生面目君须荐脱体风流得自由遍界纵横凭去住随方潇洒任优游尘尘浑入毗卢性刹刹圆融最胜幽一切圣贤如电拂大千沙界海中沤。

　　为齐葵林居士临终垂示师云恕名齐姓别号葵林透海穿山努力追寻撒手他方高着眼看来谁合我胸襟老居士当着猛省更莫沉吟然虽如是且道末后一句又作么生咦一觉黄梁归故里光前裕后孰知心。

　　请对灵垂示师云堂中宴坐谁为主室内横眠孰作宾坐卧主宾原不二同观一体现三身法身无相君须荐法眼无瑕汝自珢肉身是假终归假色相非真却像真真假齐齐齐不立堂堂独露本来人齐老居士识得本来面目成佛已竟良久震威喝一喝云当阳一喝三身具觌面全提两足尊。

　　为张桂亭居士对灵垂示师云桂亭桂亭昭昭灵灵师长不问撩起便行撒手悬崖与么去千华台上证无生。

　　为顾尔招居士对灵垂示师云昔日深思顾尔招先年一带至瓶窑途中底事叨君力柳烛枝香特为烧半偈顿超离五欲电光影里八风飘。

　　请为严云山居士对灵垂示师云老僧举目视云山静坐虚堂体自闲昔日曾为门弟子今朝信步一回还故我云山居士法名即是寂光就向于法名上指引他一条直径令他随方自在到处逍遥寂光三昧遍河沙凡圣含灵共我家一念不生全体现六根才动被云遮蓦竖拳云处士严公还见寂光么复展手云若向这里承当得去名为头头上明物物上了山僧恁么告报汝等还识得云山居士也无良久乃拍香几云一击忘所知更不假修持动容扬古路不堕悄然机。

　　为寂中上座举火师云娄江生兮娄东死死后生前在己躬立志出家明大事尧峰剃发上天童清关桥畔非游戏太白峰头问密翁十载殷勤山不出多年共住众禅宫孑身仍旧归乡隐脱体重新越始终六十九年心未歇未生面目与君通撺火把云看取炉头真火色方知脚下绽芙蓉。

　　为悦修禅人举火师云为法忘躯这比丘寻师访友不停留悄然一念回光去脱体风流得自由正与么时还信得及么若信得及四恩三有一齐酬祗如酬恩一句又作么生道掷火炬云髑髅干尽娘生眼万顷沧波触处周。

　　为张氏安人对灵垂示师云瑞雪飘空云鹤聚绕玉树银山洞明分晓看来湛尔常存正体真如特标即此放旷随缘现前受用不了当与么时张老安人还识本命元辰落处么傥或未然山僧为汝觌面去也遂举手画此◎相云匝地普天如幻觉白莲华上任逍遥(是日值大雪)。

　　行实

　　予生缘嘉兴府桐乡县人父钱姓母沈氏一夕梦红日而诞于甲辰六月初七日巳时幼性顽鲁不肯句读至十四岁好习武业年十九每见杀伤之感遂有出尘之志二十岁父母强配婚是年茹素往云栖修净土长叹六亲拘牵不能如愿二十九岁因阅坛经才得弃室投径山明珠堂礼无异师披剃年三十阅禅关策进疑情顿发但看转动施为是个甚么无有入处遂往参天童密老和尚次日问云弟子不会修行求和尚开示童云我也不会修行予便礼拜童蓦头一踏当下便知落处只是满口道不出朝夕请问只是痛棒打出三十一岁得戒于老和尚作务三载日增微疾告假出山是时万如和尚为侍者命送辟妄七书并崆峒判语乃接回径山同羯磨师住静将有二期观音殿请万和尚为板首予随进堂因病中自叹云人命无常在此呼吸之间就要讨个分晓即将一口气不来向甚么处去如是参究昏沉竟如山堆一般总无入手处至第七日昏沉稍退第八日吃早粥上单坐到晚间放又放不下提又提不起身心如木石相似挨到第十三日经行次撞着露柱不觉通身庆快正所谓虚空粉碎大地平沉境界那时便会文殊菩萨偈云一念普观无量劫无去无来亦无住可惜不遇作家翁却似死了不得活时内外奋发尽道这个长老着魔了一日诣普贤庵见妙宗师宗问人人说你着魔果有这等事么予便掌云不可贵耳贱目宗当时面赤予云老师还知么宗便口里乱骂予云你着魔了一日到东坡池见雪峤大师师便起身予问云毕竟一归何处大师举箸云请馄饨予云一饱忘百饥大师休去一日至真寂禅院因永觉和尚设有三问一问威音王以前是何人受戒予云胡张三黑李四二问戒光从口出非青黄赤白黑且道果是何色予喝一喝云且道是何色三问破戒比丘因甚不落地狱予云天不能盖地不能载年三十五到显圣参尔密和尚礼拜起尔便问云那里来予云径山来尔云老人在甚么处予云适才与和尚相见了也尔云即今聻予云又要重说偈言尔云增钱不如再看予一喝便出一日到云门结制六如师落堂问众云万法归一一归何处予便一喝六云好一喝予云好在甚么处六亦喝予云不是你家茶饭六云是那家底聻予又一喝云高着眼六云莫不是天童来底聻予云作贼人心虚六休去遂有结茅之意因到太仓三载募缘并无尘境之碍至三十九岁仍回明珠堂掩关作一偈云凌霄峰下明珠现脑后神光常觌面耀古腾今遍界施巍巍独坐金刚殿年四十二出关到天目山礼高峰中峰二祖塔兼访古渊兄古云何不往金粟亲近老人去年四十四欲到天童扫塔适费和尚应请天童承古兄有书相招予往武林遇和尚于艮山门外殊胜院相见次和尚便问我手何似佛手予云那个男儿没有尚云我脚何似驴脚予云不妨步步踏着尚云上座生缘在甚么处予为手舞足蹈尚云且坐吃茶予遂到天童扫塔毕过雪窦见石奇和尚留住客寮屡将颂古相呈亦蒙珍赏再三委住大梅坚意不允复回太仓住静年四十七闻费和尚离超果至太仓经过予往接多蒙慈诲随到福严知客寮一日尚问梧桐叶落传秋信一语投机事若何予云金风体露尚云再下一语看予便礼拜尚云堕也予便一咄尚云堕也堕也予连咄两咄便行次日尚复问大方再下一语看予云昨日与和尚道过了尚云阿谁证明予云赖有和尚在拂袖便出遂呈一偈金风体露正堂堂礼拜分明绝覆藏昨日与师道过了今朝何必更商量尚阅毕问云如何是你的全体予云无毛鹞子贴天飞次日尚又如前问予云象王行处绝狐踪尚云这个是古人的予云即今请和尚道尚云待案山点头即向汝道予云案山点头了尚云向汝道甚么予云瞒别人即得尚便起身将予推出门外予时不觉通身汗流大得个安乐处一日尚垂语云天上有星皆拱北人间无水不朝东意旨如何予云到头霜夜月任运落前溪尚云未在更道予云何处不称尊尚云少卖弄予云要和尚晓得是年和尚有应径山之请命予典知藏越六年职后堂一日尚问予云乾峰道举一不得举二放过一着落在第二意旨如何予云学人落二了也尚云只道得一半予云这一半留与和尚道尚云我替你不得予便喝次日侍和尚至御碑亭偶有一僧提菌子过尚云吃了要丧身失命予云好个消息尚云端的在甚么处予一喝便行尚云死活也不知一晚尚问狮子为甚么被文殊骑予云显大机明大用尚云还在狮子分上文殊分上予震威一喝一日进方丈值尚睡次因单前有一盆火尚便问做甚么予云来呈拈颂尚云火里拈得一根毛出么予便喝尚云拈不出予云要识真金火里看一日尚又垂问云柏树子几时成佛待虚空落地虚空几时落地待柏树子成佛意旨如何予云任从沧海变终不为师通尚云又恁么瞒顸去予连喝两喝而出尚又问眉毛额下生道一句看予撒手便行尚又以拄杖横按几上问大众道一句看予作掀翻禅床势即呈颂云掀倒禅床大显机翻身狮子露全威当阳一句超三际万仞峰头撒手归后和尚住维摩予因事繁告假出山复至娄东掩关前后十年蒙老人屡次着人探望更承大慈白峤二兄相邀往福严予矢志甘继龙山亮座主之高流至辛未春承石丰兄过娄东访予时予往径山完大士像不值到临安横板溪石丰兄一见便云庉村老人特差小弟上径山建寿塔欲兄共董其事复同至吴江祖师殿石丰兄要予登舟予不允石兄先往次日予始至石兄云老人要兄承当大事予云自忖薄福石兄云不必太谦予勉强进见老人遂挂入室牌大众齐至老人便问马祖一喝百丈直得三日耳聋意旨如何予便喝老人云要道一句声未绝予云雷音动地乾坤震霹雳惊天宇宙轰老人又问世尊拈花迦叶微笑意旨如何予云谁不丈夫老人云未在更道予比时不假思索随口颂二首老人颔之复云你平日间可有拈颂么予云昔在径山后堂寮曾有拈颂几则老人云可呈我看予便将旧稿送呈方丈老人看毕顾予云尽有过人处老入即当众付嘱予时不敢受飘然竟上径山至七月终往建平因望石丰兄予至广德八月中老人遣石兄送源流拂子到双径西庆庵其晚予亦不允本山诸尊宿辈谆谆相劝予始遥礼九拜复还娄江住静时因众护法恳予开堂坚意懒出人前终日土面灰头不是匾担便是锄头无喜无忧生平丑拙今日无端特地剖露取笑诸方忘世行道汝等诸人切莫依样葫芦伏惟珍重。

　　塔铭

　　　　　清传临济正宗三十二世禅灯庵大方海和尚塔铭。

　　前奉　敕整饬关南兵巡道陕西按察司副使

　　娄江钱广居撰

　　师讳行海号大方古槜李桐乡人钱氏子母沈氏始有瑞征梦红日而娠生于万历甲辰六月初七日巳时幼性倔疆不喜章句年十四学骑射壮欲请缨闾里皆惮之时当弱冠从父母命择婚落落自处澹然也比见锋镝杀伤之惨遂萌离尘之念非师乘顾而来曷能发此见地是岁茹素入云栖修净土忽忽二十九岁阅坛经愤激弃室决意出家礼径山无异师披剃参动转施为是个甚么疑情隐跃无有入处往参天童密老和尚见云弟子不会修行求慈悲开示和尚云我也不会修行师礼拜和尚蓦头一踏当下知归只是道不出此是触着师之鼻孔好一消息也甲戌得戒于老和尚作务三载乃回径山同羯磨师住静将有二期观音殿请羯磨师为序首遂进堂师因微痾自叹云人命无常争於呼吸就参一口气不来讨个分晓至第十三日经行磕着露柱不觉通身庆快如琉璃瓦子脱落万丈深岩之下恰是虚空粉碎境界次诣显圣寺叩尔密和尚问云那里来师答径山来径山老人在甚么处某甲适才与和尚相见了即今聻某又要重说偈言和尚云增钱不如再勘师一喝便出时行脚到娄东便想结茅虽出入市廛而道友皈心并无尘缘之碍闻费老和尚杖履经过州中师见辄契随到福严寺结冬休夏亲近甚久扬眉吐气前后十年常如一日志尤超卓不肯遽受付嘱辛未春石丰禅侣来访师云浮石老人约兄往承当大事师云忖己薄福尤恐负恩迨后同见老人悬入室牌大众云集老人问马祖一喝百丈三日耳聋意旨如何师便喝老人云上座要道一句声未绝师云雷音动地乾坤震霹雳惊天宇宙轰又将平日拈颂若干首呈送方丈老人印可意即付嘱师知之飘然它往暂憩广德老人遣石丰禅师赍源流拂子于双径西庆庵本山尊宿证明嘱云付汝一柄拂了汝参学心当效胁尊者利益无量人师随望空作拜师两次掩关阅三年寒暑勿间而经论博洽智光迥露洵谓时至理彰不假思索己酉佛诞日本州护法吴观察鲁冈钱宪副大可及四众人等启请师上堂说法开豁人天眼目其为全提大用不异香象渡河截断众流人人听之咋舌自师积半生心力募造千手眼菩萨檀像成就亟于庀材鸠工卜吉竖梁柱高插碧汉不避风雪劳而稍恙庚戌二月初五日子时沐浴更衣吉祥而逝夫师世寿六十有七腊三十有六行化三十余载所著拈颂法语偷次六卷吴太史梅村制序尚待剞劂付授弟子有人其嗣法称伶俐衲唯超鸣而已又优婆夷超祖超凡得师根本戒参万法归一有省惜祖谢世余与师结方外交谬蒙奖藉今超鸣超空二师绍和尚之志借檀波之施新殿岿然竖起刹竿可垂不朽复谋建塔瘗师灵龛于禅灯庵之西阡而请余铭之铭曰。

师乘来顾接临济宗蓦然一踏三顿同功世出世法拄杖如龙方其有契密不通风掩关操履脱体玲珑词忽倒峡思若回沨西来的旨提唱娄东当阳法战头尾双融盖天匝地具眼称雄近昭师德远播祖功真常迥露以空合空触手不犯弄棘栗蓬任运自在蹑妙高峰四生普利权实我攻全宾全主无异无同英灵好手机缘恰逢建立法幢今古尊崇红轮西坠痛师在衷一灯长焰振瞆撕聋语勒玟石光彻穹窿

　　大方禅师禅灯语录卷六终
