嘉兴大藏经　海幢阿字无禅师语录


　　阿字和尚像


　　四十九年一字无分明此日绝名模现前面目非今古莫向春你闻鹧鸪。

　　栖贤老僧题

　　海幢阿字无禅师语录目录卷上上堂普说小参卷下小参茶话颂古书问像赞佛事

　　海幢阿字无禅师语录卷上

　　同门弟乐说今辩重编

　　上堂

　　康熙元年元日于雷峰承堂头天然老和尚举师首众上堂升座拈香毕维那白椎堂头和尚云山僧十二年不升此座去年中秋承缁白诸公请继主华首今岁元旦不请自说且道为个甚么只为上有所承下有所授大众承个甚么以竹篦子作十字授个甚么以竹篦子作卍字承授不及一句又作么生良久云大有人承当在听取三偈十二年虚第一座今朝推向人天前博山缜密家风旧多少优昙且让先赵州一字当谁莂指出稠人共法幢露刃寒光无拟处雷峰门下别商量一句早登童子籍千差曾入普贤门养成双翮搏风起搅动沧波汇洞源侍者揖师出众提起坐具云金针刺眼和尚教人今日施为两相辜负和尚云总在阇黎分上师云教谁承当和尚云礼拜着师礼拜和尚以竹篦子指云只者是维那白椎下座。

　　次日奉堂头和尚命师分座师卓拄杖一下云诸兄弟若论此事不须一捏直得冰消复卓一下云诸兄弟若论此事大须拣点一回着到始得阿上座十三年携瓶挈水咀嚼五味将谓有多少奇特三年前游辽海逢人恶发扁担头不曾触着半个及归从新打失鼻孔只者个也不消得旧冬又从琼州还将谓恁么过时不料昨承和尚命为诸兄弟秉拂宣扬此事众中还有一捏冰消者么请出来相见栖贤顿监院出众问云佛佛授受祖祖相传今日雷峰别传何事师卓拄杖一下进云人天众前蒙师拈出师复卓拄杖一下进云洪波浪里水乳难分声色丛中谁为择法师云退后着顿礼拜起云相看谁是知音者却教桃李笑春风师云长安殿上新天子凤历初颁处处知进云今日首座新令师云却是老兄会得顿问讯归位云大众分明听取师不顾方丈石侍者出问云神龙在水作雨兴云为甚么水与龙两不相识师以拂子击案云还见龙么进云且喜把柄在手师云不劳赞叹石退后喝一喝师云眉间挂剑一句为甚么不道石云不道不道便归众铁书记出众拟问师竖拂子云未竖已前还曾道得也未铁复拟进师云今日新首座正令在手触着即丧身失命铁拂袖归众师遂顾左右云还有么若无新首座谩诸兄弟去也昔大慧杲禅师居云居首座寮因岁节秉拂云释迦掩室于摩竭耕地种蒺藜净名杜口于毗耶鏴锢铸生铁须菩提唱无说以显道锼饭祭闲神释梵绝听而雨花果有领受者直饶向上一着千圣不传硬纠纠活泼泼棒下无生忍临机不见师也是隔靴搔痒总不与么落在无事甲里且道古人具个甚么眼目便与么道你若不拣点便恁么会去只是无孔铁锥你更如何若何两茎眉可惜多少蓦竖拄杖云者个有甚么拣点处有甚么和会处三脚驴子弄蹄行新妇骑驴阿家牵口是祸门直至如今不得妙不见玄沙大师道尽大地是沙门一只眼诸兄弟只者一句子直是无下手处你拟向甚么处拣点着到委悉亦是你不委悉亦是你一日十二时从朝至夜且道脚跟下错过多少横按拄杖云者一棒合是秉拂上座吃何故今日鼻孔索头不合落在诸兄弟手里卓一卓下座。

　　海幢浴佛日僧问世尊初生即不问未生已前请座元为众举扬师云未出众已前道取一句僧便喝师云大好一喝进云大众证取师云莫诈明头僧拂袖归众僧问未离兜率已降王宫未出母胎度人已毕为甚么又摇唇鼓舌师卓拄杖一下进云大小座元又指东画西去也师云你唤甚么作西东僧一喝师云恰好僧礼拜归众师乃云诸兄弟释迦老子当年今日毗蓝园解道天上天下唯我独尊者一杓恶水直至如今泼不止诸兄弟且道钝置多少时教中云世间一切群生类鲜有欲求声闻乘求独觉者复转少趣大乘者为希有趣大乘者犹为易能信此法倍为难你若信得此法许尔与释迦老子同生十二时中折旋俯仰弹指謦咳无非佛之妙用且作么生是此法莫是开佛知见入佛知见是此法么且喜没交涉莫是唤山作山唤水作水拄杖子唤作拄杖子是此法么且喜没交涉莫是如石含玉不知玉之无瑕似地擎山不知山之孤峻是此法么且喜没交涉赖遇跛脚阿师要一棒打杀洎合道得一半检点将来亦是平地吃交若是海幢门下秉拂上座则不然蓦拈拄杖子云拄杖子与露柱相见正说此法常说炽然说无间歇说释迦老子被他穿却鼻孔跛脚阿师被他打折驴腰且道秉拂上座拄杖子有甚么长处良久云好手手中呈好手红心心里中红心卓一卓下座。

　　海幢解夏僧问夏末秋初诸兄弟东去西去大须向万里无寸草处去如何是万里无寸草师云遍地皆是草进云古人云出门便是草如何是出门师云阇黎莫落荆棘里进云古人又云直得不出门亦是草蔓蔓如何是不出门师云大须转身始得进云忽有人云大小座元恁么说话正是草蔓蔓又作么生师云当时霍光卖受降城与单于汝道契书是甚么人作僧一喝便礼拜师笑云聊放一着师乃卓拄杖云举不顾即差误拟思量何劫悟诸兄弟还委悉么海幢法窟真歇场中以大圆觉为伽蓝身心安居平等性智只图佛法宣扬岂爱门庭热闹家常茶饭淡薄过时不高扳外护但低揖时人寻常布个撩天网子要打冲浪鲲鲸若是跛鳖盲龟虾蟆蚯蚓有甚么共语处教中云佛子住此地则是佛受用常住于其中经行及坐卧诸兄弟作么生唤作此地此地又如何住者里大有淆讹在不是同床睡焉知被底穿所以荒村陋院莫挂瓶盂佛祖玄关横身直过果然如是从教鬼面神头正眼觑来大好一场笑具到者里言所不能言步所不能步不妨刮龟毛于铁牛角上截兔角于石女腰边虽然如是犹是九十日内事九十日外一句作么生道良久云昨夜月明中撞着刘幽求腮边微笑暗点头且道笑个甚么笑道蟭螟虫巢蚊子眼睫上高声大叫土旷人稀相逢者少下座。

　　海幢六月朔师升座卓拄杖一下云诸兄弟恁么会得千足万足复卓一下云诸兄弟恁么会得千曲万曲空里无花眼中有过六门鉴觉不是家珍向上翻身犹为病语诸兄弟据实而论有甚么得与不得命根有甚么断与不断手有甚么撒与不撒如今有一干学得气似狞龙三拳两掌尽自不少只是个弄死蛇汉有甚么眼目反将自己本有之性弄成心境转加悬远不见道若有一法过于涅槃我说皆如梦幻诸兄弟者里分疏不得则决建立一切头重尾轻灵山上者朵青莲教谁出手扶起所谓转颇黎妙宝镜而归铜铁之明以阎浮檀明净真金同瓦砾之价切不可谬相辜负大阳玄禅师云诸禅德须明平常无生句妙玄无私句体明无尽句第一句通一路第二句无宾主第三句兼带去一句道得师子颦呻二句道得师子返踯三句道得师子踞地纵也周遍十方擒也一时坐断正当恁么时作么生通个消息若不通得个消息来朝更献楚王看诸兄弟大阳可谓僧繇丹青娇娆毕露若在海幢门下饶舌上座则不然我者里家贫难办素食事忙不及草书有甚么三句两句纵也只是　　毵毵擒也亦只是　　毵毵到者里更有甚么消息可通若无消息可通大家无事归堂下座。

　　四月初八日师升座云诸兄弟释迦老子未生已前各人脚跟下一条大路绝回互没周遮不向者里承当俱名钝汉若向者里承当得廓清五蕴洞彻十方不为分外日月不足以喻其明江河不足以譬其大轶王侯而不为贵混劳侣而不为贱尘尘尔刹刹尔才若如何俱名变异只为你一种担雪填井底汉坐失其利粗者迷于事细者钩于理贵买朱砂去画明月贱持龙泉来斫黄土直饶释迦老子离了睹史多天降生刹利王宫放大光明照无量土金莲捧足师子吼声要少为你佐助发机不得云门大师要一棒打杀图取太平你亦当实法会去所以道善言者言所不能言善迹者迹所不能迹不能言则无言不能迹则无迹无迹无言且不是手中扇子　跳上三十三天触着帝释鼻孔东海鲤鱼一棒打翻血似盘倾毕竟合作么生举似蓦卓拄杖云诸兄弟还见么过去灯明佛本光瑞如此。

　　结夏师升座卓拄杖一下云此是十方诸佛诸大菩萨于众生界中荷负而出为大伽蓝身心安居平等性智利益五事提拔四生今日海幢上座开张老铺挂旧招牌口说真方手持假药与诸兄弟以长河落日渡头孤烟为此僧伽蓝结界安居若是耆年先德一任脚跟带泥裙头拖水往来州县笑傲山林朝到西瞿耶尼暮归北郁单越过七日复过七日不名破夏若是初心末学幸值正法住世须当严奉毗尼硬按牛头食我生草东溪西溪不许走作于此九十日内甜底要他彻蒂甜苦底要他连根苦侍者犀牛文远果子不惟要输谂老且决要还他盐官虽然如是须得一捷径出身之路始得卓拄杖云诸兄弟还知么恁么住者名为正住不恁么住者名为邪住。

　　结夏升座师云每年今日于者里与大众结夏安居今年本拟不向者里安居若向者里安居恐失却者里若不向者里安居亦恐失却者里者里有难有易难则难于登天易则易如反掌者里可以增发胜心者里可以鞭笞下劣者里可以鋾凡育圣者里可以拣贤别愚者里可以圆融互摄者里可以行布齐彰大众既在者里安居还知者里消息么我欲于忙时向汝说者里消息正恐太忙无有说处欲于闲时向汝说者里消息又恐太闲无有说处正当与汝说时又恐落在文字语言亦无说处总不说时正是月明浪静争奈鲇鱼不上竹竿不唯九十日孤负者里乃至从年至年从岁历岁都孤负者里大众还知么舌头虽长离不得口虾蟆虽跳离不得斗。

　　六月朔上堂师竖拂子云谨白参玄人光阴莫虚度你若入此门中有甚么干碍汝处有甚么粘缚汝处其或未然直饶用心到极精微亦错过了光阴丈夫儿恒常当磊磊落落若恣汝狂倒则是茫茫业识无本可据纵有许多好光景都障而不见古人说无角铁牛冲得破毗卢海内鼓波涛犹较些子若是善用心者何消得许多汝若瞥然知得自己无端讨出干碍讨出粘缚须教不错过了光阴昔药山谓云岩曰你与我唤小沙弥来岩云唤他作么山曰我有个折脚铛子要他提提挈挈岩曰恁么则某甲与和尚同出一只手去也山便休去药山虽则无事倩人智虑周密不错过光阴争奈看得者铛子太重亦不奈得者铛子何云岩虽则不发一机平地分人鲁国然泷高水溜断头船子已早溜下六尺七尺若向海幢门下总好一坑埋却我者里寻常日用白汗挥来滴成千斛之珠红尘踏去迷残五羊之石虽有个铛子并无人提挈得起任他杨妃醉杀无人扶上玉楼隋帝颠来空教独归琼观若更觅一个与我同出只手者么我要买丝绣作平原君有酒惟浇赵州土。

　　丹霞为老和尚祝寿上堂师云诸兄弟还知么石髓餐王烈丹砂煮葛洪罗浮四百路尽在此山中春光妙密不萌枝上氤氲雪色　崚后凋之干苍翠红芝在颊至味溢于中边白石当门古道忘其来往岂知法身无为不落诸数虚空有貌难用推寻直饶扶桑逗舜日之明瑶阶数尧蓂之瑞亦不能道三山半岫万劫斯须所以白云生海阿上座逐橹声以图北溟素月流空望星光而礼南极一任现前诸兄弟剖开萍实错献蟠桃指出赵州来当宝掌虽则力回小劫未尽徽猷不见道臣奉于君子顺于父不顺非孝不奉非辅蓦卓拄杖云拄杖与大椿齐年子期不用黄金去铸。

　　除日升座师云不可去而去谓之岁除不可来而来谓之元旦不可去而去无有去相不可来而来无有来名是海幢拄杖子孟八郎嫌他性躁黑李四怪彼顸瞒大鹏展翅横盖十州神鱼乘风直抟九万岂知昨夜阿修罗王法战不胜躲在藕丝孔中没有一点气力大众还知么普天春色来兹地只要时人着眼看。

　　惠城合郡宰官绅士请就永福上堂说戒师云昨夜灯笼沿露柱释迦弥勒相耳语说道人人此道同人人日日怪如许竖拂子云大众还会么飞尘埃于绿水拨冰块于红炉象王着刺狮子哮吼树益州之嘉禾胀怀州之马腹无有而有已看箫史下瑶台有而无有谁听阳关吹玉笛若是逆风钝鸟孤负霜林之片叶须知挂角羚羊难为猎犬之孤踪直得掩室摩竭杜口毗耶文殊与普贤同龛掩耳不彻惟有优波离尊者乘时附势出来说道今朝是腊月朔趁明星未出之时无佛名无众生名不妨且说毗尼弘通戒法阿上座被他抑逼不过且为鹅城合郡诸公至诚所恳今日作个顺水推船然不得攀条引例云欲识佛性义当观时节因缘时节既至其理自彰我者里不许分理分事辨粗拣细就将此纯一无杂功德回向鹅城合郡诸公愿正智之无替获厚福以崇高各净根身便听戒法。

　　海幢庚戌元日上堂师云磨金砖撒玉屑大家眼里连日月云从龙风从虎剖出洪蒙见今古蓦竖拂子云大众还见么释迦老子在拂子头上大转法轮争怪得山僧若有人问如何是海幢新年头佛法但对他道九年春色常如此浓淡微分碧树中。

　　除日上堂卓拄杖云大众还见我海幢拄杖子么西天四七且站一边东土二三亦立下风青原石头药山云岩曹洞而下诸老和尚总被拄杖子穿却要行不得行要坐不得坐要见不得见要闻不得闻拄杖子东指便自东旋拄杖子西指便自西转没一点气息惭颜毕露丑态难藏拄杖子于其中问运大神通放大宝光芥子孔里建须弥卢针尖头上叠七宝塔直得六臂那吒入海淘沙尽献辟寒之宝三日摩醯虚空钉匾不藉钩锥之力人人具移丘塞壑之手个个抱屠龙陷虎之机摩肩辐辏一字排来到得海幢门下未是海幢深深处大众还信么待拄杖子把一干老冻脓略放一线使他脚踏实地与他平实商量个个志气充足好于明晨新年上殿祝　圣揖客陪茶复卓拄杖云大众还见么贵买不如贱卖。

　　辛亥元日上堂师云金乌烁破海门东三百六十自今始计其住此已十年吉祥如意从头起卓拄杖云从头起明珠一粒大如盘十个阿师舁不起乘风直上睹史天弥勒门开楼阁峙过去佛现在佛未来佛摩肩而坐声闻乘圆觉乘菩萨乘并足而侍忘语默而宝缯飞扬绝见闻而天花乱坠补处菩萨于白毫相光放音声轮说有说空说非有非空说即有即空乃至指赖耶为如来藏心灭证自证分而无白净之体圆融即在行布因果灼尔同时种种方便一周佛事不消海幢拄杖子一卓百杂碎大众为甚么如此以非诸佛之境界既非诸佛之境界亦非衲僧之境界境界俱非且道海幢今年新年头佛法作么生举扬良久云见之不取千载难忘。

　　辛亥七月大尽上堂师云海幢有一则公案非今非古非新非故非大非小非有非无放行则气逼虚空抱住则针藏锦缝三冬挥汗十年不识春秋九夏飞霜一虫莫辨寒暑所以阿上座于此地固一半祖祢不了亦一半静中流溢遂与现前诸职十载提挈虽得四棱蹋地也被他移换不少纵饶朱甍映水鲛室灿锦城之霞清磬临江蜃楼响鱼山之梵飞空一翳境物枞然更说于明晨要与殿中三世如来开甚么光明劳各山诸师社中居士特特远来重烦省会藩王与文武诸大宰护光驻庆扬大众且道如何是佛光佛光又作么生开金佛不度炉木佛不度火坭佛不度水真佛里面坐若识得真佛不唯与殿中三世如来开光且十方诸佛菩萨一齐开光一切贤圣尊卑僧俗男女童叟亦一齐开光一切诸佛菩萨有如是福德智慧寿命庄严一切贤圣尊卑僧俗男女童叟亦有如是福德智慧寿命庄严大众还知么以拂子一拂云大鹏展翅盖十洲篱边之物空啾啾乘狮跨象且过一边说圣道凡亦且坐地度水星娥漫劳岁月乘槎俗子早入斗牛朱砂烧尽不见金丹白玉锄来总非顽石拓开千顷软琉璃更莫从新讨水吃此事如打流星相似一步旋一步阔若是从上相承有少渣滓便是佛法不灵不见道尊贵一路千圣不传又道千圣不然不传之语尔稍弄出一分凑合当下就是点金成铁若总不然犹较些子若于结角罗纹接续离微处不去卤莽才望有少分相似若食前人余唾旧日糟粕一句合头语逢人一踏便上动着就举手举脚瞬目扬眉以为识得古人长处拈弄得出大众枯木上绣得一朵花正好令人魂飞肉膻古道今人弃如土矣其或未然明朝向新佛殿与大众相见珍重。

　　浴佛日升座师云至道无难唯嫌拣择释迦老子周行七步目顾四方说道天上天下唯吾独尊且道是拣择不是拣择若道是拣择释迦老子当时没了至道若不是拣择为甚么又道惟吾独尊此事镇日平沉但有回光返照得少消息俱是承别人恩力从门入者不是家珍古人说赤洒洒没可把正是平沉底样子无奈有一种人才闻此说便认着目前昭昭灵灵活活泼泼以当赤洒洒没可把何异自然外道阿上座方才与释迦老子初生相开光说道周行七步太无端满身尘垢浴应难今日还渠旧光彩双眸炯炯碧天寒虽与他一半夺他一半亦不知不觉落在尘垢之中依旧是承别人恩力大众且道还有不承别人恩力底么道得一句么以拂子一拂云依稀似曲才堪听又被风吹别调中。

　　师入雷峰为天老和尚祝寿升座问法王寿量海墨难穷浩劫刹那不离当念正恁么时还受庆赞也无师云古洞石中生秀草寿星头上产麒麟问老人金刚法体巍巍堂堂向前撞倒释迦退后触翻弥勒和尚作么生祝师云种得化龙松万本夜深长驻老人星僧一喝师云正爱尔如龙似虎进云当空万里一条铁千载金刚不坏身师云借重借重拂袖归众问本是巍巍至尊又作么生祝寿师云总在者里进云果然放开一线路四众云臻拥法幢师云你却道得一半进云请问是那一半师云你有者一半么进云知音不必重重举问老人庆生凡圣同集请和尚直指师云景星庆云不为分外进云不得瞒人师笑云且瞒者一遭问拈起须弥画开大地如何是老和尚无量寿师云万派浮金龙甲动一山飞雪鹤翎归僧礼拜复云大众俱来呈旧面不知师意若如何师云却忆义皇那畔事又从那畔忆羲皇一喝归众僧垂一手问云无量寿如来今日为老和尚庆生即今大师作么生相见师云你带得明珠来么僧便喝师云放你三十棒复云咦咦遂归众师乃以拄杖横一横云大众还见么复以拄杖竖一竖云大众还见么有物先天地无形本泬漻能为万象主不逐四时凋此是我天老人七十年所得般若正智具足一切数量而不为一切数量所碍渊默雷声三昧正受即其三昧便能尽般若正智的寿量譬如日月以明耀为寿量华嵩以高峻为寿量四香水海以深博为寿量松柏以青苍为寿量以拂子拂一拂云大众还见么霜须缘仆笑瞏中二十年来力欲穷渐把娘生真面目依稀云影共朦胧此是阿上座四十年所得卑智以苦趣为生涯以尘劳为三昧即其三昧亦能尽卑智的寿量今日时至事起虽则粗细之福不同上下之体各别然而臣奉于君子顺于父不妨以此寿量祝彼寿量复以拂子画一画云刚被阿上座一印印定要老人之寿量与西天四七东土二三天下老和尚各各寿量不走一线日月不觉已添其明耀华嵩不觉已加其高峻四香水海不觉已增其深博松柏不觉已益其青苍且道是神通妙用是法尔如然卓拄杖云大椿春色浓无比大地蓬蒿尽大椿恁么还祝得么喝一喝下座。

　　普说

　　大日庵师太七辰请师普说僧问西方此土实无岐路为甚么此土人更欲念佛往生师卓拄杖一下云汝唤甚么作佛进云恁么则用念作么师云下地狱去进云祇如佛之一字吾不喜闻又作么生师云也是阇黎分上事进云今日特请座元普说便礼拜师云堕也堕也僧便喝师云教谁听僧不顾归众问法身圆妙遍满十虚为甚么却在莲华中现师云即今是遍满不遍满进云莲华未开时如何师云汝唤甚么作法身进云开后如何师云瞎却眼睛僧以坐具提起云者个是开是合师云咦进云伏荷慈悲师云拄杖子　跳上三十三天触着帝释鼻孔却来与阇黎相见僧鼓掌笑云座元今日纳败缺也师云甚么处见得便打僧云某甲罪过遂礼拜归众师乃卓拄杖一下云快人一言快马一鞭今日拄杖子更不　跳还有出来与他相见者么良久云古语有言颠倒想生生死续颠倒想歇生死灭生死灭处涅槃空涅槃空处眼中屑诸兄弟既是涅槃空为甚么犹是眼中屑须是铁额铜筋鹘眼鹰头匹马单枪全锋料敌气吞刘项智赛韩彭底汉始有语话分不然盘根错节结角罗文正按旁提说黄道黑只添得许多伎俩卓拄杖一下云诸兄弟还委悉么今日是大日庵智母老师太三七之辰堂头和尚以平昔孝顺之心答尽劬劳之德大事因缘全家度脱直登者老师太于极乐之邦八十年来何止色养复命知客诃公及来机庵主请今无为诸兄弟举扬般若冥资觉路诸兄弟且道作么生说个般若般若又如何举扬记得洞山价祖问一讲维摩经僧云不可以智知不可以识识是甚么语僧云是赞法身语山云唤作法身早是赞了也所以此事向明眼人前直是无开口处于今有一干汉稍留心此道将谓有多少闲家具一向坐地等直饶耳朵里听得来书本上看得来早是涂污了也大慧禅师云大凡参学须参活句莫参死句活句下荐得永劫不忘死句下荐得自救不了你诸人每日上来下去僧寮下吃茶吃汤庄上搬盐搬面僧堂里行益长廊下摘菜后园里担粪磨坊里推磨当恁么时佛眼也觑你不着可谓彻骨彻髓依实供通又云且道是活句是死句是不死不活句试定当看直饶定当得出未免落在三句里诸兄弟者个方是得底人真实说话汝若不会恁么道才见人说个僧寮里吃茶汤时庄上搬盐面时僧堂里行益时长廊下摘菜时后园里担粪时磨坊里推磨时佛眼也觑不着汝便拍盲金砂不拣倒认无明窟以为自性弃置妙悟高谈阔论卤莽粗豪逢人问着不难踢倒净瓶掀翻曲录者个莫说道错参死句直是魔种诸兄弟佛眼觑不着处作么生到者里秪要你伶俐良久云料掉没交涉昔云峰悦初参大愚芝和尚才请益芝云法轮未转食轮先转今一众无食可为抄化悦如命而往及还芝已迁别刹悦又诣芝所复请益芝云佛法且置今大众苦寒可为乞炭悦有难色然慕道心胜不敢辞迨归复请益芝云佛法不怕烂却即今堂中缺维那子可补职悦直是叵耐然业已鸣楗槌白众请之遂入堂肚里只是闷闷无咨问处一日在后架箍桶引篾触盘堕地遂大悟顿见芝公用处披衣走方丈芝一见唤云维那且喜大事了毕悦不能造一辞拜下汗如雨而退诸兄弟者个便是参得活句底样子汝道他触盘悟时悟得个甚么第一莫说他悟得个平常是道莫说他悟得个一切现成更无少欠是道悟得个百不知百不解日用分明烜赫虚空是道既总不是毕竟作么生者里便是金刚圈栗棘蓬你要吞又吞不得要吐又吐不得是学人放身舍命处亦是学人堕坑落堑处大须着精彩始得于今说禅都是认目前鉴觉有一等斗凑得极玄极妙问似普慧云兴答如普贤瓶泻看来总不出心识铸就底价祖所谓认驴前马后将为自己宾中主尚未分如何辩主中主诸兄弟古人多少劳攘天下老和尚横说竖说曲说直说总是说得个第二项底若不是者个人将谓实有恁么事如冬瓜印子一印印定且不唤作知有还说甚么奇特参禅人具生死心于宗师门下眉毛厮结直要此生取办不为生死二字拘系须具向上眼要透过佛祖始得适来说生死灭处涅槃空涅槃空处眼中屑者句便有透过佛祖底若会得者句要会曹山三堕南泉异类中行赵州勘破婆子话也不难他一切祖师只是得者些子结角罗文处都卢要穿却十方三世一切人鼻孔一切立他下风新丰和尚亦云佛祖言句如生冤家始有参学分若透不过却被佛祖谩将去又云透得佛祖过此人过却佛祖若也如是始合他佛祖意方与向上人同若透不过但学他佛祖则万劫无有出期诸兄弟你看他驴前马后底闻人有个透过佛祖底话他便认木人鼓掌石女起舞耳朵里盛却四大海水眼睫上着得百千须弥卢等语以为透脱心窝依旧如黑漆桶相似岂不是更加一层迷闷所以此事若不是啐地折暴地断直饶千说万说总不出心识古人要透过佛祖者个须是转识成智底手段所谓此智是一切诸佛一切众生之地依此智而作众生依此智而成正觉若无此智元是虚空亦非诸佛亦非众生因智随迷因智随悟智随迷时名之为识智随悟时名之为智蓦以拂子画空云诸兄弟即今是识是智还转得么你若心识不行纯以智眼观察方知智母老师太数十年来念佛功德临命终时一心不乱念佛之声才绝便化去不是分外大如车轮之莲花微妙香洁早入梦寐不生奇特阿弥陀佛白毫相光先被其体不是别人十万八千里路不在他方老师太承是功德不须一弹指如壮士展臂便生其国还信得及么且道只今老师太毕竟在甚么处安身立命为是生邪为是死邪为是离此五浊生安养邪试定当看良久云即今休去便休去若觅了时无了时诸兄弟还有心识不到一句不曾道着闲时不妨记取。

　　陶门萧氏传齍设供请普说师云今日是德文童子奉其老夫人萧氏道人命渡江饭僧请山野说法宣扬功德回向其先郡丞大占陶公欲其夙障肃清早登天界道人自去岁皈依山野受三皈五戒今春大生欢喜谆谆以修行事为问愿受持金刚般若经特特求山野半偈我闻陶公当日居官时立身狷介亦曾见我先师翁空隐老和尚以善人君子遇大善知识未有不以此事相引发者所谓一历耳根便为道种者个是大占不可磨灭底因缘涅槃经云善男子若复有人不知如来甚深境界常住不变微妙法身是为色身非是法身若复有人不知如来道德威力即名为苦何以故以不知故法作非法非法作法当知是人即堕恶趣受诸轮转增长诸结多受苦恼若复有人得闻如来常住无有变易或闻常住二字音声若一经耳即生天上后得解脱乃能证知如来常住无有变易既证知已作如是言我于往昔曾闻是义今乃证知我于本际以不知故流转生死周回无穷作如是知者多所利益若不知者虽复勤修无所利益卓拄杖云大众者个是如来甚深境界常住不变微妙法身复卓拄杖云者个是如来道德威力昔日灵山会上被金色头陀轻轻窃将出来四七二三尽力传持天下老和尚横说竖说以及我先师翁从博山顶上拈来受用布告于人陶大占以不知故百劫千生受诸缠结于缠结中一经耳已早生天界今日萧氏道人复请山野特一提起大占于天界上如梦方觉如醉方醒如渴遇水如饥得食真能证知如来常住无有变易既证知已即作是言我于往昔曾闻是义以不知故受诸轮转周回无极如今合其六亲眷属父母兄弟妻子合其知遇山野以无变易印为其印定三年前大占不曾有生三年后大占不曾有死无有荐拔之人亦无受荐之者不特大占如是尽无央数劫诸天人民亦如是乃至今日目前刀兵割截流离酸楚不妨庆吊异施悲欢倒用此是酬萧氏道人请说法之意大众还会么者个境界你十二时中时刻踏著者个叫做建立智而不建立识尝爱李长者注华严经法界品法界两字他说道纯与智俱非情识境界名为法界又云违无明识种纯为智用不属迷收此是无依分别智之境界名为法界大众有分别是识无分别是智如今善见恶见乃至达圣语之玄微别圣境之阶级皆名分别所谓证于如来清净涅槃犹是我相作么生得成智用去者里大要辩别但凡说禅不要儱侗古人拈头作尾拘曲作直说一句麻三斤乾矢橛者个是会尽微言婆心赤骨底说话不是与你躲根尝见今爱弄煤炭里炒黑豆底汉动着就打就喝以为向上奇特此风盛行不能口争殊不知全身堕在无明识种中被无明识种所使不见大慧举圆悟有云如今诸方尽是窠臼五祖下我与佛鉴佛眼三人结社参禅早见逗遛出来了佛鉴下有一种作狗子叫鹁鸠鸣取笑于人佛眼下有一种指灯笼露柱指东话西如眼见鬼一般我者里幸没有者般病痛大慧说道好没者般病痛圆悟曰何谓也大慧曰击石火闪电光举了便会了引得无限人弄业识精魂岂不是病痛圆悟不觉吐舌曰莫管他我者里只要契证为期若不契证决定不放他你看他者三种都不是若是伶俐人就该在者里识得识得当下就是无明识种翻为智用若更筹度则只是个无明识种如人头上顶个盘子相似若一手除不下直饶高高顶起顶到须弥依旧有个盘子在所以此事说与你不得传与你不得一部五灯会元一部指月录多少宗语未尝不读未尝不学只是没有悟底消息白云端云为爱寻光纸上钻不能透处几多难忽然撞着来时路始觉平生被眼瞒眼是你自家底眼瞒亦是你自家去瞒没人捉定你所以才叫做绝消息知之者少说法底人句句要把你无明识种翻为智用无奈你听法底人步步要长养识种熏习无明说法底人若没有者个手段名为劫人智慧底贼听法底人不善于听者个叫做晓得运粪入不晓得运粪出昔天台韶国师参龙牙和尚问云雄雄之尊为甚么近不得答云如火与火国师云忽遇水来又作么生龙牙曰道者你去你不会我语看他如火与火一句龙牙出尽己力直下要你做个干干净净底人若有根器底在者句上从前求得之心当废然而退死尽了知解死尽了筹度才叫做闻熏般若要讨无明识种纯为智用在者里始见有真消息他到长起恶浊知见说道忽遇水来又作么生好不直半文又问天不盖地不载此理如何龙牙曰道者理合如是他不省一连问十七遍龙牙亦只如是答说法底师家似龙牙真真令人悦服他者样去待学者虽是择主底行货然一遇良贾出价便多我说龙牙与李长者一条气出两个鼻孔一个细细说到者里一个一提提到者里宗教相须道火何曾烧口若仔细检点起来犹是一场笑具于今儱侗底驴年梦见所以知之者转见难得大众莫有易底么若有不妨因斋庆赞若无葛藤堆久立珍重。

　　腊八日三水县尊王默庵设供请普说师竖拄杖云释迦老子于拄杖头上放大威光说道当年今日于正觉山前拾还家宝智慧德相居然具足作天中天诸兄弟还见么卓一下云于此见得岂独释迦老子具此智慧德相即今天之所覆地之所载若男若女若尊若卑若贵若贱若僧若俗一齐具此智慧德相现前诸兄弟亦具此智慧德相阿上座亦具此智慧德相复卓一下云若只恁么见去却又是你妄想执着为客尘烦恼所障闭此事须得顿根铁汉如择乳鹅王于击石火闪电光中没头没面一担担上才许与释迦老子同参蜀中王默庵明府阿上座八年前乞食燕都与他相见于吴太仆家握手如故虽他此时功名之念隆隆而上然观其智慧德相却尽能于宗师门下作得一个心空及第底缙绅甚以此事期之嗣后别去阿上座为祖祢不了在十字街头为人东语西话默庵亦刺头入仕宦之途腰悬墨绶手执神符出宰一邑今日为其长公作道场佛事却请为举扬般若回向正因盖因默庵信有宗门中事虽理繁治剧方圆并画之际俱不忘却家传清白夙植德本如此求福慧真如水归四河星拱一月涅槃经有云复次文殊师利譬如有人生一爱子为饥渴所逼为风雨所苦为行役所困乃至受蚊虻蜂螫所唼▆是人俱不舍离此子以慈念功德他日生于梵天文殊师利若有善男子欲护正法深信如来不可思议应说如来定是无为何以故能为众生生善法故生怜愍故如彼前人爱念其子虽受种种苦将舍身命无所顾惜护法菩萨亦应如是宁舍身命不说如来同于有为当言如来同于无为以说无为故得阿耨多罗三藐三菩提亦如彼人得生梵天如是之人不求解脱而解脱自至亦如彼人不求梵天而梵天自至又说能知如来是常住法是不变异法是名已作长寿因缘诸兄弟释迦老子见星之时与今日闻声之际有甚么变异八年前与人别去八年后复来相见中间历历记忆有甚么变异既总无变异如今世间治生营产意畅则乐意怫则悲他亦历历亦当得不变异么须知用悲用欢之时却有个大休歇田地在能于者里一回洒脱不为识想所转今日悟去今日就是长寿之因者里不是将聪明得将才学得将思想得将无思想得所以古德道十方薄伽梵一路涅槃门诸禅德作么生是涅槃门莫是在者里聚会少时便当得么莫错会好诸禅德总不恁么莫别商量么山僧早是不获已向诸人恁么道已是相钝置了也更拟踏步向前有何所益诸禅德但自无事自然安乐任运天真随缘自在莫用循他门户求觅解会记忆在心被他系缚不得自在被生死之所拘系何时得出头可惜光阴倏忽便是来生诸兄弟当踏步向前时便全体没有天真自在境界然亦不舍向前时另有个天真自在若舍之别有正如拨波求水所以此事若有心可用他读九经十七史底人早已用去了也若无心可用烦恼炽然作么生悟去只为你奈他识心不何将灵妙之心运沾泥之手步步如如步步搅乱止解运入不解运出者里不是一棒一喝将个黑冬瓜印子印得定底大火焰上不是你栖泊地罔象之玄潭是野狐之窟宅五祖演和尚云如何是祖师西来意庭前柏树子须恁么会去方始是如何是祖师西来意庭前柏树子便恁么会去又不是了也有一种商量说道庭前柏树子者一句何等现成不落思议圆陀陀光烁烁他如是答正当如是会所以他道恁么会方始是然才有个会处便落了印子所以他又救曰恁么会便不是了也恁么说去尽方便耳根但依旧是个说底用他不着所以古人于一言一句之下直露婆心要解与你不得传与你不得止替你作个报事人你自家头还须自家去点诸兄弟还知么你若眼光定动纵有见处早是变异非常住之法早是有为不是无为止有者些子使你聪明才智趁不上一回有个省处不惟以爱念其子之功德得生梵天且即入真护法之门解脱自至者个是阿上座今日酬王明府所请之意诸兄弟还有应时及节一句又作么生道听取一偈世雄丈夫健眼力寒星看彻青天骨累得儿孙岁岁忙羞向人前弄椎拂椎拂弄处浑不休更将此理与人求峨嵋山上普贤王象背明珠灿烂光欲将照乘为国宝先烧智慧功德香香烟永结吉祥云布为霖雨散氤氲金盘夜照海霞赤神剑早落波旬军舌头抽骨玄路绝当轩画鼓倩谁闻伽陀我说证胜因空里书成五色文。

　　结夏日弟子梁定兴古元设供请普说师云年年结制奉毗尼踏杀春虫自不知莫怪娘生双脚拙事忙自觉没高低今日是十方诸佛诸大菩萨清净梵侣安居之晨敛虑制行精进伊始般若之光隆隆而发君相梁道友趁此芳辰挥金办供欲结般若缘以君相于今岁元日在本山转药师琉璃经五千四十八卷然灯百日盖信得经中有九种横说十二大愿故发此心既收异熟之果复发灵秀之芽者个见闻不从道理熏蒸不从师父传授于不可知之中▆已持一个决定信岂非念念从功德海中相续不断大有来由教中云毗卢藏中有大经卷量等三千大千世界书写三千大千世界中事悉尽无余我以清净天眼观彼大经卷在一微尘内设大方便破彼微尘出此经卷饶益有情蓦卓拄杖云诸兄弟者个是未破之微尘复卓云者个是未出之经卷君相于三四十年中行之于戎伍之场用之于走马搴旗之际乃至杯浮大白梁绕娇歌如油入面山野不须点铁为金敲璞出玉就于烦恼尘劳中寻常谈笑与君相破此妄想之尘出大经卷饶益已竟又不特为君相破却此尘出大经卷饶益已竟乃至若真若俗若男若女若古若今若远若迩若已发心若未发心一齐与他破却此尘出大经卷饶益已竟诸兄弟还信得及么即今目前内尽根身外洎器界虚妄映现于其中间求一点实事了不可得执谓之有柝谓之无指为幻有唤作真空费许多力所以提唱此事大须知得来由有一般动着便去行棒行喝努眉突眼如口含一物要吐出来一般有甚交涉若是寻常做工夫于心窝里稍有偏重便没却者个消息昔有一婆子施财请赵州和尚转大藏经赵州下禅床绕一匝云转藏已毕人回举似婆婆云比来请转一藏如何和尚只转半藏大慧禅师云众中商量道如何是那半藏或云再绕一匝或弹指一下或咳嗽一声或喝一喝或拍一拍恁么见解只是不识羞若是那半藏莫道赵州更绕一匝直饶百千万亿匝于婆子分上亦只得半藏设使更绕须弥山百千万亿匝于婆子分上亦只得半藏假饶天下老和尚亦如是绕百千万亿匝于婆子分上也只得半藏乃至山河大地森罗万象若草若木各具广长舌相异口同音从今日转到尽未来际于婆子分上亦只得半藏大慧禅师虽是扫除时病却是口直心快赵州和尚绕者一匝虽将若真若俗若男若女若古若今若远若迩若已发心若未发心施财转经功德一时答尽却难为后来双脚使寻声逐气者直至如今坐不得若是海幢门下则不然设有人问毕竟如何但道百日安居今日始房舍破坏修治故。

　　黎孝廉同吉率长男文学纶芳就永福堂上设供为其母陈氏孺人请普说师云大众还知么霜月无声只自寒烟云来往太无端碧空终古六桥上若个人来着眼看青山聚梦出金碗以无时秋水缠风送孤鸾而独远文锋虽利不剪芙蓉之枝春鸟时来尚识萱花之幕若是生铁铸成底汉子一任全身画境独步临风明珠只在褦襶之间金针岂离鸳鸯之外以之齐物蟭螟眼里楚汉同门以之任运大鹏背上风云异路佐皇猷而有柱石之材入词林而动经纬之望不须开口却胜披襟其或未然山僧且俯顺人情因斋庆赞去也山僧因今岁托钵六桥暂救三冬到来挂锡永福禅院承合郡诸公欢喜有加黎似仲孝廉是个伟男子信有此道般若薰发善根微妙于此望日令其长公办供请山僧举扬般若特为其母陈氏孺人用荐冥福者个就是黎似仲底正因不唯黎似仲底正因就是陈孺人底正因不唯陈孺人底正因就是诸佛菩萨十地三贤底正因不唯诸佛菩萨十地三贤底正因就是现前若僧若俗若童若叟底正因因者因无所因正者能信吾人此心决可以为圣为贤立地成佛不用安排不用造作污染不得清净不得单信此心不信一法若有所信则名邪信而非正信所以道若有一法过于涅槃吾说皆如梦幻便是正信底道理不见沩山唤仰山曰寂子速道莫入阴界亦就是正信底道理古德又云决定不流第二念就中方入我宗门亦就是正信底道理如今说好亦是梦说歹亦是梦说生亦是梦说死亦是梦说者个梦底亦是梦总皆是梦还有不梦底么还将得出与人看么道非语言非文字你若在者里暗穿得过翻转来一一都不是梦诸佛菩萨愍我人流浪生死将法身流转六道从无始之际指出个觉性者个觉性便是不生不死底你说有生有死皆是不曾看得者个觉性亲切若看得不亲切者个唤恶觉而不唤觉性觉性纯静不能自守妄动而成恶觉若不能消此恶觉反为觉性所累若消得便不要说话说话虽多无救于动故我释迦老子于灵山会上对百万人天云我四十九年不曾说着一句没后只单单拈起一枝青莲花示人大众你道拈花底意思是个甚么善觉者便看得亲切恶觉者便看得不亲切你若在拈起花处将见得底者个昭昭灵灵便认为是殊不知者个早是沦溺中所起底恶觉带梦去认梦将梦去破梦不唯复此觉性不得且还有种种恶觉随之而起者回生也不安其生死也不安其死彼短此长彼优此劣现前万境参差摇动则贤者有冰炭之门百姓遭聋瞽之毒所以金刚云一切圣贤皆以无为法而有差别者回纵饶说得极玄极妙不过成了一个梦佛祖示人其语言皆平实朴直令三根各得其味因后人偷心具足依语生解将语言障了自己没于文义成了文字落了阶级将自己本有底灵光觉性蓦地打失唐宋诸大老兴棒兴喝用电走锋驰之机示云收雨散之手皆为救人偷心怕你认着拈起花底昭昭灵灵受沦溺之苦使你凑泊不上乃变换佛祖言语非有异于佛祖如今不善学底反将奇特高举之言造成一个硬印子开口便一片糊涂牙齿舌根眼睫眉毛一齐黑漆句句离不得古人口涎斗凑得来只图嘴滑自家说了尚不知作何解何况问人者个梦是今日不可破底若是寻常对世间人说你不要耽着功名不要耽着欲乐是非人我之心一切放松者些梦话人人会说人人亦晓得该破至于我们据曲录床替人做师家底纵说得来不过少一个渔鼓筒便是唱劝世文底瞎子有甚么尊贵说梦既非尊贵叫他入理深谈他又全身落在梦中须知好生惭愧还敢去开大口山僧今日与诸公结般若之缘且不必举灯笼沿壁上天台扇子　跳等话又不必因黎似仲为陈孺人资荐之请便说渐源生也不道死也不道底公案只与诸公就现前实地上轻轻提起或可向者里讨得一点入路此道不分在家出家但见得真便受用得那个不从说话边入所谓此方真教体清净在音闻以拂子击案云大众还闻么者个是昭昭灵灵底切不可认他因声而显声歇时他亦隐没如今人耳朵里闻得有道可学不愁不多只愁消不得者要学底心所以说威音王已前无佛名无众生名斯时正是道最怕你于总没有一点事处有个明明白白之见此见即同于因声而起者无有差别你不要因声便将心计度云我闻底是性了大众闻底是你性知到闻底早不是性乃至二六时中折旋俯仰口谈名理心计家缘种种作为事有断续而所以为事者无有断续你若在万断万续之中忽起一个知觉认取者个所以为事底此念早成断续便全体是个断续将所以为事底又蓦地打失楞严云一切众生遗此本明虽终日行而不自觉枉入诸趣者个所以底是本明要去认取所以底是不自觉何以故觉非所觉一切造业散乱固是不自觉即觉非所觉亦名不自觉者里说来甚浅明明没多少工夫体贴得妥时已不是小可一种下愚无识总是将者听见底看见底把说话粉饰起来便当做道还当得好笑么今日因黎似仲之请就将似仲底事又说个譬喻譬如他先司李公遗下园亭手泽为他人侵去似仲毅然具一个不肯陨没先绪之念此念坚明牢固因起了此念遂生出种种作用若无作用则此念不显及至得还园亭种种作用一时都息而此不肯陨没先绪之念虽终古而不息息者谓之断续不息者则非断续此念就如吾人本有觉性圆明纯粹从生至死从劫至劫不可破坏无有渗漏因他生起知见遂有断续你若认看见底听见底以为是何异于以似仲之作用便当似仲毅然之念乎所以为学贵益为道贵损叫你去做工夫原要你消得一切不要你多出一点大众还知么山僧今日因梦说梦大众今日亦住梦听梦总在梦中者些都是多出底止有陈氏孺人一个独离梦境以拂子击案云还知么同在者里消归久立珍重。

　　腊八日合省绅衿耆硕于海幢新大殿请师普说僧问世尊说法天花乱坠和尚说法是何祥瑞师云飒飒寒风耳后吹进云释迦入灭三千年即今落在甚么处师云阇黎莫冻杀么僧良久师一喝僧礼拜起云无始劫前即不露无始劫后时如何师云闲言语进云舍父从他又作么生师云负累不少士问今日敦请和尚登座举扬个事和尚如何相为师云长将日月为天眼指出须弥作寿山进云世尊睹星大悟请问在睹星边不在睹星边师云那里得者消息来进云去此二途如何话会师云一条旧葛藤绊倒僧俗汉进云珠江流夜月师云好进云和尚莫瞒人师不顾士礼拜归众师乃顾左右云今日真觉场开还有当机敌手者么若有快来相见如无阿上座又瞒诸兄弟去也银山觌面势崔巍玉殿高临万象低窥得此问绵密意主中主位不能齐喝一喝云者一喝宾主互融照用俱到无人无我无优无劣无动无静无贤无愚无僧无俗只在当人二六时中骑声盖色见之于用如风吹海涛神龙鼓鬣智力刚强威光炽盛撒珍珠于锦绣丛中绚花烂彩抛彩毬于琼楼月下露湛风清直得无佛名无众生名不许有提持觉悟者不许有承受觉悟者不许无承受觉悟者不许有无无承受觉悟者释迦掩室于摩竭净名杜口于毗耶犹是攀条引例又喝一喝云若向者里不能一回安住使识浪奔腾无明妄动即有人我有优劣有动静有贤愚有僧俗五岳之势界南北以峥嵘三乘之阶随人性以高下直烦释迦老子说个一切众生俱有如来智慧德相但以妄想执着而不证得者个婆心快口将适来者两喝和泥合水搅成一块布告传持令西天四七东土二三渡海传衣转加忙却天下老和尚劳劳攘攘唧唧哝哝遗下一千七百条烂腐葛藤印向纸文挂在人口乃至天下一干州县白蹋之徒接虚寻响捕风撮影今日学相似语明日学合头语阿上座今日不惜口业亦将释迦老子说个一切众生俱有如来智慧德相但以妄想执着而不证得替他和泥合水搅成一块分出两喝古德云但能不触当今讳也胜前朝断舌才回互之机十成之忌乃明师哲匠顺性之工随便施设自然合他古辙至若据曲录床开两片皮直须开门见山挖心露胆若是一片含糊吹动法螺口吐黑烟有甚么共语分大众还会得者两喝么复喝一喝云若是者一喝就在释迦老子正说一切众生俱有如来智慧德相时求一点转身吐气不可得四七二三渡海传衣亦求一点转身吐气不可得天下老和尚唧唧哝哝亦求一点转身吐气不可得天下一干州县白蹋之徒亦求一点转身吐气不可得阿上座与现前大众亦求一点转身吐气不可得所谓牢笼不肯住呼唤不回头乃衲僧本地风光不见梁武帝问达磨如何是圣谛第一义磨云廓然无圣帝云对朕者谁磨云不识武帝虽然认得圣谛却不晓得衲僧本地风光达磨说个廓然无圣说个不识大地平沉真真有者般事所以此事是极难极易之事不是奇特不是特地作气势亦不在深亦不在浅譬如有人食甜味使举国人不曾食甜有问此人甜作何味其人虽具苏张之舌亦难措词达磨说个廓然说个不识如轻轻将一块甜放武帝口中只是他不咽下去就是释迦老子拈花妙旨亦要人具者个风光事不获已说出三乘十二分与人佐助殊不知才说个无常苦空他便有路可循失却本地风光才说个十二相因他亦有路可循失却本地风光乃至六度万行兴慈运智他皆有路可循失却本地风光若非达磨传持个廓然无圣连三乘十二分亦留不到今日故他又说个直指人心不立文字如古德有问他如何是佛曰麻三斤如何是祖师西来意曰庭前柏树子真是直指尔若在麻三斤柏树子上稍脚跟不点地当下就曲了不唯在者里当下曲了即问时稍杂意见已早曲了所以此事断断不在语言上既不在语言上岂又在优劣是非长短之上阿上座因八月此殿告成社中诸缙绅发欢喜心设千佛忏饭十方僧要请升座只得应从与大众举扬般若敲骨洗髓当日有一老宿参临济入门老宿问云礼拜即是不礼拜即是济便喝宿便礼拜济云贼宿云贼贼即出去济云莫道无事好值临济门人在旁济问云适来有过无过门人云有济云宾家有主家有门人云二俱有过济云过在甚么处门人即出去济云莫道无事好大慧禅师判云临济在暗中赢得一筹却在明中输了一着虽则有输有赢有明有暗争奈旁观者丑如何是旁观者良久云逢人不得错举大慧批判古人如老吏断狱无端替人说输赢无事生事亦许会得阿上座前两喝若是末后者一喝尚未梦见在老宿与临济门人虽则善应机宜进退有节亦只会得前两喝若是末后一喝亦未梦见在临济是个白拈贼缚鸡缚兔俱用全力亦只会得前两喝若是末后一喝亦未梦见在且道阿上座末后一喝甚么才得梦见喝一喝云阿上座今日失利。

　　师四十大诞方大林居士昆仲设供请师升座兼为其尊人八十一致祝普说师云春气犹寒春云如幕流莺啭户长为实相之谈粉蝶迎空故作闻琴之舞应时合节则不无且道春秋不涉一句作么生道卓拄杖云春秋不涉是当人本具之寿量虚空则以不拒诸相为寿量四香水海则以深广为寿量须弥山王则以高峻为寿量诸佛调御则以正觉为寿量长者居士则以福德为寿量衲僧则以识得巴鼻为寿量且道阿上座今日还有寿量也无复卓拄杖云者拄杖子四十年横撑竖拄不合一回　跳善能摄诸寿量以为寿量于虚空则摄他不拒诸相以为寿量于四香水海则摄他深广以为寿量于须弥山王则摄他高峻以为寿量于诸佛调御则摄他正觉以为寿量于长者居士则摄他福德以为寿量于衲僧巴鼻则横拖直拽以为寿量不唯善能摄诸寿量还能令他普遍增长不见道佛身充满于法界普现一切群生前随缘赴感靡不周而怕处此菩提座诸兄弟还识此座么此座又作么生处云门大师说山唤作山水唤作水屋唤作屋拄杖子唤作拄杖子枉作个佛法知见直须如此透得犹较些子若在者里动个圣见动个凡情早已离却此座令他普遍增长不得若在者里稍有出入稍有去来早已离却此座令他普遍增长不得才涉唇吻才落文彩早已离却此座令他普遍增长不得直饶一棒一条痕一掌一握血亦早离却此座令他普遍增长不得所以此事有时如龙出海似虎靠山亦有时如风吹游丝随风袅娜不是其人一揖而过释迦老子在舍卫乞食毕洗足敷坐已全体具足如是安住如是降伏底消息不须须菩提出来然毕竟令须菩提作礼三拜赞叹希有者个就是释迦老子与须菩提增长寿量底所在少林九年兀坐已全体具足内心无喘觅心了不可得底消息毕竟令二祖霜刀截臂夜雪齐腰者个就是达磨大师与二祖增长寿量底所在卢行者作新州百姓斫山云于斧下挑夜月于肩头早已五叶芬芳二枝竞秀然毕竟令袈裟遮围悟了自渡者个就是五祖与卢行者增长寿量底所在马祖说待汝一口吸尽西江水始向汝道虽则平地与庞居士增长寿量庞居士好似一条锦尾乍上禹门千雷万电爇尾烧鳞翻身跳过嗣后天下老和尚得此机括按令而行搅长河为酥酪变大地作黄金一粒还丹地无顽铁平白地推一尊古佛向汝面前汝才眨上眉毛早已容光消瘦全体是消落便全体是增长阿上座只恨口门窄不能向汝尽说纵是说得亦成了捕风捉影好没交涉当时五祖演和尚问一僧云释迦弥勒犹是他奴他是阿谁其僧答云胡张三黑李四五祖演首肯之明日复理前问问者僧僧云昨日祇对和尚了五祖演云汝昨日作么生说其僧云胡张三黑李四五祖演云不是不是其僧云为甚和尚昨日说是五祖演云昨日是今日不是玄沙禅师亦因一僧问云尽大地是一颗明珠某甲如何识得玄沙云尽大地是一颗明珠用识作么其僧休去明日玄沙复问他云尽大地是一颗明珠汝作么生识得其僧说尽大地是一颗明珠用识作么玄沙云情知汝向鬼窟里作活计五祖与玄沙二古德具得如此手眼乃真堪与人增长寿量者二僧若不晓得二古德底机用不唯不能增长土也消一块不得诸兄弟难道师家与汝倾盘说尽么就是用许多坭水琢弄得成亦是一个土偶点睛破壁底手在甚么处我海幢社中有方子大林诸昆仲久信得此事今日因他尊人方长者八十一初度特来请阿上座为他举扬宗乘令方长者增长寿量方长者年高八十阿上座行年半之方长者富有大业阿上座贫无卓锥方长者八子诸孙阿上座孤筇莫寄且道是阿上座增长方长者还是方长者增长阿上座若说今日是阿上座受生之辰阿上座不受若说今日不是阿上座受生之辰诸兄弟不甘要粘粘不合要扯扯不开不落名言且道将甚么与方长者增长寿量诸兄弟听取一偈有大长者富福德八龙绕座尤赫赫聪明智慧各乘时镇海明珠随手得珊瑚高映彩云红玛瑙光吞秋月白长者八十始称觞诸郎请我为敷扬无义谛中真实谛不施笔墨成文章不祝三多不作颂大地灵苗皆可用九转还丹定可成一条热棒原无缝今朝始信无生诀胜如骖鹤朝天阙长者福德我能摄还令长者生欢悦海门日出射扶桑我与长者同光芒彼此须眉皆映彻春风满地成笙簧长者寿量不可记长者寿量长如此诸兄弟且道是祝寿语非祝寿语逢人不得错举。

　　小参

　　元旦师云灵山会上迦叶亲闻卓拄杖一下云诸兄弟今日还闻么少室峰前神光得髓以拂子画一画云诸兄弟今日还得么若得若闻大好新年头佛法其或未然一年三百六十日唯有今日最吉祥便请全身领受具足承当若待他人摇唇鼓舌自己向意根下卜度纵撒珍珠铺锦绣亦无消受处闻声悟道见色明心者个知见好与破粪箕秃苕帚于旧年昨日拈向一边所谓此法非见闻觉知若行见闻觉知斯则见闻觉知非此法也诸兄弟眼不必主见耳不必主闻若要会此法分明举似君何故不见道若无举鼎拔山力千里乌骓不易骑。

　　解夏师云迷是迷悟时底悟是悟迷时底衲僧分上迷悟且置阿修罗将太虚空捏作糊饼要问南阎浮提众生向甚么处下口诸兄弟还委悉么此事威音王前然灯佛后不得有些子消息若无些子消息则搅长河为酥酪变大地作黄金无边刹海自他不隔一毫端十世古今始终不离于当念者个是当人无量方便庄严三昧大解脱门荡尔顿开之时在声色中坐卧唤作骑声盖色汉所以古人道即此见闻非见闻无余声色可呈君个中若了全无事体用何妨分不分竖拄杖云还见么卓拄杖云还闻么者个是见闻那个是非见闻非见闻拄杖子有分与诸兄弟无干见闻诸兄弟有分与拄杖子无干诸兄弟若是拄杖子不妨掷地金声便请同入普贤境界然后尽十方三世一切众生如是心思如是念虑如是謦咳语笑如是喜如是怒如是哀如是乐如是折旋俯仰如是作如是受如是福报如是业果如是结业如是忏摩不须喷嚏一声三门前土地与金刚揩背一擦骨出虽然如是且道是九十日内事是九十日外事若简点得出许尔受迦絺那衣五事便利其或未然少林晏坐客不是壁观婆罗门珍重。

　　长至日师云譬如眼光不自见眼譬如虚空不自说空诸兄弟直饶牛头没马头出犹较金刚七步在今日随顺世间赴个时节莫言不道下座。

　　腊月初八日师云释迦老子云一切众生具有如来智慧德相但以妄想执着不能证得诸兄弟唤甚么作智慧德相又唤甚么作妄想执着竖拂子云者个是智慧德相讨一点妄想执着消息不可得复竖拂子云者个是妄想执着讨一点智慧德相消息不可得还知么所以古人道会则途中受用不会则世谛流布又云得之者妙用无亏失之者触途成滞衲僧家一条铁骨梁一双穷相手志气不冲天反落他人后若于此会得以之发菩提心以之修菩提行以之庄严正见以之坐消劫运易热恼为清凉易喧呶为寂静易困厄为解脱易苦为乐易短为长有如是自在有如是神力然后不舍五浊而兴佛事如彼世间负大才力不遇盘根错节无以发其利器教中云若有诸菩萨不厌生死苦修于菩提道则无有所坏李长者谓即生死苦为菩提道则无能坏若离生死苦发菩提心修菩提道则为涅槃染净二障所坏为是非二见断常所坏蓦卓拄杖云诸兄弟坏与不坏即且置且道释迦老子眼光今日毕竟落在甚么处复卓拄杖云会么菩萨等于佛觉悟诸群生正觉觉世间诸佛之所乘菩萨如是乘复卓一卓下座。

　　五月朔师云言而足终日言而尽道喝一喝复云言而不足终日言而尽物复喝一喝诸兄弟道与物即且置且道者两喝从甚么处来者两喝有权有实有照有用生则全生杀则全杀宾主互换君臣妙协超三堕四禁之表洞内绍外绍之秘南泉大师异类中行赵州和尚时时咬着乃至吐舌耳聋之机擎叉击铎之用及天下老和尚格外争雄靴里动趾总在者两喝三纵四横七穿八达去复喝一喝云还有者一喝不妨坐在冷地下出一身白汗惭愧不少今日五月朔为诸兄弟一并说过。

　　六月朔师云教中云以异方便力助显实相义自结夏来所经五月朔如今又是六月朔镇日腾腾浩浩不曾与诸兄弟显得个实相义今日特为诸兄弟显个实相义卓拄杖云者个是异方便那个是实相义良久云见义不为何勇之有。

　　四月八日师击案云诸兄弟事无一向释迦老子指天指地自赞不及正是移简就繁云门大师一棒打杀亦只作死马医所以从上古德止有救过之力绝无传持之功要会此事须把腰间者本千年历日两手放下若只守人家旧香火抱桥洗澡把缆放船有甚么共语处直饶一回拨转如盲龟遇木脚跟头亦不得宽阔天高地厚此身长大动转不得知之一字信成祸门诸兄弟朕兆未萌顾鉴不及处释迦老子才生便已死却者个消息还知么海幢上座久为事忙今日又不合错说。

　　五月朔师卓拄杖一下云恁么也不是复卓一下云不恁么也不是今朝五月朔无是无不是庄严建立吉祥门分付天龙齐办事琉璃华屋好施张端的草庵非住止复卓拄杖云将此身心奉尘刹是则名为真佛子下座。

　　解制自恣师云四月十六日未安居已前有个好消息祇是多了一个安居七月十六解夏已后亦有个好消息祇是多了一个解夏未安居已前既解夏已后皆有好消息且道九十日内与正当此时还有好消息么卓拄杖一下云赵州古佛知是祸门今日恁么报告大似挖土觅虚空若九十日内无好消息今日不得受迦絺那衣若正当此时无好消息他后不得行五事便利又须知事无一向海幢上座随顺机宜不坏解结之相但向聚落街头人烟堆里拖屎尿气以为佛事于其中间动着便打折驴腰若是脚踏青山手持云物静敛眉峰高挂禅床到者里大不着便不见释迦老子于一切处成等正觉于刀山剑树成等正觉于镬汤炉炭亦成等正觉于天上人间亦成等正觉于菩提树下亦成等正觉云门大师亦曰从上来无针锋许与你为缘为对者个便是先圣开示悟入一大解脱门如今器资薄劣失此芳规诸兄弟知见不平沉脚头不宽阔还知么卓拄杖一下云直饶恁么会得亦有甚么好消息。

　　除日师云三百六十日若谓曾说着个事却是诸兄弟辜负阿上座三百六十日若谓不曾说着个事却是阿上座辜负诸兄弟阿上座辜负诸兄弟波心有明月土里满虚空诸兄弟辜负阿上座六根不完具带累一生穷蓦卓拄杖云还委悉么真金点钝铁跛鳖化飞龙若在衲僧分上未称匠心之巧须知腊月三十日事手摸不着脚踏不着大须仔细莫言不道下座。

　　四月八师云直饶释迦老子复生亦踏者步不着棒打虚空手捞水月一条棒一只手碍塞多少岂知金针不透玉斧难通话出深堂声咽传书之客船依浅水气短弄潮之人村头野老自无少侠之情陌上春花徒作芳菲之态手持明月难相照脚踏清波祇自怜风吹独树常疑雨雾暗前川不见天诸兄弟且道是生前消息生后消息良久云胭脂费尽牡丹成彻骨清贫那可救。

　　五月朔师云有利无利不离行市今日朔旦殷勤举似卓拄杖一下云释迦坐地弥勒睡起甜瓜一任连根甜苦瓠只是苦无比五色丝不堪续命半只箸犹能搅水虽然如是莫向江头看竞渡何以故瞒不过三藏大耳。

　　腊八师云释迦老子底见处便是诸兄弟底见处诸兄弟底见处便是释迦老子底见处且道眼孔未开明星未出时智慧德相又在甚么处闻声悟道见色明心正是生死岸头不堪着脚若认驴鞍桥当阿爷下颔便去横三竖四直是救不得还有缁素得么日日忆南泉无人知此意。

　　浴佛日师云移南山挂北斗沧溟见底痴龙走释迦老子不下生分付子湖莫畜狗孟尝门下客三千要撒珍珠便一斗良久云虽然如是不及净名杜口。

　　六月朔师云诸兄弟若论此事如龙得水似虎靠山珠出水而愈明金入炉而益耀虽然如是鼓声未动剑去久矣你道有甚么等待有甚么摸索将心去合饶极玄微犹是梦中事石头马祖是甚么人有甚么共语处要你昆仑山上斫尽崚　不得气急四香水海直下潜藏不得没却忽有人问云你在者里作么于此下得一答许你明得六月一日事。

　　解制自恣师云诸兄弟还会么四月十六日已前无有结相七月十六日已后无有解相一任解结随时须知大有针劄不入在若向者里觑得事理之中说与无说同一虚闲动静二途如梦被驶不堪着足那说高低纵欲移身早粘皮壳破唳鹤于霜天绝哀猿于夜壑求方寸之安而不能假斯须之力其何托直饶生死关头圣贤路上浑其优劣等其去来大似拾兔角于风前数龟毛于日下何况尘劳仆仆自深胶漆填思虑于心头聚悲欢于眼底彼自无疮伤之滋甚到者里总用不着且道今日毕竟作么生通个解底消息热来摇扇寒来向火事来即行困来即卧虽然如是切忌堕坑落堑。

　　元日师竖拂子云若向者里会得我此国土民丰物阜家富人饶不特此国土如是他国土亦如是乃至十方无量国土亦如是一切圣法财一切功德聚皆从今日生无有不生者复竖拂子云看看观音菩萨放下手中鲤鱼原来是镇州大萝卜。

　　解制师竖拂子云还见么向者里见得虚空着线还悟么向者里悟得虽新亦故大众既知如是简易俊快昨晚灯烛辉煌时梵磬交响时错过多少不惟于者里错过且从四月十六日直至九十日中亦错过多少且道正当今日还有承当者么分明一幅潇湘境莫认衡阳归雁图。

　　元日师卓拄杖云万吉千祥动地放光复卓云千祥万吉深深密密良久云呵呵金钩本曲玉线原直若是绀宫紫殿一回现丈六金身一任横拈竖弄直得纹鳞入水排白浪以千寻碧树当春吐红葩于十丈其或未然元正启祚万物咸新海幢且与你人事相见。

　　结夏师拈拂子云东一西二南三北四四至分明安居便是文殊自文殊文喜自文喜从头数一回莫忘自家底为甚么昨夜太上老君骑一头青驴走向阿閦佛国遇着一干不尴不尬的衲子说道要向者里伽蓝前三月安居撞头磕额滚落云端原来是一张白纸。

　　解夏师云超声越色一任物我当前控月扪星万派风雷落后无心会得离娄眼里着钉有时顿忘卞和手中是玉所以古人道欲识佛性义当观时节因缘时节若至其理自彰即今是十方贤圣自恣之时世俗追先悼往之时理在甚么处若向者里施一棒喝以相发挥如水上推车了不能达大众还知么古殿苔生后重岩月照时寒猿啼古木清切少人知。

　　晚参师以拂子击案云大众还会么向者里会得许你是个活捉生擒复击案云看看白狗变作银麒麟雪狮走入黄金窟。

　　浴佛日师云住不可思议变三昧唤作释迦老子从睹史多天降生皇宫出迦毗罗国说法度生一周佛事即于不可思议薰不可思议变三昧与释迦老子洗冤涤屈控飞轮于日下约香象于云衢铁做金刚坭和土地打破阎浮提没有者个消息诸兄弟还信得么良久云苦雨潇潇独闭门苍苔湿径流微月。

　　四月大尽师竖拂子云者里是得道之径门者里亦是失道之坑堑是虎解吼非龙不变南泉变作普州人且道着便不着便良久以拂子击案。

　　结夏师云以大圆觉为我伽蓝身心安居性智平等大众且道唤甚么作圆觉圆觉又作么生安说个身心一如物我一如早是破了圆觉求其安相了不可得直饶唤山是山水是水拄杖子是拄杖子亦早破了圆觉求其安相了不可得何况破仪破律日放日驰所以三旬休息业护春虫一句尚存未超驴橛诸兄弟若到海幢门下同饮粥窝须发一片至诚心若是守虚逐响如同趋市则又何益心若至诚则背尘合觉于此大有径门不唯绍续古人芳规即可以克勤自己行业虽然如是且道毕竟唤甚么作圆觉良久云大虫褁纸帽好笑又惊人。

　　四月小尽师竖拂子云切忌道着道着即头角生即今头角已生了还见么寻常欲与诸兄弟通个消息不避触讳犯忌且道通个甚么可惜可惜。

　　五月十四师云此事动亦如是静亦如是粗亦如是细亦如是不可以智知不可以识识直饶如是犹是重重烟雾海门寒不是渔人栖泊处且道如何是渔人栖泊处良久云金沙拨转夜船头秦人不识桃源水。

　　五月小尽师云此道一升一降一抑一扬如龙蟠沧海虎啸空山当其奔腾则风云互至当其渊伏则语默交息雪山老子亦不奈他何唯有赵州古佛向驴胃中过夏没有气息不知不觉又是六月初一且道此人易得亲近还是难得亲近大众不妨疑着。

　　端午师云菖蒲利剑斫不开艾虎哮吼惊不起江边士女竞骈阗大家有眼见不见大众且道见个甚么蛟龙吐气结蜃楼切忌撞着他的露柱。

　　五月小尽师云不觉又是五月尽此事茫茫无处向山门石柱解怀胎三更产个蛮和尚眼若流星牙如利剑何故如是奇特说道打鼓普请时闻板声解归食饭大众不妨疑着。

　　六月十四师云向上一着千圣不传古人又道向上一着千圣不然一句恨他舌头太短一句衲子气宇如王且道寻常日用痾屎送尿时瞌睡撞着露柱时为甚么总没者个消息若是伶俐衲僧切忌向此时认取不妨冷眼一看去。

　　六月小尽师云三圣逢人即出出则不为人兴化逢人即不出出则便为人一人逗春色于邓林一人藏秋光于牖下虽则婆心俱切其奈丑态全彰若是我海幢门下从月朔至月尽从春至夏无有出之之名亦无不出之号且道与古人还有差异也无蓦竖拂子云大众还知么九夏依依尽三秋得得来龟毛缠不住兔角系难回暑气穿林密楼光映水开随时成坐卧莫向此中猜复竖拂子云大有疑处。

　　七月小尽师以拂子一拂云黄鹤来无信青猿出有时此中真消息千古绝人知大众且道是甚么消息若不作佛法会夏末秋初何不向万里无寸草处去若作佛法会听事不真唤钟作瓮。

　　九月十四师云一年催一年一月紧一月此事正茫茫一条干屎橛干屎橛为君说三脚虾蟆吞却月。

　　十一月十四师云一片闲田地往来人不识方将欲识时遍地生荆棘大众闲田地且置作么生说个识底良久云栖鸿欲泊树无枝霜天落却三更月。

　　腊月半师云止有十五日便去了一年十五日已前匆匆过去底岁月即且置十五日已后迟迟未至底岁月亦且置且道正当十五日还有真消息也无若依前折旋俯仰弹指謦欬便与匆匆过去底岁月无别没十五日消息若不依前折旋俯仰弹指謦欬便与迟迟未到底岁月无别亦没十五日消息且道正当十五日作么生露布个消息蓦竖拂子云还见么国清才子贵家富小儿骄熨斗煎茶铫不同唐僧不是西天客。

　　除夕师云此事绝无消息不与岁节俱除如处于春时九夏中没有者个消息处于秋时三冬中没有者个消息所以一岁中大小职事虽闲忙攸分而此消息渊嘿无声大家于者里无端忽起凡情圣解忽然精进懈墯乃至喜怒哀乐来往交攻生住异灭诈伪相杂总于者个消息不曾动着阿上座惯会顺水推船岁中亦止与大小职事于喜怒哀乐动静闲忙中运广大心同作佛事我虽不贵知者自稀昔日赵州祖师眼光烁破四天下无端错下名言说道我为法王于法自在建立亦在我扫荡亦在我露此消息若可传示我海幢则不然蓦举拂子云大众且道者个是甚么时节且烧爆竹催更去好听疏钟待岁来。

　　二月十四师云即此见闻非见闻无余声色可呈君以拂子击案云者个岂不是声以拂子一拂云者个岂不是色若作声色会便全体堕在声色中若不作声色会亦全体堕在声色中既全体堕在声色中作么生说个无余底道理蓦竖拂子云张公食酒李公颠仰卧南山看北斗。

　　五月十四师拈拂子云也有人向竖起拂子处卜度也有人向未竖起拂子处卜度向竖起卜度有一分亲切向未竖起卜度亦有一分亲切既总有一分亲切为甚么当人不肯受用良久云不是同床睡焉知被底穿。

　　七月小尽师云平生萧索意最是怯秋来一夏已云尽谁将眼目开开底道理即且置且道甚么处是眼目良久云大众寻常痾屎食饭切不可特地去也。

　　师因度岭云未有常行而不住未有常住而不行古人又道诸佛行处我不行诸佛住处我不住既是衲僧家为甚么不向诸佛行住处行住既不向诸佛行处行不向诸佛住处住又向甚么处行住大众还知么万里江山围不密一条楖栗跨荆蛮。

　　丙辰元旦师云九凤齐飞刷羽毛祥光叠叠彩云高不知春色凭谁见门外千层映碧涛今日又是新年第一个祝愿愿天下太平士民乐业转法轮于宝地耀佛日于金绳更有一个祝愿又愿个什么呵呵大笑云和风满户瑞草盈门山静小年身心适泰蓦竖拂子云分明有脚阳春好只在英灵猛利中。

　　海幢阿字无禅语录卷上(终)
嘉兴大藏经　海幢阿字无禅师语录


　　海幢阿字无禅师语录卷下

　　同门弟乐说今辩重编

　　小参

　　四月大尽师云进一步则逼塞虚空退一步则倾湫倒岳不进不退鹞子过新罗信非笼中鸟具得者个气宇则天得一而清地得一而宁衲僧得一而不虚度时光只今流氛孔亟杀气凭陵三闾可吊竞渡无声天地之气早已溷淆且道衲僧时光又如何度得昔日赵州到一庵主问云有么有么主竖起拳州云能纵能夺能杀能活又到一庵主问云有么有么主亦竖起拳州云水浅不是鱼泊处赵州一样问庵主一样答为甚么有与有不与于此识得方度得时光赵州亦云诸人却被时辰使老僧使得十二时大众既在此休夏当时时提起使时光即是自己自己即是时光若离了二庵主觅赵州不识赵州若离了赵州觅二庵主亦不识庵主且道如何识得竖起拂子云纵夺杀活水浅鱼泊。

　　六月望师云海幢有个死猫儿头遇贱则贵遇贵则贱有时抛在粪扫堆里顾睬他不及有时放在曲录床上顿尔光辉寻常二六时中应事接物一道平沈总无如何若何佛眼也觑他不得常怪刘铁磨去见沩山山云老牸牛汝来了也刘云明日台山大会斋和尚还去么沩放身便卧刘便出去铁磨固是掘地觅天沩山亦未免随人脚跟转俱亲近者死猫儿头不得虽然任尔称奇说特且道死了烧了者死猫儿头安顿在甚么处所谓入水方见长人眼睛在眉毛之下各须看取。

　　七月望师云此事未结夏以前将谓结夏后有多少道理既结夏以后将谓解夏时有多少道理及至解夏将谓秋末冬初有多少道理乃至未曾弹指謦欬将谓弹指謦欬时有多少道理殊不知搅长河为酥酪变大地作黄金无声无朕一身明月片舌风雷无始以来至于尽未来际会得不会得日日如是时时如是此是过量事须是过量人不是过量人难信过量事有一种器资卑弱镇日与东西两廊露柱相对镇日与东西两廊露柱相违背因而疑佛疑法疑自己疑他人疑垢疑净起碍塞心成下劣慢不见道有物先天地无形本寂寥能为万象主不逐四时凋船子和尚终日持纶搦竿说道此处无鱼别下其钩为甚如此波波挈挈须知此大事琐碎说与你不得。

　　八月望师云衲子日用原有大光明藏住甚深不动地止要你是个般人始得古人云大智人面前有三尺暗者个大智是你的光明藏是你的不动地争奈有三尺暗所谓俱生烦恼根本无明圆觉云居一切时不起妄念于诸妄心亦不息灭住妄想境不加了知于无了知不辨真实此虽教乘有宗门消息居一切时岂不是光明不动你若一起妄念便是三尺暗于诸妄心不求息灭若全体安住岂不是光明不动你若才欲息灭便是三尺暗住妄想境不加了知咄向者里骑虎头踞虎尾浑金璞玉岂不是你光明不动若才加了知当体变却便是三尺暗于无了知不辨真实孟八郎惯作者般去就岂不是你光明不动若才加辨别当体变却便是三尺暗所以要居不动地上便有气象稍一动了即令诸魔得其便诸魔得其便自沦溺你何以故若起生见死见便是诸魔得其便作有漏因成有漏业便是诸魔得其便长烦恼山入憎爱海便是诸魔得其便乃至一种超拔之士做到冰轮光满湛海波澄亦是诸魔得其便临济大师云我有时一喝如金刚王宝剑有时一喝如踞地狮子有时一喝如深竿影草有时一喝不作一喝用前三喝若无后一喝便是诸魔得便后一喝若无前三喝亦是诸魔得便纵使全体做尽者四喝亦是诸魔得便衲子从粗入细摄事归理不得大总持直捷头脑以此修福而福不成以此求慧而慧不就二三十年忽生退堕其为魔得其便者在在皆是大众当下在大光明藏里在甚深不动地里不用东指西攀且道只今是生耶死耶优耶劣耶稍眼孔定动便当下魔得其便矣大众且道如何举拂子云将此身心奉尘刹是则名为答佛祖。

　　腊尽师云终是始之母始是终之子识得轮转机方会始终理竖拂子云大众此是终的消息今年三百六十日一切人俱承他恩力撑撑拄拄就是现前大小职事亦承他恩力撑撑拄拄直得龙天送供海众安和薪欲尽而火传到今晚才露个终底消息又竖拂子云大众此是始底消息明年三百六十日一切人俱承他恩力撑撑拄拄就是现前大小职事亦承他恩力撑撑拄拄又得龙天送供海众安和火未明而烟起到今晚已露个始底消息且道始终不落轮转不到还识得海幢长处么良久云龙蛇易辨衲子难瞒。

　　五月大尽师云以虚无而印真实则愈虚无以真实而印虚无则愈真实赵州云我为法王可以建立可以扫荡当其建立时无一事一念而非虚无却无一事一念而非真实当其扫荡时无一事一念而非真实却无一事一念而非虚无所以道亦无人亦无佛大千沙界海中沤一切圣贤如电拂须知此事不可以智知不可以识识既不可以智知不可以识识为甚么又道麻三斤良久云踏破昆仑原是铁草鞋终不借人看。

　　七月望师云夺寒光于火焰之中掩冰魄于洪波之际任是技似猿公智如鹙子到结角罗纹处智技无所施华严老洞云佛法在日用处行住坐卧处迎宾送客处屙屎撒尿处才举心动念便不是了也恁么会去犹落在智技上直饶严阳道一物不将来犹较些子良久云无事归堂好。

　　七月大尽师云有一人向象王鼻孔上细析邻虚尘直与泰岱相为高广此人点即不到有一人向文鳞龙王髻中干却千寻碧海使陆地平沉此人到即不点诸人知处良遂总知良遂知处诸人不知亦是市乱无牙贵买贱卖惟有沩山老子云老牸牛汝来了也煞有滋味竖拂子云大众还见么棘猴离地翻筋斗木马衔缰弄碧蹄大好境界不妨参取。

　　腊尽师云雪中狮子火中虫冷暖由来事不同若问两般同异意一齐索笑付春风今年三百六十日有一则公案不曾与大众说出莫道三百六十日之长不曾说出便使释迦老子更说四十九年亦说不出乃至西天二十八个老古锥东土五个脱空谩语汉亦说不出嗣后则设云门饼点赵州茶禾山打鼓雪峰辊毬洞山三堕临济四料拣俱说不出既是尽却先圣先贤心思伎俩俱说不出便欲将此三百六十日住持之苦与大众说出大众又不在苦中欲将法喜禅悦之乐与大众说出大众又不在乐里乃至处魔佛之关头颠倒经权要与大众说出又恐大众于魔佛之境大似矮子观场既总不可说将甚么作新年佛法将甚么作旧年佛法既无新旧不若还他家国兴盛野老安恬以接将来无边之祯祥以绳已往积多之吉庆用为资粮用作道种竖拂子云大众还见么钵底痴龙吞晓魄肝肠明白到新年。

　　师诞日云寸有所长尺有所短有生有死为物所转超生越死魑魅魍魉释迦糊涂弥勒卤莽惟有东海文鳞龙王受用四大海水不增不减于其中间建立八万四千由旬水晶宫殿长髭撑撑拄拄与水力了不相到且道是甚么境界良久云希夷作梦华山下老子骑牛未出关。

　　腊八师云奇哉一切众生具有如来福德智相但以妄想执着而不证得若止殷勤赞叹且觉口门太窄若欲铺张扬溢又不能踵事增华有一波斯三个耳说道麒麟生象子殷勤遍告大唐人个个闻之笑不止跛鳖忽然遇盲龟跳上龙门变双鲤扶桑东畔耀日轮万点黄金尺有咫竖拂子云举头看见大星光未必当年有如此掷拂子。

　　二月尽师云迎春不觉送春归花落江皋鸟乱啼惭愧道人忙不彻禅心如絮乱沾泥赵州婆子蓦直去南泉老人算东西既是南泉老人算东西且道作么生相救莫是随分纳些些么扑破三平手中镜清光不更数青藜。

　　三月尽师云潘阆倒骑驴睦州翻　轹识者缚龟毛不识捉兔角昨夜梦出坡牵木上经阁竖拂子云大众且道是梦非梦文殊已罢参善财犹未学。

　　七月望师云赵州祖师云我为法王于法自在拄杖子要东不得东要西不得西有甚么自在寒时寒煞阇黎热时热煞阇黎有甚么自在扇子　跳上三十三天触着帝释鼻孔不可谓之法有时教伊扬眉瞬目有时不教伊扬眉瞬目不可谓之法佛法在日用处在行住坐卧处才举心动念又不是了不可谓之法既总非法又不得自在把甚么作解夏坐岁之功海天云树插天门鸟语莺声日夜繁借问其中端底意鲇鱼尾上跳猢狲。

　　九月望师云将欲金沙太拣殊惭觉照之功就使鋀玉同登犹乖匠心之妙投白日之露柱冒午夜之胶盘不惟撞头磕额且令滞壳迷封去此二途当清秋常暇不妨出力者出力其或未然休向梦中踏翻秋千影。

　　元旦师云琉璃月照敝江滨廿载春朝又好春五色凤凰栖宝树三千狮子吼雷门拄杖子依前　跳竹篦子把断要津智者见之谓之智仁者见之谓之仁云门饼不用添水和面赵州茶更须泛雪烧薪文殊撞着普贤士欢喜相逢亦贺新何以故有条攀条无条攀例。

　　茶话

　　除夕请茶话师云诸兄弟腊月三十又到一年中个事作么生商量世尊拈花达磨面壁狗子无佛性麻三斤干屎橛还曾透得么今夜到处灯烛辉煌盘食钵饮独此处门如死灰年亦如是月亦如是兄弟们聚头在遮里只说道要修行不在四事者话大似持钵不得诈道不饥岂有爱贫但听之缘耳只如个事是你脚根下具足不须听缘岂宜等待不见五祖演禅师在白云答灵源和尚云一年诸庄颗粒不收不以为忧可忧者一堂数百衲子无一个透狗子无佛性话恐佛法将灭耳故知虽无四事未是我们可忧处诸兄弟我寻常入室并不曾教你参话头只教在事物上从朝至暮许多相续就中看出个不相续底便是你本来面目若看得出世尊拈花也瞒你不得达磨面壁也瞒你不得狗子无佛性麻三斤干屎橛都瞒你不得一一都是你注脚故不必参话头若必要参恰似抱桥柱洗澡胸次中平白地又生起一座须弥你但体认中莫用意卜度者个是那个不是如失物人一般止存个得回之心久久在事物上忽然得心意识断绝便是好消息若卜度得来纵好亦无用处诸兄弟古人说个悟字已是多底没奈何为未悟者说何况你还在里许计较如何若何大慧禅师云如今聪明伶利人不得悟病在何处却为心意识先行被心意识障却自己光明塞却路头进步不得诸兄弟者卜度底就是心意识那不相续底总成相续去也故此话头参也有病不参也有病为师家者要与学人解拈去缚须具大方便为学人者要了者一件事把无始时来习气虚伪不实底心抛得干干净净者回才好听话不私做主宰为师家者若无大方便纵有醍醐上味亦成毒药为学人者虚伪心不净尽纵得醍醐上味亦成毒药教中有两句说道非生因之所生乃了因之所了如今一棒一喝下蓦地打翻当下绝却知见者一棒喝便是你底了因若眼孔定动者一棒喝反是你底生因当时临济大师问黄檗如何是佛法底底大意被黄檗劈头便打三度问三度打他不能了生起知见问大愚云未知有过无过大愚是个心直口快云黄檗老婆为你困彻了也他才闻者一句便蓦地了却种种知见漏出真消息云原来黄檗佛法无多子可知黄檗大愚是个大方便若他当时偷心不曾剿绝闻大愚恁么说又将黄檗三度棒作平寔商量作无事商量作现成商量作击石火闪电光商量作见闻觉知商量成得个什么他祇轻轻说个无多子三字者里真是闻熏般惹非大伶利安能了得又五泄参石头云一言相契即住不契即去头默坐他便去诸兄弟五泄好似个打家劫舍一气力跳进来只想得许多到暗着一箭止不曾断气头唤云五泄泄回头头云从生至死祇是者个回头转脑做甚么好主人更与一刀弄个干净寻常商量只道五泄在者两句下了好没交涉又如洞山参云门问云近离甚处曰查度曰夏在甚处曰湖南报慈曰几时离彼曰八月二十五门云放你三顿棒云门大师虽将本色行货与人其自处却是个文殊普贤大人境界如今衲僧家虚伪心不净尽闻云门恁么说不难踢倒禅床或绕三匝或拂袖便行或答云和尚好棒祇是没受主或云须是和尚始得或云某甲亦放和尚三顿者等臭气放千万百个有甚么限洞山当时却老实一时理会不得自言我实从查渡来有甚么放我三顿棒明日去请问云昨蒙和尚放某甲三顿棒过在甚么处门云饭袋子江西湖南便恁么去他始大悟你道者里有什么道理有甚么会处稍动一下便千里万里所以平日常说一部五灯会元古今老和尚说话可尊重者为他将你脚跟下立底尽数与你铲却教你自生自死如黄龙南和尚常问学者我手何似佛手我脚何似驴脚如何是你生缘天下叫做三关语他有个法嗣香城颙和尚颂云黄龙三关语今日为君举为君举猫儿偏解捉老鼠香城恁么会尽不谬为黄龙弟子有个广鉴英看见云好则好恐学者当无事会去可谓眼光烁破个中一毛头药病古人却替你翻尽你若不会自是你根性鲁钝与他无干诸兄弟无事甲易得躲根最是学者大病洞山虽会云门者句当时并没说话知他又如何会他又云我向后没人烟处住个草庵不蓄一粒米不种一茎菜接待十方往来尽数与他抽却钉拔却楔拈却炙脂帽子脱却鹘臭布衫教他洒洒地做个衲僧岂不俊哉使他当时有个会处如何说得者话若谓他总没会处亦如何说得者话信得者些子及真真是难若不得大方便师家不得大老实学人安得尚有商量处如今三乘十二分岂不说尽只是无悟底消息就如华严一经是个通宗之典十地品中所讲总别同异成坏六相一字中六义互为主伴如人一身具足各相头身手足眼耳鼻舌同是一身一四大是总相其用各别是别相其用虽别又同是一空无性是同相虽是同一空无性头身手足眼耳鼻舌寔殊其用是异相头身手足眼耳鼻舌共成一身是成相者六件俱是随无作缘无有自性无体无相无生无灭无成无坏以总无故是坏相六义中又具十玄门义一同时具足相应门二广狭自在无碍门三一多相容不同门四诸法相即自在门五隐显秘密俱成门六微细相容安立门七因陀罗网境界门八托事表法生解门九十世圆融异成门十主伴圆明具德门此十门事法界理法界事理法界事无碍法界理无碍法界事理无碍法界事事无碍法界如天帝网重重摄入纤悉融透极玄极妙只是还不许望著者一着子如今忽有个出来问如何是者一着子教兄弟答句应时合节以为送旧迎新又如何答他良久云今夜大尽是三十一年梦事又去讫借婆帔子拜婆年靴里动指无出入为甚无出入不见道能为万象主不逐四时凋。

　　除夕请茶话师云诸兄弟流光迅速一岁之中何所不有生者自生死者自死出家人见得生死事大从生死上发心始能拚却身心捍劳忍苦若不从生死上发心决在者里立脚不得且作么生唤做生死事大如今人都是伶俐底教他读书则九经十七史都读得精透教他学诸伎术则百工伎艺亦都学得精透就如出家人要去闲静去偷安身心百般思惟百般计较不须人教都自晓了祇是教他识得生死去来处便似前日来底暹罗国人听广东谈不知说个甚么真个是难诸兄弟者一件事不在深远祇要你办得肯心若办得肯心取条灯心草担了须弥山走到非非想天有甚么难当时二祖神光大师据讲席有年感得释梵献花后来闻达磨大师在少林寺便去参谒乃至雪没其腰诸兄弟者个是二祖头一个肯心底去处立了三七日达磨大师骂他轻慢他便潜取利刀截下左臂置达磨前诸兄弟者个又是二祖头一个肯心底去处如今人只疑者件事有甚么传授殊不知不然你若肯得一分便悟得一分肯到十二分便悟到十二分二祖大师有了者两肯更不须等到与达磨眉毛厮结时便如韩信破釜沉舟已有全胜底消息你看他曰诸佛法印可得闻乎达磨曰诸佛法印不从人得达磨虽是平买平卖然已知者个汉子不是忉怛得底了所以二祖是个肯了底人就知转变更不向外求曰我心未宁乞师与安若是个偷心重底闻前一句早已落了坑坎还问得出者句来么达磨大师亦更不向佢说奇特话亦不行棒亦不施喝祇答曰将心来与你安完完全全成就他一个千肯万肯底心他便说觅心了不可得曰我与汝安心竟佢便谛信无余深得骨髓诸兄弟肯字是当人解脱之场是当人休歇之地祇是于中容一毫知见不得举起便会是知见平常会是知见奇特会是知见玄妙会是知见所以道醍醐毒药一道而行你若定动一下便全副是建立不肯黑风吹船堕罗刹鬼国去了又盘山宝积禅师一日立在市上见买肉人对屠户说云精底切一块来屠放刀又手曰长官那一块不是精底佢便大悟诸兄弟你道在甚么处悟莫是在那一块不是精底上悟么好没交涉偷心重底专去替人七穿八凿说道者那一块不是精底道理何等现成青青翠竹尽是真如郁郁黄花无非般若如此见解十只拈起有五双你要知盘山么佢在未闻者一句前心上已肯了又肯肯心坚固到此不觉屐折所谓时节既至其理自彰耳不能奉父不能献君此之谓也今无往年在各处行脚长连单上听人说禅就似铺上蒸松糕底有个印印定第一要在拈椎竖拂处会会了要放下唤做踏到化城踢翻宝所者回便一任到处乱撞唤作悟了同未悟替人说法便说出一段头巾说话真亦说佢不得假亦说佢不得好亦说佢不得丑亦说佢不得到尾引两句似诗非诗凑花凑锦盖住以为出脱若闻见人说平实语便又叫做落草盘桓不是机锋相见引得一干禅和子一个个似吃了蒙汗药一般才惹着他便东喝西喝动手动脚总不知是甚么指谓真令人慨叹诸兄弟你要知宗师门下驰锋走电棒喝交加底意么不过赞成人一个肯心而已岂是钉装摇橹佢善说底人道火几时烧口楞严有个波斯匿王认断灭为涅槃世尊在佢变灭中替佢指出个不变灭性教佢自肯自证佛言大王今复问汝汝今肉身为同金刚常住不朽为复变灭王曰我今此身终从变灭佛言汝未曾灭云何知灭曰我此无常之身虽未曾灭我观现前念念不停新新不住如火成灰渐渐销殒殒亡不息决知此身当从灭尽又曰我昔孺孩肤腠润泽年既长成血气充满如今颓龄逼于衰暮颜色枯悴精神昏昧发白面皱殆将不久又曰变化密移我诚不觉寒暑迁流渐至于此又曰其间流易且限十年若复令我微细思惟其变宁为一纪二纪岂为年变兼又月化何直月化且又日迁沉思谛观刹那刹那念念之间不得停住故知此身终从变灭诸兄弟波斯匿王信得变灭如此确当如此明白适来道在生死上发心正要学他如此信得死及信到如此则念念灰冷无有余想便是全身里许所少者只不曾如盘山听见那一块不是精底此一时肯心而已故佛又指他汝见变化迁改不停悟知汝灭亦想灭时迁改知汝身中有不灭耶答曰不知佛曰吾今示汝不生灭性大王汝年几岁见恒河水答曰我生三岁慈母携我谒耆婆天经过此流尔时即知是恒河水佛言如汝所说二十之年衰于十岁乃至如今六十有二日月岁时念念变迁则汝三岁观此河时至年十三其水云何答曰与三岁时宛然无异乃至如今六十有二亦无有异蓦竖拄杖云者个无异底波斯匿王信得及现前大众亦信得及拄杖子亦信得及为甚么不肯大须着精彩始得佛又言汝今自伤发白面皱汝面必定皱于童年则汝今时观此恒河与昔童时观河之见有童髦不答曰不也世尊佛言汝面虽皱而此见精性未曾皱复竖拄杖云黄面老子没意味者里切不许认着又曰皱者为变不皱非变变者受灭彼不变者原无生灭云何于中受汝生死复竖拄杖云者里切不许认着你若认着则全肯全不肯全是全不是涅槃有云非色法者是心心数法名为无常何以故性是攀缘相应分别故者里大有淆讹好多分疏不下古人云记得当初画模则几翻红又几翻黑亦是者些子分疏不下三登投子九上洞山亦是者些子分疏不下坐破七个蒲团参了七十二员善知识亦是者些子分疏不下诸兄弟还有分疏得下者么良久云如无待你办得肯心明年与你了此葛藤。

　　颂古

　　世尊在灵山会上拈起一枝花以青莲目普视大众百万贤圣惟迦叶破颜微笑世尊乃曰吾有正法眼藏涅槃妙心实相无相微妙解脱法门付嘱摩诃迦叶。

　　眼底无沙看愈真恐君不是个中人效颦微笑知多少身在东吴意在秦。

　　傅大士一日被衲顶冠靸履朝见梁武帝帝问是僧耶士以手指冠帝云是道耶士以手指靸履帝云是俗耶士以手指衲衣。

　　双林大士爱风流败尽家私不转头恃有锦镧鸡足在当来成佛定无忧。

　　居一切时不起妄念于诸妄心亦不息灭住妄想境不加了知于无了知不辨真实。

　　云鬓蛾眉意已慵移身几度出花丛有时间立碧桃下也是无心点额红。

　　金刚经云若为人轻贱是人先世罪业应堕恶道以今世人轻贱故先世罪业则为消灭当得阿耨多罗三藐三菩提。

　　反手拨开榾柮火凝眸吹散镬头烟云中白鹤嘤嘤叫癞狗何曾愿上天。

　　迦叶因阿难问世尊传金襕外别传何物迦叶召阿难阿难应诺迦叶曰倒却门前刹竿着。

　　灵山笑后何为验倒却门前旧刹竿从此虚声遍寥廓一枝芦荻大江寒。

　　殃屈摩罗因持钵入城至一长者家值其妇产难长者云瞿昙弟子汝为至圣当有何法能免产难殃屈曰我乍入道未知此法问佛却来相报遽返白佛佛告曰汝速去说我自从圣贤法来未曾杀生殃屈往告其妇闻之当时分娩母子平安。

　　千年故纸亦寻常鬼魅之家偏着忙持向陇头烧却也为君传语到阎王。

　　六祖隐于怀集四会之间届南海遇印宗法师于法性寺夜风飏刹幡闻二僧论一云幡动一云风动祖曰可容流俗辄预高论否直以风幡非动动自心耳宗闻语悚然异之。

　　掩映湖山第一机寻常不使水云知多君意气劳相委不及披襟潦倒时。

　　国师一日唤侍者者应诺如是三召皆应诺师曰将谓吾孤负汝却是汝孤负吾。

　　倒骑狮子仰骑牛撞着瞎驴唤不休唤不休难把金樱当石榴。

　　清原因僧问如何是佛法大意师曰庐陵米作么价。

　　一幅襟长两幅襟短遮盖不来见腹露腕。

　　国师问紫璘供奉甚处来曰城南来师曰城南草作何色曰作黄色师乃问童子城南草作何色童子曰作黄色师曰祇者童亦可帘前赐紫对御谈玄。

　　鲁祖当年有一机如今珍重国师知独怜唤醒惺惺汉错把名言判旧时。

　　让和尚因僧问如镜铸像像成后镜向甚么处去师曰如大德为童子时相貌何在曰只如像成后为什么不鉴照曰虽不鉴照谩他一点不得。

　　家临西塞从军苦移向柴桑傍酒民半截宝刀无用处时携山上斫枯薪。

　　清原因石头问和尚出岭多少时师曰我却不知汝早晚离曹溪曰希迁不从曹溪来师曰我亦知汝去处也曰和尚幸是大人莫造次。

　　到处行藏到处闻脚跟泥水衲头云莫愁前路无知己天下何人不识君。

　　清原问石头汝什么处来曰曹溪师乃举拂子曰曹溪还有者个么曰非但曹溪西天亦无师曰子莫曾到西天么曰若到则有也师曰未在更道曰和尚也须道取一半莫全靠学人师曰不辞向汝道恐已后无人承当。

　　太平人唱太平歌车笠相逢话不讹记得昔年出塞日亦曾鞭马过滹沱。

　　马祖因僧问离四句绝百非请师直指西来意祖曰我今日劳倦不能为你说得问取智藏去僧去问藏藏云何不问和尚僧云和尚教来问藏云我今日头疼不能为汝说得问取海兄僧去问海海云我到者里却不会僧回举似马祖祖云藏头白海头黑。

　　者个阿师煞认真十分奔走未曾嗔蚤知总不向吾说何不当初莫问人。

　　昔有一婆供养一庵主经二十余年尝令一二八女子送饭供给侍一日令女子抱定云正当与么时如何庵主曰枯木倚寒岩三冬无暖气女归举似婆婆曰我二十年只供养得个俗汉遂趁出放火烧却庵。

　　一只鸳鸯对画眉两边刷羽两边飞路旁多少痴樵牧望到烟寒尚未归。

　　南泉因东西两堂各争猫儿师遇之白众曰道得即救取猫儿道不得即斩却也众无对师便斩之赵州自外至师举前语示之州乃脱草履安头上而出师曰汝适来若在即救得猫儿也。

　　少年铁印霜台使着出君王旧赐袍极力不能宣帝德下官奔走已成劳。

　　南泉有一僧到庵师向其僧道某甲上山待斋时作饭自吃了送一分来山上少时僧自吃却打破家事就床卧师待不来遂归见僧卧师亦去卧僧便起去师曰我前住庵时有个伶俐道者直至如今不见。

　　一箩玉屑一箩沙杂沓江头印晚霞无眼乞儿偏踏着笑凭两树海棠花。

　　黄檗云汝等尽是噇酒糟汉还知大唐国里无禅师么时有僧问诸方聚众为甚么却道无禅师师曰不道无禅祇是无师。

　　我本御前检点使陈桥捉住着黄袍亦知奄有四天下毕竟武陵人是高。

　　长沙因张拙秀才看千佛名经问师曰百千诸佛但见其名未审居何国土还化物也无师曰黄鹤楼崔颢题后秀才还曾题也未曰未曾师曰得闲题取一篇。

　　磁石无情偏转铁轰雷何意独抽蕉闲提驴脚休沾水纵有愁心也合消。

　　子湖因僧问自古上贤还达真正理否师曰达僧曰真正理作么生达师曰霍光当时卖银城与单于契书是什么人作其僧无语。

　　金谷楼头博绿珠[王員]珰一颗藉氍毹一抛六骰红方转拍案呼来不是卢。

　　陆大夫问南泉曰肇法师也甚奇怪解道天地同根万物一体泉指庭前牡丹曰大夫时人见此一株花如梦相似。

　　眯麻老眼走京津握手河桥话故人诉尽肝肠挥涕尽闻声方觉未全真。

　　陆大夫问南泉师姓甚么泉曰姓王公曰还有眷属么曰四臣不昧公曰王居何位曰玉殿苔生公曰玉殿苔生时如何曰不居正位。

　　曾上天山独望时塞云漠漠泪离离如今老大伤肌骨忆得南泉王老师。

　　道吾因石霜问百年后有人问极则事向他道甚么师唤沙弥弥应诺师曰添净瓶水着师良久却问霜适来问甚么霜拟再举师便归方丈霜于此有省。

　　黑雨沉沉暗御沟初来乘醉便登楼金钟再叩鸡人起方觉如今是并州。

　　云岩因药山问闻汝解弄师子是否师曰是曰弄得几出师曰弄得六出曰我亦弄得师曰和尚弄得几出曰我弄得一出师曰一即六六即一后到沩山沩问承闻长老在药山弄师子是否师曰是曰长弄有置时师曰要弄即弄要置即置曰置时师子在甚么处师曰置也置也。

　　白夹桃花粉面郎黄金结客少年场十年尚不逢屠狗今日为君总断肠。

　　赵州因尼问如何是密密意师以手掐之尼曰和尚犹有者个在师曰却是汝有者个在。

　　青虬背上走冰轮斜插重漻出九旻肉骨凡胎如未化回头相失万重云。

　　赵州上堂至道无难惟嫌拣择才有语言是拣择是明白老僧不在明白里是汝还护惜也无时有僧问既不在明白里护惜个甚么师曰我亦不知僧曰和尚既不知为甚么不在明白里师曰问事即得礼拜了退。

　　八花砖上翻筋斗六角亭边唱鹧鸪年少几多生事扰老来还有此情无。

　　赵州问僧发足甚处曰雪峰师曰雪峰有何言句示人曰寻常道尽十方世界是沙门一只眼你等诸人向甚处屙师曰阇黎若回寄个锹子去。

　　裂碎星衣挂道坛骨飞路渺十洲寒缑山遇着乘鸾者笑献红炉一粒丹。

　　赵州因僧问如何是道师曰墙外底曰某甲不问者个道师曰你问那个道曰大道师曰大道透长安。

　　滴漏金卮水已干从教寂寂夜深寒银缸谱尽思君怨便好和衣梦塞垣。

　　南泉在山上刈茅茨有僧问南泉路向什么处去师拈起镰子曰我者镰子是三十文钱买曰我不问者个南泉路向甚么处去师曰我用得最快。

　　衡门秋色自凄清老去关心事事轻过水自伤筇竹短看花先喜石桥平鱼无张翰江东兴药笑韩康市上名多谢故人今过我廿年难得此逢迎。

　　赵州因僧问初生孩子还具六识也无师曰急水上打毬子僧却问投子急水上打毬子意旨如何师曰念念不停留。

　　葛陂龙起旋天黑惊杀临崖掷竹翁失脚几随荒草去归来犹自怯洪蒙。

　　洞山因僧问寒暑到来如何迴避师曰何不向无寒暑处去曰如何是无寒暑处师曰寒时寒杀阇黎热时热杀阇黎。

　　金人十二镕成水打作长劖划不开莫学湘江悲宋玉英雄还让负舟才。

　　陈操尚书一日与僚属登楼次见数僧行来一官人曰来者尽是行脚僧公曰不是曰焉知不是公曰待来勘过须臾僧至公蓦唤上座僧皆举首公谓诸官曰不信道。

　　一弯秋藕枕闲亭梦入长门殿里行折得桂枝穿水月朦胧失却手中筝。

　　投子大同禅师赵州问大死底人却活时如何师曰不许夜行投明须到州曰我早猴白伊更猴黑。

　　巴江望去云如墨湘水回看浪似天两个五湖流落客共撑一只画头船。

　　曹山辞洞山山问曰子向甚么处去师曰不变异处去山曰不变异处岂有去耶师曰去亦不变异。

　　疋马萧萧出汉阴黄河卷地又沉沉宝刀自脱沽村酒死尽平生一寸心。

　　仰山问三圣汝名什么圣云慧寂师曰慧寂是我圣曰我名慧然师呵呵大笑。

　　烛龙含火照西北上帝宸帷亲收得掷下阎浮九万重斜光正打波斯额。

　　宝寿第二世禅师开堂日三圣为作请主方升座圣便推出一僧师便打圣曰恁么为人非但瞎却者僧眼瞎却镇州一城人眼去在师掷下拄杖便下座归方丈。

　　难听急管与悲丝况是侬心心切时一掐云和成两断此情千古少人知。

　　云门因僧问如何是一代时教师曰对一说。

　　月上树梢宿鹤起风摇屋角卧龙惊闲时学得孙登笑退却胡城十万兵。

　　云门上堂乾坤之内宇宙之间中有一宝秘在形山拈灯笼向佛殿里将三门来灯笼上作么生自代云逐物意移又曰云起雷兴。

　　雨蒙蒙又月朦朦黄莺啼在百花丛断肠春色今方信忆得当年失马翁。

　　云门因僧问不是目前机亦非目前事时如何师曰倒一说。

　　琉璃瓮里坐波斯缘发双环雪白眉阿堵之间君莫点流星破壁一时飞。

　　云门曰直得乾坤大地无纤毫过患犹是转句不见一色始是半提更须知有全提时节。

　　昔年汉楚争心血两袒今朝骨已枯借问留侯真在否从仙之事有还无。

　　云门拈起糊饼曰我只供养两浙人不供养向北人众无语自代曰天寒日短两人共一碗。

　　春入苍鹰已化鸠杀心时复露双眸高栏寂寂无人见空使雄心逼斗牛。

　　云门上堂光不透脱有两般病一切处不明面前有物是一又透得一切法空隐隐地似有个物相似亦是光不透脱又法身亦有两般病得到法身为法执不忘己见犹存坐在法身边是一直饶透得法身去放过即不可子细检点将来有甚么气息亦是病。

　　少小将奴入教坊几多啼笑为人忙宝钗脚折脂唇湿锦被香消子夜长檀板十年歌旧曲云鬟两月换新妆从今拌却千箱物嫁与潘郎不怨娘。

　　洞山因僧问如何是佛师曰麻三斤。

　　九还研碎泻江浔锦尾餐来变化深从此顿兴千斛雨沾人须发尽黄金。

　　子方上座自长庆来法眼举先长庆棱和尚偈问曰作么生是万象之中独露身子方举拂子师曰恁么会又争得曰和尚尊意如何师曰唤甚么作万象曰古人不拨万象师曰万象之中独露身说什么拨不拨子方豁然。

　　一踏鸿门两扇开乾坤入眼亦尘埃此时西楚浑无力善战何如善用才。

　　法眼因僧来参次师以手指帘寻有二僧齐去卷帘师曰一得一失。

　　黄袍索酒笑微微胸次谁窥太乙机一自先生题破后酒楼黄鹤不曾归。

　　云顶山德敷禅师成都帅请就衙升座有乐营将出拜起回顾下马台曰一口吸尽西江水即不问请师吞却阶前下马台师展两手唱曰细抹将来营将猛省。

　　吞却阶前下马台眼如炮火气如雷山僧亦有犀文甲不是将军带得来。

　　洞山聪因僧问既是泗州大圣为什么在扬州出现师曰君子爱财取之有道。

　　草间曾见双蛇斗书法归来便可传无事间持浣东绢淋漓为你逼张颠。

　　慈明冬日榜僧堂此字其下注曰若人识得不离四威仪中。

　　神珠一粒明如月黄帝亲沉赤水隈罔象已曾探得去老渔辛苦抱缯来。

　　沩山见尼刘铁磨来师曰老牸牛汝来也磨曰来日台山大会斋和尚还去么师乃放身作卧势磨便出去。

　　洗出青山骨格高耕穿地脉涌波涛游人多少颜如玉不及朝昏一画图。

　　云岩同道吾自南泉回药山师问山曰如何是异类中行山曰吾今困倦且待别时师曰某甲特为此事归山曰且去师便出吾在方丈外闻师不荐不觉咬得指头血出却下来问师师曰不为某甲说吾便低头。

　　运去五丝难续命时危想切美人心更谁知此行吟苦脚底汨罗深又深。

　　赵州因僧辞师曰甚处去曰诸方学佛法去师竖起拂子曰有佛处不得住无佛处急走过三千里外逢人不得错举曰与么则不去也师曰摘杨花摘杨花。

　　[箴/木]篥声悲古调高渔阳戍卒卧寒芜乡心梦断金微远满地杨花冷去途。

　　赵州因僧问狗子还有佛性也无师曰无曰上至诸佛下至蝼蚁皆有佛性狗子为甚么却无师曰为伊有业识性在别又问狗子还有佛性也无师曰有曰既有为什么入者皮袋里来师曰知而故犯。

　　一条银蒜挂双钩翡翠帘开碧月流若不解从帘下死相思终是恨悠悠。

　　书问

　　与丘曙戒太史云公以妙年处世赫奕一切在人顶　上不为富贵罗笼如含珠老蚌寒月一来通身内朗自非多生于性地上摩弄不能致是此事不离日用而见当发念施虑时炽然具在为不回顾顾则直见其所以念虑者而不为念虑所杂念虑有生有灭所以念虑者无生灭从旦至暮止是如是信之自久体之既深则随其念虑并起万事当前如西楚霸王大破章邯时我只守其不生灭者以此出入千百劫生死之间又如夜睡匡床梦游华胥境有往来身无动寂可概见也然聪慧人惯以理解能硬强有以为无自作主张当其自作主张时似同于不生灭请以微细之智照之此自主张者不过后念虑片时谢落其与念虑等耳过是以后又复懵然盖自主张之不生灭与所以念虑者之无生灭又迥然而自别也愿公勉之。

　　又云寄札有云近日于此中颇勃勃欲一味宗门语文人受病祇怕认理路一认理路便信不及兄不惟已信且有咀嚼此乃宿慧直是难得当知性体虽是吾人具足现成若非一回韬光敛智未易于动静闲忙中窥得悄悄地清凉泰然一段气象狮子乳以一切器贮皆漏去惟贮以玻璃乃不能漏吾人之性岂离动静闲忙中而不善用心者止是动静闲忙若一回窥得何曾抛了动静闲忙而已大非旧日之动静闲忙则玻璃之器岂凡器所可及唐敝门相见后幸得答示又当络索奉广知能择刍荛而不厌者也。

　　与蒋虎臣学士云玉渊桥上得鸾凤翱翔者六十日知学士道心高旷肯研究无义味一着子是赵清献富郑公白香山一会俨然未散且急流勇退斩斩于家缘宦况所谓如衲子牢笼不住呼唤不回此又三公当让出一头地宗门一着全须气宇如王之人在日用中平平提撕于机用巧变认出性地为心识所溷壁立千仞一回打翻如奋身蓬岛手扪日光与如如合体山僧南蛮獦獠堆堆无所短长此乃豆腐面筋陈腐之气乃闻学士宿慧奇骨有同气之求故便一纳败缺。

　　复庾木叔孝廉云二偈具见用心有合于张拙秀才却除烦恼重增病趋向真如亦是邪之旨依此入路自无偏颇然一圆皦日直证菩提个中不许有明白之人有出头承当之者才自明白即成心境才涉承当本体顿变所以古人云道在日用处在饮茶食饭处迎宾送客处起心动念又不是了也可知日用之间时时现前贤者多了一个知字百姓少了一个知字贤者若胜过百姓则在乎善于知而善于去知方得自自在在作个清净人公年已暮当极力寻归宿之地但如此用心力去圣见力去凡情以此一知知其所知不知别事不知一切所谓无用之用也待至功深力厚自然虚灵自现从生至死无有间隔措大家动辄落理路求义解皆不知知其所知故惹起葛藤公与山僧宿缘深或从言语信入一回咬破酸梅核当速还我牙齿惟详味之。

　　与彭云客明府云姚梅长传谕要山僧于随缘荐得就体消停二语更下一注脚相寄此二语不用说亦不可说何以故此古人和盘托出底直写学人真实参究在应缘上得手则无葛藤缠扰径自受用所谓相应疾也若在心意理路上斗凑取出道理则终为心意搅得不宁此就体去消他则得力便迟然日用应缘处己与物交此刻见物而不见己消息平沉浑然穆然不作圣心不起凡见此刻绝妙忽然打翻名为荐得所谓全体大用学人每于此不能安住却反起个知觉纵见得凡情可厌急急猛醒虽得回头已顿非前刻消息平沉时矣若非此时即觉得极好亦属就体工夫所以此事要猛利汉子觑着即行全身拶入才行过底路便去掘断方为贵耳此性原是无作无为无迷无悟朝亦如是暮亦如是排衙时亦如是放衙时亦如是拈笔判事时亦如是放身独坐时亦如是所不得如是者皆是心识变乱其所以变乱者又因离了前刻应物时者一段没消息突然而动依于所动为所缘缘故宗门人须别走一路乃能承当得者没消息承当得起便是随缘者个荐字亦不许有力只是浑浑穆穆若稍有圭角则知你又被急水推船落马头荐他不成而变乱有余矣做者些工夫不是新奇不是淹博去尽所知如如自现大梅云任他非心非佛我只即心即佛皆此旨也今之瞎禅狂解好说漆桶里话不知古人立言意人打亦打人喝亦喝到处几句机锋触着恶发毒气蒸人此乃法中魔族公但时时走正路功深力厚使慧光圆彻圆彻亦无不要依倚理路不要依傍说话勿求多厌少勿求明白勿求安静但属求得旋即失去一日之间断断续续似隔日疟皆是大病。

　　又云日用之间时时刻刻只认定此着所谓任他非心非佛我只即心即佛古人谓佛法无多子久长难得人久长者以人不能直信此心全身里许旋即生疑旋求奇特即为知解道理所碍此皆生死障临命终时执吝不舍失正念堕苦海皆是者些病痛公只管做官只管作文只管食饭勿谓佛法有许多难解之义勿谓佛法有个地步可以安乐但摄念静默时正好把一切推开作个不知不解底人乃有功于坐若坐在静处凑合安排此心上大病即不知不解浑然有个不知不解之意亦堕坑堑所以洞上宗旨不许做十成满足工夫此处正要聪明人窥得到若将学者读书见识领略则何年何月得到万里一条铁田地公之病在都晓得山僧正要你不晓得你若稍有晓得便算犯我禁戒以此操心日行日践自然翻转身来读语录勿要拣晓者便欢喜不晓得者便推开晓得不晓得须知总不关公事古人有无头无脑悟得如云门被睦州压折脚得大奇特有从知解中擦来擦去擦到无知解如大慧闻圆悟上堂云薰风自南来殿角生微凉便豁然了彻亦得大奇特总之禅宗直指定要一些都荡尽洒洒落落乃算学道人莫要了一段好说话又要一段要来要去要到几时即有许多好说话亦要不尽不如一拍便上何等快便所谓不用如何若何便请单刀直入如僧问赵州一物不将来时如何州云放下着僧云既一物不将还放个什么州云放不下担取去此僧即豁然若做到一物不将时向者里正好打点尽情放下若稍留滞一些用不着何况还落言语前所谓随缘荐得正是在无知无解时如人饮水冷暖自知若思虑炽然说个荐得则不及一个座主奴矣要知师家只是替你消不是替你长幸详味此意做官何曾碍着修行若错用心即圆顶方袍亦何曾摸着修行路耶前纸着侍僧抄来但一阅过莫当做实法若作实法累我入地狱如箭射。

　　又云札中以逝者如斯与无声无臭串作一串使体用不离会得极妥但须知动时而无宰动之人静时而无受静之者其间更当细辨如今学道人稍有憬觉便知心目之间踽踽跃跃平铺在万境之中一以理取立地就是一个实我号之曰生物不二殊不知者个实我已全体是物矣此皆求明白之心变出如许络索试问父母未生前我知有好道理否食饭穿衣时我知有好道理否一枕齁齁时我知有好道理否既总不知一切相安才涉念虑参差胪然便有好丑不知丑境界非独性中所无好境界亦非性中所有若要在者里养出端倪大似梦中说梦即上天之载声臭俱无亦不过一个好妄想此圣哲复性时所由之路岂可以路为家耶然求明白之心最难去所以宗门有如何是佛麻三斤之旨得此总持乃能治之公今不能骤治但晓得他不好渐渐放时时放便是入手工夫凡心消尽全是圣解虽是旧语以公之见地会融所谓怕其德贞夫子则凶者也若依山僧断公札意却是把髻投衙不是不是幸更察之。

　　又云前后二纸颇尽知见之病阅过总抛开用力于静以观旧习之起而以正智治之方是吃紧正智一明万种顿扫有亦扫无亦扫随其起灭总莫生忻厌所谓威音王已前无佛名无众生名此时正是道只是无人觉知但消尽此知便全体打入消之之法无别只是以此知消此知耳。

　　又云从惠下博罗虽与长宁远隔然此心不远可见吾两人道契夙缘真在如幻世界中逗现也公余捉书若果生因少而了因多白路甜而黑路涩煞有滋味吾辈之学自当如是然若作一个胜境界向者里安乐又是一层障碍父母未生前从没者消息须时时憬觉为得。

　　又云新岁来日望得一音体会此道要个不回头转脑汉子一知便了莫生许多挨移所谓一状领过不知近来有消息否。

　　又云近时于工夫上得力否须知此事无生熟若将心识日日安顿终不是了一回憬觉鹞子已过新罗者里能快活杀人亦焦燥杀人在乎会者何如耳。

　　又云在倥偬中事固要调理然亦须以静胜之勿徒郁结使事理交失且勿专看文字文字亦能误人否则在事上试验所谓寒时寒杀热时热杀乃能避寒暑于寒暑也忙不及悉。

　　又云近日太夫人想安凝祉奉欢膝下知有家庭之乐独于从前工夫可更有大进益处否若无进则便退须知心意路滑东想西想自然有许多道理缠缚即前时一段见处不禁滑几回尽成糟粕要勇猛勤放下乃得真理现前此最为吃紧。

　　复韩天生明府云自公抵粤来诸方外人传公丰采彭云客敝门入闱时已嘱道意盖以今人善根微薄信道不力如公精进猛利甚为可敬但阅公诸刻疑已入了文字痴及得见和偈喜公未忘宿慧以故爱加一分则疑又加一分要知此道可以言语通亦不可以言语通若能于言上会其无言乃不妨开两片弄毛锥子盖以吾人一段性灵本自干干净净为甚么讨出许多去杂乱他若一切言语以为实有谓之食生物不化不谓之有宿慧学道之人若不肯扫除虽终日言何益也公前因尚在自能信得此话即有文人习气当亦如黑漏穿月暂时便过则山僧早与公定莫逆于曩昔场事毕祈与云客过我然后山僧一壶酸辣老盐醋与公白莲花池上倾之若叶公画龙见鳞甲爪牙投笔而退则天生须先打点耳。

　　上本师和尚云今无细味古德机缘自非识藏明白不见古人婆心赤骨若欲拈颂露出生面全彰全隐全隐全彰生死同条曲直一贯八裂七花始得茎草作琼楼如僧问洞山三身中那身不堕众数答曰吾常于此切又问曹山答云要头便斫去复问雪峰峰打云我亦曾到洞山来此等语句如锥画沙千古若生决非学解可到然犹未免旁观深得此机乃许拈弄语云状不横理不行尤有大人作略今无半月来行坐吟咏不敢谓不捉败古人共成百五十颂自屎忘臭谨呈上勿谓今无语脉如周颠仙入竹影寺又如普化在临济后园吃生菜作驴鸣也。

　　复一拍禅人云衲子中以学术造就望其卓绝超胜尝为公屈指而竟未以一言相赠者以唇吻奖借不及默置之为乐也昨以古语见问益喜向方此事非有深奥古今老师敲砖打瓦祇是明吾人偌大一个心性然此性体无性无依极难合其本妙如今学者才说学道所有知见皆是识心以此用工则般若正智日隐以此看教则恶觉知见愈多日久岁深荒芜滋甚如谓三途杀害疑有总报永无出期大力入地鹦鹉生天此不达无作之旨耳无我无作无受者所作之业亦不亡教中言之详矣释迦老子以谁为师恨上座未向威音前问将来余下四则不辞向汝道直恐葛藤绊倒揭却脑盖刺断眼光方于古人语上受益常怪人藏识不明以知解心看绝知解语未见其能入也无始劫来一个博地凡夫一语之下辄号了当此其故何也能转识成智合其本妙而已公若有志当于事物上勤恳用心使情识消落求一了当之地作出三界资粮解答诸方话能吟五字诗非所望于今日也古人云祇愁不是佛何愁佛不解语当毋以鄙言为过。

　　与方楼冈学士云兄近日工夫何似只是一个不放过亦不要倚着一丝义理所谓体露金风者须将自己生猛力量一扫扫却乃有点头分不可不知。

　　又云士大夫每谈学道便戢两翮即此可验其偷安之情不能破生死野人住金陵成就一大藏经不以为喜而喜公信有宗门今还家殊无所恨而恨不能与公究竟此事公之入路要自不错但如撑急水船放手即失正当勿放迸绝思虑使意地干干净净工夫日深则慧力日长习气日除若有未除更加吃紧不可放过儒者重诚意尚有意之可诚何不剿绝意根令其循理一回自失当不从人此迸绝之功早已将意字改头换面不用佢佢自变而为我用矣意地一变然后知心王灵慧妙应不穷自然合辙自解作活二六时中千足万足古人洒洒落落原无他巧若蔽于声色牵于文义或才下手妄以为别有圣境常常等待此皆不善迸绝非宗门之爪牙也至于工夫所不能到之地譬欲适越然已先至随遇作主究无实法侯公到得此时野人当先捕舌而后告之太夫人望一意念佛是极稳工夫其余不屑再陈。

　　又云花开风暖殊无善状若即境缘上说则忧煎盈斛若离境缘则苦乐顺逆皆为道助过此离即虽有银山一座也须一脚踢倒然试问当人踢后此脚放在什么处便邮间略为吾兄饶舌以当一回捧腹。

　　与王仲锡臬台云说戒沿袭故事不若宪长易其座高语诸比丘曰汝等无事莫妄想便一齐入定慧之场若用[言奉]经亦劳语曰如是之法信受奉行一时换却香花岂不光明俊伟而费此二函净施使尘垢满面得明赏而受暗罚奈何奈何。

　　与陈静公典闱云做工夫肯从忘字下手思过半矣高明有见于此大是余俟晤悉。

　　与刘焕之总戎云一篇没文字呵冻奉祝谅非泛泛语输了澹归亦赢了澹归鼻孔索又在兄五指中矣缎一端此布袋仅有之物在兄则为有余因其有余而又献之阿字是诚何心者里又免得三十棒否。

　　与柴云荐审府云空知无见曹溪不取而公欲体摄无边之真量若异而同者洗尽铅华肌肤自露何不用擘开鸿蒙之手段谁复能名之曰佛耶暂复。

　　与万松溪司理云近谈此理亦有其人否大约儒者之流多从选根层层剥入如剥蕉心剥尽心垢使从前知解一时打失斯路甚正不须待悟然不可以为实法此见一起于胸中则又成特地矣如今有一种人喜说机锋不从真际上认体直是盲人捉象捉着便说各说一边何曾目睹全象若不一回亲到多被其瞒此龙蛇易辨衲僧难识也。

　　与李蠖庵司理云山野欲以西竺古先生之道行乞四方不敢独善其身作懒惰比丘故于士大夫获奉话言以广其志翁瑰伟明敏此从多生薰积所谓迦陵仙鸟好音载鸣若非凤羽自难颉颃愿深信此道使灵明廓脱之性于日用事物中离念发起何者为我之清净本来不须寻解亦不可坐忘久久味之自有凉风透骨时节然后扩充其余布德泽于寰宇如长空片云卷舒自在则前生金粟今日玉堂总收于洪河万派源出昆仑不能穷竭略无滞碍此第一事也拙诗一首奉祖。

　　与冯容庵都经云此事无如何若何公今只可尽放下勿求停当总在昨日奉益中当依而行之。

　　又云山僧与公宿缘终望相成但此事非胶漆不落轮蹄路径亦非掘空夸诞徒存口吻稍一拈动必使浑身坐断不留知见宗门高妙处在实透脱又贵浑融然后行布齐彰自解作活须时时打点耳。

　　与彭右房明府云承翰教足见高明眼超千古三年前相晤亟许公为法器非寻常佩毗卢印者可比今果善根感发一病速作导师此优昙钵花经时一现也世无内外人无儒释性善之言至德所师苟能行之何择喧寂亲民之业从明明德中流出如公作宰官可称明德在躬而不信有本来具足之用则虽有卓鲁龚黄之绩皆是做好官习气之所转现即深山道流兀尔澄寂可称一念万年而不具一毫端能现宝王刹之眼则虽有帝释献花石人点首皆为败种焦芽之伦故知绝外而言内者内守偏枯廓外而滞内者外成捍格内外之见不融即于性地之功不透殊不知此性乃至善底动亦不损静亦不增即使洞得此关尚未是佛法吃紧处公若果信得于反观时正要力行处多不妨二六时中使动静打成一片喧寂化为一般然后逢场作戏遇缘即宗不论闲忙苦乐步步是真消息是野人之所深望于公者也若以我为逐闹之人不妨更疑三十年始来吃棒。

　　示黄碧生太守云高凉衲子归谓碧生黄太守能以在欲行禅索予数言为助予笑曰予辱碧生交有年矣碧生赋性端悫宽而不察柔而能明清白纯和不以脂膏自润如沧海明珠迥然独朗久矣先登道岸夫何言之能助耶虽然经云心如工伎儿意如和伎者和也者识也识能分别物识能揽取物与心王接续吸引滑惑一切无定即贤哲之士不能免是二咎翁若欲扫除如老衲子竖起脊骨参无义味话以穷心识之变以尽生死之故先当察是二者之所为咎夫心能宰制事物忽变而为惑者以情念与事物为伍悠然而合合则为物所转不能转物此识之惑也苟此念与物划然而离离则超入理境我又为理囿此又识之惑也知其为惑而不能断则出入嗜欲之境往来垢净之途体认天人之际忽好忽丑时动时静全无自由分从何处下手以求一得之助乎天堂地狱苦乐美恶之业皆识之所变现皆是多出的我为物转舍物无我何不忽然回顾曰物为我转舍我无物才一觉察知皆为识之所转本无实体已悄悄然胪立于吾前矣然瞬息之间知有识为我所转又不知识变久矣从朝至暮从死至生本不曾以一丝毫换一丝毫然则学佛者亦不曾以一丝毫换一丝毫只是不染污此一点本来清净者不受一切名言不受一句妙理达磨所谓直指也若不察其枢纽要见者偏不得见饶汝更竖起脊骨尽此一生求进一步俱不可得何以故识之惑不曾坐断故耳不然则碧生现现成成是个好人能宽能明清白纯和又不为欲所汩没更去学个什么做个什么便叫道学先生做克己复礼之功做了半生恐尚不能如碧生天性自然之田地余故曰夫何言之能与碧生助也书此用寄不知以余为有当否若谓必得名言必得妙理则予胸中本无一丝毫不能道也碧生鸿便亦当示我。

　　与庾辰六茂才云公有澄湛之思不难洗剔大抵做人当如精金美玉煞令可观然后放交学道须硬着脊骨步步莫软若于己躬重习处则反要轻脱乃为好手习气轻道力强比之顺风扬帆自然达岸耳。

　　与陈咸懋茂才云娘未生前谁为名号凡属心知皆是已生后事何况说个没把鼻是把鼻却成碍膺山野爱公聪慧久为笃信弟子三沐三薰不敢辞懒愿从容讲之。

　　示梁无染居士云承公下问词语郑重可称至诚与公别来几时耶乞人雪鬓渐皤而求一同志以性命为事又复晨星落落公闭门读书乃以生死路头问何快如之不知生死变幻之际茫然无以自存者以此性无体不能自守一念妄动号为无明一变为心再变为识识有分别善恶之功识有纷纭善恶之罪揽境着念互相搅乱纵使暂停此心未破不能发明无体之性无本可据得不茫然道人无他只是知其皆从性地中变出更不染污从此修证直下成佛耳今学道之士穷搜妙理记忆名言在妙理名言上讨出一个住脚之地以为安乐此正东行而西马首何以故以其只在识心上纷纭未向性地中体认故也公有入道之志则日用间须把一切放下纵于饮茶食饭冷观其灵动者毕竟承谁恩力只如此自问勿作道理分解勿落意思思量默默暗提久久纯熟便是下手工夫若忽然打翻始怪乞人多口暂复。

　　与叶天木居士云宗门一着即稍为之便有超过天人气象况宿根之士又能决志脱落缘累如振秋箨于长风当无艰难之态若为之不止使精明湛彻忽然打失于往来死生之迹如力士展臂能转一切不为一切所转请为道翁先执左券但恐以某为饶舌耳然还有一句原不欲翁念佛归其珀珠亦好若谓尚带些富贵气岂知玉殿苔生金风体露宝几珍御布满目前尚能日消万两黄金那处更有者个消息耶。

　　像赞

　　释迦世尊赞

肌里无肉顶间有鹊明星甫耀认瓢作杓缩住佛手伸开驴脚五件到地窥破几着

　　　　　　又

湛然月满紫金山此中无路不须攀当时鹿苑抠衣去带累儿孙入夜还

　　　　　　又

书诵夜礼其心淳朴若起异想则名邪觉玉虽用劘空不受凿办如是心乃为善学

　　　　　　又

佛不是心心即是佛心佛并收行智妙密洗月掬波启瓶露物打破雪山川流水溢

　　阿弥陀如来赞

念佛何曾离者个万虑销融如灶堕管取车轮大朵花乐奏旋开如转磨

　　　　　　又

狂心才歇见兜罗出水莲花自此多两念圆时何处是高松夜月挂藤萝

　　　　　　又

五蕴非我四大非我我无是我觐仰慈威何以接我是者不立非者岂存老鲵插翅飞上平原可怜芳草哭煞王孙

　　　　　　又

即心即佛非心非佛去此二途青天白日宝水阔兮莲抽尘寰窄兮意失此去西方知几程九九原来八十一

　　　　　　又

稽首寿佛西方圣人我性昧劣如珠生尘我识浮滑如波泛春种种蠢动造十习因宿业对现铄骨销神佛有愿海德水鳞鳞如藕花船接我罪人罪性本空寄梦幻身易诸恶觉转以忆佛循此空性归于轨则光射莲台两心相得

　　　　　　又

有公据没公据一念回光如月依树一声一声七宝行树一树一树长与共命之鸟同在一处此莲花国土一幅锦帆游于无穷海者也

　　弥勒如来赞

万里无云一天有月走下睹史宫明州纳败缺分明者个人眼见不用说

　　文殊菩萨赞

手持贝叶坐金毛雪满台山月未高不趁此时成独往多情何处笑云涛

　　　　　　又

稽首本智净德圆常就事入理智刃无伤因本不觉翳眼易方智体乍动十界昭彰风振沧溟雪浪汤汤珠归赤水月起大荒即于五尘能所顿忘此相不立彼法难藏谁为体性乃我痴狂既知无体更不凿疮才有所起便有短长命根未断狗向油铛命根已断早着一枪密密浑融不缓不忙风行草偃太煞郎当五教不摄诠旨难扬不曾换足已到清凉

　　　　　　又

璃杯初暖雪深时文喜何曾便得知借问老人千古意前三三与后三宜

　　　　　　又

不断尘沙惑难求妙智珠五台深雪里万里月明孤

　　　　　　又

若是文殊是二文殊若非文殊是无文殊一二之二了无锱铢毡留尘垢盘走明珠踢倒狮子步步云衢

　　　　　　又

心力昧劣众生积习有大智士一切能入取火于燧索珠于水离即俱非本无有改烟水百城善财多事笑彼初友雪花满地惟狮子儿帖耳而睡

　　观音菩萨赞

眼见耳闻二义俱寂从此思修拗曲作直六尘互起口先挂壁贪看斗鸡水牛不识稽首合掌悲仰慈力返掷翻身千江月色

　　　　　　又

身云光已照明幢百八珍珠意渐降根识顿归毫相里普陀山下月千江

　　　　　　又

道芽迷极已成蕉一滴杨枝万焰消五陵春色吾原有笑把名香月下烧

　　　　　　又

以平等慈俯视一子虚空湛澄无有远迩圆通门开普陀月起尘想乍融智峰高峙

　　　　　　又

坐断陀山一片云定中消息眼中闻无穷往事随流水月落层岩真未真

　　　　　　又

我有被机大士感我被机为何不信能所能所既空耳根浑融大士悲心摄我于中我此攀仰依于大士我与大士非一非二是故翘勤五体投地

　　　　　　又

一动一静一拜一起道不在远道决在迩其迩伊何玉毫映纸所见立消能见立止能所双融见精非死咄胡张三黑李四更要讨什么渣滓

　　　　　　又

月映千江千江皆月一月一江究竟一月如我大士慈悲欢悦随众生心欲汝解脱明珠在手乐不可说此念既久如汤沃雪当净自心弃巧就拙欲见大士抬头见月

　　　　　　又

心上有佛佛亦是心随其日用莫可追寻砖瓦木石即双南金举头瞻礼非古非今

　　　　　　又

我礼大士一如童子肃净六根惟恭敬止童子天真一心一缘与无识同故其能所性境相通我识既健我缘亦杂性境时露不知收拾烈风驱云皓魄亦急昼夜六时念念靡及此名生死欲罢不得制心一处欲学童子童子浅处即是深密

　　　　　　又

千佛万佛具足大悲与彼群识如一子视子亦是佛佛亦是子眉毛眼睛等无有异离则不成即亦不是形状百出不少佛字月隐湿云莲抽旱地三拜稽首一周佛事

　　　　　　又

风动树摇情生智隔大士默然如数黑白我有敬心即有主客此念亦融月浮大泽打一▆云南无观世音菩萨

　　　　　　又

一顾一仰如珠在掌无缘之慈非一非两若以爱心尘即翳眼失大士意当头一棒

　　　　　　又

大士即佛佛即大士一二之二无味无义月起霞天风归宝地万百千亿举念而得念着即流念离即失欲见大士云驱电疾我即正观光明满室此意难言如何是佛

　　　　　　又

入三昧门遍十方界不立纤尘靡成靡坏悲此群生识性破碎六根互用以小易大咄见怪不怪但向此中急礼三拜

　　　　　　又

宝明妙性拾之不止能为慈父能作孝子所缘既具自远归迩如何收拾觌面对你

　　　　　　又

眼尘为累闻尘亦然若著闻性本智则迁若离闻性谁别随眠能以耳根义味纯寂如穿云日如出水莲二六时中匪正匪偏若欲取甚深境界阿那个教你掘地而去觅天

　　　　　　又

闻所闻尽觉所觉空风吹活水月照孤松是真佛子莫入其中

　　　　　　又

是云是水是衣是身慈光普摄雪满高旻我觅我而不可得又谁知人之非人噫普陀岩下月横斜雁声乱起荻花津

　　　　　　又

万顷尘埃入海飞此心明透碧琉璃普陀若露真消息不受入间觌面欺

　　　　　　又

我有烦恼不可即除捏三毒光以为智珠从闻思修步步皆如用捏即碍用智即虚粉碎碧空踏杀瞎驴请问大士谁赢谁输

　　　　　　又

空花绚色翳眼乃见虽有妙义真如已变唯我大士随地而现如热示凉如暗示电此中被机度生不倦稽首座前已入万善

　　　　　　又

衣珠无尘法海光被我与大士本无有二因我翳眼与大士异我礼大士为我除翳合掌光中超越三世

　　　　　　又

一尘不染名为一尘尘尘俱绝如木含春我欲袖之毋乃劳神抱膝息虑百卉争新我不必言是真非真譬如童子虽礼大士合爪仰瞻心不着事无事之事川流岳峙但办此心名真佛子

　　　　　　又

辛苦闲云出岫多空山万事总消磨夜来踏着当时路月色方知在普陀

　　　　　　又

百虑清时对此宝月发无碍智得大禅悦墙壁瓦砾作如是说分付庄头好生钉此牵牛橛

　　　　　　又

水月齐涵景象闲几多春色在人间一瓶菡萏幽香透学得无心转更难

　　准提菩萨赞

汝有密心佛有密语是二相符如酪生乳密心虽有苦为识障遇境而迁则无实处分别是识纯净是心还将分别严防勿恕念起即除不使安住二用一熟方见密语

　　　　　　又

道可援乎则重其手心可视乎则重其眼烟水茫茫往而莫返纵斧凿之犀利兮得片玉而已晚夫谁知此妙用常浩浩而莫拣

　　普门品书成佛像赞

蜂房蚁穴一品经文佛既现前经义何在经即是佛佛即是经不辨字画斯义分明照乘或暗九鼎岂轻兀然而坐大雪满庭威音已前逼塞太清鹿苑而后筑我愁城脚尖踢出千个佛形如何是佛好向东京寺里西廊下问取王和尚仔细去听

　　地藏王菩萨赞

一切众生以三毒心堕诸地狱惟我大士转三毒心救诸地狱或救或堕其相俱寂寂相不守众苦所职欲离怖畏秉心端直

　　达磨初祖赞

嵩山少室日堆堆旧路依稀不用猜草履虽然遗一只却教人唤祖师来

　　佛事

　　为修来化主下火云堪笑千生与万生卢都一炬火旋轮顶门若解开真眼十方真寂果谁行大众且道眼作么生开以炬指龛云者个是海幢打供的修来喝一喝。

　　为妙心禅人下火云今朝六月一妙心大事毕四大各奔腾双眼黑漆漆且道黑漆是不黑漆是以火炬打龛云妙心牢记不得忘却。

　　为大牛典客下火云大牛你此生有文人放诞之野有乡曲令誉之名有丛林血汗之功有字画深致之癖超超于俗落落为僧今日者个时节总无各般消息殊不知你当放诞之时闻令誉之时乃至拜街添钵挥毫运腕时已全身落在今日之中而大牛不知不惟大牛不知尽大地人无一个知者大牛我赠你者把火你平日所少者我安能赠你你平日所有者我何劳赠你惟是你于雷峰者块地十余年来勤恳护持枯尽心血乃至四大分散尚未泯然者一点菩提种子犹注念于此真是出世津梁殊不知地运随时梦境难挽你若瞥然此念万里大虚何曾缺少大牛何不于者个时节现出大人之相放去收来总自由你此去四蹄应踏破莫教火后一毛存。

　　为不藏禅人下火云不藏不藏才涉唇吻便犯锋铓二月十六日我唤作生你唤作亡亡时生意晰露生时死意昭彰且道生死不到如何承当提起炬云广州柴短英州茅长。

　　为张氏道人下火师以火炬连打数下云一二三四五六七地水火风空见识世间男女无等伦尽向此中一齐毕毕不毕张氏道人年廿二岁一生柔顺承于夫家育掌上之明珠坐帷中之绣幙独于修短之途现此真实且道正当此时是真耶幻耶生耶死耶喝一喝云扶桑有日还骑鹤浙水无潮莫挽弓。

　　为融悟化主下火云面前生死脑后神光悲酸楚毒娱悦安详二境俱撇消受不彻融悟化主于其中间历尽曲折曲折不曲折火光锻后一条铁。

　　为法喻禅人下火云一切作用向者里收摄一切无作用向作用上收摄收摄不收摄踏着秤锤硬似铁落花三月送春归法喻得个好时节以火炬打龛云法喻还知么且道汝平日作用向甚么处收摄三十六夜讲胡须连鬓生来刚四尺。

　　为王剑典客下火云火炬烈烈时多少人向者里作死想惟有王剑典客则不然日用浩浩时多少人向那里作生想惟有火炬则不然且道王剑与火炬是一是二若道是一不可唤火炬便是王剑若道是二火炬尽时王剑亦尽火炬无能烧之功王剑无受爇之者不妨向者里打个筋斗再来喝一喝。

　　为惕如水头下火云性水真空性空真水分付惕如花生碓嘴念你三年勤苦一旦毕命今朝未免将寒作热因邪打正惕如惕如且道放下扁担时还有甚么事。

　　为大心禅人下火云有颠倒方显正智有正智方显颠倒且道如何是正智一二三四五且道如何是颠倒五四三二一虽然如是以正眼观之无是不是大心你出家志苦学道根迟临命终时失却正念今日借火炬威光大众福德于湛不摇处庇你精灵使你佛种再续法海重游还知么红焰且消邪念去白云还照大心来。

　　为可传典客下火云年尽二十九可传便撒手相随正九年识尽吾之丑临行许再来此事莫须有莫须有十亩松烟平地走呜呼哀哉今已矣聊自惜吾之敝帚。

　　为回光化主下火云东家里有鞋西家里有鞋张三有脚李四有脚回光忙忙走半年拈来个个合得着只有临行性子偏生死到头浑不觉赠尔一把三昧火杻械枷锁齐脱落回光回光翻身好拾秦时轹。

　　为雷峰西堂仞千大师下火云释迦老子当年于此月八日夜半子见了明星悟却甚么道遂令天下古今圣凡之见不得贴然我仞千壁师弟亦于此月前二日夜半子端坐默然与释迦老子异路而趋无声无朕斗柄移于北边鼻孔却朝于南面令人人抱冲天之志个个持入地之谋到得面前却似红炉上弹一点冰相似且道仞公为甚么得此奇特众中有商量底道仞公善于亲近吾师天然老人得声入心通之妙者个是不识仞公又有商量底道仞公掉得便行自是脚头快者个亦不识仞公亦有道仞公貌古形疏解空离色风韵出自天成俊快成于夙慧者个亦不识仞公且道如何乃识得仞公提起炬云一雁独飞沧海外鹡鸰原上火烧空。

　　为大彻副寺下火云大彻尔昨永诀之时问我云亲近数年毕竟有一言否我云此时对尔说提起正念亦属多底尔喜极合掌起床曰果如是则毕竟不消再说从此斩钉截铁撒手长行即有一丝境色更不踏上他即此数语见尔临末梢头于今龛前触目菩提神光顶后若更为尔多一语便属污染不妨对大众证明。

　　为海岸侍者下火云汝六七年呻吟床褥婉转药瓶总不如此时一把火光明俊绝汝既光明俊绝不可更加点污以火炬打龛云还知么昨夜三更梦不齐盲龟跛鳖作龙飞若问火中真实意六月寒霜上衲衣。

　　为吼万阇黎下火云一阵霜风摧篱菊玉蟾光隐收平陆火中突出金麒麟李斯指作马边鹿高超语嘿静阅古今此是吼万阇黎实际履地吼阇黎我与你同入海幢斩草开荒十五年来绸缪毕备丛林芳规多所匡正毗尼法坛多所辅弼纯德无疵为一众所爱外手足而内腹心我于此地只是拮据不遑志大材疏时时抱病尚不知税驾你一旦竟舍我先行亦是有情中无情靡不有初鲜克有终虽然如是岂不知种种幻化皆生圆觉妙心积聚缘气充于假合何堪复以幻梦作去来死生之见以点慧目吼阇黎你最初出家上华首时与今日无异泛危波入琼海时亦与今日无异我与你同入匡庐同上博山时亦与今日无异乃至同住此刹种种应缘亦与今日无异你请舍利往来栖贤亦与今日无异又从今而去住胎出世兴福度人亦与今日无异只是你临行与大众相别一句合作么生道提火炬云休将长颈鹤去逐短胫凫。

　　为莲庵禅人举火云劫火洞然大千俱坏唯有莲庵至诚真朴力尽行门正于此时是个真实不坏不妨顺水推船放河入海赠汝一把火不作佛见不作法见还汝纯清绝点去也以炬爇云南无阿弥陀佛。

　　为善住贴库举火云人人俱有寿量惟有心持没寿量古人说道亡僧面前正是触目菩提又是人人俱无寿量心持有寿量了有寿量没寿量即且置且向者火光三昧与你灭已往之罪愆作将来之种智心持你向者里不得躲避。

　　为能度院主举火云非火非烟非江山非人境非他乡非故土非死非生非普同非窀穸一切皆非向甚么处见能度若有能度堪受火葬若无能度谁受火葬以炬打圆相云能度于此会得则是火是烟是江山是人境是他乡是故土是死是生是普同是窀穸能度于其中横亘十虚往来三际还有人看见能度么赤脚下桐城不数宗道者。

　　为雷峰西堂仞大师掩龛云我雷峰门下有一只迦陵频伽鸟眼睛骨节浑然纯黑初啼于紫玉台边直使丹山起舞再啼于海云寺里还将洞水逆流不欲落二落三且自先收毛羽一任山鸡落后鸑鷟生怜使大众更无觑他分遂拈标云大众还见么重重锦被盖尤难原自全身无罅缝遂封龛。

　　为能度院主封龛云能度一切众生以因缘而生以因缘而灭以因缘而得清净解脱以因缘而能游诸世间随所作为为诸佛事汝为僧不失正念做福事有头有尾昨以因缘将灭求山僧为汝封龛将汝遗骸送入普同不离清众山僧以因缘观之本无异同靡有真假一一顺汝所请不意及门汝于夜半先行到是敏捷人皆知能度能随因缘而有起灭之相却不知能度尚有密移一步放在大众眼前还见么山东起雨山西落万顷寒云天地宽。

　　海幢阿字无禅师语录卷下(终)

　　海幢阿字无禅师行状

　　书记古云敬述

　　广州海幢寺阿字禅师讳今无得法天然是和尚曹洞三十五世博山下三世番禺万氏子状貌过人引舌覆鼻父诸生贫不能自活师自童年每出奇赡薪水无缺一日父以株连坐系为禁卒拒弗使进饮食师咍卒书百金券得再饱俟尹出遮道大哭尹愕然怜师稚小乃问状判牒命吏取释师曰迟则必毙尹喻意乃立出之禁卒叹曰吾遂为孺子卖年十六抵雷峰依天老人得度知有向上事十七受坛经至参明上座因缘闻猫声汗下觉世界如擘走见峰峰曰夜半至此何为曰不思善不思恶止道得一半峰曰那一半聻师作猫声而出嗣后当机脱颖无滞师初以贫废学侍峰得遍阅内外典十九随峰入匡中途寒疾垂死梦神人勉师出世师以钝辞神授药粒觉乃苏从此思如泉涌贯通三教信笔注三祖信心铭诸耆宿皆逊之峰住栖贤命监院事时百废未举师拓钵诛茆戮力艰难中犹入室叩击无虚日日臻玄奥至价祖过水偈洞悉五位之旨尝杖策孤征所至少留机辩逸格有英邵武之风年二十二奉师命出山海关千山可和尚一见深器之每罢参与语自春徂秋顿忘筌蹄三年归渡辽海舟胶潮不至估客大恐师持观世音名号忽涌潮丈余乘风夜行至狭港复为冰凌夹舟得疾风一跃而出及都门为内监留供连年获交朝贵投欢惟恐后一衲翛然殊无介意归广州年二十八矣明年游奇甸遘兵变有欲假渠魁以中师者其党忽就擒计师从塞北涉琼南艰阻备尝而胸次益潇洒廓落再依雷峰一日晚课豁然见大愚为云峰作用如镜中像从前功候至此皆释有偈呈云手画高旻枉自痴可怜积劫滞须眉今年竞渡过三日晚课随人瞌睡迟峰印之命首众壬寅住海幢当省会百务鳞集师智炳几先方圆并用接待毋倦容一念甫形衲子争为效力与王公大人抗言高论声出垣外皆惬意酬机赋词博弈比物风生怕夜语达旦然丛林事无纤巨咸亲至晓谕开豁明济毋毛苛人以此益服料事如兔起鹘落知则必发发则必中虽法门艰钜挺然临之能以道自信至建置规模弘远崇丽深固庄严妙天下自佛殿僧堂楼阁诸宝像以次成多金辉玉映翠簇珠圆阖省王臣协勷厥盛抠衣入室拥舆入社之人跄跄络绎钵盂坐食动数千指师之汗血日积月耗至鸡栖抖搜无宁晷法交之盛等于晦堂大慧如总督彝初周公方伯浩存徐公总戎葵轩张公焕之刘公指不胜屈四方贤豪游南粤如张舍人百庵辈尤津津受法味而去江西辽东诸祖刹事必咨焉嘱同门诸昆弟谓十方师僧到即如归一宿两餐贫亦勿失若担拄杖留须发举措涉疑借名传法此今日魔风虽勿交何损其荷法如此住海幢十二年未尝发化主所有经营皆躬自规画癸丑请藏入北过山东闻变驻锡萧府甲寅还金陵授方学士太夫人戒江以南闻师名应酬益广妙阐徽猷往往为缙绅折服道风益播乙卯回海幢建持福堂祀大护法刘中丞持平公丙辰讲圆觉经二月遭乱杜门半载明年雷峰天老人返匡庐师尽礼津遣无缺此后僧徒益聚铸千人锅给乏解赠怕倾囊无吝色戊午始发诸衲募藏阁观察仲锡王公力为鼎诺师虽殚心荷法而厌尘俗每好游自罗浮金山西樵虎门常舣舟只笠与王公为莫逆交晚构不落亭每过从游戏笔墨所著光宣台集大概可见其法语偈赞禅宗白眉师之文壮丽整秀诗尤俊拔至手疏楞严辑四分律藏大全尤出古法师右近年众多食繁擘画度支劳瘁更剧辛酉元旦示众有收拾丝纶返十洲句并寄萧翰林介石陈乡绅梅臣隐隐作别语七月以省栖贤附王观察舟到梅关宿痢并作九月还山语侍者云丛林一切事照旧无可再说至二十二日丑时曰我过三时去矣辰时即告寂全身柔暖如生顶相红润典闱高公等各致悼章道俗哀恋如失所恃师平时说法如孙吴之用兵苏张之辩舌无愧妙喜尝有上天老人帖谓自非识藏明白不见古人婆心赤骨如僧问曹山三身中那身不堕众数山云要头便斫去此等句语如锥画沙决非学解可到深得此机乃许拈弄今无不敢谓捉败古人但如周颠仙入竹影普化在后园吃生菜作驴鸣且道吃甚死急故师临驭衲子堂堂密密不必铁棒风驰能使人向声色堆埋头没脑死尽偷心然谦退不肯开堂谓当阳正位永绝跻扳岂容以奴隶阑入慨智灯滥续宁遭点额犹不失博山三十年缜密家风师化后当有绍起何莫非生平所煆炼耶广州刺史缄木汪公称师朗如秋月温如春风高渺如华岳削成云表而肆应旁达如决万斛泉随地付形无不毕鬯澹归和尚亦曰雷峰门下固多才其所至皆卓然有成若气格雄杰思理波澜入境都尽出路愈伙势欲断而仍连义将显而更隐立功立言首推阿兄计师二十八得法三十住院领众二十年世寿四十有九僧腊三十鹅湖河源广州诸处说法凡六会开戒一十三年所度缁白徒众一千七百余人约可掇拾暂录行状诸微言细行别载年谱以备采拓敬述。
