嘉兴大藏经　天界觉浪盛禅师全录


　　序

　　佛以大权示现法华显实末后惟拈一花东渡别传直指五宗焱兴认花认拈祗供棓喝雷奔电拂愈出愈奇然识法者惧能免逋薮耶凌官球日不可独行不许僭窃陈旻昭曰须是其人始得非可以依样按水葫芦斗卤莽也杖人于刀兵水火中求大伤心人穷尽一切超而随之乃集大成乃定宗旨恰好托孤于竹关则吾友也今出世且二十年龙天推出于青原七祖倒插之枯荆竟发蘖矣龙象骈集缁素景从敲金戛玉节拍萧森法乳流通奉者得宝拙庵凡夫览而叹焉愚生近溪寿昌之乡亲炙海岸黄公又遇竺师盘礴终县影事后阅药地炮庄仅乃汗出今展此录随场示应惟礼拜退而已更何语乎然因时而征一寔有不得漫然过者闻之日单提法身尚有法身向上事拟欲承当剑去久矣合啄敲唱本无奈何欻起斗绝无栖泊分不见一法犹半提耳全提纲要包举弥纶更有不烦扫建处一切现成然倚此胶杯乃大病也无方裁方应病予药须历事在万古茶饭柝薪炊煮事理圆毕从来增减不得何容毫厘系念乎双锁金鎞意句相铲他出缪刺隔治更灵展演出格亦是偶然挥剑则利握刀则伤忌执而有之所以随分拈提宵练无迹人但见其三堕纵横不可拟议而不知其泰豆氏舞交衢也八音繁会应接不暇而祝敔历然丝毫不动或以为理窟残垒或以为渊云余技不知其吞吐古今皆我指爪拈花落草岂限町畦木舌揵椎异响合奏正是随类现身入田不拣耳所至道场翼翼谡谡千指楼阁不日巍然按其践履斫水喷雪布袖平澹来往翛翛正是本色光明寸丝不挂县寓大畜总作药笼多生一生具足渊源三才一心之故自少遍穷行布本圆五地五明至颐象宜直盐酱也嗟乎庄语不信戏语不敢姑从旁而质叙之时哉雉噫百淬金刚委土新硎不涉方便天以世界为炉冶人以痰疾生德慧历浊奇缘大圣或修偏行集大成后鸟道不妨横飞况乎夙愿大人应此午会彻顶彻底条理其中超一切随一切而乘时统御之深心大力藏密无间风雨露雷莫非恩也夫岂世出世间测度所能及哉生死本无生死何用赘疣泥洹乎竿木乎任人牛马矣果然二十年剥烂不必为何事自信三十年后此话大行为何事感此络索千载旦暮不妨覆叶于掌就其一茎而消归之更不妨挈多于林举其全集而熏沐之故以愚管为之嚆矢愿同心者勿滞篱门无负此午会可也。

　　康熙庚戌大鄣道中老山学人徐芳拜书

　　序

　　生死发药见于大宗师易则以寂感蕴示端几而神明其故者也卓立几几谁肯研极而与语通神明类万物质俟不惑其讵信乎关尹日以可得可行者善吾生以不可得不可行者善吾死牛翼马手是悟出否佛以因果障狂澜以戒定慧仁智交圆为理事以拈花为契证以法住法位为诚谛此其概也生来死去为疑城天竺外道以有无四见矫乱而惟惟决之犹不豁然感佛恩乎麻三斤乾矢橛一种棘栗蓬果为何而设耶习气难以卒除及尽今时药病展转嘘嘘固然遁贵滑疑之耀瑰士造闭以困駴或掩行布以求圆而诡随昌之安得无午会之医医者乘夙愿力因法救法哉药地大师渊源三世觏闵穷尽息喘杖门点睛飞潜非偶然矣世无具真心细心者畴能合鼎薪炮庄而通其故乎公因反因殊破天荒实乃如此自上叩之时乘现身自下铎之随分自尽而已此册切切岂无攻坚以解者杖人日冬炼三时乃享无冬无夏之天此冬灰之旨乎石头大师曰本末尽归宗当知用及处妙协何疑但背与庭代错为用耳时为流通以待神明者。

　　东海学人兴翱赵　谨识

　　天界觉浪盛禅师全录序

　　今日之佛法不谓之极盛不可今日之佛法不谓之极衰不可遍道场皆宗师遍枣梨皆语录人以为盛吾以为衰故欲从今日佛法之盛救今日佛法之衰则必举天下之证法王宝座者尽夺其席焉而后可举天下之称支那撰述者尽火其书焉而后可夫所谓证法王宝座之人与所称支那撰述之书游其门者方共仪之以为为人天作眼目为佛祖续命脉而一旦谓必夺其席必火其书而后可则彼之游其门者方群起而议吾言之肆而且瞽而欲从今日佛法之盛救今日佛法之衰将遂势穷于无可如何乎曰圣贤设教有极盛之时亦有极衰之时亦无有极衰而不可救药之时则为今日回光长夜砥柱狂澜亦不过从法王宝座支那撰述中而观其孰为数十年来所共宗之人数十席中所共传之书表而出之以教天下而天下之凡游其门者亦或有以自止而今日诸方名宿亦或借手以补救之而有余叩其人其人如在读其书其书大成则惟天界之觉浪杖人盖杖人于一切处成等正觉无住无不住当时诸龙象奔走庭堂者实繁有徒诸名乡钜儒获聆片晌透一针者亦无不心悦诚服薰沐归向而某以生晚缘薄从未一亲其庭乃于今佛法极盛即极衰之时谓其人为世所共宗之人谓其书为世所共传之书而推崇之以为此真正令全提救时良剂天下之人不几谓吾为随声附影徇名失实而怅怅然其何之乎曰非也吾儒道统之传有见而知者有闻而知者不得谓见知之人可以同堂共订而闻知之人遂不可隔世传心孟轲居战国去圣人之世若此其远而自谓予未得为孔子徒予私淑诸人究之知言养气愿学孔子千百载后宗其道者至跻之七十二子之上与泰山曲阜俎豆钟鼓亿万斯年推之于佛何独不然吾虽未登杖人之堂不视其父视其子而犹及见其门之能嗣杖人之传者前则有青原笑峰今则有药地愚者此两人在吾儒中皆天民先觉担当斯道以文诠木铎之秘以心维几希之微以身系纲常之重百尺楼上千仞岩前死生荣辱俱无足以动其心者使非杖人煆炼锤凿使生平豪气尽归淡漠绝代聪明相忘浑沌而欲俾其叶落归根灼破两头悟本超宗回互妙协头正尾正永不退转甘心出入门下不其难哉往笑公来住青原吉人士屡请正席方丈每谦让未遑一则日待老人至再则日待老人至及闻老人圆寂奔丧东下不啻孝子哭其考妣药公继主青原揭地掀天不落阶级四方来学以为儒宗者以为禅宗而于杖人语录及别种著述时手一帙以教同人且欲举各刻重行参订汇付剞劂用垂来兹较之析薪负荷徒读父书者大相迳庭两人且不以予为不可教而每于沉迷依恋之中时施警策间行唤醒噫两人之于杖人固所称见而知者而予虽未亲杖人犹得从杖人之徒以闻杖人之教亦岂敢遂谓闻而知者而乃于佛法极盛即极衰之时独尊杖人以挽回补救使天下读杖人之书者从此争自濯磨争自悔悟不得为见而知之人犹得为闻而知之人则举杖人之书而汇梓之以行于世功岂浅鲜若夫杖人正法眼藏变化机权御一乘车摧五魔道片词微旨触类旁通不特有益于禅而且有益于儒则已有李梦白黄元公马培元李小有陈旻昭诸先生序以不朽而予以未梦个中之人敢与诸见而知者谈伎俩味醍醐今日药地前日笑峰告之杖人杖人有灵得无急遣侍者日此卤莽汉推出门外也哉。

　　时
康熙戊申秋月青原弟子张贞生薰沐拜题

　　龙湖宝筏语录序

　　乙亥丙子之交流寇方炽予与同参友特延龙湖觉浪大师于宝筏禅林开堂说法正欲藉此以一番振作也人初或疑之日为此迂事斯何时者及大师升座顾鉴颦呻激扬阐发人天围绕无不钦悦所谓王登宝殿野老讴歌正令全提群邪皈命岂非诸法性无常佛种从缘起也哉夫出世宗旨大师已弘宣其密余世内人也请以世谛重为质之贼势孔棘时士民之饔食如故乎市肆如故乎诵读如故乎是皆不废何独废说法耶法即饮食之知味出入之门户定乱之兵符也夫既如是而又孰能废哉况今聚而闻法之士即合而城守之士也总斯人也饥而食寒而衣寇至而登城寇远而闻法城守不碍于闻法闻法亦何碍于守城乎盖守城之害有三一畏心二悭心三分别心见贼轻逃困乏不济左右分袒者此三心之崇也大师说法首破此三心单刀直入大震全威出死入生神变自在人人如此心心如此何忧乎办贼已哉毋论瞿昙举步殃崛旋机慈指放光狂象奔伏唐不空三藏持护国仁王经致毗沙现身而吐蕃归化即吾儒分中驱鳄渡虎单车诣垒贼不入境者一皆精贯天人而成此功用也况大师祖印真传门庭孤峻委心乱世调御摄持独揭刚圈严施棒喝太虚空中抽钉拔楔普门示现度脱无方于兵戈中惠诸三昧处危城里转大法轮斯可谓真能大兴宝镜宗风善入不变异处任他三堕纵横者也蹄驰火宅大车之赐岂迂掉拨烟波宝筏之乘何快谨集斯录用广法施具眼高人言前荐取。

　　崇祯丙子楚黄学人李长庚拜题

　　觉浪大师归寿昌序

　　余少从丘长孺处望见龙湖老子颜色书生茫茫然未知领解在长安从袁伯修兄弟游始知吾宗门大事时时激扬每归来辄向綦隆黄檗呈之念公屡遭痛骂十余年间前后不啻十余次虽根钝机迟不蒙印可半字而于不蒙印处觉有少分入许不觉念公先往自叹大事无缘止将性相经论度目过日世路风波又历十余载此念亦闲置矣山居值寇盗干戈谋生无计一日有僧慈遍以雪关大师问答语见示触动风机不惜败缺一二妄呈雪师婆心困彻批驳钳锤极力相为于托钵公案尤加针劄会觉浪大师主龙湖盖二师皆博山龙象也一见深相契合有所问答另具录中一日与诸英衲同集偶举时节因缘有举众生心缘起诸如来者有举如来为一大事因缘出世者举大通智胜佛十劫坐道场者余因问座僧恒鉴比如文殊不能出女子定罔明出之是何因缘鉴曰此罔明有缘师震威一喝日不是看取托钵公案余拍案曰大师何得平地杀人恒鉴通身汗下余亦默有省会师坐禅堂举拄杖子连问余二次余不置对盖余是时于世法内事有所回互故不欲当机以三颂呈之颂曰荆棘丛中解敝衣旋风八面解重围须知微服兼章甫孔子曾呈第一机师因出世婆心彻我为世法彻婆心同是一般琴与笛无弦无孔说知音四十年曾坐草衣秘宣内外有玄机没踪迹处藏身是谷口寒云自在飞师笑颔之值梦笔山僧众来迎为了先寿昌大师扫塔之约欲暂还江西同参大众悲泣挽留如丧考妣一夜忽梦一[虫縈]蝉长七寸一鹊下逐之[虫縈]蝉走入草中余曰险哉回首见师曰俊哉惊寤复合眼见师喝云休去歇去余曰余歇去矣师又喝曰谁教你歇来余惊起披衣待走禅堂则师已戒行矣僧允中请师升座请末后一语师说毕下座复坐门外大众齐集时多儒者师举云颜子喟叹一章书仰钻瞻忽求之于道孔子一博一约指出我来所以教中云万象之中独露身余问曰云何清净本然忽生山河大地师云遮一问何处起来师因问余曰比如才举末后句儒家也有么余曰和尚放过某甲师云放过了余曰群龙无首师云遮是当头话余曰过此以往未之或知也师曰再举余曰子出门人曰何谓也师良久曰情到不堪回首处一齐分付与东风盖龙湖为邑先辈周柳塘先生开堂卓吾老子及念公久住以三大师之区非大师不能复兴一时大众殷留是地出余母曾氏故曾氏诸君子留之更摰师于佛前证盟扫塔后即还龙湖大众方为安心余又献颂三章曰黄金灵骨尚依然万里清空塔影圆月印千江同一点龙湖先挂夜明帘谷口云深路不迷青山行令正全提莲花出处杨花着池面浮萍池底泥洒泪丝丝别去津莫言离别念非真更将末后频频问兜率如今笑转新师云虽然不可草草更为升堂一说师升堂说毕问余曰闻汝在看法华有何言句余曰昨看提婆只有一颂呈上颂日平地孤堆最误人枉将法座赚冤亲瞿昙自有金针度认影迷头又隔津师云何不道提婆别有金针度余曰恁么是老婆勘破有来繇也师大喝一声下座。

　　丙子六月楚黄学人李长庚稽首题

　　寿昌觉浪大师语录序

　　先寿昌得无师智特唱玄风末后以一枝佛法嘱付东苑诸方咸讶之余见东苑嫡子浪公机用剿截雷轰电掣有德山临济门风公尝亲见先寿昌默受心印故手眼与诸方迥殊耆宿见其言句尊之日新寿昌盖谓吾师独传先祖真命脉也诸方悟得干萝卜禅口如扁担安得纵横自在如我师之辩才无碍哉三种渗漏独我师能脱格单行洞水逆流吾见其人闻其语矣。

　　崇祯丁丑中秋寿昌法子黄端伯和南题

　　圆通语录序

　　长庚昔尝参诸尊宿或指示或商确或机锋或棒喝然未有如今觉浪大师之奇迅超绝纵横妙协者也盖师于世出世法已透内圣外王先佛后祖之微故其神发秘旨光阐玄猷不特为学人衲子点眼刳心直当与儒师宗匠返魂夺命此非庚独佞于师试请披读龙湖寿昌新城福山与今圆通诸语录及植圣尊正别傅法印宗盟诸著作始知古今衡鉴非一人敢私也师尝云治世之道以尧舜为正始文武为正终其删定作述独孔子能始终一贯集众圣大成不则尧舜文武之道亦支离而失其浑全矣至于出世之宗以达磨为正始五家为正终若不有如孔子者出则此宗犹未免于散灭也即此足见宗门孔子当仁不让矣师方出世年浅且多涉贼乱中故海内知师者尚少而黄元公乃今之杨大年张无垢也本出先寿昌博山之门所以于师独亲庚亦繇是得与密交方外共事大师不啻马祖石头当世岂非夙生承禀今复同时者乎况兹应匡庐圆通旻古佛折半破三于三百年后重来大作佛事之识则师为古佛再来信有征也恨庚老矣使得加我数年以随天下英杰共睹厥后奇特不亦快哉谨序其斑窥以质正同参云。

　　崇祯己卯年上元楚黄学人李长庚伏首撰

　　洪都语录序

　　向上事语忌十成若错认定盘星则河阳新妇当侧身局影三日不出声草昧初基人情沕穆不设触讳之禁不架箭锋之机拈花倒竿而已垂衣拱手矣当时传法仅凭一金襕袈裟或偶垂半偈而法穷则变衣止不传则各立一赤帜或秉拂子为爪牙或推枕子为锋刃不过一节度使信旗五家异军特起倒用魔印假道虞境火牛木马俱从幻出虽使血溅梵天入廛出巇尚不许将军见太平岂有圯上兵书可相授受而韩卢逐块扪响追空狡已脱而薮者尚待于株亦宗门之季世矣觉浪大师自寿昌得法后应古佛县记建圆通一刹竿乾闼王瑟任指出声法界不藏驹蹋天下遂憩章门演泰定列缺雷雨九土膏坟随三根人而接诱之各赴来机岂非时节因缘使然表冲旋三十年未得喷地一蒙深劄更无伎俩可呈誓奉深心尘刹永依座下独怪老人舌覆大千未留一字徒吸尽西江而去矣亲到圆通再为拔本。

　　弟子丁立表题

　　灵谷语录序

　　不孝于衰绖中方悲慕罔极忽忆古德云大事未明如丧考妣转觉痛切亲不知亲之去处我不知我之始终此真亘古今所共之生死大疑情也安得不疑又恶容自己偶故人罗君邀过灵谷访圆通浪大师予初以宗门多拒绝人及见师接尘笑谈高闲雄快因从容问曰学人参道可以开谕乎师曰道也者常也其性则主乎天地古今为独灵非身世生死所能变灭故佛称曰奇哉正以人皆有之而人多不能自有之反以至常为至奇也孔子能发愤好学故曰朝闻道夕死可矣惟孔子能自得之故生死不足为累其谓孔子不悟无生大道不与佛同大权示现前后唱酬吾不信也今儒释自画为二道本大同而不相为谋者则不善学之病也予不胜倾倒因相与游于松风石涧之上盘踞而坐烹茗对酌师忽指涧水曰公见么予曰逝者如斯夫师正色曰公又恁么去予时悚然良久复问曰幸师指示师曰莫被人欺瞒好予于是脱然始知大事未明不可不见明眼人也乃于所寓循公房题其额曰遇浪处识所感耳时予太座师姚太仆公子愚谷世兄前于江右弃官从大师学道深得钳锤之力自丙子夏仲都门别来几及十载始复晤谈甚惬世兄以大师全集及灵谷新录示予曰此新序必藉一言予虽不文然感师指示不敢不勉焚香披阅一二见其白椎说法处或掀天揭地电卷雷轰或化日春风花香鸟语或呵佛骂祖颠倒英雄或骤帝驰王权衡治乱至于热呵痛棒拔楔抽钉收放杀活之间真不可得而思议也然忠孝之故剖肝胆而不辞彻困之深擒虎狼而独捷要其指归则尊正会规集成佛祖之统宗谈易论学继述周孔之道法其欲会同世出世法以定天下万世宗旨也人孰测师之深意哉昔欧阳文忠公见明教嵩书曰不意空门有此即予谓师实总南阳明教与觉范妙喜不足多也予暂得及门未悉堂与中事仅述所窥如此大方明眼有深知师者当别有向上一着在。

　　崇祯癸未古滇学人王锡衮稽颡拜题

　　金陵语录序

　　古今持世之功存乎佛法王道故二帝有施济犹病之心诸佛有度尽众生之愿无其事有其理有其理非无其事也汉唐宋历代之君臣或弃王道以奉佛法或辟佛法以尊王道尊王而不及纯王奉佛而同于谤佛皆争于其末之分未窥于其本之合耳独我太祖聪明睿知临照万方于龙兴之初即建诸梵刹显彰宗教阴翼皇图传一贯之心杜纷争之口非惟相万于前代之辟佛者亦相万于前代之奉佛者三百年来久安长治此其征矣迩来缁俗相沿多迷本智师承大坏构忿执迷假儒衣书士非真士傍佛门户僧非真僧貌儒佛津梁入尘劳缰锁莫觉莫悟迷者愈迷罕闻身心性命之真宗遂酿水火刀兵之劫运天人减损魔外纵横洵莫甚于此际圆通觉大师以正法眼直指全提行世难行度人难度李梦白冢宰之叙师云不特能发扬先佛后祖之秘即圣学王道之宗旨亦无不抉尽其微可谓知师矣历观佛祖出世妙在救时无法不收无机不被师于今日若但如德山之见人便棒临济之见人便喝睦州之见人便闭门俱胝之见人便竖指此又何难正使鉴顾动容开悟正性谈笑挥指销落偷心此乃师之全机大用妙辨宏才照用纵擒正偏妙协世间出世皆有证入之门上智下愚悉受平等之法师尝谓扶阳太过则抗扶阴太过则惨使诸方参学知其门庭高峻不专在棒喝拒绝之严正当如春风时雨起其焦枯不期荣而自荣不期化而自化何籍肃杀之气行于惨害凋伤之世乎师且目击弭乱之转乖心伤阴翊之靡度恐贻佛法无灵之谤痛自责成于己之深故能示不杀机立无死地开龙战勿疑之血脉复硕果不食之贞元为法求人为国资治通二帝施济犹病之心行诸佛度尽众生之愿必祈今日佛法指归上报皇恩至化如斯救世谁谓无人或谓留都宰官骈集龙象谛观师结制灵谷时节因缘正大化宣流之日师盖以金陵为龙兴之地图王奉佛精神可求发扬于此振其末必循其本也至于万法同时亦如楞严会上十方微尘国土一时开现佛之威神令诸世界合成一界宁止续达磨之灯超宝志之座乎盘旧闻道风新渐法化然根性下劣于师未知少分兹从所见而言之仅入门之歌叹云尔。

　　淮南弟子李盘拜题

　　鸠兹语录序

　　觉浪大师胸有智珠舌为宝筏天龙推出为大地儿孙飞洒法乳余亦仰乳儿孙之一也今兹中春师不果栖贤之游以浮丘作化城余亦适省沐居里函丈有期魔娆间生梗我良觌及余蓱寄姑溪闻师将赴堂席于姑之白纻为停归驭以迟之已而遇师鸠兹江浒磬折才终世缘相嬲提命无几语然满堂目成懑然心服知祖印固在师肘间众仰所归固不虚矣余往之知师不离文字因缘诸锓行法录比诸宝瑶所至必俱尝举谓友人鸠兹璃柯罗子大师行世文字何必减妙喜幻住二老人乎今师鸠兹法语踵行勺公属余为弁适璃柯别余江上指示水滨高刹前此千春杯渡道场在焉以神通论应让前人若云单提祖印一代津梁定属今日浪杖人矣余韪斯言敬录以引龙眠史。

　　参学王大礽题

　　觉浪和尚语录序

　　天下之盛会莫若江南江南之大善知识莫若觉浪和尚年未古稀而闽楚吴越江淮以底旧京建业展坐具者阅历五十会声名洋益无间华夷到处云行雨施影从响附钦为明神恋如慈父实目前所罕遘往昔所希有也良繇洞上真钢刮人眼膜梦笔灵气直射斗牛居恒澄彻一门该练三学遂使儒门澹泊收拾不住者都得皈师换一头面翻一筋斗而禅门之徒无论玄门之徒又无论矣不急尝读孟子七篇至末章叙述尧文至孔子见知闻知道统皎于日星归结然而无有乎尔则亦无有乎两句着语囫囵咬嚼不破全似言语道断见闻双泯从此无复担荷鲁道之人金丝堂钟鼓章　刹那间交付西来衣钵矣又尝读庄子有东郭子问道恶乎在庄子叠答以在蝼蚁在稊稗在瓦甓在矢溺又有与物无际不际之际等是全似麻三斤干屎橛前后际断为呵佛骂祖西来大意无义话头最先嚆矢抑何奇物吻合甚也是知孔教而孟宗老教而庄宗释迦教而达摩宗宗中教教中宗参同妙协臭腐神奇则浪和尚之坐进此道而集三圣大成固有不可思议者在矣是以笔说舌说实说权说横说竖说旁说曲说炽然说无间歇说语大莫载语小莫破毫末不足穷至细之倪天地不足穷至广之域所谓万川归之不知何时止而不盈尾闾泄之不知何时已而不虚尺水可使兴波狂澜偏能砥柱逝者不舍昼夜资深若决江河即令四隩横流大地陆沈毕竟大觉海中前波不动后波后浪一如前浪眼见倾湫倒峡换谷移陵总不越曹溪一滴青原半点洞山五位东苑一指呼吸飞洒中万派朝宗处源头活水来遇此解者可许读浪和尚等身著述少分相应乎不慧自从白下沧桑之日尘刹相对浃岁盘桓数数然望洋向若而叹拊髀雀跃而游比来槜李两番卓杖诸刹翘首企足瞻礼趋迎恐后旬月之间说大戒于龙洲而真如而楞严而天宁幢幡争致鼓吹同声浩浩说法狼籍如许悉凭朱葵石郡侯矢无边心缔最上契纯陀之供屡修维摩之坐常满圆就枣梨香积终始轮藏胜因自憨山雪峤两大师飞锡我禾檀缘辐辏以来未有如浪和尚之擎扶象教拂拭禅门咄咄后先辉映者也神豹寸班吉光片羽禾录之视诸录特芥子之纳须弥耳而明眼人见偏得全闻一知十不止作东土文字观并不止作西来无文字观则于标一函三之旨思过半矣。

　　曹溪侍者福征谭贞默槃谈谨撰

　　天界初录序

　　余下根钝器衰老失学每见世间文字及诸方语录堆床积案便眼昏头运不能开卷每拈懒赞语那有间功夫朁俗人拭鼻涕耶然每于灯残月落梦回寐醒先佛古师一二染神克骨语句影略逗漏时时落齿牙喉吻中如小儿弄语时婆婆和和有人诘之茫然不能置答有掩口一笑耳与觉浪和尚相闻十余年始得把臂不交一语顿觉心腑清凉辄伸笔为文以赠顷又见其天界初会语是四十年前与焦弱侯诸先生聚首提唱者迄今藏弃箧笥未有人着语而公之上首鹤溪猥以见属每欲下笔辄作婆婆和和然是又可一笑也常闻长者言本朝禅门自琦楚石泐季潭后一灯迢然而憨山大师盛称寿昌无明以为法眼圆明振起末俗今浪老实寿昌的骨子孙建大法幢狮弦继响读斯语者有以洞见其提挈纲要照用纵夺之机无以斯世颟顸儱侗冬瓜瓠子之禅同类而举扬之庶不为延津刻舟之人所窃笑也昔吾憨师赞寿昌之像曰突出大好山千里遥相见博山见之以为知寿昌之深无如憨师也今吾幸于暮年得见浪老相与敲空作响无舌而谈善财童子登妙峰顶不见德云比丘及见德云乃在别峰之上盖余与浪老所谓千里遥相见者如此鹤溪以为然否。

　　岁在戊戌夏五望日海印弟子虞山钱谦益和南书于杭城之报恩院

　　崇先语录序

　　皋亭浪和尚真不可以名状也自弱冠即得无师智自然智自能悟道特定宗旨于寿昌东苑二祖父从此以一杖拄天地双眸炯古今放九界身光施十方法乳剖三藏秘旨透五宗全机直使横亘竖穷负此灵性者皆知自己心中有法界主中主之恩力也古云寄诸空言不如行诸实事而师四五十年来坐道场五十有余会著作佛祖儒老内外篇集百有余种无一不是创语无一不是活机无一不是痛心无一不是刺骨每于刀兵惨杀巾开创兴复行人之所难行道愈高而心愈下己愈损而人愈钦无彼此而能曲顺机宜忘悟述而得大同物类参同法界丽化宗灯密金针于锦缝提向上于牢关托三教之真孤寄九流之正命千圣混而知处诸方类之不齐尤于洞上之君臣父子功位正偏与济上之主宾人境玄要照用有关于圣学王道处处加意发明使天下无此名教则不成天下古今无此宗旨则不成古今矣师昔有诗云吾人性所全用舍有独至其存万世谋惟一知己地只遮万世谋知己地是何宗旨之妙密乎即洞山之邈真临济之吃棒德山之见龙沩山之拨火云门之撺杖法眼之竖指不有知己地而能存万世谋乎推此则可见师之性所全矣旦根识闇昧何足以窥一班三十年来仰师之名前读诸刻直下令人心死汗下去冬始得到皋亭参谒一瞻眉宇如天日春光一听法音如迅雷启蛰深知此崇先之真歇宗脉真不歇五百年后有能使宋高宗敕建之崇先显孝得以光被于天下而昔时之文章道学节义更当超超振起于两间已有在于此录也旦何幸获附一言于千古大光明之下哉。

　　当湖铁雪弟子行旦马嘉植薰沐拜述

　　天界觉浪盛禅师全录目次卷首(新序旧序发凡)卷一(上堂)卷二(上堂)卷三(上堂)卷四(上堂)卷五(上堂)卷六(小参)卷七(示众)卷八(普说)卷九(茶筵法语)卷十(法语)卷十一(机缘)卷十二(颂古)卷十三(源流赞)卷十四(赞　佛事)卷十五(偈)卷十六(附载)卷十七(塔铭)卷十八(诗)卷十九(论)卷二十(论)卷二十一(序)卷二十二(序)卷二十三(记)卷二十四(说)卷二十五(说)卷二十六(说)卷二十七(书扎)卷二十八(题跋)卷二十九(杂纪)卷三十(杂纪)卷三十一(杂纪)卷三十二(杂纪)卷三十三(杂纪)卷三十四

　　目录终　　　　　　　　　螺川(王腾霄书　曾毓祥梓)

　　天界觉浪盛禅师全录卷之一

　　门人　大成　大峻　大然　大浩　较

　　上堂

　　己未冬莆田林宗伯偕诸大护法及住持翠林大心狮林大灯等请于莲山国欢寺开堂

　　师云此一瓣香佛顶　上透出正眼藏中拈来祝延
今上皇帝一人有庆天下太平此一瓣香同胞共乳灶里生莲一气连枝各自横出今特拈来供养堂上曹山本寂国欢文炬二老祖藉此穿过天下人鼻孔撩出天地人眼睛此一瓣香烈如鸩毒猛似灵丹劫火光中夺得黄龙颔下探来今特供养中兴曹洞宗寿昌先祖老和上东苑本师大和上用酬法乳之恩上首白椎竟僧问二株五派以何相传师云云度钟声彻九天进云莫是突出大好山千里遥相见么师云行人更在千峰外进云东苑独出一枝与少林分披五叶还有同别也无师云解笑还他碧眼儿进云恁么则心心相印无差互也师云直须亲透此消息始得问如何是西来大意师云露柱贴膏药进云如何是九年回壁师云洗手解烟包进云神光三拜见个甚么师云怕死不称冤进云达磨谓之得髓时如何师云吃土须咽唾进云便恁么去时如何师云平地莫跌交问昔年灶里如何解生两朵莲华师云雷部主青山进云恁么则声震古今也师云恼乱水火神进云曹山文炬一母所生皆证祖位是何愿力师云乌碗飞白碟走进云莫是各显神通么师云山门无口石磉咬人进云今朝重主法席早见洞水逆流师云线穿红叶奉双亲进云恁么则千古儿孙皆得力师云谁抚梧桐思凤凰进云今日开堂祝圣一句又作么生师云阖国欢呼无量寿普天乐唱太平年乃震声喝云会么千圣齐拜下风未为分外十方同时鼓舞乃见希奇到此还有领略承当处也无大笑云可惜许当年老达磨初遇梁武帝不曾推上此高座子看他将西来的的意作么生举似人若只是廓然无圣对朕不识可谓面皮厚三尺不被明眼人掀翻座子亦当自打退鼓折芦渡江而去那复出乖遗丑累及后世秪如莲山今日重新出世莫是特为初祖雪屈么儿孙各有超群志岂肯区区较是非然则特画乾坤祝万历主一句当作么生道讴歌不识羲皇德海阔天空日月高下座。

　　海澄诸居士请上堂

　　今朝十月十五手提贯珠慢数高声只念弥陀不敢呵骂佛祖活冤家恰值顺风耳聋生魔障刚遭千里眼瞽决定今日莲山又是呵骂佛祖翻身急报阎罗忿气冲冠大怒撞幽冥钟击阴司鼓会同十殿阎君要使刑罚得所商量重铸油锅计较新栽剑圃必须活捉莲山亲身受此极苦牛头阿旁奉命而来争奈先声夺其气主近前却要近前触忤不敢触忤苦哑苦莲山见之不觉大笑一声直得十方法界与地狱天堂一时化为水乳正当恁么时如何天涯何处觅灵云桃花乱落如红雨。

　　罗山碧天师遣徒持曹能始居士书来请上堂

　　问春间罗山结制冬下莲屿开堂总是和上高踪还有门庭堂奥之别也无师云罗山吃白饭莲屿饱青精进云紫罗帐里撒珍珠到处光明还灿烂师云莫须倚在锦屏畔令人旁指作阿娇乃云罗山拈头不便莲屿捉尾谁能三人证龟成鳖木蛇笑倒枯藤曹家女切莫作怪蜘蛛丝咬杀蜻蜓石仓居士且披禅衣作李夫人叫救的梦碧天长老好提数珠敲叶相国底棋枰归去来兮聊寄三十拄杖莫教我摈出首座只因差一着赚却古传灯。

　　佛诞日上堂

　　问出生时已指天地何到雪山六年后乃悟道师云烧羹易吃冷债难还曰毕竟如何曰嚼破舌头不是肉乃云拄杖子忍饥耐渴坐地吃了须弥山曾不见谢土吸了大海水亦不见酬源夜来创个奇论谓佛生时原不曾指天地后亦不曾观星悟道此皆捏怪云门故欲打杀和上明日上堂举出此意岂非斩新公案乎莲山大喝曰遮妖怪便乃拗折抛在大火聚中烧去了今日拈得遮条新拄杖子头正尾正不敢妄生节目若有问世尊初生意旨者但打云恭喜你好彩头又有问雪夜观星者但打云恭喜你好结款更有问中间与出世为人事作么生但打云恭喜你千古春风常在手但教随处有生涯喝一喝。

　　上堂

　　文殊普贤忽起佛见法见被世尊摄入二铁围山莲山拄杖子忽起佛见法见被我一捏粉碎撒向十方微尘国土皆成大菩提树根盘大地叶覆三千各各树下有世尊成等正觉吹大法螺击大法鼓演大法义拄杖子忽然翻生又变出许多神奇魔王来毁佛谤法灭僧恼乱十方诸佛佛大笑曰煮豆燃豆箕豆在釜中泣本是同根生相煎何太急魔王呵云犹自念曹子建底诗章在佛曰你亦念个诗章看魔王曰欢在粉墙上侬在粉墙下细语欢不闻压碎鸳鸯瓦蓦喝一喝拈拄杖将大众打散。

　　小年诸庄夫请上堂

　　问南泉不出方丈到庄上吃油糍是何作用师云邪言不入正人耳进云庄主亲到方丈谢降重是如何师云何似时衰鬼弄人进云和上尊重不受请今日诸庄送供养时如何师云好好与他一顿进云有过也无师云重赏之下必有勇夫进云感恩不浅师云打鼓为三军乃云风俗作小年灶神送上天天帝有何说更不与人传果是个泥瓦合成灵从何起蓦地却生出两朵莲只今谁能向我杖头讨个压年钱。

　　除日上堂

　　南泉提起猫儿刀前谁能救得洞山收却果桌句下孰能转身子湖捉住贼僧如何承当不下大随随劫火去直下无能知归遮里一一得个出身句我与你分岁尚且大有事在洞山云三途地狱未是苦衲衣下不明此事最是苦诸兄弟抖擞眉毛已是堕坑落堑平日急急整理手脚如狮子游行哮吼返掷而去虎狼野干闻之遗尿失魂谁敢当前与作敌哉暂时失念瞥起偷心打在软洋海底挣命不起后日莫怪不为汝等道破。

　　乙亥九月麻城刘邑宰李太宰梅中丞周司马陈司寇梅惠连李公楫请于宝筏寺开堂。

　　师云此一瓣香天然尊贵巍巍莫赞荡荡难名奉祝皇帝陛下圣寿万岁伏愿位育建中和之极统御庆日月之光诸大护法宰官居士亲扶法座共振宗风伏愿生生示现普门身世世庄严真佛刹此一瓣香昔日无欺今朝不昧光明妙密拈对人天供养中兴曹洞正宗始祖江西寿昌师翁大和上用表亲定宗旨之嗣即此一瓣同气结根连枝发秀供我信州博山本师大和上建州东苑本师大和上用酬一参一证双垂法乳之恩伏愿大众同生钦重堂主白椎云法筵龙象众当观第一义师良久云观见么大镜中天物物自照若更待扬眉瞬目已是增金之黄添玉之白也虽然今日山僧升此宝华王座还有向上全提也无其中有得此先声者正好对众酬唱庶不负本分风光有么有么众无语师乃举如意云奇奇标天指地曾为传语之人面壁安心可是分灯之种今日山僧出世一句更作么生道乃画一○云会么人人顶上有金轮万古威音光圣代珍重复白椎云谛观法王法法王法如是下座。

　　李公楫居士设供请上堂

　　师就座白椎竟师振尺云宝镜已当空谁是出头者恒鉴出云个中全无事师云死汉不斩进云古涧寒泉水作何色师云拖出去进云如何是不萌草下藏香象师云臭也不知进云彻底无依作么生转身师云那里讨遮秽人僧问四方流寇八面兵戈学人向何处安身立命师云顶门上僧礼拜云谢师答话师云也须向锋刃上翻身始得支浮法师问大明国里清平世界流寇因缘从何处起师云既是大明国里清平世界谁见流寇谁见刀兵聻进云见今国家不宁百姓不安又作么生师画○云消归得么支礼拜起云乞师曲垂方便指示中下之机师云列位久立列位知得嵞山圣人拈出各安生理一句么理则不作非为矣更有甚么乱事若不知自己遮个生理则举身眼耳鼻舌皆为流寇之城池也何独以四境之外者为流寇哉抵如在上位而玑衡广运在下位而金玉振声一皆得此中危微之机光被四表格于上下为君为师制礼作乐无非藏密同患而参赞此两间也不然从何处立达何处位育哉大众直须亲自透遮个○生理始得其中有能别出手眼者么玄韫问宝镜重辉请师指示师画一○云莫向遮里死却进云宝筏新开事如何师云问津之人多错路进云宝镜宝筏还有宾主也无师云打破大散关中间得自在进云宾主相去几何师云此中无问答人进云宾主相见亦有言说也无师云待侍者与你三十棒韫礼拜师震声云太宰何在太宰近前作礼拟问师云再礼拜着宰礼拜起云向上宗风大师已举示何方便息此干戈师云问取当事人宰云如何得太平去师曰尽在明君方寸中宰云和尚也须认一半师云高着眼宰云君臣妙旨蒙师示人境俱夺事如何师曰法王宝剑当央举八极光天庆太平宰云谢和尚大法师云大众正好遮里唱太平歌去下座。

　　邑宰刘公同李太宰诸公请上堂

　　师云向上一路千圣不传本分风光须自领悟山僧便恁么下座还有亲切为人处也无大众便恁么礼拜而退还有不相孤负处也无虽然官不容针正好添花锦上石女夜抛梭文彩焕然满地木人朝唱曲音声杳尔难闻其中还有正偏兼带不落是非者出来唱和看众无语师云恁么则山僧倒骑露地白牛游戏十方刹土去也举如意云见么自古轮王全意气不彰宝印自然尊下座。

　　太宰中丞同阖邑诸缙绅请上堂

　　师抚尺云见么见山僧登法座么登座为个甚么莫是为大众举头不见天么莫是为大众低头不见地么莫是为大众开眼不见人么莫是为大众伸手不见掌么毕竟为个甚么聻众无语师复云拼得性命方为得性命不怕生死方出得生死众中还有好手中呈好手者么出来与山僧相见有僧在众中喝一喝师云是那个出来莫要藏头露影僧出举坐具云正要问和尚遮个唤做甚么师云礼拜着僧礼拜起云毕竟唤作甚么师云斩头求活汉僧一喝师云再喝一喝看僧连喝归众师云众中有简点得遮僧落处者么若简点得出方知喝中有宾主句更有不惜性命者出来百战场中当有敌胜者不可如他一合便退僧复问云向上事如何师云败将不斩僧理前问师云拖去遮死汉僧归众师乃云极力举不起底圭峰山觌体承当满口道不出底百子塔点头领略更有从上佛祖无量机缘却是五脑山土地悉能理会独有昔日僧问云门如何是西来大意门曰久雨不晴土地不契因并呈似龙湖龙湖云恁么则一切皆不会也土地乃问如何是久雨不晴龙湖答云气急杀人土地大笑云我悟也龙湖云你悟个甚么土地云前日一连阴雨我那泠庙无人烧香赛愿忽然一滴漏落在我土地婆头上被他埋怨了半个月真个气急杀人龙湖震声一喝土地直得冰消瓦解你诸人会么莫将闲学解埋没祖师心遂下座。

　　解制上堂

　　师云龙湖和尚又要去也其中有不惜性命出来掀倒法座者么僧出问未出母胎有一句子请和尚道师云舌头拖地进云直指人心见性成佛意作么生师云眉毛拄天进云更请和尚方便垂示师云斩头求活僧归众师云末后一句始到牢关秪如透脱牢关大方独步一句作么生道良久云逢人且说三分话未可全抛一片心下座。

　　大雄庵上堂

　　师升座击香台云闻么良久朗声云巍巍独坐大雄峰一喝曾教三日聋今日当阳明举似西江吸尽吐东风且如不与万法为侣者是甚么人聻一僧出众云阁静不须重借月三更自有夜明帘师顾视云乾闼婆王亲托出摩尼光影照三千更有于光明门头出身者么大宰出云近日有提婆达多一颂呈上颂云平地孤堆最误人枉将法座赚冤亲瞿昙自有金针度认影迷头又隔津师云何不道提婆别有金针度聻大宰抚手云此又是老婆勘破有来繇也师震威一喝便下座。

　　腊八日期主李栩偕鹿门法师请师因戒坛为先君尚书里贞公上堂说法

　　师拈香竟振尺一声良久顾视大众曰见么我佛昔于腊八子夜观星悟道大叫奇哉普见一切众生本来成佛但因妄想执着而不证得秪如现前香烛腾辉眉光相射与昨日风云骤兴雷雨交作比昔日观星悟道有同别否若无同别何佛于天地日月万象森罗之中独睹星而悟聻于此透得则知现前众生本来成佛亦无古今生死之异也何独父子血脉相承本无断绝者而不立地成佛哉会耶不会且看昔日乾峰示众云十方婆伽梵一路涅槃门路头在什么处以拄杖画一画曰在遮里云门云扇子　跳上三十三天触着帝释鼻孔东海鲤鱼打一棒雨似盆倾你若于此会得云门拈扇子意则知乾峰画拄杖落处亦知十方诸佛并一切众生与尚书公落处本自无生无灭又何有执着更解脱哉众无语师曰孝子李栩当体父子血脉亲承何不出众举扬聻栩出日月在中天水在波师曰与你有甚相干何不向自己分上道取一句来栩以手打一圆相师曰未举手时遮个落在什么处栩即礼拜师曰俊哉直须猛着精采始得不然又向脚根下蹉过了也珍重。

　　六安齐头山水晶寺上堂(附)

　　修竹彬公设供礼拜请云今日某甲母难之辰伏乞和尚法施使先亲速获超往并示某甲末后大事师良久云会么午夜日头红石女临盆急　地叫一声生个铁棘栗性猛利情奇崛假龙舒陈氏裔苗托齐头狮子躅踯吒吒呀呀翻巢破敌五十年来虎踪狼迹不觉逗留至今且道承谁恩力乃画一圆相云若于此荐得不惟觑破生死牢关至于彼此冤亲总向遮里七花八裂去也虽然犹是彬公就地扫尘边事祗如我梦笔杖人受彬公深心供养如何是亲切相为处耶乃于○相中画一卍字云会么五色彩霞笼玉象分明一点座中圆其中有能为彬公祝赞一句者么众无语复云噫祝不得赞不得赤肉团边光赫赫雪峰打鼓请同看宝志杖悬剪镜尺剪镜尺明历历愿公常住此人天直待当来问弥勒珍重。

　　寿昌语录　丙子扫寿昌祖塔阒然谧大师偕诸护法请师住寿昌本寺开堂

　　师以如意指法座云见么若向遮里明得不惟坐断十方直教三世诸佛齐拜下风有分虽然如是更须知有向上全提一着在大众看取新寿昌向毗卢顶上行去也遂升座拈香云此一瓣香结根鹫岭发秀熊峰遥付嘱于当时密传持于斯日爇向炉中祝延皇帝圣寿万万岁伏愿佛心不二慧命无疆主华藏之庄严致刹尘之位育此一瓣香兆自众生脚底透于诸佛顶门觌面无亏全机不昧爇向炉中专奉为益府殿下宗室贤明阖郡缙绅诸大护法伏愿同扶慧日以高明共赞宗风而妙密此一瓣香劫火洞然曾拾得今朝对众特重拈爇向炉中专伸供养我寿昌先师翁老和尚东苑先师大和尚用酬法乳之恩敛衣就座上首白椎竟僧问法窟当年狮子吼今朝据座又颦呻一声震动乾坤句特请分明举示人师云才望刹竿影摆手出章江也须是个汉进云初机未会玄微意请向从前话一周师云两手分付与阿谁进云龙峰白浪掀天舞涌出沤花遍界香师云大众不消徒着力自有钳锤密与人进云擎出满盘皆具足当机领略事如何师云退身三步僧以手作拈香势云学人作恁么话会得么师云已过去也进云虽然数树苍松古也秪一湾流水长师云寿昌自有真源在进云不是枝头开玉蕊争得乾坤处处春师震声云大众见寿昌放眉间白毫相光么良久复日天无私覆地无私载日月无私明时候无私序帝王无私德臣民无私功善恶无私报所以灵山拈无私之花少林面无私之壁二祖安无私之心曹溪传无私之法青原南岳开无私之二宗马祖石头列无私之五派百丈拨无私之火沩山直下知归黄檗挥无私之棒临济顿彻婆心云岩示无私之镜洞山锦缝重开雪峰升无私之堂云门当机独领地藏竖无私之指法眼妙契天然乃至千七百没巴鼻汉一味无私心心相印法法相传至我寿昌先师翁触发大好无私之山重兴曹洞之旨洎我东苑先和上勘破台山无私之路透过赵州之关迄我道盛偶入东父无私之室勒回鞭影之驹亲承寿祖无私之宗振起箫韶之凤是故二十年来纵横方外无私任运到处自强今日归家幸逢法属推上法王无私之座重扬先祖无私之风何异削雪为银火不销白战未曾持寸铁虽然如是今日开堂一句作么生道良久云高提祖印当空照一道无私谢太平结椎下座。

　　宝方上堂

　　竺土大仙心东西密相付且道如何是密付的意旨良久复云昔我青原老祖当时曾命石头迁禅师往南岳通个书信遂拨开一条冲天大路自非足下生云的也不容易进遮一步你看他石头如狮子游行一蹴便到那南岳见让和尚即问不慕诸圣不重己灵时如何让公眼似电光舌如利剑何曾放过天下一人即道子问太高生头云宁可永劫堕沉沦不向诸圣求解脱即拂袖便行不啻鲲鹏奋怒直得水激三千扶摇九万自此石头一宗传至云岩曹洞直至于我宝方灯灯不绝全因此青原一足之真风也后世人徒知马祖一喝百丈三日耳聋殊不知青原垂足石头万劫心死秪如今日绍登我祖宝方法座既为承嗣子孙毕竟密传个甚么众中果有明眼者请出来证据如意子便磕着也有么良久云玉玺不离天子手金箱那许外臣知下座。

　　谧大师寿日上堂

　　僧问大好山头云霭霭寒潭波底月团团父子无功即不论君臣道合事如何师云雨滋山草秀玉片本来辉进云如何是正中偏师云木鸡啼子夜进云如何是偏中正师云刍狗吠天明进云如何是正中来师云八万里鹏从海出进云如何是偏中正师云三千年鹤远天归进云如何是兼中到师击如意云会么进云正偏已蒙师指示祝寿一句又何如师云西竺峰前横紫气寿昌桥下涌春潮进云和尚已恁么学人又不然师云速道速道进云须弥顶上苍松古广寒宫里桂花香师云划断千峰上红轮满一堂僧礼退师云向上一句威音未敢先声末后一句弥勒安能措口当央一句直饶释迦才生作狮子吼未免云门遮一棒在所谓出身犹可易脱体道应难我当时若见好与一棒即了更说甚与狗子吃贵图天下太平以至后昆纷纷接响不相孤负谁是其人惟我禅伯谧公大师于五十八年前正当此日虽曾　地一番却不虚张声势且于道盛屈尊就卑推登祖位自非善于门里出身身里出门孰能致从上佛祖慧烛常烧终不见跋也耶虽然如是秪如今日祝扬慧寿一句作么生道举如意云优钵华中旋日月灵光直透未生前下座。

　　师诞日上堂

　　特特升堂为证据要人透我藏密句一句父母未生前一句才生便　地一句四十五年的若人一句中荐得我堪与佛祖为师切忌静沉死水二句中荐得我堪作人天之主切忌动落今时三句中荐得我堪与随流入妙切忌自救不了若能三句一齐荐得方能情见不偏始终超脱不纵不横如摩醯首罗天王眼相似此犹是寿昌门庭施设边事须知向上一路尊贵自别不见宝镜三昧首末云加是之法佛祖密付但能相续名主中主且作么生能续主中主去良久击如意云日日是今日下座。

　　元旦上堂

　　今上皇帝为一大事因缘出现于世恭遇元正启祚泰运方新寿昌寺僧谨以正直方便举第一义祝延圣寿普令光天之下一切臣民开示悟入帝之知见且道如何是帝之知见而一切臣民又作么生悟入弹如意云乐么康衢击壤者何有于我哉。

　　涂季玉居士因大干寺祈梦归请上堂

　　僧问雨打阶前湿何八得所繇师云乌龟向火进云和风开地冻枯木曷生辉师云白鳖吞冰进云满山香馥馥百草独青青时如何师云杨子江头杨柳春杨花愁杀渡江人进云其如清夜月还应落前溪师云闲话作么进云非欲强来呈旧面只因特地太惺惺师云放过一着又僧才出礼拜师云冒刃冲锋僧即退师云一场大梦良久复云世人有梦鬼神能解鬼神有梦天帝能解天帝有梦声闻能解声闻有梦菩萨能解菩萨有梦诸佛能解诸佛有梦虚空能解虚空有梦拄杖子能解拄杖子有梦山僧能解且道拄杖子有甚么梦山僧作么生解乃拈拄杖向空中击一下云一击震寒空触倒妙高峰石人衫子破拍手笑春风笑个甚么笑寿昌新长老白地里拈葛藤掠虚空秪如新长老又作么生噫重赏之下必有勇夫石人石人你也须梦见遮个消息始得卓拄杖下座。

　　上堂

　　十道不通风哑子来传信夜半漆昆仑皎然雪万仞若向遮里会得可与洞山老祖把手并行其或未然今日寿昌为汝说破复曰噫锯　秤锤易决择生死难石上栽花易安立性命难难不难心上看黑豆未生芽去处善财童子未曾参易不易境上觑阿难欲速成宝王五浊恶世誓先入如何入无为真人干屎橛释迦调达暗承当赚杀文殊与弥勒。

　　广照寺诸耆宿请上堂

　　师才到座铁云便喝师不顾遂升座云出问讯即归位师击案云何不速道云又喝师云野千鸣进云亦见我烹祖的手脚师云且退一边着进云今日且放宽一线师云不容你不立下风进云恰好恰好白椎竟僧出问当阳一机请师指示师云白日青天轰霹雳进云若是则万象之中常独露孤峰顶上现全身师云一马生三寅进云可谓一切无收摄触处尽圆成师云踏杀天下无几个进云知音不在频频举达者须知暗里惊师云且向云飞鸟没处寻消息去进云将谓烟笼海口窄一匝红轮彻底辉师云闲话太多生进云也少他不得遂礼拜师击如意云太法有时机激扬开秘密棒打石头人嚗嚗论真实如何是论真实聻若论登台说法有甚么难只是一提一唱使人直下心开意解为难耳钟鸣鼓响直得通身光迥迥地恨不得将此光迥迥底心肝五脏提示诸人使见者闻者心肝五脏一个个光迥迥地争奈皮下无血似鸭闻雷安有崖崩石裂之事乎诸佛欲说法时必先六种震动天雨四花吹大法螺击大法鼓无非欲翻破众生无始劫住无明透出光迥迥底以照天照地去也至于祖师门下棒喝交驰龙象蹴踏拈锤竖拂擎又辊毬种种激扬将谓争奇弄怪亦不过敲骨打髓裂碎顶门光迥迥地不暇安排心行处灭耳今日广照元尚诸师特来寿昌设供劝请举扬山僧特地一场光迥迥中亦有人盖覆得去么亦有人透脱得去么良久云石牛步步火中行反顾休衔日边草果是好山脚下人自然不昧来时道击如意下座。

　　解制上堂

　　师云南赡部洲上堂西牛贺洲击鼓东胜神洲解制北俱卢洲作舞须弥顶上撞金钟直得三十三天梵王帝释一个个退位求出身活路乃至天魔外道知非便舍与二乘声闻缘觉离涅槃床及至五十五位菩萨直上阶梯造等妙二觉才得舍功就位即▆转位旋机复于向上竿头更进一步争奈须弥山底金刚际下那一个强遭瘟底躲根汉子不肯放下偷心若能全心放下岂不虚空粉碎大地平沉横身劫外独步大方也哉虽然此犹是指踪极则秪如寿昌全提祖令为诸人结制且道曾与诸人向何处结聻令又向何处解聻解制之后诸人向何处安身立命作甚么活计聻乃击案云一拳拳倒须弥山一踢踢翻金刚际不向如来行处行男儿自有冲天志击案下座。

　　黄海岸司理请上堂

　　师升座士拈香云遮一炷香特为新寿昌拈出师震声云速道士便喝师云且莫诈明头士云却是和尚颟顸乃礼拜归位白椎竟师喝一喝云大众见么黄海岸居士穿一双没鼻草鞋向南方诸知识肚皮里踏过一遭今日特归寿昌且作么生为他证据聻良久云请君吸尽西江水看取马驹踏杀人士云半滴不留师云已蹉过也士从西过东立师竖起如意士云张牙露爪即不无和尚且无转身句师云你且向脚跟下透出着士从东过西立师云东走西走即不无本分底事尚未在士云且道居士立在那里师云脱却草鞋着士云如何是途路中事师云莫向三千觅大千士云如何是入门句师云泥牛踞地笑呵呵士云如何是出门句师云南山起云北山下雨士云如何是不出不入句师云露柱向汝道士遂礼拜云须是遮老汉始得白椎将下座士复问云朗月当空时如何师以手拜云深深拜到月儿高进云月落时如何师云相随来也。

　　黄海岸同诸护法请上堂

　　师击如意云达磨大师又来也且道又来做个甚么若向遮里荐得不徒作我脚下儿孙亦乃重开五叶有么黄海岸出问如何是重开五叶师云特地相逢不相识士云达磨大师来也师云俨然相对不相知士云龙吟雾起虎笑风生如何是宾主相见底事师云高着眼士礼拜云谢师答话师云毕竟达摩大师又来做个甚么众下语不契师乃将一只鞋抛下地云昔日曾遗一只履如今特要凑成双下座。

　　中天剡水大师请上堂

　　师击案云指南一路作者自归格外玄机为求知己所以一双孤雁拍地高飞两个鸳鸯池边独立于斯荐得妙协正偏觌面相逢别有话会须使大好山重重突出要令曹洞水派派逆流且道秪今是甚么时节良久复召云大众见我中天剡水法兄么昔日曾见我博山先大师来壬申九日我于金陵天界寺两相欣逢亦复各分闽楚彼时送别诗云相逢不是喜同门囊里昆吾一剑存君既入闽吾入楚风云凑处自无痕计今别去六载果然法兄特来寿昌扫塔正当九日请我升座激扬祖父宗风秪如重阳菊花已自凑巧毕竟一句忘言作么生收科聻剡水师作礼云请和尚归方丈师云推倒门前刹竿着遂下座。

　　黄海岸偕中天剡公往金楼峰留阒然大师请上堂

　　师升座拈拄杖云天不能盖地不能擎一条拄杖八个眼睛中间一个透顶睁狞复卓一下云口咬鼻孔谁察其情夜来捉得白月天晓太煞分明且道捉得白月在那里众默然师云丰干三昧寒山不知将谓不是我同流谁知赚杀老文殊寒山三昧拾得不知将谓失却来时路恰好相逢携手归毕竟归向何处良久云呵呵呵惟我知一任时人痛着疑印光出拍手云惟我知惟我知师云又错空也海岸居士云文殊饶舌师云何不出来再道一句士礼拜归位师卓拄杖云黄龙翻倒天河水万派千流逐我来士云黄龙出洞时如何师展两手士云黄龙归洞时如何师振身而立士云兴云作雨时如何师云金翅鸟王在此士云复欲倾湫倒岳时又作么生师云性命在我手里士遂礼拜云须还他一只手始得师便下座士复问金楼掀起时如何师劈开胸示之士云推倒金楼时如何师云吞却居士。

　　福山语录　丁丑仲冬新城诸缙绅居士等请师住持福山禅寺上堂

　　师举如意指法座云会么诸佛出身处东山水上行看看寿昌杖人骑黄龙峰登双林宝华王座去也遂升座拈香云此一瓣香如天普盖似地普擎特供养今上皇帝无量寿佛伏愿龙颜多喜天下太平此一瓣香针锥不出法界难藏特供养覆船开山和尚绍隆大师西竺禅师及危王大檀越伏愿灵光不昧万古腾辉此一瓣香灵山付嘱天然有在兹特拈出奉为诸大护法伏愿成就慧身齐登正觉此一瓣香少室峰前不传消息兹特拈出供养寿昌先师翁老和尚东苑本师大和尚用酬法乳之恩乃就座司理黄公问云绍隆出世七佛证盟和尚出世甚么人证盟师云星池重见幢幡影进云琼楼宝殿是甚么人居住师云箫曲犹闻鸾凤音进云满堂龙象师还辨别得也无师云空王嚼碎赤波斯公礼拜海公问诸佛出世为一大事因缘和尚出世毕竟为个甚么师云大好山中第一人进云恁么则长天日月辉今古大地笙歌处处新也师云特地谁登千仞壁谩教千古仰标题进云龟毛挥电影兔角搅空华是谁分上事师云一曲无弦独自操海礼云谢和尚证盟张拱之问今日福山遮瓣香从那处拈起师云穿靴人打猎进云如何得不断绝去师云赤脚人食肉进云断绝时如何师云君子爱财进云如何得断而不断师云取之以道张礼拜何长白问今日福山大众请和尚开示师云凌空驾出覆船子惊起波涛风拍天何礼拜云今日亲见覆船也余三明问如何是山中主师竖如意云会么进云如何是主中山师云蹴蹴巉巉最上层绝顶阿谁频举手进云宾主相见时如何师云相乐自相知余礼云谢和尚指示师云云开天上路今古试高踪上首白椎师震声一喝云覆船和尚无生可度撒手太孤危绍隆大师面目多端惑乱人不少西竺老子灵龟曳尾狼籍丛林更有许多藏头露颖老古锥仔细简点将来不免一齐断案且道今日新福山出世为人当作么生聻良久云宝杖指开千圣眼大明天下共传心喝一喝下座。

　　腊月八日上堂

　　师云会么山僧昨夜正熟睡五更钟响方瞥地醒来犹自眼眯　拈得口来失却鼻低头吃粥乃思量不胜令人大惭愧愧个甚么愧彼雪山彻骨寒半夜星儿独自觑独自觑叫苍天说向人前不值钱不值钱千古万古空自怜珍重。

　　师诞日上堂

　　师击如意云去年四十五大擂寿昌鼓今年四十六重挝福山毒福山寿山相对高红日光生白玉毫迦叶头陀不忍俊横披倒舞金襕袍且道迦叶意作么生良久云也是家富小儿骄。

　　除日上堂

　　师云昆仑奴着铁裤打一棒行一步打发根本无明撞翻从上佛祖逗到腊月三十日来折合不下依旧甜瓜彻蒂甜苦瓜连根苦且道福山正当重辟门庭斩新条令作么生与大众折合喝一喝云踏倒须弥第一峰太岁头上添新土珍重。

　　寿昌先和尚忌辰上堂

　　司理黄公拈香云此一瓣香供养寿昌先和尚且道寿昌还来也无师云月夜三更穿市过进云先寿昌在甚么处安身立命师击香台云会么进云且喜寿昌犹在师云雨滋三草秀花发上林春公礼拜师云僧问巴陵如何是道陵云明眼人落井云门大师怜儿不觉丑将以此一语可与他后作忌僧问兴善如何是道善云大好山兴善乃马祖脚下儿孙以故乖示一言半句犹足踏杀天下万世我寿昌师翁闻此一语特地发明本分大事阐扬洞上宗风且道师翁如何不承嗣马大师聻若向遮里简点得出始可与先师翁作忌众中有简点得者么请出举扬公云他家自有青山在师云谁向其中半出头进云谢大众证盟师云画得真符打真鬼倒骑玉象趁麒麟时龙湖桂毂大师在筵公因问作家相见时如何师云脑后着双睛进云今日龙湖龙现也师云突出骊珠颔下照进云张牙露爪时如何师云妙作通明一点秋进云风雷迅速时如何师云端坐定乾坤进云忽遇金翅鸟王出现又作么生师展手云一任掌中飞公礼拜师云且喜收下了也便下座。

　　解制上堂

　　僧问未登宝座已涉廉纤大众叮咛请师再振师云口力希中眉垂进云官不容针歇后语也师云东路突西路横进云末后一句始到牢关如何是末后一句师云待阇黎瞥地一回着进云树倒藤枯又作么生师云三十文钱没人偿你僧礼拜又僧问十五以前即不问十五以后事若何师云头上痛针锥进云钩锥会着一任纵横又作么生师云遍身红烂进云恁么则福山独露无私雨又向匡庐覆大云去也师云臭气冲天僧一喝师击如意一下乃云福山于四月十五日也无生擒活捉手段与诸子结生死冤家正当九十日也无烹凡煆圣底炉锤与诸子敲骨打髓如今七月十五日也无杀人活人底刀剑与诸子作性命开交所以结制也灯笼搀露柱怀胎解制也木人倩石女原梦无端陷杀平民不妨笑倒作者虽然如是汝等诸子于三个月中特地吃了福山底金蚕蛊毒他时后日毒药发作却大有事在便下座终。
嘉兴大藏经　天界觉浪盛禅师全录


　　天界觉浪盛禅师全录卷之二

　　门人　大存　弘智　大瑸　大奇　较

　　上堂

　　藻林庵上堂

　　师云城中多佛法烂贱没人要我今轻举时却恐大家笑且道有甚么佛法没人要聻只是未深参所以不得妙不见古人问如何是小乘云钱贯如何是大乘云井索如何是有漏云笊篱如何是无漏云水杓如何是教外别传的事云分付典座行人咄切莫动着磕着咦若不动着磕着千年故纸争堪合药良久云会么赚杀文殊与罔明万古长空飞一鹤遂撒手下座。

　　南城觉海寺席居士设供请上堂

　　黄公问觉海圆澄为甚么无风浪起师云正好一帆风到岸进云忽然干尽时如何师云六窗虚映芥投针士云泥牛入海时如何师云当头迥出玉轮辉进云泥牛出海时如何师云拽着鼻孔进云忽遇龙王把住时如何师云铁鞭打断士礼拜云老汉惯得其便师笑云应以竿木得度者即现竿木而为说法与人有缘则易信掬水月在手与法有缘则易入弄花香满衣秪如露柱与古佛相交灯笼与佛殿斗额是甚么道理击如意云紫微转处夕阳辉白鹤飞来仙果熟将下座士复问古佛升堂为甚么被露柱看破师云展手不逢士云请下座师云居士前引。

　　临川艾千子居士设供净明刹请上堂

　　僧问云从龙风从虎且道如意子从个甚么师云长剑倚空寒进云临川自古多奇士选佛选官独许谁师云曹源一滴犹在进云恁么则挥起毫端风雨快此回不作探花郎也师云霜天飞一鹗僧顾众云傍观更有出头人师云秋岸立千峰僧礼拜师乃击如意云大地是沙门眼大地是法王身且道赵州寄一把锹子与雪峰当安在何处良久云是事且置秪如山僧从黎川寿昌应匡山圆通之请道经临川净明已先作得匡山志略一册欲请诸公作一序文今将真本呈似诸公幸一言弁之乃展两手云便请黄公出云临川一笔光照山河大师还拈得起么师云恁么则文不加点也进云右军墨本还曾临得也无师云僧繇别有丹青笔一点龙睛破壁飞士礼拜师下座。

　　初登匡山归宗寺履云上座请上堂

　　黄元公问三百年来重提祖令金轮宝塔普放光明如何是三百年前事师云宝剑挥空进云如何是三百年后事师云光吞万象进云正当三百年祖师在甚么处去也师云明珠出海岸进云今朝塔顶红师云万峰齐点首士礼拜僧一无问金轮峰顶古剑冲天和尚登坛作么生用师一挥云了么进云如何是君位师云向上不通风进云如何是臣位师云波中摸龟六进云如何是君臣道合师云黄纱帐里示慈容僧出一喝云我遮一喝有宾有主有照有用请和尚分析看师震声一喝云是甚么进云并却咽喉道一句来师云狮子吼时天地震千妖百怪尽潜踪履云问庐山八面高峰那一峰是庐山真面目师云山中一夜雨树抄百重泉进云归宗曾出三十六代祖师未审和尚是那一位师云鼎湖开玉浪进云金轮顶上放毫光也师云宝座正高登云礼拜师乃云灵光不昧迥脱古今妙用无私超绝凡圣所以马驹踏杀天下人独有归宗较些子且道归宗有甚么长处击如意云当场放出斩蛇手千圣从教立下风珍重黄公问云归宗斩蛇蛇在甚么处师云居士谩出头。

　　戊寅八月黄元公同诸护法请住匡山圆通寺入院上堂

　　师喝一喝云狮子颦呻象王回顾华藏门已大开且看遮那一步师入方丈卓拄杖云入此室据此位千圣同居不相识正当恁么时阿那个人全提正令聻黄公问圆通二十五门门门俱入为甚么专选耳根师云杖头有眼明如日士云大士现三十二应和尚还应得么师云要识真金火里看士云此是维摩方丈师云今日被世尊坐却了也士礼拜即日上堂。

　　师升座云此一瓣香根盘劫外秀发寰中历今古以常新超位育而独贵兹特揭开宝藏拈出金炉祝延皇帝圣无量寿伏愿一人有庆天下太平此一瓣香般若智中流出金刚心内迸开奉为诸大护法宰官及期主黄司理等伏愿福慧庄严齐成正觉此一瓣香法界难藏真机独露奉为匡山圆通开山弘法历代诸祖师伏愿灯传不夜之光花结不凋之果此一瓣香大好山中突出仙亭枝上传来今特供养新城寿昌师翁老和尚及东苑本师大和尚用酬法乳之恩维那白椎竟僧问西江一派不异曹源庐岳千峰何似灵鹫师云一九当面掷大地着睛看进云如何是圆通家风师云石耳峰前驴觑井进云圆机古塔今常在三百余年复放光师云海云遮处洛伽深进云恁么则千峰势到岳边止万派声归海上消师云金乌拶出海门东僧礼拜又僧问三百年前旧公案今日重新意若何师云苍海月明光不夜进云看龙吟雾起虎啸风生师云广寒宫照白银床进云为甚么在和尚拄杖头边放光动地师云阇黎珍重进云遍界不藏无觅处一溪流水却知音师云妙翅更翻身僧礼退师乃作圆相云通么灵山花发亲示别传少室雪寒全提正令坐断十方无间石笋横空洞明一道无殊泥牛出海所以八万四千非凤毛独许三十三人入虎穴繇来此事奇特非常数百年来绍续不易今日寿昌杖人特登匡岳入圆通禅院已全身披露与十方尘刹诸没巴鼻老古锥及一切黧奴白牯觌面相见了也且道开堂祝圣一句作么生道良久云天开瑞色光河岳万国衢樽尽唱歌结椎下座。

　　黄元公主监院上堂

　　道济塔红已应再来之记圆机碑白方符同日之刊折半破三海岸道人今承斯谶拈一开五寿昌杖者正主其盟信是天缘有在神理自交啄啐同时芥针协妙所以心空及第选官选佛即圆通学契无为监世监家真自在秪如顶门具眼肘后悬符宝印当空全提向上一句作么生道居士云专为流通师乃授拄杖云恁么则圆通新拄杖分付居士去也士云谢大众证盟师云大好山中枯木秀少林室内祖灯新士礼拜师下座送居士入室云金粟如来曾据此室今日海岸重振宗风士礼云亲承旻佛记普现白衣身师云多子塔前知我贵夜明帘外法王尊珍重。

　　黄元公设合山斋请上堂

　　师云达摩不来东土二祖不去西天震旦更无别路儿孙脚下亲传既然如是匡山诸祖法席列刹可以相望如何数百年来却成土旷人稀相逢者少聻今日圆通新杖人特提得寿昌一把没柄钁头涌向匡山峰顶着力一掘直得十方国土六种震动历代祖师灵塔舍利各各踊跃放光犹如出窟狮子一个个翻身返踯使大地山河草木丛林皆作狮子返踯围绕宝华王座作大哮吼去也师召海岸居士云前日分付底拄杖子今在何处士竖一指师云信手拈来无别物头头用得始全真便下座归方丈士问归宗以钁头斩毒蛇圆通用钁头斩甚么师举手云捻土定千钧士云亲见归宗了也师云为山成九仞。

　　荆籓国主元旦设供请上堂

　　师升座拈香竟乃云元正启祚泰运维新适恭遇我荆籓国主特使进香匡岳命臣僧道盛于此日祝延圣寿此国主真能与普天之下万国臣民同奉主中之主共尊天中之天也所以琅玡云扫除狂寇荡涤搀抢此是功勋边事君臣道合海晏河清此是法身边事臣谓功勋边事拨乱反正少不得法身边事居安思危放不过至于功位双超犹须横按莫邪传正令太平寰宇斩痴顽始得虽然如是向上尊贵一路作么生道乃画○云须识诞生王子父九重深处御飞龙下座。

　　夏月重到楚龙湖新建芝佛上院诸护法请上堂

　　师拈拄杖云看看龙湖杖头落处卓一卓僧问达摩西来已不守分和尚正当贼乱直入西陵意旨如何师云惯骑铁马骤高楼进云今于龙湖特建明堂开大法又作么生师云金鞭指尽胡人路进云且喜和尚好一则斩新公案师云两重铁作围僧礼拜又僧问龙湖波浪粘天涌时如何师云也须有个弄潮人进云平步虚空驾铁船时如何师云把舵之人谁好手僧礼拜云谢和尚指示师云快便难逢风忽生又僧问和尚今日开堂所为何事师云神龙起蛰云行雨施进云即今神龙在甚么处师喝云瞎汉僧亦喝师云是甚热碗鸣声进云学人一喝还有宾主也无师云闲神倒退三千里僧嗄嗄而退师顾众云其中谁解摘杨花众无对师复卓拄杖云会么三世诸佛于此安身立命历代祖师于此返魂夺魄一切魔外于此换骨脱胎六道有情于此出生入死秪如山僧拄杖子纵横颠倒时又作么生复卓一卓云尽大地是一棋盘谁能于黑白未分已前占得敌手全胜一着我许你着著有眼自能结成一大局面尽大地是一戏场谁能于开台时唱得超绝古今一出我许你出出自能演出一大传奇是事且划断秪如此一坐具地当年周柳唐于此钓鱼台清损渔父李卓吾于此芝佛院刻削化身黄檗念于此龙潭湖浸杀瓜茄遮二老虽则同床打眠未免各自作梦今日浪杖人将从前事一齐据款结案至于杖人本分受用一句又作么生乃卓杖云坐断十方传正令点开大地看飞龙下座。

　　庚辰受李梅公朱遂初刘西佩邓左之余小星诸公请于泰定寺上堂

　　拈香毕泰定监院鉴可礼拜请云梵刹重新古佛登座秋风拂地法雨飞空伏乞大师慈悲指示师命白椎着僧问自古江西称选佛场今日和尚重开马祖门庭还是选甚么人作佛师举如意示云选甚么进云设遇牢笼不肯住呼唤不回头底又作么生师云知你倒听有分进云恁么则单刀直入堂奥去也师云速退僧拜云大众证盟又僧问金风落叶秋水澄清是甚么人境界师云山僧前日渡江来进云未离圆通已居泰定是甚么人底事师云三十棒自领出去进云打即不无毕竟意旨作么生师云倒退三千里进云马驹踏杀天下混乱江西和尚今日重来添盐添醋么师云非公境界进云恁么则法云弥布法雨普施去也师云且退着又僧问圆伊三点纵横妙普门示现事如何师云高着眼进云大士三十二应和尚是那一应师拱手云看取当人进云今日刘居士请和尚开堂说法还有为人处也无师云两手接乾坤进云秪如不涉机缘一句又作么生师竖拳示之进云冰轮高挂须弥顶大地山河一片清师云放过即不可僧礼拜而退师震声云看看以如意立起云会么圆通浪杖人今日全提正令也其中有不受人瞒昧者么若有则相逢觌面更无真若无则莫怪相逢不相识所以庞居士问马祖大师云不昧本来人请师高着眼祖直下觑士云一等没弦琴唯师弹得妙祖直上觑士礼拜祖归方丈秪遮便是全提也耶为甚上觑下觑聻今日刘尚宝居士若非亲知有本分遮段光明安能挺身特请圆通于此泰定升座举扬唐宋已来无上无下不可昧灭之宗风乎且道如何是不可昧灭之宗风聻放下如意云会么天然宝镜当空照华藏重重锦缝开珍重下座。

　　吴使君李铨部朱大行诸宰官居士请上堂

　　师升座白椎竟僧出问诸宰官居士恭请和尚登觉王之宝座演少室之宗风请问和尚如何是第一玄师云一棒一条痕如何是第二玄师云一掌一握血如何是第三玄师云狮子翻身也折腰如何是第一要师云公打婆哭如何是第二要师云小儿莫乱啼如何是第三要师云将军不用刀进云三玄三要蒙师示堂奥中事又如何师云门外威风万里进云金风从地起秋水到江清师云且喜吹毛未出匣僧礼拜云谢和尚证盟又僧出问马师一踏绝消息今日重新事若何师云顶　一吼至如今进云云覆青山随去住月沉潭底任纵横师云一吸西江犹未干进云和尚莫是马大师再来么师云莫错认好进云今日亲见马祖师云拄杖头边会僧顾视左右云庞居士在傍师云各领三十棒去进云尽大地是一句佛法和尚作么生拈提师云尽大地舌头拖地进云恁么被和尚一口道尽也礼拜归众师震声召云诸仁者会么劄向遮里剔得眉毛起么劄向遮里立得定脚跟么劄向遮里作得主转得身么劄向遮里超得生脱得死么劄果能如是则圆通杖人别行一路去也恰好撞着马大师捏定喉咙劄你说甚即心即佛劄说甚非心非佛劄说甚不是心不是佛不是物劄你扭痛野鸭子鼻孔劄你见举拂子云即此用离此用震声一喝使百丈直得三日耳聋劄劄劄且道如何遮一则连下三劄聻秪为圆通当时曾遭他此毒则今日狭路相逢放他不过也设使座下有一人掀倒禅床将杖人痛与一劄时又作么生下座晒谷石大莲上座礼拜请偈师云庐山不曾带得来泰定无你寻觅处于斯特地得翻身一啸长风万里去　终。

　　庚辰秋建阳诸护法请于仙亭一枝庵上堂

　　师击如意云会么空王殿上未卷珠帘仙苑林中已腾瑞气紫微转处玉轮辉彩凤归来金阙启还乡一曲韵出丹霄特地知音同人拍掌秪如不涉正偏妙协功位一句又作么生击如意云梦回夜月依稀晓丹桂香飘天下秋珍重。

　　九日上堂

　　问桂花已发菊方开请师指示不迁羲师云铁牛不吃栏边草直向须弥顶上行进云古人一言说尽山河界如何是一言师云舌头拖地进云恁么则一枝独出东篱外不许时人着眼看也师云须是时人眼始得乃云重阳九日菊花新一句明明玄要亲昔日汾州曾指出今朝得意许谁人知有者特地登高闲笑傲不知者风吹帽落惹埃尘祗如今日圆通与建山诸公作么生举唱良久云忽见南山秋色好风光岂独让陶君。

　　刘开侯居士荐先严大参淇菉公请上堂

　　师云银蟾出海共睹光华玉凤翀霄莫窥文彩诸仁者还见刘大参淇菉公于书林开此文章德业之灵幻者么孔子云未知生焉知死未能事入焉能事鬼浪杖人云未知死焉知生未能事鬼焉能事人何则是生或可伪而死不可伪苟能知死则可尽生人或可欺鬼不可欺苟能敬鬼则可务民按此犹是经世变通边事至于圣人则洞视幽明之有故迥出生死之无端又岂心迹之所能击累哉山僧今归阙里嗣君开侯设供请杖人举扬还有荐得大参性命之所存处么开侯居士礼拜问云大孝释迦尊累劫报慈亲请和尚指示如何是报亲一句师云蚌含明月珠吐秋光进云未有世界先有此性未入胞胎时此性在甚么处师云铁关无缝石牛鸣士礼拜若朴居士问祖师门下壁立千仞正不立玄偏不附物和尚将何表示师云空劫难藏讳转身人是谁进云内不放出外不放入中间事作么生师云秪今觌面时居士又作么生会进云曹洞一曲耀古腾今师云你又攀他古今作么士礼拜师下座。

　　刘若朴居士祈嗣请上堂

　　师云从佛口生从法化生得佛法分是法王子如何是得佛法分聻卯生日戌生月芙蓉点灯来投子喜不彻喜不彻若朴刘公太奇崛春色秋光两袖生丹桂枝枝撑着月。

　　上堂

　　师云碧落净无云秋空明有月许多闺阁中商量作话说何如透出海藏人两手呈来光洞彻不见大智文殊密移一步看飞龙可笑小慧鹙子睁着双眸如跛鳖。

　　熊仰宗居士小祥请上堂

　　师云去年今日笑吟吟今日去年笑更亲且道笑还有落处么今日杖人也不得放过要与我熊仰宗居士重新勘验一番始不负曾与同参也仰翁曾参寿昌还识大好山来路么曾觐鹅湖还吃过他家常茶饭么曾参博山还见得藏身处没踪迹么曾结识瑞岩还有真机密么曾迫拶东苑还透彻他心行么曾称赏雪关与浪人还具择法眼么虽公平生有如此参历也须是有证据始得如今拈来问取外人何异隔靴搔痒有甚交涉然虽如是树高千丈叶落归根始有着处也我杖人更如何追拔仰公聻良久云重教剔起生前眼识取当年解笑人下座。

　　庚辰秋诸护法请黄岩结制上堂

　　上堂拈香祝圣毕白槌竟师云会么如天普覆似地普擎灵枢密运万物化成看圆通杖人指开天门也直得南山起云北山下雨点点滴滴不落别处惊起六祖大师欢喜赞叹曰善哉善哉心地含诸种普雨悉皆萌顿悟花情已菩提果自成诸仁者你看遮种子从何处得来须知诸护法与念海二公高高峰顶立深深水底行始得祗如我杖人今日全提一句作么生道良久云紫云掩映千峰秀劫外灵枝依旧新下座。

　　福州诸护法请于鼓山涌泉寺上堂

　　师拈香竟乃击如意云一击响玲珑轰喧宇宙通丹山飞彩凤碧海起神龙会么若向遮里荐得更须知屴崱峰前有古今不坠之意且如何是不坠之意聻良久云鼓山一枝圣箭子射入九重城里去超然有路自通霄所以称尊于处处直饶倔强太原孚莫能把断于中路心折归来捋虎须雪峰牙瓜犹可怖兴圣风高天下惊共诧不跨石门句从斯法语如涌泉狮吼象回追武步至我博山父与兄先觉后觉相支柱杖人于此笑轩渠东土西天齐露布将谓打鼓弄琵琶莫若会归于一处且道会归在那一处以如意画[○@╳]相云一花五叶此中开奕奕传芳照今古复击如意下座。

　　林衡亭居士偕弘龙弘凤二子请上堂

　　问十年磨一剑霜刃未曾试今日露当央虚空击粉粹时如何师云只如巴陵道珊瑚枝枝撑着月意旨作么生进云曲终人不见江上数峰青师云争奈杖人不点头进云和尚也须着眼师云你还得个立地么僧拟议师云阇黎唤去了也僧礼拜师云看当央放出鼓山箭特地抛来象骨毬直下阿谁亲领略于中能放复能收能放收谢三郎在钓鱼舟桂子天香云外秀明月芦花两岸秋两岸秋吾无隐二三子兮齐振振庭前作舞彩衣班惹得阿翁特微哂特微哂须得意不负博山曾授记更能悟入杖人机龙遇水时增猛利喝一喝下座。

　　南禅住持碧池初度请上堂

　　问弘度今日母难之辰恭请和上升座说法作么生得报四恩去师云彩云影里神仙现进云父母非我亲谁是最亲者求和上直指师云亲言亲口问堂前进云除此外更有向上佛法也无师云袈裟角又拖地了也度礼拜问法鼓齐催人天皆仰报恩一句即不问一念无为是如何师云千峰最有一峰奇进云树影月明现秋风彻夜寒师云阇黎脚下荐取着进云芦花霜里映一片白云收师云不必将他来盖覆进云和上共阇黎师云是个甚么僧礼拜乃云蚌含明月兔怀胎一点光生莫浪猜鸯崛漫劳传佛语圣贤不向杀中来诸仁者今日是甚么时节南禅碧池公初度特请杖人喧此石鼓举扬第一义以报母难之恩且道第一义作么生举有条攀条有例攀例昔南禅契璠禅师有超第一义句七百年来曾未有人道破即有道者不免落二落三何故以彼作第一义会故当时独乾峰和上有向上巴鼻乃示众云举一不得举二放过一着落在第二而云门动弦别曲叶落知秋便出众云昨日有人从天台来今日向径山去乾峰通身是眼有杀有活便道来日典座不得普请若向此二老处荐得始知有超第一义亦可令普天匝地知所归也只如杖人又如何令碧池上座自知寿量可以报亲恩聻听我颂曰玉蕊金丝承露盘彩鸾飞在五云端要知华藏人人具楼阁全凭一指弹下座。

　　地藏院主檀林偕四鹤门众居士请上堂

　　师击如意云遮一锤会得大千法界百杂碎又击云遮一锤会得大千法界圆陀陀且道会与不会意作么生看看地藏菩萨来也手持金锡掌明珠惜死怜生泥水涂何事忍心幽暗坐不令地狱即空虚咄是何言与不见一切众生于无住法起诸生死而生死本无一切菩萨于无住法立诸誓愿而誓愿如幻所谓了即业障本来空未了应须还夙债只如誓愿与业障如何得如明珠透悟去聻复击如意云罔象过时光灿烂离娄行处浪滔天。

　　顺昌廖广文吴孝廉偕诸文学请普庆寺上堂

　　师云千峰寒色雨滴岩花若是知音何劳举似杖头秋月处处生辉特地拈来太煞奇特所以向上举去直得壁立万仞千圣齐立下风向下举去直得垂手入廛宝山从地涌出只如双峰诸居士请山僧于普庆座举扬本分大事且道如何是本分大事聻乃击如意云若向遮里会去如龙得水似虎靠山其或未然且听山僧举一则现成公案昔陆亘大夫问南泉师云开口成双橛扬眉落二三肇法师甚(奇怪)却道天地与我同根万物与我一体师云且道陆亘大夫知有不知有南泉虽是作家却指庭前花召大夫云时人见此一株花如梦相似师云且道南泉有出身之路也无若于他二老处会犹未知有向上事在若是山僧见陆大夫恁么问但呼大夫待他应喏却云去你不会我语待他拟议便震喝一声直教虚空粉粹大地平沉看陆大夫向何处安身立命虽然如是也须是他绝后重苏始是欺君不得且道毕竟作么生得透脱去出群消息少人知别有长歌在天地下座。

　　选佛社涂宜振诸居士请上堂

　　师云将欲选个甚么天有所不盖地有所不载日月有所不照岁运有所不迁鬼神有所不窥生死有所不变是个甚么又如何选虽然如是凡愚为甚而迷沦佛祖为甚而出世福山为甚与诸衲子结制选佛社诸公又护个甚么法寿昌阒大师又证明个甚么会也不会正好向三条椽下七尺单前人人撑开向上眉毛个个竖起本来脊骨忽然　地一声呵呵大笑始可向杖人前讨木头吃何故若不分明赏罚安见天下大平卓拄杖下座。

　　建宁通觉庵偕众居士请上堂

　　师云石头门下壁立万仞恁么也不得不恁么也不得恁么不恁么也不得不恁么恁么也不得直饶马祖大师四蹄翻空到遮里也只得随其颠倒以缁为素若不是药山老肯心自许瞥地眼开争知得蚊子上铁牛若是鼓山门下不妨奇特行也大好山坐也大好山住也大好山去也大好山只得仰面不见天低头不见地觌面不相知却是好消息虽则如是只如绥安瞳禅人偕张宁余诸居士成群逐队带水拖泥特来鼓山作么生始得不孤负他去咦一个个与他个铁酸馅若是满口嚼得破更与他浓煎苦辣茶出却一身冷汗待得天明日朗牵那折角铁牛儿与他颠颠倒倒骑将去岂不快哉喝一喝下座。

　　黄道授居士设供请上堂

　　法海公问东方来者东方立西方来者西方立其中还有宾主也无师云金乌一点万里无云进云如何是宾中主师云袖里弄金锤进云如何是主中宾师云风前抛玉尺进云如何是宾中宾师云逢人且说三分话进云如何是主中主师云更有知心在后头进云向上一着还容分宾主否师云也须老兄承当始得进云果然处处圆通也师云那个亲见杖人来乃云人人有个真下落佛手驴脚谁摸着夜来梦与黄龙游折得头上一只角今朝拈出示诸人满堂莫不齐惊愕才惊愕忽有一十八个伟人从地涌出作礼而称叹奇哉希有只遮个岂不是黄丽泉公与其子道授昔年于东苑和尚室中亲授记莂乃同念公海公于此黄岩拈出一茎而建梵刹以致今日紫云冉冉花雨飞飞亲见你圆通老汉于此震大法雷击大法鼓即此物也耶杖人大笑曰善哉善哉灵山付嘱果然有在你诸仁者还会么撑天拄地非他物好向当机彻底参。

　　赴斋上堂

　　师云普化摇木铃云明头来明头打暗头来暗头打四方八面来旋风打虚空来连架打忽被临济小厮儿捉住问他总不恁么时来如何直得推开谓明日大悲院里有斋遮个掣风颠汉龙头蛇尾若是圆通杖人便好将临济劈脊便打不惟光前彻后亦乃正令全提虽然如是若不就中轻放过何从见得活人刀击香台下座。

　　余尔锡居士荐先严请上堂

　　师震喝云生也不道死也不道激得渐源没孔窍打即任打道即不道道吾铁山都推倒忽闻应以此身现此身特地惊起泥牛生　跳直得石霜门下从东过西白浪滔天正好着力锹子拈来即便行千古清风犹未息犹未息正是我余继泉居士今日忌辰其子若孙请我圆通杖人升座举扬方知古今之端的如何是古今端的居士当年曾自描真作相其文云左丿不成右乀不像直伸一脚堪作榜样若能会得与他供养其或不然缘木作网诸仁者还识得居士亲供养我东苑(先师)末后有得力处么众无对师云速道打速道打设有掀翻法座时作么生打苍天苍天原来我居士犹在便下座。

　　董岩赵檀越请上堂

　　问如何是法身体师云大冶炉中添烈焰进云如何是法身用师云锋前不许犯光芒进云法身体用承师示向上宗乘事若何师便打进云恁么则头头显现法法全彰去也师云更须透脱始得问洞明不觉时如何师云千峰生秀色一日正当天进云文殊是七佛之师为甚出女人定不得师云藏身弄影汉好与三十棒进云世尊未出世度人已毕和尚出世度甚么人师云阇黎在那里来僧便喝师云瞎乃云会么廿五年前亲到来博山于此一场开湛翁能具文殊眼独择圆通亦异哉今日重来礼祖庭赵门果是好家声继述能光先世业雪翁豫老意分明且道如何是云阳翁豫斋老底分明处诸仁者还见赵心惕心闇二居士偕爱公一门子孙及监院应公阖山耆宿雍雍肃肃主伴交参么盖我东苑先师曾受业于豫斋一心丽空三老而三老出自云阳太师东苑末后虽得法寿昌而溯本追源于董岩最亲切又况寿昌博山曾开法于此山杖人亲承法乳且先受知于湛虚公则此经脉相连根宗妙协孰能如此而亲疏之然则杖人升座还是提唱还乡曲调还是举扬父祖家风横如意而敲唱曰金针双锁妙如神锦缝重重掀古今打面还他州土麦唱歌须是帝乡人。

　　书林诸居士请上堂

　　师拈起如意云文殊伏剑逼佛为甚么灵山五百比丘一时悟无生忍涅槃会上广额屠儿为甚掷下屠刀便道我是千佛一数且道他提起底是放下底是直饶遮里透得过犹在圆通门外若要入圆通门乃挥如意作那叱展八臂势云也须恁么恁么始得。

　　东苑老行者请上堂

　　举临济玄要毕随喝一喝云遮个白拈凡宗门举唱道个甚么一句须具三玄张三有钱不会使一玄须具三要李四会使又无钱有权有实瞒人瞒不识有照有用欺人欺到底复喝云且道圆通恁么判断临济大士还有出身路也无临济不是小厮儿浪公岂是闲和尚便下座。

　　李勉吾居士请上堂

　　师卓拄杖云震动么人人有个柱杖子从来逼直无虚伪有能拈得便用时自解掀天与揭地有时点开诸佛顶门有时穿过众生巴鼻有时伏虎降龙有时辨魔拣异有时妙协正偏有时玄超功位且道今日拄山僧手里又作么生复卓一卓云百岁老翁入场屋诚哉不是小儿嬉其中还有出众者么来云上座才出礼问师云一钓便上云便喝师亦喝进云与柱杖子是同是别师即打一棒云也不得放过云推出傍僧便归位师云牵扯别人作么云礼拜师便打云还好一棒复问还有出众者么众无对师云三级浪高鱼化龙痴人犹戽夜塘水卓拄杖下座。
嘉兴大藏经　天界觉浪盛禅师全录


　　天界觉浪盛禅师全录卷之三

　　门人　大龙　大健　大灯　大文　较

　　上堂

　　壬午春豫章饶元瑛居士请师金粟园值佛诞日设供请上堂

　　邓大超居士问云从龙风从虎圣人作万物睹正当物睹时如何师展两手示云会么进云师行芳草里我又入深村师以手画圆相云是甚么进云家住海门东扶桑最先照师云红炉片雪飞须是眉毛见进云夜半负趋谁有力秪许空王独自知师云退步着士礼拜饶大齐居士问如何是直指人心见性成佛之旨师云脚跟下分明看取进云是法住法位世间常相住时如何师云顶门别有路通霄进云秪今当如何进步师云直须彻底无私始得士礼拜师云向上一路千圣不传木鸡啼子夜刍狗吠天明向上一路千圣不然石人衫子破大地没人缝且道我佛为甚才出摩耶母腹便乃指天指地周行七步将谓是脚跟下是顶门上耶大抵还他肌骨好排场搬演自风流秪如今日饶大齐居士请山僧升座举扬并求授菩萨大戒可谓尘劳之俦为如来种也且作么生举扬聻良久云龙袖拂开全体现指天指地不徒然下座。

　　庚辰秋临川宰陶弘持景陵谭(拟陶)偕本邑汤季云诸公天宁监寺大通设供请上堂

　　师升座宗侍者问黄檗道大唐国里无禅师秪如今日临川诸缙绅居士请和尚于天宁古刹升座又作么生师云一箭透九关进云和尚也须照顾傍有不肯者师云痛棒顶门敲进云恁么则击碎虚空通身手眼师云活中有路孰能行进云几度扣门呼不应翻身直入里头看师云放过即不可便打者礼拜云作家作家双炯问龙吟雾起虎啸风生和尚重振荷玉宗风斩新条令一句作么生师云秋水断桥横进云瞿昙无说迦叶无闻和尚又作么生师云扁舟空载月进云满筵龙象师还辩得也无师云杖头有眼光如电进云恁么则学人蹴踏毗卢顶　去也师云露柱堂堂笑杀人彻凡问古人云天得一以清地得一以宁今日天宁诸公请和尚说法且道如何是向上法师云清波无透路进云和尚也须珍重师云拔剑搅龙门进云恁么则太阿藏匣去也师云丧身失命僧归众师确如意云会么天宁法窟凉来久荷玉风吹树未休今日圆通重振作喜看明月正当秋诸仁者古之天地日月即今之天地日月曾无变异今之山河人物与古之山河人物屡多改迁秪如遮多改迁底与无变异底还有同别也无若向遮里荐得说甚天地与我同根万物与我一体其或未然则异端互相隐怪百姓茫无所知又安能向其中透彻他古今同异去不见唐时曹山本寂禅师亲受洞山良价和尚宝镜三昧宗旨一日辞去洞问子向甚处去曹曰不变异处去洞曰不变异处岂有去耶曹曰去亦不变异诸仁者秪遮去亦不变异透彻云岩秪遮是与渠我交参之旨所以建立君臣正偏五位之宗纵横三堕一念无私透过三无渗漏以大阐洞上宗风而开古今之心眼也且道重重锦缝文彩奇微遮个金针玉线是谁拈得聻今日圆通到此临川天宁诸公请山僧升堂重振曹山本寂家风山僧是自家屋里人不妨重重拈出秪要求个明眼底人透出生死牢关全提向上机用其中还有不被天下人瞒底么复打圆相云看看向遮里透彻牢关去彩凤冲开霄汉碧光昭海岳尽文明珍重下座。

　　癸未司礼车乔高张诸大护法设供请于灵谷结制上堂

　　师指法座云巍巍堂堂正位中央面南而看北斗西成而震东方欲祝圣明无量寿须登此座宝华王即升座拈香云此一瓣香根盘空劫之前叶布大千之外七鬯主位育以无私赫濯亘古今而永久专奉为二祖列宗当今皇帝伏愿在天之灵齐佛之位御金轮而成正觉统法界以证庄严兼愿满朝文武共秉忠贞一统八荒同遵治化干戈底定礼乐振兴时雨光风登三咸五诸公见在俨然不忘灵山付嘱作人天之柱石为佛祖之金汤此一瓣香劫火光中迸出黄龙峰上拈来端为供养江西寿昌师翁慧经老和尚建州东苑本师元镜老和尚用酬法乳之恩伏惟大众各生珍重师就座维那白椎云法筵龙象众当观第一义监院容源问蒋山虚席已多年今日吾师重布宣竖拂拈锤即不问太平一曲若为传师云紫金山上撞金钟进云恁么则寒松一色千年别野老拈花万国春师云合掌山门礼至尊进云木马嘶风云布彩泥牛吼月水波生师云偏是诈明人弄影僧礼拜喝一喝师云莫卤莽维那礼拜起便喝师云红炉飞片雪进云大地起波涛师云阇黎在何处安身立命进云和尚还见学人也未师云你须仔细进云翻身击碎黄金锁露出山河一片青师云好生礼拜进云谢和尚答话便礼拜印明问三百年重兴佛事此日大阐宗风如何是和尚为人处师云个个顶门着一锤进云还有不入炉鞴者么师云脚跟好与三十棒进云且喜高低岳渎齐称贺万象森罗拱手归师云且看令行时僧礼拜又僧问学人不服诸方胡棒乱喝喜今日亲觐和尚作么生接引师云家家有路通车马进云老人真手眼师云见个甚么道理僧礼拜又僧问向上一路诸祖不传和尚登宝志公座传个甚么师云志公不是闲和尚进云志公三百年外有一句说不到底佛法请和尚举师云何不当央识浪公进云百花全仗春风力果熟香飘事若何师云捏得怪来无用处僧便喝师云不必不必僧礼拜师曰果然果然师以如意打(圆相)云灵么千圣顶　上建法幢立宗旨方能振佛祖不传之真机威音王那边旋天关转地轴始可提圣凡无犯之正令至于入廛垂手临难救人却如大医王治脉调元唯扶血气而延年寿又如大将军伐谋致胜不动干戈而见太平我为法王于法自在何有世间出世间生杀定乱而不繇于神妙先着哉且道承谁恩力聻诸公还见太祖高皇帝遗下千古不易之公案么定鼎之初即于金陵敕建大灵谷寺为天下第一禅林及建诸大梵刹诏请禅讲律论净观诸大沙门而主其教是以天下英奇各相求而成志古今道术总殊途而同归盖深知佛氏之学诚有以阴翼王度之不逮也嗣是成祖列宗历世相承崇奉不替法久成弊内外难生皇上御极以来无日不焦劳求治求之不已乃感九莲圣母阴俾皇五子启迪圣心绍隆佛法萃祖宗未涣之精神集国家永兴之祥瑞于是天下臣民益自知身心性命之道为天下国家之根本也使世间人皆知此身心性命为重则何有名位势利争夺杀害以坏天下国家之大经大法哉况三百年来养天下臣民岂无忠臣烈士一旦奋发展生平经济为国驱除戮力者乎三百年来养天下僧道岂无真僧高道一旦奋发展生平机用为国说法破迷者乎山僧何幸得遇金陵诸大护法及诸法侣目击时危心伤类惨人人有忠孝之心个个求佛祖之力延山僧登此大灵谷三百年虚席之座举扬直指人心见性成佛之旨以销此锋镝惨杀还彼本来平正之心庶使赤符灵应有臣有僧能不负洪永建刹之意以佛法能阴翼王度之语非虚诳也即世间人家庭有难父母有灾为人子者不胜泣血吁天求医割股凡有可以解危救命虽肝脑涂地无不为也今山僧身受君父之恩深恨未全道力不能如康僧会求舍利于空中不能如宝志公悬剪镜于象外不能如金碧峰现神变于国初第此一念痛心为法为国深历刀兵水火之中不啻尝啼大士卖心肝以求般若于天下也此中般若如何可求聻祗是人心正则天地之心亦正人气平则天地之气亦平但求此正平之心见在一念灵明不可自昧不可自欺底参而证之扩而充之则格致诚正修齐治平即在是而施戒忍进定慧机用亦在是诸忠孝直下便好参证扩克此正平之心以祝圣明则万寿无疆以此推文武则天下协和以此及万民则天下太平岂非尽世界享此甘露瓶亘古今不逃(大圆)宝镜哉秪如今日特地举扬护国又作么生收场耶万代金轮全妙密不彰宝印定乾坤维那结椎下座。

　　天界寺三方丈禅堂暨耆宿无蕴大休一味崇麓澄心善权得一若无诸法侣设供请上堂

　　师击如意云一真印现大法门开超日月之光华透乾坤之秘密万化不能逃其性群机无所遁其情盖善逝世间之有主则妙尽身心性命之无亏也故我太祖高皇帝统百王之至治集三教之大乘以如来万德十号而敕建天界禅寺为善世法门岂非会尽千圣之真宗以致天下之太平乎议者以佛之戒律足以弼世为不治不乱佛之禅定足以正身为不言而信佛之智慧足以正心为不化自行所以三即一一即三神而明之存乎其人此盖吾震旦孔子称赞吾佛西方大圣人之意也秪如吾祖宗门下如鸾凤冲霄其谁能睹光彩如羚羊挂角何处能觅踪繇正当觌面全提即三世诸佛不敢正眼觑着觑着则瞎却渠眼历代祖师不敢赤体承当承当则殃及儿孙直得海底尘生山头浪起木人拍掌石女讴歌庶几通得个太平消息诸法侣还见昔日天界宗泐禅师初参天竺广智和尚智问国师三呼侍者三应意作么生泐曰何得好肉刲疮智曰将谓你有甚奇特元来无所得也泐便喝智拟棒泐拂袖而出于是顿见秘密法门而后大阐宗风以助无为之化此非千古之大奇特哉古即今也今即古也如今善世诸法侣英材拔萃不让当仁拶入此宗其谁能敌特来设供请我举扬宗旨毕竟作么生是相为处乃呼云诸法侣会么拨转上头关捩子大千法界现全机下座。

　　桐城吴雪崖农部张坤安兵宪暨吴圣修吴豹文吴敬伯诸居士及法侣九一设供请上堂

　　师升座僧问法王正令师已全提某甲今日无问请师不答师云千峰顶上起清风进云且喜和尚现大人相师云十字街头石人舞进云恁么则礼拜去也师乃云向上全提十方坐断施大机用展杀活锋始能扫清魔外定夺圣凡变大地作黄金搅长河为酥酪且道秘密关键是甚么人才通得昔妙喜和尚说法于径山张子韶侍郎与冯济川给事诸公议格物妙喜曰公秪知格物而不知有物格子韶茫然妙喜大笑子韶曰师能开谕乎妙喜曰公见小说载唐人有与安禄山谋叛者其人先为阆守有画像存焉明皇幸蜀见之怒令侍臣以剑击像首时阆守居陕西首忽堕地子韶闻之顿领深旨题不动轩壁曰子韶格物妙喜物格欲识一贯两个五百喜乃许可之诸仁者还通得遮个消息么若向遮里透得不妨一赛两彩其或未然山僧打葛藤去也物是何物格是谁格二公秪知有物有格而不知无物无格如明皇当时秪见阆守为冤对更不知此是画像而人且在千里若谓必能斩其像首则禄山亦可以画像而击之矣又安能以不思议之神力击其冤对之首乎不见耿恭拜井而涌泉李广射虎而入石王祥卧冰而得鲤商丘夺锦于火中此盖以一念忠孝诚信之心所成也使彼当时有知识道理生死利害之想则自心已陷于物累又何足以感格天地哉昔山僧闭关时有奇祸骤至建州柯宾明居士乃寄偈云释迦牟尼佛歌利割截身一刀断不断能忍是真心山僧答云欲截牟尼体挥刀斩太虚本来非幻化能忍者遭诛居士见之大惊曰我以能忍为真心而浪公以能忍为生死根本吾令乃知悟道人了生死在先了能所之心矣诸公皆鼎铉重器忠孝天成尤能会世出世为不二法方今天下多难能为朝廷扶其元气即此至诚足以感格天地矣又何内外杀乱不化为清平哉虽然山僧又作么生振起全机聻宗风吹醒乾坤梦佛日昭回圣主心下座。

　　博山碧潭远觉雪琪一如静休默观诸上座请上堂

　　约素问色身不入法身不住毕竟在何处安身立命师云大众眼睛在你舌头上进云谢和尚慈悲毕竟作么生会师云你底舌头在大众眼睛里进云承和尚指示师云闭着眼睛看取素礼拜师云若向上举去直得黄头碧眼忍气吞声若向下举去直得白牯黧奴欢天喜地若总不与么却使法堂前草深丈二土旷人稀相逢者少若总皆与么未免胡张三黑李四分疏不下到遮里作么生为人也须是有纵有夺宜假宜真杀人不见血痕活人便有生意始得不见我博山先师初于此宗自视甚易及阅船子嘱夹山云直须藏身没踪迹没踪迹处莫藏身吾在药山三十年始明此事乃大惊曰古人尚自如此我何敢轻视乃痛自苦参久之忽于有佛处不得住无佛处急走过语下打失布袋趋见宝方先祖恰如方木逗圆孔了不相入自此再加逼拶偶一日见人上树始大豁然方能于先祖处通个消息然山僧曾亲从祖父参证过来今于灵谷开法汝等诸兄弟特地入山设供请我举扬大事且作么生是相为处诸兄弟既曾亲近博山先师当必能参究此事如有入处正好出众举似为尔证明其或不敢轻视直须于祖父行履处参究个透彻不然狭路撞着个没面目汉把断你咽喉大喝你速道一口气不来毕究向何处去你到遮里也须是有转身吐气始得且道秪今又作么生不是冤家不聚头各须拔出吹毛剑下座。

　　牛首融悟接引阁体玄净业堂见朴三上座暨傅仁宇钟弘仪孙启南胡耳门诸居士请上堂

　　师击如意云会么过去心不可得万里山河凭点墨未来心不可得千古老鸦一样黑现在心不可得天上有星皆拱北取不得舍不得相逢谁是知音客虽然向下文长须看一则两则世尊乞食归空生特地叹希有德山托钵出岩头皮里作阳秋一个感悟流涕寒谷生春一个抚掌呵呵吹毛露刃虽则是法平等无有高下争奈车不横推理无曲断今天下多是兔马有角犬羊无头到遮里谁能作主得大自繇良久云有意气时无意气不风流处是风流下座。

　　独峰竹山禅师请上堂

　　师云寿昌先祖平生为人壁立万仞如一大好山相似即我博山东苑二先师秪瞻仰有分此分虽有伶俐衲僧求窥其光影不可得故博山先师云山僧平生得寿昌老人一个不肯东苑先师亦云寿昌老人如一个铁橛子相似所以二先师一显一隐各立先祖家风又非天下衲子所能造诣山僧为他儿孙盖亲从祖父堂奥中来去秋到天界遇张兴公居士问曰弟子闻古今师资授受必亲承许可何博山和尚自谓得寿昌一个不肯便出世为人山僧曰你知寿昌不许天下衲僧还有衲僧能如博山得寿昌一个不肯者么又问闻和尚昔曾亲见寿昌不知得个甚么山僧曰得个不肯寿昌居士乃惊愕礼拜今山僧寓灵谷独峰竹公先曾见山僧因问公于何处曾见博山先师竹曰在天界寺山僧曰何不亲到博山竹曰某家多病近于独峰住静山僧震声曰死水不藏龙竹曰因先师今日得见和尚山僧曰见我且止何不扫先师灵塔竹曰某甲要约陈旻昭居士同往山僧曰此是你本分事何得扯他人作伴竹曰也要扯他一把山僧曰是你脚跟不得力也竹曰因自无力所以扯他山僧曰败也竹公今复入山请山僧上堂山僧见其欲出世为人恐其离师太早未尽其妙须于人天众前与他决择果于先师有得力处一一举出与之质明其或不然正好如岩头铲削雪峰成今日之鳌山公案也竹公出众看竹出礼云适劳和尚神用大众证明已竟师云你自己本分一著作么生竹云瞒和尚不得师云你当时从何处得入竹云不从他得师云遮个还是现成话你别道一句来竹进一步竖两指云遮里怎瞒得和尚师云看你脚跟未点地在竹云佛祖也放不过师云何处见佛祖竹礼拜云谢和尚慈悲师云也须再深参始得下座。

　　凤林语录　甲申重九师到杭州护法葛屺瞻徐大玉吴若谷徐九知张顾存严认公严无敕宋孔章王昭平洪载之方子凡龚华茂宋子野严子餐沈冠东钱亢子王以中洪玉衡姚愚谷偕子期两设供请入凤林寺院

　　师礼佛拈香毕升座良久云会么相逢不拈出举意便知有知有个甚么直下会取好复云二十七年中两度曾到此今还特地来谁是旧知己莫是吹布毛底古鸟窠么须是会通侍者始得莫是问佛法底白侍郎么须是八十老翁始得莫是重阳九日菊花新么须是汾阳老汉始得莫是牛头一枝今当重于凤林横出么须向杖人良久处透过不触不背始得虽然今日得到凤林全是姚愚谷居士前年于庐山先与诸公通一消息相挽始得从金陵一路来此以酬胜愿其鸳鸯绣出妙在金针不落文彩更须着眼秪如杖人既已亲到与诸公亲见了也就中还有亲切提持事也无复云会么明圣湖中龙跃起越王台上凤飞来珍重下座。

　　师到龙门寺石雨大师偕诸法侣请上堂

　　石雨大师问云君臣未定宾主未分宾主协和如何开示师云彩霞笼玉像个里自分明进云秪如低处低平高处高平又作么生师云顾鉴木▆▆天然成照用雨大师顾大众云毕竟是遮老汉师云也须师兄证明僧问佛祖近傍不得的人未审和尚如何与他相见师云脑后着双眉进云莫遮便是相见处么师云蹉过了也进云此邦不入彼邦不居且道他居何国土师云顶门突出进云杲日当空又作么生师云谁敢妄自瞻仰又僧问青青翠竹片片白云宾主相逢合论何事师云独许当机作者知进云龙吟凤舞是何祥瑞师云可中消息谁能会进云恁么则月色四时好秋光君独知师云且莫闲说话又僧问古云任他风浪起只是不开船不开且置假如船至江心风浪倏起时如何师震声云把舵人在那里僧礼拜师云险进云但看中流横击楫直教海外不扬波师云须是其人始得乃卓拄杖云为访同人度远峰龙门耸峻赖孤筇相逢不更倾心胆共看浮云弄太空诸仁者正当浮云弄太空时作么生到遮里纵是明眼作家诚难话会在今日径山特访龙门承堂头石雨法兄及诸禅侣深用激扬宗旨命登此座不免客听主裁相席打令去也诸仁者还见龙门风景殊特么盖主人立处高巍会同云月溪山之同异可中严密妙尽君臣偏正之尊卑孰有门庭施设堂奥深微能过于是以故门下英才济济克绍芳规此后大法振兴正未艾也又何有浮云之弄太空哉虽然如是古人云万里无云青天亦须吃棒今此浮云弄空我与法兄将何处分使彼为霖为雨去好知渊默有真龙。

　　甲申仲冬南浙诸大护法宰官偕余杭邑侯诸乡绅居士及阖山耆宿大众请师住持径山入院上堂

　　师到山门喝一喝云入门须辨主端的此中明如何是端的全身拶入始得到弥勒殿云大坐当轩等阿那个特地撞着知音我唱须是你和到大殿礼拜起指法座云正令全提当央直示更有向上一路么千圣不传聻且看新径山长老为汝大众通个消息去乃升座祝圣拈香讫维那白椎竟师以如意画圆相云会么大圆照内凡圣交参双径峰头人天围绕到遮里文不加点新长老秪好证明虽然如是也须是顶门具眼肘后悬符底人始承当得昔唐朝本寺开山法钦禅师道风闻于京师代宗皇帝遣中使诏至阙廷咨询法要同弟子之礼一日钦师见帝乃起身帝曰禅师如何起身钦师曰大檀越何得以四威仪见贫道帝大悦谓南阳忠国师曰朕欲赐钦禅师一号国师欣然奉诏赐国一焉钦师辞归山帝曰彼地众生当得度与此地众生何殊钦师曰实无有一法可度众生者帝益深重之师云诸仁者你看他一个佛心天子一个法眼宗师一唱一酬两镜相照是法平等妙密圆明山僧既膺法席正当于黄金殿上揭开日月之光华白玉毫中指出古今之主宰始不负一人有庆千载同风敲如意云若于遮里会得是法住法位世间相常住又何有世法出世法彼此先后之不平等哉秪如今日诸护法特请开堂祝圣共致太平作么生道金轮迥出中天照万世讴歌颂圣明结椎下座。

　　结制上堂

　　师举妙喜禅师云金佛不度炉木佛不度火泥佛不度水真佛屋里坐赵州和尚吐心吐胆恁么告报也还有知恩报恩者么师云大小妙喜不识好恶尽大地人被赵州老汉刳了眼睛鼻孔将个无位真人推下万丈深坑至今求出头不得径山别出只手救拔他去且作么生救拔他金佛须度炉木佛须度火泥佛须度水真佛不许他在黑山下作鬼家活计直教他剑刃上行火焰里走入生死流辟圣凡路显全机大用向如意子头上续佛慧命去会么换骨洗肠重整顿通身手眼更须参。

　　腊八日上堂

　　今日正是二千年前黄面老人在雪山于此夜观星自谓悟道之时也殊不知当时已打失一只眼直得四十九年捞天摸地无有寻处忽于粪扫堆头拾得一个泥弹子于灵山会上百万众中蓦尔拈出独迦叶不知好恶破颜微笑特地被渠将眼换去却道吾有正法眼藏付嘱于汝勿令断绝从此西天束土被遮弹子换了多少人眼也且道世尊初生时指天指地顾视四方称我独尊是个甚么眼如何更到雪山始称悟道又是甚么眼再至末后拈花付嘱迦叶遮又是甚么眼如此简点还有同别否遮个法眼还是本有耶本无耶若是本有何更分付若是本无虽付何用秪遮淆讹如何辨别须知诸佛悟处是众生迷处众生悟处是诸佛迷处若向遮迷悟关头透得过始可与佛祖为师开人天眼纵横凡圣随类投机虽然如是我试问诸人众生迷处即是诸佛悟处人皆易会及究其众生之所以迷诸佛之所以悟未免昏天黑地更问彼众生悟处即是诸佛迷处众生既悟则不得为众生诸佛既迷则不得为诸佛矣秪遮个迷悟毕竟作么生此不惟未开眼者决择不下即有已悟此事而未透末后牢关者亦未免认影迷头也况其余乎不见古人云须知迷中迷悟中悟迷中悟悟中迷若向遮里一一透得过始能勘破从上佛祖败阙更不向从上佛祖纳败阙也秪如今日径山全提一句又作么生击如意云击开劫外无私眼印破古今凡圣心。

　　太仓惠明禅人设供请上堂

　　举南泉和尚云王老师自小养一头水牯牛拟向溪东牧不免犯国王水草拟向溪西牧不免犯国王水草不如随分纳些些总不见得师云遮偷懒捞天汉好与一顿痛棒既有个牛儿便当随处放牧但勿犯人苗稼使他水足草足自然不东触西触矣如我山中许多大众必求饥餐渴饮岂可空腹高心强谓随分纳些些即饱足也又况国王水土如天地养物曾不限人孰不取足以负其大檀施乎还有为南泉雪屈者么惠明禅人从太仓来于此设供请山僧与他举出本愿尚欲为阖山作财法等施之会虽然更须知有普供养意旨始得如何是普供养意旨五台山上云蒸饭佛殿阶前狗尿天刹幡竿上煎锤子三尾猢孙夜　钱若于此荐得则供养也足俵嚫也足无佛性狗子吃得饱[飢-几+朋][飢-几+亨]地撒粪撒溺去才是平等也会么欲得不招无间业须转如来正法轮。

　　净慈语录　方书田相国张坤安抚台偕诸宰官居士四月八请于净慈寺上堂

　　师拱手云恭喜诸公人人头顶天脚踏地眼放光口出气从古以至如今未曾丝毫变异道个本来是佛自己糊涂更若向外驰求转成钝置当年悉达太子才生下来不守本分夸张尊贵遭他傍观不肯却成一场笑具既然如此今日方相国诸公为甚请来净慈发挥大事不见道药因病险制尤奇剑为仇深磨更利喝一喝下座。

　　丁亥夏陈旻昭同宋其武吕霖生石象云谭梁生董孔昭朱成之赵蓲伯施元引周仍叔王穆如朱允升周吴昉王奕文顾与治谢载之王尔玉余未也张季筏胡星卿纪伯紫曹梁父张僧持监院耆旧诸法侣请于大报恩寺结制上堂

　　师良久云会么黄阁帘垂谁通密意紫罗帐合谩拟真音可中别有生机天上人间罔测所以尼山耳顺已曾知命而来百丈耳聋却因卷席之后到遮里也须是亲的透过始得诸公还知耳顺消息么敲香案云一击忘所知更不假修持动容扬古路不堕悄然机此正是孔子见温伯雪目击道存时也还知耳聋消息么震声喝云虚空俄粉碎大地忽平沈威音王未睡弥勒岂惺惺此正是海公被马大师喝倒雄峰时也若不是进步竿头全身透脱安能横身异路到处称尊今为陈旻翁寿　诸大护法合请山僧举扬向上还知所以寿佛祖慧命底意旨么旻昭居士夙承愿力以法界庄严作老莱子班衣妙舞供奉十方慈父各各破颜而笑曰善哉我此正法眼赖汝护持者之增年即使我佛生之慧命常住不灭也如此妙舞现在诸公目前露地矣于此荐得何待剔起眉毛始存道妙耳聋三日乃振全机也耶复击如意云特地豁开千圣眼大千花笑法王机。

　　刘良弼翰林为荐封翁尔敬居士请上堂

　　世间多少英奇谁知自家主使自家主使不知如何了得生死试问是谁使汝生死谁是了生死者谁能入圣超凡又谁了无取舍须知吾宗有宾中宾宾中主主中宾主中主如何是宾中宾眼迷徒自堕风尘如何是宾中主百花丛里有归趣如何是主中宾垂手街头等个人如何是主中主不动声光动寰宇于此一一能发明头头各有称尊处诸仁者今日是刘良弼太史为荐扬封翁尔敬居士请山僧升座封公昔皈依博山先和尚即参究父母未生前事后受华山昧师大戒而操履益精尝与余未也居士同参互相激发客秋偕贤桥梓参予于济生庵呈见请益自谓于良知性善有契入处予曰此孟氏之学固不易到据吾教既为良善正是六识功勋边事至于知见立知是无明本必须参透向上活句始得本地风光封君于是执计顿消大有省发先是其弟司马公尝梦封君手持五灯会元一卷讶之至今春俄然坐逝即命司马书偈曰身心本来清净父母未生可证梦幻泡影一空依旧青天明镜始于此征其平生参究之得力正余所谓百花丛里有归趣是也使公更假数年自当深参诸祖门庭堂奥如裴公美杨大年振大机用也虽然太史能承父志不让当机直下勇锐向上全力荷担则扶树吾宗传灯千古岂非遭际之奇特哉且更作么生荐扬聻偈曰风光匝匝回埃尘就路还家妙转身空劫那边移一步大鹏生下玉麒麟。

　　孝廉巫瞿庵荐父思真公母孙氏文学孙仲长荐父益繁公母陶氏李仲审荐父懋庵少参公请上堂

　　人非法不行法非人不立人法两相成超然还独出如何是独出底消息卓拄杖云向遮里荐取遮里荐得不惟扶过断桥水件归明月村亦可搅长河为酥酪指大地作黄金兹有巫瞿庵孙仲长李仲审三居士为荐严慈求超生出死与存亡两利之法此须人子有至诚心方能感通父母如何是至诚感通处复卓拄杖云向遮杖子上感通得便知自己性命落处知得自己性命落处则知父母性命落处亦足以感佛祖通鬼神参天地赞化育所谓你有拄杖我与你拄杖你无拄杖我夺你拄杖忽然　跳上三十三天触着帝释鼻孔东海鲤鱼打一棒雨似盆倾又作么生复卓拄杖云咦向道是龙曾不信天田飞舞始惊人珍重。

　　高玉铉同缪华闾吴台衡居士请上堂

　　师云有时相逢不相见有时相见不相逢东山起云西山雨南山烧炭北山红无位真人面门出入没缝塔子透彻玲珑现成公案好与痛棒三十礼拜了退一任齐立下风吽吽太平景象无人识大坐当轩笑浪公珍重。

　　独峰竹山禅师请上堂

　　师升座独峰礼拜问云先师在昔一登天界和尚于此四坐道场佛祖尽力道不出的和尚作么生为人师云一箭透威音当机谁中的进云即今宗风大振英杰堂堂和尚未出方丈全身已露谁是知恩报恩者师云拍拍是令少能和进云恁么则博山之道应隆寿昌之脉愈远也师云性命却在杖人手里进云和尚不得孤负他人师云别有一机去向在进云和尚也须珍重始得师云当知有辨验处峰礼拜归位师乃云一片月生海几家人上楼何劳重指点各自应开眸虽然清光照眼似迷家明白转身犹堕位到遮里直须知有出就入就底宗旨始得博山先师一枝辉天照地底法道自雪关师兄示寂后此事耿耿在我心中前年在灵谷开期独峰竹公特来相见请我上堂曾于人天众前大为激励竹公亦深为感发嗣后窃念先师法道不可断绝乃勉自应世为人然尚有数人出博山门者皆各化导一方亦是使先师门风不致寂寥其谁亲承付嘱觌体承当者哉今予主报恩法席竹公复来请予上堂足见虚怀就正之诚予既不忍负先师宁忍自负负公而不为光扬前后之事乎昔巴陵鉴答僧三语僧举似云门门云老僧今日忌辰只消举此以为供养杖人亦有三语今问竹公若答得的当正好于此供养先师竹公出众答话竹进前师问推倒兴善大好山如何是寿昌祖翁田地峰云今日与和尚亲相见又问击碎船子没踪迹如何是博山先师法身进云道严特为先师来又问喝断洞上逆流水如何是曹溪正脉进云大众俱有分师云答也答得恰好只是门庭边事堂奥中事还须问取杖人峰云道严亲从祖父堂奥中来师云脚跟下地深三尺渤海难将雨露酬进云总瞒和尚不得师云白浪滔天须着力持锹归去骨毛寒进云困龙飞上天去也师云好好在遮里着竹礼拜师下座。

　　雪峤大师示寂讣闻金陵譂梁生司成同张如盘太史钱文青兵宪黄玉耳总戎蔡二白职方黄观之解元刘今度明经薛更生谢在之顾与治姚伯右余未也诸文学请上堂

　　从上东西老古锥更无一法奈何伊渠侬却得超心法欺尽世人人莫欺噫嘻嘻有谁知天上人间尽着疑疑情脱许他悟此超心法诸仁者还知径山雪峤大师行状么其生平参悟已自希奇出世为人偏生怪异以故不落诸方格套使依门傍户者无能凑泊乃目之为散圣正是他凡圣不测处不妨惑乱天下人赚杀天下人留此一种毒气于千百世下有人向遮里死得活得许他与大师相见不见唐宋二支五派正盛之时有丹霞烧木佛玉泉书布裈蚬子卧钱炉普化翻筋斗辈纵横格外傍打正敲破尽五大宗师门庭施设之执计虽彼承接难得其人然其法乳风流自足润沃千古如谭梁生居士亲大师四十年来自谓不能不疑不敢不敬始终觑他不破山僧谓此正是他超心活法若使人觑得破何处见得他不落圣凡之机今当大师蜕然示寂公深有感激乃偕诸公请山僧举扬大师末后秘旨诸公直须向遮里亲得大解脱法始不相孤负也会么红炉焰里看飞雪白刃霜前拂大旗。

　　药师庵法侣暨诸居士请上堂

　　师指如意云会么门迎柳色黄金嫩院送梨花白玉香特地东君能自荐肯如蜂蝶去来忙诸仁者那个是东君聻果能于此荐得则随缘作主遇物明宗出入自繇纵横无碍掷大千于方外纳须弥于芥中何有凡圣死生世出世法而不归此大圆镜智虽然也须是开得顶门眼提得肘后符始得不见儒门高弟如子贡尚乃末年始窥得孔子堂奥中事乃曰夫子之文章可得而闻也夫子之言性与天道不可得而闻也盖此道深微非见闻所及而学者不失于深正昧于浅也何故圣人之道形色即是天性事人所以达天曾无内外浅深之分何有文章性道之异若非亲见此旨安能一贯天人哉此惟我佛说法尝于声色尘劳示人本分大事故文殊末后乃请佛再转法轮佛咄云文殊汝将谓吾曾转法轮耶吾四十九年未曾说一字若于此荐得则知孔子之言文章与世尊之转法轮皆不可以语言文字会也秪如山僧今日升座指出现前人境还与孔子世尊有同别也无莫将间解会埋没本来人乃击如意下座。

　　桐城倪资生臣北伯侄夏广生生生兄弟设供荐亲请上堂

　　师举如意云会么当机不昧透彻古今一念现前迥超梦觉亲莫亲乎父母大莫大于死生若欲顿拔生死开悟性灵不从参证过关何能报此罔极不见宋时有枢密师川徐公每侍先龙图谒法昌及灵源语论终日徐闻之藐如也及法昌归寂在谈笑间徐异之始信此道后丁父忧念无以报罔极因请灵源归孝址说法源登座曰诸仁者秪如龙图平日读万卷书如水传器涓滴不遗且道寻常着在甚么处而今舍识之后遮着万卷书底又向甚么处着徐闻洒然有得遂曰吾无憾矣源曰学士见个甚么道理便恁么道徐曰若有所见则钝置和尚去也源曰恁么则老僧不如徐曰和尚是何心行源大笑于是徐公尝与朝士同志者挂钵于天宁参究此旨以故传灯至今焕然不昧今桐城倪资生臣北伯侄夏广生生生兄弟昔常侍其先人参朗目憨山博山诸大师深参性命故倪司空致仕林下与雪琪上座为方外友临终八十岁握手谈笑而逝其夏明府与倪处士皆超然独脱而终此乡党中人人瞻仰发心以佛法为有灵也今资生居士长斋绣佛誓心与诸君从山僧挂钵于祖堂求明自己着落不钝置予则诸君与徐枢密千载同风且与世出世间法身慧命妙密相传为至亲至孝也山僧更为颂曰夜半方明朝不露劫前消息孰能知于斯不昧真宗旨彩凤缤纷天外飞下座。
嘉兴大藏经　天界觉浪盛禅师全录


　　天界觉浪盛禅师全录卷之四

　　门人　大机　大忍　大宁　大别　较

　　上堂

　　戊子六月期主曹梁父文占吹台特臣倡兴灵山古刹偕陈涉江杜退思恽道生汤秩斯孙仲长陈六符暨本寺法侣请上堂

　　师升座僧礼拜问灵山昔日拈花无相今朝选佛不落古今一句请和尚举师云目前无异路千圣不存机进云恁么则释迦拱手弥勒低眉也师云阇黎何自陷其身进云某甲不敢弄影师云草里汉僧礼拜归众问龙游云刹四海皆惊为甚德山亲到龙潭却言不见不现师云自眼不见眼当局反成迷进云为甚吹灭纸烛乃大彻悟师云撞破虚空始痛心进云某甲今日亲见和尚也师云一翳在眼空花乱坠僧礼云谢师答话师喝一喝乃云天飞花片地涌灵山一场双选千指同参诸仁者参个甚么诸佛尝示人父母未生前事有能参得透则可以超生死出轮回证菩提成法界诸祖尝示人向上不传之旨有能参得透则可以超迷悟出圣凡阐大机明大用圣人尝示人未发之前一著有能参得透则可以扩致中和弥纶位育今大檀护乘夙愿力共扶灵山刹竿以续太平慧命伸掌云即此是花更将何拈若问灵山亲付嘱春风拂面谁俨然且道亲相付嘱以何为验楖栗全身担荷处满江花片是同参。

　　大圆张季山封君偕侄兴选旭海居士设供皈依请上堂

　　师云奇特不奇特当阳常赫赫诸佛及众生皆承此恩力且道承甚么恩力看看观世音菩萨将钱买胡饼放下手原来是个馒头临济到此却唤作无位真人云门到此却唤作干屎橛云岩却唤作十八女儿不系裙赵州却唤作青州布衫重七斤杨岐却唤作三脚驴子弄蹄行杨大年却唤作八角磨盘空里走杖人呵呵大笑遮一队老古锥掠得些子光影便能掀天揭地越圣超凡倒用横拈得大自在请问是何等恩力尚漫漫耶今有张封君偕侄特来皈礼灵山自言先年因病得学玄门与修止观持素二十余年及见禅关策进传灯诸录始知向上宗旨必求如何得到透彻田地杖人曰只今有甚不透彻处若透得无论大小浅深世法出世法皆是本分上事即如颜子未闻克己复礼之前不免向外驰求仰钻瞻忽愈于己远及夫子善诱文以博我礼以约我于我自己上求未见我时虽欲罢不能及至才情俱尽始见真我如有所立卓尔自此之后虽欲如从前更为仰钻瞻忽末由也已如颜子自述岂非世法之最直捷哉犹是明了意识边事因更进以马祖扭百丈鼻孔机缘便当直下知归无复如野鸭东飞西飞去也百丈知归之后便能当堂卷席及闻一喝三日耳聋顿发全机大用翁能如此参去则今日机缘更奇况令嗣缘雪公深皈心于杖人从此贤父子游行之处相与出大手眼拽回天下人鼻孔灵山慧焰岂不快哉诸仁者还知快此直下么捏一拳拍一掌下座。

　　大音恽道生大剑唐祖命二中翰皈依请上堂

　　僧问和尚开选圣场还选甚么人先入师云门外汉问甚么进云某甲一无所能请和尚垂手摄入师云点即不到到即不点僧礼拜曰谢和尚婆心师云白撞人不许在此师举蔡五岳云三界是大戏场究竟傀儡系何人提弄浪杖人云十方为空棋局始终着子繇自己主张有能于此问答透去不妨纵横自在更须知有向上关捩子在昔陆亘大夫问南泉弟子少时养一鹅于瓶中渐见长大如何得不毁瓶而令鹅出南泉召大夫陆应诺泉云出也遮老汉只知欲使人出瓶不知自己被语脉转却若是杖人待彼应喏但云瓶在那里岂不令他超然神解噫陆公设此一问不知千古多少人为他所瓶极尽佛祖神力有呼拔不出者其孰能于此自神解哉恽唐二居士为人博雅慷慨志趣非常适于姑孰一晤即倾倒生平且日夕周旋山水之间扣击古今疑义兹特皈依求向上拈提使于此公案透得则一任逢场竿舞当局闲提又如古调发音太阿出匣有何不神协耶更作么生收煞聻一呼震醒威音梦古剑挥来凡圣惊下座。

　　结制上堂

　　师卓拄杖云会么拄杖从来秪一根出生佛祖了无痕如今卷地挥天也谁解当机承此恩诸仁者还有知此杖头落处者么古人云识得拄杖子一生参学事毕又有云识得拄杖子正好买草鞋行脚又有云你有拄杖与你拄杖你无拄杖夺你拄杖灵山门下则不然须要与拄杖子作得主底方可两手分付秪如今日一结又作么生复卓杖下。

　　恽道生内翰荐父神武参军敬止公生忌日请上堂

　　夜半正明天晓不露牡丹花下睡猫儿向上之机须自悟诸仁者父母生子于未生前父母不知子生于父母未生前子亦不知父子不知故以恩爱而成能生所生之因缘父母既生子后养育之恩大于天地子既生父母后亲爱之至性与天成有其身者不敢遗其亲有其亲者不敢亏其身不遗其亲不亏其身而能全其生身之本此真世间之奇男子也恽道生居士孝友慷慨人所共推尝参三峰大师于此必须知其源本今是参军敬止公生忌特请杖人举扬此中生意妙协同难言也请作一歌歌曰乾坤而交生六子万物化生生不已生不已原始反终只此子世尊心悟证无生孔子朝闻夕可死死而不死生不生圣凡界外任纵横恽公能悟此生意百尺竿头进步行一口吸尽西江水听取日午打三更。

　　陶自淑奉拄杖子设供请上堂

　　师举杖示云我有能无法界之有我无能有法界之无我放能收法界之放我收能放法界之收更须知纵横于十方法界中使迷不能迷使悟不能悟在声色而超声色在异类而超异类在尊贵而超尊贵别有一条根抵也须向遮里断命根始得今陶自淑偶得一奇特拄杖敬奉山僧拈提纵衡用舍只今当央拈出还有荐得者么复卓拄杖云卓开千圣顶　上拥肿支离横古今。

　　法音偕诸居士请上堂

　　古佛空王传正令插草交芦齐选圣十字街头石敢当俨然入会求盟证文殊问获何圆通昂首仰天浑不应顿使枯木与寒灰发焰生花明性命明性命如今四海清如镜一句灵然定太平个个超凡还入圣汝法音诸人到遮里也须办个铁石心肠始透脱得死于证噫切莫被他石敢当瞒定。

　　俞陵霄焦得所等荐懒子禅人请上堂

　　月落潭无影春归谷不知枯水龙吟处红炉冰结时懒子平生苦心未必透得如今死矣还有知他落处么若不知他死处则汝等生处亦不知也又何异于死哉汝等须直下踢破遮生死关头与他打个合同始得不则依旧孟八郎也。

　　薜异凡吴君重请上堂

　　豁开户牖当轩者谁青霄散彩白日扬辉丹霞烧木佛却向寒炉添炭翠微供罗汉何似闹市鼓吹马大师云自从胡乱后三十年不曾少盐酱正是如虫御木偶尔成文薛异凡祈嗣特向灵山饭十方贤圣端有感应在会么为儿不识承渠力养子方知父母恩。

　　师在太平万寿寺陈旻昭刘灊柱恽道生汤秩斯吴玉林杨容如杨严公王允大诸居士请上堂

　　师卓拄杖云会么今古曾无昧分明在目前有能知此意红日丽中天诸仁者还知从上佛祖出世意旨么秪要求个不被人欺与不自欺底人始能自安性命及与尽大地人安立性命成就本来法界我试问汝诸仁者还有能取东方虚空安于西方者么还有能取西方虚空安于东方者么还有能取南方虚空安于北方者么还有能取北方虚空安于南方者么还有能取上天安于地下能取下地安于天上者么若有能者好与三十棒有不能者好与三十棒何故赏罚分明正令行自有知音能点首复卓拄杖归方丈。

　　戊子午月吉祥寺法侣请上堂

　　师卓拄杖云会么赵州云有佛处不得住遮没胆量汉若是杖人偏要此中安住如有古佛再来却教他与杖人提瓶挈履指示他解脱法门州又云无佛处急走过遮没机用汉若是杖人偏要此中从容如有邪魔外道却教他与杖人酌水献花指示他秘密法门何则不见道举头天外望谁是我般人也须知是法平等无有高下始得不然系驴橛汉又与么去也何处有恁么事。

　　西江奉新严省斋居士请护国上堂

　　师卓杖云横拈拄杖笑呵呵彻底风流奈若何惭愧古人无伎俩大家撞入葛藤窠古人为甚撞入葛藤窠祗为他妄与人通消息何则若棒能与人通消息则尽大地当连架相打去若喝能与人通消息则尽大地当雷轰霹雳去若言语机锋能与人通消息则尽大地之乎者也梦想颠倒去秪如西江严省斋居士久欲亲依杖人乃今特地请升此座又作么生杖人到此更不与他妄通消息然则又上堂作么祗因旭日临青嶂喜对山河照眼新卓杖下座。

　　丙戌腊月少宰陈百史宫詹方坦庵司成谭梁生侍御李少文陈旻昭沉得一司马蔡二白农部顾遂初宪副易起也水部万遇庵董孔昭别驾刘广生中翰梅生生明府李石兰孝廉朱允升王穆如刘纯之吴二公明经刘今度文学张兴公李何事顾与治张文寺季筏幼仁谢在之陈非白余未也于大宗纪伯紫欧陶正周子方淑予徐冲而李子猷宋亮公倪止先雨先陶肃公张僧持期主谷语千辐幻愚偕本寺方丈无蕴大休智林润石诸耆旧请入天界院上堂。

　　师到山门震声一喝云善世法门开也大众向遮里入到天王殿云佛祖门庭也须是撑天拄地底汉子始支持得不因今日事争见此中人登殿礼拜起云见么灵山一会俨然未散指法座云看取新天界主法杖人直上须弥灯王佛顶　上全提正令去也即登座拈香白椎毕师良久卓拄杖云会么过去诸佛吞尽铁丸心已烂退步一边未来诸佛欲上刀山脚未登齐立下风现在诸佛镬汤滚处正翻身听令有分秪如今日新主法杖人又作么生不行诸佛行不受诸佛报聊借此游戏以阐解脱道三世诸佛性命在杖人手里杖人性命诸佛摸索不着所以放行也繇我把住也繇我不放不把也繇我须知放行也大地山河心眼露白牯黧奴笑不休把住也铁壁银山风不通黄头碧眼吞声气不把不放也横拈拄杖当轩坐杀活古今人不知虽然如是今日山僧升座还有异方便助发第一义么昔裴相国一日捧一尊像跪于黄檗禅师前曰请和尚安名檗呼云裴休公应喏檗云为汝安名竟杖人曰遮两个弄泥团汉互相钝置不少若是杖人见他请安名但震声一喝使他两手放下翻腾而去也若作裴公见他云为汝安名竟便好将像蓦面一掷使黄檗通身手眼无所施设杖人如此也不是埋没他何如我天界诸公人人鼻孔撩天个个脚跟点地又何待依草附水而弄精魂以自昧其本分事乎会么五色彩霞笼玉像超然一句报升平结椎下座。

　　太平府素寰胜公偕诸法属请上堂

　　寿昌先祖登峨峰云踏上云头第一峰眼中广博小虚空当初欲见无繇见今日相逢处处同博山先师云分明都道破了若向遮里会去洞山大师在汝诸人脚跟下放光动地入宝镜三昧山僧云若向遮里会去也须锄破大好山始解使洞水逆流不然慧命一丝犹自怕风匿影了也素寰胜公尝亲参先师力究此事先师寂后深自掩关每于寤寐念先师之意辄感泣不置今闻山僧在此特来谒见予问公见先师有何言句公曰曾问如何是某甲本来面目师曰只今是甚么面目某云不会师呵呵大笑某更乞和尚方便指示师云但恁么看去自有契会时节杖人曰遮老汉龙头蛇尾可惜一个好笑分付得没着落公曰此某甲不会处杖人曰上座正闹在且去别日来公礼拜今日请山僧升座不免重重举出祖父家私尽底抛向诸人目前也还有彻见本来面目处处逢渠者么若有则从上宗风曾不用画蛇添足也其或未然家家门前火把子照破虚空旧面皮。

　　蔡司马二白顾农部遂初沈待御得一易大参起也请上堂

　　当央直指未免淆讹出格全提却成钝置何似春日融融消落银山之雪春风拂拂吹开铁树之花木人得趣以高歌石女知音而密和此段天机太煞超绝正当恁么时释迦热肝胆达磨冷眼睛与山僧闲拄杖又如何分付噫到遮里也须是个罗笼不肯住呼唤不回头底汉子转得身来入林不动草入水不动波拈一茎草作丈六金身拈丈六金身作一茎草方可与他通此消息秪如今日山僧当作么生举扬若论此事瞒也瞒不得人欺也欺不得人但要诸公于脚底下命根爆然迸断便能截生死流出圣凡路于无佛处称尊也虽然毕竟如何是向上宗旨从来海岳归真化未有乾坤陷吉人。

　　风隽偕诸居士荐苍森禅人请上堂

　　盏子扑落地碟子成七片斩钉截铁人不肯通一线昔奯上座住山遮汉太孤绝生一日贼来索宝撞着对头也奯云僧家之宝非君能用犹弄死蛇在贼云你但将来管我能用不能用迫得鲇鱼上竹竿奯震威一喝果然果然贼大惊挥刀便砍痛快痛快可惜遮贼一场懡　去也苍森禅人常参天童诸老每于棒喝下不能顿断命根去年偶遭奇祸直得一刀两段今日其弟与诸道友特请荐拔他若要我荐拔更须与一刀何则悬崖撒手自承当绝后重苏欺不得。

　　刘今度朱允升同李侍御张佥宪万工部邝明府及顾与治谢在之马泰昭许青玉陶肃公李坤宇宋振南诸居士无尘洞一诸法侣请上堂

　　一不成八不就任穿凿不漏逗勘得破呵呵笑且道笑个甚么笑他跛脚老云门云乾坤之内宇宙之间中有一宝秘在形山将山门来佛殿里拈佛殿向灯宠上遮汉移星换斗即不无若是此宝三生六十劫也未梦见在或有问山僧如何是此宝向他道天晴日头出落雨地下湿哑子吃黄连谁知甜如蜜。

　　翁元所诸居士求嗣请上堂

　　师举拂子云会么瞿昙老子面门上被我遮一拂正拂着他平生痒处乃大叫曰奇哉一切众生皆具如来智慧德相但因妄想执着而不证得作是语已时三十三天善法堂前法鼓自鸣诸天帝释皆悟无生法忍十八重地狱悉皆顿空饿鬼畜生诸阿修罗皆得舍贪嗔痴爱证解脱道地藏菩萨顾阎罗王抚膺大喜曰省我等多少气力娑竭龙王大震波涛涌出无量宝藏充满世间遂使富贵者鄙吝并消贫贱者贪求俱息瞽者两眼洞明聋者双耳通彻病者不药自愈跛者不扶自行乃至五逆十恶贼盗争夺之心一时俱化为清净妙觉而少林老达磨回头一觑生大惭愧赢得只履西归独我天界禅堂诸子尚自不觉不知于七尺单前睁眉努目正当挨拶时山僧拄杖子忍俊不禁一顿趁出山门外诸子面面相看不觉大笑设供诸居士见此奇特生大欢喜却如求嗣之久忽闻房中　地一声生下一个男子相似且道承谁恩力乃得恁么复以拂子一拂下座。

　　圆通社万缘社西方殿净如同众居士请上堂

　　佛殿里烧香山门前礼拜钟楼上念赞床脚下栽菜若也会得如龙得水似虎靠山赏你一个没孔铁锤若也不会八棱着地一窍通天赐你一挂宽皮腰带常啼菩萨卖心肝无厌足王好捏怪观音骑得三脚驴撞倒街头憨布袋憨布袋笑呵呵一毫不了万般差荐得西方日出卯便能火里种莲花。

　　无为州诸居士请上堂

　　师云十方同聚会个个学无为此是选佛场心空及第归秪如无为作么生学心作么生空心空之后又作么生一人曰夜来有一大变事十字街头一口井不知被谁偷去一人曰怪道早开大门只见街路上湿一人曰不必忙我遣虚空去追捕他怕他走向草里去不成一人曰莫道虚空去捕他直饶遣万象森罗去敢保你寻他落处不着一人曰你遮一队大妄语汉一个个好与痛棒三十一人曰你遮不通汉底痛棒叫阿谁吃六人争兢不下乃共造诉于没盖载大王大王呵呵大笑曰听讼吾犹人也安得必也使无讼乎我今为汝判断汝等当自悟之断曰脱壳灵龟上酒楼从来醉不解真愁忽闻红袖一声曲你若无心我也休我若休与你腰缠十万贯大家跨鹤上扬州。

　　南庵得一上座偕诸孙请上堂

　　大法有机缘当央谁感发若是英特人一通还百达昔龙潭信禅师家居近天皇寺信少年时常日以十饼馈道悟和尚悟食毕常留一饼日吾惠汝以荫子孙信自念曰饼是我持去何以返遗我因而问之悟曰是汝持来我还复汝又何疑乎信于是有省遂投出家得悟心要后信龙潭出德山雪峰一枝子孙果满天下山僧曰天皇虽惯向冷灶下火龙潭却是皮下有血之人昔万历戊午山僧偶来金陵会印主袭明灯公一见感发即延居南庵命孙白业无文依侍参学时予正与金正希焦漪园陈乾室吴远庵诸公论道灯公喜曰此灯当开花矣不久予有事还闽而灯公亦谢世及予重来灵谷说法其诸孙顿悟辈复依止参学今又于本寺结制得一上座念其师之夙志特请上堂举扬从前机缘将以激励后人不可不亲师友求向上事也予亦感其继世不倦故举龙潭公案示之安知非一饼之遗以启法门之智种乎听我偈曰一饼遗之荫子孙从兹开我此宗门杖人三十年前事今日还它一饼吞。

　　解制上堂

　　刻期取证何如画水成文解制忘机孰能悬崖撒手到遮里须知门里出身易身里出门难不见古人此处经冬彼处度夏饭袋子江西湖南便恁么去好与三十捧直饶一个个卸却炙脂帽子脱却鹘臭布衫做个洒洒落落衲僧也须透过无上关捩子始得如何是无上关捩子倒得门前刹竿去不风流处也风流。

　　癸巳秋至嘉禾梵受静闻监院偕阖郡诸护法请上堂

　　古帆飞影到鸳湖坐我同人笑傲图何似云门枷卸汉东山水上倒骑驴若向遮末后句子荐得则知诸佛出身处别有生机一路所以德山云有言时踞虎头收虎尾第一句下明宗旨秪如遮个句子若非我同人如何得通遮消息不知我龙门显圣二法兄从何处放了遮毒气创发此保社于尸阤林内掀翻活埋死人顽石堆头火葬无依汉子拈一茎草建立梵王宫殿入此门限使他顿断偷心断枯木桩示现丈六金身瞻此影光令彼全机脱颖不论船来陆来不涉程途底各与三顿了去佛到祖到无可安排中也要为他处分乃打圆相云向我遮里七花八裂卓卓出得身者始能消我同人毒气使我此宗遮天盖地去也还有当阳跳出者么九万里鹏干海出三千年鹤扫空归。

　　偕灵岩储和尚应朱葵石郡侯于真如建塔请上堂

　　喝一喝云还有向遮里入得者么又一喝云还有向遮里出得者么又一喝云还有向遮里放得去者么又一喝云还有向遮里收得来者么又一喝云更须向遮里透得则许他是个顶天立地汉子脚跟下有眼顶门上透尖迸出胸襟掀翻法界古佛今佛分座俨然宾主交参正偏妙协十方分影敲唱同时竖拂吹毛如击毒鼓断他凡圣命根开我佛祖正眼且道遮一着子落在阿谁分上果有向遮里得个转身出路则如昔日黄檗呼来风凛凛裴休应处日团团长水于佛顶上生波彩云向拄杖头弄影到遮里须知于全主即灭处涌出大光明幢所以三峰和尚于此提智证传使觉范老人直得七花八裂文彩纵横许多人向遮里要死不得死要活不得活正是罗纹结角处又谁能于此透去乃有追古遗风如庞叟者朱居士父子一门绍述祖先皆是从佛口生从法化生发此重兴真如愿力振起创造机缘故有印白上人造端文节法师始终成此多宝奇特更有三个汉子如常不轻且现三头六臂敲磕无限顶门正当亲见法华一会诸佛同时以故蓦劄相逢机轮互换直使现前人人眉光照破今古去也还有觌体承当者么正好于此明证杖人适于舟中有一偈子对众拈出以似朱公载得钟声震水云笔尖不点已成文裴公风度今犹在孤鹜残霞落一群珍重。

　　谭埽庵居士偕诸护法请于龙渊上堂

　　举灌溪云十方无壁落四面亦无门演祖云同门出入夙世冤家秪如遮两个恁么道还有立地处也无昔有老宿于门上写心字壁上写心字有老宿云门上但写门字壁上但写壁字又有老宿云门上不必写门字壁上不必写壁字何故文彩焕然杖人云遮一队没孔锤东敲西磕未免在门户上起见何似泥里洗土块有甚分晓处诸公也须知杖人此来鸳水更到龙渊是何缘故便是遮谭居士惹下此没头脑公案要杖人与他剖判也还知此中底利害么咦剑为不平离宝匣药因救病出金瓶。

　　荆溪方舟请上堂

　　天花处处鸟衔飞浩荡春光放翠微尼父曾言吾与点风流千古几知归天不言而时行物生将谓藏舟于壑以为固有力者负之而趋正在昧昧又安知藏天下于天下有不可得而遁之者乎到此须是通身手眼已曾再三捞捷始得于指尖头弹去迷魂蝴蝶眉睫上掀落啼血杜鹃移步荆棘林中转身月明帘外于有佛住处竿木随身无师表时垢衣垂手始许他出廛入廛纵横异类其中还有于藏舟不可得遁处撩起便行者么复喝一喝云看脚下。

　　五龙坊众居士请上堂

　　喝云会么有物先天地呼客灼龟无形本寂寥隔鞋搔痒能为万象主垛生招箭不逐四时凋平地吃交有个汉于此能抽脑后钉去眼中屑许他与傅大士空手把锄头步行骑水牛切忌龙渊门下过直教打折老驴腰何故相逢若不亲锥拶千古啀喍恨不消。

　　息波偕王文学张观察项别驾诸公请上堂

　　师提杖云孔子不梦周公万古人昏弗醒庄生能化蝴蝶大千物幻成迷文殊莫出女子禅德山不会岩头意大悲菩萨瓮里坐道士酩酊捧漏卮原始返终天地可测横施逆用鬼神亦疑看我杖头指点便能突出神奇是何奇龙生金凤子象趁玉麟儿太平曲调从斯唱请看新丰一手提。

　　浴佛日高念祖请上堂

　　佛真应身如井觑驴黄鹤楼诗崔颢漫题一棒撩空打出瓮中之鳖谁能垂手无底篮儿自提正当恁么时还有撞着至亲更问是甚么人者么于百万人天中见一个跳出指天指地有个旁观不肯欲处分他者么若有好与一棒若无好与一棒何故平分风月曾无异痛痒还他各自知如不知年年空将恶水浇头皮。

　　真如铸塔顶文节大师偕朱葵石曹秋岳诸公请上堂

　　清净本然云何忽生山河大地重言不当吃琅玡拽转长水鼻吹散九霄云天花仍乱坠插茎草而建梵王宫拈一花而传西祖意荐取目前机莫作等闲戏法华以童子聚沙为塔渐渐积功德皆已成佛道既云皆已成佛则渐渐所积为何物乎文与可胸中不有成竹何能疾笔一挥而枝枝叶叶皆成清风高节哉只今现前诸公俨然一会心中如不有佛何能敬礼如不有塔何能瞻仰如不知有向上事何能亲向上事不见文大师朱居士与众耆宿才创造此七级之机则咳唾掉臂无非多宝玲珑十方影现又况有生铁铸成底三个汉子东敲西击使六种震动舍利飞光凡有见闻谁不平分此风彩耶今日特为开铸合尖一句作么生杖头点出千花影个个遮那顶上行。

　　师于天界受请主博山

　　拈请启云金风体露玉桂秋深曹溪叶落归根去时已是无口博山活埋不死有伴还能自来正当此际还有见栖凤岭横抽撑月之枝浴龙池跃出拏云之爪者么既然如是何当年先师以没巴鼻金针是好因缘时节乃于急水滩头抛竹篙故溺杀无限英雄客乎乃喝一喝云看快返掷莫惊魂杖头击出云岩路毒手推开良久门。

　　乙未进博山方丈

　　卓拄杖云有时掀翻海岳有时坐断乾坤正当春风拂座花鸟盈庭能于未展坐具前翻得身未拈拄杖时开得眼更有淆讹在复卓杖云放过即不可笑破老门牙。

　　博山上堂

　　僧问黄阁帘垂真音弗露紫罗帐合密信罔通如何得臣奉于君子归就父师云揭出妙高峰顶日烁开东土与西天进云金针暗度到即不点玉线晓穿点即不到如何得敲唱俱行正偏兼带师云少林岩上花含笑谁见风光特地新进云当机微笑窥见一斑依位无言犹亏全体如何得心髓相符门庭克绍师以手握拳云还有窥此中机密者么进云任从天下乐欣欣我只是不肯又作么生师云放收别有家风在进云恁么则虎出渡河皆此日珠还合浦喜今朝师云还须透过铁壁银山始得进云不因奋地雷声发争得先天春色回便礼拜僧问逢人则出因甚出则不为人师云风前吹玉笛那个是知音进云逢人则不出因甚出则便为人师云倚杖当央立其谁蓦地来进云出格人又作么生相见师云戴个硬头来承去进云冲破碧琉璃也师云袈裟围下是甚么消息僧喝师亦喝僧礼拜师呵呵云看破了也僧问如何是先博山大体师云老鼠咬心肝猫儿痛不彻进云如何是次博山大机师云剥了铁牛皮谁见真心印进云如何是新博山大用师云撞破两重关来吃拄杖子进云历世家风狮子吼惊天动地震乾坤师云打折你驴腰僧礼退师乃喝云会么秪为孟春犹寒恭惟当山堂上先老和尚起居万福且喜尊者躩跞群英气生卓拄杖云看看先和尚骑了青金山王额虎雄视耽耽也还有冲风激电拚命直前不犯耳边之缺能追足后之尘者试出来探我此藏身没踪迹之消息待我痛与一棒教你皮毛脱落血溅梵天何等畅快惜乎一等没眼脑汉将谓先老人最初把断太危末后收来太急殊弗知不遇倾湫倒岳之作那有掀天揭地之奇以故将此华亭钓竿子分付我雪关师兄听他自弄当此时正是丝悬绿水浮定有无之意若有个不贪香饵浪激三千一怒而飞抟风九万者正好展开金翅劈破沧溟直取龙吞游戏自拄去也何肯类盲龟跛鳖陷于昧昧自夸一隅以取笑于大方哉秪如今日杖人全提先老人正令一句作么生道卓拄杖云临风拈出吹毛利天下痴顽莫躲根。

　　吴本德居士请上堂

　　僧问岩头因僧问浩浩尘中如何辨主岩云铜沙锣里满盛油未审端的也无师云箭穿红日影聻进云后来招庆举问罗山山召大师庆应诺山云猕猴入道场又且如何师云火发水晶宫进云只如箭穿红日影为复别展家风为复春行冬令师云触发老僧拄杖头进云设有问和尚浩浩尘中如何辨主更作么生答他师云一任平地吃交进云惯从五凤楼前过策起金鞭贺太平师便喝问磨剑常看寸心欲报知己当轩击鼓那个的是知音师云满地髑髅谁跃起进云好音在耳人皆耸只恐人间作见开师云好知枯木有龙吟进云大好山云横古路庭前树日浴青苍还是向上巴鼻还是时人窠臼师云拄杖头边弄彩毬进云恁么则机轮截断不许带水拖泥师便打僧一喝师亦喝进云不惟丁一卓二抑且匝地普天便礼拜师又打复振杖云还有个汉跳出场来趁此拄杖热辣众默然师云放过遮一着乃云五更睡起手牵衣才下床时脚踏地抬起头来不见天几多打失娘生鼻有个不打失底却又笑他君子时中小人无忌何待伐鼓考钟引出遮没拓　老侬上此曲录木指东画西不胜魔魅迫得露柱奔忙灯笼　跳恼乱无位真人向黄瓜茄子上挖肉作疮苦无出气何似怀州牛吃禾益州马腹胀遍界觅医人炙猪左膊上咄莫错会好不见庞公老泼皮偏能不畏石头路吸尽西江眼赫赤地咬杀了多少泥猪癞狗有如此活脱设使到我博山门下教他衣穿骨露无地藏身在何故不到洪炉亲锻过争得吹毛杀活人复卓拄杖下座。

　　远门柱侄禅师讣音至上堂

　　拈拄杖云石耳峰寒挝毒鼓龙门浪暖跃春雷昂藏头角擎霄汉洞上风生天地开天地开鸟飞兔走笑奇哉如何龙峰倒卓湖水飞埃黄梅石女夜生子仗剑横行甚可猜诸仁者还知我侄远门禅师底出处么惜乎天机密用太煞神驰法道夜长方喜灯幢高树祖庭秋晚俄惊乔木下催血泪溅天痛远山之花落悲风刮地伤法脉之心灰斯人虽亡实不忘也我侄自从吾庐山石耳发踪而后得龙门雨兄之法出世两浙如祥麟威凤文彩风流其座下英才济济振起祖灯日月丽天此又岂邪云逆蚀之所能掩灭乎摘欺之话既已大行千古之下无论智愚自不能昧此本心矣吾初闻讣哭不成声特地举扬则又喜而无憾且道博山今日表彰底意旨作么生满棚弄鬼惭无地敢望丹霄一羽毛。

　　佛诞上堂

　　僧问世尊未出母胎度人已毕剖胁而生当为阿谁师云铁棒击雷门进云直得九龙浴体心月孤圆四瑞呈祥光吞万象为甚有知有不知有底师云烂泥里不妨有刺进云只如不知有底还解奉重也无师卓拄杖云遮没血性汉进云恁么则人人皆仰德个个悉承恩师云脚跟下好与三十棒进云设遇云门来又作么生师打云也放过不得僧礼拜云作家宗师天然有在师又打乃卓拄杖云会么钟未鸣鼓未响博山未出方丈有个衲僧撩起便行好与三十棒为他无事生端钟已鸣鼓已响博山已出方丈有个衲僧便掀倒法座好与三十棒为他剑去刻舟正当恁么时利害在那一处博山拄杖子呵呵大笑且道笑个甚么笑他悉达太子才出母胎便不守本分称我独尊及至四十九年如螃蟹落锅相似独尊在甚么处更笑他跛脚云门被睦州拶断秦时　轹钻无出气处要将一棒打他二十年前悉达太子与狗子吃自陷陷人恩怨谁雪博山恁么举还有与佛祖作主者么出来吃博山痛棒若无各各亦少他一顿不得卓拄杖下座。

　　结制上堂

　　问闭门打睡接上上机顾鉴颦呻屈为中下和尚登曲录床还是接上上耶中下耶师云铁牛吃尽黄金草露地风光许孰知进云古人道依经解义三世佛冤离经一字即同魔说今日和尚说法还是依经耶离经耶师云水上掉红旗问九旬结制无端画地为牢蓦地追寻犹若水中捞月不假金锤请师直指师云倒骑玉象趁麒麟千峰顶上呵呵笑问大唐国里行令长安路上藏兵锋铓未露天下太平向上全提请师分付师云乌龟钻破壁进云若非独步丹霄外谁解峰头驾铁船师云肚上贴门神进云秪如有人孤峰顶上翻身十字街头抚掌大笑和尚还许他也无师连打云更捞摸个甚么乃卓拄杖云万里无云青天也须吃棒老赵州乃呼胡钉铰打一棒曰钉得遮一缝我与你拄杖子忽然黄面老瞿昙来谓杖人曰闻你博山今日结制有一句禁忌先与长老说破诸衲子尽他参究切不可令他一念发真归元使十方虚空一时销殒则我与你向何处安立杖人大笑曰念你世尊潦倒放过三十棒浑家自有制度何必为我耽忧卓拄杖下座。

　　佛音禅人请上堂

　　描不成兮画不就秪遮是兮难泊凑到处逢渠不识渠打失眼光笑不勾笑南阳忠国师于肃宗内殿见侍臣奕者师曰世人只知以黑白相争老僧能用两奁黑子奕还有同我对手者么帝大笑杖人云大小国师大似白拈贼既已明中打劫又且暗里翻盘不免欺他大唐国里无能敌手博山今日不着便特地拈破国师遮一着黑子还有知落处者么若有知得好与他三十棒若是不知缓缓自领出去。

　　端午上堂

　　师云五月五日天中节毒鼓击兮甘露灭风从虎也云从龙笑看红炉飞白雪到此几括最微也须分明剖决六阳既升龙已亢此龙无首孰能降六阴欲兆虎将姤此虎无尾孰能揉有能降此龙揉此虎则玄黄交战之机原始返终之故皆在此干旋中所以风同声而相应云同气而相求火就燥而上炎水流湿而下润然非圣人之能慎独以致中和何能使天地之气化自位万物之性命自育虽然此犹是治世边事秪如格外衲僧分上又作么生以杖敲空云毒鼓击也还有绝后重苏者么以杖卓一下云甘露灭也还有觉道顿成者么若果然红炉飞雪出来与汝证明其或未然就中杀活无人见争怪当机六不收。

　　徐大越居士请上堂

　　师振杖云了得么惜花春起早爱月夜眠迟此段风流事几人可与知咄直饶恁么去更须有西山擒白额东海捉苍鳞底手眼始得不见甘贽行者到南泉设供请和尚念诵南泉白椎云大众为黧奴白牯念摩诃般若便归方丈甘贽乃拂袖而行南泉见贽去乃于厨下打破锅子看他遮作略虽铁眼铜睛亦觑他不破独我寿昌老祖拈曰拂袖便行钩有饵锅儿打破玉无瑕千古又谁能如此喝彩哉且道我博山门下还有恁么人也无徐居士问大唐国里无禅师意旨如何师云破鼓通天打进云如何又道不是无禅只是无师师云拔剑搅龙门进云秪如牛头横说竖说不知有向上关捩子何处是他不知有关捩子处师呵呵大笑曰可惜许士礼拜师乃振杖云劈开华岳参天色放出黄河动地声。
嘉兴大藏经　天界觉浪盛禅师全录


　　天界觉浪盛禅师全录卷之五

　　门人　大选　大补　大闻　大汕　较

　　上堂

　　丁酉从龙泉到虎跑诸护法请主皋亭崇先寺上堂

　　师升座一喝拈拄杖示云看看新长老拄杖子全提正令也三世佛祖齐立下风各各鼻孔被拄杖穿却直得出身也由我吐气也由我佛祖三昧杖子尽知杖子三昧佛祖不知正以此无自欺三昧能使日月自丽乎天山海自立乎地春自开花秋自落叶鸟自飞空鱼自跃水凡自忘情圣自离解佛祖由斯而生邪魔由是而正更须拨转向上关捩透出教外别传始知刹竿倒而千圣迷踪骨髓空而二株永秀风幡不动而心开归根无口而体露庐陵米价震旦惊声鈯斧风规神机莫测乃至新丰一派法乳横流崛起皋亭开宗歇祖初吃一掌血溅梵天历世面门痛痕犹在迄我寿昌先祖突出好山东苑先师奇生武曲及今杖人主此祖庭重标宗旨还有承此无欺三昧者么复一喝卓杖云指来皋岳千峰秀放出曹源万派清下座。

　　安职事上堂

　　师召云还会彼一时即此一时么昔世尊于多子塔前对百万人天大众召云善来迦叶汝能行诸佛清净微妙头陀梵行使我正法得久住于世后命座以金襕僧伽黎围之告曰吾有正法眼藏密付于汝善自护持更令阿难副贰传化直至补处慈氏佛出世亲相授受勿令朽坏噫只此便见佛祖心法无敢断绝若谓世尊独以衣法传付迦叶一人亦视世尊为小家子无大人相矣又安知世尊以迦叶上行头陀之法令人天大众各各承当也耶即后来达磨分皮分肉分骨分髓吁世间岂有得骨髓而不得皮肉得皮肉而不得骨髓可能成得人乎就中正欲其本末尽归宗耳不见此宗之立君臣父子主宾人境乎立君便有臣立父便有子立主便有宾立人便有境也岂天下有境而无人有宾而无主有子而无父有臣而无君者哉于此荐得则知东西密相付皆是兼中妙协续此主中主之尊贵矣秪如今日樵公特请杖人举扬向上安立两序纪纲成此多子宗社意又作么生千峰势向岳尤秀万派声归海更奇。

　　中秋上堂

　　千峰秋色远撩人玉笛横吹别调新桂子庭前花正发月明帘▆笑谁亲今值中秋月明诸人各剔眉毛猛着精彩还见我丹霞淳祖示众么日照孤峰翠月临溪水寒祖师言外旨莫向寸心安彼时独我歇祖闻之大叫曰此回瞒了上座不得也汝诸昆仲直须到恁么痛快始得咦当央得月须忘指黄鹤风高有大机。

　　上堂

　　家家门前火把子青天白日却迷人何如朗月当空照长夜岐危使出身虽然红尘扑面狮子已露爪牙碧草侵阶象王自雄蹴踏若是个伶俐汉脱洒得去过桥村酒美隔岸野花香何非悦可人心享大平乐咦也须高着眼看脚下始得。

　　开炉妙诠请上堂

　　喝云会么当阳抛出抬眸鹞过新罗直下承当正好驴腰打折佛祖无凑泊处就中谁得安排特地奋起英奇不免全身拶入所以峰峦峭异鹤不停机灵木迢然凤无依倚于此荐得新丰老子玄中别唱密用全提也须向崇先拄杖头有个转身吐气始得今日言孙妙诠不禁忍俊于红炉添炭锦帐铺花不妨引个呵呵一笑秪如大纳乾坤底句子又作么生道复喝云铁额铜头须着力大家踏转上头关。

　　结制上堂

　　问插标开鞴没量人寻常作略不待问矣秪如密不通风一句未审作么生道师便棒进云只此一棒已见全提拨转风规请师更道师又打云还要第二杓在沈居士问五百年前事今朝重举扬了然真歇处大地涌金光师云维摩一默切忌瞒顸进云千仞皋亭风扫雪含元殿里睹威颜师云妙喜佛国如何出手断取得好士便礼拜珍重而去师云且缓缓着乃震声一喝云全提一句迥脱罗笼老胡不识千圣迷宗百怨门开施杀活群英愤起夺机锋青原麈毛曹溪分付未到石头鈯斧南岳书信不通龟镜当空特地谁分形影鸡犀破梦就里作么弥缝至若闻声悟道见色明心何故观世音菩萨将钱买胡饼放下手却是馒头正恁么时多少有眼如瞎有耳如聋便好向这里别寻个抽换处始得今朝结制好木法侄善于逢场偕诸公来节拍相应同时喝彩顿开楼阁秪如杖人作么生使当机者得心空及第去花开五叶为谁种八面风光灿我家振杖下座。

　　严三求居士请上堂

　　振杖云文殊眉棱挂剑惯于落草横身净名舌本藏雷善向晴空着橛瞿昙笑看变化坐断金锁玄关月映芦花但凭飞鹭春潜枯木却许吟龙十五年前灵谷杖痕刺骨十五年后皋亭锥影惊心当道青松空手把锄曷种碑文白字寒虫御木争刊秪这些子淆讹便是严三求昔年吃棒尿床底勾当今偕胞弟于崇先增庐陵米价出甘贽药金杖人一一按过也要他亲自拳倒黄鹤楼踢翻鹦鹉洲方许他北斗藏身于此入作喝一喝振杖下座。

　　访愚庵和上于古报恩寺请上堂

　　击如意云桌引桐溪猎晓霜山光痕我影低昂仰山久不见临济瘦却法身三寸长正当恁么时还有能见杖人与我愚庵法兄底眉毛厮结处么虽则同条共命各自步趋及彼超轶绝尘仍自瞠乎其后即其宗兼众妙奇出异常一棒撩空八面受敌直使他西天东土这一队没巴鼻汉当机也进不得前退不得后况其余乎饶彼五祖演欲形容五宗之密如逆耳闻雷红旗闪烁断碑横古路语亦不过仿佛其一班我又何能刻画无盐唐突西子也哉虽然今日客听主裁如何得不方命去良久云莫怪驰驱不到家窃恐巡人还犯夜复击如意下座。

　　冯昆石七帙诸公即设供喻指庵请上堂

　　横杖云古佛交通拄杖机毗耶城见彩云飞大唐击鼓新罗舞金粟花开玉果肥诸仁者秪这尽大地是个解脱门把手拽不入尽大地是庄严门妙笔写不出尽大地是寿量门尘点数不及尽大地是秘密门义理所不立正以非智所知非识所测须知有个大愿力人乘此自性现量不可思议三昧于自己胸中迸出遮天盖地若解脱若庄严若寿量若秘密一切三昧无不成就又何可以指马而足喻之哉我愚庵兄尝云冯居士以尘劳之俦为如来种以知见力在欲行禅故于彝伦物理无不贯彻抑且莲花并蒂桂子兰孙皆能承事供养诸善知识末上法喜杖人尤亲今当古稀之年我又将何为之称祝更举金华善慧傅大士机缘请公进之大士亦示现尘劳而有眷属尝经行于云黄山中感七佛引前维摩接后而且于达磨未来前拈出教外别传意空手把锄头步行骑水牛人从桥上过桥流水不流如此提唱使黄头碧眼当机亦不敢正眼视之也居士于此透去则与大士把手并行同登向上又何佛祖慧命不我续哉秪如杖人正当此时又作么生复卓杖云一阳来复天心见千古风流在秪今。

　　鉴中禅人同孙归南请上堂

　　一句最淆讹当机杀活多刹竿曾倒却千圣尽投戈忽逢无鼻汉把臂入烟萝山海坦然平敲冰来煮茶或长啸或高歌就里风流谁得似未嫌伎俩不如他诸仁者还有识这无鼻孔汉么若也识得则能用这句子挑海底明灯鼓山头白浪开大平痴暗垂秘密光幢秪如昔日当山雪松法师曾拈一茎草建梵王刹于微尘里转大法轮孙子云礽流光奕叶特请杖人举扬意旨又作么生振杖云手中杖子天台拔指出云山分外奇。

　　上堂

　　赵州东西南北门是门皆有关捩子铜沙锣里满盛油浩浩尘中谁作主能作主须自许拨转灵山根头头咸法乳西江好木侄启杖人曰邓居士以克家之子苦于病难特求大慈为说延生续命之法以绍宗祚杖人曰善哉即我佛祖亦不辞游历诸国求利根人续佛慧命今能以恩爱而成父子义命发广大愿而作无上妙严如舍恩爱而求德性又何异去美矿而构精金弃良薪而传明焰更听偈曰佛视众生如一子其谁仰体于慈父能将恩爱作金针门门绣出庄严路。

　　愚庵和上至引座

　　卓杖云看看一棹湖中发千峰引领来火烧衣带急不禁叫奇哉大众各须剔起眉毛猛着精彩好听杖人大惊小怪与汝说一奇特何则杖人四十年来以一霜藤横行海岳于刀兵惨杀天翻地覆中求个真伤心人不可得真快心人不可得而心服口服之人又岂易得哉自我千百年上祖宗服毒不死者别遗下一种丹头作千古补偏救弊之毒药使于此宗得皮者毒杀他皮得肉者毒杀他肉得骨者毒杀他骨得髓者毒杀他髓得心者毒杀他心正要他自有超脱活计以故留难于今独有生死同条老弟兄相与感伤不彻痛快不彻如冤家厮结斧斫不开入佛入魔纵横三堕若非毒毒相激安能相随傲睨于古今上下哉适来皋亭于一掌开宗快活不彻底歇祖无缝塔前烧此一瓣香用酬毒乳之恩老祖已自破颜一笑汝等何幸落此没量大人局内即我亦攀跻不及宁论汝等拼得命拼不得命构得上构不得上直须尽行拶入这愚庵老汉大毒海中翻腾不上翻腾不去许汝是个哮吼使祖父俱尽翻腾不去已在他金刚圈里终有透露汝等但随我礼请升堂自有一痛快打发汝也复卓杖下座。

　　有彰请上堂

　　巢知风穴知雨天机幻出谁为主岭梅绽玉占先春午马凌空看子鼠百尺竿头五两轻四升斗里呼相杵有彰禅客偕半山桥友来此助扬禅悦以乞法乳杖人点汝头点汝尾这风流须自许切忌向明眼人前错乱举。

　　武林诸荐绅居士请上堂

　　举如意云看八字不须撇十字未添画蓦劄两相交天机成造化以如意画[中-口+(乂-(必-心))]云秪如遮个是甚么老聃执大象而天下往刍狗是民仲尼各于其党而知仁居易观过瞿昙拈出勾引傍嗤倒却刹竿撩天索价鸟窠布毛逐空中鸩影横飞大随草鞋惊岩下灵龟爆卦真天子不假尧舜敕文大英雄肯卖陈年滞货曹山按剑八面风生庞老吸江万机俱堕大藏切脚钵罗娘五宗不传精骨挫逗到今日物换星移江流愈下却幸武林诸公具择法眼能鉴千古神奸拔除奇祸特于皋亭重开双选别作同参且道斩新条令一句又作么生不见道蓦劄两相交天机成造化。

　　永觉和上讣音至上堂

　　山苍苍水茫茫藤林荒滞肌尪上不见天下不见地捏断咽喉何处出气咄咄咄鼓山法叔永和上踏翻盘子也还有见秋清月转霜轮河淡斗垂夜柄默默全提正令者么此老叔初于寿昌师翁处得旨后于博山先大师纳戒深得门庭堂奥之密及归隐荷山著书自娱偶受知于瓶窑闻大师付以云栖戒法遂推扬于温陵出世继而主真寂法席大振宗风光摇海岳及山僧主鼓山闻师退居金华特与护法延归山中不动声光坐成宝所摩天峭异鹤不停机年登八十如太阳玄之高致且喜顶相皮鞋不更求人今者讣音初至使我换手捶胸哀泣不已正以寿昌一枝法焰光烁八方忽而摸灭直得天昏地暗魔魅横行继读归真记始知正法眼已付嘱霈首座乃翻然大喜这个蔡胡子将此一枝圣箭射透重关　跳上三十三天触着帝释鼻孔东海鲤鱼打一捧霖雨盆倾使大地异苗灵根深密也山僧忝在法乳相关更有一偈以表举扬霜飞叶落金风泠屴崱峰头慧日颓莫道法幢今已灭好看铁树正花开下座复率众上祭云不跨石门句阿谁道得亲一声涂毒鼓法界尽平沉且道我法叔永和上迁化向何处去也横吹玉笛威音外唤起新丰调更新。

　　观星日圆戒上堂

　　白云向寒崖而断明月随夜船而归晓起一声渔唱芦花宿鹭惊飞无位真人向汝等面门出入无踪迹可得才贬眉毛已打失眼睛也那堪于雪山泠冰冰处半夜大叫观星悟道赚杀了多少演若多迷头认影至今无能为无位真人雪屈者杖人不惜饶舌直与道破汝等一日不作一日不食既已披披搭搭钵盂口朝天草鞋鼻着地下雨在家弹指穆力陵天晴托钵底托钵搬柴底搬柴切莫辜负好。

　　师诞日上堂

　　振杖云会么真歇老祖去我五百年望我于无阴阳地上建大光幢寿昌先祖去我四十年望我于无影树头开花结果东苑先师去我廿八年望我于六毒峰前掀翻五乳争奈这孟八郎子孙以一条血滴滴拄杖子火驰冰突冒命忘危坐不温席行不辞疲踏残芳草断送落花黄鹤楼前倩秀才次不成崔颢底韵曹山井畔骑驴子觑不见法身茎眉凛良久邈真溯无言得髓谁堪振向上深微自应续主中尊贵逗到于今已六十六白接得几枚没勾挂底嗣子东穿西汲南掏北捞大似钱贯井索木杓箍篱何足塞祖宗之厚望慰慧命之传持甚愧马齿徒长鸡筋无力醍醐毒药快意伤心滞货与此遗艰都卢皆属分内是何初度受此祝辞新丰之曲调既高药峤之鼓笛犹渺朝无猿摘之金果晚乏凤衔之玉花如此荒疏实难酬酢然随时应郎也须吐露一句且道吐露底又作么生良久云法界不容吾自委敢推楼至与威音。

　　监院阔堂同护法陈瓠庵沈大匡姚尔含陈阶尺胡长民赵声伯众居士请上堂

　　蓦劄星芒奇不奇刹竿尖透饮光机油铛月里亲煎煮北斗南辰惊罕稀秪遮皋亭春暖梅萼香霏丹霄凤舞碧海龙飞是谁拨转关捩疾使草偃风威主盟者全身拶入作倡者把手同归不必指庭前花梦何待讯壁上僧仪但得髻珠迥露自能锦缝光披骰子掷下满盘红香烟迸破一炉灰到这里大开笑口底你道孤负阿谁。

　　普门大士诞辰张方伯范兵宪李榷关刘给谏暨诸荐绅护法请于报国院上堂

　　师云五更欲觉忽闻钟梦里风光一击空醒起六根齐感应普门何处不圆通诸大士还见过去正法明如来于现前出生为大悲观世音菩萨者么看看天际日上月下槛前柳绿桃红水流湿而火就燥风从虎而云从龙正以圣作而物睹寂感而道通圣人具足凡夫法圣人不知春风吹起百花枝凡夫具足圣人法凡夫不会荆山璞玉自藏粹感之时义大矣哉秪如今日庆赞大士示现底意旨又作么生聻良久云薪薪丽火喜灯花下座。

　　樵师请上堂

　　丹霞烧木佛累他院主堕眉须翠微应供真惹彼怀牛胀肚腹到这里驱耕夺食格外全提拈山门于佛殿里拈佛殿于灯笼上呵呵呵何如我皋亭春光明媚桃李锦披灵云与剑客相逢蓦劄浑成一笑且道笑个甚么渔郎漫把竿丝弄纵浪金鳞别有机。

　　上堂

　　以能分人己愈有火之传灯以能出生己愈多种之布谷乃于左边拍云向这里与诸人分灯也于右边拍云向这里与诸人出谷也若于此中荐得则能与普贤乘大愿王出入藏身三昧撒漫天丝网设遍地钩锥使人人就路还家处处转身归父其或未然夹路桃花风雨后马蹄何处避残红。

　　中元敏之元章领众请上堂

　　召云春生夏长是化母底勤劳秋收冬藏是化母底俭约好于此知原始返终变生化死之故目连尊者之母既能生圣子如何自己无出身路却向鬼窟里作活计目连于灵山会上称神通第一如何却假十方僧伽作兰盆会始能度亲莫是示异方便从井救人么也须别具只眼始得皋亭试为点破汝等诸人赤肉团上有无始化毋向六根门头放光动地开秘密门示忠孝行如何不知本始颠倒行事以自沦坠若于此荐得便能穿却瞿昙与十方鼻孔不则汝等鼻孔被我柱杖子穿却向天苍苍地茫茫去也会么鸳鸯绣出自金针何尝不肯度诸人。

　　界滋禅师请上堂

　　秋色撩人引兴长山楼幽喷木樨香无端指点吾无隐应笑当机老晦堂且作么生是应笑处秪为渠向净地上赚人躲根不得洒洒落落去何似皋亭这里峰峦峭异鹤不停机片月横空白云自在今有崇善法侄久不见杖人特来探问我近日风光当如何款待不致更有哂者噫好大哥千古风流须解笑出群消息几人知。

　　破幻闻心偕曹德长请上堂

　　僧问夜明帘外臣退位以朝君宝镜台前子转身而就父且如何是父子投机的句师云怪石不镌字苔纹孰与成进云即此见闻非见闻为甚二祖断却臂师云叶落千峰露进云直下一回亲自荐为甚华亭覆却船师云风来水面痕进云秪如歇翁亲遭淳祖一掌为甚露柱叫屈师云须自瞥地问云生大野雨洒千峰还有西来大意也无师云鹤来秋色远进云恁么则点点滴滴不落别处师云凤去彩云横进云已把金针暗度鸳鸯绣出何新师云剔起眉毛仔细看乃云双轮合璧泥牛入海如神五曜经天石马回途自妙微云淡河汉秋露滴梧桐路逢达道人不将语默对若有个汉向这里发得一笑许他亲见歇祖八字打开别施手眼衣被万物乳育群英使个个遮天盖地去还会么夜排月户清光远山拭秋棱秀色多。

　　结制上堂

　　卓杖云十字街头结制唯有石橛子自敢承当急水滩上白椎秪许竹篙儿全机活脱杖人恁么举忽有个出来卷却席子也好与三十棒且道是赏伊罚伊简点得出黄头碧眼剜肉成疮简点不出白牯黧奴开眼作梦秪如今日与众造个款端又作么生巨灵抬手无多子擘破华山千万重。

　　青原笑峰然公专使送衲衣至上堂

　　曹溪得髓超超竖拂青原庐米吹毛凛凛全提震旦师承各禀谁破天荒敲唱同时独标宗眼在昔行倒竿之令方今逗微笑之机怪习气以舞琴声奇金襕而伫鸡足秪如天上无弥勒地下无弥勒直得云岩禅床震动洞山遍体汗流时又作么生闲拈拄杖风前立看鹤飞鸣上九皋。

　　寿昌竺庵成公重鼎祖刹推光雪存公主席自应南岳之请两专使至上堂

　　先圣云寄诸空言不如行诸实事与其举古何似验今秪这寿昌两长老之交代亦可法也还知竺庵成公之行履么独龙摆尾风云迅双凤衔珠气象新扶起祖竿不恃成功汗马呼来弟喏能催跃浪神鳞到处好山春色秀随方相见倍相亲横拈鈯斧归衡岳谁识石头滑杀人如此已是一掷骰子满盘红何待遥观添喝彩况此原是渠之出身处也须有俊快衲僧竿木随身者去探他一嘘两嘘或如豹披雾而毛文象闻雷而牙灿不使古祖宗猷益远大乎更知得光雪存公之出处么石耳凌空铲佛殿前之夙草鼓峰放箭骑圣僧上之危肩此子天然踏翻钓艇直得通身顽烂于浓滴滴处遍着艾焦始悟天界杖下骨疼掘起向大好山无缝影里叫屈撞着同门冤对特地钝置恨更难消飞符皋鹤亭前惹得杖人一笑笑彼疾风知劲卉傲雪见新条。

　　息波禅宿偕孙传我请上堂

　　人从贤溪来请击皋亭鼓策杖独登堂一喝惊今古是谁直下耳聋又谁当央舌吐不劳象骨更抛毬且看玄沙是甚虎巢知风穴知雨动植飞潜各有主电卷星驰龙骧凤翥这些儿须自许大平一曲韵深长流水高山何足谱。

　　汪本和比部施财倡造大殿请上堂

　　师振杖云会么向上不传脚底踏通诸圣路独尊在我杖头点发大千机所以从门入者不是家珍直须向自己胸中迸出始能遮天盖地到此也须知这个消息始得碧眼胡留嵩山半片影石震旦敷五叶之花陈亚仙创曹溪一座祖庭万世传二株之命以故青原垂足南岳追风洞水逆流霞峰吃掌宋高宗御龙而听法真歇祖奉诏以开山宝殿琼楼妙丽参于睹史祥麟瑞凤声光协自中孚五百年隐见有时千古下心灯不夜今当恢复首倡遇人拈茎草而梵刹重新添九筹而洪钧尽转碑文刻白字主盟更有亚仙当道种青松鸣皋自来灵鹤秪这便是天都汪比部剔起须眉大舒手眼自堪取足何待三千里外卖布单索我一笑而后能构去杖人只合率奇越诸子于佛殿里烧香念曩谟三满多任彼船来陆来风动幡动向山门前合掌赞曰异哉希有岂非我显孝中兴一大奇特公案哉复振杖云珍重。

　　妙诠言法孙请上堂

　　疏山手握木蛇自命是曹家女吞吐八面锋机肯诺不得全许似这等聱头禅若非推倒有句无句的枯桩子彻见他笑里有刀安能向猛虎口中夺雀儿饥鹰爪下争兔子我这里潦倒随时跛跛挈挈无暇缚鬼左搓芒绳且喜一掌峰前尚有寻宗问祖者来此酌水献花亦可慰在。

　　腊八曹华国居士请上堂

　　寒则普天寒热则匝地热刺眼不但是星透骨非止是雪胡为乎悉达太子独于此夜大叫悟彻况此世人逆之则嗔顺之则悦饥则思餐渴则思啜按之一例皆然何有迷悟之别秪如曹华公得甚消息特来饭僧问多子社如何能结杖人只令首座引到大雄殿上选佛堂中巡视一回乃大喜点首曰且莫泄且莫泄我已得不言之秘诀夫如是则古今又各自有亲切。

　　元旦僧祥培元马公请上堂(马名嘉植)

　　振杖喝云看看毗卢遮那如来与十方三世诸佛迥出皋亭拄杖头上同声唱言上大人丘乙己我等皆承此恩力是你尘刹诸小生尽可于此得知礼尔时一切有情无情皆踊跃稽首曰奇哉拄杖子我已深知此你乃能出生诸佛法身永作法界依止方今元正启祚共庆新祉八表仰旦旭初光九天钦重华更始果你拄古撑今而能中立不倚杖子笑曰正当为汝恭喜我此上大人即你丘乙己但能相续即主中主复振杖下座。
嘉兴大藏经　天界觉浪盛禅师全录


　　天界觉浪盛禅师全录卷之六

　　门人　大嵩　大权　大韶　大麟　较

　　小参

　　师于万历丁巳冬从江西寿昌到金陵寓天界西方丈孙千枝居士传寿昌老和尚像求授记小参

　　师据座良久云会么云岩不着便洞山邈不真谁知亲入苍龙窟俨然临水影顿省定盘星何如吹灭瞎驴眼居士于此荐得则能不与万法为侣一口吸尽西江直得赤身拶入大好山应见东苑花独秀又何让他庞老铁船浮水韵彻青霄也哉会么当机展出娘生手好把旃檀日夕烧。

　　觉悟老宿请于毗卢阁为弟子祝发授戒小参

　　毗卢顶上高拂吹毛古佛殿前横铲荒草直下掩耳而去钟声已挂七条更能坐断圣僧愈见天然有在虽则如是果要高高峰顶立深深海底行闺合中物一毫舍不尽未免成渗漏去至于向上向下大有事在到遮里直须拔足荆棘林转身明白地始堪来讨我底棒吃。

　　黄檗山乙亥主楚龙湖小参

　　师云峰峦峭异鹤不停栖灵凤无依独翀宵汉且道是何人境界以如意画破云会么大煞天然漆桶不快太煞淆讹野狐作怪真机不发枉匿死生正眼不开徒偿业债秪如真机如何得发正眼如何得开复举如意云大众看看如意子　跳上三十三天触着帝释鼻孔十殿阎王打一铁棒怒气不禁直得南山起云北山下雨黄檗山上月白风清法眼寺中红炉飞雪会么良久顾视大众云陇上梅花开也未我将先寄有心人。

　　李太宰有书到山小参

　　师振尺云天开治象谁得太平先声众无语师复云彩毫现出人间喜灵鹫衔来天上春会么太宰书云圣主宵衣恻然下诏普天之下重涤肺肠试问我诸法王子法战亦有何消息耶乃以手加额作望势云月似弯弓少雨多风半钩犹有三星拱大地山河掩映中复振尺云珍重。

　　夜参

　　师举昔日长庆禅师悟道颂云万象之中独露身要人自肯乃方亲昔时谬向途中觅今日方知火里冰大众其中有自肯者么且道如何是火里冰聻独露身是如何是独露身聻火里冰是独露身与火里冰是同是别你大众各自简点看众下语不契师乃云古人云承言须会宗不是乱统说得如实不会宗旨但将自己痛切处出求决择发问不起便好痛自讨个落处不可捏怪造语热闹人耳目也我要人各各发明自己本分事然后始有酬唱分你看自己本分上还容得三藏十二部底元字脚么还容得一千七百底公案么还容得生死涅槃种种名相么还容得成佛作祖底道理么若皆容不得如何佛祖又设了许多机缘聻你试仔细自看从无始来在那里安身立命得恁么坚密从十二类中受了许多磨折如何还有我遮个你如何反不自知聻你若向遮里直下看透方许你聊通一线方许你判断古今机缘如自己尚不知自己落处强欲分别古今之事何异狂狗逐块乎僧问狗子有佛性也无师云你有佛性也无进云万法归一一归何处师云那个教你恁么问进云不知师云我遮里棒不轻打人底乃云各各立地欠个甚么莫向别人讨好别人岂有剩物与人我不要你参佛祖禅只要你参取你自己本分事果有生死可了也无果有佛祖禅道也无参透了始知我不肯轻欺你也噫可惜了遮一对好明烛孤负了遮一瓶好莲花僧向前提起花瓶便行师云提起那里去僧云请和尚归方丈师叱云你偏好恁么捏怪。

　　堂中小参

　　师方坐次恒鉴问云杂念纷飞时如何师云放下着进云一念不生时如何师云提起着进云如何行履不犯国王水草师以如意画一画云截断路头着鉴无语师云会么进云不会师乃云大众立地自看毕竟是个甚么得恁么难见难会也须是亲向其中逼拶到无可逼拶处始有自肯分所谓万古碧潭空界月再三捞捷始应知秪如我遮如意子若不是真的识得如何要提起即提起要放下即放下要截断凡圣路头即截断凡圣路头要杀即杀要活即活盖繇我知得用得始不为他所欺也不然总是业识忙忙有何可据如人自己不知自己鼻孔向人曰我有鼻孔我无鼻孔我即有即无鼻孔我非即有非即无鼻孔此岂真知鼻孔也哉若果一朝亲自摸得始信从前皆是自己妄想颠倒也故从上佛祖出世种种方便无非助人发机使人自求自己落处一朝亲见始知佛祖无实法与人也如当时慈明偕诸同志于兵戈中混为厮养直造汾州参无德昭禅师昭知彼中有大法器更不为彼说法一味以世谛　媟之事以毒发其毒业密置于烈焰猛锤之中直要煆尽他无始习气命根然后始知临济之道迥出常流也所以大愚芝密激云峰悦叶县省煆炼浮山远皆非常手眼近世学处不玄师宗不妙类以死语死法接人如按牛头吃草令无伤人举哀又安得有真性情之激烈哉今日参学之弊皆是参言语文字禅非参了生脱死禅皆是参知解机锋禅非参见性明心禅所以秪图说得颂得心意识卜度得更不求身心性命落处毕竟如何始了生脱死也虽然如是直须知有三种吃紧事始得一要痛惜光阴不可蹉误一要依止师友恐堕迷途一要亲自痛切始有生机所谓欲知佛法当观时节因缘时节若至其理自彰然此时节因缘不是自肯自切虽遇佛祖现前安得有啄啐同时之机用哉是以佛祖出世百千方便亦不过为此肯切二字着力耳肯切二字即是你话头即是你疑情即是你发机即是你入路即是你百千三昧法门即是出生死取心性之金刚王宝剑从始至终超凡越圣直是此肯切二字你若肯切三世佛祖也没奈你何你若不肯切三世佛祖亦不奈你何(何故)聻把手教他行不得要人自肯乃方亲予有何言哉。

　　夜参

　　众请师堂中小参陈司寇公偕入礼拜坐次建幢问众手淘金谁是得者师云直公牙齿疼进云寒暑煎逼学人向何处回避师云去着幢礼拜而退师曰昔富郑公见投子颙禅师升座颙举目作象王回顾势富公特地有省及下座随入方丈颙见公即励声曰相公已入室富弼还在门外公直得汗下师曰秪如陈司寇公昨日从刀兵中来为个甚么聻我道公已入堂汝等还在门外其中亦有出白汗者么觉空问渠无国土何处逢渠师曰大光明中那容罔两进云恁么则请和尚归方丈师曰要且不见我在司寇公问昔有何心隐讲学时张江陵相公忽来耿天台出接入何不起座揖手曰方外人不为礼张公曰你见在方内如何说方外适大师谓某在堂内诸人在堂外何也师哂曰公犹作堂外会那公曰元无内外师曰公只今在那里公曰在遮里向火师曰尚隔一案在公曰师只今是坐是立师展两手示之复曰善财于妙高峰为甚么不见德云乃向别峰相见公无语师曰众中还有道得者么觉空出礼拜师曰鹞子过新罗也陈公又问拨尽寒炉如何愈拨愈不见一星子师曰火焰正滔天公无语师曰大众切弗回头转脑烧却眉毛也建幢云和尚向何处回避师呵呵大笑曰我即热胜婆罗门也幢曰莫瞒人好师曰痴者自痴蒙者自蒙因有轻出问话者陈公云今蒙大师直指如金刚王剑着着斩人知见正为不肖辈因病下药不与寻常接引人也如大师欲因机利导不妨说他人话我辈参学只须说自己话若也说他人话便失自己参学事也师曰古人欲直下发明自己事决不随人语脉所转若是信口领略与本分有甚相干复举杜顺大师怀州牛吃禾益州马腹胀遍界觅医人炙猪左膊上及傅大士空手把锄头步行骑水牛人从桥上过桥流水不流二颂及皓布裈将诸佛名号写裤上有人效之立得恶报皓尝谓杜傅二颂秪明得法身边事尚未明法身向上事因示众曰昨夜雨滂滂打倒葡萄棚知事叫行人拄底拄撑底撑撑撑拄拄到天明依旧可怜生若于此荐得始知有向上事师复曰向上事且置且道如何是法身边事良久喝一喝便归方丈。

　　丙子到峨峰小参

　　师良久策起眉毛云见么某甲曾亲见峨峰和尚来莫道今日始到此中也秪如蹋断千峰转身就父更将个甚么呈似诸法亲聻乃举如意云噫无影枝头凝玉露滴滴能开五叶花。

　　寿昌小参

　　师入堂坐定召云大众是甚么良久云莫被人瞒好复良久云还有一个不受人瞒底么复良久云动着即三十棒众无语师乃起身纵步一匝而立项佩日出从东过西从西过东师云谁恁么穿堂直过佩掩耳归位师云苕帚柄聊与三十佩云和尚莫瞒人好师云随人脚跟转有甚么来繇进云请和尚归方丈师云遮里没有你开口处进云和尚也不可道破师云是你耳聋佩一喝师咄云你遮野干进云过在甚么处师云罪不重科佩云恁么则拆角泥牛翻白浪冲开海底起红烟师云还叫唤那乃云一堂风冷淡千古意分明秪为分明极翻成八不成且道如何得十成去顾视云也须仔细始得遂归方丈。

　　堂中小参

　　过去心已过去电光石火杳难追未来心又未来兔角龟毛挑不出现在心虽现在水月镜花争摸捉良以昏沉成国土散乱作众生释迦从无始劫刻画晦昧之空弥勒尽末后际钩锁色杂之妄仔细简点将来大是开眼作梦秪如今日寿昌又教人参究个甚么虽然如是肯心未许难清业惑之狂倒想不除谁享本来之妙且道作么生参究得肯心自许去一语顿消千古恨自教天下免干戈良久复曰堂中连日亦有省发与有疑情者么首座拟开口师大喝曰看剑便起座曰大众有疑出来问师以如意蓦头便打曰头落也不知。

　　小参

　　一性融通一切性文殊莫出女子定一法遍舍一切法罔明弹指便超脱一身普现一切身瞿昙弄假却成真一命永证一切命坐断圣凡行正令性法身命曾无别日可冷兮月可热不是死中得活人谁能解此问心结遮个结甚奇绝饶是德山托钵与岩头雪峰遮般毒口蛇心毕竟三人证龟不成鳖。

　　小参

　　僧问德山小参不答话和尚今夜还答话否师云把髺投衙进云昨夜不期山上雨满溪流出落花香师云担枷过状赶出去进云行行不借双关路钩锁从教直下抛师云罪不重科进云采叶弗将题姓字恐随流水到人间遂礼拜师云一个大禅堂两边列长床一个圣僧一炉香日有日光夜有夜光三时粥饭叮当响四时止静响叮当一任剔起眉毛竖着脊梁捏紧拳头钉定脚桩你要行也不妨立也不妨坐也不妨卧也不妨只有一事汝等也须仔细承当且道承当个甚么良久云黄连树上出生姜复顾众云是事且置只如汝等久在此中毕竟于自己分上事作么生僧答语狂乱师切齿痛责云汝等在此所为何事肯自欺瞒作此大妄诳语汝等正如新官上任一等无赖之徒偏去告哄状考问将来何曾有一点真情若遇清正之官岂容汝如此奸伪是必处汝以重法也知么况从上古人出世种种施设无非欲使人发明本分大事如有对头人闭门在屋里坐有人必欲与彼主人相见一回或用瓦子敲其门或用石用木用棒用喝或叫唤其名或好言诱引或恶口骂詈或投名刺或传书柬或亲抵其门或差官擒捉或围屋搜拿种种施设不过要他屋里主人相见一回便了何曾有实法哉是故古人或良久默默或扬眉瞬目或拈锤竖拂或打鼓吹毛百般拈弄正打傍敲全机密用亦无非欲人发明自己主人本命元辰一回亲见便了岂可执定一法为何如乎然古人师资相求皆是一段真实心不欺诳心不瞒昧心始得机教相投针炙中病不是妄呈妖异互相惑乱也汝不见世人欲听响卜与祈神梦者乎亦必斋明盛服端肃身心或求功名或求子息或求货财或求仕进必须明告其心谨白其事以我精气合神人之精气以我灵机动神人之灵机始得感应道交朕兆发见虽其言似吉似凶似好似恶当下不可测度及其机缘时至明彰较着毫发不爽乃知神人不我欺也又有一等欺心罔圣之徒不畏鬼神恣行奸伪每欲托梦于神人而神人安肯授汝之正梦哉即使神人授以屎尿令彼食啖而彼心亦自知其为恶或有问之乃佯为大喜曰昨夜梦神君延我明堂揖我上座奉我以如意之珠赠我以彩毫之笔欢喜袖赞而慰谕我将来有大显贵有大受用此必他日有灵验乎世间痴人闻其神人待彼如此是必大显贵也乃为捧拥奉承无所不至矣呜呼如此等人岂非天地间之大妖孽大奸险天地鬼神之必诛戮者哉彼自以为得计又安知恶不积不足以灭身乎噫慎之慎之生死海中不能奋然自出者正以自欺自昧自沉自没不受人之提拔也谁奈之何谁奈之何。

　　为福山大众授记早参

　　师升座为大众命名毕黄司理问云真佛无名为甚么安名立字师云圣圣相传缘生无性进云天上无弥勒地下无弥勒且道谁与安名师举手云谢居士好个问头进云灵山一会俨然未散师合掌云我不敢轻于汝等汝等皆已作佛公便礼拜师下座。

　　塔楼峰小参

　　师云会么雨打虚空湿自愁无晒　急敲石火烘汗滴龟毛上遮一滴西天东土真消息。

　　匡山圆通夜参

　　藏舟于壑藏山于泽夜半有力者负之而趋其昧昧者浑不知也又安知藏天下于天下旦能握其机乎其机是甚么人能握良久云昆仑骑象藕丝御就里抽牵意自殊。

　　除夕小参

　　师卓拄杖云百丈大师云今朝腊月三十日到来大众作么生折合去僧问年尽月尽日尽时尽恰好一句请师速道师云爆天惊碎五须弥进云马耳峰高云不断一溪流水古今然师云划断千峰更许谁进云等闲识得东风面万紫千红总是春师云太早生师复云同门出入夙世冤家末后牢关如何透脱透与不透今日总要向圆通手里乞命众无对师云会么抽刀不入鞘万里髑髅寒卓拄杖入方丈。

　　癸未主灵谷堂中小参

　　师入堂众礼拜立定师良久云正当与么时何如复云剔起眉毛复云立定脚跟复云是甚么复云动着三十棒复云还有入得虎穴者么还有下得龙潭者么还有登得刀山者么还有上得剑树者么复云动着丧身失命复云是甚么得恁么利害聻直须向遮里透过始得消此业识始得了此生死复云万古碧潭空界月再三捞捷始应知有僧欲出问师曰若要我说破须哑却我口若要你领会须坏却你心毕竟作么生不许夜行刚把火大家吹灭暗中行良久复云到遮里虽则忍气吞声必须得个出身活路始得不然自欺自陷又争怪得山僧大众须猛力斩截你自心上底偷心活路与向外驰求底心则单刀直入不顾危亡杀出生死重围始保你有个出身活路始保你有个完全性命猛之猛之毋自失误。

　　除夕小参

　　末后一句始透牢关今当腊月三十夜汝等诸人作么生折合去良久云若在遮里透去始有转身吐气分不然如世间人到今夜业债缠身安能自繇自在而结此局汝等既于此参究果于本分上透得生死圣凡善恶苦乐底心境么若透不得则妄想颠倒将法身流转五道无有已时何日折合得去直饶如静夜钟声寒潭月影犹是生死岸头事直饶你因果历然不落不昧亦未脱得野狐身直饶一丝不挂彻底无依如万里无云青天也须吃棒直饶四至分明中心树子不得为我动着正是垛生招箭未免争端直饶破衲蒙头万事休此时一切都不会遮瞌睡汉正好烂熟打醒推出门去秪如到恁么田地在我遮里尚折合不得况生死业识未空圣凡情境未透又如何免得阎家老子考较哉秪如在山僧今夜又如何处分此参禅事如军国之事必须考其虚实或有血战汗马之劳或有复土开疆之绩然后享士椎牛论功行赏今到遮里总无甚功绩可见何有北禅之牛可烹何有曹山之酒可饮何有禾山之鼓可打何有德峤之歌可唱以冒昧法喜哉虽然如是不可一例抹杀我灵谷今日结制已至半期肯自施功于无用之地乎若欲珍重其事且放过诸人一着秪如山僧自己为人处又作么生折合去聻路逢死蛇莫打杀无底篮子盛将归。

　　甲申径山堂中小参

　　师顾云还有上天无路入地无门无栖泊无奈何者么此正是汝等放身舍命去处僧出礼拜师便打僧云六桥俱断时如何师打云还断不断僧又进语师又打云你又捏怪作么连打退复云若要急切打发直须拼却性命始得山僧今日见磬山录中有示众举雪峰问僧甚么处来僧云浙中峰云船来陆来僧云二途俱不涉径山看到遮里谓雪峰行棒已迟也峰云争得到遮里僧云有甚么隔碍峰打趁出去僧过十年后再来径山道遮僧又来是甚么心行峰又问甚处来僧云湖南峰云湖南与遮里相去多少僧云不隔径山道遮里亏了雪峰又放过他峰竖起拂子云还隔遮个么僧云若隔即不到也峰又打趁出径山道天下参学人往往向遮里打失眼睛此僧往后凡见人便骂雪峰径山到遮里却疑着遮僧得恁么痛入骨髓那一日有同行者闻之特去访乃问兄到雪峰有何言句便如是骂径山道遮僧果的亲见雪峰来遮里便好与雪峰报冤以一顿痛棒将同行打出岂不胜于痛骂哉他遂举前话乃被同行诟叱与他说破径山云却反被人坑陷遮僧乃自悲泣尝向中夜焚香向雪峰遥礼径山道遮里更是坑杀人磬山云雪峰老汉行其正令遮一条白棒不添德山之风可惜当时不遇其人重重蹉过遮僧既不惮劳苦拨草瞻风何其卤莽以至如斯及遇同参通个消息悔之晚矣虽然此犹是君子禅也若是今时不服善者宁招谤法之愆永无悲泣之事可见今人不如古人多矣大凡参学须自具眼目莫当面蹉过以贻后日之悔今日有新到者么众无语乃复颂云憧憧往返隔千山觌面相承与话难不得知音痛呵叱到头终是一颟顸师云大众汝等还见磬山和尚今日特地痛相锥拶么所谓大事未明如丧考妣同门出入夙世冤家汝等真个为己躬事肯如此僧头头痛切乎真个为生死心切必须不顾性命始有透脱一路径山亦有一颂好生听取父母之仇不共天提刀必报此深冤忽然撞着真头对性命元来不值钱众中还有性命不值钱者么出来为雪峰与遮僧雪屈众无语师掷下拄杖良久一僧拈起递与师师接过便打僧云和尚打某甲作么师又打云你是那个众俱礼拜师云放过即不可一齐打赦而出。

　　堂中小参

　　参学须先有个痛切心伤感心如雪耻报仇底人始能斩截生死顿明心性不见德山号周金刚为蜀中义虎闻南方有直指人心成佛之说乃谓魔鬼子敢自妄言吾当往搂其巢穴灭其种类以报佛恩遮个便是能与佛祖为生死冤家者也及遇婆子买点心被他问金刚经以三心不可得上座要点那个心直下便打折了金刚担子矣若是如今弄虚头禅客便好劈面一掌或推倒点心架子去何肯轻放过他此古人不亲见得决不肯自欺也乃到龙潭正以不见自己落处问云久向龙潭及乎到来潭既不见龙又不现龙潭不合为他下注脚曰子亲到龙潭若是今人便拍盲领会曰不见处便是我亲见也即死在他语下瞎弄将去又安肯必须亲自见得乎于是乃亲依龙潭一夜因接纸烛蓦被潭吹灭乃大悟曰从今不被天下老和尚瞒也以故龙潭大称之曰可中有个汉牙如利剑口似血盆于孤峰顶上呵佛骂祖去在使德山当时无搂人巢穴灭人种类之痛心到此焉能为婆子搂其巢穴又为龙潭灭其种类而立地如狮子之出窟宝剑之挥空乎此皆其痛心伤心不欺心之所致也又岂别有参禅之法乎又如临济亦无别参禅法只是一个不肯自欺当三遭痛棒不得　地痛快终不肯妄意领略必须于大愚言下顿悟老婆心切然后得大痛快始能于黄檗面上捋虎须也是彼何曾因参玄要宾主人境照用而后始顿悟哉佗大彻后得座披衣自解作活而生擒活捉天下英雄全是遮些子锋芒彼又何曾以死语死法系缀于人乎今人皮下无血无为生死心不去本分上一口咬断却如狂狗逐块咬他语言文字道理机锋以为参禅真个掩彩杀人如何得到德山临济底大用不见古人颂他一拳拳倒黄鹤楼一踢踢翻鹦鹉洲有意气时增意气不风流处亦风流盖从上诸祖只是与人助得发机如放大铳炮相似你腹中无许多猛烈火药我虽有火引如何点发其惊天动地之势你果有古人如此痛愤伤感自能触发得大彻大悟也只此一个痛愤感伤便是拨乱反正定国安邦之真作略也乃喝一喝而起。

　　振宗杰禅人为父郑仲翁五旬请小参

　　顶天履地须知身自何来立意成人应识本之所在识本于一念未生之前则生死圣凡全机超越知身于父母正生之际则世间出世当体圆明所谓识心达本源是则为沙门岂寻尝之所能哉今日是大杰禅人生父郑仲翁知命之辰自念少入空宗未酬罔极特求径山为父母授记命名大高大厚盖欲报其双亲如覆载也秪如杰禅人在浙其父亲在蜀不啻数千里之隔况此身心本不相代如何能使其父增此慧命若于此有个透露乃知天地与我同根万物与我一体岂有骨肉天性不可以当体感通虽然更须知吾宗别有不传之旨昔僧问曹山子归就父如何父全不顾山云理合如是僧云何成父子之恩山云始成父子之恩僧云如何是父子之恩山云刀斧砍不开诸仁者你看他古人敲唱同时着着皆是亲悟亲证若非全机超越安见得有斧斫不开之妙密乎乃说偈曰祖父从来不出门儿孙得力始为尊了知斧斫不开处厚地高天共报恩。

　　丁亥报恩结制堂中小参

　　良久云正当恁么时何如杖人性命在汝诸人手里汝诸人性命在杖人手里我要与你生作么得同我生我要与你死作么得同我死直饶能同我生同我死我要与你打个开交你又作么得同我打个开交击竹篦子云点即不到复击竹篦云到即不点度刃冲流雷挥电卷到遮里也须是拼得性命底绝后重苏始许他通此消息复举僧问赵州狗子有佛性也无州云无忽然绝后苏来又作么生复云险僧问赵州狗子有佛性也无州云有忽然绝后苏来又作么生复云险僧问赵州如何是西来大意州云庭前柏树子忽然绝后苏来又作么生复云险僧问赵州万法归一一归何处州云我在青州作领布衫重七斤忽然绝后苏来又作么生复云险忽有个汉闻我恁么举不惜性命向前掀倒杖人禅床又作么生乃拈竹篦拍地复打云放过即不可复云险抛下竹篦归方丈遁庵随入方丈礼拜师擒住云狗子有佛性也无速道遁云道甚么有无师云你犹作道理在速道遁云道不得师云为甚道不得遁云道不得师云你为甚又道得遁云领师便打云领个甚么遁拟对师又打云我要你向遮里绝后苏来许你亲见赵州遁礼拜师又打云直须向遮里跳出始得师复顾出之旻昭蓲伯幼仁诸公云赵州一任道有道无杖人不许你等道有道无别道一句来看不然汝等也须防我杖人毒手始得众礼退遁庵即笑峰。

　　杨龙友监军太夫人作五十三参会设供请小参时天正亢忽得雨

　　师云一句全提超今越古六种震动吟龙啸虎忽尔南山起云北山下雨且喜点点滴滴不落别处与法流相接而黧奴白牯却似知有耕翻故园田地使一切种智得生实性净土卢舍那如来与十方诸佛不动寂场坐普光明殿却不知有文殊普贤及十方尘刹大菩萨各各狮子哮吼象王起舞谁知遮个莲华藏世界根源皆生于香水海中全是遮一法雨之所傅哉善财童子承佛威神而称赞曰奇哉世尊自我一念圆明游历三千大千世界乃至南询一百余城遍参五十三大善知识教我观察若圣若凡若僧若俗若男若女是皆称性平等法门自本自枝自花自果乃至法身慧命功德相好眷属劫数国界庄严寿量差等皆是一点圆明无今无古且问在会诸公曾会否楼阁重重是谁吞吐。

　　丁亥主天界慈秀法侣偕赵梧岗徐祥宇众居士请小参

　　坐久却成劳出门又是草风吹琼树枝红日碎杲杲昔夹山与定山同行言话次定山曰生死中无佛即无生死夹山曰生死中有佛即不迷生死互相不肯同上大梅山见常公夹山便举问未审二人见处那个较亲梅曰一亲一疏夹山复问那个亲梅曰且去明日来夹山明日再上问梅曰亲者不问问者不亲夹山住后自云当时失一只眼雪窦云当时换得一双眼山僧云定山只见锥头利夹山不见凿头方那堪便问谁亲所谓一字入公门九牛拖不出大梅虽似当断不断不同德山临济用事然其陷虎之机杀活有在秪如雪窦道他换得一只时还有简点得出者么若有亦许他换得一只眼。

　　小参

　　山僧今日午前写书午后与人说话直得口干舌燥到晚来幸自可怜生无一星子事汝等无端将那无血性底死牛皮打得轰轰响又牵引出老汉来大家攒簇做一块生且道为个甚么事有甚么亏负汝等处有甚么欺瞒汝等处汝等又欠少个甚么大家吃了现成饭问我讨甚么碗汝等自看大家在堂内底个个睁起眉毛竖起脊梁咬定牙关捏紧拳头如尿床鬼子相似是何道理堂外底担柴底担柴运水底运水烧火底烧火煮饭底煮饭你来我往打躬作揖撑撑拄拄忙忙憧憧是风耶是颠耶做尽模样弄尽精魂从朝至暮毕竟是个甚么事与本分上还有一些交涉也无到遮里还用得着个甚么假借人个甚么行住坐卧语默动静穿衣吃饭屙屎放尿遮里何曾因人说破借人气力你即不参不究你底主人公本来面目亦何曾失来只今佛祖出世还有加损你一毫来一切语言文字道理知见玄妙机锋于你六根门头八识心中有三毫加损也无即汝等无始劫来不是才得为人三途六道一切异类无不变弄过来何曾奈得你何阎罗大王牛头阿旁何曾奈得你何镬汤炉炭刀山剑树抽肠拔腹碓捣磨挨无所不为乃至披毛带角受尽苦楚何曾奈得你何直至如今依旧恰恰好好地依旧业识茫茫地还是你今日累我还是我今日累你你也没奈我何我也没奈你何若了直下各自了去不了一任七颠八倒去我也是为他闲事长无明徒怕虚空烂坏与镜花水月耽忧与梦幻泡影吃力着甚死急大家散去免教特地相赚误也僧才出师便打僧云此是第二等师连打云一任你第三第四第九第十僧云毕竟是第二等师又连打云我与你第一等上上等无上上等与你有甚交涉一顿打出又僧出云某甲今日谢和尚慈悲师打云我有甚么慈悲僧云打得痛快师又打云有甚痛快复一顿打散。

　　戊子太平无相寺非远净修偕杨元长请小参

　　鼠咬头巾破火烧裙带香遮些消息子不待更商量非远昔来石耳峰前正值猛虎当路今到灵山堂上方逢毒鼓惊天到遮里直须拼得性命全机拶透始有出身处会么欲知急切相趋事鞭起泥牛耕石田。

　　为无可智公圆具小参

　　师击尺云善哉时哉撒手不易是谁肯上县崖全眼用偏本于正人夙愿淅米矛头炼成郁刃舍身药树即全其天信是本事修行妙在藏机敝垢将谓一笑入云中恰好聚头来屋里果然放下十八界何须瓶泻二千酬峰头澥底蹈过扬尘上律下袭同参不二且道万世旦暮遇者如何乃击尺云震醒遍界了也。

　　甲午主博山小参

　　宾头卢尊者应阿育王斋乃策起眉毛云大王会么我于阿耨达池龙王请佛斋亦预其数遮个臊胡子虽则冷面热瞒却能撩人巴鼻何如我博山座下有个老骨董不学长汀子于十字街头伸手乞人一文钱偏于龙象蹴蹋底脚跟下紧峭他底草鞋也不曾放过一个今当从心之年却做些馒头锤子与一众横咬竖咬忽然咬着舌头乃知老骨董有红线穿人鼻孔在杖人不免打个呵呵且道笑个甚么一把柳丝收不得和烟搭在玉栏杆。

　　室参

　　欲行奉马当食进盐王索仙陀婆智乃在机先凤林关键太密十字街多白拈灵龟脱壳方堪占不卜孙膑无饭钱况乃久雨不晴打湿眉毛无处晒眼只得横眸读梵字弹舌念真言争奈吹火长尖嘴柴生满灶烟。

　　雨后小参

　　卓拄杖云天晴日头出雨落地下湿可怜见打失了许多人眉毛脚跟也六祖问南岳甚么物恁么来当时便好打何待八年后始道得个说似一物即不中堪作何用先博山逢人便道一口气不来毕竟向甚么处去当时便好打何待黑牛卧在死水里更不见出个蹄角蹋杀天下人去如今还有与六祖作主与先博山出气者么出来与拄杖子相见放过即不可拈拄杖将大众打散。

　　枯堂请小参

　　召云大众脚跟下事作么生众无对师云剔起眉毛看已蹉过也复击如意云天不能盖地不能载可笑韶国师无钱做卖买无端撞着把破木杓底老龙牙两个漆桶浑不快直饶向曹源一滴水里翻身依旧赤土涂牛你分付汝等横三竖四中切忌被那没面目大王捉败。

　　寿昌使至小参

　　举玄沙遣僧致书上雪峰峰揭开缄见三张白纸乃拈示众云不见道君子千里同风沙闻之曰山头老汉蹉过也不知杖人云以寻常观他父子大似家富小儿娇殊不知雪峰惯撒漫天丝网玄沙却肯向明眼人前打失鼻孔今日寿昌成长老遣使到博山为杖人作供乃有一牍即以火焚之不妨千里烧却人眉毛但汝等吃他油面　子切忌东屙西屙。

　　田寮请小参

　　举雪峰一日云此事如一片田地相似一任众人耕种无有不承此恩力者玄沙云且作么生是一片田地峰云看玄沙云是则是某甲则不然峰云你又作么生玄沙云秪是人人底师云一千五百人善知识父子亲承作恁么举止虽好一片田地未免互相荒弃若问博山作么生是一片田地便与一棒教他知些痛痒则种田博饭有余力鼓腹讴歌乐太平。

　　王居士请小参

　　闺中产难妇人底三昧堂上饱暖底长者不知堂上饱暖长者底三昧门外托钵底殃崛尊者不知门外托钵殃崛尊者底三昧灵山打瞌睡底老瞿昙不知灵山打瞌睡老瞿昙底三昧新撞出娘肚皮底孩子不知新撞出娘肚皮孩子底三昧无人能知独有我遮拄杖子能知忽有僧出来道彼此三昧各各皆不能知如何和尚底拄杖子却独能知便好与他痛一拄杖看他知不知待他更开口又与他一痛拄杖何故博山三昧从来别拄杖偏能决是非。

　　客至小参

　　闻声悟道见色明心古人恁么道已是将白净人捆缚了抛向粪坑里浸杀安能使彼横身物外别出杀活之机昔玄沙和尚一日见三人新到遂自打普请鼓三下却归方丈新到具威仪了亦去打普请鼓三下却入僧堂久住来白沙云新到轻欺和尚沙云打钟集众勘过众集新到不赴沙令侍者去唤新到才至法堂却向侍者背上拍一下云和尚唤你侍者至沙处新到便归堂久住乃问和尚何不勘新到沙云我与你勘了也师云玄沙门庭虽峻自有高宾其落节不少然而炉鞴之所钝铁尤多博山遮里则不然今日亦有故人新到一见即勘过了也何必大惊小怪击鼓敲钟于雪上加霜且道博山有甚长处寰中天子无私敕塞外将军令更严。

　　山下设供小参

　　举龙潭一日问天皇云某自到来不蒙和尚指示心要皇云自汝到来吾未尝不指示汝心要潭曰何处是指示皇曰汝擎茶来吾与汝接汝行食来吾与汝受汝礼拜时吾与汝合掌汝更疑何处不是示汝心要潭忽然大悟笑岩拈云龙潭恁么问天皇恁么答若不悟去几成世谛若实会得凡圣秪有虚名迷悟皆为剩法若实未会不可瞎驴趁大队师云大小天皇虽则一期点化争奈将石头一宗打破狼藉那堪笑岩又向粪埽堆头添了许多臭秽熏人博山恁么道汝等又向何处措手足众无对师云各自散去切忌磕破瞎驴鼻孔。

　　落堂小参

　　卓拄杖云我有一句到你不如拄杖子一句到你拄杖子一句到你不如你一句到拄杖子如何得你一句到拄杖子良久复卓拄杖云拟议打折你驴腰你又作么生　跳得。

　　夜参

　　达磨独自面壁鲁祖逢人面壁杖人与汝等每日面面相见还与古人有同别也无若是同则古人恁么生无乃多事若是别杖人恁么道其意谓何汝等还简点得出么若捡点不出放待冷时看。

　　半期小参

　　紫湖禅师一夜大叫有贼大众皆惊起紫湖于法堂前捉住一僧曰贼在遮里僧曰某甲不是湖日是即是你不肯承当师曰我闻紫湖有恶狗善能咬人性命原来也只是吠声无能啀实虽然做贼人心虚暗地里咬死一个半个也不见得我博山门庭广大不养此物只有一把吹毛利剑挂在冷处有不识好恶者犯其锋芒教他自丧身命我遮里不动声色坐致太平汝等大众也须防慎始得。

　　立两堂小参

　　南泉两堂衲子争猫不知争个甚么南泉提起猫云道得即不斩众无语泉即斩却师云大小南泉没奈船何打破戽斗猫子有甚么罪晚间举似赵州州脱草鞋头戴而出泉云子若在救得猫儿且道果救得救不得赵州是甚么心行大似个帮恶的秪如猫儿已斩也草鞋已戴也两堂僧又作么生杖人今日重新举似放过则不可一时趁散。

　　晚参

　　明镜当台纤毫不隐灵锋出匣凡圣不存须知向上一机如击石火闪电光相似还有转得身吐得气者么良久云没孔锤礼拜了退。

　　避暑庵请小参

　　洞山门下寒暑到来寒则寒杀阇黎热则热杀阇黎遮老汉太煞利害若恁么则尽大地皆无一活人也曹山门下天时热极却教人镬汤炉炭里回避使众苦不能到遮老汉太煞偷心秪遮镬汤炉炭还容你躲根么若于此二则公案透得许汝等向东山水上行与诸佛共一出身处若也不能透过秪恐八苦交煎教你求生不得求死不得纵有薰风自南来殿阁下那到你乘凉在秪如博山门下又作么生金镞惯调曾百战铁鞭多力孰能仇。

　　六月晦小参

　　解白玉大连环开黄金无缝锁也须是个超绝佛祖底妙手今日六月小尽一年已瓜分半个去也鸡足山中饮光尊者作么生思量兜率天上逸多大士又如何计较秪如壁上挂钱财老鼠咬腰带遮个消息也须透过若透不过问取西楼笑长老师归方丈笑公随进师曰如有人问长老壁上挂钱财老鼠咬腰带是甚么消息如何答他笑曰直得禅床震动师曰秪如天上无弥勒地下无弥勒时是谁禅床震动笑曰多烦和尚挂齿师曰恁么那笑曰谁敢击雷门师微笑。

　　徐门请小参

　　庵提遮女问文殊明知生是不生之义死是不死之义如何又被生死之所流转文殊云其力未充杖人云当时只合扣齿三下进山主亦以此义问修山主修云笋毕竟成竹去如今作篾用得么进云老兄欠悟在杖人云我只将一把稻草与他修云老兄又作么生进以手指云遮个是监院房遮个是典座房修即礼拜杖人云我只震声一喝大众汝等若于此三转语荐得许你与古人各有出身活路汝若不荐且一坑埋却。

　　室参

　　岩头云大统纲宗先须识句杖人云识得句门里有出身之路识得宗身里有出门之机僧问岩头古帆未挂时如何小鱼吞大鱼进云已挂后时如何后园驴吃草杖人云且道此僧具何知见能恁么问岩头具何宗旨能恁么答在吾人分上还有交涉也无有交涉试拈出意旨来看无交涉则古人如何敲唱既在我博山门下也须出些手眼始得忽有问杖人古帆未挂时如何向他道锦绣银香囊风吹满路香古帆已挂后时如何杖人云寄言十八子好好事潘即。

　　重阳解制小参

　　卓拄杖云兔老冰盘光滴露鸟栖琼树影翻空重阳桂菊交相发倚杖看来笑独浓笑个甚么博山夏中结制火伞炎炎飞冷雪白玉驹儿流汗血博山秋深解制霜轮寂寂散香彩黄金索子须自摆就中更有末后牢关须知有时解期不解人有时解人不解期有时人期两不解有时人期两俱解于此一一透得拄杖子不妨当堂分付其或徘徊未免羝羊触籓徒望冲霄鸾凤复卓拄杖僧问如何是期解人不解师云花开叶落浑闲事纵目其谁与己亲进云如何是人解期不解师云烟云渺渺关山隔能作生涯孰敢欺进云如何是人期两不解师云折角铁牛鞭不起无腔牧笛漫相催进云如何是人期两俱解师云浩荡乾坤随放步吹毛不露太希奇。

　　丁酉主皋亭崇先寺小参

　　敲如意云此事如击石火闪电光无论构得构不得不免丧身失命举紫湖和尚夜半大叫有贼一众皆惊走湖蓦遇一僧捉住曰贼在遮里僧骇曰某甲不是湖放手曰是则是只你不肯承当师云大小紫湖龙头蛇尾无杀活手无端与贼过梯若是崇先待他道不是即便推倒曰你遮贼走向那里去亦不负下手一场也虽然秪如今日捉住汝等又作么生好乃喝云饶你度刃冲流早落遮个坑里。

　　近庵请小参

　　英雄不作欺人语英雄不作欺人事秪如世尊于诸佛大集会处绝世英奇不知多少独一女人得近佛座入定文殊称为大智乃不知其得何三昧世尊既命文殊自出其定问之及文殊用尽神力竟不能出世尊却云非但一个文殊直饶百千文殊亦出不得遮黄面瞿昙岂不将人玩弄复曰下方有罔明菩萨始能出之罔明至果一弹指便出彼定汝等看遮一棚傀儡各有线索当在何处世间英雄尚不肯欺人而出世佛祖肯自欺欺人乎设使现前有一衲僧突出道老汉不得东扯西拽或喝一喝或弹指一下或拂袖打之绕如此还了得此淆讹么不如此毕竟遮段公案如何剖判汝等试自简别看若简别得出不负我崇先杖子与汝点头如简别不出更须猛着精彩莫被自己瞒顸好。

　　荐亡小参

　　向上去高且清向下去厚且宁中间去和且平迷时去纵横皆惑乱悟时去逆顺尽神明夫如是安得透脱迷悟贯彻圣解凡情顾大众云大千世界拈来如栗米大打鼓普请看漆桶不会忽有灯笼沿壁上天台大叫曰通玄峰头不是人间心外无法满目青山左边被寒山打一巴掌右边被拾得打一苕帚翻个筋斗下平地复叫曰灼然三世诸佛不知有黧奴白牯却知有又遇着骑虎老丰干笑云莫道山僧饶舌汝蔡示桥一队居士也须吞得浪杖人棘栗蓬透得金刚圈始可与你向毗卢顶上逍遥去呵呵觌面相逢何处去知音知后更谁知。

　　一七小参

　　一二三四五六七万仞峰头独足立翻身撞倒老空王捉败真赃还叫屈谁见此真赃谁雪此冤屈欲识精金火里看杖头有眼明如日。

　　室参

　　赵州在厕坑上呼文远此处不可与说佛法文远于狭路傍把断赵州要讨个公验此是镇州萝卜头开花青州布衫里石被皋亭抛向东洋大海底惹得铁牛背上蚊子飞到十字街头自歌自唱云土旷人稀相逢者少汝等遮队没料掉禅和子在长连床上打瞌春那知有恁么事。

　　堂中小参

　　昨夜三更失却牛天明起来失却火王老师卖身无人酬价未遇甘贽行者到留得灶上个破锅不见山门前御龙桥畔草离离金家堰每有卖糖人打锣子向遮里过此中有一僧闻此锣声却于糖上着到将一文大光钱托道友买一块来压馋此友过手掷地曰若作一文钱会入地狱如箭射此僧猛省曰捉败我偷心也杖人闻之乃呼此友来问曰是你恁么点发他么曰是被杖人一顿打趁出去汝等还有知此消息者么。

　　结七小参

　　三七日前释迦掩室于摩竭三七日内海底波斯嚼生铁三七日后大家笑龟不成鳖无论是七后七前只要你自奋自烈不有伤心人争解死冤结说甚么为人须为彻杀人须见血若作一场鬼戏徒自掉棒打月。

　　照空领葛龙泉众士请小参

　　梅花未发谩取影于临水横斜春色如分任寻芳而乘与傲岸此时霜风虽凛且喜参谒犹多近乡金堰更奇特能问西来意若何欲指彼庭前柏树子恐赚他缺齿老达磨何似相逢开口笑敲得寒冰煮活茶呵呵呵痛快么千古风流属作家。

　　室参

　　异方穿心国有一好事自以出人头地者忽被大鹏金翅鸟擒向虚空抛掷寻落下我震旦国中彼陡见此中人个个胸次严密浑无缝隙乃诧曰原来遮伙人皆是一窍不通者中有个眼光烁破四天下汉迎风与一痛掌直使血流披面疾奔杖人处叫屈杖人曰你道遮一掌打着阿谁彼人目瞪口呿杖人曰徒自仰寒空那讨金翅影。

　　除夕小参

　　百丈老汉不识好恶却于腊月三十日夜始问人作么生折合大似老鼠尾上系研锤若是趁狗迫墙掉过头来性命却在他口里云门道日日是好日时时是好时也是锦井限人寿昌云是遮等过日子不是遮等过时光未免金鎞刮目北禅欲烹露地白牛与人分岁正是穷人多诈遮队老古锥多处添些子少处减些儿自谓有杀活手眼消不得杖人一笑荐得此笑许他做个本色衲僧脱脱洒洒去若也不荐明年更有新条在引得春风笑不休。

　　晚参

　　举秀才问长沙弟子只见千佛名经不知居何国土亦化物也无沙云秀才曾到黄鹤楼否曰曾到沙曰崔颢题诗后还有人题否曰无沙曰得闲题取一篇好师曰岑大虫洒食大地皮毛有滴血落处可成甘蔗种族若是我但呼秀才待应喏便向道你好个彩头一试便中状元颂曰饱腹文章半字无俨然殿试便傅胪春风得意马蹄疾一日观花满帝都。
嘉兴大藏经　天界觉浪盛禅师全录


　　天界觉浪盛禅师全录卷之七

　　门人　大玺　大量　大臬　大汕　较

　　示众

　　处州龙泉西寺孤舟和尚请为众证戒示众

　　僧问悉达才生如何便手指天地师云撞出娘皮袋进云如何是天上天下唯我独尊师云磨刀恨不利进云一棒要打杀时如何师云忍痛叫苍天进云后来又观星悟道是如何师云驱雷打梦人进云特地出世说三乘法为人时如何师云开眼尿床进云既如此今日堂上和尚请大师证戒又作么生师云点灯照人吃饭进云如今白日青天又如何师云突晓涂中眼不开进云如何是金刚自性戒法师云胎中童子眉如雪进云恁么则洁白身心绝点埃也师云夜半金乌带雪飞进云飞向何处去师云草里汉乱跳作么僧云括苍千古风流事今日龙泉唱独高也师云且待冷时看僧礼拜师云昨日已与诸兄弟满口道破也今日又要梦笔杖子为汝等斩新敲磕我问你等脚跟谁无立地也要有处出身顶门上谁不撩天也要有处开眼到遮里直须不行心处路而得纵横不挂本来衣而得严密虽不如恁么而得透脱切忌未生时而有杀活如此持得证得则不负卢舍那如来当当常有因当当常住法身而能出入华光三昧戒光从口出与十方诸佛作心地印也挥尺云会么一毛端上开心眼梵网光中笑杂华。

　　偕黄心镜到松林寺访本静老宿请示众

　　相将策杖访同人猛虎当途松色新何事猎徒先逐去不令吃我杖头亲只如昨日途中撞着大虫时如何静老出众作虎声师云假老虎威作么宿云也须识法而惧始得师曰恁么则当机不让也宿云丈者是甚么心行师云老宿惜取牙爪好宿礼云作家作家师笑曰取笑旁观乃云工部山前与公眉毛厮结寿昌堂上犹能追我步趋各自转过身来且喜更自深入梅子熟也未索核喜有庞公腊月火烧山祖意还他香老到遮里搜尽旧时骨董重添雪夜红炉还有辨别得宾主互换句子者么宿拟出众师云老宿合取口好宿笑曰大众礼拜了去。

　　壬申龙湖垂示

　　师良久云大众见么龙湖和尚又来也虽然一回相见一回新也须道个不审始得乃拱手云恭启宝筏大师时当仲夏炎热伏惟趋居万福忍坐此大火宅现清凉月吹微妙风使十方尘刹诸佛及一切有情各得欢喜利益善哉善哉大众龙湖宝筏原是山僧一人如何特地自分宾主聻若向遮里会得正好把臂并行其或未然且参透遮不触背句来我方丈与木侍者相见便下座。

　　黄檗落堂示众

　　师云马祖开选佛场要人人学无为而心空及第石霜建枯木堂要人人休歇去而绝后方苏今日龙湖乃于黄檗山上立铁汉堂个个须如生铁铸成拼着性命共相挨拶所谓直取无上菩提一切是非莫管你大众果能办此铁汉心肠直教世界身心一时坐断岂不立地心空万机寝息如演若多之狂心顿歇哉僧问狂心作么生得歇师云吹灭灯去打破镜子去铁佛头上屙屎去进云某甲不会师云难道屙屎也不会僧归众师乃云钟楼念赞口喃喃床下栽菜叶斑斑猛虎当衢谁敢犯胜老坐赢黄檗山参。

　　室中举示梅李

　　举昔日世尊欲将诸圣往第六天说大集经敕他方此土人间天上魔王外道狞恶鬼神悉皆集会受佛付嘱拥护正法设有不赴者四门天王飞热铁输迫之令集既集会已无有不顺佛敕者各发弘誓拥护正法唯有一魔王谓世尊曰瞿昙我待一切众生成佛尽众生界空无有众生名字我乃发菩提心天衣怀云临危不变真大丈夫师云龙湖则不然若果有真丈夫魔王则应出众云瞿昙我当断尽诸佛命根扫空十方刹土无有佛生名字始快我心正恁么时代世尊着一句甚么语始得乃作金鸡叫一声云天明了天明了大家起来作事好珍重。

　　开示

　　僧问某初入禅堂不知如何用心师云你欲用那个心曰不知师云谁教你入禅堂你入禅室所为何事曰求参禅师云禅与你有甚相干要参他曰为生死不明师云你只今有甚么生死不明曰生不知来死不知去师云你只今来来去去是那个作主张又谁教你恁么礼拜参请曰正乞和尚慈悲开示师云只今那个是你迷不了底本心曰不知师云是谁见闻知觉是谁语默动静是谁喜怒哀乐是谁拖死尸走曰莫即此便是迷不了底本心么师云父母未生前遮个见闻知觉底语默动静底喜怒哀乐底拖死尸走底在那里安身立命曰不知师云只今日醒夜寐那个是不生灭底主人公曰莫即在日醒夜寐中为散乱昏沉所迷倒否师云死了烧了四大分离了遮个散乱昏沉所迷倒底又在何处去也曰正是遮里不得明白师云见闻不脱如水中月心境两亡谁彻不彻所以先圣直指人心见性成佛只贵当体便见因人机智迟钝不能当下脱然反于心境照应中更起知见思量分别取舍结成五蕴幻妄展转与本心愈远不能顿歇狂迷所以无可奈何乃复教人外息诸缘旋机自省看当下是生是灭是有是无亲见一回自当顿绝又因学人拨置不开乃就彼纷飞杂乱中教他看那个是兵中之将那个是奴中之主毕竟遮兵将奴主有分别否人或执此见闻知觉便是语默动静之主故又教看一念未生前了无见闻知觉时父母未生前了无语默动静时那个是你本来真主面目或人又将心空空想着个虚无境界去做工夫不知又失却现前天真明妙底主人也及至指彼参取天真现前底彼又执着能昭昭灵灵弄精魂者是乃又教看死了烧了遮个昭昭灵灵底又向何处去了此正与彼打破五蕴精灵窟子也若是伶俐汉子何处不可开眼其奈妄惑深重者不能于此透脱反向此中思惟卜度不得已又将一个无义味话头如吹毛剑涂毒鼓者与彼挥舞提撕如何是佛麻三斤如何是西来意庭前柏树子万法归一一归何处我在青州作一领布衫重七斤如此纵横杀活便当立地荡然也不唧溜汉又不肯拍盲死心拼命挨拶只管于古人言句妄自穿凿起疑东咀西咬胡思乱想忽得一转语或别一机锋以为省悟透关或更进言呈解知识乃于当机或呵或骂或棒或喝或正按傍提或敲骨出髓或知非而顿释或见过而深参或激触而发明或困顿而打彻虽则机缘不一是皆痛切为心汝须彻底真参莫自捕风捉影众礼拜师震声云赚杀人赚杀人速退速退。

　　净明刹示众

　　黄连苦甘草甜快将猛火着油煎醋不酸盐不咸猢狲上树尾常颠才拟腰间柯斧烂棋残局破不逢仙不逢仙幸自怜特地眼睛人换去枉教鼻孔去撩天。

　　丙子寿昌示职事

　　人性亘古不磨人命繇心自造如天子敕命臣下有相才命之为相有将才命之为将有六部九卿才命之为部卿有百司庶职才命之为司职惟才之未成命之未下须先立命至才之已成命之已下当自奉命所谓先天而天不违后天而奉天时是也若弃才逆命是谁之过欤故曹洞立君臣正偏之旨盖大有关于世间出世间法也共一各一分即是合尚狐疑耶参同契曰万物各有功当知用及处本末尽归宗尊卑用其语官骸尽职指臂不争其乐何如。

　　堂中开示

　　溪谷传声皆因人之呼应昧己者自惊自怪而魂魄齐飞明镜现像本为物之露呈迷头者自惑自疑而形神俱失不知自心取自心以故非幻成幻法若知不取无非幻则此自心常湛然矣今之坐禅昏乱不明定者虽是夙习现业流识根因未绝亦是见前为生死心不猛切耳为生死心若切则杂想浮昏自然不生如金刚出匣寒光逼人鬼魅邪魔悉皆消殒安能于此张形弄影哉永嘉云大丈夫秉慧剑般若锋兮金刚焰非但能摧外道心早曾落却天魔胆此正直指吾人现前遮一念金刚心也汝等不能顿发真心只去排遣昏散犹如乱军以追流寇而乱军反自为寇矣故必大将军全提正令则军威自严而流贼自败也秪如汝等尝侍立大人之前心上亦还凛然肃静乎亦还颓然昏散乎亦还三业孤迥乎亦还六识分飞乎暂立大人之前尚能惠汝三昧如此又况自能顿起本心金刚三昧王而不能威伏八万浮尘幻想哉复震声曰看是甚么。

　　示学人自看

　　僧问学人不识自己请和尚指示师指火炉曰在遮里拈出一茎毛来看又问如何用工始得亲切师又指火炉曰放一茎毛在遮里去看曰恁么则无有人处也师曰你只今在郡里曰在遮里师曰遮是甚么进曰莫是自己么师曰牛马畜生也有为甚又披毛戴角去曰不知师以如意示曰你见遮个么曰见师曰谁见僧拟议师曰只因你遮拟议所以转见差别转见惑乱转见深远也此正所谓想中物色意里丹青是为微细无明最能遮障我妙明真性不见三祖云归根得旨随照失宗而楞严亦云元明照生所所立照性亡迷妄有虚空依空立世界想澄成国土知觉乃众生若能一念回光返照则当体归根复命而寸方虚空悉皆消殒也又何有梦里明明之六趣哉故信心铭云不用求真唯须息见但莫憎爱洞然明白才有是非纷然失心一念不生万法无咎初祖亦云一念回光还同本得又云外息诸缘内心无喘心如墙壁乃可入道今人只以意言分别妄自比度安得见自心现量之境界哉六祖亦云汝若返照密在汝边如人饮水冷暖自知从上诸祖皆教人返此照心则本地风光自然现前也故曹山有四禁正以参学人心意识之细微路头不绝所以知见横生不惟昧灭法身亦乃为诸浊智流转成种种渗漏去也又安能使枯木生花与此道相合哉又一僧问曰承和尚示学人看自己用尽心力展转看他不出过在何处师以如意子示曰你见么曰见师曰你作么生见曰见他是如意子师曰他何曾说我是如意子秪是你妄生分别所以不见也曰终日见面不见是何也师曰秪为你将见去见你眼上已生了一翳也又安得见此睛明空哉经云见见之时见非是见见犹离见见不能及此岂以眼能自见眼者乎我教你冷地看自己不是教你意里念自己心上思自己以念觅念以心觅心何异畏影逃形形逾逃而影逾多乎如意子失了汝但到处看则见到处想则转不见也若不去寻看但自去想念及你想念既劳则眼中妄见鬼神梦中妄见颠倒必成狂疾不可救也汝但一切放下冷地自看自然海印发光天机呈露那时为汝打破镜子再来与我如意子相见也慎之勉之。

　　僧问古人教人看公案提话头和尚只教人看自己亦有同别也无师曰今日有三四十人下田我见田头在那里东看西看田中人如一棚傀儡相似个个搬弄没有一个不精采你道线索在阿谁手里曰恁么则一堂禅和子底线索都在首座悦众首座悦众底线索都在和尚也师曰我底线索在那个僧拟议师叱曰死傀儡去。

　　六祖云我法门秪贵明心见性不论禅定解脱故彼但教你不思善不思恶正当与么时阿那个是你上座的本来面目亦何曾说不思善恶时即是你本来面目乎即初祖亦云心如墙壁乃可入道亦未尝说心如壁处即是道也盖祖师恐人心涉今时根境迷惑未能返转刀头向空劫前剖出生死伏藏耳故曰横按莫邪行正令大平寰宇斩痴顽今时门头躲根者尚易剿除于空劫前躲根者最难断绝也正云居所谓门里出身易身里出门难自非向铁壁银山迸出金刚王剑安能断此法身上贴体无明哉。

　　师曰个个皆说妄想放不下疑情发不起偷心不肯死命根不肯断你且将你底妄想疑情偷心命根简点出来我看你简点不出秪为你不曾真有为生死心与真到那田地耳若真到那田地自然有真消息也。

　　黄子安问如何得顿发大机大用师曰要到生死结交头上才迫得出亦不是预为扭捏得来者公看水浒传么宋公明命石秀打探杨雄狱中消息要去劫他回梁山石秀才到城官府正恐梁山人来劫狱刻目令先斩之石秀事急忽生一智蓦向法场边高楼上从空跳下大呼曰梁山泊全伙在此满城人各相践踏不知谁是人谁是贼石秀斩其杻械携手直上山去梁山人见之大惊曰设使统全伙去未必容易如此也士大笑曰奇哉师曰更有一段宋江命燕青去请安道全全为一名妓系恋燕青是夜带刀入妓舍将一家杀尽以帚醮血书壁曰杀人安道全大点其烛于中而归及夜半道全乘醉入妓舍方呼娇娇蓦见死尸满地壁上书名直得魂不附体惊走归家叫燕青哥与你上梁山去青故高卧不理全急跪拜哀告青瞪目叱曰你如今肯去梁山了么。

　　师曰个个皆云最初看经教尚有人处尚可理会及看一归何处又无入处看无字又无入处和尚教学人看那个是本来自己又无入处你看一房人皆睡着如何叫张三则张三应叫李四则李四应不是张不是李如何则不应如何叫打劫则大家惊起叫着不着皆是个好消息惜乎自不省悟耳你不看那做贼人忽闻叫着拿强盗贼自不觉神消色丧也如秀才闻叫提学来也自不觉其悚然如我在百千大众前骂人只有那一个动念发嗔是何也盖彼各自有命根所属耳你真为生死心切则鸡鸣犬吠亦自伤心惊神亦自疑情顿发亦自有悟入处隔墙影动疑是人来况一切色相皆是你心相一切音声皆是你心声或叫着你那可思议可分别底本命元辰故有入处故有理会或叫着你那空劫前底本命元辰不可得而思议分别蚊子上铁牛无你下嘴处击如意云会么噫频呼小玉元无事认得声来魂已消。

　　示成峻等参学门人

　　师曰我见古人师资之契真如移花接木其枝根元虽异种及其相接处妙在皮骨精气两相孚合其生生之意乃浑而为一也非其花果种性得真根枝又安可哉若今之师资相承者初心不过欲藉源流法派为异日出世拈香取信于人故强为苟合耳至一等虽藉名分而中心矛盾转面悖戾更不足言矣何曾真如古人心心无欺灯灯不昧如一血气精神之相贯于无穷者哉亦何曾真如古人所谓某不敢自欺此中实未稳当实不敢妄自为人而先师授记不敢违越及与某自有师在而某此瓣香不欲向两头炷者哉吾所谓今之师资但存名器尚有破绽若其神器真种久已混失断绝难可寻讨矣孰能挺然以自求其真授受之慧命者乎正如三代之帝王禅位实乃禅此内圣外王之道也三代已后所谓春秋无义战即有得天下者能有几人是真受天命真禅天位而不为偏安自立者哉呜呼世道交相丧矣虽然人能弘道亦何患于丧乎噫果有能以此道自任者吾深有望于斯。

　　室中诫示

　　功莫大于重法罪莫大于欺心从上佛祖出世无非欲人重此法而不欺此心耳舍全身而求半偈断只臂而乞安心所以法乳涌于一时慧泽传于万古此非精神气昧真正种子之不断绝乎吾子能不自欺其心而重吾法至于立身为人发言行事能如对医说病临冶烹金此是吾子真爱我指示吾子能于我受用隐微中能使我心肯口肯心重口重此是吾子真能承事我真能承事先佛先祖如丹出九还无不灵也为吾弟子尚不能尽心竭力而无自欺又安能承事十方知识而曲尽其门庭堂与哉若第籍此师资名目鼠窃狗偷以耀见闻又何贵出自寿昌门下耶天下眼毒瞒得谁过。

　　痛诫学人莫自欺

　　为法而参师友如求水火之不敢欺也欺此一滴水则尽大地水皆被汝欺尽大地水皆能溺汝欺此一星火则尽大千火皆被汝欺尽大千火皆能烧汝汝能不欺此心则遍异类亘古今更无有能欺汝者。

　　匡山圆通示诸职事

　　师云古人言恩义不可相掩汝等须知之恩乃父子兄弟天性生成不可解也义乃君臣师资天理合成不可苟也所以古人易子而教使成其义盖父子之间不责善恐以义伤恩也故大舜处父顽母嚣弟傲日以杀舜为事舜不敢责亲及弟惟怨慕号泣以自反终获瞽嗖底豫而天下之为父子者定所谓圣人者人伦之至也而终成大义以全天性也若君臣师资之间则当以义为质义成则能生大恩矣如文王武周则以父子为师资为君臣如孔子颜曾则以师资为父子为兄弟若此则恩义相生不相掩两尽而两成也故吾曹洞宗旨独揭君臣父子之道以明世出世法所谓臣奉于君子顺于父不顺非孝不奉非辅但能相续是主中主正得恩义相成为正中妙叫也吾且以处人情世事论之即如我等今住匡山圆通山中诸刹及诸静室僧众万计与两郡相连若僧若俗交接之道须以恩惠为主则不失其敬重乡党和睦邻里之意而法义自行至于本寺四十八房主僧既彼各来合众听命常住职事则当明教而善导之然此寺宇尚未拓充其房中僧行多未惯习礼法尤宜加意如父子兄弟骨肉天性处之而彼薰蒸日久润泽岁深亲爱之意渐生讳忌之念渐化则此恩惠之至自然变成法义也故吾天下名山祖刹说中极言主法者须知六弊能善调御则成六妙若夫诸方衲子不辞跋踄为法而来此当以法义自行不可包荒姑息以负其求师友受钳锤之心若例以委顺成褫则何处是善知识为人抽钉拔橛敲骨打髓以断学人生死命根之作略乎虽然亦看其人何如耳使本山本寺果是为法之人不得不以法义相成即诸方远域亦有为名色作门面特来参访者或是宰官士子或是知识学人亦须审辩来机善巧接待盖彼非为法而来若专以法深锥痛劄不惟彼不能领会而我失其诱引反令彼生毁谤而退息其亲觐将进之心矣已上所论恩义之权皆主法之事也分而言之似有二旨岂恩惠法义真有二道乎你诸职事例当行平等心无分彼此皆应恭而有礼敬而不滥则可以延揽远近学人护卫丛林法化矣又有说焉俗谚云近寺不重僧何也吾当以近寺则重僧可耳盖僧众道行不端严兼亵慢于附近人不足以感化于彼往往为彼觑破所以不生敬重遂生毁谤乃至盗砍树木侵占田地以致兴讼结冤皆由是而起也岂有近火而不先焦近法而不先化者乎故吾再致意于附近居民盖彼多是耕作澹泊之家即化盏饭亦不敢强其有无必择诚实不杂话者任之恐以言行坏彼初心也其余小缘更勿搅动宁可远处募化听其自家发心则可吾尝以此山或大建造皆当令彼澹泊居民为百工事业及搬运作务使彼因利得安生理并获亲近佛法日久亦可化为善俗互相爱亲即有荒乱足相赈济亦无悖逆争夺与作非为之事岂非佛法善为阴翊无为以作持久之至治乎故予前日与江州司马杨公云我等虽是借人兴山而实借山与人虽是借宰官居士护法而实借法护宰官居士公等宰官居士及诸世人若非佛法禅宗孰能使之忘势位而舍恩私公大道而爱民物决生死而证性命乎杨公大喜曰大师太煞以一语尽道破也予笑曰若能向道破处解善用心占地步乘时机下先着则不妨是眼亲手快人也公曰此大师过人作略始有如此婆心敢不唯命哉诸子知之只此一串言语皆棒打石人头曝曝论实事者汝等须常思念之则我与汝不负相与际会于此名山古刹以承佛祖之恩义也诸子勉之。

　　室中示诸衲子及众居士

　　师云予昔年尝会吾漳戴今梁观察及予父弟于维扬舟中戴公问曰佛教有超凡化圣之说师果能亲证其旨乎予曰须深悟得游戏三昧可也公曰如何即能悟予曰公见夫戏子乎在台下即凡在台上即圣公曰何也予曰戏子在台下人或称之为周公孔子戏子必大喜人或毁为仲子齐人戏子必大怒及至登台则亲身为周公孔子却不自喜俨然为仲于齐人却不自怒吁岂你真能为周孔而仲齐真不足为哉盖彼台下以无为有故喜怒生台上以有为无故是非泯以无为有故妄执成凡以有为无故妄解成圣然则凡夫堕落与圣人超脱只在一念有无之转机也而圣凡何曾有实法乃迷悟自成其堕超耳公大喜曰此天下奇论读尽千言万语不如台下台上一念有无之转机而成圣凡之一语令人开悟无迷真痛快斩截也予父存三居士曰审如此语则观音所以能三十二应者非获此如幻解脱法门乎予曰正是此意第当局难得不迷耳所谓却来观世间犹如梦中事若主人公心眼不惺则未免又为梦幻空花所惑乱也予弟季玉曰玮前日见林间录载王文正公当大拜时宴会官僚作戏公题诗曰诸优戏场中一贵复一贱心知本是同以故无欣厌觉范大师谓此老通身是手眼一点也瞒他不得正符此论也予笑曰吾弟从此为人处世须是眼睛鼻孔端正始得戴公曰善善决不可少师末后遮一锥劄也呜呼此予戊午年寓金陵天界因戴公挽予过广陵一番游戏时吾徒大方大圆二子尝侍侧犹能记之计今二十余年戴公与吾父弟皆作古人可胜叹哉我今重新举似你诸学人及众居士果能忘躯为法依止丛林参承师友切不可于名言相法中妄生分别执取而起是非憎爱冤亲苦乐之心以自惑乱其身心性命亦复惑乱他人之解脱知见也予尝曰汝等参学略能参破生灭妄想之丽迹则自不为世间名言相法所颠倒也我试令首座今日退席为本堂侍者即令本堂侍者立居首座之位侍者俨然以首座自任首座安然以侍者执持毫无上下彼我之分庶于解行少有证据若才令悦众退下作副悦众令副悦众退下作散单便如夺了封侯印心愤愤口悱悱宁可知识不亲觐生死不参究遮个面皮决成不得半夜卷单而行此岂真有为法求依止善知识之心者乎呜呼惯弄虚头占好名色不肯自尽寔事虽有医王亦拱手矣凡住丛林之人毋论事之巨细皆当痛治偷心以求亲证虽群居杂处能使上下相忘于道术凡圣相忘于戏游何复有生死是非之能惑乱又何虑身心性命之不超脱乎珍重。

　　开示堂中人

　　僧问某疑情发不起乞和尚开示师云你甚么疑情发不起曰念佛是谁师云不念佛是谁曰不会师举如意示之曰不会师云如手执如意非无如意手曰不会师举拳示之曰不会师云如手自作拳非无不拳手僧拟对师叱云尿床鬼子又与么去僧再礼拜乞方便垂示毕竟为甚么发此疑情不起师云你毕竟为甚么要发疑情聻曰争奈不知生死落处何师云是你为生死心不痛切耳昔有孝子幼年兵乱失母因号哭乞食偏寻天下至十八年乃于河南村落见一老妇骨肉俱惊询知是亲母子一时悲惨黄河为之逆流又一孝子以父死于边塞奔求父骸骨不得乃大悲恸震倒边城白骨纵横不知谁是乃嚼指以血洒之父骨随血跃起只此二事撤见吾人真心顿发足以惊天地感鬼神曾无人物山河之能隔也又况参究性命乃自心求自心不同身外而求考妣如求湿于水求热于火不离于当体而本有者哉但以众生业识坚强真心微弱如劣主不胜悍奴耳使能痛发为生死念则金刚慧心跃出于无明业识中也何复有旷劫疑情之不破现前灵觉之不开哉勉之毋自堕落。

　　金陵报恩堂中示众

　　师入堂众礼拜立定师喝云看脚下良久复云古人道死人路上有活人出身活人路上死人无数若向遮里捡点得出卸炙脂帽子脱鹘臭布衫也不难山僧云死人能与活人出身不能行活人路活人能与死人出身不能行死人路有一个汉于死人路上能行活人路于活人路上能行死人路着着皆有出身处正好山僧遮里吃棒指他个宝镜三昧入五位正偏还须知有向上尊贵之事不然触途成滞随照失宗于本分上总未得大解脱在如今参学死了不得活活了不得死头出头没总在生死海里有甚透彻处从上佛祖皆谓不立文字直指见性必须悟此法眼始可传授不绝且问你诸人既此宗不许文字道理知见玄妙只贵悟心如何后世祖师又云不疑言句是为大病每每以问答机锋令人参悟如迦叶示阿难云倒却门前刹竿着只遮一句便是金锁玄开使人难透也且道遮一句子还与后世棒喝玄要人境主宾五位君臣正偏妙协暗机圆相一镞三关啄啐同时等机用有同别也无若向遮里检点得出山僧今日不妨两手分付如若伫思停机早已丧身命也如何透脱得去有僧出众诵偈师便打云你遮不知死活汉只顾念你篇章不知当机蹉过也你果是人何不向我拈提结交处冲破阵头不妨是个好手若不能构见我恁么举便当伤心痛哭愧死无地如见生冤家相似始有透脱分若此迷倒可不哀哉有僧出问推倒门前刹竿着还有君臣也无师便打进云和尚是曹洞如何用临济棒师又打云你且吃个曹洞棒着僧不肯师连棒逐出便归方丈。

　　为监院七净悔过开示

　　监院七净偶以事与陈护法使人相触忤因自悔责以头创柱陈公晚归知之以痛棒责其使人乃亲干方丈礼求忏悔言生平皈依佛凡见僧不论贤愚皆尊敬即有过亦不敢以琐屑讥议恐伤法门大体但力为护持以挽回之今小仆无知有犯监院师此不惟是某教令不严亦是恭敬有所未至以致仆辈无忌惮也并与监院及堂内外大众前皆白求礼悔师耸然称叹之七净益生惭愧但向韦驮前燃顶香乃进方丈求痛棒责罚师曰予适与居士言之矣自古佛圣只是一个能降伏自心之人所以能降伏天下万世彼使人虽无知汝平日能以慈悲诲导则万万无有见主人所恭敬者反来触忤之也故我责彼曰不见你主人如此尊贵尚乃敬重于僧你何敢如此纵恣彼曰偶外出饮酒故也予曰你知天下许大好人皆被酒陷乎你从此斋戒敬礼三宝则罪可忏福可集彼翻然受戒亦到处礼求忏悔此非善挽转者便能因祸致福不善挽转者便因福致祸乎七净你还知此机缘否我杖人为法求人几偏天下最初干楚中遇李梦白太宰次于江西遇黄元公仪部今乃于金陵遇陈旻昭侍御此吾三十年历尽苦辛始得此数人能挺身为我护法故我得展生平怀抱你又何因何缘乃今同我感此而成就你为我说法场中大首领耶若论发心出家天下更有胜汝者参学精进亦更有胜汝者乃至根性相貌行业福德种种皆有胜过汝者独是此一时便能遘此机缘乘此法会表表为众中首领则又是寻常人所不能胜过汝也汝今既膺此胜事则汝此身是我首领之身则汝此头是我佛祖法会之头汝何得私以小忿不忍而触犯我佛祖所关之头轻毁我方丈所系之身哉可惜许争奈此露柱昏梦未醒也如此过犯何可忏除汝今既痛自知过忘身燃香还须知此头首非名在人前行在人前坐在人前为头首也须如古人为法忘躯劳苦在人前忍辱在人前谦退在人前不知有己只知有法有规矩有大众此乃是为常住真首领而后为汝自己始占得好高地步也不然徒似今人为躯忘法看得自己甚大养得自己甚丰更不知有大法规矩与人天大众此真所谓自暴自弃得罪佛祖得罪名教得罪丛林大众并得罪于天下见者闻者生毁谤退息作无间业也你道丛林首领是易为哉正所谓功之首即罪之魁谁能于此自量自裁退步求人分功让德乐取诸人为善始可为我法之真首领也天下之事皆成于能自知非皆败于争为己是又况天下只有是非二字是字被你一个争去了将那个非字推与天下人而天下人谁能争取非字于己推此是字分与天下人哉正所谓不自是者取尽天下之是不自非者天下之非皆归之也又况更有高人终日于是非中而能超脱人是非而不可以是非测度者乎汝其勉之庶可成此首领亦可振兴此丛席也陈公与监院皆大感激礼谢。

　　吴时猛居士请开示

　　大法本现成随缘须识主不为妄想流机轮转今古诸仁者还识得现前遮个主人公么若也识得则随缘赴感体露真尝在天主天而化神在人主人而超越故能在君主仁在臣主忠在父王慈在子主孝在夫妇主敬顺在兄弟主亲爱在朋友主信义在世人主和同乃至主出世法则不为生死所流而能转凡圣之业或为宾中之主或为主中之宾或能主中之主皆能不昧真常游戏法海吴居士发殊胜心作出世倡汝诸仁者速速同向遮里参透无常迅速时不待人眨上毛眉千里万里去也吴居士礼问弟子辈在家不免家累如何做工夫便得出此生死苦缚师云但要你先以万劫性命为重一生身世为轻则二六时中自能念念提撕时时返照自己遮个主人公自然头头迸露而生死虚妄之迷不求顿彻自能顿彻也今人见有问着本分事者辄以父母妻子家计之累借口其实不曾真为此也你看世间几个主家之人于一日能以一二时真为孝养父母敬爱兄弟严正妻妾教训子女奴婢及调停家计之事苦心与周旋亲友乡党救济患难困厄之事苦心若真有一二时能于伦常物理苦心则身家之事日见分晓日见省力日见简易日见融化而不致为本分参究之累也只恐真正为生死性命事轻而为世间名利情欲事重使此身心昏惰散乱不振即有一念敬信佛法与参究之心争奈正念未立欲根未除而心事夹杂徒有参究之名而无肯切之实虽积岁月于此本分灵心无日得透悟也你辈真欲参究自己主人公必须将家事拼一二时仔细决断一番无使互相负累即有朝廷军务之重大若是真参究人不必偷闲始能做工夫殊不知轮刀上阵正好着力也又况此事原不离喜怒哀乐中语嘿动静中颠倒错乱中八苦交煎中若不于中参透终是头头错过所谓舍灯觅火掉手求拳也若能念念自看自拶毕竟是谁恁么是谁为主是谁生死去来即看不透而于心境渐有得力处如看得透做得主自然一切妄心妄境皆化为常住真心妙明境界矣何复有水外之波能夺大海之水光外之影能迷中天之日化外之妖能窃我宰政之权形外之事能乱我自身之主人公哉诸居士礼拜师唶曰为甚么。

　　灵谷堂中示

　　师下堂众礼拜各归位久立师顾众云正恁么时也恰好有甚么相辜负处复举南阳忠国师云青萝夤缘直上寒松之顶白云淡泊出没太虚之中万法本闲惟人自闹诸仁者还识遮本闲么上至诸佛下至众生天堂地狱外道邪魔刀山剑树镬汤炉炭牛头阿旁碓捣磨挨山河大地明暗色空兔走乌飞轮回生死法法皆是本闲无有一法不闲者既无一法不闲为甚又道惟人自闹且法是何法人是何人间是谁闲闹是谁闹人与法是一是二闹与闲是同是别若向遮里透得去则知如何是佛麻三斤本闲万法归一一归何处本闲如何是西来意庭前柏树子本闲狗子有佛性也无无本闲父母未生前那个是我本来面目本闲死了烧了在那里安身立命本闲日间浩浩作得主么本闲梦想颠倒时作得主么本闲无梦无想那个是主人公本闲乃至一千七百公案机锋是甚么本间透得透不得是甚么本闲只今大众在此堂中只遮行住坐卧是闲是闹秪如人也是闲法也是闲闹也是闲间也是闲毕竟是个甚么聻忽然　地迸开则天下太平又何人法闲闹之有又何圣凡生死之有会么是甚么本闲忽有僧出礼拜师大喝云你又闹也僧拟开口师又喝云你又闹也众礼拜师云我也太煞间也遂归方丈。

　　参禅人须有必悟之志若愚若痴始有立地曝折见性成佛之候如无愿力自起真疑断非按牛吃草所能成就或止是死水浸顽石耳又况惹出种种怪病最为难治不如且说依法而住矣姑就世间指之不见王祥卧冰之愚痴乎彼只知有孝亲之心一往直前更不管身可保不可保冰可卧不可卧鱼可得不可得才有此分别计较则为道理知见所障终不能成此不思议之事矣又如商丘开忽闻子华氏能使贫者富贱者贵死者生生者死之威力彼自感其穷苦直往而求之彼门下人百般排挤开亦不惧门下人视彼愚痴因令入海拾珠彼竟得珠令入火取锦彼竟得锦何则以彼信子华氏有威神也及闻子华氏不能有威神加人则心怯气丧更不复如前之能入水火矣他如李广之射石虎耿恭之拜涌泉与康僧之空中求舍利玄奘之西域取经何莫非有必行之志而得成此奇缘哉今人初不知十界圣凡依正报相是皆循业发现乃不信自心可为佛祖自心可为圣贤此界可为华藏此世可为唐虞以故参学者不能悟道成佛建刹度生用世者不能开道化统成无为之治是皆自心知见之所陷无有勇奋必为之志而求之也如果见义能勇而有必成之志虽佛祖圣贤与水火生死亦怕愚痴勇奋之心又何心外有法而能为彼障碍哉陈旻昭曰若谓至诚自能惊天地感鬼神此岂不妙和上却言水火生死亦怕彼愚痴之勇此真吹毛宝剑刺天下人心肝血滴滴也。

　　示戒子

　　一言一动必须戒慎恐惧无使心行有少过差勿待形迹发露而后为破戒也念念能戒惧之人才知心行有过差处不戒惧人都无忌惮虽有过差如何能知所以受戒人与不受戒相去甚远受戒不能持固是罪也即不能行尚有惭愧尚可忏悔惕励而行尚可洗涤而胜进也惟不受戒人则不可语以罪福虽不可语以罪福所作业能自逃乎正以受戒为人定慧之初门最初持戒未必能尽如法未必能尽精纯如初学顺红朱上大人相似与摹本黄庭经相似初则未免顺在朱墨外摹在字迹外久久不舍习之不厌自然在朱墨内且能弃朱墨而自写其格式自然在字迹上且能舍字迹而自成其法度所谓不怕念妄惟恐觉迟念念能自如是则喜怒哀乐不越度见闻知觉自能贯语默动静而摄六度万行直此一念戒心圆明露地则见性成佛将谓别有哉切勿嬉戏放逸以破此千生万劫之大事也。

　　太平圣印偕朱调元陈起子设茶请开示

　　师召云大众此一时举天下有几人能参究此事而有悟入者众无对师曰天下广矣秪如一府一邑有几人能参究此事而有悟入者众又无对师曰府邑尚与此隔秪此同会茶有几人能痛心参究而求悟入此事者众又无对师曰我遮里吃茶吃果子也不曾隔碍我此事汝等亦有在遮里于此事不隔碍者么世间人以世事羁縻不得入丛林亲师友为恨如此居士辈能舍家下事来设茶求指示汝等既已有此机缘若不能痛心参究则真可谓自暴自弃也汝等也须生大惭愧始得不然如坐铁围山中望天日何时得见哉如坐铁围山中人能有一念求望天日之心则此人终自迸破铁围彻见天日也今人坐在大海中甘自渴杀虽大海又安能奈之何哉。

　　慧渊云谷偕吴郑诸居士请开示

　　世人所以不能奋发者皆是甘处迷沦不发向上志也有欲为圣贤之人自能日夜进德修业惟恐陷于不义见不义事如见水火贼盗避之不及岂肯乐从而为之不厌哉有欲为佛祖之人自能日夜真参实究惟恐一念之差堕自己法身慧命虽举世功名富贵利欲恩爱不能系缚也不见古人云入山不避虎豹樵夫之勇也入水不避蛟龙渔父之勇也入道不避死生丈夫之勇也世人之于求功名富贵为利欲恩爱虽前有刀兵水火贼盗毒害之事亦不惜性命而勇为之无论求得求不得皆甘心也呜呼人之迷而不返如此佛祖圣贤又何法以救之虽然此皆薰染成性习俗成风使人不自省觉不知惭愧如此愈趋愈堕也若非大慈悲人以同体之心安能于此浊恶世界垂手入廛行此难行也哉诸仁者各各须猛省始得。

　　垂示

　　师良久云大众会么我观汝等个个皆能立地成佛只是汝等不肯立地成佛所以终不得立地成佛良久又云我观汝等本来立地成佛不必更求立地成佛更求立地不成佛也不可得良久又云汝等也须悟得立地处始得不然终是自孤负也良久又云此却是我孤负汝等却不是汝等孤负我汝等还知我孤负汝等处也无还知汝等不孤负我处也无良久又云噫吃茶去。

　　示笑峰诸子

　　杖人不能学达磨于少林面壁却要学孔子集众圣大成学得孔子集众圣大成则能传达磨心法正印能传达磨心法正印则能集孔子众圣大成或时学达磨则易或时学孔子则难至于达磨已于西天雄辞深辩收伏六宗特泛重溟来我东震斥相指心不顾讳忌九年面壁六遭服毒乃得传此心印然后只履西归如此则又难于孔子止辙环于我东土之天下也虽然此土宗风至于二支五派之后门庭堂奥各出异同不有删定作述之手眼安能存此千圣不传之真宗旨哉知此则西天之达磨即东土之孔子东土之孔子即西天之达磨也此世法出世法之大关键孰能窥之四顾曰了然否此中别有同条意留与古今能择人。

　　示室中诸子

　　师云善学鲁男子之闭户不纳者则能作柳下惠之坐怀不乱今人动辄欲学超佛越祖之谈绝不学了生死性命之行真是自暴自弃为背驰之人深可哀也杖人先教人学一乞儿行然后大事可成彼乞儿六亲无靠骨肉无情六根败缺艺术不能无片瓦卓锥之祖业根基可赖求食不得克饥求衣不得遮体到处遭人摈斥此身无所安生虽极苦不伤至劳无怨却也风寒暑湿不能侵荣辱得丧无足感至于功名富贵利欲恩爱既已不来寻他他亦无可系恋惟有丝命是存却似个避难英雄潜机奇杰又似个参禅慕道舍身命学行菩萨行底汉子只恐有些子偷心不断使能撒手苏来却是无人奈得他何也又何富贵能淫贫贱能移威武能屈与夫生死危疑能变乱其性命哉能行如此丐儿行则又无事不可为无厄不可度无蕴不可破无法不可行矣古人示三种行一奴仆行二畜生行三粪草行能行奴仆行则已皈命于主人只唯主人之命是从故难舍能舍难戒能戒难忍能忍难行能行难止能止难入能入至于畜生行又进于无身命之可惜至于粪草行又进于无物我之可忘矣今人有能取法一二于此者乎即知识亦须别具手眼勘验如地理之穿海过峡或起伏隐微或如草蛇灰线马迹蛛丝必要求其真正气脉不可为形势变乱而失其真龙之结作也夫如是岂可轻易入此法门哉诸子须着精彩始得。

　　博山元旦示众

　　今日新年别无佛法可说只有一则现成公案重新与众取决五百年前本山无隐子经禅师元旦上堂云和气生枯卉寒云散野郊木人占吉兆夜半露龟爻先和尚云山僧今晚亦有四句烛影摇红处香烟结白时见成的佛法也要大家知如此会得如金之黄如玉之白曾无变易也二老前后拈提如此今日杖人亦有四句新年头佛法拄杖未开封惊起丹山凤搅翻碧海龙大众既是拄杖未开封为甚能惊凤搅龙于此会得更不逐驴年马年而去会么手撮虚空成弹子打透天边白凤儿其或未然瑶台误却来时路莫恨神仙不指迷。

　　上元示众

　　达磨大师以解行相应是名曰祖此是何解何行若不曾向大冶红炉中煆炼过得个脱胎换骨自能作活何能一言一行开人天之眼目作佛祖之师宗不见雪峰三到投子九上洞山末后始道得一个尽大地是个解脱门把手拽人不入长庆参驴事未去马事到来才悟得个万象之中独露身要人自肯乃方亲洞山邈一个云严秪遮是于过水睹影始悟得个切忌从他觅迢迢与我疏此岂不是古人于脱胎换骨始得个解行相应自能作活之真消息乎今日谁不在里许若是不肯拚舍身命求个入处设得个入处又不能踢脱窠臼求个出处所以古人竭尽婆心下尽毒手不过欲控人个入处与控人个出处使渠自得转身吐气始不被人欺亦不致于欺人也惜乎时人不自痛心头头蹉过如五更钟叫谁不在梦中打开眼光还曾见有威音王佛与日月灯明佛底神力者么若论遮个谁不能知我问你香严是甚痴子如何因击竹始悟一击忘所知更不假修持灵云是甚瞎子如何因三十年寻剑客一见桃花更不疑又玄沙是甚疯子如何于飞鸢岭上踢破脚指乃悟曰达磨不来东土二祖不去西天至于沩山之拈出火柴头百丈之扭却鸭子鼻云居之囚呼出本名各各始得知归而有出身路此何故正是佛祖言句与师资相遇如生冤家相似两不放过始得啐啄同时水乳相合又如击石乃得火迸鞭草乃见血流也若是聚头打哄互相赚误何异饭箩里饿杀大海里渴杀更怨于谁乎又谁能自怨大众如今还知非非想天烂泥里有刺者么噫看脚下。

　　闲坐轩示

　　前日常住走却一只水牯牛大众还有知彼去处者么问取监院却云不知当时闻走却牛时已向汝心头东触西触也如何谓不知聻杖人试召南泉沩山懒安石巩诸牧人来问南泉道拟向溪东溪西牧不免犯人苗稼不如随分纳些些只今何处纳些些又问沩山道山下檀越家作一头水牯牛胁下书沩山僧某甲五字如今胁下还有个书博山僧某甲者么又问懒安道如执杖人看牛行则同行止则同止如今行止在何处又问石巩道一向入草去蓦鼻拽将回如今鼻孔索子在那里遮一队执事底人还敢自语不知其落处乎而南泉又云不特昨夜三更失却牛天明起来又失却火也杖人大笑急得佛殿里灯笼如黑漆桶相似　跳上三十三天触着帝释鼻孔东海鲤鱼打一棒雨似盆倾打失汝等眉毛只愿天晴晒眼眉毛看取隔墙或见彼角隔山或见生烟正好来杖人处讨棒吃莫说不先为汝道破吽吽看脚下。

　　室示

　　昨宵偶得一境见观音大士相接甚欢吟自庆生诗曰春眠不觉晓处处闻啼鸟夜来清梦中花发知多少复曰有荐得此意则可与我同生分身尘刹杖人曰如此则大士秪具一只眼要使尘刹人于此逆顺中得大解脱未可在大士曰长老试简点看杖人曰我问大士秪如常不轻菩萨见尽大地人皆当作佛逢着人便撞头磕脑虽瓦砾打掷不惜自误误人何也又提婆达多见尘刹诸佛皆是仇敌不共戴天多方为之加害虽堕地狱犹不自甘何也至于江西马簸箕却道即心是佛非心非佛一脚踏两片板不怕跌断驴腰何也又南泉水牯牛却道不是心不是佛不是物却使人向黑山下鬼窟里作活计何也又赵州老略彴问彼狗子有佛性也无曰无又问狗子有佛性也无曰有如此随风倒柁水里按葫芦相似何也南狱鈯斧子问他禅道佛法又不说是说非说有说无但抛出木头碌砖直得东壁打西壁赚杀许多人此又何也大士试判断看大士曰我将谓你长老是个大手眼人原来为古人语脉转却在不免为你点破乃曰秪因恁么所以恁么若不恁么争得恁么杖人大笑曰果如此则大士朝打三千暮打八百也未梦见遮个在大士却大笑云谢供养不知向何处去也赢得博山如今与大众说此一场梦话击竹篦子一下便下座。

　　一顿请示

　　天覆清而成文地载宁而有理草木人物各能生克制化而正性命且承谁恩力宝峰和尚云洞山门下从无佛法与人只有一口剑凡见来者一一斩断使伊性命不存见闻俱泯直向父母未生前与他相见见伊才近前便为斩断师云遮老汉只有杀人刀且无活人剑不知错过住持多少大事我博山门下则不然也无甚闲佛法与人即有此剑亦用他不着凡见来者遇茶与茶遇饭与饭遇常住有公事立地教他成办自然见闻不昧性命常存处处逢渠杀活自在若作佛法世谛商量未免丧身失命更作生前生后计较未免失命丧身忽有个出来道既不许商量计较如何得个杀活自由杖人便喝道遮堕身死汉一顿拄杖逐出何故吾宗自有家风在天下其谁敢妄传。

　　悟田请示众

　　龙牙云学道先须有悟由犹如乘胜斗龙舟虽然旧阁闲田地一度赢来方始休到此正莫住头如何云方始休如我先当山和尚以此现成基业使一旦无人主持则先圣道场也荒废人心法道也荒废山场田地一切皆荒废也如何休得去今山僧住此法席要重整门庭堂奥大振宗旨风规即汝等监院诸职事未承当个事犹可无督责今既职事在身有一法不到则遇悉在一己推不向别人也若不由此悟由何能济大事乎五祖演悟道偈云山前一片闲田地叉手殷勤问祖翁几度卖来还自买为怜松竹引清风遮老冻脓叉手问阿那个祖翁切忌认驴鞍桥作阿爷下颔只遮自卖自买也须是有个转变处却妙在为怜松竹引清风只遮个松竹也须保护始得不见近世许大乾坤失其所守一旦杀乱直得人亡家破何处能受用此松竹之清风乎如今只愁他不悟又谁知悟后底事更是淆讹。

　　入堂开示

　　举良遂法师参麻谷谷见来即拈锄入园遂即随入谷见彼来即出园入方丈闭却门遂乃敲门谷云是谁遂于言下大悟曰和尚我若不至泊被遮两部经论误杀便归散却众曰汝等知处良遂总知良遂知处汝等不知师云麻谷未曾与一语如何才敲门便悟去杖人亦敲门进堂汝等面面相见如何不悟又如何是良遂知处汝等不知秪遮些子便是古人急切处触着磕着便曝地折扑地碎知此则亮座主之见马祖太原孚之闻鼓角一等是此毒发也汝等既不急切何处得毒发可惜许可惜许。

　　崇先落堂

　　师携杖入堂顾众曰汝等在遮里攒攒簇簇还有人欺负你底么僧才出师便打云是谁欺负你拟进语师又打云是谁欺负你又僧问如何是父母未生前事师连打云是谁欺负你复顾众曰还道我欺负得你么乃一路打出。

　　堂示

　　举南泉云我十八岁上便能与家创业赵州云我十八岁上便破家荡产且道他父子十八岁已前在何处立地兴又兴甚么家破又破甚么产秪遮个淆讹分晓何在又有个如岩头底执把斧子入此堂中云道得也一斧道不得也一斧还容得汝等性命么汝等又当作么生一僧才出师便打你敢冒命出头么又有僧拟出师喝云动着三十棒众耸然师振杖而起。

　　结七期语示诸居士

　　世尊出世为此一大事因缘尝于三七日思惟又于秪陀林中示方便中之捷要教人七日一心不乱得入念佛三昧至于达磨以教外别传示神光二祖谓诸佛法印不从人得一念旋机还同本有又谓外息诸缘内心无喘心如墙壁乃可入道故历无有一人不从断绝外缘而得悟入无念心体也如马祖出世庞居士参问不与万法为侣者是甚么人祖曰待汝一口吸尽西江水即向汝道公大悟乃称赞曰十方同聚会个个学无为此是选佛场心空及第归石霜置枯木堂令人休去歇去一念万年去即此便是从上佛祖直指人心见性成佛之顿悟法门也今诸居士能以三七日思惟是大事乎能七日一心不乱见自心佛乎能一念旋机即同本有乎能外息诸缘心如墙壁而透悟乎能不与万法为侣而吸尽西江乎能个个无为而心空及第乎能休去歇去一念万年去顿使枯木生花寒灰发焰乎诸居士果能如是则可将三条篾缚取肚皮结个生死冤家与他讨个开交去所谓铜头铁额汉俱在我山中山僧当翘足而待诸居士个个于悬崖撒手绝后重苏来吃山僧痛棒岂不快哉。

　　结制或一七二七三七为期最便于在家居士不能长期入社恐家务事分发不下特设七日每年四季随分克定期限亦忙里偷闲斩断尘劳之第一方便法也此不特于居士即住庵院僧能暂放下于此而日少工精尤急切于进取不使蔓衍易于懈怠也别立十禁以警同参一不得开口说话二不得求人说破三不得看诸文字四不得恣纵昏散五不得修观习定六不得卜度道理七不得枯坐不参八不得畏怯病患九不得妄作解会十不得将心待悟。

　　此制无论在寺在庵在花园在别业俱可而期中最宜闭户严密定香止静当坐七行三秉巡昏板者尤须痛切忌作斋会多迎送及夜食以动乱生昏大妨正业早晚亦不必功课唯读警策二篇资其勇锐可也予昔于楚见一长者求嗣遇僧劝彼斋十万八千僧适予至问其斋法予曰此方多不知好善与信佛者正以无一梵刹住明眼知识为之开示也与其每年十二个月忙忙秪设十二筵斋不胜其营办奔走之烦何若捐资修葺近处一庵寺将此放堂斋银置田于常住永远供僧于此参禅修戒论经使此方知有明心见性之道以传续佛慧命不致断绝岂非求嗣之大功德乎此公喜动心志别后不知果能依予言否呜呼大抵世人作福布施秪好热闹虚花孰知探本穷源为无上希奇之法施也哉。
嘉兴大藏经　天界觉浪盛禅师全录


　　天界觉浪盛禅师全录卷之八

　　门人　大庚　大斧　大中　大康　较

　　普说

　　天台植圣寺开戒上堂普说

　　拈香云此一瓣香不是寻常所有即我卢舍那佛于心地初发心中一毛头许已曾熏遍法界所谓当当常有因故当当常住法身有缘非无因故念念不去其心我今登此金刚宝座将此五分法身之香供养本师卢舍那如来及千华台上百亿释迦世尊十方三世诸婆伽梵当来下生弥勒尊佛大智文殊师利菩萨优波离尊者与西天东土前传后受诸大律师南山圣祖云栖大师鹅湖大师及诸护戒护法八部圣众即此真香普同供养此一瓣香虽受国王水土实乃劫外灵根今日山僧传持无上戒法先当恭祝皇帝万寿天地合符文武共秉忠贞兵气销为日月风雨时若五榖丰登此一瓣香灵山亲嘱随处流芳奉为本山护法生生常现密严身处处同成功德聚此一瓣香果然太煞分明正要知其所自某十八年前曾于博山堂上亲得闻此消息今日天台座上传此戒法不敢自昧来因特拈出供养本师博山堂头无异大和尚用酬戒法之恩遂敛衣就座维那白椎竟师召大众云今日山僧升此宝座且道是庆赞我佛生辰耶是薰发汝等戒性耶若谓庆生授戒无非皆为此事秪如悉达太子未入母腹之时汝等以何日为降生之辰以何人为得戒之师若于此荐得则壁立万仞顶天立地去也又何容彼　地才生小孩子称尊作大目空世界旁若无人者而从其乞戒也哉虽千载之下有子孙如云门者欲一棒打杀贵图天下太平争奈贼过后张弓乎即如诸方丛林四月八日莫不浴佛庆赞以此激扬诸佛出世遮段因缘且道太子初生既有如此奇特不知当时净梵王与摩耶夫人及迦毗罗国人民皆见否若见则人人皆当顿悟去也又何待临涅盘后复升忉利为母说法哉若不见也是靴里动指是谁为他盟证彼且如何才沾乳臭复自迷失本来而娶妻耶输陀罗生子罗睺罗至游四门观生老病死等苦乃大惊畏夜半逾城出家雪山六年苦行又复于腊月八夜始观星悟道大叫奇哉又复现千丈卢舍那身于华藏世界说华严圆顿之法又复于摩醯首罗天宫说此梵网心地戒品乃至说法四十九年谈经三百余会繇是观之亦无非描写注脚初生指地指天称我独尊遮一段事至于末后拈花教外别传付瞩摩诃迦叶亦不过心心相传密密印证此指地指天之前遮段消息也所以卢舍那佛自说心地初发心中当当常有因故当当常住法身者正是如来亲口直说此心地中当当见性成佛之妙旨非所谓戒光从口出光告千华上佛哉若于此会得则知世尊着衣持钵乞食而归须菩提冷眼觑破大叫希有如来以此付嘱护念应如是住如是降伏其心与迦叶破颜微笑与指天指地皆无差别大众汝等既求我受菩萨大戒正是上承佛化下度群生之时若不于此发明卢舍那佛心地发心当当常住之因及我佛初生指地指天及着衣持钵之事与拈花付嘱之事不特非真佛子非真受佛戒非真入佛位非真代佛扬化且不知自己性命落处终日业识茫茫无本可据又安知自皈依之当当常住法身哉又安可以令一切众生皆知所自皈哉大众从今已去当知我所示之当当戒本须向父母未生前冷眼看破始知日用当当皆是卢舍那佛心地所现之事所谓一切是情是心皆入佛性戒中盖心外无戒戒外无心你诸人会么宗我等云今日诸弟子不知夙生何幸得闻和尚如是指示敢问千华台毕竟当当所为何事师震戒尺一声下座。

　　庚辰建安王修源殿下请秉宁古上蓝寺上堂普说

　　师升座拈香云此一瓣香瞻仰有分赞叹无穷祝延皇帝圣寿伏愿一人有庆万国咸宁此一瓣香专奉建安国王庄严福智振祖机以弘圣道开真智以利群情此一瓣香觌面无私当机不昧穿过马祖大师鼻孔透过寿昌东苑眼睛念兹慧命悬丝特此酬报法乳维那白椎师举袖云诸仁者会么昔日世尊于灵山会上亲自拈出示众独迦叶尊者领悟微笑故得传此直指人心见性成佛之宗又以此付嘱诸大菩萨于十方刹土示现国王宰臣长者居士等身而为内外法护使此慧命流通不尽传至西天二十七祖般若多罗尊者遥见震旦神洲有大乘气特嘱达磨大师云汝于此方有大法缘后来获菩堤者不可胜数二百二十年后林下有一人当得道果听吾谶曰震旦虽阔无别路要假儿孙脚下行金鸡解衔一粒粟供养十方罗汉僧此正谶十邡马大师也后六祖亦嘱南岳云汝后当出一马驹踏杀天下人果于磨砖成镜良驷窥鞭而马祖大兴洪都与石头大兴南岳于是江西湖南二支分派五焰分灯天下宗风独盛于此直至宋元之末祖灯寂寥近世幸我寿昌先祖突出大好山法乳横流为博山东苑二先师以及山僧前年因李冢宰黄司理刘尚宝诸公请住匡山圆通乃有庐岳之举今过洪都果见有大乘气幸建安殿下不忘付嘱特请山僧开堂于永宁古上蓝寺重新提唱马祖向上宗风且道向上宗风如何提唱复举袖云若于此荐得便当与佛祖把手并行其或未然更与通一消息乃书圆相云会么天得此以清地得此以宁帝王得此以参天地之精公侯得此以辅日月之明仲尼得此以始终条理集群圣之大成老聃得此以常无常有合众妙而无名释迦得此以指天指地等法界而证盟达磨得此以一花五叶传心法之绳绳马祖得此踏杀天下龙象皆惊石头得此以滑杀天下海岳俱灵沩山得此以拨出星火而虫木发荧临济得此以悟无多子而须尾双擒洞山得此以邈秪遮是而渠我相应云门得此以拶断秦钻而拄杖直行法眼得此以心石扑落而法界峥嵘寿昌得此透过大好而曹洞中兴东苑得此以一枝横出而万物敷荣圆通得此以一声　地而今古齐轰且道今日始终全提一句又作么生复打圆相云一气不言含有象万灵何处谢升平珍重僧问法王与国王说法意旨作么生师云龙袖拂开全体现象王行处绝狐踪僧拟再问师震声一喝下座。

　　黄檗堂中因事普说

　　师曰佛昔尝转差僧看病非独愍彼苦也欲藉病以省发未病者耳如洞山所谓老僧看他有分也须亲自决择始得你且看他未病时与我同此行住坐卧说会说能不背降心自求彻底受用及一朝病发却自错乱毫无一法相应自作主宰不得盖人人有个幻化空身虽无作者受者而彼四大毒蛇偶然触发互相凌噬乃至五阴炽盛八苦交煎转不能自治也既见如是何不平时早求一个彻底受用聻自在曰堂主无缘特地病发不得彻底操持师曰彼缘更胜直下便讨证验也汝等于此参究如习武艺人着不着不见利害彼今已到教场操练便比寻常手段不同盖参禅原为敌病患了生死而发锐也今遇病小试耳若值阎罗大王下战书时符到奉行便不顾性命始见真本事也虽然千兵易得一将难求所谓一将功成万骨枯亦要他素有此种性耳复进语云谩说了生脱死秪如某等在此堂中全不觉察自己是非偏去简点他人过失如某人好说欺心话某人恶人巡昏沉某人粗糙出入不循规矩某人惯触恼人身语意业令大众不得安意参究如此人者和尚必须以摈罚从事始得师笑曰来说是非者便是是非人虽然此灵山会上不能无者争怪得你此正汝等承佛祖秘密威力熏发积集之种子也所谓炉鞴键锤正欲使你变化习气脱胎换骨切不可轻易磋过试问汝等寻常住静未入丛林谁见得你等虚憍爱著有如是乎你底散乱昏沉有人肯警策汝乎你底执计疑难有人指摘剖决汝乎天下名山有几处丛林为参禅争性命者乎你出了此堂更无人见你过也噫你见戏剧么尼姑下山遇一僧偷目看他尼曰遮比丘如何看比丘尼彼僧乘其机曰遮尼子你不看我争知我看你即此便是古今人境是非之缘起也世间岂有人境是非为孤起之能所哉皆是人自招架耳彼之伎俩有尽我之不采无穷木人看花鸟有何心境可恼乱哉虽然此犹是石压草语未是发药病语不见释迦文佛恰遇提婆达多为彼发药也耶故曰我非提婆达多善知识安得疾成此庄严无上佛菩提哉你谓某人能触人无明恼乱人身心我谓你等尚未有真对头在所谓棋逢敌手见高着将遇神兵显异谋汝等如此根解正汾阳所谓闲神野鬼不消数杯酒几陌纸钱断送他千万里外去也安得我此堂中有彼提婆达多作首座善星比丘作西堂障蔽魔王作后堂那吒太子作堂主摩登伽女作悦众宝莲香比丘尼作侍者维摩不二开士及华严诸善知识作邻对单令十方邪外为值日服事则我等有此一会不消历三大阿僧秪劫而顿证法身亦不消承事无边刹海而偏证三昧也何故十世古今不离当念一念看破事事圆融看得破看不破灯笼露柱一齐懡　将谓舍此众生无明业识别有所谓妙湛总持乎我但恐你发不起此业识耳真发得起如敌胜怨匹夫一呼出入九军龙象蹴蹋信非驴所能堪也若舍一法不明满足菩提八万尘劳门开则八万种种智门开矣上根闻此一了则一切了如金刚慧心顿发则根本无明化为宝觉真心若彼初心别学不免经一事长一智入一地断一惑若不反转刀头去性命上拶入却在尘情上分剖何异欲入舍元殿人反向长安城外打之绕何日梦见根本无明之妙觉又何日到百尺竿头更进一步哉汝知无明与佛性是一是二么众礼拜师复云我也是为他闲事长无明亦但愿你大众向没孔铁锤里尽底发起遮根本无明一椎粉碎我当为汝助喜也。

　　圆通上元满期剑峰时禅人设供请上堂普说

　　师击如意云看憍陈如尊者来也请向东边立着你尊者最初闻佛声教而悟道毕竟道如何悟试举似圆通为汝证据看大迦叶尊者来也请向西边立着你尊者末后明佛心宗而传法毕竟法如何传试举似圆通为汝证据二尊者大笑曰你圆通无乃太过高乎我等悟道传法已有世尊证据自兹以降一皆取证我等你何人生于末法之世自称全提佛祖号令踞坐匡岳之庐大开炉鞴钳锤煆炼天下英杰即令结制三月你曾激励几衲子有省发聻我等正来为汝证据你若刀锥不密钝置学人大言不惭全无的实我将为汝倒断去也知么圆通俨然而笑曰噫今日当仁不让即三世诸佛且立下风况你二尊者乎你尊者且看圆通底作略也乃震声云众中有真师子儿么出来为我与二尊者打个开交僧才出师便喝僧顿足师吒云短贩樵人徒夸书剑僧拂袖一匝师云逐块村庞又僧出问龙凤呈祥时如何师云我遮里未足贵进云狮子出窟时如何师云打折你驴腰进云人人气宇如王那个是当家种草师云三千剑客今何在僧拟议师大喝云速退又僧才出问师便喝僧便礼拜师云草贼大败复问众中有真能出手眼者么良久云特地一场翻成败阙虽然我更须问尊者我佛出世几年四十九年说法几会三百余会得道证果者几人如我潜修密证者不计其数得如来正法眼藏者几人独遮迦叶一人灵山百万人天如何独彼一人当机领旨元自希奇圆通乃解顾曰夫如是则争怪得我圆通耶如我世尊现法界身说称性法而座下犹如盲聋遮个消息何曾梦见次至鹿野苑示应劣身秪为你憍陈如五比丘辈略施方便次千方等曲唱傍敲沿及楞严选择圆通本根未免依义说解向上玄关总未蹋着复次般若乃净洗几微当法华时始付家业然其无上宝藏犹未分疏得下逗到末后于灵山拈花方得付嘱你迦叶一人嗣及达磨航海西来九年面壁服毒六遭秪得半臂神光所以传此法者命如悬丝迄至我今诚如所言生于末世法弱魔强人多痴怠戒律未能精持经论无因深究若非夙根利智到此总须茫然我又何人安敢以佛祖慧命自欺欺人而令后昆如彼童子聚沙为栗以轻心慢心高自许可而为彼证据者哉我宁可身陷泥犁终不以此互相孤负也二尊者相与浩叹曰善哉希有我此如来正法眼藏有所付嘱也你请速归鹿野苑我仍捧金襕袈裟立于鸡足山中以待弥勒下生也我圆通大愧曰今日屈尊庆幸不小敢伸一偈奉为饯别偈云相将携手思何穷感触之机趣转浓解释春风无限恨静依石耳一丛丛珍重。

　　阒然大师请上堂普说时值武林雪閞和尚有书并语录至

　　师将升座铁云把住云把断圣凡路头时请师速道师劈头便打云又把住师又打云触犯当头遂升座又出问黄龙峰毒鼓才挝选佛场阿谁得中师云不用命者云礼拜起一喝师云瞎汉进云无位真人是如何师云谁与你分疏进云也具一双眼师云且放汝三十棒着云礼拜云要大众证据白椎竟阒然大师出启请曰四方云集海众临筵恳请慈尊为众普说作人天之眼目为万古之洪规师召云大众见古佛现前放光么三世诸佛为一大欢喜因缘出现于世以种种方便譬喻言辞欲令一切众生开示悟入佛之知见生大欢喜自知作佛所以世尊乘欢喜缘故降神母胎已作佛事何等欢喜于无忧树下左胁出生便称天上天下唯吾独尊何等欢喜直至雪山须发自落六年苦行泯绝身心夜半观星豁然大悟曰奇哉一切众生皆具如来智慧德相但因妄想执着而不证得我今既悟当令彼证何等欢喜乃干菩提树下成等正觉降伏魔军制诸外道何等欢喜于是不动寂场示现卢舍那身十方尘刹主伴交参同证华严一真法界何等欢喜复卸珍御上服现丈六化身于鹿野苑说阿含教化度人天小乘何等欢喜复于方等弹偏吒小叹大褒圆令诸二乘渐入佛慧何等欢喜复于般若陶汰诸根纯一清净妙入醍醐何等欢喜乃至法华会权归实大畅本怀一切授记皆得作佛交付家业各有所归何等欢喜末后于灵山会上多子塔前拈花示众迦叶破颜以正法眼藏涅槃妙心付嘱与摩诃迦叶复以金襕袈裟命向鸡足山中以待弥勒下生佛佛授受法法亲传何等欢喜至是始欲涅槃能事已毕无佛可成无生可度誓愿已满撒手跋提何等欢喜佛有金刚舍利付诸罗汉等有大律藏付优波离等有大经藏付阿难陀等有大论藏付迦旃延等有大法藏教外别傅独付迦叶傅佛慧命久住于世不令断绝何等欢喜嗣是迦叶阿难以亲兄亲弟一呼即诺密相付嘱推倒刹竿何等欢喜乃至西天心心相传次二十八祖达磨大师观此方有大乘气特特西来为法求人面壁于嵩山之下六遭忍受毒害九载始遇神光断臂安心传佛心髓何等欢喜至于三祖觅罪相不可得四祖求解缚不可得五祖求老少不可得六祖求一物不可得乃知机缘会遇命如悬丝性相宛然本自清净何等欢喜至是一枝横出得道如林南岳青原两宗特异南岳脚下出一马驹踏杀天下人青原脚下出一石头滑杀天下人何等欢喜至于沩山之寒灰发焰临济之直捋虎须洞山之睹影逢渠云门之出身象骨法眼之一切现成遂为五大宗祖何等欢喜乃至一千七百全机大用妙唱玄通列焰分灯光天照地何等欢喜迄我寿昌先祖亲悟惟宽之好山中与曹洞之正脉宗风大振法慧横流乃有博山东苑二先师如南岳石头之嗣曹溪何等欢喜博山已有我雪关法兄震吼于东浙闻谷大师偕古德诸公请雪关阐法于云栖先祖之古刹东苑有我不肖道盛蹴蹋于江西师伯阒然大师偕诸山法属推不肖主法于寿昌先祖之禅林天下见闻无不欢喜曰闻谷阒然二大师真古佛再来也本高迹下屈尊就卑向高高峰顶立于深深海底行向深深水底行于高高峰顶立于此二师观之乃知古风不坠至于正偏兼带宾主协通类之不齐混则知处深明宝镜三昧大兴曹洞宗风岂非千古希奇万世标榜之一大欢喜因缘哉只如阒大师为众请新寿昌升堂普说毕竟千圣不传密付不绝一句作么生道聻良久以如意绕三匝云大众欢喜下座。

　　云栖扫塔徐大玉吴若谷徐九知张顾存严认公严无敕宋孔章王昭平洪载之方子凡姚愚谷龚华茂宋子野姚期两严子餐沈冠东钱亢子王以中洪玉衡诸居士并耆旧行素了幻幻成无住蕴玄善征等请上堂普说

　　师打圆云向上一路千圣不传末后牢开直须亲到达磨大师特来东土遇梁武帝不契即渡江于少林面壁此时震旦义学相高多滞名相惊见斥相指心不能领略辄生嫉害乃至六遭服毒末遇神光安心归位始付衣钵并授楞伽经以印心嗣是东土一花五叶偏灿寰区皆是亲悟亲证始得使此真宗不坠也或谓达祖既以不立文字直指人心何复以楞伽为印乎此正明一切佛语皆以心为宗旨不特楞伽是离文字法如能亲悟心印则三藏十二部一切修多罗皆是离文字为宗旨也达祖斥相指心正以彼时教家执著名相不见心宗斥者斥其名相也非斥彼不当开阐教义也如能悟此心宗又何经律论观净诸教非直指之妙心哉不见我云栖太师最初发心即以生死大事而起疑情剃染之后即偏参诸方尊宿尝于京师参笑岩和上求指示笑岩曰阿你三千里外来开示我我有甚么开示你时大师言下有省因过东昌闻谯楼鼓声乃悟其旨作偈曰二十年前事可疑三千里外遇何奇焚香掷戟浑如梦魔佛空争是与非此后见法门师承大坏参学无真乃大权设教开戒律阐教乘标净土而归于心宗世人不知大师悟证之繇以大师乃教中圆人何必捏归禅宗以乱其统又孰知大师先悟禅宗而后开教海收摄群机消归正觉之苦心乎世间开戒阐教标净者甚多未必皆悟道之后设施也独大师于悟心之后弘法是以说戒戒即金刚戒相也设教教即妙明真心也立论论即直剖宗旨也标净净即全提佛心也挽近主法之人孰能如大师真参实悟而后举扬宗旨振作玄机密用哉今之参学曾起二十年前可疑之事乎曾有于三千里外一闻谯鼓而不疑乎大疑大悟小疑小悟不疑不悟如今人疑也未疑安得有遇而且悟此奇特乎昔云门湛和上或问中尝载大师宗门机用甚悉如拈外道问佛空生宴坐公案云若于良久处欲望开迷阴霾万里宴坐边拟闻般若说竟多时既然如是鞭头得指空里飞花者是个甚么参又拈自性西方惟心净土云若直指自性不但过此娑婆千万亿国土为非也设个自性已涉程途若实谭性心不但宝莲金地种种庄严为非也说个自心早成垢秽你看大师如此起疑如此参悟如此提宗门向上机缘如此指示惟心净土此岂与未悟拈心宗而代佛扬化敷文演义者可比拟哉吾大师深念如来一代时教为后世分门别户互相矛盾之弊故于悟心之后密移一步始能会通佛语诸教而归于无门法门之心宗也不然达祖只须传心不必以教为印矣予小子舌短何足以举扬万一但禀承大师法荫今敬入山扫拜灵塔诸大护法尊宿命登此座辞不获免强为赘疣惭愧无地还知此一举扬底意旨么亲到须弥莫问山既游大海休夸水下座。

　　请雪峤大师主径山祖庭为众普说

　　师呼大众云至道无难惟嫌简择但莫憎爱洞然明白从上佛祖出世为人别无奇特直是要人了此分别是非之心则与此道相应何有圣凡迷悟之异哉近世此道寂寥幸云栖紫柏憨山禹门寿昌云门博山天童磬山瓶匋诸大老递相振起今亦取次示灭独有雪峤老宿住此径山静室三十年来少有知其隐微者如能观其为人及语录颂古诸作则古峭奇绝处非今人所能及然而奇僻曾不掩也正彼奇僻不掩所以换却人眼睛鼻孔具眼人乃见其奇不见其僻不知者只见其僻不见其奇此老不合时宜故故如此夫古人之峭绝有人构得上使此老如汾阳之说梦作祭不将几杯冷酒几陌纸钱断送尽天下之孤魂野鬼乎盖彼时尚有慈明辈驱夺他不得竟为其嗣今则罕见其俦矣独怪黄海岸余集生二公偏能知之再三再四欲推出主径山祖庭惜此主僧不知退让乃至又请主庐山开先而庐山正值荒乱衲子难寻而此老复归此山是亦不忍自弃其深根固蒂之地也此中又几人能知之哉即黄海岸亦但能创发其始事而终不能死生以之成其末后也洪觉范谓张无尽见真净如叶公好书龙真龙现前则弃而走何以解耶傍观者清而当局迷耶呜呼世间求知己岂不诚难乎哉此老惑乱天下人处欲嗣古云门匡真大师欲矫时弊不知转甚然有可原者非彼近世绝无师承而强欲嗣古人也此老昔尝受知于禹门云栖二大师而二师亦非轻易肯许可人者一乃末后有所付嘱一乃已前有所印契况二老皆亲承笑岩和尚法脉有自来者也禹门之下有天童磬山是其同参兄弟皆欲推出为人此老倔强掉头漫骂欲别行一路此其犯人指目又何辞焉禹门云栖之印可天童磬山之推重此老虽不藉此为重亦足表信于人使其树高千丈叶落归根一着终不能不嗣笑岩之下为师承有据也余集老以雪老嗣云门如寿昌嗣曹洞此又大不类矣寿昌乃廪山之嗣雪老则爱慕云门宗旨也寿昌因马祖下与善之大好山而悟道亦可为马祖法嗣欤然而雪老脱落又妙在末后终不忘所嗣拈禹门香则海内久参衲子皆勃然更仰矣予亦曾以此意于庐山时达之今复得住此山正欲全其末后大事庶使宗门有公道在亦不致后人效尤乱统也去年遭此一变足见诸护法能别具只眼用一段苦心为祖庭到此终有一人成就其事是亦因果之不可昧灭也故予亦感海岸生平为法之心成之于先今予为彼成之于后使海岸末后更能入胜热厌足之门则亦不负子与相知之久今来径山为作祖庭一完局也使予果不知其为人则不必言矣既知其人而置海内老尊宿于度外不互相激扬而成其事是则为忍心欺法罪人也又安可高坐千峰眼空四海自为人天圭表也哉汝诸仁者幸深念此相赞成之始不负今日亲相告报之意。
嘉兴大藏经　天界觉浪盛禅师全录


　　天界觉浪盛禅师全录卷之九

　　门人　大成　大浩　大然　大充　较

　　茶筵法语

　　乙亥龙湖黄檗茶话

　　耳城润光法师命门人素如辈特过圆通设茶请师开示师曰你从法席来乃问我法耶素云不知师曰不知解恁么来素云乞大慈指示师曰闻润法师说法华经至何品也素云寿量师曰寿量作么生素云正是不知师召云大众汝等遮立地底如何是寿量聻鹿门法师云乞大师方便使初学始有入处师曰参学人不得入处正以听人说楞严便作大佛顶句看说法华便作寿量句看闻宗师说机缘便作公案句看更不向自己本分上看何者是我大佛顶究竟坚固何者是我眉间光本来寿量何者是我自己本分一段公案只管在册子上意言分别计较有无是非不知特地蹉过了也又安得有入处不见昔者疏山问沩山承问和尚垂语云有句无句如藤倚树设使树倒藤枯句归何处值沩山方泥壁放下泥盘呵呵大笑即归方丈疏山忿然曰某三千里外卖布单特来参问师何乃笑谑我也沩山命侍者与遮上座布单钱令去异日遇独眼龙为他点破在果疏山见只眼明招重举此问招曰可使沩山笑转新疏山大彻曰元来沩山笑里有刀大众汝等似古人闻一句言语便能自发疑情也无若是个人见角知牛见烟知火又那肯逐语生解且道疏山知得沩山语意也无若知则不于此句更生枝节且不以沩山为谑若不知却闻此语又能发疑而举一明三且于明招言下悟沩山笑里有刀汝等参学直须一言一事消归自己本分果有下落不为三藏十二部破故纸埋没亦不为一千七百则烂葛藤紏杀故古人参到极处如上百尺竿头始有撒手进步断送此命根也其或不能拼舍言语文字知识情解之命根太煞颉滑安得扑地折曝地碎哉我如此饶舌不过欲打草惊蛇耳众中还有知痛痒者么素云如何是蛇师曰你遮死蛇不打众礼拜而退。

　　西堂茶话

　　师与李太宰伯仲及毛克举周更生冯西星诸公会茶毛公问朝闻夕可之旨师举如意示之曰诸公闻么众无语师曰且听一喻主人请客侍人取玉杯来失手扑破众客失色主人怡然不惊客叹其高致主人曰此假玉杯也客复讶曰怪道不惊元来已先勘破了也更请真玉杯看主人笑曰方扑破时真玉杯已俨然呈献矣乃诸君自不具眼耳于是客皆感悟毛公大喜曰灵源论参禅须死偷心今夕可扑破矣太宰曰此一钳锤非同轻小不惟亲见妙道亦使亲见孔子真正面目也。

　　北斋茶话

　　李公楫云昨与家伯快谈何事师曰太宰云昔一名公尝言灯录有禅师言解鄙浅者亦入之或有宰官一时聪辨撞彩者亦入之此未必尽悟或为后人引进乎予笑曰勘破此公也吾初会令侄公楫尝举二祖安心话问予云如我等亦觅心了不可得使大师曰为汝安心竟我等向不彻去予曰要人之偷心自死耳使二祖不真到此而达磨亦决不如此也如孔子呼参曾子曰唯子出看他师资之啄啐同时亦何尝弗思议哉更有一喻如君有十友偶托一诚信者行事及返命彼语尚未完君即领之又托彼九友素行诡异者彼虽语意条贯君心彻底不肯且再四征诘如公家断案果有被告与干证俱是欺诈又不容不穷奸辨伪以折伏其心也按彼名公正是自视聪明而无实证乃疑古人亦犹己也殊不知勘验人之真见岂在言语之工拙哉昔归宗闻一僧自叫大悟谓尼姑元是女人做宗即许之若非真见得此僧即问一答十问十答百如香严之见沩山亦安肯轻放过哉果真有悟解之人明眼者远远望见即赏识矣又何待彼开口乎令伯爽然谓人决不可不遇真手眼知识也楫感激曰此大师挝涂毒鼓断千古命根特先施我以法乳也敢自欺哉楫又问今人有专以机锋棒喝为向上宗旨者何如师曰是即是恐人多错认了机锋棒喝也一居士闻法师谈金刚忍辱波罗蜜喜极归家见小儿失跌啼哭士曰此处正好说能所体空之无生忍也士愈说儿愈哭其妻窥见丈夫不救儿且口喃喃地乃拈一火柴头走出将地打一下喝曰你如何跌我儿子聻儿见母打地便不哭而起矣士忽踊叫曰今乃悟我老婆善谈般若之无生忍也师复曰知此意乎使此士他日学老婆拈火柴头打地又何异昔日之学法师谈般若乎楫大喜顾席中白臬惺公曰此大师真机锋棒喝也真能杀能活能纵能夺大权方便也真足破近世学老婆拈火柴头以为机锋棒喝不作机锋棒喝用者也幸记之以示同参。

　　黄檗尘谈茶话

　　师在黄檗与陈司寇以直二公围炉司寇公问向于此中用心不得明白何也师曰此正公不肯直下便见要将心会道理故耳公急曰是是正以觌面隔一重便不得见师曰世出世法皆有单刀直入之捷才着意言分别便惑乱也若欲与人解惑发智又须有善巧方便耳如齐桓公与管仲出郊见鬼致疾及闻皇子告敖言有见如此鬼者当霸桓公辗然一笑而愈此非分别成疾复以意言释疑乎予前日正以此意作诗寄梅中丞公或管仲佯为不见而使之乎公甚奇之因举扬大年八角磨盘空里走颂师曰公虽是恁么举且道八角磨盘如何向空里走聻公沉思师曰向道要见直下便见不可向磨盘上安眼睛鼻孔也公爽然喜极次日公曰昨深感大师示不肯直下便见一语乃知往往皆是自不肯承当耳师曰承当个事亦不容易前者与李太宰谈及彼令即当时因唐宜之与言八识不肯信及临终曰惜不能修书与唐宜之言我今知有八识也予曰学贵乎自信此正是知之为知之也若今人闻禅便谓知禅闻道便谓知道此辈终身自障不得真见禅见道也若令即者不知既不轻信若肯信则必有真知矣又安得此人与之入此道哉陈公曰此正所谓当观时节因缘耳师曰古人谓时两之化盖亦因其种性成熟耳杜诗云欲觉闻晨钟令人发深省若非欲觉虽每日闻钟熟能发深省哉即此欲觉二字乃千圣传心之妙如孔子呼曾子唯是欲觉之候也诸门人仍不觉耳故不能开悟者以中心之生意未发如桃仁杏仁之在核中皆未有浸入之功薰发之力其仁中之枝叶花果皆藏隐未得发现也故吾佛称为悟无生法忍忍者仁也藏也即如来藏心也以能藏万法于一心又能藏一心于万法也即无生无不生之种智也即至诚无息天命之性也即太极含二五之纯粹精也即归根复命窅窅冥冥其中有精也不然贞下安能复起元哉故参必须开示悟入此归元之旨不然随照愈出而愈失宗矣公大喜曰欲觉与法忍数语诚发千古未发师曰此亦因机指点耳种杏仁核正有事在。

　　李长庚日世无不知看杏花者谁知一树千花在此核中之仁乎可惜见核而纸里之耳吾师婆心是谁知感。

　　寿昌诸山请茶话

　　师云日日日东上日日日西没寒则普天寒热则匝地热惟有大好山应时还及节且道只今是甚么时节聻噫一语唤回鹦鹉梦九霄夺得凤凰归珍重。

　　宝方茶话

　　举云门云乾坤之内宇宙之间中有一宝秘在形山拈山门向佛殿里拈佛殿向灯笼上雪窦云乾坤之内宇宙之间中有一宝挂在壁上达磨大师觑不见觑着即瞎却眼师云遮二老汉拨乱乾坤即不无若是安邦定国尚未梦见在只如道盛今承宝方师翁之力应得宝方受用又作么生复云乾坤之内宇宙之间中有一宝一体同观龙蛇混杂凡圣交参噫无限珍奇无用处前三三与后三三。

　　茶话

　　师举长沙岑禅师有一秀才问曰弟子见千佛名经秪见其名不知居何国土亦化度否沙云秀才曾到黄鹤楼否才云到沙云崔颢题诗后亦有人继作也无才云无沙云秀才闲时题取一篇好复召大众云会遮秀才问么青蛇口里焰会遮长沙答么黄蜂尾上针虽然如是若有人如此问我寿昌但答他云今日山中大众礼千佛辛勤楚中广上人闻予身外无余之说估自己长衣设茶供众山僧不着便待无人时来与你将那一队黧奴白牯一一按过且道寿昌与长沙之答有同别也无若也会得仙人有待乘黄鹤若也不会海客无心恋白鸥。

　　福山茶话司理黄元公请

　　何长白问七星桥还在南还在北师云日头露出士云落在何处师云碧沼重开黄司理问乡开万里一步为初如何是最初一步师云天风醉花鸟进云如何是途中事师云此句有人读进云如何是门庭事师云莲花石上说机缘进云如何是堂奥中事师竖一指进云到家后如何师云洞庭峰顶再相叙黄敬授问福山茶还供得天下人吃么师云白花浮出此冰壶进云还有滋味也无师云两腋风生便是仙进云七碗吃不得时如何师云玉川子醉也进云如何是赵州茶师云卢同不肯吃进云吃后如何师云脱骨换胎难张拱之问如何是朱槿移来释梵宫师云峭壁本无苔进云如何是老僧非是爱花红师云洒墨图斑驳进云如何是花开花落浑闲事师云百万一时尽进云如何是秪要人知色是空师云舍情无片言。

　　茶话

　　司理黄公问如何是后天一着师云拈出当阳句进云如何是先天一着师云金锤打不开进云莫躲在混沌无记空里么师云冻鸡未报家林晓进云天开时如何师云隐隐行人过雪山进云地辟时如何师云石笋穿云路公举手云谢答话师复问云垂条意若何公云一株独秀师云如何是一株独秀进云开花结果师云阿谁摘得进云请和尚吃茶师云莫颟顸好张拱之问古人云无佛转身和尚还有转身处也无师云不与外人知进云如何是泥佛转身师云水里失钱河里捞进云如何是金佛转身师云火焰头上风车子进云如何是木佛转身师云大斧劈了手摩娑士礼拜师问大众云还有未到此山者么黄公云只有大师未曾到师云苍苔古道行应遍进云还记得旧时事也无师云落日寒泉听不穷进云恁么则与大师同行也师云更有千峰最高处进云遮里不容大师师云此心期与故人同进云却请大师同住师云大好撞彩黄敬授云恁么则大师被古人句转也师云且在脚跟后走着黄公云截断脚跟时如何师云逼逼地公云如何是夫子之文章师云满筵道火不烧唇进云如何是夫子之性道师云无限清机如历掌进云大师还见夫子也无师云锯解秤锤进云恁么则大师无分也师云八字少一丿敬授问浩然之气与凡有血气是同是别师云漆桶中辨取何长白云打破漆桶后如何师云土宿骑牛。

　　茶话

　　邑宰廖公因谈青原山有挂角寺灵迹甚奇师乃云善于名山挂角者莫若苏东坡辈也如匡山东坡亭双径东坡池西湖东坡堤之类何处非彼挂角哉至于佛印住金山寺昔人以苏公与佛印法战不胜输玉带镇佛印山门苏公亦自为诗云钝根犹堕箭锋机殊不知苏公惯用陷虎之计以一腰玉带占了佛印千古金山遮则公案孰能辨其胜负所以吾宗独贵有转身活路耳廖公云请大师剖判师顾黄公及诸孝廉云诸公各下一语看黄公云弟子前日作金山语录序有佛印以衲衣授记东坡东坡以玉带授记佛印甚矣东坡之善作贼也正协大师微旨师云遮两个白拈贼须是山僧捉败始得虽然中不容针且置旁通车马处捉得衣带贼否诸公愕然异之师云天地造化机权古今功名事业皆天下公物从上佛祖出世为人宗旨及世间圣贤英杰或明取其名或暗取其实以为自己本分受用此非大白拈贼而何黄公云今日遮里着贼底也不少师云且道无位真人是甚么干屎橛群公相顾师云羚羊又挂角去也众大笑。

　　临川天宁寺茶话

　　朱长文长源齐寅生陈伯几茶次文公问人人皆知参禅一事直探根宗如何学人终日参不透彻何也师云人人皆知是直探根宗争奈探根宗之心不能直捷深入耳此不但参禅即如子事父臣事君亦未见有能直捷深入者也孔子尝日臣之事君当以大道若琐屑数末之事则反辱君命与辱己身也又安能陈善闭邪而格君心之非哉如大舜之事顽父嚚母友爱傲弟可谓真能事亲而不见亲有不是处秪自怨慕号泣所以终至底豫文王天下有其二而服事殷但曰天王圣明而小心翼翼虽至羑里而无不敬于是感悟昏纣而释其囚故夫子以大孝称舜以纯至称文皆叹美其能直心事亲事君也故曰事父母几谏见志不从又敬不违劳而不怨此一则唯舜与文足以当事之一字世儒不达圣意以须几谏又安知事之至极自然底豫感悟何况孝子忠臣之心一往直前秪知有君亲可事不知有廪之可完井之可浚羑里之囚昏乱之恶也臣子才见得君父有不是处便有弑父弑君之渐矣今之参禅学道秪爱用知见情识去公案机锋上领略卜度如何得深入门庭堂奥而见本生之君父哉此旨唯吾曹洞祖师深悟直指之宗故立如子事父如臣事君之旨以开示世间出世间之后学必如是念念归根心心得旨若才随照则失宗矣你不见倒刹竿青州衫庐陵米价日面月面柏树子麻三斤诸公案皆是直截根源不容拟议而亲见祖父于一吼俱尽乎诸公大喜曰此不特为少林一脉直通元气即舜文周孔乃于今日始得见其真面孔也幸侍者记之使天下后世悟斯旨者皆得致君亲乐太平于大师言下矣。

　　诸缙绅请茶话

　　师云山僧逢人莫不个个说解脱法亦竟不得解脱者何也良以全身坐在现成文字道理知见窠里展转反侧终是不得蹋翻窠臼如何得此身心与世法出世法相解脱哉正如人欲运瓮须身在瓮外始运得他动若将身坐在瓮里不惟瓮运不动而瓮被我蹋定我又被瓮关住元非是瓮累我乃是我累瓮也今之治天下者才有天下便为天下所累惟不有天下则天下不为我累而我且运天下于掌上矣故唐尧见得有天下便要以天下让许由许由见得有天下便恐天下所累故宁死而辞是二者皆以有天下故有授受之累也及至于藐姑射山中见四子之无所知始乃窅然而丧天下乃不期逍遥而自逍遥矣故曰列子御风犹有所待若彼至人则又乌乎待哉正以圣人无己故无所待矣今之参禅欲了生死是生死为何物乃若是黏皮缀骨系识缠心之不可解哉殊不知自心取自心非幻成幻法不取则无非幻矣而幻化又何从立乎诸公了知此意则我与公皆是戏台上人谁僧谁俗谁真谁假谁是谁非之有哉诸公大喜曰此千古之大惑不消片语而解脱之也婆心彻困曷胜倾倒。

　　灵谷茶话

　　师云诸公才见堂中诸学人参究本分事么二公云近日视诸禅师从容恬密真觉得个个有入处相似师云居士你知各人本分事么既谓之本分事则不假借分外一毫也平日不依名利恩爱则依文字理解不依文字理解则依玄妙知见凡佛祖机缘公案皆是依通识揣又安能蹋翻圣凡生死窠臼显发本分机用哉如近来江北富贵之家兵贼未乱时则奇衣美食华堂娇妾金宝珍玩车马侍卫喜人呼老爷相公跪拜叩头及贼将临城则求穿奴婢衣作乞丐状住破屋用恶器损其容貌敛其仪态痛恨人叫老爷相公夫人小姐何故怕贼识其富贵美好欲索他珍宝伤他性命。也即贫贱人平日喜富贵不能得。假至此日有以奇异衣服换其垢弊者。亦必叫唤驰走。何故。恐杀害之祸及身也。殊不知贼乱时之富贵珍宝。秪能招贼兵害我四大幻身。太平时之富贵珍宝。最能招贪欲害人万劫慧命。世界之荒乱尚有静平之日。而自心之贪欲荒乱一念陷其心性。则随业轮转千生万劫。堕落异类惨杀之苦。无处可逃。自非逃于佛祖域中闻解脱法参超悟禅。又孰能免一切生死业惑哉。是故吾宗欲人参此本分禅者。正使自全此本来法身慧命也。岂非天上天下大奇特机缘乎。

　　陕西邓自亲偕诸文学请茶话

　　邓自亲居士礼请。曰弟子陕西人。客南京。闻故土贼乱。有老母不知存亡。虽亦久信佛法。不知如何始了生死而度父母。乃痛哭流涕乞和尚大慈开示。师曰居士还知遮痛心人底出处么。若知得此人出处。则父母故土虽历岁月程途亦易到易见。若不知此人。则现前不历岁月程途本来面目却是难见。且了不得遮生死。若了不得遮生死。你即得见母亲大哭一场以尽百年孝养。亦须归尽安得超他出生死哉。只如目连尊者。上得天堂入得地狱。必须先有一个了生死法。始度得他母。若无此法终是千生万劫徒自缠缚于生死恩爱。又何济于大孝哉。你诸居士急宜直下透彻始得。不见庞居士云。难难难十石油麻树上摊。庞婆云易易易百草头上祖师意。灵照女云也不难也不易饥时吃饭困时睡。你看他虽是尘劳中人。却能父子团圞说无生法。且道他说难说易是个甚么。若以百草头边饥餐困睡即是无生。则大地人皆是无生也。又何难易之有。又何他父子如此提唱。虽是极平尝话。却是极淆讹事。到遮里也须着只眼始得。又不见孔子云。天下国家可均也。爵禄可辞也。白刃可蹈也。中庸不可能也。我见天下如此林林总总差别杂乱亦不易均。縻一身之爵禄。为一家之欲亦不易辞。拼性命之生死。白刃亦不易蹈。而圣人反不为难。岂非中庸是天下古今人底安身立命之极平尝极奇特之事乎。先圣语言最简最易。如揭日月于中天但人不肯痛心参究。所以不得真实受用。以致天下卒不可均。爵禄卒不可辞。白刃卒不可蹈。若悟入此中庸平尝之道。如饥餐困睡相似。则人事无甚奇特。天下有何不可均。势利无甚奇特。爵禄有何不可辞。生死无甚奇特。白刃有何不可蹈。只此极平尝之道。人不肯参透。所以费却许多奇特功能。终是不可能也。若不亲切透过此事。如何庞家父子照耀传灯。抛家业于湘水。了生死于笑谈。岂今人所谓平尝中庸之所能哉。正以天下古今之人轻易视此平尝。反使此中庸之道人鲜能也。诸居士欲了世法出世法。可不参究自己本来面目遮一着子。又何难均天下辞爵禄蹈白刃。以了此平尝生死性命哉。诸公还知坐立俨然当机不昧底。与父母未生前底本自平常原无一毫差别么。复说偈云。少小离乡老大回。阿爷相遇复相猜。偶因傍客呼名姓。顿使从前眼豁开。珍重。

　　径山观音殿除夕茶话

　　我等林下道人。当此除夜享清净无为之福。是皆受朝廷之恩泽。谁知有宴安鸩毒之害乎。方天下遭此大变。民穷财尽惨杀不宁。当宁焦劳文武忘命千疮万孔莫为救疗。安得顿还元气。使朝野苏息乎。即前代名山古刹。往往为饥荒贼乱兵火所焚。即诸祖亦常避难。如岩头隐于渡子。石霜藏于浏阳。慈明浮山辈结伴参汾阳叶县。直可谓赤身挨白刃。撒手跳悬崖也。若不如是舍死忘生。安能破此生死牢关得出身路。今参学人自己无忘躯为法之心。只管去观望知识。看他有意于我无意于我。世间岂有如此拼生死而求妙道者乎。使慈明浮山辈才有一念观望之心。则早被他热呵乱骂泼水撒灰断送去三千里外。安得顿悟临济之道迥出常情。往在灵谷。常与凌官球倪朴庵诸公言。做行状者。纪述将来自觉淡泊不好看。百计搜求出数段要大圣大贤说不出底。忠臣孝子行不出底。入在里面才成一篇文字。及乎自己为人生怕说一句难话。死怕行一步难事。半毫毛也不敢惹着。既行时要如此好境好缘。如何做行状。却又要如此险难怪异。岂非背驰其言行。而欲自欺欺人乎。昔吴远庵与予曰我南京宗风久寂。幸余集老请博山和尚于天界开堂。引发多少人知有此本分事。争奈护法神不加被他。不知是他夙业否。今为山东作巡抚事收在刑部狱里。却不退息人之信心乎。予笑曰大好信心。公且道佛法有灵验乎。吴大惊曰莫是他错因果乎。予曰是你错因果也。吴益惊。予曰谁教他要参博山和尚及诸方善知识禅。吴曰请大师破我惊疑。予曰此正苏子瞻所谓佛祖恐我难化故。特遣于万里之外折伏之也。公又安知非护法善神感集老为法之心。欲以道法速成其参了生死禅之行状乎。集老既能参博山诸老禅。且试向刑部监看。此刑部禅与诸知识禅是同是别。若是同。则参得刑部禅。亦可参阎罗大王禅也。刑部禅是操兵演武禅。阎王禅是轮刀上阵禅。刑部可以宽假。阎王不顺人情。又况阎罗王与牛头阿旁多。是不通文字道理佛法禅道者。诸大善知识尚可以着语呈解。拈古颂古。棒喝机锋相见。与他阎罗王狱卒相见一些也用不着。只要你参他刀山剑树禅。镬汤炉炭禅。参得他地狱极苦禅。庶几可以参他佛祖向上禅也。诸公大笑绝倒曰。此千古棒喝。使世出世人皆当透骨透髓矣。汝等诸仁者到遮里也须当真参了生死禅始得。不则腊月三十夜易过。涅槃堂里生死结交禅恰是参不透也。汝等可不痛心惊觉此世出世法。当此大难必如何始得透脱乎。果欲参透此禅。则当不惜皮毛欲乐。便从今日做一个能透万死千难之人。免使他日悔不曾做得真行状。以致自陷于欺心之大罪也。

　　观音殿灯节夜茶筵垂示

　　师指花灯云见么。南斗六北斗七。赵州吃茶口不湿。当机谁肯便承当。甘如鸩酒毒如蜜。醉倒街头李八胡。骑牛穿靴海底立。跛鳖踢碎须弥灯。白玉毫中黑漆漆。径山长老笑呵呵。千载惟有今夕吉。吾有正法眼藏。不立文字。教外别传。直指人心。见性成佛之旨。付嘱与摩诃露柱摩诃灯笼摩诃鸩酒摩诃蜂蜜。善自护持。毋令断绝。惊得他诸佛诸祖摇头吐舌云。我从本已来未曾闻有如此奇特。我从本已来未曾见有如此奇特。复拍案云。急急如律。

　　胡洪胤盛高姚诸士云莲净修禅侣请茶话

　　中峰大师云。参禅无秘诀。秪要生死切。须知遮一切字便是断生死命根剖如来藏性底金刚剑。从上佛祖百千方便秪是拈提遮一切字。此外更无别法也。人能痛切为发明生死性命则一切勇猛精进自不待人教诏。所谓如轮刀上阵。一人与万人敌。更不顾生死危亡。所以能杀敌而自全性命。稍一不切则生死性命皆落人手矣。可不切乎。今人不有真为生死心。徒云我疑情发不起。殊不知此心若切即是话头即是疑情。即是金刚剑。即是大阐提也。到遮里更有何生死不破。何性命不透哉。我尝与儒者云。夫子称诗可以兴观群怨。此怨之一字。即吾禅门疑情也。所谓臣不得君。子不得父。乃至不得于朋友百姓皆此自怨之疑情。孟子善于形容大舜谓如怨如慕如泣如诉。此正是自怨自艾自起疑情曰我何以不得于父母兄弟哉。非有怨恨于顽父嚚母与傲弟也。才有怨及父母兄弟则此自怨自艾之心终无以自悟亦终不能感格其父母使底豫也参禅人不返求诸己。我如何不明我自己性命。如何却被妄想之所流转。毕竟我如何作得主。妄想生死又从何而有。只如此痛切参去。更无第二人更无第二念。久久伎穷俩尽。一旦顿断命根便是大事了明也。今人参究而不悟者。皆是为生死心不切。与不能久远痛愤耳。非古人言句话头不能令人开悟也。如本草纲目中上药不可枚举。独难者是久服二字。若能久服则无药不灵矣。今人一日暴之十日寒之。正是无痛切久远之心。又安能得大彻大悟如古人哉。

　　为宴林影竹松阁开远及诸居士茶话

　　开远因举其师叔祖宴林与影竹之戒行精严。因财立义有如宝训之风杖人曰季札挂剑于徐墓能断人千古偷心亦足以义利风世如宴林与影竹如此则于生死交际亦可颖脱矣。开远当此奇穷不滥与松阁之能力行坚忍则其他事之不敢自欺亦可知也。世人尝以贫贱不能苦守而为非义。又或因求慕名利富贵恩爱迷倒丧心予谓人自负名利富贵恩爱耳。如尧舜桀纣皆富有四海。贵为天子。彼则有德有位。名震万年。利泽永世。此则失德失位名秽帝王利败。今古此富贵名利何负于人。即如孔孟汲汲遑遑不得君相而行其志。然皆不敢自滥于贫贱乃能为千圣百王之师。此亦岂贫贱之能负人哉。总之能不负自心则不负大义。亦不负富贵贫贱与名利恩爱也。又尝见父母子孙欲保其名利寿命皆以恩爱之故。自能立心行义求福于天乃至割人难割。为人难为。以开悟性命天道。乃成不世之大业者。此非以恩爱度恩爱而出恩爱于生死性命乎。故杖人生平秪教人悟此灵心为主。能使此心灵悟则尽大千法界若圣若凡皆是全机大用。何更有心外之法为剩物为留碍哉。诸人但能勇愤求明此心。不负此心。则千圣不传之妙。不待求人开示而自悟入矣。
嘉兴大藏经　天界觉浪盛禅师全录


　　天界觉浪盛禅师全录卷之十

　　门人　大存　弘智　大瑸　大奇　较

　　法语

　　洞宗标正

　　师室中因诸门人侍立有僧出问洞上宗旨乞和尚指示。师良久。云会么。曰不会。师曰你不如西天外道。曰某不曾问有言无言。师云却又似西天外道。进云惟大慈悲曲垂方便令我得入。师云雪窦道邪正不分过由鞭影。如何是鞭影。进云莫是良久处么。师云一翳在眼空花乱坠。进云外道见个甚么便得悟入。师云劫贼入空房。进云莫是疑根断绝去么。师云我说你不如西天外道。僧礼拜归位。师乃顾众云汝等还知价公始终机缘之妙密乎。公初为沙弥时念心经至无眼耳鼻舌身意处。辄自扪其面以问师曰我分明有。何故经言无。今人读经能如此触发天机即其师亦可使猛然自讨入处乎。从此参方。首谒南泉。因为马祖讳辰营斋。泉问众马祖还来否。公乃出曰待有伴即来。南泉是个通身手眼底汉。也只得道此子虽后生甚堪雕琢。公曰和尚不得压良为贱。正如虎生三日。气已食牛。寻常辈孰能当其爪牙。嗣于忠国师。无情说法话有省。已向荆棘林中能下足矣。及辞云岩。问此去有人问百年后还邈得师真否。如何只对。此正向没孔铁锤重下楔也。不是此老大难酬他。乃良久云只这是杀人刀活人剑。不妨利害。若是德山临济未免以棒喝用事。且道良久云只这是还与棒喝有同别也无。公既已悟无情说法。到此如何又开眼尿床。沉吟不下。莫是识法者惧所谓承当个事。大须审细么。秪这一劄愈见银山铁壁。大火聚中无你进步处。无你躲根处。无你转身吐气处。从此所悟所解底命根不容不断。但不能向月明帘外　地一声跳出身里之门而得全机大用。奋激不已。忽于过水睹影乃打失眼睛大悟前旨。正如德山于上座欲点那个心处不能出脱。乃以潭不见龙不现致个疑头。迫得无路无门忽于吹灭纸烛处乃绝。后苏来大叫曰从此天下老和尚欺瞒我不得也。明眼人试看价公与德公悟门是何如哉。故公乃作偈自述悟证与石头参同契之明暗妙协云岩所付宝镜三昧之渠我交参深相符合。即以重离回互而立正偏五位之宗旨。使公不于此得真正全机大用。何能自云切忌从他觅。迢迢与我疏。即有悟得自己若不见人以妙密键锤打开九重锦缝。透过百种冤门。则大法不明。触途成滞。终不能自我作主。折摄法界之群机也。正以理明而自神动。神动而自天随。如圣人作而万物睹。凡夫视为高远之事。殊不知万物皆备于我。我之圣心一发。则天地万物皆随我而全现也。人无圣心安得谓之圣人。此价公顿悟真我之大机大用。故能我今独自往而法界皆全彰我之神用。此正以我能作主则先天而天不我违。后天而天奉我时也。知卢舍那佛顿出藏身则三身四智十方应化皆互为主伴交参。若但于头头上明物物上显。不知向上尊贵一路自别。则不免于处处得逢渠即认渠为真我。却又落在驴前马后之阶下汉。何能作主于法界摄重重涉入之三昧。又何能处处逢渠即是我处处称尊即我是渠哉。师说至此蓦呼云。大众正当恁么时。是个甚么。毕竟洞山祖面目作么生。众愕然。师云打破镜来谁照烛。鹤冲霄汉出银笼。众礼拜。

　　师曰吾洞上之旨不特能会通五宗之秘。即如来一代时教之始终本末与儒道九流尊卑体用事理功位之名分。无有不收摄而阐发者也。此宗无语句亦无实法与人。正以明破即不堪。法死则不能活人。舞吹毛击涂毒无论构得构不得。未免丧身失命矣。不获已。立个正偏宾主玄要人境暗机圆相六义三关九带十真等。已是刻画虚空雕凿浑沌。但先圣深恐法久成弊邪异繁兴。若不为物作则立此宗旨则万世何从拣别。真伪使此法眼妙心不昧灭哉。古人之立法立言正如大易之立象立辞也。使无大易之象辞则天下万世何从而得天地造化之几微。人物生死之性命哉。所贵于观象玩辞而显仁藏用也。人每以理为活数为死不知理虽活或以意见自用而反落于怪邪。数虽死能存法则。而可悟其天然有不得于象则求之于辞。有不得于辞则求之于象。或于言辞有尽而得象意无穷。是法住法位。世间相常住。不于此可悟耶。吾于叠三变五中见其象画之奇偶妙协。乃知偏中至不可以兼中至而重犯兼中到也。何妨拈出以待神明之者。如太极舍四象为五位。即是河图洛书以中五含十不过一奇一偶之参两错综而成其中和位育也。六爻之偏正回互者。即奇偶之兼带妙协也。盖万物无不负阴抱阳。阴不抱阳则孤而不产。阳不负阴则寡而不生。阴阳偏胜则散乱断灭。何以承天命之化育乎。故圣人深几裁成之揭其奇偶之枢机而变理其太过不及以致中和。则天地人物各自正其性命。此参赞位育之功能惟其善用九六转变其乾坤造化所以为至神至妙也。重离如太极之含四象者。即五中之十如荎草之含五味金刚杵之具。五楞也之中一圈为天地人物之心即太极为重离含四卦之兼中到也。东方一圈即少阳之正中偏也。西方一圈即少阴之偏中正也。南方一圈即太阳之正中来也。北方一圈即太阴之偏中至也。觉范洪公以互卦为回互。以单卦为互叠先大过中孚而后。单巽单兑特一说耳。少阳少阴体尚未纯。但能叠进而未可即变太阴太阳体已。至纯但能变转而不可复进。吾洞上借此配喻偏正回互。以用叠为三变尽成五。谁得此意象外之深旨乎。回互者如教中之回向也。内外上下因果本末皆各相含摄之谓也。或回正向偏以理夺事。则无事而不理。可夺色法以明心也。或回偏向正以事夺理。则无理而不事。可夺空心以明法也。或回正中事理之全体而来向全用。则事理俱夺而可即妙有以成等正觉也。或回偏中事理之全用而至向全体。则事理俱不必夺而可即正觉以成大化权也。或回此正偏事理之体用向此天然尊贵无著真宗全提法界。则向上兼中到又何言哉。重离六爻偏正回互叠三变五。天然妙协原非意见所能强为之分合也。此重离之偏正混融也。以重离初爻之奇叠上为。重巽下断。如正中偏也。以重巽初爻之偶叠上为重兑。上缺如偏中正也。以本离叠上成巽兑为三卦则不可更叠矣。更叠之则又成一重离矣。既为重兑则当用变。变则当先从内卦之兑翻转成巽合外卦之兑变为泽风大过则四奇在中。两偶在初上如坎中之满为正中来也。大过既成则又当变此内卦之巽为兑变外之兑为巽以成此为风泽中孚。则二偶在中四奇在初二五上如离中之虚为偏中至也。以四而叠变既尽则兼到自成中五耳。或谓正来偏至聚讼至今究何决焉。曰叠如二少变如二太。约几易简矣。举二而参统之。如阴阳之藏太极如寒暑之藏天举四而中五统之如太极之舍四象如天之四时盖象数奇偶费隐先后可互征也。吾概举其纲几。而变化在其中矣。正偏兼中兼何须重举乎。寂然不动感而遂通。天下之故。所谓感为易体也。吉凶悔吝生乎动。不有感而动之则何卦爻之叠变哉。经中以应观法界性。一切由心造。而心不动则十界圣凡之名相了不可得。有何四句可离。有何百非可绝。说个绝代灵心亦强名也。正以十界之机感乃应之。[○@(　/─)]正中偏者。以上黑下白为少阴兼少阳也。[○@(─/　)]偏中正者。以上白下黑为少阳兼少阴也。[○@●]正中来者以中黑外白为太阴之全体协太阳来也。[●@○]偏中至者以中白外黑为太阳之全用协太阴至也。兼中到者以全放全收其黑白而混融之。不可以黑白表显名迹。到此俱化类之不齐。混则知处。不落是非。无敢和矣。此大总相一真毗卢华藏法界圆融行布不可得而互表互遮者也。大易以阳为奇为正为君。为白以阴为偶为偏为臣为黑。吾宗则借奇为阴为正为君为黑。借偶为阳为偏为臣为白所谓夜半正明为正中偏。天晓不露为偏中正。又不当执此以相反其奇偶也。引而伸之何处不具扫而置之原自不坏此后之说吾何能限。然宁有逃于中五者哉。祇如八八六十四卦中奇即此一奇偶。即此一偶奇偶太极即费即隐分之则大绝方所合之则细入无间。就中行布圆融弥纶一际。死不碍活。活不碍死。孰能分合此中之奇偶正偏渠我宾主哉。此惟亲悟亲证无我无位之真人入于刹那际无间三昧者。始能传受此千圣不传之秘旨也。

　　洞曹君臣正偏及功勋父子主宾五位参同宗旨

　　[○@(　/─)]正中偏者即君视臣也。以上黑下白而体尚与用分方将使合。如尧之圣君乃能求舜之贤良。是劳于求臣以尽君道。此所谓妙容虽不动。光烛本无偏也。亦谓君向臣亦谓父垂慈养子。亦谓主能接宾。

　　[○@(─/　)]偏中正者。即臣向君也。以外白内黑而用始从体归方将得。一如舜之贤臣乃能求尧之圣明。是勤于事君以尽臣职。此所谓不堕诸异趣。凝情望圣容也。亦谓臣奉君亦谓子承欢孝父。亦谓宾能对主。

　　[○@●]正中来者。即君御极也。以黑在白中而体已成其用。如不显惟德百辟其刑。此所谓妙德尊寰宇。高明朗大虚也。惟我独尊故又谓之功无能与比。即笃恭而天下平。亦谓父全业付子。亦谓主能作宾。

　　[●@○]偏中至者。即臣摄政也。以白在黑中而用已成其体。如玄德升闻重华协帝。此所谓灵机弘圣道。真智利群迷也。率宾归王故。又谓之共功同归。至化即共乐无为之治。亦谓子全身绍父。亦谓宾能为主。

　　兼中到者。即君臣道合也。以黑白浑融而体用一无分别。如尧舜之揖让德成舜先。宾能相续为主。而尧退位又作主中主。尧既不居正位。舜亦不居偏功。此所谓浑然无内外。和融上下平也。亦谓之功功是无功无不功也。亦谓之父子恩忘斧斫不开向上尊贵之正命食亦不取矣。此秘密藏千圣不传岂言所可尽哉。

　　示普侍者归圆通

　　予侍者鉴咦普子随从九年。今命归庐山因以一纸礼求警策。予曰知我平日痛为汝乎。你师解衔日。子尝亲依弁山宝寿诸知识咸器重之。丙子随予于西陵李家宰诸公称为英敏。予曰此子病不能愚。恐难善后及从归寿昌阒然翁黄元公亦抚而慰之。予见其好胜喜名。辄露浅鲜益痛叱痛逐之。你师亦感泣不忍去。予主圆通你师以缘事携你往粤礼曹溪祖塔。及归以汝乞予曰大日不能承事和尚。此子朴实可代日奉侍。惟痛钳锤即日之受命也。后你师掩关福山。旋到雪峰出而殁于旅。次予时主鼓山命汝去茶毗其骨。归寿昌普同汝师虽死予每以你师痛策汝。使汝勤劳忠心用命是应当事。但习气不自严切。好刻责人。非惟参究不力。而心亦终日不快乐。你自视能如汝师之英敏乎。尚不能自善其后。汝如此资质可不深为自警而追思汝师乎。普因告欲闭关誓死心彻究以不负平日督责之恩。予因书此令从此去果能不忘督责之深痛自裁抑。潜自参究则何大事不发明乎。子深勉之无负始终之心也。

　　示真仪准禅人

　　古人参学必至于悟证有足以惊天地感鬼神而超超乎圣凡之外者。皆由最初发心为欲了生死正性命也。今人最初未有为了生死心。以故所参者是文字道理机锋公案之禅。所学者是知识为人门庭施设之事。纵使参得学得秪成一个无明业识虚憍我慢。以欺诳世人而图名闻利养。为法门之贼。住其流弊又有不胜言者是何曾有求了生死之功行哉。此正如蚕之用尽心机。吐尽丝茧。适足为自己生死自缠自缚之计。为可悲也。真仪准子尝亲依予于圆通。别去参诸方尊宿。近复归见予天界因追究其所以正吾前言所参学之流弊以自为有进。予深斥之必欲其以求了生死自悟性命为本则。其为人天轨范。皆悟证后之事也。因书以勉之。

　　示旌川慧生禅人

　　德山见僧入门便棒。临济见僧入门便喝。鲁祖见僧入门便面壁。赵州见僧入门便云吃茶去。无业见僧拟问便云莫妄想。睦州见僧便云现成。公案好与三十棒。或才入门便捉住云速道速道。拟对即推出去。此一等老古锥刺骨刺髓彻困为人。若才拟议便堕坑落堑陷身死汉无出头路矣。那堪更踏步向前。逐语生解打葛藤弄鬼眼睛。问如何承当。如何透脱。乃至如何参究。如何下手。如何看话。如何起疑。如何进步转身。如何出言吐气。岂但白云万里。枷锁千重也哉。若不恁么又如何始得个入处。又如何得出离生死。悲哉。胡饼讨甚么汁。虽然到遮里也须是个真正为生死底斩钉截铁汉子始有个趣向分。不然总恁么纵汝意识。从世谛流布去孤负天下人。宁有限量哉。慧生禅人求予指示已是要教棒折如何又恁么放行。山僧也是惯向泠灶里下火。不免将错就错。或死灰里爆出一粒豆也不可知。

　　示郝子荆居士

　　新安郝子荆居士才奇志异。绝侣孤风常参诸方独折节于三峰藏和尚。因游戏于顶日问石二公之门一日访予于长干。一见倾倒。因出藏公父子所示参禅须参宗门之句。其法语反覆拈提皆足开发人知见。予阅毕。居士礼拜求一语以相激扬。予呼曰居士秪遮一句作么生。士曰不会。予曰好个金刚圈棘栗蓬。士拟议。予展开两手。士以手来摵。予即劈面一掌。曰遮老贼。士笑而退。予曰蹉过了。士复礼请于指示。予曰我宗无语句。亦无实法与人。或不得已一语一默一作一用一棒一喝一指一示。是皆欲人直下了然于心。绝未尝以语默作用棒喝指示及种种言句机锋为宗旨。令人参究也。即灵山会上迦叶见佛拈花而悟。阿难闻倒刹竿而悟。亦何常以拈花之机倒竿之句而参悟耶。正以后世学人根性迟迷未能直下豁彻。因而返自参究以至苦劳积久岁月。或后遇师友机缘感触而后开悟乃知从前种种言句机锋等皆是直指人心见性成佛之妙。其为方便接引初心入路。原不执一也。辟如世间有欲见主人者。或了无一语直入堂奥而相见。或通谒者而后相见。或投名刺书柬而后相见。或借亲友引进而后相见。或值门闭乃以拳击手拍瓦敲口叫以至骂辱激愤始闻门而出相见。或主人畏避犯法事情官府仇家拥兵仗困绕其屋宅捣其门庭搜其藏匿生擒活捉而后相见。此皆因其主人事势亲疏缓急不得不如是。非先必定有如此种种之法也。虽求见之法种种不同而所以令主人相见之旨岂有异哉。后世师法不妙根性不齐。不知从上直指见性之旨。徒以语默作用棒喝指示及种种言句机锋以为一定宗旨。得非深昧直指当下之旨。执指为月也哉。自拈花倒竿投针示相以及庐陵米日面佛麻三斤干屎橛青州布衫重七斤。十八女儿不系裙。与三玄三要主宾照用君臣正偏。三句一镞九十七种圆相等神变不测。是皆透出我本来宗旨之方法也。若但以名相而求语句而讨。不明就中方法所以得相见之意。何异执敲门瓦子而不打开大门。安从得见主人之面目乎。以是后世不繇自己直下发明乃于古人言句机锋分别计较穿凿扭捏。支离破碎陷堕识情不几误入邪外稠林而不可救拔也哉。汝正骨人发心直须透破了担荷调御之任。不须更作廋讔相撮弄也。珍重。

　　丛林药石法语

　　古之禅林号为百怨门。要人于千不自繇万不自在中煆炼出千得自繇万得自在底三昧来。所以始终有大受用。将来亦为得人若参禅人有一法不能透。有一事不能为。有一人不可与。有一处不可居。又安得向异类行而变化其异类哉。吾尝曰若丛林有一等人收拾不得。未足为通方丛林。若衲子有一丛林居住不得。未足为通方衲子。人生之器量深浅于此可以见矣。今有一等说我来亲觐善知识。元为向上大法。岂来此修苦行习禅定哉。若夫堂外作务从来不惯。也没那心去做。禅堂曾坐过来也没心更去受职事人琐碎规矩。我有个绝好规矩法度。他又不肯把职事与我当。我看那一班人也没几个似我遮般有开发底。不是十二点底斗子。便是攒死蛇底痴人。必须与我一个小房但要明窗净几。文书纸笔。几味茶果。可以点心。或看语录。写草字。或做些诗偈歌颂。或困倦时稍睡一觉。同参道友三五人。常着几个转语。论几则公案。吃些茶谭些语。或简点诸方。或议论时事。或笑口拍掌。或扬眉吐气。亦不负我等有方外风味。若不如此。岂肯蹐蹐局局。如那一等不曾大有省发底。终日打桩摇橹如系驴橛子如三家村书地相似丛林之规矩法令元为彼一等初心行人严设。岂可加我通心之士。又有一等素出头者。曰我非为参学求依止。我看彼会下无人屈为辅弼。特地里扶持他出世为人。乃至为他代笔代座。又岂可不破格以礼遇我。呜呼。你真是其人岂特明窗下安排。当果熟香飘龙天将自推出。也岂可强自炫暴乎。若秪如是狂妄过高。则二祖立雪断臂百丈不作不食。沩山种畬插锹。雪峰三登九造。叶县摈叱浮山。种种为法忘躯。沉陆下贱如龙潜九渊者。皆所谓十二点斗子之活计也。又何处有今日之事哉。佛法宗风自此扫地。魔崇妖孽自此塞天矣。可胜叹哉。又有一等自谓我特来亲依善知识为决择生死偶遇知宾行人或侍者同事有一言稍拂其意。即时卷单便行。心愤愤口悱悱。不胜讪谤知识毁骂丛林。而终身含恨。虽过门亦不入也。呜呼。如世间有真决科秀才。因学宫门子一言不合即将巾衫送还宗师。有是事否。真为生死人正要将此身心性命入大冶洪炉煆炼尽无始劫积习业识。钳锤尽无始劫生死命根。岂肯包藏祸心盖覆毒种为自刑自害之人哉。又安肯取一时之利便造万劫之迷坑而不求自出哉。又况古佛大士尚欲示同凡夫入异类中行同事摄示种种功过为人天标榜。今为生死垢重之人于生死性命绝无一毫解脱又安能为人与为将来人之眼目乎。吾尝云欲向千人头上坐。必须万人脚下眠。欲向高高峰顶立。须向深深水底行。欲为尊贵中之尊贵。须为卑贱中之卑贱。善游魔界。乃真游佛界。善入五阴乃真度五阴。今人未能发一智消一惑。行一非常之事。安有非常之果。呜呼哀哉。我尝见许多英灵衲子遭此恶疾。遂致终身自弃。不惟不能成人。末后业报苦果有不可胜言者。吾深有感于此。故不惜口业为汝等先进此一服良药而已。惟不我吐。法门幸甚。

　　复示圆觉化上座

　　昔普化沿途掣风颠。遇巡街御史出隶人喝道而行。普化撺向道前作咄咄声。御史呼隶捉下打五棍。普化曰似则似是则不是。复欣然　徉而去。山僧尝问诸学人。且道御史赏罚分明否。普化有出身路否。似则似是则不是。一敲一唱妙密希奇。向遮里觑破真可入如幻解脱法门也。今上座到处唐突不妨冲流度刃。何以怪人呵叱驱逐乎。巡街御史与我知宾职事还有同别否。你果能如普化当呵呵大笑不敢以己妨人。不见无厌足王之门庭而斩首刳眼支解众形。未尝以身语意业恼乱六道群灵者乎。又不见寒山拾得放旷不羁每遭人叱逐自抚掌笑傲打锁敲枷。又何尝以人不知而自愠怒乎。必欲使人礼敬不敢怠慢则自当循规蹈矩周旋上下所谓机贵回互不敢触犯锋芒也。今既不能入荆棘林。游狮子窟。如裸形之人责人不以礼貌。又如贼兵之专以放杀掳掠为事。却怪人以刀杖御暴。即世谛中亦无是事。况我祖宗门下剑戟纵横特欲破除学人之偷心妄法哉。我亦知上座是学脱略不羁之人。但可恣意于草昧荒疏之外。何可放纵于规矩法度之中。如上座前日谒颛愚大师。唐突无礼。且轻击其背。大师以不采无穷。你自纳败阙。若使诸方。拄杖打折不放你在。何可以善知识勘学人之机而倒用于善知识之前哉。你既如此行事。当尽天下无措足之地矣。还敢大言世人昧于名相而不知超略幻惑。岂非当局自迷者乎。

　　示石潮宁西堂法语

　　吾宗末裔传至少林金沙太混。若非吾廪山翁于宗镜书祖披出纯精。别行一路。几于人天冒昧。何能回拔今时哉。笃生寿昌老祖得无师智。掘出大好山中掀翻黄龙头角。正是胸中迸出始能遮天盖地也。及接我东苑先师。便蓦地推下险坑。使自跳出捉败遮老汉莫作怪即杖人撞开祖父之门。全是赤身挨白刃。以故生平不拘拘于三玄甲胄五位枪旗。别施符剑八面破敌。今时之弊正坐在各执名器。不能神其杀活。终属浊智流转。不鉴沩仰云门法眼之后。因何而自绝乎。吾子始于太平棒头得火烧裙带消息。今复来此烹炼。自应如九转神丹变化不测。异日大起吾宗。则皋鹤之声光自远矣。子当慎之。
嘉兴大藏经　天界觉浪盛禅师全录


　　天界觉浪盛禅师全录卷之十一

　　门人　大龙　大灯　大文　大健　较

　　机缘

　　乙亥龙湖问答

　　太宰问三玄五位是发明悟后事。是发明悟前事。师云临济开眼尿床。洞山合眼投水。公云大师意作么生。师云心不负人面无惭色。

　　周司马问流寇有何法力可退。师云有一行咒。公云甚么咒。师举如意云吽吽。傍者云便恁么持去如何。师云狗衔赦书。诸侯避道。

　　陈司寇问大师出世如何为人。师云此问最亲切。公云毕竟如何。师云死水不藏龙。公云日夜波涛涌激时如何。师云张无尽曾作无佛论。

　　周赤城毛自明二太守过访。恒鉴云师以何法开导二公。师云一人云昨夜十字街头井被人抬去。一人云只见今早街上湿一人愤然不平为无此事。鉴云二公信得及否。师咄云。痴汉。你见百子塔点头也未。鉴无语。

　　宋户部问返闻闻自性。自性如何闻。师召居士。士应诺。师云山僧戒口。

　　太宰问我闻圆相从耽源传仰山是否。师云公见西天十五祖睹龙树现月轮相否。宰云见。师云提婆即是外道。宰云此意甚深。师手画破圆相。云西天外道六师及九十六种皆向遮里折伏。但得其旨则千变万化无不暗合圆机也。宰云师从何而得此旨。师云白云断处见明月。黄叶落时闻捣衣。

　　恒鉴引僧来参。问如何是学人自己。师云礼拜着。僧礼起。师云你如何在遮里欺诳我。僧拟议。师震威喝出。鉴云和尚还须方便。师以如意蓦口便打。又僧问云如何是学人自己。师云吉獠舌头三千里。进云某甲不会。师云入海捉波斯。进云还许参究否。师云反脚穿靴水上立。

　　僧立次。师问云阿谁。僧云堂中学人。师云山门骑佛殿向圣僧鼻孔里去你见么。僧云不见。师云打二板也未。僧云打也。师云吃茶去。

　　王康伯王见虚诸居士来参。师云鱼因甚么即跳过龙门。一士云全仗风雷力。师云如何又有点额底。士云是他气力未充。师云话堕也。士云和尚还须方便。师曰吃水去。又僧问鱼因甚么即跳过龙门。师云逢人但恁么举。僧拟议。师云徒遭点额。

　　问某看古人言教激发此心不起如何。师竖起如意曰教中曾说着遮个么。僧云不知。师曰今见了还知么。僧云此须和尚始得。师叱曰自暴自弃汉。

　　僧问生死大事不明乞和尚指示。师竖起如意曰见么。僧云见。师曰见甚么。僧云如意子。师曰有眼如盲去。

　　僧问学人无个入处乞和尚指示。师以如意击香台云会么。曰不会。师曰赖你不会到有个好消息。僧云秪遮不会便是入处么。师曰又被风吹别调中。

　　资秀禅人持一杖赠太宰。师即夺之曰若道遮杖是太宰底如何又在龙湖手里。若道是龙湖底如何又是太宰杖。道道。秀云请和尚道。师即以杖击之。太宰笑曰临济小厮儿却具一只眼。师掷下拄杖曰放过一着。

　　太宰一日命使持所作颂古一则请政。师抚使者曰去请太宰公亲来领证据。公又遣使云明日必亲来。但和尚莫虚哄。师曰却是公先哄我也。次日公才入方丈。师据座震声一喝。曰入门须辩主。端的请公分。公近前不审。师曰何不速道。公乃趋傍就座。师曰我要公当机便透。如何又恁颟顸去。公云我特来领证据。原来又是虚哄。师曰是公自纳败阙。争怪得山僧。宝公大笑曰今日和尚又勘验一个衲僧也。师曰山僧棒折那。

　　梅中丞问孔子知世不可为而欲为。地藏知生不可尽而欲尽。如今日和尚于刀兵荒乱中说法度人。同是一副婆心。奈如此时人情危险之终不可度乎。师曰孔子地藏盖将自己看大了。将世界看小了。如一身一家有一小事不妥贴。便是自己一大事不了当也。若僧者以生在遮人世。便逃不得遮人世。如同舟遇风。亦因其患难。而行乎患难耳。岂有大过人之事乎。公大喜曰如此说法惟上根利智则一闻千悟矣。若夫业重痴迷何可与说道理哉。予又窃疑佛尝以密言真言度诸鬼神明。说与人尚自不知密。说与鬼又安知乎。不知则不信。不信则疑。疑则谤。谤则无所不至矣。师又何法以开此痴迷哉。师曰如公昔掌兵权。凡出一号施一令。令惟主将谋士知之。使三军皆知则心志不一。精神不专。拟议愈多。而是非愈起。则水火不足以趋。生死不足以敌也。故从上先圣。皆以神道设教。而一天下之性情正。以智者太聪明。不可与之道理。与道理则聪明愈乱。愚者太痴迷。又不可与之道理。与道理则痴迷愈惑。故密语真言正为上智下愚者设也。公太笑曰奈何泄尽。太宰问宝镜三昧中所云如虎之缺。如马之馵。此二句若以道理注解。或即应下文以有下劣故拖泥带水以示败阙。因为救人。不嫌自败舍位就功故云。宝几珍御如此解。不知合否。望师以道理判示。不敢当上上机也。师曰宝镜谓佛道垂成云者。正恐大通智胜自滞空劫犹十劫观树而佛法不得现前也。故有三堕之设。欲其不触虎头之缺。与犯马足之馵。而迥超于功位耳。故以宝几珍御之惊异。黧奴毛角之下劣。空劫守株之尊贵。互相救其触背之非。予所谓邪食作病。以毒为医云者。元无实法也。自非三堕忘玄之人。安得妙协宝镜之不触背哉。

　　师一日与太宰坐僧堂中。因举寿昌和尚颂临济吃棒公案云。醍醐上味出乎乳。滴水搀中便不成。三十棒头开正眼。何尝傅得祖师心。师顾太宰曰。如何是正眼聻。公悚然。僧一悟出问如何是正法眼。师劈面一掌。曰问甚么。悟云莫只遮便是否。师又一掌曰不识好恶汉。悟礼拜。再请开示。师曰逢人不得错举。太宰因有颂。曰无影堂前万木森。松风萝月度知音。只须觅个疯颠汉。一掌酬他彻困心。师看颂曰见之不取思之千里。

　　太宰公初度。师问未出母胎。度人已毕。意旨如何。公曰请大众各下一语。看众下语不契。公再请师指示。师曰待公出母胎着。公曰我知大师婆心也。

　　太宰曰袁中郎尝引罗近溪云。圣人乃安心之百姓。百姓乃不安心之圣人。犹是道学窠臼。不许夜途刚把火。大家吹灭暗中行。邓豁渠末后见解又出于近溪耶。然中郎辈所见亦止此耳。师曰此正盘山所谓指纵极则也。安知有向上一路。太宰曰寒辉因达大师举竹篦子话曰。道是即触。道不是即背。将谓此中有。一语参数年。乃白大师曰。某今知此中无一语也。达师乃掇转曰。此中正有一语。还须参取。岂非达大师善纵夺乎。师笑曰只遮竹篦子话当时才举起。已太煞漏逗太煞落草了也。那堪更引入此葛藤哉。即彼向后有个深入处。争奈纡曲途路。何祗如僧问马祖离四句绝百非请师直指西来意。此问不妨奇特。而马祖父子自然能出手眼不负来机。日面月面头白头黑。真可谓不负西天谶语。马驹踏杀天下人也。公曰此去汉阳不远。黄鹤楼上题诗。一头白一头黑。今日益见大师。师曰踏。

　　黄檗直公问大师曾见黄元公丁艰归时雪关有把关一语否。师曰未闻。直曰雪关问元公见寿昌与天童事何如。元公曰虎头虎尾一齐收。天童闻之曰元公正似做官人受了分上止断得一平和官私。师笑曰天童却要说个相似惜当时未遇一打老虎腰者耳。

　　雅虚问张无尽见兜率悦后其颂马祖一喝江西从此立宗风。特翻雪窦之案何如。师笑曰无尽见地固是超绝仍跳不出大冶精金无变色之杀活锋也。如雪窦拈德山不答话公案云。德山握阃外威权。有当断不断不招其乱底剑在。如此举唱孰能及哉。凡看古人公案不可执一偏知见。彼固各有出身之路。如僧问马祖离四句话祖谓今日困问取智藏。虽是他父子踏杀天下人。你知此僧问智藏问海兄再问马祖始终却勘破此三老底意乎。虚云此须是和尚始得。师曰你也不得草草。又问石霜昭首座答九峰一条白练去。为明一色边事。九峰不肯首座即坐脱。有何过处。师曰可惜首座当机蹉过。却乃寻死大可笑也。虚云九峰意旨何如。师曰你道九峰梦见先师意也未。虚曰和尚又作么生。师曰若我作首座见他曰若明得先师意。我当如先师服侍。便不待他举话即应声以大棒打出。曰我遮里容不得你遮般侍者。岂不坐振先师宗风。使九峰向三千里外自瞥地去哉。虚礼谢而退。

　　李冢宰问。如何是圆通为人处。曰惯将飞剑斩精灵。曰也有能断命根者无。曰死机不犯如何是向上事。曰赤脚上刀山如何是末后句。曰泪出痛肠。如何是学人自己。曰六亲无靠。骨肉无情。如何是学人自己命根。曰镜里栽花。如何是命根不断。曰水中捞月。如何大修行人命根亦不断。曰不因樵子径。争到葛洪家。如何不自肯去。曰饿鬼思沙袋。如何得自肯去。曰劫贼入空房。如何得大自在去。曰成人不自在自在不成人。如何得成人自在自在成人。曰甜瓜彻蒂甜苦瓜连根苦。曰恁么则大解脱去也。曰富嫌千口少贫恨一身多。如何得正偏妙协。曰类之不齐混则知处。如何得功位双超。曰须知尊贵一路自别。曰只遮是向上不传之妙否。曰居士作么相续去。公作礼曰恩大难酬。师默然。

　　戊寅圆通问答

　　僧来参。师曰何处来。曰云居来。师曰明月湖有人试探竿否。曰谢和尚指示。师曰脱空谩语汉。指示你甚么。僧无语。师叱出。

　　荆藩国主闻师入楚过蕲州。差官迎入宫庭供养。王问曰大师慈悲降重。愿示法旨令得悟入。师云殿下因何得知山僧。王曰大师宗风何处不闻。师云殿下自有法旨。但能深心体究。则无一时不悟入也。王云如何得佛法时时现前。师云山僧本是方外如何得入王宫。王云此是大师愿力。师云不因殿下何缘得入。王云觌面相对还可当佛法否。师云殿下现前指出那一事是世法。王云须是大师点破始得。师云殿下还记得灵山付嘱的事么。王曰不因今日未免忘却。师微笑。世子礼拜。师云世子还记得么。王曰请大师授记。师云授记已久也。王曰若不夙生授记。安得复遇慈颜。师云此可谓真从灵山付嘱来也。因请法名大登字嗣圣。世子礼谢复请为王妃授记及开示。宫中慈悲喜舍戒杀持斋参究自己性命兼修六度庄严为世世依正报相之事。于是阖宫欢喜王因问太祖从何修而获此。师云此夙修已成菩提。示现帝王身以说法度生安立世界者也。王曰今日大师不异释迦入波斯王宫转大法轮。令宫内外皆得种成佛因缘。惟大师常应愿求使终得成就也。师云殿下常使摩尼不昧则与苍生作大檀施矣。王问法要五日。师坚辞。乃差官送归圆通。设供谢法。

　　九江兵宪黄公过访圆通。问云弟子常参此宗历年已久。曾未得个入处。大师何以指示。师云台驾冒雪而来。跋踄甚是不易。公云大师亦还以话头指示人否。师云只今话头亦不少也。公云争奈了无入处。师云公也不得当面讳却。公喏喏及出门。师顾公云还记得药山门前风景么。公云是甚风景。师指空中雪云。片片不落别处聻。公云谢大师指示。师云前头更有数峰奇还须与公看过。公乃笑揖而别。后师因赴能仁会与公茶次。因问云我等自知此事大难。今日出来做官更觉多事也。师云公正须向此处一一透过始于生死得力。不见古人要于异类中行。即刀山剑树须全身拶入。乃得大解脱法。若在死水里浸杀何处有出身活路。公云遮般作用恐亦不易承当。师云瓮里何曾走却鳖。公喜甚。一日又过圆通问师近来参禅人皆依大慧中峰提话头起疑情。今大师何以接引后学。师云宋元已前但能使人疑情起。不肯教人起疑情。山僧虽无实法与人。然亦不敢孤负来机。公云毕竟有何方便。师云公且将自己本命元辰掀翻着。公不语。师云公曾参究甚么来。曰万法归一一归何处。师云秪如赵州云我在青州作一领布衫重七斤。意作么生。公云不会。师云赵州当时见僧问万法归一一归何处。如何不下一喝打一棒却乃恁么答。去此正古人杀人刀活人剑也。何曾以死语死法使天下人作焦芽败种哉。公曰如何是生机一路。师蓦呼公二侍人。二侍人趋前。师拈一片果子问云遮个是甚么。对曰核桃肉。师云不是不是去。侍人去。师云且喜二人俱无所知。若是苏子瞻辈又作许多禅道佛法会也。师复呼侍人前来。侍近前。师云遮个你也应有分。各分一半吃去。二侍接去。师云好生吃。公时悚然。师云山僧太煞罪过。公云遮个境界不能时时现前何也。师云公虽参究此事。秪为寻常日用打作两橛耳。若要与本分机用相应。直须头头物物不得轻放过耳。无分世法出世法。即妻子烦杂公事绸缪正好时时提撕此事。令主人常自惺惺。便能游戏圣凡操纵杀活。所以于一切生死处自能作主有自繇分。有出身路。始可向有佛处坐断。无佛处称尊也。公云一向也知世法佛法元是无二。及乎临机应事又打作两橛。所以往往当面蹉过。今幸大师指点头头不得放过。令我全身拶入。不胜痛快。不胜警醒。师云欲得省力。须于直下便见。所谓万象之中独露身聻。公大喜揖谢。

　　金正希太史过访茶次。问师曰见个甚么道理便自肯去。师云如劫贼入空房。金曰贼以有所获心始休既入空房则心益不休也。师云谁教他妄起偷心。又问如何能使弟子如广额屠儿。放下屠刀便云我是千佛一数。师云好与三十棒。公曰过在何处。师云直饶公放下扇子曰我是金正希。也好与三十棒。况道我是佛乎。公曰若不亲自见是佛如何肯放下屠刀。师乃揕其胸曰只遮个是甚么。还容得佛与金正希。公乃喏喏。良久又问大师如今日用还作么生。师因拈如意子示云遮个是甚么。曰如意子。师云知得秪遮是。便自休去歇去。将谓别更有。不免向外驰求。公曰知得他堪作何用。师云与人敲枷打锁起死回生。全得渠底大机大用。所谓知有者始解奉重。不知者枉自颠倒耳。公时爽然问难彻夜而去。

　　南昌问答

　　建安王请斋问曰。久仰大师宗风。今幸慈悲降重。师云殿下还记得灵山付嘱底事么。王拱手曰全仗大师开示。师云今日觌面相对。俨然未曾相异。王问法王与国王还有同别也无。师云在法为法王中尊。在国为国王中尊。王云即国王亦必须以法为尊。师云殿下一赛两彩也。王问一念未生时如何。师云风前不露影。王云一念已生后如何。师云脚下泥三寸。王云正当恁么时如何。师云金轮脑后看。王云三千里外逢人时如何。师云殿下须向顶门上行始得。王云恁么则万里翱翔去也。师云黄河彻底清。王云谢大师指示。师云也须殿下自肯承当始得。师因与诸宗侯问答开示后。王又问曰世尊说法四十九年。未曾说一字。大师遮段指示还曾道着也无。师出舌云。看取山僧舌头。王云无舌时又作么。师云还要问么。王微笑。

　　南美宗侯因谈及曾到曹溪。师云见六祖大师么。公云见。师云见衣钵么。公云见。师云衣钵作么生。公云衣已残钵已破。师提袖云。我遮个还好在。公不语。师云钵既破六祖将甚么吃饭。公云遮个须问大师。师云恁么则劝公一杯茶着。公拟对。师云拟议时大庾岭头便提不起也。

　　建安王问。永宁古刹马祖道场。今朝大师升座人天瞻仰。设何权巧方便接引。师云今幸殿下亲自证明。问鸣钟击鼓说法已竟。大师莫是重下注脚么。师云殿下已向声前具得遮只眼么。问临济一喝有宾有主。宾主且置。如何是一喝。师云也须当机承领始得。问千圣笼罩不住的。万魔窥伺不得的。还有坏时也无。师云且喜话头犹在。问玄沙要一担无底桶子。不知要他作么。师云纵有遮担子。只恐玄沙无安置处。问有拄杖子又与个拄杖子。未审还与个什么。师云圆通遮个如意从来无人疑着。王大喜曰不特江西从此立宗风。将令震旦从此开佛国去也。

　　邹端侯居士问云。弟子尝自参究了不与此宗相应。何也。师云如今见前有甚么不相应处。只为尽天下人参禅皆是念念放过了自己好好底安身立命处。乃用他傍瞥分别识心转转活不得死。所以于此无分别自觉圣智境界转转不相应也。问或有一二人能承当此宗者。亦只是知有个事。而此心于无分别境中尚在半死半活间。较彼世谛粗恶习气稍稍轻清洒落些子。然此根本偷心未能大死到尽。安得绝后重苏。振发此本分机用于三堕纵横中超出正遍功位情见语意。而绝无渗漏哉。果有一人念念不敢昧灭自己。忽然勘破此。几一念死尽傍瞥偷心。则此真大阐提秉杀活剑。横挥直扫。更无有一毫生死冤亲圣凡是非之法而得当此锋也。今人参禅所以不能大彻大悟直截根源者。正以未达念念本自无私。所以妄起凡圣是非之心。自为颠倒障惑。岂此念念无私之外别有一法能为我心之障惑哉。故吾洞上宗旨全在初心知此一念无私。如狮子哮吼顿断一切傍瞥之念。则始终造诣皆有转身出路。更可以不断声色。不舍异类。不执尊贵。如石牛步步火中行。返顾不衔日边草也。又何有逆顺是非之相应不相应哉。居士大喜曰。此大师击涂毒鼓。挥吹毛剑。断尽天下万世参学人之命根也。乃礼拜而谢。

　　师问群公江西称为选佛场。且道当日选甚么人作佛。黄公云便请大师指点。师云我要个鼻孔辽天底。进云须令他臭个宗眼始得。师云水上驾铁船还让他庞老。进云大师手眼何在。师云一箭射一群也。进云毕竟还有选去的么。师云我遮里个个都选来。进云玉石何分。师云华严五十三善知识还有主伴正偏也无。公云莫是一味总成真么。师云碧眼胡僧不点头。进云他有甚长处。师云好手之中呈好手。红心中里贯红心。公云恁么则今日重开选佛再见马驹也。师云且看遮庞公能搅乱丛林不。公云弟子不敢造次。师微笑云毒物。

　　司理黄公举余集老问雪峤大师云。径山不动轩为甚被大水推倒。请和尚着一语。师云随流始得妙。公云雪师答云礼下于人必有所求。师云求个甚么。公云赚杀人。复举雪师问余中丞。我欲随喜南京报恩塔。未审塔顶门几时开。请和尚亦着一语。师云霹轰轰地。公笑云余老答云尖溜溜地。师云一任人卜度。黄公问如何是有禅无净土。师云月笼丹桂远。星拱北辰高。进云如何是无禅有净土。师云草枯鹰眼疾。雪净马蹄轻。进云如何是有禅有净土。师云腰缠十万贯跨鹤上杨州。进云如何是无禅无净土。师云举头天外望。谁是遮般人。进云净土与禅宗。还有同别也无。师云客路如天远。侯门似海深。进云永明寿作四料拣意旨如何。师云为怜三岁子。不惜两茎眉。进云和尚全提祖令。亦教人修净土也无。师云坐断十方还我本分事来。公云恁么则一赛两彩也。

　　鄱湖舟中别黄司理。答寿昌蕴石关主十二问

　　问新寿昌开法圆通。为是用恶辣锄钁。抑是单卖死猫头。黄答曰恼乱丛林。师云看取令行时。问投子在圆通打睡醒了也未。黄答曰彻困。师云遮尿床鬼子。问太阳以皮履寄远公。为是预先知有。为是夜半双陆。亦是别有道理。黄答曰冤有头债有主。师云贼无种。相哄弄。问知恩深处报恩深。投子恁么承嗣。恐亦报恩未尽。黄答曰小虫吞大虫。师云问取石女儿。问覆船之舟楫未备。好山之耕作未收。和尚遽尔他往。不亦辜负两头么。黄答曰我从来疑着遮汉。师云怎怪得老僧。问华严会上不离菩提座上升天宫。和尚今日全身出没亦伎俩有限么。黄答曰你向甚么处见秃驴。师云寐语作么。问今日匡庐之行。仗甚么过鄱阳湖。黄答曰随风倒舵。师云借阇黎背。上着草鞋。问若遇粗行沙门作么抵对。黄答曰圆通卖弄死猫头。师曰一锄两段。问昔年开先撞倒钟楼。今日打在门首过亦欠他草鞋钱么。黄答曰心不负人面无愧色。师云阇黎也须亲到一回始得。问冒暑过匡庐。往还经数次。拄杖头拨着一个两个也无。黄答曰三三两两。师云验取居士拄杖子看。问圆通开场一着。居士先下手矣。又用新寿昌重整旗枪作么。黄答曰耕问奴。织问婢。师云你见山僧底边幅么。蕴曰某甲仍有一问。托大居士侯和尚进圆通最初上堂时节呈之。不得着讹字句先后时刻也。黄答曰仲文不作卖书邮。

　　别黄司理答余用晦居士九问

　　问马祖踏杀天下。庞公吸尽西江。如何学人终日奔波。为是那边不明遮边不了。黄答曰蚊子咬铁牛。师云何不浓煎姜茶吃两三碗。问三脚驴子因甚千里驹也趁不及。黄答曰畜生不得无礼。师云破头山下拾枯枝。问三人玩月。南泉超然物外。如何是物外。黄答曰刹竿头上挂灯笼。师云弄光影汉有甚么限。问岩头两举末后句毕竟是有是无是同是别。黄答曰矢上加尖。师云满口雌黄。心似蝎。问一里两里狗眼见鬼。三工四工牛目知风。何也。黄答曰好与一坑埋却。师云见怪者心惑。问捏杀三千祖。槌扁作扇摇。上书一个字。两点又三勾。是何心行。黄答曰狼籍不少。师云不许搀行夺市。问云岩不知有。意旨如何。黄答曰东家人死西家助哀。师云他家自有灵符在。问无云生岭上有月落波心过在甚么处黄答曰露师云墙壁瓦砾问捏鼻卷席已太多生如何震威一喝直得三日耳聋聻黄答曰伤弓之鸟闻弦声而惊师云遮纳败阙汉焉知有今日事。

　　师月夜间立与璞首座并诸子谭及习气难除之事座云璞亦思及于此有诗二句云最喜懒安解牧牛归宗宣老可为俦请和尚代续末后二句师云欲知今日门前事车过分明两道沟座礼拜师复曰予昔在博山与雪关颜石二兄坐石曰二兄可作一诗赞我何如关应曰近日看山头不动阿师却有几分顽予曰此结语也关曰兄何不为起语乎予曰芒鞋踏破几重关未得身心彻底闲近日看山头不动阿师却有几分顽当时三人抚掌大笑座曰不因和尚今夜重举几遗落此奇事。

　　径山问答机缘

　　僧问径山八十七代祖庭今幸和尚中兴请问如何是中兴事师云山僧拄杖未开封进云和尚大煞慈悲师云谢子殷勤请吃一棒僧礼退。

　　僧问诸祖各有门庭请问如何是和尚门庭师云几时到遮里僧云昨日师云在那里安单僧云客房师云原来是门外汉进云如何是门内事师云阇黎且绕天下行脚去着僧便出师云一任滔滔。

　　师问僧何处来曰金粟师云在金粟作甚么曰闲住师云金粟那有间饭你吃曰遮里未尝不闲师云我遮里容你不得僧便喝师云遮弄精魂汉便打出。

　　僧问有句无句如藤倚树树倒藤枯句归何处如何是句师打云逐语生解汉在遮里作么僧云毕竟句归何处师打云且打断葛藤着。

　　僧问百万松杉双径杳三千楼阁五峰寒有人道杳字是绕字寒字是函字还是那个字更妙师云你曾到凌霄峰也未僧云曾到师云你那一对瞎窟眼只好出气僧云和尚因何骂某甲师云好货我骂你因僧问五位王子有同别也无师云一有多种二无两般曰如何是诞生王子师云银盘盛雪曰如何是朝生王子师云明月藏鹭曰如何是末生王子师云类之不齐曰如何是化生王子师云混则知处曰如何是内生王子师云夜半正明天晓不露进云五位王子还有父也无师云东宫虽正嫡不面帝尧颜进云恁么则九重深密人难见也师云须知向上一路尊贵自别僧礼拜云谢师指示师云山僧失利。

　　僧问大慧竹篦子和尚也拈提否师云不拈曰为什不拈师云没遮闲工夫曰莫是和尚亲切为人处也无师云浪荡拾花针。

　　僧问和尚往年尝用如意如何近来亦用拄杖师云礼防君子曰和尚也怕遮些狂禅和子么师便打云正为如此。

　　行者问初祖云外息诸缘内心无喘心如墙壁乃可入道古人又道从缘荐得相应疾就体消停得力迟岂不与前相违师云兔角杖挑潭底月龟毛拂缚树头风进云内不放出外不放入始得相应观音大士又道从闻思修入三摩地师云抛出没孔锤打碎空王脑进云马祖升堂百丈卷席已深明昨日事后来一喝直得耳聋又是甚么师云荆棘林下拔足月明帘外转身进云南山起云北山下雨即不问空生岩中晏坐帝释因何雨花师云路逢死蛇莫打杀无底蓝儿盛将归进云发真归元十方虚空消殒未审斯人何处安身立命师云痴人面前不得说梦者礼拜云今日某甲小出大遇师打云你道甚么。

　　僧问昨日和尚开示二居士看一切公案与自己着语无论巧拙须先得个自己痛快痛快处莫便是省发么师云痛快处是搔着痒处曰不痒不痛时如何师云顽皮怪肉有甚么血性曰泥牛吼月木马嘶风又如何师曰正是顽皮怪肉曰如何又解吼月嘶风师云争奈你不痛快。

　　师一日示造东苑和尚塔因缘榜于殿左有僧见乃到方丈礼云某甲见东苑和尚塔已造了也师云塔造在那里僧展两手师云米在僧乃珍重而出复呈颂曰东苑灵塔逼塞虚空通身焦烂处处无踪塔门没缝八面玲珑咦夹路桃花风雨后马蹄无处避残红师览云马蹄无处避你作么生承当僧云承当则有避处也师云烟霞生背面时如何僧云处处耀日轮师云待塔合尖着僧云合尖了也师云如何得一枝横出僧云三十年后待某甲与和尚别通一个消息师云只今作么生僧云终不敢造次便礼退。

　　崇先机缘

　　师问僧甚处来曰鼓山师曰不跨石门句有人道得无曰无人道得师曰可惜眉毛僧云请和上指示师曰紧峭草鞋去。

　　师问僧甚处来曰和上不知某甲来处么师曰野狐精　跳作么曰情知和上有此一机师曰苦不是新罗僧礼拜师曰村夫吃橄榄。

　　师问僧曾见博山先和上否曰天界寺曾见师曰有甚么言句曰有则有忘却了也师曰前孤负眼睛后孤负耳朵曰如何得不孤负去师曰手长衫袖短脚瘦草鞋宽。

　　师问僧曾见天童和上否曰金粟时曾见师曰如何是棒下无生忍临机不见师曰须是和上始得师曰掠虚头汉自领出去。

　　师问僧去年贫不是贫今年贫始是贫你道香严在那里安身立命曰锥也无立甚么命师曰亡命汉向草里滚作么曰何处是草里滚师曰黄连作马鞭。

　　僧问如何是佛师曰未梦金人如何是法师曰不见白马如何是僧师曰王库无此刀如何是常住三宝师曰两粥一饭如何奉持师曰朝看东南晚看西北还有知恩报恩者无师曰毕竟水从海里去到头云信岭边归。

　　僧问有问石头和尚如何是道头曰木头又问如何是禅头曰碌砖此意如何师曰艺压当行僧云或问和尚如何是道作么生师曰好皮不染皂问如何是禅曰好人不倩钱问此与石头答有同别否师曰白马庙前好伞铺僧曰不会师曰木屐店在对门开僧曰恁么一副要用也师云天晴不肯去直待雨淋头僧礼拜师大笑曰消得消得。

　　僧问云岩良久云只遮是便可传得真么师曰洗木屐进云洞山为甚沉吟师云石头摇进云如何又因过水睹影始乃大悟玄旨师云穿心国里日如脂进云某甲不会师曰弱水如堪渡蓬莱人易登。

　　僧问知有底人如何行履师云烧火不用薪进云不知有底人如何指示他师云煮石念摩诃进云一朝瞥地时如何师云矮子上天梯。

　　病中垂六问

　　问马祖安因甚道日月面佛。

　　代云且喜和尚无恙。

　　维摩独寝一床世尊问甚么疾。

　　代云送人入火坑。

　　石霜首座自能坐脱立亡九峰侍者因甚谓佗未会先师意。

　　代云须知石霜门下剑戟纵横。

　　佛鉴佛眼愤出五祖祖具甚眼道待佗大病一番始思量我。

　　代云还知祖父利害么。

　　洞山病遣问云居云云岩路相次绝也如何先教伊远立声未绝果被一棒。

　　代云瞎驴灭却正法眼。

　　吾有大病非也求医。

　　代云某甲放参去也。
嘉兴大藏经　天界觉浪盛禅师全录


　　天界觉浪盛禅师全录卷之十二

　　门人　大机　大忍　大宁　大别　较

　　颂古

　　文佛。

　　指地指天成卖小观星说悟更无惭平生伎俩至穷处冷把花枝对众看。

　　达磨。

　　冒命西来已负机那堪梁殿失便宜此时不肯空归去雪里拗他半臂儿。

　　六祖。

　　应无所住而生心去去黄梅受苦辛毕竟一尘无著处却将衣法付何人。

　　马祖。

　　牛不打兮徒坐佛磨砖成镜果神明照开心地无门路的的从他脚下行。

　　石头。

　　南岳高登书不达天生强项不堪亲翻然更作参同契别置青原鈯斧斤。

　　沩山。

　　大雄言下偷心死踢倒瓶儿赢了山蓦地忽成头角去故园风月更间关。

　　临济。

　　三顿蒿枝赤肉招老婆彻困不相饶惜乎舌上通些子胁下还拳恨怎消。

　　洞山。

　　临行乞得岩良久睹影方知不是渠却自无中能唱出一门偏正孰分疏。

　　云门。

　　拼命挨伤睦老锋如王气宇绝中通再来象骨呈机变北斗藏身趣更浓。

　　法眼。

　　地藏门前百杂碎大千沙界太森森唯心唯识天机泄谁解鸳鸯见密针。

　　六祖行状十颂。

　　放下柴担试一听曩生习气忽通明谢他布施堪供母辙向东山蓦直行。

　　佛性何尝有北南獦獠根器已非凡着渠糟厂深安置赢得黄梅冷眼看。

　　菩提无树镜非台以己妨人太卖乖最好皮鞋都擦了听他豆自爆寒灰。

　　米熟也未欠筛在碓头三下真可怪何期半夜入袈围付了衣囊吾自载。

　　大庾岭头提不起就中何幸兹消息翻言不为衣钵来授首与人求活计。

　　善恶不思何面目老卢开口齿先寒饶他直下便明去未必能超百尺竿。

　　汝若返照密在汝如人饮水自家知会须扑破秦时镜解使泥牛颠倒骑。

　　不是风幡动自心无端插觜强锥针一朝瞥尔知羞涩始信真鋀不博金。

　　猎衣卸下便登坛灼灼婆心示肺肝生得克家原岳子两峰爽出一溪寒。

　　归根亦复来无口大庾岭上网张取曹溪末后句深深特地浪花为一吼。

　　五家宗旨颂。

　　沩仰宗寒灰筴出井中侬柴头吹起还源焰两个蟭蟟吞大虫。

　　临济宗痛棒痕痕绝路通赤肉团头心胆裂冤冤相报立家风。

　　曹洞宗渠我相参迥不同透去可中无变易玄关金锁密重重。

　　云门宗脚跟拶断始英雄翻身掷出秦时钻惊倒南山鳖鼻翁。

　　法眼宗竖起指头夺别同直下顿明心地印一帘卷落两机锋。

　　沩仰三生六种。

　　宝镜三生灵焰发超超圆相六名通沙弥续得主中主妙用纵横展至宗。

　　临济三玄四喝。

　　棒头突出喝中玄句句金刚作用全探草辄成狮子踞许谁拟议迅雷前。

　　曹洞四堕四禁。

　　秪这是谁能变易类随何处不称尊为怜颠倒成缁素堕禁深深解脱门。

　　云门三句一镞。

　　捉住推开生杀急拈来便用太狼心等闲三句收天下一镞轻轻丧古今。

　　法眼一滴六相。

　　信手才沾一滴水俨然六相此交参本来成现风光好谁把牛头尾上安。

　　师因挺瞳石远诸子请问从上源流及五家宗旨门庭事师乃拈前隐梦笔时所作七十颂示之挺等拜受谨录出以公同参足见我师久默斯要如此学人大瞳录。

　　洞山五位正偏颂。

　　正中偏大会孟津盟誓言受命观商诛厥罪同心同德敢违天。

　　偏中正一戎衣而天下定乃反旧章复释封大赉庶邦安万姓。

　　正中来武王即位祀燔柴追亲及远崇明德成命尊周休震哉。

　　偏中至访于箕子咨收叙重推洪范九畴言皇极之敷帝训是。

　　兼中到文武圣明已大告垂拱端然四海清熙熙天下知谁造。

　　曹山五位君臣颂。

　　正位君穆穆缉熙已自申克配上天终弗易呜呼不显德之纯。

　　偏为臣西伯从来有至勋开国承家膺锡命独能翼翼致其身。

　　君视臣忍使如伤赤子均枯骨沾思禽兽若廓然胞与一成仁。

　　臣奉君尽瘁鞠躬服事殷三分天下有其二圣明咫尺敬尤勤。

　　君臣合天命人心一周匝文王至德诚自然武王周公孝其达。

　　石霜五位王子颂。

　　诞王子天生虞舜正斯纪浚哲文明足有临大孝终身慕弗止。

　　朝王子完廪浚井何忧喜蒸蒸又以不格奸瞽瞍豫哉天下底。

　　末王子麋鹿山中偕乐只耕稼陶渔自若焉明明扬侧有鳏氏。

　　化王子玄德升闻师锡亹询事考言续可嗣受终文祖于兹始。

　　内王子重华协帝至尊矣恭己无为自太平韶乐雍容尽美矣。

　　临济四宾主颂。

　　宾中宾子路停车试问津沮溺自耰浑不辍途穷况复厄于陈。

　　宾中主制作自是天王事知我罪我惟春秋万世乱臣贼子惧。

　　主中宾斯文未丧漫沉吟天将夫子为木铎独使周流作正音。

　　主中主杏坛设教尊尼父王振金声集大成百王千圣齐师鲁。

　　四宾主一自从心不逾矩大哉博学无成名吾执射乎吾执御。

　　临济人境四料拣颂。

　　夺人不夺境世危不足整诛彼一乱魁天下自安枕夺境不夺人旧邦维命新有王能大赉万国自来宾人境两俱夺正令一时发列爵更封疆天下靡侵越人境俱不夺世治无征伐端拱自平章朝野忘休烈人境四料拣切忌刻死版当机觌面提好生透心眼。

　　师坐梦笔倚杖室时潘雪生大嗣偕诸儒者请问禅门以性命为归趣何诸祖以正偏君臣王子主宾人境立为宗旨岂出世间法亦合于处世间法乎师曰此皆托世法有贵贱尊卑内外亲疏正依之道为喻使人易于因名思义以法求心不使邪外僭越失宗乱统参究之久自当悟入玄旨迥超名言也遂以武王颂正偏文王颂君臣大舜颂王子仲尼颂主宾以周颂人境此亦借事明宗随机设化幸勿以无泥牛木马为太异也潘生等大喜曰吾师以四大圣颂此四宗旨读其题者当于世出世法思过半矣乃拜而识之瞳录。

　　洞山正偏五位颂。

　　正中偏木人挥掌拍苍天虚空堕地毗岚起吹落舍那眉半边。

　　偏中正消磨大地浑如镜单单照见瞎王婆手把无星屈曲秤。

　　正中来夜半误穿没底鞋踏着茄子呱声叫惊得虾蟆辄活埋。

　　偏中至八十翁翁报毬气可怜费尽老无明白眼看他儿仔戏。

　　兼中到一条拄杖床前靠忽然狂狗来探头不觉笑曰可知道。

　　其一以类堕披毛戴角颂正偏五位。

　　正中偏折角泥牛露地眠觌面牧童寻不得却随芳草过晴川。

　　偏中正忽尔一吽山水静正拟回头把索穿寥寥复失渠踪影。

　　正中来夜深亦自出林隈踏踏不知何处去长安一迳绝尘埃。

　　偏中至狭路相逢曾不避信手牵来勿用鞭声声邃向前村吹。

　　兼中到人牛各适忘幽躁月落潭空天色沉家家密迩休相报。

　　其二以随堕不断声色颂正偏五位。

　　正中偏独倚栏杆泪潜然无限伤心难却寄花啼鸟笑又经年。

　　偏中正敛衽帘前喜定定夜来亲梦夫婿归精绣镜囊谢神圣。

　　正中来特地八门忽见猜自是别离情思久相逢犹怯梦时回。

　　偏中至鱼雁音书重展视肝肠片片可怜人面目分明浑不是。

　　兼中到琴瑟不调元自好闺阁风流人莫知春花狼藉长安道。

　　其三以尊贵堕礼绝百僚颂正偏五位。

　　正中偏才出头来便指天目顾四方行七步十分尊特向谁怜。

　　偏中正英英意气能传令四门游罢独伤心半夜逾城求究竟。

　　正中来冷冷雪岭勿疑猜蓦地抬眸星独朗不禁这点叫奇哉。

　　偏中至落草为他寻便利四十九年舌断根拍盲拽转娘生鼻。

　　兼中到满口于兹难自道试把花枝对众看饮光一瞥随倾倒。

　　世尊初生指天指地(龙湖)。

　　才子出头来便恁逞奇特要省力为人却自不省力。

　　世尊雪山观星悟道。

　　六载雪压眉一夜星破眼何似我闻猫　地一声喊。

　　世尊升座文殊白椎。

　　是谁迫上堂是谁迫下座不知我迫人不知人迫我。

　　世尊拈花迦叶微笑。

　　我拈如意子亦尝全提此不遇这般人自起还自止。

　　文殊罔明女子出定。

　　谁谓物理齐种麻还得粟庄周为蝴蝶蘧蘧梦初足。

　　迦叶阿难倒却刹竿。

　　身外无长物片衲如悬丝呼来还自诺推倒复何疑。

　　达磨面壁。

　　西也壁东也壁来也壁去也壁梁王壁也神光壁。

　　二祖安心。

　　觅心不可得又得甚么髓虽非关我事也要我相许。

　　马祖日面。

　　两眼星飞四蹄电闪闪杀天下不见血溅。

　　百丈野鸭。

　　出门是草何处寻讨信手拈来恰好恰好。

　　洞山睹影。

　　邈之不真悟来太切平步丹霄拈弄日月。

　　云门损足。

　　引上悬崖一手推倒特地翻身如狮子吼。

　　德山托钵。

　　翻却面皮下这毒手末后全提自扬家丑。

　　赵州勘婆子。

　　明知山有虎偏向虎山行舍命陪君子以表此生平。

　　玄沙谛当。

　　剑客既呈剑诗人复献诗欲开千古眼更剔两茎眉。

　　香严树枝。

　　口咬树枝不敢相欺分明道了你知不知。

　　婆子抛儿。

　　秪这不消大地水涨浸杀法身全无伎俩。

　　大随覆鞋。

　　脱鞋覆龟鬼见钟馗计较不成皮骨如縻。

　　一归何处。

　　绝好这一拶拶拶百杂碎虚空喟然曰未有是处在。

　　经首。

　　以字不成八不是春风拂槛花犹睡王孙何去未归来芳草凄凄愁满地。

　　黄龙三关。

　　我手何似佛手特地出乖弄丑早已勘破秃奴快须合取狗口。

　　我脚何似驴脚扁头无异木杓逢人撒屎撒沙便好大棒打却。

　　人人有个生缘从来活计失钱只得唱这啰哩到处讨些盘缠。

　　赵州四佛。

　　金佛不度炉掷刀广额屠自称千佛数不觉面糊涂。

　　木佛不度火丹霞却脱洒赚杀住庵僧一任眉须堕。

　　泥佛不度水青原垂足指可惜住山人无风波浪起。

　　真佛屋里坐南阳招箭垛塔样描纷纷千古成滞货。

　　云门三句。

　　函盖乾坤句台山蓦直去赵州也恁么勘破何容易。

　　截断众流句猛虎当路踞大家看首座独得黄檗住。

　　随波逐浪句如藤还倚树千里卖布单一笑归何处。

　　圆通作。

　　悉达才生好胜横行如今老大天崩不争。

　　世尊升座生意易做不遇知音却成滞货。

　　赵州布衫驳驳斑斑皮穿骨露也胜金襕。

　　五台问路有故无故吃尽咸酸不知盐醋。

　　洞山邈真佛面剥金下手不得忽然失心。

　　玄沙　指回瞋作喜笑倒达摩平起堆起。

　　曹山不异即只这是惯发酒颠全无讳忌。

　　圆通猫头太煞崎峣死口才开天下魂消。

　　洞山邈师真。

　　洋铜热铁家常食今特拈来供十方莫怪知恩人少有只今渠我滚如汤。

　　德山不答话。

　　死人平地已无数把火齐驱作夜行险绝还教吹灭去新罗日午打三更。

　　临济思蒿枝。

　　生平别有一深心抚景观时自不禁慷慨悲歌如识得何劳琴剑寄知音。

　　兴化摈维那。

　　谁云虎不食其子争奈恩冤业在中舂打烂泥夸好手忍心雌伏见飞雄。

　　再参独眼龙。

　　谁知矮子善观场度刃冲流异类行没尾大虫牙爪怪倒屙恼乱好人肠。

　　洞山初吃棒。

　　再三问处涉钩锥棒下惊来石火迟饭袋忽然开口笑几多平地受人欺。

　　僧问巴陵如何是道陵云明眼人落井。

　　争雄弓马最危微背手能拈啮镞机自笑老来忘意气看他云鸟自闲飞。

　　僧问巴陵如何是吹毛剑陵云珊瑚枝上撑着月。

　　蓦劄相逢各展眉此心千古孰能欺可怜一句全生杀剑挂徐君墓上枝。

　　僧问巴陵如何是提婆宗陵云银碗里盛雪。

　　吾宗无语若为人东土西天负堕深明月芦花间索索临风何处觅秋砧。

　　僧问那吒太子析骨析肉还父母然后现本身为父母说法如何是那吒本身师抚掌三下又云天花吹不尽处处鸟衔飞。

　　不假胞胎未是亲曹山一笑起风尘夜来玉笛从何发恼乱深闺梦里人。

　　中天竺云屋珂禅师以宋鼎迁即谢事金山默庵言于伯颜请珂公住灵隐亲持疏叩其门珂抽关露半面曰汝是谁默庵曰和上故人某甲也珂落关曰我不识你后断江恩公赞曰云屋今支四十年高风凛凛尚依然徒令丞相拜床下不肯为渠来冷泉师别珂公落关语曰我已识你也。

　　云屋曾将宋纪年落关一语自危然故人多已不相识更有何颜对冷泉。

　　僧问南泉师归丈室将何指示泉云昨夜三更失却牛天明起来失却火师云恁么则住持不易虽然须是南泉始得。

　　野老忘机事事间柴门虽设未尝关偶然拾得无须锁依旧抛他途路间。

　　举禾山普参黄龙南问阿难问迦叶金襕袈裟之外别传个甚么迦叶呼阿难难应诺迦叶云倒却门前刹竿着意旨如何南云上人出蜀曾到玉泉否云曾到南云曾挂搭否曰一夕便发南云智者道场关将军打供与结缘几时普座主良久理前问南公免首主趋出大惊云两川义虎不消此老一唾师云大小黄龙一生弄佛手驴脚特地被遮座主捉败。

　　举世皆闻蜀道难谁知平地有牢关假鸡任叫休瞒我一唾千门万户闲。

　　举太阳托浮山接投子公案师云浮山的不是欺心汉又谁知接得投子青灭太阳正法眼藏胜于平侍者凿出塔中顶骨虽然如今天下能有几人不于三叉路口丧身失命者乎。

　　虎口翻身也是奇青鹰梦里已惊飞大阳顶履今何在谩向胡僧问故衣。

　　举南院示啐啄同时至僧再来举似风穴云遮汉会也师云南院棒头已折此僧担板过高就中灯影里行风穴太煞逗凑若是杖人当别有处分。

　　啐啄同时用却奇移星换斗许谁知骑牛海上穿衫子十字街头放鹞儿。

　　举兴化到大觉至言下荐得临济于黄檗吃棒的道理师云兴化的是个亡赖贼以一条杖子拨出三圣大觉与他作个对头无端要讨痛棒吃才好公然烧炷香。

　　豪杰无王亦自兴难兄难弟作宗盟当时法眼谁能灭磨出吹毛决不平。

　　举西院因天平漪下四错至漪住后自云发足行脚时早是错了师云西院寸铁杀人不容喘息共汝商量两错别有钩锥天平跌后思痛开眼说梦争奈知恩者少负恩者多。

　　天下干戈共战争朝秦暮楚尽求名不知真命将何属那识真人有主盟。

　　举佛印元入室次苏子瞻适至印云此处无内翰座子苏云借和尚四大作禅床印云我有一问道得即坐道不得解下玉带苏云便请印云四大本空五蕴非有内翰向何处坐苏无语印即命侍者解下玉带以镇山门。

　　代苏答云若恁么则被某坐断也又云遮个破禅床我不坐。

　　佛印禅床信手推七花八裂堕尘埃如今多少往来客丈室门前滑似苔。

　　举玉泉皓因苏子瞻过访泉问官人高姓曰姓秤泉曰甚么秤曰称天下衲僧秤泉喝一声云重多少苏无语。

　　代苏抚掌云果然是个野干鸣又云草贼大败。

　　偶因拨动玉泉喝称得果然野干鸣千古禅流高着眼莫教错认定盘星。

　　国一禅师初登径山顶上于龙湫边宴坐五百龙神不安因让其窟宅涌为寺基且道国一宴坐何得令龙神不安而徙其宅龙代云密移一步看天机。

　　若不同床睡焉知被底穿遮些消息子不与外人传。

　　巾子山人参国一求剃度往京救佛法之难国一试其神通彼因大喝一声将坐后大石震为三断如今满天下许多吠声之徒还有能一喝使彼髑髅粉碎者么。

　　代云婆心彻困为阿谁。

　　不闻遮老马踏杀天下人饶是白拈贼无处着浑身。

　　妙喜室中不许人下喝下一喝者罚十金了明长老先将库司银十两放方丈几上大喝一声而出且道下遮一喝堪作甚么事。

　　代云祸不入慎家之门。

　　养子不及父家门一世衰须知今日事古佛莫安排。

　　昧劣莫过于毛禽如何径山大殿鸦叫得甚则大殿有人做供观音殿鸦叫得甚则观音殿有人做供。

　　代云何我到山不闻此事。

　　鬼窟作活计添得鸦臭气八十翁登场岂比小儿戏。

　　杖人前日上堂云迷中有悟悟中有迷迷中有迷悟中有悟此四句中各有意旨一一道来看代云不许夜行设明须到。

　　不辞向汝道恐瞎天下眼透过向上机自不遭人点。

　　妙喜尝以竹篦子验人杖人以如意子验人唤作如意子则触不唤作如意子则背不得有语不得无语且作么生得个出身活路。

　　代云要识真金火里看。

　　当机觌面提关捩如何转奋迅狮子儿须防此中险(此径山时师垂问复自代自颂)。

　　破篮茎草颂(有序癸巳孟冬书付竹关)。

　　文殊与善财采药殊曰是药者采将来财曰尽大地无有是药者殊曰不是药者采将来财曰尽天地无有不是药者殊信手拈起一茎草曰只此能杀人能活人杖人曰从上手眼自别一挨一拶直要控人于生死得个入处又要控人于性命上得个出处门里出得身身里出得门然后自能作主破格为人一切圣凡只是不知出入之机故于变异不得自在也故吾宗独贵知有惟知有者始解入作如药山与云岩伐木次岩问腰间响底是甚么山拔刀作砍势岩悚然此藏锋出入杀活无痕大用全提佛祖难构也僧问洞山和尚于云岩处有何所得洞曰无所得我不重先师道德只重先师不为我说破又问先师还知有也无洞曰若知有争肯恁么道不知有争解恁么道只此便是金锁玄关全无肯路人能于此如生冤家相似疑愤不已伤尽偷心自有出身机用如宝之明暗形影婴儿之哆和去住茎草之味味五金刚杵之杀活诸见重离之回互交参此大似死法而存活机使此法式不毁有足拣别真伪也如水火是名湿热是实而实用之神化岂名言所可执或又药物之辨性味其杀人活人原在人而不在药出入之机各有亲切沩山入于拨火德山入于吹灯临济入于吃棒洞山入于睹影云门入于损足法眼入于竖指若是其入即是其出又何妨于妙尽淆讹乎故予于纲宗有明暗句入出句杂毒句百怨句杀活句向上句与之拔屑抽钉敲骨打髓击碎悟门别行一路始能呵佛骂祖异类纵横然此控人之机不先使之伤心痛愤何能绝后重苏此师子教儿迷子法从缘荐得始相应也予今年倚杖天界无可智公从生死危难中来皈命于予受大法戒乃掩关高座深求少林服毒得髓之宗披吾参同灯热之旨喜其能隐忍坚利真足大吾好山之脉予时归博山武夷扫二先师之塔特潜为别予因嘱之曰圣人无梦不能神大海无波不生宝使圣凡无怨艾之毒则皆无出身之机也子当以大法自命痛此悬丝宁不自愤乎智曰不肖何人且在鬼门关上卖破蓝耳予笑曰此非吾家毒草能出入乎正好打杀死蛇吞活龙以大阐提行无间行作常不轻起吾三堕之密不负此一蓦劄乎因更为破蓝茎草颂以识之颂曰只这一茎太绰约神农曾未亲尝着大地迷茫无处寻文殊拈出露锋锷杀活争如老药翁云岩蓦劄眉毛矍杨广山头翻异苗无底蓝儿盛诺诺鬼门关里卖危疑五逆撩之惊雀啄探竿影毒常不轻后园驴吃三禅乐紧箍咒发曹酒颠佛祖魂消魔胆落醉向梦中劝石人切忌醒来空索摸。
嘉兴大藏经　天界觉浪盛禅师全录


　　天界觉浪盛禅师全录卷之十三

　　门人　大选　大补　大闻　大渡　较

　　赞

　　毗婆尸佛(过去庄严劫第九百九十八尊)

身从无相生已是招箭垛擒贼须擒王射人先射马阿谁传谓早留心至今不知灯是火只这一个不得妙兮俨见你槃头婆提亦自安排不下

　　尸弃佛(庄严劫第九百九十九尊)

试问父母未生前明相光耀何处见此身如沫心如风芬陀利花春已遍幻出无根实性空我不是渠渠孰荐

　　毗舍浮佛(庄严劫第一千尊)

举终便见始那有可借你唤作前境甚脱空心不有兮谁主使笑杀婆罗树下人画个石丸与饥子

　　拘留孙佛(见在贤劫第一尊)

因父得礼我而母善抽枝安和城中坐尸利撒泥打楼太煞奇了得身心本性空留些佛火烧口皮

　　拘那含牟尼佛(贤劫第二尊)

知之一字妙祸同根坦然不怖于生死清净城中月一痕坐乌暂兮银碗盛雪赴来机兮导师雷门

　　迦叶佛(贤劫第三尊)

放光开此迷幻打鼓大集三军唱出无生曲子尼拘树下如云只要檀郎认得何辞呼玉频频

　　释迦牟尼佛(贤劫第四尊)

冤有头兮债有主生来作怪喷毒乳净梵王官恩怨深一箭射透九铁鼓蓦然踏破漆桶城断贯索穿邪外虎雪山打失眼中星赚杀迷头几千古撒五时之漫天网拈末后之不传弩多子塔前成浪闻金襕破绽待谁补

　　第一祖摩诃迦叶尊者(西天二十七祖)

煆金妆佛面诱来好女成烟粪草灭意根藉没灵山家产见拈花而微笑瞿昙蓦地转机将法眼以传心饮光凭空受累更结集兮药中多毒入鸡山也雪上加霜

　　第二祖阿难尊者

侍佛出顶取颔下骊冷灶着火而发爆欲钩牵人于不疑善启无门钥惯锯没孔锤拶师兄别传漏逗倒刹竿刺在烂泥更有弄丝兮可危乃于撒手兮得儿

　　第三祖商那和修尊者

九枝草未萌圣人已自表五百同参独吼狮降伏火龙光北斗吒利逢问年发老心白否如金解博金心法还自剖枯木岩前懈慢生指空香乳从何有千圣三昧不相知十八变中看突晓

　　第四祖优波鞠多尊者

狭路投机悟性即为给侍波旬作娆入定已见狂迷人狗蛇底花冠谁不喜戴从地倒底法子我岂相欺落草寻尼触钵是何粗行置筹度众克肘得个馨儿捉败无相好佛和赃总与茶毗

　　第五祖提多迦尊者

此是何香穿却西天鼻孔出家无我通达诸佛常心梦金日光照乾坤涌宝山法流今古不变异处去逢渠是我同参何物阿私仙悬记报分六劫从缘荐得自相应到此方能无渗漏

　　第六祖弥遮迦尊者

受人付嘱此身何敢躲根游化北天睹气而思法嗣触器负净阛阓中手眼谁灵识我何方称名后心因自在禅祖第七如来宝座已先登贤劫再来宣传至教符尊记痴人面前切忌说梦涌身多树快且自焚

　　第七祖婆须密尊者

灵衣不挂好发酒颠赚杀平民其狂不醒遇知己而投器承印记而出廛拨草迦摩快逢智者就机论义一点豁然证得虚空七花八裂慈心三昧者也之乎

　　第八祖佛陀难提尊者

顶中肉髻突照人天特地瞻光果得半个口挂壁上心佛谁亲七步复行踏杀恩怨无限春光收不得好看花鸟任时更

　　第九祖伏驼密多尊者

不惜草鞋撞着香盖此子处胎二十年不知作个甚么怪一见便除须发复乃祥光遍界付法得人既奇手持个赤幡儿将他邪外一时捉败

　　第十祖胁尊者

开眼不尿床拥胁不至席一付铁脊梁撑破虚空壁指地成黄金夜奢面前立来处太分明诸佛亦不识

　　第十一祖富那夜奢尊者

化被五百人亲证已如掌果后至一长者绍法乃知马鸣锯解木义出与师平佛不识知汝被我解悟裸露而分身作蚕笑披衣而漆桶不快

　　第十二祖马鸣尊者

隐显神通迷悟自迥功胜于有作无作推伏彼外道邪宗仆地涌金人变女傍敲亦奇指空现金龙降魔全提更异化性海而建立激怒飞以乘风

　　第十三祖毗摩罗尊者

曾为外道善攻异端几度扣门呼不出翻身直入里头看遇蟒盘而受彼戒瞋毒冰消访龙树而决先心疑情瓦解此中妙曲有知音何怕风吹于别调

　　第十四祖龙树尊者

龙之潜飞神于机感九十六宗执计根痛于我慢下一铲谁悟性空如月轮提婆金鎞刮眚眼就中杀活兮藏锋象外明宗兮绝罕后遗六代付南阳耽仰奇能翻死款

　　第十五祖迦那提婆尊者

树王妙在不传尊者贵于自悟座上虚明孰见银盆盛雪言前密旨喜逢钵水投针师资啄啐既同时邪外难兴齐负堕赤幡纵夺清风起白足罗睺法眼开

　　第十六祖罗睺多罗尊者

杖头拨出五佛影指点难提金出井我无我故义何成上苑春归花梦醒宝钵擎来饭独香令渠分食齿生光娑罗树下翻筋斗莫怪槃山弄子狂

　　第十七祖僧伽难提尊者

庄严王子仗剑生能裂世网神助行金水河边承祖胤紫云峰下遇奇婴手持圆鉴心眼彻诸佛之机一笑决风铃心静印南能无影树留千古月

　　第十八祖伽耶舍多尊者

宝镜形影梦中来两人相见不疑猜为法求人震月国鸠摩闻佛耳如雷一喝是谁心眼露西天打鼓惊东土自焚火后一茎毛鸳鸯飞去针何度

　　第十九祖鸠摩罗多尊者

积代簪缨肯自爱聊成落魄偿人债瑞草还于嘉运生轮王宝冠曾不戴中竺逢渠阇夜多何疑好手旃陀罗屠刀拈起俄能荐诸佛当锋奈若何

　　第二十祖阇夜多尊者

如幻门中开宿智神机拨出盘修利无弦有韵妙能弹大地琴声何习气以杖倚壁画佛光就中奇特莫惊狂幸然失却二乘果今获亲承妙法王

　　第二十一祖婆修槃头尊者

明暗二珠前后步罗汉却来试其故颠倒父母表圣儿夜多机下亲分付那提国里觅摩拏自在王宫摘异花五百年前承佛记莂师资继圣非敢矜夸太子俨然嗣眼藏钟声披出古袈裟

　　第二十三祖摩那罗尊者

既传慧命游西印指来塔影王机迅大器遥观鹤勒那龙宫诸子谁堪任福薄还生羽族中免教负重转难逢一笑随流俄得性飞鸣而去弄宗风

　　第二十三祖鹤勒那尊者

金幢七佛授金环梦觉神童来破颜化鹤异香先嗣法无心用我绝跻攀祖令藏机密狮乎窥此班吉凶须自试生死在亲删白虹一道横天地黑气五枝贯亦闲东北竺中当难起汝能吼哮出重关

　　第二十四祖师子尊者

五众拨开知见沙奇哉拳握索斯多是珠莫道龙宫嚫古佛于今得也么吾尝于此切无个似年牙要头砍将去那更问如何师子不返踯罽王非作家白乳光吞天外月赤肱血溅镜中花

　　第二十五祖婆含斯多尊者

神剑何来化掌珠解铃师项得真符南天夺默非名义置毒邪人祸自殂国王有大德二子却殊途最奇不如密乘机上祖图得法自应丝作命焚衣愈见火中芙师承险绝能通变教外传来别有枢

　　第二十六祖不如密多尊者

王子俨然传祖令白光印土遥相映若他长瓜捏空花太山压顶谁能竞已先有神童缨络自称命缓急汝何行出处我同姓师并王车双眼明远劫未曾离智镜势至重来证二人震旦南天分法柄

　　第二十七祖般若多罗尊者

不辞为法向南征香至王先作主盟无价宝珠呈慧鉴试三太子独高擎纵夺当机惊互显汝心过量自天生如来法藏转相授震旦二株花果成设大法药留难预明毒中最密脚下能行分手舒光还远照东西一吸笑长鲸

　　第一代菩提达磨大师(东土十代祖师)

尊贵天生王子内绍透顶神珠手眼俱照开佛知见救正六宗雷启蛰飞日出冰融声震竺干般若留记观光支那有大乘器西来无路折苇可航面壁无门吊影可藏命毒不死千圣寸丝髓分不得一花五披笑彼萧梁后悔何追葱岭熊峰徒见鞋皮少室石头万古冤对遗恨儿孙谁敢欺昧

　　第二代大祖慧可大师

老胡未来霜刃先利光夺神州骨生秀异具择法眼独能识师立雪断臂不惜微肌幸蒙曰可求开甘露虽欲已安端在广度命之自觅彻底捷捞了不见心潭月俱抛善破人梦如骇鸡犀更令各道白日谁齐三拜归位岂敢不对谓吾得髓诸子之罪衣法所系宁弗是竞付嘱有在道不虚行淫坊酒舍汝事非干且试调笑或者知惭花飞镜中何债可偿仲侃偶来敲空作响

　　第三代鉴智僧璨大师

皖公山下业风俄吹病不瞑眩厥药何施遇折肱人笑而指点觅罪不得九重云卷日丽中天光吞万象三宝灿然光生花上心珠独露明白无瑕随照失宗门出千差得旨归根现前大用能彻悟之自知奉重谓吾处得反成相诬狮子游行肯落辙途不负来机此法可续千圣同铭无劳更嘱

　　第四代大医道信大师

大解脱门把手不入平地忽迷乃悟得失遇司空老一言洞明摄心无寐梦缚俱清戒定发光群情喝彩神卫吉城贼围尽解破头山上横出一枝牛首求人懒虎展眉路往黄梅小儿秀异性空无常花开种智朝廷向风三诏不起引颈受刃弥加钦企真身不灭塔户自开胁犹不席千古巍巍

　　第五代大满弘忍大师

双髻峰头手眼有在栽得青松盘如紫盖法道可闻无赚我老师既能迟再来尚早借宿浣衣女子首肯果育英奇浊港光耿蓦地相逢真堪一笑知是宿缘谁能巧凑东山法门愈为大辟七百高僧以秀首席俄有獦獠根性太利知心是佛槽厂安置米熟将筛推倒镜树皮鞋擦了寒眸独注三杖碓头时为证悟衣钵南行还令自渡能者得之俨然脱颖花雨纷飞塔光永炳

　　第六代大鉴慧能大师

大法东流时节已熟道无南北宗有所属至人乘愿隐显甚奇如服金刚终自出之闻无住心柴担忽折辞母南行忍祖独接西来衣钵付之令止命如悬丝争端必起大庾岭上谁敢轻提汝反面目密在何迷怀憩会藏机缘有待指点风幡印宗拥戴曹溪大启山海齐归舌本澜翻杀活全机法周震旦棋布星联首出原岳两峰插天风卷云飞以网张取知解之徒空欲高举叶落归根来时无口末后牢关千圣不晓

　　第七代江西青原行思禅师

倒刹竿后此宗甚密竖义赤幡多所破立碧眼试来吹毛草创驯至六传圣谛全荡廓然无务更落何阶如得髓人独拔群才首命分化雄踞青原庐陵米价震国初传曹溪嫡子特指寻思箭锋相拄不让于师竖起拂儿东土未有屈杀西天移星换斗荷泽来参振身而立瓦砾精金无拣得出从前祖令谁曾与齐意句藏锋始此全提

　　第八代南岳石头希迁禅师

室中真子的是内生亲承顾命掉臂西行十影神麟超异众角独出青原瞻风南岳一书不通诸圣不慕既惊太高翻然返步汗血成功谁赏盖代鈯斧住山垂足何迈梦从祖游乘龟智海密契参同心宗有宰惟马簸箕知石头滑再试隐峰嘘之跌杀丹霞庞老来大寂门皆归衡台深植灵根药山天皇英英两展嗣出三宗源高流远

　　第九代澧州药山惟俨禅师

一代时教整理脚手不被法羁始能掣肘紧峭南鞋锥刺直指四路不得蚊子落嘴血溅马驹眉毛搭印篾缚铁牛皮肤脱尽恩归有毒石上栽花不许千圣闲杀鸦丫玩弄狮儿争游异类岩蛮无角那讨巴鼻各任荣枯谁独藏密立高行深斫口迥出

　　第十代潭州云岩昙晟禅师

大雄虎子忽追风来俗气不除一讶眼开乃惊药山别有长处折脚铛儿出手提去百丈廿年心灯不续顶上花冠轮王最独禅之深旨女不系裙日夜未眠不字成文默笑同条生死何别啮指把针末后始决善来价公亲传宝镜鸾凤冲霄不留兆朕

　　第一代筠州洞山悟本良价禅师(洞宗)

鹘突元头命世必异初心摸着娘生鼻虎生三日气食牛牙爪才开何猛利探草南泉供马师有伴即来谁敢忌返竿拔却无情舌云岩拂子宁截铁邈得影兮眼破光轩笑银盆盛白雪五位纵横兮拣类不齐之渗漏知归九重深密兮续混不得之尊贵自别二雄妙协兮神两刃之交锋秪这兼中兮透三纲之横绝不传向上炭奚藏千圣全收风独烈

　　第二代洪州云居道膺禅师

噇得翠微罗汉饭不虚参见作家来我名向上不能道问着祖师罪敢推思大如何佛不作火炉汗下眉毛落大阐提汉孝难酬谁能把住渠羊角喝他诸佛田库奴那不沿盘乞丐乎寸丝不挂行仍扑笑倒新罗老赵驴游子归来朝捶暮打何亲切尊贵迥异金鸾玉凤没分疏价公末后独怜儿一棒撩出云岩路

　　第三代洪州凤栖同安丕禅师

凤栖山中无缝塔白日吽吽人不袜金鸡玉兔展家风客来秪待曾不乏短贩夜行不觉晓要踢要拳须自了孤峰迥秀出烟萝江西湖南休乱走盲头乱喝贼身自迷和赃捉败剑甲安施藕丝系得大象铁锁拴来石牛乃知佛出不出不伤王道风流同安一只箭子脑后看来已过饶你唱祖师衣打教苍天话堕

　　第四代洪州凤栖同安志禅师

向上妙全提可中肯落草不是凤凰儿却向那边讨多子塔前是谁宗子能秀五老峰下看吾正令斯行夜明廉外臣奉重以排斑万里歌谣乐太平之至化须是驴汉始得何殊鹫岭亲承不落今时机自密迥然不换贵天然标的不乖玄旨在同安继世妙难传

　　第五代朗州缘观禅师

梁老门风太煞孤峻资阳水急白鹿松高纵能透出波澜更须善腾霄汉家亲作贼识得无冤活水果能神龙收来袈裟角下葱岭不传印胡人谩唱歌孤舟曾不犯海上棹烟波格外玄机末后喜逢知己急索自肯当场已邈全真不辞放出牙关影予上碑去在

　　第六代郢州太阳警玄禅师

置毛义虎狞风已夺汗牛撞彩梁山打破吴处士画点出秦镜狐疑夜放乌鸡带雪三句验尽诸方浮渡琅玡妙协八子逝兮谁嗣远公奇兮代传顶相皮鞋白象藏异苗翻茂青鹰梦

　　第七代舒州投子义青禅师

猛省性自法离快便浮山一走三年鞭影悟玄机狗口那堪斯一呕深契太阳宗旨洞然日月绕须弥能使凤宿龙巢帘卷曹溪风少室且试锋于铁面美食不飧果握手以癞顽高价已偿唱底谁家曲子威音一箭透重关淮月照见郢春入水长人能独出

　　第八代东京天宁芙蓉道楷禅师

佛祖言句家常饭咬断为人命根天子假敕尧舜无一拂打开顶眼冲流度刃掩耳便行密用潜机年尊得力卯生日戌生月灯来甚奇食进盐行奉马仙陀未俏道行冠绝不受宠褒忤旨再三宁甘下狱徙淄州而不涅疾受刑而不磷果能石上插芙蓉横身界外何风彩

　　第九代邓州丹霞子淳禅师

剑州贾子甚奇特自能彻证芙蓉室却笑德山入水泥我宗无语眼一只丹霞有句可示人玉女怀胎旨自深一任金刀裁剪看六户风光别有春打破形山宝何处日午如迷夜没趣拄杖头边见得亲芦花明月何能秘升天底事须飏却掷地金声热碗鸣石牛不举人间步类不齐兮洗不清

　　第十代真州长芦真歇清了禅师

丹霞遭个问空劫闹何堪踏着钵盂口一掌如倒竿日照孤峰秀妙诀不容心此度难瞒我红炉出矿金才抵长芦即能继席遍主祖庭声光赫奕觅个如吾快活人先师掌下便彻底衔铁负鞍徒苦辛莫怪山僧敲出髓是谁桶底忽然脱一众失声无个活死款难翻空作灰可惜老婆输棒喝何如自作舞老歇较些儿隔岸花香村酒美这样风流却也奇

　　第十一代明州天童大休宗珏禅师

长芦渔父迷青眼夺得钩锥好斗胆十字街中问道人临风斫额休招款劫前运步丫角童儿吹玉箫于太白峰头世外横身蛾眉女子散天花于玲珑岩畔妙契非意门槌与拍板谩计家风真证非传镜水并秦山何妨击节白云向寒岩而断惊起膺公一棒之龙明月随夜船而来钓归乳窦千层之雪

　　第十二代明州雪窦足庵智鉴禅师

小儿生缘太煞奇母子俄然触密机洗疡伸出劈佛手那得囊藏此利锥长芦看明月休公却傍瞥就中置毒果难逃象山遁迹妖风绝悟来肚大要吞人再试岳林风愈烈佛祖不奈你何长汀且分半橛尊贵位中收不得触处相逢笑不彻主中主谁敢别丙丁吹灭火烧天花雨满城落金屑

　　第十三代明州天童长翁如净禅师

没来由处有来由柏子庭前真怨仇捉败枯枝俄　跳眼睛鼻孔一齐收便解拈头去作尾烧香自首弥天罪失却乳峰陷阱深短贩天童笑若辈火炉烧杀铁臭拳水牯生卵叫飞鸢红日出来天下湿过桥屎急活油煎禹门浪暖头生角抛出多年老鼠药毒死春风勾鹧鸪文殊作怪无锥卓一款招承供足庵黄泉路上好相甘儿孙各有冲霄志夸你祖宗宁不惭

　　第九代住襄州鹿门觉禅师

初参楷老于芙蓉闻举灵云走下风庄周剑杀三千客从此桃源路不通谁悟蜘蛛能结网打得蜻蜓无伎俩恰似乌梅咬铁钉跂死禅和追影响不禁叫笑奇知灯饭已迟打破东瓜印鹿门别有机大地是经何妙密鸭吞螺蛳眼突出不如食我个油糍一饱百饥无复吃牛角不用有风流不沾白家酒兔角不用无笑他东壁挂葫芦天下无情可恕那知有理难图

　　第十代住青州普照一辨禅师

大地是经函乾坤是眼孔试问如何见得亲却被牛皮遮骨董狗口拟开对鹿门摇手打翻这漆桶放步青州卖布衫七花八裂不羞惭通身红烂脓滴滴不啻玄沙得自甘室中百问细盘诘正令既行真伪别节度全凭密印符守关有禁谁能越笑痴狂弄水月莫怪渠侬赚杀人不到伤心情未瞥

　　第十一代磁州大明宝禅师

青州队里横行索取老胡亲的一个没孔铁锤打透东壁西壁不识痛痒泼皮棒拆乃惊汗脊刚刚夜半枕头蓦被针儿一刺轮王宝藏腰带徒资赤穷洞上家私拳踢许多痛快风前构得电光机虎尾虎头齐捉败笑他玉犬能夜行天晓不知谁作怪

　　第十二代太原王山体禅师

生台鸟拾食拍手便飞去抚你背一掌回眸何卓竖幸自可怜生两两成孤负大明涂毒挝侍者吹毛露十载抽单疑只今诸方来去笑吟吟非栽头角减风彩参学繇来印契深异目超宗师子自有真种旋机转位尊贵不落阶梯升座白槌谁见冲流度刃东行西立已见棺木瞠睛不是活捉生擒手争见王山有大机

　　第十三代磁州大明雪岩满禅师

普照宝门排闼入俊年佛法是生冤不徒千里来相见握手惊看下榻前死灰忽有一粒爆跪受同参胜默教愧杀诸方狮子虫一室操戈何怨报末造王山闻邈真能疑言句病谁寻忽然药发非归炭始悟兼中意最深料掉没交涉此回不我嫌夜行曾不到迥出月明前

　　第十四代燕京报国万松行秀禅师

遍谒还趋胜默风大地自己如何转根利那堪令且迟玄沙未彻语俄荐雪岩不点头脑后箭谁放头上出角自能擎云手上生牙正好吃棒鸡飞忽悟不让当锋捉败谢三猛虎收来岑老大虫不怕阿师高笑我超超秀出万山松

　　第十五代西京少室雪庭福裕禅师

万松门下得何消息而来老大低声却向学人纳败作家有眼接人活句自藏锋衲子出奇老贼和赃能盖覆亲炙十年还得髓圣儿果作帝王师驰驿而火伪经赐号而建精刹面壁一花开五叶好知官不容针谁买黄金铸子期就里私通车马赵州衫子破风流不在着衣多孝子讳爷名立雪庭前看血刃

　　第一十六代少室灵隐文泰禅师

当机一句试拈来开口家产被人没抚掌其谁奈我何风颠个汉能颖脱尘刹底事喝彩示人笑他觌面太分明翻自抱赃而叫屈僧参才展具天网何恢恢禹门曾未跳蓦与一声雷撑得饭袋子有头无尾可惜桃花浪徒自曝腮

　　第一十七代西京还源宝应福遇禅师

讲坛雄辩如流灵隐拂子截倒欲透此事且驴年面热汗下却也好切莫向他求老贼我捉了西来大意是何风送泉声笑倒老胡又甚月移花影弄假引子卖私盐糟里虫儿呼不醒

　　第一十八代邓州香严淳拙文才禅师

悟得证道歌幻化法身句便作狮子儿直吞诸佛祖及谒还源老古锥问君不见是阿谁觌面亲呈不回互剔起浑家两道眉堕坑落堑呵呵笑秦时　轹还　跳勘破白牯与黧奴熨斗烹茶不同铫扑落四法界拈示不成文清风伴明月更与孰相亲针不容官线能牵马善翻公案野狐涎满盘这着谁能下

　　第一十九代万安南阳松庭子严禅师

参了江月照却被松风吹再谒息庵让临机不见师撞开淳拙铺毒蛊能吞吐苍天连叫冤灵钥真风度五乳狮子儿哮吼超群去岩头何过师不肯洞德老赚杀一船人烟波谁解讨秦槐不听法面壁已遗殃左搓个芒绳秋草空断肠

　　第二十代住少室凝然了改禅师

香山月印再三捞还来松庭觅甚碗路逢死蛇盛将归卤莽却来弄担板笑裂山僧臭口门一言独拔出行款久贩滞货捉月痴猿句外明宗大虫纸裹得髓须教三十棒莫听千峰啼杜鹃

　　第二十一代少室俱空契斌禅师

特扣改翁末指示老胡未到何碑记误得秦槐下喝来赃诬还教重失利乃知赵老勘台婆荆棘林中陷阱多石头不通南岳信祸事谁能奈你何洞山一宗机独玄乌龟向火劫空前吉凶曾未兆切莫乱抛钱上堂屈指从头数西天四七东二五算来不出我指头徒向泥中去洗土罢罢罢归归归嬴得嵩山明月在杖头随处有光辉

　　第二十二代西京定国无方可从禅师

龙潭未见龙超化却将化空里打个筋斗来诈明道士铁锤堕天下掠实无掠虚不打自招笑杀渠惯用老人今勘破何妨收拾这蛮驴末后关还透过百丈甘为野狐九峰不肯首座果能平地生波许你家中稳坐

　　第二十三代少室月舟文载禅师

梦中撞出风光露便解撒沙为佛事惊见提唱善藏锋劈碧岩者是何故老无方手段好嵩山影石冷推倒悟得大龙杀活机山花涧水真神巧祖庭主鼎久如丝泛月千峰看抖擞

　　第二十四代北京宗镜大章宗书禅师

水冷石边出风香花里来习儒心上判眼自顶　开踏上载月舟棹得清波别追上古参同宗明千圣辙天下正偷安谁砥此狂澜先人何付嘱几希独把竿末上将归钟鼓堕心法分明镜忽破无影树下孰逢渠年牙以者骑风过

　　第二十五建昌廪山蕴空常忠禅师

早识良知是祸门遍搜方外无当意拂衣重到五乳峰指我青黯黯处聻捉败指东话西老宗镜拂开何皎皎新丰此道复南行归隐廪山谁得讨罗邓瞻风喜唱酬突有冤家来聚头宗眼拶之看究竟峨峰鞭起吼天牛一生快活笑不彻折脚铛儿还自挈莫怪渠侬太陆沉谁知剑已付豪杰

　　第二十六代江西建武寿昌无明慧经禅师

金刚印上出娘胎此个经儿带得来终始脱如卢行者好山何让树台推西江喝起新丰月海岳风生趋下列策杖重登少室堂大挝涂毒声何烈北去台山遇瑞峰两相酬唱展斯宗济门尚有个知己渠亦因之始露踪此事不难于自了管窥天地一何小寥寥千圣赖于今行解相应堪不朽钁头举起识还希夺食驱耕别有机垂足岩前苔路滑孤峰千古几能归

　　第二十七代建州武夷东苑晦台元镜禅师

虎啸风生龙蛰起聱头便掩丹霞耳高呈知见老龙峰推下险坑饮毒水蓦然撞倒维摩床仍欲击彼当门齿勘破不值半文钱和赃捉尽把关子钁头不复能作怪怜儿打失风流袋相持正印付全提具眼天然应有在特以同门访博山当机不让自应甘命根断处眉毛竖三日喝惊秋露寒武夷奇突难邈状汾阳叶县差可况临行一啸自全提六六峰头声独放
嘉兴大藏经　天界觉浪盛禅师全录


　　天界觉浪盛禅师全录卷之十四

　　门人　大嵩　大权　大韶　大麟　较

　　赞

　　三大士赞(梦笔山常住请)

有遮一个不可无遮两个恰好三个可以同行同住同坐同卧同做些子事同说些子话试问做甚么事说甚么话噫你不是我同流即与你道破又堪作个甚么

　　　　　　又(无欺禅人请)

壁立万仞石不自知漩复千里水不自疑烟云生处望者自奇良久云我不欺汝汝无自欺

　　　　　　又(古拙上座请)

大千撮来如芥子大抛人面前七奇八怪文殊普贤起佛见法见堕二铁围至今莫辨独观自在袖手默踞如伏太阿横截三世咄谁是不用命者便恁么去

　　　　　　又

此是何时袖手闲坐一片婆心堪作甚么若谓救苦寻声是向外驰求安知掩室面壁非向上堕毕竟如何得个出身免遭明眼特地勘破

　　　　　　又

盏子扑落地碟子成七片忙杀小善财百城寻不见遮消息谁能荐黄莺啼断洛伽春几点落花浮水面

　　　　　　又(姚门方氏清芬阁画年七十一)

枯木崖前下毒火五台路上透金尘赤脚波斯弄明月惊起姑姑似妇人

　　普贤大士饮象图赞

能负愿行之奇必济生死之险鼻孔既由我牵脚跟何妨你转饮法乳之恩深劳汗血之报显咄只今是谁具得遮般手眼

　　题达磨大士赞

一函未开一钵未付独坐堆堆做个甚么只遮些儿已便惑乱了西天东土

　　　　　　又

遮个老臊胡抱膝坐岩谷眉攒天竺愁眼凝震旦毒不知欲何为咄

　　　　　　又

流支遇你药不毒圆通药毒不遇你如今觅你真裔苗毒死渠则你祸止咄不见道士为知己者死

　　　　　　又

折芦渡江时惜不遇黄檗打断你脚跟何处去作贼遮贼贼那知千载下有人捉得捉得后如何拈拄杖便打云还不知黑白你会折芦过江我会穿鞋走路捏怪让你西来安分输我东土秪有一可疑可恨底缘故害又害不得毒又毒不死却能使我此土万世之人不是此悟便是此误

　　杭州崇先真歇清了禅师赞

秀骨挺雪峨于天半丰神拂春晓于眉端空劫全提撩象王鼻孔丹霞一掌奋师子爪牙路转生机句开活眼七据缁海宝座笼云五捧紫泥金襕耀日卷洞帘于鹤岭标宗塔于皋亭灯传法界真光脉接遮那慧命

　　先寿昌师翁真赞

阿呵呵遮老汉究竟你生平吃饭与人一般香屙屎与人一盘臭何故满天下人个个称玄赞妙莫是你于世法出世法别有一窍么噫不是你脚下遮个儿孙争解向你面前发遮一笑

　　　　　　又

面不如翁面心已是翁心云岩不良久洞山不沉吟睹影逢渠人不识闲听鸟语落花阴

　　紫柏达观大师赞

有牙如利剑口似血盆之气概惜无吹灭纸烛者与激扬有肋下筑拳面上挥掌之豪雄惜无彻底痛棒者与创发虽则生不逢人然而道已惊世至于重开眼藏为法忘躯此又谁曾不饮其法乳者乎咦

　　云栖莲池大师赞

全身拶透娑婆不与人共天日拈一句截断圣凡命根炼百毒消尽古今秘密不是太煞利害正要使冤亲打个生死开交始可同门出入大哉古佛无所不用其极

　　曹溪憨山大师赞

长干拔剑五髻摇铃弄牢山之牙爪激天阙之雷霆蛟龙惊而启蛰海岳震而飞腥民其衣而执戟冠其发以着经重辟南华吹风幡之远影独留肉像配祖殿之高楹谁能眼开作天梦之游戏公善憨密发海印之光清

　　东苑老和尚真赞

造维摩室觑破佛土皆空过赵州关喝倒寿昌作怪访大仰几番盘错阿兄出东苑一场漏逗故物性情孤僻事迹疏违入夷山而折杖遇浪子而覆舟遁世无依至死绝侣就地草埋谁请塔样欲见龙眠云起须听虎啸风生

　　天童密云和上赞

遮个老冻脓还有勘破你生平利害者么拈一枝杖子几乎打杀天下人弄一枝拂子几乎赚杀天下人今日性命果然落在圆通手里也好与劈头痛棒三十且道是打杀伊是赚杀伊天下衲子各为伊领去

　　　　　　又

昔入闽时冤家相遇曾施陷虎之机特验出身之路要夺你拄杖愈是横行既骂我悬梁何妨高竖咸惊法战斩新谁识兵符密御方今欲买棒棒见血之蒿枝切莫错认遮老橛头底招牌始得不误主顾

　　云门散木澄老和尚真

谁射南方一个儿溅出新丰枝上血石伞惊生散木花妒残秦望山头月瞻悬越门狮吼禹穴从斯毒气不能藏千古冤深难与雪

　　闻谷大师影

颖脱窑瓶秃号掌石闹蓝里抽条冷灰中返掷狭路曾逢渠拶教牛上壁将我鼓山箭上加尖奈弃禹门跳浪一霹

　　颛愚大师像赞

禀童真身奋大人志参空印之无文挈清凉之未坠策杖拨天下两眼自奇退步占寰中四依独贵半生善病以破情一味平尝而得意末后振作金陵别有孤光照世

　　三世真赞(有引时奇侍者请)

少林一宗之有洞上至我寿昌此时无此人可乎继有我东苑而独有天界此时无此人可乎彼此一时此三人为何人乎吾奇子试自视之知此则千百年前千万世后更是何人题曰鸩鸟影落水中鱼鳖触之皆死毒鼓声挝耳外远近闻者立亡你遮三个老怪物无始积毒犯人此时还曾有佛祖邪魔于名色前杀活里别有出身路么喝一喝云收

　　博山老和尚真赞

寿昌得个不肯急水滩头抛篙药山无藏身处见人上树忽号黄金弗与增色打破雪关拴牢活埋天下英雄汉万里云霄飞羽毛谁见毛凤凰山上烈风愈高

　　阒然大师塔上赞

钟声撞倒金楼月惹得宝方棒几折低头誓欲去活埋却怪杖人轻漏泄以故末后于祖庭结此业到来人剔眉睫黄龙角上弄风光无缝塔前笑不彻

　　鼓山永觉和尚像

大好圣箭射透石鼓赚杀太原几遭猛虎如何影弄鸳湖惊得木人起舞为甚么起舞只为误沾着了他的毒蛊

　　天童山翁和上像

前天童以一棒撼临济复起后天童以三玄振太白高风棒不透玄终非所出玄不透棒将何所宗一任明眼择其异同吾以心交有在是故独让山翁

　　佛日石雨和尚影

兄从雪峰辊毬来我往鼓山放箭去恰值黯淡滩头招手一笑直得船惊目注旋于南屏径山又隔角相思却成个岩头道底末后句咄且放过遮一着

　　灵岩储和尚

济下已仆之宗决不可无天童又不可无三峰更不可无未翁如孤赊易于流弊须正遍妙乎协中面门竖亚机如电棒眼三玄活似龙问谁为灵岩知己莫不是栖霞老侬

　　撒真人赞(示道人俗号王灵官者)

尝闻撒真人誓死学仙道王灵官执鞭随之以察考伺其一念差铁鞭击破脑觑捕历年多一毫无潦草畏敬而神明身心冰月皎千圣无别传此鞭须自讨

　　黄海岸仪部赞

遮一着子谁敢当锋公能拼命深入吾宗入吾宗何所得却又能杀能活于世法出世法作白拈贼咄

　　题金正希太史写大士像

观世音菩萨将钱买胡饼放下手是个馒头试问金太史正恁么时如何着笔速道速道

　　以有叟堂为妙意庵赞(有引)

予爱陶靖节诗二语妙绝有云汲汲鲁中叟弥缝使其淳于此足以想见五柳先生虽不以名教自命其于拈提圣人刻的处若身有之其为住持名教亦大矣唐空翁今之处士也能以名教挽世不辞落草入泥其于性命指归能决焚舟破釜视其身世已如薪尽而火将别传得其名教又似薪传而火愈不尽夫如是无乃将娑婆极乐打成一片就中以金针玉线而弥缝之亦可谓汲汲者矣乃为之赞乌龙之有潭兮何潜见之不可以变通其能用九用六兮何亢战之不可以始终闻朝夕以知其故兮妙乎环中之道以应无穷吾以是知唐翁之无不可以西东

　　自赞

既欲传我真如何传我假果然传我假却也真脱洒不见庞公一遇马大师便解将那没柄笊箩捞尽他天上天下

　　　　　　又

　　遮个半夜教化不知向那里讨彼嗟生不逢时我喜来得恰好不辞从井救人何嫌赴溺援嫂肉白骨须用灵丹医死马弗烦本草刀斩刀杀活无痕毒攻毒神奇莫考即有个绝后重苏底来应笑他投晓不早。

　　　　　　又

　　活猫儿叫出怪头死马驹踏出奇腹劫火中烧出恶脚涅槃后迸出蛊毒遮里识得吾真擉瞎佛祖眼目咄。

　　　　　　又

　　咄遮个放浪汉五十三年脚不点地圆通选圣未开场会祖图来百杂碎今住双径峰头亦且不曾发市一片热心海底烧两只冷眼天上视视何意窃笑达磨却似折本了归日久收得震旦许多大利噫正当恁么时我也疑着你。

　　　　　　又(门人竺庵成公请)

　　我不假人以颜色阿谁特地能描得饶他良久里传来未是双径真骨血如何是真骨血自有人常于此切。

　　　　　　又

　　遮汉于一切法不敢作死看不敢作假看不敢作难看不敢作易看或曰早哩或曰未必或曰恁么那或曰是甚的或曰我也不知我也不会或曰我恰活卓卓地见得有绝没交涉底奇特事或曰你还识浪杖人么有个曰我也不董得不妨大笑打他一棒曰放过即不可。

　　　　　　又

　　一生从井救人谁知别有出身却是难为亲近要个眼里有筋镇州萝卜休夸大拄杖头防鳖鼻瞋。

　　　　　　又(门人松影麟公请)

　　江南踏白多年洒扫几成破帚被人描出请题拶得惭无措手昨斗凑了前后底行迹一篇又何异乎粪秽中再加抖擞立时扯碎焚之掉转逼墙狗口乃尔大骂你遮松影厮儿何不如他掣风颠子为我打一个痛快筋斗。

　　　　　　又

　　举起笔自题也不难拈起棒打退汝诸人也不难拽破遮轴子便行也不难每日焚香礼拜遮影子也不难直饶能体此老志有大机用建一梵刹如尊正规庄严将此供养于正宗堂为创法祖也不难秪是要与此老亲相见却也难恶好货定要你相见作么即别有相见处又堪作甚么不能与你相见又怎生聻呵呵呵秪遮些子便是汝诸人难相见处便是汝诸人没奈何处可不是难可不是难。

　　　　　　又

　　天无头地无脚须弥无腰日月无壳遮条拄杖子一生东敲西磕迫得太虚空大叫冤屈无下落达磨特复来劝言老兄且放遮一线着如我小弟亦听其得髓得皮又何妨于醍醐毒药杖人大怒云都是你遮祸殃也放你不过那堪更错错错错。

　　　　　　又(栖霞然请)

　　遮汉一生自强故能眼空胆大有个没皮肚皮所以见怪不怪江南将四十年今得两椿痛快笑公可承我宗摄山可传我代杖人特地开宗千古破颜有在。

　　　　　　又(涵子请)

　　曾上皖江逆烟波而弄棹特登浮渡呵毒雾而驱风去楚之计未成留吴之意有在复来姑孰平陆俄起骨堆笑入圆扉地藏重翻公案不使两间道没故令七论声腾既硕果以天全亦快心于奇遇秪此一段涵子颇知别有风规还须自见。

　　　　　　又(门人大嵩请)

　　庐山三百年毒薮死猫头儿忽开口石耳马耳峰齐聋惊得西江藏北斗北斗藏消息别峨眉飞来一片雪拄杖头上叫苍天触处难逃此血热。

　　　　　　又(竹关智请)

　　江南三月杜鹘啼血染梅枝日月迷不许夜参先卷席传薪独听旦时鸡是何鸡天生疾固自栖栖不妨有客能歌凤笑看河图出欲齐。

　　　　　　又

　　少年一味是痴中年一味是迷老年一味是疲不知末后何如切忌道着道得着却也奇。

　　　　　　又(门人大英请)

　　大地噇糟自醉屈指几个醒人痛口无禅无师忍使千古陆沉故将毒医死马别有活法如神莫怪杖头高远胡天击出石麟。

　　　　　　又(门人大补请)

　　杖头击处无他事却笑空山呼应多不是紧箍些子密英雄何自出淆讹满盘诚莫测遮着又如何去住谩劳重劄印碧岩前看鸟衔花。

　　　　　　又(龙门法侄樵风妙请)

　　双径看竿头鲤跃南屏笑炉里雪飞又别十五年移星换斗忽到皋亭仍撞着个樵采底把住我鈯斧子问歇祖遮具灵骨付与阿谁咄你问是非者却来惹是非。

　　　　　　又

　　姑孰火烧裙带香无驴新妇拖泥走过桥村酒已亲尝抛却杯儿开笑口此笑口惊星斗皋竿风急闪红旗齐射鹄心看好手。

　　　　　　又(门人石潮宁请)

　　瘦筇曾刺遮那血造论风惊泥钵沙谁似殷勤奴见婢天光日月两挨磨今凑拍还唱歌喜看披襕能起舞何妨习气震山河。

　　　　　　又(门人梅逢忍请)

　　马耳石耳齐听鼓旻老重来何所补狼藉天花选圣场折半破三谁荐取遮聱头好讲古崇先血掌复开宗吃痛儿孙应作祖。

　　　　　　又(门人阿剑别请)

　　霜藤忍俊自相扶勾引春风啼鹧鸪一片韶华闲玩弄孰能有也孰能无双眼碧似愁胡不辞绝倒冰枯处笑看龙巢生凤雏。

　　　　　　又(侍者大淳请)

　　大颠只此一条杖韩公首座两人扶那弓弦上半个圣人问我侍者皆嘴卢都予笑曰莫怪潮州碑上添出焉乌。

　　　　　　又(侍者大勤请)

　　从前行了多少不太平路偶又撞到调达埋毒于地藏放珠处拉来较勘各失情由聊与据款且作影向众好警策我执侍之俦。

　　　　　　又(侍者大圆请)

　　近视阔步大胆小心不修边幅自展胸襟就中有不容己此外别无所钦不是同天地混帐安得与古今对针。

　　　　　　又(楚黄弟子大衍请)

　　坡诗之竹萌抱静节是创先句心史之宿火藏永焰是慎后句杖人无善状衍子为露布。

　　　　　　又(门人巨音选请)

　　生平许多将谓就中又或不然正是时机所逗斯道妙乎屡迁吾尝于此切良久固难传自笑玄之玄殷勤卷起夜明帘。

　　　　　　又(依杖行者兴旭请)

　　杖者尝要个人向三千里外拔一茎草来即掷却更命向三千里外取一杯水来即泼却且道是甚么意思若有此人他自会得。

　　　　　　又(戒弟子一杰请)

　　七尺躯无椰子大往往分身作买卖将本求利没一文惹下古今多少债还得去真痛快还不去且莫怪。

　　　　　　又(门人协妙权请)

　　我亦不知遮厮所以俄然病痛杂然顿起独与佛魔毒翻终始就里淆讹不容自己其谁特地不甘一任分明处分你。

　　　　　　又(中塔法孙兴越请)

　　法界是大家共底谁能去此独存彼不计有利与无利一任各自做行市西天不知东土屋破看星眠东土不见西天衣穿瘦骨露争怪异端并起萌芦笑倒老顽皮尽教邪法难扶拄杖击翻死獦怛或有觑得遮消息与他八面受敌。

　　　　　　又(门人蒲庵健请)

　　遮汉拈条拄杖子作么不惜从井救人不惜入夜寻人不惜破舌告人不惜刳心示人不惜深责佛圣托重人不惜痛棒古今欺逆人原来是个多不自量人绝不自惭人何物小厮儿乃敢大胆师遮没盖载人我也疑你是个不可测识人。

　　佛事

　　安慈氏像(甲午博山)

　　迎轩坐笑等一个人卓卓到来是谁最亲无筋底眼见你乞一文疑为小利有血底背当机承一掌汗下通身且喜回途复妙草绿花新布袋收归三会满龙华放出十分春。

　　安迦叶尊者像

　　咄遮个尊者却也怪哉灵山会上失笑多子塔前张乖鸡足山中钝置枯木岩里活埋今日浪杖人推汝出一头地拨转天光令汝看取寒潭龙起空劫花开。

　　宝方和尚新像开光

　　宝方先祖于少林惟宽禅师大好山一锄锄破豁开正眼自是衡鉴天下照耀古今虽则灭度有二十年而元肃等重建祖堂重新祖像主气俨然如当机呵佛骂祖时也今值开光之日命法孙道盛为先祖点眼盛大笑曰先祖眼在何处是岂我之所能点哉虽然眼以血能视手以血能捉先祖虽已灭度遮一点真正血脉却在我手里我若不分明点出孰能见我先祖常住法身光明法眼之不昧灭哉乃举笔示云会么正法眼向瞎驴灭祖师心从梦笔传为怜觌面无人识点出双轮照地天。

　　径山挂钟板

　　拈键锤示云会么未入堂前脚跟下好与一锤既入堂后顶门上好与一锤进前烧香礼拜两班依位而立脑背后好与一锤若向遮三锤下荐得便知汝等安身立命去处更须遮里有个出身活路方可到我方丈中吃棒为汝拨转向上关捩子虽然也须为汝等通个消息乃付锤与维那击钟板一下复云会么千圣不传真秘旨当机一震定乾坤。

　　崇先挂钟板

　　拈圆板示云会么次举椎云看十方无壁落四面亦无门圆陀陀光烁烁谁敢向遮里触背无情说法脱赚洞山开眼尿床惊翻临济没巴鼻汉漫坐瞒顸门里出身不易身里出门犹难蓦然创发铁牛机突出摩醯三只眼到遮里更须知有全放全收底杀活键锤在今特分付西堂为众竭力堂击钟板各一声师复云是甚么一击拶开无缝罅大千迸出不传机。

　　送老和尚神像入师表堂(甲午博山)

　　坐久不成劳机来还凑巧俨然良久时神彩真师表请你沙老师移过胡床踞斯昼锦堂中卷起夜明帘子一双碧眼静看月上花稍鸟啼春晓最奇是绕砌金兰邑露香盈庭玉树临风皎想你沙老师当此时岂不点首笑曰不期你遮放浪子乃能位置得我如此恰好。

　　送真歇祖真像入师表堂▆▆云

　　看左绵雍氏生祖身丹霞淳翁发祖神万世儿孙续祖命今日曹华公供祖真仪保嗣慧命正是火有薪而愈传法得人而益远只如显孝重兴歇祖出现又作么生称庆多子堂前分觉胤千华丛里拥优昙。

　　祖师堂告香(甲申)

　　西天东土与本山八十七个没孔铁锤今日还欲向新长老如意子头上求出气么你要求我为你出气须我后来人登你向上位。

　　龙王堂告香

　　退己让人地步深远付嘱灵山内秘外显海底生尘山上鱼万古宗风因你阐。

　　韦驮告香

　　匹夫横行圣人所耻眼光烁破四州岂肯一隅自委权在手已非一朝令能行乃见风旨。

　　礼开山国一钦禅师(甲申径山)

　　牛头一枝赖师拔起无法可传遇径则止试巾子山人喝石以救佛法之危见代宗皇帝立身而启龙颜大喜点开马祖圆机惑乱天下无已。

　　礼第二代无上忠禅师塔

　　国一宗风因公大振白日雷轰狮子奋迅两赐紫衣天子尊千古尝光无上印秪今印在那里弹指云遮里验取。

　　礼大慧杲禅师塔

　　眉间挂剑血溅梵天平地骨堆千古含冤瞎临济小厮儿法眼吐圆悟老巴子狐涎今朝撞着对头顶门痛与加尖咄。

　　礼元叟端禅师塔

　　遮破坐具能展能收三十痛棒迥出常流两被金襕眼睛突出重振妙喜宗风高悬双径佛日。

　　礼达观可大师塔

　　舍己求人忘躯为法剖正眼藏照十方刹无影树下谁同船鹏搏峰前逢老达相逢时如何以手捉云鼻孔拈来阿剌剌。

　　礼鸟窠道林禅师塔

　　类不齐混知处凡圣位中留不住随缘寄迹鸟窠赚杀鬼家活计白侍郎到遮里始惊坐镇江山有薪火之危通侍者十八年乃悟欲参诸方求佛法之意悟个甚么聻布毛拈起一吹三藏十二部千七百公案都被无影树头风吹去吹到那里去以如意指窣堵波云高着眼。

　　冬至博山礼先和尚塔(甲午)

　　拈香云从来刀斧斫不开莫道相逢不顾此时还有见我当山老汉底超越佛祖手眼者么遮老汉每常自谓得寿昌老人一个不肯以故生平不肯轻许一人即天下衲子许多受其炉锤蓦地跃冶而出其门者曾有几人能不自欺欺人又能得此不肯以杀活圣凡定此不传宗旨如遮老汉者乎虽然如是冤有头债有主即不肖虽犹子盖最初亲从董岩求受大戒及依止此山迄示寂于今已四十有年正值世道交丧遍历如幻希奇不啻隐忍存神系此悬丝慧命又况近日法门邪逆横起乱我祖宗源流何敢自惜微躯不与同法者救正此始终流弊揭明我佛祖正宗哉幸此天机有定故乃不辞几千里冒此风波以趋我师无缝塔前烧此一瓣痛心之香以上金刚慧寿更不自禁其悲欣交集也我老和尚宁不大创哀怜为之破颜微笑者乎且道烧北香后更有甚么意旨噫自非退密藏天地安得全机振古今。

　　礼雪关和尚塔

　　举拂子云看大地是洪炉活飞此片雪东土与西天咬碎舌根血此处须知我雪关先师兄未出世时作我博山堂中首座眼光已烁破诸方也惜乎先和尚逝早致我兄如孤臣孽子保此不传慧命至于震吼闽浙光阐洞上玄猷而海内英奇靡不望风畏服又惜我兄抽身太速使门下亦步亦趋者见其超轶绝尘未免瞠乎其后虽然又安知无有自奋而追风向上者乎如不肖弟者虽不能与兄生死同条至有深密灵根与法乳相亲者犹足挨开无缝神光与之处分此事我兄灼灼威灵能不俨然为之鉴格尚飨。

　　宝方师翁像前上供

　　南泉为马祖作供洞山谓待有伴时即来某甲为宝方设斋我翁却不待请而自至且道我翁如何得恁么不惜眉毛聻独不闻不是冤家不聚头乎秪如我翁俨然亲临应将何物以为供养乃作拜云谢翁降慈无可祗待。

　　先祖忌辰塔前上供(正月十七日)

　　师拈香示云会么二十年前我先祖以遮个指示诸人云岩路相次欲绝正当今日我法孙以遮个拈示先祖洞上水灼然逆流且道先后寿昌恁么拈示还知有也无噫年年此日难欺昧须是知恩解报恩。

　　祖塔前同诸法属献茶

　　师震声喝云会么狮子哮吼祖父俱尽尽后如何乃转上向下云旋机返踯全归父会么复转下向上云一道圆明照大千遂作礼献茶乃举杯长吸曰干复曰滴滴不落别处。

　　接博山雪关和尚讣状设灵座(寿昌)

　　师举讣状大哭云雪关师兄你忍心将博山一枝法眼特地断绝去也苍天苍天你果断绝得去么红炉焰里雪山颓折角泥牛遍地吼呜呼哀哉乃率众上茶汤念诵。

　　东苑和尚忌辰烧香

　　庚午七月十三东苑先师示灭武夷六六峰前长笑一声而别如今一十九年谁见鼻孔辽天不肖当央拈出赚杀东土西天且道为甚么如此儿孙别有真奇特肯把亲亲作话传。

　　东苑老和尚忌辰

　　拈香礼毕乃召云看遮个老聱头▆是伤心江上客不遇故乡人昔在东苑退茹时有一等人视彼青黯黯处疑有一大毒物而畏避之至于风吹草动亦能断送人命根无端撞着不肖逆子轻轻将生平底鹘突夺去直得忍气吞声以至不肖四十年来亦未敢轻试然又赚杀多少射覆之徒今于博山堂上正当揭出始不负此隐微也乃弹指云见么饮光不是酒颠汉毒气难销舞不休。

　　寿昌祖翁老和尚忌辰

　　拈香云看看有恩有怨不成法界无恩无怨法界不成遮个没巴鼻老汉便是佛界魔界中第一个顶尖底恩怨渠魁更有个能于无讳无忌中道得个不触不背底堪为八面受敌者许他报此恩怨有分噫直须防遮个毒物始得虽然今日于博山炉内炷此一瓣意旨又作么生乃烧云凤凰山上香光起文彩风流振古今。

　　云栖老和尚忌辰

　　腊尽　脱莲出冰池三千里外惊悟何奇东昌樵鼓穿心过掷戟焚香笑大机转身一步指日西驰集佛学大成启禅关密椎当机一个铁馂馅嚼断六方长舌临行一句莫作怪拈起千古全提今日博山堂前重开生面谁于旃檀篆上亲见寒眉。

　　养庵老和尚忌辰

　　昔年峰顶亲逢今日博山作忌不啻梅花枝上笑春风茶铫炉边增意气至于黑白圈子谁敢描摹无缝锁门岂容触讳推原此当当常有因禀明斯历历是何位钟声惊起七条飞旃檀穿却木又鼻。

　　寿昌老和尚百岁忌辰

　　师拈香云见么百年冤对不开交今日分明还自招应是业缘无避处焦疮仍着艾头烧乃炷云艾头烧转使万世儿孙恨不消便礼拜。

　　寿昌祖翁忌辰

　　梅花无讳忌遇伴即来春色有时机不言自到谁于生死阵中与性命杀开血路俨若邪魔骨里将佛祖抓出偷心推倒大好山突突兀兀灭却少林种冤冤仇仇蓦地相逢卒难迴避老钁头莫作怪直饶掘尽十方尘刹作活埋坑争奈惯向空中打筋斗底儿孙今日把你分明捉败。

　　辞先老和尚塔

　　千峰春色好日照百花新遮是甚么人出身处盛不忍说辞去恐惊塔里人自有儿孙在还应一笑亲。

　　辞雪关和尚塔

　　兄既有授命敏者自能为弟特此辞去兄须密速之何则花须连夜发(莫待)晓风吹。

　　为嵩乳和尚起龛

　　栖凤岭云飞卧龙江月露白日不移轮青山常举步本自有来繇不是无缘故不见爱才人取之必以度恭惟菩提堂上嵩乳密和尚泗洲阿个唐柴头穿得淮平牛鼻孔蒋八镏季是何人出格随乡不打哄皋亭杖者原同条新丰苗裔抽劫外之灵枝大好风光运寰中之宝镜如公初入诸方棘薮踏断没耳草鞋末登博峤铁门死尽偷心活路故能急水滩头夺竹篙而跳出裂石崖里藏古锦以春归晚香吹万里之海天硕果结上林之笑傲秪如遮一笑落在何处咄咄多子塔前亲看取。

　　为石冷举火

　　召云石冷你今一口气不来也毕竟向何处去咦突然撒手令人惊咬断绳头别路行翻忆当年间吃棒于今痛快此生平杖人作么生助你转身吐气掷炬云大火流金曾不换千峰秋色月初清。

　　送龙门峻上座灵骨入莲华寺塔

　　击石鼓毒断偷心捧石头惊销骏骨重磨宝剑光射栖霞敛锷违华薪传没缝藏机大速游刃应神还有知峻上座转身处么座断威音开别眼密移爻象看飞龙。

　　封塔

　　遮个没盖藏底东西那有藏秘你底去处直饶摩竭已丧全锋杀活古今谁能见血留此一个封皮看是谁与作冤对底来裂破渠面门相见。
嘉兴大藏经　天界觉浪盛禅师全录


　　天界觉浪盛禅师全录卷之十五

　　门人　大玺　大量　大杲　大充　较

　　偈

　　自参歌

参禅人自愤发切莫斩头去求活此个元来你现成自悟一回方洒脱若不悟必从迷其谁本分合天机自非打破达多镜未免痴狂向外驰西来意何直指九年面壁泠如水神光设不乞安心焉得使渠求自己自觅了正依稀轻轻一点释深疑万古碧潭空界月再三捞捷始应知从此后心相传衣法丝丝命若悬汝若返照密在汝如人饮水对谁言甚么物恁么来当头一劄眼眉开说似一物即不中岂是颟顸可妄猜作何务不落级就手行拳不费力亲口亲供勿自欺彻底无依独超逸佛非坐镜非砖车不行兮牛着鞭果然窥影便腾踏脚下儿孙如涌泉特地里解寻思才出曹溪即自奇鈯斧无痕今现在几人曾领此风规鸭子去扭痛鼻一喝耳聋尤骇异巍巍独坐大雄峰吐舌踢瓶争意气如蚊子上铁牛脱落皮肤真自繇从来千圣不相识咬指抽刀谩展眸秉金刚灭胡种腹饥不得点心噇龙潭吹灭眼中花白棒横挥佛祖悚我此宗无实法当机要你桶底脱从门入者匪家珍自胸迸出始开阔一支分五列派谁在井中叫出快三顿棒彻老婆心拶断脚跟何慷慨无情说法我非渠三界唯心百杂碎看古人何榜样今时参学须增上莫只随波向下流自己打失真柱杖真参禅为生死岂是要图作佛祖死生根木未曾空秪因未悟我自己既未悟须自参自参自己复何难若能瞥悟未来者佛法机缘太煞闲方便说名禅宗自性通时万法通百千三昧随时用曲唱全提妙不穷大丈夫肯自昧烈烈轰轰彻勘对翻身踯地狮子儿吒吒呀呀谁匹配哮一声群兽灭逼出娘生真汗血一朝奋发此神威踏破山河如片雪更嘱你信自心休较禅机与古今公案话头谁不有达磨未来须自寻依语解恣偷心堕他毒海枉沉吟个里生机成败种争见焦芽发早春汞银禅招箭垛管教精彩难入火谁识无门解脱门玄情密意真羁锁没入头无把柄正是向上人行径象王蹴处绝狐踪龙袖拂开全体净无师智自然智不从诸圣求神秘顶　自有路冲霄岂借清风生羽趐竿头步进毋迟绝后重苏不你欺傍他家含安生理得便宜处失便宜宋元问有阿那参扣机缘放不过或于语录结冤仇曰久疑团忽打破直至今法成弊一狗见形群狗吠例将死语当参禅除却驴椿无利市禅何物硬差排祖师活意可怜哉颠倒不令渠自肯按牛吃草一何呆虽机锋亦棒喝几曾痛处深锥劄为伊本地未超玄争免相将成赚瞎不中病不惊危谁能发药彼生机正如孽子孤臣事困虑衡心乃有为生死切自通灵不必偏于根境争俄然触发此坚密击竹观桃总现成禅何病情何疑捏目生花更是谁不能扑碎空王鉴拨影披光徙尔为直下明须铁汉着手心头便自判回头转脑益狂迷万劫命根安得断试再问何如参痛挥一掌与羞惭风前蓦见婆心切笑杀香严礼沩山

　　坐禅歌

坐禅者何所图禅非坐卧非工夫为调摄尔初机士节制身心立范模四威仪坐独静俨然端庄无不敬外息诸缘内自宁心如壁处好参证无始来流识业不知常住妄生灭谁能暂息此尘劳冷眼看兹蓦地瞥孤易懈众难疲形神相警密钦持不自在中观自在百怨炉锤煆是非互鞭策共针锥散乱昏沉毋自欺诚于中则凛于外其十严乎指目为意集起心攀缘自视曾何肝肺然不睹不闻前拶透独中消息许谁诠空劫外命何安掀翻太极古皇盘冥冥杳杳精乌有打破先天罔象关根境寂守幽闲法尘缘影铁围山空亡外道常拘执万劫痴迷愈石顽禅非定参非思定境思情节外枝要你返将心自剖树倒藤枯好见几几何见莫狐疑水尽山穷更有谁拼死悬崖亲撒手命根断处是生机无依寂勿随照刀头拶入没缝窍裂破娘生旧面皮蓦地相逢堪一笑寂灭场一真界缘起无生方广大十世古今当念间一切法成正觉快十劫滞不现前迸出眉光始豁然未来佛莫生疑议过去灯明本自传吃了饭洗足坐须菩提却冷窥破即从座起叹希奇若个当机无蹉过果能如是便降心不胜令人悲泪堕畏生死自肯切三世佛祖无妙诀秪这便是金刚锋直剖此心千万劫可不佛可不禅自家性命待谁怜此生若不明来历枉入泥犁受痛鞭不自疑情不切所以真机不发越强将公案作活头那个甘心咬木橛不提话坐何为我欲公看自是谁莫只念他言与句道火何曾烧口皮宋流弊世相沿谓看话头即是禅不识五宗前祖道曾将何语作蹄筌无一物不惹埃何期自性此奇哉若能一念知非去自己灵光不用台赵州狗性有无天光犹执夜明符可惜呆郎无志气空于水里按葫芦竹篦子何触背不疑言句真叵耐成群列队弄精魂驴劫依他语作解想得奇情愈妄迢迢向外渠转诳何如良久自旋机乃识循途非向上主中主不出户门外儿孙休步武苟无一物献尊堂却好承颜无逆忤古佛住在何处返思灵焰妙而秘特地当央唤出来莫教痴儿井里觑问的意三顿棒元来佛法无多样赤肉团边荐得伊无位真人非莽荡撮三千如芥大放在目前朗朗个打鼓普请众同看一翳在眼空花堕法身病非一种虚空莫妄剐空笼直饶澄彻似寒潭光影门头生死哄念不动如须弥黑山鬼子正相依等闲拶断秦时钻北斗藏身解展眉三界心万法识浩浩商量没穷极当胸击破碧玻璃大地山河无影迹彼三关须自造佛手伸来驴脚到捉败黄龙斯爪牙生缘失却来时道透刚圈吞棘栗可中曾费纤毫力知是般事便甘休三脚驴儿任跳踯傀儡戏有机关举止分明莫热瞒俄然窥得抽牵者抚掌呵呵出闹蓝正法眼本圆明一朝梦断两眉清看彼拈花成甚事漫与英奇作证盟能自肯复何言勘破方知不值钱未是马驹真种骨徒教南岳苦磨砖

　　呼惺佛偈

此念兼中更问谁可怜明极反成迷但能呼惺自家底南北东西笑展眉

此心圆净非凡圣亘古何曾昧灭来秪为众生迷本有劳他古佛下尘埃

屈指伸来我独尊新生孩子掷金盆无端惊起白拈手捉得真人一橛痕

迥出根尘须发落俨然独露古僧伽鹊巢芦膝空生影没臭弥陀笑眼花

一念超超六识空雪山寒透豁双瞳明星夜半风光凛彻见真丹无异同

体露真常佛已成更何妄想作众生此心净则六门净十世古今落叶声

举起分明大木叉当当常住古遮那千华台上法身句心地金刚戒性多

顶门透出髻中光一句心销亿劫狂七处八还休卖弄阿难玉线引针长

持钵归来谁见几空生特地叹希奇分明一念无私处般若花开白藕池

罔明弹指阿娇还鸯崛传言解产难却笑渠侬徒着力超超四座自开颜

灵光独耀迥根尘十八同时一照新弹指豁开多宝塔呈珠龙女化全身

日月灯明转法华三乘并驾白牛车堂堂体露真常妙十六王原是一爷

日入西方月出东南山烧炭北山红双林忽唱茶毗曲木马嘶开无缝空

四十九年无一字文殊请转是何轮须知教外别传密一句当机迥见闻

一心不乱是真宗万法都收六字中没孔铁锤当面掷十方三世尽销镕

悬鼓全开十六门九莲花拥一慈尊谁知法藏婆心切四十八重同命根

灵山一会尽英奇偶尔拈花笑不知幸自可怜忘彼我无端付嘱被风吹

金栏之外更何传呼得阿难诺已全推倒刹竿消息绝了然东土与西天

一句分明古月轮提婆谩自著名言钵水投针谁妙协春来花发了无痕

觌面梁王曾不识廓然无圣孰知机觅心不得安心竟三拜堂堂得髓归

信不达来书不通无痕鈯斧砍虚空往来不畏石头滑千里嘘嘘振古风

一句了然非向背扬眉瞬目转无聊俄然脱体皮肤落蚊子曾亲上石头

泠灰拨出一星儿烧却娘生两朵眉信口吹来虫御木净瓶踢倒笑吟归

十方一路箭锋机扇子惊教天帝噫拶断秦时　轹钻鲤鱼吞却涅槃飞

此是曹源一滴水谁于言下振全机僧繇落笔能神变点着龙睛破壁飞

一句浑仑凿不休千名万号谩相酬三斤麻系庭前柏笑倒沩山水牯牛

万法无能与此俦西江吸尽自开眸铁船浮水呵呵笑一曲无弦百草头

一句玄该　字门当机历历主宾存三三前逗三三后无著文殊谩躲跟

一唤全机五位尊未容拟议正偏分当风宝印重重妙锦缝花开不露文

拨尘见佛太烦劳一句挥来剑刃豪真照无边人不禀渠无国土孰栖巢

狗子谁将佛性呼漫疑是有漫疑无一归何处知端的穿破青州赤骨卢

密露君王三寸铁森森大地是刀兵赵州古佛何神妙不用干戈建太平

中天好月谁能用寂子轻撩岑大虫一脚踏翻真痛快　声裂破九莲丛

千佛堂堂有此名居何国土化何生秀才一句能题破黄鹤楼前崔颢惊

向上一宗无语句与人实法土难消何如唤惺沙盆破免教巫咸向外招

语默谁能通不犯鹧鸪啼处百花新须知一句无私度把断咽喉有要津

从门入者未为奇迸出心师乃可师千圣不传真命脉鳌山大叫不吾欺

世界拈来如芥大雪峰打鼓普同看当央漆桶不能会鳖鼻山前天地翻

试问春秋是几多分明提示却淆讹那知昼夜一百八赚杀韩公打破锅

六字通红金弹子簉破威音劫外天三脚驴儿闲跳掷杖林山下漫挥鞭

大好山中突出奇石屏岩上倚藤枝俄然一啸千峰震东土西天笑展眉

山上鲤鱼海底尘三千楼阁五峰新杖头正眼轻轻点双径家风指一轮

灵山拈出这枝花眼底风流不可夸笑杀饮光能独笑别传万古破风车

　　酬和李梦白太宰四首

一滴曹源是处生谁教枯木里龙鸣玉鞭敲惺维摩默梁八原来亲弟兄

谁培大树影森森睦老当年知此音一掌虎须曾捋得令人千载忆婆心

正眼开来心不传鸡巢栖凤雪连天西陵老子轻拈出赚却他家浆水钱

此来愁悴不胜衣伤尽春心不出帏添得蛾眉千古眼连环终可惜金椎

　　赠埋庵禅师偈

先后同参老寿昌知君气宇久昂藏诸方踏遍山川别一杖搅来风月狂自愤有吾能作主何嫌无土莫称王少林剑己心相许忍不斩新剖此光

　　示宝方殿主

朝朝暮暮打钟鼓苍天苍天叫冤苦可惜夜来风雨中吹落闲花知几许

　　示张僧持立年

剔起眉自看三十立何度特地叩灵山月圆正当户

　　寄示祁年超居士

天章有密意曾未得通风间气关千古可无责季公

　　寄示祁文在居士

不作伤心人须作快心事振起自家宗辟出他家路

　　寄示叶配林居士

决不便如此乃知别有奇遮些儿古怪千古亦惊疑

　　问建安殿下疾

西园花鸟弄阴晴示疾毗耶眼独清古镜不烦龙袖拂面如日月太分明

　　寄赠通政张坤翁

我既然遥遥拍手公必尔欣欣点头人生秪有遮些子得来何处不风流

　　闻曹山西阿祖塔有启圹者见全身长可九尺头大如斗黄金锁子骨俨然未散乃惊而掩之今欲重新窣堵予乃寂祖三十二世嗣法孙又何敢辞其责然亦见住祖庭人之责也因赋此志感为之先声云。

荷玉山中按剑人大唐国里已横身如今喜见头颅在千古西阿句独新脚下儿孙惊法乳是谁能续主中主祖庭塔上月光生三堕风高须荐取

　　与李灌溪居士

潜龙勿用神于九天地立心谁见首应笑青衫重七斤元来却是苏州有

　　挽汪本和大康偈(并引)

　　天都汪比部本和居士年七十七以家学兼得儒佛二宗之妙生平所作功业已多末于杖人笑峰处独切施木建皋亭真歇祖刹以刻新集传灯为自慰今己亥夏蜕然知时遗命而化不负吾法门真弟子矣。

渊源力究朝闻道仕宦犹勤出世鞭既拨博山关捩子还参诸宿棘蓬禅拚身入得虎跑窟拈草撑开真歇天独喜传灯能续命蜕然笑嘱占机先

　　卓庵成子天目掩关作此示之

天目奇绝人能道天目险绝人能到独是三个老古锥奇险无有人能效高峰死关真抵死断崖命根真断耳幻住真如幻术人谁能真似佗父子吾徒自视何骨力乃敢胆大与为敌崭然据彼上头关当使三老齐辟易果辟易天目奇险增百尺不辟易且在三老脚跟下仰取佗鼻息咄

　　寄些庵郭天门

遮些些是那些些疑杀赵州东院西壁上葫芦口欲破那些些笑遮些些

　　寄出泥尹洞庭

天阙山中骑小驴翻身踏破古西湖俄于泥里出头看擦背金刚首肯无

　　送刘开西挝毒子归浔阳

丈夫各有不甘事肯使几希负古今石耳峰前机已密杖头挝出毒尤深

　　示滴投曾青藜

不曾做到伤心处平地吃交徒自嚼愤极忽逢真毒手生平怨恨一时消

　　光雪存子从径山辞归闽于惨杀中行乞葬亲今来大平省杖人正搔着旧所痛处因作此示之

我有考妣曾两丧举目无亲空自葬打破灵床谁敢况捶胸苍天成大于存子亦学汝师浪双将父母俱勾当道个孝字真毁谤千古痛心只此棒

　　示观涛奇子

逝者如斯日下流其谁小鹿撞心头蓦然撞破疑团子撒手横行笑不休

　　示石波藏子

欲知诸佛出身处须识东山水上行一句咬开空劫梦堂堂日午打三更传藏子好参明莫教孤负此生平
嘉兴大藏经　天界觉浪盛禅师全录


　　天界觉浪盛禅师全录卷之十六

　　门人　大庚　大斧　大中　大康　较

　　附载

　　初至天界随处激扬开示语(万历丁巳)

　　师到鸡鸣寺值无隐法师讲法华经遇支提待兴长干优昙无方邀与法师相会谈及从寿昌来历优昙曰秪如我法主师适谈娑竭龙女呈珠立地即得转身成大丈夫相向南方无垢世界成佛此与参禅顿悟旨趣何异师笑而弹指曰遮个转向何处去也众默然师曰须知此中发起机用却自不同何则凡大经教多以表法喻其密旨此龙女表八识心王之业识一念能回光破其觉明幽室之见则不堕三细六粗统于心王心所无明覆阴立地出缠离隐舍此闺合中物如转女成男向离明而成大丈夫证此圆明妙觉也虽然此犹是教乘义学非是宗门觌面全提不涉比况也昙曰如此拈提已非诸解所及矣师曰可不是秪如鸟窠因侍者辞要诸方学佛法去窠曰欲学佛法我遮里也有些乃于衲衣上拈取布毛吹一吹侍者直下顿悟遮个是甚佛法又何待设喻乎又如僧参大随见岩下有一龟此僧便问一切众生皮包骨如何遮个众生骨包皮此僧是何眼孔便能置个问头不妨如大火聚如铁昆仑我问你此是弥勒所能腾疑乎文殊所能决旨乎舍利弗所能启请乎试使黄面瞿昙透出眉间白毫也未易照破在请世尊下一转语打发他看大随不妨通身手眼且有东海探骊颔西山擒白额底作略轻轻地拈一草鞋覆在龟上使此僧如八臂那吒到此无可奈何也岂不是银山铁壁从空堕旷劫无明直下灰哉到遮里更须有转身出路始得还是作女人拜好抚掌大笑好还是进云起动和尚好噫好知荆棘林中下脚易月明帘外转身难也不然世尊谈经三百余会末后又要拈花传甚不立文字正法眼藏与迦叶阿难多闻总持为灵山第一人世尊说法如水传器到了教外别传如何茫然无措乃因迦叶呼来倒却门前刹竿一语始悟向上关捩子以传此秘密法门为西天第二祖也此岂佛祖欺人哉隐法师爽然自失又复勃然自喜曰我辈皆当如焚去疏钞者从觉师参此真悟道禅也向来我亦曾见有从少林来提唱宗门事与我谈经何异不足以服我心闻如此话不服者真自暴自欺真佛法边外人也乃曰待兴诸公我等皆当礼拜非等闲与人拜也。

　　师因待兴与鸡鸣住持一心师请于懒融塔上静室度岁每与隐法师盘错宗教中事甚快时戊午元旦住持请斋与法师分席于大禅堂会茶师云当日宾头卢尊者应天竺国王斋乃以手策起眉毛曰我昔于龙光佛时亦曾预会且道遮个拈提是何宗旨还与世尊眉间白毫照见东方万八千世界底义是同是别惜乎彼时无当机者未免为风吹别调去也今日山僧与法主同此法席不用弹指不展眉毛还有见多宝塔如大雷震开见二如来分座说法者么此不是自已夸张吾宗门举唱直教三世诸佛齐立下风不为分外况与之比较乎去年内下雪已十日飘白半堂积满丹墀行人与学者拥塑弥勒狮子象王踞于庭前师顾众云仰山尝指雪狮子云曾有过此色者么云门后闻云当时好与他推倒雪窦云云门只解推倒不解扶起且看此三老逼拶个甚么事若不知他拈提底意却于一色与过一色推倒与扶起上敲击不免打入鬼家活计何处能杀人活人出于情见之外此处最能换却人心眼设使弥勒文殊普贤到此恐无出头分也将谓以片片不落别处拈起雪团便打是为得手殊不知正是老老大大被人语脉转却也山僧最喜玉泉皓布裈因下雪示众云今年无端十一月下雪但教他下到十二月明年正月从头起下到二月三月四月五月六月七月八月九月十月直下到十一月使他大地人尽冻死饿死免得胡说乱说不知者以皓布裈为胡说乱说又谁知别有锋机寻常莫测此非圣凡荡尽大用现前如何敢开此口拈此语直是灵山少室不能过此要且破格人别有超佛超祖手眼始能以毒攻毒也大家照顾看莫教旁观者眉须堕落也。

　　莆田蔡心玄唱龙江林公三教于南都请师与福州陈达泉茅山王知白于朝天宫为母庆寿师顾左右云东拜东皇公西拜西王母秪如蟠桃三千年开花三千年结实即不问且道遮个桃核种子从何处来底知白曰此先天造化根也达泉曰此儒宗天命之谓性也心玄曰此禅宗本来面目也师顾待兴了玄曰二公说看待兴曰我道不得了玄曰推与别人不是师曰玄公试道看玄曰此三教同源底物师云只今源在那里玄曰就在遮里师云掀倒此座子时如何玄曰遮又是禅家作用也师云莫谤禅家好玄曰我正是赞禅也师云你如何被人语脉转却知白曰大师将此核子庆寿看师云诸公被蔡母一口咬得百杂碎且已向十洲三岛上抚掌打呵呵也还在遮里讨甚么碗达泉笑曰知白老此回藉大师指引可直到武夷三十六峰去也师云大王峰顶有天鉴池十三仙尝在彼照面孔一回照则一回惭愧知白曰为甚惭愧师曰他谓我神仙家只奈打不破遮个光影子知白曰大师无乃打趣我辈做全真道人也师曰公又作打趣会在达泉曰不作打趣会则大师不发奇论也师云公是个老贼却做三教门下智过于师底汉子也泉曰又来打趣愚老师云敬老得老敬才得宝公老而且才是天下宝也今有此宝不可以为蔡母寿乎众大笑因拈一偈曰八十风光花鸟度阿娘应未鬓毛斑华筵高侣翩翩集笑指昆仑作寿山蔡公乃礼谢。

　　朝天宫王知白设供请于钵堂随喜道藏因问曰我见诸禅家多轻我全真独见大师三教并称使人无不心服一等谓我道藏是窃佛藏而作故语多类佛经此岂能使人信乎师曰然此必不信也山僧敝乡有大老讲道学者亦言我佛藏是彼汉儒作底何曾真有佛来予笑曰如汉儒能作佛经又能使汝儒家诸大名公皈依参悟超于羲黄尧孔则是汝青出于蓝皈依佛即皈依儒又何必辟之如汉儒伪造佛经以驾于儒教使儒舍羲黄尧孔而皈佛是汝儒自叛儒如狮子身中生虫自食狮子身上肉汝今辟佛亦是辟儒何处有佛到汝辟哉若是果有佛但不如汝儒教则汝当实实辟佛藏经底邪伪处乃显真儒能辟邪佛也既不能辟又为佛所收拾则亦是汝儒自叛其儒只当辟叛儒者何必辟佛如隋朝有宫观中画老子骑青牛出函关涉流沙化胡作佛图与化胡成佛经时宰相杨素见之笑曰何不化胡成道若化胡成佛则是化道成佛也此作者自误也又张商英入寺见佛藏庄严恨孔氏之教不如胡人奉佛之尊而中国儒者亦乃叛儒崇佛乃忿归彻夜不睡作无佛论彼夫人向氏问其故乃曰既云无佛何论之有必须作有佛论方可论也要作有佛论必须熟读佛经知其出处根源之邪伪则能辟之若只皮毛上辟何如韩愈上佛骨表辟佛不过自取贬抑转使佛教大兴于唐今无论道藏果窃佛经否如佛氏人假作道士窃佛是佛氏欲以佛义充入道教使道暗暗化为佛以真狮子乳滴入驴乳以真丹充入假药不反奇乎惟恐只窃得皮毛糠秕不得骨髓精醇也使道教果有超佛之妙则道教之真金肯混汞银与假药自乱之哉此又是道自叛道与不能守道藏之真为佛氏篡入而化道为佛也使道教果有真人如佛教谁能破灭又谁能混乱哉知白诸公大喜曰此千古至公至奇论妙绝如此则三教谁能混哉请问佛教之宗旨果与道教合否师曰大悲菩萨瓮里坐曰莫是别有同异乎师曰道士酩酊捧漏卮曰此我辈皆不晓师曰参透此二语不特三教即大千法界九流百家皆透彻也道士大喜而谢。

　　兴善寺印吾公请斋有刘公者谈及京师曾见寿昌和尚与元华大衲头者取法名道隆并谈及大衲头于少林打杀狐狸精话时十八大司礼皆恳祈老和尚在京独大衲头不肯以彼曾誓送和尚回宝方不敢违也当时多求老和尚开示亦多教人念佛或持咒有根性者参万法归一庭前柏树子话问其得悟因由曰曾参大好山我等不能领略今遇大师则如见老和尚也幸为我方便开示师曰公既见老和尚几年何不勇奋如此当自求方便乎不见公云大衲头打杀狐狸精他有何术只是气雄心正彼少室许多禅师如何却自畏避而世间人见有妖怪惑乱人家便自作主不得要往龙虎山告状求张天师发符遣将去捉获他此便是自己气弱不胜而求人也今念佛持咒参话头不得力多昏沉散乱去求人方便是何异无奈你狐狸精何去告状求捉获哉公曰念佛持咒者多人皆言不如参禅持话头何也曰不然只以公辈靠着佛咒无愤然求透悟之心自埋陷也参禅人以立地欲求勘破古人言句超悟生死性命之心肯切也使不肯切何异念佛持咒之因循乎此无他只看人急切不急切如敌胜怨乃可为勇如杀父母妻子之仇肯自一念不痛愤乎痛愤即是疑情肯切即是话头使无痛愤肯切则求救于张天师符亦不灵将亦不猛敌亦不可破怪亦不可获也凡作巫师弄鬼妖之人亦必认真痛切则灵汝不认真痛切则天下万事皆不成就况欲断万劫疑根而可不发大勇猛哉诸公大喜礼拜曰此世出世法皆藉此得一直指痛快也。

　　焦弱侯太史请到园中因问闻师亲见寿昌有何言句请举似大众师曰过时茶饭不堪奉人公曰不必吝教以示未闻师曰电光不可追矣公曰师之所得岂无据乎师曰觌面不曾藏何劳标月指公良久顾众曰大似现成句语一般师曰可煞太新鲜诸公不领略耳公拱手曰原来是个作家师曰也不消得公更论及参究工夫事师曰秪如我吃粥已腹饥了公教我作甚么参究即好公大笑曰快讨点心来师曰诸公有甚禅参不透有甚生死了不得正好向遮里参遮里了回头转脑论教求宗敢保钟山倒卓未梦见在公大喜曰我前日见瑞龙璋公上堂语有个快处今日得师亦可以作一印证也。

　　吴远庵问曰李卓老与大师同乡此公见地著作何如师曰此公与焦老先生最知己何用问我焦公曰师试断其人品看师曰情人眼里有西施焦曰此又是一往论也师云如焚书藏书真有足以敲枷打锁以毒攻毒令人心眼俱快然其为人却虚怀肯心下人但彼头上无人才力不胜过彼不免英雄欺人有强辞夺正理处自行胸臆以快其愤所欲言不顾人之讳忌此所以谓之文章中大豪侠也至于入尧孔之道则负气魄多伤中和之致使孟子见理不真任道不力则亦流为战国之习如视大人则藐之舍馆定然后见长者乎如此皆气魄用事也焦公大快曰妙绝形容得活卓老出说到自行胸臆又能虚心下人此是人所不及处又问师所见寿昌何如人师云此当求之古人看其无师智自然智自能悟道又能于旷绝无对待时创立古祖风规其提唱宗风之浑雄高古即六祖南泉亦不多让其为人本色操履孤峻虽百丈地藏不能过之平生不肯轻许一人独有博山东苑二人是其炉锤下跃出之利器方今海内无人能仿佛也焦曰师承嗣寿昌么师曰山僧初参博山受具次见东苑投机再见寿昌为之印契此来源则祖孙相承也焦曰今见师亦可见寿昌之风范矣昨承惠寿昌语录稿高极闻欲得一序发刻当候数日周海门先生到约与师一谈当有太机缘得其手笔一序尤妙周公是此宗明眼如老朽于此未有所窥也师曰老先生太谦候周公来互为酬唱尤妙前曾见圣学宗传此真千古不可少之书尚有一二品题语当请正之焦曰如此则又使圣宗增一番奇特也。

　　何皇房曰闻大师有大易宗旨幸大略举之师曰昨偶与吴伯元季尔康诸君解易字焦公曰易字解者甚多不知师解如何师云易者时也时时皆变易六十四卦三百八十四爻无非此时之易也易而能中中而能时则可以建中立极与天地万物正性命矣又易有七义一曰移易如初爻移二爻二爻移三爻是也二曰交易奇与偶交水与火交金与木交二爻与三爻交之类三曰反易如上卦反为下卦下卦反为上卦四曰变易如八卦抽爻互换成象五曰翻易六爻尽翻干翻为坤坎翻为离六曰各易六爻各各自相翻易无穷者也七曰不易则千变万化不能易此一奇一偶一奇一偶不能易此一画正是不易而易之不易也若是凡夫百姓为心境所易于生死吉凶而不能于天命流行而不易故无有安立性命身世之道如今人为水者才移到火里水火便激变也何能金木水火土与八卦交相变易而处处能自保全有出身路又能创出神通妙用而变易凡愚之迷执乎至于贤人君子则于生死吉凶变易之处稍能求其不为所易之理以增其所未能者以维持其名教然终未能如神圣于一念几微未朕之际自能照察与照察天地人物更无易无不易之几而能立卦爻彖象吉凶悔吝以开发世人不特能不为阴阳八卦之所变▆而且能裁成天地处处表其节奏条理故道德又草礼乐刑政皆以范围天地曲成万物使同得易而不易以传此生生不易之心法也易更有七义一曰译如卦辞彖象译出天地人文也二曰绎使人精思玩索抽出义理之秘密也三曰驿此道乃率天命流行速于邮驿也四曰翼如孔子十翼卦象之幽微以羽翼其天道也五曰奕使奕叶相承交错不绝也六曰螫此易之作于危微忧患谨其义则至灵忽其警则至毒能使人戒慎不敢犯其讳忌也七曰亦此易如此天地人物亦如此吉凶悔吝亦如此神而明之超凡入圣亦如此也此亦惟参透真禅善入生死变易者始足以尽之又能变而化之焦公曰此千古奇绝矣请问更能进于禅为之解乎师曰禅无卦爻名象亦无实法与人然亦可以意为公解之禅者潜也穿也鞭也煎也犍也迁也旋也未出母胎度人已毕此潜行密用如复见天地之心者也至于初生时指天指地即穿却法界人鼻孔矣观星悟道以一切众生但因妄想执着而不证得此非痛下鞭乎至于降魔说法正按旁敲此非猛火煎油烹佛喋乎又如灵山拈花微笑以正法眼藏付属迦叶此非末后关犍牢其秘密无人漏逗处乎又于涅槃会上无缝无际中如羚羊挂角使天下人无寻觅处此非迁其性命身世于空劫外去也乎到遮里又旋转灵明于不生不灭处使此千圣不传之秘密于不可传中而传也岂非旋哉虽然切忌开眼尿床始得焦公大笑曰此又别传中别传也。

　　师因天界袭明灯公请倚杖南庵碧空法师崇麓卓峰相看聚谈时王知白特来问武夷路程师曰果要山中住直须是脱胎换骨之人始得不则徒自吃淡泊受苦楚无益碧师云前者觉悟师是崇安来彼言山中多半是俗人种茶更无全真道人在彼昔年多有仙蜕在绝壁上尚有肉身仙蜕在洞中如今僧家住静亦多独东苑和尚在虎啸往来有数禅人相聚山水却甚奇也师云人只知山水之奇全是一片忤逆全是一片杜撰全是一片蛮拗全是一片不通道理不近人情底怪物此所以为三十六峰之奇七十二岩之异九曲水之怪诞诸洞壑之淆讹使此山水如道学先生之端端正正虽千里只成得一大山万顷只成得一阔水如何不百里周遭曲尽不经不法之奇妙乎诸公大笑曰说得忤逆杜撰不经不法处此天下志山水之绝奇者无人道着师云此不特山水如此我看楞严楞伽维摩诸经多如此吾宗门亦多如此所以成其疑悟也僧问五祖演和尚如何是临济宗曰忤逆闻雷如何是云门宗曰红旗闪烁如何是曹洞宗驰书不到家如何是沩仰宗曰断碑横古路如何是法眼宗曰巡人犯夜更有一喻切莫看弄引扇子可也只此武夷山如天王峰接笋峰虎啸岩诸处真有如忤逆闻雷之耸然欲绝红旗闪烁之惑乱心神驰书不到家之天地无门断碑古路之无转身巡人犯夜之无活计也岂不奇乎又如阿难为佛侍者多闻第一却乃误堕淫室此非巡人犯夜乎淫躬抚摩将毁戒体忽而文殊将咒往护提奖阿难摩登而归一人悲泣自恨道力未全一人淫心顿歇即证初地此非忤逆闻雷乎七处征心如煮豆燃豆箕又如七擒孟获此非红旗闪烁乎八还辩见换却心眼此非驰书不到家乎三科七大碍塞杀人此非断碑横古路乎如此则天下事业机缘未有不从逆中而得还源也选圆通处皆是逆流而洞上亦云唯大阐提能作五无间业始得异类中行纵横三堕也故山僧以王知老住武夷先要见我东苑和尚脱得胎换得骨逆得流则可到幔亭峰前舒啸直入大王峰上蓦地一喝使他十三仙与诸骨蜕更不敢作守尸鬼子弄精魂则又不妨拍手唱步虚辞也王知老大喜曰太抹杀神仙也碧师曰你又作抹杀会那。

　　焦弱侯诸公每月一会延碧空法师讲楞严一段提唱公案二则时请师随喜碧师再四谦让曰今有浪师在此正好质疑快论何必拘拘旧套乎焦公喜曰妙绝此非浪师是作家碧师决不肯开心如此也陈乾室曰昨碧师言今海内独北方洞宗南中济宗未见有大振起者以洞上立门庭宗旨绵密固可久传也大师以为何如师曰二宗末流弊皆不免因所传者皆名相皮毛耳就中得其神髓岂易识乎今幸儒宗教宗禅宗皆有人在此所谓明眼人前不得说梦今秪与诸公举之或有疑难不妨一激扬之当炉避火何贵于有精坚哉碧师曰只遮开场便当喝采也使能一出出演出奇微不使大家绝倒乎焦公曰也须二师节拍相应始妙师曰予昔尝论五宗独洞上标旨能兼妙世出世法其名教义理犹深于儒而宗旨机密更兼摄四家此非自树洞上门庭也如七佛以前只有此灵明妙密何曾有名义可表宗旨可分试看世尊初生指天指地是何名义宗旨与观星悟道拈草建刹升座白椎以手摩胸拈花微笑倒却刹竿等是何名义宗旨不知名义宗旨便从此处表分也此处表分能无真知真悟邪见邪解者互相掩夺乎此中便有辨魔拣异之法不惟使不敢借窃亦使于此有转机活计也不然一法立而百弊生一正开而百邪入何尝有心心相应法法相传为之创立为之推扬为之救弊为之变通为之扩充为之收拾至于西天破九十六家及东土斥相指心全提直指曲唱旁敲及二支五派信心铭证道歌参同契宝镜三昧玄中铭五位正偏功位君臣父子主宾王子内绍外绍三纲宗三渗漏三堕四禁十玄门乃至九十七种圆相三燃灯三玄三要四料拣四主宾照用纵夺三关九带一字关三句六相义种种皆是以楔出楔以毒攻毒此中非神心妙手能于生死淆讹中杀活人安有出身之路乎如外道问佛不问有言不问无言世尊良久外道曰世尊大慈开我迷云令我得入此处铁眼铜睛亦看不破世尊也如良马见鞭影不知阿难担了一担懵懂何能瞥地又外道在佛侧侍立世尊曰此中有外道如何便搔着痛处外道亦曰世尊大慈开我迷云令我得入世尊良久外道不言分明两个没孔锤却令人悟入而此名教宗旨能表分其邪正乎此处须别具只眼始得又如达磨令神光将心为汝安光觅心了不可得即为安心今日学人亦曰我觅心了不可得我今曰为汝安心竟彼能如神光即顿悟复能末后三拜依位而立达磨谓之得髓乎此处还有君臣正偏玄要照用也无又如洞山问云岩有人问还邈得师真否如何抵对他岩良久云只遮是遮个良久与世尊良久有同别乎此如德山亲参不见龙潭临济吃三顿棒沩山拨火不着仰山出井不得云门被睦州闭却门法眼见地藏竖指有同别乎洞山沉吟云岩云价阇黎承当个事大须审细即此何异百丈躬去拨火大愚呵为尿床龙潭吹灭纸灯地藏拨破心上石如此作用正是捣其五阴巢穴灭其无明种类使他出圣凡迷悟大转变之时也如人病在膏肓不是如此灵丹妙药如何拔出病根振起元气又如红铜中出血白铜中出铁如今参学全是个夹矿金假汞银不曾受过炉锤锻炼如何敢称了生死破无明此自暴自欺乎今日参学果能如古人恁么悬崖撒手绝后重苏一番乎直饶恁么更须见人洞山初见南泉即能破的又要透无情说法与过水睹影打透金锁玄关始能拔圣凡见刺斩魔外稠林即临济吃棒得一自了重重于黄檗处锻炼及遍参诸方云门拶断秦钻又向雪峰撺出杖头更入重重锦缝玉线金针遍参疏山曹山乾峰曲尽三登九上之妙始能为一代作手雄列五宗此非能君能臣能偏能正又能妙协超迥安能使此千圣不传者不坠哉正以机不离位无有出身之路情存向背不能断人命根体妙失宗不能拶向上人之见刺今世徒见君臣五位为门庭施设又谁能神而明之毒而攻之哉只如世法举世皆是人何彼独为君何彼独为臣何彼独为主何彼独为宾人皆有正偏何有正不能偏偏不能正正不能来偏不能至正偏不能兼到而妙协不知君臣父子主宾皆有德有位有功也何尝独以君为正臣为偏君为内臣为外乎君臣父子主宾各皆有德有位有功始能互换交易妙协融通超超乎皆有天然尊贵之妙密也但一切圣凡皆有事障理障以无明执计未破生死命根未断故正是染污之正偏是执计之偏如镜与珠既有染污执计则镜与珠皆不灵妙也何能寂而常照照而常寂既染污则寂照皆失正偏皆邪也使非佛祖以本分金刚性智之正偏妙密以拔其无明执计之污染何能成此如来智慧德相三法身之德位功哉何故君臣主宾有此德位功然后君始能君而视臣臣始能臣而向君所谓一体妙合而中和位育于此天命流行不息中还容增减否耶请致。

　　师偶偕陈乾室吴远庵何星房季尔康诸公到莽蛇仓古昙庵随喜坐禅时古昙师相见茶次陈公云我南京讲席最多绝无坐禅者独此坐禅参话头做工夫始有与生死作对敌者昙师曾见达观憨山诸大师以故云台见源诸公在此久住我辈每来愧不能有下手处徒望洋而退也远庵曰昙师辈绝好一架铁脊禅如壁立千仞昏散甚少可谓打成一片也师曰公说得也似此禅不是昏散少打成一片即得入也吴曰我等一生求一刻壁立不能古人亦有四十年始得打成一片话何大师以为未得入也师云天下人就是此处打不破无明关键无有出身之路不见道坐断十方犹点额密移一步看飞龙乎玄沙云静夜钟声寒潭月影随扣击以无私逐波澜而不散此犹是生死岸头事洞宗人云莫守寒岩异草青坐断白云宗不妙机不离位堕在毒海如何出得圣凡窠窟吴曰如此则大师何以进之师云我将个死话头问汝诸公万法归一一归何处如何赵州道我在青州做一领布衫重七斤此处容你打成一片乎此处容你把定躲根乎此处容你坐脱立亡即梦见先师意乎吴曰如此则古人不必教人坐禅也师笑曰居士又错也非是教不要坐也只是教人不要坐在死语死法死路上要人于坐中参着著有出身路不要被佛祖言句所欺不要为心行见解所欺不要于工夫绵密所欺要藉佛祖言句打破无明业镜透过金锁玄关所谓不疑言句是为大病如我寿昌和尚必透得大好山语过然后乃云知道始知山不好翻身直出祖师关透过此又要遍透古人结角罗纹处始能以毒攻毒与人出生死结交得纵横于类不齐混不得之秘密法门也昙公乃惊起与堂中诸公搭衣执香礼拜曰此不敢欺实未曾得闻此语虽不直下领略然已打断许多死语死法死路便见此身心轻松如大病之出一身白汗也陈公曰此处乃见浪大师妙密炉锤亦见昙老师虚衷为法此不是工夫到极处不能如此得一转身也自是云台见源诸公次日皆相随至三藏殿邀诸友结制。

　　优昙于鸡鸣解经期即与无方迎师于三藏净室暂住请益参禅事时立宗法师在殿上讲楞严经闻师至即过访谈及寿昌博山悟道后开堂说法之事甚惊讶之曰此真古佛再来也惜乎我辈生于西江不获参礼但小弟虽讲经亦尝念学人听过二三部教得个理路通便好弃却册子看公案参禅去师云不消弃却册子看公案别求参禅也如世尊曰无始以来生死相续皆由不知常住真心只遮一个皆由不知四字便是金刚剑剖破一切众生无明根翳也使直下能知此常住真心岂不立地始觉顿成本觉哉如看不破则此常住真心何异庭前柏树子乎又云知是空华即无轮转如何便知如何是空华此个知字即是涂毒鼓一击便能断生死命根也此知是何知若不知便可疑便是个铁馒头也便是个干屎橛也便是须弥山也便是麻三斤死猫头也知么如何不知既不知何不疑疑不透则如何能使万劫生死即无轮转哉正是不善疑则一千七百公案亦如大佛顶首楞严相似如水里按葫芦相似如何参得透如今参话头看公案与看解注无异何曾有一些拶入处只如狂心若歇歇即菩提如何为狂心见色闻声是狂耶语默动静是狂耶如何歇得去眼不见色是歇耶耳不闻声是歇耶如何是菩提此菩提是本有耶是新来耶只此何异万法归一一归何处我在青州做一领布衫相似又何如赵州勘破台山婆子相似又何如洞山道有伴即来相似楞严中句句是铁橛子句句是金刚圈句句是棘栗篷句句是大病源只是人当作寻常看去也立法师大惊曰怪道优昙说昨老师在鸡鸣大振宗风全提密义真得未曾有也我辈如此看之真可谓终日与人做脚夫搬糠秕矣愧甚感甚。

　　师生父张存三老居士与胞弟季玉居士同戴今梁观察在扬州闻师寓天界程相如大将军遣使迎师于广陵兴教寺相会痛谈思慕之怀及偕游琼花观吹玉台各处晤诸公因机说法甚多师以焦公约会周海门先生使人促回乃辞戴程诸公同父弟返南庵时存翁老居士正五十初度闽中亲友宋比玉孙千枝蔡心玄待兴了玄及魏考叔诸故交来作屏传父子三人像作三教一家图为寿存老居士自题云三教原来是一家无端能较此年牙银盘盛雪谁渠我明月堂开劫外花师自题云蓦地重逢力口希俨然顾鉴中眉垂杖头敲出追风鸩逆拂人天毒影吹弟季玉自题云仰钻瞻忽笑驰求谁识谆谆老孔丘鼻孔拽来还卓卓心齐忘后更风流诸公各有屏诗复设供请小参为寿师拈香后乃云尼山五十知命仰见毗卢有师大衍全数一虚就中法身有父拄杖子拨出威音王向上顶眼正令已行吹毛剑剖开娄至佛末后牢关全提犹密就路还家有不出门底祖在转身归父无可献呈底机深儿孙得力不繇人奉重相忘原自肯秪如前三三后三三与九九山房所存底尊贵意旨还妙协否三点印开朱缝窄鹤冲霄汉出银笼众大喜同为拜。

　　父弟一门未见寿昌老和尚今于圣像前求师皈依授父法名元梵母潘名元净兄瑚名道日弟玮名道月请师法语表之父母未见翁不肖孙亲见白玉毫端飞紫电兄弟未见祖我却展眉新禾粟干中透法身梵兮净兮体覆载之恩力日兮月兮承巍焕之威神吸西江而掉入南浦分法乳而脉贯宗亲。

　　师因优昙无方云台见源诸公延于三藏殿结制师不许诸公以不敢请开堂但求激发诸友同集参究使此宗风有以开端也师乃允之立规条令整肃乃题客堂对曰黄面老来且吃茶试听斩新法令赤胡子至休潦草好看特地家风湛怀师过访见之乃曰佛祖到此也难在我辈又当如何师笑曰公既已到遮里瞻前顾后作么湛曰大师也须放一线道始得师云公且吃茶着怀因言昨见大师与昙映一偈有只遮不知知月照清池上之句妙甚但不易会得此与无明窟下一火炬子也时审之法师从高座论经闻诸友举与碧空无隐立宗诸公论议惊讶之曰彼少年如此岂真活祖师哉我试看之特来访方在座中论杜顺怀州牛吃禾傅大士空手把锄头及皓布裈打倒葡萄棚语拈提正快因举问审公云师如何着语看审之愕然又问之拟对师摇手曰不是不是遮个道理审愈愕之师曰打倒葡萄棚也阿那个扶起好众默然师曰亮座主不信虚空解讲经待欲行被马祖呼来豁然有省便掉头而去太原孚上座讲涅槃经被禅者一笑即冰消瓦解夜来闻鼓角声便如钻天鹞子虽雪峰弄蛇手亦捉拏他不住此皆是曾亲见作家来便能脱胎换骨别行一路而去诸公果能于此打破自家葛藤窠正好如周金刚直到龙潭便彻底掀翻他底巢穴灭他底种类拈一条白棒佛祖也打得无地走岂不快此生平哉莫只作央庠座主被人当面欺负不知愤激以自钝置也湛怀审之诸公大喜曰即此是深锥痛劄胜于开堂说法也阒然谥师偕大休老宿从北京归至清凉门闻师在天界来会始知寿昌老和尚已示寂不胜痛绝茫然如失天地师云此老祖全提我辈别创乾坤各出手眼也师亦当自励矣老祖遗命茶毗入普同大众不忍以中兴祖可无表彰乎拟于西方丈建塔将必请塔铭海内大老独有憨大师深服老祖曾有突出大好山千里遥相见之赞足以表扬此外大手笔唯周海门焦弱侯曾金简吴观我诸公可能为之不则公且立片石于塔前人问但曰此老和尚塔铭也或曰如何无文字但曰待具眼底人来着谧师曰此须是浪公始得师云师且恁么去着谧师遂去师且与父弟倾倒候寿昌消息随后归来可也时沈养素购新室请师住数日又闽中有书来以东苑和尚病剧并师之老母亦病老居士促归诸公以三藏殿方欲结制再四苦留不能矣因示别诸公曰金陵是六朝胜地天下人文之都会自后汉赤乌间有康居尊者从空中求得佛舍利于此长干建塔此震旦国一最尊特之神教也又有三大藏经版此诸佛慧命在此流通真世出世之至宝也达磨大师初来即此会梁武帝一则廓然无圣公案为东土开天之金刚王剑截断圣凡命根惜乎无能领略渡江而去只此遗风亦足剖千古人心眼矣继有四祖于匡山望气而来牛头寻懒融乃得别出一枝至南唐后主延法眼益禅师大振宗风于清凉此后虽无创出之人谁谓真宗旨果湮灭乎客冬天假之缘得来此会晤群公同得许多激扬较古人一言半句不契拂袖而去者亦未为不奇快也喜今有优昙无方云台见源诸公拚身恳切此事为众竭力即山僧暂时归闽勾当祖父之事随来了此未了公案方今海内果欲振兴此宗舍此南都则是舍须弥而求尊山矣诸公信得及耶自不负此一约也。

　　长干结参同社引云石头迁和尚以竺土大仙心东西密相付为宗旨只此是千圣传心之法必须参透此心灵源能于明中皎洁始不昧乎生参透此法枝派能于暗中流注终不灭乎死此则不执枝派之事以迷函盖之合其源不计灵源之理以悟箭锋之拄其派又何有明暗两岐其清浊使本末不归宗于此心何有理事不一其上下使尊卑不用语于此法乎即三藏教乘多用其语未必归宗五家秘旨如不归宗终非得语此参究必意句俱到始能透脱牢关所谓谨白参玄人光阴莫虚度者可作同社之警云。

　　梦笔初集

　　师自万历丁巳岁见寿昌老和尚后到南京寓天界戊午夏因闽中家难作父弟促归梦笔遂于祖父师友各有表章不敢忘其所自云。

　　送大父子阳张翁大母唐氏合葬于墓前奠语大父生平以家学所宗南轩公及侍御善公以西山心政二经参大学衍义而训子孙大父但能诚笃修己潜好济人之急专供西方三圣念切往生临终自知时至澡浴衣冠笑谈辞众我子孙不禁大哭翁笑曰你哭将谓我去处不好我却有个好去处只是汝等业识紏缠生不知生死不知死正当自哭耳何哭我为师为童子彼时猛省即求出家走去庆源大母与母哀号促父兄觅归乃咒曰我祖宗无风水荫出你不肖子孙坏我家门宁可拜死你不使你玷辱我大母亦尝念佛但不知法门事及临终乃召子孙曰到今日乃知我那老子与出家底孙是个活脱法我如今更不恨且喜他也汝等念佛无哭送我往西去就中一逆一顺亦甚奇合也乃烧香祭奠云春生南北枝一坑无异土何劫作同参生死还相睹谁知两个庞公婆特地能挝涂毒鼓逆激世出世冤亲此段风流几解举文彩纵横针线奇留下画不成底鸳鸯谱也是度他千古与万古善于出入自家门户。

　　师之父存三翁元梵居士天性豪侠凡衣冠玩好皆先创出人称之为大方家海内三九异人无不接纳宾明柯公赠曰家无半亩庄座满三千客一日在赌场解斗值中伤人命坐入狱翁洒然日夕唱步虚词喜抚琴不计指法但适趣耳狱明乃出每倾身家救人人负之绝无怨言尝对人叹曰英雄不作欺人语惜乎曹瞒亦千古英雄独心行自负之如宁可我负天下人不可天下人负我此岂天下负彼哉使能曰宁可天下人负我不可我负天下人不亦圣贤可造乎善乎伊川之言甚简甚切心口不可暂忘曰小人枉做了小人君子乐做了君子又曰世界上做得一分好事即救得世界一分此语不真令天下人尽可学乎或曰公能心口不异乎翁笑曰我借此自警耳一夕梦到一洞府会诸仙相盘桓赠一额曰九九山房别号曰存三仙曰此吾道术之秘旨也又从上转入一岩林异常见群僧在绀碧殿上踞坐谈笑见翁到即相迎客坐因道及会诸仙赠言事有老僧曰吾异是翁更求指示僧竖拂子曰还有遮个么曰弟子家中有白尘底僧笑曰错过也翁猛省曰是是僧曰尚有病未去在曰如何去得僧曰待病发自去曰还乞指示僧呼居士公力应即惊醒乃求曾心蕊太史记之于是更讳为去病号额皆如仙赠海内诸公赞言积几册轴及师见寿昌东苑后每以生死事取决又曰九九何指对曰呼醒时是谁指翁曰莫是不昧主人公么对曰摘扬花摘扬花翁曰待我透此着对曰又恁么去翁亦觉自喜一日远出有生平最珍惜古董玩好为大兄荡去亲友惊之曰此番乃翁归当深避之无触伤天性也及翁归闻之忽叫曰好了好了机缘到了人讶之翁曰我一生每遇功名事业将凑手忽然断去每与人结交至密处忽然反去每遇玩好恩爱事忽然夺去我浪长老说不特世间恩爱当自断即佛祖秘密如生死冤家亦须与他开交方有自由分今日事事皆来断我不待我去断他使我去断何时得断今日乃知冤家是我恩人也我方整顿明年要往云南四川作何勾当不赖此一断与他做奴才也做不了自己抛身命在何冤井不知也何幸如之翁嗜茶日夕烹不离手尝曰卢同茶歌曰白花凝光浮碗面此得茶经之妙又曰纱帽笼头自煎吃此非亲手烹煎何能得此水火之候乎知交甚多独与柯宾明戴今梁邹愚谷甚密在西湖与界山德宗二法师相契洽初会东苑和尚于会心园语意不投谓其太僻做善知识须是大通人情而心亦敬之最皈命者独是寿昌老和尚尝曰我虽未见闻其为人真踞地师子吼也及云门湛和尚入闽于梦笔快谈门大称曰使翁早年参禅真有驱耕夺食之手今尚未老也明年丁卯少有恙邀黄心镜诸公到家曰此回别去也心镜曰存老生平得力全在此时百尺竿头须进一步翁笑曰老老大大作遮个话在镜曰毕竟如何翁曰莫寐语看取日头尚高否乃拱手就枕而寂诸公屏息久之无不感者时师在建州及追归乃三七日也师母早丧有继母继子同一居兄弟亲属问其家事者师曰天地既覆坠尚问山海草木乎极力止兄弟尔各有家何必更问此因而对灵奠曰九九云飞三三鸟度英雄语不欺人蓦地呼来病去打鼓惊起梦蝶摘得杨花栩栩六月山房冰煮茶自笑庞公是作家百尺竿头呵看日铁船水上唱三巴。

　　师之母潘氏元净开士自初持大悲圣号不辍欲生不肖初夜梦于堂前见一雪眉僧持莲花一枝求宿母曰问我男人去惊醒即分娩因乳名为僧哥就外传时母欲命名为莲叔父曰大侄名瑚次侄名琏乃圣贤器也母性善事祖父母尽孝养与父如敬大宾多茹素念大悲号后卧疾三年四肢不举忽一日命沐浴起拜佛不用扶持一家惊谓得何神药母曰非药也昨梦大悲洒我甘露谓我夙业尽消今当生欢喜国也母曰我愿生菩萨国菩萨笑曰即我国也汝等可寄语梦笔僧哥我生他有好处也乃念大悲而寂时辛酉三月清明日师自称僧子盛奠曰无忧树下僧从何来大悲口出莲花托胎法身大病磨尽镜尘梦回倔起欢喜自新可怜逆子不能割股调药而报此罔极徒以合笑不合哭赚杀曹山颠酒汉使他三堕不变异者自求出身。

　　师之弟玮季玉道月居士少年英粹不知世故唯刻苦读书进庠早师掩关时从宾明柯先生游得窃听奇论柯公以墨庄堂稿示师师素不攻举业因读其理题如率性之谓道吾道一以贯天何言哉如有所立子绝四诸篇其义理不透彻因以八股法拈数艺似之柯大惊曰禅是其本事也何从得此快义乎我老于牖下当望尘而拜时翁寿如相从即批评命誊之黏于寓所诸士绅谒之便指之曰此圣人文非特禅师能为　邑中亲友亦未之信此或是柯公故为骇人视听耳及李绣虎徐居之张丹扆诸君皆来采问与之论始信曰此悟门也不关于外学季玉于是愧然愤发力究宗乘谓非此不足为世出世也惜母又继丧身弱入赘于徐吉源处又未周年季玉俄病痢其岳翁善医用峻制太伤遂不起无子只一女其岳翁亦无子感恨不七日亦终师乃为主其事令之合葬以弟媳别适于人伤其夭挽之曰尝以卓立自慰耳子在如何敢先死南浦源流当属谁令予恸也伤逝水。

　　梦笔剃度师识源法和尚楚黄陂人尝游雪浪诸师法席后隐书林瑞岩不肖辛亥从师祝发因得同归梦笔成我三年死关恩力因有在也今庚申秋示寂谨此奠云呜呼黄鹤楼前古镜未磨黑漆桶底雪浪生花脚下谁抽红线蹋碎南浦渌波钩引个冒命子上瑞岩眉毛几乎尽堕无端又被业风吹向梦笔与犯苗稼者做死冤家赢得我活埋关里石笋生龙牙遮老大虫心肝血滴滴叫吒吒无可酬报今朝博遮艾火烧尾巴。

　　东苑和尚庚午秋迁化于武夷石屏岩报讣人觅予不见久之于建州始知乃哭奠云狮子游行更无伴侣毒龙扰海无不匿闭遮个没面目汉死去见阎罗只应翻乱地狱无安措处直饶佛祖异类中争奈恣意僻性无一个人近傍得它亦可谓自苦自穷谁能代替咦赖有此个拄杖子放他不过在于是擗地大叫曰苍天苍天徒添冤酷乃礼拜遂归武夷襄末后事。

　　博山和尚于庚午冬示寂报讣梦笔师时在武夷西来岩乃哭奠云急水滩头抛竹篙庵儿烧却金增色惜乎广种不及薄收将与他室纷纷添筹归去早五湖风月空皎皎又谁知大好山尚有一枝横出玉珊珊。

　　处州龙泉西寺孤舟榕和尚从浦城吴山出家受鹅湖戒以梵行作佛事感化甚远初住庆源忠堂岗师适大父逝有感走到山求出家师不肯为父母不听师苦求依止舟曰你且将为僧事习学熟待有机缘则现成也功课及律仪须先精之则听教参禅无往不利不阅月为家人执归而感其抚教特甚壬戌在博山时师亦来设供因随之到鹅湖峰顶见养庵老和尚机缘甚惬喜慰之极又随同到龙泉西寺度夏舟师力命为众受戒力辞不敢因代为之羯磨开示以梦笔人逼归舟师洒泪曰古人亦有弟子度师者老僧何幸而不幸也痛为割别此后鼎新重建西寺甲干处州尝千指亲依以德行感人不言而化己巳在建州始闻孤舟师归寂乃感奠云春风拂拂万物争新造化何知自能屈伸忠信可行蛮貊道德足感鬼神戒月悲花拔楔剖尘可怜浪子不能住赚杀千年核里仁。
嘉兴大藏经　天界觉浪盛禅师全录


　　天界觉浪盛禅师全录卷之十七

　　门人　大成　大龙　大中　大玉　较

　　塔集

　　传洞上正宗二十八世摄山栖霞觉浪大禅师塔铭(并序)

　　宗门自世尊拈花迦叶微笑遂开西天四七东土二三之祖曹溪一滴思让分流厥后五宗岳峙而二桂独昌洞济代兴互有隆替至明嘉靖间其道寥寥几不闻矣先辈叹之寿昌崛起好山不独挽洞山于逆流实乃揭心灯于再朗东南宗风蔚起岂不赖此老人乎昌得博山大震海内东苑山隐武夷得之吾师觉浪大和尚师出伟然龙象杖锡所到雷厉风驰世出世间无不摄化宗说兼备言行双律真法海津梁人天正眼可谓金声玉振道光德辉者也呜呼至哉按状师讳道盛号觉浪别号杖人闽浦张氏子父存三居士师生而颖异幼习举子业年十五入赘十九因大父坐亡有疑遂生出尘想求庆源孤舟榕公出家不果疑益切偶于街次闻猫堕声有省因瑞岩识公过浦密求剃落栖邑之梦笔山誓死掩关读高峰枕子语若相印合复于倒刹竿等句有疑迷闷成病乃取古人未悟既悟机缘返复参勘一日阅百丈再参语不觉辗然曰遮马驹亦复蹋杀天下万世人也及见寿昌颂临济三顿棒头开正眼何尝传得祖师心语大叫曰此时尚有若而人乎我当往嗣之始出岭之董岩从博山和尚受具问从上佛祖行履不契辞往寿昌道经书林见东苑和尚投机遂折节过冬因一病濒死苑亲调药疗之有间苑究其生平参悟及五家堂奥之旨大惊曰不期子深入此秘密法门吾寿昌遮枝慧命属子流布去也因付寿昌源流并赠一偈师拜受遂随苑礼寿昌和上重重参证昌颔之自是荷担大法当仁不让初下金陵与焦太史周海门曾金简诸公游大有敲击诸公重之未几寿昌示寂东苑说法书林师归省觐曹能始诸公请师于兴化开堂师时年方三十而提唱卓然古德也期罢复上博山与山问答雷轰电掣山奇之殆所谓智过于师者耶云门湛和上入闽留梦笔三宿论法门近事多激扬门叹之金粟密云和上过浦师投书有源流拂子滥付非人之语密回书云上人何处见老僧滥付且尽大地谁是非人者试指看若指不出自合悬梁缢死梦笔山中师睹大笑曰焦砖打着连底冻也并刻其言行世未几密公住天童父子辟妄诸书出海内始讶之东苑博山两和上一年相继入灭师得讣大痛有风穴深忧之感乃一杖复出闽殷殷为法求人楖栗横担席不暇暖四方启请狎主名刹如楚之李太宰梅中丞陈司寇周司马诸公请住龙湖蕲州荆王豫章建安皆延说法内庭江右黄元公司理邓太史涂司寇诸公请主寿昌福船及匡庐圆通如金陵魏上国及王乔司礼倪朴庵陈旻昭蔡二白李小有诸公请主灵谷天界报恩祖堂如虎林姚愚谷方子凡及徐太史诸公请住凤林双径特为云门湛和尚入祖堂请雪峤大师归千指法筵胜会得未曾有十千高步万里香花未足以喻其旺化也师乙酉离金陵丁亥复还天界应太平请会有嫉师者以原道论下师狱师不辩居圆一载着金刚诸书见意陈太宰遣人省师索偈师书问予何事栖碧山诗遗之太宰嘉叹不已谓其蒙难不惊视生死如游戏虽大慧觉范诸公不是过也事解金陵诸护法请主摄山栖霞师欣然有逸老计未几受博山请命笑峰然公代座又嘱无可智公高座掩关二公弃缙绅而游师门久矣师过嘉禾谭埽庵诸公延师天宁龙湖各刹说法因睹费隐容公严统复还天界修传灯正宗以卫大法及博山梦笔出陈匏庵诸公请主皋亭崇先闻竺庵成公重兴寿昌推双峰存公住持特为上堂举扬未几吉州李梅公刘平田诸公请主青原师命笑峰然公住持诞日上堂历叙生平浩然长叹有法界不容吾自委敢推娄至与威音之语时师年已六十六白睹法门衰落能无中痛乎谷语轮公监院念师年老复持金陵诸护法书请归天界故晚称天界和上师因报恩大藏版朽命松影麟公募修嘱石溪杲公较刻休夏毗卢阁偶示微恙命移锡禅堂旧方丈一日旦起礼佛毕特开示大众回寝室饮茹如常亭午取纸笔书偈云万象指头明卓异纵擒不换机何利无端拶断破蒲鞋翻然直入千峰去掷笔而逝供堂中三日始入龛颜色不变观者如堵陈旻昭侍御周凝图司空请三宜和上掩龛江南宰官居士及衲子善信无不悲号如失慈乳海内士大夫同诸方知识作诗制诔千里赴唁感叹法门梁木之摧也师生明万历壬辰十二月十六示寂清顺治己亥九月初七世寿六十有八僧腊四十有九嗣法弟子二十九人记莂居士四人往来问道及皈依缙绅孝廉文学若干人得戒剃度弟子不可数计师说法四十余年坐道场五十余处著作百余种皆载师全录将奉师龛建塔竺庵成公与众三卜皆得栖霞遂全身归葬千佛岭下之右延庚挹辛既竣竺公述师行状丐余年友陈旻昭为塔上铭以旻昭数十年金汤从师患难流离知师之详无出其右者会旻昭即世稿未就乃命余谟卒业谟忆五岁时随先老父宫论公礼博山和上于皖城迨乙酉京师南还矢心白业始随先府君谒师金陵戊子居庐复谒师于余中丞济生庵述先君临终梦幻泡影一空依旧青天明镜语师为升堂及后谒师皋亭晨夕参叩屡多机筹自谓疑团终古破师时赠偈有夺却南泉老爪牙之句则谟于师数世渊源法乳之仁可谓不浅矣且与旻昭为一人交不敢以不娴辞窃观唐宋以来举扬宗风代不乏人其间儒佛兼总者惟明教嵩觉范洪然犹不无二岐若师则易象诗书乃至老庄诸子百家并世谛文字偶一拈提言言妙谛谟尝服膺真儒必不辟佛真佛必不非儒二语以为名言然前此诸儒崖异未免角立门庭即宗主高自标诩多轻外典自姚江倡学以后龙溪海门诸公始不讳言佛若以儒说谈宗上下千年独我师一人而已盖东鲁西竺两圣人此心此理之同不容终秘者也至于师之升堂入室大机大用杀活纵夺如金翅鸟直取龙吞如大将搴旗探囊取级故衲子即久参宿学亦多望崖而退彼以师梦笔非人之辞为两家方枘者安知古人当机作用别有出身路耶故师拣魔辨异拓述传灯正宗诸书源流所系笔削谨严然不肯轻遗一真参实悟之士至语及济宗出世诸老未尝不极力推毂岂末法诟诤我见峥嵘之辈所能窥其涯涘哉竺公之状师曰师虽嗣法洞宗五宗并举主盟佛教三教并弘非阿私其所好盖实录云谨依状序其大概合十稽首敬为铭曰灵鹫拈花首传叶祖少林溟泛始辟东土五叶二株天撑地拄几危之间岂不握吐卓哉洞曹声振寰宇突出好山壁立风雨博山东苑兄龙弟虎吾师嗣之一麟独武开正法眼滴狮子乳如大火聚如涂毒鼓触之魂飞闻者毛竖杖锡至处海岳惊舞法幢云兴肃规凛矩重兴宝镜新镵鈯斧拣异辩魔针聋鎞瞽全提向上验主中主横担楖栗高挥王麈吴楚闽秦缁素争睹五十余刹慈心婴抚金汤霞簇法流川组道扶圣教名正灯谱宗集竺震文宪邹鲁临难不避遇嫉弗怒流水桃花萧萧起舞垂老益坚悯世益苦适然谭笑坐脱凤坞双树潜辉金河影栩两间哀恃百灵泣怙屴崱伞峰六朝仙府千佛环坐俨同玄圃浩浩长江亭亭窣堵我师高风千古万古菩萨戒弟子大印皖城刘余谟顿首拜撰。

　　康熙二年仲夏月住持栖霞嗣法门人南岳大成立石并书。

　　愚庵老和尚为天界老和尚封龛法语

　　君从千峰万峰入我自千岩万壑来云月溪山了无异借婆衫子舞三台恭惟老法兄天界浪杖人大和尚县白泽图佩秦宫镜妖狐丧胆佛祖攒眉几七十载身云随方陶铸历四十年法雨充栋琅函道通睿圣错锦贯珠行比婴儿浑金璞玉主中主不难于相续借不借何碍于通途菲以奉身陋于希世以不窘于世故不累于俗若夫卫教御侮假文章以撼动儒林驾俊舆贤借辞锋以风摇曲学弘慈济物若紫金山砥柱中流立论摧邪似石头城坚不可破八柱擎天亭毒群有是其法性广波澜阔左右逢源本根固枝叶茂高低普应祖寿昌而大好山影落群峰师东苑而曹源水稽天洪浪维弟者拟附骥以追风黎庶乎眩青磷于白画举拂云大众这是山僧千里持来个消息要向凤凰台上吹生师子林中蹴踘不过要显这老汉一生来提持个威音王以前最上一着子拈封云大众看看玉殿无人虚夜月琼林花谢掩重门。

　　三宜和上明盂为云门湛和上之法嗣晚住西湖愚庵己亥秋来天界法语。

　　不肖法孙兴化识
嘉兴大藏经　天界觉浪盛禅师全录


　　天界觉浪盛禅师全录卷之十八

　　门人　大成　大存　大然　大瑸　较

　　诗

　　凿迳

不问庵中主焉知迳与门幸诗先我过引水与谁吞试屐不疑峭探筇岂惜痕幽然成一曲正见古风存

　　架桥

隔江招手事此意久无聊未问人来地先观自度憍烟迷两岸失霜滑一枝遥但得超然往扶藜亦不消

　　编篱

巧以茅为舍疏将竹作篱湖光栖半幅秀色绕双眉杖峭风前倚人奇天上窥潜形须忍俊发笑莫惊时

　　开池

大有临濠趣其如枯坐何凿天成古涧遮地种新荷良夜自来月佳期或见波了然言外矣不用诘观河

　　赏梧

龙门高百尺植者意偏深一叶当秋落全收天地心凌虚聊抚手击节待知音弦外谁能赏凭轩听此琴

　　山中咏怀

天下藏所以时与机自翻业已方外游出处声一吞瓮牖转日月竹杖挑乾坤深深谢今古敢恃青山尊

　　　　　　又

世久无歌凤亦不闻吊湘而我竟何似俱惭圣与狂涧石何落落飞泉亦皇皇一跃还堕地空叹浮云翔

　　　　　　又

我亦生斯世宁求别所归区区当自尽有事敢辞机虽无君父责心辄系安危一日立天地此恩难或欺

　　　　　　又

古人腹中热五经按未寒搔首日伏几啼笑真无端赖此足自娱舍此谁砥澜析薪炊饭后笑汝灶觚看

　　山事

十年随一杖所至草离离树是团焦屋石为无字碑此中休梦语别路有谁知两袖乘云起飞花点墨池

　　　　　　又

小窗收叆叇古涧送潺湲苦竹常留径高松自护关眼惟怜白纸天只许青山出没浮云态惟余坐看闲

　　　　　　又

今古皆如此山川游不同帘垂黄落后人卧翠微中击磬谁相和题诗自起风隔溪邻友至笑破夕阳红

　　答石仓居士

红炉雪水野生涯招客同消石火茶一叶秋惊天地梦千年核具古今花月留破镜空搔首露滑县崖试作家争似东轩高卧稳半床枕藉傲烟霞

　　大藏峰

剌艇溪滩不畏疲岸峰壁立太嵚崎崖伸一掌三千界风奏群松十二时若问船从何处架漫云天不许人知漆园藏壑谁能负彻去虹桥任汝疑

　　博山老参往桐城候何之岳相国吴观我太史

博山雷雨过龙眠蟠窟腾空总电鞭璎珞光中垂两手云霞洞里只孤拳浮丘金凤飞还息投子青鹰梦自圆赤脚油瓶相见笑千秋一带与谁传

　　怀浮山远祖

尚论宗门奇特事辄于远祖不胜情五丝将绝谁兼命二桂中兴独主盟叶县盘根千古峭太阳翻茂两眉清儿孙碌碌盈寰宇几识浮山脚下行

　　怀云浪

孤筇初试入鸡呜特地奇君独出迎忍俊不禁沩老笑虚怀能发太原惊长干鼓角声应在栖凤霜花影自清且喜浮山当此局掀盘一着与谁评

　　董岩上博山无异和上(丙辰秋)

相逢休去不妨奇竖拂输他第一机不见门前杨柳树无人问法自依依

　　仙亭上东苑晦台和上

袖中些子防闲药留待他年毒达磨试问当年传底事吴江隔岸越山多

　　旴江上寿昌无明老和上(丁巳春)

昔年曾饮醍醐语今日亲承啄碎机应是深心无底止重来相挈未归归

　　寿昌师翁七旬犹自躬耕呈之

山头老子年七十犹似西施未嫁吴绝世风流人不见浣纱石上独嘘嘘

　　偕余继泉观雪

轻白飘飘一夜寒千岩尽锁玉珊珊谁知妙极天工巧空笑明朝日出看

　　榕城怀古

雪岭遗风八百年木毬无恙尚欣然谢郎不在渔船上柳线垂垂曲水边

　　偕狮林寻隐九座

偶闻九座万千峰惊起玄沙草里翁拽转故人青竹杖翻然直入翠重重

　　浦城梦笔山景

　　千僧讲席

我亦登斯座谁为绕此听忽然成独啸疑杀万峰青

　　万井传灯

薄夜钟方度盈城花渐新少林消息密半点不瞒人

　　吴山朝云

江梦非襄梦吴山岂楚山枕肱看变态一片最孤闲

　　文笔凌空

迹寄烟霞杳诗传梦里奇若将毫彩会负我两茎眉

　　为雪生言

吾人所性全用舍有独至其存万世谋惟一知己地

　　　　　　其二

大圣有隐忧乃知天下故坐折英雄心能先其后步

　　竹杖

生平怜此杖砍断铭其根珍重不堪看令人生痛痕一握天然节立处皆昆仑大笑邓林掷坐卧承谁恩

　　登廪山礼蕴空忠翁老祖塔

忆我祖翁王老师卖身赢得一穷儿灵光舍利归何处玉兔金乌漫着追

　　登峨峰

天下于今仰此峰峨峨曾出法中龙化生头角知多少反顾都应拜上风

昔年曾见境中人今日为人滴血亲无数好山天外秀一回指点一回新

　　镇衣潭

　　峨峰师翁初入山见龙湫腾激因解里衣包石镇之。

贴肉衣衣怪石头重岩之下定倾湫胜他谷老驱龙手　倒慈明冷汗流

　　甘露松

　　予登峨峰日与阒师伯见龙岗上松满凝甘露喜而识之。

深翠峰前松独奇日光掩映露珠垂分明滴滴曹源是领略还须法眼儿

　　酬江观其居士一偈

结角罗纹透最难当机勘破却闲闲自非踏断来时路谁得纵横大散关

　　游武夷山

此山作怪几何年千古人谁不浪传三十六峰齐按过石头依旧未云然

　　三教峰

三人弄影高峰立谁见相将深水行万种青苍齐侧耳风吹秋叶说无生

　　虎啸洞

百丈峰头倚杖看云飞鸟没窅无端划然一啸谁能听赢得风生六六寒

　　庚午春竟陵张君宜过梦笔问及钟谭写此赠别

霜根七尺怪未倚拟登匡峰看湖水因知美才世所难乃更委蛇就知己今年作计住家山闭门却扫闲坐止跫然空谷闻履声披衣见客眉发喜快谈闽楚珣玕琪一洗白门十年耳俨然瓦仙奏埙篪远方一端情如此文章不使神为交千圣寥寥竟糠秕县崖相视心已倾君归笔梦从此始他年策杖舞毫端此梦圆时只弹指

　　辛未九日洞上见桃花奇之

还山五月彀卧疾支杖临崖不胜立试看秋山瘦孰多峰峰倒影畏风过聊且一笑一惊鸿三五横斜泪碧空数声若助予清远不知肯入谁新卷俄见桃花斗菊开悠然独咏独归来呼小子书之歌之识我今年九日乃如此奇哉

　　再入武夷见玉女峰

山水有奇姿幽贞夙自负亦时怀隐忧未获良人晤我怜窈窕情恻然返故步初见恍梦思如怨复如慕深感白头吟素琴犹在御一抚心为悲再抚心为悟指月盟寒潭佳期勿再误

　　彭本之倚云阁东望

天予者已厚肯自负其才况此二月春一年尤佳哉幸我所主人雅好能相催顾盻念乐事东阁还为开折柬致高友惠然皆蚤来石溪多古意剑峰谁别裁英雄固尔尔天下无足怀起而寿南山诸君各举杯

　　初还虎啸作

浩然放棹入清流肯慕虚名犯饮牛尚有故人能击钵梦中报我笔归休

乍还如客已心安试召孤筇慰所难从此秪扶岩上叟莫随云水过前山

　　放艇

乘风疾驾小扁舟刺入烟波自在游一曲桌歌还独唱笑他天地一浮鸥

　　观化居直语

古人常慎密每欲自焚书深恐资奸僭宁为截舌愚

　　　　　　又

我观上世时不知俎豆器至于礼乐兴干戈亦复起

　　　　　　又

干戈生礼乐天道在其中隐处非逃雨乘时善转风

　　　　　　又

密心制井田寓兵于农事不欲使民知隐微费裁制

　　　　　　又

环中而寓庸果蓏各有理此外恐离跂情田生荆杞

　　　　　　又

太易之为道一奇与一耦庖羲氏衍之天地复何有

　　　　　　又

草野容吾放苍天亦自开讴歌还击壤风雅此中来

　　伊尹

空桑伸足破青天旷古谁知铁称权漫笑一生无取与几回接履忽翻然

　　管仲

世孰有心如此人生平委曲竟成仁小哉一语休轻视尼父于兹独怆神

　　张良

圯桥堕履是何机正惜沙中一击奇用汉报韩还碎谷果然黄石不吾欺

　　颜渊

时哉金口送途穷助发农山陋巷风嚼破杏仁何处种且收天地一瓢中

　　庄周

混沌至今非怕死漫将一凿与鸿蒙至哉救世深谋者莫谓一场蝴蝶风

　　严陵

豪杰于时竞发身阿谁独不致于人一生坐钓春风里暗护中兴阁上麟

　　陶潜

五斗何辞不折腰翻然归去独翘翘北窗高卧浑闲事千古凉风破寂寥

　　孙登

长啸已教青眼醉微言还使玉山颓苏门一去无消息入水聊除薪火灾

　　诸葛

凤龙自可安天下要是汉昭三顾诚不负平生而后已君臣万世见交情

　　怀武夷仿归去来辞(寓光孝寺时作)

归去来兮武夷有山今必归更不疑而直往宁待悔而增悲振孤筇之长策峭双履而高追秉吾心之确是谢异见之交非出红尘而掣肘入青霭以抠衣泛三三之玄曲蹑六六之离奇孤峰坐断万象亡奔昂藏其行迥绝其门萝帏未卷竹榻尚存甘泉可烹荈茗盈樽或点石而听法或飞花而破颜云间闲兮淡泊鸟幽幽兮间关妙万物之信顺虚一空而静观随芳草而朝出逐落花而暮还咀天地兮粒米乘秋云兮磐桓归去来兮请毕世于兹游山山水水兮如是讵逃雨兮他求卧烟霞以自逸忘生死之殷忧笑古洞之遗蜕留绝壁之藏舟或持寒木或掉轻舟玩潜蛟之舞壑抚野鹿之经丘能各适其所适可源源而入流知生平之出处庶志趣以行休已矣乎大事因缘自有时岂可容心于去留胡为乎迟迟居山兮夙期感少林兮叶落返本地兮耘耔歌桌歌兮何曲且两濯兮兴诗山嵂嵂兮水洄洄春回寒谷兮复奚疑

　　卧疾莲山国欢寺

莫怪世人轻笑骂自家笑骂许谁知如今卧疾更无赖堕落生平两道眉

　　寄榕城曹能始观察

几年不见曹居士手里数珠夺得无痛切声声亲救我罗山石上梦谁呼

　　出谷吟

奇雏翻然出幽谷飞来高踏琅玕宿秋风初响金井栏梧叶珠垂供美餗下听鸱枭剥啄声竞争腐鼠心不平上窥忽讶青山堕哑哑乱叫群栖惊阿谁推枕梦初起风递兰帏沐衣履喷桃一笑天破颜雷雨昨夜开后山

　　忆嵩诗

　　是役也谒少林也过颖州得交瑶席张公公以汴城张林宗子襄酬唱诗示余曰此二公深于禅理吾中原大雅也师读之异日适周之针芥契者其在斯乎是诗用杜句翠柏苦犹食明霞高可餐为十韵予叹赏其风神亦步十诗之韵为忆嵩诗以写吾志并为向往之先声云。

尝爱雪窦诗二桂生寒翠因之念少林心髓辄如醉一花开未休五叶还同致乃今风气衰感慨生予志策杖追西来振此宗无坠

前春出我闽吴楚几成隔恨无长风乘抟扶此六翮大法系时机迟疾固难逆遥想霜雪林应有不死柏行行重佳期不负吾夙昔

中原有鼓旗谁乎善作舞熊耳峰未聋喝之应媚妩只履虽西归所遗藏故府使不遇神光特地如骑虎势已不得下面壁良亦苦

异域来何事区区独溯流三年适周兴祗傲嵩山秋拨草瞻风色皮毛非所求知己是奇遘行藏几豫犹安知千古下法印不吾留

天下多遗英一法焉罗织虽曰教外传然终不可默飞潜密激扬令自迸胸臆感触有锋机神心莫掩匿却笑画饼人遇膳不能食

精气敛天地归根命独荣行生方伏蛰一震起春声於穆握谁手薪火膏诚明寸心千古义致曲性其情仲尼见伯雪不语平生倾

真者比珠玉似者等泥沙此中有由来切者非浮夸向上过关否岳顶藏云霞迤峛纷灌莽谁信枯木花空怜万里外举手额自加

斯来颖水上景仰古风高有所重如岳有所轻如毛此身能自惜潜隐甘蓬蒿吉凶尽陶铸进退如桔槔至味几吞吐世尽啜人糟

细读昔人书才情各坦左善哉会心吟领略唯独可天地托七尺古今看担荷世波日益狂中流谁把柁吾岂无故哉信乎匏子果

文章有神协此道盟已寒何期志壑公舞渡观其澜东斋寄酬唱秀色诚可餐声气自相求毫发天地宽中原有所主十洲皆喜欢

　　寿春方孩未侍御招住真歇了禅师道场并示一诗依韵酬之

环辙不从他歇处可中谁复破天荒八公山下遗踪在拱手争看额有光

　　商城汪太仆以诗见赠订约龙湖因步其韵

中原自是大方家嵩岳居然占一华我欲登峰观气象喜逢毗奈散天花

　　似梅长公中丞

曾闻三尺定边夷此地长城复倚谁君父于今忘寝食比来臣子欲何为

　　吊李温陵龙湖旧迹

客山何似吊家山千载龙湖怒未阑厚责于人终薄己然犹血性逼人寒

　　与梅长公游小洛伽

大地惊危欲震鳌浮生何处脚跟牢洛伽原在风波上谁解乘流占步高

　　姚愚谷卜居龙洞

人皆羡汝得幽岑谁识如今隐者心四火出门丹枕在一鞭挥影白云深野田锄就堪遗种大树培成足覆阴珍重神龙潜勿用时当空洞莫相寻

　　谷帘草

康王千古敛幽襟泽广藏山那得寻谷笑愚公移不动帘垂洞上卷来深十洲风月图吾壁三岛烟霞许梦吟争似县崖飞瀑下一杯烹却驾空心

　　和西陵李梦白太宰

浮云散尽一轮孤正好扁舟入五湖尚有珊珊风景在看他撑破月华无

女子身中入定时文殊谩自掷钩丝罔明冲浪便吞却穿在瞿昙柳外枝

生即无生已两关谁知平地起高山商量极处忘题目伎俩穷时意自还

庚星一点最高寒北斗南辰作么看八角磨盘空里转几人不被眼光瞒

　　附寄匡山觉浪大师诗有引予与浪大师有圆通之约以孙亡暂负此愿因寄四诗并呈黄元公居士正之西陵后学李长庚具草生缘都尽此心孤拟削颠毛向蠡湖师有活人刀剑在相逢肯示道人无眷属连缠无断时天兹断我藕中丝故人欲问如今事咬着悬崖树上枝历涉从前生死关偶因柱杖一看山忽然鸟散云飞处独有天光自往还溪月松风玉露寒一条白练望中看金刚棘栗寻常饭吃尽方知被尔瞒。

　　夜话亭诗(有引)

　　欧阳公与讷禅师夜话后人高其风以名其亭亭既没今遇朱方伯属杨司马重建之予适主圆通黄司理为之长赋予聊作一绝以识其事云。

欧讷风流已擅前令人千载想犹玄不知当夜谈何事相对清灯太俨然

　　讯刘元卿太史

博山先师曾罄欬玉山之言犹记得急水滩头抛竹篙溺杀无限英雄客雪关承嗣称冢子何忍折杖辄蚤死父兄一点存不存问我同参刘太史

　　春雪后南康彭君宣别驾月夜携诗过访坐谈达曙因步韵酬之

雪霁月明山夜静萧萧班马入光幢病僧榻上迎高客奇论风前吸大江敲落灯花春梦醒拈来墨草拂心降冷斋白战空千古无奈疏钟过碧窗

　　似李公楫王在明

谩道毗耶已杜机围炉铸剑火星飞龙湖一浪楚江起多谢春风上布衣

　　寄雪庭老宿

一叶落惊天下秋孤筇特地更谁求廿年耳耸双峰髻今日亲瞻百草头古径风清非用扫寒江月朗不须钩比来未可轻相触恐诧山中老卧牛

　　癸酉腊月于鹫山初度值晴雪志喜

浮世共雕水雪事惭予四十二年生晓来光射眉间白笑见山河彻骨清

　　过中都临水寺观圣迹

中都自是潜龙地大士曾兹示现来应以帝王身说法手提日月向天开

　　别路答客

神骏让支公法开以医寓圆光送道子惠钦乃学塑东门既阻塞便向西方去千峰又万峰藏身有别路丈夫超一切一切自回互六龙非优劣何况本无住腐士执优孟鼓瑟成胶柱猥民寡学问神钱矜瓦注借一艺以游垂帘岂相负眼光牛背上万世旦暮遇

　　初倚杖金粟园作

南岳磨砖成镜后窥鞭良马踏如飞金鸡衔粟传真种玉髻留珠赏大机试问西江谁独吸且随庐阜我同归满园种出真金粟信手拈来知不知

　　坐金粟楼感古人彻困处偶拈一颂似雪堂居士

象骨峰前滚水毬玄沙就地抱来休一时邂逅闲相戏要解英雄万古愁

　　滕王阁似刘西佩严羽宣

南浦西山相斗奇风光千古总堪诗喜公坐断阁中胜一笑惊开帝子眉

　　似朱子强孝廉

一叶惊飘天下秋英雄喜见大刀头振衣直拂千峰月不逐烟波处处愁

　　似罗栗士居士

少年曾见诸尊宿英姿秀拔自殊俗亦有热心剔我灯亦有虚心对我竹

　　似饶得渭孝廉

桂子生香秋色清归帆风细浪花轻中流笑语知高兴喜是千峰月正明

　　和汤季云居士请天宁上堂韵

尝思欲觉闻晨钟今偶天宁惊浪公自讶曹山颠酒后惺来笑看日头红

竿木随身上戏场尽教台下说炎凉从来假事要真做莫怪山僧喜上堂

　　临川陶弘持明府

白云为盖水为琴百里花光覆远阴试问藐姑何处是一庭秋月静人心

　　黄岩汤季云(尊公曾为寿昌先祖作五灯序)

高才奇识世称汤先祖门庭亦有光强项一灯传最密季公好续半炉香

画鬼何如善画人此言千载足传神东风决定无欺处吹得眉毛日日新

　　酬新城邓来沙太史见寄韵

光满中天白玉楼当央谁复唤裴休金珠突出顶门眼击楫还开彼岸流箫曲凤鸣音正好竺峰桂发月方秋俨然拈得东园菊特遇重阳一句收

　　建安王修源殿下

灵山付嘱天然在今日相逢意果奇笑杀马驹无避处刹幡竿上八风吹

　　朱遂初大行

密旨传来直至今要须善操没弦琴分明一曲超空劫引发威音那畔心

　　示王于明余小星

曹溪一路谭何事千载鹤来巢涧松的的分明言外旨凤凰飞向月明中

　　夜月游龙光寺饶净念云昔传白沙高过城江西出圣人此谶难测第见白沙平地围绕梵宫不飘不堕渐与雉堞齐眉真天下之奇观也因得飞字

夜步龙光寺沙城世所希天将垂圣谶地特拥奇围月映池如晤风生雪欲飞相看天上眼物外孰同归

　　寄九江刘开西

古今云梦假我独谓梦真相识满天下何曾梦几人

　　酬中天剡水法兄

六载重逢入祖门相看却讶两眉存好山几处曾惊眼洞水其谁欲断魂愧我中原空拆苇喜君七闽善盘根偶然一语浑如戏抵此方知妙绝痕

　　金楼峰偕阒公剡公看雨迟黄元公

倚杖临风相指顾数峰偏向眼中开奇云解作催诗雨犹待幽人续韵来

　　答余杭邹复斋明府

天下风波何处安生平有仗足盘桓禹城喜种春花满双径惊悬古鉴寒弹指尝将诗奉答洗心于此画无端若非两翼垂云下羊角扶摇未许抟

　　游西湖

湖爱湖上山山爱山下湖而我亦爱我苍然在画图

　　赠杨维斗居士

海上风高竞问奇草玄虽就几人知吴中石佛三更指谁见天明斗柄移

　　和语风大师冬日漫兴

岁寒谁倩鲁戈挥雪妒梅花战瘦肥白乳沸山天欲堕红炉安榻梦将飞谁烧宾主一瓢供我笑风流千指归咏得好诗堪秘惜东君莫遣出荆扉

　　　　　　又

烟云拨尽兴无涯何似忘机老作家木石与居能自置寂寥为伴向谁夸掀天伎俩空中雪照世神奇陇上花潇洒一生无底甑闲看今古共炊沙

　　觉范禅师昔尝寓吾圆通崇胜寺见修竹千竿独一根秀出呼为竹尊者有诗纪其异予住山虽久尚未暇及今来湖上偶见行素与诸公唱和此韵喜而赋之

多福门前眼不枯一茎斜出秀而臞其谁得似此尊者莫我知兮彼丈夫特地空心能及第临风击节许吾徒动容古路忘机处菊径松风问答无

　　南屏怀古似左三山

重振孤筇入武林湖山影影照人深南屏一带春风起吹我苍茫吊古心

　　访龙门石雨法兄于宝寿不遇因读三宜法兄诗序以石田禅师首创此寺今五百年值两兄重兴复其古塔而二石如合符焉予奇之乃次其韵以留正时崇祯甲申春也

重兴古塔合符奇宝镜新磨照两眉策杖苔痕疑虎迹迎风花影落龙池几人到此为君和二石相逢不我欺五百年中翻一掌北窗明月爱南枝

　　赠尹洞庭出泥

人日同舟正遇风谁将吴楚置胸中但能刺出乾坤血即是全收不世功

　　次蒋吾翮韵

千峰晚色醉明霞杖策来敲世外家凑兴不须频指点夜深静对剔灯花

古云学佛始知儒此处端然超有无特地击开如意藏笑他金谷赛珊瑚

　　赠陈旻昭侍御

博山窣堵已良久谁觅先师灵骨来破浪帆墙三老在横肩上下一锹开死生不道机先露节拍无心律自谐珍重别将关捩转世间出世起云雷

　　寄杨内美侍御

文山字水护青原一任双丸掌上翻空忆芙蓉山水话善能高鉴此乾坤

　　浮山严公来

青鹰收翼入人怀赤脚桐城特地来话到指天金谷下棋盘石为扫苍苔

　　赠萧伯玉铨部

马鸣三点曾拈弄肯引匡山一展眉今试白门悬剪镜秋光影里破希奇

　　喜竺山法弟过我次韵酬之

浮云空自乱江烟一苇南来亦偶然不惜深心能见我乃知好事有亲传先师灵骨今安在白浪滔天太煞玄特地相逢提向上独龙岗畔杖头前

　　赠开一王海章

记得前生尚俨然去来一点独亲传栽松在昔曾投宿施水如今亦入廛宫锦陆离依皓日宝刀凛烈拂寒烟黄梁炊熟俄开眼笑看千峰驾铁船

　　皖桐王以介太史过访

欧公曾试浮山远棋局拈来别有禅今日俨然相晤对当机一着请君先

　　暑登青山遇雨时同恽道生唐祖命

地步能高双眼大何藉泰山小天下游山不必因古人乘吾兴兮命吾驾谢眺李白称奇才千古青山青入怀竹杖麻鞋信一步十洲五岳非崔嵬惊人句须惊豪杰读之谁敢不心折谈笑忽然风雨生驱去酷炎真快绝

　　示别曹文子

杖人卖心三十年只得一语不足怪如今珍重且难之或是天机犹有待

　　与方尔止纪伯紫唐髯孙诸子夜坐尚论古今忽及方子留少年英烈创感于怀赋此

人如比干心可剖心如比干人可友泰伯文王尼父取舜子丹朱谁下手文字知见怪掣肘痴忠愚孝视破帚试问于今还有否蓦然叫出方子某惊起杖人只搔首

　　林殿飏大行过访

世间无谓问天心谁识天将问我今试读古人于版筑不胜寤寐更沉吟

　　杖人向恨潘子雪僧纪子伯紫此杖人伤心事其所恨者正以二子无一能深恨杖人也今幸不死虽得见纪子尚不见潘子作此示之或此后不必专恨二子也夫

天下谁得杖人恨天下谁能恨杖人潘子纪子我恨之其如二子恨不深从古恩冤难自解以故斧砍不能开翻思服毒少林老血臂亲承何恨哉

　　从姑溪下金陵舟泊采石矶偕纪伯紫诸子登谪仙楼赋怀

我闻太白骑鲸去何以青山复留墓世岂犹有尚才人播弄其名幻其处太白不因山水生采石却为太白有自古英雄力战争谁曾尺寸成不朽太白从来多似辱放怀天地自取足正如逆棹凌横风烟波日影空相逐三十余年舟几过无端惭见老松萝今携诸子当风立放却蛾眉发浩歌

　　重晤蒋一个

大燥性汉欲快意痛骂药师相钝置作佛那堪愿来世放下屠刀已失利幸天授子留此志正令全提谁敢异托底翻盘势必至乘时踢起西华睡尺茎未足撑天地日面月面当央示万古本光如此瑞

　　寄郭天门中丞

提起庐山太俨然别峰画出妙难传殷勤白纸亲相寄千里何妨驾铁船

　　永利寺示逢若

佛法无多举似谁鸟窠漫把布毛吹蛟台日夕风光丽珍重时人好展眉

　　示白花庵梦衡

百城烟水各呈机指点翻成耳目痴不识善财何处去白花岩上望多时

　　龙山寄怀方仁植中丞

长干笑晤风流在过眼浮云几度奇杖策龙山看变化隐君不定此栖迟

　　讯云居颛大师于谢公墩

云居特地禅床动弥勒谁云不下生明月湖飞孤鹤远清风江度古帆轻五台有会堪成卧千里同堂可作盟却惜谢公能折屐何妨大伞此中撑

　　王昆华少宰春日过访赋赠

皓然霓佩度龙冈春护梅花隐墨庄玉尘挥来香有梦寒泉听去响生光剑锋稳密疑泉石议论从容俨庙堂饱享多生煨芋火衡山心与日俱长

　　赠陈公路居士

君能入谷不寻梅别有风光特地催试问山僧亲切意灵花偏向火中开

　　酬魏东晓

我昔奔马西陵渚尘埃踏杀无人语此时七圣路犹迷究竟何济于我汝支离肩脰酣蘧庐蚊睫那堪辨秦楚天风吹到白门东特地相逢谢公墅举世皆醉许谁颠饭床筋斗盘山前纷纷梅花落红雨白浪忍俊掀铁船栩栩不知梦蝴蝶聊通一线人间天嵇康引发苏门啸石壁斜阳池返照胡为乎井觑驴北斗跳君须于此迸一笑

　　示陈彬吾居士

离娄有意偏难见罔象无心却易逢悦道当年曾撞彩一声霹雳顶门通

　　寄印莲禅友

喜君诸友自为俦愧我孤筇独去留安得春风深着力一齐吹向万峰头

　　华山香法师读予会祖鉴有感寄以四颂和酬其一以助金刚复出云

点心不卖若为尝亲到龙潭自莫藏纸烛吹销疑绝影空王推倒殿无梁牙如剑利三生哑钞已灰飞千古香君有金刚能痛拔其谁病更在膏肓

　　清明日偕陈旻昭唐宜之韩圣秋杨玄草诸公应佛国玉公怀白请作此赠之

相见未扬眉笙歌特地吹清明微雨后花鸟乱飞时佛国谁为主古风人不知杖头空指点云起太离奇

　　山游次更生韵示竹关无可

神烈山前剩几松冰霜有路护茅蓬竹关枕子堕地否溅血漫天感此风

　　和谭梁生居士见赠韵

公生于浙我生闽特地相逢不二身道大同时谋似券天何言处转如轮两经手定谁知己三子书成自有因怪杀鸳鸯湖凑巧夜深却见把针人

　　赠西蜀熊完车居士

峨嵋天半雪方晴遥忆令人爽气生何似匡庐真面目毫端亲见益纵横

　　许天鱼司理订惠连梅公归山

西陵杖子敲风雨纷纷见我谁似许特地知君如饮乳别久生苦不堪举囊山道人欲作舞灵山花片遮黄土

　　送祖心法侄归粤并致讯阿师宗宝兄

庐山一别几年来重晤金陵亦快哉不问风幡还动否只应仁者不疑猜忽辞归粤心何急想见抵家礼师日必叙南中事若何开口杖人最亲密

　　送法纬禅侄归罗浮

罗浮曾入昔年梦喜见梅花斗雪奇持语山中高隐客江南何故有相思

　　弘济禅人为母史氏七旬寿

拨影空山觅所思一朝忽忆母生时殷勤归省庭前树应见春风长故枝

　　和扫庵谭公韵

参到穷时故纸灵超超玄着孰能听随机应不泥三点善世犹宜用五经春入上林花自媚钟生大夜梦还醒了知今古无藏处何必呼鹅更出瓶

　　与薛更生谈圣学有感

两袖依然是大缝象环何用苦良工金声出壁书谁读布袋摊钱世不穷晓日烁消千嶂雪春禽啼醒一天风时哉今古曾无间不必深山叩哑钟

　　示载月舟

心为万法舟出入诸生死凡圣本同流两岸何彼此了知把舵人逆顺随吾使教外有何传三堕纵横里

　　　　　　又

翻忆古草亭斫尽重栽竹不遇冲浪鳞廿年空慎独一竿不肯休悠悠自歌曲满载月明归俄然获所欲

　　和谭朱重建真如塔韵

一笔如涌出惊飞日月宫杖尖青白眼烁破几花空童子戏聚沙拈来夺化工文同有成竹一挥凌苍穹渐渐皆多宝技技撑八风影分五莲华眉毫先射东罄咳古今开葵心布玲珑俨然此宾主笑生无缝中梁公右掌擎刺破老鸿蒙剥尽地雷复重离标我宗谁见上之载一道光熊熊

　　和谭梁生迎塔心木韵

龙树地中涌天生多宝年一心能作主七级看飞仙日月随身转山河弹指穿与君期绝顶挥尘散兜绵

　　过朱葵石居士别业拈赠

没分晓句迥常流放鹤洲前笑自繇七佛秪应无觅处却能空手把锄头

　　答高念祖过访韵

秋引龙渊醉谁开古镜颜钟声飞鸟外尘影拂松间结社收前后开炉锻往还高贤如有在何必羡庐山

　　次韵答埽庵居士

杖引千岐路敲空笑几回神鸡甘食火狂象畏闻雷丽海珠何去横秋鹤自来独怜删定事知己急相催

　　次扫庵诸公送故司空高玄期寓公两先生祀东塔功德林韵兼赠念祖居士舍石建大悲阁

拈将茎草表高深影掠风幡未易寻既有亚仙能舍宅岂无卢老独传心孝思直荐悲华阁法社今开功德林古道长如松下路仰观足以厉来今

　　当湖朱鹤门明府招游弄珠楼读宝月巢云骄合浦之句属予题额适拈天凑并口占此

一棹南来不远寻喜逢知己共登临危楼尚有弄珠手奇句堪传巢月心烟雨湖山秋已醉笑谈飞跃意何深青天辐凑窗棂里千古风流只在今

　　读汝航兄次祥老诸公时挑野菜和根煮韵

真个能闲解此探皮肤脱尽自相甘石头路滑机斯密竿木随身试所堪拔出有根惊得句来时无口笑何惭髼松一碗真风味勘破吾宗较二三

　　飞来大士像为周摩云道人题

大易命根断是爻皆变化六龙无首飞疑杀四天下

　　张竹房居士像

五柳先生自作传恐无知者污其面竹房有函未展卷停笔沉思如想见忽亲见春风吹醒琼花院

　　谭东里居士痛饮读离骚图

屈平死兮离骚已为故纸日月昏兮偷光以何自处读子亦痛饮此恨兮泄幽愤于几许果诗之可以怨兮今之人于此又何所取此其所以读之愈不容己兮抑自招其魂且不敢死只

　　浮渡行者至闻栾庐行脚

铎随道路晓闻钟云护青山千万重且喜浮杯能驾浪虚舟使得八方风

　　石溪持些庵郭天门补山堂歌视予喜而和之

入山宜深却畏虎高飞不必能生羽道人退步水云宽一茅便足逃风雨门连七泽倚沙湖俯仰谁惭心眼孤乾坤摩荡几经变近取远来知有无大千描来幅半咫放开捏聚毫端耳水山蹇蹇生波涛一跃乘云杖头起隆中丘壑自裁成抱膝长吟梁甫里从古神奇生烂腐造化在手天可补赤松黄石漫追求碌碌尘埃何足数独怜懒瓒卧斯堂衡岳潇湘曾未荒粟火灰深黄独熟不轻分客莫彷徨

　　灵寿院十六景次愚庵宜和尚韵

　　华顶乘云

山好谁先采披诗见靓妆九皋偏近玩孤杖喜同行招我天之杪追风影欲昂寄言华顶石高卧待清狂

　　花心莲座

俨然敷蕊海霞彩引天衣美睇凝秋月香风拂晓晖猿啼松石梦春撼雪林扉溪口桥斜度看谁笑语飞

　　仙岩鸣佩

久矣媚幽独盟斯益快心风高垂两翼夜永拭孤琴老解寻山水道能藏古今自怜狂兴在雪棹访山阴

　　水坞樵风

放牧多溪谷斧斤不犯痕鸟鸣春在树花笑客临门泉石情无妒炎凉世自昏一肩初放下帘影乱前村

　　白巘晴岚

雪压千峰秀光吞百雉新问天疑有路搔首是何人奇句堪题石雄才少比邻得来登绝顶始见此山春

　　秀屏春树

上苑春风早花开啭小莺踏青人近陌试服咏初晴天自不言述谁为无隐盟尼山能具眼何似竺先生

　　碧浪鳌飞

雪夜惊奔瀑风颠老石林噇眠机太毒痴坐眼何深迸出胸襟事遮来天地心此鳌能大叫脑后又抽簪

　　西江月阙

鹫岭能标指分明不夜天赚他阶下汉贪看那边圆白堕疑逃兔西倾怨断弦临风迷顾鉴挑出杖头悬

　　钵池落照

寒色澄如染光分雨滴花乍看岩贮月拭手水生霞洗瘦千峰骨飘沉万点华夕阳仍返景低首数归鸦

　　化亭且止

绝处山生径翻怜壁倒花构亭容小憩倚杖落新霞谷响钟声近风香梅影斜入门劳远到不敢尚高华

　　野径双桥

桥接分流水交参花木春把竿禁野叟纵壑快潜鳞节制山林密调亭出处匀其谁歌扣角风起碧湾苹

　　围峦积雪

夜明帘不卷花擘玉楼天活火烹寒乳新枝插晓烟乌饥愁哺食水解喜闻泉人境谁能夺诗成怪灿然

　　狮峰吼旭

曙钟山梦破海日漾花庵鸣鸟争光动流云曳石憨绿翻春路草晴拂碧天岚烟水百城渺谁先踞地参

　　象岫回泉

踏出不萌草昂藏调御宫撩天掀雪白截水激花红香扑旋风远霞飞玉色笼当阳无觅处具眼亦朦胧

　　盂案呈珠

佳山如道者夙负有其形席上珍能惜函中盖自明投针曾启意合浦已成名莫怪不藏讳喜君一案平

　　雪松挺盖

风雨参天末惊闻几代钟根灵存造化势劲敌蟠龙枕石看云覆披涛听日春破头人去久有待振斯宗

　　甲午冬日偕愚庵法兄礼博山先和上塔十咏

观海惭为向若文展心聊荐此霜芹南阳良久金增色药峤荣枯树拂云荷锸堂前谁敢道香烧塔上石犹熏逆流句子能兼带有伴还来创未闻

屈指初参事已遥沙门笑眼寄来锹力回造化堪挥日气夺狂奔可射潮拔汉千峰疑削玉搏风孤鹤喜凌霄昔曾责任横肩担今果危趋独木桥

青草岩生白玉烟夜明帘卷不痕天迷逢漫问归家路晓突应飞出岭鸢犀枕已消迁客梦竹篙犹赚上滩船岂无拈得虫文木吹出寒炉火自传

密移孤杖探龙池咏出风雷变化辞道在象爻皆听命人亡谱册莫能知清波不犯竿头弄赤尾能收格外丝浴日洗天惟一勺低徊未丧赖于斯

荆棘翻为祗树宫敲砖打瓦孰家风多门又到珠成网别苑重关玉作笼雨滴岩花机太迥云迷殿角眼谁空禅床拂子悬来久喝起令人几失聪

当场幸自可怜生烟水何年滞化城垂手不辞携落魄回途自合悟簪缨不萌草密春应在无影林深花几更野老相亲嗟故事舌存细语听难清

大好山来脉独微白云常卷不开扉一从自肯双眉豁乃尔心甘两翅飞顶有把茅旋得座身无筹策解披衣前人历履曾如此盆下谁窥星日晖

以网张他落叶风大庾岭上笑卢公诸方有语将何答千里投机未易同办物不真钟作瓮求人多惑虎为虫较来磷火争明灭愧死光幢一点红

玉山一诱灿寒花穴细金针刺晚霞借借伎穷机活脱亲亲路绝影横斜藏身迹渺羊亡角上树栖空鸟破家却笑抛砖徒引墼火官头上驾风车

最奇把臂上层台千古悲风动地回谩道瞎驴全主灭应教枯木好花开俨然顶相何曾异珍重珠衣不偶来得此金檀真种子自能受命永栽培

　　博山八景和韵

千里趋风路不齐入林喜见此芳堤从来长老门庭好到得无疑东院西(金绳界)

群峰蹴踏绕重围雪卷寒流下翠微韶国自能甘一滴石津把断谷云飞(灵源桥)

泠泠迸出孰知渠莫使于兹洗钵盂策杖到来将吸尽且留半井觑闲驴(卓锡泉)

圣者尝悲德下衰羽毛不敢作人媒如何山衲栖迟处不种梧桐凤亦来(栖凤岭)

枕流漱石是何心一片孤闲未可寻夜静月明风在树碧潭云起有龙吟(浴龙池)

钝锄博得活家风饱食横眠笑脱空切忌闭门箍漆桶钟声敲破纸窗红(禅那窟)

山幽肯放鸟空啼花发寒岩春未迷句子无文非漏泄石头大小自全提(讲经座)

别峰遥见紫烟铺漫拟山中奢与孤到处香烧驴马粪谁争轻向此拈无(香炉峰)

　　寄无可智

漆瓠全标付竹关铁椎信得造连环撄宁破镜犹然笑一掌翻身何处还

　　偶与汪子绣雯谈及吾门人大时凌官球曾作括苍司李雯少年受知于凌有咏梅诗扇与之予感其人已化即其韵赋以示之。

忽见雪中句深思作者闲清分苍剑水寒透白门山高洁人谁似风流趣不还时乎能自课肯去杖头还

　　卮言

以酒遗敌帅慨能饮勿疑如何羊叔子信不酖人奇

　　　　　　其二

是何小厮儿却具一只眼按剑立床头英雄见破胆

　　　　　　其三

哀莫大心死生平不自欺墓门亲挂剑千古凛人私

　　西陵李冢宰传异诗(并序)

　　李冢宰梦白公长庚予少时即闻公太夫人梦见僧投胎因乳名和尚在襁褓中能言往事历历可记及长连第尝巡察山东至长庚寺有僧闭关坐脱究其年月恰与公生合寺中又有梦白亭公徘徊乃重新之盖自表也每出仕必访高僧知识如达观憨山月川幻有云门黄檗诸老无不扣激以性命大事檗尝勉公入山无堕前志公告有夙因未酬当位至侍郎乃可檗后寄公书云昔在山中望侍郎不至今作侍郎望山中不至盖有以也不意公现业增上更进四部尚书始得致仕时乙亥予欲造嵩而中原寇乱公特遣人延归西陵龙湖卓老旧隐处尝与梅陈诸公日夕盘错独冢宰深相契入尝以前事质之公曰明眼人难瞒予笑之此吾最初第一知己也兵戈继作别去匡庐复入鼓山公将捐馆以书辞予曰和上远去庚不得面别惟和上道高寿跻赵老之上庚此抽身再来作文远侍者尚不迟也幸别具只眼勿以翻转面皮却放过也呜呼自公与梅长公去后深伤吾道知己难得其人方喜黄元公可继亦已化去岂世道之俱丧乎公没既久幸今惠连已出世号皓木相从吾游忽耿玉齐有书与李公楫详述冢宰示现山东为僧杖履飘然江右张方伯绍兴沈分守皆亲见之又以书嘱皓木代为寻访其事皓木作偈六首示公楫因寄余余见之不觉大笑曰遮汉惑乱天下人无有了日在因增为十以示皓木并风后世之有志于生死性命者当自有真云。

此老生来便惑人山东僧又是前身闭关坐化曾亲启梦白亭前笑转新

太母临盆见比丘乳名和尚此原繇褓中自诉前生事今故重来志欲酬

黄檗当年拉入山公言夙业已相投为官当在侍郎上及至尚书不得还

我在龙湖公独亲生平投契更无人果然蜕去能超卓手扎分明寄最真

此公既化孰安排弄影空将人活埋岂是从前颠复发却于冷灶特添柴

如今幻世已多妖毒上谁能以毒销又尔山东翻旧案皓公出手肯同烧

子侄情痴亦易移寄书代觅个阿谁笑他李广曾伤父射虎真将以石为

此话偏能传世人张公沈老即今身空花更望结空果争奈英雄不认真

冢宰多应有异名令人特地幻三生坡公尝道成仙去千古神情当更明

没后谁为喝采来迷徒好自眼先开世间多少乖男子说到死生偏是呆

　　寄祖心上座

俨然不食空王俸一任人看背上毛剩有风光透金石何烦飞雁唳声高

　　寄石溪上座

年老心孤博得闲无人知处即深山无端倚杖看风色千里云生喜破颜

　　秋海棠

俄见巴陵着语奇珊瑚撑出月中枝莫教妒此海棠似秋色醒于春醉时

　　宿松衢福海寺

分付秋风紧峭吹翻令雁字几参差撩空响落声堪咏静看松门月上迟

　　张兴公六十拈此示之

在昔尝高陶靖节退身一步为晋杰门栽五柳自依依乞食不愧言词拙如今想慕无其人喜君学道能耐贫甘老丘园课耕读自呼六十葛天民

　　盘今斧子吟

混沌之时有盘古手执开天辟地斧试问此人从何生此个斧子得何所此人既异斧亦奇不知此人今何为此斧秪应不可坏我欲如今重用之问我如今更何用修合天地还无缝彼既盘古我盘今始终收放谁能共天地既判如何合人物既散如何收有能得此真机用可与盘今作聚头

　　浦城张氏宗祠当思堂尊亲诗

我身当思所尊亲生于天地作何人茫茫谁是无惭者好学毋欺火用薪

我心当思所尊亲不善用时总失真见独知几天地合超今越古此传神

我事当思所尊亲两戒人间大要津利害死生无别义惊天动地只成仁
嘉兴大藏经　天界觉浪盛禅师全录


　　天界觉浪盛禅师全录卷之十九

　　门人　大然　大斧　大中　弘智　较

　　论

　　尊火为宗论

　　天地之德莫大于二五之精二五之精莫贵于阳明之火盖火为五行之至神非同木土金水之成形也故易称阳为天阴为地以阳为火而至神无形故能生生不息自古圣人莫不尊土为中德而予独贵火德神化为天地之真宗世人只知火能生土殊不知火能生金生水生木盖金非火不能生成水非火不能升降木非火不能发荣至于克土克金克水克木制土制金制水制木化土化金化水化木是惟火力之兼能也故伏羲以龙马负图而画易而易称干为龙至于八八六十四卦爻中皆龙之神变起伏盖为阳为九为火之精也五行之精惟龙通变故有火龙土龙金龙水龙木龙土中石中金中海中树中敲之击之钻之研之无不有火出焉则此火能藏神于万物而又能出生其万物古之帝王尝以火铸龙鼎神仙以火炼金丹号阳明号纯阳非取此义而为飞升还易者乎或谓从上佛祖教人明心见性必先以寂静为宗即老聃亦教人守静笃载营魄即易以寂然不动为主故周子教人主静似若皆尊北辰之不动故坎卦在子宫所谓天一生水以阴先阳也今以先火为宗无乃乱其先后之序乎曰是又孰知其旨之密哉夫阳为君阴为臣阳居中阴在外其来旧矣即彼北辰居子是为坎卦还知坎中一画真阳为天地之心乎邵尧夫云冬至子之半天心无转移一阳初动处万物未生时盖子之半正是坎中一画真阳为天之根火之宗也阳藏阴中即龙宫之在海藏神龙之潜九渊所谓阳在下而勿用是佛祖教人明心见性之旨即大易寂然不动之宗也寂宗非徒以寂静也真性存焉复卦先王至日闭关后不省方商旅不行盖以表神守中则气与形俱静定而无纷扰也养火伏火藏火尊火如炉鼎之养真丹则妙于火候之有在耳不然如何天地亢旱之极即向此火性之龙王求雨哉即人投胎之始非三缘之火不能结媾生身之后非丹田之火不能养成是故四大百骸五脏六腑十二经络独以心火为君命火为相始能传生化食以资长其骨肉此火不调则百病生此火一散则百骸废矣所谓法界圣凡同此心造要当辩其邪火真火为可传也能知性火真空性空真火则知庄生之薪尽火传吾佛以灯传为命续有秘旨哉土分之则崩金分之则缺水分之则绝木分之则折独火愈分而愈多愈聚而愈胜愈与而愈有愈传而愈久四行皆有体质火无体而因物为体者也神乎神乎不传之密分灯列焰谁能知此而永传之乎或谓五行皆能生克制化共致太极之中和以成天地之位育阴阳五行一偏则五皆受病矣且天地之阴阳五行虽或过偏终归于正以其无情不致于太越度也人心之阴阳五行属于有情或偏而无所制上则反尝越度颠倒错乱无所不至矣故佛圣准天地二五之中和而制为教以诏天下使无徇情为太过不及以率其天然之性也今以天地全功纯归于阳火无乃有偏党乎日不然此特指其神化之机使学者易于会通也盖主乎阳则阴在其中矣又况三教九流莫不主阳而为宗乎故阴为臣道妻道坤卦以阴虽有美必从王事盖不敢自成必成之以归于王也五干皆阳惟丙火为天上之真阳六曜皆阴惟日为真阳无形之火周遍一切真阳之贯阴阳也真知之贯知行也此中之无内外也一画之贯乾坤太极也知之乎天地万物非真阳皆不能生所谓天地之大德日生生生不息之谓易心之精神是谓圣金刚先后智以无所住而生之伏羲之最初所画只一画也只此一画是乾卦之潜复卦之初非此一画又从何处得见天地之心乎而楞严二十五圣于三科七大中得圆通本根者即悟此一画也初于闻中入流者入此一画也寂灭现前忽然超越者正以般若之慧属火能破痴暗无明而复还其全干也即从上精一缉熙天人一贯之道与吾宗念佛参禅诸三昧门虽有大小偏圆浅深顿渐而其取象于干之潜复之初宁有异乎或谓得此一画如何使之即能生克制化曰非使之所能也如火之精神谁不具足正以妄散于外不能凝聚而取足于己若能不向外驰求而取足于己则自能生克制化于彼更不受彼生克制化亦堪受彼生克制化而纵横摩荡无不自足也如自己精神未能取足则求彼生我尚不暇给何能生克制化于彼又何能受彼生克制化以成其通变哉至诚能尽己性则能尽人尽物与天地参惟取足于己而已矣楞严以最初干慧地入真信位中中流入圆妙开敷以至五十五位金刚干慧妙觉果海正如大易干初为复以纯粹精之一阳始终推于八八卦爻中而天地之心何尝为生克制化之所变易乎生克制化其机用也即吾人之根根尘尘周偏法界皆如来藏心妙真如性之机用也又如华严法界以善财童子最初发心获文殊根本智乃至遍参五十三善知识得差别智以行普贤愿海末复从弥勒弹指归毗卢楼阁盖始终不离此刹那际三昧也童子者少阳火之精也即最初一念无分别之心也文殊者太阳火之纯也即全体根本无分别之智也普贤者即取坎填离之果行育德而成其差别行以范围天地而不过也夫以无分别之初心悟无分别之本智而入一切差别行海收摄群机而归本性所谓终日差别而未尝分别者是处处得还此一画之根源也于此悟得则知复初即善财不远之初心干初即文殊勿用之初智坤初即普贤履霜之初行六十四卦之阳爻即用九之妙智智智必生其坤行六十四卦之阴爻即用六之妙行行行必成其干智以干智生之以坤行成之而归觉性毗卢即合阴阳而归太极本体也善财末后从弥勒弹指之一画而入楼阁者正是始终一画初心干慧不越一刹那际以获末后纯干之金刚慧而一生圆成佛果矣又如法华之眉间白毫相光火之宗也日月灯明佛火之体也妙光法师火之用也文殊入龙宫拔龙女出娑竭海呈珠于佛向南方无垢界成佛者正是取坎填离为转女成男以出阴还阳而成正觉也聊且折摄如火之可分可合耳若悟分即是合则世法出世法不离一心之画所谓是法住法位世间相常住者理气象数原自不昧心外更无别法法外更无别心其显仁藏用与吾正偏妙协之旨宁可得而同异乎大哉金刚焰乎有能一念取足于己又何一真法界之藏而不自足哉。

　　五行五气也世见五材耳无形之火则遍周一切而无息者也三一老人曰学薪不厌而心神之火传焉事究竟固神明原亘古今野同录曰满空皆火物物生机皆火也火能生物化物照物而有焦焚之祸钻燧发之必赖灰斗养之置灶与釭以用之伦物协艺即用即藏非灶釭耶先中丞易编约杖人此篇而回互发明之此真贯宇宙之寔际毋惊其创也漆园之薪尽火传与苏门之用光得薪贯之者谁浮山学人弘智识于高座竹关。

　　三子会宗论

　　易书诗礼春秋五经皆具天人一贯之宗是孔子所删定述作为千圣百王之师法者也后孔子而生者有孟子继颜曾思三子而承孔氏之宗其所著述亦皆直揭圣学王道之微以光大五经之统也此外有庄子之南华屈子之离骚其貌虽异究其所得皆能不失死生之正以自尊其性命之常曾无二致岂不足与五经四子互相发明其天人之归趣可为儒宗别传之密旨哉尝试论之庄屈二子与孟子同生战国是时也文武之道已废七雄争噬所尚者刑名法术欺诈纵横其天道人伦几乎灭绝独孟子能以私淑时中之圣自任道人以性善言必称述尧舜孔子大张仁义直黜功利正人心辟邪说距杨墨而尊君父其道竟不能行乃退而著书使后世知有孔子之集大成者全赖于是孔孟同称不亦宜乎然彼时世道既已交丧不能即身而畅行之虽有屈子忠贞坚白之才事楚怀王图议政事谋行职修方将致君于尧舜之上而同列害其能共赞毁之至于疏放不能自达乃忧思而作离骚上述唐虞三代之制下序桀纣羿浇之败冀君觉悟反正还已王卒为小人欺诈客死于秦其子襄王仍用谗言迁屈子于江潭复作九章援天引圣以自证明终不见省遂决志赴汩渊而死后之君子哀其不遇继为歌章以广之同名楚词使万世之下有能忠君爱国不二其心不改其度不忍偷生而甘死于义命者殆无有过于此也孔子尝称殷有三仁以伯夷求仁无怨孟子亦以夷为圣之清能廉顽立懦使孔孟得见其人读其书能不以殷之仁圣之清而许屈子乎殷之仁清孤行自尽而无述作开世赖有大圣贤知之特为表见亦足以光烈千古又况屈子有离骚之经深得思无邪之旨足继三百篇之后正夫子所称可以兴观群怨可事君父者也善读骚者举千古之自怨自艾号泣旻天与忧心悄悄天王圣明只以自求其不得君父之故而终使之感悟者孰以屈子之怨忧未能格君之心遂谓不逮于大舜文王哉舜幸瞽瞍自能底豫以获玄德升闻而卒协帝使天下万世之为父子者定文幸暴纣尚有良心赐西伯以专征而服事殷使天下万世之为君臣者定屈子虽不能即身使怀襄感悟然其忠贞贯于天地文与日月争光又何尝不使天下万世之为君臣者不敢乱贼其心以自陷其名义于生死而定天命之有归哉若夫庄子则生平自能高尚其志奋其身如鶤鹏之化洁其神如藐姑之游故所著作独揭向上一路以天命性道为宗并三代上下之以圣智仁义为号者乃直斥之为大盗之资如继天立极之伏羲神农黄帝尧舜与禹汤文武周孔颜曾皆得借之以神其发挥盖其中有纵有夺有权有实有正有偏有天人交相抑扬之密在寓言重言怪诞奇诡之外如所推尊广成老聃壸子列御寇许由王倪及哀骀它无趾兀者支离桑户与不祥之人是皆借客形主互为激扬其旨趣深秘引而不发使人于此惊疑怨恨感怆渺茫于无可奈何无可适从处忽然而触猛然而悟则自能如解牛承蜩累九运斤神行天随而嗒然划然如疑始之撄宁与季咸之却走也是又孰能与庄子相质于言外而悟其以毒攻毒妙于破执而不破法也哉当是时也有孟屈二子能以王道人伦亲就治政尚至于远出疏放而不能见用又孰能舍切近之圣智功利而物色于无何有之天哉虽然庄不能即身使人宗之使其即身又何以宗之耶方且以有用为害以无用为杀方且自逃于材不材之间能使世人不得杀其身而不焚其书是亦幸而免已方且大言不顾而优游乎漆园濠濮之上与惠子之坚白自呜者寻乐鱼水而蘧蘧然与梦蝶俱化于不知之天世所谓居易俟命遵法善世而不行险侥幸者能如是乎吾故以庄子者道心惟微之孽子也天之徒也先天而天不违其人也屈子者人心惟危之孤臣也人之徒也先人而能奉其天也此二子者岂不交相参合天人于微危之独乎或以庄之为人独贵于脱出尘坌之外不肯敝敝以世为事谓天之徒则几矣何以谓能先天而不违其人乎不见自着内七篇之大题目乎逍遥曰圣人无己至人无名神入无功以尧之让天下表之以此外天下而治天下尧御六气即藐姑山之神人不与万物疵厉何尝弃天下万物哉继以齐物论既谓之齐是则明其不弃物而齐之也吾而丧我正是艮其背而不获其身行其庭而不见其人明鉴止水光影昭然虽心境两忘而不失照应也一参两行环中寓庸春秋怀之亦因是矣养生主则是不舍其生而有能养之主在焉人之生也直但不罔其生者是其养也盖主其生之直而不罔者乃缘督以为经故能为于善而不近名为于恶而不近刑也为之也者无为自然如庖丁解牛以无厚行有间恢恢乎不犯锋铓而有余地正是由于天理之固然也吾丧我而致知因两行而格物我物不伤则内率天命之性以为经外御善恶之情而不犯是能诚正而养其主以此物我无伤之主而游于人间世使德充符以作大宗师而应帝王修治毕矣如此七大题目何尝不与学庸论孟及五经之天命人伦相为发明哉第庄子全提其缘督经世而御人物不拘执其形器以妨通变耳如易所云乾道变化云行雨施品物流行各正性命即致中和之能位天地育万物尚有疑耶世儒不知慎独之微每遗其天命流行而自滞于善恶刑名又何怪后世之以功利为争夺之资哉彼之知见如此不特不知庄子之神化即尧孔之神化与大易中庸之神化皆不能知之矣如果知也又何独视庄子为河汉迳庭乎又且相袭以庄子为发明老聃之学开口辄詹詹曰是老庄之学流于江左以故有嵇康阮籍之流而废名教以荡晋业此风不可长也呜呼还知有世习五经庸孟而亦荡其王道圣学之统者乎殊不知庄子虽推尊老聃无为自然之旨以寓于经世是彼善用不龟手之药得裂地而封者也其拙于用老聃者晋人之风流以牦牛而捕鼠适足以自累耳夫老聃之道高古浑雄独跨百氏将与三皇五帝游于象帝之先者也然彼未尝一称伏羲神农黄帝尧舜文武之名德似乎独立一宗据所云云简俭而退守者多何若庄子之浩荡转变为曲尽其妙欤庄子所称无为自然皆归宿于人间世大宗师应帝王与尧舜孔颜之事吾故曰庄子若托孤于老聃之无为而实是神乎尧孔经世之孽子也不然所称大宗师与应帝王者请试观开辟以来其孰有师如孔子之可宗又孰有帝如唐尧之可应哉此所谓精于道心之微而能先天而不违人者也盖人伦而不知天命则终惑于形器争夺而不能死生以此身所出之天为归根复命之极天道而不知人伦则终惑于虚无断灭而不能死生以此身所在之伦为全体成人之地矣夫子之生身于亲也则当竭此身力以报其所生竭力而不以孝则何以安此身于上下之生死哉臣子之受命于君也则当致此身行以报其所受致行而不以忠则何以当此身于荣辱之生死哉妇之配命于夫也则当终此节义以报其所配终节而不以贞则何以洁此身于离合之生死哉统此身世之因于性命也则当使此身世以尊其性命尊其性命而不能以中正则何以超此身命于迷悟之生死哉使天下臣子于人伦之道皆能如屈子之忠贞即不得圣君而事不得贤僚同列不得善地而居但自不变其操不易其世不辱其名不偷其生不惜其死惟怀王之我君是慕惟楚国之我土是求作九歌以自扬继九章以自表渔父以自放天问以自问卜居以自卜生死以之性命以之则胡为乎天胡为乎人皆自有不容己也复何怨乎复何憾乎呜呼此屈子所以能尽臣子之心以极人伦之变而不失其性命之常也人孰能以道事君自问天自招魂耿耿至诚死而不已如屈子者哉又孰能使屈子奋于九渊之下而申于九天之上哉惟尽乎人者乃能尽乎天惟尽乎天者乃能尽乎人惟洁净精微者乃能天人不二后世之人孰能有能精道心之微如庄子者乎孰有能一人心之危如屈子者乎又孰有能存天人几希如孟子者乎微者即於穆不已之天命为不睹不闻之独也危者即显见昭著之人心为己发己形之几也天人交际皆性命流行之中和其惟圣人乃能慎此独于隐见之际是惟精惟一也天理易于昧灭故惟精之则得中人心易于流荡故惟一之则得和惟庄子之精于中则立而不倚倚则住于中如子莫执中而无权也惟屈子之一于和则率而不流流则溺于和如告子顺情而失性也此二者惟孟子得之故能辨其危微于几希以道其尧舜孔子适乎时中之性善也以故庄子之与孟子皆能自全而不陷于死此善于居亢而能无悔所谓知进退存亡而不失其正之圣人也屈子与伯夷皆能自尽而不陷于生尤善于居亢而能无所憾所谓知进而不知退知存而不知亡知得而不知丧之圣人也使屈原伯夷二子亦如庄孟而不死则天下之人皆藉此以偷生自全为名节而万世之下又孰能高其汨罗首阳之忠烈哉处亢之中有当慷慨捐生不捐则失道有当从容就义不就则失身如比干之死微子之去箕子之狂与伯屈之死庄孟之生是皆重道尊身乃大圣大贤以大仁大义善于处亢无悔无憾其于易地则皆得而不失其正者也吾于是以潜而亢揭之用此三子为斯乾坤变化之证据也况三子者业已目穷千古生同一时讵有昧昧不知不相为尚论者哉夫固各自潜行以泯其亢变各以怨怒戒惧而致中和其相忘于无言也非世之所知矣以事观之似皆不能即身行道于世不知皆能即身抗俗独行此志以能自奋不委是真善于亢潜而从心不逾矩也噫安得撼起此三子者与论天命流行之妙密以会其宗果如是乎安得惊起如此三子者与传此儒宗别传之妙旨而不坠此文仁大觉之真宗乎。

　　自评曰世不绝贤庸讵知此后无有若而人读吾此论不大为赏鉴倡同心者建一祠庙貌三子之像以孟居中而左右庄屈同堂共席相视莫逆以配享千古使景仰此天人不二之宗岂不为甚盛事哉因题日鼎新堂书其柱曰三目已皆空万古同堂更不许它人又曰自古叹生才战国乃尔鼎足同时不相见今朝共放毫光又曰谁云道并不行当世心传惟有自强我谓天犹未丧斯文仁者见之先觉。

　　薛旻曰方孩未尝欲于濠梁园中存此如白鹿洞祠濂溪渊明孔明何尝不寓深旨乎繇李长者华严合论充之曼殊普贤为佛两足罗汉菩萨先后专通真俗双化而觉在其中矣释迦牟尼佛译曰文仁觉觉杖人之苦心其谁知之。

　　天地无古今人心生治乱论(自径山请住祖堂时)

　　天地无古今人心生治乱其机神妙在能干旋其中所谓最神之机者即吾人身心性命也世人不知此机而归治乱于天运气数安知天运气数皆生于吾人之自心哉此惟佛祖能握性命之机使一切众生悟此安性命之法不为生死圣凡之所升沉圣贤能握身命之机使天下百姓知此安身命之道不为善恶是非之所迷乱世界赖有佛圣出生以治易乱能使人有安身立命之法人与世虽有变坏而安身立命之法决不可一日不明于世也如我佛出生之时满世界是邪魔外道毁害正法其阿阇世王与提婆达多等无一时一事不是杀害佛慧命者佛不但不厌恶且生大哀怜而多方救拔彼伎穷俩尽悉皆皈化同佛转大法轮为万古成佛度生之标格即我达磨祖师初到震旦斥相指心为诸家妒害乃至九年面壁六遭服毒终得断臂神光而传心法以至一花五叶开遍支那脚下儿孙踏杀天下迄于末世各自分门列户互相诋訾竟不能如从上佛祖挽回魔外以归正觉是岂真能得髓传命之儿孙哉即世间法今人动谓三代之上风俗淳朴人民易化我问汝古有尧生丹朱之子嚣讼傲慢有共工之臣象恭庸违世有洪水之灾人民厄于饥溺舜有顽亲傲弟日以见杀为事国有三苗逆命四凶之诛禹有水土之役过门不入焦劳勤苦鞠躬尽瘁汤武救生民于水火不辞征诛之名而受惭德之罪文王有羑里之囚而忍食子之痛周公有管蔡之乱流言之加孔子汲汲遑遑削迹伐木厄陈畏匡辙环天下至于出妻如丧家之狗孟子不得行其志辟杨墨禁邪说岂好辩哉不得已也如上诸大圣贤遭此父子兄弟夫妇人伦大变贼寇猾夏洪水滔天邪说横议矫乱陷溺今人有一于此则杀身亡家败国乱世无所不至矣如何能成此熙皞治平而端拱无为哉故谓尧不难以天下与舜最难是使嚣讼之子与九男二女事舜而不敢作乱争夺使此不肖之子能为人敬顺之臣是尧不谓之神尧可乎舜不难于摄尧之政与作九男二女之主而难于自处父子骨肉能使瞽叟底豫傲弟忸怩是舜不谓之孝舜智舜可乎推之禹汤文武周孔颜曾思孟无一不是行人难行处人难处化人难化治人难治者也故曰圣人人伦之至也能使如此人伦以至不言而信不动而变无为而成非以至诚尽己性命之道能如是乎由是观之世界治乱何尝有定惟知性命人处乱亦治不知性命人处治亦乱须知性命之机最神全在人能干旋则天地古今皆在我矣今人动辄怨恨世界恶人伦坏世界之恶又有恶于三代者乎人伦之坏又有坏于尧舜时乎惟尧舜诸圣处之则治惟尧舜治之所以谓之尧舜即如桀纣处祖父见成好天下不解享受将好世界弄作坏世界将好人伦弄作坏人伦不是汤武之来重为新命新民则天下复成洪荒人兽相食去也吾故曰使天下万世之君不敢为桀纣之君者汤武之力也使天下万世之臣不敢为僭逆之臣者夷齐之力也使天下万世之父子不敢为忤逆父子者尧舜之力也使天下万世之兄弟不敢为管蔡之兄弟者周公之力也使天下万世之夫妇不敢为不正之夫妇者孔曾之力也更有使天下万世之朋友不敢为原壤之朋友者亦以杖扣胫之力也吾佛祖之道至于五宗亦当有集大成者故吾作会祖规以追孔子集大成之意假如世法无孔子删诗书定礼乐正大易作春秋使天下万世三纲五常为圣帝明王传授心法则尧舜中道之正始与文武和道之正终皆不得致中和成位育为万古天人一贯之道矣大哉天下万世有不知孔子集大成之意而能为天下身心性命之治者未之有也有不知孔子之治而能知佛祖之道亦未之有也有不知佛祖之道而能会同世法出世法者断断乎未之有也。

　　泰伯丹朱合论

　　古人隐德有潜行密用非古今之所能测者不得一深心人阐发之则其人终被不白之名吾欲为泰伯丹朱作一合论可乎吴泰伯逃之荆蛮断发文身使不悉其隐亦可谓忘厥天伦自甘狂废者矣其谁以至德归之自孔子以三以天下让民无德而称许其为至德盖原其心有成父之志成其弟之子之贤使非身入无知之俗髡然自放则太王之意举之是废长也兼废贤也寝之是不能成季也兼不能成昌也身为人子奈何使吾父有未遂之里乎故佯狂自弃以示己无可立之德生平行事概乎未见所谓至德是耶非耶至唐之丹朱政可与周之泰伯相提而并论焉嚣讼自恣傲虐是作朋淫于家用殄厥世其谁以至孝归之杖人独谓不然孔子既可以泰伯为至德吾独不可以丹朱为至孝乎尧取丹之天下而与之舜人虽甚不肖岂不知有天下之利岂不知有应得天下与不应得天下之故而拱手而让之他人使丹朱即不称戈作乱少有忌舜受禅之意少示已有可立之才与夫可立之德尧虽注念有鳏亦无如之何矣历试诸艰之意见阻于子负神享民安之素望者终淹北面神尧之名何居焉使丹朱也始而非不肖则舜无得天下之理继而犹不肖则舜无得天下之热故宁与九男二女同心事舜转不肖之迹为敬顺之臣始终所为皆成父之志成父之名使与周泰伯相遇于九原亦当相视而迎笑矣以为不肖何其诬哉又何其微哉又不见武庚之与管蔡以殷之故而乱乎此可见丹朱之后万世无能及者也或有谓知人者智自知者明如大王既能知子季之贤与孙昌之圣可以大其后而不知泰伯之贤则其知亦有所未尽而大王与王季不又为泰伯所瞒过乎又尧之所以为神舜之所以为智自古称之矣岂独不知丹朱之能退藏于密乎若大王者隐衷未之发也使泰伯不引去大王肯自为废长哉所谓泰伯能深知父之意与知弟侄之贤故不陷之于不义以成父弟与侄之德而大先人之嗣此德之至即孝之至也为人子者孝孰有大于是乎即如尧也使不深知丹朱之能隐忍事人而让位于贤则尧必不举舜以成此揖让之事如舜不知丹朱之能甘心臣事于己则舜亦必不敢承受尧之大位此各自相知相肯故能成此唐虞之至治也然则丹朱之不肖于尧舜之为君则可而谓不肖于为子则不可也故武庚之与管蔡万万不如丹朱可知矣至如周公之智亦有不及于尧舜乎虽然此正周公之知能通其变也周公非不知武庚与管蔡也事不容己势如此行人只知以大义灭亲谁知正以大义成其亲乎周公以大义制天下万世故宁居其过而弗辞正使天下万世不敢以不义而自陷陷天下也此非周公之隐又何足成大事哉从上圣贤之隐几人能知之观过知仁真孔子深几之藏密乎五台弟子大续吴昌仍纪。

　　潜草曰田单可以有齐而不有郭子仪可以有唐而不有朱虚侯章可以有汉而不有皆隐让也惜不遇孔子称之史迁伯夷传中惜许由亦此意欤泰伯自文周来不显四百年后一布衣表之真青云哉杖人表丹朱之隐总以教万世之让而自造一青云耳然则庄子协唐许谓之让书可乎。

　　诗论

　　诗者志之所之也持也时也庄生曰灵台者有持而不知其所持而不可持者也关尹尝言道寓永言言志发其心苗其寓兴也深矣一阖一辟一正一变一直一曲一平一奇其音自谐其节自中殆以法持其不可持者以时而节宣其所之也乎雷风恒风雷益有形者坏而声气不坏其明征也风力最大随处善入以转人动静归风有转之者风教风俗以是称焉故曰风力声气寔传心光心不见心以寓而显故诗以风始是曰心声兴诗为礼乐之端自咏勺以至白首相见喻志冲口妙协未尝离也诗有六义寔是比兴赋三互而风转古今之轮焉诗有四可寔是哀乐之两端感于中而相生者也风写情景雅叙事理颂称功德用之乡国朝廷宗庙其概也约言之雅颂皆兴于风而比兴所以为赋三自兼六而三自互焉古今之轮转而不已就海洗海圣人因之四可者可以兴可以观可以群可以怨也是远近一多之贯也惟兴乃观惟观乃群惟群乃怨或谓怨则何以消之予曰勿忧也怨不得已而兴犹冬不得已而春也贞之起元也亢之于潜也言者无罪闻者以戒摅其郁结虽怨而不怨也通乎贞元亢潜之道而知之即怒怨而致中和矣四时行焉六龙乘焉诗还其诗吾何言哉皎然曰诗之为道居六经之先司众妙之门彻空王之奥但恐徒挥斧斤而无其质则伯牙所太息也憨公曰诗禅一也吾宗以之接机山川烟云草水飞跃感物造专不即不离而协在其中矣区区与王孟李杜磨戛声律而已乎然王孟李杜诸人谐音中节时宜正变适其天然亦未尝非思无邪之陶铸糠秕也。

　　虚舟子曰尼山以一言蔽之曰思无邪考亭曰夫诗何为而作也知一言之提转风力乎知一问而兴之随风申命乎书阳也诗阴也古圆也律方也书以表礼诗以入乐其律则春秋其变则易也法度开合吞吐性情辟如食蜜无中无边因其不得已而转之一澄一流一收一放节宣之道也。

　　陈丹里曰孔子教学诗而及鸟兽草木其寓深矣蝶庵曰诗祖伏戏之立象代戏祖鸟兽草木夫寓物而不敢正言臣子之谊也后来以奇闻僻事捧砚捉刀是又下古之鸟兽草水也别峰相见即边是中谁知吾师之寓一切以随风转风也乎。

　　正命堕论

　　孔子曰五十而知天命又曰五十以学易可以无大过矣又曰人之过也各于其党观过斯知仁矣又曰丘也幸苟有过人必知之秪如天命与易有何别一曰知命一曰学易一曰无大过一曰观过知仁一曰有过人必知之此意安在杖人曰五十以学过可以无大易矣人之过而堕也各于其党类也观过而堕斯知易中之仁矣孔子曰易有太极是生两仪杖人曰太极有易乃生两仪易不极则不仁极不易则不生君子唯能易则无所不用其极唯能仁则无所不用其易唯易则能习坎维心亨行有尚坎者陷也唯习则能陷虽过于灭顶之凶能无咎也过则能堕堕则能险险则能与人造命能与人造命则无不仁仁则无类而不极极则无命而不天天则无不大过于人唯过于人则能不取正命之食不执本分之真惟不执取故能三堕纵横如圆伊三点矣尊贵堕为法身言随堕为应身言类堕为化身言三即一一即三不即不离非同非异故能兼带正偏天然妙协随分而昧任之则碍故曰类之不齐混之不得夫宗贵乎超而乃曰堕有疑者乎孔子时乘用中而发挥旁通无可无不可而集为四可超耶堕耶宗应无所住而去亦无变易大易不易周流六虚一切历过而一毫不动苟非学过而反复自反孰能无所不用其极穷尽而至又安知向上无上之造命也哉余尝曰学易乃知真宗而超宗乃能用易。

　　环中堂曰易以大过收坎离以小过收既未济大过送死小过行事有疑此而研极者乎人非贤智之过不能拔萃穷上反下乃享其中不然子莫耳世群祝庸庸为厚福而安圈栏为淳谨何以服贤智之志又何以化贤智之我乎不超不足以为拔而不堕不可以安常两折三番教亦多术岂得已哉徒胶常格不能尽变变至则乱苟非精一神明而知其故者退而与民泯于日用又孰明公因之贯反因而因二所以致一乎亲逢生死大过之关故如两扇门开还其本然历过一切小过之事故时措之宜因物付物皆不起一念也别传以专门激炼而展演出格偶然宁可以鄙猥短贩而自夸不超不堕也乎智曰息喘杖门益知渊源不二自非彻底掀翻穷过一回又安知其堂窔而时享此一事寔哉愚荡胶荒均难语此。

　　小子弘智谨记
嘉兴大藏经　天界觉浪盛禅师全录


　　天界觉浪盛禅师全录卷之二十

　　门人　大成　大奇　大然　大宁　较

　　论

　　各安生理论

　　高皇圣训略曰各安生理毋作非为只此二语如揭日月行于太空普天之下三教九流万国人民无不照被而教诫之虽传与天地终穷亦无弊也何以知其然哉洪荒之世神圣未生虽有人物滋茂而品类未分身世无制不免有人物互相啖食之混乱及至圣人迭作万类区分三教乃兴九流斯备使民各安生理勤俭自足而不作非为矣夫三教九流岂彼人民之生成哉是皆圣人各因其材而教授之使其勤俭自劝各有所收则天地无弃物而天下无弃人也后世人事多乱而不治者亦以圣人务本之教戒未严遂有无救无归之徒作非为以致世人之不得安生理也使圣人务本之教戒能严则天下之人士为儒者皆能调制礼乐刑政则世无不治矣道者皆能存养精神意气则身无不寿矣释者皆能明悟生死性命则心无不真矣如三教之大纲既举则九流之众目自彰故为农者皆能苦力耕种五谷则食无不足矣工者皆能精勤营作器使则用无不利矣商者皆能交易出入货物则资无不给矣医者皆能燮理方脉药病则生无不卫矣卜者皆能洞究卦兆吉凶则几无不见矣相者皆能明辨骨气贵贱则分无不定矣算者皆能推详造化穷通则命无不安矣历者皆能仰观星象变迁则天无不敬矣舆者皆能俯察形势聚散则地无不顺矣知是三教九流之道无非为天下务本安生之术若以事实核之只有士农工商四者可以通摄三九之术盖士之一类足以通儒释道医卜相算历舆之术而不可代农工商三民之业何则理术乃通虚之妙事业乃执实之精虚通则三教九流可以互收执实则士农工商当以自治所以古圣立士农工商为四民者是皆以务实之事而虚通三教九流之术也故予以为立天下之事当以四民为王通天下之道当以三九为经是则天下之农当倍于工则天下之食足工当倍于商则天下之用利商当倍于士则天下之资给而士又当倍于释道及医卜相算历舆则足以收摄其诸术矣试以近世天下民户推之食粟穿衣需器资货而惰奢者尝有七八其为士农工商而勤俭事业者尝无二三孰能使二三之实事以充足天下七八之虚用而不困乏争乱也哉礼义生于富足富足生于勤俭天下本弱支系而致败乱者正以圣人勤俭务本之教戒未严使天下人民惰奢趋末之所致也使天下人民各各自严圣人勤俭务本之教以安生理则自然各正性命保合太和矣繇此言之则立天下之事莫过于四民治天下之道莫过于儒释范围天地而不过曲成万物而不遗教虽名三实以世出世法回互内外而收摄之圣祖御制文集亦尝以老庄之学为儒术第三教之名已久不可废故特以玄学养生以成其教至于推重释教阴翼王度之不逮密辅至治之无为以罪福因果而警醒其诸术以生死性命而开悟其通儒其补于圣帝明王之道岂鲜哉是则儒教能悟心性又足以统摄释道之教而儒类当倍于释释类当倍于道类势固然也其道甚大百物不废而本末知所先后条理自有始终嵞山圣人首举各安生理一句正是彻生死无始终而一贯者乎今谨捐出县之中天更当编次崇儒崇释崇道三集振其三纲士首三民挈其四纪历算医卜相表形家收其六目端本条达邪说不能矫乱则中和易简精一勤俭尽在其中矣。

　　士为治本论

　　古立四民以类天下而士独统天下之治农工商实所摄焉盖士为出治之本使农知所以耕工知所以制商知所以货百姓知所以能各安厥止守人伦而有常通物理而有变群居方而不乱杂处分而不违生有养而终年死有归而顺命世界赖而不坏道法因而得传更于生死知所以悟圣凡知所以超是皆士之能治也夫士也者圣贤之通称也三教九流能以道术主辅治化者皆名为士所谓儒士学士道士高士禅士大士无上士皆足以互相为治也使农工商等能通道术又何莫非士哉但士独以出治属之耳是故古今之治独统于士古今之乱亦责于士而农工商不与焉夫农工商等之能各安生理不作非为者非彼自能也治之教之化之者士也治赖于教教神于化故王者劝农来工通商而先教士凡治教化之理皆士主之士之责盖其重哉农工商等得以自食其力实各得食士之功也士得以自食其功实全得食民之力也士非民不得食其功民非士不得食其力今日之士果能出治于民而食其功乎果能不乱其民而食其力乎呜呼谁知今日之士全食先圣先贤出治之功全食穷民苦民出死之力也使今日无继治之功则先圣先贤亦无功可食而穷民苦民亦无力可食矣安能继遗功于后子孙世世享之继遗力于后百姓世世食之乎士之所以为士可一日虚食此名哉名无实不成不成之名谁能久保若欲久保此名必须真实出治以扶天下之危以安天下之生以成天下之业以固天下之本则天下万世皆食士之功也若更坐使乱臣贼子窃士治之威福敲天下之骨髓害天下之性命坏圣贤之治法灭国家之本元当此之际不出真方而救危亡尚可自谓能为士哉自生民以来未闻有无功食力而能自全于天地间也士乎士乎真今日赤子之父母乎真今日大旱之甘霖乎真今日饥寒之衣食乎真今日刀兵之放赦乎真今日苦海之慈航乎真今日火宅之宝车乎予上不能预出治之贤圣下不能预食力之农商深愧乎不能为士也敢以士自勉并勖同人凡主世法出世法者各当竭力尽忠辅治始不负食此国王之水土也。

　　法为国本论

　　开辟之初先圣与生民立法渐次皆从根本而成惟虑其不备不均必使人伦物理有常条衣食作息有受用生老病死有调度身心性命有依归除此之外不敢添设恐因养生反害生也及其法之备也或因法而生弊圣人又出而立救弊之法去其先圣本法外之甚者奢者泰者救其本法中之变者失者坏者自后圣救弊之法一出而后人又于救弊之法而生弊焉或执救法为本法而舍本法为末法或于救法而生弊复于弊法而生弊而本法救法弊法交相混乱无所拣择天下颠倒无所适从矣治心治身治世是三大本法也其法最易最简人能反己求之有何难哉饮食充饥耳食中生出浮巧百端穷其财力乱也衣服御寒耳衣中生出浮巧百端穷其财力乱也房舍庇身耳房中生出浮巧百端穷其财力乱也夫以身外一法尚生百端而乱天下之性又况三教九流外更有异邪妖怪游手偷心坏国家务本安生之法穷汗血夺性命而不互相为乱哉今欲追先王易简之大治者莫先于明三教九流务本之正法而去其本法外之甚者奢者泰者则后圣救弊之法亦可以去而救法上所生之弊亦无从而借影也本法者系生民世界之性命也圣人未有不死世界未有不坏独此三教圣人之本法与九流之本法决不可一日坏于世间也此法一坏则天地无定位人物无安生古今无统纪矣是故儒氏之法在世可治也老氏之法在身可治也佛氏之法在心可治也士人之法在教可治也农夫之法在食可治也工匠之法在器可治也商贾之法在货可治也医药之法在病可治也堪与之法在居可治也星学之法在命可治也卜筮之法在数可治也风鉴之法在相可治也帝王师相之法在则古今三教之道化天下万民之身命皆可得而治也夫天下者天下人共成之天下也非一人独成之天下也惟能以天下人共成天下为天下者乃为独成天下所共成之天下第一人也天下一法不在则天下人人分上坏去一事矣试观天下人人分上何事可坏世法可坏乎身法可坏乎心法可坏乎教法可坏乎衣食可坏乎器用可坏乎货财可坏乎乃至医药造化吉凶趋避气数之法可坏乎或小法不在因而坏大事有之未有大法不在而小事能保其不弊也是故君师为大纲教养为治本衣食足而四维张礼乐行而刑罚措大同小康亦在其人举之耳举之必知天人性命之故而发一体均平之愿安得此中正之法以使富贵者不欺凌贫贱不剥削贫贱不劫夺贫贱不激乱贫贱不受害于贫贱又安得此广大之法以使富贵者怜爱贫贱谦敬贫贱赈济贫贱教育贫贱化之而忘其贫贱共相赞成胞与以致天下之至治哉富贵贫贱元无定相言之似粗而行之甚细自古圣贤豪杰初陷于贫贱不得明其志而汲汲遑遑求行道于君侯宰辅之门亦似为富贵谋也求其在我素位自得因民好恶扬遏裁成非固达者孰能知之不然贵为天子富有四海居万乘之尊无道法而徒拥虚器则天下危如累卵幻如朝露又何足以恃哉惟能以圣人中正广大之经法而求天下圣贤豪杰领之与天下富贵贫贱务本安生各正性命则万世无弊之道也管仲日各用所长使民不争苏轼曰材辩勇力齐之以学谭峭曰大人之几鬼神莫窥忍俊哝哝亦不得已圣人始终条理就事言事而已初不露也君以统臣而化及于民师以化民而并以化君上古君兼师统后来师潜君德可曰民使由而我亦不致知乎知其故而基命宥密藏于同患矣神深于几但请学易。

　　道治宗旨论

　　道贵中和治贵易简勤俭安生精一传心不息法天主静法地善用在人此千圣不易之宗旨也易简知险阻险阻皆易简谁信之乎自反最易简因物则而用物最易简征昼夜呼吸而知死生之故最易简征宇宙统类而知身心之故最易简谁信之乎故必以大畏知本戒惧见独学问格通薪火鼓舞而后知好学致道享其中和非以苟且为易简也博我以勤勤法春夏约我以俭俭法秋冬谁信之乎穷尽惟精定静惟一精义入神参两贞一谁信之乎真心细心知泯于事非以俗累为勤护悭为俭也史迁称孔子传疑为慎断自唐虞而至文武以立人极尊为明证其所以建天地合外内贯古今而集大成则衡宇纵宙身心性命本自弥纶者也惟天生民有欲无主则乱故观会通以行典礼制数度以议德行三立四教伦伦物物此其藏天下于天下泯知能于当务者也知乃能行知即是行同别何如神不可知日用不知同别何如知之为知之不知为不知是知也又况知而无知知本无知知即无知岂齿舌所能及乎默识而已既然不知在与知中吾言其可知者而已孔子栖栖辙环知道不行于当世故老以志事托之斯文曾子曰夫子之道始于诗书终于礼乐诗以情兴性书以事立政礼以表其中乐以和其节春秋以律行其忠恕易则统御而无后先大学中庸传为礼经之心孟子七篇称为得易之用经正纲举时即乘权信得及乎噫今日之五经非昔日之五经也遭秦火之焚传漆壁之漏兼以编集差错儳言谬讹又为传注所昧晦师说所紊乱学者又无精心参讨又无正眼拣择遂使此学陷于曲学陋见卒至不明不行呜呼安得有仲尼再生于世重为删定而集其大成哉而孔孟之后无超孔孟者万万无能重为删定而集孔孟之大成也虽然莫谓今人无制作古人制作目何来人能求诸自心天然之法则自我作祖中和易简皆备于我矣人既知尧舜之后乃有孔子又安知孔子之后不更有其人哉所谓舜何人也予何人也有为者亦若是则学道者不可自画而谓后起更无有孔孟也予不敏深有望于后起而续此宗旨者。

　　生死重超论

　　世人只知重生不知重死即知重生死未必知超生死孔子云未知生焉知死生固死之本也生岂易知哉又云朝闻道夕死可矣此道非了生死之道何一闻之便可死乎庄子所谓善乎生者即所以善乎死也然则庄子知生死之贯处否大觉氏日知生之来处则知死之去处知生本无生可生则知死本无死可死此超然悟心之道也其孰能深知之世人知生可重未必知生之所以既不能重且将害之知生之所以则老之所以病之所以死之所以无不知之也如不知生之所以则不知养生又安知养老养病与尽死之道乎老病难于着力死不可着力所可着力者独于生为易耳生能着力则老也病也死也不期得力而自得力也得力云者犹是幻妄相中作得主云耳真达本心无生之道又何着力与得力云乎生时可着力者只在一念旋机便足超生死圣凡之幻相其次于立命安身之事有如种植之法得好种子好地土好时节好溉灌则异日生芽抽枝开花结果不卜可知也死时着不得力者如睡梦中行事与所遇境界皆不能作主为业力转也所能作主者皆是惺寤时旋机行事与所遇境界能繇自己也惺时作得主则梦中自得力少时作得主则老时自得力好时作得主则病时自得力生时作得主则死时自得力学时着得力用时自得力参时着得力悟时自得力行时着得力证时自得力闲时着得力忙时自得力病时着得力死时自得力此必然之理非强致也儒者以世善生亦可善老病死而不暴弃此身命也道者以身善生正能善老病死而不损坏此精神也佛者以心善生独超于老病死而能圆净此灵性也世人信儒则能以生行世信道则能以生度身信佛则能以生悟心舍儒者是舍生于世也斥道者是斥生于身也辟佛者是辟生于心也人生天地自不容生于世不保生于身不超生于心是真自暴自弃也虽三教大圣如此谆谆善诱切切为人争奈其自舍自斥自辟其心身世哉自古伏羲神农黄帝尧舜禹汤文武周孔递代致中和之道制易简之治无非与人善其生老病死此四大事而已至于分其人伦别其种类定其方隅辨其贵贱与制饮食衣服宫室医药生有教老有养病有治死有归尊其尊亲其亲仁其民爱其物参天地之全功赞化育之能事无不尽礼尽敬尽人尽天也是故圣人之道独重在生所谓天地之大德曰生而生生不息曰命不重此生则天地人物之性命于斯绝矣苟能克此生生之机在心养此一念生机自无妄想之乱也在身养此四大生机自无夭折之乱也在家养此骨肉生机自无悖逆之乱也在国养此胞与生机自无争夺之乱也在天下养此神化生机自无败坏之乱也是故王者兴必先诚身明善而后家齐国治以教养天下之生以恩养天下之老以德养天下之病以泽慰天下之死所谓视民如伤问民疾苦仁沾枯骨化及昆虫此文王善养天下生老病死之德之纯者也今欲王天下者可不师古圣养生之道哉虽然人之有生也久矣几能尽生生之理以超天下万世生死之道而圆净灵性之妙者苟不深参大觉氏了悟生死圆证真心之旨恐终未有超生死之大道也予见世人徒知重生不知孔老与佛之所以超生重生之旨适足为穷生害生之事又安知有即身世而超生死即生死而超性命之大道乎故予特地拈出以示天下后世必有真能以性命为重者相与使此正法不断绝也。

　　圣主当兴世出世法论

　　或曰帝王宰辅崇尚佛教史多不取或有疑似于世儒者多作意分别之以彼不纯法王道而以荒唐不稽者诬世惑民吾师何独不惧异端之辟乃挺然以佛教会圣道而主其说乎虽可使后世有法王真子能令正法常住又安能使后世儒者翻然点笔称为世出世法之功臣乎曰此盖世人见道有浅深耳予孩提时全不知有天地人事但听吾亲所呼我亦呼之长而见人之贪竞货财名色见人之赞毁古今见人求之有得失而生荣辱我亦以为固然何故盖据日用者指实而名之至有自不曾深造而亲证之者如说古人之心与神人之境不免随人言语浅深而托之想像矣以故求圣贤之典坟始知人伦物理之亲疏而人复有智愚贤不肖之太过不及赖有圣人作之君师教以节情率性之道安身处世之方礼乐刑政以为劝惩平治予于是有思齐圣贤之志焉不意俄遭疾病生死之苦虽亦知寿夭不二安时委命之理奈何惊扰吾人之灵心妙性岂可冒昧于生死去来而不自知其主宰乎再求于书而不得其旨趣求之世儒益不知其根繇转见痛切如丧考妣亡子无依乃闻佛法使人自参一念未生前谁是我本来心性自是日夕自参自疑俄而有感悟焉始知生死皆妄想颠倒所使而常住真性古今曾不昧灭乃少自慰然犹未达天地人物善恶凡圣之差别遂入空门誓死掩关寻求佛祖教典及诸知识反而参之以至疑疑而参之以至悟始于凡圣根因淆讹宗旨一一穿彻乃有大安乐处然又自念幸得人身生此中国初遇圣贤之教又获佛祖之缘此君亲佛祖之恩又将何以报焉乃思古圣皆谓若不传法利生无有报恩德者于是昼夜自思古人云达道容易信道难信道容易参道难参道容易悟道难悟道容易行道难行道容易使世人同信同参同悟同行同证为难中至难也故吾佛雪山悟曰奇哉一切众生皆具如来智慧德相但以妄想执着而不证得我今既得此道当以种种智慧善巧方便譬喻言辞开示一切众生解其妄想执着使同证同得也吾受大法之恩敢自负哉亦当如佛于此堪忍世界说此难信之法行此难行之事虽虚空界尽终不敢自委矣是故从世间易见者而思之日上古之人远矣人不能知太极之理微矣人不能知外国异域渺矣人不能知生死幽明幻矣人不能知吾乃俯仰此身于日用伦常物理之间细而推之上古之人如今人也太极之理如今理也外国异域如今世也生死幽明如今身也何以知其然哉洪荒忽辟古圣人仰观天之有文俯察地之有理中审人之有伦本如是也为耒耜教耕种以免茹毛饮血与禽兽争制药饵以疗治疾病使人保身延命列廛交易以通百姓之用修德教以抚万民习干戈以征不享立五官以叙五事占五星以推五行作算数定律吕作冕裳定章服制陶木以利器用通水陆以造舟车规天条地画野分州顺天地山川之经达生死存亡之故我则亲见古羲轩诸圣矣至于读易诗书礼春秋诸书而见内圣外王之大经法如天地之无不覆载如日月之代明如四时之错行如鬼神之诚不可掩我则又于此亲见尧舜禹汤文武周孔颜曾思孟诸大圣贤也夫如是则我亦尝试求圣贤坟典始能于此世界人伦物理礼乐刑政种种制度之中而得亲见上古之神圣焉故吾曰是亦在人见道之有浅深耳盖天之职秪能悬象其日月星辰也地之职秪能载象其海岳山川也山之职秪能容草木禽兽也水之职秪能涵鱼龙珍宝也若夫圣贤之职则能明天地之理通万物之情安人民之身制伦常之教而已至于穷天地阴阳之所繇生究万物性情之所自出明身心性命之所以然悟生死圣凡之所以异虽推之于盘古三皇之前荒唐不可稽也推之于尧舜周孔之后隐密无能测也使荒唐而可稽则世人不毁佛氏之微妙矣隐密而能测则世人不毁佛氏为邪异矣今世人之毁佛法为荒唐邪异者亦犹愚夫愚妇不知神圣创制之密而指盘古有巢燧人伏羲神农轩辕与夫尧舜禹汤文武周孔等之为荒唐邪异不可稽何以异哉或曰先圣既能知立人安生之法何不知立人出死之法而独留与西域佛氏言之何也是非此方先圣一人之所能为也即三皇五帝三王之制作亦渐因时而制宜耳孰能以一时即尽备其制作哉如天地之大不能一时成熟万物亦必春生夏长秋收冬藏历八节二十四气以成周岁之运也故就治世之道言之盘古以来其荒唐有不可稽孔子亦但祖述尧舜宪章文武则制治之道于周始备其前此者疑则缺之已耳孔子删诗书定礼乐述大易作春秋始终条理以集大成质鬼神而无疑俟百世而不惑虽法旧章而实创自神智后世虽有作者孰能过哉然此设教亦不过人世已成后之道也至于天地人物未成之先天地人物已坏之后及人父母未生前性命投胎之因繇与人四大败坏后圣凡生死之报应非佛神明又谁提之或曰然则盘古三皇与尧舜周孔犹未尽生死之道欤曰非此之谓也姑以治世而断之耳然此神圣皆超悟生死性命之人特以大权示现安身世而治天下故未遑以出生死之道教世间也曰然则先圣何不早开此超生死之道以示后世乎曰有之但今人心粗未尝穷彻其精微耳易传曰原始反终故知生死之说精气为物游魂为变故知鬼神之情状论语曰朝闻道夕死可矣皆密示其概此方之外存而弗论未尽阐其旨也况彼神圣出世不能顿立教化至于周末而春秋之法伦常之道尚未尽行若非我佛弟子不辞跋涉以生死性命之道传至震旦以惊觉之则此震旦之人又安知有超生死显性命之道哉或曰诚如所言使彼西方佛教不来岂我中国之人皆沉迷生死不复为人世乎曰非此之谓也吾佛示现于中天竺国其教化流布已充塞于三千大千世界视我震旦如京师视闽越之乡邑也我之以震旦为中国而视四夷则如吾闽越之视小聚落耳我震旦人不审国之大小乃以东视为西即将中天竺国为西域乃夷狄胡人岂不谬哉若是则我闽越视京师已在西北亦可指京师为边外乎又以吾震旦自有尧舜周孔之道足以安身处世矣何复用佛氏超生死显性命之教为扰乱哉是则有巢氏燧人氏之民乃曰我此世界自盘古浑沌开辟以来茹毛饮血以皮蔽身与禽兽相狎木石为群亦足以终天年度岁月矣何复用伏羲神农黄帝尧舜之徒以道德仁义而撄人心以创制造作而乱世界哉所谓乱天之经悖地之理害人之事皆此道德仁义之徒也自盘古至有巢燧人之世不知经几何年不见虚空坠地春夏倒行何用此乱人之徒哉我等当相与斥之逐之而后相安于无事为快也诚果如是则今日世界犹然与禽兽为群矣何复见三代之礼乐乎诚不如是则尧舜周孔以安身处世之法而治天下之后又何求而得此佛氏之超生死显性命之法完全此身心性命以成其世法出世法哉井蛙不可以语东海诚何怪焉或曰佛教以三千大千世界为教化之地彼诸弟子何必拘拘欲以此教垂念吾此方乎予笑曰是何言与夫佛以大觉慈尊见大千世界众生同一体性有一众生陷溺其性命于生死犹自己陷溺于生死也不见禹稷之圣人乎见百姓之溺于洪水也如己溺之见百姓之饥于无食也如己饥之故不辞焦心劳力为疏浚九州而教种五谷初非有求于世人知之德之而后为也又不见唐尧之民击壤而歌曰日出而作日入而息凿井而饮耕田而食帝力何有于我哉我佛氏弟子不辞劳苦重译来贡盖欲使此出世之教行于震旦以开悟其人心耳或曰如此异域之人知他真是佛国来否或托辞为佛而文其说取此方之名声利养以度活也岂必真有是奇特之事乎曰彼异域人既能不辞劳苦又能具此聪明驾其说以超出此方粤古神圣之文字义理使此方人攻之不破摧之不折辨之不及思之不到又能使此方绝大聪明者心服而神往极大凶暴者心畏而情枯则彼奇特移来阐扬尧舜周孔致治之教不亦能取将相公卿之爵位乎又何苦自捐其妻子之情欲舍其财货之富贵所食者不过谷粟菜果而非有肴馔珍馐之美味所披者不过缁衣坏色而非有锦绣罗绮之丽身或居千峰绝壑木食草衣或居城市都甸托钵乞食无敕赐印剑生杀之权又无官爵品位尊卑之职于心则恬淡无为于身则孤洁无欲如此名声利养何求不有乃区区入东土以大法济人而反受此方之诋毁哉或曰吾东土人正以佛氏之入我东土不耕而食不织而衣建宫殿之庄严如朝廷奉佛法之尊贵如敕旨敬僧徒之仪轨如官府所有经律论禅之教门各自标榜而行化至于糜费国家钱粮混同天下士类专以教人绝夫妇父子之恩爱背君臣朋友之礼义是为可辟可斥以清天下之至治也曰此盖未之思耳夫佛之教以离欲清净教化众生使彼开示悟入身心性命之根源不致认色身幻世之名利恩爱以自堕其灵心妙性于生死业累也使佛不以神道设教建清净宫殿奉微妙佛法敬梵行僧伽以戒定慧而化贪瞋痴以正法眼而存真慧命则安能渐使世人断杀盗淫妄嫉妒争夺之事又安能渐使世人悟超越生死契证心性之道哉正以世人不知大道之源而利天下国家辄以糜费国家钱粮与混同天下士类为辟也况今圣帝明王神道设教而治天下使万物各安身命即今僧徒在此国中皆此国中之人民也一人不安于衣食教化则是帝王不安此一人也况此人能以道法自安性命复以道法而助安天下人民其衣食于天下人民亦未为过也如天下人民岂人人皆衣食其自力乎。士农工商九流百技。皆交相食养于天下。如朝廷官府之满天下也。皆衣食于教化治政文章礼乐之类。而工商技艺。则各衣食于天下。是岂尽天下皆耕织之徒哉。即我僧于此国中。较人民之类盖千中之一。而衣食于道法教化者。亦千中之一。其自食力于耕作工用者不少。如天下名山大岳。世人有妻子亲属与功名恩爱所系。而不能到者。则僧开辟之。创制之。使彼寇盗不仁之人。不敢据占其地。居其国。则化其国。居其乡。则化其乡。居旷野。则化其旷野。居边方。则化其边方。遇功名富贵者与言因果以悟之。遇恩爱利欲者。与言生死以悟之。遇盗贼不仁者与言善恶报应以悟之。遇孤苦贫穷者。与言三世罪福以悟之。故凡所遇。如观音大士应以帝王宰官长者居士妇女等。皆为说法以悟之。如此道化。不受朝庭爵禄。不有官守民责。而能到处与人民为善。其阴翼王化之不逮。密助至治之无为。虽与言尧舜周孔之礼乐。未必如此教化之易入人心。易救风俗也百氏九流。孰有道化。如佛教之大小偏圆粗细俱化。之妙密哉。即使天下受爵位之官。膺敕命之寄者。镇守天下名山大川。以制旷野边方。靡费国家俸禄粮饷之输运。未必有此道术之能与天下百姓。两相忘于治化也。佛氏何负于朝廷。何负于百姓。而欲辟之除之为快哉。况佛教以性命之法教人。且使人于世不敢造业以乱世间。勤修善事以助王化。以至超生死出苦输。而人不知此莫大之恩。有过于天地君亲师也。天地以一气而养人民。父母以生育而养人民。君师以教化而养人民。此不过养此色身。居此幻世也。孰有如佛大慈大悲。能以出生死苦轮之道。教化人民。即色身而证法身之慧命。即幻世而证法界之庄严哉。或曰汉晋以来。如元魏孝文之修斋听讲。石勒之于佛图澄。符坚之于沙门道安。姚兴之于鸠摩罗什。梁武之奉佛饿台城。而皆国祚不永。身家灭亡。何佛法之有灵哉。曰数君者。皆于篡弑之后。畏杀戮之罪。而信佛。原未能尽信佛法之教化也。使早信佛。则自无暴虐篡弑之事。以取人之国为己有矣。若不由仁义行。而但以奉佛即保国祚。则佛亦为佞人矣。按三代之后。国祚之长。莫如汉唐宋。佛教初兴于汉明帝。再盛于唐太宗。又盛于宋太宗。如数君奉佛最笃。何独不归功于佛。乃以乱世之君而责诸僧乎。盖自古君臣有天下以来。谁不习知尧舜之道而尧舜之道。亦未能尽使君臣人人成唐虞之治也。即黄帝之神。不能化蚩尤而不战。尧舜之圣。不能化四凶而不诛。伊尹终吉。不能化桀而事汤。微比箕子。不能化纣而去国。文武周公。不能化管蔡。天生仲尼为万世师栖栖辙环至无所容。孟氏浩然克塞老作七篇。皆不能行道于当世。由此观之。可谓诸帝王圣贤有不足以化人行道者。则亦辟而除之。如秦始皇尽一坑乎。殊不知神圣之道。其教化微密。而成就世人者。人不自知之。谓帝力于我何有也。岂真帝力之无加于民乎。或曰如佛法之大。人固有所不见。争奈如古来亦有不法之僧。及杀盗淫秽。身居梵刹。心在利名口诵佛经。心行垢浊。乃至悭贪嫉妒。贡高我慢。不知因果罪福。此等不轨。安得使世人见之不生瞋恨。欲除灭之。曰诚可恨矣。固不可以责佛教也。此或读书不成。学武不就。工商不利。技艺不售。或犯王法而无所逃。或败人伦而无所倚。或官法为之漏网。或家教为之堕纲。以致此败坏之人窃入法门。混为僧侣。包藏祸心。仍纵恶业。不亲知识不近高明。以故于戒律不能约束。于禅慧不知归依。遂为肆无忌惮之行。所谓贼人假我衣服。破我律仪。而坏我法门也。此岂天竺国来者哉。是亦王正家法所不及教化。而逋逃以坏我教门也。使有如我佛弃金轮王位。及我诸祖。见世道之虚幻。悟生死之无尝。舍功名恩爱而入空门。慕性命智慧而归觉道者。宁有如此可瞋恨可除灭之贼人乎。或曰既有如此贼人。入此法门。何不以微妙方便摄化此种类乎。曰然。须知佛教慈悲。于此等人未常不摄化也。盖彼虽假托为僧。实不曾入真知识门中。受其摄化。即或有之。终难容彼非类。彼自相容纳自成其非类也。岂真与法门有薰染哉。即历代圣世亦不能全无此人。但教化之纲纪不坏。虽间有不作法者亦不足尽责于教化也。如朝庭官府之治化大权不移。即少有不法置之刑宪。则亦惩恶劝善之道岂圣王之世全无刑罚。若是则圣王不制兵刑但制礼乐矣。盖明刑正以弼教。即吾佛戒律之严。罪责之重。亦所以弼教化也。不然。赏善罚恶之教废矣。天地有日月风云。不能无雷霆霜雪。又况于人乎。圣人作春秋之大义。正以明赏罚而行上天之正道也。今有圣天子。以天下为一家。以万民为一体。为当以三教治化之纲宗。九流百技为治化之纲目。使三教圣人之法。相与摄授。九流百技之事。相与维持。即于佛道之教。正者崇之尚之。异者辟之除之。如朝廷之官府有升降黜陟之法。举贤退不肖则教化行风俗美矣。能使佛教亦如官府之敕命职掌。使有道德者主其经。律。论。禅。净土。止观。功行等教以禁制之。则不法者法。不轨者轨。又何有乱法乱僧以坏王化哉。如有圣主贤臣。能相与主持佛教。如主儒教。并行于世。则互相为理。岂不大翼王化为至治哉。或曰此议甚善。予窃有疑焉。使圣君贤臣。专立佛法。将使天下人尽趣为僧而废人伦乎。予笑曰。吾佛氏之教非欲尽使人削发为僧。而弃人伦之道也。经云应以佛菩萨身得度者。即现佛菩萨身而为说法。乃至应现长老身居士身。比丘身优婆塞夷身阿修罗人非人等身而为说法。如华严善财童子。参五十三善知识。皆各类中人。曾无数人是僧也。即佛菩萨缘觉声闻之称者。非尽削发之僧也。佛者觉也。如此方称圣人也。菩萨者觉有情也。如此方称大贤也。缘觉声闻者。二乘小果也。如此方称君子贤人也。况僧者众也。亦非以削发为僧。但此方僧与俗异。故以此削发者称为僧耳。以法义而论。僧乃梵行清白为名。非特圆顶方袍也。即佛法入东土。悟入此法者。亦多帝王宰官居士。岂人尽欲削发为僧。然后始可入佛道乎。毗卢佛皆有发有冠。而菩萨位中。各各皆有宝冠缨络。何尝有僧俗哉。使世主能尊重佛法而行之。则世间。出世间。原不相隔碍。又况学佛之心。独宽于顺俗。出家之行尤凛于禁僧。先必绝欲枯情不食众生之肉。不行杀盗淫妄之事。今世间人孰能尽驱之。不爱功名利禄。舍其恩爱欲乐。而尽为僧哉。放心放心。不必如此过虑也。或曰成佛之道。贵证一心正觉。原不分僧俗也。何从上佛祖。必以出家而成正果。如释迦文佛。先自舍父母妻子王位国城于雪山修苦行而悟道。此非独以出家教后世乎。曰此正所谓并行不悖也。使天下皆以名利恩爱幻妄身世为实证。则天下古今。无一人能舍妄想执着矣。惟佛能舍世间伦常恩爱之执着。则世间人。始知妄想执着为生死结缚。必须于伦常恩爱。而不执伦常恩爱。始得心寓根身器界中。而不为根身器界之所迷昧也。不见尧之荡荡。民无能名舜禹之有而不与乎。正所谓外其身而身存。不有天下而能治天下者也。如世间人好财者。不可临财。好色者不可亲色。好气者不可平气。好酒者不可监酒。然则有势利恩爱而结心者。孰能即势利恩爱而超然不执着哉。故必如佛祖能舍势利恩爱以证自心性。始可复于势利恩爱中。示现以度人也。如观世音初于闻中入流忘所寂灭现前。而后　地一声。绝后重苏。忽然超越世出世间获二种殊胜。上合诸佛同一慈力。下合众生同一悲仰。所以能随应一切身。而为说法夫能天能人者。岂天人之所能哉。惟非天非人乃能天能人。是则观自在。照见五蕴皆空。所以不自有其身乃能普见一切色身也。世人不达五蕴本空以为皆学佛则无人伦。岂悟超宗过关者。止有一寔乎。析言人伦恩爱。乃色受二蕴所摄。色受蕴破则四恶道与人天二道之分段生死。皆了不可得又安知有超出胎卵湿化等十二类身如二乘菩萨。有戒身定身慧身愿身意生身自觉圣智身不属诸情识报应哉。悟本空而发大愿。乃可语耳。土虫不知水鱼。水鱼不知空鸟。空鸟不知山兽。山兽不知人民。人民中有贫贱不知富贵。愚痴不知聪慧。地狱不知天堂。边方不知中国。村邑不知京都。凡夫不知圣人。处世不知出世。色相不知法身。小乘不知大乘。何故。各自陷于心境所差分矣。何可互相责备。求其逆几顺理费隐弥纶。皆如通儒大圣之妙尽此旨哉。使予当年不亲参此出世法透过向上宗旨。不特与世法人难言。即于出世法中人。与言向上事。亦犹与梦人说觉也。何能使直下即顿悟哉。入我宗门。更须知有尊贵一路自别。何况于世人乎。故吾特举从来神圣道治而发其终始本末。盖于先天不违。后天奉时之中。拈出向上一路。千圣不传之密。以待顶门具眼者。神而明之。天下幸甚。法门幸甚。

　　三教会同论

　　或问师欲会同三教。有是说乎。曰三教之道原本自同。予何人敢会之哉。昔之为万世师者。集群圣之大成。惟周孔子。今之为万世君者会三教之统宗。惟我太祖也。或曰。孔子前有尧舜禹汤文武周公。岂有所未及欤。曰非此之谓也。天地定位。文明方兴。尧舜授受是开宗明道之圣人也。禹汤文武。平水土。定祸害。乃拨乱反正之圣人也。武王周公继志述事。制礼作乐。乃参赞化成之君师也。此时方成一王之法。更无异道。又何复有会同之事哉。至孔子时。伯夷伊尹柳下惠诸圣各得一道。迹有异同。独孔子祖述尧舜。宪章文武。始终条理。玉振金声。无可无不可之时中。集群圣之大成。自生民以来。未有如孔子者。此天地所以为大也。老聃隐于周。为柱下史。世无人识。亦不能见用于世。独孔子屈身问礼。乃退与门人。称为犹龙。而老聃潜出函关。关令尹瞻紫气。留着道德五千言。后世以孔子尊称老子如此。故道家别立门庭。尊始祖也。至于释迦主于西域万国外人。何得而知之。太宰嚭问圣人于孔子。推及五帝。从容谦让。乃曰西方有大圣人焉不治不乱不言而信。不化自行。嗣后千年。至汉明帝。获金人之梦。而佛教始入东土。使当时孔子。不亲问礼于老聃。谁知老氏其犹龙乎。孔子不答太宰嚭问。又谁知西方有大圣人乎。夫老聃虽未出道德五千言。释迦虽未流教藏于东土。而孔子乃能逆知老为犹龙。佛为大圣则天下之能会同三教称尊佛老者。莫过于孔子矣。故曰为万世师者。独孔子一人。非敢下尧舜禹汤文武周公也。使七圣生与佛老同时。安知不如孔子之称老为犹龙。称佛为大圣乎。盖求其当机有据证者为标的耳。或曰老聃亦尝称西竺有古圣先生。善入无为真吾师也。乃独称孔子而遗老聃之言。何也。曰老聃当时未显。世道独尊孔子。唯得孔子一人。知佛老二人。则天下万世莫不信服。又何必拘老聃乎。然则亦须问释迦当时不知能会同三教否耶。而佛教中。亦曰遣二大士为之前矛。故有迦叶儒童二菩萨。先往东震示现。不然。何老聃孔子。一称真吾师。一称大圣人。乃俨合符节哉。要不必举老聃释迦能会同直以世儒所尊尚之孔子。言为足征。则天下万世。未有不足征也。既征信于大儒。则老氏佛氏之徒不必求其信而又不敢不信也。故曰三教之道原本自同。予何人敢会之哉。或人踊跃而稽首曰此万世不易之言也。非师如此直剖本色孰能令天下人消其攻击。领其精微。即以三圣之言为会同之真旨。此真所谓建天地而不悖。俟百世而不惑也。但今世人尚有未闻师论者。不免窃疑太祖神圣。何乃先得三圣之同然乎。曰子不闻吾前言乎。大凡圣帝明王御极。能正人心。成世道者。莫非皆佛圣示现为君为师。始能会通至圣之教。以参赞位育而化成万物。不然。虽出世为君为师。未有不杂于偏僻之教。而遗害于世道也。故圣人迭出。皆神明其故而因时制宜。补偏救弊。三代之后。惟孔子颜曾思孟。能维持三才之道。后来君师。不过循仿其郛廓。而为学为治。或仿之未善。循之不精。未免流为杂霸异端。后来生心乱政。流毒日深。天下国家。几化为贼盗禽兽。洪荒垢秽之域矣。呜呼。使佛圣不重出生而龙飞九五。现帝王身。总三教之统宗。则今日无复汉官威仪矣。安望重瞻三代之礼乐哉。且夫赤手开天。成此德业。复尧舜之世于已坏之时。言岂容易。是惟嵞山圣人。乘夙愿力。以慈悲喜舍四无量心。而怜愍济度此苍生赤子也。所谓能尊三教。正所以为三教之尊也。自生民以来。孰能握其枢纽。以君临天下若是者哉。一为大成之孔子。一为时乘之圣帝。统宗既定虽千圣复起。不能易也。孔子知佛老于前。而千年之后。未有能知佛老与孔子。原本自同。能会其原者孔子曰。吾从周。则今日之鼎定三教者。谁之力耶。门庭堂奥世皆茫然。各恃所知。互争强辟。转使天下万世疑惑而乱其道治。开辟至今。有开必先。既有三教之名。应当尽三教之实。而究心其源。顺理其委。先立其大。自反诸己。乃能率循其固然之条理。以顺大同无我之至治。不则人人私其学。家家异其教。遂使天下是非纷纷。虽圣贤屡出。扶偏救弊之不暇。又何暇责天下相忘于大同无我之化哉吁。以时乘统御之神圣。洞彻古今。鼎足三教而天下万世。尚有未知其微者。盛为此惧。故不辞僭议之罪。斧钺之诛。以阐发之宁得罪于无知。不敢得罪于诸圣人也。或人曰尚有意外之疑。请更决焉。如师云孔子称老聃为犹龙。此盖孔子问礼见其超忽世教。不可以度数拘束。如龙之变化无常耳。老子之道。当身未试。后世去圣已远。又安能效用于实事。犹学屠龙者。虽能曲尽其妙。其如无所适用于人间世乎。今师谓后世好犹龙之称者。遂尊之为道家之祖则可。直谓孔子必取以适世用。为会同之道则恐未尽然也。又孔子答太宰嚭。以大圣人为不治不乱。不言而信。此秪可行之于西域。如中国自黄帝有涿鹿之战。尧舜有四凶之除。汤武有南巢孟津之举。周公有管蔡之变。即孔子亦有三都之堕。又安所用大圣人之不治不乱不言乎。今谓后世好佞圣之称者。遂以为释氏之祖则可。直谓孔子必取以适世用为会同之道。则亦恐未尽然也。太祖以道教可以治身。佛教可以治心。即如度数可以观天时。堪舆可以察地理医之可以疗病。卜之可以知几。相之可以识神。算之可以定分。凡有利于于民用亦使民各安生理而已。如必曰深知孔子有必取佛老之道。能会同儒教之治世。而鼎定三教。以垂绕宗则不惟妄测神圣之渊涵。亦且厚诬先圣之立极。闻吾师之论者。如河汉迳庭。无乃使天下后世复为不可论而重重翻案遂致异端纷纷。不可以制止乎。况孔子尝云道不同不相为谋。今师必欲捏合之不太多事。欤曰善哉子之问。子不见同人先号啕而后笑乎。子曰。君子之道。或出或处。或默或语。二人同心同乎善。而不贵同乎不善也。夫孔子之云道不同者。盖曰。圣人之道。若不能同诸天地人物则天地人物之性情气化。皆不相谋于一人矣。世儒不达圣人正言似反耳。圣人无己而无所不己。故曰会万物以为己者其惟圣人乎。乾九五曰。大人者与天地合其德。与日月合其明。与四时合其序。与鬼神合其吉凶。先天而天不违。后天而奉天时。天且不违而况于人乎。况于鬼神乎。使孔子不能知来藏往。内秘外现。则近不闻老聃之贤。有资大用。何肯委质问礼于彼而称为犹龙。远不知西方之化。深于至治。何肯退让当仁。而且称为大圣。高于五帝耶。鹤鸣在阴。其子和之。在大人之神明。先天地通六合。贯古今。蕴寂感。而冒其如斯。盖体度本如是也。且圣人学无常师。即三人同行必有一言一行之善。可以择为我师者。况自称为犹龙。为天圣治。而肯昧心以惮胜己。不师而从之哉。是盖确有据证为可征信。非漫言欲捏合之也。至高皇以神武不杀而扫乱还治。创业之正大。自古未有。天生命世之圣。固非世人黭浅所能窥测者。又肯以佛老清净无为不适世用之教。与孔子会同为鼎定之统宗哉。若以清净无为。即谓之不适世用。则上天之载。无声无臭。不显之德。端拱无为。与不见而彰不动而变。无为而成。惟天为大。荡荡无名。亦当称之为不适世用。不足以会同孔子之教也耶。若以战涿鹿除四凶。堕三都等。谓非无为之治。则天地亦不应有霜雪雷霆之肃杀。但当有风日云雨之生长也。礼乐征伐。因二以济。刑一劝百。小惩大诫。正小人之福君子之庆也。夫又安知易之包决。两端用中。如日月之代明。如四时之错行。而享无为之化哉。夫中国之异于异域者。以有圣人伦物礼乐身心性命之道交错成此人文而后鸿图大业。于斯为盛也。不然。何以为重轮继照之昭代。何以为并行不悖之天地。亦何以尽此文仁觉之广大精微也乎。或人再拜曰。予亦痛心于三教大圣之道。世无知者。不究天人费隐。辄敢诋訾大圣为世乱阶。故予不惜狂愚之言。扣击广大精微之论。以为天下美利。庶不负佛圣示现。欲此道大同天下。使之洋溢覆载。凡有血气者。莫不相谋此大公无私之道。而各自尊亲。以高厚悠久无疆也曰。有是哉。予今与尔。亦可谓同心断金矣。

　　戊子冬。因江院王公。屡慕师道化。求师语录。因阅师原道七论。谓不应称明太祖三字。遂坐师狱中。师不辩。后陈太宰闻。命一吏。省师索偈。师援笔书云。问予何事栖碧山。笑而不答心自闲。桃花流水杳然去。别有天地非人间。太宰得偈嘉叹不已。旻昭居士。尝问师安。师见惟谈向上事。不及寒暄。故居狱一年。未尝有一字干王公大人。日于狱中。着金刚心经周易衍义以明内圣外王之道。成自匡山圆通礼师足。问云。不因渔父引。争得见波澜某甲到这里。请问和上。这是甚么所在。师曰看脚下。进云。镬汤无冷处。和尚凭何立命安身。师曰。还要别求么。进云。曹山三堕。和尚即今居那一堕。师曰。此中无人到。进云。风前吹玉笛。那个是知音。师曰。要他知作么。成礼退师微笑。己丑秋。操江李公艽。过太平。入狱。询其事。道府诸当事。一时毕集。因索原道七论阅之。李公云。此论道书也。明太祖岂可不许人称耶。明亦称元世祖也。况其书刻在明崇祯时耶。遂一笑而释之。师出。李公顾诸当事曰。禁之无愠。释之无喜。此真道人也。法子大成记。

　　管东溟志道曰。迦文。圣之圣者也。老子。圣之智者也。孔子。圣之仁者也。高皇。圣之时者也。周六德曰知仁圣义中和。岂有次第哉。吾直以年岁举之耳。郭青螺子章。吴观我应宾。从而畅发之。吾师此论。正犹日月星辰。常照天地间。午会人法齐彰。有开必先信夫。

　　门弟子大中陈丹衷谨跋
嘉兴大藏经　天界觉浪盛禅师全录


　　天界觉浪盛禅师全录卷之二十一

　　门人　大成　大存　大然　大中　较

　　序

　　尊正规序

　　予昔以不知自己主人公落处。忽因闻猫叫有省。复于诸祖语录。如倒刹竿青州衫等机缘。疑虑横生。返参久之。乃于一喝耳聋处豁然惊悟。始知有宗门向上关捩子。自是细究五家门庭堂奥。曲尽宾主人境功位正偏之旨。及阅华严法华诸大经论。洞见佛祖建立开张妙出言象。若不如是互换予夺。则身心性命之机不得镕通廓彻。嗣参证于博山东苑。受印记于寿昌之后。乃痛自感激曰。佛祖深恩难为酬报。独此弘扬法化绍续宗风。使不断绝庶无孤负耳。于是思之先圣以法为身。以慧为命。以微妙为食。以功德为衣。以教化为门庭。以宗旨为堂奥。以参悟为真子。以证成为法王。以丛林为场地。以众生为本根。以规矩为栽培。以薰习为雨露。以庄严为心花。以秘密为觉果。以常住为寿元。以传受为生育。是故一真法界。以舍那为生父。以弥勒为导师。以普贤为长子。以文殊为发机。以胜友为助道。以善财为初心。以众生为荡子。以华藏为家乡。夫如是含灵之种性妙尽。而佛祖之觉道圆成也。故予尝以世人不知普贤称长子何义。盖一切众生。皆有一子之分。特以舍父远逃流荡忘返故耳。自非普贤以十大愿。遍入刹尘。而接引其就路还家。指点其转身归父。安得使此众生本有性中。迸出一念初心之善财童子。而念念圆成此正觉哉。惟童子一念纯真。全无变异。始终参历。妙性如如。以故末后初心愈明。更不必成佛。而本自圆成也。不见他佛发愿。皆云愿我来世得作佛时。以如何功德智慧成就众生。独此普贤十愿。则日礼拜称赞供养忏悔随喜请法请佛随学顺生回向。是皆特作弟子以奉父师之意。始使诸子得从其后而有所趋向也。故舍那为父视子。普贤为子向父。善财为子承顺。触背俱浑如火续火。为主中主。所谓大人不失赤子之心。赤子能全大人之性是也。今之主法建丛林者。当如是住则现世当身。绍隆圣位。不待来生求证庄严也。读尊正规。知予此意。能发是愿。则报恩有全矣。崇祯十三年庚辰元旦匡山圆通寺住持沙门道盛谨题。

　　尊正规小序

　　观我大雄调御丈夫之立出世法也。必先制戒律。以教诫诸佛子。使不敢越外作犯。始得直趋正觉之道迨至历祖建立丛林。亦必因时制宜以变化其戒律。而折中为规矩。使参学之徒习知称性之法。然后循行安稳自无破律犯戒之事。所以规矩立则僧徒齐。而丛林之法化职此兴矣。今融会先圣之法为尊正规。凡住我丛林者。必先命教授。令彼熟习其规。则自无赏罚之过。与相贼之弊也。然此非徒居众者之所当尊也。即使单丁住山。旷荡行脚。能领略此中之旨。则亦脱颖于凡圣丛中矣。岂曰法门小补哉。予昔尝于本闽福州罗山结制时。叶台山相国偕曹能始诸公过访。见禅堂所立规条。乃大嗟曰。是吾相业所不及也。诸公毋忽之。此正如二程子游古刹。见僧威仪雍肃。乃相顾叹曰。不意三代之礼乐在是。呜呼。使诸佛祖师之道。不与圣帝明王之法相参赞。则又安可以西方之教。一日暂居此土哉。故历代国王宰臣之所以护持佛者。正谓有此。足以阴翼王化之所不逮也。吾徒又安可自轻而不兢兢于尊正乎。

　　尊正鉴序

　　人之有生也须遇三种大缘始易于成立。三种者何。一生于圣明之世。而天下之化行俗美。则此生如蓬生麻中不扶自植也。二生于善德之家。而天性之伦常养育。则此身如旃林之木。无有异种也。三遇贤哲之师而教诲之明严妙密。则此身如在冶之金。日见其精也。是故君亲师之恩等于天地尤有殊胜者。故难可酬报也。人无三种之缘。又无天资之禀则亦迷堕乎无可救援之地矣。苟有天资之禀。初无三种之缘。后或遇善机之触引。或遭逆事之激成。或披佛圣之典坟。或逢知识之指示。大生惭愧创发宿因顿舍痴迷。猛发正志将勤补拙下体求人。深穷参证之功必尽性命之道。此则真自能成立之豪杰也。是岂容易而得之哉。予痛念末世法弱魔强。成人之胜缘独少。坏人之恶境偏多。或有法而不能全。或有人而不尽善。以故集先佛选圣之法为规。更汇参证肯切之语为鉴。使此六种之机缘能就。则此尊正之丛席可成千古法门。始终可以概见。天下参学。庶几可以统收而大多胜之三义。乃于此备举之矣。即不然。有能深心读此规鉴。一身准此参同。虽生来无三大缘之遭值。而末后得入先佛选圣之科。亦可谓不负此生平之奇特也。夫古人岂独异于今人也哉。盖亦称其超类拔萃。能善用心。占地步端趋向。以真参实悟佛祖心法之妙。而行事取证皆有成验者。足为现在人天之规鉴。后世师宗之权衡者也。古人亦有遇三种大缘而无天资之禀。与无惭愧自励之心。如今人之不足称者。不称何碍焉。若以言不顾行。解不考证。而亦随声称之。则将须弥卢为载籍。亦不足多也。可见古人之能善用心。妙在用佛祖之圆明妙心为本心。如投胎于帝王。生来便尊贵。无与等也。占地步妙在占佛祖之广大地步为地步。如王子才登于父位。天下之臣民皆皈命也。端趋向。妙在端佛祖之严密趋向为趋向。如王子秉政为帝主。全提其正令杀活自在也。果能承当此事则决不敢以浅小之法自欺欺人。决不敢以未悟证为已悟证。决不敢以未广大为广大。以故能超乎其类拔乎其萃。为人天之规鉴。为佛祖之权衡也。今人有能追古人之尊贵如此者。岂非法门之大幸哉。

　　会祖规序

　　予昔阅五灯。见从上佛祖始终之事。乃作法印记。有六种纲宗。一参悟。二印证。三师承。四法嗣。五家风。六付嘱。始终虽分为六。其实统于一参悟也。使无参悟何有印证及师承哉。唯有参悟。则有印证。因印证则有师承。因师承则有法嗣。因法嗣则有家风。因家风则有付嘱也。所以威音王前无师自悟则可。威音王后无师自悟而不有印证则属邪宗外道等。无所据证也。即我佛释迦亦自谓我于法无所得。故燃灯佛即为我授记。若我于法有所得。则燃灯佛即不为我授记然则佛佛相传。莫不因自悟而后有印证师承也。如释迦于贤劫为第四佛。亦尝以僧伽黎衣付迦叶尊者。转付慈氏佛出世传授将来。岂非佛祖亲相授受。而有所据证哉。故佛末后于灵山拈花独有迦叶微笑乃以正法眼藏涅槃妙心不立文字教外别传之旨。付与迦叶。为西天第一祖。而迦叶再传阿难以至达磨始来东震为初祖传慧可。至曹溪衣钵不传独以心法传授南岳青原分为沩仰。临济。曹洞。云门。法眼五宗。宋元间沩仰。云门。法眼。无传。迄至昭代。只有临济曹洞二派。繁衍天下。中有提唱临济曹洞宗旨者。亦不过几人。使今日济洞二家不得其真正宗旨。安知不踵沩仰云门法眼之流弊。以致无传乎。予于是乎惧。慨然将西天东土以至五家宗师。而会其始终之旨。为会祖规以表东西密相付曾无二法脉也。或问师所会者。东西诸祖及五家之宗旨也。而五家之子孙全不会归。则何处见后世之流弊哉。予曰。若广收则有五灯矣。又何从见吾会祖。有提纲以振其目。举直以措诸枉乎。而后世之弊正以不悟上祖。及五家之真正纲宗耳。使能悟上祖与五家真正纲宗。则心心相印。法法相承。传于万古。如人之眼色耳声鼻香舌味身触意法等。皆天然体用之法。无有一法能自越逾。亦无有一法能变易之也。或曰如云天然体用者。是世间有为有相之法也。是出世法。无圣凡之得失。无迷悟之是非。何可以天然体用之法而比拟哉。予曰子知心外无法。法外无心乎。佛祖出世之法。正以人不悟真如自性。而于根身器界。妄生迷悟。而自异其性相之法也。不见法华云。是法住法位。世间相常住。以不坏世相。而成法性乎。所以世尊付法偈曰。法本法无法无法法亦法。今付无法时。法法何曾法。只此一偈便是佛祖天然体用。不可变易之微妙法印也。若知此意。则知吾作会祖规。以存东西密相付之根本法印。使后世子孙能悟此根本法印则五家门庭堂奥之宗旨。不致流弊而无传也。或曰会祖规乃会五家宗旨也。今五家秪有临济曹洞二宗。而三宗之后无传。又何以会乎。予曰。夫五家之宗旨。即少林之宗旨也。既五家能悟少林之宗旨。岂有少林之宗旨不可以会五家门庭施设堂奥深微之宗旨哉。此吾深有望于具顶门眼。悬肘后符者。当使一花五叶之宗旨重重开敷于天下后世耳。或曰。近世丛林凋弊之极。不见汉官威仪久矣。况复得睹三代礼乐之犹在乎。今日吾师立此会祖图规以揭出西天东土及五家门庭堂奥之宗旨。实为天然体用不易之常法。亦乃振古所未有之奇特也。予曰。此不过窃取祖述于迦叶。达磨宪章于马石。五宗以六种纲宗。而集始终一贯之大成耳。岂别有所谓奇特之建立哉。

　　会祖规小序

　　或问师着尊正规。以佛菩萨及诸宗祖。出世为人。种种经律论藏。净土。止观。忏法等。门庭施设。堂奥深微始终本末。折入禅宗为集佛祖大成。已无余蕴矣。兹又作会祖图。独以禅宗为一丛林之式。今天下诸家学人。见尊正规之妙。正恨其集会之未能而师倏然复先折出禅宗。自作一家。无乃方招之欲入。而又直拒之远去乎。予曰非然。予所制选圣场会诸家为一者。使知佛菩萨与诸祖无二道也。如孔子当时删诗书。定礼乐。述易经。作春秋。使此五经为一内圣外王之道。为万古不易之宗也。今予重作宗门会祖图式又如孔子述易之上下经为之十传以集伏羲文王周公创制之旨。而明周易之大成。使后世之宗易者则得其大全。如五经虽共为大全。而诗书礼乐春秋亦不妨各于本经有大全也。予今不特以宗门会祖别作一统为大全。即经。律。论。观。亦各有统为一大全也。如禅自有五宗为统经。自有五教为统律。自有五部为统论。自有五摄为统。而吾经律论禅净等而大统于佛者。正如诗书礼易春秋之大统于儒也。使经律论禅净等各无统纪。则选圣诸堂所学何事。所宗何旨。而诸堂又何足以成此大统于选圣场哉。故吾作会祖图则知经律论净止观忏法等皆当各会其宗以成其大全。则殆可谓我佛始终一贯之大全也。知吾此意则随宗随处皆可建立。如治一经不妨会通五经。治五经不妨会通一经也或又问。如一经为会通五经与一宗之会通诸宗。亦可以取譬发明。而会通之乎。予曰。我昔尝以五经喻一岁之四时。如吾五宗与诸宗之相配。亦然也。五经之喻为何。夫书经有体仁之旨。足以长人春也。诗经有嘉会之旨。足以合礼夏也。春秋有利物之旨。足以和义秋也。礼记有贞固之旨。足以干事冬也。易经则统此四德。如乾元亨利贞以冒天下之道。一岁之统四时也。分而言之则五经各秉一时之正令合而言之。则一经各具乾元亨利贞之四德也。使五经各不具此四德。则圣人之一言有不足为天下法也。此盖论教之大端如此耳。若但以大易能定天地别尊卑以化成天下将谓诗书礼春秋。皆不足以定天地别尊卑。与化成天下也耶。若于此会得圣人述大易之意。实是发挥四经之意。则知吾作会祖图之意正所以发明选圣场诸家之大宗旨也即如经律论观禅以一岁四时配之经则勃然开发春也。律则灿然敷陈夏也。论则凛然精核秋也。观则冥然清彻冬也。禅则浑然通洽如岁运无言而四时行也。单以禅宗配之沩仰则如春之生育。临济则如夏之明露。云门则如秋之严峭法眼则如冬之精纯。曹洞则如四季之统化也。此亦拟其大概有如此折摄耳。岂沩仰临济曹洞云门法眼之宗旨。有优劣同异乎。然必须悟此宗旨之妙密始可会通诸祖为一大成。庶使此宗传之万古而不可昧灭。亦无有非人能破坏以篡乱之也。予于是先为是说。使阅吾规者。有以鉴于言象之外云耳。

　　会祖鉴序

　　从上佛祖之宗旨。心心相印。法法相承。传至后世有不爽其印。有相似其印。有全失其印。而且伪其印以为真印者。夫印一也。或印此而真。或印彼而伪。何也祖师真印。如王右军之真帖。善摹者则逼真。不善摹者则稍似。又不善摹者则失真而自为伪矣。与真帖何与哉。此盖摹帖者之有工拙也。如祖师之印。必得其人之真则印之非其人也则不印之矣。岂有真人之印而肯印彼伪人乎。不见古人云。大匠能诲人以规矩。不能诲人以巧。诸祖之印犹规矩也。诲之以规矩。则巧从之而出也。安能舍规矩而诲之以巧乎。虽不能舍规矩。诲之以巧。又安能执规矩。诲之以必巧乎。从上如佛以一音演说法闻者随类各得解。是佛以一音之法印。如印空印水印泥。自成其所受矣。即西天诸祖中亦有一师陷于牛迹。而弟子分为六宗。各唱异端非达磨往而救之。则彼陷溺又何自而出耶。所以诸祖不惜性命。为法求人。欲使此慧命。不致断绝耳。不计其人必得必传。亦不计其人为正传为旁出也。至于末后当机决择。传受之际。不得不精严而分皮分髓也。此正法眼藏流我东土。至黄梅。有南宗北宗之分。至曹溪为一枝横出得法者无数。独南岳青原二支子孙为盛。后人遂以为正传。而南阳忠一宿觉荷泽会诸师。子孙微眇。后人遂以为旁出。如马祖同参六人而南岳以余者得吾眉。眼。耳。鼻。舌。独以道一为得吾心善古今。而石头于青原门下。则曰众角虽多。一麟足矣。又如马祖与西堂百丈南泉玩月。而马祖以经入藏禅归海惟有普愿。独超物外。当时之人。岂不以南泉为逸格之奇乎。殊不知百丈海出沩山黄檗为二宗之祖。而仰山亦谓马祖出八十余员善知识。惟百丈得大机黄檗得大用。其余皆唱导之师。黄檗亦云马祖出八十余员善知识。问着个个阿漉漉地。独有归宗老较些子。若是则仰山以南泉归宗皆唱导之师。而归宗又谓仰山决择不精为之漏网乎。而南泉归宗虽其后世子孙不能传远。然彼赵州长沙高安辈。大机大用。震骇古今。世无与敌也。又如睦州出自黄檗。岩头出自德山。睦州能植临济之大树。又能接云门之出群。岩头能于鳌山以悟雪峰。若此二老之后。亦竟不传。亦岂可谓法印之不真乎。云峰悦尝称云门。气宇如王。亦自以巴陵鉴三转语。可与己作忌。而巴陵出泐潭澄尝与黄龙南分座说法。而悦公知南公未稳。乃曰。云门语如九转还丹。澄公有法与人。如汞银见火则流。谁谓死语能活人乎。南公因此激发。始入慈明之室遭其讥呵。乃大悟。及其接人亦如汾阳慈明。其法嗣真净文辈出世五祖演。称其有云门作略。东林总亦出自南公。则说无事禅。尝印可苏子瞻。张无尽苏公不能当佛印玉泉之机锋。张公又重受兜率真净之煆炼。至于慈明又出杨岐会。会出白云端。端出五祖演。演出圆悟勤。勤出大慧杲。虎丘隆。而大慧之门。网罗天下。如马祖临济之中。兴。不知隆公之瞌睡虎。出应庵华。密庵杰之嗣。直传至于今也。又如石头之出药山俨。俨出道吾智。云岩晟。船子诚。三人相亚。竖而出道吾之出石霜。诸云岩之出洞山价。船子之出夹山会。而石霜夹山之后。亦竟无传。独洞山出曹山寂。云居膺。而曹山名振天下。咸推尊之曰曹洞宗。殊不知云居出同安丕。以至太阳玄。玄几绝。以托付浮山。而得投子青。青传芙蓉楷。以至少林雪庭裕。直至于今也。呜呼孰知佛祖以一时之慧命传于万世者。皆赖有真正法印。而亲相授受哉。若谓南阳。永嘉。南泉。归宗赵州。睦州。岩头道吾。船子巴陵云峰。黄龙佛鉴佛眼大慧诸大宗师子孙。后亦不传则可。若谓法印之不真。与不可传于后。又奚可哉。如法印之真也。则天下后世。自有能读其法语闻其机用。如吾先寿昌经和尚。读惟宽禅师大好山一语。而顿悟从上宗旨者。何代无其人哉。或问古今之人有于佛祖言教。一见其语而悟。有参久而后悟。有参而错会遇师友铲除。指点敲击。煆炼而后悟者。有参久不悟。至于决择知识又不悟。或反于古人语及知识语下。谬生知解。自为明悟。更不受明眼指点煆炼者。或终身参学。毒入骨髓而不可救药者。若此辈其功过为何在乎。曰。此无他也。秪是最初一念。无真为了生死心耳。若有真为生死心者未有参学亲炙知识。而不悟自己本分。及佛祖宗旨者也。其始过在无为生死心其次见知识门庭热闹其贪欲之心转为求名闻利养。乃至于佛祖言语文字道理。知解。慧悟。五种执着为障为碍。所谓语言文字道理知解慧悟愈高。而生死情识执着计取之心愈甚。故虽于佛祖宗旨上着到。而实生死偷心不死。如毒药入于牛乳。变为酥酪醍醐之上味。而此上味尤能杀人也。故云醍醐上味。为世所珍。遇斯等人。翻成毒药。正以最初无此真正根本。末后安得有真正因果哉。然则佛祖之道。为无救药于此辈乎。夫药正为疗此等病也。如能去害药之忌。则药灵而病除矣。用其药而不去其忌。则药有夹毒。不能单行矣。况此妙药能入人骨髓。经络。而毒物夹入药中。则药到于骨髓经络之处。而毒亦到于骨髓经络之处矣。大法医王。又奈之何哉。此非佛祖法药之过。乃受法药者之带杂毒之过也。不见古人云。惟琉璃瓶。始能盛师子乳。余器盛之则裂。而失其乳矣。佛祖之道。非人不传。传之非人。则破法而坏道矣。故余集诸祖参悟真机。可为心法正印者。评之于五灯热中。可与会祖规参看。则全得诸祖门庭堂奥宗旨之密也。此卷但采诸录中。有可作鉴诫者。评之为会祖鉴。以防其真器。去其杂毒。纯粹其宗旨。精严其传受。使五宗之根本法脉。常住于丛林。可以经大传远。而不混乱与昧灭耳。

　　五灯热序

　　圆通燥性杖人曰。自予本来热性。一朝触发。直欲八面燎人。因阅五灯会元。愈觉火就燥。而此热焰愈不能自掩也。何则夫世间出世间之最猛烈者。莫过于火。火性一发。则大千法界。无论凡情圣解。殊相。劣形。入此性火真空。如红炉飞雪。了无可得。故我释迦。于一切法。了无所得。始获燃灯授记。相继日月灯明。是知火之最亲切处。全在此热性猛烈耳。火乃热焰之名。热乃火光之实。惟此实相无相。微妙法门。独我世尊于空劫之前。　地迸出。指天指地。洞烧十方。仍自深匿雪山。夜半忽复顿现。及至五时设化于火宅中。烧出诸子。以迄末后拈花。如大火聚。人天百万。近之则燎却面门。惹发迦叶。煆金夙火。热性不禁。遂乃破颜微笑。是则雄雄之尊。唯火与火。乃能亲相授受也。自迦叶以此热心相传。灯焰相续。传至达磨。火性急烈。走向东来。烧得神光了不可得。以至南岳青原。析为五家。分灯列焰。热性相炎。所以古人。师资激扬参证心法。是皆热性相摩。触发本有灵焰。而传此千圣不传之密旨也。若是死水里浸。非鱼龙之热性搅动。则宝藏不兴。顽石里藏。非锥凿之热性攻击。则火星不迸。枯木里隐。非阳春之热性吹嘘。则花果不生。冷灰里埋。非薪木之热性烧燃。则火种断绝。所以参学之人。若非热心相激。真性洞明又安能迸出胸襟透出顶　。使此灵光独耀。迥脱根尘而光天照地耀古腾今也哉。自宋元之末。热性渐微。灯光散乱以致鬼火磷光。互相起灭。造妖捏怪比比然矣。今之学者多无热性。秪向古人光影门头藉此为见识知解。东戏西弄。孰能舍此性命入大火聚如善财童子。禀此根本烈性投身于胜热三昧火中。而顿发自心无差别智之光焰乎。更有白痴不知何者是火窃相似语或以萤光为火。或以橘皮为火。则其弄光影者愈讹而愈背矣。其弄光影者或能一念知非。犹足投身火中。烧去从前妄计生死执着之根。所谓近火易焦。因风吹火尚不远也。盖传灯者。传此热焰也。惟此热焰乃能烧绝生死知见。透出真性灵明。若秪弄此光影徒益颠倒迷狂耳。今人漫以为喻。殊不知独有此火。死中有活。活中有死。纵横异类出入死生其火所触之处更不容他一物。而又能成一切物也。虽则大千性相。承此火力而成。大千性相。承此火力而坏而此热焰之性。且亘古今而不变。超生灭而常存。又孰敢以成与坏而拟议于其间哉。虽然。孰不有此热性设使不遇师友真火触发。又安能透此灵焰。与佛祖争光而照彻天地哉。了知此义则此亲传热焰之恩真不可得而昧灭也。以故乃于五灯中择出师资参悟热性相触最猛烈者。一一评出而激扬之。或拈或提。或征或诘。或拣辨其正邪。或定当其宗旨。盖欲与佛祖发挥秘奥。使此法眼妙心真实热焰不致断绝。而传无穷也。或有人问秪如师资未相激发之时。这个热性安寄在何处。燥性杖人拈如意击顶　曰。你不见东家点灯西家暗坐。

　　寿昌阒然禅师指据录序

　　从上佛祖出世及所留言教直是与人指点与据证耳。使指点而不发机据证而无省悟。则虽有出世言教。亦何预人之生死性命哉。予丁巳年随侍博山东苑二先师为先寿昌师翁上寿时诸耆年罗列满堂而目中已默识其概矣。因就寝室询其门下。潜有所契之人。翁从容曰。潜契者不无何可尽说似人。要自有不可掩者耳。若夫元着元莹元谧诸子。皆有省发其老而逝者。足以自了。但出世为人。须如南堂所谓必得十全。始可也。彼元谧者。其年尚未。看将来操履之时缘耳。予谨拜命。因去金陵。而阒大师亦去燕都。明年正月。翁忽迁化四月间。师从燕都归。会予天界两相悲感。更与订约。以机缘不偶。隔去二十有年客冬予始返寿昌。扫先翁塔。师乃屈身推扬。为振祖道。适与师坐禅。因问曰。某闻海岸黄居士。深与师伯投契。尝有偈颂相激。且极力劝请出世。何固吝不为先翁一光大乎。师曰。吾自度不暇。敢越分为人。此黄公护法如是耳。予曰闻黄公再三书来索法语。于浙中授梓。何不先付现前人作一题目乎。师笑曰此是道璞窃有所录。予已取而焚之矣。予数索不得。因密令侍者揭箧取之。师于是无可奈何。予曰今日捉获师伯赃物了也。师曰贼聻。予曰洞上这枝花影。自有人承当在。予即书其事以作缘起。至于发挥公之出世指据大事。则海岸未了公案。当自来结款也。予直名其录曰指据。异日于此录中能发机省悟者。是亦不负立法与流通者之深心云。崇祯丁丑孟夏法侄道盛题于祖庭方丈。

　　憨山大师全集序

　　余尝思圣贤立身维世。或开创。或继述。或守成。或重兴。或救弊。其大经大法制作之微。事无不周。义无不备。使千万世下有能寻其旨趣。皆可因之而振起也。我佛祖出世为人。以超生死立性命之法。而化凡圣迷悟之心。其示现普门感应异类者。岂非以续三世之慧灯传大千之种智乎。憨山大师生平。已见于著述。与诸明眼传记赞铭。举世莫不知为再来肉身大士矣。余何能赞一辞。盖痛念法门而有感焉。当宗门凋落之际。憨山与云栖达观称三大师。相为鼎立。以悟宗门之人。不据宗门之位。是预知宗门将振。故为大防。独虚此位。而尊此宗。使狂妄僭窃之徒。自生畏惧。而不敢眇视轻践。此其心。又奚啻程婴杵臼哉。呜呼。有三大师如此光明赫奕于前而后世尚有僭窃不恤为大师之罪人者。宁不大可慨欤。虽然。孔子作春秋正万世名义虽不能使万世之名义皆正。而不正者。亦何能逃春秋之诛。余昔年见大师赞予寿昌先祖。及撰塔铭。即突出大好山。千里遥相见之句。已知与先祖把手共游向上一路矣。至于平生说法著作。曲尽一代时教。始终本末。全体佛心。全行祖意。其提唱拈颂。及指示偈语。曾何减于古人。曾何让于今人。天下后世。自知师实祖位之人。不居祖位。岂可以师不自居。即为非祖位人乎。师没后二十二年。而全身不坏。与曹溪六祖开创重兴。无有二义。其进于维世大经大法。而能续法身慧命。诚无不周。无不备也。兹者大师之孙坚如欲募刻师梦游全集。特请为序而赞成之。予嘉其为法忘躯之诚。因述余仰止慕慨之思云尔。

　　紫竹林集序

　　孔子曰辞达而已矣。教中云宗通而后说通。盖情见乎辞。不以辞害意。正是意句俱得。宗说皆通也。况文言为载道之器。非文言则道不足以传。如吾佛祖皆生西域。灭度之久。孰能知之。亦必籍此言教。始得亲见亲闻。始知吾人具有。秪因迷悟而差失耳。末法舍此文字言教。又从何而悟入乎。予癸未冬于金陵会颛大师。相与莫逆。偶别往浙扶竿径山。今日重来白门。而师已示寂于紫竹林矣。予深悼而吊之其室中有千辐佛地二子。汇师生平法语著作。名紫竹林集。以请余曰此吾师生平之骨髓。师意不欲人序。故阙如也师独推重和上。和上俄至则此感应道交。甚为奇特。末后光明。不待和上发挥之而谁望乎。余谓紫竹言教。久信海内。何用更赘但师之法语著作。皆从胸中流出。称性而谈所谓言与心亲。行与道合。非世人揣摩摹拟之辞翰。与浮言过实者。所可比也。有能读此集知其意句。嚗嚗落处。则亦可从此悟入心性之密。恩逾父母矣。法乳所流。宁有穷哉。

　　重刻证道歌注颂序

　　还丹一粒。点铁成金。至理一言。转凡成圣。此惟吾宗门。足以当之。故予尝令学人熟读宝志公十二时歌。傅大士心王铭。三祖信心铭。永嘉证道歌。石头参同契。云岩宝镜三昧。诸著作。参研久之。自能随事触机顿入圆明妙性。何则此诸祖如大医王。从旷劫来。遍采奇异方药。修炼微妙灵丹。末法之人何幸遇此。如灵丹在口。但能信而吞之。便足起死回生转凡成圣。岂非证道歌中。所谓粉骨碎身未足酬。一句了然超百亿乎。世人以诸祖无有法嗣。又孰知愈于有法嗣者之法乳益深乎。吾弟子姚愚谷。尝随予庐山圆通。偶得竺源禅师所注颂证道歌。不啻如获髻珠。深为秘惜。去年携来金陵质颛大师赞其梓行。亦自于林中剃落。改号千辐。今复乞予序其流通之意。予曰善哉。从上诸祖不吝修证之劳。以自受用者施于末法。而末法自惟。将何以报深恩。今子广为流通何尝非析骨刺血之意乎。虽然。莫将容易得。便作等闲看。惟真琉瓶。能盛狮乳。其他则裂也。醍醐毒药。辨之者谁。往往一等痴狂。拾得古人现成快活之句。以为己得。更不思所谓证道。果证何道乎。果能证到绝学无为不求妄想不求真乎。果能证到纵遇刀锋常坦坦假饶毒药也闲闲乎。若不能亲悟亲证古人证道所在。直须生大惭愧始得竺源禅师机用纵横杀活自在。虽能箭上加尖。未免平地陷虎。不惜性命汉子。到遮里也须别能破围斩将。始有出身活路。

　　重刻悲华经序

　　予昔在颖州。同鹿门西公尝谈释迦牟尼佛。悲誓宏深堪忍此五浊恶世说难信法。行难行事。更令众生舍此方业苦。取诸佛净土。其于极乐弥陀独为详切六方诸佛同称希有予意诸佛。亦当有说娑婆世界。释迦牟尼佛悲愿经。专以呵责彼土诸菩萨弟子。毋贪着胜妙境界。生娑婆亲觐释迦。即此浊恶心境成就六度万行。而取正觉。予欲代弥陀说释迦牟尼佛经。以互相酬唱不亦更显发乎。西公大笑曰。此即梦笔和上本愿经也。相与抚掌作一法喜。今唐宜之居士。一见悲华经。即劝请流通耿二忆居士。即捐资重刻。固知宝藏如来。与宝海梵志。一枝悲华。照十方刹。曾未昧灭也。又安知非宝海梵志。悲愿所加被。而分身扬化。与予互为证明乎。二居士既深信此经。肯自摈弃其心。而不于生死海中作度人舟乎。顾宜之居士。犹有出入生死海中未易游行之惧。予曰二乘人以生死菩提为二。以涉生死为破戒。大士以生死菩提为不二。以舍生死为破戒。盖大士以度生为行舍生死海。是舍诸佛菩萨之行愿也。又从何而得证此功德庄严哉。不特出世法如此。即处世大圣人。以天下之溺为己溺。天下之饥为己饥。有一不被尧舜之泽者。如己推而内诸沟中。万方有罪。罪在朕躬。天下有道。吾不与易。此皆大菩萨之悲愿。决非独善其身之小贤可比也。至于教外别传全机大用。如洞宗礼绝百僚之尊贵堕不断声色之随堕。披毛戴角之类堕超超乎千圣不传之密。何尝非悲华心之所发哉。惟悟入此宗乃能三堕纵横。人境互夺。正偏妙协。玄要同时。又孰谓宗教之不足以互相发明哉。真参实悟之徒。尤当速速细读此经。则佛祖之恩酬报有地矣。

　　释门真孝录序

　　天地生人。人孝天地。受中以生。苟不自觉。又何效焉。大小圣凡。惟反本者觉而化之。有以五欲自觉觉亲以及人者。此俗孝效在三途也。有以五戒自觉觉亲以及人者。此常孝效在人天也。有以十善自觉觉亲以及人者。此净孝效在释梵也。已上三孝。世间觉也。六凡以未出分段。生死尚昧于妄觉也。有以谛缘自觉觉亲以及人者。此胜孝效在二乘也。有以六度自觉觉亲以及人者。此等孝效在大乘也。有以性灵自觉觉亲以及人者。此妙孝效在佛祖也。已上三孝。出世觉也。四圣以能出变易生死证悟于正觉也。以世间觉论。则人之有身。本于父母。惟孝父母。则能成生身立身之事。以出世觉论。人之知孝。本于师法。惟孝师法。则能成入世出世之事。故戒经先以孝顺父母师僧孝顺至道之法为宗旨。此正发明世法。出世法为大觉之真孝也。舍此生身生法之本。孰能成此立身出世之大孝哉。今年礼云栖塔时建公以张梦宅居士所集释门真孝录示予。予读之不胜击节曰。此真吾意中事也。而居士先得之矣。居士素皈依云栖大师。受菩萨大戒。深喜古航法兄报亲庵之制。以为尽善。今集佛祖经论真孝之法以自觉觉亲以觉人。一心行持怵然四顾可不谓能觉世间出世间之孝子。而自取其至效者乎。予喜其有同然之举。因为之序。
嘉兴大藏经　天界觉浪盛禅师全录


　　天界觉浪盛禅师全录卷之二十二

　　门人　大奇　大忍　大健　大宁　较

　　序

　　合刻四当参序

　　予尝欲以楞严僧宝传。大易。南华。四种合刻。题其名曰四当参。先自作序。以发明其合刻当参之意。使学者知其要领。有所师承。而后参究。始得宗旨。不致乱统。无所归也。今夏陈旻昭侍御。延于三藏阁避暑。薛更生亦下榻其中。一夕明月在树。爽气拂空。因谈及庄子天游。予曰。此老游戏处。无人窥得正儒者之教外别传也。薛翁喜动眉宇。请予更痛快言之。予曰。儒之有大易。即佛之有楞严也。儒之有南华。即佛之有禅宗也。治世之法莫尚于五经独大易为诸经之本。盖圣人之道。皆取法于易也。圣人未作易。则此易理具在天地人物中。圣人既作易。则天地人物之理。具在大易之中。所谓先天不违。后天奉时。范围曲成。无先无后者也。诸经皆因时事而作。其宗旨皆法乎易。至于明天地之几微。通生死之变化。岂诸经所几及乎。虽然。易之为易全在规矩准绳之中。自非神而明之。未免滞于名相而不获超超千言意之外。庄子忧徇名执相者。不达大道之原。往往自陷陷人或流为刑名术数。或流为輐断鬼窟。或流于謑髁矫乱。至于生心害事。僭窃斗争。岂不为赘疣桎梏者乎。故特作寓言。诋訾羲轩。讥议孔子。正以不有帝王。乃能为帝王。不有天下。乃能为天下。其解胶释缚也。正正奇奇。不可测度。大似吾宗之呵佛骂祖。别出全机大用。以激扬向上者。诸子之中。更孰能立言秘密。寓意高深。如庄子者乎。此正与五经相为表里。而寔深为大易。标先天上载之真指归也。五经后。决不可少此一种奇特之书。世人徒以文章微渺诞怪。而忽其立言宗旨。未免似乎毁谤先圣耳。若吾佛之藏海。浩瀚无涯。其指归宗旨。无尚于楞严。盖楞严所摄十界圣凡之依正。若性若相。若事若理。乃至始终本末。大小偏圆。无不备具。又况言简义丰。旨深趣远。大含华严。统该三藏。更无有过此经之广博精微也。然此但能言中显无言。而未及于无言中显无言。至于直指人心见性成佛之旨又莫过于禅宗。禅宗之备又莫过于传灯诸语录。吾独拈出洪觉范所著僧宝传。八十一人。其人虽少。而二支五派。门庭堂奥。无不精摄。洪公大才。传各为赞。激扬此旨。其笔如太史公。得春秋遗意大有关于宗门。又况此卷帙不多。足以配楞严。而便于参究。吾故曰大易有南华。则天人之学通。楞严有僧宝则宗教之旨彻。四种合刻。则内圣外王。先佛后祖。上下一致。表里纵横而天下古今之道。从此扩充更无遗漏矣。此刻人人皆当置之案头。日夕研究。简而易入。要而易从。无论治世。出世。如如当当。皆不可一日无此以自参证也。若不自参。无有是处。

　　莲峰纪事序

　　人生难得者知己。然贵自立。始能知人。不患人不己知也。不独人也。天地万物皆然。如吾庐山屹立于江湖之间。控吴楚而引瓯粤。摩荡日月。吞吐风云。神圣为之栖游。英灵为之萃止。故能与五岳比宗。万峰作祖。正以其自立之体才雄伟。而奇胜甲天下也。自匡续庐于此山。而山有姓矣。自晋大元慧远法师兴东林。而过江之宗雷刘张。依之。以莲社胜。陶渊明以风节胜。白乐天苏子瞻以文行胜。刘道原李公择以藏书胜。周濂溪以道学胜。赤眼诸公以禅宗胜。此皆有以自立。故能取胜于名山。而山亦因以取胜于天下。夫自古圣贤生于世。必与天地相参。然未有不能自立而能受知于人也至如莲花峰祥庵主才闻洞山聪公答泗州大圣扬州出现一语便知云门儿孙犹在千古称知人者未有不推祥公之知人为尤异也而周濂溪先生独能探祥公之秘与作方外游结室于莲峰之下至今想见孤峰独秀中有光风霁月之襟怀泠然善也如泗州圣祖能以帝王之道自立而取胜匡庐湖蠡之间其天眼尊者周颠仙赤脚僧辈便能相与酬唱互为知己而取胜于兹山天池之间是非自立之能雄奇也哉嘉靖间有大安公慕祥公遗址重为开创嗣有澄舍上座以此深固幽远直欲活埋此中以期大彻江州万寓庵虞部继先人之志追古宿之风以周子莲而自标致以祥公眼而自空明此其志则兼握世出世法之机而结秀于莲峰又将流光于天宇也今特以纪事属予一言表之吾读诸作是皆迸破慧心别写莲峰面目就中指点天地之离奇拈提山灵之知己如顾虎头传神写照使人见毫楮间有起舞之莲峰足以开示人之心胸青青欲滴矣灵山固难孤负知己又难解逅今澄公万公超然独立坐进此道又何患灵山知己不合两采于斯乎。

　　寿世篇序

　　耿孝廉九一先生古之隐君子乎人咸拟之五柳北窗羲皇上人嗣君玉齐去秋金陵一见心协即挽予同归天台山于是日夕与先生激扬向上事机锋峭拔有似杨大年惜予妙密钳锤不及唐明嵩耳始窃怪先生负天纵之资何于世法出世法一若付之天然久之乃见先生深心正所谓默成旋干之几密移造化之柄者也夫先生秉性之清而贞介易于方世乃不轻其仕使又安肯拖泥带水为此法门之累哉故宁徜徉龙山梅水间曲肱高卧敲水煮茶未常不为木铎之振毒鼓之挝也今先生年方耳顺道貌莹彻如朝旭之初升其长养于金刚无住心中有不期然而然者矣居士欲为先生寿商其至处无一毫可加于先生独先生一念好生之心不能自已予曰善哉先生一家已跻仁寿之域矣且集诸戒杀放生之事以寿天下则孝亦达诸上下矣武林士夫为云栖寿共赎西湖为放生池亦同此意今居士以此寿世即以寿先生慧命如是庄严何可思议予又安能出广长舌为赞叹哉居士立将云栖诸作及予推衍择采成篇题以寿世予因赞曰龙山梅水音合钟铎仁者之寿仁者之乐乐与人同千古酬酢锡类不匮大开楼阁。

　　大观冯席之远复斋稿序

　　昔者仲尼之徒常以天以日月以山海以麟凤以贤于尧舜以自生民以来未有比拟其师称尊其师非漫然也至孔子问礼于老聃而聃以去淫志骄态与聪明深察近于死者为勉时孔子退与诸门人叹为犹龙夫以淫志骄态加于温良恭俭让之孔子何其太逼乎杖人曰非老聃之圣必不能出此语非孔子之圣必不能受此语此惟圣人能遇圣人耳香严闲禅师智慧辨才一日参沩山山逼以父母未生前事窘不能对遂弃平生所得后因击竹大悟始向沩山礼拜曰当日非承激励安有今日事乎此千古杀人见血刻骨相成者也吾故谓天下有真人始有真性情有真性情始有真知见有真知见始有真事业有真事业始有真文章孔子于干戈隐几时而叹文不在兹是何等性情乎呼天呼死逼出一真而已西陵冯席之博学强识虽当抢攘未尝废笔墨也一日持所著远复斋稿问序于予并求指示向上事予读李冢宰序已概见其志有足以语向上受本色钳锤者因欲益其所未益损其所未损淫志骄态深察近死孰能免乎乃以斩截性命之语投之居士立地欿然不啻香严初参沩老时也山水聂公在坐抚几曰此吾师已为远复斋序矣已为击竹发雷声矣便直下翻然而起则后死之斯文尚未丧也。

　　大轮高笃生举余编序

　　文字之通神明其来已久自苍颉后展转变更至程邈隶楷而书法定矣古人观天地万物草木鸟兽而得其自然之文如河图洛书即一物可以穷尽两间之精微在人神而明之无不洽通造化妙协性情也至乐性余惟有本者善用其余耳属文苟偷六书讹失矣而人各逞其臆窖缦锋铦无所不至古来浑噩之意已殆尽无余矣乃于印章中尚见有一二可存古意者其雕而不雕琢而不琢犹足以悟天地造化之心焉西陵高笃生好古博考尤善印章才一见即问先天造命事余曰未篆一画未下一刀自己本印落在何处如其茫茫且请静坐返其不足勿论有余也高子曰陈石弘先生示予兀坐荒斋自看直下今得吾师竿头进步退尚敢欺耶一日以举余编印章稿质予并乞一题予乃拈古人作字之意并示之以未雕未琢先天之文倘一朝神解则天地人物皆不出吾灵印纵衡也宗门三印特为之洗磨耳法名大轮字以玄照进退且置印出谁造。

　　为周子彝立存存号序

　　甲戌春余之颖州次南诏正拟访周元之居士而居士先知之已偕诸弟子群从遇予于三皇阁一见握手挽予天乐丈室彻夜剧谈居士自谓生平潦倒一痛快事也予亦感其精诚喜其风雅乃不自知其一夕之晤而翱翔百年矣其长公继善子彝者于团圞头边囊锥忽露质予以大易之旨予良久乃弹指曰若向此处彻去则伏羲画后之卦可以加一倍法而通之矣长公跫然而喜曰此希有也即先圣未易措辞直寄微意于象外耳某虽不敏敢不谋事于造次颠沛间哉请以一号颜其斋则时时提命矣予曰易以生生为蕴存存为门开闭之枢惟竭卓而知之夫继成而存其存者岂非卓然古今者乎呼则应扣则灵操则存舍则亡此一几希敢不戒惧博约在我才竭而性如卓立矣虽欲仰钻瞻忽末由也已予曰存存卓然立否不竭才无回避也嘻良马已随鞭影去阿难仍在世尊前公喜曰踏杀天下请书一纸。

　　重刻僧宝传序

　　刘少师是庵公当阿衡大任尝留心宗教极深研几予一日寓泰定会嗣公西佩居士谈及唐宋宗风之盛而元末已来寂寥之极予曰彼时诸大宗师建立法幢于此列刹相望故所遇皆是炉鞴钳锤之所安得不人人激烈皆成利器哉今求古人典刑亦不可得又安知有宗门向上事耶予前日正与诸公叙及宗教中最要二书楞严经僧宝传刻出流通使此方常得见闻如先寿昌阅五灯大好山一语便足以中兴此祖道也况此楞严一经妙尽性相之旨此经一通可以贯彻三藏之微僧宝一传妙尽禅宗之旨此传一通可以烹化五灯之秘我公为心法主盟而倡布之使西干东震慧命常昭昭然岂不幸甚西公蹴然起曰此吾先少师之遗志也先少师尝手自点阅僧宝传不肖宝惜不啻佛祖符印因即捧以示予乃焚香披览见其精心锐意不特能发挥宗旨机锋之密即一点最间如圭如珠毫无懈怠之笔足见深入精进三昧能使读者洞彻法源无少昧灭也予即请而梓之西公曰先人以点　乙止自一其心耳宗门不比教法有定式可以描摹不肖不敢忘先人之志敬授之梓以公天下其赞叹点最处则别存之墨栏外可耳余大喜曰是日日白椎而犍钟也骇鸡犀枕能破人梦八面奇止乌可一向示人又何不可示人也乎如此白椎犍钟是谁侧耳。

　　汤季云拈花社序

　　季云汤公正将卜临川山水佳处欲结庐以放天真适浪杖人自匡山至乃与景陵谭拟陶欣然相顾曰异哉此非天所授耶因特造予而问旨焉予攸然而笑曰方今天下非无奇货可居非无奇标可射惟是不能以道术相忘渐使天下互相异同以机智相攻而世与道交相丧矣天真不存虽欲放奚以放仲尼有川上之叹庄生有濠濮之思忽然叹忽然思何为者耶将谓大觉于末后始有拈花之示则前此者非花乎古今之密藏于何处传不传别不别讵有奇货可居奇标可射哉知其无奇是为真奇一笑而已公等俨然何不豁然豁然此一笑而已则何复有天真之不放道术之不忘哉山川一花也庐一花也试自拈之自笑之如天下复有拈我之拈笑我之笑是则与我同参即失之亦不远也而天下又何思何虑哉二公果然相视而笑予因命其社曰拈花。

　　唐集生大参集序

　　孔子以思无邪一言敝诗三百果以鲁颂駉駉而断章取之乎端木之以贫富磋磨卜氏之于绘事礼后皆断章之别传也可与言诗即可与言道也已一草一木一喙一羽无不可以引触而用为素绘寓其磋磨焉亦视其人之正志所感何专耳性情橐于心而籥于思思无邪而正用之则性其情而旁通曲成之情皆正矣圣人同患至密其几惟在闲以为存而存其存者诚也诚与思诚果二乎哉行无事必有事思本无思非憧憧也不出其位非死浸也天下何思惟悟思无邪者享之不然执无思以契同而不知正用即得则中外横裂而反致危熏矣又不然苟非顽石槁木则狂逞鸱张矣是谁能集思之正以享何思之天下哉予前居庐山圆通时李梦白大宰以予集说通唐集生征君而征君大为赏鉴已与予作标竿之先手矣今始亲晤于金陵快谈不二法门公叹曰昔有拙集失于兵火偶一苾刍拾而藏之近得还吾故物喜而奇之而不忘其固陋予与师神交想慕之久今获心眼相照创我未闻其喜而奇孰更过此请师一言附之方外庶亦无负千古之旦暮也予何言哉请拈孔子一言以赠公。

　　丁莲侣郡伯仗剑歌并序

　　莲侣先生异人也居于世能不染于世而超超乎出于世此所以似莲而异于人也先生天资粹拔有侠心剑气雅自号为剑虹此何等等欤生平忠孝能读书善文章其于功名富贵且斩然无所累此剑侠之利用也自皈心于云栖得净业直指之法此心愈侠剑气愈精进乎技矣截无始之爱根断见生之结使剖心佛之秘旨决品类之灵机如所行事与著述若菂商慈燃出世芥火淡话莲漏清音故乡消息等数十种皆妙尽直指傍提恢恢乎游刃有余地矣昔年访予质正莲社宗旨予与盘错之久大快公心谓得未曾有予亦为作序证据之其嗣君菡生夙承父志而又笃于禅宗亦尝偕李小有问法于予大有激励去年先生西逝菡生以深知先生无如予者乃征予一言并光末后予读素法师赞与唐宜翁传见其始终露布隐显毕罗诚震旦异人西方莲侣也予又何赘哉多生种此莲花而享其报人或言之始终用此剑气而成其异人不能知也后世有慕莲侣者当先得所仗之剑则所向无前矣以故无能为辞而别为之歌歌曰心何为而侠兮如剑之雄谁能得其柄兮凡圣不通排云栖之密闼兮直夺其锋一句兀然兮谁敢以怪为笼横拈倒用兮披剥法界之踪追归于吾金刚上师兮令人齐拜下风咦嘻一剑兮谁欲知公请剔双眉兮观公始终。

　　吴二公半峰吟序

　　唐人之诗不言禅而可禅以其意句俱活不死于法而机趣跃跃然在言外故夫子称诗可以兴观群怨盖深有味乎性情之隐微也而吾宗门每每引用下语颂古以发明别传是又禅不言诗而自有诗矣荆溪吴二公久参性命事偶寄迹于天界半峰而有吟焉其迈往之气感慨之情乃在言句之表然居士方锐志向上一见予即绝倒将知异日进步竿头则咳唾掉臂皆无声之诗活句之禅更当坐断唐人使无舌者唱和可乎半峰居士更勉其半。

　　古人几序

　　予倚杖匡庐时已识陈子伯玑矣尝与其岳翁刘西佩称其才又于泰定寺与论雷泽之所以事亲牖里之所以事君丧家之所以感麟为万古格致真宗主而伯玑憬然感焉又进之以吾宗示以偈曰大用当前无轨则纵横谁辨往来源就中受得痛蹄踏便解木头与碌砖此又不特以天下才士天下理窟望伯玑也别来九载伯玑偶至金陵先寄自着古人几部二册请正自唐虞以迄宋元上下几千年间得数百十人皆以一几字评断之余乃喟然曰伯玑其进于好学乎夫几莫尚于易予尝以易为几书知几其神乎古今才性皆出天定惟圣人功在知几德在无我惟好学则能格致清明在躬雷雨出云研几如燧应几如镜谁谓知几而犹自欺其好恶自昧其短长乎称物平施谦之所以继同人大有也引而伸之触类而长之古今皆可与酬酢矣夫人学焉而不能格者欲累之人之不能无欲者我蔽之人之不能无我者不知真我也知有真我则万物皆我也天下有何不平也哉无欲而知几无我而物格皆从格致研极入此独知之乐而游此同患之密非恍惚影响可以决择圣凡迷悟而遽托之浮沉游戏者向上一路非亲过关决不易言其为真知几真无我也昔予望之以辨往来源与受痛蹄踏正在乎此如或未然人间世大险阻场何往而不颠蹶耶伯玑其勉之予欲去却部字如余五灯热直谓之古人几序。

　　金刚般若经修行会义序

　　予癸未秋从匡庐来倚杖长干方与诸公提唱向上事唐宜之居士以夙负才名精心佛学为云栖授记弟子尝遍参诸家尊宿独决志于净业一日过访即问金刚经中凡一切句皆云即非是名为何义予视曰只今是何义士曰此宗门不问但请示教义予曰秪此即非宗门是名宗门即非教义是名教义士不语予曰太煞郎当也且请吃茶士默然嗣后予主灵谷天界报恩诸期及武林横山士皆过从每发问意在剖折名义予不忍钝置辄以本分事锥拶之使其直下自见也今己丑冬复从姑孰来石城方园居士乃持所集金刚般若经修行会义属予为序予曰居士曾见予金刚别拈否曰韩圣秋曾示某看矣予曰看到何处曰看到空生感泣处予曰居士意作么生曰某不独不知空生感泣即所拈汉高祖归丰沛会诸父老悲歌慷慨泣数行下不知其故予曰汉高祖仗三尺剑定天下到此大快志时是何以泣又岂可以项羽迫于乌江亦悲歌而泣比之也知汉高之泣则知空生之泣不异于迦叶见拈花而微笑矣然则世尊托钵而归空生出叹希有是真金刚般若是真修行乐处也又何烦更问如何护念如何付嘱如何应住如何降伏与打葛藤至如如不动而后如幻如梦也哉予道世尊面皮厚三尺那堪更遭此恶水泼乎虽知三世诸佛不知有狸奴白牯却知有到恁么时节设使补处大士与无著天亲及圭峰长水诸师各出手眼论颂注释更与此会义修行之法正须亲自透悟始得不然空中鸟迹水底鱼踪决非人之所能描摸也虽然若非居士善入般若波涛又安能别出一头与格外人相见哉复呼云居士只今是何义会么。

　　如涌录序

　　高名美器造物不与人全友苍庭公天何独以不世之奇如谆谆然命之而不惜抑且巧献其几以快成其事噫此岂冥冥之天哉盖是友公能以法当自任乃必有为之志故其事事皆天然妙协又谁能不全而夺之乎友公前之所为未问即近自都门不避斧钺图存大藏经板于不坏又值紫柏尊者石像凑送龙子归潭一事又寻得笑崖月心和尚塔而重修之又预闻祖心将至即设法救护其死命此四者皆法门所系不归于他人而独归于友公得非公之手眼异常乃能自取之乎鄙夫不知义之与比而两容颊适以消适莫放利多怨徒增患苦耳何能成一事耶夫但成得一事者虽若靳于神化而神化如向以命之见义之勇水火不敢与匹夫争焉一事即神化也此如涌录专为笑崖老人塔事友公始终具述于前祖心诸子唱酬之诗随附于后读此者足以风世矣笑崖子孙且满天下必有感慨末世之尚有人能不以亲疏而自轻其大法之心者不亦幸哉。

　　吴瑟黄竹山归来吟序

　　陶靖节能不为五斗折腰而赋归去来门栽五桃独以不汲汲于富贵不戚戚于贫贱俨然羲皇上人故其冲口清真古迈直凌汉魏追三百篇令人读之蜕出尘埃之表以为千古最乐人也周濂溪尝教人寻孔颜乐处是真有味乎大归者夫驰骛一世而不知性命落处可谓大归乎吴瑟黄今处士也瑟彼玉瓒黄流在中其器何如乃能见几而作从远游归卜居于桃溪竹山躬耕亩亩乐志潜修不敢多求于造物不可得而为者则造化亦无从操纵其所以自为也异哉今且进于性命以为大归乐以忘忧有不可以己者予不徒以洁身独善而高其志也。

　　薛那谷孝经通笺序

　　孝之时义大矣哉先圣以此呼出人性命之本源天下古今无逃避处特世人汩汩不自觉而不能自孝其本心耳孝即觉也觉即效也效即教也人不自觉而本觉固然虽在茫茫中原自不昧灭也隔壁有人呼其名未有不觉而应者虽则两不相见既呼而应则此身心性命有无情域又何能逃此觉耶大庭广众中或尊或亲或主或宾忽呼其人独此人起而应之则礼义俨然不言而喻矣良乎哉梦人醒人两相悬绝忽于连床各寝中呼其人即惊起而应之则此迷悟之关如未生之前从何来已生之后身何属见今之身何所对异日何所归何所全皆俨然无能逃此觉中也人能自孝其本心即自孝其天矣觉万世之天以事其亲其达孝何如耶故日孝则觉觉则处处见天则焉不孝则不觉不觉则处处伤犯处处悖逆又何能自享此身心性命而不触不背于世出世法之折摄哉那谷翁年八十不能一日忘孝乃集孝经通笺以其精一自觉觉人属予一语以呼醒之予不敢以成佛成圣加于孝字之上特拈出唯孝能觉觉能效效能教以发先圣之命意云尔。

　　薛旻曰六朝瑗禅师于定林寺讲孝经礼记庐山远公笺释孝经诚有见于迦文以一大事出世与东土圣人不隔丝毫耳余故拈契经之言孝者曰佛说孝经如明教嵩禅师孝论暨莲池大士阐绎孝义陶靖节作孝传罗近溪诸公以向上发明皆附于此大人不失赤子之心正以最初方便为诸佛密因而已更生请杖人序之示愚读之怵然痛曰孝无终始通于神明孝无始则在发肤之前孝无终则在身世之后身从何来心从何来天从何来怵然先觉灼然神明自孝本心即孝其天若辱其天即伤其亲一呼孝字大地同应闾巷皆乐孔迩盗跖难忘遗德明发不寐熏赫消归天人神鬼趋庭供养是知礼乐文章不过孝子之舞蹈兵刑地狱岂比孝经之迅利乎故曰觉万世之天以孝吾亲此谓大报恩天界学人弘智谨记。

　　杖人曾序释门真孝录又为邢开初桥梓放生养亲作致孝篇一析世出世之孝为六种一述感通亲切之故由六种而析之可以豁三藏之剥芭蕉由感切而怵之谁不欲报恩耶杖人一呼大地震动矣天界学人陈丹衷谨识。

　　高玄期先生明水轩笔记序(讳道素原名斗光)

　　天下乃古今人所公共之天下此可能为者彼亦能为也然而天下是非好恶未有不同亦未有不异虽万有不齐亦不能出此公共之同异也以故有神圣出世为人立极以道德功行制作文章与天地均其是非通其好恶为安身立命处世为人之法是亦因其是非好恶以成公共使天下万世不可以各自异同而外此公共之异同也神圣则能通其变于古今贤哲则能定其变于一世而愚迷者既不能通变又不能学定则自陷其身世矣故天下万世独赖神圣之法为之定制可变通也其言定制者不知变通言变通者抹摋定制喙呜斗胜迷人愈深夫岂知读书学道成己成物盖有要焉易言幽明之故感而遂通天下之故求其故盖有要焉今阅高玄期先生明水轩笔记独能推明古人而得其五要上可通于神圣下可变其愚迷自一身推之天下自一物而通三才本自如是何患其异同无不本如是也先生之平日发心为何如哉予不能赘请以此帙刮目读之当自有跃然起者。

　　高寓公先生示儿语序(讳承埏)

　　今之天地日月与古之天地日月无异今之世界人物与古之世界人物亦无异独今之所谓圣贤仁义真伪虚实与古大不相同者其弊端安在今之弊正如假死汞银虽亦可观一入炉火其形神立时俱丧若古之百炼真金虽经折挫更入炉烹愈见其精神坚密不可昧灭何则古之君子其于立身处世必以戒慎恐惧为主决不敢肆无忌惮为放僻邪侈也三代之后无真圣人学术者凡一切称为功名事业制作文章多出于外骛不肯研极不知物则又饰虚高之词遂无忌惮所以真圣贤仁义少见于世而风俗靡靡愈趋愈下有不可挽回者虽然岂天下真绝无能戒慎者哉予因高子念祖父遗稿属予为序既述其祖复读其父寓公先生之示儿语引用古人之格言以警策子孙之仿效真可谓戒慎恐惧有得于圣贤之啍啍者矣子舆氏有云大人者不失其赤子之心发愿为大人者请事斯语。

　　寿嵩乳密和上七帙序

　　法门有时决不可无此一人有时决不可有此一人何以见得如此利害哉决不可有者如演祖下开圣觉胸前似捣太阳下平侍者手丫难逃辈使一有此则乱统灭宗不胜危殆也不可无者如兴化先侍临济次依三圣后于大觉言下始悟临济于黄檗处三顿道理而不顾三圣之孤大觉之赊直嗣法临济孰谓此一瓣香烧得不亲切乎浮山先已师叶县后与琅玡觉同依太阳密有契证适太阳诸嗣早逝乃托浮山以接青鹰代承其后孰谓浮山不可为太阳之嗣以续洞宗乎使当年济洞无此二人则不致有今日矣即近世吾洞宗自我廪山忠翁承宗镜书老祖付嘱后埋光铲彩于盱江不啻石霜之隐瓦窑大随之藏枯树使不有我寿昌祖一人智过于师者自能物色而取法之又谁见大好山之能突出如须弥之立太虚而得博山东苑如日月之辅而转哉予初出即参扣博山如攀乘云之龙后印嘱东苑如撩瞌睡之虎既喜二师双乘法乳尤幸亲证寿祖独接宗源则予之遇祖父真万世旦暮也何敢自负此哉博山先大师有雪关訚首座为人天眼目如扶桑初旭已不可掩独师太煞孤峻无能扳跻辄于急水滩头抛却竹篙溺杀无限英雄之客使无雪关继其法席与今嵩乳密公承其后则予又何忍袖手坐视而不为浮山之痛于寤寐为求异苗翻茂者以酬祖父一脉之法乳哉雪关逝矣日夕为博山求人到处采访其有潜符密契者虽愧仰山之奉尘刹又何敢忘大风欲止之惧乎丙戌始于淮上遇嵩公挽予结制因得叙及见博山有投机之语并读其语梦集有拈百丈耳聋大颠首座诸公案与予答问之语真有杀活之机锋出于风影之外予蹴然而喜曰博山先师之正法眼有所属也乃挝鼓集众痛加责励并嘱诸护法相推出之更促其到山扫塔何忍使先师泼天热焰之门庭坐致如死灰乎予复改其集为语录特述其原委为之序自此又十余年幸而强起开堂诸方尊宿如鼓山天童愚庵南涧灵岩诸老无不推扬之近日衲子济济嗣其法者皆真参实履之英迈公虽古稀涵养自粹信其为从上祖父法身慧命将兴高厚悠久矣予特推明法门幸有决不可无此一人者而为之寿更赋诗一章淋漓一纸以识之于不可淄磷云。

　　书义全提序

　　天地之道生成圣人之道教养开辟以来皆因民生日用制其养为教即此身心性命制其教为养教莫大于慎独以致中和养莫大于至诚以成位育致人物之中和成天地之位育者非教养之道有主不能也三代之上有圣人作主教养法少而能治三代之后无圣人作主教养法多而愈乱天下古今何可一日无圣人作主也耶主教养者自三皇五帝而三王五霸不有孔子时集大成则中和位育无所统纪矣孔子后有颜曾思孟相继申明孔子为天地人物之师宗以故后之千圣百王皆得取法此慎独至诚为教养之道不致流为无忌惮者率禽兽而荒之谁之力欤宋儒多墨守其法不知变通不免又流为执计穿凿矣至姚江良知之学一出大扫支离惜未有几人能述此教养时中之道精至慎独神于至诚原于天命为天地人物之宗旨以定平此世界也所赖有大易五经四书之微言尚可寻绎故予自知有此道无时不全提此教养宗旨以统会三教九流百工人物归于慎独至诚以克此精一中和勤俭简易为标的使天下古今晓然不敢大过不及为无忌惮以乱千圣之心法盖切切也虽然求此一肩担荷为向上全提者岂易得哉前在天界值楚黄二毛诚心至意特师宗于余余见其根器授昆仲名大准大斧期以准天地之始终斧古今之秘密使吾石头一宗妙得参同圣学而积年乃究各得逢源今尊素以书义全提质正余读之蹴然起曰吾此圣宗密旨果授受有在乎其见知闻知自肯自慊一口吸尽无敢或欺故能定易书眼目辩圣哲源流俨如佛法大科禅门普说痛快直捷杀活纵横它手不能及也癸甲全提原道诸论剑川二刻啍啍在兹既当仁不让之道在躬体道而行更何避焉天下自有至神至明之良不能掩此至公者在。

　　老子骑青牛出函关图赞序

　　余于皋亭山中机有所触因与石道者曰老子甚奇独能跨青牛出函谷关不知果何所往孔子尝称为犹龙却乃化为牛去此又见孔子之奇矣石公曰千古无人疑此故亦无人能道此末后句也余曰益可引申矣洞山所参之老龙山似之问宾中主曰长年不出户又曰见两泥牛斗入海直至如今不见踪其谓何耶至若懒残之不与俗人拭涕华亭之踏翻船子亮公之入千岩万壑无寻处此不特为自了汉行履其孤风绝侣正为坐高广大床不肯下执生像宝物不能舍者铲去非时食尊贵堕之命根也惟善用九六不为首尾所累者始能尧舜周孔用九六于揖让谦退而不致悔疑如老子者即不出关何尝不让退庄生以老聃死秦失吊之此别立薪尽火传之妙不必考其事果何如我奇彼人能以老了骑牛出关表而图之独见其神不可测以迥异群圣耳明日偕石溪友苍观涛虚量诸子到安庐精舍见壁间挂李次公画老子骑牛图石公讶曰昨和上才举此今日即见异哉友公请余赞并叙其事赞曰尼山尝问礼于柱下史退而不敢加以博古君子道德真人辄称之为犹龙固已先知其神圣不可测矣果然末后骑青牛出函谷则千万古下又孰知其首尾所从于玄牝之门为天地根乎咦尧舜之能揖让周孔之能退藏予特引而申之皆于犹龙有光。

　　宝寿位中符禅师拈颂序

　　法界杂毒海禅林百怨门不是曾舍此穷性命与之上天下地出死入生神面鬼头魔来佛去断尽怪异偷心透过淆讹活路者要做个没巴鼻汉子与脱空弄影之狂迷随其颠倒以逗其自肯未有不互相诬陷也位中符侄亲从吾龙门方法兄处奋头角而乘风雷翻怨毒而出云海以故机用纵横变化迥拔而出世为人振作于法门者有年今特以拈颂一册质余并属一言余笑曰杖人到遮里亦摸索你首尾不着也何足以定当其妙密哉即此便是怨毒于人自应有舍性命者作报复去在。

　　义山且拙讷禅师语录序

　　余丙寅年在梦笔值云门澄老和上入闽特迎于山中聚谈三日皆吾宗大要领更从尔密兄询及同门各有标致以知瑞白兄是坚确认真者将来出世必能得人后以麦浪兄倡诸昆弟和予梦笔三颂人见瑞兄语句不事华藻未以为异予独知其棒打石人头能本色也逮予住匡庐圆通而瑞兄正隐崆峒其门人孤崖元洁辈来相见皆一时杰出乃知认真者果能多得人也今予又二十年来浙住事亭歇翁祖庭会云门下子孙尤茂吾门人青原笑峰南岳竺庵来书言江西湖南独是瑞和上之分枝列秀深喜吾宗有人不致孤寂为可慰也兹楚衡义山且拙讷侄亦遣弟子来讯愚庵法兄及同门并到皋亭贻我以义山语录法华直指乃曰直指序已承三和上作此语录弁言须求和上予笑曰我未面义山何足以序义山时正病目聊阅数篇已见大意遂强为之亦犹昔闻瑞兄为人见其语句即知其解行相应也耶如义山录及自述行繇亦彻见其家风不坠其语不滞正偏机锋活脱于门庭宗旨自能不让前人则光大此宗正未艾也予以法脉相关不辞固陋直叙其三世相亲尔尔木本水源谁能忘之。

　　报恩南庵依禅师语录序

　　予住径山时南庵依子从竹林特来参扣见其风神稳密亦尝有以策励之方其与竺庵眉生喏喏诸于相盘错已默识其异日向谁齑瓮里淹杀迄今十四年来果已各擎头角客秋丽中来皋亭述其师嵩乳和上近日得人因出依子报恩院结制语录见其超逸纵横乃大异之昔我博山先大师生平勘验学人独于生死性命处控扼以故天下英奇难于构附使雪关首座与嵩公不自崛起几不尽溺杀于急水滩头抛竹篙乎今者依子实是英奇衲僧嵩公实是本色尊宿一旦英奇能死心于本色而本色能授法于英奇此非师资之妙合更自亲得博山家法独有取于生死性命之不可欺者乎不则方今天下人正在门庭施设中斗机智本色英奇多于生死性命了不相协而二师资啐啄处乃尔正所以能使博山之家风复振也予忍俊不禁为助喜云。

　　新安仇氏家谱序

　　世法出世法皆有谱也同乎异乎曰可载自同不可载自异何则人莫逃于有身身莫大于尊亲既有此身可同尊亲何有世出世法之能异虽然必如何能使此身同于尊亲必如何能使尊亲同于有身试观天下林林总总孰不各有宗族几人能以此身同尊亲者语云不孝有三无后为大予云不孝有三无前为大使吾身前未修已尽伦可尊亲于祖宗何吾身后能存道垂法可谱载于继述此前后达孝无间然矣所谓可载者曾不择三教九流百工技艺愚夫愚妇能以忠孝节义立身扬名垂三不朽者皆足以表章也或家谱载之郡志有不载郡志载之国史有不载国史有不载或外典载之同此心寓身中虽时位事例或异而尊亲之道世出世法何尝不互相发明此隐扬用中乎吾法孙虚量越者歙人也偶持其仇氏宗谱乞一言弁之予笑曰子固天性孝植乃能以此光大其族氏乎昔释迦生西域中天竺为净饭王太子达磨生于南天竺为香至国王三太子以出生死性命之道尊亲而法流东土诸祖皆知木本水源表诸坟典传记使非此法则吾东土亦不知有西天宗族矣如此则吾孙之立身明志必有可述而不愧于宗谱使仇氏亦因此不敢以子孙出家能立身正性命为无后又不敢以子孙相承不尽伦失尊亲为有前也仇氏之大也不更进乎。

　　僧祥马培元近稿序

　　自古之言诗也莫过于孔子或言乐而不淫哀而不伤或言思无邪或言可以兴观群怨事父事君予以怨之一字尤为造化之玄枢性命之秘藏凡天下之事到于群处不能无怨到无邪处乃能归根复命贞下起元也此非千圣不传之妙密乎须知有性命者必有形色有形色者须有造化有造化者须有事功有事功者必有文章辞令为天下之风教然此中之节次未易窥破也子贡多学强识末年乃大悟曰我昔以夫子之文章与性道作两截看不知夫子所言之文章即夫子所言之性与天道也使夫子非性与天道为不可得闻又何必提出以赘人之知见此正为世人徒见时行物生而不见天命流行之妙也彼时七十子从事夫子无行不与尚未有几人领略又况风斯再下者乎虽然圣人之大德敦化诸子之小德川流亦何尝不与天地交错而成其变化哉予读僧祥马公近槁盖有感于圣贤素逝者深矣公负不世之资值天下屯否而不遂其志然忠孝性情益见于杖履间其所寓言著述又深有兴观群怨于归根复命处固有世人所不可得而闻者在也夫不闻何病如庄屈与孟子同时言论各不相及其发于性命事业足为万世之风教中节一也公素以名教自任更深参性命之事于雪窦诸尊宿以故妙得活句活法有时影草随身有时入廛垂手有时孤峰顶上有时异类中行以为庞裴杨李善法喜游又何让焉公与予神交有年客腊特孤棹来皋亭度岁一见莫逆空走磨盘因山近稿相视乃击节而题此以识一日之千古云。
嘉兴大藏经　天界觉浪盛禅师全录


　　天界觉浪盛禅师全录卷之二十三

　　门人　大别　大闻　大选　大权　较

　　记

　　武夷西来岩记

　　武夷以奇称天下固不待言虎啸岩顶有新获之奇出于三十六峰此殆世人所未知也试举开创之故以自纪其岁月可乎此山三十年前人秪知有虎啸岩至万历壬寅予丽空翁于岩顶之右得一洞以构禅室始知有虎啸洞天启辛酉吾师东苑和尚嘱予曰此洞是我授业先师骨塔所在子可栖之予受命与普周行公策杖造巅见此岩壁立万仞于千峰环绕间如老胡西来为此方鼻祖其捧钵传衣之衲子咸接踵趋承焉因指其顶之中曰此处对千杯渡可建一梵刹行公能苦力辄自握锄历数载始辟成插草之地此西来岩之所繇名也崇祯庚午予乃携小子大铨隐此以拨草于顶左复启一洞俨发天藏可以坐数六六之奇予顾铨曰异哉此天授吾与子也右洞既谓虎啸左洞不谓之龙吟乎前有岩圆秀可摩配此二洞三相掩映其中宫正如洞山之正偏兼带大觉之三星偃月也予且自幸获其全胜矣不期更于抵尽陡见参天断崖如巨灵所擘其中犹闻瀑流淙淙俯之莫测其底遂以独木为桥如天台石梁虽惯乘险者股栗不敢过予与铨子直度于峭绝又获一小石龛悬于立屏之上寒山子云上有安心窟下有定命桥今日得之矣予与二三子磅礴翠微间六时钟梵每漏逗于九曲之岸可中有临风采听相寻于别峰者我不箕踞岩前遥见其步骤乎曲岸音别峰客亦虚中之真景耳此岩孤峻绝无攀跻之迳是先祖于剑峡中凿石接梯而上故唯一门而复狭小此剑峡梯诚登岩之第一奇也惟岩峻故水源亦高枕巅之瀑收而引之遂为石沼滴滴不落别处亦可协高山流水之雅调矣特命十景付嘱此山蓝彭潘王诸子之唱和自不容己也客曰此山奇则奇矣比之五岳不啻盆中小景掌上怪石秪资人玩弄耳师独恋此顿忘匡衡之诗谓何予日子知文佛示现于华藏不大于娑婆不小乎子知鹿野苑为仙人居楞伽峰为夜又宅佛于此大转法轮乎子知五岳不如昆仑昆仑不如须弥须弥不如我拄杖乎吾闽素号出祖之乡武夷旧称栖真之域即影不出山亦何负匡衡之志哉客谢曰小子幸甚一游武夷西来岩而茅塞开矣请记以待来者。

　　天台山植圣寺记

　　楚黄安僻壤也自天台耿先生请命立邑偕仲叔及乡士夫以性道文礼启迪一世于是化行俗美而天下遂指之为小鲁国矣因有出世英伟若邓豁翁李卓吾周茶仙辈咸相继策杖而游息焉复有于此开倡莲漏若丧吾尊宿心如若无诸大士高标白社棋布山林而世人又指之为小乐邦矣莲池上首独守开澹然以禅学自命闻公曾受知黄檗澹公尝亲谒博山哜嚅道真每聚一处天启乙丑有秦德茂慨然以天台山下一袈裟地舍二公作阿练若李文斋首开殿宇而云门子石雨三倪者适相与刀耕火种尝有三间细雨斜风屋数亩寒苔瘦石田之句耿九一先生父子天资超颖有乃祖父之风深与闻澹相洽不数载已成小祗林矣崇祯辛未闻谷大师入楚澹公特迎山中遂得吴浙佛像经典之庄严而大师始与四众开导戒法衲子日渐归从亡何为闽缘强去去年壬申余有嵩衡之役道过金陵澹公正拟拨棹闽越忽交值于天界遇耿玉齐居士一见契合即载予同归此山因得时与九一先生及守闻诸公商搉向上大事先生欣然独出手眼激励赞扬及诸缙绅君子互相唱酬不觉已成篇集四居缁白乘风而起立放生社背楞严经受戒参禅矣此时机缘非护法不忘付嘱与二公能自留神则余茕茕椰子又何足以鼓舞振作此一方哉玉斋袖出冯渐卿书曰永嘉僧摩大士今日之双林善慧也曾见吾师宗门不自欺说将为不请之友特来台山与师作大法喜惟杖头镜尺弗指别峰则亦不负响应之机也是夏若愚诸禅徒蹴踏而至因结制以慰之复有熏普从匡山来素善泉石一日坐参之暇随余扶策山中于指顾间得八石景普呼奇绝乞余留题彼独亲手描刻诸石余亦目击天然各命一号复系以诗诸学人辄拍手歌咏如有以助其清机者怡然请日吾师至此如是桴鼓非偶然也八景有作而此山开创所自可无记乎余颔之因仰天窝颜植圣寺以一切圣智皆从此种植也直推原其风教之端历述其建化之事泉呜霞起鼓吹同时庶后之住此山护此法者读记咏诗慨然雷奋云兴大畜山中荷天之衢则于今时一笑岂有隔耶。

　　西陵龙源记

　　麻城东七十里许有龙潭冲乃少司马衡湘梅公之遗业也佳公子惠连熉公今年九月偕诸方外友不违师辈登高舒啸杖屦周游于龟峰鹫岭之间见其山水有灵气民俗有淳风幡然思古人躬耕畎亩以乐尧舜之道之意乃复相寻于龙潭之源其中峰峦峭异岩壑幽深辄廓然献一广平之地若发之天藏焉公乃顾违师曰此非武陵之桃源摩诘之辋川乎违师曰是固开辟以来未泄之秘也乃于此时授公非天有厚望于公乎公跫然而喜曰有是哉予将以乐天存吾所性而俟命焉可也师其为我相之公即植其杖于地曰皇天后土为我盟证以成我此志庶几不负天之所以与我也时诸山禅客与诸村邻民咸闻此风共相推告日我山主檀越亦藏修游息于此乎我梅家大叔亦隐居求志于此乎自是素衣缁衲白叟黄童相与提携跋涉于冈涧绎络不绝公方经营正室傍建书斋与诸精舍相为主伴四向之民各来运木移石荐芹负粮协助其事所有种种不啻城市之备也不三月基构创制岿然一新而欣声载野聚落安堵复自相勉励曰吾侪善为孝友和顺之行毋使忤逆粗犷之声辱我梅大叔也盍想吾侪历年以来日惟荒乱是畏劫争是惧将无所恃此劳生矣今何幸大叔至此赖其德惠教养不犹鲲鲵虾蟹之遇溟渤非特有所托命抑且逍遥乎相忘于化育矣噫吾侪将效华封而三祝矣吾之所以祝大叔正所以祝吾乡之民也吾又安有畴昔之忧于荒乱劫争哉吾又安有忤逆粗犷之声色哉吾且将因大叔延诸高僧衲子于此白椎说法震我山谷启我冥顽使天龙寂听而生忻虎狼受旨而得度则吾侪身心性命皆有皈依也又何虑夫土苴糠秕之不变化哉中有长者掀髯而谈日此诚不世遇也然大叔春秋方盛功名富贵日迫况圣朝侧席求贤不翅饥渴而大叔忠孝根于心性安忍退藏决不出之策乎使忽而出也则吾乡仍为落寞之地亦何从而仰望之耶犹今邑中乡绅宰辅虽冠盖如云任朝廷治政之不暇亦何及此岩穴之隐昧哉复有一少年挺然出席鞠躬而应曰是不然夫诸大老虽未尝亲涉吾境而悬设身为吾谋者固有不可测也兹大叔既身历其境心切其情则其所过者化所存者神使异日奋庸得志不特能扩充此乡即天下可兼矣独不忆当日先司马公之处乡党与朝边之成绩乎长者日异哉吾徒有此耆也子可谓能有年矣即今日观大叔之风教有如草偃则他日潜养变见非吾侪所得而端倪也予当此时亦访公于龙潭坐于会源石上忍俊不禁振衣而起执公手曰公非灵山之付嘱者安能自致于苦空寂寞之滨而大作此不世之奇特乎违师曰吾大师幸以钳锤之手援笔为记并为我歌扬此缘以作法施俾异日者台阁山林同心断金信乎无二道也余乃应声扣石而歌曰楚山高兮瞻衡阳楚水深兮睨潇湘谁其人兮可比量克肖自命天颉颃屡世阀阅冠缙裳生气凛凛恩边疆其子公然熉而光天资粹美如鸾凰砥柱中流果自强浮华膴爵何秕糠好古敏学熊胆尝尚友慕义寐不遑从容去就慨而慷金刚断玉成琮璜老天报施无弗偿梦麟吞日时所当锦带居士玉藻藏澄潭九曲清肝肠野人衲子同斋庄采取孺子歌沧浪瓶鹅喏喏呼欲狂笑看庭前花孕香春生大地皆文章一点水墨龙两骧盐梅霖雨齐称觞端以我今为之倡。

　　齐头山水晶寺复山记

　　六安齐头山水晶寺梁武帝为宝志公敕建者是山昂然如踞地狮其光熊熊于中幽密森严不啻文殊之小清凉也地接南北途通水陆有把断要津收放凡圣之势焉当宗门鼎盛时如二祖三祖之舒皖四祖五祖之蕲梅与夫浮山投子诸处皆在襟带照映间登巅长啸震惊列刹固相望也中峰本国师尚有庵基在绝峭菁处其广录之住六安山十咏正寄迹此耳至正断碑俨然其山场之广与静室之多几周数百里今仅存此由旬之界犹属它人为恒产矣万历末年桐城吴本如司马深愿重兴何芝岳相国吴观我太史出广长舌伸毋陀手为之激扬提持遂得舒皖晓空贤公修竹彬公矢死戮力誓恢复之蹋翻鸠巢夺回龙窟古风接待钟鼓肃然虽地未尽归而远近相指如表焉崇祯庚午特请博山大师重立法幢值师迁化乃与观我太史议推鹿门法师莅此适鹿门会予于颖正追罢讲闻角之风不肯自任竟致书太史彬公曰此古祖道场非真具手眼足以振作一世者孰能当齐头哉今有梦笔浪师亲承寿昌滴乳方在颖州伸指中原倘能延主吾必赞襄使此水晶宗风大播县宇则吾与诸公之愿不倍酬乎彬公闻此大喜即与诸护法合力来请予方决志造嵩不意寇乱公即拏舟挽归山中乃自叙其生平恨为外缘所累急欲委谢脱手作一输心炉锤之人属予纪其复山之缘以俟创继予亦感公体信之深敢漠置耶时为楚黄李梅诸公所邀因略述之以告后来毋忘前人苦心也。

　　汤开先别号黄岩记

　　袁石公云人而无癖则语言无味面目可憎然则其所谓癖癖于奇也黄茆白苇弥望汩汩安得一奇而惊醒之奇以拔萃而言癖以专好而言山水无人情而与高旷之士相合有好之者取以自命是性命以之矣奇哉奇哉季云子生于临川出于汤氏名以开先别号黄岩其父母未生前已先寻一奇路而投奇胎俨然为若士之奇男矣若士公以奇才奇识超超乎方之内也季云不肯自负其先人命以匡庐之开先故又命号以开先之黄岩其身虽在风雅场中其心实在烟霞物外世人徒见其神清秋月韵入春花孰知其夙生之癖于奇所使然乎东林之馆四山之响北窗之弦香炉之记何非灵山之花嵩少之壁耶癖固病也士生末世有病为贵古人癖于拔俗而又拔其拔焉先迷后得不癖不迷但视其所癖何事耳今人无拔俗之志而庸庸多厚福日尸祝之反假药言以诋奇士之病又安知汤公之癖于匡庐之开先黄岩许身山川以孝不匮是何旨趣哉予因谭拟陶之癖于渊明者属予为汤黄岩记则亦同癖相怜难免猎喜故无辞于以病为药而一笑记之。

　　小龙华山中方寺记

　　皖桐之南有山号大龙小龙小龙之华山黄连山踞衔桐湖之口华山之中有阿垂方即古隐龙庵也庵所自来远矣其废已久万历时有苦行阿练若游方至此遇林氏舍其地与自募建四众感动为之运木堑石遂成庵院时闻古心和尚传律乃藉何芝岳相国吴观我太史延之开戒至于千僧衣钵登坛自兹庵中以持戒修净业为仪范天启间吴本如开府请敕赐为中方禅寺及其徒证无主事闻博山先大师将至桐即趋迎于山中留五日作法喜游先师乃指示修造之法谓此可成丛林近来数年屡遭兵荒庵舍渐为颓落今戊子春予适在浮山证公乃率徒开远辈恭迎至山休夏为诸子授戒枞阳诸居士亦多于此问法予登山眺望枞阳为案大小龙为屏鹿湖梅岭诸湖汇之七十二螺点缀几席之下洵隐龙之地也证公与诸子感激必欲通方仁植中丞诸护法以此中方交授请予令人主之予以潜行无多从者亦何能代为之理哉但得一日在山即与之议千古不易之法则庶几矣中方藏圆周边作范巍巍堂堂非以大小限也此山殿宇累层登顿而横翼甚宽连络周楹则亦可成余小选圣图矣酂侯为汉高创平阳为酂侯守世谓创守异才其实本行愿品久则感通而大小依法自然乘裕十幢十林讵谓一心行布可须臾离耶证公请予记其事用泐诸石予曰中方已有何相国之碑吴太史之文足以光千古矣何复赘乎但记杖人曾来华山周旋一月指出中方藏圆为大小龙开此胜因可也将来必有人发挥者。

　　武夷石屏岩塔塔地记

　　吾师东苑和尚向隐武夷石屏岩为人孤峻衲子无能亲依独二行者服勤庚午七月欲示寂先指石屏下地曰我死须葬于此俄大笑一声而逝行者走于建阳报其侄甥辈遂厝师于指处三月后盛于建州始闻讣及奔至山而静室皆空行者亦去矣盛登穴礼拜虽不知堪舆亦觉奇异遂作奠章并托人守护自以时机未至当以行道始不负祖父付嘱也庚辰黄元公与盛拟迁灵骨到寿昌及同到山见三十六峰之秀九曲来朝之奇公乃惊曰此殆天授也虽为天下三十六洞天之仙地既有三教峰而大隐屏为朱文公得今石屏之逆龙为东苑和尚得岂非山灵之有待乎因相与作祭文以表之武夷从来无宗门人今得先和尚灵塔在此则武夷开山第一祖也公后更为塔铭特揭明之不期时世多变至太平时乃托建州太守吴公崇安令殷公为先师造窣堵波及塔院又为兵火所焚前年因余继泉嫡孙兴标者相从于博山剃落命往重构石屏塔院仅为草屋彼偶于先师族侄处得石屏放闲集又于彼俗家得玉函秘要有涅槃和尚钤记曰武夷久作神仙府更应兴王崇世儒三教中峰能迥拔西坤逆有卧龙居曰此中当历世出诸圣祖在逆龙为最奇也乃诧异此地与彼钤记券合特持于梦笔盛甚怪之风水之理甚微虽有称赞者皆浮夸之辞未足信也况世间功名美器造物不与人全余何人敢掠天之功谬为己有不亦重损其德乎即今有司马头陀指百丈沩山为万世祖庭文矩禅师指雪峰为千古法窟与武夷为三教圣地亦必于后世始信其说如九曲龙潭之出赵王与大隐屏之出文公此虽可信而西坤之宅何敢据为必在此耶盛不肖不能亲守师塔罪莫此大今特命敏之讷子归武夷以奉祀石屏先师塔乃引前事以鼓其志趣使始终坚密成就祖庭安知后世不以成验为此记之不谬以遗厥远嗣哉己亥春日不肖盛书于皋亭鹤飞处。

　　破皮鞋记

　　偶有个没巴鼻汉来求作破皮鞋记杖人曰破皮鞋有何可取而记之乎日无可取也以此鞋是达磨所遗遮一只于熊耳山定林寺深恐此土人以为西天所遗者为诧异窃去而作怪故求大手笔记之以防闲也杖人曰何于今乃求记而防闲之乎正以今时事穷故也昔老达磨无端得得而来自谓不立文字教外别传乃见梁武帝只道得一个廓然无圣与对面不识便渡芦过江去若后之好事而作宗旨者只这一则便可作也何必面壁立雪何必安心得髓何必脱身遗履而后立宗旨哉虽然若非彼时断臂人以安心得髓遮则为一花开五叶之宗旨则前所见武帝与渡芦与面壁与立雪与后遗履节节皆可作宗旨者有谁能记之以附会于传佛心印为标宗立旨哉杖人曰既有彼断臂人记之能使后人附会为宗旨则妙有不可测者在矣又何独于破皮鞋而防闲之乎曰非防闲此破皮鞋也盖防闲历世之久宗旨穷时或窃此所遗之物以作怪也杖人曰若能窃破皮鞋而作怪则天下如河洛经史与三藏五宗及木头碌砖之类无有不可窃之而作怪也又何能令杖人一一记而防闲之乎曰不见彼浑沌乎偶与倏忽善厚为穿凿之七日而浑沌死则此鞋虽已被人窃去尚不知彼欲窃去作怪耶或彼恐人诧异故先窃去以灭其迹耶故须预作记以防闲之以免后来如倏忽亦穿凿使之死也杖人咄曰天下岂有未痒先搔者乎若真浑沌倏忽岂能凿死哉凿得死者一任凿之何足惜乎彼果凿不死即汝没巴鼻汉强欲为彼防闲却是无端为破皮鞋穿凿与西天达磨一状领过也汝以间事长无明者罪又浮于达磨之无端遗此毒于我东土矣若我东土有真本色汉自不为达磨所惑乱岂复为彼所遗之破皮鞋所惑乱而待汝为之防闲乎乃以杖将此没巴鼻汉逐出复大笑曰我虽不为他破皮鞋作记如此没巴鼻汉真是毒物却须借此作记以防闲之耳。
嘉兴大藏经　天界觉浪盛禅师全录


　　天界觉浪盛禅师全录卷之二十四

　　门人　大玺　大宁　大杲　大权　较

　　说

　　古今决不可一日无师友说(植圣草)

　　世间法与出世间法皆有三要一要知有自己身心性命之事二要师其能明身心性命之人三要求其参悟身心性命之道三法虽皆要领其所重尤在得真师友为难也所谓世间法者此界自有乾坤已来三皇氏出仰观焉俯察焉中审焉而得法天之文效地之理会人之事所以开天下之物成天下之务通天下之志达天下之情俾其方以类聚物以群分生得其安死得其顺由是天因之以清地因之以宁人因之以贞物因之以平至于世久事变类或不得聚群或不得分生或不得安死或不得顺而圣人递出制治救其不逮仍使夫夫妇妇父父子子长长幼幼以及万物各得其所尧舜禹汤文武周孔出生自相师友无非因其天地人物生成之理而裁辅养正焉或因治其心所以安其身安其身所以适其世或因治其世所以安其身安其身所以乐其心故有精一慎独为治心之统有仁义礼智为治身之统有礼乐刑政为治世之统总而较之皆欲完全其天地人物以生后之一段大法也而所谓出世间法者又岂舍此世别有所谓出世乎自古圣贤递出制治人之身心性命使其生安死顺于天地间亦已至矣然彼尚未发明天地人物从何而生身心性命从何而有是故我佛因其生安死顺之中发其生死之所自来始知有生无所生死无所死者为天地人物之根本也请试论之盖一切人等皆有本来不生不灭灵明妙性非名非相非事非理非根身器界非梦想颠倒良由真常不守自性不觉不知。一念妄动。故有无明无明者即自己妙明性中。妄立觉明。遂有能所对待。互相转摇变出三细六粗。而成根身器界。梦想颠倒复于梦中妄见有憎爱生死。种种业境。所以生生世世梦中作梦。识上生识。不能顿断命根。　地惺悟去也。我大觉世尊。悟此觉明为咎是知见立知。为无明生死之根本。故教人返己自求。顿惺梦业或使人忘情破相而见性。或使人悟心了妄而归真或使人不迷于三界之空花。或使人不执于四圣之妙法。所谓即世间而出世间也。我佛教法最广无有一机不利。种种方便。设经律论。无非欲人知此一念未生前。了无一法可得。所谓元明照生所。所立照性亡。迷妄有虚空。依空立世界。想澄成国土。知觉乃众生。空生大觉中。如海一沤发。沤灭空本无。况复诸三有而世人孰知十方虚空。生我心内。如片云点太清哉。又孰知一人发真归元。十方虚空。一时消殒哉。故永嘉大师云梦里明明有六趣觉后空空无大千。游江海。涉山川寻师访友为参禅。自从识得曹溪路。了知生死不相干。夫人之于生死。亦大矣。若实不能了知。孰能于生死不相干哉。是故不辞跋涉。遍求明师。决择死生顿超法界。痛念生死不能了脱。则万劫长迷昏睡之途。何日能自愤自惺。而不假师友之推乎哉。所以历代祖师不敢一念自欺欺人。盘根错节。敲骨打髓。参遍诸方门奥。透尽向上宗风。始能为人释缚拔橛。秉杀活锋。游生死道。超出名言事理之障。回开玄微妙密之关。自非访求师友而得其参悟之法。安能住世间不为世间之所缚游法海。不为法海之所沉哉乌乎。当此世运衰微。法道凌替。苟于一日无真师友。一日不自参求。则此几希之脉。亦几乎息矣。或谓世人必以圣贤为师。而不知圣贤。乃以天地人物为师。夫天地人物之师。是古今不可昧灭。不可自欺欺人之真师也。又孰知于一念未生前。求此心师。以自参悟自印证哉。

　　宗门以不肯自欺相授受说

　　达磨西来。初未尝将禅与东土人参。神光断臂。亦未尝要参西来人禅。只曰我心未宁。乞师为我安心。师曰将心来与汝安。及乎觅心了不可得。乃云为汝安心竟。因是豁然自悟。师资密符。当此时也实有法可传乎。实无法可传乎。若实有达磨以何法传彼若实无神光如何因此始悟。虽然直须亲到遮般时节始得。不尔。终是自欺欺人也。又何贵于西来而为此土之初祖哉。试问当时此土更有一人如彼。不从心外求法者否若有。达磨不必西来。若无达磨徒尔西来。盖斯时只有义学最兴粗则执文字道理。细则执玄妙知见。尚未离文字相及心缘相。又安知有向上不传之旨邪。故初祖有教外别传不立文字。直指人心见性成佛之语也。予尝论古人生平。只是不肯自欺欺人。所以彻上彻下。绝无一毫委曲隐昧。即最初欲明自己生死大事。不知性命落处。至有数十年求此中一问头不得。及痛切不已。发得一问。虽万里银山冲开求决若未遇真具杀活手眼者。毕竟剖击不破设剖得破则如岩崩石裂。海晏河清。尽大地人把捉不住千佛出世。没奈伊何。所谓悬崖撒手。自肯承当绝后再苏。欺君不得且古人真参实悟境界。如击石火。真有火迸。似闪电光。真有光烁。非若今日无火说热。无冰说寒。不悲而哭。不痒而搔。达磨再来。不第折芦去矣。如梁武帝初见大师。即问朕建立寺宇。写经度僧。有何功德。曰并无功德。又问如何是圣谛第一义。曰廓然无圣。看他如握一把金刚王宝剑世间法来。不消一挥出世间法来。不消一挥及问对朕者谁曰不识。末后遮一挥。即使从上佛祖也无躲跟处。况其余乎。当时不遇其人便乃渡江而去。于此亦何曾自欺欺人耶。嗣后三四五祖如针芥不爽。及六祖于黄梅夜半。乃曰何期自性。本自清净。何期自性。本自解脱。若未亲到不疑之地。但向此语容易领略。不啻见弹而求鸮炙。安从梦见古人。故六祖接南岳但问甚么物。恁么来曰说似一物即不中。曰还假修证否。曰修证即不无染污即不得。祖曰。如是如是善自护持。接青原但问曾作甚么来。曰圣谛亦不为。曰落何阶级。曰圣谛尚不为。何阶级之有。祖曰如是如是。善自护持。只遮便如宝鉴临人。形影毕见。何曾费纤毫气力。亦何曾虚设唱酬至南岳接马祖。则曰磨砖既不成镜。坐禅岂可作佛。而良驷已见鞭影而去矣。若是劣蹄。徒受痛策。青原接石头。则曰曹溪还有遮个么。曰非但曹溪。西天亦无而灵龟已先卦兆而通矣。若是顽壳枉下深锥。乃若沩山踢百丈之净瓶临济捋黄檗之虎须洞山睹云岩之镜影。云门撺雪峰之鳖鼻。法眼夺地藏之指头。各各如五行交错感激成文生克制化。天然妙协宗风显密莫斯盛矣。后世不知好恶不透几微接向乘虚迷心逐迹参悟不真而欲决择宗旨。宁不丧身失命于古人之典刑哉。审夫古人大彻之后。横机所触。倒用所通未有不能为人抽钉拔橛。去缚解粘者。以其师资授受之际。自有一段真切之心奋起不可思议业用。默默鼓舞作兴。亦何曾参他人口头之禅。与授册子上之法邪。试观五宗之上。师资虽少其纲宗正大。作用弘深。龙峻脉长。源高流远迄五宗之末。如宋元辈。岂无卓荦丈夫哉。按其主张教人看死语。执死法。或偏以评骘拈颂为提唱宗旨者。虽则乘时穿凿。不无见小速成。即彼嗣人之数不在马石之下。求其如百丈药山丹霞庞蕴之大机大用。何人哉。于此亦可概见。世愈降而风愈下。脉愈微而气愈浇矣。安得过量大汉。本色真人。重振向上不传之风规。复还唐宋天然之气象哉。即如治世之道。自尧舜为正始。至文武为正终。设非集众圣之大成。孔子倔起则尧舜文武之道。未免丧其浑全矣。仲尼直自祖述尧舜宪章文武明大易。删诗书定礼乐。作春秋标万世帝王不易之师法。建终古天地不坏之纲维。真可谓成始成终。时中之大圣人也。后世虽有圣智复起。亦必守其成法。以救其偏弊而已矣。孰能于此加焉。於戏。我此法门。至于五宗以下。亦犹世运之值周末也。安得若而人振此乱绪之纲哉。

　　大法有内外护说

　　护法者。护吾人身心性命之法也。即所谓王法与佛法相表里也。世人不知以为护佛之法又何异愚民曰。我亦行尧舜之道哉。或谓佛教虚无。护之亦何补于修齐治平。曰非然。吾亦有身心性命之人也。能独舍此家国天下之法乎。佛有三大藏法。曰经律论更有教外别传。曰正法眼。且始置勿举。如佛最初为十方刹土国王大臣长者居士。所授三皈五戒之法。亦自奇特非常也。其三皈者。一皈依佛。即自皈本觉灵心。如天下人。先知有君父之当尊。则夙夜匪懈以事一人。更无悖逆以自犯也。二皈依法。即自皈本明妙智。如天下人。先知有国制之当钦。则礼乐征伐。自天子出。更无僭越以自弃也。三皈依僧。即自皈本净妙行。如天下人。先知有王事之当从则鞠躬尽瘁。死而后已更无欺罔以自堕也。其五戒者一不杀生。即不断自己慧命也。如天下之惨伤。莫过于中外屠戮。而佛戒不但禁其弑害君亲。即蜎飞蠕动。犹不敢损则以慈悲绝其杀几。有甚于威刑矣。二不偷盗。即不亏自己幽灵也。如天下之强暴莫过于劫夺邦位。而佛戒不但禁其窃取神器。即无主花卉。犹不敢折。则以喜舍绝其偷心。有甚于严宪矣。三不邪淫。即不丧自己真精也。如天下之迷乱。莫过于奸辱伦理。而佛戒不但禁其秽污闺帏。即隔壁钗声。犹不敢拟。则以坚贞绝其欲。朕有甚于肃典矣。四不妄语。即不欺自己至诚也。如天下之谗佞。莫过于诬灭经纶而佛戒不但禁其饰伪侮文。即意言绮贰。犹不敢恣。则以严密绝其妄隙。有甚于圣制矣。五不饮酒。即不坏自己净明也。如天下之失误。莫过于昏惑治政。而佛戒不但禁其酗酒败事。即酣醉之人犹不敢近。则以智慧绝其昧缘。有甚于明诰矣。即此三皈五戒。为在俗入道之初门。施之于修齐治平。尚有余地矣。使天下之人。皆能遵此三皈五戒。随次推而行之。则万国永无干戈僭窃。乱伦败理之事。常如唐虞揖让之世也。况能以根本具足。及菩萨大戒。与三德四智。六度万行。而成就此庄严法宇哉。又况能以直指人心之全机大用。使人立地。可以顿悟成佛之知见哉。故吾之所谓护法者。即所以自护其身心性命与王法佛法相表里也。何尝执虚无寂灭而无补哉。或谓今天下人多护持三宝。而不闻有以补治政者。何也。曰三代已上。人心淳朴。易于教化。降于秦汉。人物奸强。至难调御。乃若人情物理。有先儒所未明。性命身心。有圣教所未发。希奇作用。有王法所不加。秘密威灵有国制所不逮者。有富贵聪明之至极非警以性命之大事。无以折其贡高。有怀愤瞒激烈之不平。非喻以因果之深缘。无以消其郁结。有生于边地下贱之陋劣。非设以神道之教化。无以格其颛顽。有伏于深山穷谷之妖邪。非感以平等之哀怜。无以摄其不测。幸此佛法推广于震旦。令其自肯自切。以自悟自度。即使遍诸海岳。以甲兵镇守。劳民伤财又何若分其教化。各自相忘于道术。而共致太平哉。或谓今人亦有归护此法。而复进锐退速者。何也。曰此盖信道不笃。虽护门庭设化。于中尚未深参。或遇明眼而正见暂生。或值邪师而真机反谬。或自恃其尊贵。不能取善从人。或夙负其才名弗肯折心受锻。或执先入之言。如毒食不化。或局小道之智。似蹄涔未充。或各主其师承。而疑信交战。或私讳其标本。而药病相持。更有说似是而行实非。阳为此而阴在彼。有以名利佞佛。伤残功德之林。有以酒色逃禅。破坏定慧之脉。有以采药迷坑而投炉失汞。何由值固命之金仙。有以登峰折屐而逐岐亡羊。焉得逢长春之肉佛。进之有为法忘躯者。虽亦有彼作略。但以慧睫未开。或认人不真。未免被他移转。其大权方便之力。未能于无中犹唱出。绝后亦吹苏者之神妙。唯全身担荷之人。乃能于无佛法处。建立无上法幢。无真僧中。推出人天眼目或起法师于故地。或延宗匠于他方。或诱引其不知。生心仰慕。或激扬其未学。愤智参承。或屈尊就卑而提携弱丧。或攀高俯下。而光阐玄微。或振作其殊途。摩荡为象。或鼓舞其同类。交错成文。或阴发圣贤之心传。以资至治。或密挽乾坤之气运。以致太平。盖机权之已在我而旋干之应临时也。吾所谓闻法必藉大因缘。发机犹须真种性者。岂非欲人于此法门。当生奇特难遭之想哉。故灵山付嘱诸大士。发深誓愿而现此国王大臣长者居士等身。为内外护者。正欲其同道化同懤。以入世援出世。斯可使正法久住。表里兼持也。或谓表里兼持之法。从上亦有不易之常式乎。曰有。若欲使此正法兼持。而久住者。莫过于华严圆顿法门之纲要其普贤长子之十大愿王也。一曰礼敬诸佛。即此开头一着。便欲人折伏身心。全体受命更无凌铄上下向外驰求也二曰称赞如来即此便欲人顿发心花光生长舌更无欺罔之言变乱圣训也三曰广修供养即此便欲人胸襟迸出盖地遮天更无隐昧不显偏执冤亲也四曰忏悔业障即此便欲人掀翻业识剖露空王更无包藏祸胎云生日面也五曰随喜功德即此便欲人两睫生光遍照尘刹更无草野遗珠特地按剑也六曰请转法轮即此便欲人揭开日月朗行中天更无霜露所坠不闻雷霆也七日请佛住世即此便欲人直见此心各自成佛更无不安生理肯作非为也八日常随佛学即此便欲人对镜照颜自见眉目更无播扬糠秕昧己昧人也九曰恒顺众生即此便欲人一体神明群灵效用更无燮理不和万物失性也十曰普皆回向即此便欲人大缘性合全体圆同更无一微尘理不参两间异类中行不显正用也如是十愿大法枢机一举则一切举一成则一切成以其自性现量称性法门繁兴大用全体即真而诸佛菩萨不发此愿决不能成就一真法界圆满毗卢藏身也噫世出世间有此法门谁能尽此报身行此十愿而自护世身心性命与法佛法相表里以绍隆十方慧命而常住不灭哉。

　　人法必交相重说

　　观夫佛祖出世始终设化惟有人与法而已矣即佛初坐菩提座于一切法成最正觉而说大方广佛华严经是则以人为重乃称性之法其全体卢舍不动寂场处华藏海而智入三世都无来住与十方尘刹诸佛菩萨主伴交参重重涉入实惟一真法界故普贤文殊为长次子出入藏身三昧全子即父身里出门得大机大用以向上全提也所以有发菩提心学菩萨行之善财童子而称童子者是最初一念真机即圆成实智而顿成正觉故其遍参离明之五十三善知识造端即得根本性智而后步步入佛自性现量境中无论僧俗正偏尊卑贵贱曾不动着根身器界俨然得证差别性智诸大三昧不弹指间入弥勒楼阁全成华藏庄严则又不同彼法华三变净土龙女更转男身始往南方无垢界成佛度生也故开品即名世主妙严至于七处九会佛惟放光证明诸大菩萨互相酬唱皆是承佛威神如诸侯之号令皆出于天王始无僭越所以一切礼乐征伐悉名曰天盖此经乃自性现量之法非心外比较所知所以二乘在座如瞽如聋益显圆顿之妙非彼浅小所得领略也佛乃于是曲垂接引于鹿苑方等及般若会开示众生渐入佛慧而最后涅槃将至先为付嘱家业乃说大乘妙法莲华经是则以法为重使彼转身就父有运载归大寂场之义所谓诸法寂灭相也而授记作佛使彼行菩萨行庄严佛土而后始得有如是因果本末究竟等耳不然如世主道欲以帝王宝位直授庸夫安可以服天下之心而行天下之令哉即尧举舜于侧陋亦必考功见迹而后摄位传此天德也又况举此法王大位可以直授其博地凡小而为圆满菩提之主哉吾所谓必须得人得法之真庶可荷担如来大事因缘而出现于世耳近世称知识者孰不自谓传佛心印据法王位图彼名闻利养与贱卖佛法至于厕坑头屠沽舍争逞机锋斗尚棒喝不惟鼠窃狗偷而为生计抑且以鱼目燕石为希有之珍而滥相传授故有一等未闻真法之人为彼所眩生轻慢心作苟且计便去聚众白椎如梨园子弟之演戏如教坊娼妓之作歌所谓打鼓弄琵琶还他一会假也呜呼悲哉夫如是还可谓之法王法正法眼乎夫如是还使达摩马祖再来又别作如何激扬乎正以末俗不有真求法者安有真说法者不有真说法者安有真听法而得真开悟者哉惟古人色心全胜故于语默举止使人望之意消岂直于登座之顾鉴颦呻能使人天感格如经中所谓是时若干人远尘离垢若干人得法眼净若干人悟无生忍发菩提心获陀罗尼与夫某得吾皮某得吾骨及髓者又岂似今人猜三枚道两谎之干打油也哉当此凋弊秽乱之时孰能知廉耻觉恶羞而不敢自欺不敢欺佛不敢欺法不敢欺僧不敢欺人不敢欺天下后世哉又孰能识法而惧于此法门忘身为法舍己求人忍难持经使身为床座身为奴仆身为犬马身为涂炭而扶植大法尊重法王护惜慧命奋发人心而报大法之恩哉又孰能以法为重以人为重以建立设化为重使此诸佛眼目人天眼目众生眼目不致昧灭而常照于世间出世间哉予尝见近世有宰官居士深心欲建立法化每多未具择人正见徒事名相枝叶不知宗旨根本所谓徒善不足以为政也即如三代之道沿至于今未有得人而不兴未有不得人而不败者吾此法门自禅宗之盛于曹溪马祖石头再盛于五大宗师之制作杂出则宋元之流弊吾不欲观之矣虽然岂今日之人法实异昔日之人法哉盖人不得真法而人非真人法不得真人而法非真法有一人如神光马祖之流者出或当别有手眼而返掷此天下后世于先佛之法界则非吾所得而知也且先佛之法界虽不可思议不可比况然有神而明之者亦未有不因其本来见成之法式得以设喻而开悟之耳予试举易象以况之或有可以会尽天下之异同乎或亦有可以于此知建立之法式乎夫所谓佛法者即世间法也佛如易之有太极而普贤文殊犹乾坤之具全体大用纯粹不杂至于诸大菩萨如坎离六子之破体而摩荡交错成八八六十四卦以至经天纬地无有余爻其究竟指归不过一奇一耦之谓道也所谓刚柔相济以吉凶而生大业者岂非明暗交参正偏回互君臣一体功位双超之妙协哉所以五行之生克制化相生即所以相克相克即所以相生使此太极不能发挥此五行生克制化之道则太极是为死物不得名为无生法忍不得名为如来藏性不得为天地人物之始身心性命之宗也故吾洞上推此向上一位为无著真宗始知尊贵一路自别于君臣五位者其在兹乎圣君一位正配太极之清宁无为所谓不显惟德百辟其刑居其所而众星拱是则辅弼之大臣配乾坤六部公卿配六象与百官宰执之配诸卦则始终本末舒卷一气也昔尧命官先以义和治历明时舜初即位即齐七政者盖此乃天地人物之首务故曰易之为道广大悉备杂物撰德开物成务冒天下之事成天下之亹亹者皆以此道为万世君师建中立极而范围天地曲成万物知此系辞之旨则天下古今之道思过半矣故儒独以易为天地人物不易之法至于余经皆因时制宜之事也苟诸经一有不合大易之大经大法者则皆异端曲学诬世惑民之术又安足与天人一贯而建诸天地而不悖百世以俟圣人而无惑哉知圣人制易之意则知吾所谓得人得法之真如五家宗师之标宗立旨以使正法久住而非人不得破坏也有一人焉观此而兴起者则予当身为床座而供养之予惟日望之矣。

　　建刹以扶植人心巩鸿图说

　　有怀杞忧者曰世语天下名山僧占多亦知其利害乎曰自古天下名山非僧占也是世人自有所系不能到耳何也即今五岳群峦穷海绝岛不是龙蛇之所蛰即是鬼怪之所栖不为逃亡之所依即是奸盗之所伏自非离尘拔俗不求声色货利之人忘形死心弗恋恩爱名位之士安能孤踪只影入无烟火之乡涉险跻危造不耕织之地或于此缚茅就树草衣木食以穷年或傍石为巢火种刀耕而毕世或致天人送供或来猿鹿衔花或感猎人而舍业或激贼辈而改途或启乡顽而恶羞或发村懦而悚惕或使愤瞒而悔悟或令迷闷而开明或布施以格劫夺而无害国害民之几或持戒以消淫讹而无败俗败伦之朕或忍辱以摄瞋恨而无弑尊弑亲之端或精进以鼓惰愚而无甘暴甘弃之疾或禅定以折僭乱而无大逆大叛之萌或智慧以廓英奇而无索隐行怪之异或权力以救邪僻而无跳梁猖獗之狂或悲愿以赞经纶而无太过不及之弊是故能使富者知盈而捐财植福使贫者知乏而效力立功使智者知本而兴言叹仰使信者知性而委命参承或闻道行于朝廷而三诏不起或播宗风于岩谷而异域皆从或使蛮貊皈依自遵约束而免守卫之劳或使边方宁静不见征诛而省敕命之费乃至默成圣制之无加阴振治纲之不紊亦何曾非大同无我之创立哉亦何曾非至公无私之尊尚哉普天之下莫非王土率土之滨莫非王臣能使一介之民自安生理不作非为即是一草莽之忠臣也能使一尺之土自守本分不生逾越即是一太平之治地也世徒见一僧不法即欲革天下之僧不知僧乃民作贼亦民为耳造妖孽为显异惑众之事创淫祠倡杀生害命之几自当除灭以正宪章乃今有处拒僧出入城隍有处禁寺讲演宗教即有听讲宗教之僧不轨乃此僧之不轨也岂宗教令僧之不轨哉若以一人犯法连罪天下之人欲使天下平良不作悖逆之忿乱者未之有也若以一僧不法连废天下之寺欲使天下名山不为盗贼之资栖者安可得乎於戏况我佛法以慈悲为教以智行为门内无主不立外不正不行或授戒有严于国律或讲法有奥于圣经或立论有高于尊王或传灯有超于尽性岂曰小补之哉即国制有爵赏之诱且未能使百姓尽思立功有刑罚之威亦未能使庶民尽怀惩恶安能强以苦空寂寞之法妄欲鼓簧弄影于民乎而世人欲以异端为辟异庐而焚异教而禁异人而驱竟不知何异之不同于大中至正之道哉竟不知何异之无益于身心性命之理哉吾所谓真金不怕火者正以得火而愈精也真佛不怕排者正以得排而愈显也自古及今迭否迭泰何世不因排僧而佛道明何人不因辟佛而僧行振吾但患僧徒之不真不患世人之攻众但患佛刹之不密不患名山之占多所谓有佛住处龙天喜无僧说法鬼神愁也岂有盛德大业之世而患其佛刹之壮鸿图耶。

　　斋僧以自尊法行续佛慧说

　　自金身入梦汉明帝遣使西迎得摩腾竺法二尊者以白马驮四十二章经特来此土因与诸道士设坛焚验而我震旦始知有释氏佛法僧三宝故当时王公宰辅异道九流等乃于法天制地之教别得天地从我所生之旨乃于生顺死归之道别得性命自我所造之因而超超乎悟此三界唯心万法唯识深几神哉故有了生死而证真常者有即尘劳而获解脱者有即王道而行佛道者有即权教而明实教者自是历代帝王异世贤圣悉亲佛法之微得拓内外之化虽国位之无常皆尊信之不贰所以西来之僧法迭至重译之教藏弥隆梵行遍入于人心不待诱而自信微言深参于世典不假思而自成佛刹与鸿图共丽三代之礼乐斯存僧伽与像法同严十界之性修具在所以僧因佛而成仪法依僧而成教故僧种即是佛种僧身即是法身也世人所以尊敬三宝者正尊敬自心本性之智行耳供养僧者非直以饮食衣服卧具医药四事具足而资给之使彼得免经营安身办道之为我有功德也正以能使我等发希有心生难遭想忘躯为法决择死生或因此知苦断集得出恩爱名利之缠或因此慕灭修道得悟因缘依正之业或因此从佛通儒得世出世间不二之道或因此明心见性得向上一路不传之宗或因我供一真僧而天下之妄僧俱振或因我建一正法而天下之邪法皆皈或因我续一僧之微命即续三世诸佛不绝之慧命或因我护一僧之初心即护十方众生常住之真心如是斋僧是名供十方法身之父如是护法是名保三世含识之灵也故昔日我佛亲以大法付嘱诸大菩萨于此十方刹土示现国王大臣长者居士及四众人等之身为内外护成就庄严此世出世间法所以不致断灭也如赵州禅师住院之日燕赵二王感其道行息两国之争睦州尊宿以大草屦挂于城门巢贼入境见之因感悟而救其扰乱灵树禅师预知广主有兴兵用武之心即时坐化遗命以消其隐慝永明寿禅师以一言劝钱王俶纳土于宋太宗使浙江一军十三州俱免血刃皆是僧法之力互相制治而成其至化也又况能以律制天下杀盗篡逆之几与消奸淫僭夺之微又况能以教拓天下忠孝廉节之心与充仁义礼智之性又况能以禅开天下生死性命之关与明天地人物之主乎予忝生末法幸厕僧伦岂敢以我为僧而自赞我僧之法盖我亦此世间之人也知有僧之可尊可敬可以自度度人可以报国主之深恩可以酬檀护之厚德是故即以此法普告同一佛性同一智行之人共相自尊自重自行供养使此正法常住于世云耳。

　　刻经以自护心法续佛慧说

　　三世诸佛一皆以法为师而得成道即说法度生众生虽曰师佛其实师佛之法也三宝之以佛为尊者盖重其法由佛说僧依法行故也使佛与僧非如法说行则佛不名其为佛而僧不成其为僧矣其法又何足贵亦何能孤起而独立哉故佛僧之必依法而成其觉道是法必因佛僧而得常住不灭者正所谓一体三宝是也所以从上佛祖始终说法及相授受之际必至嘱曰善自护持毋令断绝至再嘱诸大开士于十方刹土示现国王大臣长者居士四众等身为内外护是故不忘付嘱之人普现色身建法幢于处处破疑网于重重或舍全身以求半偈或断只臂而乞片言或入海藏而忆余诠或造异域而请重译或弘法而罹祸难或忍法而杂寇仇如此苦心苦行无非使诸佛正法眼藏常住于世以开示悟入一切众生佛之知见耳余尝慨近世佛法荒凉师宗昧灭幸有达观云栖寿昌三大师鼎立宇内使法流传余已作不二门发扬云寿二大师矣但未得达大师行实故未之及耳然闻大师挺身为法振起颓风刻方册藏板于径山表诸佛法身于末世至于城邑岩穴莫不深沾法恩诚可谓功齐诸圣行越三祗也予昔往径山礼塔寻杖履锤拂所过化处求其行实语录并不能得因低徊三叹曰大师能使从上佛祖法身常住于世即大师之法身也奈何知尊重供养之名像者独不知其语录行实真大师不灭之全身乎安得天下知法感恩之人继述其志事急为修葺双径藏板之所更于化城鼎建大藏楼阁及诸僧堂剞劂守护奉此经板如诸佛法身现在拥诸梵王帝释天人等众俨然未散而为转法度生礼拜尊重乎余尝笑天下丛林之徒每自建立静室极其巧妙精工置彼玩好器具不知动费若干至于尊重经法与安措十方僧堂不但如积故纸与养犬马也悲哉余昔以亲柩野寄未葬不忍此身立檐屋下况我法身父母生灵亲依忍使暴露不顾而自安精美哉且我等今日受此清贵之福不有十方僧法之力又安得享此国王檀护之庇乎余闻宋元之间藏板尚有二十余副以遭兵火毁灭之矣方今止有南北二藏非遇我二祖降诏礼部并咨天下高僧重新较正翻刻遍印诸刹流通加以列圣颁赐护持则此正法眼藏不几于湮灭欤余于耿玉齐案见达大师录乃蹴起嗟嗟曰吾不藉此录又安见大师雄心猛力荷担此大法哉即此可见剥皮析骨与漆书壁经等辈之心至今在也使三皇五帝之典坟及文武周孔之诰籍不有漆壁之人则一经秦火已无余矣安复见上古圣人之心胆骨色与大经大法之妙密而尧舜周孔亦土苴糠秕耳何足以闻见神交于后世哉审如是则天下名山洞府皆当刻木镌石乃至金匮玉函而藏之使山灵鬼神呵护防其湮灭以垂不朽可也悲夫法末道降圣贤感化他方世间诬世惑民之书误心丧志之说恨无秦火尽为之毁烧苟不藉此正法眼藏开示群迷则日暮途穷而彼未归之客争免堕落于无救也哉即我寿昌祖未参访时因读金刚经而开解后因阅传灯而悟心则此刻经之功岂不同活佛说法度生之力乎则此见闻之利宁不同亲承佛祖授受之益乎予于是述兹见闻大法之缘为刻经之劝。

　　放生以感悟群机祝太平说

　　法界种性只是一生以凡圣分故有戒杀放生四字众生之本业只一杀机诸佛之本业只一生机度众生之迷业只一戒机成诸佛之觉业只一放机杀则迷情自堕戒则悟理自升放则种智自充生则觉心自妙夫天地之道长且久者只是生生不息不曰灭灭不生不惟岁次之春夏是生即秋冬亦生不惟昼之日转是生即夜之月运亦生所以太极阴阳五行八卦度数无有一时一刻不生即吾人从父母未生前以来至有此身四肢百骸未有一呼一吸不是生也稍有一气不生则此四肢百骸皆溃灭矣修此幻身之术者尚不可一气不保全此生而此至灵之性至妙之智何可一念不常住此生哉故戒放二字曲尽三藏玄微透出别传机用盖戒是遮旨放是表宗遮则凡圣两分表则性相平等放表之义的是直指天机横身异类之妙密也时有士曰此未曾有从来以戒放为佛教之初机然未闻为妙密别传之旨也请更详示之杖人曰世人多以戒放只为怜彼刀砧烹煮之苦遂彼恩爱身命之乐或更藉说法以超度之为至耳然未细剖其所以能使彼愤发感悟之机速于超凡入圣也何则一切众生皆死于安乐多生于忧患皆迷于情欲多感于死生至于下劣众生黑业深重多不知文字道理知见及参悟之法所谓鬼神沉忧愁之苦鸟兽怀獝狘之悲修罗方嗔诸天正乐可以整思虞趣菩提惟人道为能人为万物之灵能知文字道理知见参悟尚不能直下令彼戒杀放生何能速使直趣无上菩提哉所谓人而不为吾末如之何也此裴公深有望于人独恨诸天之乐与四恶之苦难度然则四恶既已难度今之所谓戒放者不只是戒放吾人本心之生自足以消此杀业充此生机欤是则犹未尽善也予正妙在四恶道众生迷到至极之处全不知文字道理独有一念贪生恶死之心虽至蚤虱蜎蠕若捉之害之必惊走而窜伏也以故有一人杀彼害彼则彼恶死之心恨入藏识生生世世必冤报不已必无能自解也有一人救彼放彼则贪生之心感透藏识念念心心必恩报不已亦必无能自障也既彼有此感激报恩之心透出藏识则彼无始积习深业皆不能为障为迷反因一念报恩之良心良能顿发良知良行如一星之火能燃万劫之稠林以一念之灵能豁万德之光藏岂不一念放生之机超于诸天之死于欲乐人道之死于宽闲而顿破万劫之铁围销亡无间之地狱哉所以有雀之衔环龟之载溺与种种出类生天及悟道证果又有如鹤勒龙树诸祖之传佛正法眼藏者皆是放其本来自性之生生种智也不见古来有许大圣人如解网易牛是心足以为王等皆推天下不可欺之好恶为格致治平故能救人情欲之死命放人心性之生机虽至恶至奸至愚至劣之徒一念愤其感激之良而成天下国家不世之功业何可指数哉此皆戒放之机而充之也吾所谓法界只是一生而妙有别传之旨而续慧命者不于此见乎。

　　念佛以全提一心成净土说

　　法界一切含生元同一心只因一念妄动遂自各成异途所以念善则从善念恶则从恶念有则堕有念空则沉空念妄则逐妄轮回念真则归真常住故说心之前谓之性而与情俱来谓之识转识成智是教家之所以指纵也念者今心也就今心而提撕之众生因念动处而向外流转诸佛亦因念动处而向己归还驰之远者愈散而愈迷返之近者愈收而愈悟所以迷者亦有深浅悟者亦有顿渐救者亦有权实求者亦有速迟种种设化投机无非即念接引然百千三昧法门其最捷最顿直指全提之法莫过于自心念自佛自佛念自心为因果不二本始同源之妙也盖十界依正报相皆循一心之业而得发现所谓情生智隔想变体殊心生则种种法生心灭则种种法灭既一切众生有此若干种性色心情识欲念名言习气计着妄想恶知恶觉邪见邪缘则此不可思议业用自不得不如是也是故我佛出世说法四十九年亦因其业用或谈空破有或谈有破空乃至百千方便互相攻击无非欲令众生发真归元不为妄想之所转耳至于说弥陀经更不分真别妄较实论权并无顿渐偏圆之可拘亦无始终大小之可判直是全提一心不乱清净解脱之法使彼一切有见无见常见断见之凡夫小乘邪人外道一一皆得顿发自心超越世出世法而成就不可思议功德也世人孰知此经大旨妙在不立依真起妄返妄归真之语但叙彼佛现在说法其极乐世界依正报相有如是楼阁阶道水鸟行树有如是声闻缘觉菩萨众会皆是如来一心清净行愿之所作也若有善根之人发愿往生执持名号毋论一日七日但能一心不乱自然顿断生死命根现前感应道交即时亲见彼佛及诸圣众岂非临终西方境分明在目前乃吾自心佛性现量所成就之功德庄严哉而六方诸佛恐此土众生深信不及盖以一向闻佛说法种种教人观察修省六度万行然后始得到佛境界如何此会但教一心持名不假方便即得成就如是庄严所以出广长舌异口同音称赞我佛所说一心持名之法是众生难信之法是诸佛难行之事汝等众生当信一心念佛是诸佛已曾成就不可思议功德之所护念者也若能深信一心持名则心心清净念念解脱根根尘尘周遍法界皆成庄严净土矣岂非十世古今始终不离于当念微尘刹海自他不隔于毫端哉云栖大师弥陀疏钞其中融通藏海透彻化机广大悉备无不极至。余此全提之说。直聊与能信自心之人。与不疑禅净之人。与博观约取之人。与竿头进步之人为一前矛而助其一　地。可也。

　　持戒以当当心地证法身说

　　夫转凡成圣。密在雄力之大权发觉出尘机在猛省之始念。故本师和尚曰力生。小子沙弥曰勤策。惟力能生含识之真心。惟勤能策后心之发觉。所以世出世法。妙在一念生机。如火之始燃。妙在益薪以助发如泉之始达。妙在拨沙以疏通。又如亡子之思亲。始有归家之念。迷途之觅路。始有悟道之由。故我卢舍那佛与诸佛说心地法门。如毛头许。须知秪遮一毛便是十世古今微尘刹海之种性也。令诸佛转我所说。与一切众生开心地道。如我于心地中。初发心中。尝所诵一戒光明金刚宝戒。是一切诸佛本源。是一切菩萨种子。一切众生皆有佛性。一切意识色心。皆入佛性戒中。当当常有因。故有当当常住法身。有缘非无因。故念念不去其心。如是心地十波罗提木叉。无尽藏品是一切众生戒本源。自性清净。呜呼。只此一段便是三世诸佛菩萨直指人心。当当见性成佛之妙旨也。乃至谈经三百余会说法四十九年。以至末后拈花。亦何曾出此心地法门。最初一念发心之当当本源佛性哉。良以众生觉性无常。不自知有。所以背觉合尘不自知返。是故诸佛种种方便。秪欲使人发此一念觉心。返本还源。归无所得而后已也。故曰我是已成佛。汝是当成佛。一切有心者。皆应受佛戒。众生受佛戒。即入诸佛位。位同大觉已。真是诸佛子。只遮子之一字。便是发觉初心。从觉性起。如帝王子。是王所生。必须长养护持。使戒相具足。戒德圆成方能使此始觉王子。还证本觉王位也。或云但能发此戒心。不作不犯。自成性戒又何必具足戒相。与圆成戒德乎。曰是不然所谓戒心者。即此一念发觉。初心勇猛奋烈者是也。若不有戒相。如有力男子。欲往京师寻求父母。不知前路险夷之相。徒恃己力。不免触途成滞也。有戒相而无戒德。又如有力男子。已知路途。而未有资粮给使。亦不免半途而废也。即有相德俱圆者不悟戒性。是犹虽到京师。未知父母落处及其本分受用。亦不免错认它阿爷也。又况能承颜色而奉甘旨哉。所谓孝名为戒。亦名制止。苟持戒不知戒性之所止。尚得制欲而顺其觉性哉。若欲知其性戒之所止。直须自知遮念觉心从何而起。则知遮念觉心。从何而止也知其所止则知释迦牟尼佛从体性虚空华光三昧而入。亦复从体性虚空华光三昧而出不知自己觉心出入之所。又安知诸佛安身立命之所。又安知众生安身立命之所哉。故曰戒性如虚空。持者自颠倒。若不悟虚空戒性。正是门外打之绕也。是故诸佛愍此心外求法之人始揭出心地法门一毛头许令汝自参自悟。令自作皈依。自求超越。所以最初入门。必先令三自皈依者何。正以行人求戒遮念觉心。既从觉起还从觉归。使彼自求落处于此知所自归则知所自依之清净佛也。盖觉性无常。感善法则从善感恶法则从恶欲使觉性常住。妙体常明。必须自发真智决了性真。则自不起觉明分别之心。亦不为善恶业缘所惑又如宝镜当空万形俱照于此知所自归则知所自依之微妙法也。智本虚明。非行不显。必须自起真行。行起则知解情空。行起则智觉性满。于此全性成真全真成性。繁兴大用举体无它是为真知所自皈依之解脱僧也。吾尝谓若有一法不能了不名法身。若有一法不能入不名般若。若有一法不能舍。不名解脱。岂非三自皈而三聚净乎。于此透得。则五根本戒皆以一念发觉而圆证之矣。若能发觉自归则自无不忍之心。世无可杀之命。所谓一念忿起。即是自伤法身慧命也。可不纯仁。而自持乎。若能发觉自归。则自无不足之神。世无有余之物。所谓一念偷生。即是自弃法身慧命也。可不纯义而自持乎。若能发觉自归。则自无能泄之情。亦无可惑之色。所谓一念欲萌。即是自丧法身慧命也。可不纯礼而自持乎。若能发觉自归则自无能欺之辞。亦无可诳之事。所谓一念妄动。即是自诬法身慧命也。可不纯智而自持乎。若能发觉自归。则自无可昧之灵。亦无能困之味。所谓一念酣发即是自颠法身慧命也。可不纯信而自持乎。此三皈亦犹克己存诚。五戒亦犹闲邪四勿。虽浅深之有别。实正助之无殊。然此一念发觉始心。又何但能成三皈五戒之宗本。直将超越六度万行。而圆满四智三身也。诚以初心行人。深知奉重则性业遮业。自然不作不犯不执身而二乘之戒相自精。不执心而大士之戒德自备不执性而诸佛之戒体自虚。吾之所谓当当常有因。故有当当常住法身者。岂非顿证此始觉而成本觉哉。故我博山大师云。戒有大小体非异同。戒有广略。理无分析。戒有断续。性绝开遮。自非利生大士。不无犯于尘劳。有力行人。何难行于项刻审如是也。能于项刻闻思而修。奋烈而行则此一毛头许。可以含吐十虚。融通法界也。可不自尊自重独秉此发觉真心彻证本源佛性之金刚三昧哉。

　　参证以激发精微透千圣说

　　盘山云向上一路千圣不传。汾阳云向上一路千圣不然。即此不传不然二语。已劈腹刳心为千万世道破矣。虽然如是。若不曾亲向悬崖撒手绝后重苏得来。依旧屋里贩杨州有甚理会处。不是彻底掀翻打破漆桶。又安得立地构去。可中须遇真正大手眼作家始得不则纵抱荆山之璧谁能赏鉴而剖示之哉。余尝有语云不虑英奇之不顿悟。特患无全机大用之师。不虑宗匠之不奇逢。特患无深参彻究之士。然则师资之真相遇者。诚千古之未易得也。即如达摩未曾西来此土。岂真无祖意哉。然达摩未来而直指人心见性成佛之旨。何六朝已前绝无一人承当耶。不惟达摩未来此土。不知立地成佛之旨。使摩腾未来。而此土亦先知有生死轮回之说也乎。是则佛本自心非人指授。不见心本是佛。非人参悟不明。而参悟之中。更有浅深其指授之中。尤有邪正。不然世出世法。安得有圣凡之异类。大小之多乘哉。是故参须参向上之人。证须证莫大之法庶不偏落邪外。自陷于坑阱也或问西天之外道甚多。何也。曰彼方以大法流布之广远故也。如此方初未有佛之正法又安有邪外之法哉。其邪外之法非别有种性。正以学佛正法之未尽其广大精微。而各执其小见偏知。遂各成其邪外之异端耳。不惟出世之法为然。即世间文章六艺工巧百技。凡有一人得其真正之法。则必有无限仿效习学者。其仿效之不似与习学之未成或传于世世复以未真者为真法传。未成者为成法学。以谬传谬。以讹学讹。则蔓延满天下矣。故世间之名世。如唐诗晋字汉文章。千百年来。学者满天下。有几人能诗如李杜。字如二王。文如史迁乎。故善学者须学其已成之法。不学其未成之法。亦在学者之下人心精。则其得道必真也。自断臂求法已来。为法忘躯者。往往皆是总以致其精诚。自成变化。绝非有一毫假饰而可得也。禅宗之盛莫过马祖石头之世。已自有邪外妖孽。故德山黄檗。每切齿痛恨。而欲敲其骨出其髓也。不道无禅直是无师耳。夹山开法竹林幸有祖师骨性。才闻道吾讥笑。立时弃众而参船子。黄龙南已受泐潭澄之分座。遇云峰悦之愤激而重锻炼于慈明。兜率悦已获真净文之旨诀。值清素老之锥劄而重透脱其瞒顸。若此数老。何可指屈。使生今世。得一知半解。已出世为人矣。天下寥寥。孰能窥其破绽。攻其败缺。与激其肯心服其私意哉。又孰能如诸师之下已虚怀不顾名位。不惜身命。独求大法哉。余又窃思古人之误。非今人之欺也。古人至有冒滥非彼成心故作。稍一知非。便乃翻然改过。究竟不失其奇伟俊杰抑且愈见其赫奕光明。今则不然。明知心行之非。了见疾疚之过。不肯弃舍一时之名利。专以回互四众之讥嫌。故故不肯虚心下气。故故不愿了死出生使佛祖亲执键锤。考其虚实明辨是非。彼宁甘心碎身供尘土矣。孰肯愤然自怨自艾而自透露乎。宋丞相张无尽。初作无佛论。幸夫人激入此道阅维摩经有省。复过庐山谒东林总密与盘错大为印可及见兜率悦遭其毒手。再过归宗。又蹉过真净之热骂。后洪觉掩鼻笑曰。叶公好龙。及见真龙。乃怖走耳噫。如此一人见如此诸大宗师。受如此键锤锻炼。尚有如此曲折疑昧。又况曾未见人。与未经炉锤者乎。即大慧杲遍参诸方。谁不许可。惟杲不肯自欺乃曰彼皆证我。奈我自心不然。何后见圆悟勤而平日知见冰消。始为到家时节吁。今人非此种性。无此决定。又安得岩崩石裂天回地转之受用哉。从上诸祖。于师资两相求。有如此之难。古今较参证。有如此之异。使真正有血性为生死者闻此愤发。当何如耶。

　　著述以密传心神授万世说

　　中庸称仲尼祖述尧舜宪章文武。盖孔子生于周衰世道当秋。如天地万物发生畅茂之极。而将凋零之时也。自非孔子以大经大法集成始终一贯之大成。则从上圣圣之文章性道精一神明有不胜支离散落者矣。至孟氏时。复有杨墨之仁义荆榛塞路。盖圣人之道。如天地之高厚。山海之峻深。彼曲学小见不能尽窥其广大精微盲人摸象耳鼻蹄脊。各得一端遂成异端之偏执。而全体大用失矣。孟子以能言拒杨墨者。为孔子之徒。岂容己乎。即吾出世法固有类此不容己者我佛生西域将千年。此土尚未闻其名字。及摩腾尊者入汉始传佛之声教至达摩大师来梁始传佛之心宗。则此声教之关于世也大矣。初禅宗之来。辄呵斥执文字名相其教律诸家。互相作难。赖有法力神通而显化折服之其教虽迭废迭兴。而天下学者纷纶异议。犹自梗其正化。唐末有永明寿禅师出而会通解息之乃作宗镜录百卷。此书初出即为外国师奉矣。嘉祐中有继韩排佛者明教嵩禅师起而作正宗记。及定祖图辅教编伏阙上书。仁宗大喜。旌以明教大师赐其书入藏。一时士夫如欧阳修辈。见其文咸色惊心折而归敬焉。然自马祖石头二支分为沩仰临济曹洞云门法眼五大宗派而天下枝叶蔓衍。其中学人冒滥师承。参证无据者。往往僭窃公行而坏正法。于是有道原禅师。深为此惧。乃披奕世之祖图。集诸家之语录由七佛以至法眼之嗣。凡五十二世。一千七百一人。成三十卷。目之曰景德传灯录。诣阙上进章圣皇帝。诏翰林学士臣杨亿等。同加裁定。敕赐流通。自是师承源流。乃有证据。亡赖之徒。亦不敢篡乱矣。沿宋元之末。以及今时。渐见师法日微。邪外昌炽。胠箧祖道者不可胜数。而此宗之正脉。离散欲绝。未见有能大振而反正者。即间有余波末流自谓参究得悟复以提演示人。何曾有不以死语死法而缀系于人者哉。正如宋之窃窃说道学仁义者。虽有功于浇漓倾险之俗。至于臆解圣经胼拟性命。不能不获罪于孔孟也。嗟乎。法运值此尚何言哉余每念宗风之不振。正以祖道之正脉不行于世。故邪外乘隙以蒙蔽其法而不通明也。苟有能自明悟之人。先定其宗。旨正其门庭。严其号令。密其关键斥其邪说绝其跛行。辟其道途。端其向往。则天下有血性。英灵之徒。未有不共相振刷。而望风自立者矣。夫如是则千圣之师法。不容不急为之先举也。余于历祖宗灯。欲编集五种书。其一较正诸祖语录不论多少。各以全部流行。其二续传灯录。凡有语录者精择其事。无语录者单词片句。若碑记所载。凡有师承者。皆不敢遗以为统纪。备参证也。其三作选祖传。以具全机大用。堪为万世宗门作法印者。如洪觉范之僧宝传。而评赞之。抑扬断论。略仿史法。其四单集五家宗旨。为五部。指出师承源流。而定其门庭堂奥。贵在识真伪。辩正邪。使此五家子孙。有所证据。不复乱统失宗。其五撰十法集。以足为十大法中所列之法印者。各取其所长。而入集中。评断激扬。永为灶鉴。此亦有大一统正名分之意乎。嗟乎。不欺夙愿而随薪火之缘。果能集成。以质天下后世斯亦不负区区继述之一报也。
嘉兴大藏经　天界觉浪盛禅师全录


　　天界觉浪盛禅师全录卷之二十五

　　门人　大然　弘智　大中　大充　较

　　说

　　丽化说

　　余昔于匡庐作五灯热序。发明吾宗传灯命名之意。盖火藏光无体因物续焰。而师资投机之际。各自得此热焰。始能传受此神。不则徒于光影门头妄自玩弄。于心性何有发挥哉。嗣于桐城与诸公谈易。尝以先天之火为神。妙在附丽于薪灯。始能脱化。此薪灯之神。亦惟此火神之能脱化。乃能附丽于万物。而转转脱化。此神自不断绝。如丽而不化则成执妄之迷化而不丽。则成堕空之失矣。火之分合能传而成生生不息也。大矣哉。因作尊火为宗论。参合华严法华以借象取义而阐发之。或曰从古谓土为五行之主今以火为宗。无乃矫先圣乎。曰以土为主者。会天地已成之数。定位而为中极也。天地未成之先。则当以火为宗。而阴阳五行。始皆得成就也。何则。先天之初无声无臭。独有此点觉明之火为造物主运。阴阳之所以变化。五行之所以相生。皆此火为神也。如水木土金。皆有形质自守。可以执作玩狎。独火为神。操存舍亡。出入无时。莫知其乡。此心之所以属火也。然五行之火。犹有相可见。至于藏为太极。使静极生阳。动极生阴。为万物之化神。是天人之不可测也有先天之火性。为太极本。有后天之火神为太阳元。有无相之火精。为五行体有有相之火气为生克用。以故天地人物之先非火不能生。天地人物之后。非火不能养。水非火不能自润。木非火不能自长。土非火不能自和。金非火不能自坚。即人生非附丽于父母精血之火。不能脱化成胎。身非火不克化饮食而长养骨肉。形非火不能出力作劳。命非火一时不能久存即人垂危。心上暖气附丽。虽暝去尚能复生。心上暖气才无四行虽在。终不能起人之死尸有阴魄附体者。与所葬之地有暖气温养。其年虽久。启圹俨然。出土见风。即时败坏。此天地人物之余火。尚能如是。况有心之精神。以为圣者。如日月灯明之相丽。宁不足以充塞乎天地。而默成其人物之位育哉。又须知此火以性空之火为主。有智慧火。缘生火。有无明火。业识火。有瞋欲火。痴迷火。有冥阳鬼神无根之火。各自丽化而有真伪大小之不同也。一等陋人不知魂升魄降因于业力。尚有精爽之火性。妄谓人死神灭。无三世因果善恶报应之说。反指佛氏为异端。虚无寂灭之教。去人伦绝天理。而排辟之。夫既以佛为虚无则不应以因果示人伦。使悟生死而证性命。以教为寂灭。则不应以报应明天理。使择善恶而全心神。不知所谓去人伦。绝天理者。莫大于诬人死神灭也。人果死而神灭则此后人类从何出生。若谓天能降衷于人。道之大原出于天。是天为有性情之天乎。为无性情之天乎。谓天无性情。彼既自无性情。何能有性情与人。谓天有性情。则天与人同有性情。不可以性情分人。且此天独居何地乎。谓是无地之天。天而无地则天亦无有作为不应如此纷纭降衷与人。若谓此天是上帝之天。与三十三天梵。释相类。则当是有性情之天。能作善法乐。五欲者也。又如是天降衷赋命之人是有性情之人乎。无性情之人乎。若无性情之人。彼既自无性情。又何能受天衷命。若有性情之人。彼既自有性情如何又受天之衷命。此衷此命是有性情之衷命。是无性情之衷命。若有性情之衷命。则人之性情已有之。如何更受天之性情衷命。若言此人原是无性情之人。因受天之衷命而后始有性情。是则无性情之人。从何而有。且能承受天之衷命乎。不然土木金石。本是无性情者。亦当受天之衷命与人同有性情则上帝之可天可人。可空可物。亦可以分合同异也。人既能受天之衷命。而不知因果。乃自灭绝其神。不特人如傀儡不能祈天永命。而上帝亦何其易于息机乎。上帝既能以衷命与人何不作一永命之人。如天之自强不息。生物不测。与高明博厚同其悠久乎。陋者又谓人禀于天之清者为圣贤。为仁善。禀于天之浊者为凡愚。为暴恶。如此。则人真似木偶。既无性情。不知憎爱。懵然受天所赋听彼清浊。任天戏弄。夫上帝好生。只应平等为心。何当以清赋此以浊赋彼。使顺逆相反。自违其天命乎。或谓上天原不赋人以清浊。世人禀受于天。自有清浊。而作善恶则何谓作善天降之百祥。作恶天降之百殃。救者曰。但人作善恶。天乃因而赏罚之也。予谓上天既不授命于人。而人自为善恶。如我无借贷于人。无端索偿。是天何横逆如此。而不听其人之自作自受乎。或又谓天之赋卑。原无彼此。如一器物与人。善用则顺而昌。不善用则逆而亡。如此则又落在佛氏之因果报应也。世人不知自心循业发现。而有圣凡依正之报强以圣愚贵贱善恶寿夭。皆天命所赋。又何知自性之天自心之命。所感见之同异乎。若果是天赋。天何赋尧之清而圣。又赋其子丹朱浊而嚚以报之。既赋瞽瞍夫妇以顽嚚。则不应赋长子舜清而圣以报之。既报长以清何。又赋其小子象浊而傲以杂之。如文王武周父子之清圣。而又报之以管蔡。此非各自循业之报乎。盖人自心天命之流行逆顺。以成因果也彼上帝之天。苍苍之视亦何能如此分合同异之不可类而齐乎试以易理推之。乃知性命之神不灭。不可诬也。圣宗之道。莫精微于大易。圣人未作易时大易不传之理。全在天地人物中。及圣人作易后。则天地人物生生不息之理。皆在大易中。予以先天后天。表原始返终之故。而以乾坤为枢纽。故有乾元用九坤元用六。为圣人干天旋地之妙。若无此用。则八八卦七七蓍。皆无情之物。无以通变化行鬼神也。世人读易训易。往往蹉过此二元二用。未尝专提出也。又何处见圣人能致中和参赞位育。二元为大经大法二用为大功大能哉。乾坤是先天定位。变化之机全在后天坎离复姤二爻为天根地柢之元。是为九六之初。此慎独之机精一之秘。天人之窍。性命之关。中和之宗。位育之本能用此九。即能原始而出生。能用此六。即能返终而入死。所谓原始返终。知生死之故。通乎昼夜而知者。既不知此。何知朝闻夕死之道哉。更须知阳之出即六为九。阴之入即九为六。阴阳元是一气以出入起伏别为之名耳。即人一身呼之出为阳九之升。吸之入。为阴六之降。督任二脉。即乾坤之二元。何曾有二气之不一哉。吾故曰圣人通乎一气之变化而能出生入死以传神。凡愚昧乎一气之死生而为生变死化以失性。能知此则用初九即用八八诸爻之九。用初六即用八八诸爻之六。一奇一偶之交错。须刚柔相济。始成兼到之中和。惟圣人能用九即用六。用六即用九。故能通变化而行鬼神。与人物造命。贤者只能用九六而奉承天命。顺人物以各正性命。百姓则但为九六生灭所用。而且颠倒生命。悖逆天理。为失身失命之徒。圣人之所以与百姓同其忧患者。独用此九六之神。设为道教以制礼乐刑政。曲成其人物之九六于可安立处。不致自相贼乱也。予尝曰。造化之妙。必附丽于天地人物。始能脱化其精神。以成中和位育之元元不息。犹心神之附丽官骸。大道之附丽器用也。太极必附丽于八八卦爻以摩荡。使诸卦爻。亦自附丽于屡迁周流者正以能脱化于生死。易而不易也。夫至圣莫过孔子。犹自附丽于祖述宪章。上律下袭。为始终一贯之时中。孟子亦善于附丽私淑以摄清任和。而脱化焉。夫附丽诸圣而集成者是自能扩克会通神明统类。曾非假于外铄也。吾宗传灯亦此旨也。世间山海虚空草木金石。无不有火。以无人能取用。故自埋没。有人以燧镜钻斗而取出之。以附丽于烟纸草木。传诸镫灶其用无穷。谓有传者。是师资相激初投机之时也。谓无传者。是师资已印契之后也。使不传。终似废物而自埋使有传还似借光而未发。又况传受之有善恶邪正。为圣凡升降之各异。可漫漫哉。世法不悟河图洛书洪范及五经四书老庄诸大子史。未必能会通精一时中之道。如出世法。不悟华严法华楞严唯识诸大经律论。与宗门传灯诸录。未必能会通性相一多相即而通达佛道也。夫不善于阴翊王化之不逮与折摄邪外之同归者。正以各坐于宗教一偏之枯也。故予独于易旨。三致意焉。古人有谓易取意于画前。而实传神于画后。画前之意。即太极也。曰易有太极是生两仪即此太极。是先天后天之本。即是伏羲一画。此画即负阴抱阳。是诸画之宗。未曾以有无而名之号曰太极。又何必加以无极乎。此中须悟通变化裁可也。周子云无极而太极。将谓无极是无有方体。就万物统体言之。太极是会其要领。就一物根柢言之。无无极。则太极无所本。无太极则无极无所寓乎。朱晦庵极力阐发。未免支离。夫加无极于太极。未尝不妙。但其说不圆。反失通变。后人泥无无极则太极止足为一物之根柢。如未加无极时。则易有太极。皆不足为万物体统可乎。邵氏曰未可以有无动静言。而未尝离乎有无动静也。夫对有极言无极。而不落有无号而太之尚不执一可执二执三乎后人有谓宋儒虽能发明圣学亦多有蔽于注释之臆见杜撰失其本来面目者不若还经本文令人于八面玲珑无牵掣障蔽处自寻自绎必有得于秘密通乎圣人命意之微也前古不论即孔孟亦于绝学时深思而通之周程陆朱亦于绝学时深思而通之虽通之有本末大小安知后人独无如孔子之贤于尧舜者哉古人著作如医书虽一家法有各善者或着脉经或着病机或着药性或着炮制或着成方或着医案必须合异为同而用之则神更有善于著作者则取其亲切要妙以会通之如炼成金丹只待人解吞耳只如寂然不动感而遂通天下之故此一故字即是造物无尽藏也大易以感而遂通之故有八八六十四卦无不经纬之此感之时义大矣哉天地以阴阳交感而化生万物圣人以德政感人心而化成天下如卜筮法于人未感一爻时则周天诸卦皆寂然不动曾无吉凶悔吝之可占天下之赜在乎几几者动之微也几之未动神亦莫测以故圣人之明道设教先命人慎独审几正所以慎感感是危微之端中和之兆此而不慎则成习不着行不察无所忌惮而放辟邪侈尤难于审察制伏也故吾以罪莫大于不知念起神莫妙于能见几先几先之妙在爻爻交易中见九六之用在念念迁变中神几感之故与佛华严诸经甚合偈云佛身克满于法界此即寂然不动太极之本体也普现一切群生前此即诸卦交错成文之象也随缘赴感靡不周此即感而遂通天下之故也而恒处此菩提座此即成天下之亹亹何思何虑也虽然此感之故先须悟得始不为妄想境界所感而生执着颠倒圣人悟此感之故故能用九以通天时用六以行地利用九六以成人和我佛悟此感之故乃曰奇哉一切众生皆具如来智慧德相但因妄想执着而不证得我当教以解脱之法使各自证得然则佛虽自悟亦必附丽自己智慧德相用之以示无性缘生而脱化其一切妄想执着以证缘生无性又能使六凡四圣皆得附丽我五时说教以脱化其智慧德相于拈花微笑作教外不传之宗虽皆属一真法界惟佛祖能彻悟心性圆满果因附丽于十界圣凡以大权方便脱化格外机神传此宥密为法界主中主也是则皆以明此几感神其丽化因根之利钝以成自他受用一真之法原无大小先后其机宜在人自悟耳庄生谓薪尽火传人或失于附丽予以火丽薪传人当悟此神化今人心之火初失于藏而不能善取次则失于取而不能附丽后又失于附丽非法而不能传此真神即真火藏之于太极必因感而后应如世火能生水木土金实藏丽于水木土金中亦必因感而后脱化如龙为火之至精必藏于渊海之至密非附丽于雷霆风雨亦不能起蛰也故太极火神必先附丽于坎二阴中当坤尽子月之半一阳始来为地雷复所谓帝出乎震以跃乎龙门而入于巽方乃相见乎离为九五之飞龙在天与天地合德四时合序而后成乎离中一阴姤于干底而致养乎坤以丽泽乎兑而战胜乎干后入天门以劳息乎坎而成言乎艮此即原始返终而贞下起元也乃知生死之故以通昼夜之道如循环之中虚而无有端倪可得所谓时乘六龙以御天以圣人能用九于附丽故脱化为无首无尾可见此先天而天不违后天而奉天时即薪之传火灯之续焰而教外别传特嗣过现未来三世日月灯明之所以然者必如此也华严一真法界以寂灭场地香水海中之藏为金刚际此正水中之金坎中之阳为善财童子之初爻纯粹精之不杂者是慎独精一时中克己之第一念也人心道心浑在厥中之隐见惟大人能克念作圣缉熙敬止不失赤子之心则能福城东际发于帝震群动之初如海日出于扶桑遇文殊之根本大智而法乳成人俨然巽顺而附丽于南方离明获五十三善知识之差别智而脱化于普贤之行证得致养丽泽于坤兑之地位始得慈氏补坎之处以成纯干而入毗卢藏身楼阁之重重涉入涉入重重之妙密初从体起用此摄用归体正以太极如一真法界之主中主也著述大经须华严为原始以人地为宗佛于寂灭场发用法华为返终以法乘为主法以大牛车归体如善财之子阳为复卦之初心龙女之午阴为姤卦之初智能悟此初心之九初智之六则于法华华严大易河洛随得之浅深而了生脱死成佛作圣世出世法曾不离此一真法界也世人谓佛儒之分者皆以人智之见自别利钝之根自殊耳夫一心之外岂更有异法可得哉人知木石中有火不知善于丽化者终于木石之自置也木石中火须以刀锥取之以烟纸度之以草木接之以镫灶传之则听其无所不用凡夫既无取法火神何自而发乎外道不善于取以刀锥击碎木石不特不得火神又且失本来形性于空亡断灭二乘之人虽能善巧而取于五识浮光迸出分段生死正如时禅忽于闻声见色蓦然有省究竟堕无事甲里还守幽闲坐变易生死之枯木寒崖异草青也独有大乘利智能以大行大愿之刀锥取一真法界之火神附丽于机缘之烟纸传受于宗旨之薪灯以脱化其十界五蕴识精之变易生死为等妙大觉之三身四智以妙协向上不传之火神也是谁得此一锥便能透出眉光迸出胸卍与我辉天照地密古藏今于言象之外哉后世学人咿唔章句依通识解尚未全知至其为人处何曾于事理险绝处顿断业识得根本真智然后于一切生死险绝处证差别妙行于事事无碍境界通变此遮那神用乎大易乾坤开辟后继以屯蒙立君立师天险莫过于雷地险莫过于水水雷之险难作草昧英雄之妄想皆起非有初爻之妙智真主从地震作能自建立以出经纶而破惑乱则天下之无知妄作何自宁息吾人同陷于险难亦无自而出矣故先立君以嗣天地位育之象蒙当初创则人物皆在山水草泽间相浑何能使一王之法即时家谕户晓仰体力行而无犯其功令哉苟不立师法教之以居伦处世之方导之以安身立命之义则天地何自以为天地君臣何自以为君臣乎夫立君所以能成天下之经纶者能用来复之初九为天地人物之本心用此以习入坎出坎之险如龙之潜于九渊乘风雷以出而为天地之文明所谓习坎维心亨行有尚心之不亨行何有尚太极真精不入坎出坎又何自而经纶天下天向一中生造化人从心上起经纶此一何一即坎中之奇一即厥中之精一此心何心即复初之天心即时中之道心不入坎出坎此一此心又能自用以见事功哉此一此心犹是太极动后之一心太极未动之先求此一此心皆不可得凡大易中之阴阳动静皆动后之阴阳动静如阴阳之后又为水火刚柔皆后天之阴阳也此非读唯识者安知有心丁心所与三细六粗之次第亦唯顿悟向上全提之妙者则非性相事理之所能拟议也微乎微乎更以几感之故论之如火在木石中无善巧以出有无之险何以得此火神为传心灯之用世人全心陷于痴爱事法中阳明之智不习善巧何自而出如孩提之子虽秉二五之精纯如泉在山岩险固中非得水脉凿而导之何能因始达以渐至于泽及天下哉孔子开章便道学而时习之即习此心坎使心亨也应知天之险于日月星辰也谁能仰而观之以得其文地之险于山川丘陵也谁能俯而察之以得其理人心之险于喜怒哀乐也谁能近取而制之于中和物性之险于生克制化也谁能远取而用之于通变主公设险以守其国不徒以城池兵甲也四维不张国乃灭亡使礼乐刑政之险不能设以防民心则自心尚不可守何能保守天下国家之城池兵甲乎险之时义大矣哉不惟是也八八六十四卦三百八十四爻无一卦一爻不是大易危微之至险无一卦一爻不是喜怒哀乐之最难过无一卦一爻不是吉凶悔吝之最难通者使非圣人善用九六之初何能得几之先神致诚之先见而不为喜怒哀乐之所迁变不为吉凶悔吝之所迷昧也哉世人只知王公设险以守其国百姓设险以守其家谁知先圣之制河图洛书洪范六经书史与礼乐刑政射御书数九流百工等无非此心之附丽设几感之险令人习之以维天下之心以创天下之义以治天下之情以通天下之志以开天下之愚迷以塞天下之狂放以绝天下之篡逆以杜天下之窃欺或防之未发或制之将然或治之已成且使未发者发于诚而不敢发于不诚将然者从于道而不敢从于非道已成者创其善不敢复为不善此皆先圣制险以守人心以存天道也何曾于心外别有事功哉佛氏以慈悲设教而附丽于三藏修多罗与宗门千七百淆讹公案则一言一句一机一境一语一默一棒一喝一逆一顺一正一邪如吹毛剑涂毒鼓如虎缺马馵触背不得何非设险使参学者习而脱化之为入坎出坎使众生之金出矿无明之火出木真心出于妄想解脱出于执着不如此则众生若干种心若干种情若干种妄想执着如何能触其声影即顿断命根不遍习差别之险则涅槃妙心正法眼藏亦终如金之在矿火之在木更无能自出也参学人不肯求了生死而自陷于依通识解如假死之汞终不可以见火果是出险之九转还丹又何不可以脱胎换骨超凡越圣也哉予故重重表此习坎心亨丽正继照之旨盖佛圣能以心习坎而成卢舍纲宗凡夫须以坎习心而入法界种草合之不妨能异分之不妨能同为参学者不传之秘其有能猛然自悟自证则此道之存于丽化者何幸。

　　参同说

　　铎夜子问曰和尚尝有云凡厥有生者皆当参造命立身处世之三法既得实际庶足以知大权示现显密开宗之意穷则知变变则知通不至于自迷陷而无救也特求示此三参之法杖人弹指曰阿谁向此中造命去又举拳曰阿谁向此中立身去又展两掌拍一拍曰阿谁向此中处世去复袖手而笑曰会耶铎夜曰且留此与向上人请按下云头入此泥水救荒乱之迷可乎杖人笑曰却原来客是相师也试为汝标示之凡厥有生莫不有知只此灵知古今不昧凡圣不磨其所以异者只为真知不能自了因随念而成垢净净则不迷垢则不悟既不能使常觉不迷又何能使常迷忽悟欲使忽悟必须返参寻常不参终无自悟以故佛祖独贵参悟之门圣贤全重省察之法如曰三参者一须参造命二须参立身三须参处世参造命之法莫过于一念未生前父母未生前喜怒哀乐未发前参立身之法莫过于善恶未萌之际教养命意之际人伦立义之际参处世之法莫过于事物交接之中经营生计之中出处变通之中参此三法唯佛祖圣贤帝王能始终本末备悉天下古今之事理成全天地位育之化机人既有身于天地间则与天地人物相关性命身世相接分之似有彼此之殊合之实无自他之别佛祖洞视则有同体之心圣贤彻观则有胞乳之义帝王总揽则有统御之宗故凡厥有生须当参此三法是世间出世间皆不可须臾离也更请细言之如何谓之造命凡人皆本有生何必更造须知此命有性命之命是不生不灭之命有业命之命是意想所作之命有身命之命是感报所结之命本心自性初无圣凡善恶形色胜劣之名言特以无念清净心中忽生一念意想乃有净垢善恶之分既有净垢善恶之分则有圣凡业识之命既有圣凡业识之命则有圣凡业报之身既有圣凡业报之身则有胜劣依报之世教中所谓无明不觉生三细境界为缘长六粗是也此不觉随缘四字是当参当悟之本法也惟一念不生之前以不觉故妄起善恶之念而随净垢之绿使能参透此不觉缘生而性空则了根本无明而证性命之体是成等正觉也能参透此缘生不觉而无性则了意想业命而证身世之用是庄严净国也果能参透命由心造身因业生净垢业分感报世异谁谓过见未来无因果之报应哉试即现世而推之使无报应如何各才生身便有富贵贫贱善恶贤愚之异即现世为人各自一身造业始终前后或异或同虽则事各有殊其法曾无差别如人未造业初谁能定其功罪升降之事天子虽操赏罚生杀之权亦不能强置人于非分法中如士子之考言试事各有等差则进之于有司荐之于朝廷天子亦必因其文章政事而后准法以下其敕命虽曰命降自天其实皆由自造如命九卿科道百司及天下庶职各自有分命各自有出身各自有地位此非命由业造身由业生爵禄名位皆天之明命与分之成数哉以吾心意生之理而造命吾命缘生之分而成数世人不达缘生而陷于命数又谁能转缘生之数且于数中而造命哉如在吏部是数或移其数而超升或移其数而迁转或移其数而下降此皆于数中造命命中造数也不见道尧只能荐舜于天不能使天以天子与舜能参透此意则知尧之所以荐舜舜之所以荐禹禹之所以传子汤武之所以代天讨罪文武之所以受命有周孔子与颜曾思孟之所以为千圣百王之师者皆自能造此圣命圣身圣世与天地同其高厚悠久也若上天能造人命则天何独秪造三皇五帝三王及此数圣贤哉推而至于出世间法世尊之为法界主中主达磨之为教外正法眼二支五宗之为向上全提皆能自造命于本心自性也惟佛祖圣贤能善用心而自造命所以先天而天不违后天而奉天时此外九流百家士农工贾亦自有造命立身处世与佛圣相参于天地间者在也其间或有圣凡善恶权实淳疵之不同不可概以形迹而窥测者如佛氏以一心法广开十界之门有以五逆十恶而造地狱之身命有以悭贪嫉姤而造饿鬼之身命有以贪欲痴迷而造畜生之身命有以世谛五常十善戒法而造人仙天梵之身命有以四谛因缘转分段生死而造二乘小果之身命有以般若心宗转变易生死而造佛祖之身命有由一念之竖于十界次第而渐造地位之慧命有由一念之横于十界随类而顿造当体之慧命即世间法亦有循途渐进异路交通而造分数之身命亦有大机忽遇平步青霄而造大成之身命或如桀纣有一时造犯天条之命或如宰辅有一时造诛九族之命此皆明如日星昭示今古者谁谓命不由心而造身不从业而成也哉故予曰善造命者只在善用其向上心志端其正大趋向占高尚之地步享速疾之便宜亦不必以世间所处之地位为地位世间所尚之机权为机权所谓向上者正是一念未生前之类也趋向者妙密圆通之类也地步者自利利人之类也便宜者主中作主之类也吾人以分数在三教即三教中造命在百家九流即百家九流中造命不必别寻蹊径求尊反成卑求荣反成辱求进反成退求得反成失也进退得失未尝不可求但求之无理取之无道则颠倒耳如医者以生死危难造人命堪舆以相宅卜葬造人命星者以守分进取造人命相者以量才作为造人命卜者以趋吉避凶造人命至于士人则以设教维世造人命农者以勤苦耕种造人命工者以器物利用造人命商者以交易相济造人命然此有善与不善其功过不爽也善者则能密用圣贤造物之机权交扶民生身世之经济不善者不特不能自己造命亦乃伤天灭理其祸有不可胜言者此惟士可兼医舆星相卜之术农工商三者自食其力则不可责以术数天下之所以得养者皆食其力而农之为命尤重也自古及今皆称三教以道养天下百家五流以术养天下三民以力养天下然此天下非道以成治则五流三民亦无所措手足矣使无三民之力养天下则三教五流又何可一日无养欲为天下立极者不于教养以致其中和则天下人物又何自以各正性命哉天下无制全赖神圣设教以造天下之命天下有制全赖世主辅相之能行教养之法以造天下之命也使一日不与天下造命则一日天下无安身立世之处矣以故佛圣不敢以一人自了即了天下之事不敢以一世自足便足千古之宗圣人以一夫不被尧舜之泽为推而内之沟中佛祖以一法不严于遮那法身为陷尽法界之种性若非参透如此造命何敢以虚空界尽而生疲厌哉不见世尊于雪山夜睹明星乃大悟曰奇哉一切众生皆具如来智慧德相但因妄想执着而不证得我今既悟既证必当教以解脱之法令一切众生皆悟此妄想执着本无实法而证如来智慧德相与我无异始得名为平等菩提一真法界也正以一法若有毗卢堕在凡夫万法若无普贤失其境界阿难悟得如来藏性乃发誓曰愿今得果成宝王五浊恶世誓先入如一众生未成佛终不于此取泥洹泥洹者如来极果不生不灭大涅槃即萨婆若海大寂灭场地毗卢遮那与十方诸佛同悟同证此清净法身之常寂光土也亦是一切凡圣众生本源清净觉地虽居十法界中各各差别原不曾离此地阿难未悟时以五浊为众生业地及悟后乃知五浊众生之根根尘尘周遍法界当体即是如来藏心舍此五浊无从发智悲行愿而为入处以成就宝王证如来之庄严极果也众生全身在此觉地以妄识缘生各自颠倒执着其心命身世不知参究不得此入处耳如天上之星辰罗列各自不同而不离于天其地上人物禽兽山川草木各自为类而不曾离于地此天即吾性之觉天此地即吾性之觉地此种种不同之类即吾灵知之所发现舍吾灵知则一切皆不能发现也人在睡梦中凡所见所闻所交所接之命之身之世天地人物与明暗色空各各差别皆不出一己灵知之所发现如无此灵知则无此梦想如无此梦想则无此灵知若以唯识推之根身器界所生各有次第心王心所见分相分亲疏自证等分先后能所种子现行之别一法不可搀越如能悟此灵知之梦想于一时顿现于一念顿消何曾有亲疏次第之毕所谓一念发真归源十方世界即时消殒梦里明明有六趣觉后空空无大千是也又谁能悟觉后之心境还如梦中而不执着乎又谁能悟万法归一一归何处之旨为我在青州作一领布衫重七斤乎此又非木人石女所得而唱和也傀儡戏曲尽古今人物之差别线索虽百般抽牵何曾动着本身妄想生灭颠倒不曾动着常住真心如群儿之舞弄镜光故曰迷之则生死始悟之则涅槃证而众生为梦想役其灵心如真金为匠作役为瓶盘钗钏其名相虽异而金性未移真金虽能随缘现众器器器之金曾无变异所谓心佛及众生是三无差别也以故华严毗卢遮那为一真法界之主中主随缘而现为正觉世间主有情世间主器世间主统十方尘刹诸佛菩萨若圣若凡若天魔外道夜叉罗刹山灵海岛一切鬼神与五十三参善知识无论是男是女是僧是俗各自有主曾不移本位一丝毫许如善财虽初得根本知后得差别智而始终曾不易其童心于其中间法法不相到而自到各各不相知而自知亦不见别求恋易名相而成佛皆与遮那同一藏性三昧如金性之无一无异无欠无余更不必如法华会权归实三恋净土次第授记龙女转男然后向南方无垢界成佛也会得华严之不变随缘与法华之随缘不变则知是法住法位世间相常住之妙旨矣又如梨园登台各自作古今人物曾不昧此灵知而喜怒哀乐曲尽其情虽属假事能以全副真精神为之又不自谓能如此超然解脱不执着也殆所谓世间奇男子乎及乎下台或赞之则喜詈之则怒称他为圣人之流则矜呵他为贼人之类则恨虽皆上下无实而迷悟之情不同予谓台上戏子以有为无故能如佛圣之解悟台下戏子以无为有故同众生之执迷世人全身是戏大地是台而不能如戏子之解悟者岂非以妄想执着自迷倒哉使人皆能参透以有为无之解悟以无为有之执迷则台上台下皆相忘于大化之乡也岂不为世出世间之真奇特乎虽然更须知众生以不干己事常解脱其干己事常执迷何以见之岳王坟前铸铁秦桧贤愚莫不礼岳王生敬畏心击秦桧且溺之呜呼世人于岳何亲于桧何怨特以好善恶恶之良知良能有不可磨灭者在至有事干涉于私己便自蒙蔽或能设身处地不党秦而助岳且能争善恶是非如拜岳坟打秦桧之不惜心手者几人哉更有可笑者如桧再世幸得为人到此坟前亦必礼岳王而自击也彼董卓何尝不痛骂王莽卢杞何尝不骂李林甫但傍观者多醒当局者易迷耳人有善恶之良则可以处身世而无昧人无执着之妄则可以悟心命而不迷如果能参透如梦如戏登台上之禅则诸法皆画蛇添足扪空布彩耳铎夜曰三世诸佛以种种方便因缘譬喻言词开示其结集经典充满海藏流布十方秪应众生业无不尽众生界无不空而犹然如在梦中其出生受生不由人教偏能具足一切痴爱贪嗔嫉妒我慢诳欺奸矫诈伪种种妄想执着法门触处皆现如磁石之见针自合贪欲之见色自迷抑且磨之不灭坏亦不销诸佛岂曾为彼设教结集此业识之藏于天上人间哉是何善法教之多不能就如炼石之难于补天断鳌之艰于立极恶法不教却自能成如流水之易于趋海野火之速于燎原岂善恶逆顺之理有固然哉将谓初教之不亲次教之渐似再教之逼真终教之必神乎将谓佛圣世出世法如春夏秋冬之必当循环乎必生住异灭而后成法化乎必成住坏空而后成法界乎如此则佛圣之道只能以一时人救一世事不可以前遗后亦不可以后代前乎或以不可遗为相遗以不可代为相代必以各时各世各自为继往开来始不坏其造命立身处世之事以互相密成者使人各自振作而不倦乎杖人乃大笑曰其然岂其然乎子不见穷须知变变须知通通须知久此所谓千圣不传之秘乎天地不能以一时成岁佛圣不能以一法利生太极不能以一卦成易帝王不能以一制成治神道不能以一教齐民立法不能以一义成宗医王不能以一药治病以故佛有三藏十二部儒有经书子史九流百家各有传授之业善能参透一法可以通一切法参透一切法可以归一法或各自执于一法专于一门大小偏圆正邪浅深之异皆不能出一念未生前为根宗也即有透此根宗而不悟差别徒执未生以为己证而不能使法界圣凡同参悟此心命身世则佛圣亦是自了汉如焦芽败种堕断常坑矣何足为法界之调御师哉但有能参一念未生前则于身世不远从源出流自得本宗若上根利智之人何枝末非原本之心哉如孔子谓视其所以观其所由察其所安视观察三字即参究也即精一慎独克己也所以所由所安即生住异灭之心也何心何事无以由安哉但无人能视观察耳又如曾子之动容貌出词气正颜色动是谁动正是谁正出是谁出此三字即有神之司存也容貌颜色辞气三者即如笾豆之事也世人视此三者为事而外之岂非自弃其形色别觅天性之所存乎曾子见道之妙慎独之功全在于此足见动容周旋而中礼为盛德之至洒扫应对皆是精义入神果如是而参造次必于是颠沛必于是何非复礼归仁之所在乎果能如是参求其不如是亦不可得也赵州所谓除二时粥饭不杂用心何异终食之不违仁与须臾之不可离此道乎儒者不肯参究禅者不能遍参便有儒释之分浅深之异使能参透此旨则学佛自能知儒通儒自能造佛世岂有曾入门庭而不肯造堂奥者乎一部礼记不出母不敬三字至于俨若思安定辞安民哉即大学中庸之三纲领也如谓动正出即曾子之戒定慧也容貌颜色词气即曾子之经律论也既不曰形色而曰所贵乎道者三非曾子之禅乎即门人记孔子所慎斋战疾非慎此三也以形容夫子之慎如斋如战如疾也此慎即夫子之戒定慧也此斋战疾即夫子之经律论也得此慎之神非夫子自性宗通之禅乎即吾佛三藏十二部之妙与教外别传之神亦不出此身语意三业也神而明之化而裁之默而成之亦必存乎其人耳何分世法出世云乎哉自无如粉饰取荣而不致精一末法奸巧本学日荒天下岂果皆可以粉饰而不切于心命身世遂足久安长治乎大氐善者终顺可以渐诱渐磨而恶者终逆必致暴起暴灭佛圣深见其常远见其大不敢谓善恶不同谋也不见先圣为万世制作凡民生日用养生送死乃至山川鬼神禽兽草木无所不用其极以安身世性命无少偏亏合天下之人会古今之事为一人之事或有匹夫匹妇一事一物不得其所者引为一人之责一己之罪天下即不己责而一己当自责古今即不我关而一我当自关从上帝王圣贤与出世佛祖为十方慈父世岂有师遗天下之徒父舍法界之子哉天下人皆有父义子义法界人皆有师义徒义然未有不子而能父未有不徒而能师者也人不以父子师徒自命则将为何如人哉既知则必真知不真知则迷苦而不可救既为则必真为不真为则迷倒而不可扶夫真为者非欲尽为极富贵权位之人也为此外慕便丧身失命矣真知者真知有造命之妙法立身之善事处世之正道如父顽母嚣弟傲茕茕鳏夫亦自能以孝道得禄位名寿如伊尹传说太公之终显及颜曾思孟之不遇亦何尝不从贫贱自致身于圣贤豪杰之间哉予虽如此比似以激发世人而其宗旨实要人参究造命为法界中第一义也世人不知此意故不畏天命不畏大人不畏圣人之言不知造命立身处世之法乃敢犯法侮乱蹈于不测或甘死于偷安取乐或醉死于乱事危机所以畏之一字为众生出苦海之慈航即人天之圣与三乘大圣皆有所畏乃能成就大法唯佛出过圣凡永谢二死故号为无畏法王如师子一吼百兽脑裂自此之外谁敢不畏哉如我意者即佛祖大圣亦有畏也佛为法界之父而法界之子有一无知以犯危险则父母之为子计不能不忧畏也如火宅中诸子以痴迷不知畏故或迷死于五欲之乐或迷死于五逆之恶或迷死于功名富贵势利恩爱或迷死于文字道理知见功业而不知出生死性命之活路或以正为邪以邪为正妄自颠倒执着不可教之以道不可化之以法不可制之以刑不可畏之以威或以一邪事而乱国家或以一逆政而坏天下是一人之别业与天下之同业互为因缘互为消长或激之以自愤或毒之以破迷或因祸而致福或由乱而成平也在佛祖神圣正眼视之安知非众生无始劫积集有不可思议智种于五蕴识藏或以上天造物怜愍沉迷因其业力掀翻其劫习如火宅之三灾变起使诸子弃舍贪欲命根而趋出火宅以取三车也孟轲氏亦谓世人多死于安乐少生于忧患若非苦到动心忍性而得增益其所未能亦终是小人陷于坑阱而莫之知避也夫世出世间法皆重在有主有主之学虽习邪法而皆可归于正无主之学虽习正法而或亦流于邪如华严有三世间而卢舍那为主中主则十方尘刹皆有所主虽欲自妄不能妄虽欲自乱不能乱虽欲自邪不能邪虽欲自外不能外也造天下之命者其在斯乎天下非一人之天下乃天下人之天下人能以天下之天下为心者即一人是天下之人万古之人唯天下之一人能以天下之性命如一己之性命天下之道德如一己之道德天下之功业如一己之功业天下之罪过疾苦如一己之罪过疾苦者则能分性命道德功业教养与天下而为天下不以天下之教养养我一人当以我一人之教养共养于天下为心为法为事或可以为君师主盟此天下也人不知天下之乱皆是生民自己业报反乃怨天运恨世数自古以来天何曾陷尧舜禹汤文武周孔不为圣何曾使桀纣幽厉莽卓操懿必为乱哉所谓祸福无门惟人自召宁不信乎夫佛圣之妙道深远难测不至于神悟焉终不足以感通于天下也初心参学者未可即令其尽知未可即令其尽行但能控其先得入处之真而察其心命之所可知其所不可知者当自悟精其身世之所可行其所不可行者当自神如知焉而不久习于察行焉而不久造于精则亦徒事虚文其所谓察而悟精而神者曾不感通于实际而反怪佛圣之道虽尝知尝行而不见效于神悟岂不为自诬与诬佛圣哉更须知世人非不察不精也如察而非所当察精而非所当精如百工之妙技外道之妙门虽察虽精又何预于佛圣之道法与性命之神悟哉正由此辈以不察不精之知行与非所当为之参学流弊至后之学者例如此从事袭成顽风以痼天下为不可救药岂非千古教法之大冤哉从来此道一治一乱天下承平日久人多死于故常以假性情出假礼义以假礼义作假文章以假文章取假功名事业以假功名事业立假道德声名及乎天下既无实际而上下无勤俭之功有侵残之害事无生法物多困穷天下相夺相争势必各无自立则三教九流百工技艺无不假假相伪各不相容如养瘫之必溃久蠹之必摧积火之必然畜毒之必发安能不倾天下之否不倒天下之仓不化腐烂为神奇不反乾坤为再造然后如大冶红炉乃能煆去一切假物炼出一切真性情真文章真事业真功名道德真禅道佛法安知此非佛圣天地之所以为天下造新命立新身处新世作新宗旨经法乎人能参透此穷则变变则通通则久之妙密则能以穷变之机自造造人自立立人自达达人虽不能博施天下济众古今亦可以一真之法存此世间以济度人也昔人愿天常生圣人愿人常行善事者以有圣人在世天下虽有小人终不致为乱自当循守善法如无圣人在位则虽有圣德如孔孟无能以致天下如禅道于会昌不免自隐其身以故此造命之道犹重在位者得之虽天下之万民不一一皆能立身处世而天下如大船圣人能载万民而撑之于生死苦海免风波之溺不亦大哉如大地皆是风波蛟龙鬼怪之危而无舟楫以度大地皆贼盗虎狼之险而无善兵以护世之能自度自免几人哉是故佛祖以性命之道而通圣贤帝王及有权位者圣贤帝王与有权位者能以造命之法推及三教九流天下黎庶以至山川鬼神则天下之身可立天下之世可处天下之命可以自造造人也而世之能自造者亦佛圣之所与也我此三参宗旨清净法身毗卢遮那如来于自心正中立十方法界诸佛身命之极为主中主如尧舜之精一厥中孔子之一贯时中与大易河图洛书洪范之建中立极合致阴阳之中和成位育之经济三教九流百工技术虽有大小浅深之殊曾无一法一事一物不由此主之中而得自成立也即吾教外诸宗皆以向上全提正中妙协为千圣不传之旨舍此则是外道邪命陷于偏枯欲出此陷如不以中又何有出身之处哉所谓天向一中生造化人从心上起经纶罗经之针非中不定子午律吕之管非中不见天心如此之类非中皆不成就又况为君为师与天下人物造此身命不有神于中焉者而能为世出世间之主人公哉故有天下者必祀天祭地奉宗庙与先圣先王及有功德于世者乃至社稷岳渎山川鬼神无不统制其祀典以隆杀于礼中为圣帝明王之师法设使世间之师道能尊则于出世间法自能尊尊亲亲此毗卢师法身父为吾心法界之主中主也中乎中乎自非参透而神悟此中之妙密有不可得而思议者谁能与于斯乎善乎韶国师之示众云世尊于一切处成等正觉菩提树下成等正觉尘尘刹刹成等正觉阎浮世界里成等正觉一切圣凡乃至三途地狱处无不成等正觉更须知吾法门于言语机锋竖拂拈椎无不是令人成等正觉者如华严为一真法界有胜热婆罗门以五炙投身令人成等正觉无厌足王斩截刑戮令人成等正觉婆须密以贪欲清净令人成等正觉又如提婆达多歌利王等及十方作大魔王外道者或以欲钩而引其佛智或以非法而导其神机至治世语言资生业等虽种种幻法于实相印中皆以大权示现密令人于一切逆顺法中造命立身处世而成等正觉不然则道有偏党而滞狭小法有所不到事有所不及也何故以心外别无有法法外别无有心如心境可分则前之所谓金性与器相亦可分梦想与灵知亦可分戏子与戏文亦可分水与波浪亦可分春与花叶亦可分六根与此身亦可分六识与一心亦可分三教与性命亦可分善此显密法门者机不堕于毒海妙不昧于始终大用现前绝无渗漏则分与不分皆名言无实法也不见先圣亲丁此难曲尽天下之变乱目不耐见心不自安入水入泥推原此故乃不辞三令五申叮咛反覆如贯花之参差回文之周匝不过要人自参自悟自得自证以自脱化耳世尊于灵山拈花百万人天独迦叶微笑者得如来正法眼藏教外别传之旨盖能深悟此本分风光有千圣不传之妙也如阿难号为多闻第一犹自迷于圣见法执不忘不知金襕袈裟外别传何物若非迦叶尊者于粪扫堆头翻出正法眼藏何能以倒却门前刹竿令阿难顿断偷心跳出活路悟此向上不传之秘为三藏十二部之纲宗哉达磨渡芦面壁二祖安心得髓六祖落叶归根来时无口青原圣谛不为不落阶级而庐陵米价妙出全提南岳说似不中染污不得而磨砖作镜别出大机二支得之而分流五宗得之而会旨是皆能与佛圣造命与人天立身而处世也世人若但执佛圣之言教而不参究宗旨终是自救不了何能与人天作眼目与佛祖作师宗哉末法邪外掩日月灯之光明恐世人陷于长夜之迷幸此铎者能振先声于三堕纵横中以启梦觉以悟戏场使人皆得入千圣不传之密门苟非与法界众生示异方便中之方便出向上全提之旨何能会法界同参皆令悟入此遮那主中主之光明遍照大统纲宗哉。
嘉兴大藏经　天界觉浪盛禅师全录


　　天界觉浪盛禅师全录卷之二十六

　　门人　大奇　大宁　大忍　大权　较

　　说

　　皈戒说

　　杖人一日晏坐次一士过而问曰佛法阴翊王度学佛而后知儒儒童菩萨为佛法前矛大师有是说乎师曰此是唐宋间柳宗元张商英诸公之言衲特拈出耳士云幸再一启未闻何如杖人曰善哉公能不弃方外之言吾请入方内而论之三皈五戒出世之初坛也通此三皈五戒即已阴翊玉度弘范圣经矣何待详言六度妙行与教外别传之宗乎三皈五戒孔门亦有但未标示与人耳中庸天命之谓性即皈依佛也率性之谓道即皈依法也修道之谓教即皈依僧也何以见得盖佛者天然尊贵之觉性而灵明不昧亘古常存即儒之至诚无息於穆不已也法者是自然微妙之观智而圆通无碍触事常真即儒之不见而彰不动而变也僧者是当然坚密之功行而纯一无杂随缘常净即儒之不勉而中不思而得也其修证得力处全在皈依二字是返己还源之要旨即戒慎恐惧为自强时习之真工候也天命之佛性本来现成无有增减但因人不悟归天然之性智愚贤不肖各逞私情太过不及故违其先天本来之命而乱其后天中正之道圣人起而救之表此率性之中正教戒岂容已乎正以非佛性不能有法道非法道不能有教戒非教戒不能悟法道非法道不能证佛性非念念相续无有间断不能皈一即三非时时慎独无须臾离则不能皈三即一但后世之儒言慎独不肯如专受戒者严切行持耳使儒者慎独如佛之设戒时时礼拜敬诵时时省察皈依时时质正三师时时羯磨举过时时忏悔受罚时时断恶修善时时求法利生则世间之儒即出世之僧矣一不杀生仁也儒不能尽不杀佛非独不杀且能放生且能救度众生而冤亲平等讵肯杀含灵之身命乎二不偷盗义也儒守义则不偷佛非独不偷且能普施且能舍内外执吝而成解脱讵肯盗世间之财物乎三不邪淫礼也儒不能尽不淫佛且能绝欲且能化生死爱根为清净命讵肯淫自他之心境乎四不妄语信也儒笃信则不妄佛信本来无妄而能弘法启发群蒙悟真实地讵肯欺圣凡之是非乎五不饮酒智也儒不能尽不昏饮佛非独不饮且能开颠倒之迷为明达之慧讵肯饮痴狂之毒药乎是则五戒即五常也但因时因地立例有权实耳进而言之但起一念妄心即是破坏自他法身慧命之佛法僧矣儒者能慎此独察此几即是同此皈戒慎自己之独即所以慎天地之独慎万物之独而致中和成位育皆在此皈戒中参悟佛祖之心宗亦在此一念独中而贯彻也使儒者果能以性道教之旨会三皈以五常会五戒而躬行倡化至诚熏感则足以使天下无刀兵之惨杀无贼寇之劫盗无奸掠之淫乱无欺害之逆妄无昏堕之醉迷矣况乎固聪明圣智而达天德者悟深密之宗旨而超生死出圣凡以不负立大本知化育无所倚哉士稽首皈命曰弟子今日乃知学佛知儒果能阴翊王度真信得孔子是前导也敢不兢兢奉持以求进于无上道乎。

　　儒释参同说

　　士曰皈戒摄吾儒之旨诚开人天眼目也只如尧舜至孔子其心法有可以佛法参证者乎师曰功莫大于立教教莫大于明性情能明性情本有之动静则不为邪妄所淆其御动静之功全在存本有之诚正闲其本无之妄邪则性情之动静自如而身心之言行无悖其于家国天下直桴鼓竿影耳尧舜之十六字谁不哝哝为千圣传心乎亦惟佛法乃能深明其幽奥而不至颟顸夫人莫不有本来心性而心莫不有本来动静如太极之有乾坤中道之有真俗也人心即心之动机其显见昭著故惟危即俗谛也道心即心之静机其隐微幽密故惟微即真谛也动静之机有天然而动静有当然而动静有感触薰习而动静有勉强执着而动静有妄虑激发而动静大约因喜怒哀乐之邪正而动静者也是故圣学之功全在精一二字佛教之功全在止观二字观自精也止自一也喜怒哀乐之已发或失之垢染故须惟精之止以静之则人心之俗谛自化为道心而感应寂然常在厥中也道心之微为喜怒哀乐之未发或失之断灭故须惟一之观以惺之则道心之真谛自融其人心而虚灵不昧常在厥中也惟圣功之精一不二止观互用则能慎独以至性情之中和而证太极之理惟此精一不二为止观双融则能克己以合天人之一贯惟此精一止观之不二是为允执厥中之第一义谛而真俗二谛亦无时不中也易之乾卦即道心之纯粹精也易之坤卦即人心之直方大也万物负阴而抱阳人心居寂而由感八八卦爻皆不出人心道心之危微一阴一阳之变化也惟此执中之旨从尧舜禹亲相授受以至于汤文武周承此心法而圣敬日跻天命常在是皆能致力于精一之道而不失其建中立极者也天生孔子集群圣之大成始终条理一贯天人命曰时中大矣哉颜子博我以文此人心惟危之能精也约我以礼此道心惟微之能一也即服膺勿失也即允执厥中也即曾子所唯之一贯所举之忠恕也舍尧舜之厥中无夫子之一贯亦无曾子之忠恕颜子之文礼亦无天地之阴阳大易之乾坤佛教之真俗也虽然此惟世法出世法之大人能之世法之所谓大人者先天而天不违后天而奉天时天且不违况于人乎天地之道无私故其显仁藏用鼓万物而不与圣人同忧而圣人却与天地合其德故有辅相裁成之功与百姓同其忧患全是一与字有天地之全能焉全是一裁字见性中之密理焉人心道心文礼忠恕有不与天地人物相合则又何处见圣人之忧患能成其神纯功化之妙所谓吉凶能生大业者亦惟圣人为能也至于未有天地万物之先此天地万物之根源从何处生起于此有疑安能不于出世大人之大法别传直指之专门极深旁通穿彻一回也耶以不生不死之撄宁磨应而不藏之镜则益见其天地万物依正因果之根源有自也且道如何是直探根源之宗旨向下文长付在来日。

　　子路闻行说

　　孔子得子路为弟子而门庭日以高峻恶声不入于耳盖子路为人果敢勇决真狂者之进取也唯恐所闻不能行故勇于行惟其喜于闻过则勇于改乃知闻过则喜之心即是闻行则恐之心世人闻过不能喜不喜则不能勇于改过闻行不能恐不恐则不能勇于必行也又况从上精一相传之橐籥皆从兢兢业业中入不则倚意见纵嗜欲为无忌惮矣此金刚所以为上师乎子路之喜正所谓发而中节者也孰谓升堂不入圣人之室哉且以何者为室。

　　爱梅说

　　予与李何老到旻昭丈室见居士方题元亮画册予曰袁石公有言人而无癖不惟志趣不佳语言亦无味矣旻昭曰如陶靖节爱菊濂溪观莲是癖耶予曰然昔予家侍御善公翁深爱梅尝自叹曰安得如此梅能忍寒冲雪而独开者乎无论凋落之际此赏其奇凡风晨月夕相对原无间也或以金购之翁勃然变色曰是欲以不义陷我耶此物虽微我敬之如良友事之如严师已三四十年于兹矣夫以见利夺志则世间更有尊贵之事亦可以奇货居之乎如是则予不特无面目见天下花即一切草木亦负惭不可见矣其人惭谢而退又一日彼偶得一怪石奇盆持之而进曰我前见公爱敬此梅无比惜其磁盆甚陋我将以易而配之翁复蹙额曰冤哉君益过矣此盆虽陋与此梅相与已久如结发之义贫贱之交亦可以极富贵者夺之乎旻昭怃然曰此圣贤格言千古之春秋天地之纲纪不是过也于此足见柘浦张氏渊源远矣请述之为后世鉴。

　　浪公斋说

　　浪杖人自视何有一法与人哉公齐居士相与静对乃以余有可以令人斋戒相通乎神明之密者遂立说以会同志每阅月于朔望诸斋之外补其阙而订十月受戒之期此居士权巧施设以作渐摩之资为助发之引欤其说简易而疏畅令读者惕然惺信然受亦可谓毗耶居士以手断大千于掌上而过净佛国土含识者不可思议而入解脱法门也适说成龙伯潜岑二居士过访一见而契且快赞其说谓此一斋不惟可以淑人心关世教苟能推而广之何法不于此会通耶即属一语以作群公之倡予曰今三公既已倡矣余复何赘哉虽然予忍不应命而求质于诸君子耶因试言之易之八八莫非一诚然此一奇一偶交错成文而有吉凶悔吝则其几惟于一动而已矣夫人生既有此身世何日能无动哉是故圣人啍啍知几啍啍慎独以故发皆中节而一言一行悉可为天下法亦观察一动机耳以此斋戒洗心密藏通神明类万物岂渺莽哉开闭之权在复之初履霜之戒在姤之初存去于几希之间潜龙勿用而无所不用其极矣曾用此勿用之潜否犹不信顿发一念之善足为天下之元长哉诸公果然过冬关而造渊雷遇品物而惧躅豕各专一善之权而美利天下统御各正保合太和其继成仁智百姓之用有不能自已者则予一浪之兴诚有足以鼓舞振作此毗卢性海之波涛也天下高明讵无云兴瓶泻而为之唱酬者乎。

　　田道人说

　　建幢曰传闻达大师末后独得田道人非大奇特事乎师曰此亦彼师弟子现前遮念不思议不自欺不昧灭之交感也如达大师门庭方盛之际海内名缙绅奇衲子禀之如神明畏之如雷电奉之如父母又有疾之忌之不胜生讪谤而致毒害者及乎大机顿发横事交生则向之敬畏禀奉者如星飞鸟散直成就得田道人不用命而终其如幻解脱之事耳呜呼人只知为一时之事已也最初达大师何尝属意于田道人而田道人亦何尝预意于达大师此盖机缘凑合自不容己而成就也又何可以时势隐显以定其窜伏不前者皆非真知己而能一时成事者即彻底真知己哉如李卓老当时声势岂在达大师之下而卓老尝自著述谓人最难是得死所人不死于真知己必死于不知己后果流言一起身家不保以至自刎或谓卓老刚愎自用以取之也予曰此卓老之得天下名与得其死皆此刚也彼不惟得一死且得两死也值流言而自刎死于不知己也死获马侍御父子独能于生死危难不变交情是死于真知己又成就一真知己也谁谓卓老不得其死不死其愿哉虽然此亦尽卓老学识之分量耳古今人物岂易尽得其定评哉如二人作斗必有一强一弱母为此强能胜天下之强此弱能劣天下之弱使强者遇胜则强反为弱使弱者遇劣则弱反为强况此中有大有小有真有伪有时有势有感有遇有慷慨捐生于知己不知己者有从容就义于知己不知己者有素无操履智识适逢其会者有素有抱负精密不幸而误者此岂可一定而论其心行哉故凡古今事实如据疑断案但取现前一事于理法何如耳又岂可以一案而定其人一生之真伪品地哉故大圣人直求诸己无恶于志可也况吾法门为法忘躯舍身舍命之事有非世间之不可测哉若田道人者亦现前之一案然亦足以激发后世之不思议不自欺不昧灭之交感也子其勉之。

　　法门必有事说

　　解御日禅人从江南来因侍次问云诸方善知识互相攻击是非乃至设问难于语录特为吹毛求疵出己所长必置人于不堪之地此岂佛祖之心行乎甚至门人小子造言捏事递相讪谤各自庄饰门庭或朝秦而暮楚或昨怨而今恩此又岂法门之祥瑞乎师笑曰此非子所知也诸知识之攻击正彼各出手眼密相激扬其中邪正相倾真伪相夺自不容己而成其机用正欲使天下衲僧于刀山剑树镬汤炉炭中绝其偷心不得躲根于情识知见自求出身活路踏翻生死窠臼此大慈大悲相为主伴交参正打傍敲之妙旨也如大易以变化不测谓神正以摩荡交错为吉凶悔吝始能生其大业曹溪波浪如相似无限平民被陆沉若不如是正法眼藏涅盘妙心孰能为之简择哉至若门人小子此又何足怪乎盖彼未造其门庭堂奥之密自逞私臆妄为测度故不免有赞叹而成谤毁有毁谤而成赞叹有因毁谤而感悟有因赞叹而发机此中激扬砥砺之妙原要开眼之人自相委悉也况历祖全提向上一着乃至颠倒纵横中施金刚锋作狮子吼或撒金撒沙或下毒下药一任恼杀天下赚杀天下疑杀天下踏杀天下此正宗门镕凡铸圣之大炉锤也若无诸方无知识无门人小子孰为攻击孰为赞毁孰为交错变化哉日礼拜云今日乃知和尚之为人矣。

　　李长庚曰可以悟大易之包决矣真士以一切境为钳锤达者以一切事为喑聋总须消却我见。

　　大岩命名说

　　桐山方子何人也天资傲岸才气纵横其父玉峡户部公命名曰文字尔止以文不可过务求厥止此系贲之时义也方子年少能文有经营四方之志忽值世变废然自反于亩亩更名一耒字明农谓专于耒耜可明农也及事农无田可耕无地可锄则又放意湖山隐于医卜且不可典要惟变所适于是乎闻浪杖人之风而趋焉发难质疑穷极天人性命之理浃旬恍然有感乃举身投地曰吾师乎吾师乎舍此吾谁与归哉杖人亦蹴然喜引而置于吾法命名曰太岩宇居易于义云何盖孟子有泰山岩岩气象以能私淑孔子而知言养气卒入于化故能驾七十子之土而得其传且易之为言平也必得阴阳之乎乃可通变以美利天下正吾宗所谓高高峰顶立者必善于深深海底行也又况明悟之后有转位旋机之妙岂不超超乎三堕而取向上之正命食哉方子其以吾言思之则文耒之义皆可通矣。

　　示卖灯心人小生意说

　　杖人偶与一长者闲坐一少年来参礼杖人曰子是何处人曰远方做小生意人杖人顾长者曰公试验他是何等人长者问少年曰世间何者最远何事最小而有生意可做耶子莫是天地未判已前做造化生生不息之意者乎曰不是子莫是盘古已分之后做三皇五帝与人物制作安身立命处世善终于几希中之生意者乎曰不是曰子莫是才舍异类之身而得为人不忍孤负此生以求胜进欲学圣贤仙佛做此一转机之生意者乎曰不是曰子莫是见世道交丧有所进取皆是杀机必须真做格致诚正而为修齐治平之生意者乎曰不是曰子莫是见世间功名富贵利欲恩爱种种多是杀法身慧命之业乃今发心求做学道参禅以明心见性而自利利人之生意者乎曰不是曰子莫是已承善知识指点一切言语文字道理知见玄妙皆是无明生死业识只求单究此念未生前本来主人公一着以超圣凡迷悟之生意者乎曰不是曰子莫是于向上一路千圣不传自拈花及一千七百淆讹公案与五家门庭堂奥必求彻底发明以得全机大用使佛祖也没奈我何之生意者乎曰不是不是长者丧然曰老人伎穷俩尽勘这个没孔锤不破请老和尚自己验过杖人曰教你去验他你却先自纳了许多败阙何不教他自己以实供出少年曰弟子实不敢欺瞒只是个卖灯心小生意人长者笑曰岂不是我所料底杖人曰你何曾说是卖灯心底长者曰正是正是乃顾少年曰你也只是做个懵懂卖灯心底人却不知能点此灯心之法也若不知能点灯心之法虽卖此灯心与此油物皆是死法安得谓是生意其生意全在能以火种子点着此灯心则此灯心本有光明当体发现矣如无此火种子点发虽有天地造化之机佛祖圣贤之妙与辉天照地之光耀古腾今之焰终自埋没而不能发生也又何贵佛祖相传之秘密哉果能得此点发之生意则千圣不传之心皆归于千圣能传之法法外无心决非两橛明矣嗟乎今日者世出世间谁能做此小生意以点发天地古今三教九流之心皆得息此杀机同做此生生不息之意哉少年乃蓦然惊起曰乞和尚指示如何得真火种子点发此灯心以自照照人杖人曰你礼拜着少年便礼拜杖人乃呵呵大笑而归丈室长者与少年相视莫逆于心各自踊跃欢喜而退。

　　示提傀儡人无可奈何说

　　杖人又与长者闲坐复有一少年来参礼杖人曰子是何处人曰是无可奈何人杖人仍顾长者曰公再验此人看长者曰如今不似昨日先自漏逗也我问子来此何事曰昨见卖灯心人言古今无可奈何事只去见灵山老和尚与那长者便有奈何处因此特来求指示长者曰子试说为甚无可奈何少年曰我思自出胎来渐至长大但略知日用事求初出胎事已不知又安知在胎入胎与父母未生前事此是头一个无可奈何次见人身日壮健日衰老眼渐昏耳渐聋齿渐枯发渐白神气渐不精采筋骨渐不支持此又是个无可奈何忽而有疾或寒热伤感中风毒邪痰或遇庸医错误不论老少立刻会死此又是个无可奈何夜来寝或思想或放怀忽而作梦或吉凶颠倒睡是我梦是我醒是我如何我便作主不得当此尚有神魂即不繇我设使一口气不来上天堂下地狱作饿鬼畜生不更随业识迷轮去乎此又是末后最无可奈何至处世朝廷官府乡党宗族骨肉亲友之好恶胜衰与读书科第宦途之遭际逆顺及农工商艺之得失此又是个无可奈何或天地灾异四方贼盗人事奇险冤亲遘会鬼神变怪此又是个无可奈何设知百年终尽不忍此灵心同归昧灭决志出世求性命事不知遇师友之邪正与参学经律论净之适从及参究工夫机缘宗旨之曲直或当下不能领略或太过卤莽承当此又是向上一个无可奈何外此不可枚举统惟大慈救拔之长者曰既如此平生以何过活曰实不敢瞒是做提傀儡生意藉此倩钱以度日也长者笑曰我看你是个弄精魂汉原来只知提那古今佛仙圣贤忠孝节义与奸僭乱贼机巧变诈与世代兴废存亡善恶祸福之事不知为傀儡所提也传记虽是假底提弄恰要逼真若不以我之精神则提弄不出古人之精神亦不能激发今人之精神也你还知传记未点锣鼓未向提弄未出时是个甚么故事能提弄者又是谁正当锣鼓已向曲调已唱正当提弄时千变万化又是个甚么及乎结局曲终声沉戏罢人筵俱散后这个提弄底人又作么生正以你不知所以妄自入胎出胎被此生老病死好恶是非所累若能向这没奈何处嚗地碎扑地折则世界人物生死迷悟皆无可奈你何你却能出死入生游戏凡圣奈得世界人物何矣少年大喜曰弟子幸承开悟如今乃真能提弄古今圣凡人物以此亲切痛快而醒悟天下万世人之亲切痛快也乃倒地礼拜杖人才拈杖欲打彼拍手呵呵而去长者曰这棒我亦耳心吃也杖人亦大笑曰要打底偏不打你奈何。

　　挥鞭影僧宝说

　　夫僧为无上宝者以其能住持佛法大宝也从佛口生从法化生得佛法分为法王子续佛慧命作天人师是故皈依曰众中尊岂非世出世间一无上之大宝哉然今之所谓宝者须得其真乃可宝耳若出两片大门之家何可宝也若剃一个俗头之发何可宝也若以饮食衣服卧具医药受用具足何可宝也若以国王大臣长者居士礼拜供养何可宝也若利在官不差民不扰饱不耕暖不织何可宝也若但图名可钦貌可敬威可畏仪可像何可宝也若生有所托死有所归止要宫殿随身供给到处何可宝也若千年常住一旦众僧止享百事现成诸缘备集何可宝也又若谓慈门广大可混异徒悲海弘深能容邪命假僧仪而恣窃盗藉寺产以助贪淫至于结怨檀那轻毁佛法退心道俗灭裂师僧何可宝也若倚附权豪谋为不轨坐成渊薮召集无羁拳拳于邀惠乞怜汲汲于赂知取辱至于钻刺经忏折腰叩头穿凿功缘告肝诉胆何可宝也若才为弟子即作人师不达教乘不精戒律颟顸儱侗欺谁瞽聋相沿袭而子复子亡羞恶而孙复孙兴寺开山沽名窃位瞎初心之净眼同生陷于迷坑何可宝也若不历师承不经友证不明观行不透机缘得少为足躐等称高随风习而与性成舍真参而无妙悟意钻识解妄授讹传为僧海之魔冤作法门之毒害何可宝也呜呼法末世降道丧风漓可宝真僧鲜见久矣安得菩萨再来豪杰并起同扶大宝耀古腾今也哉然古之所以能自宝者从初一念发猛烈心求真出家欲了生死跳恩爱网越烦恼河斯可宝也弃世间荣舍身外宝顿忘口体迥脱尘缘五欲都灰一心念道斯可宝也捐躯为法遍访明师决择疑情奋力倒断甘奴仆行历万难而不辞劳被坚固铠葆一真而不受玷斯可宝也舍己从人深参胜友警悟鞭滞洗几陶微曲尽门堂誓终身而常居学地彻穷骨髓愿实证而不事空言斯可宝也服膺至善刻意精操禀严命而履薄持盈挺毅肩而负重道远结终场于初步拓末局于始心斯可宝也明经旨趣定论权衡正眼目而鉴格人天凛犍椎而降伏魔外作狂澜之砥柱为断岸之浮梁斯可宝也严净毗尼弘三乘之正范坚持衣钵传诸佛之常标尊重波罗提木叉化化不绝孝顺摩醯首梵网当当有因敬若大师生生恒依是学爱犹一子念念不去其心制三世以无违敕十方而无犯斯可宝也深信唯心标九莲之净土全提本性摄六识于圆通一门超越妙庄严十方接引三昧顿成真解脱四字专持人听难思故复说诚赞叹我见是利不觉吐舌宣扬感忆母而两深契愿王于一念斯可宝也退步餐玄嚼藿藜而忘苦淡进身研道披缕褐而失寒温磨心镜于痕垢尽除拂灵台于是非不涉戒珠莹净息静虑于漩澓之波定海渊澄发慧光于浑圆之境斯可宝也千林拨草戴星月以扣华宗万里瞻风践冰霜而慕梵印掷形骸于烟霞之外轮性命于炉鞴之中亲知是事吞棘栗未敢吾欺自肯方休撒悬崖不从人得斯可宝也横担楖栗直入嵯峨盘结草庵目空云汉吞三世而无生可度拒四诏而绝意为人煨黄独而香透九重不暇为俗流拭涕戴青灰而声闻二国未肯因世主下床斯可宝也道圆德备果熟香飘感而遂通迫而后动秉金刚于宝华王座传正令于妙密天寰截英雄之伶俐命根续五宗不传之绪烹佛祖之玄微骨髓显三宝无上之尊斯可宝也若能始终是学央定究竟斯成不惟示末法之鸡犀抑且悬将来之龟镜然则漫谓不逢鹫岭见前睹文佛以放光勿劳再会龙华当下获慈尊而授记增大明之佛日三世光辉运常转之法轮十方通达惟无上宝是众中尊堪酬不报之恩以助无为之化末法下凡不揣固陋敢述此作愿僧自宝。

　　不自弃说

　　杖者一日坐室中与客激扬今古有侍侧愚门人因挥尘之暇乃整衣礼请曰小子愿乞一言为终身成人之警以不自弃惟师哀怜而加锡之杖者奇之曰大哉小子乃能以成人之事问予耶予安能以一言曲尽成人之道哉且以予生平所未能成而欲自弃者详与子言之使女得常诵予侧并警觉予之所不逮焉庶不负予为女师以女为予之资也居予语女女欲成人而不自弃也则此生可为了生死人矣女肯为了生死人也则此生可为不自弃人矣且予与女未能成人而妄欲自弃者何哉即予与女不务了生脱死秪欲自欺欺人非自弃乎不务真参实悟诳以未得谓得非自弃乎不务忘情绝识谬为刻妙雕玄非自弃乎不务明宗透旨讹为接响承虚非自弃乎不务亲师习友僻为离群索居非自弃乎不务行诣百城局以一隅自大非自弃乎不务入室通方劣为单板独拍非自弃乎不能心眼圆明瞎为浊智流转非自弃乎不能迸出胸襟徒尔数他珍宝非自弃乎不能精金百炼伪为假死汞银非自弃乎不能绝后重苏寐与痴人说梦非自弃乎不能竿头进步死欲执守真常非自弃乎不能深透五家僭谓当代宗匠非自弃乎不能道通德备冒欲出世为人非自弃乎不能韬光敛彩怪欲显异惑众非自弃乎不能孤峰坐断险欲将高就低非自弃乎不能证大解脱愚欲垂手入廛非自弃乎不能久安学地妄欲方丈自居非自弃乎不能大法自钦夸欲开山建寺非自弃乎不能超凡越圣狂欲呵佛骂祖非自弃乎不能一口吸尽窃欲评唱古今非自弃乎不能鉴衡一世罔欲贬剥诸方非自弃乎不能克己复礼悖欲收拾人心非自弃乎不能至诚感格逆欲颠倒英雄非自弃乎不能心斋坐忘滥为呈身长老非自弃乎不能韫椟待沽炫欲求售天下非自弃乎不能功成不居妖欲受人供养非自弃乎不能含弘光大甘以得少为足。非自弃乎。不能顺致天年。枉为暴殄天▆。非自弃乎。不能贞介自守。贱为摇尾乞怜。非自弃乎不能自度力量。矫为大事荷担非自弃乎。不能振纲立纪。忍欲发人阴私。非自弃乎。不能藏污纳垢。痛欲坚白自鸣。非自弃乎。不能身先天下。屈欲舍己徇人。非自弃乎。不能象罔获珠。痴欲怜才惜器。非自弃乎。不能激扬向上。盲为煆炼钳锤。非自弃乎。不能藏身远害。昧欲冒难持危。非自弃乎。不能本色自高。巧为翰墨媚世。非自弃乎。不能相忘机术。托彼权势张施。非自弃乎。不能方寸自贵。殉彼名胜山川。非自弃乎。不能精严妙行。拨彼勤苦徒劳。非自弃乎。不能穷通经论。荡以文字扫除。非自弃乎。不能大机大用。陷以死语死法。非自弃乎。不能慧命自权。乱为传授许可。非自弃乎。不能忍难付嘱。轻自透露锋芒。非自弃乎。不能清正源流。滥使天下僭窃。非自弃乎。不能阴翊王化。辄自犯世典刑。非自弃乎。不能斡旋风气。反为奸邪所乘。非自弃乎。不能见几而作。忽其天人向从。非自弃乎。不能谨避嫌疑。或至触伤尊讳。非自弃乎。不能经大传远疾欲美振一时。非自弃乎。已上略举五十三则。皆予与女所未能而妄欲自弃者。予与女自今而后。当书诸绅诵诸口。铭诸心时时自警。念念自规。庶不致自弃此生。以成彻头彻尾。融通廓大之了生死人也。子其识之。毋自落大事诸小子咸喜咸惧。共拜受之良久曰。行到三巴三峡处。一度间猿一断肠。
嘉兴大藏经　天界觉浪盛禅师全录


　　天界觉浪盛禅师全录卷之二十七

　　门人　大奇　大忍　大宁　大杲　较

　　书札

　　复梅长公中丞书

　　有真骨性人被世界磨成无真骨性人。被世界磨灭历观神圣英奇。莫不遭危难而大有为。所谓吉凶生大业乎。今当治久而乱固是常事。独此几希公道望人主张则天地之健顺可不息也幸明公挺然以斯道自任复能力持出世性命之宗即使天下知有而不克承当。彼或稍有戒心。亦不敢故意作逆也况有乘风雷而自为变化者乎。龙湖之龙。砍额在此。

　　又复梅中丞书

　　天下事皆有直捷简要法。有费尽平生才力竟不能得者。有费尽平生才力而后始得者。有不费一毫才力才入手便得者。所谓国家可均爵禄可辞白刃可蹈中庸不可能而智愚贤不肖有过与不及之弊。独大舜得之则用其中于民颜渊得之则服膺而弗失其余索隐行怪则无所忌惮矣。释迦谈经四十九年老婆费尽腕头力。砧杵犹成断续声及至末后拈花始得一直捷简要独迦叶破颜领旨。不啻夫子呼参而唯也后世不达其直捷反成无限淆讹。又岂止不悟一千七百烂葛藤而已哉而佛圣之愈直捷转使众生之愈委曲自非善于随机点化就路还家其钝置人固不少耳所以山僧昨日答公拈花颂云。世尊伎俩穷处才得一个出身不是他家具眼依然脚底泥深不知高明以为何如。

　　答李梦白太宰书

　　读手谕。深知为彼不肯参究者开一接引之机要于途路中指入堂奥之意正古人放行中有把住把住中有放行孤危平实就里纵操皆亲切为人处然先圣为人不图目前取验。恐见小利而大事不成往往垂手下药不使惑乱瞑眩。则骨髓膏肓之疾终不瘳也。如云有见公案话头妄生穿凿反生毁谤。果有人焉能于真法穿凿生谤。则如人以恶心伐旃檀树则彼身染香气亦终得解脱也。故曰。不妨惑乱疑杀天下人是皆以异方便助发真实义也观公之意即衲之意。然衲虽如此答公而其为人垂手。必须如公所示。始可投今日之机也谁谓今日金粟如来床头宝剑无杀活哉。

　　寄浦城雪生潘达书

　　见子书。与吊白臬及招魂传啸诸稿。子之才过于识学激于情虽向慕古今奇特之士然终未专用力于默识以祈神悟耳夫默识之功即返观天性也。于无声臭中。密得领悟则神协天人。自无物我不平之气。与今古无聊之辞矣。昔夫子门下独颜曾愚鲁能克己慎独绝无一毫外乐之思。故其心斋坐忘神清金石自足与天地参正所谓虚室生白。吉祥止止是也。吾子方将琢巧以拟造物。何若收其放心。而恬养此浩然之充塞哉。

　　因贼乱与梅中丞书

　　衲前年在麻城。闻贼势甚急而官长守城甚严。城中士夫及富豪。日夕多作计较。私奔出城到山中作寨。而寨多未成或惹起穷民变为土贼乘机杀掠。日传讹报惊骇愚民。流离困苦。自相杀乱。及乎寇至。城虽未破。而城外人民自投锋刃。彼彼皆是也。悲哉及今年再至麻城。而城中士民以惯。经不怪见。四乡百姓拥来城下。官长辄令筑城门。点烟户。守城垛。不问彼是有身家可恋。不相通城外为乱否。亦不问彼平日活计有余。可忍穷饿不奔走否。彼贼果逼近则官长巡城点烟户。不在者责罚。不知官才去。而烟户亦趋归。且怨恨贼不速来。即开城从贼。反得快忿而恣欲也。适在河南凤阳一路亲见。此病何曾贼善攻以破城。是皆官长士夫愤激百姓。私通外寇为内应而破城也。夫天下守城之计莫善于保民。保民之计莫善于察贫苦百姓。使之有衣食度活。有身家可恋。则百姓用命。不待教诫责罚。自戮力死守矣。古人以百姓为干城。仁义为甲兵。岂虚语乎。又见有贼势急。远远于省城州府请官兵。殊不知官兵亦他处。百姓也竭尽库廪钱粮以养。官兵戕害百姓。掳掠妇女。树头草根无不剽尽。官兵之毒惨。有甚于流寇者。何不以库廪钱粮养我乡党亲友父子骨肉为足食足兵之计。以死守信义而不去哉。近闻涿州冯因西边阑入关。公自散家财以给贫苦。手执壶浆登城慰谕守城穷民。使能下城斩贼首者。悬赏金宝若干。如有士夫富豪私奔出城者。任百姓抄夺其家。于是贫富无二。贵贱一心。而贼不敢窥。则城为之守矣。即寿州方孩未侍御。亦尝亲见其若是。此二公真天下保民守城之万全策也。盖自古以得民为得天下。欲治天下者。舍百姓之心而能治天下者。吾未见其可也。我公素以经济自命。海内推重有边才。堪寄社稷之任。今此麻城皆宗族乡党。不能明目张胆以排难决义。是掷宗祀乡亲于贼盗之锋刃也。安见能推忠孝于天下国家哉。昨与大宰痛口说此亦大惊愕。今特遣使迎公归城。急图全策。何故以小忿而退守一沉庄耶。某尝谓良医不患病奇。但患不察脉理与下药。良将不患敌诡。但患不识贼机。与制兵。倘有以天下自任者。凡有危疑险阻。皆反求诸己。平心处事。平气通情。则天下古今治乱。如庖丁解牛。恢恢乎游刃有余地矣。道盛无状唐突。以公知我我知公。故不敢避讳忌冒渎尊严。惟慈悲原谅幸甚。

　　复李太宰书

　　承示答中丞公问。着着皆有手眼。据款断案就中接引。如赵括读父书。误杀四十万性命。正是今日谈文字禅。误堕生死也。若真悟佛祖心法。则纵横机用。又孰能当其锋哉。如四种贪欲料拣。此四等人。皆应病施药。如泥合水而垂利济也。虽然圣帝明王。尝使贪使欲。使痴使诈。以毒攻毒。以病治病。往往成大功业。证大庄严。所谓先以欲钩牵。后令入佛智是也。盖天下皆贪欲之薮。如京师绝域无贪欲则人谁肯奔赴。与拼命建功业哉。即今沈庄集聚。谁非贪欲之人乎。独有不贪不欲之人难度。佛尝呵为焦芽败种无激发之机。故当以彼可畏可患迫之投以毒药。恼乱之而起其疾。以发其机。其余有贪欲之人。随其情欲以饵之。又谁能逃此法网哉。载读中丞公复居士书。窃见亲履实践。所以观自在菩萨。必须行深般若岸头始知五蕴皆妄识缘生无实性也。若不深造到无实性无智亦无得处。安能心无挂碍。而出梦想颠倒。而究竟涅槃。得大安乐地耶。盛尝言八万四千称性功德智慧门。门门皆有八万四千魔王邪外。把关据要。水泄不通。若非普门大士通身具八万四千烁迦罗眼。八万四千毋陀罗手。安能一一觑破。一一打开。此种种差别。以大通廓彻。此八万四千功德智慧之法门哉。如某汉者八万四千当关之一邪魔耳。惜公于此退屈。更不就中发一大力寻出降魔剑照妖镜。鼓勇直前扫清天下以致太平也。此公虽谓勘破誓不复为其冷腹最热而实为某汉一战而却。反使彼八万魔军之类。益得昌炽而不可灭也。我正欲公不忘夙愤发一大怒。而扫清妖孽。以报君父。以安天下。始快我心也。即今日偏守护生堡而置西陵危城于藟卯之上。此实某所抱恨。亦复视公如赵括读父书也。知我罪我予何敢辞。容日某当亲谒沈庄。愿刳心以质正之。

　　寄吉州萧伯玉次公

　　古今芸芸是一则不可结款公案。孰能于此目空天壤哉。目空天壤犹半。提也。自策此杖于方外。拨草瞻风。第求一可与此杖敲击者以慰生平而已。尽生平不获。亦何负于独往独来。以毕邓林耶。原非敢于分外侈求也。承公伯仲深心檀护忽读佳刻。吹毛淬利。其于天壤间超超乎格量之表矣。此道谈之如剥笋。护之须如爱竹。不知何以亲切至此铜山西崩洛钟东应。郗公举此以问远公。便是易耶。远公默然。当时为远公作何语。方为匡庐石耳吐气乎。惟逢如是人。不肯放过。何待他日相逢。始为绝倒。

　　复黄海岸公

　　济子至得接二手扎。彻见为选圣建梵刹振宗风之心虽旻古佛再来。其始终愿力不过是也。承谕赴闽蚤归欲于观星日向圆通受大菩萨戒。此正公深契丹霞掩耳又能严树律幢。况此末法人多习漏为浊智流转。自非金刚大士。挺力荷持则此梵网心地戒台。几为草莽所侵。安望有从正定而现万德庄严。以摄授群情哉。此盛当刻日趋归冒阇黎位。以证盟卢能大士登坛受具而开天下之宗门也。春间贵同年金正希过访。深能以大法自任。与盛订今冬山中结制。必须亲证大事。又极致意凡士绅相从者。必先令严肃戒锋。为入道前阵。何期气类有如此妙协乎。欣慰欣慰。

　　复少司农岩荦戴公书(附来书)

　　法末明说海澨陈人。沧桑以来。百苦交煎。始知偌大乾坤无立锥地。为未闻道者着脚处也。夙生悲愤。陡从兵火中唤出。甲申之冬幸遇三峰。下问石老和尚门人。今大司成胡此庵老师。不吝婆心。成　有加。虽然觑得橛头。终以未能大用现前曲尽法奥为恨。昨幼仁道兄来颁赐两语录。跽悉金鎞。见大和尚不惜弄粥饭气到处寻人。乃知和尚求人之难。与学人遇师之难。其切一耳。今因幼仁还敬启。洞上门庭即不问。且问捶碎三门。打翻露柱。还我尊贵无上一路来时如何。数千里外可为炙猪左膊也无。直待血溅梵天。始见老僧今日撇地。明说顶礼可胜悲仰之至。渴望喝声祈即邮及。法末明说合十百拜。

　　衲于方外为法求人。已数十年矣。近于江宁有陈旻昭诸公。力为护法使此县丝不坠。今幸飞翰从空而下。始知血性丈夫。能于百苦交煎中悲愤而出且得与大司成胡公。激扬此本分大事。何奇特如之衲素神交者。莫过陈百史想必尝相倡酬。此如幻解脱法门也。当此之际。有如是机缘。得非佛祖不传之慧命。大有以振兴乎。虽然。也须绝后重苏底汉子。始担荷得。始不自欺欺人。昔者裴相国于壁影间唤起黄檗。几番痛受钳锤陆大夫于鹅瓶里呼出南泉。未免深承锥拶。张无尽得兜率辣手。始能捉败德山张子韶遭妙喜毒心。乃得勘破物格。诸作家是皆棒头有眼明如日。不变精金火里看也。如大居士果能捶碎三门。打翻露柱自当得全机活脱大用现前也。又何从人问如何若何向上向下。别寻尊贵一路哉。事不获已。大居士直须向佛祖无立脚处真的的得个转身。吐气则如师子儿哮吼返掷。纵横自在更不假他人一毫威力。便能独蹈大方。堪报不报之恩以助无为之化也到这里正好与山僧相见。

　　复熊铨部雪堂居士书

　　从来以知己为难。而时节机缘为尤难。即昔人亦有尚友千古者而恨生不同时也。今山僧幸居士一见莫逆又能倾倒素心非不世之遇乎。倘果能彻底参证本分大事。正不妨于世出世。而君亲之恩佛祖之恩。一赛两彩也。诚如手谕。若未到心空及第。透过铁壁银山真可谓门外打之绕。一场懡　矣。又何贵于世出世哉。惟居士始终此旨是幸。

　　答唐宜之居士书问

　　承居士手翰云。学人画间念佛。至衰老之年。淫欲尤其深恨。予曰。祗恐所念未必切。所恨未必深。又谓乃夜间犹有不曾识面之女人入梦。予曰。何物神通乃尔。又谓虽未必有邪事。而念头上有不能作主者屡屡。予曰。念底佛向何处去也。乃使此妖魔屡屡。又谓。此明是夙习深重工夫不得力。予曰。据此供是实则画间所念之佛未切而作不得主也明矣。又谓假若顿明心地之后。此境还现也无。予曰。待公悟后自知不着问人也。又谓假若有境相亦不相妨否。幸垂开示。予曰。不特假若有此境。既真有天堂之乐。地狱之苦亦不相妨。但有苦乐之梦。而颠倒不如无苦乐之觉为解脱也。不知公能观觉时之假若。有如梦中之真觉乎。其或未然。直须猛力唤醒主人公。则虽梦里明明有六趣。何如觉后空空无大千哉。又问昨日某请问自从无始贪嗔痴。予曰。若知无始。即悟无生生死本无。贪嗔何有。又谓既曰贪矣。贪者即是始。如何又说无始。予曰公未开口前。这一问还有始也无又谓老师摇手。弗令开口。予曰山僧打失手眼处最多。又谓假使释迦牟尼佛在座上此问还答也无。予曰。佛岂有不答。但莫问着临济德山。又谓意者发明心地之后。无始消息。自然晓了。此时不须言乎。予曰。公未悟已自晓了。若真个悟后。我也怕杀你。又谓抑无始消息。三世诸佛。亦有难开口处。故置而不言乎。幸垂慈示。予曰。若恁么再参三十年。秪恐仍在鬼窟里作活计也。且与公举一则旧公案看。昔有外道问世尊。不问有言不问无言。世尊良久。外道赞叹曰。世尊大慈。开我迷云。令我得入乃礼拜而去。阿难白佛。外道得何道理。称赞而去。世尊曰。如世良马见鞭影而行。公且道世尊良久。还是有难开口处否。如何外道以为令我得入。又入个甚么。阿难是佛侍者。如何作此问。佛以为见鞭影。且指何处为鞭影。公以山僧摇手为不答话。而世尊全无一语则佛无慈悲有不随机答人话之过矣。公也须这里着眼看透始得。不然则山僧钝置公之罪。不可以自忏也。又谓修行人上乘。烦恼即是菩提不须转不须除也不须觉。予曰公见经中云。知是空花即无轮转知幻即离不作方便。离幻即觉。亦无渐次乎。又谓盗贼与圣贤虽是同体然现行为盗贼。予曰。空本无花捏目而有。又谓如金入矿。必须陶汰。方始成金。予曰但了妄缘。即如如佛。又谓矿即是金是义然否。予曰妄依心起。悟妄即心。波因水生。悟波即水。何不可之有。又谓既云不须转矣相宗又言转识成智。二义相背否。幸垂慈示。予曰。有分别心名识。无分别心名智。此相宗所谓转名不转体。六祖亦云。五八六七果因转。但转名言无寔性。若于转处不留情繁兴永处那伽定是也。而法华寔相妙义以是法非思量分别之所能解。今公必欲分别明白。不知至道无难唯嫌拣择。才有是非。纷然失心乎。若知此意则知维摩虽云善能分别诸法相。而于第一义谛实不动也又谓如来出世原为大事因缘。直指人心见性成佛。予曰。若是本来心性。成佛亦是假名。又谓随机接引。随问随答。盖千变万化而不可穷。予曰心外无法。使彼法法头头。自悟本心何不可穷之有。又谓今宗门上堂拈香。其词意大约相同。予曰。公能知同中之异。异中之同。则无宗教之疑矣。又谓至门庭施设或用一棒。随人来皆一棒。或用一喝。随人来皆一喝。其以棒喝悟明者有之矣。予曰公亦知语默动静喜笑怒骂处皆有机锋棒喝。能开悟人处也无又谓其棒喝而仍然昧者甚多也。予曰。有终身于文字道理中昧然者亦不少。然一等狂妄瞎秃。借此胡喝乱棒。以欺心欺世。而赚误天下者。诚可恨也。又谓譬如人病。千般百样。总以一丸药疗之。恐未能应病也。予曰。至理一言。转凡成圣。如世间果有神丹大药之机锋棒喝。直当使人起死回生。化骨成仙去也。又岂特能疗千般万样之妄病哉。又谓古来宗师。皆是大开手眼之人。实其见不及此。终守此法而不变易。必有其故。幸垂慈示。予曰。此或公未及见古人作用。不可以执死语守死法者。以诬先圣也。果有大开手眼之人。死蛇也弄得活。元不在法。须看其人之作用。则悟其故矣。又谓昨承教理障难除。不欲饶舌。愚谓理障者。自谓有得而欣欣守其营垒也。予曰。此公说得着也。又谓今某方抱惑而来。若无一言解其疑惑。问者自说问的话。答者自说答的话。未免有怅然失所之叹。幸赐落草之谈。以解一时之惑。旅次纸笔不恭。翘切翘切。或大众中开示。或赐书垂教。皆随师意。予曰。此有数种。有一种问东答东。问西答西。以水济水。以火益火者。此增人业识。枷上添锁者也。有一种问以分别。答以无分别。问以有情识。答以无情识。此以杀人刀为活人剑。或以毒攻毒。以楔出楔。神出鬼没。正打傍敲。令人怅然失其来意。未尝不是毒手。令人自疑自参。如郭功甫之闻上大人。如张无尽之踏倒溺器。如李翱之贵耳贱目。如于頔之客作汉被黑风吹。未尝非婆心彻困落草相为也。又何待借毛锥子。向口中漉漉地处扫来。以涂人面孔哉。惟公以深心法门。洞见天下皆有此疑。故先为发药耳。此岂居士真有如此之绕之葛藤哉。不敢有负来意。奉复如此。惟高明谅之。

　　复广陵姚永言太仆书

　　古云知有者始解奉重。世人既不知有。又安能自奉重哉。衲尝以子贡谓夫子之言性与天道不可得而闻者。是渠自己悟得乃特地唤醒世人。无徒闻夫子之文章也。不然。则孟子所谓见而知之闻而知之。皆得继其道统者。又何物乎。昔与黄元公金正希诸君子相与得以神交居士。亦藉此见不可见闻不可闻之文章。以神交也。今薛更老归获接手教。幸览龙湖外录。并佳作见寄。深见虚怀过誉。语妙心精当此时也。幸陈旻昭诸公全身荷持此事。更有高明如公能为此宗酬唱。又何患末法不大相振起哉。凌苍老张稚公闻在广陵奋迅之极。皆欲即赴选佛。我公必慨然偕来激扬矣。可胜伫望。

　　寄木陈大师书

　　久仰道风。未获快晤。而别峰相见。已非形迹矣。近闻雪大师示寂。云门传者多谬因思彦闇章二禅人相次而来。审知有师为主。末后大事。则此凋秋双树愈见体露金风也。可胜慰哉。某滥席径山续遭多故。未克完大师祖庭公案。诚山门不幸也。适于金陵与诸护法商确。又闻云门诸公已有定议。此正各成其是而公论曾不废也。况古人塔有舍利灵骨爪发衣钵等。分供一方随其亲疏而奉之。总不悖于法化兹既得师为至亲。必能深原大师生平精神意志所轻重。而位置之则今日之举措即天下后世之光范也某本局外。何当预此以曾有请大师主祖庭之事。似不容恝然付之不闻。故先以法门大体始终为之议草。必请正高明。并质诸护法。务使曲尽善美。然后彼此皆千古有光。统冀鉴裁为定区区毫楮不宣。

　　请雪峤大师住持径山书

　　盛自庚辰秋于匡庐别大师。入闽亦尝修候然不奉教言。已四阅星霜矣。今秋从金陵来武林。扫云栖先太师塔。即拟趋谒闻已飞锡别峰。故不果也。在京时承余未也诸公。订盛住黄山。故于十月即归光明寺。为藏拙计护法诸公及邹邑侯。以径山方在是非未定知金陵诸公及研穷上座。与盛有方外缘。特招主其席庶可息此余纷而盛亦恃与南中诸公有夙好。故慨然应之。欲藉此以疏通其故而完美此胜事也。仲冬十八。勉而入院以慰其心。亦因是通订诸护法登山。必请大师旋锡双径主持祖庭以快海内渴慕并俾盛返光明以践前约。岂不遂区区赞成法门之一念乎。且盛前于庐山尝与海岸计延大师主开先时窃有疑其中未实者盛力任之曰。如果不谐盛当追圆通讷以方丈居白云端之故事待大师也。况此径山是大师先住盛在后住。昔妙喜尝再住双径而愈兴则今大师何独不可重振五峰乎。盖盛之意知大师必不介意于去来。在世谛流布中。不妨留一则大公无我。毋固毋必之机缘以启迪此末俗也窃以大师为深知盛者必不以为虚衍故事。乃敢仰扳诸护法与山中耆旧自来亲迎法驾先布此怀伏惟允许。

　　与杭州嘉兴诸护法求请雪大师公启书

　　近日海内先辈尊宿。独有雪大师。其住双径静室已久。虽尝开法于庐山长水。乃应一期之命而非所坐道场也。径山实天下之祖庭偶以教律所居与宗门相左。故有前此一变而大师反因是离山。识者深为之惋叹焉。衲去秋适来武林。扫云栖先太师塔。即入黄山光明寺为藏拙计。不意诸护法过推衲之为人。特以径山法席命主持之。衲切念祖庭有难。岂忍默视。故慨然而应。盖欲藉此为主庶。可挽回嫌隙。及完美雪师住山三十年之高行也。前已先修书。达其必请主持之意。复书虽是固辞然。衲已先决之于心必成其事。而使天下人以衲真实为法门。成此揖让之风。不为欺饰。深取罪于明眼也。虽然此天下之公法也。一去一就。皆当以大法为重。此正衲所以不负诸公之意。亦所以成衲于法门作一胜事是必仍仗护法大公之心。钧鼎之力。发一公启请师主持。则千古之下。知一人之心。即天下之心。一山之事。即万世之事也。惟诸公不忘付嘱。幸始终赞成。山僧幸甚。法门幸甚。

　　与槁木上座

　　梅惠连既出世。岂有不亲来决择于浪杖人者乎。浪杖人既知惠连已出世。岂有不亲为激励者乎。此势所必至无待更谋之也。昨闻于太平蹉路。路虽已蹉而人亦肯自蹉乎。惠连今更号槁木。此木非真槁然无生意者乎。好当看取龙吟花喷底消息。幸木公速速亲向杖人道来。

　　耿玉齐居士

　　小子从浙中来。言于西湖舟上。会天台主人耿居士。与淡然兄深询杖人近状。几笑破知己之口。今且莅政东越则此时庭前一株花。切不可如梦相看。以昧灭吾正法眼也。杖人以别缘在白门。不久当归双径或我居士于省会尚可图晤。并讨十七年来本参机缘与近日之作用何如。杖人当不惜眉毛。与一决择也越中必于天童雪窦云门诸尊宿处。作大佛事。不知曾有何敲唱幸有以慰我。

　　与陈旻昭居士

　　偶读武夷第一塔歌。有云。石屏崖下埋金镜。月黑风高千劫命。自从击碎珊瑚鞭。不许诸人离险阱。杖人乃蹴起曰。不意我东苑先师一点毒血。从大险阱飞入吾彀先中子心腑里。成一恶蝎斧斫不开也。不知更能夺杖人无文印子。与大地冤家作个饮恨咽气之路否。速速为我道来。

　　与蔡莲西明府

　　道不难于知而难于行。有能一日行之。则道未有不明于天下也。孔子天纵之圣尚乃学无常师。以多闻择善而集其大成。故能贤于众圣焉。其高弟学而优者。每出仕。必闻政于夫子。夫子必以切于事情者告之。如子贱子游辈。能承其命于临事。亦必尊贤取友学道爱人以成其善政。此古人之能知能行。足以风法天下后世者也。今我高明家学渊源。天资又超朗。出宰西秦。则其举贤赦过任怨任劳。正下车之第一义也。予方外人。何以此而尘冰鉴。忆昔有怀未达。或藉此亦所以阴翊圣道并酬知己之私。又何尝非以身心性命之旨。而公诸天下乎。琴剑之次。不妨以径山大慧全录。王阳明文集及颜氏迪吉录。载之以恣探讨。其于心法圣学治政经济。无有不讲。行将大有得于此也。

　　答陈百史少宰书

　　衲前年在灵谷时。偶溧阳一禅人。持高明火宅狭门六问。索衲下语时。衲大笑曰。答在陈公问中矣。关吏问津尚合繻乎。彼时北望已知火宅狭门牛车鞭影自不容己也。客秋复来白门。会令兄侍御公。谈及大居士。澹泊自处。加意岩壑。性光流逸。利于吹毛。愈令人击节痛快。有此兼长自以为今日兼中妙协。尚有所属正藉明眼大人。埙篪唱和。而后振此黄钟也。山僧三十年来为法求人。苦心片片。今得苦心承当者。得非亲受灵山付嘱。特示于此大转变中。密为接续者乎。古人所贵者心法相符正得其用也。未一谋面而能亲如骨肉。是非侍御公之久参。与衲密迩。又孰能使吾与大居士至如此哉。然当斯末法雕攰。正有事在。非徒说而已也。千圣慧命。别路激扬将谁为寄。将谁为传。此衲之所以急急如救头然。如持丝命。窃深有望于二丸辅太虚。始不相负此一时之雷雨屯也。此时青云之端正是昆明池底劫火洞然虽欲不放舍身命。亦可惜许公既不以衲为外人。衲安敢不尽情剖露果然放舍身命。自然不犯锋芒。桑林之舞。四顾委土矣。若伤大軱亦可惜许。

　　又答百史

　　读书先当辨人。真是其人。不可以形迹拘也。藏身方外。本为求人。虽借著作寄意。鉴谅者亦多。至可与立与权者。诚难旦暮遇矣。老居士生平自矢者何如。多生慧种何如。天以奇世界炼公者何如。遇此时位。不负本来。而能成大菩萨行。为万法之大成。不开向上眼而可乎。惟开向上眼。而乘夙愿力。因立处之时位。搅长河为酥酪。则庶可以不孤负耳。试问姚枢许衡。与罗什之吞针。澄图之塔铃。有同别否。

　　复方潜夫中丞

　　梦笔托孤于竹关乎。竹关托孤于梦笔乎。代明错行。忽尔妙协。非感时义。乌知消息。诵至此处哑然一笑。请更为公广之水火托孤于土乎。春秋托孤于冬乎。道理托孤于象数乎。百物托孤于一毫乎。五伦托孤于师友乎。正坐托孤于傍观乎。覆载托孤于虚空乎。混沌托孤于天地乎。三摩托孤于妙奢乎。毗卢托孤于弥勒乎。先啕后笑。怨怒中和。杏花药树真空妙有。以貌例之。无不反判。果知其故。皆一贯也。直是业缘无回避处。多生公愿。随分自尽。然不可不一原反穷致始享真不动心耳。我公三世渊源。研极不倦诚虑墨守理窟。正坐伤锋。恰感此时。隐几开径。豁然遁世之无闷。藏身之无碍。变易不易。偕行消息更何疑乎。岂待以苏子瞻黄山谷李伯纪张子韶为比哉。生于忧患天之钳锤。既尝檗味。索性苦瓠连根吞万古风。吐一口气。犹是冷灶热血语也。且问超乎甘苦不落计较者。又在何处。

　　答黄玉耳居士致马擎宇督台

　　奇男子。偶然覕地别行一路。自非人所能阻者。三军可夺帅。匹夫不可夺志。孔子信之矣。竹关自为竹关。岂杖人能按牛头耶。诸公若扯得出去。自是诸公手段。若扯他不动。自是道人脚跟。老僧只管看。

　　寄梅惠连槁木书

　　昔衲与令兄中丞游小洛伽时。正遇寇警。衲有诗云。大地惊危欲震鳌。浮生何处脚跟牢。洛伽原在风波上。谁解乘流占步高。今已十年。只恐洛伽大士观此梦事。厌于疲劳。不肯随波逐浪。孤负却我此偈也。居士试为我简点此偈。还无恙乎。前日许天鱼会予于天界。谈我居士已披发入山。括天地于毫端囊古今于一念。专以六时修莲花净业。无乃太占地步于洛伽大士顶门上乎。闻陈庇华。亦把臂入社。今日支许主盟。陶谢齐收。自当不让东林矣。不知耶舍如意。尚能令石上淡影。作虎溪声否。

　　寄李公子拄杖哥书

　　予自己卯秋离麻城之后。世事日见多变。令先尊太宰翁虽仙去。此心无一日不念拄杖哥年幼。如不得正人君子扶持。恐未免习俗移人。而为贤者所难也。孟子云。天降大任。劳筋饿体。空乏拂乱。以增益其所未能。又谓孤臣孽子。能居心虑患。而求其必达。夫人谁不劳苦空乏但无能增益其所未能而自达耳。稍可容头过身。因循荏苒。且陷溺蝇营狗苟矣。自负负天者何限。今拄杖哥亦可谓孽子矣。能居心虑患以求必达而增益其所未能乎。莫祗以操切世事。造械炫术。能计訾赢。与世人较智角能为达也。读书见圣贤之心。学道行圣贤之事。必以格致慎独为准。其身能正则物正事正。而家国俱达矣。孰能以不正物事。而欺诳之哉。寄来龙湖开示诸篇。时时过目。如时时见我也。

　　寄大同严三求孝廉

　　予久不见三求。乃于僧持手上读怀友集。见三求能取师友于格外。又能卜逸山。取千古逸事。将知三求必能取逸师逸友。而进于大宗师之逸死。以享其大生也。险阻人间。有如此种种逸致。则天地待人亦厚矣。其亦不负为千古之逸人也夫。

　　与刘阮仙

　　昨黄坤五过竹关。以奇辩与无可往复。赤帜羽扇。宾则始终宾。主则始终主。观者愕然。阮仙居士驿骑顿劳。何怪真长故入深源云雾中耶。幸得杖人来。一笑而罢谁信得无用之用。别路尊贵也乎。凡事不彻其故。未易入折摄场中。由我时出也庖丁解牛。而文惠君悟养生。轮扁释椎凿。而桓公化其糟粕矣。何谓小出不是大遇。

　　复僧祥旦公书(即马嘉植)

　　昔有觌面不相见。千里却同风。如西河狮子。惯咬杀人之慈明。以杨大年李文和见道稳密。特意而晤。果一酬一唱。如挝毒鼓至今闻其声。尚未有绝者。予前曾于鸳湖。会灵岩檗庵诸公。谈及晚近法门。卒多点缀。即有机锋可观了与生死性命无涉。辟如真道士画符。略为涂抹。便能驱雷遣将。若假道士。虽极尽咒水烧黄。徒使野鬼见之抚笑又讨甚死急乎。彼时相推。已知公为血性丈夫。有着手心头便判之风矣。去秋于汝航处。读菜根佳什。兴味果尔萧然。喜为之和。不意高明能不厌我葛藤于别峰相见。且订晤期将见此宗。犹有仙人无妇玉女无夫之密也。又何幸如之。

　　与吴子远

　　尊翁太史。合莲池憨山博山。为一滴乳。累累设问。反复所以。拥彗清道。扶掖来学。苦心哉。居士为三一公之象贤独子。一念及此。可不怵然。所以继志者乎。挽近腻情黠识。未尝用剥蕉洗狗之力。辄藉维摩大乘自恕其三毒。寔纵淫醟耳。道且勿论。身为之夭比比也。念观我太史甚。安敢薄待子远。

　　复吉州李梅公诸护法请住青原书

　　庚辰洪都承大居士。与刘西佩诸公。延衲泰定。及建安国主。请主上蓝。一时宗风丕振。皆不忘付嘱之力也。明年郭首龙居士。亲到庐山圆通。挽衲主青原祖庭。彼时以圆通事。不能脱手。后因楚江乱。在吴越间几二十年。前在天界。适台驾过访。获与刘平老及旻昭笑峰友苍诸子相会。亦皆以护祖庭为嘱。此正时节因缘有待耳。盖青原七祖。为曹溪长子。首出群英。后石头下二支一药山。云岩下出洞山一宗。一天皇龙潭下。出云门法眼两宗。皆其源高流长也从来法道有兴有废。使无兴废相寻。则天地生杀之气机亦息。圣凡剥复之。神化亦穷矣。惟在人能通变。则使佛圣皆不倦耳。设世尊不有调达诸魔外攻击。则三明六通。及诸庄严。皆无繇发现。所以维摩云。众生不病。则我不病。吾若不病。则众生病不能愈也。正以诸佛功德庄严皆从众生。六十二见诸病中得。龙树马鸣不因外道则不造论。达磨不面壁。不服毒。则不能传法二祖。不立雪断臂。则不能安心得髓。即六祖亦有。室中挥刃之事。传此法者。命如悬丝。不其然乎。自古佛圣英雄谁非以吉凶悔吝而生大业。即二支五派之后。独存济洞二宗子孙。亦从近世始盛也。山僧数十年。正为祖宗大法。不惜躯命。而海内诸明眼咸能见谅以故到处建立非为一己之私。今在浙中。以先因护法请主皋亭崇先是真歇了禅师开山者。兹五百年来祖塔祖庭几于湮没。非乘此会。后来未易于重振也。青原今得笑峰主持使山僧为向上一位。不更尊贵乎。惟高明鉴原。

　　与韩圣秋大周

　　高明天资不世出。于道法踊跃如此。当以慧命自爱。先当发明向上事。以持戒立德始能光辉之。而酒色尤是伐性之斧。切当痛戒。庶几有入道之候。不然徒以口说是胜。终是自暴弃也。

　　复毛尊素居士

　　杖人自出世来。遇大根器。如焦弱侯诸老。乃耆皓之年。又曾心蕊。曹能始。李梦白。梅长公。耿九一。黄元公。金正希诸公。皆退休于鼎沸之时。相遇酬唱。足以引发后昆。而吾此法脉。犹未及托嘱至竺庵笑峰光雪无可辈。出世分上。不必较也。天界遇贤昆仲。英茂堪任高深。亦以世艰。莫深盘错。近于剑川提丽化参同最有关系。今质我书义全提。大快夙隐。端有赖绍述矣。去秋刘千里。曾在越中数会。已与谈及。此公自不肯轻易。向去更有头正尾正荷持者在也。如苏黄赵张。亦何曾非深入虎穴。再上重楼者乎。即大手眼。如黄龙虽代座泐潭。终振起慈明之道。妙喜不嗣湛堂。而光大圆悟之宗。况此时正当群吠影响哉。非欲控人以自私而实为天下得人。法门惜眼也。居士与彼同事亲密。正宜使三楚宗风。从此振作。明春能不畏石头路滑。一亲省杖人于皋亭乎。惟为法自爱。

　　复龙三翁及石溪上座

　　山僧生来。实有卖心肝。求人痛愿。以故不敢以大千世界有芥子许。非我舍身命作佛事处。然而就中求本色。真知己。为此慧命者。又的有类不齐。混不得一着子在。亦尝有语云。人如比干心可剖。心如比干人可友。使能执此以绳世。则当作孤风绝侣。如船子倩人求法嗣。未必可能得也。何肯如云岩向异类中行。不露头角。即南泉道吾没巴鼻老。不免将黑豆子。换却他眼睛。况其余哉。如山僧从前知己。宁有过于李梦白。黄元公者。与彼数十年。亲相盘错。末后乃见得力。此后独我龙三翁与石溪公。曾不谋面。千里知心。每接读手书刀刀见血。令我蹴然惊起。愧彼先圣。常游化诸国。犯难求人。今有若而人。能以生平不屈人者。而甘心委命于我。而我何心何行。不心肯口肯。相与质成。况二公久于此道。正如画龙已成。文不加点者。又何风雷之能相送。窃恐眼高品洁。不耐时世。将为绝侣之行。欲托孤于万世旦暮之遇也。二公如果不屑屑于此。则亦不应急于见山僧之入泥水。一称之为忧天悯人。一称之为赤子圣人。此仲尼不敢当者。我何敢直任观此则深知孔子者。莫如仪封。以天将夫子为木铎。达巷党人。以大哉博学。无所成名。其超于长沮桀溺石门荷蒉。诸人之偏于自知。而何知有天地日月。始能成此古今哉。此山僧又剖孔子之心。密我佛祖之意。欲托命于智过师者。舍此岂更别有尊贵之一路乎。正我龙翁。所谓造物不报之以人。而报之以天。能坏乾坤已坏之坏。死药汞假死之死则不啻于龙潭吹灭纸烛。以一条白棒。专打毗卢顶上行者也。石上座谓此真血脉。如铁函心史。终不可磨灭则又能剖比干之心。于杖人所卖之心矣。如此何求不得。肯强自弥缝以自亏其浑全之本领乎。逆知与天门洞庭一队。近况当更有相质正者在。

　　又复龙三三

　　无心于天下求知己。而有真知己者。以不谋自合也。有心于天下求知己。而无真知己者。以有谋却背也。端木氏以夫子之得邦家。其诸异乎人之求之。此深得不患人之不己知。求为可知之妙。吾宗有闻答泗州大圣话。谓云门儿孙犹在。岂别有术哉。正是深于致知而自能格物也。今山僧之得远交于公。真快足我生平。亦自有故。岂肯以施设故事。要于入门机锋转语。而后为之真投契哉。呜呼末俗之流弊。瞎千古平人之眼。正在此也。中静赤胆忠心。不让古之孤臣孽子。此来吴越。使诸方皆知白云问石和上。有此最后侍者能痛切为师。求较刻语录。及乞塔铭。以垂不泯。只此亦惟公与檗老。深见其始末。又况有灵岩灵隐万峰诸叔。为之策励。此外孰能以一己之私而为彼此之异同乎。幸公更须表述之。使彼不敢自委。当为之事。正不负白云和上。是公辈亲承之所自也。山僧与公神交如此。不更深于别峰相见者乎。

　　与出泥尹洞庭居士

　　世固有风闻。及观其文字而如其人。乃于亲见其事。更不知其人者有之。又有风闻及观其文字。而不信其人。乃于亲见其事。始深知其人者有之。或初见而疑信相半。及久与之同事。而后深悟其人之真伪者有之。使此三种人。自求其故亦有不知其所以然者。此千古神理之妙。有不可偏执心境以求之。而自能传其造化之宗脉也。以故佛祖圣贤。于世出世法。但深自求其精密。以交接人。而待其人自造自入。自悟自证。更不强其人。如何造入悟证此机缘也。于是乎言曰。此向上一路。千圣不传。末后牢关。直须亲透。如此则不独在参学分上。即为人分上。皆当以此自勉。也。今之为人者。不能以此自勉。乃执此以督贵学人不更与自己本分草料。转没交涉乎。即山僧与公初会于金陵兴善及牛首。与杭之净慈更于天界。以书札相通有年。亦兼于闻知见知。而山僧之所以怀公公之所以怀山僧。两皆不知其所以能然也。此中又谁能蛇足乎。虽然也须公与山僧于生死性命中。有自肯处。有出脱处。有不可相欺处。则可谓向上不传之真知己也。不则世间。岂无以文字道理。与人情世事。各自以为能知己者哉。

　　寄些庵郭天门居士

　　千古万古。只有遮些子。千变万化。只有遮些子。遮些子通则世出世法无有不通者。遮些子不通即自己一身。底根尘识。与日用动静。生死性命。皆不通也。又何能通彼六凡四圣之种种法界。为吾一心之法界哉。秪如世间人。有能通遮些子。不能通那些子。有能通文字道理。而不能通人情世事。有能通机锋妙密。而不能通生死性命者何也。此正是不能真通遮些子也。果能通遮些子。则又何生死性命。梦想颠倒之能惑乱哉。所谓通遮些子者。正要通生死性命梦想颠倒遮些子也。如公高明以此自命为楚些乎。为遮些乎。果能为遮些子。必须有个自肯处必须于佛祖圣贤。世出世法有个大透脱始得。不然公与龙三翁。及檗庵洞庭石溪诸公。平生相逼拶者。是那些乎。当此时世。当此机会。肯如此瞒顸。而不大作个彻底打透之事乎。前年承公过访于芜湖六度庵。一见莫逆。亦深知公是个不肯自欺底人。必不肯得少为足。必不肯如假死汞银不可见生死之洪炉也。惜乎不曾久相盘错。别来应更有出脱处中静归。藉此一讯。高明幸有以慰我于千里之外。庶不负遮些子神交也。

　　辞杭嘉湖诸护法请再住径山书

　　甲申冬。山僧承诸护法请主径山。已为祖庭一番安置而往金陵忽当此时山中多故而虚其席。又承诸护法。公举于当道宰官。力请山僧复主祖庭。山僧业住崇光。曾面对张方伯范兵宪诸公。再三辞之矣。今日诸当道公启又到。山中诸耆旧亦来。足见护法深心。山僧已领其意。然决不敢应命。亦使一等人不言而喻也。盖护法以扶树正宗为主。既能请山僧主持祖庭。又肯使山僧保全大体。则请者辞者。两皆有光。此又胜于再主祖庭。再倡祖道。而护持正法眼藏。莫更全美于此矣。况天下尊宿甚多耶。惟大护法见亮。

　　与刘潜柱居士

　　江南宗门之盛。曾不过三十年来。而衰滥之极。过于唐宋之末。此亦风运之所致也。不有振古真人。孰能挽回既倒之狂澜乎。前自吾寿昌崛起江西。而承嗣者。独博山东苑二师。一显一隐门堂大峻传法者命如县丝。而雪关兄早逝。独区区责任在己。故不惜躯命求人。几四十年。然所遇名公。几满天下。求其如李梦白黄元公。余集生诸公。能自参究。挺身为我法者甚少。即有之亦但外护。不克如庞裴杨李诸老。必以参透生死牢关。亲证佛祖宗旨。表表于传灯足为千古之心眼也至若今日。能以内外自护慧命。必欲亲取证此心法者。独见居士与陈旻老几费草鞋。如三登九上之矢志不委耳。古人亦有宽于性命。以得少为足。如苏子瞻之自谓印可于东林。及借座于佛印。假秤于玉泉。每自失机张无尽。亦自谓再参兜率。已得末后句。不免又为真净觉范所夺。只此亦可为参证淆讹之激励也。今日此宗之滥。又何曾兢兢以性命为宗本哉。山僧此说。在居士已熟有成鉴。果能以求师友。彻证己躬。而为吾宗主盟。则世出世法。均有赖也。岂非山僧与居士。世交法脉之源流有所自哉。

　　复钱牧斋老居士书

　　山僧昔年。以痛念法门滥坏。故于植圣草中有五大著述之作。今幸老居士具择法眼。见此深为击节。当不畏百倍之难。于集景德传灯时。且欲多方身赞其事。此非如看两大虫相咬之机忽然触发。八角磨盘空里走。而作狮子吼。以震动北斗南辰之秘哉。吾宗洞下诸祖语录。著述甚少。独投子青。丹霞淳。天童觉。真歇了四祖有拈古颂古。与雪窦显并传于世。而宏智真歇二祖语录。久已散失。近闻毛子晋居士。有旧刻本。正拟求之。晋公与老居士最是密迩。乞转致之。使得重梓。又使二祖再生。而法乳横流于无尽也。今有宏祖与歇祖所作塔铭呈上。可见妙绝千古。彼时妙喜善骂诸方。独推重智歇二祖。则其为迥出常流可知矣。惟高明留神是幸。

　　屡接台教。何深心至此。正以从上诸宗语录。行实机缘。如紫柏大师密藏开公遗稿。皆当到处采访。以存此大法慧命。闻吴中有续古高僧传。如恽道生家。多藏旧本。或得便求之。共成胜事。此全在大护法垂手遍索也。承命作募刻梦游全集疏。并读澹归释公记事。得此缘起甚妙。如贵邑瞿幻寄编指月录。此公手眼。不让古人。已为彼采集作传稿在白门。当即汇出一大快事也。拙作幸而引玉。又特作狮子一吼矣。

　　寄示无可智公

　　老胡西来。踏翻震旦盘子。立倚天长剑使绝代英雄皆从渠乞命。迨二支奔放。五派横流。更出淆讹别施杀活。虽有神奸。莫能反款。及乎虫生狮肉。狐假虎皮。僭窃成褫。诡诈交易而符剑失真。邪异得计。安知更无踏翻此盘。从彼乞命者乎。此杖人隐忍。的有不容自己者在也。你智子于此。又何敢自委乎。彼卧薪尝胆。破釜焚舟为何事。而吾宗正丁此时。如不能于无门创开不测之门无毒拈出不传之毒。则又何足使此能作向上主盟别展逆流手眼乎。闻子已出龙眠隐于匡庐当以破篮一茎。慎自变化之。

　　寄秋岳曹居士

　　衲前在龙渊真塔正当击水寻珠聚沙称佛之时。而高轩偕葵翁屡顾。如春风吹卉。花鸟逞机。自应有冷眼俊心触发天分者得非主宾酬唱之妙密哉友苍比来。又承慰致愈见旋乾转坤辐凑时至几自有在耳。钱牧老以憨大师全集属序相传写正本幸我公在粤中搜得之。今使法乳流通则曹溪肉祖俨然未坏也。文节师来乃知至孝格心。得见亲启手足。灵源以逝者如斯所读万卷书。今在何处父子间。当有不隔者。悟此薪传之密。则何诧徐师川独入灯林哉。特述慰诗。聊表微意嘉禾拙录。并尘慧眼。或笑故纸有时亦堪合药也。惟清帏中。不惜眉毛。看红轮决定沉西去也无幸有以示我。

　　复刘觉岸居士

　　杖人尝以吾宗最盛莫过于唐宋彼时二支五派交错纵横而师承妙密。国王宰臣。具择法眼者甚多。护持正法易为力也。至近代独有济洞二宗不绝。自寿昌云门天童罄山诸老崛起。虽是中兴。还同草创。而后之师法多有混滥。而具择法眼者甚少。或此后当多有因邪打正者出也。杖人最奇是前集指月录之瞿公彼虽曾亲近达大师。而其手眼有无师智。自然智。不让古之作者杖人尝令笑峰无可细采其事。入于传灯正宗更别为传集而流通之。如庞居士录。可单行也。余于金陵最喜居士。不事边幅。能于底里着到。正当与笑峰无可辈相与砥励。使此正法眼不致混乱即杖人之所以望公。当如杨大年之能透悟而修传灯瞿幻寄之能省发而集指月。岂不千古有同风哉。

　　复王子京居士

　　杖人自钟山与居士。论出处之有时果至后来。神幻百出此正是造物不欲置人于死地而以活法变化之也。有一等自负遮天作略。到此曾有一筹成验乎。可见真作略。全在生死急难中迫出来也。凡小百姓则不在此论。如二乘人以出生死为重涉生死为破戒。大士以度生死为重。以远生死为破戒使皆以冒难游行。为犯轻垢必不可。则释迦不说我以提婆达多。入诸磨难。故得成无上庄严。又如善财。已发菩提心。必遍参胜热婆罗门。无厌足王。于刀山剑树得大如幻三昧。何曾以坐在黑豆未生芽前为得大游戏乎。试问今日不间介人还入山中。得不犯嫌疑乎。还入朝市。得不免讳忌乎。如此较之则我与公皆不可一己之私而害造化之妙密也。正要公参大冶红炉禅。三堕纵横禅。若吃老婆饭。抱不哭孩子。说不能说大话。将欺阎闾哉。好生努力。向自己逆顺心中。切切参证非欲公好惹事。向外去打埋。以贼夫人之子也。试问居士一口气不来时。安排个甚么出处好。

　　与纪伯紫居士

　　杖人尝与梅长公云真有骨性人被世界磨成真无骨性人。被世界磨灭。如此世界。在吾子亦可谓备尝其风味矣。可能谓有骨性人。被世界磨成者乎。杲遮世界能磨成其人乎。速须猛自提起。勿一差二误。寻救手不着也。如作巫师人。要去捉鬼。先要有藏身法。使鬼捉我不得则可。自古未有不立身于不可胜之地而能胜人。且不为人所胜者也。立不可胜之地。是何地乎。早不寻此安身立命。不为生死所侵处终无以自胜也。况我期子有向上事在可不破釜焚舟以自图之。

　　复严三求居士

　　居士昔于灵谷结制时。与竺庵诸子法战。更于印海处闭关。半夜大叫。打破漆桶。被杖人捉住直得目瞪乃推出。旋作偈呈悟。即时扯破。乃喻之以钱塘忠懿王纳土于宋。设彼于身国性命。有一毫舍不得则太宗肯慨令彼复王於越哉。此正是悬崖撒手。绝后重苏。始得如回途石马出纱笼且能踏杀天下人也。居士自此遭世变幻。深能韬晦不敢妄生节目。此亦神龙出没。无人能窥其首尾也。必如何为我出一手眼扶此不倒之光幢乎。今承手札殷至。特题小像命阿剑别子。持与居士。好知此题。非赞杖人。即是居士赞且作么生。能如杨大年使八角磨盘。向我传灯中遍作狮子吼乎。幸有以慰我。

　　寄天童木陈和上

　　客秋获睹光仪消盛数十年寤寐惜未久领玄诲启我顽蒙。然亦不减道存目击也。愚庵兄从四明归极称太白风光。愈见于大多胜此不特为法门慰籍矣。淮上嵩乳兄。幸大师以大法为公。赞序扶奖。深用感激盛素所无状。今住皋亭破院百废莫举。亦秪苟全衰病而已。每于寂寥中。怀想海内所得知己者。莫过于大师与愚庵灵岩三四老友为最亲密。赋诗自慰却又夷然。今特奉质高明。或不掷我于不屑也。拙刻虽多荒秽之极。板在江南未全印。便附数册先乞挥斤曷胜颙望。

　　复西湖愚庵和上

　　弟无似今得倚杖越中。籍法兄木老继老二三良友。交光披拂。亦足以慰此孤寂。则所幸者多矣。而老兄至亲注念尤切。人生于世。又何加焉读预嘱稿振励神奇。西子湖摩荡千古别有一段天机存此不传之秘也。木老书序引弄弟之赘辞。而化出精异。此又妙于僧繇之点眼也安得高什时时启我之盲瞆乎尊体本质淳粹暂尔怠倦寒梅忍俊不禁时则皋亭专望老头陀一快笑也惟时珍爱不一。

　　寄灵岩继起和上

　　盛尝以世界之大古今之远而历世能主盟此名教宗旨而不可以昧灭者不过数人其余皆附和赞成虽少有乖异适足以成其机用之变化也自古有天资者谁不谓能主盟哉或此中不能开心见诚以感格天下亦终不济于名教宗旨反资其无忌惮者以成大渗漏却难于挽救也是故佛圣之道皆贵乎至诚无欺所谓诚则着着则明明则动动则变变则化唯天下至诚为能化是也如此谁谓世法出世法有异致哉岐而二之者特以名教之于身世以宗旨之于性命自相悬绝耳如仲尼与释迦会遇肯自异乎故盛在太平时曾作斯文宗旨难得知己说以就质法眼正以此也昔妙喜善贬剥诸方晚年尝于雪峰访真歇于天童访宏智至今以为法门标格盛在今日得与法座天童愚庵诸老独相亲密不能自解者岂非各自开心见诚之所致哉故前有怀三友诗托石溪道者持上正使我辈为此宗主盟不致于异人所变乱又安知吾辈之仰前人不犹后人之仰今人哉偶有所见特书此附衲子归山呈教不一。

　　复沈阳祖心可侄禅师

　　余杖人尝有脱空不可必之语云人如比干心可剖心如比干人可友又云有能为千古伤心之人则能为万世快心之事亦自笑之果以此法求人则千古亦不多得也虽然世固不可多得有以大法自持斯文自命者而不以此眼而求此心则将何以立身处道而不为自欺欺世之人哉今读老侄书益见千古之伤心有在端然不是脱空千古之痛眼未亡的然自是可必果有此痛眼能为此伤心果有此痛心能为此快事则余前此的非谩语的非可求于天下人也来书中句句非字而字字皆血心也字字可激英雄也字字可泣鬼神也字字可痛佛祖也字字可破痴顽也可解不可解之连环也可刻不可刻之心印也子亦无复重叙原委也盖来书已满盘揭露若隐若显若伪若真横拈倒用傍打正敲其纵夺杀活已曲尽其机神矣即吾未答之意已先在言中即吾欲答之言已先在意里至苦心为寿昌博山华首祖父法脉之深微并余与老侄自匡山白门于南北之分及天然侄笑峰友苍旻昭诸公之能同此眼此心于传灯正宗有可质正不可质正者皆在此中无余蕴矣去年从博山归浙倚杖皋亭今夏友公持此书来不胜悲感聊勒此附复惟为法自爱是嘱。

　　主博山时复何观我书(公讳三省)

　　衲在庐山与黄海岸谈天下士辄称居士高明当为吾宗过量人海岸已作古矣忽接手教先得同然真不禁搔着生平庠处衲自承寿昌先祖记别来四十年求人若止为吾洞宗探取此逆流者则是世间有外人心中有外法矣裴公美不云乎夫血气之属必有知凡有知者必同体衲所求于有知同体之间虽繇迷悟而感圣凡又岂肯以世出世间而分其体哉即别传五宗异唱同风而洞上独以君臣父子主宾正偏功位内绍外绍五位三堕玄关金锁鸟道玄路种种纲宗以简择圣凡之偷心透彻佛祖之秘旨何其密乎后学不知先圣立法之微辄或泥五宗之门庭而失别传之指归此又何足于世出世法而能兼中妙协其有知同体也乎故衲以此宗难得其妙乃于集成鼎定惓惓不能自已也前得竺庵成能荷祖庭之事复得笑峰然无可智旻昭中诸子尚堪任此今返西江又幸高明能协诸公不谋面而应几得先声而荐旨则寿昌博山之空答呼应密证妙心共印全提当有坐我匡床夺此柱杖者不在破颜分付之后也千古痛快无逾此时兹度岁于梦笔开春即归博山定常住事后或尔振杖而行应不负此嘉命也。
嘉兴大藏经　天界觉浪盛禅师全录


　　天界觉浪盛禅师全录卷之二十八

　　门人　大别　大选　大健　大权　较

　　题跋

　　题姑苏建法药寺疗十方僧引

　　黄道来居士予先父友也岁辛亥予方出家适值恩爱执归幸居士深为劝释复为予卜梦笔山因得闭关后谢去参寿昌大师遂策杖观方时戊午从金陵来阊门访居士正有事余因特下毒手以酬其夙私而别迄今又十六年矣去岁予有嵩衡之役偶西湖双径度春夏因取道荆溪故不及姑苏也抵金陵问禅者言居士有药僧愿予即寄一偈曰杀得天下人活得天下人若非自杀汉此锋无处寻予已先深期居士矣及予之楚耿天台请予主盟并以药僧愿约属予作序愿中有曰人之生老与死此中着力不得惟有病之一路可以救药予笑曰是则是岂不知佛祖出世特以生死二字为人着力者乎舍此则亦无从施设法药矣居士以僧徒无主病苦可悲或小恙而大剧活症而濒死诚大士见为药草救疗沉痾之弘愿也又云年逾五十筋力易衰不趁此岁月作行门犬马悔将何及至望诸方大德皆发勇担荷共成胜事呜呼余读至此益可悲其志而伤其事也居士欲以自己必死之身救他人无常之病其智痴愿切世人所缓而独急尤可谓难行之事也况有一等向上病痛千圣所拱手不能为治者在耶昔维摩示疾毗耶以病作医欲去众生无始爱见攀缘妄想之业况此四大地水火风变化诡异如梦幻空华难可捉摸孰能一一按其症候人人授其药石哉即维摩神力亦不过欲众生悟此生死妄因而自得解脱耳不然即使尽大地人皆如长寿天无病苦之恼亦何补于众生慧命乎即予一人有身已来无日不病无病不奇使居士终身为予左右调视亦不能尽善此幻业也况能为天下后世耶昔有真人患大疯癞自视身为弃物不久即得成道是则众生因病悟幻因病了心以病为大良药者则亦取诸自身矣居士年迫桑榆而不自治亦何暇以不急之务自误哉噫居士必先有见于此乎必先有主张于是乎一切众生至于羽毛鳞甲之属其迷已极即有微言妙法难使开悟独有人于彼生死之际解放其性命彼必感我救拔以激起报恩之心反能消落其积业而顿悟此灵则施药之当机捷矣又如僧者岂不有因病而感其真智因法以悟其妄业而同游此大药笼乎夫如是能以法药二施则疗一僧之身病即可疗尽天下众生之心病也续一日之危命即可续万世不绝之慧命也即不然居士虽药院不成能举此心倡此行自足感悟十方岂有如是真因无如是真果也哉予寿昌祖每见病僧必亲调药饵见僧迁化必躬负薪茶毗予此身不知为人调药负薪者耶人为我调药负薪者耶予当执杖鞭吾徒皆从其后则吾最初感居士劝释之心亦可以酬矣居士矍铄哉无疑予不来也无疑予不来也且为先声。

　　题梅花和韵

　　陈涉江特地向寒崖枯木中拈出一枝花自笑自吟不知熏出许多忍俊不禁者迭为敲唱生出无限幽光逸韵振作性情益见此中有一种天然秘藏愈出愈奇愈无而愈有也邵石生亦感此而和之随手指点半空陆离此花能固人穷又能与人富矣呜呼邵子须知彻骨之寒本不为粥香计而香落人间熏人性光有如此者夏时殷辂周冕韶舞皆森然于陋巷箪瓢中要在自问其不改者何如将徒以郊寒岛瘦作口语遣放耶。

　　又题梅花和诗

　　吾宗提唱独贵生机机生则句活也句活则不与人躲根能令人起疑发悟亦可八面受敌不死于人句下文辞之妙亦必得此始为可传故诸尊宿每拈古诗以激扬玄旨盖有取于此陈涉江偶以梅花作十六咏其匠心独妙能创人生机王穆如诸风雅忍俊不禁起而和之方叹其奇才异出纪伯紫亦托此写其气骨劲挺姿韵高华俨欲先春争意予因进之以参宗门之花一朝勘破性命根芽则品地才情超超物外更当别有闻香者在。

　　石溪道者禅偈引

　　奇而不出乎正则涉怪诞矣机昧终始能免乎正而不寓乎奇则涉鄙俗矣浊智流转能免乎此怪与俗皆是学处不深宗旨不烂故也杖人读石溪道者禅偈其题注皆出于佛祖言行之正其偈语皆出于佛祖宗旨之奇惟奇能使人疑而悟惟正能使人思无邪此虽不可以拈颂并款而语意甚似云门诸纲宗偈句盖彼得之于秦时　轹钻石公得之于鈯斧石头滑以故龙三老特拈出曰依旧是香严上树话开口便丧失身命此又鼻王两孔一路出气不啻与时人作僧繇点眼法也余不禁忌为此嚏之。

　　冯开之先生小像赞题辞

　　古人不死能令后世人见今人不死乃能彻见古人如冯开之先生文章德业令闻施身又能精出世法其奇特处俨然与苏长公之事迹异世同风诚千载之间出者也古今之人皆禀此灵植此身游此世乃其独超超于身世者果得何道耶阿咸尔中居士尝从杖人游独根先人不得同此一时予笑曰先生曾偕陆太宰皈心紫柏尊者不啻文殊普贤之相符又何歉于此乎尔中蹴然喜曰今幸大师一点出则此三大师又向径山拄杖头上放大光明也小子又何恨哉因出此卷请题余援笔曰游山水间携书何为松下石头庶几知之。

　　题方孩未侍御书白香山八渐偈卷

　　白香山于教义无涯中揭出八渐如使人从一摩尼圆照中求入头处亦是导人一方便也士大夫家谁有间心于此循序而求其从容中道者哉方孩未直心言事于狱中有得晚年逍遥偶尔下笔皆类香山今于其弟萍水上座处见其手录之卷亦可见其留神慧业盖亦从香山而进步者也心性本妙众生自粗犹将金刚宝刀日以割泥则其锋芒日损如能以纯静心以法理自磨则其智刃日新不可当也此非佛祖圣贤之所以异于众生百姓者以其能善用此宝刀也哉颖上契阔今日重得一相见矣然青山白石之誓切不可又同香山之忘之也。

　　王元倬孝廉南陔十咏引

　　人未相见时求有尔我之形神固不可得既相见后求无尔我之形神亦不可得昔无不能有之今有不能无之向来目形为色而以性为神安得不二之耶就中交神之道是古今之秘密藏也谁能悟哉虽然使无道学性命之义交神于中又何贵于相见之有予丁巳冬初到金陵即晤元倬王公于天界彼时皆少年也偶一谈笑适然相契于镜心像迹至今庚寅春重晤于方园已相去三十四年矣而此形神之交孰能更有无之倬公广交天下士独于杖人不能相忘今且以南陔十咏相质属予一言以识其亲友之密夫南陔为思养不及之诗而笙歌以为无辞之曲十咏相赓亦时哉之噫乎此足以见公天性之亲与神交之友曾无间然于色性也子夏尝问孝而闻色难之旨果其贤人之贤能易乎君亲友之色相而践乎天性是真能学道者也非人生之最难者乎倬公天资淳至祗以事亲为出处以道味为交游践形者神形即是神随其尔汝又何以有无支蔓它求乎哉公其勉之当更有无愧相见于秘密者矣。

　　读方挺之传题辞

　　天地人物只有一性情之灵为可传也性情不灵则与草木同腐即天地之几亦息矣故君子疾没世而名不称焉名乃神之应也神而不应则性情无所附丽附丽之指不独推佛圣之圆妙即一言一行之有神者亦足以昭人伦关风化也古来有历世第存氏族之谱而无其传者有富贵而且寿考无其传者有文章功业可传而无其传者即有之大都是子孙为其祖父朋友为其知己后世仰其高风为之也然未有父为子传若方尔止为其子挺之之传之奇也是其奇也岂其父有不容己者故痛为之乎岂其亲友亦有不容己者快为之乎呜呼世风斯下矣有能笃父子亲友之性情而不容己者为之则又不可以泥于氏族富贵寿考文章功业之为之也既为其性情所不容己故能于生死夭枉中神神奇奇灵灵幻幻足以鼓之舞之警之惺之以辟世人三世幽明之不迷五伦交感之不隔也虽然亦繇于父奇母奇子奇亲友奇然后可以吞吐古今激扬隐昧也时人不达性情之感区区苦欲求解过去因果强引古人机缘为据证无乃诬见在之神灵为不可据乎于此正足见父子亲友必于性情交感此神乃灵不则徒如聚木石尘垢自相埋没不亦大可哀乎哀莫大于心死此心不死则天地人物文章功业皆有神而可传传而能通也是又乌可已哉予方外人读此更不引佛法因果为之解第提其性情之不容己处使能先读吾之题辞然后再读挺之传与诸公诗赋则后世下必有勃然怨艾于性情而警惺之者又当以方子之传为嚆矢也。

　　心经别题引(为云栖座主莲勺)

　　可二祖于少林觅心了不可得末上礼拜而立未免殃及儿孙璨三祖因觅罪相了不可得特地作信心铭大似钵孟安柄后来中峰于天目度竹篦子处猛省乃从铭下更作辟义虽则以毒攻毒其奈以讹传讹如此之辈是皆与心作冤对者也殊不知始作俑者是黄面老子于般若中谈出此心经耳然不知此心何来此经何出直饶他各逞妙手几曾不依样葫芦云栖瑸公久烂教乘尝亲依杖人于径山独恨未能与之倒断无端被人把住作心经别又不免仿佛辟义将娘生鼻孔东扭西捏而添负累矣虽然有能于此捉败得渠则可许彼来径山讨痛棒吃。

　　题掌下血痕卷后

　　杖人主庐山时黄海岸金正希二居士尝称鱼山熊公种骨奇峭如见吾师必能别出手眼杖人于楚已曾遥识公之丰采矣以世幻变常各有转身出路至于一死一生交情自见今久乃有湘潭禅者来石城始得传鱼公已披发入南岳青黯黯处然念杖人甚切不啻密移一步看云飞也杖人闻之喜而不寐偶有郝子一则公案正是三峰问石顶目三老婆彻困之迹与杖人掌血之痕似乎决不可付与非人恰好鱼公是自家屋里汉特地寄去当使热面相看悲风匝地尚有杖人与公所自负之末后一事正当磨剑幸速有以慰我。

　　王仲山司马表其同官阮山峰司寇平反天界航公冤狱之卷其八世孙万松果公不忘先祖所感之德求为之题。

　　文殊普贤二大士忽起佛见法见被世尊神力摄入二铁围山中不知有何过犯不知谁能为出之此是佛祖一向上牢关之甚密者也吾人无始劫来之事且不论即今一日十二时隐微中有多少自迷陷事何曾有一人能自平反之此甚可畏者也又何区区形于事迹而后始可警省哉予见陈旻昭侍御于诸公中又别出手眼一拈题之更足以因机激发则前人之为后世嚆矢益可见矣。

　　题桦冠子自传

　　人有奇才异志而不遇于世者固矣卒能于深山取桦木之叶为顶上之冠且自仰羡之无斁则所取非木叶之俦皆是所弃观其自赞欲以桦肤代茅庇世寒以桦肌代膏烛长夜又如秋水明霞幽壑新月何可以孤绝拟其神骨哉唐宜翁书其自传已高之独窃怪其出入三乘之言不得以文字作游戏此君子正谊以告朋友伯紫当为其父拜命则古道真风足以振起伯紫之所为孝又当资始乎此也予遂题其端曰木叶之光。

　　牛首山藏名公游山诗记跋

　　洪觉范禅师跋颜平原苏子瞻黄山谷诸公墨迹曰文章翰墨以道德节义见重使诸公书法即不工亦足见重于世矧又妙绝千古有不足以传乎牛首弘觉寺主僧憨公以昭代大宗伯凤阿姜公大司寇弇州王公游山诗记先年已落世人之手独能苦心求归常住为一大轴宝惜之以增重山门因属余跋数语于后以识其传远之意予曰我知公非宝此墨迹也惟是其人则心画心声无非赞扬法化以引后世皈依岂徒壮观名山以恣游览已耶盖有所以托乎笔墨者而非笔墨也有所以游乎山水者而非山水也后来游山水者观此亦知自爱其鼎始足托重也乎。

　　为石溪书楚辞招魂

　　楚忠臣屈原被谗见放乃作离骚冀君感悟而还已怀王不省原不忍见宗国之危亡遂沉汨罗而死弟子宋玉悲其志作招魂招之原之魂谁能招乎非君命无能招非君国无可托乃设为帝命巫阳招之犹曰楚王已悟今招原之忠魂必能归于楚国也屈原果可以假托而招之乎正以忠臣孝子不得君父之心不尽臣子之职生生死死皆无所逃于天地之间矣余曰招魂者须君臣先自招也君无所归则臣无所托所谓君忧臣辱君辱臣死今君既辱且死则臣之生死何所逃乎即死谁能招之即招之何所归之故曰此实招千万世下为君为臣者当先有所归也不然满天下皆游魂又孰能招之吊原而反骚者曰君子得时则大行不得时则龙蛇遇不遇命也何必湛身哉此岂不知忠魂之有所归乎石溪尝录善本又欲何招焉予因语石溪曰招魂赋备述四方之恶独崇楚国之美而招曰魂兮归来去君之恒干何为乎四方些舍此乐处离彼不祥些此正与一部弥陀经以彼佛国土无有众苦名为极乐但能一心不乱专持名号即得往生成就如是依正功德庄严知此一心不乱则知魂兮归来知此魂兮归来则知一心不乱盖人伦以不得君父则无所立身出世不得心性则无所立命忠君爱国与唯心净土是同是别知此则尽法界亦无所逃于此心矣奇哉。

　　题葵石居士梦石图

　　华严宗旨以法界惟心造正与大易感而遂通天下之故一机轴也圣凡之依正皆感心业而成即佛祖神道亦以感应始交文恪朱公以廷对第一至翰林时梦家园葵花大开感而生子喜其有向日之忠因字葵焉及公成人忽自梦于古刹弥勒前见鸟雀有失群者触石而殒乃自创曰禽鸟有至性尚不灭奈何人不如乎俄空中有神告曰善哉果以一念之忠贞足感千秋之灵应公不觉毅然化为石峰炯炯若有至大至刚之气充塞于天壤者惊而寤乃自命为葵石以故一生居家出仕无不感此忠贞而发诸事业此父子传神之学也且世为法门柱石契阔寤寐已十余年今又晤公于针劄不入处当能石上栽花笑倒南泉无措手口也更为梦石圆梦可乎。

　　题定庵老人手泽卷

　　予昔在博山见怀煦道默石车同参友以诸方尊宿手卷呈和尚与雪关兄同看各自有赏鉴者予时独以须看有何言句能与人结冤业如秪水上击棓堪作何用和尚与雪兄皆愕然点首曰正是所谓千年故纸可合药也予今偶倚杖梵受院主静闻乃焚香大展以其祖定庵老人手泽及诸家题辞卷呈览并求一语弁之予细阅乃知此老操履孤峻如天马行空不落影迹即彼山海关外惨杀场中荐拔幽魂与五台冰雪中掉头不返此便足以愧悚人心神不忍自陷于生死也彼交游如雪峤之倔强瓶窑之精密咸能磨棱合缝相就于公可不观友而知其人乎至如题辞中有永觉古德石雨三宜素华道开诸公之称述其高风异节与发药其后世子孙又有足与人结业报恩冤之有在也予特拈出以示其有血汗之厥种云。

　　题小屋如渔舟卷

　　一篙上人未脱白时即以小屋如渔舟自额其居不知志于渭川之出乎志于严陵之处乎石仓曹公喜与游尝题咏其风流标致而友爱之谊甚高素法师已鲜笔称之矣值世变烟波乃以一篙自命而撑出焉独追龙门愚庵二老倡徉乎西泠鸳水之上石老夺其钓竿要讨浮定有无之意三老纵其船子要使没踪迹处翻身则篙之为篙诚不易也今年杖人偶来梵受将阅月上人周旋于丈室间煞有转变之密一日披其卷乃再叹之曰古人抛梭为龙盖妙于化也上人之机如此则化之及篙篙之为化又何可预为画哉杖人且拭目待之。

　　题恒生上座血书法华经

　　华严一真法界如个太极盘子八八六十四卦无不具备争奈针劄不入所以天下人物无不陷在卦爻之中自非悉达从盘底下翻出坎中指天指地　转坤艮之蕴谁能使天地同根之人如帝出乎震洁齐乎巽相见乎离与天地合德日月合明与万物各正性命乎法华经本末开合之意鱼符正在乎此不则何以收归坤兑而证天干之涅槃真际为原始返终之道哉恒生上座发源于台宗必深讨其旨故能以舌血代眉间放光照破根尘识界全归华藏一真乃知水潦遭一踏俱胝睹一指便能顿见全机超超向上非强设也杖人偶于鸳水发棹武林时蓦遇恒公索此不免剔起两茎为之喝彩更请衍门老代我一拶恒公恒公当从何处始能以断贯索穿却善财龙女二人鼻孔为踏盘子人耶咄。

　　题韩圣秋通天岩问答语

　　郭功辅访白云端蓦拈上大人大似重与浑沌氏破一天荒杨次公访芙蓉楷蓦曰别来未久善能高鉴大似与黑漆桶开一生面秪遮两则机锋置在冷落地上项者圣秋中翰特来武林见杖人不拈丘乙己不作别来久但道居士来也不禁抚掌一笑韩公云某胸襟有天样大海样深底事拟欲举似和尚被遮一笑直得如见骇鸡之犀无处不顿发神彩也杖人又笑云还有恁么那韩公曰某从西江一行于吉州正会笑公主持青原振起垂足之风转见石头路滑也某曾于通天岩见坡公遗石上一语质诸住山人亦不免皆揣摩之意独笑公佛法人情有一椎两当而格外夺却通玄者即坡公于道德有无天世三五等语将谓不作意言分别耶今遭和尚遮一笑顿使上大人别来久与坡公之借座于佛印逞秤于玉泉皆活泼泼身里出门矣乃出其通天岩问答稿请日和尚不可便休更与一句杖人曰居士且去。

　　张方伯金刚心经别解题辞

　　予尝见痒和子谜语曰遮里遮里那里那里不是不是正是正是此真千古之绝快也天下人最亲切于身心者莫过痛痒忽然搔着其处是何等快予寿昌师翁初与诸友同论金刚经甚畅廪山老祖蓦呼曰汝等还知此经有教眼宗眼乎翁惊问如何是宗眼祖乃拂衣而去翁疑之后于大好山话顿悟此旨乃知教眼端有宗眼之妙密也六祖初于此经有省后从黄梅碓房重得入室印正以故妙通宗说如舞太阿无人能避其锋影盖此经有时如清凉池四面皆可入此诸家之解释也有时如大火聚八面尽燎人此诸老之提唱也此经之妙又何曾限人于各自激扬乎予亦有二经别拈正欲质之明眼今倚杖皋亭偶韩公圣秋以予通于坦翁居士特邀晤于凤凰山寺可谓敲水来煮茶山海坦然平也张公素与方外人游而深于宗说乃以所著心经平等金刚如是二解示予乃略展读其提纲数篇此中意何纵横绝无训诂之累机锋错落妙得杀活之神自非深于教眼宗眼能如是处处搔着佛与空生舍利之痛痒乎韩公见予击节不已乃属予作一题词以识千古法喜遂述以质之不知能搔着公之痒处否。

　　题友苍嵩公轴子

　　苏眉山以天地鬼神不能与人相接故以蓍龟为之介绍此善其命也韩子心醉友公无以拟诸其形容乃倩奇人邈此川藞苴将个小古锥托在掌上且自瞋怪之是又欲以此为介绍乎哉杖人见而笑之曰其亡其亡系于苞桑曹家女子嫁孟八郎。
嘉兴大藏经　天界觉浪盛禅师全录


　　天界觉浪盛禅师全录卷之二十九

　　门人　李长庚　梅之熉　较

　　杂纪

　　龙湖外录挥尘影

　　师初住龙湖时李冢宰梅中丞陈司寇周司马梅惠连李公楫诸公延于宝筏结制及解期归龙湖而李冢宰复偕诸公过访见潭中拥沙俱开乃讶曰龙见之瑞其在兹乎师曰此利见大人之象也公喜曰昔卓吾无念二大师与海内名公于此举倡道学性命之宗今遇大师与吾侪重为激扬顿觉先德俨然未散也师曰今之所以激扬非特为一时也正藉吾侪神明以光前启后耳如孔子对哀公康子屡称有颜回者好学此岂夫子直赞颜回已哉祗如末后今也则亡一语真此老之杀人刀活人剑特地使七十子之徒生大惭愧而自激烈耳孰谓孔子不知用锋刃事乎使夫子当时但言颜回好学诸门人未必皆服谓我等如此相从岂皆非好学乎夫子意谓如诸子辈入见圣道而悦出见纷华而悦孰能如颜回得一善则拳拳不失其克己复礼更不为过所贰怒所迁乎此诸子之所以不敢不服也公抚几曰此论真能使孔颜重开生面尤足令后死者猛然通身汗下也茶次公云自见大师后每于清夜平旦尝如对晤于明月寒潭之上即遇晏会亦忘其世味矣师曰昔孔子以闻韶而忘肉味看不图二字盖悟入之深也故后来论韶武二乐独以韶能尽舜之善而武尚有所未尽武之善后人不知孔子深悟乐意妄以揖让征诛而错认夫子赞扬之意为讥贬之辞殊不知夫子于此正二乐之得失非论二圣之善美也夫天生圣人尚于三月而后始悟韶乐之善后世闻知浅见又岂易得窥大圣人所处之时位哉公大笑曰然则我辈欲尽武王之善更当三年忘素味可也师复曰使夫子果不足武王则不得宪章文武大学中亦不得以汤武之新命新民为无所不用其极也夫圣人者人伦之至也鼎革随蛊之变非圣人出孰能正之孔子仁夷齐而易着汤武革命革而当其悔乃亡此正并行而不相悖也下民为乱惟君能正之天子为乱惟天能正之汤武以扶君统故有代天吊伐之事夷齐以扶臣统故有仗义扣马之事观夫各安厥止岂非无所不用其极而止于至善乎公曰武王与夷齐相责处异其为扶正人伦之本心元同此发千古之未发也师曰易之为道妙在乘时历位而不变其天心所谓时乘六龙以御天也此六干之位在君为君之次第在民为民之次第在物为物之次第在事为事之次第所谓其次致曲乃能曲尽其诚非指定一死法其吉凶悔吝元无寔体在圣人处之皆道也如九五之位最吉尧舜处之光被桀纣处之则亡所谓吉凶能生大业亦在知天知人者自尽其时事耳即人事观之则潜见愓跃飞亢之有殊以天心观之则为一乾道之变化也见群龙无首吉乾元用九乃见天则正以不执六龙之人事而达乾元之天理时乘六龙以御一天时乘一天而御六龙又何大明终始非循环无端乎知此始是君子之自强不息而能用九行健以合天则也如亢龙有悔犹日中之明极必晦在圣人处之如孔孟适天下之晦虽无位无民而依乎中庸即遁世人不见知亦无悔愠孰非用九乘龙以御天哉君子能处穷而知变小人处穷则为乱于亢有悔不亦宜乎即夫子一生而论志学即潜也立即见也不惑即惕也知命即跃也耳顺即飞也从心即亢也此皆时习之学率性之道惟时中圣人得乾道之变化故无可无不可但不可执泥其爻位之首尾所谓知进退存亡之妙其唯圣人是也至于原始反终唯圣人乃知生死之故世人尚不知处生又安知处死既不达生本无生与死本无死则于临命终时心惑神驰手足芒乱能无悔而不及乎若闻此一阴一阳之道通乎昼夜如循环中之妙更无生死之端倪可得又何有贪生畏死之念存乎灵性而自颠倒哉此惟吾大觉氏乃能穷原达本知生死之虚妄悟性命之圆常每于临终之际笑谈说偈延促不二何生死之足系累乎特其一征也夫子亦深窥其旨故特示人朝闻更闻何道不闻此无死可死之道又何可死哉惜当夫子之际天下人伦之道尚未暇整顿仁义之理尚无人承当又孰能与于此乎此圣人原始反终之道独寄于乾坤二卦此二卦初爻与末爻即生死之机原自无终无始夫天地之玄黄如昼夜之明晦其造化之血脉原无始终生死之异无人看破所以终未明天地之心生死之道徒以卦爻彖象吉凶悔吝而为胶柱调弦诚令傍观者哂也故夫子亦尝自叹谓莫我知也夫正以下学人事即是上达天心故不有天人之怨尤世人以不得时不得位之人事观我不免失吾之天心矣又安得无怨尤乎殊不知处亢处穷皆吾之时位也如欲知我之下学上达处其观我以天心则吾道一贯之旨得矣夫如是则八八卦爻皆圣人范围天地之经济也又何有吉凶悔吝之间气而混我环中之精妙哉陈公蹴然曰安得起卓老于九原相与痛论乎师曰山僧昔年尝与焦猗园先生谈及卓老为人与著述之胆识其痛快明爽善与人敲枷解锁释黏去缚亦有起廉立懦之风使当时有大手眼知识过于彼者彼必虚心就正而优入圣人中庸之域更不至自行胸臆驾狂放之言而笼罩天下此正是彼英雄欺人以强辞夺理处不免为偏锋所使为可惜耳焦公亦抚膺久之予前年初到西陵即访此地有吊卓老诗曰客山何似吊家山千载龙湖怒未阑厚责于人终薄己然犹血性逼人寒此山僧之见卓老如此不知诸公以为何如陈公曰此怒之一字乃庄生为鶤鹏传神也今大师为卓老传神尤妙于顾虎头颊上三毛矣太宰曰今日此论当使大地震动六龙起舞也相与揖谢而散。

　　商城汪云泽太仆特到龙湖相访李梅陈诸公皆来会晤适前一夜风雨大作倒拔湖侧大松树数百株而殿宇俨然无恙李太宰大喜曰此神运木也芝佛上院之重建有其材矣遂相与作诗纪其事梅公有天地生材于此时乃今得用始不负之句诸公击节师曰先圣尝有才难之叹其旨固自深矣梅公曰此是今日聚首话头也且为我辈作一小参何如师笑曰先作草稿可也秪如舜臣五人武臣十人则前之九官十二牧后之八士皆非才乎汪公曰但举当时大才难于为帝王佐者师曰然是正先圣深激励天下之才而进之向上也梅公曰子称文王服事殷为至德不暗讥武王乎师曰此特揭文王有天下之德有天下之才有天下之土而能守臣节所以为德之至其于武王则纣恶不竣生民涂毒君道乱坏使不起而救之是岂圣人鼎革随维干蛊之时义哉予于此又隐然见夫子有七十子之才而不得行道于天下亦如文之守节而使各安厥止是非夫子之德之至乎诸公喜曰不期今日痛快千古师曰圣人为三才之至故能用天下之才而不弃天下之不才所以有全能焉中人以上可以语上也中人以下不可以语上也才难之叹似为语上而发孰知不可语上之言已深与以下之人语乎诚意以恶恶臭好好色明君子不欺之慊此人易知也以掩着点出小人欺中不自欺之良心使其自视惕然不亦致其真知格其真物以入于君子毋自欺之自慊其利益又何加焉从来大智必归之舜正以其能问察隐恶扬善而致其真知执两端之至善者用其中于民之性情而格其真物世孰能如舜之大公无我以时中率性之道大同于天下使天下人欣然由此不谋自达乎然世人未尝不借口曰我能隐恶扬善也彼不肯学问而护短者隐人之恶适足以灭人之善扬人之善适足以长人之恶何则圣人能隐小人掩着之恶而扬其不可欺之善见君子而厌然谁为君子而使小人自惕乎圣人于此深欲小人自视而悟而君子愈自慊而无息矣大圣人之法全是救人之心舍此不救更有何法挽天下乎世亦有自谓君子而扬善不能表其真善隐恶不能惕其本心使天下护短者纵脱巧窃公然不疑流毒天下天理昧灭徒以一段虚假之事陷溺万世即有圣人复起又以何术救正哉故曰好而知其恶恶而知其美此正深明格致精义之大学问也好恶几希大畏知本包决藏密鼓舞同患君子稍有一念偏倚稍有一念掩着即己欺而不慊矣夫不能真读圣人之书得格致隐扬之旨何能几希间不失救人之心法乎徒以凡例冒称君子汗不下耶可畏哉即如宋时程伊川苏子瞻王荆公诸老岂不表表为一世君子至同事于朝则不免水火不相济是非偏于好恶涉于掩着而不能致隐微之真知乎几希之间既无明辩又安能平心和气而调燮化育哉或谓三公各得行志于天下亦足以胜残去杀扶植人心不幸会于同朝便见学识未精道理未镕见地未大耳学术自任胜心炽然我执为崇踞理益愎三公且如此则天下忍于残杀者不皆此执而不化泥而不通同而不和之情见所使乎虽然此盖以天下大道责备贤者耳孟子谓伯夷隘柳下惠不恭正此意也又况后世求如三公之高明特达者几几乎梅公曰论至此真可令千古圣人痛哭流涕此大道之难明也后学者可不深求此好恶隐扬之旨而自慊于天下乎陈公曰大慧子韶酬唱物格固自高妙正不妨此落草大有关系盖圣经含蓄深密今得如此剖击激励始使先圣叹才立言之妙有所归也李公曰宋室三公为我警策命千古者汗浃背矣。

　　师因梅中丞邀到沈庄关帝祠公曰我生平奉佛外独尊关帝真乾坤正气师曰古云三国无文章独有孔明出师二表殊不知关公更有一大文字公惊曰何文字师曰只二字公曰何二字师曰公与曹孟德书有公犹是汉羽安敢不臣汉哉是汉二字真三国一部春秋不特生钳曹瞒之心即万世下乱臣贼子县槁街矣公抚几曰此虽素知揭出更痛师曰操虽奸雄无汉见君子亦自厌然以故终身不敢篡位临终命子立安汉公曹孟德大将军之墓将非是汉二字之力欤关公之配天祀帝岂待敕封哉因题其二柱曰是汉一言溅血眉间县日月称帝千古刚刀立处凛春秋公大喜曰此一对撑天拄地之大刹竿也学人大运录。

　　大时曰引宋三公钳锤卓吾正征贤者之用与用贤之人当知此包决也寔叹才难不欺好恶恰收关壮穆侯以结人道总持之款李孟白梅长公之遇杖人激扬也千载一时哉痛读一过胜似茹肝大中曰杖人举大易学庸亦是入田不拣信手拈来耳天地正用本自如斯因其亲切故可宗也既破世间之胶与乱又破出世之胶与乱其功大矣。

　　答诘神檄

　　梅长公中丞以李孟白冢宰与黄安荀长吴公书请看一遍为神解嘲不必用半句禅机要实实落落足服鬼神之心开人天之眼予细读之全是一篇人神善恶之诘此实冢宰备尝世故同病相怜特于知己不觉披露如此吴公因刻之以质天下此尤梅中丞素欲致诘而未及发挥者予又何足以知之以予观从上圣人尝见几于未发之先乃能穷理于已成之后故示上根以危微未朕示中根以隐见初分示下根以善恶已变如大易之一奇一耦交错摩荡以至弥纶纷杂有圣智不可致诘者皆神化之所为不测也虽然圣人洗心于密天下在宥又何物能逃原始反终之故哉。

　　太宰书云每见善人获恶报恶人得善报一一据事以质于人人或答曰以前世业也夫王者立法朝犯夕刑尚不能禁而乃以前世不可见之事示人是益人之恶也又答云报其子孙耳夫前世之事恶止其身罪人不孥而乃累今生之眷属同受忧煎今生之眷属何辜隔世之人何幸而为之代罪耶。

　　师云善莫过于尽心知性恶莫过于悖理逆天而公所谓善人获恶报者不过以功名不遂意富贵不从心眷属不完全患难不得免目为恶耳亦何曾以唐尧得傲怠之子虞舜有顽嚚之亲文王羑里不能体明夷周公斧戕不能感雷雨孔孟不得身行王道为恶报哉所谓恶人得善报不过以科第取捷仕宦日升富贵遂欲眷属叉聚目为善也亦何曾以四凶格尧舜之化桀纣复夏商之仁季氏还鲁国之政乱贼免鉴史之诛为善报哉若公以不得世荣为恶则龙比夷齐皆万世之恶报也以苟得世荣为善则莽卓操懿皆万世之善报也若以华宫室丽冠盖骄妻妾拥仆从为善则梨园戏场倡优伎舞尤善于彼而无奸宄得失之心乃今日夜煎迫于胸虽有荣观不异剑树镬汤之自刑自苦也又安知从上大圣钦明缉熙克己慎独之为乐天知命哉所疑一身后世者将谓五伦之善恶因缘会遇耶如京师朝廷天下共聚而王公僚庶品位尊卑黜陟高下原自分殊若皆以朝廷视民如赤子言之曷尝分富贵贫贱与高下尊卑之异耶即此可悟现世善恶因果万有不齐皆属各人业报所感矣君臣虽会遇然君有君业臣有臣业父子虽会遇然父有父业子有子业谓之各业是也即谓之共业亦是也何可拨无因果乎世间有不达事理制度之人以为朝廷予夺不公百姓贵贱不等是岂理耶此盖世人见近而迷远知浅而泥深也公忧世之见理未精发论未透以致意见转为大惑故特发药设难而启其幽微耳诘岂公之诚然哉。

　　太宰云或谓恶人之不即报乃恶贯未盈也盈而降罚夫恶人之害人也日生月盛大如豹虎之嚼噬小如蚊蝎之噆螫天心仁爱而乃以大地众生肌骨性命借善人为恶人盈贯待其盈贯不知丧命者多少仁爱固如是乎又答曰报复循环业因不了也夫如来发愿地狱不空不愿成佛果其如此何不于现报之一施一报立地分明永无牵挂如人世讼狱早结一日早净一日花报立应谁不寒心既使受者得完又使造者知惧地狱岂不立空譬如雷声一震凡人莫不凛凛而及询所击皆田野愚痴之人诿之前世人心益玩不以值截明白之事禁人为恶以空地狱而徒以前世杳冥之说相为劝戒彼为恶者决不肯听是不欲地狱之空也而反云地狱不可空乎梅长公曾有告地藏文更为恳切可不并观乎于是答者词穷矣。

　　师云世间恶人若不悖理逆天百计害人如豹虎蚊蝎则何事以为恶若善人尝被恶人所害而不动心忍性执善不移又何事以为善天下之事非善即恶非伪即真不因恶不见善不因善不见恶所谓国乱见忠臣家难见孝子是也如大舜以父顽母嚚弟傲日以杀舜为事竟成大孝管蔡兄弟以反逆竟成周公之达孝岂天心仁爱独借舜周之善为顽嚚反逆之盈贯乎予与梅中丞云真有骨性人被世界磨成真无骨性人被世界磨灭公最击节此语若公以恶人能磨灭善人是则善非真善而恶果真恶也愿成佛之意正与尧舜周孔欲人戒慎恐惧于喜怒哀乐未发之先耳书云作善降之百祥作恶降之百殃作德之心日休作恶之心日劳即此数语皆善恶因果之明证况罪莫大于不知动恶莫大于不择善今有自谓贤智之人不敬天命不畏圣人之言甚于不畏雷霆之椎击也雷霆震怒所击田野愚痴之人而愚痴之人或有一念警戒春秋之诛法令之戮甚于碎尸粉骨而不格心更虑是自陷阱而莫之知避也又何怪夫如来帝王欲讼狱之空而不可得乎盖上智下愚皆有至教故天上有梵王帝释下有地藏阎君如大易之山地有剥地雷有复也此非聪明圣智孰能与于此耶。

　　太宰云或谓天人一理也人怕恶人奉承恐后故天亦畏恶人而以百福丛之至于善人则骂不回声打不回手正好借之以为张威逞志之地天人交谪而世之为善者孤矣又遁其词以答曰是阴恶也是柔奸也阴阳不并立刚柔不同用如以善人为阴为柔而争诛其心以加之毒彼为阳为刚者则畏之避之是率天下而为刚为阳也若流寇若虎狼皆明白公然为恶其为刚为阳何如可称阳刚之流寇虎狼耶又太平广记一事一人掘太岁方得肉一块而弃之人问之曰太岁何不报之夜梦太岁曰此人气方盛夫畏盛气而任其为恶亦何取于神明耶此可见神人之畏恶人有同矣又小说载唐相卢怀慎一生清苦死无以殓家人死者见张丞相有多炉铸钱而卢无一炉张相平生多机权故阴府亦为钱铸可见阴阳之苦清士有同矣又佛与调达同时调达以谤佛在地狱佛于法华会上授记于无量劫后成佛夫无量劫以后成佛则无量劫以前皆在地狱矣目前受无量劫地狱之苦而悬想无量劫后之成佛其谁肯信耶。

　　师云天人一理者乃天理即人事人事即天理也予曰不怨天不尤人下学而上达知我者其天乎夫世人之有怨尤者以彼我相隔不通故也使能以人事即天理则下学即上达矣又何复有隔越之怨尤乎若但以吾平生所遇之人事观之如伐木于宋削迹于卫畏于匡人厄于陈蔡栖栖遑遑辙环天下如丧旅之夫无所归宿则未免有怨尤若以吾平生所处之盘根错节皆显微阐幽之天理观之则下学无非上达又何入而不自得哉故曰知我其以天理乎若以人事观我则我皆不得意之境何足以见天人一贯之道耶此夫子自白其心迹昧此则往往毁谤诬陷古圣矣公以天畏恶人借善人为恶人张威之地无乃太诬天人之理乎若以阴柔为世人争诛其心阳刚为寇狼明害其世是则齐景千驷盗跖万镒与夷齐饿死渊宪陋巷皆天神褒其富强贬其清苦也曾何以求仁得仁杀身成仁与君子固穷小人穷滥而甄别之哉至太平广记与掘太岁阴铸钱之说皆愤事不平者为之可尽信乎即有其事天神人鬼原自不齐何可以尽心知性纯德统天之理而责其事遇易称大道便有许多阴柔阳刚之不一又安可尽以中正律之盖佛者觉也众生迷而不觉菩萨则觉而有情惟佛则觉而能照照而能通者也释迦曩劫尝授业于调达欲求速证大觉圆满庄严调达曰子欲速成正觉子须世世坚忍精进行菩萨行吾当世世随汝之后为大魔孽以种种怨害煆炼尔心钳锤尔行幸无退堕改志则疾成矣是时各自出世互相激扬以成其道正孟氏所谓天降大任必先劳其筋骨饿其体肤空乏其身动心忍性增益其所未能其致一也但世人浅见止知一世之责任绝不知曩生之成就也况佛授记调达正见以德报怨之意开世广大知见于此尚以延促为论又安知十世古今不离于当念哉。

　　太宰云或谓我辈既生禀一付柔善肝肠即蝇蚁微物亦不忍多杀而况伤心害物耶以此甘心忍耐随人鱼肉随天困厄于万不得已之中无可奈何之际只得以佛法慈悲随顺众生之说自解始悟佛所说一切法皆万不得已无可奈何而说此以自宽自解并解诸众生也佛有三不能不能违定业不能度无缘所以于众生行恶者诿之于定业诿之于无缘也举世恶人皆定业皆无缘又何怪恶人之纵横亦何取于佛耶此不佞十年中之事因字来及此敢为缕缕幸勿以示人增我口过也。

　　师云此末后一段实收从上议论虽是平生对勘实以发泄自家愤懑不平之意也公盖太自求完全自视高广不欲于古今天下事有少缺漏也请试平心论之公亦天地生下一人耳公视天下更有多少人天何故生公于世家下地即娇养弱冠即聪明科第仕宦四十年如登楼舍级历仕四朝为四部尚书广誉施身目为麟凤读书仕进之报天如此待之高且厚年六十七岁耳目聪明心志强固有长子贤而死长孙贤而死既贤而死愈于不贤而生远矣天不靳仁人之后有晚子七岁岐嶷过人有子万事足又何求乎公以死长子长孙为不幸天下孰有子而不死者以得君得民之冢宰元臣燕喜偕老兄弟怡乐宗嗣封荫垂裕后昆天之生人至此极矣犹以天神助恶而困厄于公尚欲天置公于何地哉必尔所谓均平则天当使满世人皆少登科第皆仕至天官皆与以富贵爵禄为磨苦之资以害世间贫穷卑贱之人也欤公又久参经律进游禅喜机锋错出不啻裴张自非横身异类无疑设疑无难设难安能于生死情识结缚之处以救定业众生破其执着使无缘众生得一津梁乎正如作无佛论拨无因果而创起护法堤防以降伏邪魔外道也于此足见公以天下之心口为一己之心口以古今之情理为一己之情理以开天人之迷以破鬼神之惑故为是以问有心大士耳维摩诘云我病无本若众生病则我病众生病愈则我病愈此不可思议如幻解脱法门也今公坐毗耶离城示此殷忧疾苦而为说法愧不及文殊辩才不足酬对率尔而答且以捧腹。

　　梅长公中丞之焕曰此解非口头禅末投更足洗善人郁结之怀看来实实造化不曾相亏负也古诗不云乎颜回夭死伯夷饿我今所得亦已多作如是观只见得过分贱性每见人冤枉辄如烈火焚心不惮从井以救乃偏得冤枉报未免致叹于鬼神之欠灵忽思甲子乙丑间同时遭值粉骨碎身者塞满枉死城自揣何功何德独幸免生全还是鬼神过于徇护安得反谓之欠灵哉读此通身汗下。

　　陈石泓司寇以闻曰辩析精当令天帝避席阎罗结舌矣但阴阳一也王法有时亦不可问鬼神之事何独不然何责之备乎造物大矣自施自生自聚自散自作自受自变自化决无衡量付与一一不爽锱铢之理有因有果疑因疑果正于可信不可信或然不必然处凑成缺陷世界学人只须于自心讨分晓幸大师直截点破不于前后际强生枝节画蛇添足也地狱决不可空众生决度不尽佛与菩萨愿力亦只示人生生世世永无退堕而已浅见如此堪琢削否。

　　李孟白冢宰长庚曰庚于吴荀长世交就中有许大委曲有不可以直示故宛转引愤悱之辞密相启发是亦庚与梅长公同有之隐情也幸大师金鎞刮膜令千古疑憾释然此亦唯大师不坐孤峰肯为落草婆心彻困处正深于棒喝也又孰知恩大难酬哉小颂并乞慈正天地之大犹有憾圣人有所不能知草鞋绽破程途远五十三参钝置伊学人大日录。

　　西陵别录

　　师到西陵不数日流贼骤至三乡焚杀甚惨百姓奔走城下饿死者相枕藉师因亲向诸缙绅居士处募米散众煮粥救活者无数或谓此时城内亦甚穷迫何能及人师云往时但济贫此时乃救命况大士于疾疫世变为药草救疗沉痾饥馑时化作稻粮济诸贫馁以至舍身饲虎割肉喂鹰乃今见死不救岂大悲同体之心乎或曰师果大悲何不化流贼不杀人放火师云佛祖度世亦先于见闻之所及与性情之相近而激引之始易入耳若彼流荡忘返非业尽气消孰能挽救哉故佛有三不能盖言其机缘时节有亲疏也如我与诸公当此之际不以此激扬我等心性之近亦何贵于会遇之道乎陈司寇云此正圣人亲亲仁民以及物之意也诸公闻此莫不克己施之梅中丞问曰吾闻斋僧造相皆属有为和上化米救死真大悲寻声救苦也还是施饮食还是与他说法耶师云君子喻于义小人喻于利盖君子喻义于利小人喻利于义此义利相成乃圣学王道之本佛所谓于食等者于法亦等也公曰善哉此现儒者身而说佛法也师云今日沈庄界上百姓归依流贼畏避不减无厌足王之境界也孰知华藏庄严即在干戈丛里乎公又问地藏菩萨之痴心何日出地狱耶师云待公堕地狱时出也公曰我这里也不减地狱师云众生度得尽否公曰待地藏出地狱着师云我知没有所在安置得公公大笑曰和上莫钝置人好师亦大笑曰且出米着。

　　梅中丞问吾闻百姓皆有良心众生皆有佛性如何流寇杀戮人民岂良心佛性尽泯灭乎师曰百姓众生之性情如出谷白米煮粥则融做饭则耎煎糖则甜造酒则酽作醋则酸壅秽则臭闷气则生虫善食则生精神续命脉恶食则败脏腑损寿元此岂米性之使然哉是故佛圣立教无非令人存其本心全其天性顺其行事不落邪僻而已公曰善哉大师有如此佛圣真见如何使世界复淳乎师曰谈理甚易然王道无近功也尧舜帅仁于三代已前则能成揖让之风汤武行法于夏商已乱之后不得不成征诛之事所以孔孟不得位只成师道今世界虽乱而殷忧启圣大权未移又何难于中兴哉故大学圣经德在亲民盖上下无隙时也亲之一字乃佛圣度世之真三昧哉公深肯之。

　　师谓李太宰曰人人相见必先问如何杀流贼予笑曰一念杀机便是鼓倡贼之发端矣何曾有一人问何以保百姓安生理何以透知贼情销解危难者乎况今日之流贼即昔日之平民也如人伤逆气血以致吐红作衄既不导引复归脏腑经络又复克伐其元气则死不旋踵矣良以官府夙无善教而剥削侵牟民困兵骄加饷搜括今又迫民杀贼正是迫贼杀民也此机不转何以挽天心救民命乎盖民心即天心民命即天命民情即天情民乱即天乱也今不通民情以乱易乱何日得安此生生哉然安知不迫出命世真忠真孝之人舍身拨乱定国救民藉此驱除积獘以报君父者乎辟如脏腑受病潜伏未发偶因外感发一奇病幸遇良医调治血脉相生不特使此奇病得愈兼使积久潜伏之疾亦因此而消矣国家承平因循既久饰例相蒙号令不行将有土崩瓦解之惧或因此蟊贼而诏书罪己感激真才则杜黄裳用高崇文裴度用李愬唐之中主犹能因乱中兴而况有宵旰之圣人在上哉公曰此无上大法医王善调众生之病也经中以病为众生良药我于今日见之矣。

　　师曰公知流贼之利害机缘不可思议耶世人以贪欲而正性命复以贪欲世间货财功名势位富贵恩爱造种种业以致自害害人遂迫出许多平民杀人放火以快其愤乃复破其所贪所欲之功名势位富贵恩爱归无所得复沙汰去世间许多假道学假经济假英雄假忠良假禅道佛法又复逼迫出世间许多真道学真经济真英雄真忠良真禅道佛法利中有害害中有利否泰相因生克相化此非维摩所谓十方魔王外道迫抑菩萨天人以成就其种智者乎今人平时谁不自负有王佐才至此则一筹莫展缩首待戮岂非假死汞银一逢烈焰而形消魄丧哉若是真正英雄必因是而显其作略矣然此流贼更有两种大利害一种恶人虽有微少恶机潜伏于中未敢发作因此杀乱昌炽如星星之火遂致燎原一种善人虽有微少善机潜伏于中未能发作因此杀乱逼迫亦如星星之火遂致燎原平日断不得底名利恩爱乃因此而断平日开不得底生死结交乃从此开交又或有平日好侵占人田地家产好图谋人子女玉帛好造作许多妄想事业偶值此机一旦灰冷遂翻然悔误从前错用心行以取真实受用此又是佛祖圣贤所难化难度乃因流贼一番恶化遂证妙果者也谁谓天堂不与地狱相为激扬佛祖不与魔外相为阐化哉所以泗圣因厄运成功地藏因阎罗成愿乐地因火宅相驱善果因恶缘转念吾今所谓恶化之机缘利害有不可思议乃如此也太宰大喜曰此真教外别传之别传也请侍者识之以质同参师与毛克举朱君燮周更生洪西生诸公曰今日城外流寇纵火杀人得以遍地扎营各处破栅四野割麦将一切禾苗皆与驴马啖尽者此正攻野不攻城野空城自破也古云天下有道守在四夷若西陵有道则守在四境也当时不先固守四境关隘以致贼入境内纵火杀人令百姓无救无归无作无食虽能严守孤城其如城中饥民有欲相食相害复有愿为流寇不可得者乎朱孝廉曰四境不守其过何出师曰盖城中当事与诸乡绅士子不预为谋并不肯死心矢志念父母宗祀根本为生死相依危难相持之决定计耳闻乱之初人人便先立念各自不惜千万訾寻山作寨或立意移家过江避难至于协心为公谋守城之法则人人钳口异心吝财碍事终日商量竟无成算谁肯死心矢志决定图成万全之策乎善用兵者置之死地而后生先欲绝其偷心与活路也秪如日来处处遭贼破寨以致杀身亡家遗害乡党宗族其冤惨罪过皆出于一己之私心活路以害及诸人于死地也城郭外人无城郭可守则不得不戮力作寨以保身家若城中之人舍城不守使城中人各自怀私不相保守是谁之过欤使当时能舍作此寨之人马钱粮及身家性命为至公之谋全城之计岂非千古一圣贤豪杰之用心哉宁可死此身家性命于流贼之手决不肯将此身家性命以守公城而保宗祀社稷之生灵此岂劫数难逃故如是迷倒乎诸公皆谢曰此可谓应以救苦救难身而为说法者善哉善哉有国有家皆当信受奉行也。

　　救荒乱策

　　足食足兵民信之矣国家自有常典特因循未举耳举之须振三纲张四维密十目何患民不信耶三纲者何官为民纲贵为贱纲富为贫纲三纲能振则四维自张矣四维者何设险为御寇维作寨为安民维赋田为足食维教民为练兵维不设险于四境则贼入内地到处焚杀郊野尽空孤城何守不作寨于四乡则民不安生无归无止田畴尽废民命何存不赋田以聚粮则仓廪无储公用无措旦夕急迫兵食何图不教民为田兵则放肆怠傲难以节制战守散乱性命何依若此四维能张则十目自密矣十目者何一尊贤智为明治乱之目二推德义为济急难之目三聚义勇为振材能之目四讲经术为结忠孝之目五列户籍为整队伍之目六严探访为制内外之目七去浮技为广耕种之目八正交易为兴民用之目九劝勤俭为防穷困之目十禁斗讼为保身家之目小而举之行于一乡一寨大而举之行于一州一邑未有不足齐治者也岂特富强云乎哉所以自古制田之法皆在简册其人存则其政举是知天下之治乱只在人心几希之存亡耳岂复有奇异之策哉。

　　麻城制边境策

　　贼数入境亦尝杀掠数月或设兵守或措军粮东支西应左防右护乃至三筑城十请兵邑宰调停乡绅筹资而中丞则又自立护生堡于沈庄创制森严守御精密居然为城东保障贼不敢窥其境也中丞尝延予护生指画设险之事予乃推其旨云古人守御重在远近设险为相生相制之法师卦以地顺水险而用兵蒙卦以山止水险而御寇盖高险必因兵陵低险必因川泽也若以麻城四境八方之界择要害地设险以守则一夫可当关诸方为率然矣其制有三一远地险二近地险三内地险远则四境关隘近则四方要冲内则城郭营卫其余山乡则听乡民自为保守亦照应城中之节制也远近内地各有觭角之势互相制治则诸乡之寨籍此要害无虞以保其无围困攻击之患始有余力相为接应则保护愈固矣麻城北境多远山障蔽无甚要路独王家楼北路地险可寨以通光山河南北直路也东北有两路口地险可寨以通商城光固南京也正东有长岭关路地险可寨以通商城阴山六安也东南有马疑凹田家村地险可寨东南有石牛冲地险可寨以通罗田也正南有沙河路要地不险须设高城深池以通黄州江西及南北各路也西南有岐亭路地平半险可寨以通黄陂湖省也正西有三角山路地险可寨以通黄安罗山也至于内乡要冲近地北有阴山阪及寒陂凹路地险可寨东乡近地有古城阪及龙湖路地险可寨东北近地有雾仙司路地险可寨南有望华山白泉路要平衍可屯西有锁口河平衍可屯东之内地有沈家庄护生堡已当地之一面矣如我扼要而山不甚高则铲其坡以培其险水不甚深则凿其低而深其池可墙墙之可台台之可坑坑之可陷陷之平衍则高其城堑深其池沼如屯井亩亩之法开沟洫筑堤防崎岖其山参错其路森树木障往来使彼戎马不得驰驱绝其粮食屈其锋威我有凭而彼无据我有守而彼难攻我惟逸而彼惟劳我惟实而彼惟虚如邻邑有兵追逐则内外夹攻而彼无嚼类矣彼安敢窥我边境哉当事乡绅协力劝谕而行何山无主可作墩堡何地无民可作农兵此不费公用不夺民财自安安人之术也略举有十利焉内境无杀焚一也士民无废业二也官宦无兵饷三也村野无逃亡四也田畴无荒弃五也寨堡无困败六也官府无扰害七也差役无征苦八也朝廷奖拔收才九也国家经略得法十也较此十利孰如劳民伤财而坐受贼害官害兵害哉运筹帷幄决胜万全一举永安又谁不见义勇为哉习险心亨即此可见亦在儋当而已矣参学门人大应姚元恺录。

　　梅中丞云文渊聚米埶在目中此议洞见形胜于掌指谁谓出世不可经世耶安得经世者见诸行事。
嘉兴大藏经　天界觉浪盛禅师全录


　　天界觉浪盛禅师全录卷之三十

　　参学门人　大瑸莲勺　大中陈丹衷　大时出之　大文曹正眼　评较

　　杂纪

　　庄子提正

　　庄周战国之隐者能以古今之大道自任又不甘于流俗悯世道交丧之心独切不可以自禁乃敢大言而无惭之人也子读其所著南华实儒者之宗门犹教外之别传也盖其旨也妙于以神化而移人心之天也神之于天则自然矣自然者天之别名化之无迹者也究之不外于慎独致中和而冥声臭是彼固能先任天真之自然而同人物冥于自然之天真也又观其立言之意大似愤世儒与诸治方术者不能知天立宗而相将陷于名相功利以至于争夺杀害如江流之日下有不可挽回也者乃慨然抚心而有感曰是恶可使若而人终不知道德性天之宗乎是又恶可使吾儒之真宗终不可以挽回乎夫如是也又何所藉之以自明吾之所存又何所藉之以自行吾之所主乎于是俯而观之愤焉愈不可解仰而思之疑焉愈不能释愤疑之极忽若成然寐惺然觉如有以自慰也於戏世未有不至于自得而能使人得之者此真千古之大惑也于是俨然曰自开辟渐远更有伏羲神农黄帝尧舜禹汤文武孔颜若而人能知大道之原天地之化与能因人物之自然而为民生日用制作法度为道治之宗使之各安身世性命者乎夫如是设教立宗而天下后世尚有不能知其所以而愈效其迹乃愈敝其神甚至有不可复以教宗救挽之者其弊又安在哉弊不生于简易而生于支离不生于无为而生于生事不生于无识而生于多知以至于世道交相丧也盍亦追其本而救之乎乃不得已仍借羲黄尧舜孔颜与老聃许由壶列杨墨惠施诸子互相立论而神化之其中盖有主有宾有权有实至于纵横杀活隐显正奇放肆诡诞喜笑怒骂有以直指其天真有以曲示其密意其为移出人心之天而成其自然之性者不可以常情臆见领略而且有如聋如瞽者是何足怪哉内七篇抑扬错综要不过正打傍敲以阐发其神化自然之旨而归应帝王于尧舜归大宗师于孔颜也自谓天下沉浊不可与庄语故为此无端崖之辞以移之使天下疑怪以自得之则庶几藉此明吾心中之所存行吾心中之所主耳世人不知以为诋毁尧舜孔颜又孰知称赞尧舜孔颜更有尚于庄生者乎世人泥于常所习见常所习闻之名相功利或见闻其指斥名相功利于始作俑者以故无有不毁而弃之者也夫有毁之则能疑之是则善于读庄子也毁之而不疑则终不得其旨即使尧舜孔颜复起而正其说亦不能使入神化之域也是惟疑之则所见为惊所闻为荧见闻既惊且荧则平日道理无所用道理无所用则心知迷无所从迷无所从则惑惑则困困则愚愚则神与天冥同乎大通此正疑始而后撄宁也是故冥则几于无所待而天为之逍遥矣冥则几于丧我对耦而物自为之齐矣冥则几于内不见我外不见物而恢恢乎游刃有余地中心之生可养而有主矣冥则人物相忘于道术而无加损于治化则人间世可适矣人间世之可游则德自充符与天地变化为一而为大宗师以应帝王虽则浑沌为倏忽所凿亦无死地而常超超乎天地生死之外为天地万物之宗矣庄生移人心之天以冥乎自然之性真神化哉或谓庄子之书可以独行于天下古今也乎曰不可庄生所著虽为六经之外别行一书而实必须辅六经始能行其神化之旨也使天下无六经则庄子不作此书而将为六经矣老聃云正以治国奇以用兵夫六经皆准天地人物之正是天地人伦不易之常法虽稍有变皆不敢稍违其正此庄子如兵书虽正奇互用而法多主于奇如兵之不得已而用也使天下绝无六经独行庄子之言则自相矛盾自相成毁自相破立者不一安得如六经之前后本末始终大小不敢一毫参差不敢一毫违逆不敢一毫虚设不敢一毫假借也哉此庄子所谓故为悠谬荒唐以寓言之也若不以意逆志以言得旨则何可以为典则功令哉然则以宗门教外别传比何也曰此亦借之以比类使人易于发明也即吾宗亦有不可以独行者如佛初生指天指地而云门欲一棒打杀与狗子吃贵图天下太平及后之瞬目扬眉拈锤竖拂翻筋斗滚木毬推倒床打破镜种种不可以常情常事测识者若但单举之而行则天下不必殿宇不必佛像不必经书不必僧众不必戒律亦不必马祖丛林百丈清规及升堂入室示众小参肃肃雍雍之仪范皆可废矣此向上一着盖千圣不传所以达磨初来东土斥相指心直得面壁犹然六遭受人毒害至于死若不遗履空椁而自将只履西归又孰知其为向上之宗又孰信为教外别传之旨乎噫吾于是独惜庄子未见吾宗而又独奇庄子之绝似吾宗。

　　正庄为尧孔真孤

　　古人以死节易立孤难立孤者必先亡身避仇使彼无隙以肆其害则必转徙藏之深远莽渺托其可倚之家易其名变其状以扶植之成人然后乃可复其宗而昌大其后予读庄子乃深知为儒宗别传夫既为儒宗矣何又欲别传之乎盖庄子有若深痛此内圣外王之道至战国儒者不知有尧孔之宗惟名相功利是求不至杀夺不餍至于治方术者窃仁义礼乐而杀夺以丧乱其统宗使尧舜危微精一孔颜至诚天命之道并归于杀夺即有一二真儒亦未深究性命之极冥才识智虑仁义礼乐而复其初遂使后世不复有穷神知化之事而天下脊脊不能安性命之情则所学皆滞迹耳而此嫡血之正脉孤而不存天下万世下有为内圣外王之道者无所宗承庄生于是有托孤之惧矣故托寓言于内外杂篇之中上自羲黄下及诸子以▆▆自恣之说错综其天人精微之密而存宗脉于内七篇以大宗师归孔颜以应帝王归尧舜应帝王之学即大宗师之道也此庄生所立言之真孤虽天地覆坠不能昧灭也夫立孤之人视殉节为尤难隐身易状转徙于莽渺以存其真又谨护其所证非直寄之以避一时之危而已固将图复昌大其后也庄子至今且二千年知者固少赏音者不绝未有谓其为孤又孰能亲正其为真孤哉予笑曰庄生不先自云乎万世之下一遇大圣知其解者犹旦暮遇之诚危其孤而快其遇耳岂惟庄生危之孔子思托寄于狂狷盖不啻危之矣即颜氏子不夭犹危其孤况并颜子死矣丧予之恸万世犹当共悲痛而思其故虽圣门不乏守道之贤而殚其蕴抉其微精义入神符乎大道合乎大方恐难其人庄生几是矣予虽不敢与于大圣之列幸今已知其解故快其遇而转危其孤特表而明其系愿与万世共认此嫡脉也夫论大易之精微天人之妙密性命之中和位育之自然孰更有过于庄生者乎予之表系不得不亟推之正惧儒者之心印太孤也曰自周已来皆以老庄并称庄子于诸大圣皆有讥刺独于老聃无间言至称之吾师乎吾师乎非老聃之真嗣则庄子又何所嗣乎曰惟此吾所以正其非老聃之嫡嗣实尧孔之真孤何则孔子尝问礼于老聃亦尝屡称曰吾闻诸老聃庄子目空万古者舍老聃之不托更欲托谁以自全此寓言乎夫既谓之寓则所寓相似而非真也能寓之人岂可以相似而忘其真出处哉使天下万世无人知庄子为尧孔真孤而以相似之老聃为所嗣亦何愧乎然此一副真骨血真气脉之为大宗师应帝王者又何所归焉或曰昔有一大圣亦尝言老庄全不似道家玄学乃儒者之逸流此诚千古特见然未遽正之为尧孔真孤也今以庄归之于儒亦何不并老而归之乎曰老子道德五千言虽亦可羽翼五经但如齐太公之夹辅王室则可若以比鲁之周公为文武之嫡嗣则不可也老聃亦未曾有一言及于尧舜文武周公及推孔子之贤何足以嗣尧舜亦何必为尧舜之嗣老聃之语浑雄简朴真足为天地无为自然之宗然而阐扬内圣外王之旨曲尽天人一贯之微其纵横抑扬奇倔痛快能以神化移人心之天而归于自然处即老子之文亦有所未逮也虽然今历数已久有人能正其真孤必欲还其宗于尧孔仍从天下以老庄并称如儒佛原不同宗而道有以妙协亦何不可以并称乎此正吾平日所谓世人不知道不同不相为谋之语是破人分门别户实教人必须以道大同于天下使天下之不同者皆相谋于大同之道始不使异端之终为异端也使异端之终为异端此圣人不能以道大同于天下之过矣使能同之则天地日月四时鬼神无不与之合也又何更有不同者乎此吾不忍天下人负庄子立言标宗之意以弃为无用而自失其天人自然之道也时予倚杖灵山偶与不二社诸子谈及庄生之秘曹子请为快提以晓未悟故提此托孤以正其别传即有谓予借庄子自为托孤与自为正孤谓非庄子之本旨予又何辞。

　　提内七篇

　　庄子实以内圣外王之道为主而具经济天人之全机大用内七篇始逍遥终应帝王盖妙于移神化自然之旨而归于尧舜孔颜者也其中虽多称述伏羲神农黄帝许由老聃壶子列子其意全是借客形主托权明实以一抑一扬而互相发挥也何以知其所必主哉如主羲黄也则属上世不太荒唐乎如主聃壶也则涉方外不太渺荡乎如必欲主大宗师应帝王之道治苟不推尊尧舜孔颜为天地中和之主则道术将为天下裂矣又何所取法以为宗乎是吾即七篇之命名与七篇中首尾出尧舜孔颜之旨予知其必主于尧孔为内圣外王之宗也夫六经之宗旨全主于实理实事实功实用而庄子则多主于虚理虚事虚功虚用而究其指归皆有济于实义也以故庄生之所以不经而冠于百氏之上以能自创而不袭人即多引成语皆出匠心独妙而古人成语即自己语也其竖义设喻绝世所无而至理有所不加此时佛法禅宗尚未来东土而庄子先为之破天荒文具众体奇出无端排山荡海出鬼入神其才力胆识手眼作略大似诸祖之机锋棒喝以毒攻毒以橛出橛能使人立地死心汗下绝后重苏诚震旦国之第一种奇书又有痛快于六经者盖六经如养元气之药以王道无近功也百氏之作未必立言皆能自创其奇即文字亦未必皆能自创其法即有能师庄子之意法庄子之文而自新之者亦未尝不擅场为一代之名家也即天下英雄豪杰有泼天热血者或能一闻庄子超放之言如投之于清冷之渊弃之于秕糠之地不觉丧然自失反不如兀者介者支离者拥肿者之能傲倪于万物之上为自得乎天也何则人生之所以不得乎天者以有二事交战于胸中而自失之也二事为何一则世所共尊尚者莫过于圣人帝王才智仁义功利声名富贵禄寿之类一则世所共畏恶者莫过于生死疾苦忧患孤独贫贱介兀支离散木之类试令一读庄子忽能心目顿更荣辱俱丧则尊尚者不知其所尊畏恶者不知其所畏并其平生所未能省发者忽因丧此二执而又能省发之也夫如是岂非庄子之度人难度移人难移为儒宗之教外别传哉设使庄子生于摩腾入汉之时必能破冥谛神我之计挥鞭于生肇融睿之先以开拓圣谛第一义矣生于达磨来梁之后必能破委蛇浑沌之疑蜕颖于磨砖垂足之表如马驹之踏杀天下人石头之滑杀天下人也虽然安知庄生非以权教示现故先于战国为佛法之前矛复于唐宋而出世为马石辈之以全机大用振吾宗哉。

　　提逍遥游

　　庄子以人习于常所见闻而滞于名相功利不见天地之神化出于自然故拈鲲鹏之大而化者移人之见闻以入于神则逍遥乎与天游矣夫人物之各得逍遥者以各自无相待也斥鷃笑大鹏奚必以之九万里而南为正以不必相待也宋荣子虽自笑其可笑又恶可以笑列子之奚必以之御风而后泠然为善哉所谓此虽免于行犹有所待者以彼未由乎天真自然之道不免于藉功利也若夫乘天地之正而御六气之辨以游无穷者彼且恶乎待哉故曰圣人无己神人无功至人无名此逍遥之大意也夫无己无功无名其果谁乎尧让天下与许由庶几似之尧曰夫子立而天下治而吾犹尸之请致天下许由曰子治天下天下既已治也而我犹代子吾将为宾乎此则明乎两不相代如庖祝也此二子之辞让犹似乎以天下为天下以能治之为治而未出乎功利之迹以藐姑射之神人表之孰弊弊焉以天下为事故以尧往见四子藐姑射之山窅然丧其天下正见尧之所以神乎自然非天下功利之迹可求也此中之妙在下一转处人不知之耳庄子意以人只知事迹为迹不知以事迹为神使彼果不能以事迹为神则不以惠王之大瓠大而无用欲剖之为惠子之拙于用大又不以不龟手之药或鬻技千金或裂地而封为所用之异又不以斄牛之大而不能执鼠为无用又不以大树患其无用而不树之于无何有之乡庄子之不计物事之大小不泥人情之有用无用此正明能以神化而任其自然则事迹之大小短长动静有无未始不各适其天而与之逍遥游也此篇主于各无所待故得逍遥而一篇之旨又足以含摄七篇也如鹏鷃之大小菌桩之短长彭殇之寿夭皆各自相忘即齐物也冰雪之处子乘云气御飞龙其神凝使物不疵疠即养生主也宋荣子定乎内外之分辨乎荣辱之境后其于世未数数然即人间世也许由之不治天下有治天下之德宁为其实不为其名即德充符也之人也物莫之伤大浸稽天而不溺大旱金石流而不热是其尘垢秕糠犹将陶铸尧舜即大宗师也尧治天下天下既已治而窅丧其天下冥于自然即应帝王也予所谓活句活法乃能八面受敌而直应曲当诚庄子之谓也噫安得若而人与之细读逍遥游哉。

　　提齐物论

　　庄子以自然为宗而功在无为其所立言不外乎此是齐物论盖踵前圣人无己而无所待任万物之自然非有使之更不以生死彼我是非得失为同异故浑然各相忘于无对耦之大道也此以子綦隐几仰天而嘘嗒焉似丧其耦者是大块之噫气同出于无为而自然也世人之为物累不能出生死于尘垢之外者以有我也真吾无我何有对耦可累所谓形固可使如枯木心固可使如死灰者子游只见其似丧其耦曾未知吾已丧我也吾者我之真宰也何可丧乎吾所丧者是妄执之我见也我见能忘则一无所为其天真之吾与天地万物冥乎无朕又何有一身所耦之情形如臣妾之不足相治而自损益于其间乎此虽齐物却提出吾丧我为主则与前无已而窅然丧其天下始终贯彻于蝶梦物化也至曰非彼无我非我无所取此正明我见本空以对物有我物不自物由我而物如我不取物亦不有知此非幻成幻则亦近于自然矣而不知其所使者是幻作似若有真宰而特不得其朕可行已信此正是唯无作作则众窍怒号而不见其形正是厉风济则众窍为虚有情而无形正是吹万不同而使其自己也咸其自取怒者其谁耶作者怒者岂真有使之者而非我无所取之我不益见其幻妄乎于此可见风与窍与作者取者怒者使者乃至闲闲间间炎炎詹詹其寐魂交其觉形开与喜怒哀乐虑叹变慹姚佚启态互相求之如乐出虚蒸成菌一无可得则物我本空而达者于是知通为一不损人而益天不益人而损天一无所为而休乎天均又孰更能丧吾之天真乎人不达此一受其成形则与所耦而生我见与接为构日与心斗日夜相代乎前莫知其所萌而妄执之不亡直至老死不能尽去与物相刃相靡其心尽如驰莫之能止固已可悲以至其形化心与之俱化而芒乎无本可据不亦大可哀乎此庄子痛与世人提撕此生死性命大事是发六经所未发之秘旨也所谓有大觉乃能破此大梦万世之后一遇大圣知其解者是且暮遇之也而人岂独无一不芒者乎夫能不芒者以能知天真之独存为可据也天何存乎夫能随其日夜相交乎前之成心而师之谁独无此成心为可师乎既谓之成心则非知能益愚能损也所谓奚必知代而心自取者有之愚亦有与焉则此成心是吾人天真自然之心是常存之心也又岂未成乎心之心得而是非之哉未成乎心之心而是非之则虽神禹亦不能知也吾独安能复以真伪是非而辨其未成之心哉此天真自然之心能自见之则天下所言之是非真伪皆无隐也彼此之所谓是非真伪皆有所偶此道无偶如枢之环中空而外无端可寻以是而应无穷则不可喻以天地万物如指马也今天下道之成毁言之是非正如昭文之鼓琴师旷之枝策惠子之据梧是三子者皆以自好相异而欲明之于世亦竟以坚白之昧其终所谓道隐于小成言隐于荣华使能图其滑疑之耀不用自异而寓诸庸不亦如圣人愚春以是相蕴为有得乎夫如是既和之以天倪而无是非同异其孰更能为正之乎故吾曰于此能知则彼此相耦如罔两之对影化声之相待庄周之梦蝶是皆谓之物化不取无非幻犹待悟耶。

　　提养生主

　　养生以何为主即缘督以为经率性之谓道也人之不能保身全生养亲尽年者以外有形生物欲为有涯之肯綮内有知见执着为无涯之自厚而内外两相触犯则主无以自存如族庖所见无非是牛未免于折刀也岂不殆哉使能内不见有己有功有名有待则吾天真之神无我见之厚官知止而神行矣外不见彼此善恶是非名刑则吾自然之生无物欲之阂而依乎天理以无厚入有间恢恢乎游刃有余地矣此自善其刀十九年如新发于硎者是君子之能慎独于莫见莫显之中也故每至于族吾见其难为怵然为戒视为止行为迟动刀甚微謋然已解提刀而立为之四顾为之踌蹰满志善刀而藏之于此足见孔子用行舍藏之所慎处惟颜子拳拳服膺者是与若子路之雄心壮气无所忌惮者痛诫之为暴虎冯河必也好谋惧事是则已全乎知仁勇之妙其所谓保身全生养亲尽年者不由此可以见乎公文轩惊见右师之介疑乎天人孰知天生者非天人有者非人乎庄子意在因物自然不敢以养生而反伤生也泽雉十步一啄百步一饮人见其劳不知其养使一入乎樊笼中饮啄固不必求而困顿其形气神虽欲王亦无自善之方也又何如逍遥乎无累哉方今玄家者流特以长生不死自表号为全真养生其亦能知右师之独泽雉之神以外身身存后身身先之旨乎知此则多方劳其精神竭其血气以图却病延年殊不知天真之神已日与形气俱化虽欲自王无及矣是可不谓之遁天倍情忘其所受者乎庄子以老聃死为适来夫子时也适去夫子顺也安时而处顺哀乐不能入也古者谓是帝之县解指穷于为薪火传也不知其尽也秦失吊见其老者哭之如哭其子少者哭之如哭其母彼其所以会之必有不蕲言而言不蕲哭而哭者是遁天倍情忘其所受在老子又何哀乐足以入其灵府以世法视之则必以老子为圣人能使人尽死丧之体如此所谓临丧不哀吾何以观之哉而秦失乃谓之遁天之刑帝县之尚未解此又深于方外欲使人知超于生死之迹者也生时死顺是老庄无为自然之学其宗本亦只如此独是薪尽火传一语可通吾禅然彼但曰火传曾未深言薪既尽而火何以得传且不致于昧灭也即生时死顺只能不违此色身业力以还其自然之天而已又何知吾有父母未生前此常住真心之主能了业识而出死入生与超凡越圣于名相之外哉。

　　提人间世

　　人知庄子以无为自然为宗无用为用作主不知彼独将极难为极不然极要用之事与仲尼颜回二师弟子以苦心密行周旋盘错以曲尽其处人间世之妙于斯始见无为而能无所不为自然而能无自不然无用而能无所不用而不图创此一段议论也如回请之卫曰闻卫君年壮行独轻用其国而不见其过轻用民死民无如矣愿以所闻思其则庶几国有瘳乎只此提出为人君无道而刚愎自用之病可作顶门一针仲尼曰若殆往而刑耳所存于己者未定何暇至于暴人之所行若亦知德荡乎名知出乎争乎王公必将乘人而斗其捷是以火益火矣昔桀杀关龙逢纣杀王子比干是皆修其身以下拂其上者也只此提出为人臣有才而不能善用之病可作脚跟一棒至若端而虚勉为一内直而外曲与天人为徒虽能无罪胡可以及化犹师心者也师心者正不能忘我见犹有所待也又何如心斋之无我无待乎若无听之以心而听之以气听止于耳心止于符气也者外其心知虚而待物者也符也者协乎鬼神灵而不昧者也唯道集虚虚者心斋也是心之不役于外而自虚灵了无知见如明镜之无心待物妍媸自形于镜如瞻阕之虚室生白吉祥自止于虚非若有心于端勉为虚一而为我见之所留碍所谓绝迹易无行地难为人使易以伪而非天使以无知而知一无所伪为万物之自化也如此则心行处灭虽入樊而无感其名入则鸣不入则止无门无毒一宅而寓于不得已随机而应又何容心于其间哉仲尼曰无所逃于天地间是为大戒夫事其亲者不择地而安之孝之至也事其君者不择事而安之忠之盛也自事其心者哀乐不易施乎前知无可奈何而安之若命德之至也为人臣子者固有所不得已行事之情而忘其身何暇至于悦生而恶死此决断为臣子之心与事心之不逾矩处如斩钉截铁真孔子万古不易之正论也此后又教其行事之妙曰两喜两怒之言传其常情无传其溢言则几乎全乘物以游心托不得已而养中至矣形莫若就心莫若和与之为婴儿无町无崖达之入于无疵此皆随机利导如禹之治水所恶于知而行乎其无所事则可以杀其狂奔而达之以性情也不然则未免流为揣摩纵横之家与刑名法术之徒而作俑于治也噫此明眼者尤当择之养虎爱马二喻切矣正如保赤子以心诚求之虽不中不远使有诚心而不得圣人以人治人因物付物之法其不为缺衔毁首碎胸者几希末上以不材之散木自寄于社与支离疏者以常疾免役而且受粟犹足养身终其天年又况自能支离其德如圣人之无己无功无名无待而超超乎天地万物之表者乎孔子适楚接舆歌凤而叹衰大似深讥孔子孰知此正庄生之满腹愤慲痛世道之交丧不可挽救徒以德临人何似山木自寇膏火自煎乎人皆知有用之用而莫知无用之用也首尾皆以孔子事述之正表道德与志行之盛如孔子周流列国以求用于时君竟不能少展其一二此深于痛世而垂戒于为人君为人臣为人师及无此才此德者不可强试于世莫若如不材之木支离之人自寓于社自寓于疾以自全正庄子之自道也噫又孰知世人之不材世道之支离世礼之如社世患之如疾而神人正当以此自寓其神以无用寄其大用而逍遥乎神化之天以转移此人间世哉读提庄者到此更须别具只眼。

　　提德充符

　　予提到德充符益见庄子一副心胆手眼超出千古使人难见如此篇以德为主岂从古来无有一全德人堪为充符之标指乃一篇中重叠拈出王骀兀者申屠嘉兀者叔山无趾恶人哀骀它闉跂支离无脉此五种举世败缺不堪为天人所共弃者与老聃仲尼子产及人主酬唱以高其地步占其上风而庄子以为能全乎天且能全乎人而德又足以充符于天下国家将为大宗师应帝王之根本也然则庄子果见从古来绝无一圣人有能全天人之德者足为主耶此中别更有意不可以明指耶于此窥见庄子之意则内外杂篇皆不待索解而自了然矣读提庄者正好发大疑情深自求其故则悟入此神化之妙也庄子愤愤无乃以己生不逢时不得于君相而不能见用于世故为是耶是伤感圣人之道不能行于世只可如此败缺之辈以自全为自得耶是真欲讥圣人不知时务徒求行道于世终不能行不如兀者之安分为德自充符耶是见天地之道从来愈降愈下圣人少愚人多善人少恶人多吉事少凶事多治世少乱世多故拈此可惊可畏可痛可恨是是非非虚虚实实聊寓宗旨于万世下或得一二能疑疑悟悟知其解者使此几希之脉不致断绝耶呜呼予于是乃知庄子真如吾宗门之五家别唱千七百公案之淆讹至有惑乱天下人赚杀天下人无所顾惜无所讳忌者皆有不得已而成此机用也是岂好为奇特以欺笼天下万世哉常季曰从王骀游者与夫子中分鲁立不教坐不议虚而往实而归固有不言之教无形而心成者耶是何人也大似与孔子传神而嘲其道不行如兀者也仲尼曰夫子圣人也丘也直后而未往耳丘将引天下而从之又似将机就机搔着自己痒处争奈把手牵他不肯行哉仲尼又曰死▆亦太矣而不得与之变虽天地覆坠亦将不与之遗审乎无假而不与物迁命物之化而守其宗所守者何宗而能命物之化且不为天地生死之所变迁非已得朝闻夕死之道乎彼所知者为己非为人也以其自知乃得其心以其所得之心是得其本常之心而本常之心无可显异何能使物尊之而从游之者莫不皆自得之哉仲尼以人莫鉴于流水而鉴于止水唯止能止众止受命于地唯松柏独也在夏冬青青受命于天唯舜独也正幸能正生以正众生此正如天不言而四时行百物生也夫圣人之德如乾坤之健顺不息自能资始资生使品物流行非如世人不本于德徒以名教法术而为治化也不见舜处父顽母嚚弟傲唯求自正其父母昆弟不期正而自正尧用是举天下以与舜亦以此而天下正也又况能以自正而官天地府万物直寓六骸象耳目一知之所知而心未尝死者乎彼且择日登假而天地万物且将从是而化之矣申屠嘉兀者与郑子产同师于伯昏无人此正是同门出入夙世冤家也子产曰我先出则子止且子见执政而不违子齐执政乎此又惹得火来烧自身矣申屠嘉曰先生之门固有执政焉如此乎久与贤人处则无过今子之所取大者先生也而犹出言若是不亦过乎遮兀子却能信手拳随脚踢甚是无状子产曰子既若是矣犹与尧争善计子之德不足以自反耶此何似大象溺泥一脚不起三脚俱陷也乎申屠嘉曰吾与夫子游十九年矣而未尝知吾兀者此所谓恩大难酬也今子与我游于形骸之内而子索于形骸之外不亦过乎此又索子产于形骸之内矣子产蹴然改容更貌曰子无乃称焦砖打着连底冻庄生善于扶弱不扶强尽可当场一棒一条痕也鲁有兀者叔山无趾踵见仲尼仲尼曰子不谨既犯患矣今来何及无趾曰吾犹有尊足者存吾是以务全之也孔子曰丘则陋矣夫子胡不入请讲所闻无趾出语老聃曰孔丘之于至人其未耶彼何宾宾以学子为彼且蕲以諔诡幻怪之名闻不知至人之以是为己桎梏耶老聃曰胡不直使彼以死生为一条以可不可为一贯者解其桎梏其可乎无趾曰天刑安可解此则大似学人参善知识不知师家探竿影草先自逐语生解不觉堕他陷虎之机乃拂袖便去已为得计又何曾入他门庭堂奥得七穿八穴以曲尽其宗旨之妙密哉却又到一丛林谓某知识不具眼不知先纳败阙又被此知识换却眼睛也如此无趾固是一个奇特人不免被仲尼陷杀再见老聃其陷他又更深也到此各各须有出身活路始是作家鲁哀公举卫哀骀它以恶骇天下与寡人处不至月数而寡人有意乎其为人国无宰寡人传国焉无几何而行寡人恤焉若有亡也是何人也此又似以国饵孔子奈碧潭之龙非香饵可得仲尼曰今哀骀它未言而信无功而亲使人授己国惟恐其不受也是必才全而德不形者也而与物为春是接而生时于心者也德不形者物不能离也哀公无端设一空钓特地钓出孔子生平之心肝五脏血滴滴是热物又能使人泠然毛骨俱竦也奇哉庄子之神于顾虎头其写为鲁司寇三月大治齐人进女乐三日遂行之妙无点染乎哀公异日告闵子曰始也吾以南面而君天下执天之纪而忧其死吾自以为通矣今吾闻至人之言恐吾无实轻用吾身而忘吾国吾与孔丘非君臣也德友而已矣此庄子痛惜不自忍于此提出孔子为德友是德充符之大主意也深于为人君为人师处可谓箭上复加尖矣闉跂支离无脉说卫灵公卫灵公说之而视全人此强弩之末不必更进可也惠子无情一难逼出庄子曰是非吾所谓情也吾所谓无情者以人之不以好恶内伤其身常因自然而不益生也惠子曰不益生何以有其身庄子曰道与之貌天与之形无以好恶内伤其身今子外乎子之神劳乎子之精倚树而吟据槁梧而瞑天选子之形子以坚白鸣呜呼此末后一结不可轻视此正庄子为德充符曲尽其旨亦深得勿助勿忘之妙也今人之所以不能集德而充于天地人物何也以精神向外用而不取足于本性如惠子强欲益生是何异与苗助长适足以害其生也不特据梧为逐外伤内即自执以道德仁义礼乐为治化者未忘我见亦不得无为自然之宗本也此岂直以此为坚白自鸣哉。

　　提大宗师

　　德之所以能充天地而符万物之性情者如北辰之不动而众星拱之也今人间世无尚德之君臣虽有盛德之师如孔子终亦与其弟子颜回子贡辈自盘自乐而当身世道不得行而何充符于天下使为予宗之与有且是道也唯可宗于上古自道德降而为仁义礼乐刑政以至于功利乃功利亦不世见徒以斗争杀夺如之何可使从此不急之务乎正以世不尚而吾尚世既已尚而吾尚是奚异以许由代尧治天下乎世不尚而孔颜尚孔颜尚而世仍不尚如庄生之能尚孔颜而自亦终以寓言尚乎宗旨于万世之后蕲乎一遇大圣知其解焉耳矣又奚必能使天下皆从所宗乎夫自开辟来世常多乱而少治神圣之出历数或千年或五百年或偶一继世如三代之圣可指数然万世下终赖有此道或间有知乎此即可首出群雄而有天下果有真能尚者敢多求乎哉少得其宗亦足以慰应帝王于天下矣然而此宗之旨不可一日不尊尚不可一人不师法此则是作大宗师最急切之意也敢自委为不急之务乎庄生开手说天人知天之所为者天而生也知人之所为者以其知之所知以养其知之所不知终天年而不中道夭者是知之盛也虽然有患夫知有所待而后当其所待者特未定也庸讵知吾所谓天之非人乎所谓人之非天乎且有真人然后有真知此不异诚者天之道也思诚者人之道也能知诚明之不二者此尽性之圣人可为天人一贯之大宗师也其曰真人不逆寡不雄成不暮士过而不悔当而不自得也此非慎独依乎中庸遁世不见知而不悔者乎登高不栗入水不濡入火不热是知能登假于道也此非致中和参天地使阴阳不乖戾以自达于道者乎至谓其寝不梦其觉不忧其食不甘深深息踵不知说生恶死翛然往来此皆明真人知生死变化不出于我以我自能顺适不为所累而不失乎无为自然之宗至谓大块载我以形劳我以生佚我以老息我以死是皆点醒生死之幻人情之劳不若返己知宗而相忘于大道也夫藏舟于壑夜半力者负之而走昧者不知也若夫藏天下于天下而不得所遁是恒物之大情也圣人将游于物之所不得遁而皆存自本自根未有天地自古以固存神鬼神帝生天生地在太极之先不为高在六极之下不为深此神化自然非有能使之而然也子在川上曰逝者如斯夫逝者何物斯者何斯果可逝耶果不可逝耶斯亦可以藏邪斯其不可藏邪善乎斯者则亦可以善乎生死始终亦且果有生死始终为可善邪始藏天下于天下与游于物之所不得遁而皆存者可心传而不可以语受可自得而不得以理见自本自根未有天地自古以固存岂不能神万物于一化神万化于一神之可宗哉女偊以卜梁倚有圣人之才而无圣人之道吾犹守而告之三日而后能外天下已外天下矣吾又守之七日而后能外物已外物矣吾又守之九日而后能外生已外生矣而后能朝彻朝彻而后能见独见独而后能无古今无古今而后能入于不死不生杀生者不死生生者不生其为物无不将也无不迎也无不毁也无不成也其为撄宁撄宁也者撄而后成者也只此可会通内七篇旨趣外天下可通逍遥之尧让许由外物外生可通齐物之丧我朝彻见独而无古今可通养生主之薪尽火传无古今而后能入不死不生可通人间世之无用为用杀生者不死生生者不生可通大宗师之知天知人其为物无不将无不迎无不毁无不成其为撄宁可通应帝王之虚而委蛇而未始出吾宗然此文简义奥宗趣有归如见独而后无古今正教中所谓冥谛神我直须透过始得问曰子独恶乎闻之曰闻诸副墨之子洛诵之孙洛诵闻之瞻明瞻明闻之聂许聂许闻之需役需役闻之于讴于讴闻之玄冥玄冥闻之参寥参寥闻之疑始善乎庄子之能见道而有终始使造道者之有所悟入也既曰撄宁则已极尽造道之微妙矣而特揭其子独恶乎闻之而闻之副墨以至于参寥可见副墨中之文字语言道理知见到此参寥全无栖寄矣妙此一转曰疑始此真参禅之所谓才能顿发疑情也夫疑何始其始何疑是惟不疑则不悟大疑则大悟此悟岂易致哉所谓撄宁必撄而后始成非如拨乱乾坤始见太平剿尽无明始得见性度尽众生而后成佛也哉孰能以无为首以生为脊以死为尻孰知生死存亡之一体者吾与之友矣子祀问子舆病舆曰造物者将以予为此拘拘也曲偻发背句赘指天闲而无事跰跹鉴井化尻为轮以神为马予因而乘之岂更驾哉安时处顺哀乐不入所谓县解也不能自解者物有结之物不胜天久矣吾又何恶哉子来将死妻子环而泣之子犁往问曰叱避无怛化子来曰父母于子唯命之从阴阳不翅于父母彼近吾死而我不听我则悍矣彼何罪焉大冶铸金金踊跃为莫邪此不祥之金也今一以天地为大炉以造化为大冶恶乎往而不可哉成然寐蘧然觉子初年见大父临欲终先自择日乃召诸子孙及亲友至前嘱曰我后事已授长子矣从此永诀吾其往生也予时与诸亲属痛哭大父复召而诫之曰夫哭人者以伤其不生而就死地也吾早已善吾生而不恶吾志今既善吾死而乐吾往生死皆化迹吾以是存吾真又何以哭为所可哭者汝徒生不知化所自来死不知化所自去此心为生死幻化所迷昧为可哭也汝何不以哭人者而自哭使异日自能作主不为造化所移则去来无非化迹也又何哭之有予从是猛然省此自能作主不为造化所移一语而决出世志以至知宗门事则又超于庄子以造化是从不敢违命为疑始以此为撄宁之大师法也意而子见许由由曰尧既已黥汝仁义劓汝以是非矣汝将何以游夫遥荡恣睢转徒之途乎曰夫无庄之失其美据梁之失其力黄帝之亡其知皆在炉鞴之间耳庸讵知夫造物者之不息我黥而补我劓使我乘成以随先生耶颜回忘仁义矣犹未也忘礼乐矣犹未也回坐忘矣仲尼曰同则无好也化则无常也而果其贤乎丘也请从而后也此篇中文字曼衍略提精要存其大旨如论真人之叠见病者之错出无非欲极描出其所得于无为自然之状与其适生死变化之妙而末上又归于尧之服仁义明是非为黥劓若必以许由之为是尧言之为非则又为庄生是非之所黥劓矣夫仁义礼乐此孔颜生平所恃以作君师教诏天下万世不易之法也而庄子以为颜子自谓回忘仁义忘礼乐乃至离形去智同于大通岂不大相矛盾果知心斋之旨则知仁义礼乐皆是大通所谓同则无好化则无常也是何仁义礼乐与形智之不同于神化哉又须知尧孔已是向上人而荡荡乎民无能名如天之不可阶也以降迹入泥入水说仁道义与百姓同其忧患而救人者颜子所谓夫子步亦步趋亦趋驰亦驰是皆可与天下人共学也使夫子超轶绝尘而去虽贤如颜子犹且瞠乎其后又岂许由辈如参单板禅之自了漠所可讥议哉盖任天下万世之大功者乃能任天下万世之大过也此庄子平生学问全在此中能翻弄变化使摄末归本推本于末也不然又何足以此为大宗师之本旨哉。

　　提应帝王

　　予昔读憨大师庄生影响论曰不知春秋不知涉世不读老庄不知忘世不参禅不知出世予以此论甚善不知者必以老庄为忘世为无事于经济则深负庄生内七篇立题命名之至意是掷民生事业与内圣外王之道于空虚无用方之外也内篇之意其事则主乎人其旨则皆主乎天又谁知即以人而主天以天而主人乎知此则知庄子全是以神化而移人心之天而归于无为自然以神化之无为自然而应于人心之天而同于大通以不出于其宗也篇首啮缺问王倪四问四不知夫不知之知是真知也啮缺大喜以告蒲衣乃今知之乎一曰亦得人矣而未始出于非人一曰其德甚真而未始入于非人层层化其偏见也将以有知有为之为人无知无为之为天乎人而不出于天则人即天也天亦何曾出于人哉直人自忘其天而堕于有知有为以此自累而累天下也日中始语肩吾曰君人者以己出经式义度人狂接舆曰是欺德也夫圣人之治也治外乎正而后行确乎能其事而已彼以己出经式义度人与此正而后行确乎能事何相远之有而为欺德何也直以求诸内外之分矣彼皆本诸己又何式义非正而后行乎天根游殷阳至蓼木遭无名人而问为天下无名曰去汝鄙人也何问之不豫也予方将与造物者为人厌则又乘夫莽渺之鸟以出六极而游无何有之乡汝又何帛以治天下感予之心为又复问无名人曰汝游于淡合气于漠顺物自然而无容私焉而天下治矣老聃语子居曰胥易技系劳形怵心者也明王之治功盖天下而似不自己化贷万物而民弗恃有莫举名使物自喜立乎不测而游于无有者也即此便是应帝王之大宗旨也与不见而章不动而变无为而成其为物不贰则其生物不测及不显惟德百辟其刑之笃恭而天下平又何异乎列子见季咸而心醉归告壶子壶曰吾与汝既其文未既其实而固得道与众雌而无雄而又奚卯焉而以道与世亢必信夫故使人得以相汝尝试与来列子与见壶子初见湿灰焉壶子曰乡吾示以地文殆见吾杜德机也再则见其杜权矣壶子曰乡吾示以天壤殆见吾善者机也三曰子之先生不齐吾无得而相焉试齐且复相之壶子曰吾乡示以太冲莫胜殆见吾衡气机也明日又见壶子立未定自失而走壶子曰乡吾示之以未始出吾宗吾与之虚而委蛇故逃也列子自以为未始学雕琢复朴块然独立一以是终夫尽其所受乎天而无见得亦虚而已故曰用心若镜南北中央三帝举出甚奇是谁相遇是谁善待是谁谋报是谁凿死是谁凿不死耶此末上以神巫相壶子三度皆能窥其影迹之机微而末后示之以未始出吾宗以虚而委蛇不知其谁何故逃而不可追也又何异乎大耳三藏之得他心通者第三度不能见南阳忠国师落处其机虽不同而神巫之见亦世所无也正当全机不动未始出吾宗时即壶子欲返己自照亦不啻隔九重渊矣何则壶子能示能知则神巫亦能见能知矣壶子不能示不能知则不特人不能知即天地鬼神亦不能知又何生死存亡祸福寿夭之所得而寄其灵幻哉以故啮缺以问四不知而喜跃季咸以一不知而神没正壶子谓列子而以道与世亢必信夫故使人得而相汝此是壶子能以机用玩弄神巫与列子密使其窅然而丧其所有忘其我执任其天真自然而无见得亦虚而已化其无为自然之宗则其心如镜亦无不将不迎应乎天地万物而不藏也又何内圣外王之道不可以虚而委蛇者应之哉若然者则非以尧舜孔颜更无有能当之也不读中庸乎首提天命之性即未始出吾宗也率性之道即神动而天随也至于修率工夫而莫显莫见即渊默龙见机发于踵也故君子必慎其独以致中和正虚而委蛇无不藏无不应也所谓予怀明德不大声以色其上天之载无声无臭非浑沌而何若能于此透过晦昧为空始可冥合天命之性于此不知倏忽一念迷己逐物为声色所转不亦凿破浑沌之德而失其天命之宗哉夫真为浑沌也非知见所能到也孰能以知见凿而死之虽凿亦何有死地是人之自失其守而徇七窍自为流浪生死而死其冥天命自然之灵也吾特提此庄子以正尧孔之孤将使此天地古今不可死者复灵也夫。

　　吾师浪杖人惯用吹毛利剑杀活古今而横拈倒用靡不神解从上宗门大匠恢廓者特于本宗发挥耳世出世法有千古疑情人不能破一经吾师指点则死者活活者死腐者神神者化或闻一言见一机有不胜感慨喜悦而欲绝倒甚至痛哭悲伤汗下心死不自已者此盖吾师夙乘愿力故能得无师智自然智以无碍辩剖佛祖心也即师法嗣寿昌东苑特以一定师承取信后世而已其所播扬建立何尝袭祖父言句与历祖葛藤为生平之活计哉师云世界未有不坏圣人未有不死独此圣贤之经法与佛祖之宗旨固不可一日昧灭乃知吾师所谓正孤非直以正庄生所托尧孔之孤实吾师藉此以正自正之孤用正天下万世佛祖圣贤之真孤也卜视庄者以其怪不入尧孔之道摈斥而拒绝之高视庄者以其奇足入佛祖之宗附会而拦入之是二者皆亡羊也孰能如吾师正其为尧孔真孤以冥其上天之载即谓如教外别传者特以抑扬纵夺似之也不见师于薪尽火传处见独无古今处惟造物是从处委蛇浑沌处皆有所指吾师所正孤中更有真孤藏之甚密岂常情所能测耶庄子自谓万世遇大圣何期得吾师以神化移出庄生之奇而不矢其正使万世参悟不传之密岂复惟随造物者游夫恣睢转徒之途哉时于此又安敢避截舌之讳不痛愤悲感与吾同参共认真孤乎弟子大时凌世韶题。

　　陈大中曰杖人癸巳又全标庄子以付竹关奄忽十年无可大师乃成药地炮庄解拘救荡因风吹火云尔天下竟无知者乎哉可惜许。

　　提庄托千古之孤真奇书也药地大师因作炮庄将以一参两行托兼中妙协之孤乎将以曼衍游息托公因反因之孤乎发覆在此苦心至此孤哉孤哉知恩者谁。

　　庐陵学人宋之鼎跋
嘉兴大藏经　天界觉浪盛禅师全录


　　天界觉浪盛禅师全录卷之三十一

　　门人　大然　弘智　大中　大权　较

　　杂纪

　　浮华纪略

　　浮山去桐且百里从江入则半之戊子春梦笔杖人从白门来竟至会圣岩埽塔而桐邑诸公皆不及会小子闻而从游诚哉幸也远公初于兵戈参叶县后为太阳得青鹰一带双关高风仰止此杖人所以再三叹欤过华严寺惜其殿库不称岩嶂吴观我太史恢复后无人续起草深丈二要自有其时待其人也金谷之巅若建一阁则合明柳峰黄华会公诸翠滴此湖中诚旷观哉阅胡心泽公浮山志见钟伯敬赏雷跃公乾坤怪未了天风醉花鸟杖人曰人从不见而见辄以为怪及乎知不自知遂如醉矣黑白未分前一着落在何处笑此棋盘怪耶醉耶过阮君洞阮雾灵公所题森举记中于此写寄憨公诗彼岸南云千顷雪下方落日万池金杖人曰上下一觑亦勿怪其醉也洞左野同岩方君静廷尉筮同人于野而名之行窝方潜夫中丞题亚侯曰此中丞梦邵子而命宓山书者近编时论多以邵子发挥因问元会运世之旨杖人曰彼固信成住坏空而享其时义者人悟本空则穿过阿僧祗劫矣与时偕行岂复动其中乎忽有揭竿白云岩者扰扰且至四众兽駴杖人晏然以数语谕而感之攘攘者遂去救此名山祖庭始信定力之有用如此森迎杖人于黄华诸友相聚叹乱杖人曰此正天地之妙钳锤也远公兵戈里参学今日煆炼不更切乎霜雪剥落硕果之仁独存是无生法忍也浮山棋盘着着皆是先着诸公正好自炼岂可蹉过森礼谢曰无生法忍感冬恩矣弟子大森方尔瞻记。

　　过枞阳记

　　小龙中方寺迎杖人于浮山因过蛟台抵天喜院院故汉寿侯祠举侯日在天中之语喜而名之兆及谒杖人嘘唏世故遂及畏匡弦歌天未丧文如后死何杖人有真性情真事业真文章数语语甚痛快兆及悲曰经生家此时安所用之杖人曰恶知此世界非沙汰汗漫无用之学然后事业出性情见而文章即性道乎士毋苦恨乱而悲愤也小雅之诗曰怨五至之终曰哀吾尝谓庄生诋圣人斥王者何乃愤甚若知其心盖伤而不伤怒而不怒者乎若离骚者又多乎哉哀乐无常每相反而相生二者之中主者为何物乎大学之草蛇灰线尽于好恶中庸之反复辘轳以节哀乐两端用中本贞夫一曰藏恕曰先慎亦因是也亭午过望龙庵及故读书此间大小龙山佳哉从杖人望之语三祖山汉武祀天柱代南岳事三祖寺门有望岳碑游外以弘内旷观潇洒望而喜之固其寓也杖人曰五须弥在吾掌中谁能望之心有天游游即息也非静正者不知也壁有龙眠图因询龙眠投子有游天柱过投子之兴焉杖人曰李伯时隐居龙眠曾为远公莲社图是亦能天游者又作阳关三叠送别图有一钓翁持竿立水傍观者尽忽不知乃李龙眠静中随手点化人处黄沙万里萧萧马鸣扰扰忧煎得毋为持竿人所笑及抚掌曰得静旨矣灯下论国家治乱之故两京殉难之士世人出处之情甚悉杖人曰迩静正远不御信得及乎进退存亡死生大业莫逃于几知几先者其神乎及举石斋易象正与家潜夫叔时论问焉杖人曰数数者非数而见乃谓之象此固一切见成者也神明者因触几焉时之为义大矣哉损益盈虚与时偕行变变不变在其中矣及问坤上爻。杖人曰。七日来复之几也。勿谓无龙阴退则阳至如战慎独之谓也。野者人不见也阴阳生克而血脉流通。干生极必死。故亢而姤。坤死极必生。故战而复。死生相循。如环无端。及曰犹未离其类也。何以故。杖人曰安见龙马非一类乎。复问亢龙。杖人曰。两唯圣人。一正为本。知则贯矣。时乘法位。无用安排。致命遂志。过涉灭顶。不可咎也。从心即亢。不逾矩即潜。时哉素逝亢以为潜。宁有悔耶。客问何谓素逝杖人曰逝者如斯夫。素其位而行。色斯举矣。翔而后集。上律天时。六合之矩静见几先。曾格此否知始知终。而直下不失其正焉已矣。中方迎者鹄立矣。遂行。题望龙曰古风庵。桐城学人方兆及记。

　　漆园提素逝。杖人握亢潜。透过闲忙。哀乐不易。燧弥宇宙。一际方圆。消息随时只在几先烁破耳。涣其躬而入水火。善藏刀而无死地。固曰风雨无乡。怨怒不及。其寔准飞集谷。惟举翔而知之。满地迷阳。空歌衰凤。雉噫一曲。至今龙吟。此篇为蛟峰弟所记。愚时避乱粤西也。癸巳始炙杖人闭关高座点睛哭笑何世何出乙未奔丧庐墓重编时论亢潜兼中时感恩矣因览蛟峰书而集之弘智谨识。

　　癸甲全提(癸未除夜语)

　　问人于生死能蜕然者。何修得之。师曰。能于生死蜕然者。儒门大略亦有三种。上焉者如朝闻道可以夕死彼能原始反终。知生死之故通乎昼夜之道。循环无端。生本无生可生。死本无死可死。故幻身之生死。不足以惊骇其无生死之心。蜕然如逆旅传舍。主人一行一止。总无忧惧也。人不悟此本无生死之道。即如三家村里朴实头汉。自谓人生必有死先置棺木衣服临死分付儿孙。遗嘱后事而去。不为外物所缠。恶疾所苦。能蜕然无累。此亦善人之无冤业无欺害。或平生正直刚决。或布施念佛持经咒者之所能。而生死几微未明。本心常住未悟亦未可为见道也。中焉者如忠臣孝子。义夫节妇。知义理名分。臣必死忠子必死孝。夫必死义。妇必死节。知此忠孝节义四字。亦自能死与日月争光。不必尽见道也。如必见道始能死彼妇人未读尧舜周公之书。未参生死性命之道。何以能死哉。今有人读圣贤之书。参佛祖之道。反不如愚夫愚妇之能死者。彼为聪明心所使。义理障所害。私欲乘之。如人参资于毒药。其毒愈甚。其惑愈狂也。下焉者如愚痴无知百姓。偶然犯法囚狱禁锢求死不得。或情真罪当。甘死如归。或逼迫之极。投水自缢。又如刺客报仇。荆轲聂政之辈。或死于知己。或死于侠气。或死于愤恨。或死于恩爱。此皆死于妄想颠倒。未得死所。尤不足以语见道也。如朝廷边塞之大臣大将。死难者虽多。死于义理者甚少。是故君子喻于义。不喻于利。义则无心于是非荣辱得失利害之间。利则有心于取舍趋避进退讳忌之内。不特本心失其大义。即本心之利。亦竟失之矣。即此三种生死。世人尚认不清。安望其能悟常住真心。本无心意识之变异生死。及四大色身之分段生死哉。若欲了此常住真心。本无生死。非参究楞严经。及唯识论诸经典。决不知有了生死之法。不参究禅宗。更无直下了生死之心。看经教。只明得了生死之理。参心性。乃尽得了生死之心。如不了心。终是说食不饱。说飞不超。说水益干。说茶益渴。何济于实事乎。然所言实事。又非取于外貌名相。惟能参悟此心本无容受生死之地而此心无所安寄。无所依倚。盖一切众生。皆于无心可得之中。了脱生死根本。又于无心可得之中。妄起生死根本。了生死者。但了其虚妄心之生死。至真实心。尚自无所安寄。无有名相。又何有一心为容受生死之地也。人心果能了脱虚妄。则幻身生死苦乐。非其所计。古亦有悟道知识。临终业病缠身。苦痛难忍。此但色身受苦。彼真心无有生死苦乐也。如人饮酒必醉。向火必热。服毒必苦。受割必痛。岂如土木顽石之无知。始为能了生死哉但当此际。自能作主。不受妄想流转。为可贵耳。果能如此。虽入刀山剑树。孰能昧灭其真知真见乎。盘再拜曰。千古生死之关。可于此破矣。师曰也须亲自参透亲自解脱始得。不然。说时似悟。对境还迷也。众惕然。

　　一居士问曰某处一院主。平日最真实。凡开期场请法师待学者。至诚尽敬。护法僧众。无不赞仰。忽一日遇知识点化。自觉生死事大。乃以库房帐目。始末查明。留一字于房。半夜遁去无处踪迹。奈何。师曰。是他平日能于事缘得爽利解脱。故今日不与人商量。超然径去。使他脚跟有一些点染牵绊。则此时不能自去。而人亦觅得着他矣。正古人所谓超生死不相干之地。了鬼神觑不破之机也。诸居士亦尝对人说。我欲如何斩截妻子恩爱。我欲如何摆脱世利情缘。非所谓相逢尽道休官去。林下何曾见一人乎。我见善说者多不能自行。善行者多不对人说。盖说时无行路。行时无说心也。使今日真参究性命者。如此人不假商量卜度。蓦直参将去。何道理情识能障其悟门哉。居士问曰。弟子欲求脱生死无出身之路。何也。师曰。你问那僧。如何便有出身之路世事如何不系他。不特此也。如人见人欲死。乃悲痛。他欲死者亦自惊怖。脚忙手乱。不忍死去。何异世人欲出门。先舍不得家中恩爱。欲上路。又怕前途凶险。是皆自心惑乱自心。岂心外有法。能惑乱人乎。如果有家不可出。有路不可行。则此僧舍此院不得。而人亦觅得着他矣。如他恁么脱手不顾而去可见生死识情。皆自心妄想执着。非真有生死识情能系缚我之灵妙真心也。居士曰。如今世法之人皆为名利恩爱所牢笼。非出世法何能解救。师曰。世间法。牢笼粗。出世法。牢笼细。如笼好鸟。用竹丝笼。瓦罐食。固不解脱。更用金丝笼玉罐食。亦不解脱。竹丝笼。人轻贱他。易破坏。不甚牢。金丝笼。人珍重他。难破坏。更坚牢。居士曰。主人不肯打开笼。自又不能撞破笼时如何。师笑曰。我有一戏论最痛快。昔有一八哥能人言。在笼中不能出。忽闻人传西来老达磨善救人迷情。一日达磨经过。八哥叫曰西来意西来意。你教我个出笼计。达磨奇之。即曰你要出笼计。除是你脚逼直。眼紧闭。鸟大悟。少顷。主人来呼八哥。八哥已僵死笼中矣。主人大骇。急开笼取置掌上。对人悲叹。欲埋葬之。　地一声。奋然飞去青霄之上。叫曰。西来意西来意。谢你教我出笼计。若非忍死吞声这一场。安得我绝后重苏辄飞去。居士谢曰。和尚太煞慈悲救我如此。我等不大死一场。安能出生死牢笼。可以人而不如鸟乎。师曰。公等天资奇拔。如好鸟毛羽音声。令人可爱。所以不求入人牢笼。而人千谋百计。必欲捉入牢笼也。使诸公以愚鲁自晦。收神入心。如死猫头。自无人着价。何知希之可贵哉。

　　师曰。公等有大根器直信千生万劫。只有这一件生死大事。必须自参自悟自了自证。决不假心外一法所能了脱。则此生精神气力。决不可外用。恐蹉误却我千生万劫这生死大事也。如今若不急急求真正师友。结个生死冤家。拼此一生。互相斩截了脱去则如彼恶友辈。相牵相引。落在坑阱里。何日能自跳出。又何人能使他出哉。郝荆子曰阎罗王抛下一件皮在地下。有一鬼才动个爱心。其皮便捆在他身上。变成那个去了。师曰。凡天下人见功名富贵。利欲恩爱。文字道理。知见玄妙。机锋公案。才有一念贪着。心便被他捆缚去。被他转变去。本分风光。却昧灭也。孰能超然出于生死。又能入生死而度人出生死乎。庄三求曰。生死之事甚是难明。师曰。生死之念。甚是难了。凡一切众生。不为生念所生则为死念所死。生念之类。一切有念是也。死念之类。一切无念是也。盖生本无生。死本无死。惟佛祖能出众生情识之妄生死。故能以言句机锋为杀刀活剑。杀众生之妄生。使不为生念所生。活众生之妄死。使不为死念所死所以逢生即杀逢死即活杀中有活活中有杀。必须尽其生死之机始能超其杀活之用有时杀人刀即活人剑。有时活人剑即杀人刀。若不如此。佛祖何以超出众生之生死。而众生又何能自超于生死哉且道杀刀活剑。只今在那个所在。诸公快须拔出始得。莫教失落。待人救拔却难也。

　　甲申元日语

　　问念佛法门。亦可见性成佛乎。师曰。此当念唤醒主人公。直指人心见性成佛之全提宗旨也。参禅虽为直指。悟入者难。唯念佛乃真圆顿法。古人指念佛为捷径。犹未尽其善。捷径虽异于曲路岐途。未免从门外而入。今主人现坐堂皇之上。自呼自醒。岂有舍元殿上之人。更觅长安之捷路乎。故吾以念佛即念心。使尝住真心圆明净照不向外驰求。则超出圣凡善恶是非大小偏圆诸对待之外矣。今人不知自心念自佛。强立西方许多名相。转使此心王向诸心所法上比量较计。是令殿上帝王降阶而与群臣黎庶较贵贱也。是复令殿上帝王。转向士庶位中。求科第进取。而后再进王位也。夫此内绍宗旨。不繇臣僚功勋而入。所谓诸三昧中之王三昧。既谓之王三昧。何可与心所法。及诸名相。六度万行差别进修相比量哉。今日无真念佛者。皆主持莲宗之人。误此心王之佛。流落他乡耳。如主人在家中坐。忽有客从外来。呼主人在家否若真正主人。合应曰你唤我作甚么。若此时自己作主不得。却向门外乱走。客复呼曰。主人。你归家来。与你说话。彼主人闻呼之急。愈走远去。如人追贼相似。愈呼愈赶不着。且不计千山万水。抛家弃土去也。又安得彼一念自悟主人元在家常住坐乎。呜呼大地众生。皆是昧自己主人。弃家乱走者。惟我弥阤慈父。念此众生如一子。念念欲呼彼在家中住坐。莫向外驰求也。

　　问抛家外走呼之不回。要设何法令其归耶。师曰此喻甚妙。人走在他乡。须岁月始得归家。而达磨云一念旋机还同本得。信得及否。众生心迷。如身睡床上。梦驰万里之外。或见天堂之极乐。或见地狱之极苦。或见刀兵水火贼盗劫贼或迷妻子名利恩爱。或于冤家业障罪犯临身。或于朝廷边塞军国大事。不胜忧悲苦恼惊魂骇魄。大叫救苦阿弥阤佛。惊回大梦。原来身子犹在床上。虽则通身汗下。亦不曾移寸步出故乡也。安可以他乡实法会耶。故曰念念呼醒梦中人。自悟本无生死心。今人睡熟沉酣。不能自醒。必须眷属亲友。呼之推之。锥之劄之。伶俐人一呼便醒。沉重者再加推呼。若更睡死沉迷不免深锥痛劄入于骨髓而救之。如果死而不返。此一念佛心犹足为九转还丹。起死回生。肉白骨而返灵魂。惜乎千古之人。不知念佛之灵验如此。虽佛祖广长舌相无如之何矣。吾三寸锥子。亦将奈之何哉。问曰念佛即是念心。何不但令人念心为直指乎。师曰众生心多不净。正以妄想爱欲多。牵入轮回生死。此等妄想爱欲之心。不是地狱心。即是饿鬼心。不是畜生心。即是修罗心。不是五逆十恶心。即是贪瞋痴妒贡高我慢。杀盗淫妄僭窃篡乱之心。此心何可念哉。世间最可念者父母。有时照应不着。或病患之至。虽叫爷娘不能免其苦。至若妻子恩爱兄弟朋友之好婵娟玉帛珍宝车马宫室土地乃至万乘之尊。极品之贵。一旦生死祸患。毫无能救。返而求之最亲。莫若自己身手头目耳鼻口舌。互相爱护。一朝目昏耳聋。手挛脚痓。咽哽舌结。气息不通则心志神魂。皆颠倒迷乱。而不能作主。况身外之法。何可念哉。身外之法。既不可念。则心上之法。如平日能文章。能诗偈。能说道理。能经济世事。能明经教妙义。能参公案机锋。及到一口气不来时。毕竟心思不及。拟议不能。惟有此念佛心。自为主宰。始得自繇自在。超超乎圣凡善恶生死妄业之外。岂非灵光独耀。迥脱根尘。体露真常即如如佛乎。或曰唯心净土与参禅同。发愿往生又与参禅异欤。师曰禅重在不离本体。恐人心外取境。故不言末而末自在本中。念佛亦重在不离本体。而兼言发愿往生。以资信力。虽名为教。乃圆顿最上乘。诸三昧中之三昧王也。如悉达太子。投胎于净梵王夫人腹中。才生下地。已是天上天下独尊。亦便是梵王太子。父王之天下国家。皆是太子所有。何用如臣子。从一科一第取功名爵位以至极品。而后始有国土哉。信此一念妙圆真心。天然尊贵。迥绝圣凡。秪恐不是真佛种子。不愁成佛不解说法。非如诸小教修一功。立一行。断一惑进一品。渐积阶梯而后到极地也。

　　问有至老念佛不辍。未得直下成佛者。何也。师曰诵尧舜之言行尧舜之道。则可谓尧舜矣。读圣人之书而行盗贼之事。安能直下成圣人哉。今有诵佛祖之言行众生之行者有之。未有发佛祖之心而行众生之行者也。如诵忠孝之言为贼盗之行者有之。未有为忠孝之行而肯诵贼盗之言者也。若人心起贼心。虽庄严道场共作佛事。一举一动无非是贼。若心是佛心。虽入于盗贼之乡混于异类之道。一举一动。无非是佛。是故圣贤亦只以自心之顾諟缉熙克己慎独。为尽心率性之妙道。何曾外其心而取于声音相貌乎。念佛三昧法门。独取一心之纯粹精。如易之干。不见六龙之有首。则纯一统天。乃见天则之不杂也。是故阿弥陀佛。在极乐为无量光在华严则是法界藏身之主中主。于宗门则可以配天然尊贵。还乡尽是儿孙事。祖父从来不出门。而尝寂光土。清净法身。又何必极力推爷在里头耶。

　　五台纪略

　　李延寿随左鹤岩吴燕公周开远诸友。同皈觉浪大师于五台院。远近如堵师皆随机开示。诸子端拱缄默无能送难偶有拈周海门圣学宗传问者师因云泰伯既入道统。夷惠何以不入。孟子称夷惠以清和已有践圣之阶。不以入录。不知何所见而云然。孔门诸贤颜曾贡夏思孟不待说。而曾点漆雕开事不多见亦既入矣。则仲弓闵子骞有若辈。又安可不入耶。因拈有子所云信而必取近义。恭而必取近礼。夫岂无味。而收以因不失其亲一句。大有关系。亲者亲切也。大凡道理不到亲切。如何可宗。从上先圣制礼乐。皆因民最亲切处乃是中和中节之学。不观下节孔子曰敏事慎言。必就其言事之有道者正之。如食无之求饱。居无之求安。与有道之是人是己。此皆可以想见其因亲二字之义。孰谓有若不见道哉。众皆耸然曰。师不独开有子生面。大有补宗传之遗。我辈不能读书知人。正为不亲切耳。仍有谒客至。相与静坐良久。师咏杜诗落花游丝白日静。又拈欲觉闻晨钟鹤岩问其意。师云落花游丝。非白日静人。何得具此冷眼发深省句。妙在欲觉上。非欲觉。何能发深省。如曾子无欲觉处。即夫子呼之。何能自唯哉。鹤岩曰师解诗至此。又为我辈发欲觉之晨钟矣。李子曰。昨见师学庸宗旨。妙义无穷。从来惑格物致知四字。师又引天生蒸民四句作证。是则博我约我。岂非无内无外无中间乎。师曰。格致者即明明德之无不在而在此下手也李子曰补格物章。赘耶。师曰。诚意章毋自欺句。正以好恶二者。贞夫一也。人能于心几初动处。如恶恶臭。如好好色。毫无自欺。如此致知。始是真知。始是无妄。盖欺亦自欺也。慊亦自慊也。此自字。岂非慎独之意。诚不可掩哉。下节说小人间居为不善。见君子然后厌然。知此厌然。即是良知逼露。自不可欺。一提醒其良知。使无所逃。讵必十目十手之指视而后谓之严乎。因此好恶。彻上下左右前后之矩。治己治人。随处见天则矣。真正力行。故曰良能。正所以成此知之分量也。德润身。心广体胖。不悟其本诚而能之乎。鹤岩诸子云。经生家。平日循事境而忘自心。今日披慎独之几微矣。寿复问致中和一节。师曰会得道也者三字么。寿曰不会。师顾鹤岩曰。既不会道为何物。如何会中和致位育乎。自阳明近溪诸公过去此脉遂衰。山野不惜心力。必欲扶起尧舜孔颜之心传于天下。后世。抱斯志已久因无讲求斯道者。常觉伊人可怀。今日诸公叩问。是空谷足音矣。试略拈之。一部中庸大旨。全在性道教三句。性虽本自天命。而实在人心之能率天命者是道。此道若人人能率。则何用教为因有不能率此天命之性者。故圣人立此率性之教。而为修道之宗旨也。故教者教天下以当然之则也。然不从修道来。则异端曲学。皆足以乱世。故云率性然后谓之道。性者天人合一之理也。然不从天命来。则可善可恶。皆足以诬天。故云天命然后谓之性。率修者即率修此性中之道教也。故次节直顶道说观也者二字。要人知得此道是率性而来者。即此就是天命。既认得是天命。则如时行物生。何须臾可离须知可离即非率性也。道之发端。不在睹闻而在不睹不闻此几微处举步一错。则千里万里俱错。而戒惧又在不睹不闻之先。所以说隐者见之几。微者显之几非有慎独工夫。向此睹闻声色之绝待处省察。何以成此率。修而不失性之功用哉。子思恐人落于有无两边。故特拈出喜怒哀乐未发。与发皆中节。使人体认。不是率情。乃是率性。性即是中。率之即和。中是天命之公正。和是流行之无乖。大本者是寂然不动之地。达道者是感而遂通之途。人果能致此中和。必要在不睹不闻处以慎其独而天地于此位。万物于此育矣。又何更有无忌惮。为自误误人之道哉须知此理不必别寻注脚。只于本文逐章看去。一一皆有印证诸公不信。还请退而省其私。亦足以发明杖人之学庸宗旨矣。众礼而退。弟子大年李延寿谨纪。

　　大契曰生平不剖之疑甚多。即如坑长平六十万卒。夫六十万卒未必尽犯可死之罪。而惨酷若此。岂长平众生之业报耶。抑坑之者种毒自有毒。发时耶。师云当两军对垒之时存亡呼吸。非彼即此。得胜为强。不胜者死虽有冤对。然此中非如故杀者之利害也昔关公未尝不斩将搴旗。特以其义胆忠肝。照耀古今。就中生杀之机。固有别耳。如人误伤一蚁穴百万生灵。与一人无故取一蚁杀之者。其罪轻重何如。所谓行一不义杀一不辜。虽有天下不为者。慎此杀机也。此机弗动。自然不杀无辜。此机妄动。自然残害不顾。是六十万卒。以动杀机而获杀报也。坑之者亦以动杀机而自种毒也。大圣贤无死地。固不为人所杀。大奸雄恶贯未即满。亦不即为人所杀。今无孔子微服过宋之几先自居于福地。又无曹瞒敬礼关公之智获效于华容。徒蠢蠢发机自作自受。造化虽善。亦无如之何矣。师言未终。而诸弟子当下生生之心油然以出。即师亦以此问为可挽回杀运有足补世教云。

　　大全曰大慧语录有云天命之谓性。清净法身也。率性之谓道圆满报身也修道之谓教。千百亿化身也不识此等意义可以互相发明耶。师曰此三配妙矣然且未尽。今日详言之可乎。天命句。是本来常住法身。即正因佛性实相般若不属修证而成者是也。率性句。是自性现量之德。即了因佛性。观照般若。不起染污之妄是也。修道句。是日用常行之事。即缘因佛性文字般若。不堕迷执之途是也盖性学绝传。继往开来全恃有教。但所贵乎教者。在于以修道教人耳。诸子百家非不自云立教而刑名法术。去道滋远。是自误误人也岂得谓之修道之教乎。所谓道者何即率吾人固然之性是也。率之而中其秩序之天则。为君子中庸不修而以偏词抹摋中节。则为小人反中庸。譬之太极盘中。金针对合。六十四卦皆安其位针若一差。六十四卦尽移矣虽然。群儒论性。几成聚讼故归其原于天命。而善恶并善恶混诸议总无参入处。后章於穆不已。便注此句。於穆者即天也。不已者即命也。其言上天之载无声无臭者。即至诚是也。常住真性原不断绝。即无息是也教以当然而归于自然行乎历然而信其天然。三性即一性之本始也佛性即我性之灵觉也。行无事。必有事。无然畔援。无然欣羡。何处容计较造作心哉。如或纱縠请从此格。

　　大年曰中庸三句既穷极义理之精微矣。别传之明心见性。敢望慈言一畅发之。师曰。且作几个圈圈可乎第一圈性第二圈心第三圈命第四圈身第五圈世性寂然不动妙净圆明原无色相可名。心为源头之地。源头而善。则生机流于命定慧见于身。种种福缘。便自成一善世界矣源头而恶则杀机流于命。凶残见于身。种种祸胎。便自成一恶世界矣几者静动之微吉凶之先见者也譬之天子端拱未发念时是先天未兆也。忽发念用某命为六部官是先天造命命已下。则落后天之数也。六部命下。便各自尽其职业。虽有兼才。不敢代庖。盖此几一慎。良知惺惺便见自性。即成佛矣。若此几不慎。迷却良知。便不见自性。即堕迷途矣。是善者得福。皆因心造。必不能以恶人而代享善人之福也。即有祸。亦福也恶者得祸。亦因心造。必不能以善人而代罹恶人之祸也。即有福。亦祸也。差之毫厘。失之千里矣。系传举中孚言应违。可弗慎乎。夫物格知至者当处历然。当处寂然。所谓先天。后天。大本。差等。断非判若两橛也。犹执首上安首之缀旒乎哉。直须神明其故。处处见其则焉。质俟不惑。易不欺人。明矣。贵知有者。自愿穷尽。总在各人自己。格皆备之物。见大公之性。中随时之节。勿作口头禅例听过也。少坐。因作以示之。众复愕然。师曰。此处不能现前。仍是口头漉漉空过矣。铸镜磨镜。如何可忽。众益惕然。

　　桐城弟子大全左国林谨纪
嘉兴大藏经　天界觉浪盛禅师全录


　　天界觉浪盛禅师全录卷之三十二

　　门人　大然　弘智　大存　大中　较

　　杂纪

　　青山小述

　　师谓今古文章之妙。莫过于论语。其旨趣幽微。前人亦有所未发也。语中有孔氏大知己者三人焉读者能一一醉心否耶。其一为仪封人。封人不过一见面耳。不交一语。不设一问。即出而咨嗟判断。尊之至极。信之至深。断之至决。以为吾夫子乃万世师也何丧不丧之与有。何有道无道之与有。试观木铎二字。今古以来。论赞尼山者。有过于此者乎。是亦藉赏鉴夫子。而自见于千古之上者也。其二为达巷党人。赞曰大哉孔子博学无所成名。只此两语。已画出夫子全体全神。即夫子闻之。亦开颜微笑。辞之不可。受之不当。而曰党人爱我。欲我成名乎。人谁不欲名者。但成名必有所执。执御执射。吾将择而处此。庶几其御也矣。于前篇赞叹。居然隐跃照应。其三为楚狂接舆。他人亦有知尊孔子者。而未有若斯人之称之曰凤也。当时无知。且有呼之为丧家之狗者矣。而楚狂独称之曰凤赞之曰德。而惜之曰衰。岂中根人见地所能勘出者乎。孔子下车。将欲与语。而斯人已不可复见。其鸿飞冥冥。真可一想像也余问曰。孔子下欲与之言。假如接舆尚在。将为夫子作一转语。其所言者是何言欤。师亦微笑曰。此正记者之妙。不必蛇足也。余曰惜此三人。终不知其姓氏。岂所谓犹龙者。是其人欤。师曰。此又须知自夫子之木铎一振天下。而天下野无遗贤。莫不皆乘机而起。以附会于云龙风虎之末。如夫子不周流。不问津。不投宿不击磬。则晨门荷蒉丈人长沮桀溺微生亩之徒。又何从得因夫子而自显其奇。得与于主宾迭唱之列。而争光千古也哉。又有所谓南子者。何物么魔。亦欲一见夫子。遂得附于周家有妇人焉之列。此所谓圣作物睹。三代之际于斯愈见其盛也。

　　师谓其为人也孝弟而好犯上者鲜矣。若孝弟自不犯上作乱。只应曰其为人也孝弟而犯上者鲜矣。何必多一好字。可见从来犯上之人。必其自以为孝弟者也。自以为孝弟而为其上者略有所不当。遂悻悻然曰君父有过。非我规正之。谏诤之。而谁欤从此生出好字。而悖逆不道。俱胎于此矣。此盖非真能孝弟者也真能孝弟者。决不自以为孝弟者也。舜惟不自以为孝弟故卒能使瞍象感化而后已。此其所以为真孝弟而其仁不可胜用也。

　　师谓子使漆雕开仕。诚试验之也。然见开于经世之事。尽可优为之矣。而开乃如梦忽惊。自指此中一件大事。未能相信得过夫子喜不自胜。更不设是非。不假赞叹。而记者窥夫子之神情而记云子悦。亦善于传神也。

　　师谓夫子明知吾道不行而遑遑救世婆心。决不能已。惟恐及门之人。念头衰败。激发不起。故提出子路来作机锋猛然曰。吾道不行吾当去而入海矣。及门之人谁肯从我。庶几其由欤。此时若不提出仲由则子路不喜子路不喜则及门之人。有信不信。夫子全神依然钝置。唯时子路既喜。夫子遂急急以痛棒打转曰是何人者欤是何人者欤。其由欤。此一勇无所取裁之人。吾问子。我岂浮海之人哉。我岂浮海之人哉。似将子路全体掀翻于千丈崖巅推落下地。将一辈及门之士冰消瓦解。而吾非斯人之徒之语不必再申打退鼓者。于是乎不敢自息。更愤发而兴起矣。此与前边发语。居然刺谬。所谓有杀有活者是也。

　　师又谓亦有道理全然具在。而不得一问。则不出者。且不得一至偏之问以至于无可对答之问。其全神亦不出者。如宰我从井。短丧。乃是宰我感慨发难之问正欲夫子正言直斥之。此所谓善为说辞互为激扬也又如必不得已而去于斯三者何先则问在答中答在问中矣。自此以下。在他人必不敢再问。而夫子亦何必再答耶。乃子贡再穷而夫子正告。然后知此一件大事自古及今。有何生何死。可以脱离即痛痒不关之人闻此可以通身汗下。甚矣圣门问答。甚于钟鼓雷霆也。

　　师谓昔人有言以正治国以奇用兵。吾以为天下之奇。未有不出于正者。用之自不测耳即如用兵。必当以正治兵。以奇取胜。如堂堂正正。三令五申。七伐八伐四门六花孰有一件不由于正者惟教之以正之极而忽以奇而用之。如九天之上。九地之下。此是不可拟议。不可告诫。而共取胜也如弄婴儿于股掌之上。盖此处智不可传也。迹不可学也。如背水。井陉。夺帜。减灶。火牛。流马等用。略用其意无不万全者。非笔之所能述也。岂特治兵以正。即治国亦且有奇焉。如高宗之于殷也。一传说为兴殷之臣也。然必知一世之人。其心皆系于传说矣。而幸有神奇之事。曰梦帝求良云尔云尔也。而后一出而成中兴之盛。如武之于周也。一太公为兴周之臣也。然亦必知一世之人。其心皆系于太公矣。而幸有神奇之事。曰非熊非罢太公望子久矣。云尔云尔也。而后一出而成牧野之盛。盖圣帝明王。取威定霸必先审一世之人心于其所注射之处而复继之以神道设教之意而感之梦兆。以使万心皆如一心。夫然后一举百当。行之而不疑也。管仲之欲霸桓公也。桓公田而管仲御。见鬼焉公谓仲曰仲父何见。曰臣无见也公反而不怿遂病。齐士有皇子告敖者。曰公则自伤。鬼胡能以伤公。公曰然则有鬼乎。曰有。水有罔象。丘有崒。山有夔。野有方皇。泽有委蛇。公请问委蛇之状。皇子曰。委蛇其大如毂其长如辕。紫衣而朱冠。其为物也恶闻雷车之声。则捧其首而立。见之者殆乎霸桓公霍然而起。辗然而笑曰。此寡人之所见者也。于是正衣冠不终日病去。而日图伯功。卒以霸天下夫使见鬼之时。问仲而仲亦云见。则桓不病。不病则皇子告敖之言。奚以入。而伯心奚以坚。故夫皇子告敖之言。安知非仲父之移桓公精神于图伯之事。阴用而不使之知者耶。噫微矣。

　　师谓古今文章之士。似与道德性命无甚关系。然而往往有为乾坤吐气。若无此一笔。便不能使千古英雄一段精光永永流传于天地之间。此诚所为不朽盛事。非虚语也。如太史公文章第一。不必论。论其传项羽一段。昔人谓高帝大风歌。与霸王垓下歌。各自写出帝王兴衰气象。盖谓其语足并也。余独谓垓下是何等时。虞姬死而子弟散匹马逃亡。身迷大泽。此际亦何暇更作歌词即有作亦谁闻之而谁记之欤吾谓此数语者无论其事之有无应是太史公笔补造化。代为传神首二句轰轰烈烈。感愤千状。是造物之逼杀英雄。直使风云失色。而天地无光。后二句。怨极悲极到此处。饶他盖世好汉。至于无可奈何。只有一悲愤以作结局耳。此与下文。天之亡我。非战之罪也。一语正相映带。然后将英雄丧身失命时一段气概。谱出全神而文章之事亦可以不朽于天地之间矣。细玩此语。余读史几十年来。未有拈解及此者。可以使项将军下拜。亦可使龙门生叩首九原也。师又曰。吾犹怪文章之士。尝自逞其笔锋所至。不善为千古传疑。以为遗恨。即如武王之取天下。不过救民于水火之中。原非敢怼其父而仇其君也。既已克殷。而纣衣其宝玉自焚而死。则其事已毕矣。而必曰左仗黄钺。右麾白旄。斩纣头。悬之太白旗。此是何语。无论武王之圣必不忍为。而太公周公以下。多少圣臣肯陷君于过如此其甚者欤。如以宝玉美女献纣。以出文王于羑里之类皆不仁者之不经也。汉高灭楚。犹封楚为鲁公。越勾践胜吴。欲赦夫差。必三问之范蠡而后决以武王伐纣而不商之诸臣。是周公太公不如范蠡而武王不如汉高与勾践也。太公于叩马谏者。犹曰义士。扶而去之。而甘心手刃于既死之共主。是与鞭尸诬伍子胥等耳。此不可信之太公周公。而况于武王乎。此事即有传疑。当一笔抹杀。又如董公三老说沛公为义帝发丧一语。此兴汉第一等大义而遗之惜乎太史之不能也。又如夫子临殁而自称曰。泰山其颓梁木其萎。此亦非圣人语。以圣人生平无些子不退让而临终自谓泰山梁木。抑何其陋也。若此。只可作门人慨叹伤感之语。安得杜撰之。谓是夫子自道。吾故于文人之不能周旋。有遗恨焉。

　　谈诗次客谓太白绝句为唐一人。某绝句为第一。师不以为然也。太白才高时有露处。如但见泪痕湿。不知心恨谁。眼泪恨容满面。有何含畜可思。何如玉阶生白露夜久浸罗袜。却下水晶帘。玲珑望秋月。二十字耶。玉阶露白。旋生浸人。则空庭独立。夜分已久。直是彻骨冰冷。形影无依。不可攀援。而四顾踌蹰。只有明月在天耳。一笔到底。不寂寞而寂寞已甚。不言悲怨而悲感凄怨极矣。作诗者之神情。原在诗外。所以谓之仙人也。老杜新婚别云妾身未分明。何以拜姑嫜人俱一往看过。余谓未分明三字。写出新婚未成人之状多少艰难羞涩。一篇精神。此其颊上三毛乎。妾薄命诗云堕地自生神。是何意耶。人以妾为人弃。抑或季女斯饥。怨薄命耳。此诗若曰妾之薄命。其在父母生我呱呱下地时。若为男子。则堕地自生神矣既为女子。掷之地投之水。弄之瓦。妾之得此于父母怀中也。已薄命矣。如是观之。一语深入骨髓。不可以色声香味求也。一日登山咏云。此境可常住。浮生自不能。古今千态万状。无限陆离。而此以自不能三字写之。何等真率自然。何等感慨痛恨。诗骨高贵登临旷怀。无逾此者。又咏云。此境可常住。浮生自不能。

　　师曰儒门有一怨字。如大舜如怨如慕。太甲之自怨自艾与诗之可以怨等。乃禅家所谓疑情。必欲求其故而不得也。本初曰。大疑大悟小疑小悟。不疑不悟。疑又岂易言哉。今而后余于学道求己有入门矣。

　　师曰予昔在一名邑。与诸缙绅会茶。方就坐。偶有一老文学到来。诸公皆起让其座。有一缙绅曰。此吾老社友也。惜乎读书未成耳。子时不能放过乃顾之曰。公将谓读书已成也。若但以得高爵厚禄即谓之读书有成则曾子躬耕。颜子陋巷皆是读书未成也彼缙绅勃然变色甚不安。予曰。公无伤也。此举世风俗如此。岂独公哉世人未生儿子时。每向佛神前祈祷多生中举中进士做尚书阁老儿子。曾未有祈祷但生做圣做贤儿子及有儿子未展开书本。未写上大人时。即相嘱曰。你好生读书。必须求连登科甲始得曾未有曰。你好生读书。必须求格致诚正始得。此所谓黄河向源头上浊了也。源头上以作圣作贤为事。则以能作圣作贤为读书有成不以不能取连登科甲为读书无成也。复有一位曰。大师痛快之极但太利害耳。予曰。不利害则不痛快。此吾所以不敢有负圣贤不敢有负你读书君子。不敢自负我是方外之人。乃同于流俗也。前缙绅亦转为欢喜曰非大师不能出此语。非学生不能当此语。予曰。正惟公是其人故作此语相激扬耳。此老文学。忍喜不禁。才辞出门。逢人即大叫曰。这个才是真大和上。这个才是真出世人。我等皆要真读圣贤书。更无以中举中进士为念。以自误误人。误天下国家也。此和上之言。人人皆知。只是难得他于诸缙绅中。出此痛快之言。令人心悦而诚服也。予闻师叙及此不觉生大惭感。生大痛恨。恨早不闻此言。如吹毛剑涂毒鼓。能立地出人生死也。世人只知以棒喝为棒喝。说禅为说禅。又谁知吾师。一言一字。棒尽天下人。喝尽天下人。谁闻此棒喝。不汗下心死。死而复苏也哉。噫。圣人难遇。固如是乎。

　　师曰。昔在麻城。与李孟白诸公聚谈。梅长公曰。请问和上。如此世界坏极。人心坏极。在佛菩萨。以何慈悲方便而救济之。将来毕竟如何底止。勿以机锋见示幸明白一提醒之。子亦好笑。乃以手作样曰。国初之时。如一锭大圆宝相似。梅公疾点首曰。开口便就妙了。快请教。予曰。这一锭银。十成足色。及斩碎来用。却块块是精底。或人见其太好。乃过一道炉火。搀一分铜。是九成了也。九成银尚可用。再过第二手。又搀一分铜。是八成了及第三第四乃至第七第八手。到如今。只见得是精铜。无银子气矣。梅公曰。然则如何处之。予曰。如此。则天厌之。人亦厌之。必须一并付与大炉火。烹炼一番。使那铜铅铁锡都销尽了。然后还他国初十成本色也。梅公曰。如此。则造物须下毒手。予曰。不下毒手。则造物者不仁。亦无功。而天地之心皆亡矣。梅公与李冢宰诸公相顾曰噫。不知我辈还有能跳出此造化之炉锤否。初曰。闻下此炉。正是冷水浇背。

　　师尝曰天地古今。无空阙之时。无空阙之人。无空阙之事。无空阙之理。惟圣人不违心而择时。不舍事而求理。以天下之事。是吾本分中事。古今之时。是吾当然之时。所以处治处乱。处吉处凶皆是心王游衍大中至正之道。今人动以生不逢时。权不在我。为恨。试问汝。天当生何等时。处汝方好。天当付何等权与汝方足。我说恨时恨权之人。皆是不知自心之人。故有悖天自负之恨。又安知生生死死。升升沉沉尽属自己业力哉。汝不知自心业力强弱。不视自己。种性。福德。智慧。才力。学行。造诣机缘。还得中正也无。却乃恨世恨时。恨人恨事。且道天生汝在世间。所作何事。分明分付许多好题目与汝。汝无本事。自不能成。如庸医不恨自己医学不精。却恨世人生得病不好。天应生何等好病。独留与汝医。成汝之功。佛祖圣贤将许多好脉诀。好药性。好良方。好制法。留下与汝。汝自心粗。不能审病。诊脉。量药。裁方。却怪病不好治。是岂神圣工巧之医哉。汝不能医。即当反求诸己。精读此书。深造此道则自然神化也。果能以诚仁信义勉强力行。向上未有不造到佛祖圣贤地位。向下未有不造到英雄豪杰地位。今人果知有此。则自不恨生不逢时。权不在我。与自为暴弃之人也。

　　二十年梦。寐皈依觉浪杖人。而未得一晤。戊子六月。始得领威音于灵寺。从游青山。深自愧幸。然恨生平不能有所见闻。为印证地。读癸甲全提。龙湖外录等篇。有欢喜信受而已。吾闻通天地人曰儒又闻知佛乃能知儒。吾既未能舍儒而见道。又安能舍佛而尊儒也。本地风光。未能省发。而欲嗷嗷乞人以不识机用之棒喝。即雷霆何益于聋。而泰山奚益于瞽乎。师通身是眼。通体是胆弹指是法。触手皆圆三教九流。处处指出本来活路。即文章技艺。头头点出现在妙明。噫嚱。真大统矣。我辈无论学佛学儒。而不闻师语。恐亦水中捞月。镜里寻花耳。上堂法语。自有记者。余因随其晨暮茶次。随笔录之。或录未及全。或全未及闻。则以俟之同参留神于此者。或因一言顿开心眼。则千圣绝学。赖有振起也。毗陵弟子大音恽本初谨记。

　　余老归空门粗涉教乘。根器钝劣。了不知向上一着。一时尊宿开堂竖拂。都不参请。自笑如城东老姥。独不见佛。有目余不喜宗门作夜郎王倔强者。不复置辨。颔之而已。今年孟夏会觉浪杖人于武林。数年相闻。握手一笑。观其眉宇疏疏落落。如有一往冰雪之韵。沁入人心腑间。退而翻其书。得其与吾友梅长公问畣一则。杖人有烹炼铜银造物须下毒手之语。快读一过。残灯明灭。霍然如电光得路。愈读愈快。亟呼自酿椹酒浇之。乃就寝。呜呼。长公不可作矣。有情世界。已经大火炉猛利烹炼。神焦鬼烂。邈然如昆明劫灰矣。长公与杖人问畣尚在纸上。如见须眉。如闻叹噫。长公精灵男子。目光如炬。安知尔时不在天宫宝地中。奋髯捋须与八十老人。挑灯酹酒。相春应和乎。杖人又云。古今事理无空阙时。今人动恨生不逢时。权不在我。如医不恨己学不精。却恨世病生得不好。是岂知自心之人哉。此一痛棒。有人闻之言下不污下心死。死而不能复苏者。此则风痹不知痛痒。与死人无异者也。世人眼孔如针。闻说睦州陈尊宿将一草鞋。挂城门。止巨寇之兵。邓隐峰掷锡空中。解吴元济两军之斗。口吐不能收。以为都无此事。我观和尚此番提唱。便可使大地平沉。虚空粉碎。睦州之鞋。隐峰之锡便当从舌根笔尖上。取次涌出始知悬崖撒手人。实有此理。实有此事。非为现通。非为表法。人自看不到信不及耳。余于杖人新刻诸书中。信手拈出。作为赠言。或挂壁间。或镵木上。使见者闻者身毛皆竖。涕泪悲泣。庶不负狮子一吼。亦不负余与杖人觌面相对。一片老婆心也。或曰杖人囊拈宗教参同儒释。多文广义。浩如烟海。今所举者非其要也。毋乃市儿之博。轻金钱而重搏黍乎。余曰善哉子之能发吾蒙也。此义文长。赴在来日。戊戌夏海印弟子虞山蒙叟钱谦益槃谭谨序何三省曰。黄山谷最赏东坡沉着痛快。张颠濡墨得之担夫。其为痛快。世岂知耶。恽道生写杖人之痛快。蒙叟又从而痛快之。有同别否。如其悠悠读过。不能死苏。一任世人。看作担夫争道。
嘉兴大藏经　天界觉浪盛禅师全录


　　天界觉浪盛禅师全录卷之三十三

　　古吴弟子杨廷枢　古宣弟子汤斯祜　评较

　　杂纪

　　学庸宗旨

　　大学总纲只在明明德一句。其亲民止善二句。只是完其明明德之功用也。其原始要终之血脉工夫。全在致知格物四字。此四字。只当在本文上看教贯彻。不必别寻枝指也。果能贯彻此四字。则明明德于天下能事毕矣。岂更有内圣外王之道学哉。何则。自古帝王。若无格致之功。则与人同在昧昧。安能明明德于天下。所谓天生蒸民。有物有则。民之秉彝。好是懿德。虽则人皆性具明德。莫不有知。惟是圣人学道。始有致知之功。知即明德之明也。致知即明明德也。即顾諟天命。克明峻德。皆自明也。如无圣人之学。推而致之。谁能知吾明德中之意当诚。心当正。身当修。家当齐。国当治。天下当平哉。人皆性具天则。莫不因物而用之。惟是圣人学道。始有格物之功。物即明德中至善之▆则而随处皆见也。格物者格通其故。而止于至善之天则也。即敬止帅仁洁矩之道也。如无圣人之学。止而格之。谁能使吾明德中之意必诚。心必正。身必修。家必齐。国必治。天下必平哉。所以不曰致知必先格物。而曰致知在格物者。须推明德中至善之天则。才是良知。以显良能也。又不曰知至而后物格。而曰物格而后知至者。正以平心穷理。神而明之不为物蔽。亦不废物。故能止明德中至善之天则。才是良能以显良知之至也。所以大学之道。是知能不二之全德也。在明明德是先致其知也。在亲民。是致知在格物也。在止于至善。是物格而后知至也。知止是知至而意诚也。止而定。是心正也。定而静。是身修也。静而安。是家齐也。安而虑。是国治也。虑而得。是天下平也。如此致知。才是使无讼。才是毋自欺。才是自慊。才是慎独。才是必诚其意。而德润心广也。如此格物。才是大畏民志。才是如恶恶臭。如好好色。才是好而知恶。恶而知美。才是藏身以恕而能喻诸人。才是同民好恶。为天下洁矩也。自天子以至于庶人。壹是皆以致知格物为修身之本也。所以致知即明德。格物即亲民。格致合一。即止于至善。康诰章。首举圣帝明王。皆不外此明德。三代之君。皆能自明其德。与民相亲。故亲之而已。传中以桀纣失其为君之德。不能亲民。且陷民于浊乱。故汤武出而新之。盖新民即新君也。新命即自新也。是故君子亲以处常。新以处变而无所不用其明德至善之极也。邦畿丘隅章。正引之以明知所当止。如文王乃真知止者也。缉熙即明明德也。敬止。即止至善也。为人君臣父子。与国人交。皆得所止。即亲民也。此非三在之宗旨乎。其次如武公道学自修即明明德也。恂栗威仪。即止至善也。道盛德至善。与贤亲乐利。即亲民之不能忘也。于此亦可曲尽其微旨矣。至于听讼。乃格致之功也。迷乱之情。莫过于讼。内则意之善恶不分。外则民之争构莫决。皆是讼也。能通天下之情。以定天下之志。非知之至。物之格。何能必也使无讼乎。故诚意章。以毋自欺为致知点眼。以恶臭好色为格物定衡。夫自慊莫慊于毋欺。意诚莫诚于慎独。慊则惟自。欺亦惟自。然小人掩着一念。明知有善可好。不善可恶。并亦无能自欺。正良知良能不容泯灭处。岂待十目十指。其加严乎。此德润心广。必诚其意。是皆格致之力也。夫格致。诚意之功也。诚意正心之用也。正心。修齐治平之体也。此三者同德异事。虽分不分。盖意者心之所发。发非格致而不诚。心者意之所主。主非意诚而不正。心主正则发与未发皆得乎中。而不偏于有无。故有所则偏于有矣。不在则偏于无矣。身心各偏何从得正。内外无偏则心自中正矣。此孔门传授心法之秘旨也。自天子以至于庶人。若不深明此体用功。以何为修身之本哉。盖一身之好恶。关家国天下。一有不修而辟焉。则家不可齐矣。安能不出家。以孝弟慈而成教于国。以及天下乎。正以心诚。则好恶胥正。而民聿从。尧舜之治治以此也心不诚则所令反其所好而民不从桀纣之暴暴以此也。夫齐家治国平天下。只在能推一人之好恶以及上下前后左右。即是洁矩之道。即是民之父母。故君子先慎乎德。慎德者慎格致也。格致慎则好恶明。好恶明。则人土财用。皆不悖于常道得众得国足以保我子孙黎民矣。又何有命过拂人之性。与小人不以义为利使灾害并至以乱天下之治哉。诚意章以好恶别君子小人之慊欺。即平天下。亦只以好恶定君子小人之义利。此吾所谓格致为原始要终之血脉工夫正于此可以见大道之学之全功。在能知止于至善以明明德于天下也。

　　汤斯祜曰以明明德为颅。格致为目。好恶为骨。即三纲八目。不烦注疏。一经九传一齐挈出。

　　一部中庸之大宗旨。全在性道教三句性之一字乃天然本有不属修成。特标之为宗本也道教二字。乃属率修。而率修之功全在慎独致中和五字。盖性非率而天命不中。道非修而性命不和。中和之道。非慎独不致。提起慎独。则率修之功在其中矣。子思作中庸之意正见得天地人物不中和。则不能成位育。以使各正性命。致中和之道。非慎独之功不能。慎独之旨。非修道之教不知。修道之旨。非率性之宗于天命。则无本是故率修之宗旨。全在不睹不闻处以慎其独。而不徇喜怒哀乐之情。以致中和则天地人物皆得位育。而各率性命之正也。故其第二章首节。即提仲尼曰君子中庸小人反中庸。中庸即率性而中和也。反中庸即不率性而不中和也。君子时中。即能慎独率性而无太过不及之道也。小人无忌惮。即不能戒惧慎独。各自徇情。成太过不及而反中和之道也。故孔子曰中庸其至乎民鲜能久矣。此数等人。皆各有君臣父子之伦。皆各有智仁勇之德。日用伦常何曾须臾离此道。但彼未闻修道之教。未有慎独之功。故习焉而不察耳。欲斯道之明与斯道之行。必须如舜之问察用中。回之能择中和。服膺勿失。方谓之饮食其中。悠然知味耳。一有予智之心。正自陷于意见而不能择守。安能如舜之大智若愚。回之大仁若讷。而虚下拳拳乎。此所谓中庸之智仁勇。终不可能也。若子路之问强。尚于南北有不相及。敢望君子和不流中不倚之强乎。素隐行怪之太过。偏执隐也。半途而废之不及。偏执费也。唯圣者夫焉有所倚。而能依率性之中庸。此夫子不自居。看前之吾弗为。吾弗已。则知此实夫子始能之也。故夫子又提出费而隐。以显天地圣人同一中和位育之道。本乎最微。而夫妇之愚不肖。可以与知与能。此正圣人如天地之能与鸢飞鱼跃。各遂其天命之机。人能上下察之。岂不与圣人天地同其大哉。故君子之道必造端于夫妇之能知能行。始能察到圣人至诚神化。与天地之化育同功。真费而隐也。夫如是。则天地本无知能。所可知能者。时行物生。鸢飞鱼跃。各遂其趣。即天地之大德。即生生不易之机。即至诚无息之化也。人能如此察到圣人与天地相同处。则圣人亦无知能。所可知能者。与夫妇同知。夫妇同能。使彼各遂其伦常日用。正是求己治己。以人治人之道。初不曾以君父兄朋求全责备于子臣弟友也。此夫子之求未能。正如天地之有所不知。有所不能。始能与人物同其化育。而相忘于至诚之大道也。盖此费隐之道。原不远人。惟戒惧慎独。反求诸己者之言行相顾。素位自安。则自不愿外。自无怨尤。无入而不自得焉。此虽于费行隐而实于隐行费也。夫隐之费。微之显。即造高远自卑迩格父母自妻子也。岂非鬼神之德。诚之不可掩者乎。不见不闻。孰为体之。上下与左右之如在。孰为使之此处是真隐微。真见显可见鬼神即独。独止一诚。诚不可掩。即是致中和而成位育。其惟舜之大孝大德乃能感天地。征鬼神而受天佑命也。盖舜能以至诚慎独求己尽孝不求于父母兄弟所谓行隐于察以至察乎天地鬼神。而德位与天地化育。参同神化又岂复有遗憾乎。其次则莫如文王也。文王亦以至诚慎独而求诸己。不求君臣父子。而自能纯德如天。使武王缵绪而有天下。使周公继述成文武之德。其达孝之道全在有志可继。有事可述。所以制礼作乐。事帝祀先孝无不至。是非文武周公之慎独而致中和。成位育乎。然此舜文之道。皆是诚者。自诚明谓之性。乃天之道也。所以不勉而中。不思而得。从容中道。因性而垂教于天下者也。此下哀公问政。孔子以文武之政具在人举。正是诚之者人之道也。使其择善固执。因教率性而正天命也。故先告以取人以身之道。须知人知天。以三达德。行五达道而列生知学困。安行利勉。为修身治人之本。其为天下国家。提九经为要领。其行九经之本又在一修身。故又告之以诚身明善。必学问思辨笃行。而后能致此中和之道也。故惟至诚而后始能尽己尽人尽物与天地参。然则必须次第推而致之。始能曲尽其诚也所谓曲能有诚以诚则着。是能尽其性也。着则明。是能尽人之性也。明则动。是能尽物之性也。动则变。是可以赞天地之化育也。变则化。是可以与天地参也。故唯天下至诚为能化。如此又何国家之兴亡祸福。有不先知如神乎所以诚非自成自道乃成物之终始。为可贵也。使其不诚则天地人物之几亦息矣。何有博厚高明悠久之可征哉如此则为物不贰之独。生物不测之中。岂不可以一言至诚尽天地人物之无穷广厚乎。盖天地。人物。统于一诚而合于圣人之至诚。於穆不己。所以为天之至诚。不显之德之纯。亦於穆不已。所以为文之至诚。大哉之道至育物峻天必须待至德之人。始凝至道。岂可苟哉故君子尊德性而道问学。知性命也。致广大而尽精微。知天人也。极高明而道中庸。知修道也。温故而知新。知慎独也。敦厚以崇礼。知致中和也。知此则不骄不倍。既明且哲。何身之不可保哉。然愚贱不知圣人修道慎独之教。故无忌惮而自用自专。又不知圣人率性中和之道。故攒越妄作。而灾及其身。可不慎乎。是故非德位时之三重。安敢议礼度文。与斯民同寡过乎。此唯明善诚身之君子。参天俟圣。为世所信从。始能永誉于天下也。繇是推之。自生民以来。独有仲尼。乃为道教之主。天人之师。故能祖述尧舜。为中道之正始宪章文武。为和道之正终。小德川流大德敦化。此仲尼与天地之所以为大也。夫至圣之至诚。有不闻之聪。不睹之明。不显见之睿智焉。于独中而正己。于有临而正天下。故能溥博渊泉而洋溢尊亲。此亦唯仲尼之至诚。足与天地同其神化也。亦唯天下至诚慎独。为能经纶大经。立大本。知大化。故曰配天至诚至于配天。又焉有所倚乎。所谓达天者正于慎独之中。闇然而日章。非的然而有疚也。故于暗室屋漏。自能不动而敬。不言而信。非不显之德。中和之至。安能使百辟其刑。笃恭而天下平哉统而收之。不外于慎独致中和。返于吾之至诚而神化于不睹不闻。无声无臭。以达上天之载。天命之性。为万化之统宗也可见天即是性。性即是诚。诚即是独。慎独者。人尽而天不能外。故自天而之人诚之者。则自人而之天。凡人不知。藉圣人始知。故言教圣人之道不远于人。故言道道之大原出于天。故言天岂非圣人立教。知天知人。天人合一之原本哉。

　　汤斯祜曰。发明天人合一。顿渐二门。俱可不立。

　　戴记四十九篇。先儒程朱独表章大学中庸二篇为之章句。遂与论孟列为四书。于是圣门相传授受之心法。其旨具备。宋儒之功。所以大于汉儒也。二书同异。亦有可得而言。大学言德。中庸言性。大学言格物。中庸言致中和。大学言知。中庸言能。大学言止。中庸言行。大学言治。其言近而显极钜而无外。中庸言道。其言远而微。极细而无间。此其异也。大学言慎独。中庸亦言慎独。大学言至善。中庸亦言明善。大学言诚意。中庸亦言诚身。大学言本。中庸亦言大本。大学言仁。中庸兼言仁知勇。大学言恕。中庸兼言忠恕。大学言齐家治国平天下。中庸亦言夫妇子臣弟友九经三重以及笃恭而天下平。此其同也。大学言大。虽身心意知之事不为小。中庸言庸。虽鬼神百世之事不为奇。大学始人而终天。故明德新民以至于新命。中庸始天而终人。故天命率性以至于立教此其同而异。异而同也。虽然。举世童而习之。白首而不窥其阃奥。矧夫三教既分末流逾远。诎佛而伸儒与夫抑儒而崇佛者。其徒若东西易毂。燕越背涂交驰而不知所极。孰与论宗旨之同异哉。径山觉大师。植根香国。授莂灵山三乘夙圆。十地齐摄。雷音轰于震旦。法雨并于曹溪。拈花击竹无非微妙之宗。竖拂擎拳。尽是神明之教。顾心通万法智会一原。不以佛道之幽玄而笑儒门之澹泊谓此学庸二书。非独治世之准绳。而亦出世之心印也。为儒不可不知。为僧亦不可不知。特自拈为宗旨。以示后学。其上座属余为序。余不辞固陋。窃效丹铅。辄弁数言于首。大师尚有论易论学及讲学道治诸篇。其言皆中正易简。始终条贯。揭明天人性命之宗。而无玄虚似是之说昔张无垢为论语作颂。乃儒而禅也。今大师宗旨。直起孔颜于旦暮。觌曾思于同堂。能发程朱诸大儒所未发。佛学之有功圣学。讵不于此见哉。丙戌居庐复庵弟子杨廷枢题于真如坞中。

　　圆中衍义儒宗三宝图

　　浑沌未分时独赖此盘古老子。出大手眼而开辟之于是两仪既判。三皇之才始立。五帝之行始全。化育之道始足至此天运。如日方中。其有生必有克。人物始得反情复性故禹以平水土而成天地之功。汤武以用征诛而应天人之变至周末有孔子。始终一贯以收拾造化之权。而天地人物之道至此大备无复加矣夫古人之所以为圣神者。直在自为之而已矣今人之性灵中莫不有一盘古。统此十二圣心。周旋于时中。苟能觉察之。则于生动时。不为狂阳发散其精气且能慎独以致中和。至死静时不为幽鬼沉迷其诚明。且能率性以归天命。夫如是又何古今之同异哉因仿出世法。特揭出圣教师作三宝为天下万世之当皈依者。为图以配四衍义诚儒宗始终之标旨也。有具手眼君子。当必有自宝者在。

　　戊子师在太平圆中。拈心经金刚后。又着河图洛书先后天八卦衍义而先作三宝图归于一圆图大哉旨乎。正欲人即行布是圆融。而与民同患乃其所以为至密也。小子入候录此以归。学人大中陈丹衷识。

　　　　　　教宝

　　

　　　　　　圣宝

　　

　　　　　　师宝

　　

　　自开辟来神圣继天立极参赞位育者始终不过盘古统十二人如一日有十二时一年有十二月推之万古常不忒也特立此图悬象昭示则吾与万世圣神俨然同堂未散可不自观自察而奋励之哉今人所以不能为神圣者以心几不能精一师法不能时中知行不能大成所以人心愈残治道愈乱世情愈迷终难反古也神圣能善用易道而自治治人以知阴阳偏胜而成迷乱乃使刚柔相济水火交资故性情中和而天地化育也使人能一心皈依此圣教师于十二时中不至偏胜则人心可纯道术可正长夜可以复旦矣孟子云养心莫善于寡欲正以世人多欲而自杂乱故不能帅一其志气以充塞乎天地所以古之欲明明德于天下者必先专其格致而寡其所欲始能充此大欲以从心而不逾矩也噫此九一之宗庸讵非万古寡君寡师之所以寡欲寡过于天下之道也哉。

　　人者天地之心人不立极而用时宜则立天之道立地之道又是谁耶易曰天下之理得而成位乎中溥博渊泉而时出之时中之几深哉神哉十二时藏闰为十三则数度之几也门人大然识。

　　　　　　河图

　　

　　　　　　河图衍义

　　河图洛书各具先天后天体用互相参两错综而成太极之性德即人心中皆具太极阴阳五行互相生成秩序变化本性天然如是也如为君为师者必须于未发之前省察一念才动皆当互具五德而不偏陷则能致中和而参赞位育使天下古今皆得成此性命之正矣。

　　河图天包地也一六三八二七四九运于四方五与十居中以圆涵方天道下降阳生于下始北次东故一与三生数居之自内而外历南终西故七与九成数居之地道上升阴生于上始南次西故二与四生数居之自内而外历北终东故六与八成数居之。

　　一六水表智之渊二七火表礼之明三八木表仁之生四九金表义之成五十土表信之蕴此概也一行各具五行一德各具五德随举可见而言不顿彰故不得不配以表之干止言四德而藏中旋边元亨利贞以信土而居智水之位下袭即以上律而干知大始之智以统之故曰乾元亨利贞孔子以春夏秋冬表之而坤以西南东北盘之实则纵横上下无中无边而宇中有宙宙中有宇合观而总别一际矣聪明睿智至诚有临非天藏中土人受中生一点灵明本不可欺为信知大始之干乎文理密察智能折摄盖致广大必尽精微蒙泉习坎潜用之几贵过冬关而十二时皆子时也斋庄中正礼以相见合内外而适品节克复之后交泰文明矣宽裕温柔春和长养帝出震而转巽风金木相刑以克制为成器而学问冥升全树全仁享其花实矣发强刚毅义能裁成执精一而措时宜金刚纯粹即博即约丽泽收成大矣哉大抵卯酉日月之门仁包义决所以藏智用于北而显复礼于南也子午南北之枢智崇而潜于下学礼卑而峻极光明所以主春秋之中和而享其生成也天藏土中人受其蕴中以旁通坤艮补二气之有余不足而燥润交济号曰环中苟舍四时宁有岁乎此河洛以中五约示而统类皆备惜人习不察耳。

　　就天地生成之数而衍之一多费隐先后妙协显仁藏用代明错行中边回互历然寂然先圣表出使人观玩引触原始反终而慎危微精一之几也德性本具但不能终日乾乾以自尊之修辞立诚而问学知味耳去圣时遥赖此神象微言或有观感而兴起也夫。

　　　　　　洛书

　　

　　　　　　洛书衍义

　　洛书以九为宗以中为体以一为元一是阳之始智水初生为始觉乃潜龙之来复三是阳之少仁木方长为自觉乃见龙之帝出七是阳之壮义金正坚为觉他乃惕跃之乘时九是阳之终礼火还原为满觉乃亢龙之用九上位乃后天离先天干圣人居之则尊高无辅小人居之则过亢傲骄是以动而有悔惟能用九使天道下济则位育光明矣故五为阳之中信土大成为正觉乃飞龙之出治盖阴为阳所统阳能始终用九以见天则阴必能始终用六顺承天行故阴以从九君而丧其阴朋为阳之用臣以终于东北之有庆二是阴之始而侧居西南以九阳终于午中而阴承午中生之为姤而侧居傍隅在河图虽居正午而在上九之下为臣奉君之象故乘得阳火之余如月之无光以承日之阳为光故地二属火于洛书侧居西南为先天巽后天坤皆得臣子逊顺之义以非礼勿视辅礼而履霜四是阴之少侧居东南为先天兑后天巽以非礼勿言辅仁而括囊八是阴之壮侧居东北为先天震后天艮以非礼勿动辅信而含章六是阴之中侧居西北为先天艮后天干以非礼勿听辅智而直方十是阴之终伏而不见在河图则具十而辅五居中在洛书用九而摄之故十阴有美而推之于君不敢自居为德盖臣子为股肱之任惟畅于四支而成事业故孔子以大哉乾元之君称唐尧虞舜能则天以至哉坤元之德称泰伯文王能忠孝而天尊地卑八卦成列于人伦之道各有定位矣吾以尊火为宗盖火乃干阳上载之九无极之元是天之明命为先天资始之主潜于太极为九五之黄中以能通理而资生万物故后天之阴阳五行皆从此为时出故中庸以至诚为经纶天下之大经立天下之大本知天地之化育所谓肫肫其仁者指此中体为潜龙勿用之地是未发之中也渊渊其渊者是此阳龙之进德修业欲乘时而上升也浩浩其天者是此龙飞于九五与天地合其德位而化育万物正为君以治天下为师以教天下之时也学圣人者必以上天之九为宗太极之中为体以坎中一阳为元则致知慎独不昧天地之心矣故古之欲明明德于天下必先自致其知能知此天一之智水所自出则能生仁木生礼火生信土生义金以至全五性之德今人不能逆知未发之中安知危微精一之本于慎独哉能知独中有此神明之火为吾上载无声无臭之天心则知天道必须下降为二五之衷然后溥博渊泉而时出之则可为民秉彝之有物有则也人既不知未发又乌知方发之仁义礼智为喜怒哀乐而发皆能中节哉十化为一用九于中图四破而书加八边常显而中常隐河洛本不二也吾先就人指之九为天命本觉之性中为率性之德一为慎独之几虽然如是须时时观象玩辞返躬省习以至得意忘言神纯功化千圣不传之密天地造化之权皆备于我九一之宗旨矣。

　　　　　　准伏羲先天八卦会孔圣配大学宗旨

　　

　　　　　　准文王后天八卦会乾象配中庸宗旨

　　

　　先天明体而用卦爻自内而生后天明用而体卦爻自外而生此太极两仪四象八卦及六十四爻爻皆具太极体用在人之性命心身与物形世界无论太小正偏亦莫不全具太极体用以人不自知故念念昧此体用惟圣人于念念爻爻知慎此独故能率修而参天地于念念爻爻精一此中故能致格而享天命也。

　　有画以后皆后天也先何在乎神明者即此后天而先天不违也纲宗既明其本自立时行击节善用者谁世以羲文分先天后天八卦久矣故因而衍之。

　　　　　　是甚么

　　

　　圣人未作易此易理具在天地造物人生性情之中既作易则天地造物人生性情具在易理之内既已具在彼中何更作此易乎善哉正欲人知作易之故也天地造物是气化所成虽历古今之变而不忒人生则有性情私欲或变为狂为迷为僭为逆有至灭身灭顶败国者圣人忧之故法天地造化之无私准阴阳变易之不忒设象系辞使人观玩以返情而化私率性以合道而还天命之真常是则圣人之功高天地以能设教也易者古今设教之祖也易不设太极而首设乾坤者太极乃天命真常之体本无为也人生之私欲以情也乾坤能率情于性则太极本自天然于其中矣是故设乾坤以明天地人物因性情之动静为变易性元不变而情变情有动静有善恶有吉凶有逆顺以故继善官天而设教祗是收摄调治其情欲使千变万化不失其性之本常而已以故乾坤为八八始终纲领乾坤纲领惟在用九用六之一用字能用此一用字则千圣设教之本率性之功皆在是矣百姓小人又何知有此用哉如干初九不能用九则潜龙既为妄所用不能慎独于未发则不能于九二出见有利见之文明也二不能用九则于三不能干乾行事以至于跃也四不能用九以进退修德则不能于九五飞天而出治也五不能用九则不能于亢而无悔也上亢能用九则不以尊贵自傲礼绝百僚而为顶堕又能以乾道下济为复泰姤坤以承顺天行也坤初六不能用六则不免于履霜为坚冰如臣子不能以微渐自戒而弑逆灭身矣惟初六能用则于二为直方于三为含章于四为括囊于五为元吉于六则无嫌疑也龙战之象天道人事皆有势极之候惟藏用九于用六者能知而调御之故曰六十四卦卦卦是一大公案爻爻是一小公案能用于未发而神纯者乃大圣大贤为元亨利亨也用于方发而中节者乃贤人君子之吉利贞无咎也用于已发而迁改者乃善人平人可悔吝之灾不害也不能用者则无忌惮行险小人小则为悔为吝大则为凶灾为败亡也盖有百姓之慎修焉有宰辅之慎修焉有善人君子之慎修焉有大圣大贤为君为师之慎修焉有一世君师之慎修焉有为天下万世君师之慎修焉此作易之诸大圣盖与天地古今而无息者也其道甚大百物不废惧以终始其要无咎此中条理历然寂然谁是静正而神明其故者乎。

　　灵山公衍

　　李盘问曰伏羲止画方圆图不说太极何也师曰大易不说太极首说乾坤者太极不离阴阳离阴阳无太极也举阳则阴在阳中举阴则阳在阴中惟乾坤无变易纯一统天其余六子则破体不纯而有变易然亦不离乎阴阳太极欲深明此宗旨须先明太极为第一层阴阳为第二层有悟一不成二不是者乎不必语矣此话且住今就第二层中当约二仪四象八卦为内三层十六卦三十二卦六十四卦为外三层是谓六虚实无内外过此已往则重重涉入巧历所不能计也虽然饶有千层万层祗是兼三才而交其三其两秪是第一层中冲深含摄之寂感也寂感之妙即出于如来藏心能妙悟之何分儒释郝子荆曰如我辈围老人坐岂非各各占一卦耶师曰人人物物各具大易全体不特一身具一太极即一毛孔亦具一太极汝才发一兆便落一卦动一爻矣汝一念未兆即伏羲神禹文王周孔亦无处窥测得汝亦无处彖象得汝亦无一毫端可名太极者况彼孙膑鬼谷空摇龟壳其奈汝何所谓吉凶悔吝生乎动几者动之微也几微不动何生死吉凶善恶苦乐之有是故圣人慎独于未发绝对待于睹闻声臭之前今人既不慎独则隐微无主肆念妄行徒被他卦爻彖象吉凶悔吝之所颠倒错乱而已是故圣帝明王之道皆取法于易以致中和易有不易则得中不易有易则得和惟尧舜能允执厥中而和平故能知人心之危道心之微危微乃出入之几即天人之际也可但以人欲为险危解耶天而不人则能位而不能育人而不天则能育而不能位惟位乎中则能育乎和惟位乎和则能育乎中吾尝曰尧舜之前法度不齐荒唐不可述也文武之后法度大乱支离不可宪也惟尧舜为中道之正始故孔子祖述之惟文武为和道之正终故孔子宪章之上律下袭于易已见河洛卦策皆本然之条理一贯可征者也俯仰远近莫不同然所谓法住法位一切见成代明错行覆载本具岂人力可造作哉孔子生于周末功高尧舜文武正在此时颜曾思孟继其后使孔子之道大明亦不愧为弟子三代而后无几人能窥其门墙况有能窥其堂奥者乎盘再拜请曰孔子之集大成犹今日吾师之明大易也吾师开佛祖之面目儒者未见为奇惟吾师开周孔之面目儒者乃见为奇幸勿吝慈悲再示大易之道了此身心性命之法师曰诸公知大易之道本末不异体用一如乎体中有用人不能见其用感而后见其用用中有体人不能见其体寂而后见其体所谓寂然不动体也心性之理也感而遂通用也生死之法也即感而寂无生死之用不为心性之体即寂而感无心性之体不为生死之用感而非感生死寂然寂而非寂心性明妙但世人只知后天六层八八六十四卦盘面上趋避进退不知即卦即爻上透底一针刺到根柢先天一层太极上一几未动之先则本无阴阳八八淆然也惟吾真宗不于盘面上横荡而行遇一卦遇一爻只是一针透底则彼吉者不能吉凶者不能凶阴者不能阴阳者不能阳处处逢归路头头达故乡一根既返源六根成解脱又何根根尘尘非尝住真心哉又何千波万浪非一水千器万皿非一金哉能如此透悟根宗先天自我立命而天不违后天自我顺命而奉天时矣虽然不可以我透针之言瞎锥乱刺不向自己性命上透脱如今人之用棒喝是底也一棒喝非底也一棒喝更无展事投机生杀与夺之妙如此瞎乱相欺则千古佛祖圣贤之大经大法皆是一个儱侗东瓜禅盲瞽泥块法何有精一微危之妙道能致中和位育乎呜呼安得洗心于密极深研几者相与发明此道以报先圣之恩也耶诸公大喜礼谢。

　　伏羲圆图

　　伏羲止画此图未尝标出太极孔子标出之而随即曰一阴一阳之谓道继之者善也成之者性也祗如此图何者是道何者是善何者是性耶纶之则一卦有一卦之时义一爻有一爻之时义丝毫不乱弥之则浑沦周遍随举一物皆全具也神无方而物有则本自方圆同时非默成神明者孰能知之。

　　　　　　方圆费隐同时总别先后一际

　　

　　天界浪杖人全录序

　　何为而有天地何为而有日月何为而有山川草木人物牝牡之类此理耶事耶谁为之甄陶点染而色相万殊不可名象不可方物不可治齐耶又谁于不可名象中而强名之曰天地日月山川草木人物牝牡分之则庶其类而合之则一其致耶又谁于不可方物中而方物之不可治齐中而治齐之此伏羲神农尧舜禹汤文武之所由作也故君相者所以裁成天地之道辅相天地之宜以左右民者也自天道有所不行不得已而立之君君道有所不行又不得已而立之师君以佐天道之穷而师又以佐君道之穷谁为为之道是也谁为任之孔子是也乃孔子之道亦有时而穷而佛氏之教又起而翼之斯道遂无复有遗恨矣斯道无遗恨而天地始有遗快也说者谓佛氏兴而孔子之道衰不知孔子之道不衰于秦汉之后而衰于战国之初不衰于佛氏之兴而衰于异端之盛异端者谁杨墨乡愿之属是也今天下之学乡愿者众矣学杨朱者又众矣即求一墨子且不可得乃硬坐后起之佛氏以当之曰此即异端也岂不冤哉或曰若如言则儒者之说非乎曰果为程朱之儒则辟之可也不辟亦可也程朱惧儒门之淡泊也故辟佛以存儒然使天下之儒皆如程朱则佛且不作矣又何辟焉天地仁爱之心知后世之儒必不皆如程朱也故复生一佛教以翼之佛氏之有功于孔门者大矣儒者苟不能如程朱不必辟佛且不妨学佛学佛而有得于吾道自有妙协之理非必捐弃父母妻子披缁入山而后为佛也但今佛氏之教抑又穷耳或执滞于因果轮回或偷息于幽闲冥漠岂唯未窥其堂奥亦且未入其籓篱也岂唯士大夫即秉其传者讲师座主既死于言下拈椎竖拂亦逐于声影求一大彻悟大休歇人曹溪而下若德山岩头汾阳慈明之流已如披沙拣金又安望其立言垂世若释迦当年与孔氏之教并垂不朽乎明启祯间觉浪盛禅师起于八闽嗣法东苑决几寿昌手挈祖印肩荷佛乘年三十即开法于兴化道风远振海内倾仰名公钜卿莫不入室扣击俯首皈心而笑峰然药地智二大士则以宰官身现比丘相称师之嫡骨真子也岂不盛哉夫师于佛法凋落之日能使斯道复兴天下士大夫气宇如王不可一世者莫不折节师事之以至儿童妇女贩鬻屠沽之流亦莫不知天下有觉浪和尚者盖由其双选之法足以佐斯道之穷也鸣弱冠时读唐荆川左编始知有宗门下事遂读之不忍释手及见洞山价祖传有喜则不无譬如粪扫堆头拾得一颗明珠话胸中跃然然无从质问偶洞山募僧至示以孤岩和尚语录乃作书举以问岩岩答云峦峰奇秀鹤不停机余于此有省后参煦杲照禅师相随数载每于一棒一喝中见临济之大机大用壬辰客白门谒杖人于天界蒙许入室咨决种种妙论快所未曾从此廓然四达于儒释分合之际及古人言句了然无疑矣故自六经四子之书以至三藏十二部诸子百家与神仙养生之术略一寓目略一拈提即有水乳之妙然后知杖人之为我至也嗣后见诸善知识不可胜记然更求如杖人者未有也辛亥春入青原与药地和上坐语移日和上命作杖人全录序余以杖人语录遍天下诸先达长者如梅长公李梦白辈序之详矣余小子复何辞但以余亲见杖人于二十年之前今读其全录于二十年之后宛若面谈即不能如梅李诸先生亲炙之久然视彼闻而知者则有分矣故不辞固陋辄弁数言于简端使天下后世知释迦而后又有若杖人者振起斯道于不坠且合儒释为一家视今日诸狂禅瞬目扬眉装神吓鬼者不大相径庭也哉有志者学儒学佛当必知所兴起矣。

　　时
康熙辛亥孟夏之月青原学人李鹤鸣拜题

　　杖人翁全录集要序

　　于百千光中日为光大于百千水中海为水大于百千善知识中浪杖人为善知识大此非余之臆说也余尝闻诸竺老和尚而知其不至阿所好也浪杖人斯可以为过量大人已乎然而人有过量语无过量惟及量耳盖由乎度越寻常谓之过由乎适如本分而要归切近谓之及之两也其实一致今夫杖人其书满家其门目至于百有数十岂不曰文彩全彰乃终日言而尽道亦终日言而未始出吾宗此则南华圣人之先得其然者矣如徒以简帙褒重有类夫取精多用物弘之为贵者即彼怪尤或能勉尔顾狐之呜呼似人声非人声也曷足听闻今日者狮弦既张毒鼓更震一唱三叹偏正回互靡不逢之尝试揽其篇章以循其经纬本末虽使九变复贯毕竟语忌十成洞上流风于斯固为增华加厉焉耳且如洁净精微易之教也先儒第谓之能不犯手安在其有喙三尺而必为前朝断舌之才也乎若夫宋人立尊尧之题晋代高注庄之作则杖人亦尝从同惟托孤一语于斯道绝续之际恫乎其言之不独以资谈柄也中天午运所不至与倏欻俱沦者吾言将系其九鼎必如是而后可以至于精矣亦必如是而后可以至于大矣世称文章卓诡但为名家其广博而无涯际始为大家名家之不及大家甚远即于不立文字而有文字从有文字而发挥其无文字者何独不然此向来明教永明觉范大慧诸老之所由尚也麻三斤乾矢橛庭前柏树子等虽曰咬嚼不破亦往往作避锋藏拙之地有如文身句身一为无量无量为一即岂得于此躲根昔者三佛之门并高矣而渐成窠窟佛鉴佛眼座下有为狗子叫鹁鸠鸣者有觑灯笼露柱指东画西者则佛果讥之且自幸其无是病夫狗子鹁鸠灯笼露柱无论不可为佛法恐并不可为世谛杖人书都不若是谈性命则湥以出语事理则洽以该三教既与为总持两戒复极其关切于是而欲以廉纤訿之不得欲以绵密称之抑犹未尽是诚寿昌古佛之内绍而五宗诸大老之集成遂入藏流通进名家而大家由此其选也窃伏闻双径祖席群众归重奠以不迁此亦大日来仰大海来朝之常事已耳而今乎青原青原者七祖道场也自笑峰大师起之无可大师承之其山益峻两大师固与竺和尚鼎足而全录集要之刻则无大师董其成无大师高足弟子为余好友洪浪遂兴双岭以应之得髓之义及于肤功则是其为日光九重若海之前后左右际者不又多乎哉余亦在杖人子光孙水之列而浮游他日失所依归顾十指中犹见佛面孟子曰予未得为孔子徒也予私淑诸人也爰恭无大师之命而序之其言有止亦姑以志其欣愧焉。

　　在道凡夫黎元宽法名兴远拜题

　　杖门随集(附全录后)

　　天界学人　大中陈丹衷　大斧毛　灿　编

　　天界纪闻

　　三大恩人

　　丁亥清和积阴新霁偶过丈室适有少年求师开示师笑曰世间有三大恩人一切众生当面蹉过不免辜负他甘堕下流少年问云何是三大恩人师曰极贫多病大苦添上个死字是煆炼我身心的大炉鞴千金难买万劫难逢不向此中打破关头巍巍堂堂做个知恩报恩顶天立地的好汉反视如生冤家百计求脱露尽丑拙将贪瞋痴种种毒药满口吞下纵饶得金高北斗五欲目恣也是生铁铸就臭髑髅诸佛拱手无可奈何穷究病根纸绿昧却勤俭两字或问止如勤俭中下根人亦尽识得师云世人作勤尽是业识世人作俭一味悭毒今为真勤俭下个注脚曰公勤而公则为禹惜寸阴周公待旦俭而公则为颜子之庶乎屡空武侯之澹泊明志死则死尽一切偷心根尘消陨六用不行庶几是动心忍性增益不能世出世大任一肩挑起不负三位大恩人煆炼我做人一番汝亦知勤俭公三字是化难生恩之造物佛祖圣贤总跳不出此三者秪如圣学博我以文勤也约我以礼俭也一日克复天下归仁非公而何造化之有春夏博我以文勤也造化之有秋冬约我以礼俭也各正性命德合无疆又公到极处矣一切聪明男子遇此三大化难生恩之人若肯拽转鼻头来定知老僧不是赚汝薛正平纪。

　　孔子棒

　　人只知宗门用棒不知孔子善用棒而棒棒见血且无痕如君子之道四丘未能一焉开头遮一棒直将人才生下地来便打透也又散开棒打出四个未能来如父未能求子君未能求臣兄未能求弟朋友未能求先施却先棒棒打着为君为父为兄为朋者而实棒棒打着为臣为子为弟为友者然而夫妇一伦不打着何不见此四者皆出于一夫妇乎孔子所以棒棒皆打着求己不求人则人皆有己所以明头来也打着暗头来也打着连架来也打着直走入古庙里去如闺合中夫妇在黑鬼窟里也凭空打着呵呵痛快么又谁知死版上孔夫子解打此活棒乎。

　　一字法门

　　孔子惧作春秋。即此惧字。能使万世乱臣贼子惧。孟子为此惧故。能距杨墨辟邪说。使王道廓如。功不在禹下。一部中庸。全在戒慎恐惧中提出。此性道教底。广大光明。震烁天地。小人无忌惮。又何知惧哉。惧正是小人良药。能用此一字。即寸铁杀人活人开天辟地也。如孝亲孝字。恭己恭字。敬己敬字。皆千圣传心之学。又变为孔子之言诗可以怨。怨字。庄生怒而飞。怒字。与孟子文王一怒安天下。怒字。皆是自心中创出造化来。变易天地人物。即此一字为吹毛剑也可。为涂毒鼓也可。为狮子吼也可。为九转丹也可。若武库中利器。但能用得惯。如一指头禅。便一生用之不尽。千古人不能成大事者。只是不精一。杂用心。故寸铁杀人之语也。须是大猛烈汉子始得。

　　拈重阆

　　薛正平少诵南华胞有重阆。心有天游极爱其语与老氏合。三十辐共一毂当其无有车之用殆谓此也与学人语都不能了。适宣州翟孝廉羽侯礼师师云向南昌曾与君拈胞有重闻义尚能记否。翟悚然。余问当时云何举似师云幼见鸡抱卵。识得此义。卵壳中着顶空处。是为重阆。人疑其不足处。正其有余处天地化醇生生之妙。尽从此出。卵胎皆然。卵特易见耳。庄生欲示人天游于未始有物之初寄之重阆。故又云人之知者恃息归根以踵。孟子表之夜气。九万里之怒飞以六月息。故云生物以息相吹。试观世人负重远行。气急杀人。放下担子。低头合眼得刹那之息耸肩便起师作挑担势。中添邪许声。复作歇担势。笑云为庄生尽情吐露矣。余闻跃然曰。今日因师得悟中孚一卦。乃大易关纽。坡公解易亦云卵生为之孚孚之。传曰柔在内而刚得中。孰知在内之柔。坎一真阳重重包裹。流行兑泽巽风之中变化生焉。子云之玄。从中孚而起良有以也摩耶夫人腹中。诸佛菩萨往来问法。又极重阆之虚空不可思量矣。于此悟入。则大衍之虚一不用。与叫不响山谷。一切都了。非师委曲譬喻。不能剖尘拈出师颔之曰子可谓善于引伸也周子无极而太极。与邵子未尝有无而未尝离乎有无圆此一句有同异否。智曰。人身顶脑虚者灵。医经心不用而用小心。喉以管窍吐声。鼓以闭空为响。草木之核仁。皆两片也而生命藏其中。谁知质测具通几耶。曾格此否。

　　拈先着

　　世出世间法。只争个先后着。易云几者动之微吉之先见者也天下事原有吉无凶。不认得吉之先见。便变出凶来师少年有诗云大圣有隐忧。乃知天下故坐折英雄心。能先其后步。妙旨可参陈旻昭与一奕客到师方丈通云是国手也师笑曰我虽不善奕。却识得棋中旨趣遂举向诗。乃徐云世称棋家国手。谓着着是先着。妙在先存结两个眼地步若一个眼便是死局。太极之不死。妙在阴阳之交错而不相夺。其阴阳之不死。全在太极非虚非实也。盖彼未下子时已识得末后得力着子。便缓缓地放在冷处对局者不知其杀活在手。只管东冲西突到得应手不迭方悟其妙。已箭过新罗矣。故曰国手先着。妙在占得两个眼地步。其后步自不可破也。万法皆然。学易者谓之逆数沛公与项王之成败。也只争遮些子。老氏有言。图难于易。为大于细。非识得后步。何以下手。第世人不易晓耳。唯十九行棋路上。几点黑白子。将下未下处可以神而明之便是英雄。默而成之了向上句与末后句矣。一等拍盲禅。但问黑白未分前遮一着子落在何处。却以掀却棋盘者是。岂不为拨无因果之外道哉他又安知未分前在何处乎。旻昭勇跃。叹为闻所未闻它日竹关又举。旻昭因曰长生变势。以三个劫而两持。其几更妙师笑曰人妙在两个鼻孔便可合口而坐捏却鼻孔时。能不开口吐气耶。

　　信近于义章

　　三代以上有孝字。无学字。盖学统于上。即觉字即亲字犹先天之良知能亲切可为宗可以宗也。甚矣有若之似孔子也。既拈孝弟为仁之本。复从仁本中。拈出民生日用最亲切处之亲字。为礼义之宗本。孔子告哀公曰仁者人也亲亲为大义者宜也尊贤为大。亲亲之杀尊贤之等。礼所生也。夫尊亲与亲民。是皆因其天然而不失其民生日用最亲切处。立出种种名。以为千圣制礼作乐所因之宗也义岂远乎哉。信一近之。便言可复礼岂远乎哉。恭一近之便远耻辱。近与亲对。而义与礼与仁。俱从近中写来。乃是吾人最亲切处。信因于义。恭因于礼而此礼义。又皆因不失其亲。亦可立为宗旨。亦可与人师宗云尔非是不失可亲之人也。唯识指出亲见分。亲缘缘分。言心外无法可作耳。后来子夏子游子张欲以所事孔子事有若。亦欲与商确旧闻结集遗言。如阿难现佛身说法。如是我闻。亦有与人师宗处。使此宗旨不坠也。曾子便拈出江汉秋阳。又无异九峰侍者。遍杀首座。此更有亲切处。遂各建立。有子夏之儒。子张之儒。有若之儒。漆雕氏之儒而统遂散。百年而孟子出。提出夫子集大成。以收归大统。反复叹见知无人。以闻知自许。而昌黎谓轲死无得其传。有以也。余有感于因不失三字。与亦可宗三字。以见圣人制心制义处。学者之亲切苦心处。故曰因包因果。宗包统类。统包破立。类包寂历。亲包亲疏。主此者谁。惟善用心即得。

　　乐其可知

　　孔子闻韶三月不知肉味。曰不图为乐之至于斯也看为字。不图字上。形容豁然。此岂是悟得声音哉正如香严闻击竹豁然而悟。实不图在声音边也。师挚是上流人。孔子欲就声音中。指出向上所以为乐之宗乐其可知。非谓乐可知。盖欲其知所以为乐之至于斯也。故告之曰。尔固自谓乐可知也。然亦知千圣未作乐之先。此乐从何而生乎。知乐之为乐。不知乐之所以为乐。若始作知其翕如。从之知其纯如皦如绎如。乐至此成矣。尔之知如是止已。未始之前有翕如。尔知之乎。未从之先有纯如皦如绎如。尔知之乎。先王作乐崇德听之不闻。是谁于雷出地奋。而荐取夫子微意乎。庄生曰有成与亏者。昭文氏之鼓琴也。箫韶九成。成于历山之号泣。洋洋盈耳。成于敬止之缉熙。若轩辕氏。何待张乐洞庭。七圣俱迷。大地变作琴声矣。师挚于此彻去遂逃之无何有之乡。不识者以为适齐云。

　　仪封人

　　封人见地最高。不惟荷篑诸人彀不及。即圣门高弟亦当避三舍。弟子中识见超卓。颜子犹谓不容然后见君子。如子贡却虚拟一绥来动和功勋边事。描写子之不可及犹天之不可阶而升。何异盲人摸象。乃封人一见尼山面目。便识得天载鼻孔想其平日忧天悯人一副肝肠。无处告人。天下无道久矣。隐隐想着个木铎。自尧舜以来高悬天上。无人承当。却落在孔子手里。无限庆幸。措辞不及。便欲向二三子吐出自家肝肠。不免怪笑。诸人止具一只眼。为得丧两字热颟。余故曰封人不特孔子之知己。亦天之知己。

　　晏平仲

　　晏子善交。得力全在与之一字。便有择交不轻交不苟且意在。故能始终其交。久不忘敬。若于夫子。不免有累世之疑遂畏而不敢与交也。夫子识其短处不掩其长处。故特拈出想平仲虽好贤。定因石父告绝是以见贤益惕。执盖同升。倘所交非壁立千仞之人不免曲江软美一路。求其久而爱则有之。求其如临父师。久而敬。不可必也虽然。交固难言善交如晏子。犹屡失之。去齐别北郭骚。骚曰勉之。上车叹曰。婴之亡。不知士甚矣。迨反国闻骚之自杀以白己也。复惊叹曰。婴之亡也宜哉。愈不知士甚矣。善财五十三善友。亦从展转得来。非伸两手。便能摸着鼻孔。择交者不可不知。冯凤山云。见执盖者则荐之。遇孔子则沮之勘到鼻端挧挧然矣。旻昭曰。孔子忘其沮而称之此所以为圣人也。管鲍乃是过情之事。独举此者以久敬为无弊耳。

　　孰谓微生高直

　　夫子叹世人不识直。特借微生乞醯。点醒世人耳。此非举微生之过。亦非为微生雪屈也。人之生也直。直者率性之谓似乎拈来便是。乃子又云敬以直内。则直不在径情。天之大生曰动直。君子之安人安百姓。在集义敬礼而合观之。直之中有不可思议妙用。即如父为子隐。与直相反。子则云直在其中矣。若微生高乞醯一事。子以为无害其直试味孰谓二字。无限嗟叹非捉得其败缺想当时或之乞。必有不得已而乞。故高之应亦不得已而应。子盖委婉其词曰那个说微生高是直人。乃于其乞醯一事。婉转若此。政喜其任行胸臆。不在区区形迹上矫情镇物。如世间所称直。是故好直者。必须好学。于此可思。正平云。尝看世说。裴叔则岁请二国租钱。恤中表之贫或议其乞物行惠。裴曰不然。损其余。补不足。天之道也。名士传谓叔则行已取予。任心而动。不顾毁誉。皆此类。知此便识夫子不抹杀微生高意。师微笑。

　　舜禹之有天下章

　　师笑曰与之一字。千古未梦见孟子略识得。曰君子有三乐而王天下不与存焉。与作与夺之与。试为问曰舜禹之有天下也孰与之。曰舜禹之有天下。不待耕稼陶渔。胼手胝足时。便已具足由是而观。汤有天下。非关放伐。武有天下。不待征诛。桀纣失天下。原自不曾有非是被人夺却。如此则不特人不能与。天亦不能与也。是知君子有三乐。皆是自己性命作得主中来的。即与木石居。与鹿豕游。未尝不与舜禹把臂共行也。

　　事君数章

　　数非频数之数。乃烦数之数。谓微细琐碎。不关系事。大臣以道事君。责难陈善。君子处友。忠告善道。必具大手眼大展演。自然水乳合。方为忠臣为益友。即云不可则止亦不是冷眼觑他。直重下针盘。别寻龙穴耳。若只琐琐屑屑。小处去卖直沽名。辱与疏随之矣。如孔子与原壤友。壤方母死而歌。罪不胜责。正于夷俟时诃责之。幼而不孙弟。礼不为我辈设也。长而无述。为溪为谷也。老而不死。出死入生也。三者乃原壤生平大得意处。此不过自了汉。故呼之为贼狄梁公事女主。日夜苦心指天誓日。只有庐陵一案。若貌似莲花之六郎。一切秽浊不堪直视之狗彘此大圣大贤事主处友之机权。故曰君子见其远者大者。小人见其小者近者。即衲子辈事师交友。亦须别具一只参学眼潘达曰亦有小处近处极关系者。

　　仰之弥高章

　　高坚前后认为叹道者固错。谓叹自家工夫无捉摸者亦错。颜子初时不知道之在我。只将我去求道。又认作圣人可以一蹴而至。尝自云夫子步亦步趋亦趋夫子绝尘而奔。回且瞠乎其后。只遮瞠乎其后处正是出身活路。不知却坐在此处。反以为不及。此是学道通病。待得夫子拽转他鼻头来。始觉开眼也是。合眼也是。方悟夫子循循善诱博我者还是我自家的文。约我者还是我自家的礼。到遮里不能亲自见我便罢手不得。直是聪明才智。一毫用不着。斯时于山穷水尽处瞥地开眼原来只在遮里。所谓渠今正是我。我今不是渠。如有所立卓尔。虽欲从而末由。正是放身命处不复如从前向外驰求。乃知为人由己而由人乎底意。方透可谓极善形容。自述悟由。始终得力行状。特地与夫子。拈此一瓣香。以酬直指我心一点法乳之恩耳。使非万分勇猛于反己。何能至是哉。是以颜氏子殁。夫子不胜叹息曰。惜乎吾见其进未见其止。使颜子不死而遇人逢时。又不知作何大事业。

　　以德报怨章

　　以德报怨。此大圣人事。亦老氏之言也。彼见当时瞋毒炽盛睚眦杀人思以救之譬如人患热病将冷水当头一泼暂时得苏。热终内伏。不若夫子先与提清脉络。曰何以报德。又向德中揭出直。直中揭出德。又妙于怨中揭出直来。不揭出直来。则天下尽陷于不仁不义无一人能存性生之直也。夫子尝云。诗可以怨怨者天地之义气。立己处人。有一毫不合于德义则自怨自艾自不容己。艾。药也。人无耻而不自怨。则是大圣拱手不可救药之人也不知怨则不知兴并不知德矣。立个方便。曰以直报怨。以德报德。盖犯而无校横逆必反此克己强恕事。不可以恩怨一概溷滥记曰君父之仇。不共戴天兄弟之仇。不反兵而斗朋友之仇。主人能则执兵随其后。是之为直。直是吾心之天理生性。不可灭也。人无此则彼此伦常绝矣赖天有怨报之直。故天下多不敢行不义且使不义者知有义也。即如戒经瞋不报瞋。独于君亲云不加报不加者亦适相当亦不可更有加于君父即子之所云直也。云栖大师梵网发隐亦于此分疏明白。云佛法不曾教忠臣孝子。忘了君亲。余尝谓尧荐舜。舜荐禹。而天受之。方当得德报汤之鸣条武之牧野。顺天休命。方当得直报。复笑云老僧今日太直又不忌口。

　　善人之道章

　　庄生云绝迹易。无行地难。古人有践迹而入室者。有不践迹而入室者。孔子盖提迹室。架起两头善人游行其中。所谓香象渡河摆脱缠锁。不惟迹之一字。不肯黏着。即室之一字。亦欲扫除似与狂简相类。而绝不同狂简以气魄用事。善人以清明纯粹用事。是以圣人思之不置。如云善人为邦。至于百年之后。其遗风余烈亦足以胜残去杀。善人教民七年可以即戎煞有作略。善人所有。似乎狂简所无。惟孟子解得善字最亲切。曰可欲之谓善。可欲二字。从孔子继之者善也来是善人者。乃善继天之志者也岂不可欲若止质美犹是孟子所谓未免乡人。君子忧之。何可欲之有。只因善字不明。误杀世上多少人。子张一问大奇孔子答他。可谓不负来机。同乡林子过访。因问和尚何时还乡去。师笑曰归恐作乡愿曰何故又笑曰狂狷中行。各有本色。欲学进取为狂。则是狂之乡愿。欲学有所不敢为之狷。即狷之乡愿。学不狂不狷为中行。即中行之乡愿。故孔子以为乱德。德者本色也即同人于宗亦吝。所谓认着法身即堕也。况其他乎。林子讶之。师曰待我还乡时。向汝道破。

　　戒慎恐惧是作圣宗旨

　　师云圣人之学关于性命者。独是有个戒慎恐惧。无论未发已发。皆可以致中和而成位育。如不知有戒慎便是无忌惮之人。不待到放僻邪侈也不见尧舜只是个竞竞业业。所以成尧舜。即如曾子到启手足时。只云战战竞竞。如临深渊。如履薄冰。所以能全其始终。既谓之如。则非有深渊而能临之战战。非有薄冰而能履之竞竞。世人全身没在深渊。堕在薄冰而且放肆无忌。所谓人皆曰予智。驱而纳诸罟获陷阱之中而莫之知避也。岂不重可哀乎。孟子善于警策。曰人之所以异于禽兽者几希君子存之。小人去之存去二字尤严于斧钺。一存便是戒惧于时中。一去便是无忌惮而乖戾。此正是克念作圣罔念作狂之几希也。世人虽曰读书习礼设教行道。于此中心稍无戒慎之密。纵有一切经纶事业。无非是杂霸无忌惮之虚诈。何曾知有精一中和勤俭易简之宗旨。既不知此则不免相习虚诈。举世如狂。而载胥及溺。何曾于生死性命。有可救援哉欲求救援之法。亦不过戒慎恐惧而已矣。旻于是惊起而问曰只如能戒惧而致位育后。更作何保任。师笑曰那得轻易到此。如果到得位育境界。正好十分戒惧也。不见道横按镆耶传正令。太平寰宇斩痴顽乎。

　　论怨

　　孔子言诗。虽兴观群怨并发其秘密藏而纯归于一怨字。此怨乃能以天地人物不平之气。保合天人性情之太和。则怨字又愈于元亨利贞贞字。元亨利贞明天性自然流行之气。此怨字。发人情后天之密。非到怨处。不足以兴。不足以观。不足以群。到群。又不能不怨。不怨则不能归根复命于绝后重苏。亦不能使贞下起元为可兴可观也。予以庄生善怒字。屈原善怨字。孟子尤善怨怒二字。盖未有怨而不怒。怒而不怨也。庄子以怒而飞。怒者其谁。草木怒生。达其怒心即达其怒心。尤妙尽怒者其谁也。屈子怨而不怨则怨即怒也。不见离骚皆不平之怨耶。孟子云一怒而安天下。又以舜如怨如暴。以自求其不得于父母之故。太甲自怨自艾。终得阿衡之意。凡皆以怨怒成此浩然之气。如大易以地雷复为见天地之心。怒莫若雷。至于雷电敕法。帝出乎震。震惊百里摩荡八八六十四卦。皆从震发怒机。此大易又为一部怨怒之府即尧不得其子而举于舜。非怨怒而何能如此神远哉。舜以怨而得底豫。禹以父鲧殛死而治平水土。何怨如之。即汤武以臣伐君。不避惭德。何等怨怒耶。文王拘于羑里。口无怨言而此中之怨艾。至以一怒安天下何如。若周公以大义灭亲流言居东。怨可知也。春秋怨史也。孔子惧。作春秋。擅天王之进退褒贬。孟子距杨墨。只此一惧。乃不肯避万世乱贼之讳忌。此又何等怨怒哉。凡此以正直之气发天地人物不平之气以会归于天地中和者皆怨怒功也。世间法如此。参禅学道视此生死性命之怨怒果何物乎。

　　贤贤易色

　　贤贤易色者言贤人之贤不是空空企慕。直将彼之贤陶汰自己脱胎换骨把旧时色相尽底变易一番何等勇猛。遮样人事亲必孝。事君必忠交友必信。或以其一味诚朴。不加妆点疑为未学。不知人生除了大本达道更有何学。故曰吾必谓之学。或疑何以不及师。盖贤即师也。子夏居西河。不忘弟子职。故列师于君亲之上。

　　哀公问社章

　　哀公聩聩已甚。曾不知德政为国之本。蓦问社于宰我。岂亦知山川社稷为天地神人之主所关乎。宰我善言语。乃知松柏栗为社。不说所以为社之意。又以使民战栗。为辞。至今千古经几存亡。尚无人疑悟所对之微意哀公又何能直下即悟乎。宰我所对三句。已如铁馒头。咬嚼不破。孔子又放出金弹子。又谁能自透心腑。知圣贤苦心深心有如此者。公昔问政。夫子以人存政举。分明露布。己漠然不能信行。及与之语此应自揣曰我问社。他如何说个使民战栗。民尚能使之战栗矧我有国家社稷之所寄者。闻此反不能战栗。何也如此自疑。必能自悟。孔子闻此答得奇险。彼必不能疑悟。却乃箭上加尖。曰。此松柏栗。是夏殷周之成事。是时人不能说者。今已明说之而不省。此夏殷周之兴亡。是分明可警者。时人遂安意而不能谏。今已为讽谏之而不悟。又谁知既往可以鉴诚将来。而君人者不能藉既往者。早自引咎鉴诫。如此社稷安望长久而不为人所易哉。故予笑宰我于以栗后继曰战栗赚杀天下人。误杀自己语。是此栗字相同之毒也。

　　论贲卦

　　说者以贲是山间之火。其明几何。噬嗑乃雷电之火。其明始大。此泥于小利。与无敢之言。而未察其命意之深也盖圣人必先礼乐而后刑罚。刑罚可措而礼不可措礼者。文明以止者也。明而能止。故小利有攸往而亨此小正天下莫能破也。况兵刑皆圣人所忌。不欲以利见天下。如摄生者不轻于用药。圣人以师藏水于地中。又以贲藏火于山中。不特兵之利器不可示人。即文之利器。亦不可示人。圣人所贵于天真如黄裳通理。美在其中。不得已朿帛笺笺至于白贲则圣人所尚之志得矣。于此可见小利有攸往不敢张大其辞。如露布之毒天下也东坡以致饰授贲与孔子筮贲愀然。皆所以传斯文也。知之乎。

　　四圣心易

　　村野之民尝于屋壁。私以灰昼长短积之以自识。世人一毫瞒昧不得。此学是村民之心易也。因悟伏羲当初于天地人物灿然冥然处忽而窥得其妙。乃撩空而画之。无文字道理之名言。而造化秘密之机尽具。此伏羲之心眼中。先有此易经俯仰远近不定中定。所谓先天而不能违也。文王又何所见便能名其画象。字其卦爻而曲尽其奉天时义乎。亦惟文王自信其寂感秩序之故。始悟伏羲与天地人物。同此先天不变易之体。而后因之为后天变易之用。正以尽后天变易之用。而后不违其先天不变易之体也。周公孔子。自悟皆然。故曰先须知自心之易。始知天地之易。伏羲文王周孔之易。即如村民之出私意非结绳之易乎。天地之易。无言而四时行百物生。此天命之流行虽有变化无生死也。伏羲之易。有画象而无名言。乃代天地人物。收其性情之秘密。而藏诸卦爻之中。虽有变化。亦无死生。文王之易。本于天命。发于至情以人物后天之易。推其情伪相感。故有喜怒哀乐吉凶悔吝之交易。移易。翻易。变易。转易。与决不可易之道。此虽全体居于变易之用。其全用之道亦实无生死也周孔述而不作。显微阐幽。使民生日用身心性命。知先后天之体用。有原始反终之故顺流逆转之机。先后岂相违哉。先天画象之易。如生成孩子之全体。后天系辞之易。如教养食息之全用。非此全体无资全用。非此全用。不享全体。文王周孔三圣之赞易。乃亘古今教养民生之慧命也。何封何爻。非教养身心性命之法。又何卦何爻。有吉凶悔吝之法。又何卦何爻。无吉凶悔吝之法哉。即如一身六根。本自聪明。本自互用。本自浑同。本自差别。各各不相知而自知。各各不相到而自到亲疏自得。天然浑忘于大化中也如此。然生民既有情伪交作矣。安得无教养哉。教养之法。全在一几之通变。见于几先。无往不吉。一不知几。而错乱用心。则不免于自陷。此中固自有吉凶之太少也。如视听言动。原无吉凶悔吝。但以不知正己为元吉而逐其私欲则视听言动。便有非体之凶悔吝也。使能正己之元吉。动止中节。则又何有视听言动。而非天然之礼哉即民生日用。饮食衣服草木寒暑。原无吉凶悔吝。正以未得教养变通之法。未免奇偶误用。负此生成恩德反不如野人不自欺。不为人欺也。欲为天下万世之君亲师友。与为天下万世之子民者孰可不知自心具有生成教养之大易哉。如此视之。使先天不与后天交。则先天堕于死劫。后天陷于生缘。正以先天后天之能交则。先天活而不死。后天寂而常生也。看透此先后天之交易。自于易而不易。生死不能迁流不易而易。造化自能任运。又何禅道佛法之不可以参入哉。欲知安身立命。而能常变化以超生死者。又何可不知此四圣自心之易义哉。智曰伏羲画易。亦是后天。亦用占几文周孔子。都具先天。自能格致。须知中无先后。静正不御。俯仰远近。内外一本。秩序变化历然寂然。格物之则。即天之则。即心之则。四圣原不求无为于恍惚也。

　　因举五位纲宗而论及象数端几

　　古人之立法立言。正如大易之立象立辞也。使无大易之象辞。则天下万世。何从而得天地造化之几微人物生死之性命哉。所贵于观象玩辞而显仁藏用也。人每以理为活。数为死。不知理虽活。或以意见自用而反落于怪邪。数虽死。能存法则。而可悟其天然。有不得于象。则求之于辞。有不得于辞。则求之于象。或于言辞有尽。而得象意无穷。是法住法位。世间相常住。不于此可悟耶。

　　象数有法则而无情识

　　或曰不堕诸数矣。又论数乎。曰数数者非数。邵子亦云一非数也。从二起数。师因屈指曰。一二三四五。伸指曰。六七八九十。此处容得一毫情识造作安排也乎。推而行之。化而裁之。极其变。通乎神。体物而不可遗百姓日用而不知耳。单执一句不堕诸数。乃是剔出之法身。执之是为理障。不见道舍第二句第三句别无第一句乎。不则执名相与扫名相。皆不能会通。依然各守所知愚耳。神而明之存乎其人。

　　会通不碍名相

　　姚愚谷曰西来以破名相为宗。何乐于存像教以自泥其宗旨乎。杖人曰人知名相之为名相。抑不知名相之为全机大用也。佛初生指天指地。周行七步。目顾四方。与末后拈花亦何非名相乎。

　　五备五明

　　何谓五备曰罗什答远公云。五备者福也。戒也。博闻也。辨才也。深智也。仁者备之。善弘其事。何谓佛学五明。曰声明。巧明。医明。谓因明。内明也。四明是资生用物法制名义也。内明。乃身心性命之理也。寿祠。平术则四吠陀外道也。华严五地菩萨无所不知能。于历律学艺。莫不通晓。故能涉俗利生。谁谓文佛入中土而不能读此土之书乎。达磨对彼时经论支蔓福祷功德之病。而药救之。指出心体。尊正法眼藏也。将以不通文字为不立文字乎哉。尽两问是文字海。伏羲自合俯仰远近而读天地之书。即是读自己之书。触马龟画卦图。乃是抄造化之文章。衍自心之秩序。一多相贯。总别同时特世眼自障耳。折摄正欲备明。不碍三番两折根本智易得。差别智难穷。分心分识。岂得已乎。佛见舁猪者问之。舁者曰佛具一切智。猪亦不识。佛曰正须问过。然则好问察迩者。入太庙每事问者。可以通观矣。六合周行。初生即备。物物皆然。但不自知耳。不因镜水。谁见自己面目。不征三才。谁信自心条理。慎独格致。仁智交圆。何外何内。而自裂其夤哉。然习俗浮浊。不能清明。自须从静正入。

　　金鎞

　　才三

　　岐伯对黄帝曰。言天者求之本。言地者求之位。言人者求之气交。范蠡曰持盈者与天。定倾者与人。节事者与地。孟子曰地有肥碻雨露之养。人事之不齐也。杖人曰无处不具三才。无处不是三不齐。惟心统天地人之用。而物示天地人之则。见破者时用之。即时统之矣。知天即能用天。知地即能用地。格物即能知天地。而各正性命。百物不废。惟我裁之。惟我才之。宗门无所不统。超一切而入一切。若胶一橛犹是枯椿。

　　才真不可假

　　有假道以自匿者而真才必不可假也。处于才不才之间似之而非也。必尽其变。知其故。而后不枉其才。不负其才。显仁藏用。则才即道也剑室灯帷。正所以善用其才耳。

　　道德法

　　体道凝德而明法。则三者分而本一也。学者不析以显之。则有乍闻偏举。而争者矣。法主于明。德主于闇。道在默识。或离法以言至德。离德以言天道将谓制度果为末务。而四时与诚明。无与乎。

　　比兴赋

　　比兴赋。何处不具。有比中之兴赋焉。兴中之比赋焉。赋中之比兴焉。犹之函盖乾坤。截断众流随波逐浪之可九也。圆觉二十五清净轮。乃禅那妙奢三摩之所衍也。华严之旨别即是圆。尚有疑耶。

　　因两而后用参

　　鲲鹏者渊天也。北南者冬夏也。习坎心亨。而离明丽化也。高深潜飞。莫非是也。培风者下学而上达也。中庸首之戒惧。论语首之悦乐。同耶异耶。特创笔以写之。而破其名言之滞执耳。因两而后用参。此所以贞夫一也。执其两端。用其中于民。若执一端死法。必不能用中矣。故曰道寓于器。亦泯于器。情节于法。而泯其法。过而不及。乃知用中。中而旁行。乃能会通。

　　平奇互药

　　俗不可医。非奇不能出类拔萃。好奇成病。以平寔消归之。鄙田碻阪。一望黄茅。忽有古木危石。宁不一徘徊耶。千人有英。一州有豪。役人自养。执所必然。学者卓荦不凡。或伉行。或文锋。或淹洽。或高逸。皆乔楚也。是真畸人。不依庑下。别路孤行。宁可禁乎。惟遇圣人。乃能赏鉴而煆化之。故曰怨怒致中和。奇特造平淡。

　　道善性

　　一阴一阳之谓道。继之者善也。成之者性也。此举天命之性而三句衍之乎。道之泯善性也。性之藏善道也。善之统性道也。三而一也。官天继善。人道总持。则由择善。得一善。以止至善。故曰善用贯有无。则全天委化。造命俟命。皆止至善中之固然者也。非知其故则此三句离微且角争矣。知惟心识矣。知物自献其天则矣。器自具有良法矣。统类时宜。本不变也。更有何说可以惑我。丝毫若疑。请自反复。

　　偏药正用须知其故

　　主于断欲其药多偏。主于明理其用自正。要惟知其故。乃能旁行不流而时宜用中。夫三才。性命。费隐秩序。一多。宇宙。寂感橐籥。所谓故也。圣人知其故而质建不惑。不惑。乃是真不动心。时正烹茶。杖人笑曰。破蒲葵扇。腊月亦有用处。

　　不断灭而变化

　　丹曰。如灰覆火。此亦一故也。杖人曰。此谓终不可断灭耳。非谓不可变化也。礼乐薰蒸。学问陶写。正如剡矢探轮者然。又如移花接木者然。如法制之。如法养之。乃得其用。岂曰如灰覆火。终不得断。而置之诿之乎。欲知此故。非真参遍参。不决也。

　　心自本灵受命如响

　　兴公言一友梦神言同学张生初五死。李生初十死。惊醒记之。至期果然。此何故耶。杖人曰。心自本灵切勿昧灭。易言受命如向。尚不信乎。筳篿者。镜听者总以至诚为验。静专一心。触几成识况叩之静正神明者哉。大道慧足而不欲为慧所使。故正训不详耳。理有显晦。原无断灭。如晦夜不见山林。而山林如故也。末流每倚心不自知而荒之噫。

　　报不忘

　　维摩经曰。无我无作无受者。善恶之报亦不忘。此正显虚灵不昧之本体。此正显法住法位为固然。正己晏逝谓之无作无受。业力强弱自作自受。原无所逃也。恶空强自解说。临终迫乃情见。与正己晏逝者宵坏悬隔矣。辟如口作大言。空房毛侸。业报随现。更何诿哉。以易征之。一不坏。二亦不坏。决无二外之一。千里应违。始于一念。因果历然。本不可昧。岂必临终乃知之乎。故曰知无我。则不违理。知不忘。则不坏事。依法而住。即是脱体无依。不可以剥蕉之语。而昧其寔际也。

　　研极征信

　　本为盲修。故须勉其参究。往往错仞。又复蹉过。不可语上。误而可乎。若人欲了知日日念诵犹不破生死之疑乎。真参见性。犹不破心识之疑城乎。缘生无性。犹不破恍惚而安法位乎。中庸言尽性尽人尽物。易言至精至变至神。自非研极征信。安能决疑。末流无真愿力。道听说铃。八风一吹。毫无主宰。受用不及。曼语绐人。又不如荷锄磨研。自食其力者。之为无欺也。

　　杖门随集

　　天界学人　大帱何三省　刘邦胤　较

　　双选社

　　六十四种当如事

　　此事当如事选。事选当如事射。事射当如事中。事中当如事卜。事卜当如事佛。事佛当如事感。事感当如事天。事天当如事君。事君当如事镜。事镜当如事亲。事亲当如事灯。事灯当如事暗。事暗当如事心。事心当如事师。事师当如事眼。事眼当如事梦。事梦当如事友。事友当如事想。事想当如事子。事子当如事病。事病当如事冤。事冤当如事救。事救当如事毒。事毒当如事情。事情当如事偶。事偶当如事绣。事绣当如事春。事春当如事园。事园当如事种。事种当如事名。事名当如事仇。事仇当如事利。事利当如事罪。事罪当如事欲。事欲当如事刑。事刑当如事革。事革当如事诚。事诚当如事鬼。事鬼当如事民。事民当如事神。事神当如事群。事群当如事怨。事怨当如事贞。事贞当如事元。事元当如事险。事险当如事蒙。事蒙当如事畏。事畏当如事影。事影当如事欺。事欺当如事意。事意当如事智。事智当如事惑。事惑当如事法。事法当如事行。事行当如事变。事变当如事悟。事悟当如事穷。事穷当如事证。事证当如事迷。事迷当如事觉。事觉当如事密。事密当如事藏。事藏当如事谁。谁是其人咄咄。

　　名教宗旨之大端

　　天地之能长生不死者。在二气之中和。佛圣之能长生不死者。在此心之精一。范围天地之化而不过者在易简。曲成万物之业而不遗者在勤俭。精一非勤俭则不成。勤俭非精一则不当。易简非勤俭则不能。范围中和非勤俭则不能位育。唯勤于圣人之名教。则天下有功于生发。唯俭于圣人之名教。则天下有德于收成。勤而不俭则虚花不果。俭而不勤则死煞无为。天行健而勤不息于博施。地载厚而俭有余于济众。民不务易简。则浮荡于生死。皆无结实。民不务精一。则杂乱于性命。皆无归根。圣学不精一。则天人之道不明。圣治不易简。则伦常之道不行。修身齐家不勤俭则败亡。正心诚意不精一则茫昧。三教九流。百工技艺治世出世。教人养人。不于精一中和易简勤俭中八字。而得其宗旨。则终是杂用形神。徒劳生死不当。于身心性命之法以精一而参悟于宗门。则证金刚上师。以勤俭而修证于教法。则成华严密藏。

　　六十四种妙于参

　　双选妙于促参。促参妙于杖易。杖易妙于机创。机创妙于交隔。交隔妙于两责。两责妙于不白。不白妙于爻触。爻触妙于见独。见独妙于四迷。四迷妙于梦骇。梦骇妙于路亡。路亡妙于蹋毒。蹋毒妙于眼瞥。眼瞥妙于伏符。伏符妙于对背。对背妙于脱屣。脱屣妙于升刺。升刺妙于计杀。计杀妙于夺空。夺空妙于隙死。隙死妙于活横。活横妙于解橛。解橛妙于灭垛。灭垛妙于锋的。锋的妙于破立。破立妙于谷函。谷函妙于飞幻。飞幻妙于勿与。勿与妙于兼收。兼收妙于群放。群放妙于驱疏。驱疏妙于不逃。不逃妙于宥宗。宥宗妙于格拜。格拜妙于订拆。订拆妙于逆成。逆成妙于伤出。伤出妙于风入。风入妙于木先。木先妙于火荐。火荐妙于革金。革金妙于食句。食句妙于神示。神示妙于春甘。春甘妙于偷绝。偷绝妙于花语。花语妙于石颔。石颔妙于天故。天故妙于笑逗。笑逗妙于竿倒。竿倒妙于不指。不指妙于古在。古在妙于传赚。传赚妙于今无。今无妙于不敢。不敢妙于蛰申。蛰申妙于试多。试多妙于森愚。森愚妙于不印。不印妙于文草。文草妙于众谋。众谋妙于葵帝。葵帝妙于拱眉。拱眉妙于命命。丹衷曰。八八交参。咄咄命命。当妙者谁。

　　参悟宗旨之大端

　　杖人已序结社之意。尚未拈出双选之宗旨当如何下手。始能全身拶入。不致于互相钝置也。夫选佛选儒之举。古人从来如此结社。间亦有深于不二之名教者。然此不传之密。久在二宗之故纸堆头。烂藤套里。又有几人能自梦发疑情。求其妙协而无遗憾哉。今杖人特地创起此机。何当仍以故烂埋没诸英奇耶。且二宗故烂。非二宗咎也。直是无真师友深锥痛劄。以了生死证性命之宗旨。使彼真参实究。自悟此向上不传之密耳。果有真师友。又何患乎不立见斩新之条令哉。先此已示六十四种当如事。更续示六十四种妙于参。并使同社者深心拶入。必期于同转变。同悟证。庶不负矢上加尖之神疾。亦不致杖人徒于大庾岭头以网张取此没勾当也。咦。还有性燥汉子来相叫唤。使此天下万世。之真种草不昧灭乎。杖人望甚。丹衷曰。总以欲忿油面。刳洗浸激。乃中节耳。又为偏高执幡。故因生成之易而化裁之。苦心哉。

　　正决

　　欲为英雄豪杰贤圣佛祖。必先降伏自心。然后始能降伏天下。必要作佛圣英豪则此心自能降伏。世界是个洪炉。人人都被世界磨坏。是个汉。始被世界磨成。造化必夺英雄之志。始能化英雄。英雄必夺造化之权。始能雄造化。若能为千古伤心之人。则能作万世快心之事。人如比干心可剖。是何等心。心如比干人可友。作么生友。人谁不有此心。谁是有此心人。常啼菩萨卖心肝。求般若卖底是甚么心肝。更求甚么般若。谁要买此个心。买此心来将何用耶。一星真火。能成天下之烈焰。一滴真水。能收天下之狂澜。一念真诚能感天地之化机。一念真心。能全法界之种性。欺一星之火。必为天下烈焰所烧。欺一滴之水。必为天下狂澜所没。欺师友之一法。必为邪异无救之迷徒。欺言行之一几。必为万世自心之劫贼。欲求超生死性命。何惮而不肯存真尽天下人弄假。只成就了个作真之人。作真底人。既不怕作真底人。又岂怕弄假底人。故曰天地鬼神刀兵水火。极怕至诚犹信不及耶。事事物物皆有个天然绝妙。只是当机蹉过。便成迷倒。真工夫只是闲忙逆顺中。无可奈何处。自己参究。久之自入自开。

　　斧铎

　　问曰不知盘古一斧从何处来的。曰我于不得已处。忽然感触着此物耳。问感触后又何如。曰我终不敢轻此一问。问仪封人中途替天抛出一个木铎。有知其来处么。曰答在问处。曰何故用此。曰心无师法。则不能使六识严密。如六部之臣服。以统六根六尘。如六合之泰宁。古人曰宁作心师。不可师心。此心师法。又从何出耶。将谓众人师贤人。贤人师圣人。圣人师万物耶。万物即天地也。天地万物。皆於穆之斧铎也。斧铎者能造规矩传规矩。而斧铎即规矩也。惟志于公。则能致真知。而立其大者。故物格而无惑。物格无惑。处处皆天命之流行。使初志之不公不大。又何能学而不厌诲人不倦。如天之行健地之效顺而至诚无息哉。唯君与师能得此斧铎。则能主教养之道。姑析而言之。以衣食之教养身。以伦常之教养世。以仁义之教养情。以道德之教养心。以天命之教养性。以向上不传之教养神化。但标仁义。则万物一体。仁也。各得其所义也。若曰於穆不已。则一切皆归不可思议矣。君师授天下臣民以规矩。天下各时习其规矩。而成天下之巧。善取法则自省力。善读书则自会通。能戒慎则自悦乐。能专精则自入神。盖以习其所知。其所不知自悟。行其所能。其所不能者自成也。能尽子道则父母在其中。若以养子方知父母恩。则为子时皆不能尽孝道矣。真忠孝人。决不谓自己是忠孝。孔子是立极圣人。学易可以无过。颜子是克复亚圣。知几能不违仁。尼山以万世为国土。颜子易短命为长年。圣人责君子甚忠。责小人甚恕。不敢抹杀小人一念之良。不忍姑息君子一念之过。在君子心上挽救出小人。在小人心上挑剔出君子。善立义则自贵。善集义则豫定。不为己甚则大。能留后手则昌。求人之短。虽古圣贤亦有过。用人之长。虽下流者无可弃。口业最利害。小则关一人一家。大则关天下万世。学道自不妄语始。口无择言者。时然后言。言为心苗。一勘便知。不见大慧呵默照之邪禅。阳明之言默有四伪乎。言语通亲眷属。此千古丹头识得破。忍不过。是天下通病。圣贤必须善读书能戒惧中来。

　　约节得中

　　守约则施博。知节则得中。浮奢作俑。是教法总弊。既不慎独。即无忌惮。务为太过不及。以乱勤俭简易之道。使民不知率从。若图渐次禁制。必自主治政者始。佛教之制。以身心性命为务。能就禅经律论观净诸宗而参悟取证之。又何有滥浮之乱。且使俗人看看天半峨眉。一阵松风。时时过耳。其为阴翊王化何如。况更有煆炼向上之中道乎。

　　救安救乐

　　拈三世诸佛来供养六道轮回之众生。不过此喜惧中发机。然赞得人欢喜彻骨。不如骂得人刻骨伤心。人尽知念菩萨能救苦救难。更不知念菩萨能救安救乐。苦难易于救人。安乐难于救世。救得世则出得世。出得世。则救得世。如今还有能救安救乐者乎。吃得痾得。不特卢扁用不着。即草茅庸医。亦用不着。然而穷理验症采药之医王。终不自空过也。普门云念念不空过。能灭诸有苦。杖人云念念不空过。北斗里翻身。或问如何是梦笔。曰千峰驴觑花中影。进云如何是境中人。曰一杖风生天下痕。恁么则恩归有地也。曰驰书不到家。如何是选佛。曰倒骑玉象趁麒麟。金鞭指尽东西路。如何是选儒。曰春风得意马蹄疾。一日看遍长安花。如何是双选底向上宗风。振杖云待你梦见遮一棒着。

　　妙协

　　师与丁仲阳王于一诸公曰。世法不兼出世法。则人多为利欲恩爱所累更不知有生死性命。常乐我净之妙。出世法不兼世法。则人多为枯稿寂灭所累。更不知有福智庄严。学问游养之事。所以世法赖有佛法。则性命心亲而情欲心远。自不致斗争劫杀水火刀兵之竞起于人间也。佛法赖有世法。则福慧心圆。利济道广。自不碍山林朝市凡圣龙蛇之互忘于法化也。此言虽浅。可以喻深。而吾洞上宗旨。特立君臣正偏。以发明世法出世法之妙协。真足阴翊王化。密旋神几。信莲花之法位。垂万古之经纶。享帝网之珠宫。继千圣之照用。诸公幸同参究。自到兼中。佛祖圣贤。果有二道乎哉。譬如甲子。一起甲于东方。一起子于北方。譬如宇宙。一衡而平列之。一纵而竖穷之。实一际也。

　　不语怪力以乱神

　　杖人尝谓卢子繇曰。子不语怪力。以乱神也。神出至诚。怪力乃妄。其不语严矣。

　　旦气

　　世法出世法。如一枰棋相似。处处能占地步。则头头皆有先着。惟在善应变耳。道人知得活子时之妙。则念念皆第一念。时时皆初子时。可信女偊之朝彻。孟氏之旦气。亦秪尊此清明一念之能锐然在躬者。自不落昏散之暮气。而通乎昼夜。尝如神矣。

　　敬义先难

　　佛法无多。久长难得。自己主人公。立得定。造得妙。守之不渝。执之能变。如敬鬼神而务之至密。永远如是。虽先难。必后获也。虽然义之当为。无计得失。必乘时行之。老聃不云乎。执大象而天下往。往而不害安平泰。此正以能自执其大者。而争天下先也。孰谓老氏不敢先此天下之大象乎。求道不先于性命急切而自立。恐犹未免为泛泛浮鸥。随波而上下矣。

　　三验关

　　子曰视其所以。可以得其心之发机矣。观其所由。可以得其心之流注矣。察其所安。可以得其心之落处矣。以此三法勘证人之始终。岂不毒于庄子之九征乎。

　　传心丹头

　　圣贤之功在立教而道在传心。心学不传。惟传此名教。渐变为功利争夺。何以救之。使无传心立命之学。为之运斤施凿。终不免以糠秕而陶铸尧舜之事业矣。古人以糠秕陶铸尧舜者。正恐人滞于名教。变为功利争夺也。孔子自叙志学而立者。知止也。从心不逾矩者。物格也。朝闻夕可而超超大觉。不为所知愚矣。或曰孔孟之道不能行于当世。何欤。曰圣人以万世为土。木铎至今在耳。薪尽火传。钻燧析薪。又何尝不行于天地间耶。神而明之存乎其人。如能采草为药。炼药为毒。炼毒为丹。聚丹为神。则能变化天地人物而照耀今古也。子知之乎。

　　雕像

　　大匠得一良材。欲雕佛像。必先得佛像之名义。如佛有垂手者。有擎拳者。有高冠庄严如观音者。有坦腹散诞如弥勒者。既先得此名义在心。而立其性命。然后运斤施凿。任其横斜曲直。始有数存焉。虽未即见容仪之精。与慈威之状而彼匠心应手。一一皆率神明而化成之矣。至于已成形像。则落乎今时。名教节义之数矣。其立心造命于未形像之先。是岂人之见闻所能及。至于功成像见于有名义之后。人之声色皆可拟矣。是故将发未发之际。神圣之所独慎而不敢自欺者也。

　　情见之微

　　凡圣情见之几。乃微细生灭之妄。妄惑之起。卒不易除。或以圣见而去凡情。或以凡情而去圣见。或复以情激烈其情。或复以见摧折其见。或以非情见而神悟其情见。或以即情见而顿证其情见。故有文殊仗剑。罔明出定。婆子烧庵。德山托钵等机缘。正所谓随其颠倒。以缁为素。颠倒想灭。肯心自许。与夫三堕渗漏之语。真先圣大悲。为法檀度之妙旨也。自非深入生死。透出圣凡。安能入此如幻解脱之金刚三昧哉。丹曰众生劳之乃安。安乃肯劳。少有一得。蚖蛇恋窟。或委之天。或▆其力。或浅视之。不过如此。或深畏之。非我所及。竟亦茫茫。唤钟作瓮。故必以楔去楔。以疑去疑。亲到乃见其诚然。历过乃知其利害。力竭半途。因而退步。究不知也。陇断迷饮。藉以牢笼。几能破之。故深入门中之▆症转变如此不。似世味世獘之易辨也。老人苦心哉。今之见性。多泥神我。透脱一路。多属冥谛。迷于本觉。生灭徒然。不了目前。有无俱妄犹不感和盘托出之恩乎。

　　真切金刚义

　　不见古之英雄。如汉高祖以布衣提三尺剑。假为义帝发丧之师。于诸暴虐王侯手中。夺得天下。及见沙中偶语。殿上击剑。乃思制作法度。始于今日识天子之尊。又于沛丰见诸父老。乃悲歌慷慨。泣数行下。此皆真英雄。到真切所在。始有此真愤激。真畏惧。真慷慨。决非后人扭捏得出描写得出。如汉高到此岂能即了帝王之局哉。纵于后来杀叛臣。困白登。屈后妃。嘱平勃。安刘氏恐此心尚未能即尽也。夫高祖不过为杂霸之业。万一不能企及三代之圣明。尚自如是。况此大法时机。可一言一行。一事一缘。即能尽哉。然此时机。惟佛圣英雄。乃能言言步步。推紧将去。始见大业之盛弘愿之深也。空生不是关初一番希有请法。后此一番悲泣希有。则何以见深闻此经者。必须说到行到。始能曲尽门庭堂奥之妙密哉。噫嘻。英雄不遇真知己。宝剑磨来付与谁。

　　知命

　　不知命无以为君子。吾亦谓不知命亦无以为小人。盖小人实托命于君子也。此命岂易知哉。知命。知天也。知礼。知地也。知言。知人也。

　　知故

　　梦笔诗曰天下藏所以时与机自翻。知此所以。则知天下之故。知此故。则仁无不明。明无不诚。诚则无有不能尽己尽人尽物。以参天地赞化育。皆此时机之自轮翻也。学易者本诸心征诸俯仰远近。故不为爻象所迷。明心者本诸易以定时位条理故不为情伪所乱。凡此皆有其故知其故。而慎其感。则分合之几不起离岐。生死之变。不生疑炫。且能以分合赞化育。以生死利性命焉。知此故则能通乎昼夜而知。即知此阴阳分合为原始反终。即知此生死之故皆天命流行之妙也。此故全在原反二字。即用九用六之用。如不知生死之故。如何能用原反。如不知原反之故。如何能用生死。如能用生死。则能用九之奇。用六之偶。用九用六。即所以旋天干地而用天地人物。使各自正其性命矣。

　　裁成因宜

　　天地之生。如桃之种自为桃。李之种自为李。火之热自炎上。水之湿自润下。不能使桃李为水火。使水火为桃李。即有能使桃李易种。水火相济。亦其气机之自然也。又天地之能生此草木金石也。不能使为宫室器物之用。虽有可为官室器物之用。亦必圣人之学。乃能使之而裁成其用也。又如草木金石有寒热补泄之性情可为药石。要亦不能自治。必圣人之学始能察其性情。制其气味。而用以却疾延年。起死回生。乃助发其身心性情之灵妙也。观此则其可能不可能。可与不可与。是谁所致。不恍然耶。

　　征信

　　庄子曰圣人之静非曰静也。善故静也。非所谓静而无静者乎。六祖曰若要真不动。动上有不动。非所谓动而无动者乎。理外之事。是为事障。事外之理。是为理障。犹不信事理不二而事圆理毕耶。向上圆满归无所得。而首楞严译为一切事究竟坚固。犹不信本来证空而日用安理也耶。一有多种。二无两般。是法住法位。世间相常住。犹不信一多之相贯而秩序永不坏耶。能随境沉。智与理泯犹不信素位即无妄想。而中节之为两忘耶。本末尽归宗。尊卑用其语。万物各有功。当知用及处。犹不信物皆是我。谓之无物。心泯于物。谓之无心耶。然则宗门之灯笼露柱。庭柏布衫。果何谓乎。然则易经之龙狐鬼豕。杞瓜梯杨。果何谓乎。神明者见一而知万故会通象宜。而赜不恶。动不乱也。世人见赜。为多所迷。见一。又为一所迷矣。安望位中而时出之。学者须自征信。乃能致用。

　　杏花影

　　人宰天地藏悟于学

　　学而时习之一篇。开口揭尽人宰天地之宗旨矣。若无此习。虽有此时亦不能得此心学之悦。惟得此悦。乃能有以及人而同得此乐也。不到与人同乐。又安能使人于生死性命不可知之处。而不愠其无所倚。以相冥于无声无臭之天哉。即此是夫子作而能述之行状。亦是述而不作之张本也。此章三节首节是为未知学者示其为学之心法。即在明明德也。次节是为已能学者表其为人之化功。即在亲民也。末节是为学已成者。指其归宗之密旨。即在止于至善也。天地人物安身立命。其以此学为秘藏乎。物则心矩。无外无内。日作日息。消息偕行。生生不息。乘龙御天。成位乎中而时出之。时义大哉。故曰性在习中。时习者所以享其不习之性也。未致未格。学为功力。已格已格。学乃茶饭也。丹曰。下学而上达。达上而学下。无上无下。一见永不再见。直下素行。藏万世于学时。学而不厌。诲人不倦。固是其缘不得已。亦正是其随缘放旷。乐以忘忧耳。

　　习坎

　　八卦单名而坎独言习。何也习坎维心亨。乃行有尚。非习之于心。则不能亨。惟心必以能习坎始悦也。惟习乃知学之有生死性命吉凶悔吝之险也。必先迷而后得也。必先难而后获也。必于亢而能有悔。而不失其正也。必朝闻此道而后夕可死也。必于死中得此不死之道。乃为可死也。如忠臣孝子义夫节妇。必能知此义命之可死。而后能死也。亦必能知此义命之不可死而后能生也。知此然后于生中能死其心。于死中能生其心也。如于生死性命。尚未有能行。故不免借水火刀毒而后能死。未能得原始返终之故。知时知几独往独来。谈笑而化也。如红铜欲出其血。白铜欲出其铁。空中欲出其火。水中欲取其金。岂无故而能然乎。此人所不知之处。如未曾习此生死性命之险。何能入险出险。行有尚而不愠此旨哉。此庄生所谓疑始之学。是其险也。惟以疑始而创发。乃能撄宁。所谓撄而后宁。疑而后悟。拨乱乾坤。后见太平。雷雨满盈。经纶乃建。是妙在使人先迷后得。又妙于先得而后能入迷。夫岂世人之所知乎。所以天地无情。不与圣人同忧。圣人有情。能与百姓同其患难。同彼习此诸险。而后共济此生死性命也。圣人不能自济而悦。则此心命。尚不能自有。何能有父母兄弟妻子。与有朋友自远方来。而就我。而共济此险为心亨之乐哉。所谓乐得天下英材而教育之。而于从政乎何有。亦可使不识不知者相与顺帝之则也。如夫子之辙环天下。至于削迹伐木。畏匡厄陈。栖栖遑遑。无非乐天知命。如乘六龙以御天也。人不知习坎之妙。视之为丧家之狗。而夫子自习其坎中之心。与天一之水。泛于八八卦爻风波之上。信其中枢。旋机不动。感通天下。众星拱之。南面听政。亦是习坎继明。故礼记曰政者圣人所以藏身之固也。格物致知。需于酒食也。大畏其民是非之志。使善恶之无情者。不得尽其辞。岂不是人自不能知。而我使其得不愠之秘。乃为知本之学哉。夫子亦无知也。有鄙夫问于我。是彼已有知也。我则空空如也。扣其所知之两端而自竭焉。则彼有知亦还无知。与我相冥于空空。又何愠之有。此圣人神化不可传之学也。必先得而后能迷也。必悟了还同未悟也。夫妇之愚与知与行。是顺帝之则也。及其至也。虽圣人亦有所不知不能。此中容不得知能也。知能是性命之隐怪。是生死之结根也。知能是毒天下之毒也。惟圣人能用之以毒天下之隐怪。亦以不知不能而亭毒天下之生死也。如天地之大。常自无情而运行其生育。万物之多。亦常自无情而承受其功化。两皆无情。而未尝不各自安其性命之正也。彼又何尝相知与相愠哉。圣人以我忘天下易。使天下忘我难。击坏而歌。帝力何有。而尧始可相忘而无忧也。人不知天地之大。自有太过不及。故犹有所憾。实于天地与己性命何加损之有哉。是以语小而无内。天下莫能破也。语大而无外。天下莫能载也。此正是人不能知而自不愠之秘旨也。如鸢飞鱼跃之机。孰使之能然哉。却能与天渊两相忘也。此何习乎。能使鱼习于天乎。能使鸢习于渊乎。此知能之所不及也。鱼鸢亦何尝自愠其无此知能为不及哉。天渊是鸢鱼之天乎。能飞能跃。是鸢鱼之天命流行乎。习坎而心亨。不习无不利。有异同否。习察之秘。食鲜知味然矣。将以不知冷热甘苦。为不知味乎。将以不敢啖石吞铁咽火服毒。为不知味乎。圣人惟自习习人。察至夫妇鸢鱼。无知无能处。乃能放身舍命。与无情天地同流。故无适而非此中也。而小人于此视听言动。尚无忌惮而不戒慎。又何能习心于喜怒哀乐未发之前。而慎其莫见莫显之几哉。世人之所以陷于二阴险昧之中者。正是陷其知能于知能。却乃愠圣人不能如鬼畜之迷于五行。以为知能。故终无自悟性命之天。而享其时中之主人公也。毛灿曰。且有袭倚其不知不能愠圣人之学习为多事者。是其陷于二阴。又何等哉。

　　礼会仁智学扩仁智

　　易系传言智崇效天。礼卑法地。为成性存存道义之门矣。又举道善性。而曰仁者见之谓之仁。智者见之谓之智。其下即曰显诸仁藏诸用但表仁而不言智。何哉。藏诸用。即智之事也。博文约礼。则显诸仁矣。故曰易有仁智而无情识。非无情也。节情率性而不违其秩序天则也。非无识也。破识用智而享其神明镜照也。好仁弊愚好智弊荡。而问学者用识化识。游心养心者也。礼则会仁智而使民共由者也。水可析可合。火因膏因薪。体物者诚。物格则神。礼也学也。圣人与万世析合膏薪。烹蒸丽化之藏用者也。

　　大心精心

　　戒慎恐惧惟危也。不睹不闻惟微也。有物有则。惟精也。无声无臭惟一也。大心欲统天地。而不逾即边是中之矩。精心裁成四时。而造此参两贞一之命。

　　鉴针

　　春秋

　　季彭山曰春秋之所谓惧者不逆之于勃然动者之不可忍。而牖之于隐然在者之不容息。非惧其书我而不敢为之谓也。丹举以问杖人曰。因是非。还是非。即谓之无是非。不必复为之回避矣。然如推论不日以为刻核。则郭公夏五。亦寓讥贬耶。何怪断烂之姗乎。春秋怀之。故是忠恕之书也。丹曰。司马谈宗道家无为而迁史记仿春秋。不与其父旨违乎。杖人曰谈执迁手云周衰。孔子修旧起废至今五百岁有能绍明之。正易传继春秋本诗书礼乐之际意在斯乎。是迁奉父命也。迁之大孝也。又所以申明道家之大用也。曰。草野作春秋。亢乎。曰。时亢而亢。则悔亦龙也。宰相非天子。政府即朝廷尚有疑耶。

　　假马

　　孔子侍座于季孙。季孙之宰通曰君使八假马。其与之乎。孔子曰。吾闻取于臣。谓之取。不曰假。季孙悟。告宰曰。自今以来。君有取。谓之取。无曰假。杖人曰。圣人救正天下万世。只在一字。愚谓君取于臣。不曰假。则臣进于君。可曰与乎。黄坤五因言名为五欲之一。达人视圣人舍身立名教。大似生银入铜乃可用耳。杖人曰。声闻为我。便欲断灭且问此欲成声闻乘之我。非名根乎。福果则利根也。立教必正名。故曰名不可得而好。不可得而避。此中道而立之教纲也。入道真实。须全放下。才著名想便为名鬼所啖矣。果熟香飘随缘行化。故曰名空不避名圣人立命。不落因缘之见。圣人裁成。不落自然之见。故知其所以然。行乎不得不然。即尝泯于当然。是名教即自然也。但未过屡空卓立之关者。未可同日语矣。

　　陈不占

　　齐崔杼弑庄公。有陈不占者闻君难。将赴之。比去餐则失匕。上车。失轼御者曰。怯如是。去有益乎。不占曰死君义也。勇怯气也。遂往。闻鼓声而死。杖人曰特地离微其义乃着。孟子以两不谓发挥中庸之三谓。水中盐味。色里胶青。不于此剔一灯乎。智曰药止可以医血气。心病还须治神。此可悟全盂全水。全清全光不二不一之故矣。丹曰晏婴于庄公之难。曰独吾君也乎哉。非其亲匿。谁敢任之。弘演则曰安得选无过之君而后死之。二者孰是。杖人曰。既能舍身。何不平日引君于道之为得乎。然君亦有谏而不听者。自视其职何如。可以引去。则获明夷之心于出门庭。亦一道也。论事之书且快发其一节焉已耳。丹曰。卓吾谓赵苞温峤为杀母逆贼然乎。杖人曰。迫于重亲。犹一丸药之决曰救父耳。苞全城而归死墓下。复何咎乎。温峤为国固自有辞。然不能卧薪尝胆以感激同朝臣子。而乃以纱障谋艳煽。又何辞以逭责乎。徐庶曰。今失老母方寸乱矣。入魏而不献一策以老。是亦一道也。智曰先廷尉公言。观赵苞之苦。凡仕危地不当迎养沛公先迎太公居汉中。岂有俎上之事哉。后周宇文护以毋在齐而缓之。马超弃父择主。固何如李璀也。无故使人缩高其亲岂能望窦建德赦李绩之父乎。何可不审独孤寒曰。达人知事执之固然先几远引。不受人之职。即可不殉人之难。此庄子休所谓养亲尽年者乎。杖人叹曰。既落人间业缘难避。

　　隐让

　　环中堂曰。田单可以有齐而不有。郭子仪可以有唐而不有。朱虚侯可以有汉而不有。皆隐让也。杖人曰。隐让自泰伯始。非孔子称之。谁知其为至德。吾故谓丹朱为大孝子。甘心不才。而以天下让人。成父之志。亦隐让也。庄子首表尧让天下与许由。是为让书。高人达士。不与天下争。而别行一路。且以自娱。亦隐让也。

　　正讽奇讽

　　光武欲废郭后。以问郅恽。恽曰。床第之间。父尚不能得之于子。况臣能得之于君乎。然古来废后夺嫡。往往亡国。愿陛下慎之。其对太子。复劝以顺为孝。此最善处人骨肉者。语正而婉。真可法也。唐让皇之逊明皇。盖观此乎。何魏征之智不及此。李泌之争太子。迎刃而解。藏锋应机得庖丁之神者乎。然终不能救建宁王倓。事固有不可尽论者。谏有五。孔子取讽。有旨哉。魏武立后不决以问贾诩。诩不对。曰何以不言。曰有所思。曰何思。曰思袁本初刘景升父子耳。此奇讽也。德宗欲复用卢杞以廷争而止转别驾。泌曰。连日比陛下于桓灵。今日此举。则尧舜不如也。胡致堂乃曰何得以尧舜献媚。迀哉。程伊川有方长不折之谏。司马温公曰。它日使主上不欲亲贤。殆此故也。

　　内黄舍人儿

　　项兵欲屠内黄。舍人儿十三岁。数语救之。范增坐视坑秦卒屠新安。乃不如此十三岁儿耶。鸿门举玦。长沙之毒。背疽早自此发矣。矢人函人。择术乌能无感。

　　营脱

　　鸾佣曰阮思旷以虚誉无寔。王敦出之于外。刘伯伦为建武参军。以无用罢。郑綮歇后。亦此类也。费贻漆癞。郭文不妻不肉。袁闳土室。非故为己甚。以为非此无以营脱环中堂终怀诗曰熊道生扫门。韦祖思误拜。辛谧甘不食。王尼车早坏。龚壮称耳聋。王嘉竟负债。古人善支离。神仙亦针繲。变名弃妻子。不知其所在。采药亦遇毒。针砭莫惊怪。独有华山翁。一堕何如快。杖人曰。德充符以王骀一辈。写鲁国申夭之化身。其上律下袭之。针繲支离。游于列国。是谁知之。正为时乘六龙。别峰异类随处肥遁。自非世人之所测也。

　　简傲非道

　　丹曰舐痔兼车。鸣鸢吝腐。以兹自口。于焉玩物。殊异虚舟。有同攘臂。此晋史之论庄子也。自参曰。老子谦退。庄子简傲。然乎。杖人曰。读书须善读古人之书。不则诬古人。且自陷矣。隐居遣放。郭象以为放而不傲。阮籍所谓致意之词也读庄子。如读乐府。乃以告示例之乎。韩非解老。慈故能勇。遂流潜礉。将以罪老子耶。言因救弊。法久必弊。在后人之善用以济之。非委于至理之弊也。老子言亦刻峭而当时自处谦退。接人以礼。故孔子问礼于老聃。约礼为仁。逊以出之。遁象不恶而严。以礼故也。庄子亦曰。以刑为体。以礼为翼谓内尝戒惧。不起妄念。而外以礼。随顺世缘者也。戴安道宗老庄。而履礼。深以放达为非。可谓有见而奉重者。达士取快。往往置愚不肖为不足论。而专责贤智。故出口若与经训相翻耳。形容孤硬便似简傲。形容不犯锋芒。便似波靡。况以鬼神写照乎。况加以才人之赏怪而构虚乎。故曰善读书者。贵知寔际。

　　王尼

　　王尼见何绥简傲之书曰。伯蔚居乱世而矜豪乃尔。其能免乎。或曰。伯蔚闻此言必相危害。尼曰。伯蔚比闻我言。自已死矣。及永嘉之乱。何氏无遗种。管辂见何晏夏侯湛而规之。人或以何等势盛。辂曰。鬼燥鬼幽。其能久乎。丹曰。管辂亦夭。而王尼且死车牛之下矣。杖人曰。世乱不可概责而风尚确有其几。定数固莫能逃而君子贵乎自尽。嵇叔夜以倨锻致杀。岂庄子之旨哉。昔惭柳下。今愧孙登。此其回光语也不可以广陵散之从容。与夏侯太初之霹雳倚柱。而为之解也。

　　马伏波

　　竹开尝举马伏波戒兄子。不得言人过失。然书中述杜季良之行。非过乎。其后季良仇人。据援书以讼季良。梁松因救季良不得。遂恨援而构之祸。则援亦有以取之不独受松之拜也。杖人曰。虽然。果能喑乎。或责援以老不知休。则彼受之耳。在毒雾中。自念少游语。乘下泽车。何可得也。据鞍矍铄。未免见长。

　　殷深源王安石

　　殷浩北伐既败。废居东阳。桓温遗书。示引用合仆之意。殷开闭十数。竟达空函。史盖讥之。杖人曰。其玄沙之白纸乎。兵非高士所能。一试不中。摧幢折牙。深源岂不自知。而乃与流俗同丑。吾知其必无是事也。一日阅涌幢曰。殷答空函。斥之也。咄咄书空。盖已超凡界入初地矣。道生之对。亦是至情。后温果杀其子涓以报辱。桓玄得志。痛诋浩以成父志。刘裕建义。止竞武功。何暇改正。故晋书有二大冤屈事。桓氏之于殷浩。王庾之于陶士行是也。丹曰。相如通西南夷。陆机入洛建功。殷浩房管之败。皆不欲以文士自居。亦因世不怜才。而以文士轻之。遂尔强谈经济。贾生治安策。著于长沙。将以阴折绛灌。三苏之策。揣摩可观。未必可行也。杖人曰经济不可强营。固也。士子居恒。安得不讲求经济。近代阳明能作事者。以悟得寔际。故人情物理不能惑之。吾尝惜王安石遇天子知己。而为国无功者。正如参得一橛禅。不知差别智。所以全昧物理。而办事不效也。世岂有官吏与民贸易而不侵牟者乎。岂有欲收青苗钱而弛禁令人私铸者乎。曹孟德初置校事。魏文因之。程晓言其弊。王安石欲钳口。乃置京城逻卒。其智不及程晓远矣。

　　形神相离不得不骚

　　离骚者。言乎形神相离而不得不骚也。卜居渔父。反复自尽。道法时位。安于所伤。缘不得已也。太史公非屈。何以知其志与日月争光。原其救少卿一事。真为国家。非为朋友。其志不得自明且得罪焉。是以悲屈而自悲耳。学道者亦有形神相离不得不骚者乎。亦有悲人而自悲者乎。噫。

　　元亮

　　靖节作乞食诗。无非一念所激耻食世粟。其曰愧我非韩才。盖自伤也。子美曰。渊明未闻道达生岂是足。黄山谷曰。世执此诗以贬陶。非痴人说梦耶。纵浪人化中。不喜亦不惧。而叶梦得亦不肯陶。何也。杖人曰。不妨痴人说梦。

　　杖人全集跋

　　道法之时乘也。代错之本不二也。自非静正不御专入甚深。穷尽上下四维而止有一寔者。未易语其故也。事以时起道以法行。教立尊幢。为众所射。百家蜂午。关责互起乌能免乎。智尝以医学喻医王。而表医医之愿焉。运气经脉。三才同符。灵素举之。而人不尽达也。张仲景提出伤寒为重而论之。刘河间以伤寒为热病治用寒凉。而张子和汗吐下寔宗之。李东垣辨外感内伤而阐扶阳之论。朱丹溪谓人身阳有余阴不足而贵滋阴之方。薛立斋则发挥肾中有真水火。其说各别似乎冰炭。非欲为异也。务发明前人之所未发者则专言之。其已发明者则略之。合观而体究焉。皆本具者。非人力所可诬饰也。后人不知集大成。而后能应病予药。乃嚣嚣然倚一家而执之。岂不蔽哉。况以偷心便其苟简。易以欢门。以惏心纵其恣睢。诡以障世又挟单方烧灵素乎。我杖人横身于刀兵水火。求天下大伤心人。与之担荷。传真宗旨。时至此时。喙鸣矫乱。必通其故。必集大成。方能知天下分科专门之利害而用之。各随其类。就材食力。固也待其人而后行。具大过人之资。发公愿力。穷尽而统御之。乃其所望也。欲集大成。正知遍知。彻上彻下。何可以己格物之则。内外互征。目不敌日。盆水映之。无逃也恃自直之箭。则中鹄无矢。恃自圆之木。则行地无轮。规绳檃括而得法者简矣。萝必不可以箭。樗必不可以轮。尽性而善因之。顺理者易矣。每叹言法言性。二者聚讼。言守成。言尽变。二者讵免龃龉耶。夫信得先天之仁智而真性不死。自知后天之奉顺而妄心不生。犹乾道之健行而无息。坤道之有功而无成也。犹有一吷焉。圣人见古今备万之大独。而知宙合混辟之贯几。天无先后。中具条理更何疑乎。末流学者速于见利。规矩面错不尽其诚。巧于护短。怙气矜胜。奇幢尊我。易失毫厘。匿以埋伏。使敌开户。以夺为捽。使不及距。急口之直。执硫使炊。无星之权。向空筈箭。袛为利器示之。故流弊用罔耳。破庸笼。破空笼。破疑笼。忽开参膺。旋覆顶门。还其重瞳。随宜镜照。口司饮食言语。时有开闭而鼻下垂二孔。本无开闭也。蓏理相齿。伦脊忘言。是尚为缀旒所缚。而牦靬所炫哉。嗟乎时哉。凤山杖人。忽发尧孔托孤之论而鹿湖老父。亦致竹关下宫之辞。时节因缘。无容回避。土木同纬。历天适然。安于所伤。习坎自尽。业已一门深入。豁其通几。公因反因。藏于代错。各一本事。即是共一本分。直下原无岐见。复何哝哝本于无私。而遇缘即宗。同患至密。而决于中节。夫岂忧本来於穆之缺少乎。杖人触处创发。而中切脉之针经。反因痛刺。而顺新硎之刀理。非许常人可以浊识浮情学之者也。如无其人。何敢漫责。一橛者一橛。别路者别路。约于不欺。而泯于薪火。识大识小。道自不愁断绝。藏天下于天下。已矣。故就杖人三汇槁而芟烦去复。归决于此。此固午会全彰。集大成之雷雨也。安知无伤尽偷心。触此自奋者乎。

　　凤山孝人弘智谨识

　　　　　(天界觉浪老和上全录佛弟子王梅张伯
　　　　升倡首流通　伏愿
　　　　　　　皇风洋溢　　佛日增辉
　　　　　　　天下太平　　法轮常转)

　　　　　(佛弟子熊进学助刻
　　　　天界觉浪老和上全录　伏愿
　　　　　　　皇风洋溢　　佛日增辉
　　　　　　　天下太平　　法轮常转)

　　　　　(信官耿继善继美助刻
　　　　天界觉浪老和上全录　伏愿
　　　　　　　皇风洋溢　　佛日增辉
　　　　　　　天下太平　　法轮常转)

　　　　　(佛弟子吕应阳夏有德继旺廖廷贵王惟明高
　　　　世勋金有登朱云登董一奇杨乐平徐弘勋郑
　　　　正询孙元禔申振祖刘士惀助刻
　　　　天界觉浪老和上全录　伏愿
　　　　　　　皇风洋溢　　佛日增辉
　　　　　　　天下太平　　法轮常转)
