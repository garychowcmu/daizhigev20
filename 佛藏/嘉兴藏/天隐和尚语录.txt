嘉兴大藏经　天隐和尚语录


　　天隐和尚语录序

　　予不会佛法读磬山语而叹石磬音嘹亮聋人耳更闻斯言不我欺也独步大方风飒飒地尽大地人亡锋结舌如鸩鸟落水鱼鳖皆死是吾师正令顶门放光照四天下如衣穿瘦骨露屋破看星眠觉他人见烟知火犹隔一山在是吾师金刚眼推倒慈氏楼拆却空王殿如向黑暗狱中敲枷打锁饿鬼队里放火夺浆又如引人向万丈悬崖一推命断是吾师白拈手大用现前不存轨则拈头作尾指实为虚有时点铁成金有时点金成铁如临敌布陈改旗变势分合无穷是吾师杀活剑有时海底生尘须弥鼓浪夜半日头出日午打三更有时冬即言寒夏即言热上来道个不审下去道个珍重观根逗机如袖头打领腋下剜襟是吾师相体裁有时如无孔笛毡拍板咬嚼不破是吾师铁牛机有时如桃花浪里七里滩头抛纶掷饵是吾师钩头意有时如九鸟射尽三足犹存一箭堕地天下暗黑换骨洗肠重整顿通身是眼更须参是吾师竿头步有时坐断舌头直得无出气处说诗呈剑退三千里宁自碎身如微尘不敢瞎却一僧眼是吾师生铁牢关或疑今之谈禅者帜赤白分请问磬山与诸方有何分别昔汉武帝以兵法教霍去病去病曰不在学古顾方略何如唐明皇示韩干以御府图干曰不愿观也去病胸中有活法韩干胸中有活马磬山胸中有活玄要猛虎口边拾得毒蛇头上安排为一切抱椿摇橹人抽钉拔楔是吾师别有生涯昔郑玄居家考索便从著述起念孔明身比管乐便从勋业起念叔子岘山堕泪便从名称起念仪秦力攻揣摩便从势和起念今诸方簇锦攒花搭东爪印便从热闹门庭起念读师语一过如脱衣卸甲素面相呈摩胸示人不遮不覆是吾师直心道场昔包敏道劝象山与晦翁各自著书以待天下后世之自择象山正色厉声曰且道天地间有个朱元晦陆子静便添得些子无了后便减得些子今诸方无明炽盛人我峥嵘如狞龙变水留一涔滴变为八万四千繇旬海磬山空谷音非为好辨如逢磨大师叹六宗之陷牛迹我若不除永缠邪见又如世尊折伏外道使知义堕宁于有智人前斩首不于无智人前得胜是吾师老婆心切独是吾师鼻孔未易摸索请以俟出格英灵之善读师语者。

　　崇祯癸酉八月江上弟子黄毓祺和南识

　　天隐和尚语录总目卷之一湖州上柏山报恩禅院语录卷之二湖州乌瞻山法济禅院语录卷之三荆溪磬山语录之一卷之四荆溪磬山语录之二卷之五荆溪磬山语录之三卷之六拈古卷之七举古别古卷之八征古代古卷之九颂古卷之十颂古机缘卷之十一普说复问卷之十二书法语卷之十三法语偈颂卷之十四歌诗卷之十五杂着赞佛事行由林间或问(另刻行世)

　　天隐和尚语录总目(终)

　　天隐和尚语录卷一

　　嗣法门人通问等编

　　湖州府上柏山报恩禅院语录

　　师于崇祯七年八月二十二日入院以拄杖指三门云从这里入皇恩佛恩一齐报答且道最初一句作么生道弹指顿开华藏界刹那都向个中来便入。

　　佛殿师云古寺重兴慈风再扇有头有尾无背无面既然有头有尾为甚么无背无面掷拄杖云天上人间无处不现大展具礼拜。

　　方丈师拈拄杖云据此室行此令不入虎穴焉得虎子从他牙如剑树口似血盆到这里也须吃棒为甚么如此不曾得祖印难过此关头便起。

　　上堂师至法座前云最初一步踏着须向千峰顶上提持且道是甚么人行履处高着眼遂升座拈香云此一瓣香天不能盖地不能载灵根透于劫外秀叶覆于阎浮爇向炉中端为　今上皇帝圣躬万岁万岁万万岁次一瓣香遇贵则价满娑婆遇贱则半文不值奉为满朝文武阖郡公勋主请邑侯水出檀越现前居士众等同乘般若之慈航共证金刚之种智又一瓣香殷勤古木林间埋没白云堆里向无所得中得来在有修证处不证今日对众拈出供养荆溪龙池山禹门禅院本师大和尚幻有老人以酬法乳敛衣就座维那白槌云法筵龙象众当观第一义师云若论第一义老僧未到此间已与诸人抑扬了也而今重新再举不觉落二落三去也还有出格英灵对众递相酬唱者么僧问把断要津不通凡圣正恁么时请和尚道师直视云见么进云一句曲含千古韵万重云障月来初师云且站过一边进云谢师答话师云杓卜听虚声问大开炉鞴锻圣镕凡忽遇无背面汉来如何锻炼师云你从那里来僧呈坐具师云却有背面了也进云和尚又恁么去师便喝问最初一句则不问未审踏着个甚么师云半夜里偷瓜问祖印全提十方坐断报恩一句作么生道师云我已道过了也进云如何是报恩境师云梯子岭头云翼翼金车山下水潺潺进云如何是境中人师以拂子左右拂进云如何是人中意师放下拂子良久进云还有向上事也无师云有则有未可与你道在僧礼拜云报恩一句重拈出铁眼铜睛不可窥师云多枝多叶乃云当阳显露人人鼻孔辽天直截根源个个脚跟点地达磨西来徒为往返之劳神光断臂枉受辛勤之苦所以道言前荐得屈辱宗风句后承当埋没家宝恁么则世尊说法四十九年末后拈花道吾有正法眼藏涅槃妙心付嘱饮光广令传化勿使断绝且道传个什么来这里会得何须长期短期消磨岁月如未委悉老僧画蛇添足与你诸人通个消息蓦竖拂云还见么若是不见除却你生来眼以拂击案云还闻么若道不闻除却你生来耳既见既闻闻又闻个什么见又见个什么老僧说到这里话头也忘却了且道报恩一句又如何左右顾视云全凭一点无私力报答四恩咸有余维那云谛观法王法法王法如是下座。

　　师在荆溪磬山受请升座辞众拈拄杖云一十五年成小构谢诸檀信护持心别行一路暂时去汝等坚修守寂岑目视云霄已有年酬恩报德不相关而今带水拖泥也杖笠迎风过远山还有同起同倒者么出众相见僧问法性如如无云来从来普遍周沙界即今和尚去耶非去耶师竖起拄杖云你还识得这个么进云祖祢不了殃及儿孙师便打良久云云本无心出岫乘风缥缈于长空往来无碍月非有意临溪趁水光含于四海映彻何穷住也则心包太虚无欠无余行也则道不虚应有来有去到这里事绝理绝超古超今去亦得来亦得行亦得住亦得蓦卓拄杖一下云都卢收在拄杖头上优游自在放旷逍遥喝一喝云既然如是出门一句作么生道木人执板林间拍石女含笙岭外吹。

　　到德清县开封寺鸣邹蔡封翁请上堂师云迷封旷劫开悟刹那不涉迷悟关头别通消息试道一句看良久云至道无难惟嫌拣择但莫憎爱洞然明白以拂子指上云上是天复指下云下是地高是山渊是水男是男女是女僧是僧俗是俗老是老少是少如何道得不拣择底句蓦掷下拂子云扑落非他物纵横不是尘便下座。

　　示众师云老僧今住个破院子多病不能为汝等提持佛法两字赖土木瓦石为诸人转大法轮发诸人大机大用切不得当面蹉过若蹉过只知事逐眼前过不觉老从头上来。

　　师诞日示众幻住人间六十春相逢未遇几知音虚怀祖印全提旨遥望贤裔造诣深几度白云空聚影多番黄鸟乱啼声报恩今日重拈出也道当生即不生。

　　冬至示众师云夜来一片霜天冷从此阳生日日长个里不知谁着力森罗万象尽敷扬大众且道敷扬个什么事若会得道将一句来看如未会得按下云头参究一回始得珍重。

　　示众举圆悟禅师上堂云有句无句超宗越格如藤倚树银山铁壁及至树倒藤枯多少人失却鼻孔直饶收拾得来已是千里万里只如未有与么消息时还透得么风暖鸟声碎日高花影重师云且喜佛果老人恁么举扬真所谓万世标榜不唯见得古人彻头彻尾亲切处以破时人支离穿凿之窠窟也何故今时有一等汉魔昧人家男女胶柱鼓瑟定要入他圈缋道作么生是有句作么生是无句作么生是如藤倚树作么生是树倒藤枯逐句须要义解合他杜撰稍有不合处便道你只会得个有句未会得个无句若到树倒藤枯句归何处犹隔远在诸人还知古人建立法要处么如未知当自看佛果老人言语一一究明方不随群逐队虽然若具个金刚正眼莫道看破他邪根种子这些圈缋连老僧这些说话扬在一边圆悟老人这些说话亦扬在一边将古人恁么葛藤亦抛向那边更那边自家自有出身之路一段本地风光盖天盖地岂肯把虚空分长分短分古分今耶到这里还知落处么良久云数声清磬是非外一个闲人天地间。

　　示众师云刚才结制俄尔半月矣诸人曾将半月内简点于未结制前是同是别底消息否老僧每欲入堂逼拶诸人做工夫且思之此事按牛头吃不得草记得先师幻有老人云真学道人要人逼拶做工夫是不济事矣果尔是按牛头吃不得草若是生死心切教他放亦放不下我这里堂中也有久参底也有一知半解底也有才入门底也有懵然无知底各各简点做自己本分工夫始得昨夜执事等勉老僧与大众说法冷地里仔细思量有什么法可说良久蓦出座顾视左右云谁是欠少底那便下座。

　　檀越请小参师拈香云这一瓣香从祈远唐居士信心中流出爇向炉中祝延慈父当朝大堂存忆大檀越寿浼山僧举扬般若众中还有知恩报德衲子出众相见么僧问如何是夺人不夺境师云脚下踏黄泥进云如何是夺境不夺人师云头顶破屋漏进云如何是人境两俱夺师云老僧这里也无说法者亦无听法者进云如何是人境俱不夺师便喝乃云蓦劄相逢便举扬拈来无事不相当至诚一念超情念敢保无虞日月长天地覆育父母生成人所共恩谁能报答直须看到父母未生已前亲见一回到这里无恩不报无德不酬居士还委悉么不见当时陆亘大夫参南泉云肇法师道天地同根万物一体也甚奇怪泉指庭前牡丹云大夫时人见此一株花如梦相似当时南泉大师虽具驱耕夫牛夺饥人食底手段未能令大夫庆快去今日居士若问山僧天地同根万物一体蓦竖起拂子云都卢在这里放下拂子左右顾视云者里若还亲见得酬恩报德在其间。

　　示众师云今朝腊月一事事应当急个里若茫然看孔须着楔莫待三十夜手脚做不及诸人还觉毛寒骨竖么切忌卜度便下座。

　　腊八日上堂师云此一瓣香从双径诸德赍来要老僧拈向炉中熏我释迦老子鼻孔为天下衲僧出气还有不甘者么僧问世尊睹星悟道今人见星为何不悟未审过在甚么处师云只为不见进云争奈庭前梅树已芳春师云你还闻么僧便喝师云再喝看进云恁么则礼拜去也师云且放过你问上无佛道可成下无众生可度世尊于此日成道堪作什么师云切忌眼花僧拟议师便喝问如来具五眼睹明星是那一眼师云你这一问是那一眼僧便喝师云喝即不无未具眼在僧复喝师云一喝两喝后如何进云和尚请尊重师云阇黎不得造次乃拈拄杖云禅非解会道绝功勋妙体湛然真机独露不可以心思不可以意想不可以言宣不可以默照不可以色见不可以声求但一念回光便同本有恁么则释迦老子睹明星时见个什么来者里透得顿越三祇坐断报化佛头随时着衣吃饭还有向上一路即今释迦老子在什么处咦在诸人眼睫毛上放光动地只是不得动着动着则三十拄杖何故不见道丈夫自有冲天志不向如来行处行卓拄杖下座。

　　示众举张无垢居士参楚明禅师问入道之要明曰此事唯念念不舍久久纯熟时节到来自然证入复举赵州柏树子话令时时提撕士久之无省谒善权禅师问此事人人有分个个圆成是否善曰然士曰为甚么某无个入处善于袖中出数珠示之曰此是谁底士俯仰无对善复袖之曰是汝底则拈取去才涉思惟即不是汝底士悚然未几留苏氏馆一夕如厕以柏树子话究之闻蛙鸣释然契入有偈曰春天月夜一声蛙撞破乾坤共一家正恁么时谁会得岭头脚痛有玄沙师云古人为道决不敢造次须是真参实悟方自信自入后来复见诸大老参证至径山与冯给事诸公议格物慧曰公只知有格物而不知有物格士茫然慧大笑士曰师能开谕乎慧曰不见小说载唐人有与安禄山谋叛者其人先为阆守有画像在焉明皇幸蜀见之怒令侍臣以剑击其像首时阆守居陕西首忽堕地士闻顿领深旨题不动轩壁曰子韶格物妙喜物格欲识一贯两个五伯慧始印可你看无垢既悟得乾坤共一家因甚到者里自家茶饭又吃不下且道利害在什么处这里若会得许你们参得祖师禅若未会得切不可将之乎者也以当平生自欺欺人安知先觉不可欺者况先辈大儒已操戈入室不肯甘自埋没今之衲子一百个倒有九十九个略得些光景便断送一生矣可惜光阴易过岁不久留汝等珍重。

　　示众师云今朝腊月十五夜半捶钟擂鼓观音入理之门到此休教妄卤不妄卤五九四十五五九四十五穷汉街头舞不要舞春寒途中犹更苦顾视左右且道坐家堂底又作么生喝一喝云休瞌睡下座。

　　立春日示众拶破泥牛遍界春一回消息一回新江山不改旧时色指点诸人赏寂音。

　　除夕小参师云爆竹声声历乱来烟云阵阵过苍苔老人兀坐山窗下闲看梅花笑满腮还有道出常情者么良久云天无盖地无载万象森罗无在不在春夏秋冬只恁过于中不知谁主宰灯笼露柱最相亲佛殿山门咸顶戴东村吃酒西村醉笑倒张家王小妹且道笑个甚么一年四季好风流此际分明都捉败顾视左右云更有一事一发与诸人说破今夜小尽各各围炉吃茶去。

　　元旦上堂维那白槌云法筵龙象众当观第一义师云看满天甘露洒蒙蒙遍地森森点翠浓佛法不须重举似大家齐唱太平风有么有么拈拄杖云如无老僧自拈自弄去也年年有个新年头今日新年事事周国泰民安无底事道人林下自优游山河大地也优游以拄杖作舞势卓下云拄杖子岂不优游耶所以道当堂显示只要知归拟议之间白云万里喝一喝云且道目前一句作么生残雪已消千嶂冷和风才起万溪春蓦掷拄杖下座。

　　示众举乾峰云举一不得举二放过一着落在第二云门出众云昨日有人从天台来却往径山去乾峰召维那云来日不得普请师拈云乾峰当时恰似诱人犯法好与三十棒云门虽是见兔放鹰亦是忘前失后诸人到此切不得放过乾峰末后云来日不得普请底句虽然如是也是贼过后张弓颂云渔翁终日在滩头钓得金鳞始便休放去收来风浪稳坐看明月下沧洲漫悠悠千尺丝纶任意浮活脱鳌头惊却饵芦花汀里去藏舟。

　　示众举世尊九十日在忉利天为母说法及辞天界下时四众八部俱往虚空界迎有莲华色比丘尼作念云我是尼身必居大僧后见佛不如用神力变作转轮圣王千子围绕最初见佛果满其愿世尊才见乃诃云莲华色比丘尼何得越大僧见吾汝虽见吾色身且不见吾法身须菩提在岩中宴坐却见吾法身师拈云惜当时莲华色比丘尼未解世尊太煞慈悲若解言下脱然虽然世尊只说得如来禅若撞着山僧见他恁么来拦头便棒管教他变去不得诸人还知落处么良久云天共白云晓水和明月流。

　　示众举夹山云我二十年住山未尝举着宗门中事一日有僧问承和尚有言二十年住山未尝举着宗门中事是否山云是便掀倒禅床山休去师拈云报恩当时若作夹山待这僧掀倒禅床时但云今日却被阇黎启请看他眼目定动劈脊便棒何待明日普请掘一坑令侍者请昨日问话僧来云老僧二十年只说无义话师云支离不少又云今请上座打杀老僧埋向坑中便请便请上座若不打杀老僧自着打杀埋此坑中始得师云虽用红绵套子亦令人不快山僧若作这僧但进前云某甲罪过转身拂袖便行何必潜去诸人委悉么未会更为汝等颂出宾主繇来未作家递相钝置莫矜夸个中若具拿龙手任尔风涛眼岂赊。

　　示众举石楼和尚一日才见庞居士来便掩却门云多知老翁莫与相见士云独坐独语过在阿谁楼便开门才出被居士把住云是师多知是我多知楼云多知且置闭门开门卷之与舒相较几何士云只此一问气急杀人楼不语师云二大老蓦劄相逢如两阵交锋不无胜负至此石楼输却一筹报恩当时若作伊便道居士老老大大犹作这个话会待他道弄巧成拙又道个恰是可不完局耶即为诸人总颂出两阵交锋果是奇到头嬴得这些儿当场一着拟强弱不避锋铓破禁围闲玩赏弄旌旗收得头来把尾归咄。

　　示众举道吾因南泉云法身具四大否有人道得与他一腰裈吾云性地非空空非性地此是地大三大亦然泉不违前言乃与一腰裈师云道吾与么道报恩则不与么道性地本空空非性地一大如故三大亦然且道与古人是同是别若人简点得出还我一腰裈有么有么。

　　示众举归宗禅师泥壁次白侍郎来参宗便问君子儒小人儒白云君子儒宗乃打泥拓一下白遂过泥师着语云俊哉一是灵利宗接得便使良久云莫便是快俊底白侍郎否师着语云假醉扬惺亦是探竿影草白云不敢宗云只有过泥分师云当时侍郎将成万仞之山未进一篑之土山僧若作侍郎但应诺诺云和尚亦莫压良为贱虽然要恁么君子儒也甚难得诸人还知二大老龙象蹴踏非驴所堪么到这里切不得放过良久云莫将无事为无事往往事从无事生。

　　元宵示众一灯续焰百千灯剔起眉毛繇未曾照得心空及第处方才远继老南能。

　　示众举玉泉浩布禅因东坡居士微服相访浩问云尊官何姓坡云姓秤是秤天下长老底秤浩唾地云这一唾重多少坡休去师云山僧若作东坡便道犹未出定盘星在不使这老汉一唾至今收不得还有人收得么若收得也许伊识分两顾视左右颂云识得眉毛眼上头何须特地起戈矛气吞宇宙浑无碍触着风雷电卷收意绸缪漫看天涯一色秋这里若还亲荐得道人无事乐悠悠。

　　解制上堂师云春山青春水绿万卉荣荣争秀郁三三两两出林峦云水悠悠自奔逐途中蓦撞铁蛇横拟议遭他底涂毒咦诸人还过得么僧问机关未动杲日当空拨转之时为什么乾坤犹碍师云从黑漆漆地来僧喝师云好一喝且道落在甚么处僧作掌势云和尚犹欠掌在师拈棒僧复喝师亦喝乃云九十日中眉毛厮结从今已去两眼横开烁破山河大地个中无去无来蓦竖拄杖云三世诸佛从这拄杖头上兴慈运悲历代祖师从这拄杖头上点化群迷天下老和尚从这拄杖头上指东话西今日山僧一时捉败众中还有不甘者么喝一喝卓拄杖云云在岭头闲不彻水流涧下太忙生下座。

　　幻有和尚忌日师拈香云大明国里这老汉儿孙省地尽道今日是忌日设供山僧则不然正是老汉大解脱底时节诸人还知落处么若知得落处也许你们拈一分香便礼拜。

　　檀越请上堂师云老僧自解制后收起法幢封却法鼓待汝等新建法堂再与你们说几句无义味话不料今日嘉定张居士数百里来得得设供请老僧升座掀翻般若忏涤愆尤还有超情离见者出众递相酬唱僧问超情离见即不问和尚向日道不尽底今日请垂一语师云你那里得者消息来进云瞒我不得师云早是瞒了也僧便喝师亦喝乃拈拄杖云罪从心起将心忏心若空时罪亦空个里了然尘垢尽无边障难悉消镕虽然如是须如有向上一着始得悄然突出难辨端倪信手拈来岂容拟议蓦竖拄杖云看唤作拄杖则触不唤作拄杖则背速道速道道得亦出不得建化门头道不得亦出不得建化门头且不落建化门一句作么生道卓拄杖云三世诸佛亦如是历代祖师亦如是天下老和尚亦如是老僧亦如是诸仁者亦如是个中有个不如是者好与三十拄杖复偈云解冤释结总非难只在当人一念间剔起眉毛从此会归家乐业享余年卓拄杖下座。

　　上堂师云今晨菩萨诞生为恒一芟染兼之南都诸友坚请升座喝一喝云入山不畏虎兕力士之勇也入水不畏蛟龙渔人之勇也入林不畏佛祖机锋道人之勇也衲僧家以何为勇么僧问观音此日出世居士圆顶方袍虽则人圣超凡何异原来不隔如何是全提不隔底句师云师姑原是女人做进云月出冰壶光照清虚之境如何是先照后用师云阇黎退后看进云风来水面鱼闻性海之波如何是先用后照师云好与三十棒进云森罗显焕以交辉杲日当空而独丽如何是照用同时师喝和声便打进云逢缘则事事皆真就理而时时普应如何是照用不同时师低头良久进云照用已蒙师指示如何是不涉照用一句师直上视云还见么进云与么则弹指顿超华藏界个中不动一毫端师云脚下看取乃云一尘不立犹在半途截断众流尚居门外且道到家一句作么生顾视左右云观音菩萨将钱买糊饼放下手时原来是馒头到这里直得如天普盖似地普擎耳里藏得须弥山眼里着得四大海方有语话分恁么则此人浑身坐在什么处委悉么数声清磬是非外一个闲人天地间复偈云堂堂已具丈夫相就里还教识得渠今日分明亲指示不须回顾更踌蹰卓拄杖下座。

　　四月八上堂师云大千沙界百亿须弥不动步而到且道是甚么人行履处诸人还知么问答不录师乃云自从放出拿云手随波逐浪四十九只为普利于群迷月印千江随人走年年有个四月八人人尽称生悉达云门跛脚老阿师一棒拈来要打杀报恩今日则不然冷眼看来没搕　若将此语当禅宗后代儿孙坑陷杀咦云门大师来也左右顾视云还见么为汝诸人不唧溜隐入拄杖子里去也唤作拄杖子又是云门大师唤作云门大师又是拄杖子这里若分疏得下释迦老子还他释迦老子云门大师还他云门大师拄杖子还他拄杖子且道报恩老汉脚跟站在什么处蓦卓拄杖喝一喝下座。

　　示众师云老僧一夏来未曾举个佛法若论佛法两字也最难举记得当时药山向手中书一佛字问道吾是什么吾云佛字出云这多口阿师据报恩今日说药山只知他人多口不知自己多手老僧恁么批判只见锥头利不见凿头方诸人还知落处么若知落处他日不得错举不知落处他日亦不得错举珍重。

　　上堂维那拟白椎林玹喝住云待我问了话白椎问云昔日黄檗道大唐国里无禅师如今大明国里还有个把么师拈拄杖作打势云看棒林便喝师亦喝林又喝便转身云不是狂儿多意气止因曾透上重关竟出师喝一喝林亦喝遥闻维那(重白)椎林乃高声云叹你娘底死气师良久乃云一向灰头土面了无佛法判断若个伶俐衲僧当机不用打算更有么复云资生贵图求富参禅贵图求悟求悟若似资生个个成佛作祖大小高峰末后两句云咄甜瓜彻蒂甜苦瓜连根苦恰似首尾不相照报恩则不然资生何必求富参禅何待求悟这里直下承当人人本是佛祖喝一喝卓拄杖云炎天汗流脊解衣林下凉下座。

　　晚参师拽杖入堂云今日有则因缘不得不举似大众知道报恩偶得二猫林玹琇书记携至方丈问老僧云那一个好老僧指琇左手底云遮个好琇蓦掷下而去二猫皆洎死老僧问旁人云死了耶移时琇复入老僧曰你又来乃趁出琇曰老汉真个无杀心至后老僧出猫犹放在地上琇见更与一踏猫乱辊老僧赶进琇已从别路出老僧拈棒直趁至门外打众皆集琇转身曰和尚也挣命老僧便打琇约住作掌势老僧复抽杖打琇拗折拄杖掷地归寮老僧复至寮外高声曰你不知鼠底害只欲行祖师门下事琇在寮高声答应曰说什么祖师不祖师老僧曰与么为甚踏杀猫琇曰和尚作这个说话入地狱如箭射老僧低头入方丈到这里老僧性命洎合不存众中有人代得一转语相救老僧么箬庵出众云大众和尚今日普请拂袖便出师云过去了也林玹厉声云箭去西天十万里犹在大明国里拟议便退师卓拄杖云虽然如是不因渔父力争得见波涛。

　　檀越请对灵小参师以拂子打圆相云灵觉昭然不滞空死生无异体元同当年信有这般事觌面相呈达此宗喝一喝云还会么其或未然与你别资净路无沉中阴以迟疑直捷一路到莲池上品菩萨为伴侣抛却人间五浊泥蓦掷拂子。

　　示众举大慧禅师上堂举须菩提岩中宴坐诸天雨华赞叹尊者曰空中雨华赞叹者是何人天曰我是梵天尊者曰汝云何赞叹天曰我重尊者善说般若尊者曰我于般若未曾说二字云何言善说慧喝二喝云当时若下得这一喝非但塞却梵天口亦乃一千年后免被径山简点天曰尊者无说我乃无闻无说无闻是真般若慧又喝一喝云当时若下得这一喝非但塞却须菩提口亦乃二千年后免被径山简点且道径山还有遭人简点处也无自云有甚么处是遭人简点处不合多口师云径山老人如个筑漏洞底一般恰是筑着空生梵天二漏洞且道自家漏洞还曾筑着也未诸人若筑得着道将一句来良久云不见道不合多口便下座。

　　示众师云今朝七月一秋风渐渐急若是个中人不用重重说他人难用力须教自打彻大众且道打彻个什么蓦竖拂子云八角磨盘空里走露柱怀胎笑点头下座。

　　檀越请对灵小参师云世尊时七贤女游尸陀林见一尸一女指云尸在这里人向甚处去一女应云作么作么其时诸姊皆悟无生即今智常杨氏其人不在其灵在此老僧恁么举扬还悟也未其或未然更与你别通消息偈云大千沙界一灵知无灭无生无所拘这里若还亲荐得莲邦托质定无疑。

　　示众举翠岩真禅师因黄国博问百丈华长老既是百丈为什么却短小华云今日好天晴黄不契却请真代语结缘真云且问将来黄再问真云须弥南畔把手同行黄伫思却问意旨如何真云蚊子上铁牛黄又伫思云不会请和尚为某甲说真云你离却妻子来我与你说黄云只如和尚还行得么真云上蓝寺里送客一日行百十遭师云大小国博恁么见解意欲勘验诸方未到你在山僧今日也是扶强不扶弱众中要个扶弱不扶强底出来代他一转语看若代不得切忌草草看古人因缘正如蚊子上铁牛颂云三擒三放不知归陆地行舟未可为个里要知端的意还他真正作家儿。

　　唐祈远圣俞暨公巽昆季等众居士请祝寿注堂师拈拄杖云香云缭绕娑婆界瑞气遥腾四大洲个里了然无别事酬恩报德一毛头山僧一秋困倦拄杖子今日　跳出来令山河大地草木丛林森罗万象情与无情齐唱无生曲祝宪宰存忆翁寿三世诸佛立地听诸人还委悉得么若委悉得令彼合门眷属令子贤孙欢喜归凭三宝各各自修自证所以道悟则事同一家迷则万别千差到遮里若欲识得佛境界当净其意如虚空远离妄想及诸取令心所向皆无碍心既无碍事亦无碍事既无碍理亦无碍事理无碍事事无碍事事无碍如意自在举拄杖云拄杖子岂不逍遥自在作书势云要把南山写君寿漫将东海作书池卓拄杖下座。

　　天隐和尚语录卷一终
嘉兴大藏经　天隐和尚语录


　　天隐和尚语录卷二

　　嗣法门人通问等编

　　乌瞻山法济禅院语录

　　示众师云坐断威音那畔全超今事门头若是伶俐衲僧当场共出只手僧问随流认得性无喜亦无瞋作么生是认得底性师云还见么僧便喝师便打进云春深花灿烂结果在斯时请和尚答一转语师云看脚下僧礼拜师乃云灵源湛寂智体自如触处洞然随方应用目前无法拈来物物全彰个里无私举起头头成现须是恁么人行得恁么事且道那个是恁么人禾山打鼓雪峰辊毬赵州吃茶云门糊饼到遮里山僧都用不着且道有甚长处卓拄杖云偶然独立孤峰顶闲看湖帆自往来。

　　举胜思惟梵天问不退转天子云天子我常于此佛国土不曾见汝天子云梵天我亦不曾于此国土不曾见我师云胜思不退二天子相会一曰不曾见汝一曰不曾于此国土既彼此皆不曾相见今觌面又作么生恰是个贫儿索旧债一般岂非二俱瞎汉山僧若作不退天子见梵天恁么道便乃拦腮一掌又若作梵天见不退天子恁么道也好蓦面一唾何故岂肯当面蹉过如斯可不二俱作家耶山僧今已作死马医诸人还知落处么咦有意气时添意气不风流处也风流。

　　示众师云今朝四月一大事如何毕急急下疑情莫待临时决春回夏复来光阴如电疾嗟嗟一等人唐丧竟不惜到这里如何得不虚度去喝一喝云万古碧潭空界月再三捞捷始应知。

　　举初祖迦叶尊者因外道问如何是我我祖云觅我者是汝我外道云这个是我我师我何在祖云你问我觅师云外道却被迦叶热瞒何以直饶你会得我我祖我也未会无我在且道无我何我无我即真我真我即无我咄更饶你会到这个田地也好与三十棒。

　　佛诞小参师云诸佛无心出世祖师岂意西来祇缘众生颠倒垂慈应接凡胎今晨是我释迦老子露头露面底时节现前大众若僧若俗若男若女若老若少若远若近还委悉么若委悉得见闻随喜者皆发菩提心欣怀恋慕者愿成无上道到遮里还有知恩报恩者么不见当时世尊初生下时一手指天一手指地周行七步目顾四方云天上天下惟我独尊便有衲僧气象末后有个云门道我当时若见一棒打杀撩与狗子吃贵图天下太平虽是逆风把舵且要报恩有分何故一言迥脱特拔古今老僧今日有个颂子要与佛祖相见颂云三大阿僧祇劫修出头端的振玄猷可怜跛足韶阳老尽力掀翻彻骨酬没来由堪笑时人逐浪游不是英灵真衲子谁敢当机撼铁牛老僧今要顺水张帆更与诸人通个消息若要绍隆佛种应须谛审先宗若不谛审先宗尽是随邪逐队看以拂子打圆相举柄剔破打一拂云在临济则三玄三要照用同时复以拂子打圆相举柄剔破打一拂云在曹洞则五位君臣绵密回互复以拂子打圆相举柄剔破打一拂云在云门则事理双彰权实并用复以拂子打圆相举柄剔破打一拂云在沩仰则父子唱酬体用不二复以拂子打圆相举柄剔破打一拂云在法眼则满目青山心境一如且道在山僧分上合作么生抛下拂子云佛也祖也照也用也君也臣也事也理也父也子也体也用也心也境也都卢只在这些本地风光上发现喝一喝复拈起拂子云而今一一重拈出收放还他得自由。

　　示众举傅大士因梁武帝请讲经士才升座以尺拊案一下便下座武帝愕然志公乃问陛下还会么帝云不会公云大士讲经竟白云端云傅大士与志公被武帝一状领过师云当时傅大士既不是个座主何得赴他讲筵若不得志公如何合杀白云和尚道大士志公被武帝一状领过且道那里是他一状领过处山僧今日也是路见不平恁么判断还知三大老一人有定国之谋一人有安邦之智一人有过量之才可惜当时武帝未能构得众中还有代得一转语么良久云虽然如是帝王自有擎天略不动干戈定太平。

　　示众举百丈大师侍马祖行次忽见一群野鸭飞过祖云是什么探竿在手丈云野鸭子相随来也祖云甚处去也点丈云飞过去又恁么去也祖遂把丈鼻扭用也丈负痛失声叫阿　阿　才知痛痒祖云又道飞过去元来只在这里破也丈直得浃背汗流因兹有省直须恁么始得丈次日赴参众才集乃出卷却拜箪才得贱用祖便下座虽是当阳直捷不如震声一喝免使向后周遮次问丈我适来上堂未曾说话你为甚便卷却箪然虽勘验也是怜儿不觉丑丈云昨日被和尚扭得鼻头痛好不识羞祖云昨日向甚处留心炎疮瘢上重着艾丈云今日鼻头又不痛也也是死中得活祖云尔深知今日事转见葛藤丈乃作礼而退后再参侍立次祖目视禅床角拂子无风起浪丈云即此用离此用逆风使箭祖云你向后开两片皮将何为人当头一拶丈取拂子竖起砥柱中流祖云即此用离此用掉转枪头丈挂拂旧处不动毫端祖振威一喝方用金刚王宝剑丈当下大悟直得三日耳聋何止三日耳聋百千万劫命根断尽大众到这里还知古人彻处么切弗狐疑岂不见大慧老人云大悟十七八遍小悟不知其数此际是个人担当得下山僧今日不惜眉毛为诸人点破还知么良久云从前汗马无人识只要重论盖代功。

　　端阳日小参僧问祖师心印递代相承一曲无生请师举唱师云天上漫漫地下漫漫进云如何是临济宗师云千雷并吼进云如何是沩仰宗师云父子投机进云如何是曹洞宗师云君臣道合进云如何是云门宗师云一镞破三关进云如何是法眼宗师云即在目前进云五家宗旨蒙师指不涉宗乘事若何师以拄杖横按几上进云还有应时及节一句请师全道师拦头一棒云你还当得么僧礼拜云恁么则龙得水时增意气虎逢山势长威狞师云过一边着问杲日临头古今一色杲日临头即不问古今一色是何人境界师云目前无阇黎进云此是迦叶门庭事还有威音那畔请师明师竖起拄杖僧礼拜师乃卓拄杖云天申节令严千妖万怪尽被山僧拄杖子一口吞却了也所以世界清净一世界清净则四维上下世界清净四维上下世界清净则多世界清净多世界清净则无量无边世界清净无量无边世界清净则不可思议世界清净不可思议世界清净则无不可思议世界清净清净亦清净且道拄杖子何故有如是威光如是作用如是奇特如是自在复卓一卓云当年曾踏上头关今日分明亲举似。

　　示众举临济闻德山示众云道道道得也三十棒道不得也三十棒济令侍者去见他如是道便问道得为甚也三十棒待伊打你便接拄杖推一推者去一如指教德山被一推倒便归方丈闭却门者回举似济济云从来疑着这汉虽然如是你还见德山么者拟议济便打师云德山和尚把住纲宗临济老人诱人犯法山僧当时若作德山待这僧推倒漫漫起来捉住三十棒一棒也少不得何故不惟令这僧别有生机免致复遭临济毒手若作临济待他回来举似便打不使这僧重加迷闷山僧今日如此判断莫有傍不甘者出来更试断看还出得这僧么。

　　示众举临济访平田路口见一婆使牛乃问婆平田路向什么处去婆便将牛打一棒云这畜生诸处走到这里不知路济云我问你平田路什么处去婆云这畜生五岁也尚使不得济云欲观前人先观所使便有抽钉拔楔之意济至平田田问还见我婆也未济云已收下了也田云近离甚处济云江西黄檗田云情知你见作家来济云特来礼拜和尚田云已相见了也济云不然宾主之礼合礼三拜田云既是宾主之礼礼拜着师云我临济老人真为大人作略只是平实问去随这婆子张牙露齿款款道欲观前人先观所使便有抽钉拔楔之意且道这是赞他这是盖覆及至平田田问还见我婆也未轻轻道个已收下了也田只得别行一路你看平田老汉道还见我婆也未这一句且道是探竿是卖弄今人要识得宾主句且看二大老末后之言可足观光虽然如是白拈手段总不见得且道如何是白拈手段喝一喝。

　　示众举镇州万寿和尚与保寿同参万一日去保寿保坐不起万乃展坐具保下禅床被万便坐却禅床保乃归方丈闭却门万坐不起主事云和尚闭却门请库下吃茶万便归院保明日却去复礼万也坐不起保展坐具万亦下禅床保乃坐却禅床万遂归方丈闭却门保于侍者寮取灰围却方丈三道便归万开门见云我不与么他却与么师云二大老一冲一撞如两虎相见各露爪牙无有一毫亏损处不愧同参足为模范不若今时人才露爪牙先自伤锋犯手只欲瞒人殊不知旁观者哂法济今日不唧溜恁么告报亦是伤锋犯手了也还知落处么良久云不因夜来雁争见海门秋。

　　示众举陈操尚书请云门斋才见便问儒书中即不问三乘十二分教自有座主作么生是衲僧行脚事谛当谛当门云曾问几人来书云即今问上座门云即今且致作么生是教意掉转枪头来也书云黄卷赤轴祸出口门门云这个是文字语言作么生是教意书云口欲谈而辞丧心欲悬而虑忘道得一半门云口欲谈而辞丧为对有言心欲悬而虑忘为对妄想作么生是教意更上一层楼书无语可惜拶到牛角梢头无门得出山僧若作尚书便道已知上座深得如来禅也门云见说尚书看法华经是否书云是又是一重公案门云经中道一切治生产业皆与实相不相违背且道非非想天有几人退位书无语山僧若作尚书便云待我到非非想天即向上座道门云尚书且莫草草三经五论师僧抛却特入丛林十年二十年尚不奈何尚书又争得会书礼拜曰某甲罪过云门老人当时如握一柄吹毛剑相似直教法法难存尚书素常亦是具人天眼目到这里不得不复受钳锤今时还有如是衲僧如是居士么有则向前来递相证据良久喝一喝云不妨收起垂钩线免使风波浪里行。

　　六月十九小参林玹出问鸣蝉满林噪青莲遍界磬观音大士从耳根证圆通则不问如何是正法眼师云脑后看进云与么则饮光生面重开焕残榴飞处笑颜新也师云过那一边进云只如大士千眼阿那只是正眼师竖起拄杖云还见么进云杰侍者唤作破沙盆还有报恩分也无师云无进云与么则瞎驴灭却风猷振临济纲宗千古威三玄三要请师提掇师云历问将来进云如何是第一玄师拈拄杖云这是楖栗拄杖子进云如何是第二玄师拈拄杖横按桌上进云如何是第三玄师喝随声便打进云如何是第一要师云开口便好笑进云如何是第二要师云我不向你道进云如何是第三要师云日轮当户照进云只如入门便喝作么生应和师云你试喝看进云三顿乌藤还有差别也无师便喝进云与么则要玄棒喝锋铓凛穿凿瞒顸犯手多师以拄杖画一画云截断葛藤进云枝头啼血空劳力不如缄口卧烟萝天色炎蒸伏惟珍重便礼拜师云少卖弄乃云揭开云雾锁露出万重山大悲千手眼随处得安然蓦竖拄杖云大众还见么菩萨现全身作用于拄杖头上兴慈运悲普利一切要某上座助扬法化只得举则现成公案与大众通个消息记得南院问风穴南方一棒作么商量穴云作奇特商量穴却问和尚此间一棒作么商量院拈拄杖曰棒下无生忍临机不见师穴于言下大彻玄旨当时风穴悟则不无怎奈落在第二头了也若山僧作南院待他开口道和尚此间一棒作么商量劈脊便棒管教伊七通八达虽然今时有等莽卤汉便作一棒会埋没先圣瞎却时人眼目不少诸人又作么生会顾视左右喝一喝云剑为不平离宝匣药因救病出金瓶。

　　示众举齐峰和尚一日与庞居士并行士乃前行一步云我强如师一步峰云无背向老翁要争先在士云苦中苦未是此一句峰云怕公不甘士云老翁若不甘齐峰堪作什么峰云若有棒在手打不解倦士便打一掴云不多好峰始拈棒被士把住云这贼今日一场败阙峰笑云是我拙是公巧士乃拊掌云平交平交师云二老一个半斤一个八两得人一牛还人一马虽然如是就中有一个出格底也是自起自倒还有人简点得出么良久云雪中月色谁能辨堪笑知音暗点头。

　　示众举赵州和尚一日到僧堂后逢一僧乃问大众总向甚处去僧云普请去州遂于袖中取刀度与云老汉住持事繁请上座为我折倒却便引颈向前其僧便走师云常时赵州幸是不遇其人若遇其人则性命难存矣虽然刚刀虽快不斩无罪之人山僧今日亦是住持事繁要诸人折倒也无刀子纵有刀子亦不藏在袖里何故我王库内无如是刀诸人还知落处么更有一颂金刚宝剑逼人寒才露锋铓便不堪杀活岂容君拟议主宾相见辨毫端。

　　示众举西峰至睦州致茶果次州问长老今夏在甚处安居峰云兰溪州云有多少众峰云七十来人州云时中将何示徒峰拈起柑子州云着什么死急峰无语师云西峰当时一一供直末后着些精采恰被睦州老人用金刚王宝剑一截截断便不完宾主之礼山僧若作西峰待他道着什么死急只向伊道也须举似过岂不宾主始终耶所以道宾则始终宾主则始终主虽然如是杀人刀活人剑。

　　晚参师拈拄杖云若论此事久参达士未举先知晚学初机应当努力不见赵州和尚道我在南方三十年除二时粥饭是我杂用心处诸人作么生得不杂用心昔日有一僧问龙牙十二时中如何用力牙云如无手人行拳大沩云是则是又教人入阴界里作活计十二时中如何用力如有手人行拳又且如何今日法济道你若十二时中用力处道无却是斩头觅活落在龙牙手里你若十二时中用力处道有又是头上安头落在大沩手里你若十二时中用力处道不有不无一法儱儱侗侗又落在法济手里你若道三处俱不着又是莽莽荡荡了也到这里诸人十二时中如何用力生死事大切不得悠悠漾漾唐丧光阴他日有人算饭钱莫言不道卓拄杖云参。

　　示众举忠国师因虞军容问师住白崖山如何修行师唤童子以手摩顶云惺惺直言惺惺历历直言历历向后莫受人谩军容无语师云大小国师老大修行却被军容一问直是手忙脚乱推出童子来之乎者也引得后人莫认识神为自己诸人且道军容会得无语会不得无语。

　　示众举世尊因长爪梵志索论义预约云我义若堕我自斩首世尊云汝义以何为宗志云我以一切不受为宗世尊云是见受否志拂袖而去行至中路乃省谓弟子云我当回去斩首谢世尊弟子云人天众前幸当得胜何以斩首志云我宁于有智人前斩首不于无智人前得胜乃叹曰佛置我两处负门若我说是见我受是负门处粗故众人所共知第二负门处细我欲不受以少人知作是念已而白佛言世尊一切不受是见亦不受佛语梵志汝不受一切法是见亦不受则无所破与众人无异何用贡高而生憍慢梵志不能致答默自念言我负堕处世尊不彰我负不言是非得大甚深法最可恭敬即于坐处得法眼净师云梵志当时虽是伶俐中途省得意欲斩首谢世尊脱得两处负堕为甚么到这里致答不得殊不知直饶你脱得两处负堕已落在世尊圈缋了也即今还有出得世尊圈缋子者么以拄杖画云且截断葛藤虽然今时人不惟不知负堕尤自护病则不若梵志多矣掷下拄杖呵呵大笑。

　　示众举南泉大师因山下有一庵主人谓近日南泉和尚出世何不去礼见主云非但南泉出世直饶千佛出兴亦不能去泉闻乃令赵州去勘州去便设拜主不顾州从西过东又从东过西主并不顾州云草贼大败遂拽下帘子便归举似泉泉云我从来疑着这汉师云南泉老人坐断乾坤到这里也把不住却令赵州惯战作家去也摇撼不动他岂不劳而无功这庵主虽然把定纲宗也是抱椿摇橹山僧今日看来个个都是不唧溜汉这里众中莫有唧溜者么出来为三大老出气如无老僧今日失利。

　　示众师云今朝已夏末明早是秋来人人本分事切莫被时埋且道不涉阴阳一句作么生道左右顾视云出头天外看谁是这般人。

　　示众举云门到灌溪有僧举溪语云十方无壁落四面亦无门净裸裸赤洒洒没可把问门作么生亏你记得这一落索门云与么道即易也大难出蓦头一点僧云上座不肯和尚与么道那逐句寻言门云你适来与么举那还着本人僧云是好不知羞门云你驴年梦见灌溪复是一拶僧云某甲话在犹是不知门云我问你十方无壁落四面亦无门云云你道大梵天王与帝释商量什么事惯得其便僧云岂干他事随语生解门喝云逐队吃饭汉果然果然这僧不惟孤负灌溪垂训亦负云门指点若是伶俐衲僧在二大老处达其端倪便是一生参学事毕今日还有知音者救得此僧么老僧为你证据良久云更聆一颂当场体用得全机着着分明何更疑只为从前都学解到头难做克家儿。

　　示众举渐源同道吾去吊慰次源乃拊棺云生耶死耶吾云生也不道死也不道源云为甚不道吾云不道不道回至中路源云和尚快与某甲道若不道打和尚去也吾云打即任打道即不道源便打吾归院云汝宜离此去恐知事得知不便道吾迁化后源至石霜举前话请益霜云生也不道死也不道源云为甚不道霜云不道不道源于言下有省师云这公案批评者多决断者少山僧今日要与道吾下个注脚则不孤他一片婆心而受人屈处何故他道生也不道死也不道忒杀分明争奈渐源逐句迷源还问道为甚么不道到这里道吾更说个不道不道虽是雪上加霜亦乃赤心片片他又漆桶不快如斯莽卤以致道吾末后廉纤若是山僧当时作道吾何必定要说到底道个打即任打道即不道但向他道阇黎切忌恁么会待他拟议便棒免伊获罪弥天即今众中还有人见得道吾落处出得渐源么如无山僧更与颂出风飘飘兮雨蒙蒙意欲还乡路不通挨到水穷山尽处方知昔日自朦胧。

　　示众举夹山会禅师会下有一僧到石霜入门便道不审霜云不必阇黎僧云与么则珍重又到岩头亦云不审头乃嘘两声僧云与么则珍重才回步头云虽是后生亦能管带其僧归举似山山明日升堂乃唤昨日从石霜岩头归底阿师出来如法举似前话僧举了山云大众还会么若无人道老僧不惜两茎眉道去也乃云石霜虽有杀人刀且无活人剑岩头亦有杀人刀亦有活人剑师云这僧虽不怎么颇耐风霜若不是二大老慧眼圆明怎能勘得伊出然则岩头固有长处若非夹山洎合埋没可见当时善知识推己让人若是今时人不惟不肯恁么道犹要弄巧谩人藏头盖尾山僧今日亦是不惜眉毛与诸人明明拈出虽然如是且道如何是杀人刀活人剑这里识得非但得见岩头石霜亦乃会得夹山老人亲切处若不如是正落在时人圈缋里便道到这个所在有什么得失是非将个枣子囫囵吞了也岂不菽麦不分遭人简点耶良久云竹密何妨流水过山高那碍白云飞。

　　示众举忠国师因紫璘供奉拟注思益经国师乃问大德凡注经须会佛意始得供奉云若不会佛意怎解注得国师乃令侍者盛一碗水着七粒米在水中碗面安一只箸问云这个是什么义供奉无语国师云老僧意尚不会岂况佛意争解注得经沩山果云供奉先锋有作殿后无功当时才见国师问此是什么义只对云草本不劳拈出踢到便行直饶国师通身是口也无说处师云沩山恁么批判不无衲僧气概仔细简点将来也出不得国师圈缋在山僧若作供奉待他道这个是什么义但云上大人丘乙己化三千七十士尔小生八九子佳作仁可知礼也。

　　示众举云门问直岁什么处去来岁云刈茅来门云刈得几个祖师岁云三百个门云朝打三千暮打八百东家杓柄长西家杓柄短又作么生岁无语门便打师云当时法济若作这僧待他道朝打三千暮打八百云云但道和尚犹嫌少在他若打来接住推倒可不庆快平生虽然争奈云门老人棒头有眼径山道个直岁无语有三百个祖师证明云门令虽行要且棒头无眼老老大大作如是话会具正眼者试辩看。

　　示众举世尊一日坐次见人舁猪过乃问这个是甚么人云佛具一切智猪子也不识世尊云也须问过师云当时世尊虽是退步就人怎奈舁猪者不鉴谁解得大慈悲父若是山僧见他道佛具一切智猪子也不识但云我也知你只识得个猪子若是旁观者道既不唤猪子又道个什么只轻轻向他道这孽障复颂云大似无端蓦问来令伊异类着疑猜个中识得瞿昙面管教不动出三灾。

　　示众举奉先深禅师同明和尚在众时闻僧问法眼如何是色眼竖起拂子或曰鸡冠花或曰贴肉汗衫三人特往请益问曰承闻和尚有三种色语是否眼曰是深曰鹞子过新罗便归众千人丛里夺高标时李王在座下不肯蹉过不少乃白法眼曰寡人来日致茶筵请二人重新问话明日茶罢备彩一箱剑一口谓二师曰上座若问话得是奉赏杂彩一箱若问不是只赐一剑王令当严法眼升座倚势欺人深复出问今日春敕问话师还许也无探竿在手眼曰许忒杀实头深曰鹞子过新罗捧彩便行惯得其便大众一时散去时法灯作维那乃鸣钟集众僧堂前勘深也是阵后兴兵众集灯问承闻上座久在云门有甚奇特因缘举一两则来商量看深曰古人道白鹭下田千点雪黄鹂上树一枝花维那作么生商量用大旗鼓一夺灯拟议安知落处深打一坐具便归众得大机显大用快哉不忝云门之后可惜当时法眼会下无有敌手任这老汉一冲一撞如赵云百万军中取阿斗相似今日还有知音者么出众来为灯维那出一口气看良久云太平原是将军定不许将军见太平。

　　示众举道吾见云岩修鞋次乃问作什么岩云将败坏补败坏吾云何不道即败坏非败坏师云这两个老汉恰似座主见解当时山僧若作云岩见道吾问作什么便抛下鞋子云你道是什么又若作道吾见云岩道将败坏补败坏但道忒杀扯东盖西如是免使后人落在义解中去虽然山僧恁么批判亦是相楼打楼有甚么交涉呵呵大笑。

　　示众举三平忠禅师一日升座有一道士出众从东过西又一僧从西过东真伪历然平云适来个道士却有见处师僧未在探竿在手道士出众作礼云谢和尚接引着平便打正令当行僧出作礼云乞和尚指示来也平亦打终无二格平复谓众云此两个公案作么断还有人断得么如是三问众无对法济当时若在座下但云和尚也须吃棒何故拼不得自己嬴不得他人平云既无人断得老僧为断去也乃掷下拄杖归方丈诸人还知三平落处么若知得三平落处便知法济落处左右顾视云夜静水寒鱼不食满船空载月明归。

　　严居士兄弟等施铜钟荐先考妣请师小参师拈槌指钟云这钟彼为荐父母又乞山僧说法山僧无法可说记得东坡居士有钟铭偈云有钟谁为撞有撞谁撞之三合而后鸣闻所闻为五缺一不可得汝则安能闻汝闻竟安在云云大小东坡说义理禅山僧则不然蓦举钟槌云还见么复敲钟三下云还闻么这里会得一超直入如来地其或未会更听一偈钟声一击顿超然荐拔先灵出阴缠今日老僧亲指示管教步步踏青莲。

　　举忠国师问座主讲什么经主云惟识论国师云作么生会惟识论主云三界惟心万法惟识国师指帘云这个是什么法主云色法国师云大师帘前赐紫对御谭经何得五戒不持师云座主讲得千经万论到这里开口便错法济当时若作座主待国师指帘问这个是什么只对他道国师老老大大帘子也不识众中有不甘者出来道你也只识得个帘子法济向他道国师问什么来待他拟议即便喝出。

　　示众举韩文公问大颠和尚春秋多少颠乃提起数珠示之云会么公云不会颠云昼夜一百八师云韩公蹉过不少公罔措归宅怏怏而已夫人乃问侍郎神思不怿复有何事师云贤哉贤哉公遂举前话夫人云何不进云昼夜一百八意旨如何师云善言言者公明日凌晨遂去门首乃逢首座座云侍郎入寺何早师云好不知来处公云特去堂头通话座云堂头有何因缘开示公举前话座云侍郎怎生会公云昼夜一百八意旨如何师云老老大大做学语之流座乃扣齿三下公后至堂头又进前语昼夜一百八意旨如何堂头亦扣齿三下公云信知佛法一般师云休错认颠云见什么道理乃云一般公云适来门首接见首座亦复如是颠遂唤首座问适来只对侍郎佛法是否座云是颠便打趁出院师云大颠末后全行正令在首座以振真规在侍郎则失其所向当时侍郎具眼果信得佛法一般便速礼三拜保得首座不趁出院岂不一场好事今日有人代他一转语看如无不惟孤负大颠亦使老僧失利有么有么良久云佛法若无真正眼宗门那得到如今。

　　到龙舌庵小参师云指月台前拈拄杖连云片片石颠头笑兮谁是知音者万水千山听不休卓拄杖云古人建庵龙舌上也教说法虎头边而今到此重拈出那个男儿不丈夫到这里悬崖撒手自肯承当绝后再苏欺君不得便可逍遥翠筼径漫跨观瀑桥直上击竹崖行住坐卧于曝皆岩窝酌石浪泉唱无生曲挂瓢于苍松枝上作个无事衲僧其或未然切不得见山忘道所以古人云通玄峰顶不是人间心外无法满目青山喝一喝云且道悬崖撒手一句作么生道举头天外看谁是这般人。

　　示众举僧参善道禅师才展坐具道云不用通时暄还我文彩未生时道理来僧云某甲有口哑却即间苦死觅个腊月扇子作么道拈棒作打势僧把住云还我未拈棒时道理来道云随我者随之南北不随我者死住东西僧云随与不随且致请师指出东西南北道便打师云这僧可谓敌胜惊群底手段只是未后欠一着在老汉若作这僧待他打来更接住云打即不无且道是南是北是西是东便推倒可不有意气时添意气不风流处也风流今日法济门下还有这等僧向前么老汉也不用棒管教他一一透露去时有僧才出众师云文彩已彰便休去。

　　示众举雪峰问僧甚么处来僧云浙中来峰云船来陆来僧云二途俱不涉峰云争得到这里僧云有什么隔碍峰打趁出僧过十年后再来峰又问甚处来僧云湖南峰云湖南与这里相去多少僧云不隔峰竖起拂云还隔这个么僧云若隔即不到也峰又打趁出此僧住后凡见人便骂峰一日有同行闻特去访乃问兄到雪峰有何言句便如是骂他遂举前话乃被同行诟叱与他说破当时悲泣常向中夜焚香遥礼师云雪峰老人行其正令这条白棒不忝德山之风可惜当时不遇其人重重蹉过这僧既不惮劳苦拨草瞻风何其莽卤以至如斯及遇同参通个消息悔之晚矣虽然此犹是君子禅也不若今时不服善者宁招谤法之愆永无悲泣之意可见今人不如古人多矣大凡参学须自具眼目切莫当面蹉过以贻后日之悔今日有新到者么众无语师复颂云憧憧往返隔千山觌面相承与话难不得知音痛呵叱到头终是一颟顸。

　　示众举夹山问僧甚处来僧云洞山山云洞山有何言教僧云洞山寻常许人三路学所谓玄路鸟道展手山云实有此语否僧云实有山云执持千里钞林下道人悲师云这僧当时祗成得个学语之流岂具参方眼目夹山老人虽持勘辨钳锤好似打絷脚兔一般若是法济则不然待他道许人三路学便云我这里一路也无看他若更迟疑拦头便棒令伊不孤负洞山别有生涯今日众中还有与这僧出气得者么良久云如无切忌传言送语。

　　示众举澧州大同济禅师一日因米胡领众来才欲相见济便拽转禅床面壁而坐米于背后立少时却回客位济云是即是若不验破已后遭人贬剥却令侍者去请米才上来却拽转禅床便坐济乃绕床一匝便归方丈米却拽倒禅床领众便出去师云二大老相见各展锋铓不无机用只是未得宾主和融递相酬唱当时山僧若作米胡见他面壁而坐便拊背一下拂袖而出免使后面周遮又若作大同看伊拽转禅床便坐更令侍者点茶来可使主宾道契虽然如是看来不会作客劳烦主人二俱失利。

　　示众举丹霞访庞居士至门逢灵照洗菜次霞问居士在否灵照放下菜篮敛手而立霞再问照提起篮便行霞遂回须臾居士还照乃举似前话士云丹霞在么照云去也士云赤土涂牛你师云据山僧见处他三大老各显神通不无简点何故且看丹霞问头虽是平常也要籹个朦胧灵照应机截然无不临风卖俏到这里庞老合当结疑恰似父子相瞒山僧恁么判断总是因语识人虽然祗如赤土涂牛你这一句又如何商量还有人道得者么试道看。

　　示众举临济大师道赤肉团上有一无位真人在汝等面门出入未证据者看有僧出问如何是无位真人济下禅床扭住云道道僧拟议济托开云无位真人是什么干屎橛师云当时临济大师雷声甚大雨点全无何故他道未证据者看及至被这僧一拶直目下禅床手忙脚乱幸是不遇其人若法济作这僧待他扭住时轻轻道个老汉忙甚么又待他托开云无位真人是什么干屎橛我也知你说真方卖假药这里未证据者且置已证据者出来道看如无山僧更为颂破赤肉团中无位人面门出入最相亲可怜未遇知音者却把真金换六尘。

　　示众举丹霞和尚问庞居士昨日相见何似今日士云如法举昨日事来作个宗眼霞云秪如宗眼还着得庞公么士云我在你眼里霞云某甲眼窄何处安身士云是眼何窄是身何安霞休去士云更道取一句便得此话圆霞亦不对士云就中这一句无人道得师云丹霞老汉被庞公折倒了也若是山僧当时见他道是眼何窄是身何安但向道半肯半不肯何故老庞前言不应后语虽然更道取一句方得此话圆良久云太湖三万六千顷月在波心说向谁。

　　示众举罗山道闲禅师在禾山因清贵上座说话次贵云天下无第一人大小沩山犹输他道吾师云道听途说山云有什么语输他师云谛审贵举石霜辞沩山才礼拜起沩问有句无句如藤倚树子意如何霜无对师云许你真实却到道吾吾问甚处来霜云沩山来吾云有什么言句霜遂举前话师云也是直头吾云汝何不道取师云旁观者清霜云秪为道不得师云直不藏曲吾云汝为我看庵待我与你报仇去师云错吾往沩山沩泥壁次忽回首见道吾在背后便云智头陀因何到此师云探其来由吾云某甲不为别来秪为和尚问诸道者有句无句如藤倚树还是也无师云着沩云是师云着贼了也吾便问树倒藤枯时如何师云相随来也沩山呵呵大笑师云惯得其便被道吾捺向泥里师云欺敌者亡沩山总不管师云失便宜处得便宜贵上座举了云这个岂不是沩山输他道吾师云亏你具眼罗山云上座三十年后若有把茅盖头切忌举这个话贵不肯却与道吾作主师云怪伊不得被罗擒下地云白大众各请停喧某甲今日与清贵上座直为沩山雪屈话且须侧聆师云作家战将贵云知也知也便礼拜师云惭惶杀人山云何不早道你还识道吾么秪是馆驿里本色撮马粪汉师云明眼宗匠天然犹在当时沩山老人慈悲之故开方便门亲到者多错会者不少道吾这些英气虽是当仁不让不知沩山放过处岂得旁观者不忿要与证明今时还有知古人落处者么切忌穿凿你看罗山道你还识道吾么只是馆驿里本色撮马粪汉且道是赏伊是罚伊具眼者试辨看。

　　荐亡小参师云灵光耿耿智体如如今古洞然凡圣靡间与么委悉得逍遥于三界之中放旷于六尘之外男身没女身出不减一丝毫女身没男身出不增一线道来时如片云点太虚而无所住去时似孤月映寒潭不留剩迹于是则生亦得死亦得湛然常住心境一如既然如是且道目前所荐茅氏在何处安身立命竖拂子云全凭殊胜力毕竟托莲胎。

　　复举文殊师利问庵提遮女曰生以何为义女曰生以不生生为生义殊曰如何是生以不生生为生义女曰若能明知地水火风四缘未尝自得有所和合而能随其所宜是为生义殊曰死以何为义女曰死以不死死为死义殊曰如何是死以不死死为死义女曰若能明知地水火风四缘未尝自得有所离散而能随其所宜是为死义到遮里庵提遮女翻问文殊师利曰明知生是不生之理为甚么却被生死之所流转殊曰其力未充师云大小庵提遮女虽见到而未能行到文殊师利虽行到也则尽力说得个其力未充大众即今其力已充一句又作么生道喝一喝云巨灵抬手无多子分破华山千万重。

　　解夏小参师拈拄杖云当阳显露作者知归蓦劄相逢时人未会收纶罢钓五湖烟水澄清拨草瞻风四海云林奔走若住也若行也本来无得无失若迷也若悟也便乃有证有修到遮里直须两头撒开中间不立所以道未有常行而不住未有常住而不行欲益无所益欲为无所为既然如是随缘不变一句作么生道卓拄杖云且归茅屋旧居处闲看清溪不断流。

　　天隐和尚语录卷二
嘉兴大藏经　天隐和尚语录


　　天隐和尚语录卷三

　　嗣法门人通问等编

　　荆溪磬山语录

　　磬山初创腊八日示众师云磬山茅屋冷凄凄到者都缘向上机鼻孔尽从今打失赤条条地得无衣作么生是向上机自代云泥牛吸水武陵溪今辰是我释迦老子桷底脱落底时节大众还知么若知得当初释迦老子悟得个什么来若未知看举起拂子云释迦老子在汝等眼睫毛上放大光明照见三千大千世界还见么若见得彻去睹明星时无二无别其或未然诚谓徒入空门虚生了也各各挽起眉毛尽平生力量挨拶将去不可蹉跎岁月埋没此光明去也今兹徐居士二十年长斋慕道海内知识一一参叩错礼山僧为师为伊芟染亦有个颂子相记脱俗为僧翻掌间转凡成圣也非难雪山老汉日成道今古明星照远山久立珍重。

　　除夜示众师云一年容易过大尽在今宵生死无凭据阴阳定不饶大众团团围围住兹磬山阿相伴老僧作何功行莫谓老僧使得你们忙碌碌地无暇做参禅辨道底工夫且道你们终日起来忙闲动静运水搬柴者是谁迎宾待客垦土掘地者是谁穿衣吃饭屙屎放尿者是谁须是于中识得本命元辰不离放尿屙屎不离吃饭穿衣不离掘地垦土不离待客迎宾不离搬柴运水不离动静忙闲若于此识不得本命元辰忙闲动静即被忙闲动静碍运水搬柴即被运水搬柴碍迎宾待客即被迎宾待客碍垦土掘地即被垦土掘地碍穿衣吃饭即被穿衣吃饭碍屙屎放尿即被屙屎放尿碍遮一落索老僧代你们用力不得须要你们件件自家着力始得还曾简点得也未不然莫说一年除岁容易纵经百年虚度光阴有什么用处大众会么蓦卓拄杖云来年更有新条在恼乱春风卒未休。

　　岁旦示众拈香祝　圣毕师召众云本地风光无背面物物拈来始成现大千沙界绝罗笼一句当阳如闪电年新月新日又新步步行来步步新踏着这重关捩子原来即是旧时人所以回天转地不须愚智功能透古超今不落凡圣阶级且如新年头佛法还有商量也无若道是有水中捉月若道是无色里胶青恁么则不涉有无还委悉么以拄杖划一划云打开云户看露柱放光辉复颂云雪后一枝梅吐玉豁然天地共阳春太平尽唱无生曲引得岩前石虎吟元宵示众师云山中正月十五也无村歌社舞都卢本分禅和不打寻常这鼓剔起无相灯光照破人人鼻祖且道灯未明时光在什么处举起拂子云明暗两头俱脱落一毛端上现全身。

　　清明日晚参师云今朝却是清明节河边细柳垂枝折捐舟登岸小阿娘跌脚捶胸诉冤屈声声哭到松林间叫杀青天全不答谁知生死路悠悠一去更无个消息何如脱俗出家儿无忧无喜无交涉蓦拈拄杖卓一下云唯有这个不迁变今年去年曾无倦登山涉水赖伊扶风前月下常相见见见见眼里瞳神耳里现喝一喝良久云愁人莫向愁人说令得愁人愁杀人。

　　示众师卓拄杖云众兄弟久处丛林遍参知识还曾拨着这一着子也未若拨着这一着子顺逆境缘处自然不被尘劳封锁生死岸头时脱然不随业识牵缠在世出世了无挂碍诚谓之无事道人若未拨着徒自苦辛山山水水千里劳神波波碌碌既为出家儿父母远离亲朋绝往澹泊无为翛然洒乐趁此色力强健猛着精彩日夜研穷究取这一着子十二时中无丝毫异缘毕竟要讨个分晓才得不辜出家之志不负佛祖之恩虽然如是恁么说话若在了事人前拾如送个腊月扇子也喝一喝云且截断葛藤。

　　岁旦示众师云天启四年正月一春到人间将半月梅花笑雪满庭香透过时人娘生鼻蓦举拄杖云看惟有这个原如此也无年也无月也无新旧只平常直直对君亲剖悉掷拄杖云虽然如是且道新年头上一句又作么生道良久云大家登宝殿祝　圣愿长春。

　　绝粮示众举世尊一日敕阿难食时至汝入城持钵难应诺曰汝既持钵当依七佛仪式难遂问如何是七佛仪式佛召阿难难应诺佛曰持钵去师云幸喜幸喜世尊大慈大悲当时若不开这一路洎合饿杀老僧大众且道灵山会上曾打到这个境界遣阿难未曾打到这个境界遣阿难试道看况世尊三界大师福被人天何故只遣阿难入城持钵千二百众合作么生磬山今日则不敢钉钉遣谁去且这一条路谁行得谁行不得可不见义勇为耶记得昔年有个颂子为诸人举似托钵生涯七佛仪瞿昙尽力是提撕阿难当下通消息那用婆心第二机。

　　师五十诞辰前一日示众师云寄迹阎浮五十春不知虚幻受伶俜自从胡乱年来后闲看长空放白云所以道真如性海本无出没大悲愿力示现去来且道既无出没焉有去来真如性海与大悲愿力是同也是异也若道同蓦举起拂子云这是大悲愿力如何是真如性海若道异垂下拂子云这是真如性海如何是大悲愿力若道不同不异则无老无少无大无小无长无短无有无无不可以形名得不可以智识知如此大众得得到磬山来与老僧庆诞若约老僧五十年前母难之辰今日犹未生也既未生时庆个什么诞说个什么法可不随情逐世了也且道不随情不逐世一句作么生道还委悉么以拂子指庭前菊花云黄菊经霜老青松带露寒若将时节会依旧是颟顸。

　　正诞日小参师拈拄杖云老僧去年四十九曾向人前扬家丑谭禅论道作生涯想起从前不唧溜今年幸尔已五十对人一字无可说横拈拄杖按乾坤那个丈夫来受屈所以道把住也十方虚空也须吃棒放行也森罗万象总是齐彰山僧今日也不放行也不把住聊通一线以拄杖插向前绕一匝云与诸人一任七纵八横去也良久卓拄杖云真金自有真金价终不和沙卖与人。

　　启华严禅期示众师云要踏毗卢顶上行不须向外去追寻回光返照原初体着着拈来不是尘竖拂子云看大众还见么十方虚空无边香水海一一世界中有千丈卢舍那身在此一毛端上现宝王刹转大法轮打开华藏玄门演出不思议法所以道尘说刹说众生说炽然说无间歇于此会得迥出三乘高超十地不劳觉城东畔始见文殊楼阁门开方参慈氏脱或未然再打之绕葛藤去也若人欲识佛境界当净其意如虚空远离妄想及诸取令心所向皆无碍汝等既到此间妄想不得不离意根不得不净意根既净妄想自离妄想既离令心所向自然无碍心既无碍左打一拂云这边也无碍右打一拂云那边亦无碍中间打一拂云这里亦无碍无碍无碍亦无碍今人闻此等说话便道贪瞋痴亦无碍杀盗淫亦无碍妄言绮语亦无碍恶口两舌亦无碍如此见解拨无因果莽莽荡荡他时后日阎罗老子面前打算吃铁棒有日在莫言不道不见南岳让和尚初参曹溪六祖祖云什么物恁么来只此一转语参承六载方始瞥地曰某甲有个会处祖云何不道云说似一物即不中祖云还假修证不云修证则不无染污即不得祖云即此不染污诸佛之所护念汝既如是吾亦如是善自护持这便是真参实悟真修实践的样子汝等既到这里当摩裈擦裤坚竖脊梁打屏身心体究一回始得古人云临崖撒手自肯承当绝后再苏欺君不得正恁么时直截根源一句作么生道良久云木马暗嘶云影道泥牛横卧石岩前若能坐断千差路顷刻归家不用鞭和声掷下拂子喝一喝。

　　晚参师拈拄杖云达磨一宗看看扫地矣赖有志者尽力扶之何故今时大法未明而为人师者触着则任意挥张便道大机大用不识是何宗旨学人问着蒲团即将蒲团打问着禅板即将禅板打设若问着虚空你还将虚空打得么问着山河大地还将山河大地打得么若将不得可见大机大用不在蒲团禅板上有一等不识好恶者吞却钓饵播弄一生生死岸头一毫用不着诸人也须简点古人乃谓此是风力所转终归败坏不见赵州和尚有个秀才来问佛不违众生愿是不州云是才云弟子欲就和尚手中乞取拄杖得不州云君子不夺人所好才云某甲非君子州云老僧亦不是佛看他得的人大机大用活鱍鱍地优游自在老僧晚年来有些性躁也要用棒行喝但遇其人则不得不行不得不用非是贬驳诸方要且扶立宗旨作么生是宗旨喝一喝卓拄杖云男儿自有冲天志莫向古人行处行复云今晚就水和泥趁炉打铁也要打草惊蛇还委悉么以拄杖驾肩绕一匝云楖栗横担不顾人直入千峰万峰去直趋方丈。

　　除岁示众师云爆竹一声催腊尽寒梅数点带春来道人林下无余事心地闲闲却似呆所以道欲识佛性义当观时节因缘时节既至其理自彰且如过去时节已过去未来时节犹未来现在时节而不住况此深山穷谷之中寂寥虚廓本无喧哗杂扰之声又无朱紫玄黄之色也无笙歌燕舞之作亦无大欢小悦之娱刚刚一种灰头土面懒散禅和即今历历孤明澄心瞪目听法者莫不是这个时节若是这个时节又何用更识便转得身吐得气吃得山僧手中痛棒若未转得身吐得气吃不得山僧手中痛棒你若向前截断路头你若落后又无退身之地你若住着则三十棒到这个时节还有不惜身命者么须知句中铲意意中铲句意句交驰甚为可畏虽然官不容针私通车马汝等入堂坐禅已经一月并无有一人到室中通个消息都卢是一队无心道人老僧信得汝等过汝等还信得老僧过么若信得过莫谓无心云是道无心犹隔一重关不见药山和尚坐禅石头一日偶见问云汝在这里作么云一物不为云不为即闲坐也云闲坐即为也汝不为不为个甚么云诸佛亦不识你看古人一个闲坐尚不可得而况昏沉掉举妄念纷飞者乎石头便云从来共住不知名任运相将只么行自古上贤犹未识造次凡流岂可明你看石头和尚舌头拖地入泥入水为人老僧今晚为汝等注破从来共住不知名那里识得来任运相将只么行也是客作汉自古上贤犹未识难道造次凡流岂可明不是压良为贱既注破还知么若论这一段事人人本有个个不无只为无始以来无明业识烦恼盖覆不得现前还见么蓦举起拄杖云先天有物能为主不属阴阳造化生久立珍重。

　　元旦示众师云今日元来新年头昨日元来旧年尾新年头上不见来旧年尾上不见去不来不去常现前个里元来无所住无所住处着眼看大千沙界一毫许漫看春风满面生张公吃酒李公醉更有一般堪羡处千门万户瞳瞳睡大家齐唱太平歌哩哩啰兮啰啰哩所以道有条攀条无条攀例大众祝　圣寿以无疆赞　皇图而永固。

　　元宵示众师云一灯才焰万灯莹烁破乾坤彻底空山色自今光灿烂桃花依旧笑春风大众刚才过岁又已半月流光荏苒无暂停息若是手脚未稳切宜努力莫待临渴掘井追悔无门要做工夫已迟了也会得么英灵衲子未举先知机钝之流不妨荐取以拄杖指灯云看唤作灯则触不唤作灯即背且道唤作什么云门大师道光不透脱有两般病一切处不明面前有物是一又透得一切法空隐隐地似有个物相似亦是光不透脱直饶恁么不恁么会即声色而非声色不恁么恁么会即非声色而非非声色般若经云若取法相即着我人众生寿者若取非法相即着我人众生寿者是故不应取法不应取非法到这里无你下口处无你入头处无你插手处无你劄脚处若伫思停机即没交涉矣还会么除非上根利器一闻千悟始得不见达磨初祖遥观震旦人有大根器得得航海而来在梁国不契直造少室端坐面壁九载刚接得个神光二祖断臂安心顿悟本来谓之得髓传至六祖开心地法门然后宗分二派再四传而派列五宗岂不是灯灯相续莹彻交辉所以道法流不泯派永接于曹溪灯焰常存光逾明于少室老僧今晚见此世灯引这一落索若是明眼人前一场笑具可不通身辊在葛藤窠里了也还有剔脱得出者么良久云少林秘要无多子五派单传不二门喝一喝。

　　示众举兴教坦和尚初开堂有雪窦化主省宗出问诸佛未出世人人鼻孔撩天出世后为甚么杳无消息坦云鸡足峰前风悄然宗云未在更道坦云大雪满长安宗云谁人知此意令我忆南泉拂袖归众更不礼拜坦云兴教今日失利便归方丈坦令人请宗至云适来只错对一转语人天众前何不礼拜盖覆却宗云大丈夫膝下有黄金争肯礼拜无眼长老坦云我别有话在宗乃理前问至未在更道处坦云我有三十棒寄汝打雪窦宗乃礼拜师云你看古人真实处无有一字相欺若是今时善知识权柄在手不辨来机要施设到底那肯屈尊就下若是今时学者出头来硬作主宰到底亦未肯服善你看坦长老从容和雅云适来只错对一转语且道作么生是他错处省宗不肯后云寄三十棒打雪窦雪窦又有何过省宗便肯礼拜这里若看得分明许你们通个消息一众呈见不辍师复云学道先须达本后识纲宗纲宗既明其本自立既得其本道随手应所以道从天降下则贫穷从地涌出则富贵若道见过古人田地只好与古人提瓶执杖若道见到古人田地只好与今人提瓶执杖若未见到者更参二十年始得何故卓拄杖云选佛若无如是手宗门那得到如今左右顾视云有么有么如无老僧且去守困便曳杖出堂因事示众师云诸方难见而易亲老僧这里易见而难亲何故诸方善知识道眼高福德大丛林整齐饮食精洁可谓难见而易亲也老僧这里世缘浅薄辟草开荒茶粗饭粝可谓易见而难亲也难得亲近难中之难雪里送炭者少易得亲近易中之易锦上添花者多左右顾视云众中还有道得不难不易一句者么蓦卓拄杖云拄杖子勃跳出来道也不难也不易清风明月共知音天上人间随所去师复笑云不然不然老僧还要用着你曳拄杖便归方丈。

　　小参师云今辰二月十九菩萨应身普救人人要证圆通打破无明窠臼举拂子云观音妙智力能救世间苦复打一下云还闻么如若不闻除是生来耳如若闻又闻个什么来云门大师道观音菩萨将钱买胡饼放下手原来是馒头山僧这里也无胡饼也无馒头且道大众吃个什么今日周沙弥为伊师设供补庆乞老僧说个小参仰劳大众诵一无量寿真言唵嘛呢叭　吽复偈云生来半百知安分漫看山花烂熳红且喜阇黎实头处长年相伴老龙钟。

　　阳山静室众请晚参师云目瞪云霄第一峰端居无事万缘空无生曲调从君和不落闲忙动静中既不落闲忙动静且道在什么处大众蓦卓拄杖云莫不落在这里还会得么你若会得即便言下知归若未会得现前若僧若俗若老若少波波汲汲徒上此山枉受辛苦不如参个古人话头以悟为期昔我禹门堂上幻有老人惯教人参如何是我父母未生前本来面目汝等须是行也参坐也参语默动静参迎宾待客参做买做卖参穿衣吃饭参屙屎放尿参莫管一年两年十年二十年一参参到无参处忽然　地一声便得这个消息所以道参须真参悟须实悟虽然古人云十方世界是沙门一只眼且道眼在甚么处良久云老僧今晚为汝诸人点出去也看以拄杖指佛前灯云智灯常焰焰昼夜永明明掷拄杖便休去。

　　乌瞻山众请小参师云摩竭令行传千古而今拈出又重新烁迦罗眼犹难觑试问当机有几人良久云南赡部州打鼓北俱卢州升座西牛贺州说法东胜神州参堂且道说什么法诸人还闻么若闻对众证举未闻切忌作驴前马后汉认奴作郎古人道参禅都是病病在耳目者撑眉努目侧耳点头为禅病在口舌者颠言倒语胡喝乱喝为禅病在手足者进前退后指东划西为禅病在心腹者穷玄究妙超情离见为禅据彼所论无非是病所以道涅槃心易晓差别智难明芭蕉和尚云你有拄杖子我与你拄杖子你无拄杖子我夺你拄杖子又有尊宿云你有拄杖子我夺你拄杖子你无拄杖子我与你拄杖子磬山则不然你有拄杖子我不夺你拄杖子你无拄杖子我不与你拄杖子诸人还会得么若会得从你高高峰顶盘结草庵把定牢关不通凡圣又从你入草求人带水拖泥现佛现魔随方应用你若未会切忌动着动着则老僧三十棒卓拄杖复偈云问答须教识主宾休迷事理乱君臣一言失照无凭据万行全乖丧本真举起吹毛当面截拈推涂毒绝根尘果然佛日重悬处相播玄风忆少林。

　　荐亡小参师云百岁光阴瞬息回几人到此不曾欺贪名图利心无厌逐色随声意转迷生死岸头方有悔轮回路上更多疑如来金口分明谕地狱天堂任尔之今日乃温氏荐亡道场完满乞老僧对众举扬无生之旨不免说几句现成说话妙性圆明离诸名相本来无有世界众生因妄有生因生有灭生灭名妄灭妄名真蓦竖起拂子云咦还见么离诸名相又见个什么若道不见妙性圆明何处安着这里会得便识得爱溪居士安身立命处识得爱溪安身立命处便识得自己安身立命处识得自己安身立命处即识得从上诸佛诸祖安身立命处所以生本无生灭本无灭居士六十岁未生已前本来面目还见么所以中论云已生无有生未生亦无生离已生未生生时亦无生六十岁死已后已死无有死未死亦无死离已死未死死时亦无死诸人若会得对众拈出老僧与你证据若未会各各珍重参取去。

　　解华严禅期小参师云说甚长期与短期自家面目自家知坐参五十三员老楼阁门开弹指时卓拄杖云吽大开了也诸人还觉毛寒骨竖么出亦得入亦得虽然如是且道门在甚么处还见么如此见得无论开卷便退者终卷而退者一部而退者半部而退者一年而退者年余而退者两年而退者三年满而终者一任七纵八横逍遥自在故经云心同虚空界示等虚空法证得虚空时无是无非法你若这里未见得彻从你三年期满而终者两年不足而退者半部一部乃至一卷半卷而退者总不得可谓当面蹉却所以道如人数他宝终无半钱分于法不修行多闻亦如是不见白云端祖云若得一回汗出一茎草现出琼楼玉殿未得一回汗出琼楼玉殿却被一茎莫盖覆诸人还曾一回汗出也未若未得一回汗出切忌颟顸卓拄杖云雪后始知松柏操事难方见丈夫心。

　　示众师云诸人既流入心地法门必须向己躬下真实做工夫参究一回始得不可依依稀稀当有当无如患疟疾病一般今日提起便心中火急明日放下即缓纵身心惟恐色力不佳病魔缠扰又虑衣食不周贫穷困苦且干办些世事调养个四大漫漫学道殊不知恁么去总然有怕生死底念不觉埋没尘劳被结习驱使这等根器都是无始以来信位不足如何参得我祖师禅驴年也未有出头日子在你若果具这大丈夫气概猛省将来拼此四大也不管贪穷困苦也不管饥寒冻馁也不管病魔缠扰也不管世谛纷纭单单提个话头澄澄湛湛切切思思行也参坐也参住也参卧也参不顾得失危亡不知迷悟境界只如此挨拶去岁久月深蓦然打失鼻孔恰如虚空粉碎大地平沉漫漫苏醒将来方有少分相应到这田地急急见人不可耽着须知祖师门下本无有实法系累他人若有一法系累他人入地狱如箭射故笑岩师翁云圣人之道个个完具惟不自究明甘自轻弃且道那里是自轻弃处须时时简点不可放过珍重珍重。

　　优婆夷众请开示师云汝等身居富贵中不被富贵之所罗笼信知有这段出世大事乃是屡劫种来善根最是难得须当十二时中猛省提撕如何是我父母未生前本来面目须要治家接应世缘处支宾待客处着衣吃饭处忙闲动静处驱奴使婢处一一体究不可放过直下能见得本来便识得妙明常住真心不生不灭不常不断无老无少无去无来非古非今非成非坏自然超出苦海今时人落在富贵即被富贵之所笼罩落在贫贱即被贫贱之所困苦不能即世出世故经云一切众生皆由不知性净明体用诸妄想此想不真故有轮转若不勇猛做一番工夫要解脱修行诚未有日子在昔日有个无著道人二十七八寡居学道曾参叩径山打硬修行志气超群见地卓荦以至大彻然后为尼播扬宗教接物利生岂不是出格道人也彼既如是我宁不尔你们若待家园事业成办然后修行则便耽阁埋没己灵不知三界空花犹如火宅岂可认定家园事业而为己有耶一息不来就属后世切莫为长久之计山僧在此开山修造多不过接引之辞又岂可作永远之念耶汝等若信得及各各须念无常迅速生死事大须自提撕这句话头以悟为期便是出生死之根本二六时中切不可忽赵州和尚道我在南方三十年除二时粥饭是我杂用心处如此用功无有不发明者努力珍重。

　　示众师云鼓唱宗乘提挈纲要切须是个人始得忆昔当时僧问巴陵如何是提婆宗陵云银碗里盛雪这僧若不解正派源头如何启得这个大口巴陵老人若非出自云门深穷法海透彻灵源者则不能如是洒洒落落干干净净抛个银碗盛雪一句子直示将来恁么得非是个本色上流脱略情尘知见者如何凑泊得去到这里还知古人落处么咦不见道道吾舞笏同人会石巩弯弓作者谙。

　　示众师云德山棒临济喝特地无端好施设石巩箭子湖狗也没来由呈家丑何故看保宁上堂侍者烧香罢指侍者云侍者已为诸人说法了也然则保宁说法如雷也是借他鼻孔出气何不当时待侍者未烧香时道个为诸人说法了也免使后人在侍者边觅山僧今日无侍者与诸人说还知么咦男儿自有冲天志莫向古人行处行。

　　病起示众师云刚才过月半又是初一矣老僧病躯不能应时及节与诸人商量佛法若论此事如百斤担子各各担着到得地头方始轻快不得依依稀稀打混过日若是久参先学举起便知落处晚进初机切须努力诸仁者趁此时将本分事与老僧证据良久顾左右云去罢。

　　示众举愚庵禅师一日入园见典座割瓜庵问刈得几个祖师头座云三十个庵云那个皮下有血座云和尚何得重重相戏庵云好心不得好报师拈云若作佛法商量愚庵好与三十棒若作世谛戏论典座好与三十棒除此二途诸人道将一句来。

　　悬钟小参师云悬起也名喧宇宙遐迩安宁撞着也响应寰区幽冥拯拔恁么则名从何得声从何来名不自名声不自声声若自声不待撞而自鸣名若自名不待铸而自成既然如是其名也声也都从檀越信心中流出诸人还知么咄但将眼听分明也遍界何曾有覆藏。

　　示众举世尊将诸圣众往第六天说大集经敕他方此土人间天上一切狞恶鬼神悉皆集会受佛付嘱拥护正法师云大小世尊怜儿不觉丑设有不赴者四天门王飞热铁轮追之令集何必既集会已无有不顺佛敕者各发弘誓拥护正法以德服人惟有一魔王谓世尊云瞿昙我待一切众生成佛尽众生界空无有众生名字我乃发菩提心山僧若作世尊咄云魔王你而今在众生界内耶众生界外耶若在众生界外不见有一众生当发菩提心若在众生界内已发菩提心了也到遮里看他如何合杀即今诸人还识得遮老魔王落处么良久云更为诸人颂出遮个魔王能大力众生界尽始方修须知逆顺承恩德风卷残云一色秋。

　　小参师云今朝六月十九菩萨应身普救大开圆通法门不落声色窠臼蓦竖起拄杖云大众遮是色还见么卓一卓云遮是声还闻么若见若闻如何是不落窠臼一句顾视左右云观音菩萨将钱买糊饼放下手元来是馒头还知落处么若不知落处观音菩萨隐拄杖里入千峰万峰去也喝一喝。

　　示众举天台寒山子预知沩山来国清受戒遂与拾得往松门接沩山才到二人藏路两边透出作大虫吼三声沩山屹然无对师代云一名是个老贼寒山云自从灵山一别迄至于今还相记么沩山无对代云忘却了也拾得拈起拄杖云老兄唤遮个作什么沩山无对代云也知你用得熟寒山云休休不用问他从别后三生做国王来总忘却也沩山又无对代云老僧住持事烦复颂往往志因贫处得从教古佛要精修三生已落王家也不是沩山怎出头。

　　示众师云今朝七月一个事如何说秋风渐渐来切莫耽放逸日月易蹉跎光阴在瞬息若不把本参焉能得竟彻敢问诸人腊月三十日到来作么生打叠得去顾视左右云噫丈夫不奋冲天志依旧懡　过一生。

　　示众举僧问云峰如何是心地法门峰云不从人得僧云不从人得时如何峰云此去衡阳不远妙喜云云门即不然如何是心地法门不从人得不从人得时如何看脚下楚石云或问天宁如何是心地法门不从人得不从人得时如何早晨有粥斋时有饭师云诸大老恁么答话美则美矣善则未善若问磬山如何是心地法门不从人得不从人得时如何如人饮水冷暖自知。

　　示众师拈拄杖云今日七月半农夫禾好看你我衲僧家以何为公验秋风一阵来黄叶两三片凋残功德林石人也惊叹既然如是各各须教照顾鼻孔切忌漫将闲学解依稀埋没祖师心掷下拄杖。

　　示众举僧问五祖如何是佛祖云露胸跣足如何是法云大赦不放如何是僧云钓鱼船上谢三郎妙喜云此三转语一转具三玄三要四料简四宾主洞山五位云门三句百千法门无量妙义若人拣得许你具一只眼楚石云三玄三要四料简四宾主洞山五位云门三句百千法门无量妙义大似头上安头天宁今日为你诸人抽却钉拔却楔做个洒洒落落地丈夫儿岂不好何故吃他残羹馊饭随他脚后跟转被他唤作无地头汉惭惶杀人师云二大老一人高高山顶立一人深深海底行虽然如是还曾踏得五祖老人三句话着也未据磬山看来总是无地头汉何故从前汗马无人识只要重论盖代功。

　　示众举密庵杰禅师上堂拈金峰和尚示众云老僧二十年前有老婆心二十年后无老婆心时有僧问如何是和尚二十年前有老婆心峰云问凡答凡问圣答圣曰如何是二十年后无老婆心峰云问凡不答凡问圣不答圣庵云乌巨当时若见但冷笑两声这老汉忽若瞥地自然不堕凡圣窠臼师云某当时若在乌巨位中则把住问那里有圣凡窠臼见他眼目定动便托开呵呵大笑归众这也是山僧路见不平今日众中还有人知得落处么若知得落处不妨出众证据如无一总不离凡圣窠臼在参。

　　禹门院入塔小参师云灵源寂寂本无去而无来智体如如现有生而有灭生即不生故来而无来灭即不灭故去而无去来而无来故不来相而来湛若太虚而无际万象不能逃其形去而无去故不去相而去明如杲日以当空森罗不能遗其照所以亘古今而常存昭然独脱根尘之外者也既然如是生亦得死亦得少亦得老亦得大亦得小亦得凡亦得圣亦得都卢归向个中安享无为之化到这里收因结果一句作么生道蓦呈拄杖云云飞不断青山静水到无边沧海闲。

　　室中垂示师云五更熟睡时撞钟不闻钟声顷寤时鸣鼓便闻鼓声若先不闻钟声后闻鼓声寤寐不得恒一或闻性有不遍耶钟声有不到耶钟声若不到同处寤者亦应不得闻闻性若遍寐者亦当得闻何以寤时闻寐时不闻若融会得寤寐一如若融会不得生死关头如何打脱不可放过诸人简点看。

　　因事开示师云有志学道者必须决择师承发明心地为要宜当竭力曲尽师法深蓄厚养然后随缘阐化不拘方所若在学地中师承不择邪正难分迷流逐队妄认缘尘大法不明心地何达或者初发心时不知归向三年两载从而闻之渐渐慕之愤然发志腰包行脚拨草瞻风趣造林下依栖知识排入上辈固为迫念非求名位只欲干办本分一着而已原无荐上之心况有人我见耶然处稠人广众之中其间有先出家而名位卑下者有年少而先具戒者有年长而未具戒者不可以尊卑之位忽先后之分况此法门本来平等若识心达本当下与佛祖不别岂可持其先后执著名分妄争人我徒丧光阴诸人要干办大事毕竟行履无有一毫自欺处才不孤行脚之初心矣他日甚有得力决不相赚。

　　开示今时人学道做工夫不得　地一声概为工夫不能绵密凡情圣解不得顿忘古人所谓如患疟疾一般寒了一会又热一会何曾下正片工夫若是真参实究生死心切一刻不放空挨拶将去日久月深无有不悟底道理只恐当有当无今日期明日今年期来年蹉跎过了一生恁么蹉跎去直至弥勒下生甘受苦辛何有出头日子不如言下截断一切单单只究本分一着果乃亲见一回从前学解底都不虚弃若未亲见一回总为闲学解埋没祖师心。

　　因事茶话师云古人设茶因叙话磬山因话而设茶茶话分明已举似诸人切莫得周遮虽然且道茶与话是一是二若道是一诸人但得茶不得话若道是二老僧但得话不得茶诸人试道看如何得恰好众无语师举茶瓯云且吃茶漫漫与你们打葛藤。

　　禹门院茶话师云吾于此地本来无福不劳众兄弟赞叹倘若赞之赞之无益吾于此地本来无过不用众兄弟毁谤设若毁之毁之不及既赞之无益毁之不及岂非平等法门乎夫佛与众生平等烦恼与菩提平等西方与东土平等天与地平等我与你平等平等与不平等平等噫白日易迁颜色老黄金难买少年还。

　　天隐和尚语录卷三(终)
嘉兴大藏经　天隐和尚语录


　　天隐和尚语录卷四

　　嗣法门人通问等编

　　荆溪磬山语录之二

　　示众师云截径一路见在目前正道玄微意超言外物物就手事理藏锋诸人还知落处么不见当时汾阳老人采菊谓众曰金花布地玉蕊承天杲日当空乾坤朗耀云腾致雨露结为霜不伤物义道将一句来还有道得底么若道不得眼中有屑直须出却始得师云其时不肖远孙若在但云觅火和烟得担泉带月归他道风穴云若立一尘国家兴盛野老颦蹙不立一尘国家丧亡野老安贴于此明去阇黎无分全是老僧师云纵夺由你不得压良为贱争奈宾中有主于此不明老僧即是阇黎师云杀活听凭且不得自起自倒争奈主中有宾阇黎与老僧亦能悟却天下人亦能瞎却天下人师云全放由你也不得作憨争奈宾中宾在要知阇黎与老僧么拊其两膝曰这里是阇黎这里是老僧师云全收由你切不得教坏人家男女争奈主中主在且问诸上座老僧与阇黎是同是别若道是同去上座自上座老僧自老僧若道是别去又道老僧即是阇黎师云分亦凭你不分亦凭你蓦拈拄杖云只是不得忘却这个诸人又作么生会若能于此明得去一句中有三玄三要宾主历然平生事办参寻事毕师云诸人还识得这一句么卓拄杖喝一喝云诸人还见彻三玄么以拄杖点空心喝云诸人还要会三要么以拄杖于空画○○○喝云所以永嘉大师道粉骨碎身未足酬一句了然超百亿老僧举到这里一件要紧事不得与诸人再打葛藤左右顾视云看看汾阳老人来也不待作礼速归方丈。

　　示众举楚石禅师上堂通身是眼为什么觑不见通身是耳为什么听不闻通身是口为什么说不到通身是心为什么鉴不出报恩有道聪明神咒布施诸人去也师云且道通身既然是眼那里得见耳来通身既然是耳那里得见口来通身既然是心那里得见眼耳身口来诸人到这里须自简点看磬山说得是报恩即不是报恩说得是磬山即不是虽然直饶你觑得听得说得鉴得已落第二头了也复云参。

　　除夜小参僧问昨日万山松今朝千岭雪一色本同真俄尔成差别如何不是差别法师云当炉不避火僧云古人烹露地牛与众分岁今日磬山以何分岁师云举意便知有僧礼拜云恁么则谢恩无尽师便喝僧拂袖归众又僧问灯灯续焰祖祖联芳济上一宗至今犹在未审阿谁分中事师高声云道甚么僧便喝师便打僧又喝师亦喝僧礼拜归众师乃云老汉居山三十年未曾轻举到人间只因诸子寻踪迹不肯馍糊放过关大众今夜大尽佛法无剩祖印全提要行正令若向壁立万仞处脑后一槌百尺竿头时脚跟下铲适才二上座不顾危亡得失抑扬酬唱诸人还知么若也未知不可影影逴逴依依稀稀多知多见埋没自己一段大事老僧说到这里忽记得云门大师道尽乾坤大地无有纤毫过患只为转物不见一法犹是半提若到这里更须知有全提时节且道那个是全提时节不见临济大师道大凡演唱宗乘一句中须具三玄门一玄门须具三要有权有实有照有用今时有等杜撰长老以玄为权以要为实定言前为照后为用咄你还曾梦见我临济大师汗臭气么他明明向你道有时先照后用有时先用后照有时照用同时有时照用不同时先照后用有人在先用后照有法在照用同时驱耕夫之牛夺饥人之食敲骨打髓痛下针锥照用不同时有问有答立主立宾合水和泥应机接物若是过量人向未举时撩起便行犹较些子所以汾阳老人云三玄三要事难分得意忘言道易亲一句明明该万象重阳九日菊花新此颂正治这般病所谓醍醐上味为世所珍遇此等人翻成毒药诸人还知落处么若知落处便知磬山落处若知磬山落处便知古人落处若识得古人落处便知杜撰错处老僧今晚有个颂子白拈手段在当场不是英灵孰敢当裂石崩崖休侧耳奔雷掣电岂容商小根魔子何堪谕无智狂徒益转茫今日老人亲说破从教千古不磨扬喝一喝且道依时及节一句又作么生道良久云残灯小案腊方尽爆竹一声春已回卓拄杖云珍重。

　　岁旦示众林皋问玉绽梅花分几树和风阵阵送香来新年头佛法即不问如何是三宝堂前祝圣底句师云天长地久进云恁么则垂衣王化里打鼓乐升平师云谁是知音者进云官不容针私通车马时如何师云试道看进云白毫宛转交光相青髻盘螺满月辉如何是佛师以拂子打圆相进云玉轴未分三兽别金函才展大车归如何是法师据座而坐进云七尺单前知默坐一瓢方外任闲游如何是僧师云且过一边着进云三宝已蒙师指示宗乘的旨是何宣师以脚踢云一脚踢过进云旃檀林内曾游戏踏转昆仑作象骑如何是向上为人句师云日月齐明进云归猿攀得枝头月去鸟冲开石上云师云少卖弄僧礼拜归众师祝云皇图永固帝道遐昌佛日增辉法轮常转作么生是转法轮底句适才这些问答你道还报得皇恩佛恩也无知么喝一喝不见临济大师道我有时夺人不夺境有时夺境不夺人有时人境俱夺有时人境俱不夺且道老僧这一喝是夺人耶夺境耶是人境俱夺耶人境俱不夺耶若道夺人人人鼻孔撩天若道夺境物物融通亨泰若道人境俱夺争奈满面春风若道人境俱不夺老僧且拈向一边如何是夺人夺人则不问如何是夺境夺境则不问如何是人境俱夺人境俱夺则不问且道人境不夺一句作么生道良久以拂子作书势云岁朝把笔百事大吉以拂子抛向后便出法堂。

　　示众举泰首座到洞山值吃果子洞山云有一物上拄天下拄地黑律漆常在动用中动用中收不得未审过在什么处泰云过在动用中洞山令人掇退果桌佛果圆悟云天下衲僧尽道泰首座箭锋不相拄所以遭洞山贬剥后来沩山真如道此果子莫道泰首座不得吃三世诸佛也不敢正眼觑着宗师家正令当行十方坐断有定乾坤句辨龙蛇眼不妨难趁当时若是英灵衲子解捋虎须待他道过在什么处便拈起果子云和尚毕竟唤作甚么待他拟议劈面便掷师云二大老一人虽扶弱且未得果子吃在一人虽太甚而有过人之志亦未得果子吃磬山则不然待洞山道过在什么处但云有过无过且置随声拈起云和尚先得了也便吃可不有意气时添意气不风流处也风流。

　　示众举琅玡和尚问举和尚近离甚处举云两浙船来陆来云船来船在什么处云步下不涉程途一句作么生道举以坐具摵一摵云杜撰长老如麻似粟便拂袖而出琅玡问侍者此是甚么人云举上座琅玡遂亲下旦过堂问莫是举上座么莫怪适来相触忤举便喝复问长老何时到汾阳玡云某时到举云我在浙江早闻你名元来见解只如此何得名播寰宇琅玡遂作礼云慧觉罪过师云大众儿看古今公案先须得句而后知义义句昭然意趣深解若脱略言句其义不全得失难辨其间擒纵杀活抑扬收放何从而得之也老僧阅古尊宿集举和尚录中删去以坐具摵一摵慧觉罪过句岂非集者自失一只眼也且妙喜分明道宾则始终宾主则始终主二大士蓦劄相逢主宾互换直下发明临济心髓苟非彻证向上巴鼻具出常情正眼未免作得失论量今日众中莫有为琅玡出气者么众无语师遂高声唱颂云虎踞龙蟠展大机当阳着着不思议就中各显藏锋句惹得时人取次疑。

　　示众举玄沙云诸方老宿尽道接物利生或遇三种病人来作么生接患盲者拈槌竖拂他又不见患聋者语言三昧他又不闻患哑者教伊说又说不得且作么生接若接此人不得佛法无灵验有僧请益云门门云你礼拜着僧礼拜起门以拄杖挃僧退后门云你不是患盲复唤近前僧近前门云你不是患聋乃竖起拄杖云还会么僧云不会门云你不是患哑其僧于此悟去师拈云玄沙老人可谓善说未能善接云门大师如此接人也只接得无三种病底汉果实有三种病人来又如何接若到磬山门下来也不难何故如患盲者来高声向他道个瞎若患聋者来劈脊便棒若患哑者来便以拂子打圆相示之今日还有三种病底么良久云如无老僧今日失利。

　　示众拈拄杖云老僧有时拈拄杖子不作拄杖子用有时拈拄杖子作拄杖子用老僧有时以拄杖子行遍四天下掷向壁角落里有时老僧丢下拄杖子独自打顿去也诸人这里见得便乃会得我临济大师底宾中主主中宾宾中宾主中主虽然切不得动着动着一字打你头破脑裂莫言不道卓拄杖便归方丈。

　　望日示众师云刚才过初一又是月半了也诸人作么生会若也会得出来与老僧通个消息众无语师逐出堂左右顾云天晴日头出。

　　示众垂钩四海只钓狞龙独步大方为寻知己宾中有主岂肯倚户傍门主中有宾不用撒沙撒土宾主互换纵夺交驰各各有坐断之机着著有出身之路谁是恁么人行恁么事大众看举慈明和尚见泉大道来乃云片云横谷口道人何处来泉左右顾视云夜来何处火烧出古人坟明云未在更道泉作虎声明以坐具一摵泉接住推明向禅床明却作虎声泉大笑云我见七十余员善知识今日始遇作家师云你看他二大老蓦劄相逢正所谓狮子游行象王踞地全机出没大用现前诸人还识得么若也识得不假如之若何便请单刀直入其或未然盲龟跛鳖岂堪克绍老僧更有个颂子诸人听取二虎争雄猛作威爪牙全露震崔嵬同音哮吼惊群兽千古传闻似怒雷休眨眼电光回济下儿孙烜赫兮不是等闲相共语漫将狐兔乱真规。

　　示众举巴陵云祖师道不是风动不是幡动既不是风幡向甚么处著有人与祖师作主出来与巴陵相见雪窦云风动幡动既是风幡向什么处著有人与巴陵作主出来与雪窦相见师拈云雪窦老汉也是依样画猫儿今日有人出来为伊作主山僧放伊三十棒。

　　佛诞日示众师云今朝四月八处处丛林浴悉达人人尽道报佛恩惟是磬山心未洽试问诸人报恩一句作么生道一僧出云横按莫邪全正令太平寰宇斩痴顽师云也则道得一半进云请和尚全道师云一人有庆兆民赖之僧礼拜云谢和尚答话师云乾坤着眼看几个知恩者复举随州关子岭无闻聪禅师有僧问云今朝四月八天下丛林皆庆佛诞未审如来何处降生闻于几上画个圆相僧无语笑岩和尚代僧作礼云尽界普瞻师云今日有人问着老僧如来何处降生则向伊道休瞌睡复颂云古佛重兴关子岭拈花旨趣笑岩酬磬山今日无思算兀坐云深白了头。

　　示众举归宗文禅师上堂云日往月来大尽小尽生死渐近大众总是祖师门下客须知生死不相关且道归宗与么说话还有过也无良久云父母不听不得出家师云这老汉前言不应后语既是祖师门下客又道个父母不听不得出家且作么生会若道归宗说得是磬山即不是又落在归宗手里若道磬山说得是归宗即不是又落在磬山手里诸人又如何透过复云且作么生是诸人底父母试道看众无语师云老僧与诸人颂出自家父母自家知认得分明不是伊暑往寒来经几劫灼然寸步不曾离了知生死不相关拟议之间面隔山若是祖师门下客横吹铁笛汨罗湾。

　　示众师云今朝四月半农家秧好看堪笑懒禅和一事无可断开了两片皮只是粥饭罐道眼不能明阎罗要打算。

　　示众举玄沙禅师一日集众将拄杖一时趁下却回向侍者道我今日作得一解险入地狱如箭射者曰喜得和尚再复人身翠岩芝云大小玄沙前不构村后不至店且作么生道得出身之路道吾真云大小芝老只是偏枯若是道吾即不然玄沙侍者一人具一只眼云居舜云此语众中举得烂如泥且作么生曾山僧道侍者不在言也玄沙也是荆棘里求栴檀东禅观云大小玄沙性命在侍者手里师云观此四大老批判有称强处有扶弱处有评论处有见的处若有人简点得出许他具双眼圆明其或未然切忌作得失论量若作得失论量入地狱如箭射。

　　晚参师一日蓦地入堂一喝众骇然无语师周匝四顾而出次晚集众云老僧昨晚立在万仞崖头命如悬丝为接汝等老僧今晚用婆婆禅亦要接汝等复喝一喝云且道今日这一喝与昨日这一喝是同耶是异耶不同耶不异耶汝等若会得出众向前道来看老僧为你证据一僧出才礼拜师劈脊便棒僧起师震声云速道速道僧拟议师复打僧退步师卓拄杖云瞎汉乃云不见临济大师道我有时一喝如金刚王宝剑有时一喝如踞地师子有时一喝如探竿影草有时一喝不作一喝用师喝一喝云且道这一喝是金刚王宝剑耶是踞地师子耶是探竿影草耶是一喝不作一喝用聻若会得方作得我临济门下儿孙若会不得切忌乱统以拄杖旋风打散。

　　示众师云北山人吃饭南山人种田不知具何义蓑笠笑烟峦风雨共施设云月漫相瞻更有一般奇特事啸杀峰头野老猿。

　　示众举宗门有四种藏锋初曰就理次曰就事至于理事俱藏则曰入就俱不涉理事则曰出就师云就理就事理事俱就则谓之藏可也理事俱不涉谓之藏未可也且道这一藏如何着得语诸人试道看众无语师自代云三脚虾蟆飞上天复示颂云气吞佛祖定乾坤出就藏锋断命根昨夜泥牛曾哮吼今朝绝迹到荒村。

　　示众师云今朝五月五骑却艾虎街头舞蓦然撞着桃符神打落钟馗手中小鬼鼓笑杀傍观一个人吃了菖蒲雄黄烧酒沿街吐且道磬山清众又如何诸人试道一句看山茨进云穿衣吃饭随时过啸月吟风只自知箬庵进云寒衣送却知时节蛇鬼潜形避莫邪师云一个随时意赏一个谙节言行老僧亦有一句子无钱买粽子刚把贫来诉。

　　示众举马祖令人驰书并酱三瓮送与百丈丈令排向法堂前乃上堂众才集百丈以拄杖指酱瓮云道得即不打破道不得即打破众无语百丈便打破归方丈师云老僧当时若在众中管取大众沾恩亦不使百丈失利待他道道得即不打破道不得即打破但出众抗声云唤典座来快抬将去虽然也作死马医也老僧更为诸人颂出堪嗟一众是疑团打破从教仔细看若得磬山当座下林间贴贴地相安。

　　朔日师礼佛后登法堂大众作礼毕师云磬山阿里有两个小老虎昨日老僧被他截住却在三家村里躲过你们出出入入切须仔细随顾左右云且喜不露爪牙便归方丈。

　　示众师云今时有一等不识好恶口称为临济门下儿孙妄判先宗以死杀法定要把冬瓜印子印人不知我从上临济嫡脉作略夺饥人之食驱耕夫之牛何曾有实法系累人耶不见廓侍者临华严和尚上堂云大众今日若是临济德山高亭大愚鸟窠船子儿孙不用如何若何便请单刀直入华严与汝证据廓出众礼拜起便喝严亦喝廓又喝严亦喝廓礼拜起云大众看这老汉一场败阙又喝一喝拍手归众严下座归方丈时风穴作维那上去问讯严云维那汝来也叵耐守廓适来把老僧扭捏一上待集众打一顿趁出穴云趁他迟了也自是和尚言过他是临济下儿孙本分恁么严方息怒穴下来举似廓廓云你着甚来由劝这汉我未问前早要棒吃得我话行如今不打搭却我这话也穴云虽然如是已遍天下也师云汝等还会得么若会得便知我临济儿孙作略若不会老僧与诸人颂出颂云宾则宾兮主则主两阵交锋贵无住宾家作主主家宾却被傍人冷眼觑咄咄咄临济儿孙真个毒言中有响破重围千古万古遗相局。

　　示众举古人道幽鸟语如簧柳垂金线长烟收山谷静风送杏花香永日潇然坐澄心万虑忘欲言言不及林下好商量师云既言之不及又商量个什么若道有商量古人恁么道若道无商量古人恁么道诸人且作么生良久云薰风自南来殿角生微凉。

　　示众举邓峰永庵主问僧审奇云汝久不见何所为师着语云探竿影草奇云近见伟藏主有个安乐处永云试举似我奇因叙其所得着语云露永云汝是伟未是着语云明赏暗罚翻其窠臼奇莫测归语伟着语云传言送语汉伟大笑云汝非永不非也着语云面赤不如语直奇走质于积翠南禅师南亦大笑着语云君子千里同风永闻作偈云明暗相参杀活机大人境界普贤知同条生不同条死笑倒庵中老古锥觉范洪禅师云观其语言想见当时法喜游戏之逸韵使永公施于今则其取诟辱必矣着语云范老可谓知言矣复云老僧观诸大老如播弄摩尼珠各各见其本色光明透露争奈奇公即珠何能得睹本色耶老僧已为诸人注破众中还有不了者么良久云更听老僧一颂伟哉永哉说是说非两口一舌就高作低积翠重岩走杀伊笑中何似刃相持复顾山茨云你还为这僧代得一转语么茨云请和尚问师云汝久不见何所为云只向道庵主那里瞌睡来师云他便掌是如何云震声一喝师云喝后如何云大地平沉师云也只道得一半云和尚又如何师云干戈永息茨礼拜。

　　一日因众议论德山托钵因缘师乃云且住诸人还知赵州当时问南泉离四句绝百非请师道泉便归方丈州云者老汉寻常口吧吧地不消一问诸人若识得南泉归方丈便识得德山低头处复喝云诸人会则便会傍家走甚么瞎汉一时以拄杖趁散。

　　示众举云门大师才上堂云雪上加霜便下座师云你看这老汉通身是口只是不识身子藏在什么处诸人下一转语与云门老人相见么良久颂云韶阳领众不辞劳金屑明明着眼稍到得文场拟题目手中失却笔头刀。

　　中秋月下示众师云诸方丛丛簇簇这里清清淡淡若向清清淡淡中会得便入丛丛簇簇不妨若向丛丛簇簇处会得直到清清淡淡始得只如不清清不淡淡不丛丛不簇簇又作么生良久云天上一轮玉清光何处无复云诸行者人人真心独朗比如秋月圆明乃因云雾氤氲不得光明透露如人根尘相对便有三六一十八界缠缚不得自由何谓三六一十八界所谓六根六尘六识如眼耳鼻舌身意谓之六根色声香味触法谓之六尘既有六根六尘中间发起六识所谓眼识耳识鼻识舌识身识意识也眼与色对便有青黄赤白长短男女等相而起好恶心光不能透脱耳与声对便有宫商清浊音韵言辞而起好恶心光不能透脱鼻与香对便有薰莸秽馥腥膻等而起好恶心光不能透脱舌能尝味便有甘肥鲜美酸碱甜淡等而起好恶心光不能透脱身能觉触便有软暖细滑轻重等而起好恶心光不能透脱此五根所对谓之外尘惟意识分别思虑取舍谓之内尘所以内外相应起惑造业无暂停息如蚕作茧自缚自缠无有解脱之期诸行者若要了脱生死须是自家发起勇猛心参究勘破这一十八界本来空空荡荡无有一毫遮障处如今夜之月圆满明彻若到这田地才不徒入空门虽然更须知古人道心月孤圆光吞万象光非照境境亦非存光境双忘复是何物诸人又作么生会不可虚度光阴百年易过岁不久留努力努力。

　　示众举灌溪参末山尼了然禅师山问上座今日离何处溪云路口山云何不盖却溪无语师代云当时老僧若作灌溪但云官塘大道溪时礼拜问如何是末山山云不露顶问如何是末山主山云非男女相溪乃喝云何不变去山云不是神不是鬼变个甚么师别云老僧若作末山亦与一喝道个不是神不是鬼变个甚么令人不畅快溪无语作园头三载师代云恁么非男女相聻如此见得免复劳矣虽然如是可见古人腰包行脚为此大事不着人我相一言透不过甘自执务参究今人能如是乎然且衲僧气概则不然男儿自有冲天志不向古人行处行。

　　示众师云古人道得到宝山须采宝莫教空去再来难诸人且道宝山在什么处莫是南天台北五台耶莫是东洛伽西峨眉耶乃至今住磬山是耶老僧敢道未是在诸人作么生会良久云不见道乾坤之内宇宙之间中有一宝秘在形山诸人采宝也未休教空去虚度光阴一僧云是宝非但和尚独有人人皆有师即踏下一步云这是形山如何是宝僧云用得出便是师又踏下一步作听势云汝作么生用僧亦退一步拟进语师便掌僧喝师抗声云侍者将拄杖子来痛打一顿僧拟议师以袖蓦面扑遂归方丈。

　　示众举马大师令智藏持书上径山山接书开见一圆相于中下一点国师闻举云钦师犹被马师惑雪窦云径山被惑且置若将呈似国师别作个甚么伎俩免被惑去有老宿云当时坐却便休亦有道但与划破若与么只是不识羞敢谓天下老师各具金刚眼睛广作神通变化还免得么雪窦见处也要诸人共知只这马师当时画出早是自惑了也师云灼然宗师手段切须为人解黏去缚拔楔抽钉你看当时雪窦老人恁么拈提公案作家宗师天然有在今时有等晚辈龌龌龊龊拈个圆相出来示人未免伤锋犯手不见雪窦道若与么只是不识羞而今更不识羞在乱道圆相七佛之始既为七佛之始谁人画出又道七佛各有言诠咄你还知释迦老子当时对文殊师利云你道我四十九年曾说一字来否盖为你不达源头动着便成窠臼山僧也是路见不平要诸人与古人相见才识得他漏逗处不入他圈缋去也不然一犬吠虚千猱啀实诸人还知么玉女已归霄汉去呆郎犹坐火炉边。

　　极庵居士设斋请示众问答不录师卓拄杖云于此会得不涉程途其或未然且听山僧葛藤了也复云凡夫谓之有二乘谓之无菩萨当体即空尔我衲僧家要行便行要止便止众中有道得一句不涉多途者合受人天供养不见古人云供养百千诸佛不如供养一无心道人诸人且道无那个心无是非心耶无善恶心耶无忻上而猒下心耶无一切心耶若恁么会到磬山无吃棒分在今日云阳贺居士设斋要老僧通个消息一则与大众结个般若缘二则冀禧二子行金行玉老僧说到这里又无法可说且看拄杖子头上端坐大悲观世音说道应以居士身得度者即现居士身而为说法应以童男童女身得度者即现童男童女身而为说法且道说什么法偈云云阳贺氏世植福从来代代受天禄今日当斋供佛僧祈保二子如金玉大众珍重。

　　除夕小参师云自从拈得这乌藤踏遍清凉返故岑今住磬山十余载未曾打着个中人有么有么不见临济大师道我有时先照后用有时先用后照有时照用同时有时照用不同时师蓦地一喝和声打一拄杖云且道这是先照后用耶是先用后照耶是照用同时耶是照用不同时耶众无语师云且放过一着大众你道如何是个中人莫是深山穷谷云耕雨种草衣木食者是么莫是千里迢迢四海参寻拨草瞻风者是么莫是昭昭灵灵认着见闻觉知触着动著者是么莫是静悄悄地终日蒲团细念才生即便遏捺者是么莫是锦绣丛中柳巷花街披一片挂一片以瓢乞食者是么莫是宝华王座万指围绕嘴漉漉地说长道短者是么若恁么抟量老僧拄杖子未肯点头在良久云年穷时尽且与你们商量古人道欲识佛性义当观时节因缘时节若至其理自彰若唤作时节会则辜负老僧拄杖子若不唤作时节会又埋没诸人自己大众且道如何是其理自彰底句卓拄杖云一声爆竹度残年几点梅花放春谷。

　　元旦示众师云古人道今日新年头昨日旧年尾识得本来人无忧亦无喜且道既是本来人要识得作么诸人试道看众无语师自代云眉横鼻竖。

　　示众举赵州行脚时到一乡院经旬日临去辞院主主云何往州云台山礼文殊去主云某甲有颂相送颂云何处青山不道场遥须策杖礼清凉云中纵有金毛现正眼观时非吉祥州乃问作么生是正眼主无语师云可惜好个颂子当时院主恰是画龙底及至见了真龙现时举手无措矣若是山僧作院主待老赵州道作么生是正眼便云你还要第二杓恶水泼么琅玡觉道个啼得血流无用处也是扶强不扶弱诸人试简点看。

　　禹门院清明扫塔示众远近归来拜祖庭法门大事紧须惺严持戒律心无垢把本穷玄道易亲休顺妄缘趣物外宁安寂静乐身贫但依遗训能开悟他日传灯亦赘名。

　　四月八日师病起小参僧问当初四月八降生悉达未审今日降生个什么人师以拄杖竖起僧云世尊说法宝塔从地涌出和尚说法以何为证师卓拄杖一下僧云如何是全提正令师便喝僧云如何是独振宗风师展两足示之僧云不问第一第二第三玄如何是玄要奥旨师以拄杖横按呵呵大笑僧云古今四月八是同耶不同耶师云提起坐具看问诸佛不入法界众生不出法界未审释迦老子从何处降生师以拄杖点地云从这里生僧云忽遇云门大师来时如何师云且教站过一边僧礼拜师云何不再问僧云留与第二位师乃云病骨羸形气力衰奈缘诸子又归来强扶竹杖行庭际指点虚空道眼开以拄杖指云这是虚空那里是道眼卓拄杖云这是道眼那里是虚空若人单明虚空不开道眼如人有体而无足若人单明道眼不悟虚空如人有足而无体且问大众超出虚空道眼一句作么生道所以道净法界身本无出没大悲愿力示现受生蓦举拄杖云释迦老子在山僧拄杖头上一手指天一手指地道天上天下唯吾独尊当时有个跛足阿师道我若见一棒打杀料与狗子吃贵图天下太平这里简点将来也是无佛处称尊据磬山则不然将此身心奉尘刹是则名为报佛恩遂掷拄杖趣殿礼佛。

　　休夏小参师云古风不坠全凭衲子扶持正眼圆明何劳知识煆炼山僧卑志隐迹岩房岂料诸仁者不远千里而来共守寂寥同甘淡薄抛却拄杖脱落草鞋放下蒲团诸缘坐断直须尽底掀翻廓彻本来面目不见当时马大师问药山云汝在这里多时本分事作么生山云皮肤脱落尽唯有一真实祖云子之见处可谓协于心体布于四肢何不将三条篾束取肚皮随处住山去山云某甲何人敢言住山祖云未有常行而不住未有常住而不行欲益无所益欲为无所为宜作舟航由是住山师云大众你看古人到这田地犹不肯自就须知此事切不得草草若到得这田地不妨随缘去住若不到这田地终是倚草附木有什么用处更有一偈不学诸方料嘴禅奋然努力究心源顶门豁达通天眼方始回流驾铁船虽然如是这犹是功勋边事且道不涉程途一句作么生道卓拄杖云薰风自南来殿角生微凉。

　　示众举僧问佛果和尚如何是主中宾果云阇黎问处带纤尘如何是宾中主果云山僧不免自道取如何是主中主果云坐断舌头无去取如何是宾中宾果云青山之外更愁人师云这僧既问主中宾何故佛果答他道阇黎问处带纤尘此岂不是宾中句也问宾中主何故答他道山僧不免自道取此岂不是主中句也此二转语若透得过便会得主宾互换之机答在问处方做得我临济门下儿孙识得佛果老人作略不同诸家答处老僧也要大家知今日拈出设若有人问老僧如何是主中宾信手拈来不是尘如何是宾中主拨草瞻风为谁尔如何是主中主茅堂独坐无余事如何是宾中宾走尽千山路不穷且道与古人是同是别。

　　端午小参僧问时逢端午百毒皆藏未审磬山涂毒鼓藏向什么处师云还闻么僧云为甚么犹有闻而不死者师便喝僧云还有宾主也无师以拄杖画一画云这里看僧云如何是宾中主师以柱杖点云下是谁僧云如何是主中宾师卓拄杖一下僧云如何是宾中宾师云脚下带泥深僧云如何是主中主师收拄杖横按僧云如何是主宾互换之机师便打乃云当阳显露未免周遮觌面提持犹为委曲适才这阇黎问四宾主老僧恁么答他诸人还会得么若也会得恁么也得不恁么也得恁么不恁么总得若也不会恁么也不得不恁么也不得恁么不恁么总不得于中还有向直截根源处道得一句者么如无老僧为诸人按个时节天行节令五月五他方已有龙舟舞磬山深处本寂寥也要乘时挝毒鼓千妖百怪尽潜藏放出林间一群虎虽然未备爪牙儿已是气具吞牛势万仞崖头撒手归翻身踏破来时路还委么顶门开道眼肘后挂神符。

　　示众师云诸人既为临济门下儿孙当尽临济法道若不尽伊法道他日不堪为人师范法道者何祇如四宾主今时人虽识四宾主句但不悟看字落处便儱儱侗侗打发将去宾主馍糊而已老僧又气衰力弱不能一一与诸人剖悉时有僧便问如何是宾看主师云入门须辨取问如何是主看宾师云不待形言语问如何是主看主师云两眼对两眼问如何是宾看宾师云二俱是瞎汉师复云离却四宾主诸人道将一句来看良久云了复云老僧今日更与诸人颂出如何是宾看主踏破云山千万重归来事事已从容竿头独坐垂丝者孰谙沧波泛莫穷如何是主看宾赤条条地显家风不是无端霹雳空杀贼便能骑贼马到头输却僧中龙如何是主看主以镜照镜镜奚容面面光含万象空识得个中消息子不寻枝叶落残红如何是宾看宾相逢尽是幻中人影现何曾识得真分付此时林下客莫教空带眼中尘所以临济大师道山僧所举皆是辨魔拣异知其邪正师喝一喝云珍重。

　　示众举九峰禅师问僧近离甚处僧云闽中峰云远涉不易僧云不难动步便到峰云有不动步者么僧云有峰云争得到此间僧无对峰以拄杖趁下师云此僧将成九仞之山难进一篑之土磬山若作此僧更踏上一步云愿和尚万福诸人还下得一转语么若下得这转语许你明窗下到处安闲若下不得动步皆错试道看复示颂云千里云山不惮劳何妨觌面转途遥殷勤报与当场者莫待临机无下稍。

　　示众举石门彻禅师因令初上座领众来参彻问万仞峰头石牛吼穿云渡水意如何初无对师云老僧若作初上座便云天晓清风拂轻袖夜来明月上高峰彻云山僧住持事大参堂去师着语云诺也知此事不易复云可见此事相续也大难彻后令僧下语或云久向和尚或云访道寻师明的旨觉了根源显异机彻云当时初上座若下得这语不将他作参学人师云不将他作参学人且道作甚么人看若知得他落处磬山已作学人看如是还与古人同耶异耶试道看。

　　示众师云向上一路把住牢关截断众流不通凡圣祇为诱引初机不无曲垂方便诸人还知么不见当时有僧问临济大师如何是真佛真法真道乞垂开示济云佛者心清净是法者心光明是道者处处无碍净光是三即一皆空而无实有如真正道人念念心不间断自达磨大师从西土来只是觅个不受惑底人后遇二祖一言便了始知从前虚用工夫山僧今日见处与佛祖不别若第一句中得堪与佛祖为师若第二句中得堪与人天为师若第三句中得自救不了有僧问如何是第一句济云三要印开朱点窄未容拟议主宾分如何是第二句济云妙解岂容无著问沤和争负截流机如何是第三句济云看取棚头弄傀儡牵抽全藉里头人师云老僧今日不惜口业与诸人通个消息僧问如何是第一句师云描也描不成画也画不就如何是第二句师云无风荷叶动决定有鱼行如何是第三句师云雨打梨花蛱蝶飞复示颂云第一句声前坐断闲家具千圣从兹道眼开个里难容杀活智第二句言下分明须荐取人天一路未为奇光烁乾坤孰不惧第三句回头转脑尤钝滞风尘狼藉不知归止啼黄叶空教费到这里诸人还荐得么若荐得更须知慈明老人云第一句荐得和泥合水第二句荐得无绳自缚第三句荐得四棱着地又作么生会若会得许你与佛祖为师若未会切须仔细莫学今时不识好恶错下名言埋没先圣珍重珍重。

　　解夏小参师云秋风飘飘秋叶萧萧凉飕飕地客路迢迢一条楖栗杖散漫以逍遥只与么去又是随群逐队不与么去切忌枯守寒岩正当恁么时如何通消息拈拄杖云结也从这里结山河大地情与无情一时结解也从这里解森罗万象人与非人一时解不结不解一句又如何道卓拄杖云几年独立千峰顶划破飞云不放高以拄杖一时趁散。

　　天隐和尚语录卷四(终)
嘉兴大藏经　天隐和尚语录


　　天隐和尚语录卷五

　　嗣法门人通问等编

　　荆溪磬山语录之三

　　腊八日示众僧问六年霜雪经多少夜半明星眼豁开睹明星事则不问释迦老子向甚么处安身立命师云脚跟下看进云恁么则万古宗猷全赖今日师拈拄杖云倚天长剑逼人寒进云祗树生香草昙花匝地开也师以拄杖画一画云截断葛藤进云还有知恩报恩一句请师道师云阇黎也须道一半进云大众证明学人礼拜便礼拜师乃云把住也乾坤失色放行也草木生辉山僧今日也不把住也不放行作么生商量还有知音者么良久云今日瞿昙成道诸方老秃谭玄惹动群情意地塞却当人性天惟独磬山白眼又被诸子绵缠到这里阿呵呵说个甚么法要终不道一拿三只有个蛮颂子与诸人通个消息六载雪山清修练却锻身心如死灰纵然拶得明星现也是重添眼上眉黄面老子今日被山僧钝置一上诸人证明还有不甘者么出来道个出格底句看一僧出才礼拜师劈脊便棒僧无语师云谷深连夜雪压折几株松。

　　示众师云大众大凡看古人公案不得造次须是脚踏实地见得古人落处然后着着自有出身之路不见当年报恩华和尚为佛智雪堂举哀上堂举大觉和尚顺世谓众云我有一只箭子要付与人时有僧出云请和尚箭觉云汝唤什么作箭僧便喝觉打数棒归方丈次唤其僧来问汝适来会么僧云不会又打数棒掷下拄杖云已后遇明眼人分明举似报恩和尚云大觉平生用一只箭子穿却天下衲僧鼻孔因甚到遮僧面前折却众中莫有为大觉雪屈底出来与报恩相见有么如无育王师伯荐福师叔亦未免吃报恩手中痛棒何故有功者赏师云大觉报恩二大老一个鼻头两孔出气正所谓杀人刀活人剑上古风规诸人切忌向此僧边觅若也会得当堂拈出老僧即与你拄杖子若也不会且向蒲团上搜索一回始得卓拄杖云不是蓝田射石虎如何识得李将军。

　　立春示众师云腊尽刹那际春光泼面来道人行履处不逐四时推蓦竖起拄杖云你向未举已前荐得犹是不堪更若末后承当自救不了所以道戢玄机于未兆释迦弥勒攒眉藏冥运于即化临济德山却步到遮里拶得冷湫湫不别今时蓦地里开展浩浩然不离劫外既然如是且道和光同尘一句作么生道卓拄杖云洞门老树梅先放惹得游人杂沓来。

　　示众举应庵和尚上堂举僧辞归宗宗问向甚么处去僧云诸方学五味禅去宗云我遮里只有一味禅僧问如何是一味禅宗便打僧云莫打某甲会也宗云你作么生会僧拟开口宗又打黄檗闻云马祖出八十四员善知识个个屙辘辘地惟有归宗较些子圆悟师翁道若非黄檗深辨端倪洎乎劳而无功应庵老云二尊宿只解扶强不能扶弱若作一味禅入地狱如箭其或别有生涯何异镂冰作玉且道节角在甚么处蓦拈拄杖卓一卓喝一喝师拈云应庵老汉具大人作略掀翻时人窠窟如虎口里夺食着着自有出身之路诸人还见么虽然若道不是一味禅埋没归宗若道是一味禅忽略应庵到这里如何识得古人落处良久云天共白云晓水和明月流。

　　示众师云今朝是个腊月半大事分明须了办莫待临时有屈伸解脱门开成大患堂中个个老成人着着拈来要方便言言见谛剔祖灯自古传持吹毛剑吹毛剑有何验当阳拈出随人荐蓦掷拄杖云洎合停囚长智便出堂。

　　示众举云门道若说菩提涅槃真如解脱是烧枫香供养你若说佛说祖是烧黄熟香供养你若说超佛越祖之谭是烧饼香供养你皈依佛法僧下去应庵云三百六十骨节八万四千毛窍被云门一棒打开了也还有为众竭力底么出来为云门作主与归宗相见师云云门老人将三分真香熏天下衲僧鼻孔如截虚空作三节看不无气盖诸方应庵老人拈一条白棒总要穿却亦是倚势欺人大众那里是他一棒处若道云门一棒打开怎奈伊分作三节判断若道三分商量怎奈应庵一棒穿却到遮里有断得者出来与磬山相见不惟拨开二大老关捩子亦为诸方雪屈有么有么良久喝一喝云雁飞不到处人被利名牵。

　　示众举归宗和尚道参学人切忌错用心悟明见性是错用心成佛作祖是错用心看经讲教是错用心行住坐卧语言三昧是错用心吃粥吃饭屙屎放溺是错用心一动一静一往一来是错用心更有一处错用心归宗不敢与诸人说破何故一字入公门九牛拽不出师云归宗和尚惯用抽钉拔楔之钳锤也是这般人始得若不如是洎被瞒过了也山僧则不然出家儿须知不错用心处参禅见性是不错用心处成佛作祖是不错用心处看经解义是不错用心处行住坐卧语默动静是不错用心处奔南走北干办常住是不错用心处更有一处不错用心我未敢与诸人通个消息在何故一言既出驷马难追你道磬山与归宗是同是别试道看良久云复雨消残雪开云见远山。

　　除夕示众师云年年有个除旧岁岁岁有个新年来新旧不知谁改变去来无碍莫疑猜所以道已去无有去未去亦无去离已去未去去时亦无去已住无有住未住亦无住离已住未住住时亦无住岩头和尚云大凡唱教须从无欲中流出三句祇是理论咬去咬住欲去不去欲住不住或一向不去或一向不住可见古人发言直透一览大藏是故释迦老子云我四十九年说法未尝道着一字末上梢头拈优钵罗花道个教外别传密授心印也是临风卖俏虽然大众也须急着眼看蓦竖起拂云且道与释迦老子是同是别若道是同释迦拈花山僧竖拂若道是异古今不二道圣凡无两心也是钵盂安柄然汝等若提掇得起便可丹霄独步放旷自如识得祖祖相传心心相印不见六祖示明上座云不思善不思恶正恁么时如何是上座本来面目明便转身问云上来密语密意外还别有意旨也无祖云我今与汝说者即非密也汝但返照自己本来面目密却在汝躬深见祖师无一实法与人汝等会得便识得南泉示赵州平常心是道不属知不属不知知是妄想不知是无记若达不疑之道犹如太虚廓然岂可强是非耶还委悉么若未委悉急须猛着精采汗出一回始得又不见当时茗溪和尚示众云吾有大病非世所医有僧持问曹山未审是甚么病山云攒簇不得底僧云一切众生还有此病也无山云有僧云既有因什么不病山云众生若病即非众生僧云和尚还有此病也无山云老僧正觅起处不得今时人纵拶到遮里不是望崖而退便于此处躲跟却成窠臼若到磬山门下好与三十痛棒遮僧又问一切诸佛还有此病也无山云有僧云既有为什么不病山云为伊惺惺你看曹山着著有转身吐气处汝等于此透得可以踏步向前便识古人到与不到才见得疏山在沩山会下闻示众云行脚高士直须向声色里睡眠声色里坐卧始得时疏山出众问云如何是不落声色底句沩由竖起拂子疏山云此是落声色底句沩山便归方丈遮里疏山失却一只眼遂不契乃辞香严严云何不且住疏云某甲与和尚无缘严云有何因缘不契疏山举前话严云某甲有个语疏云道什么严云言发非声色前不物正是以水投水似空合空疏云元来此中有人你他日有住处某甲却来相见乃去沩山至晚问香严问声色底矮阇黎在什么处严云已去也沩云向汝道什么严云某甲亦曾对他来沩云试举看严云某对他道言发非声色前不物沩云他道甚么严云深肯某甲沩山不觉失笑云遮矮子我将谓他有长处元来只在这里他后设有住处近山无柴烧近水无水吃大众可见古人勘验学者实非细事切不得草草后疏山复造大沩安和尚处闻示众曰有句无句如藤倚树乃问忽然树倒藤枯句归何处沩山放下泥盘呵呵大笑噫沩山老人一笑直至如今笑不休何故今时有等无地头汉死葛狚逐句下个注脚自瞎犹可更瞎他人可不更使沩山笑转新也山僧见昔日有个俗汉也不曾参禅也不曾慕道刚在马祖庵前过即石巩也问马祖云有鹿过否祖云汝是什么人巩云我是猎人祖云汝既猎人善射否巩云善射祖云一箭射几个巩云一箭射一个祖云汝不善射巩云师善射否祖云善射巩云一箭射几个祖云一箭射一群看他钩头有饵巩云彼此皆是生命何得射他一群一钓便上祖云你恁么何不自射蓦头一劄石巩到遮里露出本来面目便云若教某自射无下手处祖抗声大唤云遮汉旷劫无明从此荡尽巩便掷下弓箭正所谓牢笼不肯住呼唤不回头千圣绝安排至今无住所你看石巩是个俗汉子于马祖言下便道无下手处可不超过曹山了也乃举拂云大众已上一队老汉皆是大宗匠赤手提持今夜被山僧拂子穿却鼻孔掷向诸人面前还见么若见得便好孤峰绝顶蟠结草庵无心出世而誉播寰区无心济物而德洽湖海到遮里年穷岁尽且道彻头彻尾一句作么生道喝一喝云骊龙不卧澄潭水猛虎还藏深谷林。

　　旦日示众师以拂打一圆相复抛后云新年头上佛法信手拈来豁达撞着无位真人打算全无合煞刚道拾只达磨皮鞋放下时元来是憨布袋破衲一年四季好风光枝头春鸟喃喃嘴又滑聒聒狼藉几多没搕　喝一喝云日月明天象山河壮帝都。

　　示众举云门云你若不相当且觅个入头处微尘诸佛在你舌头上三藏圣教在你脚跟底不如悟去好还有人悟得么出来对众道看师云云门老人虽慈悲之故而有落草之谈山僧若在众中便道恁么则不相当也何故不见他将佛法贱使今日众中有人出来掀倒禅床喝散大众山僧劈脊便棒且道是赏伊是罚伊。

　　灯节示众师云光前荐得截断众流照后知归踢翻影像不是依依稀稀零零落落当得平生直饶得似澄潭月影静夜钟声随扣击以无亏触波澜而不散犹是生死岸头事明则普天匝地明暗则普天匝地暗要且明不自明暗不自暗所以道当明中有暗勿以暗相遇当暗中有明勿以明相睹不见当时百丈深拨沩山便知落处龙潭吹灭德山忽尔洞然老僧今晚也不用吹灭也不用深拨蓦竖拂子云大众还见么于此见得彻去人人常光现前个个壁立万仞顺逆卷舒纵横自在正与么时且道应时及节一句作么生道良久云岩上雪消春水浏庭前玉绽蝶梅香。

　　示众林皋问云影到山宾作主溪声入海主为宾宾主历然如何施设师举如意云还见么进云敢谓是和尚为人处也无师云知则不问进云腾腾烟雨里春涛送客新师云且过一边进云临济大师道我于黄檗先师处吃三顿痛棒如蒿枝拂相似为是报恩耶伸冤耶师云你还知么进云和尚在禹门大师处曾吃棒也无师云老僧忘却了也进云恁么则法法盈千古灯灯焰不晦便礼拜师云听取乃云当台显露触处洞然岂容凿壁偷光觌面提持随方应用那许颟顸取性若是作家战将不必如之若何如其临阵迟疑未免机前失照所以道决行者不顾于后决战者不顾于首登山须到顶入海须到底入海不到底不知沧溟之渊深登山不到顶不知宇宙之宽旷是以古人三登投子九上洞山只为端的此事直得劄劄地打风打雨浩浩然盖地盖天不见德山老人见人入门便棒临济大师见人入门便喝从上宗乘如是作略山僧虽是他家儿孙不用遮些茶饭且道即今当阳直指一句如何为众通个消息蓦竖如意云看若将遮个名如意昧却当人底本来。

　　示众举僧问云门佛法如水中月是否门云清波无透路僧云和尚从何得门云再问复何来僧云便与么去时如何门云重叠关山路师云云门老人此三转语内有函盖乾坤句有截断众流句有随波逐浪句山僧今日一一点破可惜当时遮僧水中捉月若人透得许伊亲见云门若不如是佛法犹未梦见在参。

　　中秋日谢新旧头首执事示众师云宗风不坠全凭作者提撕法道流行须藉贤能酬唱表帅得人纪纲斯立视虚空遍界为一室摄情与无情为同参到遮里法法全彰心心无间事理圆融权实并用退之者安闲修证进之者勇猛严持不进不退一句且作么生道喝一喝云秋月长夜凉山桂满庭香好个真消息从君漫度量。

　　示众举僧问风穴古曲无音韵如何和得齐穴云木鸡啼子夜刍狗吠天明妙喜云这黄面浙子恁么答话也做他临济儿孙未得在今日或有人问径山古曲无音韵如何和得齐只向他道木鸡啼子夜刍狗吠天明师云妙喜老人直饶恁么答亦未作得风穴儿孙磬山则不然有人问古曲无音韵如何和得齐但与他道天明刍狗吠子夜木鸡啼。

　　示众师拈拄杖云今朝十月一秋光渐渐歇报道冬令严篱头吹觱篥邪说混世间拄杖一条直阿呵呵且道笑个甚么笑他偷心人不得祖师诀蓦掷拄杖下座。

　　示众举云门云尽十方世界乾坤大地天下老和尚以拄杖画一画云百杂碎师云云门和尚只解放不解收山僧今日拄杖子在手亦道尽十方世界云云以杖卓一下云总在遮里雪窦云遮老汉是即是要且无有出身之路如今拄杖在雪窦手里复横按云东西南北甚处得来师云雪窦老人但知收不知放山僧则不然而今拄杖子在手卓一下云要东便东要西便西要南便南要北便北到这里还有全放全收者么喝一喝云岂容浅见衲僧会惟许通方作者知。

　　诞日示众师拈拄杖云老汉今年五十九诸人要我扬家丑自从一脚踏地来不落人前与人后记得东村陈妈妈却道无生生已就喝一喝卓拄杖云且道拄杖子几时生耶道得亦三十拄杖道不得亦三十拄杖何故不见道赏罚要分明以拄杖画一画云且置是事仰劳大众起居万福。

　　示众师拈拄杖云今朝乃是十月半户债粮租要打算十方云水一无忧本分应须急早办阎罗天子甚分明出入公私平等判若还这里有亏缺世世管教填不满咄不涉阴阳迥然一句合作么生道良久云本来无一物何处惹尘埃虽然如是今时有等不识好恶便谓是偏见也他时吃铁棒有日在莫言不道蓦卓拄杖云羚羊挂角无踪迹更有羚羊在上层。

　　结制示众僧问十方聚会共学无为千指骈臻愿闻法要如何是和尚为人句师云举目皆是进云恁么则普天匝地从人荐滞义承言空自迷师云也许阇黎启请进云昔石屋云福源今日结制不得不为诸人议定第一从朝至暮举足动步不许踏着常住地第二十二时中不许诸人鼻孔里出气此间结制又作么生师云汝为我判断了也僧礼拜师乃云磬山不蓄一文钱要与诸方共结缘终日只餐无米饭定教打彻祖师关且道如何是祖师关劄适才二三僧问话各各有个落处诸人还知么若知则门门有路若未知直饶当堂显露犹落第二门头蓦劄知归未是本分一着拟之则差强之则隔近之则远向之则背且道不向不背不近不远不强不隔不拟不差一句又作么生道所以声前一句千圣不传学者劳形如猿捉影这里透得何须立期立限画地为牢遮里未透且高挂钵囊向七尺单前竖起脊梁坐断众流一念不生前后际断直至威音那畔更那畔慢慢苏醒转来搅长河为酥酪变大地作黄金亦不为分外事要须到遮田地始得若未到遮田地将古人言句妄生穿凿道遮是甚么句那是甚么句饶你穿凿到弥勒下生也只是个恁么不见岩头老人云若有一法系缀人土亦难消况信心檀越脂膏耶诸人既信向老僧特入深山扣己所参切须仔细古人云尘劳迥脱事非常紧把绳头做一场不是一翻寒彻骨怎得梅花扑鼻香掷下拂子云珍重。

　　黄介子荐考请小参师云灵源湛若觉体自如迥脱根尘高超物表迷之者永劫轮迥悟之者当时阒寂澄江居士黄介子为先考汇所元公九月二十八日捐馆至今六七饥不思食睡不安枕昼夜忘疲哀痛无已浼友作书特托栖禅入山人天众前烧香设供乞山僧举扬般若荐拔先灵若论此事向居士未举念处山僧未启口时大解脱了也其或迟疑不妨起模画样以拂子打圆相○召大众云看遮里会得圆明了知无欠无余不见道身从无相中受生犹如幻出诸形象幻人心识本来无罪福皆空无所住既无所住亦无所去既无所去宁有来耶无去无来无住故湛然常寂心境一如不被三世之所拘如是且道汇所居士即今安身立命在甚么处识得他安身立命便识得自己安身立命处识得自己安身立命便识得诸佛诸祖安身立命处识得诸佛诸祖安身立命便识得一切蠢动含灵安身立命处到此便知佛与众生平等烦恼与菩提平等生死与涅槃平等西方与东土平等近亦得远亦得动亦得静亦得生亦得死亦得来亦得去亦得得无所得无去无来无生无灭无动无静无远无近恁么则即今追荐一句作么生道蓦拍香几云弹指顿超华藏界刹那击碎涅槃城下座。

　　示众师云大众都下埠老僧独看库虽无一物中也须要保护露柱与灯笼笑他闲底苦苦苦苦口说甚分明心里至妄卤堆堆守个闲驴年成佛祖众中有个孟八郎汉出来道大小磬山动静里见人放你三十棒且道是赏伊是罚伊蓦掷下拄杖。

　　冬至示众僧问暑往寒来即不问冬至阳生事若何师云形兴未质进云正当恁么时如何师云脚下看取又僧问万法归一万法则不问如何是一师拈拄杖云你还识这个么云不识师云谁道不识进云未审一归何处师卓拄杖一下僧拟议师便打乃复卓杖云阳消则阴至阴极则阳生阴阳未判时试问谁作主今见书云日物物转机尔惟有这些儿无动无静旨遮里若委悉得生阴也在遮里生阳也在遮里生天也在遮里生地也在遮里生人也在遮里生物也在遮里上则有君下则有臣尊则有父卑则有子内则有理外则有事到遮里理无事外之理事无理外之事事理圆融权实并用恁么即今应时及节一句作么生道掷拄杖云识得一阳才动处森罗万象掌中看。

　　檀越请小参师云妙性圆明离诸名相本来无有世界众生因妄有生因生有灭生灭名妄灭妄名真真既不立其妄本空不意释迦老子到遮个田地而今现前大众若僧若俗若男若女若老若少若高若下还能离诸名相得达妙性圆明否只因各守其名各执其相故不得见本来面目山僧今日与你诸人通个消息高着眼看以拂子打圆相云遮里荐得也无僧也无俗也无男也无女也无老也无少也无高也无下转愚痴为般若易短寿为长年恁么时山还是山水还是水僧还是僧俗还是俗男还是男女还是女老还是老少还是少高还是高下还是下不得动着一丝毫动着则与你三十拄杖委悉么不见道具足凡夫法凡夫不知具足圣人法圣人不会圣人若会即同凡夫凡夫若知即是圣人左右顾视云还知么圣贤俱是凡夫做祇恐凡夫心不坚蓦掷拂子。

　　示众师云四十年来端为禅半肩风月只随缘寻常简点无欺处才向烟波掷钓竿以拄杖作钓势云不惜性命者上来吞饵僧问信施营斋法王升座财法二施兼周未审无事衲僧凭何报德师横呈拄杖进云与么一粒一茎布云水钵中咸成菩提种草或语或默与宝华座下胥为大道标模师云礼拜着进云古人道大家相聚吃茎齑唤作一茎齑入地狱如箭又道吃粥了也洗钵盂去虽总残羹剩饭试问是别是同师云你还待第二杓恶水么进云不明先圣门中事逐队饔飧实可危师云放你三十棒僧礼拜师乃云道本无方因方故迷心本无住因住故执执之则触途成滞迷之则背觉合尘念念攀缘矻矻造业故经云一切众生皆由不知当住真心性净明体用诸妄想此想不真故有轮转若能一念回光返照直下见得广大心体无有边涯际畔则不被生灭妄缘之所流转也于是一念清净一念清净故则一身清净一身清净故则一世界清净一世界清净故则无量无边世界清净诸人还到遮田地么若未到遮田地切不可以无明为佛性将烦恼作菩提日用现行更须仔细不见当时庞居士云难难难十担油麻树上摊庞婆出来道易易易百草头上祖师意灵照女又道也不难也不易饥来吃饭困来睡据山僧见处此三老有一人行到说不到有一人说到行不到有一人行到说亦到若人简点得出许你一生参学事毕正与么时一句又作么生道当阳直截能开悟万别千差总一般。

　　示众师云今朝腊月一玉峰打供给试问两堂僧报德作么说有性燥者出来对众道看僧问同门出入玷辱宗风别路资生难谩作者今日玉峰法叔临筵且禹门得力句如何举似师竖起拂子进云三级浪高龙卧稳九天云净鹤飞遥师云武陵溪水向西流进云恁么则大众咸忻也师云阇黎道个末后句看进云不是久参洎合打失鼻孔便礼拜师云缺却半边也乃云祖师巴鼻迥迥撩天狮子爪牙狞狞踞地得之者群魔丧胆用之者百兽脑裂且道谁是其人不见我临济大师道有时一喝如金刚王宝剑有时一喝如踞地狮子有时一喝如探竿影草有时一喝不作一喝用蓦喝一喝云且道遮一喝是金刚王宝剑耶是踞地狮子耶是探竿影草耶是一喝不作一喝用耶若道是金刚王宝剑如何是踞地狮子若道是踞地狮子如何是探竿影草若道是探竿影草如何是一喝不作一喝用遮里识得堪作济下儿孙遮里未识得切莫胡喝乱喝直饶你喝得虚空落地犹未在且将我遮一喝入于四喝之中不见有一喝之相亦将四喝入我一喝之内不见有四喝之名到遮里你还分得那一句是宾那一句是主不见谷隐老人云一喝分宾主照用一时行会得个中意日午打三更你还知么不是祖师亲嫡印直饶动地野干鸣复举龙牙道云居师兄得第二句我得第一句师云大小龙牙得便宜处失便宜山僧则不然我玉峰师弟得第一句我得第二句且道与古人是同是别诸人会得许你具一只眼若无山僧自道去也蓦掷拂子云南山起云北山下雨。

　　腊八日示众师拈拄杖云握毗卢印拨向上机赤手全提通身担荷且道谁是其人还有知恩报恩者出众相见僧问释迦老子今日成道乃云一切众生皆具如来智慧德相但以妄想执着而不证得如何是妄想师云立人立我进云如何是智慧德相师云忘我忘人进云恁么则无明实性即佛性幻化空身即法身释迦老子又云而不证得不证个甚么师云不是德相么僧礼拜云若非今日亲承示洎乎话作两橛师云一面底道将一句来看进云也是腊月里莲花师以拄杖画一画云更有问话者么乃云既释迦今日打失鼻孔诸人还知他落处么若也知得他落处便好向今事门头接物利生如或未知且向七尺单前研穷至理适才僧问世尊今日成道叹云奇哉一切众生皆具如来智慧德相但以妄想执着而不证得妄想老僧道破了也殊不知世尊百劫千生已曾证得今日是开权显实化利群迷道个立人立我忘我忘人恁么也不得不恁么也不得不见石霜云休去歇去一念万年去寒灰枯木去古庙香炉去一条白练去冷湫湫地去云峰又道不休不歇去业识茫茫去七颠八倒去十字街头闹浩浩地坐卧去三家村里盈衢塞路荆棘里游戏去刀山剑树劈腹剜心镬汤炉炭皮穿骨烂去如此举唱大似三岁孩儿辊绣毬你看二大老各资一路山僧则不然今日将三条篾缆紧紧缚却掷在无底坑里也不许休去歇去也不许不休去不歇去动着则三十棒有个旁不甘者出来道磬山老汉有甚长处喝一喝云丈夫自有冲天志不向古人行处行。

　　示众师竖起拳召大众云捏聚也由遮个舒手云放开也由遮个若遮里识得根源管保归家稳坐还有递相证据者么良久云如无山僧为你们打葛藤去也风雨萧骚塞汝耳根落叶交加塞汝眼根香臭藂杂塞汝鼻根冷热甘甜塞汝舌根衣绵温冷塞汝身根颠倒妄想塞汝意根古人恁么道山僧则不然风雨萧骚开汝耳根落叶交加开汝眼根香臭藂杂开汝鼻根冷热甘甜开汝舌根衣绵温冷开汝身根颠倒妄想开汝意根遮里若透得通身受用了无障碍其或未然真是平地骨堆更听取一偈根尘识得原初体缚脱何曾两样来遮里不随声色转无劳动步出三灾参。

　　檀越请示众师云霜风夜夜吹人老此事谁能端的来不是一番亲证得如何脱得暑寒推还有不涉阴阳地者出众道看良久云如无山僧再与你们打葛藤去也诸佛与一切众生惟是一心更无别法此心非大非小非长非短无垢无净不生不灭犹如虚空不可测度超过一切限量名言踪迹对治当体便是动念即乖既乖此心便有十法界之分何谓十法界诸佛菩萨缘觉声闻此四圣之法界也天人阿修罗饿鬼畜生地狱此六凡之法界也诸佛法界者从四无量心万德庄严之所成也菩萨法界者识得当体即空修六度万行之所成也缘觉法界者以十二因缘为本行之所成也声闻法界者转四谛法离苦集灭道之所成也天道法界者精修十善之所感也人道法界者严持五戒之所感也阿修罗法界者斗争坚固瞋恚之所报也饿鬼法界者悭贪鄙吝之所报也畜生法界者痴心横想之所报也地狱法界者十习六交之所报也这里一念回光直下见得本来便能超凡入圣透出法界之量诸人既入深山各须努力究取一回以悟无生不见庞居士将家财悉沉湘江道有男不婚有女不嫁大家团圞头共说无生话一日又谓灵照女曰明明百草头明明祖师意汝作么生会照曰这老汉头白齿黄犹作这个见解士云汝又作么生照云明明百草头明明祖师意师蓦竖起拂子云山僧今日亦有一问这是百草头这是祖师意若道是祖师意如何是百草头若道是百草头如何是祖师意诸人会得对众通个消息如若不会却被山僧拂子穿却鼻孔了也掷下拂子云你作么生打脱去参。

　　除夕示众师拈拄杖云岩石积经霜迸裂庭梅叠压雪凋残人生百岁终何用此道谁能着眼看莫有个念兹在兹者出来道看僧问年穷腊尽事如何师指炉云一炷清香遍十方僧礼拜师乃云适来这僧问个年穷腊尽且道如何是迁即不迁之义今年除岁也恁么旧年除岁也恁么明年除岁也恁么直饶你除到眼光落地四大分张也只是恁么终无了期将何以敌生死老僧四十年来参之究之研之穷之犹是恁么大众又作么生此事要实悟实证实行实践始得到这里拄杖子　跳出来道今夜是什么时节说这些牵牵蔓蔓话不见道有物先天地无形本寂寥能为万象主不逐四时凋蓦喝一喝云也是牵蔓说话且直截一句如何道大众各各归堂吃茶去和声掷下拄杖。

　　旦日示众师云好个新正日雨打千山湿人人有生缘这里无间歇倾湫倒岳镇常静一念万年终不回左右顾视召大众云伏惟珍重。

　　示众师拈拄杖云白日以消千嶂雪清风吹散一天云道人活计随时用信手拈来不是尘有知音者出来递相酬唱僧问雪覆千山则不问孤峰不白事如何师云直上看进云云开碧岫千林晓日照晴沙万壑明师便喝进云恁么则瓦解冰消去也师云为什么如此进云太虚问一色亲见普贤王便礼拜师云且去乃云昨夜三更时分文殊普贤二大士口喃喃地道助扬法化及至天明都走向无生国里刚刚剩得一条楖栗拄杖横拈倒用都合其宜一触触着帝释鼻孔东海鲤鱼打一棒雨似倾盆或云遮是云门扇子不是德山拄杖若道是云门扇子又是德山拄杖若道是德山拄杖又是云门扇子即今在山僧手里蓦卓一下云诸人还定夺得出么若定夺得出也有权也有实也有照也有用杀活纵夺总在遮里且得力一句又如何道复卓一下云悬崖路绝承渠力断桥沟缺赖伊扶。

　　檀越请示众师云大道寥寥像季年不拘朝市与林间但能一念回光照报德酬恩总现前顾左右云且道谁是知恩者到菩提场断烦恼路开智慧门坐无生国未为好手何故日用无回互当机有卷舒蓦竖起拄杖云大众急着眼看卓一下云天得之以覆育地得之以生成君王得之恩被万物群臣得之报国祐民且道衲僧家得之又如何施设林玹蓦掀倒香案云截断天下人舌头便出堂师掷下拄杖擎两手作修罗势振威一喝便下座两旁顾视一众失色师复转身召云大众便归方丈玹随后礼拜云适来触怒和尚师云好与三十拄杖随声拈棒玹逆上掌云即今便打说甚好与师亦打玹约住拄杖师注视玹即耸拄杖云须还遮老汉始得师掷下拄杖大众作礼。

　　众请小参僧问如何是不通涓滴底句师云漫天漫地乃云当台显露诱引初机觌面提持犹为晚进个中无向背此际绝淆讹不可以智知不可以识识蓦竖起拂子云恁么恁么会得竖穷三际放下拂子云不恁么不恁么会得横遍十方复竖起拂子云恁么不恁么会得辉腾日月放下拂子云不恁么恁么会得超越古今若向坦坦平平处入须是兀兀突突处全彰若向兀兀突突处入须是坦坦平平处放下若不如斯饶你喝似雷轰棒如雨点掀翻四大海趯倒五须弥未是衲僧本分事且道如何是衲僧本分事一念顿超尘劫外千峰齐立下风吹。

　　荐亡请小参师以拂子打圆相云灵光独耀照破罪性之本空智鉴常明见彻因果之报实因果报实故须忏累劫之愆尤罪性本空故以证无生之实际逍遥于三界之中放旷于六尘之外不见有一法可生不见有一法可灭生灭既灭寂灭现前正恁么时储茂士向何处安身立命蓦竖起拂子云莫不在拂子头上得大解脱且道转身一句又作么生打一拂子云一拂打开生死路翻身步步踏金莲。

　　解制示众师云木马正嘶云影去泥牛长卧石台边个中消息谁能解切忌当机着意猜还有性燥者么僧问倏忽九旬已度平等室内安居掩息如灰即不问随流得妙事如何师云脚脚踏着去进云与么则个中一物无归家罢问途头头明历历坐断古毗卢师云逢人切莫错举问古帆未挂时如何师云坦坦平平地进云挂后如何师云波浪滔天乃云春色融融百草头边明祖意春风荡荡一瓢潇洒乐天涯不用寒岩兀兀何消定水澄澄直得紧峭草鞋横担楖栗千峰万峰绝踪绝迹尘尘独露物物全彰随缘放旷应用无亏所以道未有常行而不住未有常住而不行欲益无所益欲为无所为聚则如云归谷散则似月临溪不聚不散一句合作么生道良久云闲来独坐当轩下漫看花枝自短长。

　　本师幻有大和尚忌日扫塔师云这老汉当时不提一个元字脚直是教人无可奈何不肖今日拈一瓣香不是报德酬恩亦非雪怨伸屈顾视左右云冤有头债有主不是时人无本据便拈香。

　　天隐和尚语录卷五
嘉兴大藏经　天隐和尚语录


　　天隐和尚语录卷六

　　嗣法门人通问等编

　　拈古

　　举僧问百丈如何是奇特事丈云独坐大雄峰僧礼拜丈便打。

　　师拈云百丈和尚可谓寰中独据振阃外之威权此僧亦一员上将到此只得拍拍听令争奈棒头有眼明如日实是真金不浑沙岂非奇特之事须向奇特人前拈出即今还有人拨着么快来与我木上座相见如无老僧今日失利。

　　举僧问药山平田浅草尘鹿成群如何射得尘中尘山云看箭僧便放身倒山云侍者拖出这死汉僧便起走山云弄泥团汉有什么数。

　　师拈云好一枝箭争奈其人未敢承当若是个丈夫汉开襟俯受不劳药山放出后箭而今还有胜敌惊群者么且道如何射得尘中尘喝一喝。

　　举僧问投子如何是一大事因缘子云尹司空与老僧开堂碧岩云人道投子实头不妨忒煞淳朴山僧即不然有问如何是一大事因缘只对他道弄潮须是弄潮人。

　　师拈云二老宿举扬一大事因缘本无优劣作么生是投子实头处设若有人问磬山如何是一大事因缘但向他道朝看云片片暮听水潺潺。

　　举舍利弗一日入城见月上女出城舍利弗问云什么处去女云如舍利弗恁么去舍利弗云我方入城汝方出城何言如舍利弗恁么去女云诸佛弟子当住何处弗云诸佛弟子当住大涅槃女云诸佛弟子既住大涅槃我如舍利弗恁么去。

　　师拈云当时舍利弗只知善放而不善收若月上女可谓脚跟稳当行无所行去无所去大解脱中了无拘住虽然要且未知向上事在若是山僧作舍利弗待伊道如舍利弗恁么去则不必落草一把拉入城来看他作何伎俩待伊拟口撒手便行云不同我恁么去饶伊有超佛越祖之弘为也不奈你何这个公案古今判断不少具眼者请试辨看。

　　举高亭参德山隔江问讯山以手招之高亭忽然开悟乃横趋而去后开法嗣德山径山云高亭横趋而去许伊是个伶俐衲僧若要法嗣德山则未可何故犹与德山隔江在。

　　师拈云径山老汉是谓一抬一捺且贼过后张弓今时人在知识门下三二十年既不隔江合作么生路遥知马力日久见人心。

　　举僧问赵州寂寂无依时如何州云老僧在你背后。

　　师拈云这僧挨到者个田地意图就手安闲却被赵州脑后一槌七穿八穴而今还见赵州在背后么或云赵州则不见但见磬山在面前向他道你那里得见磬山来将拄杖一时趁出。

　　举无业国师云若一毫头凡圣情念未尽不免入驴胎马腹里去白云端和尚云设使一毫头凡圣情念净尽亦未免入驴胎马腹里去。

　　师拈云未尽净尽磬山今日一时拈却诸人还见一毫头么喝一喝云切忌钻龟打瓦。

　　举南院上堂云赤肉团上壁立千仞时有僧问赤肉团上壁立千仞岂不是和尚道院云是僧便掀倒禅床院云你看这瞎汉乱做僧拟议院便打趁出。

　　师拈云这僧欲成九仞之山未进一篑之土当时待南院和尚道你看这瞎汉乱做不若一不做二不休总然南院打杀也不得趁你出院即今还有人于壁立千仞处与这僧出气么。

　　举外道问佛不问有言不问无言世尊良久外道赞云世尊大慈大悲开我迷云令我得入外道去后阿难问佛外道有何所证而言得入世尊云如世良马见鞭影而行雪窦云邪正不分过山鞭影大慧云邪正两分正由鞭影。

　　师拈云二大老恰在鞭影里批判且道离却鞭影一句作么生道良久云三十年后此语大行。

　　举洞山颂云贪嗔痴太无知赖我今朝识得伊行便打坐便捶分付心王子细推无量劫来不解脱问汝三人知不知。

　　师拈云古人与么道磬山则不然贪瞋痴自无为迷悟分明不在伊行无住坐无拘凭在心王不用推无量劫来真解脱何有三人知不知。

　　举云门上堂拈拄杖云凡夫实谓之有二乘析谓之无缘觉谓之幻有菩萨当体即空衲僧家见拄杖唤作拄杖行但行坐但坐不得动着。

　　师拈云云门老人法令虽严可谓官不容针私通车马何故行但行坐但坐不得动着虽然惺惺底人动着亦得不动着亦得动着不动着亦得未惺惺底人动着不得不动着不得动着不动着总不得且道利害在什么处。

　　举僧问赵州十二时中如何用心州云你被十二时使老僧使得十二时。

　　师拈云这僧当时问处直头赵老答处依实但不能令人言下荐取今日有人问磬山十二时如何用心即向他道你在什么处见十二时来莫被十二时使即今还有人十二时用心么试将来看。

　　举舍利弗问天女汝何不转却女身女云我从十二年来求女人相了不可得当何所转即时天女以神通力变舍利弗如天女乃自化身如舍利弗而问云何不转却女身舍利弗云我今不知何转而变为女身。

　　师拈云舍利弗当时好心不得好报诸方尽道被天女转却女身据山僧见处当时天女莫道转得舍利弗一人直饶你转得大地男子为女身总是自家女身脱不得在何故既云十二年来求女人相了不可得你那里得见舍利弗转女身来明眼者试看。

　　举天衣和尚示众云百骸俱溃散一物镇长灵百骸溃散皆归土一物长灵甚处安南堂禅师云一物长灵甚处安长空云散碧天宽莲宫佛刹花无数眨起眉毛仔细看。

　　师拈云眨起眉毛仔细看天堂地狱任君安百骸未散当先取莫待临时撒手难。

　　举肇法师道天地同根万物一体。

　　师拈云座主那里得这消息灼然天何言哉万象悬悬地何言哉森罗鲜鲜阴阳言哉时之传传空谷言哉应之绵绵咄只如衲僧分上合作么生一钵千家饭水边林下闲。

　　举南泉归宗麻谷三人同去见忠国师至中途南泉就地画一圆相云道得则去归宗坐圆相里麻谷作女人拜泉云恁么则不去也。

　　师拈云三大老虽同条生不同条死各各有个出身之路然三人中有一人堪为师法若人择得出许你具参学眼。

　　举僧问汾阳如何是祖师西来意阳云青绢扇子足风凉。

　　师拈云汾阳老人如黄叶止儿啼不妨太易设或有人问磬山如何是祖师西来意向他道水流千派月山锁一溪云。

　　举僧问香林如何是衲僧衣下事林云腊月火烧山。

　　师拈云腊月烧山衲衣下事有何干千峰雪覆冷坐破这蒲团若人更不会分明也大难。

　　举临济与普化一日同往施主斋济问毛吞巨海芥纳须弥为复是神通妙用为复是法尔如然化踢倒饭床济云太粗生化云这里是甚么所在说粗说细济休去来日又同施主家斋济复问今日供养何似昨日化又踢倒饭床济云太粗生化云瞎汉佛法说甚粗细济吐舌。

　　师拈云看这二老宿大机大用一者具擒龙之手一者得陷虎之机可谓作家相见且道谁是陷虎谁是擒龙择法眼试辨取。

　　举昔有秀才问长沙某曾看千佛名经百千诸佛但见其名未审居何国土沙召秀才才应诺沙云黄鹤楼崔颢题后秀才还曾题否云不曾题沙云得闲题取一篇好。

　　师拈云长沙虽得杀人刀活人剑曲垂善巧不无龙头蛇尾使人不能当下担荷若是山僧则不然待伊应诺时高声云居何国土免致葛藤。

　　举三祖信心铭极小同大忘绝境界。

　　师拈云拄杖子吞却十方虚空刹那间流出无边香水海还是忘绝境界中来非忘绝境界中来若道是忘绝境界中来合吃衲僧痛棒非忘绝境界中来且参祖师信心铭三十年才好与拄杖子相见。

　　复举极大同小不见边表。

　　师拈云须弥山走出蟭螟眼里须臾之顷见彻三千大千界且道见边表中来不见边表中来若不见边表中来犹未可与衲僧拄杖子相见若见边表中来如何合得祖师信心铭去参。

　　举临济道一喝分宾主照用一时行碧岩和尚喝一喝云且道是宾是主是照是用还委悉么千峰势到岳边止万派声归海上消。

　　师亦喝一喝拈云且道非宾非主非照非用还委悉么狮子窟中无异兽象王群内绝狐踪。

　　举懒瓒和尚云吾有一言绝虑忘缘巧说不得只要心传。

　　师拈云吾有一言不待忘缘拈来便得作么心传众中有人出来道既不必心传诸祖心心相印所为何事但云低声低声达磨大师来也。

　　举傅大士云终日焚香择火不知身是道场。

　　师拈云终日焚香择火不知焚香择火者是谁。

　　举僧问长沙作么生转得山河大地归自己去沙云作么生转得自己归山河大地去圆悟和尚云得人一牛还人一马。

　　师拈云饶你转得山河大地归自己去却是埋没己灵亦饶你转得自己归山河大地去犹是背觉合尘总不恁么且道转是不转是试定当看。

　　举僧问石门年穷岁尽时如何门云东村王老夜烧钱僧复问开先暹和尚年穷岁尽时如何暹云依旧孟春犹寒。

　　师云有人问磬山年穷岁尽时如何对他道一炉红焰暖腾腾。

　　举修山主颂云欲识解脱道诸法不相到眼耳绝见闻声色闹浩浩佛果和尚云声不到耳色不到眼声色交参万法成现且道还踏着解脱道也无不省这个意修行徒辛苦。

　　师云欲识解脱道诸法本不闹眼耳绝见闻声色玄浩浩复拈云唤什么作声色。

　　举僧问石巩生死到来如何回避巩云这的无生死。

　　师拈云识得要回避生死者许你透生死复顾视大众咄云也没交涉佛果和尚云还识这的么俊鹘捎空去懵鸟泊篱头。

　　举僧问云门佛法如水中月否门云清波无透路僧云和尚从何得问云再问复何来僧云便恁么去时如何门云重叠关山路。

　　师拈云这僧不无万古碧潭再三捞捷之意争奈云门有翻天覆地之能可惜末后进伊不得且道这一步又如何进始得。

　　举临济两堂首座齐下喝僧问临济还有宾主也无济云宾主历然。

　　师拈云以镜照镜面面皆正莲花出水香流远兰谷风飘气宇清。

　　举翠岩示众云一夏与兄弟东语西话看翠岩眉毛在么。

　　师拈云翠岩面皮三寸厚虽然也是屈己从人不无大人去就且道即今还见磬山眉毛么亦是三寸厚。

　　举僧问五祖一大藏教是个切脚未审切那个脚祖云八啰娘。

　　师拈云电光里穿针。

　　举云门示众云你若实未得个入头处三世诸佛在你脚跟下一大藏教在你舌头上且向葛藤处会取。

　　师拈云你若实得个入头处三世诸佛在你脚跟下一大藏教在你舌头上休向葛藤里会取且道与古人是同是别。

　　举前宝寿问后宝寿父母未生前那个是本来面目后宝寿罔措一日在市见二人相争有一人相劝云你得恁么无面目寿遂大悟。

　　师拈云得恁么无面目噫锦绣丛中撞著白云堆里活埋洞见本地风光面目依然长在。

　　举南泉示众云王老师自小养得一头水牯欲拟向溪东牧不免食他国王水草欲拟向溪西牧亦不免食他国王水草不如随分纳些些总不见得。

　　师拈云把住则坐卧空园放行则云山万里混尘俗而不流超洁白而无住纵横自在左右逢源何须道拟向东拟向西而不自由也且喜随分纳些些虽然切忌动着动着则三十棒。

　　举沩山普请次值板鸣有一僧拍手呵呵大笑归去沩山云奇哉此是观音入理之门至晚问其僧适来你见个什么道理僧云朝来未吃饭闻板声欢喜沩山云赚杀人。

　　师拈云百姓日用而不知故君子之道鲜矣镜清道当时沩山有此一僧鼓山道当时沩山无此一僧且道是赏伊是罚伊。

　　举赵州到百丈丈问从什么处来州云南泉来丈云南泉有何言句示人州云有时道未得之人亦须峭然去丈叱之州容愕然丈云大好峭然州便作舞而出。

　　师拈云古之所谓赵州者生而知之却到百丈门下犹为钝置再拨而转何不当时待伊叱时呵呵大笑拂袖而出总然百丈有后语也来不及然今已得未得且置如何是峭然一句试道看。

　　举明招在婺州智者寺为第一座寻常不受净水主事云不识触净净水也不肯受招下禅床拈起净瓶云这个是触是净主无语招乃扑破净瓶。

　　师拈云明招彻底为人无丝毫委曲争奈主者未是其人不无宾主伤和耳若磬山作明招待主无语时轻轻对云莫道不识触净好留兹净瓶以付识者。

　　举紫璘供奉拟注思益经忠国师乃问大德凡注经须会佛意始得供奉云若不会佛意争解注得经国师令侍者盛一碗水着七粒米在水中碗面安一只筋乃问云这个是什么义供奉无语国师云老僧意尚不会岂况佛意不能注得经师云我本师幻有老人云莫谓紫璘供奉不识此意即如佛来也不解国师所设是何意也山僧一见便会得元来总是一个非难意。

　　师拈云可惜供奉未能会国师之意某甲则不然待国师置水碗在面前一脚踢翻国师总有无穷妙意也阻他注经不得我幻有老人若在便道汝虽会国师意未会老僧意在也知某甲罪过。

　　举宾头卢尊者因阿育王问承闻尊者亲见佛来是否尊者以手策起眉良久云会么王云不会者云阿耨达池龙王请佛斋吾是时亦预其数。

　　师拈云当时育王见尊者策起眉毛何不道个真见佛来速礼三拜免使尊者后来一络索语却道不会然尊者见育王道不会何不当时高声云大王不会最亲切如是则育王直下见得亦未可知不枉见如不见逢如不逢者也虽然老僧恁么说话也是抱椿摇橹呵呵休。

　　举肃宗帝一日问忠国师云师在曹溪得何法忠云陛下还见空中一片云么帝云见忠云钉钉着悬空着。

　　师拈云且喜忠国师说法不涉离微不落理路以虚空为口吞吐白云可谓一时光曜乾坤然肃宗帝若得转身吐气看他这一片云又如何收卷且道转身一句作么生道良久云一堂风冷淡千古意分明。

　　举曹山行脚时问乌石观禅师如何是毗卢法身主观云不道曹举似洞山山云好个话头只欠进语何不更去问为甚不道曹乃去进语观云若言我不道即哑却我口若言我道即秃却我舌曹归举似洞山山深肯之。

　　师拈云这三大老虽挟同毗卢顶上行其间不无优劣只如洞山虽识机宜恰是个扶小儿入市教他语话曹山虽遵命师承且随人脚跟乌石老汉也是方便不少且道山僧恁么说话是肯伊不肯伊若道肯伊如何恁么说若道不肯伊又如何恁么说会得许你具一只眼。

　　举僧问仰山法身还解说法也无山云我说不得别有一人说得僧云说得底人在甚处山乃推出枕子沩山闻乃云寂子用剑刃上事。

　　师拈云仰山也是藏身露影要瞒这僧即得要瞒磬山未在若是山僧作这僧待云别有一人说得揕住云莫不是这老贼么纵然手快教伊推枕不出虽然不知沩山老汉道个剑刃上事又作么生商量咄休将死鼠为真玉莫把山鸡当凤凰。

　　举洞山一日问云居甚处去来居云踏山来洞云阿那个山可住居云阿那个山不可住洞云与么则国内总被阇黎占却也居云不然洞云与么则子得个入路居云无路洞云若无路争得与老僧相见居云若有路即与和尚隔生也洞云此子已后千人万人把不住。

　　师拈云今时人要觅个山子住且看云居踏山样子若不如斯出门便是草漫漫虽然不是洞山老汉也勘验他不出可谓作家相见如珠走盘盘走珠纵横无碍岂比迷头认影敲冰索火缘木求鱼者同日语哉今日有人踏山来我且问你有路来无路来若有路来要且不合云居老人谓无路来又不合洞山和尚若有路无路磬山道个俱隔如是作么生合得古人去试道看。

　　举玄沙一日见三人新到遂自去打普请鼓三下却归方丈新到具威仪了亦去打普请鼓三下却入僧堂久住来白沙云新到轻欺和尚沙云打钟集众勘过大众集新到不赴沙令侍者去唤新到才到法堂却向侍者背上拍一下云和尚唤你侍者至沙处新到便归堂久住乃问和尚何不勘新到沙云我与你勘了也。

　　师拈云大众且看这新到具参方眼也未若道具参方眼玄沙却云我与你勘了也若谓不具参方眼其公案见在何故当时若作玄沙待久住云和尚何不勘新到劈头一拄杖免使后人疑着可不道有意气时争意气不风流处也风流。

　　举文殊菩萨问维摩居士我等各自说已云何是仁者所说不二法门。

　　师拈云这个公案自毗耶离城以至震旦丛林商量不少无非都在声色语默上摸索转见没交涉若要会得须向众菩萨未启口处识得根源方知众菩萨说底即是老维摩不说底老维摩不说底即是众菩萨说底才知维摩那时其声如雷岂不见道龙象蹴踏非驴所堪即今还识得维摩老人根源么良久云天共白云晓水和明月流。

　　举舍利弗问须菩提梦中说六波罗蜜与觉时是同是别须菩提云此义幽深吾不能说会中有个弥勒大士可往而问之舍利弗遂问弥勒弥勒云谁为弥勒谁是弥勒者。

　　师拈云而今人尝做得这个梦来也未假做得这个梦来始醒得舍利弗来由若未做得这个梦来且究取须菩提深远之旨若会得须菩提深远之旨须识得弥勒佛云谁为弥勒谁是弥勒者到这里总将个龟毛索子一束束定置于无梦觉之地或有云那一个又安置在什么处喝一喝云依稀似曲才堪听却被风吹别调中。

　　举古者道这一片田地分付来多时也我立地待你构去法眼云这一片田地分付来多时也我坐待你构去。

　　师拈云且看古人谆谆恁么为人既云这一片田地分付来多时也又道构去作么磬山今日雪上加霜蓦将拄杖卓下云莫不是这一片么噫也是揠苗儿。

　　举玄沙到蒲田县众以百戏迎之次日沙遂问小塘长老昨日许多喧闹向甚么处去塘提起袈裟角示之沙云料掉没交涉。

　　师拈云山僧即不然或有人问昨日许多喧闹向什么处去只对他道今日一出尤胜昨日他若道料掉没交涉云我也知你是个瞎汉还委么竹密不妨流水过山高岂碍白云飞。

　　举遵布衲在药山浴佛次山云你浴得这个还浴得那个么遵云把那个来。

　　师拈云药山傍通一线俯诱初机遵衲虽是当仁不让一拶便了当时若作药山待伊道把那个来劈手夺杓子过来还他一杓恶水可不彻头彻尾何故定水湛然满浴此无垢人。

　　举僧问云门如何是清净法身门云六不收道林和尚拈云只道得一半若问道林只对他道一不立乃颂云一不立六不收突然那更有踪由无限青山留不住落花流水太悠悠。

　　师拈云还知二大老鼻孔落在什么处然虽不负来机尽力道将来秪道得法身边事且道如何是法身向上事竖起拂子云龙得水时添意气虎逢山势长威狞。

　　举僧问归宗如何是玄旨云无人能会僧云向者如何云有向即乖僧云不向者如何云谁求玄旨又云去无汝用心处僧云岂无方便门令学人得入云观音妙智力能救世间苦僧云如何是观音妙智力宗敲鼎盖三下云还闻么僧云闻云我何不闻僧无语宗以棒趁下。

　　师拈云可惜这老汉架艨艟泛大海随其顺逆不用翻蓬打桨宗师家须到恁么田地始得不然总落左右边句争袪得学人疑滞虽然如此当时这僧是个灵利底见伊道谁求玄旨何不云和尚好个方便门速礼三拜若作归宗待僧道岂无方便门云汝将前话作实法会耶待僧更进语便以棒趁下免致周遮磬山今日还有人识得这玄旨么恶啼得血流无用处不如缄口过残春。

　　举三圣和尚参德山才展坐具山云住不用展炊单遮里无残羹馊饭与汝云赖遇无设有向甚么处着山便打圣接住推倒向床上山大笑圣哭苍天便下参堂堂中首座号踢天泰问行脚高士须得本道公公验作么生是本道公验圣云道什么座再问圣打一坐具云遮漆桶前后触忤多少贤良座拟人事圣便过第二座人事。

　　师拈云德山老汉一条白棒按过天下衲僧撞着三圣犹较些子何不当时待伊道无著处云也是馊茶剩饭虽然强将手下无弱兵争奈三圣气吞宇宙力振江湖孰奈伊何首座当时亦待伊道触忤多少贤良何不道某甲罪过且不失方情今时人要参方须具这眼目始得若不如是都是依草附木。

　　举沩山问仰山甚处来仰云田中来沩云田中有多少人仰插锹叉手而立沩云今日南山大有人刈茅仰拽锹而去雪窦云诸方咸谓插锹话奇特大似随邪逐恶据雪窦见处仰山被沩山一问直得草绳自缚去死十分妙喜云仁者见之谓之仁智者见之谓之智百姓日用而不知故君子之道鲜矣。

　　师拈云妙喜老人出言吐气忒杀风流儒雅雪窦龟鉴宗乘恰似压良为贱今日磬山合作么生商量不得颟顸放过还知么几度黑风吹大海未曾闻道钓舟倾。

　　举龙济问僧甚处来云翠岩来曰翠岩有何言句示徒云尝道出门逢弥勒入门见释迦曰与么道又争得僧便问和尚又如何曰出门逢阿谁入门见什么僧于言下有省。

　　师拈云这僧虽然有省只会得龙济底未会得翠岩底若会得翠岩底许你全具眼。

　　举石头和尚问僧从甚么处来僧云江西来云见马大师么云见头乃指一橛柴云马师何似这个僧无对却回举似马大师马云汝见橛柴大小云没量大马云汝甚有力僧云何也马云汝从南岳负一橛柴来岂不是有力。

　　师拈云深见古人千里同风在一个鼻孔里出气何曾分疆立界魔魅人家男女这僧当时是个汉子待石头道何似这个轻轻对道不别即礼谢可不减师之德乎适回马大师处举似及道汝见橛柴大小何不道某甲见非两端恁么则不负师恩亦不孤他人指点然虽如是二大老如按牛头吃草相似可惜慈悲太切。

　　举洞山示众云兄弟初秋夏末东去西去直须向万里无寸草处去始得又云只如万里无寸草处作么生去后有僧举似石霜霜云出门便是草。

　　磬山则不然兄弟夏末秋初南行北往直须脚踏实地去始得若不如斯未出门时亦是草漫漫不见妙喜道师子一滴乳迸散十斛驴乳。

　　举僧问石霜咫尺之间为甚不睹师颜霜云我道遍界不曾藏僧后问雪峰遍界不曾藏意旨如何峰云甚么处不是石霜僧回举似石霜霜云这老汉着甚么死急。

　　师拈云古人一期方便只欲求人不觉拖泥带水当时磬山若作石霜待伊道咫尺之间不睹师颜何不拦头一拄杖教伊性快去岂容流到雪峰枝上生枝蔓上引蔓还曾悟也未不见玄沙云山头老汉蹉过也。

　　举僧访翠岩值不在遂看主事主云参见和尚也未云未主指狗子云上人要见和尚但礼拜这狗子僧无语后翠岩归闻得乃云作么生免得与么无语云门云欲观其师先观弟子。

　　师拈云这僧非惟不曾见翠岩要且不曾相见主事可惜浅水无鱼徒劳下钓当时若作这僧待院主指拜这狗子遂高声云若不识和尚洎合错礼这狗子拂袖便行虽然如是今日或有主事者出来道和尚莫教坏人家男女只对他道这狗子聻。

　　举僧问赵州如何是赵州州云东门西门南门北门。

　　师拈云这僧觌面相呈致个问头也甚奇怪若道未会争敢入虎窟里捋虎须若道会争肯恁么休去当时赵州有定乾坤手段烁破四天下眼目还他本分钳锤教他入又入不得出又出不得可谓双夺双收到此还有人转得身吐得气入得赵州门出得赵州门者么试道看。

　　举真歇了禅师问僧云你死后烧作灰撒却了向甚么处去僧便喝真云好一喝祇是不得翻款僧又喝真云公案未圆更喝始得僧无语。

　　师云可惜当时这僧无末后句若有末后句也不奈伊何真老虽是洞上儿孙宛有济翁门下作略我当时若作此僧何不道喝则不无恐和尚作喝会待伊打云这死汉便喝拂袖而出。

　　举雪峰示众云南山有一条鳖鼻蛇汝等诸人切须好看长庆云今日堂中大有人丧身失命僧举似玄沙沙云须是棱兄始得虽然如此我即不恁么僧云和尚作么生玄沙云用南山作么云门以拄杖撺向向雪峰面前作怕势。

　　师拈云雪峰老汉恁么示众拈一句语如握太阿剑击涂毒鼓闻之拟之咸皆丧身失命谁敢当锋到这里还容得情识卜度么恁么也不得不恁么也不得恁么不恁么总不得当时若非二三大老卓荦超群廓彻圆明知见唱和宗乘敷扬要旨则孤负雪老这一条活蛇弄杀在象骨岩前谁能知他落处所以道打鼓弄琵琶相逢两作家电光影里穿针未为快手若是这般事须是这般人始得若非这般人如何构得这般事山僧今日且不将拄杖妆龙作蛇亦无玄沙语句钩引但只恁么与众同食同衣同坐同卧不出寻常大众还见么格外不须重审问寻常一句作么生。

　　举庞居士辞药山山命十禅客相送至门首居士指空中雪云好雪片片不落别处时有全禅客云落在什么处士打一掌全云居士也不得草草士云汝恁么称禅客阎老子未放你在全云居士作么生士又打一掌云眼见如盲口说如哑雪窦别云初问处但握雪团便打。

　　师拈云老庞参证于马祖石头二大老已得心空及第到处遇人不妨作家相见着着自有出身之路所以全禅客不柰伊何当时若作全禅客待伊道好雪片片不落别处遂接住云不落别处且置你道在什么处来待依拟口还他一掌教这老汉别有生涯难行此令虽然且道山僧这一掌与老庞打同也异也与雪窦打同也异也试说看。

　　举罗山和尚问石霜起灭不停时如何霜云直须寒灰枯木去一念万年去函盖相应去全清绝点去山不契却往岩头处如前问岩头喝云是谁起灭山于此有省。

　　师拈云今时人论道石霜说道理所以令罗山不悟岩头不说道理令他悟去恁么商量如掉棒打月料掉没交涉殊不知当时这僧若不得石霜老汉雪上加霜逼拶将来那能岩头处领略得去纵然会得岩头老人底若未曾体究得石霜和尚底争解脱得起灭不停时也所以道灵光独耀迥脱根尘体露真常不拘文字心性无染本自圆成但离妄缘即如如佛若不如是敢保你认贼为子在今时人还会得二大老异口同音么良久云一片白云横谷口几多归鸟尽迷巢。

　　举云岩扫地次道吾云太区区生岩云须知有不区区者吾云恁么则有第二月也岩竖起扫帚云这是第几月吾便休。

　　师拈云可见古人日用事无别才被人拶着便乃觌面相呈了无余事云岩道吾虽同出其门到这里也不肯放过要且得人一牛还人一马虽然如斯若作道吾待云岩竖起扫帚云这是第几月但云恰似管教他这把扫帚无地放在。

　　举天平和尚行脚时参西院尝云莫道会佛法觅个举话人也无一日西院遥见召曰从漪平举头院云错平行三两步院又云错平近前院云适来这两错是西院错是上座错平云从漪错院云错平休去。

　　师拈云衲僧行脚切不得草草才有些些省处便开大口须要自己揣摩十二时中还曾稳当不心境一如不脚踏实地不如红炉飞片雪不可见天平行脚时自满道会禅傍若无人蓦然撞着西院一拶下两个错字便把一肚子禅道一点也用不着当时若作天平待西院道适来这两错是西院错上座错何不高声还他道个错管教西院自然不作故眼相看直到后来住院谓众云我当初行脚时被业风吹到思明长老处连下两错更留我过夏待共我商量我不道恁么时错我发足向南方去时早知道错了也看他恁么示众正所谓行年五十而知四十九年之非虽然如是也是贫儿思旧债磬山今日亦下个错且道这个错与西院同耶别耶与天平同耶别耶诸人试辨看有么有么复云错。

　　举云门大师云光不透脱有两般病一切处不明面前有物是一透得一切法空隐隐地有个物相似亦是光不透脱又法身亦有两般病得到法身为法执不忘己见犹存堕在法身边是一直饶透得放过即不可子细简点将来有什么气息亦是病。

　　师拈云病多谙药性得瘥始传方云门大师曾在乾峰和尚处患过这病来已透脱得所以要医大地众生个个透脱去虽则慈悲之故也是好肉剜疮不见净名云彼自无疮勿伤之也虽然如是诸人还曾打过这病也未若未打过不妨云门葛藤里透脱去所以道过得荆棘林才是好手脚直饶透过这病露出这光为甚么云门道仔细简点将来亦是病到这田地须知有向上一着在若不知向上一著有甚么气息亦是病珍重。

　　举鲁祖凡见僧来便面壁南泉闻云我寻常向他道空劫已前承当佛未出世时会取尚不得一个半个他恁么驴年去。

　　师拈云古今多少尊宿未免向鲁祖钓竿头土插嘴起模画样或抑或扬或提或唱何曾摸索得鲁祖脚跟么殊不知鲁祖恁么接人亦是曲垂方便若有个性燥底向他未面壁时一觑觑破还他这老汉不坐在含元殿里相见即今还有人知他落处么少林壁观无多旨不是神光也大难。

　　举风穴在郢州衙内上堂云祖师心印状似铁牛之机去即印住住即印破只如不去不住印即是不印即是时有卢陂长老出问云某甲有铁牛之机请师不搭印穴云惯钓鲸鲵澄巨浸却嗟蛙踄　泥沙陂伫思穴喝云长老何不进语陂拟议穴打一拂子云还记得话头么试举看陂拟开口穴又打一拂子牧主云佛法与王法一般穴云见个甚么牧云当断不断反招其乱穴便下座。

　　师拈云决战者不顾其首卢陂也是一员猛将敢向前来夺令施行争奈风穴久战作家阵势排定到此无门可入无路可出逼拶得来前不构村后不迭店若非披三玄戈甲七事随身孰能如是作略乎虽然恁么当时不得牧主怎生收煞可谓见机而作今或有人出来云牧主道当断不断反招其乱在风穴也在卢陂也山僧劈脊便棒也怪予不得。

　　举雪窦禅师在庄数僧立次雪问维摩云步步是道场这里何似山里众下语皆不契自代云只恐和尚不肯。

　　师拈云磬山当时若在会直教这老汉举足无立地处道什么肯不肯这里是什么所在咦。

　　举佛眼禅师一日垂示从东过西顾众云是是复从西过东顾众云不是不是遂归位立云适来犹记得。

　　师拈云这老汉看他自起自倒可惜当时众中无人作礼三拜。

　　举佛眼禅师游莲华峰至半山亭有僧后到云和尚还在这里眼云我到了来也僧无语自代云也是斋后钟。

　　师拈云磬山当时若作这僧敢教佛眼老汉立地待他道我到了来也但云和尚且住待某亦到来。

　　天隐和尚语录卷六
嘉兴大藏经　天隐和尚语录


　　天隐和尚语录卷七

　　嗣法门人通问等编

　　举古

　　举王大王向雪峰会里请晏监寺住鼓山峰与孚上座送出门回至法堂乃云一只圣箭直射九重城里去也孚云和尚是伊未在峰云渠是彻底人孚云若不信待某去勘过遂至中路把住云师兄向什么处去鼓山云九重城里去孚云忽遇三军围困时如何山云他家自有通霄路孚云恁么则离宫失殿去也山云何处不称尊孚便回谓雪峰云好一只圣箭折却也遂举前话峰云渠有语在孚云这老冻脓毕竟有乡情在。

　　师云得底人始终一揆忌底人古今皆嫌不二之道便见参差至理之词灼然难忍嗟夫人不知心可欺师不可欺事可瞒理不可瞒也知子莫若父在雪老有之矣虽然如是一得一失当时雪峰折却拄杖子而今磬山这里有此等汉直打出山门免教他日遭人简点岂不见妙喜和尚云众中商量道什么处是圣箭折处云鼓山不合答话是圣箭折处鼓山不合说道理是圣箭折处恁么剖判非惟不识鼓山亦乃不识孚老殊不知孚上座正是一枚贼汉于鼓山面前纳一场败阙懡　而归却来雪峰拔本大似屋里贩扬州若非雪老有大人相这贼向甚处容身当时可惜放过却成不了公案只今莫有为古人出气底么试出来我要问你什么处是圣箭折处又不见楚石禅师云鼓山圣箭子射入九重城甚生气概孚上座等闲拶着略露锋铓回至法堂却云箭折诬人之罪以罪加之。

　　师云也是一得一失磬山恁么说亦是一得一失还有跳得得失出者么咄。

　　举恕中和尚颂芭蕉示众咄哉乱走阿师何曾放得拄杖捉来拗作两橛(请续末后句)。

　　师呵呵笑云有无还他一半。

　　举五祖和尚云世有一物不属凡不属圣不属邪不属正万事临时自然号令恕中禅。

　　师云世有一物在凡属凡在圣属圣在邪属邪在正属正万事纷纭何须号令。

　　师云这两个老古锥各自分疆立界一个混俗和光随流得妙一个孑峭孤危坐断情尘磬山将来一束抛向大洋东海免得后人分凡分圣说邪说正旁有不甘者出来道和尚恁么道是分耶不分耶说耶不说耶拈拄杖直打出去呵呵笑云也是为他闲事长无明喝一喝。

　　举马祖令僧驰书上径山山接得开见一圆相于中下一点却封回国师闻云钦师犹被马师惑雪窦云径山被惑且置若将呈似国师作个什么伎俩免被惑去有老宿云当时坐却便休又有道但与画破若与么只是不识羞敢谓天下老师各具金刚眼睛广作神通变化还免得么雪窦见处也要诸人共知只这马师当时画出早自惑了也浮山云钦师被马师惑且置国师惑却多少人雪窦云只这马师当时画出早自惑了也穿却天下人鼻孔恕中云马师自惑国师惑人置而弗论当时径山下者一点非惟点破马师髑髅抑且为千古龟鉴。

　　师云这一队老宿虽则善揣虚空之骨髓拏云雾之根盘犹未跳得马大师这个圈缋子出在莫道这一队老宿即上至诸佛下及含灵咸跳不出这圈缋在除非是无面目汉方跳得这个圈缋出有么有么一任　跳如无诸人谩谩且向历代祖师钳锤下挨将去始到无疑无惑之地不然尽是弄虚头切莫草草。

　　举张无尽见兜率悦禅师既有契证因询晦堂家风于悦欲往就见悦云此老只一拳头耳师喝一喝乃潜奉书于晦堂云无尽居士世智辨聪非老和尚一拳垂示安能使其知有宗门向上事耶师又喝一喝未几无尽游黄龙访晦堂于西园先以偈书默庵壁曰乱云堆里数峰高绝学高人此遁逃无柰俗官知住处前驱一喝散猿猱徐叩宗门事果示以拳头话无尽默计不出悦所料。

　　师云着贼了也由是易之有偈云久向黄龙山里龙到来只见住山翁须知背触拳头外更有灵犀一点通。

　　师云此二老当世英才一时宗匠何故随人脚跟转失却一只眼也且道兜率是何心行流落丛林至今成话杷耶苍天苍天。

　　举德山到沩山挟复子上法堂从东过西从西过东顾视云无无便出至门首却云不得草草重具威仪再入相见才跨方丈便提起坐具云和尚沩山拟取拂子德山便喝拂袖而出沩山至晚问首座今日新到在不首座云当时背却法堂着草鞋去了也沩山山云此子已后向孤峰绝顶盘结草庵呵佛骂祖去在。

　　师云二老恰如龙象蹴踏诚为作家相见虽然磬山若作沩山待他提起坐具叫和尚便与他一喝管教德山通身是口也难下还你草鞋脱在沩山了也何必去后赞扬贼过张弓今日莫有新到者么许伊穿却草鞋相见老僧要拔本有么有么。

　　举傅大士云法地若动一切不安楚石禅。

　　师云寿山从朝至暮不知走了几遭若是法地谁敢动着一茎草复云我不曾恁么道傅大士坐了起不得。

　　师云楚石恁么起了坐不得有一起得坐得底请出来相见看喝一喝云虽具一双穷相手未尝下揖等闲人。

　　举佛日和尚因僧送拄杖云莫从天台得么僧云不从天台得云莫从南岳得么僧云不从南岳得云从什么处得僧度拄杖日竖起云是体是用僧云拈也从体起用放也从用归体日云你与么来只得其体不得其用僧云和尚与么举只得其用不得其体日卓一下靠拄杖云体用一时收。

　　师云佛日老人可谓家富小儿骄蓦拈拄杖卓一卓云且道老僧底什么处来便归方丈。

　　举云门一日拈拄杖云凡夫实谓之有二乘析谓之无缘觉谓之幻有菩萨当体即空衲僧见拄杖但唤作拄杖行但行坐但坐不得动着。

　　师卓拄杖云不得起有见不住凡夫不得起无见不住二乘不得起幻有见不住缘觉不得起当体即空见不住菩萨云门老人到这里也只说得个行但行坐但坐不得动着可谓特地一场愁即今还有人知云门老人落处么不见妙喜和尚道我不似云门将虚空剜窟宠蓦拈拄杖子云不属有不属无不属幻有不属空复卓一下云凡夫二乘缘觉菩萨尽向这里各随根性悉得受用惟于衲僧分上为害为冤要行不得行要坐不得坐进一步则被拄杖子迷却路头退一步则被拄杖子穿却鼻孔只今莫有不甘底么试出来与拄杖相见如无来年更有新条在恼乱春风卒未休。

　　举睦州问僧近离甚处僧云河北州云河北有赵州和尚上座曾到彼么僧云某甲近离彼中州云赵州有何言句示徒僧遂举吃茶话州乃云惭愧却问僧赵州意作么生僧云只是一期方便州云苦哉赵州被你将一杓屎泼了也便打后来雪窦云这僧克由　耐将一杓屎泼他二员古佛妙喜云雪窦只知一杓屎泼了赵睦二州殊不知这僧末上赵州将一杓屎泼了却到睦州又遭一杓只是不知气息若知气息什么处有二员古佛。

　　师云雪窦扶弱不扶强妙喜扶强不扶弱且道磬山合作么生商量也不可放过有人才出众老僧即云珍重。

　　举裴相国入寺见壁间画像问院主云壁间是什么主云高僧像公云形仪可观高僧在什么处主无语公云这里莫有禅僧么主云有一希运上座颇似禅者公遂请檗至举前语问云形仪可观高僧在什么处檗召裴休公应诺檗云在什么处公于言下领旨。

　　师云裴相国忘人忘我言下超脱黄檗老直心快口独露真机是这一等人可说这等话千古规模令人欣羡虽然如是妙喜云似地擎山不知山之孤峻如石含玉不知玉之无瑕黄檗只有杀人刀且无活人剑且道他那里是他无活人剑处诸人还简点得出么若道他有埋没妙喜若道他无屈杀黄檗然二边不涉还我裴相国悟底意旨来良久云溪边石女暗嗟吁海底泥牛乱奔走。

　　举百灵一日路次见庞居士乃问昔日南岳得力句曾举向人么士云曾举来灵云举向甚人士以手自指云庞公灵云真是妙德空生也赞之不及士却问阿师得力句是谁得知灵便戴笠子而去士云善为道路灵更不回首。

　　师云二大老不无得力句子各各有本虽然如是若到磬山未放你在何故切忌认奴作郎即今还有人道得得力句么速道速道。

　　举兴化一日谓克宾维那云汝不久为唱导之师宾云不入这保社化云会了不入不会不入宾云总不与么化便打云克宾维那法战不胜罚钱五贯设饭一堂至明日化自白槌云克宾维那法战不胜不得吃饭即便趁出云居云大冶精金应无变色其奈兴化令行大严不是克宾维那也大难承当若是如今泛泛之徒翻转面皮多少时也。

　　师云灼然灼然妙喜云云居拗曲作直要作临济烜赫儿孙直须翻转面皮始得。

　　师云妙喜老人不是诱人犯法诸人还知他落处么路逢剑客须呈剑不是诗人莫献诗。

　　举石头示众云言语动用没交涉药山云非言语动用亦没交涉头云我这里针劄不入山云我这里如石上栽花。

　　师云二大老如弹没弦琴唱出无生曲可谓父子投机师资道合虽然不顾傍观者见其家丑承虚接响汉切忌动着动着则三十棒。

　　举世尊初生下周行七步目顾四方一手指天一手指地云天上天下唯吾独尊。

　　师咄云这老汉百劫千生磨炼得来你看他一时发露英气逼人若到衲僧分上也只是个石火电光底影子说甚天上天下惟我独尊耶虽然如是将此身心奉尘刹是则名为报佛恩。

　　举雪峰住庵有一僧到峰见以手托庵门放身出云是什么僧亦云是什么峰低头归庵其僧后至岩头头云雪老有何言句僧举前话头云雪峰道什么僧云雪峰无语头云噫我悔不当初向伊道有个末后句我若向伊道已后天下人不奈雪峰何僧至夏末举此话请益头云汝何不早问僧云不敢造次头云我与雪峰同条生不与雪峰同条死要识末后句只这是。

　　师云雪峰自是一员老将这僧何堪抵敌泛泛流到岩头依稀又纳败阙至今还曾识得末后句么良久云会中若有仙陀客好向人前唱鹧鸪。

　　举疏山示众云病僧咸通年已前会得法身边事咸通年已后会得法身向上事云门出问云如何是法身边事山云枯桩门云如何是法身向上事山云非枯桩门云还许学人说道理也无山云许门云只如枯桩岂不是明法身边事山云是门云非枯桩岂不是明法身向上事山云是门云未审法身该一切也无山云法身周遍争得不该门指净瓶云还有法身也无山云莫向净瓶边觅门诺诺。

　　师云疏山恰似引敌入寨云门单枪直入不顾危亡可谓猛虎口中夺肉者也疏山若无后语几乎劳而无功老僧今日不问诸人法身向上事法身边道将一句来看咦洎合停囚长智。

　　举天如和尚示众云云门道东海鲤鱼打一棒雨似盆倾意作么生各请下一转语看良久自代云东海鲤鱼打一棒雨似盆倾。

　　师云天如老人恰似抱桩摇橹且道天隐又如何泥牛流出血木马走如烟。

　　举觉范云山中何所有岭上多白云只可自怡悦不堪持赠君。

　　师呵呵大笑云觉范老人谩人则得谩磬山未在且道白云是谁家私物往来者皆可着眼以拂子点云云看看。

　　举天如和尚示众云生死事大诸禅德须是将生死两字贴在额头上始得有僧出云某甲不然只将不生不死四字贴在额头上如召众云这汉元来怕生死如何会得老汉禅遂拈拄杖趁出。

　　师云怕生死底狮子林门下不容不怕生死底龙池山门下不容且道古人底是老僧底是诸禅德也须简点不可放过倘有云怕生死即不怕生死底不怕生死即怕生死底师喝云这儱侗汉出去。

　　举赵州问僧甚处来云雪峰来州云雪峰有何言句示徒僧云雪峰道尽大地是沙门一只眼汝诸人向什么处屙州云汝若过岭我附个锹子去明觉云这僧既不从雪峰来可惜赵州锹子。

　　师云这僧明明道雪峰来明觉何故云不从雪峰来有个什么道理试说看。

　　举临济示众云有一无位真人常在汝等面门出入未证据者看看时有僧问如何是无位真人济下禅床擒住云道道僧拟议济托开云无位真人是甚么干屎橛。

　　师云临济善用太阿杀活临时不妨奇特这僧拟向虎口里夺食几乎丧身失命喜得雪峰和尚闻云临济大似白拈贼救得一半不见明觉老人云夫善窃者鬼神莫测既被雪峰觑破临济不是好手复召众云雪窦今日换你诸人眼了也你若不信各归寮舍自摸索看参。

　　举千岩示众云昨日军阵两交锋未见输嬴难分胜负老僧只管看忍俊不禁未免借邓隐峰锡杖子出摇一摇只要诸人息战息战后如何熏风自南来殿阁生微凉。

　　师云大小千岩老祖也是无风起浪平地生波自起自倒了也虽然如是也为诸人切须照管自家鼻孔莫把眉毛厮结何故成佛作祖易空人忘我难。

　　举天奇示众云世间无法出世间无法若透得者个无法归家稳坐。

　　师云天奇老祖只要尽法不顾无民不肖儿孙却不恁么何故世间无法出世间无法若透得这个无法正好行脚。

　　举千岩示众无明这里只使无明且无佛法与你一棒大煞慈悲与你一喝十分直截你若作棒喝商量便千里万里也。

　　师云不作棒喝商量亦千里万里也且道作无明是佛法是喝一喝。

　　举盘山云似地擎山不知山之孤峻如石含玉不知玉之无瑕若能如是是真出家大慧云若能如是捏目生花无明云若能如是不名出家。

　　师云若能如是便好擎叉。

　　举祖师云父母非我亲谁是最亲者诸佛非我道谁是最道者云盖本云父母非我亲无有不亲者诸佛非我道无有不道者千岩云祖师得第一句云盖得第二句有人添得一句许伊鼎足三分无明则不然父母非我亲我亦非亲者诸佛非我道道亦非我者祖师也不得第一句云盖也不得第二句无明碎身如微尘何止头破作七分。

　　师云祖师云盖输我千岩老人一筹何故拼得自己嬴得他人咦者一句还有人添得么试道看。

　　举僧问破灶堕如何是大修行人灶云担枷抱锁僧云如何是大作业人灶云坐禅入定复云会么僧云不会灶云你问我善善不从恶你问我恶恶不从善后有僧举似安国师安云此子会尽诸法无生佛果云穷善善自何生究恶恶从何起若能明见这个田地便是诸法无生有问崇宁如何是大修行人对他道坐禅入定如何是大作业人对他道担枷抱锁且道是同是别。

　　师云若道他同一个问善答恶一个问善答善若道他别从来佛法无两般有人问磬山如何是大修行人向他道不执一法如何是大作业人向他道不了一法且道与古人相去几何。

　　举临济与普化一日同往施主斋济问毛吞巨海芥纳须弥为复是神通妙用为复是法尔如然化踢倒饭床济云太粗生化云这里是甚么所在说粗说细济休去来日又同一施主齐济复问今日供养何似昨日化又踢倒饭床济云太粗生化云瞎汉佛法说甚粗细济吐舌。

　　师云二大老得大机发大用如龙象蹴踏非驴所堪今人未到古人田地也学弄牙爪不顾傍观者哂所以佛果和尚云精金不百炼争见光辉至宝不酬价争辨真假不是临济不能验他普化不是普化不能抗他临济所谓如水入水如金博金虽然如是放过则彼此作家简点则二俱失利具法眼者试请辨看。

　　师云山僧不是倚势欺人压良为贱也要诸禅德拣别邪正识取来源正己正人实非草草咄临济普化又来赴斋也不觉吐舌。

　　举仰山坐次大禅佛到翘一足云西天二十八祖亦如是唐土六祖亦如是和尚亦如是某甲亦如是仰下禅床打四藤条佛果拈云师资会遇滚芥投针一期借路经过不免互相钝置雪窦道藤条未到折因甚只打四下果云大似随邪逐恶大禅佛后到霍山自云集云峰下四藤条天下大禅佛参霍山云维那打钟着禅便走果云这汉担仰山一个冬瓜印子向人前卖弄若不是霍山几被糊涂虽然可惜令行一半当时不用唤维那好与擒住更打四藤条且听这汉疑三十年。

　　师云即今负冬瓜印子者亦不少且看大禅佛被圆悟老祖活捉埋在无底深坑了也还有人救得伊么如无老僧救一救看将拄杖作钓势良久云夜静水寒鱼不饵满船空载月明归。

　　举玄沙问僧近离甚处僧云瑞岩有何言句僧云长唤主人公自云诺诺惺惺着他日莫受人谩沙云一等是弄精魂也甚奇怪复云何不且在彼中住僧云瑞岩迁化了也沙云如今还唤得应么僧无语雪窦云苍天苍天。

　　师云本分修行输他翠岩操守临机勘辨堪羡玄老提持可惜这僧亲见作家当面蹉过当时若作这僧待他道如今还唤得应么云也知和尚大慈悲便礼拜免得后来简点虽然且听佛果和尚垂慈云万丈寒潭彻底月在当心千尺岩松倚天风生幽谷直得凛凛孤标澄澄风彩及至月离碧天影落云衢遂乃当面蹉过当时这僧若是个汉待伊道即今还唤得应么当下便喝非惟把定玄沙要津亦与瑞岩老子出气。

　　师云今日还有与这僧出气底么一片白云横谷口几多归鸟尽迷巢。

　　举天真上堂云道火被火烧说水被水溺会禅被禅缚以手指左右云却被这僧勘破。

　　师云大小天真老人指东划西。

　　举药山久不升座院主白云大众久思和尚开示山云打钟着众方集便下座院主云和尚既许开示因甚一言不说山云经有经师论有论师争怪得老僧。

　　师云药山老汉经也讲明论也说破但未尝提着个禅字又谓善言言者寻言所不能言也咄院主失却一只眼。

　　举世尊一日示随色摩尼珠问五方天王此珠作何色时五方天王互说异色世尊藏珠入袖却抬手云此珠作何色时五方天王云佛手中无珠何处有色世尊叹云汝何倒之甚吾将世珠示之便各强说有青黄赤白吾将真珠示之便总不知时五方天王悉皆悟道。

　　师云你看世尊全体作用不妨真是奇特俾天王一一悟道千古之下令人乐闻今磬山不肖远孙也要效颦不识大众还信得及也未蓦伸出拳头云你道是什么色或云是拳非珠老僧唤近前来你恁么道天王不如且道是赏伊是罚伊。

　　别古

　　举陆亘大夫问南泉云弟子家中于一瓶内养一鹅今来长大欲出此鹅且不得打瓶亦不得损鹅未审和尚有何方便泉召云大夫大夫应诺泉云出也大夫无语。

　　师别云大夫置个问头甚是奇特但不能疾出凡笼当时磬山若作大夫速整威仪三拜可不快哉。

　　举德山小参示众云今夜不答话问话者三十棒时有僧出礼拜山便打僧云某甲话也未问和尚因甚打某甲山云汝是甚处人云新罗人山云未跨船舷好与三十棒法眼云大小德山话作两橛圆明云大小德山龙头蛇尾。

　　师别云德山老汉实有定乾坤手段却被二尊宿错下名言了也且道什么处是话作两橛龙头蛇尾直饶恁么见得分明也好与三十棒。

　　举雪峰在国清拈起钵盂问座主道得与你钵盂主云此是化佛边事峰云你作座主奴也未得主云某甲不会峰云你问我我与你道座主方礼拜峰便踏倒后主举似云门云某得七年方见门云你得七年方见云是。

　　师别云云门虽则作略高古何得如此磬山则不然待伊道七年方见拦头一拄杖你见个什么来虽然如是要识磬山则易要识云门则难。

　　举僧问雪峰拈捶竖拂不当宗乘未审和尚如何峰竖起拂子僧乃抱头出去峰不顾法眼代云大众看此一员战将。

　　师别云老僧则不然待他抱头出去高声叫云草贼大败。

　　举镜清访先曹山山问甚么处来清云昨日离明水山云甚么时到明水清云和尚到时山云汝道我甚时到清云适来犹记得山云如是如是。

　　师别云曹山只管怜民不能尽法磬山则不然待伊道适来犹记得劈脊便棒。

　　举有老宿畜一童子并不知轨则有一行脚僧到乃教童子礼仪晚间见老宿外归遂去问讯老宿怪讶遂问云阿谁教你童云堂中上座老宿唤其僧来问上座傍家行脚是甚么心行童子养来三二年了幸是可怜生上座教坏伊快束装去黄昏雨淋淋地被趁出。

　　师别云某甲教坏童子某甲应当出院和尚教坏某甲和尚合作么生虽然即今还有恁么行脚僧山僧与彼问讯。

　　举僧问螺峰如何是本来人峰云惆怅松萝境界危。

　　师别云螺峰老人酬机甚是奇特能令这僧见得本来人也未设若有人问磬山如何是本来人但云我与汝道即不本来也。

　　举僧问咸泽禅师不与万法为侣者是甚么人泽云城中青史楼云外高峰塔。

　　师别云今日有人问老僧则不恁么道独步孤峰月间听幽涧琴。

　　举太傅王延彬居士到招庆煎茶朗上座与明招把铫忽翻茶铫公问茶炉下是甚么朗云捧炉神公云既是捧炉神为甚么翻却茶朗云事官千日失在一朝公拂袖便出。

　　师别云朗上座恁么道可谓当面蹉过何不道重命轻财明招云朗上座吃招庆饭了却向外边打野榸师云也是贼过后张弓朗云上座作么生师云更纳什么败阙招云非人得其便师云也救不得一半。

　　举僧参睦州州问汝岂不是行脚僧云是州云礼佛也未云礼那土堆作么州云自领出去。

　　师别云山僧即不然待伊道是即云这掠虚汉行甚么驴脚马脚出去可不免闻后语。

　　举僧问兴教禅师盈龙宫溢海藏真诠即不问如何是教外别传底法教云眼里耳里鼻里云祇此便是否教云是甚么僧便喝。

　　师别云山僧若作兴教见伊喝将来阇黎缓缓地喝即不无还我眼耳鼻里底来看伊眼目定动震声一喝可不先以定动后以智拔而今有人问如何是教外别传底法总不恁么对他道风送水声来枕畔月移山影到床前。

　　举枣树和尚问僧发足甚处云闽中树云俊哉云谢师指示树云屈哉僧作礼树云我与么道落在甚么处僧无语树云彼自无疮勿伤之也。

　　师别云枣树老人虽慈悲太切可惜劳而无功磬山则不然待伊云闽中便道多少途程到这里看伊有着落方可云俊哉及至作礼云我与么道落在甚么处恰使这僧不能转身吐气又云彼自无疮勿伤之也可不雪上加霜虽然山僧与么道又落在甚么处遂顾视左右云亦是劳而无功也屈哉。

　　举龙济禅师上堂卷帘除却障闭户生窒碍只这障与碍古今无人会会得是障碍不会不自在。

　　师别云这老汉无绳自缚会与不会一时拈却又作么生良久云延平剑已成龙去犹有刻舟求底人。

　　举沩山坐次仰山入来沩以两手相交示之仰作女人拜沩云如是如是。

　　师别云沩山怜儿不觉丑山僧则不然待伊拜起来放下手时看他如何合杀。

　　举法华全禅师上堂钟鸣鼓响鹊噪鸦鸣为汝诸人说般若讲涅槃了也诸人还信得及么若信得及观音菩萨向诸人面前作大神通若信不及却往他方救苦利生去也。

　　师别云山僧则不然若信不及依旧钟声鼓响鹊噪鸦鸣何故岂不闻法华是法住法位世间相常住。

　　举廓侍者问德山从上诸圣向甚么处去山云作么作么廓云敕点飞龙马跛鳖出头来山便休去。

　　师别云何不道俊哉。

　　来日浴出廓过茶与山山于背上拊一下云昨日公案作么生云这老汉今日方始瞥地山又休去。

　　师别云瞎汉智过于师方堪传授。

　　举瑞鹿禅师上堂鉴中形影惟凭鉴光显现你等诸人所作一切事惟凭个甚么显现还知得么若也知得于参学中千足万足无事莫立。

　　师别云若也知得正好着力咦。

　　举僧问曹山世间甚么物最贵山云死猫头最贵云为甚么死猫头最贵山云无人着价。

　　师别云既无人着价道甚么贵贱。

　　举同安禅师僧问如何是和尚家风安云金鸡抱子归霄汉玉兔怀胎入翠微云忽遇客来将何秪待安云金果朝来猿摘去黄花晚后凤衔归。

　　师别云或问山僧如何是和尚家风只对他道云耕雨种客来如何只待云粗茶淡饭且道与古人相去多少。

　　举石门蕴禅师在青林作园头一日归侍立次林云子今日作甚么来云种菜来林云遍界是佛身子向甚么处种云金锄不动土灵苗在处生林欣然来日入园唤蕴阇黎石应诺林云剩栽无影树留与后人看石云若是无影树岂受栽耶林云不受栽且止你曾见他枝叶么云不曾见林云既不曾见争知不受栽云只为不曾见所以不受栽林云如是如是。

　　师别云若见已受栽也。

　　举盘山云心月孤圆光吞万象光非照境境亦非存光境俱亡复是何物洞山云光境未亡复是何物。

　　师别云光境现在复是何物。

　　举僧问投子一大藏教还有奇特事也无子云演出大藏教又老宿云演入大藏教妙喜云演出演入则不无二老若是奇特事三生六十劫也未梦见在。

　　师别云妙喜恁么道甚是知音作家作家且道奇特事在教内在教外。

　　举云门问直岁今日作甚么来岁云刈茅来门云刈得几个祖师岁云三百个门云朝打三千暮打八百东家杓柄长西家杓柄短作么生岁无语门拈拄杖便打径山和尚云直岁无语自有三百个祖师证明云门令虽行要且棒头无眼。

　　师别云幸是无眼若是有眼待直岁道三百个便打何待后来一落索。

　　举道吾示众云高不在绝顶富不在福严乐不在天堂苦不在地狱相识满天下知心能几人佛日道高在绝顶富在福严乐在天堂苦在地狱谁知席帽下元是昔愁人。

　　师别云磬山则不然高则从他高富则从他富乐则从他乐苦则从他苦数声清磬是非外一个闲人天地间。

　　举盘山和尚道似地擎山不知山之孤峻如石含玉不知玉之无瑕若能如是是真出家育王云若能如是捏目空花。

　　师别云老僧即不然若能如是雪里梅花。

　　举天池隆禅师在金峰普请搬柴次峰问搬柴人过水不隆云有一人不过水云不过水还搬柴不隆云虽不搬柴也不得动着他。

　　师别云虽则搬柴也不得动着他。

　　举千岩和尚示众云僧问赵州大地无尘扫个甚么州云扫外来底若是无明只向他道扫里头底大众赵州底是无明底是。

　　师别云既是一物也无说甚么内外直饶非内非外一齐扫却还有扫柄在。

　　举赵州上堂良久云大众总来也未对云总来也州云更待一人来即说话僧云候无人来即说似和尚州云大难得人。

　　师别云古人恁么垂慈方便不少老僧不然汝等总在这里个个是英灵衲子更待谁来喝一喝。

　　举云门因僧问如何是诸佛出身处门云东山水上行又客问本师幻有老人如何是诸佛出身处云西河火里坐。

　　师别云有人问磬山如何是诸佛出身处即向他道云起长空水归大海。

　　举南泉送黄檗出至门泉云如许大身材戴椰子大笠子檗云三千大千世界总在里许泉云王老师聻檗戴笠子便行。

　　师别云王老师当时可不屈己从人磬山若作王老师只道恁么阇黎却被笠子盖覆了也待他戴笠子行时又云恰是。

　　举佛眼禅师示众云广额屠儿手中屠刀如何放下自代云不须放下。

　　师别云待你成佛后即向你道又云面前是甚么。

　　自代云无物。

　　师别云青山绿水。

　　举兴化谓克宾维那云汝不久为唱导之师宾云不入这保社化云汝会了不入不会不入宾云总不恁么化便打云克宾维那法战不胜罚钱五贯设饡饭一堂来日兴化自白槌云克宾维那法战不胜罚钱五贯设饡饭一堂仍须出院云居舜和尚云大冶精金应无变色其奈兴化令行太严不是克宾维那也大难承当总似而今泛泛之徒翻转面皮多少时也妙喜老人云云居恁么道未免拗曲作直径山即不然要作临济炟赫儿孙直须翻转面皮始得。

　　师别云二大老一人高高山顶行一人深深海底走磬山则不然有智主人二俱不受且道即今还有人代得克宾维那一转语么若有不惟与兴化出气亦乃光耀磬山可不觅火和烟得担泉带月归。

　　举罽宾国王仗剑问师子尊者云师得蕴空不尊者云已得蕴空王云脱生死不尊者云已脱生死王云可施我头尊者云身非我有岂况于头王遂斩之白乳丈余王臂自落雪窦云作家君王天然犹在黄龙新和尚云孟八郎汉又恁么去也。

　　师别云三人中有一人可以为师虽然如是磬山则不然秪许罽宾国王得大用未得大体在。

　　举德山到沩山挟复子直上法堂从西过东从东过西顾视云无无便出至门首却云也不得草草便具威仪再入相见沩山坐次德山提起坐具云和尚沩山拟取拂子德山便喝拂袖而出背却法堂着草鞋便行沩山至晚问首座适来新到在甚处首座云背却法堂着草鞋去也沩云此子已后向孤峰顶上盘结草庵呵佛骂祖去在妙喜云二尊宿恁么相见每人失却一只眼。

　　师别云妙喜老人恁么道还具眼也未若道具眼二尊宿那里失却一只眼处若道不具眼他怎恁么道这里若缁素分明许你具一只眼虽然磬山恁么道也失却一只眼咄。

　　天隐和尚语录卷七
嘉兴大藏经　天隐和尚语录


　　天隐和尚语录卷八

　　嗣法门人通问等编

　　征古

　　举临济两堂首座齐下喝僧问还有宾主也无济云宾主历然天童拈云杀人刀活人剑在临济手里虽然如是当时便与一喝直饶大逞神通也只得同声相应万松道当时若问两堂首座齐喝还有宾主也无咄云宾主历然临济有语无喝天童有喝无语如今杀人刀活人剑在万松手里。

　　师征云若是有语又落在临济手里若是有喝又落在天童手里若道亦语亦喝也出不得临济天童手在若道非语非喝敢谓万松无分且道那里是杀人刀活人剑众中还有择得出者么喝一喝。

　　举大耳三藏得他心通朝见肃宗皇帝帝命忠国师验之藏见国师便礼拜侧立于右国师云汝得他心通是不藏云不敢国师云汝道老僧在甚么处藏云和尚一国之师何得在西川看竞渡船国师再问汝道老僧即今在甚么处藏云和尚是一国之师何得在天津桥上看弄猢狲国师第三问老僧即今在什么处藏罔知国师叱云野狐精他心通在什么处有僧问赵州三藏三番为甚不见国师州云在三藏鼻孔上又问玄沙既在鼻孔上为甚么不见沙云只为太近后僧问海会端端云国师若在三藏鼻孔上有甚难见殊不知在三藏眼睛里天童云三藏不见国师且置你道国师自知下落处么。

　　师征云这一队老汉恰如盲人摸象总未知国师下落处在诸人还知国师下落处么若知得国师下落处许你他心通。

　　举云门示众云直得触目无滞达得名身句身一切法空山河大地是名身亦不可得唤作三昧性海俱备犹是无风匝匝之波直得亡知于觉觉即佛性矣唤作无事人更须知有向上一窍在。

　　师征云还知么云门大师语句一一与修多罗合也要诸人简点直饶透得过须知有向上一窍且道如何是向上一窍参。

　　举石头问长髭甚处来髭云岭南来头云大庾岭头一铺功德画了未髭云画了只欠点眼在头云莫要点么髭云便请头垂一足。

　　师征云长髭既善画大庾岭头一铺功德而不善点眼者何也还知么今时人画亦未就而先自点眼不知瞎了多少人也众中还有请点眼者么僧云有师手摇云我也知你画未就在。

　　举僧辞大随随问甚么处去僧云峨眉礼普贤去随竖起拂子云文殊普贤只在这里僧画一圆相抛向背后随云侍者将一贴茶与这僧。

　　师征云且道大随是赏伊是罚伊众中有人道得老僧付你拂子去。

　　举三圣道逢人则不出出则便为人兴化则不然逢人则出出则不为人。

　　师征云二大老一者逢人则出一者逢人则不出且道逢什么人诸人还识得么。

　　举黄檗云若拟着一法印早成也印著有即四生文现印着空即空界无想文现但不印一切物此印与虚空等。

　　师征云不著有不着空印即是不印即是试道看又云唤甚么作印。

　　举兴化和尚示众今日不用如何若何便请单刀直入兴化为你证据时旻德长老出礼拜起便喝化亦喝旻德又喝化亦喝旻德礼拜化云若是别人三十棒一棒也较不得何故为你会一喝不作一喝用。

　　师征云宾家也喝主家也喝且道那里是他一喝不作一喝用或有人亦喝老僧道且谩且谩我也晓得你一喝不作一喝用且道是语与兴化同也异也师复喝一喝。

　　举雪岩禅师上堂云道在日用日用不知饥只吃饭寒只添衣晴天爱日挂枯藜点简溪头梅树向阳偷放南枝。

　　师征云还灼然会得么若会许你识得临济大师人境俱不夺之句虽然直须亲到若不亲到也是抱桩摇橹有甚么用处。

　　举仰山问沩山如何是西来意沩云大好灯笼仰云莫只这个便是么沩云只这个是什么仰云大好灯笼沩云果然不识。

　　师征云汝等参详也未且道当时仰山会得西来意恁么酬不会西来意恁么酬你若道会沩山又道果然不识若道不会仰山又道只这个便是会与不会且置如何是西来意。

　　举兴化道三圣逢人则不出出则便为人兴化则不然我逢人则出出则不为人雪岩颂云弄晴微雨湿春风柳自青青花自红寄语游人急回首歌楼不在画桥东。

　　师征云你看二大老作略被雪岩翁一颂彻骨彻髓撒向诸人面前了也还会么若会得为人也得不为人也得如未会为人也不得不为人也不得参。

　　举僧问赵州和尚学人乍入丛林乞师指示州云吃粥了也未僧云吃粥了州云洗钵盂去其僧有省。

　　师征云今时丛林或三百五百那个不知道吃粥了洗钵盂去且道当时其僧省个什么。

　　举祖师道执之失度必入邪路放之自然体无去住。

　　师征云且道执又执个什么放又放个什么你向不执不放处道将一句来看。

　　举云门普请搬柴次门拈一片抛下云一大藏教只说这个。

　　师征云既是一大藏教只说这个何故又道教外别传诸人试说看若说得许汝通一大藏教。

　　举临济行脚到龙光值上堂济出问不展锋铓如何得胜光据座济云大善知识岂无方便光瞪目云嗄济以手指云这老汉今日败阙也。

　　师征云临济大师行脚时气吞诸方如狮子游行自无伴侣虽然太露锋铓了也诸人不展锋铓道将一句来看。

　　举僧问洞山相逢不拈出举意便知有时如何洞乃合掌顶戴。

　　师征云且道洞山是肯伊是不肯伊。

　　举僧问云门十二时中如何即得不空过门云向甚么处着此一问僧云学人不会请师举门云将笔砚来僧乃将笔砚来。

　　师征云诸人十二时中莫空过不若空过常时碌碌若不空过终日闲闲看取云门大师遂题其颂曰举不顾即差互拟思量何劫悟参。

　　举僧问法眼如何披露即与道相应眼云汝几时披露即与道不相应。

　　师征云相应不相应且置汝等还曾披露也未若披露老僧许你相应若未披露管教不相应在咄。

　　举金刚经云若见诸相非相即见如来法眼云若见诸相非相即不见如来天童拈云世尊说如来禅法眼说祖师禅会得甚奇特不会也相许。

　　师征云天童恁么和会将来也要诸人简点磬山道如来禅祖师禅即不问你向诸相中指出个非相来看拈柱杖云切忌动着动着则打折你驴腰。

　　举沩山坐次仰山入来沩云寂子速道莫入阴界仰云慧寂信亦不立沩云子信了不立不信不立仰云只是慧寂更信阿谁沩云若恁么即是定性声闻仰云慧寂佛亦不立。

　　师征云快哉你看仰山如珠走盘纵横无碍还识得么如识得即向前速道速道莫入阴界。

　　举洞山云体得向上事方有些子语话分僧问如何是语话山云语话时阇黎不闻云和尚还闻不山云不语话即闻。

　　师征云藏身处没踪迹没踪迹处莫藏身洞山老汉得之矣咦汝等还闻么若闻须知有向上事若知向上事闻与不闻远之矣。

　　举僧问首山如何是佛山云新妇骑驴阿家牵云未审此语什么句中收山云三玄收不得四句岂能该云此意如何山云天长地久日月齐明。

　　师征云还识得首山老汉紫罗帐里撒真珠么有僧问如何是紫罗帐里撒真珠师云阿家牵驴新妇骑会么云不会师云切忌妄生穿凿。

　　举僧问新兴如何得出三界去兴云汝还信么云信则深信乞师慈悲兴云只此信心亘古亘今快须究取何必沉吟要出三界三界唯心。

　　师征云既是唯心有什么出入众中有人道取一句看更听颂云若得信心无古无今非舍非取有韵有吟空观三界即达唯心。

　　举僧问灌溪如何是一色溪云不随僧云一色后如何溪云有阇黎承当分也无。

　　师征云今时人造到这里都坐在一色边还知灌溪老答处么直饶明得到磬山正好吃棒。

　　举三圣问僧近离甚处僧便喝圣亦喝僧又喝圣亦喝僧云行棒即瞎便喝圣拈棒僧乃转身作受棒势圣云下坡不走快便难逢便棒僧云这贼便出去次有僧问适来争容得这僧圣云是伊见先师来。

　　师征云若识得三圣与此僧交锋处堪为济下儿孙且道次僧恁么问三圣答他道是伊见先师来是肯伊不肯伊时有僧欲进语师即喝出。

　　举兴化问云居权借一问以为影草时如何居无对化云想和尚答此话不得不如礼拜了退二十年后居云如今思量当时不消道个何必后遣化主到兴化处化问和尚住三峰时老僧问伊话对不得如今道得也未僧举前话化云云居二十年只道得个何必兴化即不然争如道个不必。

　　师征云古人一机未透积岁穷研岂肯造次胡言乱道今人不揣己分才入门来学些口头三昧便要为人师范可不深愧古人乎且道当时云居道个何必兴化道个不必还有优劣也无试道看。

　　举曹山辞洞山洞遂密授洞上宗旨复问云子向什么处去曹山云不变异处去山云不变异处岂有去耶云去亦不变异。

　　师征云古今师资道合岂造次成就耶当时曹山事师数载亲承实授临别洞山尚不肯放过云子向甚么处去洞山向伊一拶道不变异处岂有去耶云去亦不变异看曹山此语稳密无以加矣然在临济门下正好吃棒不见洛浦当时自谓了当别济南去当仁不让济以拄杖画一画云过得这个便去浦乃喝济便打浦礼拜而去济明日上堂云临济门下有个赤稍鲤鱼摇头摆尾向南方去不知落谁家齑瓮里腌杀他日果跳不出夹山圈缋子可见临济大师岂轻授受乎然而洛浦亦不越师之记莂虽然到这里诸人向不变异处道将一句看道得许你前去道不得按下云头参。

　　举大涅槃经云十二因缘法下智观故得声闻菩提中智观故得缘觉菩提上智观故得菩萨菩提上上智观故得佛菩提。

　　师征云大小世尊说如来禅也所以道依经解义三世佛冤离经一字即同魔说且道衲僧家又作么生道蓦卓拄杖云千山势到岳边尽万派宗归海上消。

　　举丹霞问僧甚么处宿云山下宿霞云甚么处吃饭云山下吃饭霞云将饭与阇黎吃的人还具眼也无僧无语。

　　师征云诸人终日吃饭还识得此人么若识得此人许你具一只眼。

　　举鼓山到玄沙沙作一圆相示之山云人人出这个不得沙云情知你向驴胎马腹里作活计山云和尚又作么生沙云人人出这个不得山云和尚与么道却得某甲为什么道不得沙云我得汝不得。

　　师征云二大老如两镜相照咸云人人出这个不得优劣在什么处一得一不得且道人人既不出这个驴马还出得么试道看。

　　举保福僧到罗汉琛禅师处汉问彼中佛法如何云有时道塞却你眼教你觑不见塞却你耳教你听不闻坐却你意教你分别不得汉云吾问汝不塞你眼见个什么不塞你耳闻个什么不坐你意作么生分别。

　　师征云还知么二大老一纵一夺杀活自在俱为作家磬山今日塞与不塞置之弗论且道根根尘尘周遍法界谁与你安名还识得此人么。

　　举石头问庞居士云子见老僧来日用事作么生士云若问日用事即无开口处乃呈偈云日用事无别唯吾自偶谐头头非取舍处处没张乖朱紫谁为号丘山绝点埃神通并妙用运水及搬柴。

　　师征云老庞道日用事即无开口处且道既无开口处这一落索从何处得来若知他落处开口也得不开口也得虽然我问你日用事聻。

　　举长生问灵云混沌未分时含生何来灵云如露柱怀胎云分后如何灵云如片云点太清云未审太清还受点也无灵不答云恁么则含生不来也灵亦不答云直得纯清绝点时如何灵云犹是真常流注云如何是真常流注灵云似镜长明云向上更有事也无灵云有云如何是向上事灵云打破镜来与汝相见。

　　师征云当时灵云两处不答是何意你看古人琢磨到纯清绝点处唤作真常流注似镜长明直须知有向上一着不然则命根不断所以道打破镜来与汝相见蓦拈拄杖云诸人还曾到这田地么若未到这田地卓下拄杖云决不孤负参。

　　举石门蕴禅师在青林作园头一日归侍立次林云子今日作什么来蕴云种菜来林云遍界是佛身子向甚处种蕴云金锄不动土灵苗在处生林欣然来日入园唤蕴阇黎蕴应诺林云剩栽无影树留与后入看蕴云无影树岂受栽耶林云不受栽且置你曾见他枝叶么蕴云不曾见林云既不曾见争知不受栽蕴云只为不曾见所以不受栽。

　　师征云终日蒲团上静悄悄地菜不择一茎米不拣一粒谓之参禅办道还识得古人亲切处么你看他随方应用都合其宜信手拈来头头本具打一拄杖云受栽不受栽且置无影树子聻。

　　举沩山因刘铁磨来云老牸牛你来也磨云来日台山大会齐和尚还去么沩山作卧势磨便出去中峰和尚拈云沩山被刘铁磨一拶拶倒要起起不得铁磨被沩山一推推转要住住不得本上座与么批判多少人在背后咬断拇指。

　　师征云中峰老人恁么道你道他还知二老落处么若知落处何故道要起起不得要住住不得试道看。

　　举赵州访一庵主便云有么有么主竖起拳头州云水浅不是泊舟处便去又访一庵主亦云有么有么主亦竖起拳头州云能纵能夺能杀能活礼拜而去。

　　师征云赵州老人问处一般二庵主答处不别为什么一肯一不肯诸人还知利害在什么处。

　　举僧问风穴语默涉离微如何通不犯穴云常忆江南三月里鹧鸪啼处百花香。

　　师征云既作临济儿孙须识临济纲宗始得不然未免伤锋犯手或有人问磬山语默涉离微如何通不犯竖起拂子云见么且道与古人是同是别不见当时佛鉴老人颂云彩云影里仙人现手把红罗扇遮面急须着眼看仙人莫看仙人手中扇。

　　举心地观经云此法名为一切凡夫入如来地顿悟法门此法名为三世诸佛自受法乐微妙宝宫此法能引诸菩萨众到色究竟自在智处此法能与生死长夜作大智灯。

　　师征云诸人看这黄面老子在灵山会上百万人天众前拈出也甚奇特虽然且道如何是此法蓦卓拄杖云拟之则差强之则隔道道。

　　举临济大师道有时夺境不夺人有时夺人不夺境有时人境俱夺有时人境俱不夺。

　　师征云作么生是夺境不夺人作么生是夺人不夺境作么生是人境俱夺作么生是人境俱不夺你若一一透过作得临济门下儿孙你若透不过却被人境埋没了也喝一喝云且道那里是人那里是境参。

　　举僧问法眼求佛知见何路最径眼云无过此。

　　师征云还识得法眼老人最径路么切忌动着动着打破你头皮。

　　代古

　　举世尊因自恣日文殊三处过夏迦叶欲白槌摈出才拈槌乃见百千万亿文殊迦叶尽其神力槌不能举世尊遂问迦叶汝欲拟摈那个文殊迦叶无对。

　　师代云来说是非者便是是非人一齐摈却傍有不甘者出来道磬山老汉有甚长处开此大口便合掌向前云汝真文殊。

　　举大宋太宗皇帝因入寺见僧看经问云看什么经对云仁王经既是寡人经为甚在卿手里僧无语。

　　师代云一人有庆兆民赖之。

　　又因僧朝见帝问甚处来云卧云来帝云朕闻卧云深处不朝天为什么却到这里僧无语。

　　师代云弘恩难报。

　　举闽王问报慈禅师报慈与神泉相去近远慈云若说近远不如亲到慈却问大王日应千差是甚么心王云甚么处得心来慈云岂有无心者王云那边事作么慈云请向那边问王云大师谩别人即得慈无语。

　　师代云此犹是这边事。

　　举明招谦在婺州智者寺为第一座寻常不受净水主事云不识触净净水也不肯受谦下禅床提起净瓶云这个是触是净主无语。

　　师代云老僧住持事烦上座休怪。

　　举楚石禅师入寮见僧看经问云看的是甚么经僧云是金刚经石云我不问你金刚经看底是甚么经僧无语。

　　师代云意欲别道则恐斩头觅活。

　　举云盖山僧乞瓦造殿有官人问既是云盖何用乞瓦僧无语。

　　师代云寒暑不常。

　　举悟空禅师问座主讲甚么经云法华经空云有说法华经处我现宝塔当为证明座主赞请甚人证明座主无语。

　　师代云尊德不浅。

　　举投子示众云汝等诸人尽道我实头若出门三步有人问你作么生是投子实头处作么道众无语。

　　师代云恩大难酬。

　　举楚石与众僧观海次僧问只是一片水因甚么唤作海楚云只是一片海因甚么唤作水你且道源从何来僧云从一滴来楚云一滴又从何来僧无语。

　　师代云当时磬山若在以手急掩其口塞却这漏洞。

　　举雪窦问僧甚处来云摘茶来雪云人摘茶茶摘人不问你无底篮子重多少僧无语。

　　师代云自从云水来且喜无人较。

　　举楚石禅师一日因施主送杨梅僧就盒拈起问云一般杨梅为什么有赤有白石以盒子合却云见个甚么僧无语。

　　师代云若是某甲便翻转盒子请和尚再鉴。

　　石又揭开盒云聻僧又无语石云你只是个无开合汉。

　　师代云待揭开盒子便云和尚用赤底也好用白底也好。

　　举玄沙禅师在雪峰时光侍者谓沙云师叔若学得禅某甲打铁船下海去沙住后问光云打得铁船也未光无对。

　　师代云磬山若作光侍者轻轻对他道师叔且喜参得禅也看他如何去就。

　　举长庆上堂大众集定乃拽出一僧云大众礼拜此僧又云此僧有甚长处便教大众礼拜众无对。

　　师代云和尚何得诱人犯法虽然如是磬山今日设若推出个僧来大众礼拜即是不礼拜即是或云和尚何得诱人犯法我也知你学语之流。

　　举古鹞子趁鸽子鸽子飞向佛殿栏干上颤有人问僧一切众生在佛影中常安常乐鸽子见佛为甚么却颤僧无语。

　　师代云冤有头债有主。

　　举道匡禅师拈起钵囊问僧你道直几钱僧无对。

　　师代云和尚从甚处得来。

　　举昔有一道流在佛殿前背佛坐僧云道士莫背佛道云大德本教中道佛身充满于法界向甚么处坐得僧无语。

　　师代云许你具一只眼。

　　举有一行者同法师入佛殿行者向佛而唾法师云行者少去就何以唾佛者云将无佛处与某甲唾法师无语。

　　师代云许你烧得香换得水。

　　有僧与童子上经了令持经着函内童云某甲念底着向那里僧无语。

　　师代云汝在甚处将来。

　　举一僧在经堂内不看经每日打坐藏主云何不看经云某甲不识字主云何不问人僧近前叉手鞠躬曰这个是甚么字主无语。

　　师代云识也识也。

　　举一老宿因江南国主问我有一头水牯牛万里无寸草未审向甚么处放宿无对。

　　师代云不卧寒云谷长耕大地春。

　　举一老宿见僧来竖起火筒云会么云不会宿云三十年用不尽底僧却问三十年前用个甚么宿无对。

　　师代放下火筒云汝会得许汝亲见老僧。

　　举明招到坦长老处坦云夫参学一人所在亦须到半人所在亦须到明便问一人所在即不问作么生是半人所在坦无对。

　　师代云我这里半人也无。

　　坦后乃令小师问明明云汝识半人所在么也只是弄泥团汉小师无语。

　　师代云谢和尚教诲而今若有人问磬山如何是半人处对他道病鱼止泺困鸟栖芦。

　　举裴相国启建法会问僧看什么经云无言童子经有几卷云两卷云既是无言为甚么却有两卷僧无对。

　　师代云莫会无言好。

　　有人问僧点甚么灯僧云长明灯云甚么时点云去年点云长明何在僧无语。

　　师代云瞒他半点不得。

　　有僧入冥见地藏菩萨藏问你平生修何业僧云念法华经云止止不须说我法妙难思为是说是不说僧无语。

　　师代云谢指示。

　　有一官人入镇州天王院睹神像问院主云此是甚么功德云护国天王云只是护此国遍护余国云在秦为秦在楚为楚云腊月二十九日打破镇州城天三向甚么处去主无对。

　　师代云无刹不现身。

　　举僧问石霜咫尺之间为甚不睹师颜霜云我道遍界不曾藏僧后问雪峰遍界不曾藏意旨何如峰云什么处不是石霜僧回举似霜霜云这老汉着什么死急僧无语。

　　师代云和尚也不得藏头露尾。

　　举药山问僧甚么处来僧云湖南来山云洞庭湖水满也未僧云未山云许多时雨水为甚未满僧无语。

　　师代云某甲未雨水前离彼。

　　举雪峰搬柴次乃于洞山前抛下山云重多少峰云尽大地人提不起山云争得到这里峰无语。

　　师代云也知和尚识分量拂袖便行。

　　举瑞岩谒夹山山问甚处来云卧龙来山云来时龙还起也未瑞乃顾视之山云炎疮瘢上更着艾燋云和尚又苦如此作什么山休去。

　　师代云龙生龙凤生凤。

　　举僧侍玄沙和尚沙以杖指面前地上白点云还见么云见如是三问僧亦如是三答沙云你也见我也见为甚么道不会。

　　师代云和尚慈悲恩逾父母。

　　举雪峰一日升座众集定辊出木毬玄沙遂捉来安在旧处峰便休。

　　师代云放你三十棒大众且道是赏伊是罚伊。

　　举泗州塔头侍者及时锁门有人问既是三界大师为甚么被弟子锁侍者无对。

　　师代云开来也。

　　泗州塔前一僧礼拜有人问上座日日礼拜还见大圣么僧无对。

　　师代云这一问从何来。

　　举镜清再参雪峰峰云甚处来清云岭外来峰云什么处逢达磨清云更在甚么处峰云未信汝在清云和尚莫恁么粘泥好峰便休。

　　师代云老僧年迈赖子殷勤。

　　举玄沙和尚问明真禅师善财参弥勒弥勒指归文殊文殊指归佛处汝道佛指归甚处云不知沙云情知汝不知。

　　师代云老老大大作这个见解。

　　举临济到京行化至一人家门首云家常添钵有婆云太无厌生济云饭也未尝得言太无厌生婆便闭却门。

　　师代云情知你悭吝。

　　举仰山住东平时沩山令僧送书并镜至仰上堂提起示众云且道是沩山镜东平镜若道东平镜又是沩山送来若道沩山镜又在东平手里道得则留取道不得则扑破去也众无语仰扑破便下座。

　　师代云某甲若在会中遂向前叉手而立云请和尚鉴。

　　举杨岐和尚问僧败叶堆云相离何处云观音岐云观音脚下一句作么生道云适来相见了也岐云相见底事作么生僧无对。

　　师代云和尚万福。

　　岐云第二座代参头道看亦无语。

　　师代云我若答和尚昧却第一座也。

　　岐云彼此相钝置。

　　师代云赖和尚年尊。

　　举报恩禅师问彦上座从上诸圣及诸先德还有不悟者也无彦云若是诸圣先德岂有不悟者恩云一人发真归源十方虚空悉皆消殒今天台山嶷然如何消殒去彦不知所指。

　　师代云天台山不肯和尚恁么道大笑去也。

　　举僧问疏山如何是诸佛师山云何不问疏山僧无语。

　　师代云这老贼又云若问疏山疏山则不肯恁么道。

　　举沩山和尚令侍者唤第一座座便至沩云我唤第一座汝来作甚么座无对。

　　师代云若非某甲洎合被侍者笑礼拜而出。

　　举仰山一日指雪狮子问众云有过得此色者么众无对。

　　师代云磬山若在便向一指轻轻道和尚这唤作甚么色。

　　举僧问香严如何是西来意严以手入怀作拳展开与之僧乃跪膝以两手作受势严云是什么僧无对。

　　师代云诸佛亦不识。

　　有俗士献画帐子与文益禅师益云汝是手巧心巧云心巧益云那个是汝心士无对。

　　师代云和尚更要一帧那。

　　举钦山与岩头雪峰坐次洞山行茶来钦乃开眼洞云甚么处去来云入定来洞云定本无门从何而入钦无语。

　　师代云这一问从何而出。

　　举良巨禅客参钦山礼拜了便问一镞破三关时如何钦云放出关中主看良云恁么则知过必改钦云更待何时良云好只箭放不着所在便出去钦云且来阇黎良回首钦下禅床擒住云一镞破三关且置试为钦山发箭看良拟议钦打七棒云且听乱统汉疑三十年。

　　师云众中还有人代得良巨一转语么顾视左右如无老僧代一转语待钦山道发箭看劈面一拳直饶钦老有棒也下手不得虽然如是切莫乱统咦。

　　举韶国师参朱溪才参次闻犬咬灵鼠声韶便问是什么声溪云犬咬灵鼠声韶云既是灵鼠为什么却被犬咬溪云咬杀也韶云好个犬溪便打韶云莫打某甲话在溪休去。

　　师代云速道速道。

　　举僧问赵州毗目仙人执善财手见微尘佛时如何州遂执僧手云你见个什么僧无语。

　　师代云谢师答话。

　　举僧问赵州如何得不被诸境惑州垂一足僧便出鞋州收起足僧无语。

　　师代云大慈悲故。

　　举佛眼禅师垂示云上座未来此间时无一人上座既来此间后有一人上座只是一人上座为甚么成有成无僧无语。

　　师代云祸不入慎家之门。

　　举佛眼禅师垂示云无目仙人能揣骨既是无目将什么辨贵贱师着语云摸着鼻头唤作眼又云有人问你随问随答无人问你时作么生道师着语云掩耳偷铃汉又云有情说法易见无情说法难闻只如无情说法什么人得闻师着语云从那里得这消息又云芥子纳须弥且问你诸人即今在芥子内芥子外若道在芥子外如何纳得须弥若道在芥子内许多大身材如何却在芥子内师着语云内外且置唤什么作芥子又云三界惟心万法惟识。

　　举智门祚禅师示众十一问师答复征问问登天不假梯遍地无行路正当漝么时向什么处安身立命师答遍界不曾藏复云遍界不曾藏切忌绝商量诸人还见么。

　　问千人排门不如一人拔关还有人拔得关么试对众道看若道不得且居门外师答我若当时在会从西过东从东过西却依位而立复云关诸人又作么生拔得。

　　问三十年前即不问你三十年后不用将来正当即今还道得么若道不得一处不通两处失功师答天长地久日月齐明复云普诸人如何道。

　　问荆棘林中即不问你出身一句作么生道师答三脚驴子弄蹄行复云险诸人又如何出身。

　　问天下行脚道我参禅你道禅是什么义师云眉分八字复云拟议则白云万里诸人作么生参。

　　问钵盂无底成得个什么师答不从手得或云不从手得将什么吃饭师云没却你鼻孔诸人作么道。

　　问天降时雨为什么枯木不生花师答切忌枝头觅复云切忌枝头觅如何是根本诸人作么生得见。

　　问衲僧须是透得名句身句方可具得衲僧一只眼还有道得底么师答拄杖子　跳复云拄杖子　跳还出得名身句么诸人如何透。

　　问满口道不着底句还有人道得么师答却被和尚道着复云道着即不无道不着底诸人又作么生道。

　　问秋初夏末游山玩水且从你蓦劄一问快道将来师答山花开似锦涧水湛如蓝复云这犹是游山玩水蓦劄一问诸人道将来。

　　问出门一句不问你万里无云道将一句来师答青天也须吃棒复云且道过在什么处诸人试说看。

　　天隐和尚语录卷八
嘉兴大藏经　天隐和尚语录


　　天隐和尚语录卷九

　　嗣法门人通问等编

　　颂古

　　举世尊睹明星。

　　颂云。

寥寥独坐雪岩中只为众生界未空忽地明星都照破丈夫谁肯受朦胧

　　举世尊拈花迦叶微笑。

　　颂云。

大事因缘在目前当机休更自颟顸灵山百万人天众拟议之间落二三

四十九年无一字末后拈花有底事都缘饮老破微颜代代儿孙笑不止

　　举楞严经若能转物即同如来。

　　颂云。

若能转物即如来雪里梅花一色开冷眼不堪长笑玩香风暗暗到经台

　　举圆觉经居一切时不起妄念于诸妄心亦不息灭住妄想境不加了知于无了知不辨真实。

　　颂云。

山堂寂寂无人到涧水悠悠有琴操偶然曳杖过磐峰一阵狂风吹落帽吹落帽呵呵笑汉语胡言那成调师蓦卓拄杖喝一喝云参

　　举善财参弥勒楼阁门开。

　　颂云。

衣带烟霞过碧层暂时敛念便空生重重楼阁门开处更有一人参未曾

　　举外道不问有言不问无言。

　　颂云。

一条拄杖两头拏把住中间便打他饶你脱然顷快去看来犹着眼中沙

　　举殃崛摩罗产难。

　　颂云。

烟云封古洞迷却乍游人借问三家老春光分半灯

　　举傅大士披衲顶冠靸履见梁武帝。

　　颂云。

冠似道兮履似儒袈裟犹是佛家儿了然三处原无我试问时人会也无

　　举迦叶因阿难问世尊传金襕外别传何物迦叶召阿难难应诺迦叶云倒却门前刹竿着。

　　颂云。

拈花消息金襕外庆喜当年见未玄莫是头陀堪爱处依稀争肯畀家传

　　举初祖面壁。

　　颂云。

大鹏放翮九万里偃鼠饮河半勺水直自培风背负天沙界明明不用举

　　举四祖住破头山。

　　颂云。

凤书三诏懒抬眸兀坐云深破岭头待得黄梅童子到月明依旧照寒湫

　　举四祖路逢童子问子何姓。

　　颂云。

白发头陀下翠微七年重到未忘机性空姓姓非常姓千古令人作范轨

　　举四祖访懒融。

　　颂云。

石室耽幽处山禽频献花天厨勤送供虎穴作邻家悬寂心偏解菩提路更赊幸逢达道者推转白牛车

　　举鸟窠吹布毛通侍者大悟。

　　颂云。

树盘如盖遂栖禅宫使从师未彻玄拟欲诸方去参学布毛拈起鼻先穿

一毫端上露全机及至惺惺雁过西未举已前亲荐得白云终不定巢居

　　举马祖打车打牛。

　　颂云。

不是车兮不是牛即心即佛莫他求从兹悟彻磨砖意喝下西江水倒流

　　举马祖即心是佛又云非心非佛。

　　颂云。

即心即佛头戴帽非心非佛帽戴头撒手到家人不会龚公峰顶闹啾啾

　　举马祖日面佛月面佛。

　　颂云。

日面佛明历历火云收尽天空阔月面佛清彻彻秋水澄潭光皎洁君不见双轮无住兮太虚焰焰玄珠罔象兮赤心片片咦

　　举马祖百丈游山见野鸭。

　　颂云。

师资闲步到溪边大用全提把住关直得鼻端亲见血倚天长剑插雄巅

　　举马祖升座百丈卷席。

　　颂云。

高崖狮子振全威百兽闻之脑裂时不是象王回首顾争教大地吼如雷

　　举百丈再参。

　　颂云。

入门便喝有来源秉拂从教得此传识得祖家绵密旨大唐规范自悠然

　　举马祖一喝百丈三日耳聋黄檗吐舌。

　　颂云。

铁牛机印印全机电卷风驰未可欺一喝顿令知解尽耳聋三日古今疑黄檗老谩惊嘘舌头吐出更堪奇因而领略师承意惹得儿孙捋虎须

　　举百丈野狐。

　　颂云。

前百丈后百丈两个老胡鼻一样不落不昧叵商量且看眉毛在眼上咄

　　举唐文宗食蛤蜊见大士像。

　　颂云。

夫慈悲之故化凡形而成圣像落草之谈现应身以获圆通良哉观世音善应诸方所噫不是大唐天子力海水煎枯擘不开

　　举南泉刈茅僧问南泉路向什么处去泉拈起镰云我这镰子是三十文钱买僧云我不问这个南泉路向什么处去泉云我用得最快。

　　颂云。

行色憧憧问路头大人机用出常流而今睹面重拈出三十文钱第二筹

　　举陆亘大夫问南泉天地同根万物一体。

　　颂云。

天地同根物一体潜龙卧在深渊里豁然飞上九重霄一任兴云弥布雨

　　举陆亘大夫问南泉大悲菩萨用许多手眼作什么泉云如国家用大夫作什么。

　　颂云。

大悲千手眼几人能得见如月印千江波波全体现全体现有何验王老机锋过闪电当头一拶宾主分聊与大夫通一线通一线难分辨言中有则君自看

　　举盘山示众三界无法何处求心四大本空佛依何住璇玑不动寂尔无言睹面相呈更无余事。

　　颂云。

三界无法何处求心林间独坐树上啼莺啼得落花流水去依然缄口过残春

　　举泐潭问马祖如何是祖师西来意祖云低声近前潭近前祖打一掴云六耳不同谋来日来潭至来日云请和尚道祖云且去待老汉上堂时出来与汝证明潭乃悟云谢大众证明绕座一匝便去。

　　颂云。

六月炎天雪满巅那知身到清凉山文殊举手金刚窟收取玻璃盏子还

　　举崧山与庞居士吃茶士举橐子云人人尽有分为甚么道不得山云只为人人尽有分所以道不得云阿兄为甚么却道得山云不可无言也云灼然灼然山便吃茶士云阿兄吃茶为甚么不揖客山云谁云庞公山云何须更揖后丹霞闻乃云若不是崧山几被老翁惑乱一上士闻之乃令人传语霞云何不会取未举橐子时。

　　颂云。

未举以前犹钝置衲僧何必重征问七盏清风腋下生啜着还他能彻困

　　举庞居士访仰山问久向仰山到来为甚么却覆山竖起拂子士云恰是山云是仰是覆士乃打露柱云虽然无人也要露柱证明山掷拂子云若到诸方一任举似。

　　颂云。

步步倾湫倒岳来轩辕高挂绝尘埃得人一牛还一马不是时流孟浪猜

　　举凌行婆问浮杯尽力道不得句。

　　颂云。

婆子奇哉怪哭声禅人闻举便惊心当机直捷离言处到底终输赵老清清真漫将闲话论疏亲行婆不是丈夫手肯把拳头买与人咄这老婆子

　　举药山指二树问道吾云枯者是荣者是吾云荣者是山云灼然一切处光明烁烂去又问云岩岩云枯者是山云灼然一切处放教枯淡去高沙弥至山复问高云枯者从他枯荣者从他荣山顾道吾云岩云不是不是。

　　颂云。

荣者荣兮枯者枯沙弥争肯受糊涂长松壁立危岩上鹤唳一声千载孤

　　举韩文公问大颠佛法省要。

　　颂云。

文公谛信大颠直捷快手三平脑后着楔一楔顶　眼豁开普天匝地绝尘埃孤风冷冷千秋外几度心花照玉台

　　举长沙岑禅师游山归首座问和尚甚处去来岑云游山来座云到什么处岑云始从芳草去又逐落花回座云大似春意岑云也胜秋露滴芙渠。

　　颂云。

理策入云深山空一色新无人间共话有鸟对频吟踏遍春芳草归来花满庭若将时节会埋没祖师心

　　举赵州火炉头无宾主话。

　　颂云。

无宾主话谁能举举得分明我未许观音院里老赵州惯向人前卖口嘴

　　举赵州狗子无佛性。

　　颂云。

一个无字周沙界蠢动含灵俱不坏拈来掷向于人前不会分明业识在

　　举赵州有佛处不得住无佛处急走过。

　　颂云。

有佛处不得住挂角羚羊无影树无佛处急走过高飞野鹤青霄去三千里外莫错举石女怀胎唯自许恁么则不去也摘杨花摘杨花　唎　唎苏噜娑诃

　　举赵州因尼问密密意。

　　颂云。

密密意谁能识潦倒赵州亲掏出争奈行人未作家翻身跳入烟萝窟

　　举赵州庭前柏树子。

　　颂云。

不将境示人分明直对君庭前柏树子千古客乘阴

　　举赵州勘破婆子。

　　颂云。

台山一路甚崎岖多少行人举步迷瘿袋老婆机惯得赵州明眼那能知

　　举赵州东门西门南门北门。

　　颂云。

南北东西到处通脚跟点地任君从相逢不解旧相识眼里无筋一世穷

　　举赵州问投子大死底人却活时如何子云不许夜行投明须到。

　　颂云。

不许夜行投明须到八十翁翁入场屋真诚不是小儿嬉看他多少风流弟脱却罗衫换紫衣

　　举赵州一日方丈内闻沙弥喝参州向侍者云教伊去侍者才教去沙弥便珍重州向傍僧云沙弥得入门侍者在门外。

　　颂云。

一抑一扬真自在高提正令不须谋权衡轻重虽凭手出格男儿岂上钩

　　举赵州一日雪中倒叫云相救有僧去身边卧州便起去。

　　颂云。

倾身一色验龙蛇此际谁知眼里花起倒同人不同用至今消息遍天涯

　　举龙济具足凡夫法凡夫不知具足圣人法圣人不会圣人若会即是凡夫凡夫若知即是圣人。

　　颂云。

凡圣情超当下机石人举步笑嬉嬉暗中踏着珊瑚影只许惺惺不许知

　　举临济问黄檗佛法的的大意。

　　颂云。

黄檗山头琐雾云高安滩里怒雷轰猛然醒得无多子棒喝交驰闪电奔

祖令全提发大机普贤到此也难知可怜多少效颦者鷃翅焉能万里飞

　　举临济建立黄檗宗旨。

　　颂云。

毒气受深当以发直饶龙象也攒眉至今余毒藏幽壑不待声扬动地雷喝一喝莫些迟宗旨何曾棒上疑这里若还亲荐得济翁元是小厮儿

　　举临济两堂首座齐喝。

　　颂云。

两个泥牛蓦斗一个木童难救牵动金刚主人铁鞭只打童手咄若会直下分明不会依然落后

　　举临济在僧堂里睡黄檗入堂见以拄杖打板头一下济举首见是檗却又睡檗又打板头一下却往上间见首座坐禅乃云下间后生却坐禅汝在这里妄想作么座云这老汉作甚么檗又打板头一下便出。

　　颂云。

一树花开几样红佳人漫采月明中可怜会得枝头意吹落岩前一阵风一阵风便不同个中端的有鱼龙试看今日堂中事那个男儿彻骨穷

　　举临济问寺主甚处去来主云州中粜黄米去来济以拄杖画一画云还粜得这个么主便喝济便打次典座至济举似典座座云寺主不会和尚意济云你又作么生座礼拜济亦打。

　　颂云。

移花接木点铁成金白拈手段个里分明虽然不遇英灵汉千古留传一片心

　　举临济将入灭谓三圣不得灭却正法眼藏。

　　颂云。

一喝乾坤倒覆来正宗从此瞎驴开吹毛宝剑当头截铁眼铜睛尚皱眉

　　举德山见僧入门便棒。

　　颂云。

从来门里大那见有天下不是老婆心胆是虚空大你若识痛痒且教终不怕切忌绝商量管取悟言下

　　举临济见僧入门便喝。

　　颂云。

好把琵琶月下弹清音透彻万重山行人响慕亲来听奈是无弦曲调难

四喝从教一喝来英灵到此也疑猜顶门豁达通天眼八臂那吒亦着呆

　　举普化明头打暗头打。

　　颂云。

打风打雨在当人百匝千重用得亲崖上老人蓦下劄令伊别示一乾坤

　　举德山托钵因缘。

　　颂云。

老汉当年不耐饥钟鸣鼓响有何疑古今多少英灵子只向岩头问是非末后句更为奇眼上重栽两道眉听得虚空亲说破消融顿入不思议

　　举兴化见同参来才上法堂化便喝僧亦喝化又喝僧亦喝化近前拈棒僧又喝化云你看这瞎汉犹作主在僧拟议化直打出法堂侍僧问适来这僧有何相触忤化云是他适来也有权也有实也有照也有用我将手向伊面前横两遭到这里却去不得似这般瞎汉不打更待何时。

　　颂云。

同条生不同条死坐断乾坤谁似你当阳一着主宾分官不容针私通尔何不当时待侍僧复喝还他临济旨

　　举南院赤肉团上壁立千仞。

　　颂云。

一纵一擒真壁立从他猛将也归降正宗不得狮子儿遍界狐狼满地走

　　举兴化示众若是作家战将便请单刀直入更莫如何若何时旻德出礼拜起便喝化亦喝旻又喝化亦喝旻礼拜归众化云适来若是别人三十棒一棒也较不得何故为他旻德会一喝不作一喝用。

　　颂云。

作家相见事如何电卷风驰海岳过霹雳一声云散尽大家齐唱太平歌

全放全收杀活机大人作略普贤知禹门三级曾经过万浪千波更不疑

　　举僧问兴化四方八面。

　　颂云。

文武全才得建功交锋阵阵自从容因伊义敌威光远报国酬恩尽在忠

　　举保寿开堂三圣推出一僧。

　　颂云。

大开炉鞴圣凡镕一棒当头便建宗狮子掷机全体露象王行处绝狐踪

狮子颦呻狮子酬爪牙不露已风流电光影里全身现收拾丝纶谩下钩

　　举玄绍二上座见乌臼。

　　颂云。

老将当场猛作威英雄到此也踟躇宗师眼目天然在照用同时说向谁

　　举崔禅在定州州衙内升座拈拄杖云出来也打不出来也打有僧出云崔禅聻崔禅掷下拄杖云久立太尉珍重。

　　颂云。

正令全提杀活机随家丰俭有谁知亲言已出亲人口却被旁人冷眼窥末后句更为奇太尉还曾识得伊咄

　　举沩山五峰云岩侍百丈丈问并却咽喉唇吻。

　　颂云。

轩辕宝镜已当台妍丑分兮有自来莫道老人言语赘儿孙眼上要眉栽

　　举丹霞访忠国师。

　　颂云。

茅堂深锁弗轻敲叵耐山童漏泄讹短笛无腔信口出遭人简点话迢遥祖翁快利竹篦子赏罚分明正令高个里知音亲证得夜来孤月照青霄

　　举国一禅师在内庭见帝起立帝云师何以起一云檀越何得向四威仪中见贫道。

　　颂云。

龙吟凤舞乾坤静雨顺风调世界宁不向四威仪内荐文殊到此也难伸

　　举药山一物不为。

　　颂云。

闲闲闲到无间处若道无间又隔重千圣不传人不识大家都在白云中

　　举沩山拨火有省后侍百丈入山丈问将得火来么沩拈一枝柴吹两吹度与丈丈云如虫御木。

　　颂云。

寒灰深拨见微荧烁破乾坤眼不同行到水穷山尽际拈来物物自从容

　　举沩山与仰山摘茶沩云终日摘茶只闻子声不见子形仰撼茶树沩云子只得其用不得其体仰云未审和尚如何沩良久仰云和尚只得其体不得其用沩云放子三十棒仰云和尚棒某甲吃某甲棒教谁吃沩云放子三十棒玄觉云且道过在什么处师云且道甚么处有过。

　　颂云。

体即用用即体沩老家风端肯许机锋互换得全提三十山藤打彻汝

　　举沩山问仰山田中多少人。

　　颂云。

师资道合意非常克绍家门据有方话到南山刈茅者烂锹拈起绝商量

　　举仰山问香严近日见处如何严云无一法可当情仰云你解犹在境严云某甲只如此师兄作么生仰云你岂无能知道无一法可当情者沩山闻云寂子已后疑杀天下人去在。

　　颂云。

当情无可还由境无可当情者是侬疑杀丛林多少众沩山寂寂白云封

　　举香严开堂沩山令僧送书并拄杖严接得便哭苍天僧云和尚为甚么如此严云只为春行秋令。

　　颂云。

撩天拄杖事无传年老心孤爱子偏须信香严忤逆汉春行秋令意中玄

　　举香严上树。

　　颂云。

严老亲行鸟道来清风明月绝尘埃藕丝牵动鹭鸶脚惊起飞冲霄汉开莫疑猜笑里有刀窥得破从教南岳与天台

　　举王常侍参睦州看马打毬入院迟州问云人打毬马打毬公云人打毬州云人困么公云困云马困么公云困云露柱困么公茫然归至中夜方省明日见州州云露柱困么公云困州肯之。

　　颂云。

人打毬马打毬睦州问处有来繇人马一时俱困了连他露柱皱眉头茫然无对归家坐夜半惺惺月上钩钓尽江南江北意海空山色映高秋

　　举陈操尚书登楼勘行脚僧。

　　颂云。

杖挑千界月衣挂万峰云唤不回头者堂堂是衲僧

　　举九峰侍者不肯首座。

　　颂云。

香烟袅袅半腾空元座翛翛一色中不是九峰间正眼石霜血脉争流通

　　举涌泉骑牛路逢二禅客云蹄角甚分明争奈骑者不识泉骤牛而去二禅客相次树下憩泉回下牛近前问讯云二禅客近离甚处云那边云那边事作么生禅客提茶盏泉云此犹是这边事那边事作么生二禅客无对泉云莫道骑者不识好。

　　颂云。

荣荣春色草依依老牧横牛信意骑堪笑迷途云水客异中有路不知归

　　举岩头于湖边作渡子一日有婆抱一儿来云呈桡舞棹即不问且道婆手中儿甚处得来头便打婆云婆生七子六个不遇知音只这一个也不消得便抛向水中。

　　颂云。

七子全抛向碧波拟思量处更淆讹时人逐眼清流上只见怜儿不见婆

　　举云门须弥山。

　　颂云。

一念不生全体现有过无过君自看直饶五眼也难窥韶阳托出须弥掩

　　举僧问云门如何是最初一句云七九六十三。

　　颂云。

云门数以便那用盘打算伶俐衲僧家岂在机下荐

　　举云门北斗里藏身。

　　颂云。

锥卓地全无藏身北斗孤天机从此转月出在冰壶

　　举僧问云门如何是诸佛出身处门云东山水上行又僧问幻有和尚如何是诸佛出身处有云西河火里坐。

　　颂云。

东山水上行西河火里坐两个老古锥当面休蹉过不蹉过水上东山行火里西河坐

　　举僧问云门佛法如水中月。

　　颂云。

再三捞捷始登舟争柰清波杜绝流几度欲归归不得云山叠叠转悠悠韶阳老大奇酬坐断乾坤四海幽个中若是英灵汉觌面相呈到地头

　　举云门放洞山三顿棒。

　　颂云。

来由一一自陈张劈面临机又覆藏直得云门三顿棒从教千古不磨扬

　　举僧问乾峰十方薄伽梵一路涅槃门未审路头在甚么处峰以拄杖一画云在这里僧后请益云门门拈扇子云扇子　跳上三十三天筑着帝释鼻孔东海鲤鱼打一棒雨似倾盆。

　　颂云。

这一路千峰顶上君独步随流得妙老古锥不惜眉毛当阳露拶着通身冷汗流东海鲤鱼吞却虎

　　举三圣逢人则出出则不为人兴化云逢人则不出出则便为人。

　　颂云。

时止则止时行则行兴化三圣恰未逢人丈夫自有冲天志谁向古人行处行

　　举德山示众云及尽去也直得三世诸佛口挂壁上犹有一人呵呵大笑若识得此人参学事毕。

　　颂云。

长江秋水净涵空万象森罗映现中渔父晚歌清浪曲谩垂钩钓得鳌龙

　　举奉先深同明上座路次见鱼从网中跳出深云俊哉一似个衲僧相似明云何似当初不入网好深云明兄你欠悟在。

　　颂云。

洪波高跳过重关适意遨游唤不还堪笑静沉沟壑者安知海阔任从闲

　　举僧问雪峰寂寂无依时如何峰云犹是病转后如何峰云船子下扬州。

　　颂云。

寂寂无依病最深金鎞倒握蓦头针一针痛处能知痒笑转春风百谷新

　　举雪峰一日登座召大众云看看东边底又云看看西边底汝若要会掷下拄杖云向这里会取。

　　颂云。

顾了东边又顾西堂堂独露有谁知把将拄杖按天下几个男儿是丈夫

　　举僧问雪峰我眼本正因师故邪时如何峰云迷逢达磨云我眼何在峰云得不从师。

　　颂云。

认着依然眼未开达磨曾不在西来九年面壁成何用多少迷人取次猜

　　举雪峰世界阔一尺古镜阔一尺世界阔一丈古镜阔一丈玄沙指火炉云阔多少峰云如古镜阔沙云老和尚脚跟未点地在。

　　颂云。

十方世界一面镜情与无情镜里影翻身照见本来人摸着鼻头方自省

　　举雪峰问僧近离甚处僧云覆船峰云生死海未渡因甚覆却船僧无语归似覆船船云何不道渠无生死僧再至雪峰峰举前话僧云渠无生死峰云此不是汝语僧云是覆船恁么道峰云我有二十棒寄与覆船二十棒老僧自吃要且不干阇黎事。

　　颂云。

浮萍浪打在中流两岸何能到地头一任黑风吹大海几曾翻却钓鱼舟意绸缪彼此相看天色秋白棒临头如雨点赏罚分明得自由

　　举雪峰问僧名什么僧云玄机峰云日织多少僧云寸丝不挂峰云参堂去僧才行三五步峰云袈裟落地也僧回首峰便打。

　　颂云。

象骨山前执钓竿洪波浩渺坐危磐垂丝千尺钩头意冲浪鲸鲵吐气宽着饵也谩相看谁料于中失照观玄机到此成何用千古令人丧胆寒

　　举灵云见桃花。

　　颂云。

山桃岁岁自开花笑倒灵云老作家一见春风生满面须知林外有玄沙

　　举俱胝住庵因天龙竖指遂大悟。

　　颂云。

三问无酬意太高绕师匝匝不相饶俱胝未会天龙指争得当时善用刀

　　举清平参翠微问如何是西来的的意微云待无人向汝说良久云无人也请和尚说微下禅床引入竹园又云无人也请和尚说微指竹云这竿得恁么长那竿得恁么短后出住大通举初见翠微因缘谓众云先师入泥入水为我自是我不识好恶。

　　颂云。

翠微林下绿竿竿指出清平仔细看未会西来的的意得无人处被他谩领略得更何堪犹向人前击灸瘢云散一轮天净月夜深依旧照阑干

　　举僧问投子如何是露地白牛子云叱叱饮啖何物子云吃吃。

　　颂云。

玉角霜毛露地牛昆仑山顶蓦骑头人间天上绝踪迹分付时人把索收

　　举僧问投子曹溪指月灵山话月如何是真月子云昨夜三更转向西。

　　颂云。

昨夜三更转向西明中有暗几人知不须捞捷澄潭影一道寒光塞太虚

　　举洞山问云岩无情说法。

　　颂云。

水鸟树林皆念法有情孰不解堪闻沉沦万劫忽开悟物物头头本现成

　　举僧问曹山雪覆千山为甚么孤峰不白山云须知有异中异云如何是异中异山云不堕诸山色。

　　颂云。

突突兀兀玲玲珑珑类而弗类齐而弗齐孤巍插向青霄外五岳从教立下风

　　举镜清问曹山清虚之理毕竟无身时如何山云理即如此事作么生云如理如事山云谩曹山一人即得争奈诸圣眼何云若无诸圣眼争鉴得个不恁么山云官不容针私通车马。

　　颂云。

一片寥寥献与君谁知个里不容针目前法法无余事把住牢关要见清识得一始相亲须教极尽今时去大地山河作眼睛

　　举夹山参船子。

　　颂云。

一桡打入洪波里翻然吞得钩头饵离钩三寸道将来不是寻常播皮嘴收拾丝纶得意归藏身处也无穷底无穷底覆却舟兮不是你

　　举洛浦见夹山。

　　颂云。

摇头摆尾出重渊浩浩江湖心景宽夹岭云深藏古路清溪月朗照当天休草草更绵绵无舌人传语最玄探取垂钩千尺意飘飘一曲浪头眠

　　举玄沙指僧闻偃溪水声。

　　颂云。

从门入者无退失偃溪水声清滴滴乍到丛林人返闻一条迳路通霄彻通霄彻四海波腾声未息清风明月共知音笑杀大悲思修得

　　举太原孚上座问鼓山父母未生时鼻孔在甚么处山云如今生也在什么处孚不肯山却问老兄作么生孚以扇默置山罔测孚乃殴一拳。

　　颂云。

父母未生前鼻孔屈半边若人亲见得不值一文钱鼓山机截而未圆孚公力勇而鲜健寻幽却到穷源处摇落桃花三五片

　　举法眼指帘。

　　颂云。

帘外春光匝地来主人敷坐笑颜开无心指出家常事杀活从教仔细猜

　　举瑞岩唤主人公。

　　颂云。

捏杀猢狲子养纯水牯牛老人亲切处岂比泛常流

　　举风穴杖林山下竹筋鞭。

　　颂云。

杖林山下竹筋鞭信手拈来用得鲜惊起铁牛无住处踏破山河露地眠

　　举僧问匡化如何是佛法大意化云贫儿抱子渡恩爱竞随流。

　　颂云。

赤条条地过洪波到此恩情没奈何不是贫儿偏爱子直饶抛弃更犹多

　　举智门问五祖戒云暑往寒来则不问林下相逢事若何祖云五凤楼前听玉漏门云争奈主山高案山低祖云须弥顶上击金钟。

　　颂云。

嘉州大象陕府铁牛一冲一撞半放半收交锋阵阵兮风雷磊磊落落兮天倪长空月色无高下个里相逢作者稀

　　举南台一寸龟毛重九斤。

　　颂云。

一寸龟毛重九斤南台出语便惊人黄河搅得澄清彻玉兔怀胎水底明

　　举首山竹篦子。

　　颂云。

新妇懒梳妆婆婆唤上堂不知天已晓羞见入兰房

　　举僧问首山一切诸佛皆从此经出如何是此经山云低声低声云如何受持山云切不得染污。

　　颂云。

一道寒光耀古今个中那许着纤尘五千余卷非文字诸佛何曾出此经

　　举僧问首山学人久处沉迷请师一接山云老僧无这闲工夫云和尚岂无方便山云要行即行要坐即坐。

　　颂云。

轮劫何尝着眼看拟思量处隔重山谁知这个闲家具东掷西抛不直钱

　　举首山新妇骑驴阿家牵。

　　颂云。

北地烟尘秽满天风流全在玉楼前阿家怜媳牵驴走行到堂前不用鞭

　　举汾阳青绢扇子足风凉。

　　颂云。

信手轻摇彻骨凉清风不在扇头扬盐官侍者无分晓把柄无能作主张

　　举僧问白马如何是清净法身云井底虾蟆吞却月。

　　颂云。

法身清净广无边井底虾蟆吞月眠汲水木童鼓掌笑笑看水底一般天

　　举泐潭室中问僧唯一坚密身一切尘中现如何是尘中现底身师着语云胡张三黑李四僧指香炉云这个是香炉潭云带累三世诸佛生陷地狱师着语云泐潭聻僧罔措潭便打师着语云屈屈复云诸人还救得三世诸佛么若救不得如何脱离生死速道速道。

　　颂云。

张公吃酒李公醉累他东村王大妹横拖八幅紫罗裙走入西村者一队三世诸佛立地看觅个众生了不得元来都是坚密身拟议之间百杂啐咄

　　举僧问南岳如何是不涉烟波底句岳云皎皎寒松月飘飘谷口风僧云万差俱扫荡一句截然机岳云点僧云到岳云借人面具舞三台。

　　颂云。

行鸟道兮绝高低倚寒岩兮截然巍风飘飘兮露全机把住关兮真个希灼然希尤更奇从教三级透重关老龙不肯糊馍放未免遭伊额上题

　　举僧问华严大悟底人为甚么却迷严云破镜不重照落花难上枝。

　　颂云。

水归大海显全潮终日风波海上消能纳百川流不住鱼龙喜跃见波涛

　　举僧问慈明闹中取静时如何明云头枕布袋。

　　颂云。

闹中取静犹未彻困布袋枕头那事有分骑牛更去觅牛踪撞着山僧好一顿

　　举杨岐栗棘蓬作么生吞金刚圈作么生跳。

　　颂云。

铜头铁额入岐峰跳得金刚吞得蓬眼里直须拔出楔从他事事以藏锋

　　举僧问杨岐马祖见让师便悟去且道迷却在什么处岐云要悟即易要迷即难。

　　颂云。

要悟即易要迷难拟思量处隔千山茫茫宇宙人无数几个英灵过此关

　　举杨岐问僧云深路僻高步何来云天无四壁岐云踏破多少草鞋僧便喝岐云一喝两喝又作么生云你看这老和尚岐云拄杖不在且坐吃茶。

　　颂云。

白云深处探来机透过重关路不迷一喝顿超言象外谩留茶话少人知

　　举黄龙三关。

　　颂云。

我手何似佛手展开云暗星斗更若拟议商量劈面拦腮一肘

我脚何似驴脚收来伸去踏着踏翻海底泥牛一任鱼龙摸索

人人有个生缘吃饭穿衣打眠骑着三脚驴子直入千山万山

　　举白云端上堂举一则公案布施大众良久云口只堪吃饭。

　　颂云。

这则旧公案饥来便吃饭你自不承当我复重举看看看吃饱自然忘百饥岩前溪水绿依依洗钵归来稳坐好一念万年终不违

　　举雪窦示众云譬如世界坏时大水竞作其间无量众生或没未没互相悲号仰望苍苍皆云相救当是之时四禅天神一见高声便喝咄哉众生我预曾报汝令频频上来汝却不听如今有什么救处乃拍手云归堂。

　　颂云。

长空浩渺浸山川无量含灵堕此渊拍手洞然归得去无劳再上四禅天

　　举天衣怀上堂云雁过长空影沉寒水雁无遗迹之意水无留影之心若能如是方解异类中行。

　　颂云。

异类中行孰敢当夜来猛虎角生长雁高影落秋江上惹得盲龟笑一场

　　举前宝寿问后宝寿父母未生已前那个是本来面目后宝寿罔措一日在市见二人相争有一人相劝云你得恁么无面目寿遂大悟。

　　颂云。

一拳突出本来面碧眼胡僧难觑见桃红柳绿故园春总是大悲千手眼

　　举茶陵郁山主渡桥遭攧大悟。

　　颂云。

百尺竿头未肯休桥梁踏断始知羞吟风笑月茶川上闲看岩花逐水流

　　举大通智胜佛十劫坐道场。

　　颂云。

随处安禅经数劫肯将佛法轻漏泄面前脑后错承当好似痴人捞水月

　　举婆子烧庵。

　　颂云。

大用现前无挂碍寂然不动岂为功谁能触着山僧体一喝还他两耳聋

　　体大

伟哉寂灭体难把虚空比虚空尚可窥此心无下嘴

　　相大

妙哉诸有相本无名与状名状起于心心寂等无量

　　用大

奇哉不思用处处曾无著是个无手人打得虚空落

　　天隐和尚语录卷九(终)
嘉兴大藏经　天隐和尚语录


　　天隐和尚语录卷十

　　嗣法门人通问等编

　　颂古

　　举临济三玄三要。

　　颂云。

第一玄一字不加画分明是个贼咄咄咄咄处且最毒

第二玄快手何曾先撒沙井撒土露露露露出娘生裤

第三玄一曲江村岸风月随时看收收收收去个中流

第一要蓦地忽一笑笑倒须菩提搀起迦叶老

第二要袖里个金圈拈出是茎草瞬目牛吞了

第三要伸缩谁能照只手握双拳打得虚空叫

　　又举三玄。

　　颂云。

第一玄不磨古镜已多年光吞万象无痕迹雨打风吹不值钱

第二玄千奇万妙在言前一擒一纵分明处着着拈来绝正偏

第三玄眼上眉毛尖又尖从教剔起人人荐切莫迟疑落二三

　　举临济四喝。

　　颂云。

金刚宝剑倚天寒喝下分明邪正看拟议直教心胆丧锋铓才犯髑髅干

金毛踞地露全威哮吼从他百兽危电卷风驰山岳裂管教声动震如雷

探竿影草露锋铓真伪何曾得掩藏喝里如同明镜现自分妍丑见乖张

一喝全收万喝宗几人悟得到心空诸方错有商量者莫待临机落下风

一喝不作一喝用探竿影草随处弄若是金毛狮子儿翻掷之机风雷动(总颂)

　　举临济四照用。

　　颂云。

电光影里见尤难及至针锥转不堪若得英灵狮子子掷机用在照先前

白棒临头杀活机转身吐气见迟迟丝纶漫掷钩头饵任尔风波柄已持

和声便打绝商量明月清风岂覆藏若是祖师门下客通身拶碎也承当

或时风雨或时晴果尔知音不用听堪笑时人无理会错将孤境向人吟

　　举临济四宾主。

　　颂云。

宾中宾绿水青山向外寻只因未具参方眼纵遇知音不识人

宾中主四海遨游无所倚回头却望故乡关及至归来两目瞽

主中宾应机接物莫沉吟打风打雨天然在无论高低一样平

主中主坐断乾坤令行矣何须要假库中刀太平不用将军致

杖藜行处万峰低勘破诸方狮子皮收拾蒲团叠双足免教空费老婆痴(宾看主)

入廛垂手吾家事种草须教百劫来个里一些凑不着面前犹隔万重台(主看宾)

蓦劄相逢曲调高知音不用更推敲横行直入千峰外老远归来不惮劳(主看主)

水中捞月妄心高却被舟人又刻刀孤负己灵何日醒可怜宾主转徒劳(宾看宾)

　　举临济四料简。

　　颂云。

有时夺人不夺境盖覆将来风雷阵若然不透这重关犹隔烟云千万岭

有时夺境不夺人轻轻拨去眼中尘从斯剔起眉毛也抛掷大千没处寻

有时人境两俱夺白棒临头天地黑转身无路暗惭惶打失娘生面方彻

有时人境俱不夺权实并行非一橛四海遨游未识伊而今点出家常诀

　　举云门三句。

　　颂云。

函盖乾坤体自然个中原不着毫端虚空一口能吞尽放出三千及大千

截断众流非解悟何容拟议落言诠饶他佛祖亲传受到此还须用铁鞭

随波逐浪趁风游月下垂钩放小舟识得句中消息子回头不住在中流

　　举古意句四。

　　颂云。

有时意到句不到月隐云中难普照森罗万象乱如麻指点乌能得分晓

有时句到意不到攒华簇锦无边表撞着无位老真人拶破不直一茎草

有时意句两俱到坐断乾坤光晃曜拈来一字足为奇物物头头随处了

有时意句俱不到扶墙摸壁向外讨蓦然撞着自家底方始知羞免颠倒

　　机缘

　　师掩关岭南顾九畴太史访问如何是夺人不夺境师云白云封我圆光户恰似无人坐室中如何是夺境不夺人师云风送白云归洞去只留一个野僧闲如何是人境两俱夺师云了知四大原非我白云聚散本无踪如何是人境俱不夺师云几度白云来伴我就里和衣带月眠。

　　僧参云某甲如今看十方世界总是一条拄杖师笑云十方世界总是一条拄杖拍椅子云我这椅子也是你拄杖云是师云被老僧坐却时汝作么生僧拟开口师振声一喝僧拟议师云苍天。

　　僧问古人如何得出世师云你见过古人那云和尚瞒某甲师云是汝瞒我云某甲曾问幻也和尚他说古人不挂一丝毫师云你信得过么云信师云岂不是汝瞒我僧作礼师云你向后那里住云随缘住山去师云古人道山不是山你向那里去住僧拟开口师振声一喝僧云既山不是山和尚向什么处住师云拄杖在手好与三十棒。

　　普门领众访师茶次门云如何不吃茶师云吃门云你没有师举茶瓯示之门云这是我底师以茶蓦面泼云是你底是我底门无语斋罢门云世间人如放鹞子见风势大不要放师云不然门云怎么不然师云设若放起时风大如何门云了师云亦不然门云怎么不然师云何不道收起索子门又无语。

　　一居士家壁上贴戒杀二字下竖刀杖有僧问士云既戒杀何故又畜杀生之具士云此非杀生之具杀人之具也其僧不肯士乞师代一转语师云唤作杀生之具入地狱如箭射士喜跃稽首。

　　僧参师云你寻常作什么云提谁字师云我这里谁字也无僧云和尚谁字也不立师云又恁么去也。

　　僧问生死不明乞师开示师云我也不明云愿和尚慈悲师云你将生死来我为你开示云生不知来处死不知去处岂非生死师云又道不明僧礼拜。

　　僧问作家相见事如何师云谁是作家僧拟开口师与一掌僧复拟进语师震声一喝僧礼拜师搊住云会得礼拜会不得礼拜僧无语师拓开云虚头汉。

　　僧参师问甚处来云云门来师云我闻云门安五百单是否云是师云你在五百单内五百单外云在五百单内师云既在五百单内你来那边缺了云这边却不缺师呵呵大笑。

　　知有问如何是夺人不夺境师云空山无有人唯是水流声如何是夺境不夺人师云独步单瓢杖千山绝点尘如何是人境两俱夺师云默坐空王殿灯残月更沉如何是人境俱不夺师云阇黎问话处足下是云岑有礼拜。

　　一尼初出家师问云为什么出家尼云为自身师云为自身何得弃了老公尼云云中影子师将双手抛后云更道来尼云心不思念不动师云心不思念不动谁着你说尼便喝师云千喝万喝后如何尼罔措师打出。

　　慧法主讲八识规矩师问云闻汝精八识义是否主云是师云六祖大师道大圆镜智性清净平等性智心无病妙观察智见非功成所作智同圆镜五八六七果因转但转其名无寔性若于转处不留情繁兴永处那伽定只如大圆镜唯在第八识上显是总显主云第八识显师云即今除却你眼耳鼻舌身意六识大圆镜在什么处转主拟开口师摇手云不是不是主无语。

　　僧问如何是宾中宾师云看月随流水如何是宾中主师云岩岑独步来如何是主中宾师云坐下白云深如何是主中主师云虎豁生头角僧礼拜。

　　普闻参问万里浮云成一片磬山声遍是如何师打一下闻云恁么则风归野岳水面波生师又打闻伫思师云会么闻展两手师大笑次日求名起号师更普闻号闻云既是普闻还有什么不到处师云今日事作么生闻云重川碧落天开晓野老讴歌惜寸阴师嘘一声闻拟议师云礼拜著闻云剑号巨阙珠称夜光师展两手闻礼拜云信受奉行一日冒雨到问磬山佛法即不问拖泥带水事如何师垂拂云者是汝分中事阳踼拂子师云再犯不容闻礼拜。

　　僧问如何是观音入理之门师以拄杖敲庭柱顾视僧云闻么云闻师云这便是观音入理之门僧无语师云会么云不会师云识得不会更好。

　　僧问如何是体中旨师云一尘不染如何是用中旨师云运水搬柴如何是句中旨师云大虫吞却虚空耳如何是玄中旨师云石女披襟携小子如何是旨中旨师喝一喝云言外已知归不用频频举。

　　僧参问遮一着子人人本具个个不无因甚有种种差别师云你见那里是差别处云也有吃棒底也有不吃棒底师展手云棒在那里僧礼拜。

　　直方参问无梦无想无见无闻正睡着时主人公在甚么处师云知无梦无想无见无闻聻云不会师云不会最亲切直礼拜。

　　问皓月常明为甚么偏多圆少师云时序不同问长江可竭为什么渊底难穷师云探竿短在问四大本空为什么饥寒难忍师云急救去问草木无情为甚么花开花落师云莫作两橛会进云四处已蒙师指示言前一句是如何师云礼拜着。

　　尼参问如何是大事因缘师竖起如意云会么尼云不会师云唯此一事实余二则非真云如何是唯此一事实师复竖起如意尼云实不会师云参取去。

　　慧生居士问如何是格物师拈香炉云会么士云不会师云昔日张无垢问大慧云如何是格物慧云汝但知格物而不知物格无垢便悟去士云如何是物格师云若无物格争能格物。

　　山茨侍次师举四藏锋句问云如何是就理藏锋茨云梁皇殿上道不识如何是就事藏锋云今朝雨落地不干如何是理事俱藏锋云行不出户坐不当轩如何是俱不涉理事藏锋云八角磨盘空里走师云此四转语足继先觉虽然也是搕七搭八。

　　僧问如何是临济旨师云怒雷掩耳如何是沩仰旨师云光含秋月如何是法眼旨师云千山独露如何是曹洞旨师云万派朝源如何是云门旨师云乾坤坐断。

　　僧问临济大师道第一句中荐得堪与佛祖为师如何是第一句师云觌面春风和气眉分八字纵横进云第二句中荐得堪与人天为师如何是第二句师云揭开云里月休向暗中行进云第三句中荐得自救不了如何是第三句师云言中有响知归不免借他家路。

　　箬庵入室呈颂云千玄万妙隔重重个里无私总不容一种没弦琴上曲寒崖吹落五更风师接览云玄妙即不问汝如何是不隔底句庵拟开口师便打复示颂云千波万浪隔重重识得源头处处通根境脱然全体用拈来物物始从容。

　　章格庵居士问如何是格物道理师以扇击禅床云会么士云不会师云不会将甚么做文字士陈注文师云这是朱子底格物如何是居士底格物士无语一日入山访师复问云如何是格物底至理师以拄杖敲松树云会么士云莫便是香严击竹意师便打士一笑师收拄杖亦笑。

　　圣净侍师次师举九峰不肯首座话问云为甚么当时九峰不肯首座净云某甲若在九峰处会则知首座未是师云你离却九峰道一转语看净云若道得一转语亦落九峰位下师震威一喝净礼拜。

　　省庵看经次师召至法堂指石磉云今日这个与你说法了也僧云未审说甚么法师云天地同根万物一体会么云不会师顾箬庵云你代得他一转语么庵云某若作省庵便礼石磉三拜师云恁么许汝看得经。

　　山茨请益三玄三要问如何是第一玄师云坐却白云终不妙如何是第二玄师云拈过案山来与你道如何是第三玄师云露柱沿街走灯笼笑满腮进云三玄已蒙师指示三要乞师再垂慈如何是第一要师云铁牛横古路如何是第二要师云撞倒须弥峰如何是第三要师云金鞭打入藕丝窍茨礼拜。

　　僧问十方世界是沙门一只眼父母未生前眼在甚么处师良久僧无语师拈拂子僧云这是拂子师云汝只见拂子且不见眼。

　　僧琇石参礼起打一圆相师云这瞎汉石便喝师亦喝石云恁么则石磬音嘹喨聋人耳更闻师云看脚下石又喝师拈棒石便礼拜。

　　僧问玄沙道用处不换机如何是用处不换机师举茶瓯云这个只好吃茶。

　　僧问山河大地尽世界是父母未生前本来面目如何师云汝转山河大地作自己则易转自己作山河大地则难僧云山河大地尽是自己何处更着自己师击案云我打这里你却不痛我打你却痛你作么生会僧无语师云参。

　　箬庵问疑情不起时如何师云汝见甚么道理进云言一物即不似师云又疑个什么进云古人道似镜长明唤什么作镜师云真常流注进云这是学人疑情边事师云你还见镜中有物么进云镜中既无物为甚么打破镜师云为无一物进云打破镜来时如何师云处处无踪迹进云古人为甚么又拈捶竖拂师云处处无踪迹庵便礼拜。

　　僧问曹山送裤与庵主话如何是娘生裤师举足示之进云娘未生时如何师云汝在未生时问来。

　　僧问如何是法身边事师云黑漆桶如何是法身师云烂东瓜如何是法身向上事师云三家村里洒帘子如何是出格句师云独脚蟹。

　　僧问如何是理藏锋师云虚空扑落地如何是事藏锋师云湖州萝卜宣州姜如何是理事藏锋师云有水皆涵月无花不带春如何是俱不涉理事藏锋师云无手人行拳。

　　僧问古人道既是师子儿为什么被文殊骑师云理能伏人。

　　僧结破地狱印呈师问云舌印心三处俱用红色　哩字如何一处放光乞和尚说破师云放下印子与汝道僧放开手云如何得破师云破了也。

　　僧参问唤作一物即触不唤作一物即背时如何师云汝唤什么作物僧云目前法法师云触僧不进语师云会么僧云不会师云背僧无语师云吃茶去。

　　僧问生灭灭已寂灭为乐如何是寂灭师云今朝雨落阶前湿。

　　僧参问万法归一佛殿前露柱归向什么处师云你将露柱来我与你归僧云不会师云不会恰好僧沉吟师与一掌僧无语师良久云道道僧又无语。

　　僧问如何是函盖乾坤句师云吞吐虚空如何是截断众流句师以拄杖画一画云吽如何是随波逐浪句师云水上揾葫芦。

　　僧问虎以肉为命为甚不食其子师云有爱在。

　　僧问如何是先照后用师云汝多少年纪如何是先用后照师云放你三十棒如何是照用同时师顾僧一喝如何是照用不同时师全身靠倒禅床。

　　僧问恁么也不得不恁么也不得恁么不恁么总不得意旨如何师云恁么也得不恁么也得恁么不恁么总得僧云如何是恁么师向下两步云如何是不恁么师复向上两步云如何是恁么不恁么师据坐僧礼拜。

　　僧竖拳问云请问和尚这个是缘会如何是性空师云我道是性空不是缘会僧云争奈有这个在师蓦头一棒僧无语师云立地死汉。

　　僧问如何是临济大师面目师顾视云瞎汉僧云请和尚别道师震声一喝。

　　僧问如何是第一玄师以手打圆相如何是第二玄师云妙句不能传如何是第三玄师云其中绝正偏。

　　问如何是第一要师云月出长空笑如何是第二要师云雨打松梢叫如何是第三要师云木人鼓掌顶门眼开。

　　箬庵呈颂末云夜半露柱相逢横吹无孔铁笛师览毕问云露柱还有口么庵云炽然常说师云也则道得一半庵云和尚又如何师云此问复何来庵于言下有省次日入室呈似师云汝见处作么生庵云直下如团火相似师云不得烧却眉毛庵便喝师云烧却了也庵云看这老汉一场败阙便出。

　　僧问如何是法身边事师云开口便错进云如何是法身师云动念即乖进云如何是法身向上事师竖起拳进云如何是出格句师云挂角羚羊。

　　僧参问踏破千峰来请师指示师云既踏破千峰你向那里下脚僧云今日亲到磬山师云磬山是山不是山僧云踏破了也师震声一喝僧礼拜。

　　僧问月白风清时如何师云凉飕飕地僧云请和尚别转一语师云再问来僧云月白风清时如何师云凉飕飕地。

　　僧问大千和尚三关语云山中猛虎以肉为食云何不食其子师云是亲必顾问虚空无向背云何有东西南北师云切忌回头转脑问饮乳等四大海水积骨如毗富罗山那个是最初父母师云养子方知。

　　僧问华开碧岫山妆面月印寒潭水画眉即不问如何是本来面目师云直下看僧云看破了也师云看破个甚么僧便喝师便打僧礼拜。

　　僧问如何是句到意不到师云言言见谛步步迷踪如何是意到句不到师云只在舌尖头尽力吐不出如何是意句俱到师云有时独倚庭栏上闲看梅开三五枝如何是意句俱不到师云落花流水去空负浪游人。

　　栖莲问某甲途中得个消息呈似和尚师云试道看莲云踏破澄江一回摸鼻师云摸后如何云通身洪汗冷如冰师云未在更道莲喝一喝师便打。

　　僧问如何是黑白未分时事师云你未开口时如何僧拟议师便打僧云分后如何师复打。

　　僧问如何是某甲安身立命处师云你从那里来僧拟议师便喝。

　　僧问世尊明星意旨如何师云黑里白。

　　僧问百尺竿头如何进步师云向后看僧云某甲不会师云近前来僧无语。

　　僧问做工夫如何是下手处师直视云穿衣吃饭屙矢放尿还信得及么僧云信得及时如何师云信得及当下是僧拟议师云拟议即差僧礼拜师震声云还我信得及底句来僧无语师云却信不及在。

　　同云问如何是接物利生句师云你近前来向汝道云拟进师便打云礼拜云恁么则恩大难酬师云向后看云向后又作么生师云接物利生。

　　印干一日有省入室呈偈云父母未生前本来无一物通身是口兮向人说不出师云既通身是口你身子在甚么处云没藏身处师云你口聻云口亦了不可得师云二俱不可得毕竟作么生云却请和尚道师便喝干礼拜师示偈云看得身心一物无此中端的不糊涂当阳一喝能担荷道在目前何所图。

　　僧问如何是佛眼法眼师举拂示云你唤作拂子不唤作拂子云总不要师云蹉过佛眼法眼了也云也无藏处师云明知你按着死蛇头进云活处又从那里来师云待死蛇头发现始得。

　　僧问大地一只牛未审鼻孔在甚么处师云在你眼里僧云和尚被某甲牵师云穿却你眼睛了也。

　　林玹问古人十智同真请师曲垂方便师云老僧今日劳倦云乞师不吝师云试问看云千形揉杂万象森罗作么生同一质师云不用巧安排云会权归实而五千退席拈花别传而百万迟疑作么生同大事师云迷悟同源云此坐彼立之不一太孤太奢之各殊作么生总同参师云高低普应云人心之不同犹如人面作么生同真志师云曲不藏直云南人恶热北人畏寒作么生同遍普师云寒时寒杀你热时热杀你云黄菊经霜绽红叶趁风飘作么生同具足师云枯者从他枯茂者从他茂云一家欢喜一家忧作么生同得失师云出得得失来与你道云揖让而鸟兽咸若征诛而血流漂杵作么生同生杀师云仁者能好人能恶人云百舌千声殊唇异口作么生同音吼师云未开口时其声如雷云各家门各家户作么生同得入师云知出便知入云十智已蒙师指示汾阳当时说到这里舌头拖着地和尚还肯道与甚么人同得入师云东村王大姐云与阿谁同音吼师便喝云作么生是同生杀师云好与三十棒云甚么物同得失师云拄杖子今日　跳云阿那个同具足师云石敢当云是甚么同遍普师云夜半正明云何人同真志师云波斯嚼铁云孰能总同参师云山河大地云那个同大事师云孟八郎汉云何物同一质师云脚下草鞋云恁么则澄潭不碍蛟龙舞笑杀看椿摇橹人师云一轮明月照万影碧潭空林云个中能有几人知便礼拜。

　　僧问如何是夺人不夺境师云野渡无人舟自横进云如何是夺境不夺人师云打破蔡州城进云如何是人境两俱夺师云一人发真归源十方世界悉皆消殒进云如何是人境俱不夺师以拂指云目前是甚么僧礼拜。

　　直方问如何是一喝不作一喝用师笑云你气急那直云不会师云岂不闻古人以一喝分五教乎直释然随问云昔日临济问黄檗佛法的的大意为什么不喝便棒师云你作棒会么直云未审作什么会师云你作喝会么直便出师云且缓着直转身呈颂云一喝如珠处处圆千差万别一时全痴人不解先宗旨徒把虚空乱凿穿师震声一喝直便礼拜。

　　同云入室云某甲得个歇处呈偈云闪烁红光影吾身觉自轻古今无变易元来没处寻师云既没处寻又道得个歇处进云古今无变易师云即今聻云便喝师便打。

　　僧问客散堂空为什么宾主历然师云那里得这个消息问佛真法身犹如虚空虚空脱落尽法身在什么处师云触着动着问除却穿衣吃饭外如何是法身向上事师云切忌迷头认影问末后一着始到牢关如何是牢关师云打破来与汝相见问戒慎乎其所不睹恐惧乎其所不闻既是声色未彰睹闻个什么师云切忌死水里浸杀问虚空生我心内犹如片云点太清里为复世尊在虚空内虚空外师云内外且置捏碎虚空即向汝道问遍界是个火坑得何三昧不被烧却师云看取眉毛。

　　僧问从言荐得相应疾就体消停得力迟如何是从言荐得师竖拂子云你还识得么僧云遍界不曾藏师云你向那里安身立命僧云黄莺啼处百花香师打一拂云打落枝头时如何僧无语。

　　众僧参礼辞去一僧问云临行一句请和尚道师指门外云脚踏实地去又僧问出山一路如何去师云春风满面去又僧礼拜问知有底人如何保任师抚僧背云第三句语却不与你道僧礼谢。

　　僧问山岳倾颓为甚烟霞不散师云舍大恋小僧云独临玉镜云何眉目不睹师云打破镜来相见。

　　振宗呈见云某今二载并无一疑伏望慈悲盘桓入室师云汝既不疑又盘桓个甚么进云工夫上不疑公案上有盘桓处师云不是不是宗无语师云我看你一肚子疑进云实不疑师云切忌坐在不疑之地进云不疑尚不可得何坐之有师笑云又问他作甚么进云不问焉知不疑师云又坐也宗又无语师云直须究竟始得宗礼拜。

　　僧问尽大地是一个眼睛为甚么隔窗不见师云触瞎眼睛相见。

　　僧参云学人未到磬山先吃棒了也师云空头禅和进云再求和尚赐棒师云老僧无这闲气力。

　　僧问赵州当时眠在雪里叫僧相救请和尚代一转语师云老僧若在还他一踏进云那僧眠下赵州便起且道赵州救此僧此僧救赵州师云你道你与我说我与你说僧礼拜师云放你三十棒。

　　无文一日有省呈偈云父母未生前从来元不欠直下便承当何尝隔条线如日处虚空雪花常片片动静浑然一法法头头现师接览毕云离却遮个道将一句来文拟对师劈面便掌文礼拜。

　　慈门讲主问和尚有甚方便令学人得进一步师云你昨日同那个来主无语师指侍者者云你昨日同那个来主拟开口师便以手掩其口主顾者云他传错了语师云他不错是你错主无语师云错。

　　僧问四大分张眼光落地在何处安身立命师云你即今在什么处安身立命云十二时中如何用心师云无心可用僧复拟语师连打两掌。

　　僧问无梦无想无见无闻主人翁在什么处师云你即今是梦是想是见是闻僧无语师云青天白日僧云毕竟作么生师震声一喝。

　　百讷问学人闻板声如在水晶宫里为什么捞摸不着师云更进一步始得云进步后如何师云步步踏着实地云如何保任师云古人道一翳在眼空花乱坠这里会得许你得个大解脱去云这里会得亦是空花偶有客至师云去讷便出。

　　僧问当时云门使僧问雪峰云项下铁枷何不脱却乞和尚代雪峰一转语师云你那里得见铁枷来僧云在这里师云枷了也僧无语师云何不进语僧云枷在什么处师云好与三十棒。

　　清辨问一尘不立时如何师云直须打破云若打破又是尘耶师云一翳在目清礼拜师示偈云一尘不立犹窠臼到得心空空亦空二十空门空不住大千沙界绝罗笼。

　　僧问如何是明头合暗头合师云一字不加点云如何不加点师云明头也合暗头也合云离却明暗外请和尚道一句师云老僧到这里气急杀人。

　　严　轹居士参师云久闻居士笃信此事士云和尚唤什么作此事师劈面一拂士云久向和尚有此机要师云你还要第二杓恶水那士礼拜少顷又入室师云今时人乱做者多若论此事须当究己己事既明然后造差别智士云恁么说话弟子疑和尚也师云只恐你不疑。

　　澄江请师不赴林玹破关来见师叉手云狂儿国土父不容过遮个峰头还是老汉住处么师云你且站下脚我与你道林掀倒香案便出师高声云将拄杖来林遥应云剑去久矣。

　　火头问某不晓修行乞和尚指条径路师云烧火须横了柴搂空了肚复拟进问师云不要拈一放一。

　　僧问求和尚指示向上工夫师高声云向上有什么工夫僧云即今事如何师云向下看。

　　僧问求和尚慈悲一言之下令某得悟正因师云除却偷心无不是正因。

　　居士问一物无依时如何师云你步步踏在甚么处士便喝师云有依了也士无语。

　　僧问祖祖相传如何分付师云赤手条条。

　　僧问父母未生前与生后一般教某甲疑个甚么师云既是一般为甚有生前生后僧拟开口师以手掩住僧无语。

　　僧问如何是得意忘言之旨师云拈却话头来进云重阳九日菊花新师云未到这时节在僧无语师便喝。

　　僧参云学人拾得一双破草鞋未曾呈似人今日特来见和尚师云将来看云从来不假借师云难道云莫怪学人悭吝便礼拜师云露丑了也。

　　僧问千差万别则不问归家一句是如何师云你还穿草鞋么。

　　僧参云久慕道风今日得见和尚师高声云喏僧云三乘十二分教则不问当阳一句请师直指师竖起拂子僧礼拜师云你那里来云今日得到磬山师云犹是遮边底事那边事作么生僧无语。

　　僧问忽然打破砂锅露出家常茶饭时如何师云吞又吞不得吐又吐不得僧拟议师云着。

　　僧问明明百草头明明祖师意如何是百草头师拈起案上笔进云如何是祖师意师掷笔视之进云空生大觉中如海一沤发为甚又道虚空也须吃棒师云你见大觉么。

　　僧问热则随热寒则随寒人人有遮个为甚么摸不着师云要摸著作么僧拟议师云何不进语进云摸着后如何师云热亦得寒亦得。

　　僧问十方薄伽梵一路涅槃门如何是路头师云掉转头看进云行脚不遇人时如何师云当面蹉过进云万法从心生心从何处生师云从那个生。

　　僧问如何是本来面目师云我不识进云和尚为甚么不识师云若识不是本来面目僧礼拜。

　　僧请益高峰大师六问问佛祖公案只是一个道理因甚有明与不明师答其力未充问大修行人当遵佛行因甚不守毗尼师答杀人刀活人剑问杲日当空无所不照因甚被片云遮却师答开顶门眼看问人人有个影子寸步不离因甚踏不着师答踏着则头角生问大彻底人本脱生死因甚命根不断师答将命根来我与你断问尽大地是个火坑得何三昧不被烧却师答你即今站在什么处。

　　圣净问昔日世尊降生时一手指天一手指地周行七步目顾四方云天上天下惟吾独尊后又睹明星悟道若道睹明星处是则指天指地不是了也若道指天指地处是则睹明星又不是了也若道前后相同古人又说一见不再见若道不相同指天指地与睹明星时岂有二也师答是与不是拈向一边切忌向迷悟处觅还知释迦老子为汝彻困么问女子出定文殊鸣指一下罔明亦鸣指一下二尊宿一般鸣指为甚么却有出得出不得未审文殊过在甚处师答出得出不得且置汝遮一问从那里来又道有过无过则三十棒待别时问古人道一人得大机一人得大用如何是大机大用如何是大机之用如何是大用之机师答须知看孔着楔买帽相头问举一不得举二放过一着落在第二如何是举一如何是不得举二如何是落在第二答云举一不得举二切忌错会如何如何落二落三了也。

　　僧举陈学宪十七问乞师答问渴鹿趁焰如何得歇师答见水即止问摩尼珠久埋没尘土中如何急切觅得师答好个客作汉问一斩一切断如何得此利剑师答钝置杀人问等是水味有品为第一泉有品为第二泉作何剖分师答舌在口里问黑夜中认贼为子认子为贼作何剖断师答有智主人二俱不受问家亲作祟如何处置师答识得不为冤问的的主人翁如何得觌面一见师便喝问堪舆家罗经纵横移动针必指南是谁作主师答拈东捉西问家宅是诸人生身活计见得甚么便肯破家荡宅师答恁么也不得不恁么也不得问电光中良骥瞬息千里如何得一往追上揽辔入手师答何得甘为下贱问大慧云将八识一刀凭甚安身立命师答你还识得持刀底么问胡来胡现汉来汉现是镜体是镜光师答犹盻两头在问未开口以前为甚便棒便喝师答若唤作棒喝带累德山临济了也问日升月沉雷轰电掣山静云间水流花开农歌牧唱妇谇儿嬉莫非是这个迸现如何拈向得脚跟下要用便用师答动念即乖问修行人多怕去后黑漫漫地不知现前黑漫漫地更苦尽说生死事大不知现前刹那生生死死更切此际重关一击如何下手师答鸣指一下问高峰大师云大彻底人本脱生死为甚命根不断命根既未断叫做大彻彻底何事师答待汝彻后即向汝道问一句当天八万门永绝生死这一句得恁有力师答壁立千仞。

　　僧举笑岩和尚六问乞师答问佛未出世祖未西来元无佛法世法之名迥出黑山鬼窟一句作么生道师答头不梳面不洗与你相见了也问佛既出世祖已西来佛法世法相为建立不犯化门道将一句来师答入水见长人问佛生凡圣对待之门世法佛法名言强立一切总拈过一边衲僧本分一句试且道看师答鼻头向下垂问人人有一段风光扑头扑面因甚全然不识师答一回吃水一回噎问个个具有如来智慧辩才于寻常间语言问答甚平易甚不思议刚被人问如何是你本有底佛性为甚么却反眼竖口哑师答鹅王择乳素非鸭类问既名佛子志阶佛地为甚一个佛字最不喜闻师答到者方知。

　　天隐和尚语录卷十
嘉兴大藏经　天隐和尚语录


　　天隐和尚语录卷十一

　　嗣法门人通问等编

　　普说

　　众请释疑告香普说师卓拄杖云法门衰替赖人扶那个男儿不丈夫勿学承虚接响汉他年决上祖师图大众还知么佛佛授受祖祖传持以心印心心心不异所以古人行脚单为此事费尽草鞋跋涉溪山千里万里参师访友发明本分然后觅深林归大壑潜身养道俟其因缘时至龙天推出说法利生用报四恩岂求名闻利养取诮当世耶适才告香僧问世尊拈花单传直指祖师提印分派接人谓是一耶谓是二耶老僧竖起拄杖卓下云且道是一是二僧云既然如是今古昭然何得分三分一老僧云虚空里钉橛僧云若三一不存教学人何处着脚老僧云切莫随人脚跟僧云三峰执三去一又作么生老僧云你且领话他便礼拜噫今人不达黄面老子直下的的相承之旨着意穿凿破坏纲宗上诬先觉下赚后昆异论纷然见笑识者若不究其根源考其虚实以讹传讹则荧惑无穷矣吾为此惧不得不力救之以启将来眼目故复问中略见一斑他尚不知非更向人前扬其底蕴谓三玄三要从释迦老子三法而来睹星为心观树为法十方佛赞叹为师夫华严经云一时佛在摩竭提国阿兰若法菩提场中始成正觉七处九会大唱真乘无法不周无机不备当时二乘在座有耳不闻圆顿教有眼不见舍那身于此脱珍御服着敝垢衣示生王宫出家雪山苦行六载叹曰一切众生皆具如来智慧德相但以妄想执着不能证得至于法华会上云我始坐道场观树亦经行于三七日中思惟如是事我所得智慧微妙最第一众生诸根钝着乐痴所盲如斯之等类云何而可度世尊述成道之初但说一乘法念众生没于苦海所以权设三乘引导众生作是思惟时十方佛皆现乃助扬法化也可见释迦老子明心得法已久他着在化迹门头经文尚不明而况佛旨乎又经云善男子我实成佛已来无量无边百千万亿那由他劫于是中间我说然灯佛等又复言其入于涅槃如是皆以方便分别岂可以星为心以树为法以十方佛为师耶又不见金刚经云若有法如来得阿耨多罗三藐三菩提者然灯佛即不与我授记汝于来世当得作佛号释迦牟尼以实无有法得阿耨多罗三藐三菩提是故然灯佛与我授记作是言汝于来世当得作佛号释迦牟尼何以故如来者即诸法如义世尊所得师法明文尚在岂可遮掩得人耶又把世尊传法偈谬解云此法之本本无法也无法岂无本有法也无法而付即有法也法法何法即无法也此有而无也无而有也不可有无有无不可者也而如来传法偈乃如是乎除非灭却法本法无法无法法亦法今付无法时法法何曾法偈方可任你穿凿只如四祖优婆鞠多尊者传法偈云心自本来心本心非有法有法有本心非心非本法七祖婆须蜜尊者付法偈曰心同虚空界示等虚空法证得虚空时无是无非法若此者叠叠显然你又如何穿凿乃不察自己谬误翻道他人暗短灭之抹之且道是谁灭抹果有灭抹之者何不明据其非以共证乎天下竟讻讻然混指为灭抹也只图诬人之短以炫己长独不知逞其癖见以昧宗旨乎又谓二十七祖遥谶达磨曰东土有圣人气惟骏马驹脚下踏杀天下人言马大师之下出临济云门沩仰法眼之四宗谓之脚下也足见他是个执相凡夫定将马驹四足胶粘钉钉以配四宗无非欲证一击之为三玄三要之原各有所据若恁么执相生解达磨一宗看看扫地矣当时二十七祖但云震旦虽阔无别路要假儿孙脚下行金鸡解衔一粒粟供养十方罗汉僧所以六祖谛嘱南岳让禅师云西天般若多罗谶汝足下出一马驹踏杀天下人病在汝心不须速说此明明道南岳足下出一马驹踏杀天下人也祖师递代谶嘱分明他又捏作更之以四取义可发一笑又将神秀身是菩提树心如明镜台时时勤拂拭勿使惹尘埃偈判为执有修行此凡夫法也必欲把秀大师作个凡夫见是何言欤不见南岳让一日有省白六祖曰某甲有个会处祖曰作么生让曰说似一物即不中祖曰还假修证否让曰修证则不无染污即不得祖曰祇此不染污诸佛之所护念汝既如是吾亦如是神秀虽无南岳转语之圆终不可谓之凡夫法也又将六祖菩提本无树明镜亦非台本来无一物何处惹尘埃偈判为从前后际断忽得心空遂堕空边正外道法也师喝一喝云你曾梦见祖师来否既不识祖师纵夺之机当见庞居士云十方同聚会个个学无为此是选佛场心空及第归岂亦可作外道法耶且传法正宗记云五祖见偈默许不即显称恐嫉者相害乃佯抑之曰此谁所作亦未见性先德语言至今不泯况毗婆尸佛偈云身从无相中受生犹如幻出诸形象幻人心识本来无罪福皆空无所住可见佛祖理彻心通无二无别肇论云本无实相法性性空缘会一义耳必以本来无一物为堕空落外其谤法之愆焉能逃哉又谓袈裟法数为宗旨之至细至密处一以迦叶持衣载法以传弥勒一以阿难副贰以传西天四七不知世尊说付法偈已止告迦叶吾将金缕僧伽梨衣传付于汝转授补处至慈氏佛出世勿令朽坏次至多子塔前止命迦叶分座令坐以僧伽梨围之告曰吾以正法眼藏密付于汝汝当护持传付将来而后迦叶亦止告阿难言我今年不久留今将正法付嘱于汝汝善守护听吾偈言法法本来法无法无非法何于一法中有法有不法说偈已乃持僧伽梨衣入鸡足山俟慈氏下生岂有二袈裟一以俟弥勒一以付阿难殊不知衣为表信必欲妄执名相而迷其原以衣为至细至密之宗旨何西天二十五祖当二十六祖之启请而不付东土六祖遵五祖之遗嘱而不传恁么则宗旨之不得而付不得而传也可见得法源底岂在衣乎故二十五祖曰此衣为难故假以证明汝身无难何假其衣化被十方人自信向五祖曰昔达磨来自异域虽法传二祖恐世未信其所师承故以衣钵为验今我宗天下闻之无不信者则衣钵可止盖可行可止可付可不付吾所谓宗旨之不在衣明矣又谓鞋之一擦碓之三击与袈裟缕缕明示则法数具足原无欠少原无增减既云一擦为之痛快而又据三击碓床宜以详见祖师所用不定只要人直下知归你又钉定三击为三玄张本足见倍迷其原矣如得法悟心之士宁执相滞名若此哉又谓不待悟而后出生死非因迷而曾堕生死不闻楞严经云当知一切众生从无始来生死相续皆由不知常住真心性净明体用诸妄想此想不真故有轮转又古人云背之则凡顺之则圣迷之则生死始悟之则轮回息岂非因迷而有生死因悟而出生死昭然之理咸可见也他颠倒反是令人安得不疑果如不待悟而后出生死非因迷而曾堕生死却也无迷也无悟也无佛也无祖宗旨俱不必传将率天下以灭佛法者必彼之言夫又何用絮絮于袈裟者哉又举马祖与百丈因缘至一喝三日耳聋云此非三棒之法而何此语实可怜生何执之于三乃至如斯百丈从一喝大悟云三日耳聋他何止三日耳聋百千万劫命根断尽又谓三法之师承自此而来使马大师当时震声三喝令百丈三日耳聋则你今日引证确乎成据矣既非三喝而惟一喝则三棒之法不独证之不成益见古人得之者尚不定在一而况执其三乎又说马大师三瓮酱示百丈丈一时打碎檗亦以三顿棒示临济济还大愚肋下三拳你谓三瓮酱一时打碎且道百丈一时将三棒打破耶将一棒打破耶若将一棒打破不合马大师三瓮酱之为三法矣若将三棒打破又不合马大师一喝令百丈三日耳聋矣既前后三一不合又如何合得黄檗三顿痛棒以发临济悟由耶不见云庵和尚颂云便言黄檗无多法大丈夫儿岂自乖胁下两拳明有信不从黄檗付将来你还委得么又谓比时野狐之种不少会各不同有者会得本来无物便执道是有者会一棒一喝亦执道是果尔会得本来无物令人不著名相果尔会得一棒一喝令人不堕死水且本来无物正六祖见彻处一棒一喝正马祖百丈亲承授处乃翻道野狐之种会本来无物以至一棒一喝也还知彻底人自然人法两忘而何得支离瞎说如此耶又据百丈上堂野狐公案不落因果以破本来无一物不昧因果以破身是菩提树且夫前百丈五百生前错答一字而堕野狐安有意向后百丈前以破六祖之偈乎嗟嗟古人错答一字尚堕野狐身五百生今人恁么妄判先宗又如何耶不见百丈至晚上堂举前因缘黄檗出问云古人错答一转语堕五百生野狐身转转不错合作个甚么丈云近前来向汝道檗近前打一掌丈拍手笑云将谓胡须赤更有赤须胡你把黄檗一掌如何看若识得黄檗一掌便识得沩山老人三撼其门得大法者何曾在名相上着脚自下临济和尚不惟三顿痛棒彻困向上一路关捩子七通八达方作人天师范若执三法临济之宗宁有今日哉不见济一日夏半上黄檗山见檗看经曰我将谓是个人元来是唵黑豆老和尚住数日乃辞檗曰汝破夏来何不终夏去济曰某甲暂来礼拜和尚檗便打趁令去济行数里疑此事却回终夏后辞檗檗曰甚处去济曰不是河南便归河北檗便打济约住与一掌檗大笑乃唤侍者将百丈先师禅板几案来济云侍者将火来檗曰不然子但将去已后坐断天下人舌头去在大众师资相印岂是草草若遮里见得彻山僧亦将钵袋子掷与你们随处住山去若遮里见不彻且按下云头七尺单前研穷本分直到大休大歇始可向人前提掇此事不然都落在意根卜度边无有出头日子切须仔细如八十翁翁入场屋真诚不是小儿嬉且看临济大师彻证之后当时复被黄檗打了趁出尚数里疑不肯自满掉转头来复造黄檗是何境界而后得意旨黄檗和尚便付禅板嘱云已后坐断天下人舌头去在方自相承建立宗旨所以连次打普化克符至晚小参曰有时夺人不夺境有时夺境不夺人有时人境两俱夺有时人境俱不夺此正料拣人法知其邪正他解云料者物料拣者拣择此四拣以成一句之料也此等邪知曲说诸人可以推之不待老僧转播唇舌而后见矣僧问临济大师如何是真佛真法真道乞师开示济曰佛者心清净是法者心光明是道者处处无碍净光是临济大师当时直截答他句句了然恐人执着即云三即一皆是空名而无实有如真正道人念念心不间断自达磨大师从西土来只是觅个不受惑底人后遇二祖一言便了始知从前虚用工夫山僧今日见处与佛祖不别若第一句中荐得堪与祖佛为师若第二句中荐得堪与人天为师若第三句中荐得自救不了僧便问如何是第一句济曰三要印开朱点窄未容拟议主宾分曰如何是第二句济曰妙解岂容无著问沤和争负截流机曰如何是第三句济曰但看棚头弄傀儡抽牵全藉里头人临济大师到遮里曲垂不少虽逐句下一联语直是痛快令人　然奈他又向钵盂上添柄说出三身中有九法颠颠倒倒句义且不照应况佛祖之至理乎一味欲以能所见压当世以狂妄论超先辈汝等切忌入他圈缋里播弄一生终无了期济又曰大凡演唱宗乘一句中须具三玄门一玄门须具三要有权有实有照有用汝等诸人作么生会你看临济纲宗面目现在遮里他又自问自答说此一句之大法也犹非大法之大法也何为大法之大法前一棒后一棒折作炭灰发光亮尤为可笑你看他说此一句之大法以判三玄三要犹非大法之大法前一棒后一棒折作炭灰发光亮意谓超过三玄三要之大法也所以又道会此大法之大法方好宾主相见瞎汉不见临济大师明明道一句中须具三玄门一玄门须具三要有权有实有照有用汝等诸人作么生会若宾主未相见时纵有权有实有照有用三玄三要湛寂无闻那里下口大众要知临济大师立法盖为宾主相见遮里切须究取不可随他生解所以百丈老人云义句知解知解为贪贪变成病只如今但离一切有无诸法亦离于离透过三句自然与佛祖无差他又将四喝分为宾主逐句分疏不见临济大师对僧曰我有时一喝如金刚王宝剑有时一喝如踞地狮子有时一喝如探竿影草有时一喝不作一喝用汝作么生会僧拟议济便喝诸人还知四喝落处么若知得落处则不受伊惑矣又拈今之杜撰禅和心粗胆大不识好恶便道世尊拈花只是个一心之法更无余事种种枉直作曲老僧今日不与较量他又道我佛只是一心更无余法如此方是正宗若有三玄四料便是旁出指三玄四料为旁出等语说自何人你看他向虚空里凿出要瞒天下学者必也你假造一本道是某人著作令不闻不见者道听途说一人传虚多人传实方可如是说不然有何据而如斯诳妄耶又谓那里晓得有万峰今日一场说破他室中传授之秘遮样诬说更可惭惶人既室中付嘱之秘语你因何窃得如此捏造只恐阎罗老子未肯放你在又把临济大师传法偈曰沿流不止问如何真照无边说似他离相离名人不禀吹毛用了急须磨将前三句逐句下个注脚定要穿套起来合他偏见尽判为未妥单取末后一句吹毛用了急须磨而已咄你单取遮一句为是则吹毛剑何所归着莫道久参衲子概不堪闻凡有血气者皆不堪闻矣不见临济大师复谓众曰吾灭后不得灭却吾正法眼藏三圣出曰争敢灭却和尚正法眼藏济曰子已后有人问你向他道甚么圣便喝济曰谁知我正法眼藏向遮瞎驴边灭却你看三圣遮喝继临济千百年来还有人拣点得也无他又谓今人要把极粗一棒便了者欺人欺佛欺祖欺前欺后而欲妄号佛祖不亦无耻之甚乎此亦因死执其三而非其一殊不知执一执三皆不明三一之理何故但知其一不知其三如人有首而无足但知其一不知其三如人有足而无首首足体一也岂可执一而不知其三乎又岂可执三而不知其一乎足首用分也岂可执其用而昧其体耶又岂可执其体而不达其用耶所以永嘉大师云至理虚玄穷微绝妙尚非其一何是于三不三之三而言三不一之一而言一一三非三尚不三三一之一亦何一一不一自非三三不三自非一非一一非三不留非三三非一不立不立之一本无三不留之三本无一一三本无无亦无无无无本故妙绝如其执定三法为之准绳以贯佛祖之道则西天四七皆不得道矣有何三法为据哉乃至东土二三及诸大禅师何曾个个专用三法阐扬佛祖之道耶我临济大师有三玄三要亦未尝执定三法而有四宾主四料简四照用四喝之唱且汾阳老人有三种狮子四句十八问十智同真乃至远公九带南堂十门若死杀看定三法则汾阳远公南堂何能续临济之道哉他又讪道广通邪说既已大行不得不力辨其为遮里若非老僧孰知其真伪之详也老僧今日实不得不正其伪以伸先辈之诬惩三峰之罪亦杜不知者蹈袭之咎诸人看笑岩和尚联芳偈序云世尊瞬目迦叶破颜达磨安心神光断臂了知佛法无多子黄梅暗付以纷争庾岭明传而弗受洎乎错认定盘星不肖上承迦叶六十三世之元祖下继曹溪三十一叶之真孙验邪正以秦镜甘本分于磻溪苟遇其人囊橐罄付云耳笑岩老人既云不肖上承迦叶六十三世之元祖下继曹溪三十一叶之真孙正嗣临济上下之一胍总谓之数十世也何为抹杀者乎又广通序云是集始刊于隆庆己巳孟秋是时吾师已南行矣及自金陵伏牛清凉于万历丙子孟春元日都中檀越迎请回京仍置兴德旧居因晚参次与诸徒叙见集中字多讹舛板亦损坏诸徒意欲重梓兼南中一带之语随之续入又前原公之序浑言大体但未略伸吾师嗣祖回风之正意故兹因而序曰夫释迦文佛说法讫将言外单传之道嫡付饮光下至二十四祖狮子尊者得婆舍斯多付法讫复摄达磨达始有旁出之名逮达磨以来二祖可师四祖信师五祖忍师亦有正传旁出之事暨曹溪之下厥旁岐纵横肆出厥奇名异相涯岸各封以罗天下学者致使晚进无知靡所适从前代格法渐远末世相承渐伪辄成驾虚望空授受何异沤泡明珠之叹乞儿圣主之诛者耶师得绝学老人不传之旨望临济二十六代之祖而弗专临济之称者何也见诸天下浸蔓泛繁久假而莫知归故截枝溯流以复本原惟曰曹溪正脉某十某代俾天下末世无根据者竟不堕于纷纭妄号之责回祖风真淳之旧宁不以为宜乎者哉此序正表笑岩联芳序之意旨何有削去临济抹杀五家之说明眼者详其理可也他尚不知广通出处彼平生见地彻证中年已亡别无著作何以谆谆骂詈总是无稽之谈直要横行到底立自己见深可哀也诸人当知余非好辨三峰狂言诋谤此犹可容伤残慧命实为可痛各宜力究办别正邪研穷至理助扬法化共报佛恩久立珍重。

　　复三峰汉月藏公书(原书附)

　　粤自威音无象一○为千佛万佛之祖故七佛以双头独结四法交加勒成无文密印而饮光传二十八代无非以法印心此法之不可灭没也重矣达磨东来六传之后奈何旁出之徒又于法偈中钻出理路故密处成疏绝渗漏中成漏马大师万不得已拈出一机一境绝尽旁门单提向上故以正出为重遂有野狐两扇而三撼其门百丈再参而末后一喝从前心法印定于此矣黄檗因而有三顿痛棒未闻有两顿四顿之旨此临济之三玄要所以发明七佛历祖之秘以简一橛头相似野狐涎也此临济之所以为万世法也故后世闻临济儿孙出兴不惮费尽杖头破尽草鞋千里万里为之参叩耳未尝有简临济为旁出者不待辨而明矣自唐及宋而元临济之法楚楚至中峰传法于千岩失却一只眼淆讹从此而起然万峰宝藏尚以三玄为传法之要去后则泯泯无闻焉迨笑岩之徒广通不知何许人乃肆灭六祖已下五家诋为旁岐益可恨矣其说一唱法遂灭尽但得一知半解全无古格肆其臆说不是本来无一物定是凉飕飕地苟非认性认心又落不上机境今时外道陋不可闻今时禅品恶不可见皆因无祖法之印为格则也藏窃痛哭流涕久矣期一再见临济儿孙身虽百岁得三岁之的派者必礼为师此无他以深参觉范高峰之禅实透临济玄要宾主之法故耳往年尝欲走叩龙池以先得语录不果后以发将垂白闻金粟出世喜临济重兴特为叩荷其传所望其澜益阔其道益光嗣闻我叔大师建幢石磬尤见古佛并兴拜读新刻果如初日乍出便欲拽杖礼龙池塔聆石磬响以寺事所勒未克如愿遥闻来岁世甲乍周祖堂将辟愿和尚无外临济正宗大竖三玄古格藏等愿就克符普化之列共扶七百年既抹杀之宗光天耀日于大明之世何其快哉何其快哉藏临楮不胜仰望之至。

　　诸佛为一大事因缘出现于世故我释迦如来初生下时便一手指天一手指地周行七步目顾四方云天上天下唯吾独尊四十九年弹偏叱小会权归实所以云唯此一事实余二则非真以此一心之法印定故末后拈花微笑嫡付教外单传至二十八代达磨东来传至六祖亦无非一心之法彼群英叠出两派分岐旁出繁兴皆以所得浅深教化马大师单提向上百丈再参而末后一喝黄檗因闻不觉吐舌才明大师大机大用故施棒以接临济如发药人只欲救病今来书云只有三顿痛棒未闻有两顿四顿之旨此语若在临济则可在黄檗则不可何故若黄檗恁么为人已成实法了也况临济至大愚言下点破悟彻根源握万世之纲宗开法四宾主四料简四喝一句中具三玄一玄中具三要简别邪正杀活纵横自后五宗并立门庭虽异总之咸归一心之法如洞山得法云岩临行嘱付因过水睹影大悟前旨有偈云云可不各各师承有据或严密或痛快又岂有实法系累人耶正宗流至中峰传法于千岩乃云失却一只眼淆讹从此而起此何说也况中峰大师语录言言见谛句句超宗其道要歌发明玄要字字破的及余开示小参拈提公案当时无有出其右者而千岩筑破方甓尽底掀翻中峰尚嘱云时节若至其理自彰后三十年住山出世若是半边见焉能道得一句子流出百千万亿句百千万亿句入这一句岂非全收全放全放全收耶古德云但恐不成佛不虑佛不解语万峰宝藏从此得传纵夺抑扬宾主照用莫不本临济纲宗若非具眼岂能作得他家儿孙耶此系法门大事立论宜当三思如云泯泯无闻今日新万峰从何而得也又云笑岩之徒广通肆灭六祖已下五家诋为旁岐此因未谙通本昔我幻有老人亲闻笑岩翁祖云当时因少林出秘要天奇和尚直注破时人之执遂议论纷起谓正宗久寂已无其人所以笑岩深虑法门而联芳偈叙故有上承迦叶六十三世之元祖下继曹溪三十一叶之真孙以遮表同时遮则遮其济洞无分表则表其曹源不绝命通序之并非肆灭五家削去临济不欲承嗣但诋曹溪上下旁岐涯岸各封以罗天下学者恐晚进无知靡所适从溯流归本之意耳此处将药作病失照不少至云今时外道陋不可闻今时禅品恶不可见此诚谛之言不肖亦未尝不拊膺痛心念祖道之陵夷师承失严密也及观所著五宗原始于圆相七佛由来五宗各出一面正宗先出四宗相续其余旁出莫不悉备者盖欲发明先辈抹杀五家宗旨单传拈花一事也所云传宗旨者不悟宗旨抹宗旨者不知宗旨夫既不悟宗旨所传何事耶五家宗唱若不本单传之旨又传何事耶然而五家虽各从一宗莫不发明拈花旨趣若抹杀宗旨非魔即外不待辨而自明矣今公千辛万苦参订将来犹恐后学反以圆相为躲跟柰何却成窠臼不见当时五祖演和尚举祖师道吾本来兹土传法救迷情一花开五叶结果自然成达磨信脚来信口道后代儿孙多成计较要会开花结果处么郑州梨青州枣万物无过出处好所以云垂慈则有法无法不垂慈识取钩头意莫认定盘星公数十年操守博学晚年继我密云师兄法道不减夹山船子之风道光遐布欣慰欣慰若非念公以法眷见称不肖亦不敢如是以法为亲也客岁过吴门希一晤因归迫未果适接来翰并佳刻如见手仪又承厚惠何以克当不肖病躯孱劣久困岩壑偷安待尽诚为法门罪人仰望高贤唱导隆盛素所愿矣。

　　复答三峰汉月藏公书问并判语

　　三峰云承大教以一心为宗(师答你还跳得出么)印定万法以一拈花为单传之法(答西天东土亦如是)此外并无余法而一拈之内亦并无余蕴(答你那里摸索)便以一棒一喝一句梨枣东来西去你出我入互相活脱不滞机用谓之杀活纵横(答你不达古人方便死了不得活)以五宗为此外另立之门庭(答自生分别)故不欲尽明其说而将就彀用于今时则已(答将谓你凿壁偷光)故逢着祖宗嫡骨之要皆意思问放过(答呵呵大笑)若人举着还他一个络索二字(答未举先知)自己立在无人对证处(答瞎汉)今日被不肖问着便东涂西抹说些四无头果子阿母话支塞(答尚且不会)又要立在上风(答可见你有人我相)此非支塞过便了者不肖正为举世如此(答则恐你还不识)痛承小释迦再来毕竟要与临济出口毒气耳(答未到你在)今复有问愿和尚真实答我(答从来不妄语)幸勿遮遮掩掩说半开合话方好流布诸方(答诸方早已见矣)救得正法重新光显(答何曾隐晦来)若又是前来话柄则不敢求搜索也(答不识好恶在)一问两派分岐旁出繁兴皆以所得浅深教化且道两派分岐是所分何等岐讲何等事两派可有深浅否(答谍谍迷源话头也不识)如何是他深处如何是他浅处(答待你脚跟点地方知)且道旁岐所说是何等法遂判为非正(答你也出不得)正者说何法遂判为正支浅深之旨可得闻乎(答看取老僧上下文)次问来教云马大师单提向上百丈再参而末后一喝黄檗因闻不觉吐舌才明大师大机大用故施棒以接临济且道马大师既单提向上百丈于扭鼻处已明得哭笑卷席大师已印过他会也又印过子深明昨日事矣为甚么还弄这些子而至竖拂挂拂之最后方震声一喝而百丈方悟得三日耳聋耶若道此处才明一喝他前师印资呈皆落妄语矣(答错)若前来都是又何必一喝而方贵耶(答错错)前之扭鼻哭笑独非机与用乎至一喝而方明大机大用(答你未梦见在)大字遂成重见叠出一何劳叨若此哉(答转见不堪)黄檗吐舌明得大机之用而百丈赞其超师且道他超处在于何所(答放你三十棒)亦不可糊涂也(答自领去)承教如人发药只欲救病今来书云只有三顿痛棒未闻有两顿四顿之旨(答　)此语在临济则可在黄檗则不可何故若黄檗恁么为人已成实法了也请问为何在檗则可意者以非实法故(答以楔出楔)若言非实法者此是谩他临济也(答我也知你作实法会)而临济恁么会黄檗禅已成实法乎(答以己方人埋没先圣)是则临济何足贵而小释迦于沩山处极口赞叹而将此身心奉临济以报佛恩耶抑错之甚矣甚矣岂不尔思室是远而(答亲言出亲口)承教临济至大愚言下点破悟彻根源他既是悟得一句一喝一棒的又何说他悟彻根源远之远矣(答你未知落处在)且道如何是根源处耶(答待你彻后见)又云握万世之纲宗且道何者为纲宗亦不可不识也(答再参三十年与你道)又云开四宾主且道他两人对面说话何者是宾(答照顾脚下)何者是主(答赏罚分明)何为宾中宾(答阇黎切忌道着)何为主中主(答老僧决不谩你)四料简者何为料(答想你不识)何为简(答门外汉)料简作么(答恐你瞒顸)又云一句具三玄请问何者为一句中之第一(答倚天长剑)第二(答威风凛凛)第三玄(答全提正令谁敢当锋)何者为第一要(答杲日当天)二要(答虚空霹雳)三要(答风驰电卷不留剩迹)不可涂糊随语生解象病冤鬼(答恰是)说一句支塞过不肖必不肯轻放也(答面皮厚多少)又云三玄三要以简邪正此语天教说出赖不得也(答掩耳偷铃)且道如何是邪正处(答一分少你不得)如何是简他邪正处(答简了也)岂可忽哉(答寐语在)若不过意思间说个总归一心(答谤佛谤法谤僧)便是果子说话便是座主奴也(答老僧不如你音者声之外者也)曹洞一宗想非和尚茶饭不必言矣(答扯东盖西)中峰千岩且待辨明已上诸说方好点简(答剑去久矣)不然徒虚争耳(答果然)此事实曾三思方立大论(答未知之咎也)虽千佛列祖出世皆欣欣合掌者(答可怜生)但当世之所不容(答可知礼也)佛法欲灭正谓此也(答难道)通公之说实属未知之咎敬为忏谢(答堕也)但其言溷指旁岐实不通旁岐之理有犯正宗不得不为力诛之以存佛祖也(答负也)承教及观所著五宗原始于圆相七佛由来五宗各出一面正宗先出四宗是已而竟言相续(答大妄语汉)其余旁出莫不悉备者则又似数曹洞为旁出也讹矣(答昧)又言夫既不悟宗旨所传何事耶请问一喝一句一棒转转弄此谩人者即是宗旨乎(答你还跳得出么)又云公千辛万苦参订将来犹恐后学反以圆相为躲跟柰何却成窠臼此说大为可笑(答下士闻道)若圆相成了躲跟窠臼则我金粟大师一棒亦成了躲跟窠臼乎(答自语相违汉)麻三斤干屎橛亦成躲跟窠臼乎(答过)而和尚磬山集上道苍天苍天太平尽唱无生曲引得岩前石虎吟亦成躲跟窠臼矣(答你那见他着实处)吁人可欺乎佛祖可欺乎直心道场何可若此也(答作贼人心虚)久闻和尚心如虚空(答也不消得)今日竟将一夕雷雨崩击一上(答青天白日)想大慈不我怪也(答放过则不可)不肖多所未知幸垂示我至祷至祷。

　　师判云子复三峰前来书为彼判临济宗旨不达其理妄肆臆说欲置而不答恐误后学获罪于法门故不徇情而据理言之讵料彼有人我见翻道子立在无人对证处说果子话又道子要立在上风足见三峰皆胜心也子住山三十余年并不管分外事因他蓦刺书来盖不得已而应之耳今彼复哓哓致辨于理全违希图遮人耳目愈增其丑既知予宗一心拈花单传之旨而乃谓举世如此者何也殊不知三世诸佛亦如是历代祖师亦如是天下善知识亦如是何为硬执己见翘然自负以为异于人而谬判先圣宗旨如所谓黄檗三顿痛棒未闻有两顿四顿之旨发三玄三要处处抱桩摇橹必欲合此三法逆推五祖接卢能以杖击碓三下为临济张本不论拈花单传之旨恐离了三法则落在心性禅里然则四料简四宾主四喝有何四法可据耶若谓三玄三要根定三顿痛棒则曹洞君臣五位又何从五法而接青原一脉乎殊不知三顿痛棒本乎单传之旨若识厥旨三玄三要着着现前若道三玄三要意趣在拈花旨外而另有法亦是心外取法矣岂非埋没我临济大师于空闲无用之地哉不达此理妄议古今尊宿为抹杀宗旨而单传拈花一事见余不肯是说遂尔恶发滥言诋詈令人目之皆可欣也令人思之实可哀也予观三峰传衣注云若必重自悟而抹杀相传之法必非悟心之士也何以故以其见有法故见有法即与自心违故既悟见有法则所悟之心亦伪故余谓三峰如是说则悟心之士不可分心分法何故必执三法为宗旨而妄判所悟单传之旨者为一橛头禅且问他曾悟也未若道悟则不可取法而反责悟心之士为抹杀相传之法也若道未悟亦不可云既悟见有法则所悟之心亦伪故而反执法以贬诸方一悟便了单传拈花之旨也可见三峰转转迷源弗知颠倒苟欲网罗当世学者致令自语相违处处乖张言言失旨予岂好辨哉况三峰奚足与辨诚恐后世无所据焉尔彼云通公之说实属未知之咎敬为忏谢但其言溷指旁岐实不通旁岐之理有犯正宗不得不为力诛之子曰此理明显尚自弗知撄犯先觉而况佛祖玄微奥旨全不细心犹且矜夸三思方立大论更诬余似数曹洞为旁出是何言欤予虽不敏法门大纲难以掩目正为三峰五宗原中云五宗各出一面然有正宗第一先出次则云门曹洞其余旁出道理极则教家玄妙渊微莫不悉备又云此但人天小果有漏之因如影随形虽有非实岂非曹洞语乎此说皆出三峰之口而昧已谩人磬山可得而谩哉凡阅三峰语句者亦不可得而谩也又云予书中言公千辛万苦参订将来犹恐后学反以圆相为躲跟奈何却成窠臼此说大为可笑若圆相成了躲跟窠臼则我金粟大师一棒亦成躲跟窠臼乎麻三斤干屎橛亦成躲跟窠臼乎此因予点破五宗各出一面之句故也今且问他能分得五宗一宗一宗从何一面一面而出耶若五宗实从这个○圆相一面一面而出者岂不成了躲跟窠臼乎况此圆相你那里见他方所一面一面来瞎汉还闻涂毒鼓么又云一棒一喝转转弄此谩人者怪道他复竹庵书中竟驳为天然外道尔弗思乎今之海内孰行棒孰行喝何故班班见于着而非之况三峰今已继此一棒了也而且虚奖道我金粟大师一棒亦成躲跟窠臼乎此非三峰语自乖乎嘻若果会得三玄三要之旨不出拈花单传何争一棒一喝乃至猿啼鸟噪莫不发明三玄三要之旨也驴鸣马嘶莫不发明三玄三要之旨也鱼歌牧唱莫不发明三玄三要之旨也风柯月楮莫不发明三玄三要之旨也所以尘说刹说众生说无间歇莫不发明三玄三要之旨也呜呼若是抱死竿头直饶你把生铁铸就三玄三要之句掇向人前犹是立地死汉正所谓邪正在人不在法也且麻三斤干屎橛你道曾流出什么物来也成躲跟窠臼了可见又要赃诬先圣矣而又将古人直指处穿凿话头来相诘知而故问乎不知而问乎予一一答之请彼反之于心已可欺也佛祖不可欺也天下后世更不可欺也诸方自有明眼者在何待予辨。

　　天隐和尚语录卷十一
嘉兴大藏经　天隐和尚语录


　　天隐和尚语录卷十二

　　嗣法门人通问等编

　　书问

　　与天童密云和尚

　　客岁过吴门初欲强吾兄还山不得已从命而返春闻受请赴育王遂驻锡天童有光祖窟法化之隆盛矣秋归金粟特命范徒趋觐不意空返悬悬至今山僻地殊无从讯候近因三峰连刺书来并所刻诸语其间多讥棒喝不知方今拈一条白棒横行天下者舍吾兄更有谁乎审之总不出他自缚诈降独施冷刺之句既欲为济下儿孙何得心行如斯耶所谓师子身中虫自食狮子肉信然弟复书已付剞劂今寄上幸吾兄谅察详究其端不然未免旁观者哂耳。

　　与玉峰师弟

　　本分一着人多被静境埋没吾弟开辟万山中云锄雨种数年功成岂非两足尊行业耶努力努力。

　　答陈在田居士

　　任者抛砖引玉始知居士具大根器得大辨才所谕一一拈出不二法门诚为难得虽然若见得磬山人未踏磬山路可谓见到而行未到若踏着磬山路未见磬山人可谓行到而见未到必周旋磬山境见彻磬山人始有商量分若道不涉二途无从自悟即落天然外道如所云磬山路绝处理会舌断处礼拜切莫作此见解何故磬山指路头于匝地你向那里穷源磬山借广舌于溪声你向何处截断所以道言前荐取屈辱宗风句后承当埋没自己不是压良为贱要在实证实悟而已。

　　与王震南居士

　　承居士过访亟以此道参叩高年难得如此确志所以俾贫道遏捺不住虽议论处无不合意投机但本分一着未能透脱生死关头恐未稳当故不果贫道之念须是拈个话头与居士提持十二时中行住坐卧绵绵密密参究提撕如何是我本来面目不可将心就悟不可翻疑话头提后得悟也无亦不可疑这话头也用不着若未悟时而先卜度便是参禅大病也久久执持自有得力处若得打彻急急与贫道通个消息。

　　答曹念兹居士

　　忆昔与门下道左相逢一笑莫逆十五年来病患中日承见爱衲僧分中无以为报敢将生平少有见处与门下共见始洽素心耳门下居富贵而不为富贵没溺真夙世道种昔云曾做色空工夫今又奚似耶客岁承邀出山见乔梓俱恙心甚不安门下外感似不必虑令郎内伤深为可虞故知药饵止堪治标欲拔其源必须心地上提持才能破其病魔坚垒一日曾叩云起明还知妄想起处么彼云不知既不知单提一个觉字日久月深自然不背觉合尘去也后半日彼便觉得妄念起处然此一觉已胜进参苓数服矣久之偶夜深漏尽阒尔时山僧忽召彼云起明觉么彼云觉曰觉从什么处生云从无觉生曰既从无觉生当再看无觉之觉时彼默然返照不答殊有憬入处山僧随提云祖师道以不觉故而有始觉以始觉故而有本觉汝今觉得本觉之觉心意泰然如斯会去何愁妄念之生不自了了也时彼云稍有把捉复恐彼不能时时坚守遂于佛前受戒防卫身心而病源既清医药亦效可不复忧矣别后闻有玄门秘诀本领工夫此不特衲僧家见为外道即在彼教亦属罪人不见老子云伪道养形真道养神丹阳子云抱元守一是工夫懒汉如今一也无终日衔杯畅神思醉中却有那人扶且道如何是那人若这里见得彻去宁复有秘诀而过此者乎谛观先圣靡不指照人从心入道除是向上一路石火电光犹为钝置岂容拟议商量哉门下莫厌葛藤果相信不弃偕令郎时常黾勉莫失正念病中忽见无病本来即世相明实相复何病复何药复何禅复何玄复何秘密复何浅显也哉。

　　与潘如荄居士(二)

　　吾人立身天地间学业分岐心志不一者多吾与弟三十年来每每相晤多不过了寒温世故而已未曾拨着这一着子向西园盘桓始知吾弟少年时有志此道但未能究竟一番别后深为慨惜若是丈夫儿为功名事业蹉跎岁月是把功名事业翻为障道之缘先辈大老咸在功名事业里作菩提场成就世出世间事若道了却世间事方可做得出世事此是离世觅菩提如人从东方走欲取西方物打初一步便错了也不知世事如芭蕉叶剥去一层又一层何尝有了底日子功名大则世事大功名小则世事小况此事且不在功名内且不在功名外只在人人一念回光返照见得本来面目然后世间事即是出世间事做出世间事仍是世间事一一了当无非在一念中定夺所以云取不得舍不得不可得中只么得岂虚语哉若信得及便向闲忙动静喜怒哀乐时提句话头提来提去忽然提得觌体现前　地一声方始识得不坏世相而明实相者也若如是便在功名富贵中不被功名富贵笼络在尘劳烦恼中不被尘劳烦恼遮障所作所为利人利己若不如是则触处动着无非埋没此段光明又如何做得大丈夫立在一切人顶　上耶先圣云朝闻道夕死可矣今时人自幼之乎者也读将去不识闻什么道于自己分中初无交涉吾弟切不可落在此队里去莫说佛道不知即儒道亦何曾会得也努力努力。

　　人到不惑之年必须卓然有个脚踏实地处观乎世间空花水月一无所好亦无不好之念便有出世分既为大丈夫莫说俗谛中四个字一字也不染着即境缘苦切处亦不被挫折便见学道人磨琢功夫得力不得力一一自家简点不可放过古人云放过一着落在第二嘱嘱。

　　与吴问卿居士(二)

　　大悲像已出贫道有一问不知此像出于香耶出于匠耶若出于香何须用匠若出于匠何须用香香匠本无无从自出且道这像从何处得来檀越道将一句来请菩萨去供养。

　　来谕云妙相不出于香不出于匠皆藉磬山指点而成据贫道所见若离香匠贫道又指点个什么来指点既无三处俱空空即不空缘会而有岂非菩萨所现全身示无生之理耶像既如是法法无生贫道又何尝动唇舌来居士又何尝接贫道去菩萨又何尝留庵中住分别不得不分别亦不得虽然如是若约衲僧分上正未有吃棒分在以此直书上秋水庵主人一笑何如。

　　与曹安祖居士

　　久不会晤想门下与幻也老人盘桓日臻玄奥老人年高德宇清彻道行渊深人皆仰如云日踵门参叩者多得法源底者少徒费老人唇舌耳门下他出须托个中人相照遇求法者则应之利生为重檀越外护福德更无量耳。

　　与吴迪美居士(三)

　　向上一着君已谛信但得　地一声则便纵横自在无不自由也工夫切不可当有当无除文章正务料理家庭日用应缘处语默动静时这一着子不可放过十二时中须教打成一片自无不办之理所以道佛法无多子久长难得人惟冀努力。

　　一秋卧病枯坐柴床默想时序恍然如梦忽游梦中之梦与居士交臂趺坐白云间看流水提究此事笑傲人世觉来惟一笑因思此情此景是偿夙逋之因耶抑征他日之缘耶又不知其梦笑觉耶觉笑梦耶复笑不已正欲书似忽接手翰知君微恙令人悬忆当相忘于梦觉可也惟时自重。

　　法门衰替因主法者不严栗麦混收邪正难辨止图门庭热闹不顾后学无依贫道痛思正法如悬丝默默流涕微力可能这也居士超群之资当力体究先圣宗旨作将来眼目惜贫道发白气衰共出只手以袪其惑不在贫道之多嘱耳。

　　答蒋函九居士

　　居士既为此事急切无论在家出家祇要明彻心地了悟本来而已提个话头绵绵密密真实参究挨拶将去一点也做作不得一点也取舍不得一点也颟顸不得一点也儱侗不得直须豁然顿悟始得若得豁然顿悟才吃得山僧痛棒亦何必拘定在家出家山林城市大丈夫无可不可况功名事业宁有妨碍乎拟弃而求不见古人云不离当处常湛然觅则知君不可见。

　　答曹起明居士

　　来书云尘市中凡心易动愈趋愈下据山僧原之正所谓真心发露然既知妄念易动即当究其易动之体究之无处则能动之念顿空能动之念顿空所动之境亦寂能所空寂即返照能究之心安在如是得之不必求静而静相自然现前矣既静相现前亦何分城市山林无时无处无静无不静也。

　　复徐雨公居士

　　手书并偈读之深慰但恐还在文字边来不曾真实做这一番工夫若真实做工夫有得手处生死岸头自然稳当且不要在根根尘尘上作道理会须回光返照彻见父母未生以前自己本来面目方知十方虚空生汝心中如片云点太虚里请思之曾到这个田地么若到得这个田地更有一语在他日相见一笑道破。

　　答许慧生居士

　　接来书知做工夫竭力既看古人因缘有会处当来觌面印破又复起疑还是脚跟未点地在既然如是且就疑处挨拶去直待　地一声始得将那从前会得底会不得底一时放下如同个一总不曾学佛法底相似更不思量卜度如斯做去何虑道业不办。

　　复吴亦如居士

　　别来忽两载接惠书感愧贫道自揣福薄智浅守拙岩壑无以作后来标榜实为法门罪人然静思之发白面皱正法悬微不无永叹每念居士夙植灵根能现身说法化利末世岂属声闻小果而已哉窃云声闻小果永嘉云三乘虽殊同归出苦之要声闻虽小见爱之惑已袪其如弃大恋小见爱尚存即小慕大斯则何咎至读来谕自置如冰云云贫道不觉欢喜据贫道愚见只恐不能自置如冰若得自置如冰则内心不喘内心不喘则外息尘缘外息尘缘则何喧可喧何寂可寂一念无生便同本有若到这田地更觅个安身立命处了不可得如斯见得始到德山临济门下有吃棒分耳箬禅回极道居士切于性命之忧故一一供直幸谅之也。

　　寄路元昭居士

　　闻居士急切为道剪发割须夫道不拘僧俗岂在畏影逃形须是一一从自胸中了当外不见有尘相可离内不见有六根可净中不见有六识可空如是则即世出世无有一毫沾染处无有一毫挂怀处居尘亦得脱俗亦得不然身虽静而心未净形欲逃而影愈彰何若就阴而止随寓而安免得向外寻觅耶不见古人云云无心而出岫鸟倦飞而知还。

　　寄徒印中

　　法门衰替奈无其人苟得其人师资唱和老僧一夏来虽则勉强精神与诸子提持个事每思汝高高山顶未审日用作何所务也当时临济大师半夏上黄檗山见檗看经次济云我将谓是个人元来是唵黑豆老和尚住数日乃辞檗檗云汝破夏来何不终夏去济曰某甲暂来礼拜和尚檗便打趁令去济行数里疑此事却回终夏后又辞檗檗云甚处去济云不是河南便归河北檗便打济约住与一掌檗大笑乃唤侍者将百丈先师禅板几案来济云侍者将火来檗云不然子但将去已后坐断天下人舌头去在且道临济当时吃三顿痛棒已是彻上彻下何故至此又却不会这里汝若透得提个钵袋子去若未透不可坐却白云须是再来度夏始得总饶你会得不来正好痛棒何故莫道一触便了不顾差别门头若顾差别门头还有淆讹处他日何堪为人师法也所以我临济大师透顶透底师资道合立法着着自有源头不若今时无根种草自瞎瞎人乱做将去当自揣之纸笔不尽。

　　寄普闻禅人

　　古人为本分事不惮千里万里买草鞋行脚参寻知识拶得心花顿开而后曲尽师法方好随处住山分化一方岂肯草草埋没世缘误己妨人耶汝既见老僧有决烈志自信自证接纳四众修行老僧恐汝不能尽古人法要又不亲近师长提持拈一事出一言有漏逗处未免见笑大方累及老僧所以不得已几番痛拶切不可入时人得少为足一队里去当究明佛祖纲宗彻证彻悟然后为人师范亦未迟不然落在焦芽败种类有何补于法门乎。

　　答黄介子居士(二)

　　久闻居士笃信此道无缘一晤欣慕之怀时切耿耿接手教知居士现身说法摧邪显正叱小褒圆非深念法门能如是耶贫道智识暗短抱拙岩壑甘作了事汉因衲子辈每每错慕万不得已对众拈出所刻徒污高明耳目诚为鄙陋何堪克绍先觉者哉正所谓埋没宗乘涂糊后学但只了得先师所嘱之念耳末世时流能所心胜非得大居士证成此事合当扫地矣。

　　自过湖南作投老计春来卧病万事灰心我平老衲至按尊翰辱订秋冬之举贫道屈指海内知己不能多得惟居士虽未晤面神交久矣居士夙乘愿力呵护于时作末法墙堑然法门衰替无越斯时受请应期满目咸是古风凋丧溷世随波愿居士弗置贫道于此中则挽一时之弊正在居士力也谨复。

　　答方克骏居士(二)

　　接手书知用工如古人牧牛此是第一等傍实下手处时无虚弃深慰深慰不记得当时郭功辅访白云端和尚云问郭牛淳乎郭云淳矣云叱之郭拱而立遮里须自着眼云曰淳乎淳乎南泉大沩无异此也多口阿师云乃赠一偈曰牛来山中水足草足牛出山去东触西触磬山亦有一偈捏着绳头不放松山中城市一般同调纯到得无拘束看破持鞭个牧童且看此偈与古人是同是别道将一句来何如。

　　来谕云阅贫道示偈识贫道为人处自兹以往刻骨铭心不知贫道语句乃一时应病之药岂可为久治之方耶及元白上座言居士七日静工得个欢喜处当自入山亲证切不得错认影响为真实此事最忌抱椿摇橹以当平生耽阁自己直须彻头彻尾始得莫待后悔也。

　　寄许世安居士(二)

　　别后未审工夫能拶透自家本来否切不得自拈自弄在光影中着脚既是信得及直须亲见一回了了无余方可自利利人若其间有信有不信处便是工夫不绵密生死心不切知居士决不埋没平生也。

　　得惠书知时常惕励喜慰四颂见处不无宜加更进不然却成窠臼矣。

　　答缪采室居士

　　既知有这一着子岂有知而不造者乎只恐朱紫不分路头不正便有疑滞今既留意古人语录不被古人瞒却得与古人一鼻孔出气方亲见古人作略若见古人作略又何妨于笔舌辨驳哉到这里宁分得自己大事于古于今不相干涉耶果看到无古无今忘尔忘我处贫道与公相见久矣又何分未觌面未开口一为点破者乎。

　　复贺极庵居士(三)

　　屡接书以此事谆谆若论此事须是具大根器提得起放得下将三教圣人收来一个鼻孔出气方才吃得老僧痛棒担荷得向上一着若只欲避喧求静则不济事矣。

　　闻居士中暑肿毒痛苦殊甚不知正当疼痛时作何排遣若痛苦之际与欢娱之时能自并着乃可作入道之径今时人多打作两橛不知痛者是谁娱者是谁这里蹉过更别寻头路便错了也况是第二门头乎若要直截庆快须向欢娱未至处痛苦不来时坐断要津不通凡圣了了分明作得主把得住从他苦亦得欢亦得不欢不苦亦得才不被尘劳烦恼根境所夺耳。

　　来谕日用中每提业识忙忙语贫道云若是本地风光上见得彻则日用事无别矣岂更有尘劳烦恼遮障唤作业识忙忙者乎既日用不得力须当本分上竭力参究直待　地一声方得日用应缘处了当如本分未透先于应缘处捞摸则便见业识忙忙自相矛盾矣。

　　复曹念兹居士

　　屡接书屡以苦相告贫道每每置简长叹夫三界苦海贫富贵贱老幼男女皆不能自繇都被尘劳烦恼汩没无有出头日子岂独居士一人而已哉故我大觉圣人运大慈悲开方便门指一条直截径路要人返本还源云一切有为法如梦幻泡影如露亦如电应作如是观若识得世间一切法如梦如幻了了分明一一非实即知身心亦幻也功名亦幻也富贵亦幻也烦恼亦幻也便可在尘劳作佛事居火宅为道场岂肯埋没己灵虚生浪死今尊翁六十九岁已辞世生平学业世业始终受用皆为全福撒手时一些带不去岂非梦幻境界若于道有相应得力处方用得着来去自繇耳居士年过半百世间功名富贵岂可仍前认着急须体究自家本分一着莫待临渴掘井人生事业无穷精神有限宁得以有限精神随无穷世事何况复以烦恼忧愁自致汩没耶。

　　复林皋豫禅人

　　迩来诸方大坏纲宗盖为师承授受不择其人只图炫耀虚名不能救万分之一嗟嗟佛法下衰以至如斯汝当自勉力体老僧心志更须持守一番学不厌多语不嫌寡不可自是而轻忽一切倘一事失之于前百事不能挽于后矣。

　　与蔡鸣邹封翁

　　门下多生有般若缘一晤如旧高年正宜自重世务无有了期如剥芭蕉叶一般去一层又一层终无尽日少闲入山共商性命之学何如。

　　复韩圣开居士

　　读来谕知居士未有果决处若踏着本地风光意识不行岂有仍落之说耶后云不知谁为快当谁为稳实正在犹豫里须当坐断千差向直截根源处拶入自然不走寻常义路行到不疑之地方可随宜受用动静一如切忌将古人言教为证据不见道语证不可示人此事如鱼饮水冷暖自知耳。

　　与唐祈远居士

　　承惠顾谆谆一众瞻仰居士夙禀愿力普心外护使像季颓纲从兹复振凡庸俗眼岂能窥其妙用闻之而不远笑耶但个中人自当点首欣羡耳贫道衰年相遇既晚愿居士以本分事究彻根源工夫急切自然成片不可谓减口福为修证古人云大象不游于兔径当自珍重。

　　复许九环居士

　　居士卧病如毗耶老人诱引一方启我妙偈真为入不二法门不妨看破庞公参堂已竟未知还信得及否这里若拟议待过我一笑点破。

　　答张大若居士

　　昨惠顾并赐读易悟由深知居士通身坐在易理恍然有会于动静之间现于简易者哉所以贫道问居士四大各归其源动静之相了不可得那时在什么处安身立命居士虽答贫道恰似未惬贫道意若要生死岸头用得着直须向一画未举前荐取踏着本命元辰方才一动一静一语一默着着归根无不了了不然总落古人糟粕里。

　　复慈引苏公

　　来书云功课不缺刻刻念佛但提不起谁字话只怕信不及果信得及提得这一个谁字起当下超脱古云直下见性成佛决不相赚正所谓急处一提也这便是破尘网之利刃得净念之源头努力努力。

　　复司理黄海岸居士

　　久闻有大居士现宰官身随宜说法起于寿昌博山末后向天童山中触着拄杖头西江一派波涌纹生深荷法门墙堑有人矣贫道久栖岩谷甘自一生希入苕滨移茆深隐荒院破刹兼之抱病承居士以东明见招并唐居士再三竭力此旵祖道场灵塔现在贫道何忍坐视寥落但值病中未能周旋托学徒山茨代引一方二百余年不了公案得居士举扬此话大行又何待病僧饶舌也。

　　与吴迪美居士

　　贫道病躯勉强出山盖为法门希望接得一个半个续佛慧命不料转转病深支持不过所以凡相知者久不能通候磬山事唯望公一人可以了贫道没后事足见昔日佛法中有契合处若论此事不惟荆溪少乃至浙地亦如是也贫道观公根器第一等决不埋没于功名富贵中混过一生虽然功名正务不得不了亦须把作一件事做不然亦是被尘劳担阁病笔不尽。

　　法语

　　示印中授徒

　　吾子卓然独立于阳山之巅拔群峰而上岁序已久操守稳密行致纯白于苦寒无极而确志不移古今忘躯为道之士曷以加焉然有其志必期超佛越祖而后已所见所证决要到佛祖不到处如思大住山时志公勉彼出世云目视云汉作么思云三世诸佛被我一口吞尽何处更有众生可度他不是单守这一个干萝卜头无所施设无所作为实乃圣凡迷悟三乘学解一齐超脱活脱无依真道人也今人未到这田地紧紧须看古人无义味语种种因缘密密体究看他是个什么道理一一俱要透过不被他瞒直至无疑无悟之地七穿八穴拶到古人不到处则所悟既真所行必到所学既实所证要明最亲切处更加亲切然后苏醒得来掀翻窠臼扫绝踪由把从前学解的见闻的悟证的一抛抛向那边更那边漫漫拈龟毛拂子指东话西系风点雨捉兔角杖敲空作响搂角推山横拈倒用都合其宜了非分外有时将一大藏教收向杖头说权说实有时假千七百则拈露拂柄谈妙谈玄无文处著文得句时铲句或说非以夺是即非是而迁或据是以破非即是非而遣不涉思惟炽然作用不动真觉遍界周圆所以搅长河为酥酪变大地作黄金岂奇怪事法尔如然盖觉性平等所以目前法法无非空劫之寥寥也空劫寥寥即是目前之法法也要以见在机先意超言外与夫飞泉落涧清韵长吟可以激扬般若之真机空谷行风玄音和雅可以提挈纲宗之妙诀汝欲颂耶不拨舌而松风浩然岂非颂也汝欲诗耶未启唇而云鸟悠然岂非诗也如是则古人公案方许拈提否则不得造次依稀快须猛着精彩不是信口胡乱必欲直入灵源不是依样画描自有别通消息不是抱椿摇橹要当放浪虚舟思之思之切须仔细继续佛慧承躅先宗讵是细事当发高远之志彻底穷源迈古超今发言吐气盖天盖地始不负吾所嘱又何患乎晚成也哉。

　　示慧林范住东禅

　　衲子只虑道力弗克不患福缘不就福缘就于外道力充于内内外相应其道始行所以老僧时常教人只是操持这一着子这一着子见得真踏得稳无论山林城市随遇而安随方以化便不被境缘顺逆得失之所拘碍且住持之要以行道为急务又岂可苟逐世缘孤负初志耶佛祖慧命如悬丝宜当自勉。

　　示知有本徒掩关

　　古人设关立限先须拨置诸缘放下一切端为本分一着其间根行不等或有发明而养道者或有入手而未得亲证者或有发愤而求妙悟者或稍有省发透不过古人公案机缘一一要研穷体究者或厌尘烦而求静虑为得者虽则不同及至归源本乎一致不是徒炫虚名而已汝既发此志须教心地中打点洁洁净净无有纤毫住着处已上所说彻底掀翻不可身居静室意逐外缘徒自劳神染污性地况关中日期有限过了一日便少一日时时须自简点刻刻把本提撕个中若有丝毫染着即起生死心不得解脱于佛祖言教便打不彻矣沩山老人云理虽顿悟须除现业流识此是真实修证工夫不可莽莽荡荡作聪明知见解会以了平生今时人学道十个有五双初无世缘念起只要干办生死特入丛林参寻知识或一言之下拨动机关便为得手日久月深渐渐疏怠随逐世缘道力不能胜于业力清浊不分权宜不达忽忽光阴混混度日依然埋没无有出头日子真可怜悯汝既操守洁白须到古人不到处方可了当若有纤毫滞拟即落今事门头便不稳当也咄金刚宝剑当头截莫管人间是与非。

　　示林皋豫禅人

　　鼻祖西来不立文字直指人心初无委曲六传而至曹溪法门隆盛虎骤龙骧宗分两派青原南岳岳出马大师原出石头老然后再传繁茂遍满寰区故立五宗乃为的要各出手眼相续绵绵或痛快或严密或承顺或投机或普应总不越初祖单传之旨各展玄猷而三玄三要五位君臣一镞三关父慈子敬三界唯心随人所入悟彻根源门庭虽异理终一揆岂料今日去圣时遥虽从其派不善先宗妄自穿凿将古人旨趣扭捏论是论非分彼分此出自己见误赚后裔皆轻狂莽卤不念佛祖之道只是逞己逞能全凭口舌利辩打哄过时以图闹热门庭作无端之状虽有智者力不能挽正是魔强法弱之际可叹可嗟豫禅人始参云门次见博山再礼金粟自末稍头来入磬山相依三番寒暑扣己所参老僧一一皆拈本分钳锤透脱从上知见不是寻常途泛之流而炫虚头窃取名誉者也素愿深山穷谷盘结草庵以待天缘接得一个半个而了生平繇是乞老僧法语用助其志云耳。

　　示林玹琇侍者

　　既为大僧当行大事立志要高愿力要深胆气要大心行要细心行若细念念入微见到一念未生之前则不被境缘夺去而用粗心浮气之所动作也胆气若大始可担荷泼天门户他日普化群品能以无畏说法也愿力若深百千法门学而不厌纵遇诸魔障难于中不动毫端了了分明一一顺受勇猛精进也立志若高则无速求见闻知解塞自悟门不到彻头彻尾大休大歇田地决不肯应点时流埋没自己也若四种成就岂是泛常小根小茎秪图热闹门庭不揣道力未充德业未办见地不彻学问不广背己逐物徒炫虚名而已哉琇侍者幼习儒已婚年十九捐妻径造磬山礼老僧为师祝发受具扣己所参古今因缘多有透露处莫不繇其夙因也虽然老僧愈不肯放过伊加其鞭策无他盖欲尔成其大树为异日人之所望也一日将纸跪于前求法语老僧信笔直书如斯忉怛未免见笑大方怜儿不觉丑在。

　　示天倪上座

　　达磨少林面壁曹溪猎队潜藏待其时行则行而后播扬单传之道非泛泛然也今之好为人师者多韬光匿迹者少以致法门靡薄古风凋丧叹息空山良可哀矣兹天倪上座出自云门久参黄檗凡海内知识无不请益十数年来隐居姑苏不露爪牙不美唇舌不求名闻不涉外缘耽耽一头陀行可为真正衲子每每造余室所扣机缘皆从上尊宿末后句老僧击开关要已倾心吐服舒纸乞法语余固辞曰吾言之不足取信于天下不若无言也况上座如斯力行亦何待吾言取信耶天倪再拜曰某揣福薄敢尔妄求但有住山之志耳余故此示以见老成他日接纳方来绍佛慧种实未可量也。

　　示石林禅人

　　百千法门同归方寸方寸得了头头尔法法尔念念尔物物尔目前无有一丝毫间隔处若未了得处处沾着物物有障念念有乖法法有执便有凡圣见便有愚智分便有迷有悟纤毫打不透皆被声尘色相上转却了也石林禅人从法济事老僧度夏过磬山一载工夫虽绵密不懈未能得大休歇乞法语策进若论此事要假他人着力则不济事矣大丈夫须是一刀两断始得。

　　示周侍者住大寂庵

　　乾坤之内宇宙之间中有一宝秘在形山古人恁么道今人放过者多体解者亦不少周侍者随老汉有年矣晨夕殷勤执劳干办事事皆善唯此一着独未能了今离左右引徒住山当自卓立遵佛遗训达祖源头扣己所参切切思之圆顶方袍岂是容易即此大寂场中见得彻放得下无边佛事从此顿兴可作一方领袖慎终如始不孤檀越之恩发明已有不负师长之诲莫学流俗阿师一住院子徒为受用虚消信施埋没家珍也须是猛着精采竭力一番不然他时后日噬脐无限矣。

　　示启知库

　　余衰年矣凡见学者诚心办道忘身为法爱如手足提其纲要发其器能只欲彼造道渊微深厚蓄养做个本分衲僧他日支持法门不致寥落以是三十年来相见虽多可意者仅得一二岂非得人之难耶或有见道灵利行门未确或有行门恳苦见道机迟终不能得中道之理所以法门靡靡愈薄殆不可救矣全赖老诚扶丛林之大体振末法之颓纲不可厌繁冗趋寂寞不可弃有为堕偏枯方是端人正士之用心也努力努力。

　　示嵩典座

　　昔日药山和尚问云岩甚处来岩云百丈来山云百丈有何言句岩云有时示众云我有一句子百味具足山云咸即咸味淡即淡味不咸不淡是常味作么生是百味具足底句岩无对山笑云争奈目前生死何岩云目前无生死山云二十年在百丈俗气也不除汝今为典座必知其味不咸不淡是什么味若代得一转语言下即生死永断如未透得直须做一番死工夫始得不是依依稀稀当有当无咸也不管淡也不管只管乱做去打发得便罢老僧遮里决不轻放过了误汝以误后人。

　　示唐祈远居士

　　本分一着不在外求求之转远信得及直下荐取不容拟议所以古人云向上一着千圣不传学者劳形如猿捕影这里如未委悉必须提取话头如何是我父母未生前本来面目行也提住也提坐也提卧也提提得不提而自提疑情纯熟　地一声彻见自家本来面目到此之际方好来吃老僧痛棒。

　　示方克骏居士

　　人处苦海中不发勇猛志断不能出得生死流既知有此事岂可悠悠缓纵倘生死临头何有老少从他至亲骨肉不能挽回空自踯足捶胸如斯看来当趁此时色力强健决要话头上讨个分晓打彻根源稳稳当当那时来去自繇不妨庆快平生矣若工夫不得绵密无他皆繇生死心不切故果生死心切则在功名富贵之中不被功名富贵之所埋没在人我是非之际不被人我是非之所牢笼譬如摩尼宝珠落于淤泥尘秽终不变色虽经尘劫本质光耀也只要洗涤得干干净净无有一毫染污处无有一毫亏损处工夫拶到这里不觉　地一声那时便识得自家宝藏不从外来记取记取。

　　示孙子和居士

　　寄迹儒业潜心般若非大根器则不能并行既有力量入此门来提个话头则不管忙闲动静处行住坐卧时嘿嘿提撕提得这句话头纯熟十二时中不提自提方才话头得力日深月久凝然湛寂连这话头无所著处外不见有山河大地内不见有五蕴身心纯是一片疑情那时横又横不得竖又竖不得便是好消息也切忌被他人惑打失了宜加勇猛难行要行难忍要忍如是捱将去蓦然漆桶底脱爆地一声方是出头处也今时有等魔家眷属只要鼓弄人家男女见人略具些些英气便道是法器也有甚工夫可做我有秘要令他即日可办不怕作地狱业自赚犹可更赚他人佛出世来救伊不得切须仔细自具法眼正见圆明邪正自辨生死事大至祝至祝。

　　示贤道人

　　贤者既为生死事大实志修行看破身心虚幻不着浮荣真为难得须要先知大体然后发大智慧得大受用修证工夫不离日用在世出世无有一毫留滞始得且道如何是大体大体者乃自己妙明常住真心即心即佛心外无佛佛外无心心即佛佛即心无有丝毫隔碍无有丝毫做作若有丝毫隔碍即不见佛若有丝毫做作便是邪魔外道种子大道即在目前十二时中头头上明物物上现不可弃本逐末背明投暗著相寻求求之转失一切事务到来一一简点了了分明亦不可起厌烦心若有厌烦心起多一重魔障不能发大智慧得大自在受用也经云心佛众生三无差别只因众生妄想攀缘处处执着故不能证得随类受苦轮转生死无有穷尽所以如来出世欲令众生开佛知见识取自家本来面目非从外得若云外得即是外道知见超凡入圣只在尔我一念之间回光返照若得一念清净即根根尘尘清净根根尘尘清净即一世界清净一世界清净即诸世界清净诸世界清净即无边世界清净无边世界清净即不可说世界清净不可说世界清净就此清净境界亦莫作清净理会即火宅安居便是极乐世界岂可分别是男是女作东作西便十二时中驱奴使婢接物应缘终日治家乃至穿衣吃饭无不清净方才佛法现前打成一片真实受用争奈时人日用不知埋没家宝不得光明透露反欲向外求觅不知愈求愈远真可怜悯贤者既慕老僧皈依三宝须是一一从我教诲决不相赚切忌寻常生烦恼惧怕世事烦恼若生便落烦恼魔亦不可生懈怠若起懈怠心便落散乱魔亦不可落空见莽莽荡荡所以祖师云离世觅菩提恰如求兔角我此法门从上佛祖递相传授不是邪魔外道胡说乱说见神见鬼令人盲修瞎炼虽是善因而招恶果已上说话因见贤者至诚相信不觉忉怛一一体究如亲觌面祝祝。

　　示如道人

　　今时学道人不肯体究本来面目只在门头户脑处承当日用境缘上为是殊不知这日用底事须教明彻本体才得相应若本体不明单取目前为是者正认识神为自己也既认识神为自己生死之念何时得空苦乐之因何时得脱所以要究明本来面目稳当到无疑惑地始得且道如何是我本来面目也须是你自肯休歇到一念不生前后际断亲见一回然后漫漫苏醒将来一动一静一语一默无不了然无不自在得无诸碍自然头头尔法法尔不然都是承虚接响有什么用处。

　　示妙如道人

　　祖师心印状似铁牛之机去则印住住则印破岂有实法累人耶所以教人持话头参禅发明人人本有之性不向外求亦不着六根门头播弄光影直须极尽今时如汝所言知知无所知觉觉无所觉直饶见到恁么田地了得能觉能知尚未了了能觉能知在到此须自彻悟始得不可怕落空怕落空一念即是生死根本一总空却能所顿忘纤缘净尽才知三十六年原不曾生百年后原不曾灭生灭既灭寂灭现前然后谩谩苏醒将来二六时中决不可放过这一着若放过这一着即落在第二头也又恐妄认识神为自性昧其灵觉之真体须当稳密行持念念正念事事真诚了了常知湛湛圆寂方可说行亦禅坐亦禅语默动静体安然也虽然如是明眼人前休说梦话咄。

　　天隐和尚语录卷十二
嘉兴大藏经　天隐和尚语录


　　天隐和尚语录卷十三

　　嗣法门人通问等编

　　法语

　　示山茨际徒

　　憧憧往返三千里一望渺茫隔江水不缘个事肯孜孜叵作寻常辜负汝锻炼十成有八九摸着鼻孔打失口从教此际得优游他年以作狮子吼如牛有栏不分外如鹤有翼高飞快正邪勘验眼已明贱买决不肯贱卖世衰道微竭力挣良朋彼此挈发愤常怀佛祖底深恩必竟当与人彻困脚踏实地茅盖头悬崖撒手称英豪不图名闻虚浩浩仿效昔人栖鸟巢若逢个中真种草逼拶须持库内刀断却命根尽底扫直教言下顿然超坐断千峰寒彻色骑出昆仑陶铸物三玄三要蓦然提照用不来只一夺从上宗乘非造次不是时流没意旨把住咽喉吐得气全机大用主中主。

　　示箬庵问书记

　　问子当年未脱俗先受老僧个荼毒截发捐妻入武林端为本分无私曲十八滩头洗涤心一肩担月归荆谷只缘毒气种深来棒头拨着笑亦哭屡年复受老钳锤吐尽肝肠倾尽腹饥餐渴饮已自知郑重藏锋於穆穆出头天外看时人洁操清孤真可掬不欲泛泛混常流确志深山住茅屋他年起我临济宗杀活纵横开天目若人来问道如何笑指庭前几茎竹。

　　示澹禅人

　　一片白云封谷口试问阇黎那里走临行舒纸要长篇信笔墨挥三两斗立志须过磬山老莫学痿[序-予+(裏-土)]栖芦鸟仰观昔日一宿翁顿悟无生孰不晓末后一句把住关直待重来与你道果然是个丈夫儿洞庭七十二峰俱推倒方才好浙直从君且漫游休负他年插一茎草。

　　示林玹琇徒省亲

　　母在澄江江上住为缘省觐出山去秋风飘飘秋水清幽鸟喃喃送离语丈夫不独念劬劳要施十方普法雨森罗万象尽沾恩情与无情咸欢愉佛祖命脉在汝躬盖天盖地僧中龙光吞日月开顶目他年必树临济宗不比寻常人碌碌一刀未断犹[糸蒙][糸蒙]宾中有主从他穿过花柳巷中寂尔忘缘主中有宾自然透脱杀活机权大用现前知离知微识得本际玄虚达进达退把住道源总持魔强法弱在当世努力掀播自家底玄中玄要中要拈来说与乡邻道切莫轻忽出家儿出家自有僧中宝汝亲见得个中圆白发也须剪却了临行助汝一长篇满门度尽方才好。

　　示普闻禅人

　　敲空作响绝奇音四海澄清道普闻花发千峰添翠色风传万户和阳春情存半点难趋凑妄立纤毫未是真透脱见闻知解路岂认驴前马后人咄工夫极尽今时去今年不是旧年贫喝下翻身亲转得从今不向外头寻提得祖师心印地浩浩洪波作晚津。

　　示诚侍者

　　本分衲僧家言行唯真实一句虚头语百年洗不彻平生吐肝胆教人彻见骨闲看松柏坚风霜雪愈严烁破乾坤眼光明照大千提持祖师印只在一毫端一毫端上现神通大地山河随身转走入藕丝孔里去　地一声无处躲翻身直上磬山来漫吃老僧这大棒。

　　示同云禅人

　　咄哉真面目直下亲自见昼夜十二时如雷轰掣电动止非动止能转能不转若水也无力载舟却是善识不可识识现亦非现现祇许老胡知不许老胡面吾无法雨施权示这方便。

　　示彻禅人

　　彻头彻尾性相不住触着动着如大火聚点即不到即落踌躇秋虫乱鸣无稽之语着著有源遮里方许似鸟飞空全凭双羽乘风而去行九万里咄蓦然一念便知归识得吾家主中主。

　　示音禅人

　　宗如山教如海吞吐须教心地快分明卓荦不须求坐断乾坤得潇洒上古家风历历然韶阳托出谁能解泥牛斗入自无踪隐山说破今蔼蔼山非山海非海拨转机关无不在拈来便用自家底衣里明珠奚劳丐光含万象从本来着着现前了无碍。

　　示德中禅人

　　德蕴于中内虚外隆无在不在自空合空宗乘踏破佛祖难和笔下风雷惟凭此个参究工夫行住坐卧。

　　示觉义禅人

　　要证自心觉了此义此义幽玄声色难见色空声寂无乎不现密密绵绵打成一片。

　　示宜禅人

　　一口吸尽西江流横拈拄杖倒骑牛灵机鱍鱍无拘束放去收来得自由咄山青水绿四大部洲踏破归兮满面羞识得报恩亲切句坐断千差底路头休休不风流处也风流。

　　示智闲禅人

　　大智闲闲守之无端小智间间行之为颠不行不守其用绵绵临机无住方始得全本分一着休学磨砖打车打牛达性偏圆妙在其中玄之又玄法句无句如观流泉道不可传禅不可宣不负来意信笔成篇。

　　示永泰禅人

　　万仞崖头翻身一掷踢破虚空再与你说。

　　示河南心一禅人

　　不是河南便是河北这里分明是真面目。

　　示无住禅人

　　一脚踏遍天涯步步何曾离家虚空跐得粉碎心地方始开花坐亦如然行亦不差拟议之间路更赊有人问你报恩老春来无事卧烟霞。

　　示芥生禅人

　　不是心兮不是物拶得虚空眼睛突十方世界一疑团白日青天取风骨云收雾卷不肯休定教打破无生窟露出娘生面目来蓦直之间咄咄咄。

　　示雪航讲主

　　严持戒律通达教乘顿悟心旨继祖师灯若偏其一始终不称普济慈航随根器应似水银倾大小光莹杰骨壮年须当彻证念尔远来聊尔为赠。

　　示文节讲主

　　昔年有个亮座主一见马师心自许忙忙辞众入西山人去寻伊不知处百般经论抛那边狮子游行无伴侣文禅今日见老僧不识能效亮公举嗟嗟时下门庭衰直须猛烈发慧炬照破魔宫令胆寒作得吾家中流柱。

　　示绍讲主

　　抛却三乘十二分特扣禅宗要彻困脊梁硬着鼻下垂不肯泛常流俗混贵图续焰祖师灯人不我知终不愠剔起眉毛向上看丈夫自有冲天愤伶竮辛苦数十年今日微知在方寸。

　　示念恩上人

　　四恩能报方为释子直下分明不动唇齿言前荐得我不如你来索语言你不如我既然如是领取话头参究本来以悟为期十二时中勤勤若此　地一声偷心才死再见老僧一锤便是咄。

　　示任还生居士

　　不是心不是佛不是物要把虚空跐出骨当人独立万层巅一念圆成似秋月风云脚下任纵横俯视人间真汩汩出头天外看繇谁麒麟不卧狮子窟问渠得个甚端倪恩大难酬凭此力咄他年再入磬山窝夺却君持手中笏。

　　示心宇居士

　　鱼惊钓而深藏鸟脱笼而高飞讵暇啜食那肯停枝潜修岁月化龙去锻炼功至乘鹏归休瞌睡莫迟疑眨上眉毛凡圣祛眨眼转来春梦过遍身吐出黄金泥那时要问禅与道你自东兮我自西咄。

　　示戒生居士

　　万法归一一归何处付与戒生须教提彻休将意解切忌妄说行住坐卧明明历历湛若太虚犹为系橛类之不齐拟之不截混入尘中是非不别打破疑团一生事毕。

　　示定生居士

　　生从何来死从何往明明提去那许近傍不明提去犹且似诳提与不提磬山有棒历历孤明悟迷一样寒至彻骨梅花自放。

　　示慧生居士

　　不是心不是佛不是物是什么个中摸索无边阔提来提去不知名踏破虚空露出骨藕丝系住毗卢身独脚何曾走得行　地一声亲见得依然原是旧时人咦春风拂拂满面生到此临机活泼泼。

　　解脱须教大解脱依稀放下莫将来个中若有纤毫在生死关头打不开。

　　示五辑居士

　　万缘放下了不可住于空提起话头来不可著于有应须密密参只么绵绵究迷妄要明真认真亦成臼打破两重关步步无前后一念绝中边方悟本来有超然出世间不落瞿昙后。

　　偈颂

　　和古德涅槃堂偈

身居清净涅槃堂个里无私不可伤磨练慧根似锋刃严持戒律若冰霜劈开劫积尘缘累截断当时爱见忙凡圣顿超言下悟因循不觉自家妨

十方世界涅槃堂一念迷时又可伤那晓百年花上露安知万事树头霜得闲且放片时静何故无端逐日忙衣食随缘休妄取饥寒两字总无妨

铁人来到涅槃堂不觉心酸也惨伤暖气渐消寒彻骨亲情绝倒冷如霜多生结习须当受半世功名空自忙说与道人宜早省莫教撒手被伊妨

三界茫茫真可伤那知自性涅槃堂刹那一世镜中像俄尔几年眉上霜爱念未除终自苦情缘难尽为他忙果然是个奇男子趋破樊笼了不妨

生生死死涅槃堂一度投胎一度伤脱骨不知堆几岳遗悲何止万层霜都将年少身心乐未解时衰手脚忙一息不来谁代你空嗟恩爱为他妨

生死轮回实可伤谁能预想涅槃堂贪嗔自缚蚕成茧名利他求雁带霜善恶业因招苦乐阴阳报应始慌忙道人活计如何也看破空花便不妨

碌碌浮生可痛伤茫茫直至涅槃堂情迷空捉水中月业障频添石上霜意马驰缘谁肯觉心猿逐境自奔忙老僧终日间闲地总使无常也不妨

病人嘘叹涅槃堂铁打心肠必惨伤寂寂夜来空枕月惺惺明到一天霜良朋谩说谁知己亲友提携各自忙最苦未曾开道眼都缘世务被伊妨

眼光落地涅槃堂素不交游也感伤话到此间心冷水辞穷个事骨寒霜未明心地空来去不达源头甘着忙苦劝学人须勇猛跳出尘劳才不妨

哀哀声听涅槃堂岂不寻思己分伤多少青年先眼泪那堪老迈满头霜英雄难免无常苦明哲焉逃毕世忙且喜野人稍得力定教来去不相妨

　　和古德居山

因僧问我西来意住个深山那记年芟草得云凉赤脚担茅蔽雨累双肩闲来松下坐磐石渴就溪边掬瀑泉更有一般堪羡处都卢拈向未生前

　　和密云师兄

刹刹尘尘是道场淫房酒肆不拘方顶门廓彻通天眼匝地全彰见法王把住虚空当扑碎放行轮劫未为长堪嗟苦海无边际任尔纵横倒驾航

彻底掀翻到古盘超然物外悟心宽大千沙界一毫现百亿须弥个里含法法尽从伊建立头头原藉尔为端偶然点破于中事说与知音仔细看

学道须当彻骨穷寸丝不挂露家风但能对境忘人我不假澄心当体空山色雨过添晚翠溪光霞接映朝红乾坤许我林间老不逐风尘西复东

不住阳兮不住阴了然如月照孤岑万缘放下理先觉一念无私道可寻行履直教非内外应酬休逐在升沉生平乐业何劳觅不昧原初一点心

　　诞日示诸子

衰年事事已无求嗟叹光阴若水流苦楚如云点空霁欢娱似雁过沧洲篱边黄菊经霜老岩畔青松滴露秋谁道此生真梦幻梦回蝴蝶笑庄周

　　因徒众各呈其志示偈

弃却幽蓝入市蓝为人彻困起沉酣棒头那许伊形巧喝下分明孰敢憨堪笑诸方陈旧话漫题短句破空谭老僧今日扬家丑要继先宗始不惭

　　诸子呈草拂示偈

藂藂之茎覆地阴拂拂之清助老吟指东话西令人惊横拈倒用从吾心有时遇个知音者抛掷相投付与君咄而今暂把岩头上垂钓烟波度几春

　　阅三峰五宗原题寄

野人不识蔚山面遥闻哮吼如雷电拈出威音这个圈掷向人前谁得荐拟之如闻荼毒鼓触着似犯太阿剑顶门直透上重关超脱从前者白练

　　示授徒住山

独宿孤峰办道真个中着着要相亲须明格外驴蹄旨参透玄关鳖鼻音夺境夺人全照用分宾分主达权衡当阳直截单提印优钵花开大地春

羡尔殷勤道念真一番相见一番新竿头进步心空阔喝下知归眼底清入室光含千嶂月披衣影带万峰云机前这着能超脱果绍曹溪正法轮

　　示林皋豫住净云

净云深处可安居就里藏锋得自如门户泼开须接纳钳锤锻炼勘承虚宗乘了了曾淘汰已分明明任卷舒不是寻常泛然客莫教心意更踌躇

　　示直方禅人住静

秋水澄澄秋月明孤峰独去究宗乘杨岐一路能分晓少室单传自了音四喝直教心领略三玄须是见超群临行老汉无多语只为阇黎识重轻

　　示圣净禅人

行尽山山路转穷漫随黄叶上高峰白云影里寻踪迹端的谁知在个中石磬不敲声遍界无心触处悟圆通相承再叩宗乘事笑点桃花一树红

　　示太虚上人

一点灵光彻太虚森罗万象总非殊念繇境起心空现境自心生相即如心境两忘迷解尽法尘不立悟还除堂堂大道无今古历历盘中自走珠

　　示际徒归省

穷山一老叟抱病自忘忧赖有二三子因循过几秋此行端省觐母恋在优游江水片帆近免教人倚楼

　　示琇徒掩关

虚空关不住天地本无门一把无须锁深藏在玉林半肩担祖印双足踏灵云入出原无碍休言定几春

　　怀琇侍者

吾怀琇侍者见道夙根深两载巾瓶事三春木石心头头自灵妙一一本天真继我谁为后如斯得几人

　　赠严长惺老居士

长坐惺惺地闲开不二门溪山原一体真幻本同心触处随宜用当机有浅深若存玄妙见犹着眼中尘

　　次起明居士

即此给孤园何劳建法筵五车书满载三要体无偏梦幻虚堂寂真如觉性圆曹溪清正脉乌敢妄流传

　　参禅四偈

参禅要透彻一毫不假力对境自无心忘缘体空寂这个话头圆大千无孔隙拟议欲承当生死何了日

参禅不究竟都谓是心病根境未圆融色空徒自净开眼皆见魔顺情咸背圣若非真丈夫安能佩祖印

参禅须真实究竟无可说叩已下疑情一片心铁石真俗谛全超人我见顿息闲住空林中念念波罗蜜

参禅明直指贵图脱生死不许别思量岂容钻故纸举步铁蛇横瞬目金狮噬撒手万仞崖方名出世士

　　示恒证禅人

孤负高流到此山电光影里睹颓颜相逢本是无言语莫道无言当等闲

个中难得一知音肯向无闻闻处闻若是阇黎能听听他年别立一乾坤

　　示深谷禅人

瞻风拨草学无生坐卧经行深谷林今日飘然杖藜去六时须自要惺惺

放汝归兮暂息肩过江风月半秋天有人问着参禅事笑指玄言在目前

　　示尽演静主

踏破千峰已罢参萧然一室养耆年了知宗教无余事收拾双趺好住庵

　　示懒牛静主

双径寥寥十载余松风幽鸟解相知金轮峰顶翻身转踏断溪声一雨飞

卧云深处藏踪迹水草咸余懒外寻今古不传些子妙沩山端的是知音

　　示慈门座主

操宗演教正当时一雨普施平等慈踏得悠悠双径断方堪克绍作家儿

　　示徒范

一句话头犹未彻草鞋踏破磬山前当机只许无开口默默殷勤仔细参

　　示徒本

父母未生前底事拟思量处隔千山直须拶破娘生面超出如来第一关

抖擞精神做一番莫将心去放虚闲虽然这片旧田地几度行来几度难

尽日闲闲无所求山中学道万缘休偶然摸着撩天鼻任尔纵横得自由

　　示琇侍者芟染

昨日为儒今日僧转凡成圣不多能翻思昔日灵山老也是其年得越城

　　示慧门禅人

严持戒律行门深更欲研穷己分真拶到无形无相处管教大地尽阳春

　　示法源上人

法法从来有本源个中无住亦无偏若能到得心空地始可随流驾铁船

　　示常愚上人

拨草瞻风自远来云山叠叠破莓苔老人这种平怀处分付阇黎仔细猜

　　示苍碧上人

但能了得凡情事圣解何曾不现前这里两头俱脱落青天吃棒始如然

　　示慈引居士

了知富贵若空花极乐原来是一家功德不拘随处现尘尘刹刹布金沙

　　示西坡居士

身心清净是真修万别千差一念收愿力直须深种得拈来事事总优游

　　示研观居士

打扫心间无一物十方世界悟全空红尘堆里出只手佛事门中处处隆

　　示唐祈远居士

拶到心空未肯休直须大用应机酬大千提掇掌中现好引疏风撼铁牛

触处随宜须自看个中那住一毫端从来不许偏空法着着分明在目前

道在寻常日用中脚头步步踏高峰玄关击碎无金锁信手拈来处处通

跋涉溪山访道真为寻知识讨分明若能一念回光照法法头头本现成

秉受金刚志常持般若刀破疑无用力证果亦非遥夙乘悲愿力外护得心坚看到忘缘处恒劫自如然

　　寄吴迪美居士

骨气生来要正刚能行异路法中王太阿提起当头截纵遇魔军自肯降

此道原来不属修证无修处出常流是真精进天然懒不是寻常按鼻牛

忏悔一门权是药直须自信得良方业因夙积堆山岳恰似雪消当太阳

根本直须亲见彻了然无事个中人看来都是依稀者切忌提防在现行

　　答子文居士

曾闻断臂乞心安少室峰前雪染看无限风光留不住野花流水正同欢

林间手植树成行无影枝头吐妙香幽鸟喃喃啼秃舌也教唤醒客中忙

谁道壶中别有家拟思量处隔天涯顶门开眼明如日可许空中着片花

　　示方克骏居士

此事无分忙与闲须教痛处转加鞭一刀截断尘缘路当下无生生了然

个里分明本现成也须返照眼中睛嗒焉识破娘生面了了原无物可呈

本无踪迹与人寻可比深山花里春多见客来枝上采谁知踏步又迷津

不生一念已空空托出须弥一个峰会得韶阳亲切处磬山路路可相通

　　示顾孟河居士

幻影浮华总百年觉来都在刹那间谁能见惜春光早花柳丛中自得闲

富贵荣华蝶梦空休教栩栩乱心宗红尘堆里能为主盖色骑声便不同

　　于曾唯居士写师像示偈

乾坤尽在笔端头流出山河兴不休一念回光能返照大千沙界是浮沤

千山万水出毫端顷刻挥成复自看浓淡烟云是谁力了知个里不曾安

情与无情一念中未尝举笔处先空森罗万象掌中物道在其间谁识侬

大丈夫儿岂自乖本来成现不安排等闲识得宾中主不被红尘里活埋

　　示孙居士礼法华经

未礼之前荐得渠不劳更问古文殊莲开劫外君能悟火宅之中本自如

　　示医士

灵山会上大医王济世全凭一个方信手拈来都是药管教大地得清凉

　　示张道者(时师在病戒言)

气衰力弱不能言赖有维摩一默传但得不随声色转自然相契老胡禅

　　示众

月来相聚诸禅客几个心头已悄然个里若存元字脚依然埋没在尘缘

话头提得密绵绵只在忙闲动静参　地一声亲见得大千沙界一毫端

岩畔烟霞老古锥吟风笑月几人知寄怀托舌溪声远说法那添眼上眉

三兽匆匆用渡河无分深浅出凡波高悬佛日当空照也是徒劳云影过

　　新正即事警众

才得新正几日过流光倏忽莫蹉跎承虚接响终无用悟彻根源好大哥

个事相承不可赊拟思量处隔千差棒头有眼明如日若是真金岂混沙

性本圆明莫妄求千差万别个中流声前色后无余事空起许多闲念头

万仞崖头撒手来虚空扑碎绝疑猜当场得个知音者可喜优昙一度开

　　春日

般若流光日日新上林花发劫前春枝头黄鸟声声唤争奈时人未晓音

声色堆头劫外春桃红柳绿逐时新道人独坐明窗下拨古穷今自赏音

　　客问师姓答偈

几欲藏身无处藏心如顽石道如常君今要识山僧面原是当年闵四郎

　　次本师送进关偈(附原偈)

　　老衲于今不坐关既无住也幸无间何曾进又何曾出只在寻常天地间。

了知此际不容开物外无心到处闲心境廓然原不二也归无念刹那间

有生有灭隔重关无灭无生当处闲是谁生也是谁灭也归无念刹那间

突兴一念是重关放下之时便等闲起灭不停谁灭灭也归无念刹那间

彻见虚空无闭关身心万物自常闲从他出也从他入也归无念刹那间

一重拨去一重关弗若摩尼本自闲应物现形原不动也归无念刹那间

老汉从来把住关不容拟议落忙间也知就里婆心切总归无念刹那间

　　拈阳明先生良知偈

良知即是独知时知得知时知己知般若无知知遍界风清月白更由谁

风清月白更由谁遍界灵知无别知触目湛然无可说休认惺惺是有为

　　次达观大师夜行偈

　　星夜经行时前后步互起前步若至地后步不能起后步若至地前步亦不起前后不至地乃能起不已即此谛观之足何尝至地足既不至地空水亦可履空水既可履神通孰不具。

月下闲经行步步须自起前步不至地后步不得起后步若止地前步亦不起前后不住地乃能步不已吾以是观之足何尝住地足既不住地空水履无履空水履无履神通个个具

　　和憨大师居山偈

自笑山中人懒散奚为趣问时两顿粥困来一觉睡细草作蒲团碎衲为盖被忘读东鲁书不识西来意三界空中花一真眼里翳离却圣凡情脱略前后际如云过长空纵横了无事得失不关心悟迷那能滞有为即无为无荣亦无累去住任优悠死生不二义打破这重关才获居山计

　　答许九环居士偈

君如毗耶叟说法狮子吼富贵了空花功名若堕缶两两不成双三三一如九吾岂真文殊良缘亦非偶道本出常情德业持来久言言见谛真字字不失守欲步步不前聊赓韵以后推开不二门掣断纲宗纽只用一默心杜绝群英口想依愿力来一见如故友不弄雪峰蛇不唤子胡狗握手逍遥游漫看溪山走踏断古路头已出这窠臼卧病一室中机用恁唧溜命徒问疾来香饭曾借否

尝闻象王鸣惊起泥牛吼狼忙扑帝钟抛出破沙缶玄机落落来兼带如如九万化繇端倪混沌变奇偶物类咸幻然天地曷长久道即心目间德越离微守无形本无影有前始有后居士识纲宗老汉揭领纽浩浩风雷舌滔滔河海口一方已白眉千古成良友剔脱赖金仙俯视愍刍狗嗟嗟逐风尘碌碌如云走已踏彻底源掀翻圣凡臼钦哉洞然明个里真唧溜篝灯诵瑶篇聊酬谁可否

　　云岩偈

龙池一片云化作巉岩石独立万层巅令人看奇绝几欲飞去来清风笑无翊月出湖波光天连山影碧其间学道人逍遥定中出玄言留硕玟光阴宜自惜曾登彼岸来浊累顿超逸莫作云岩看宇宙可一息

　　答顾九畴太史色空四偈

捏碎太虚空万象绝行踪灵明这一点火焰飞大鹏

眼听声最好耳观色自皎一念绝思量谁拙复谁巧

色不自色色空不自空空乾坤一只眼那辨是蛇龙

月色和云白松风带露寒法空无背面仔细好生观

　　和青松禅师栽松偈

带雪以栽培春来长青草何年得乘阴我老他不老

　　闻驴鸣偈

忽闻驴子叫惊起当人笑万别与千差非声非色闹

　　和汪居士拽石偈

残劫遗来一怪石用尽檀那娘生力掀翻掷向无何乡才得方圆平坦直宽宽漫漫任云游卓卓巍巍正基得咥善财参处即此境楼阁门开见弥勒

　　随喜放生偈

诸佛本是众生性众生即是诸佛体佛种从缘性即空生繇迷悟体无止故说三坚无为法修持定慧戒为始众生能持未能持当随放生利益喜如人欲行千万里须从一步而起趾众生相状各不同护生之心心无二痛痒与我一般知宁不哀怜方便彼不息贪嗔异类生一念慈悲真佛子无边蠢动悉含灵只因活己令他死安忍欺灵损彼身滋我无明幻口体幻体浮脆谁得坚百年欢乐电光耳生死无常瞬息闲前路升沉难保己改头换面一迷心谁识我兮谁识你推己临崖畏死心及物穷源安肯弛窃念多生父母亲苦恼绻恋轮回里出溺水陆空行中万死万生乌停止复念化身菩萨众智能托类相救济寂然无苦无乐中现乎有苦有乐事凡夫五眼未圆明不觉那窥圣凡体解达性本具天真了然生佛无彼此头头返照平等观物物一真法界耳须知一期果报完是因是果无差尔云岩破衲修道人挥毫所书语如是

　　山中四威仪偈

山中行杖头触处冻云深铁鞋踏破千峰顶不用回头恋碧　

山中住几番寒暑侵不去风光自足四时天着意寻他无觅处

山中坐几度白云空自过孤灯圆月照松房觉了死生之事大

山中卧经年缩脚岩龛破梦里常怀法济人觉后依然贪懒惰

　　和真净老人云居颂

绝顶云居北斗齐云庵老汉最先提凡情莫测大机用才露锋芒已涉泥

绝顶云居北斗齐出头天外始应提道人活计原无著好似青莲出水泥

绝顶云居北斗齐虚空突出露全提群峰叠叠高低应无限人▆杖带泥

绝顶云居北斗齐电光影里以持提明超日月乾坤净拟议将来三尺泥

绝顶云居北斗齐几人到此个中提云收雾卷天空阔开眼缘何脚踏泥

　　和普明禅师牧牛图颂

水云渺渺乱声哮密密寻踪路更遥昼夜风霜不知处恐伊相犯别家苗(未牧)

才获绳头把鼻穿谩将痛处更加鞭也知乡井迢迢远拽转头来着力牵(初谓)

不从他性远驱驰寸步提持漫漫随几度黑风吹湿雨通身泥水总忘疲(受制)

蓦地忘机自转头悄然性气已调柔山中水草了知足不用迟疑在外留(回首)

闲放林间与水边横骑短笛任悠然归来一带烟霞晚潇洒歌谣不假牵(驯伏)

出入无栏心自如拟思量处更犹拘满怀风月人牛稳鞭索俱忘乐有余(无碍)

野岸溪湾花柳中一环山水翠林茸逍遥快活无求也软草为毡睡兴浓(任运)

拶到忘怀混沌中千山一色绝相同风光不觉人牛处任运腾腾西复东(相言)

不须收放得安闲脱略寻常顾盻间散步谩归明月下踏翻从上两重开(独照)

人牛处处竟无踪新月孤悬万象空借问归源端的旨枯椿春到绿丛丛(双泯)

　　本来面目颂

这个本来面大千随处见疑拟欲承当太虚生闪电追之不得停挽之以何转逍遥出世间世间惟此善问渠渠不知咄渠渠又现堪嗟捉影人岂识伊真面云岩老头陀笑指个方便

　　僧请益沩山有句无句颂

狼狈相扶走始成舌头无骨最相亲乾坤不获三光照有眼人人暗里行暗里行涉途程可怜无据奴郎者转使沩山笑更新

　　因众呈颂不惬复示

一箭双雕得得新分明全露法王身寻言逐句支离者依约云山赘赏音漫赏音独沉吟一一针锥须彻骨个里原无半点尘咄

　　又颂

纲宗总握句无偏着着分明已现前个里岂容声色转钻研不到更加鞭灼然一笑传千古幸有知音只眼观拨转机关全体露大千沙界掌中看

　　赵州八十罢参颂

疏逸无拘超出群天涯踏遍若风云举头天外谁知已收拾双趺懒去寻懒去寻到家原不涉途程溪声山色依然旧轮劫何曾有二人

　　洞山与密师伯访龙山颂

隐隐云山知几重无心黄叶出溪东沿流直上寻踪迹响答如雷应谷空宾主机关总奇绝乾坤坐断更藏锋住庵临访皆堪羡留与人间作范宗

　　阅楚石禅师鱼篮观音赞篮不见鱼通身是眼眼若有见如鱼堕篮见不见离闻非闻灭善哉大士常现娑婆颂云

眼在见中耳在闻中达得此旨当下心空闻见不二处处皆宗

　　法被颂

当机一着那许摸索信手拈来笊篱木杓咄眼目定动是犹迟万里天边飞一鹗

　　天隐和尚语录卷十三
嘉兴大藏经　天隐和尚语录


　　天隐和尚语录卷十四

　　嗣法门人通问等编

　　歌

　　茅庵歌

茅庵清净若秋水满目红尘到此洗回光返照百劫消拟议之间隔万里洞山昔日过溪流一脚分明踏到底四壁萧然绿竹阴草榻蘧蒢挥玉尘风飘飘兮天花落砌云幢幢兮梵供香厨侧耳聆兮泉流石响抬眸盻兮月映松辉闲适兴漫登巅一目千峰掌握间遥望翠微烟起处不知人住几多番自揣看吾何为不学盘山打筋斗且喜懒瓒之风规诏到龛前煨紫芋懒收寒涕只堆堆又羡寒山子寥寥忘却来时处斜阳岩畔口喃喃嗟叹时人不知始如猿捉影兮何日偷心死且安林下度残年不愿人间殊胜事从他碌碌兮奔南走北何时止一日间兮一日新不知谁是个知音鸟啼花落惊回梦又见空山放白云静悄悄漫惺惺一钁生涯几十春寒则穿衣饥则食不须向外去追寻黄头碧眼难瞒我任彼狐群卖性灵

　　牧牛歌

旷劫从来未尝失缘思水草千山踯寻伊不见入云深始探林峦觅踪迹披襟急急过山巅独步悠然夕阳歇时登峰顶受风霜夜半明星天共彻寥寥兮每警策总有黄金难买得纯纯这个黑牛儿莫逐寻常贩鞭客想形容真本色生来不受人拘执蓦地相逢获着伊牢把绳头手中絷或时骑或时睡拍虻爱惜心如醉调得纯兮放索头耕遍田园不离位不离位有时吾倦却忘怀渠亦无心趁眉黛五云阵阵过长空暗暗人牛皆自在皆自在呼唤从教相应快逍遥无碍更无求明月清风知梗概天荒地乱绝无忧试问牛儿有何赖有何赖踢破未生前大块归兮归兮归便休茅屋山家云叆叇

　　了道歌

了了了时无可了个中岂用寻他讨夜来风卷岭残云月印千溪明皓皓明皓皓休草草小中现大大中小此道何曾有定名触着方知了无了应机宜无烦恼句里分明义了了若还滞义复承言个里依然了未了大丈夫气浩浩自有衣中无价宝寻常用处不思议莫向途中打之绕境中了智中了境智双忘作么了若将一个囫囵吞须弥山子谁推倒行亦了坐亦了语默动静都要了了得头头本是空未是吾家真种草这边了那边了古路条条静悄悄风吹石臼演摩诃黧奴白牯却知道觉已了梦已了一念之中有分晓本无一法可当情泥牛背上衔花鸟事亦了理亦了权实并行方才好拈来那用涉思惟狮子抟儿不露爪宗亦了教亦了杀活纵横谁敢道一条白棒活如龙铜头铁额俱打倒来也了去也了雁过长空天色皎老胡留只破皮鞋园林花发知多少我也了你也了佛魔到此一齐扫于中净尽绝无余灯笼露柱知音少不了了了亦了了无所了一切了只么随缘自在行乾坤坐断无边表

　　十二时歌

金乌趱玉兔催百年光景刹那之野人兀兀蒲团坐虚度阎浮十二时半夜子团团一个虚空尔灵然无觉绝无闻百劫千生偷心死鸡鸣丑翻身下榻惯搔首课诵沉年鱼绝声如是之经转乎否平旦寅眼空无我亦无人大千沙界浑无事若道无心早有心日出卯天上人间无价宝红光照耀东山头万户千门热闹闹食时辰松间溪畔信口吟提掇祖师心地印屈指当今有几人禺中已布袋憨憨常化市街头村后等个人来者何曾是相识日中午饭罢水边洗钵无拨草瞻风云衲子试问奔波何所图日昳未室中一物胡所寄拈起寻常老竹篦无论佛魔咸打去晡时申无位真人那受尘露柱灯笼闲笑傲佛殿山门忽作嗔日入酉石虎西山怪哮吼铁牛惊入瘗幽林笑破虚空半张口黄昏戍简点将来繇自隔衣线下事竟何如多年曾作他乡客人定亥赤体条条取性快破衲蒙头伸脚眠无忧无虑无思解这个日日只如此一念万年终不改从他沧海变桑田行住坐卧云自在

　　警策浮生歌

嗟叹浮生虚梦幻闪烁光阴刹那办功名富贵空中花生死老病真大患人间纵有百年生逐日欢娱都有限迷中迷恋中恋只道荣华无改变谁知个里不容情一息不来去如电好作业不行善招因带果直如线所作所为虽自瞒阴阳那管神机算如影随形定短长灵台一点是公案三界升沉实苦轮总在寻常心一片君不见田中种稻还得谷麦里何曾不出面须知报应决无差得失从吾须自荐既知浮世属无常岂逐境缘声色转眼光落地已茫茫临渴掘井徒何干现行日用要自推莫待阎老从头判若不迷头认影为翻身即到菩提岸回光返照　地声管取自家本来面逍遥自在出尘居无拘无束无羁绊大丈夫儿这么行达得浮生了虚幻了虚幻有何羡灵山化导释迦尊王位俱抛苦修炼人天四众得瞻依羊鹿牛车示方便今日皈投急早修像季也称真法眷出家儿莫辞倦行门真实要须办因果分明罪福招不遵佛律入地狱如箭

　　无生歌

无生歌无生歌我唱无生生更多三界茫茫何日了四生六道混娑婆这里出那里没出没于中无所脱回头踏着这些儿都卢拉向无生国莫蹉跎趁色力扭定鼻头不可忽工夫到得熟处生相近无生好消息好消息寥寥独坐无人识个中若未达无生便把无生作空豁十八空门空不空空空空到无边阔蓦地翻身识得渠打失鼻孔眼睛突森罗万象笑咍咍千两黄金难易得语默动静合无生柳巷花街心似石勘时人不果决依依稀稀未真实谈玄说妙当无生个里何曾亲见彻衲僧家且罕得立向人前要真说言言见谛了无生劈面临机如霹雳莫将此语当寻常不是途中泛言客无生路上不思议直入条条是空劫生死牢关劄地开昙花朵朵明如日般若刀金刚剑无明积劫划然断悟得无生彻底空天魔外道一齐勘灵云昔日见桃花都道当年是作家无生曲调应难和幸有玄沙语不赊长庆老非等闲坐破蒲团七个难卷起帘来见天下才觉无生满世间世人因甚不能了逐色随声空懊恼拈来法法是无生管取头头不相扰无生歌无生歌唱得吾今没奈何依然收拾跏趺也闲看青山云去云来阵阵过

　　休休歌

休休休老迈无心向外游自从住个尖头屋千丈岩前掷钓钩动亦休静亦休四威仪内安然休本来邋遢无拘束潇洒林间已白头名也休利也休于中了了是真休若还一点不了得负堕他年作马牛玄也休妙也休目睹云霄有甚愁三世诸佛口挂壁六代祖师难出头有时盘礴危峦石上兮寥寥对坐千峰月有时放浪曲径溪边兮声声影落一天秋今亦休古亦休百劫千生难逢此际之优游得亦休失亦休片时少刻忘怀个里之玄猷休兮休兮吾何休风传四海知音者学我懒汉之休休无端撞入山阿里也将名字挂林丘你也休我也休休到何年始是休大家识得休休诀拍手归兮不用休

　　示舂米歌

有米无人舂无饭有人吃这里着心看谁不是贤哲卢老当年脱俗来作佛原无南北别输他一片至诚心便登祖位超阶级叹时人都可惜学道行门少真实个个要纵身心间不知失却于放逸福慧双修圣即齐单执半边便偏一况一不修总自无他年碌碌牛马驿急须勘莫埋没行慧二门切须彻若然一点不存心佛也无能为尔毕上三下三道历然都由一念之踯躅莫恃顽皮挞不来光阴迅速如电疾已蹉跎春近日米又回芽分外折不思施主施来心且要人人二时噎嗟法门痛彻骨几番意欲建法幢自揣福轻言弗出若此些需尚不行教我如何不啾唧众中有个发心人免得老僧苦据拮执事人未明白怕去求人要用物不知物事自何来恰繇都在梦中宅一朝觉得大家看聚头喧喧有散日生死茫茫殊不知老僧今日分明说

　　诗

　　山居三十首

自入空山无异缘两忘喧寂始惺然石泉落涧离弦曲竹影翻阶得句玄蓬户半开云雾锁蒲龛细起篆烟连休云此际清虚境更觅西来鼻祖禅

四顾青峦列画屏两溪碧水绝红尘白云堆里半间屋绿树丛中一个僧寂寂孤明天际月堂堂大道佛传心谁能到此忘宾主信手拈来付与君

一个蒲团心境闲千峰环绕薜萝间风摇花落铺如锦月上林梢色逾蓝尽日看山云逸逸长时倚树鸟　　现成公案无能会更向诸方乞指南

道人得趣在山林结个茅庵远市尘瓦灶断烟敲石火涧流无水凿池冰懒看竹节知形瘦闲倚松根觉老侵无限风光留不住世间能有几知音

山中活计最天然受用年来得自便笕竹水流砂罐底烧柴风送火炉边石床寂寂闲云伴松迳幽幽孤月还道在目前无别法不劳弹指透玄关

狂心顿歇便居山放旷幽情泉石间岭挂白云啼鸟破溪流黄叶道人还穷源休住三空法把本忘参一字关岂敢磨砖成镜子天池止水照空颜

此事天真莫浪修饥餐渴饮睡来齁迷中狂鹿追阳焰悟后羚羊挂角幽烂嚼二时无米饭乱披四季碎云裘自怜计拙能疏懒闲卧松阴枕石头

白发头陀隐翠微晚年无力下山蹊杖藜懒探清溪碧欹枕横眠皓月辉见鹿失群思石老骑牛逐队忆泉师殷勤寄语参玄士好到林间度岁时

生平偏爱住深山古路松门竟不关心若寒灰机见少身如枯木世缘删孤吟拂石清风起长坐临溪白日间法法本空谁是道隐几忘我笑开颜

山房竹密锁寒烟寂寞幽栖境自偏雁岭夕阳笼翠篠龙潭夜月照青莲疏钟响落林坰外清磬声传岳麓边莫道个中消息断拈来物物自天然

此事分明不用疑目前无物坦然夷鸦乌鹄白非容染柳绿桃红岂属移山褁云阴间熟睡水和风响吐新诗西来大意门门透从此难教心外驰

万竿修竹隐茆茨饮啄随缘度岁时静悟更须重放下超玄总不涉离微经行漫破莓苔径说法长临碧玉池岂羡声光流浊世空山间笑自忘机

生来不解迎宾客坐卧青山意坦平世外了无尘俗事林间那有利名情虚堂寂寂寒云锁空谷寥寥皓月明无事界中能作主有为境上是何人

山水相宜便结庵夙缘分定莫生贪迷从不觉千般碍悟自回光万种含啼树绿猿青嶂里泛沙白鹭碧溪南真机活泼吾无隐也要分明仔细参

薜萝空掩径萧萧闲倚荆扉赏寂寥雨过万山添翠色云开千嶂露丹霄枯荣不论随他去祸福须知任尔招抱朴守愚林下住翻思颜子乐箪瓢

天然妙性本来真孰谓心生妄有身五蕴解空知幻像六根清净了缘尘窗前翠竹摇虚影槛外黄花笑转新误入云深不知处几多幽鸟乱啼春

道本无私天地间不须林外叩玄关莺啼燕语传消息柳绿花红谙指南剑去刻舟迷落处羊亡岐路见多般野僧何故闲饶舌秪要诸人当下安

红尘飞不到松房秪许闲云伴寂场粥饭罢来无杂念暑寒煎逼几多光依蒲兀坐香微缕就案看经月满窗活计尽从时变化肯将身逐世途忙

懒散头陀久住山柴门终日未尝关衔花白鹿尝来扰偷果黄猿去复还憎爱两忘无取舍贪嗔俱泯得消闲了知此道超言象不把工夫向外攀

荣华终是有萧条住个深山伴寂寥名利要从清处绝是非都向静中消岩花簇簇如铺锦涧水潺潺不断潮寄语未休林外客驰求心歇定今朝

青茅新[匚@贛]两间房山色全收小碧窗到者竟忘宾主话住来无事暑寒忙云生晚谷成千态月到中峰印十方个里本无元字脚分心分境错商量

闲开窗户笑春风几树花敷白间红且喜枝头翻玉蝶每怜香蕊睡燋蜂忙忙徒为人奔逸汲汲贪求己分空无事倚栏吟半偈相看都在寂寥中

云卷秋空月到庭开窗遥望万山青林峦霭霭烟笼树谷岫依依翠点屏境智了然常寂寂尘缘空处愈惺惺须知此际无偏党长夜萧然不掩扃

小构茅庐在碧岑寥寥四顾孰为邻平生安分成无用半世随缘不外寻就石看经窗满月依蒲剪衲坐连云自怜住得山深绝那有渔人来问津

林居尤胜在阳春万木荣荣得自欣绣谷风生香扑鼻兰溪水足味甘唇庵前庵后禽声好云去云来山色新总是一般谁造化个中唯许道为真

诗兴年来阁一边偶逢新霁得长篇砚尘有墨刚才洗笔秃无毫写不联山色润蒙青更碧溪光泛澜绿逾鲜凉生殿角微风里好听南薰第几弦

扪怀无事得寒暄直到忘机话始圆独坐柴床清梦远深居茅屋片心宽矮窗疏竹啼幽鸟修迳苍松彻夜蝉招隐有谁偿旧约好和云水作图看

孤岑寂寂秋光冷寒夜萧萧木叶飘案上残经未曾了岩前明月不须招竹窗画梦松风破石砌长流花雨漂云出又归还伴我当轩几片挂林梢

山自长青水自流几人到此却忘忧空怀击竹有声在不见观桃启悟由夜听猿声啼岭上秋闻虫语唧林丘疏钟响落晴云外未免惊他熟睡休

老住深山雪满颠频思故旧最堪怜随声逐队何时了弃本驰缘不自惭劫石尚消磨岁月幻躯谁复计千年空林松菊依然在云水归来好息肩

　　廛居十首

懒散头陀寓市廛老年无力钁头边擎归一钵千家满着破三衣百结穿花柳巷中全梵律管弦楼上漏真诠寻常这种难暪处未举分明在目前

居在尘中不见尘头头触处最相亲天涯有水皆涵月大地无花不带春纳履忽惺楼子曲掷刀指出案头精市场也有真消息何必溪山间远津

了得凡心不假禅逍遥尘市任随缘蒲团放下街头坐静板携来到处闲三界本空诸子着一真才动四生全西来莫问吾何旨鼓角城楼夜月圆

心间无事得廛栖应物明明不我欺傍舍笙歌欢满地邻园花柳乐无私了知白发随时变肯悟朱颜逐世移云月是同山市别几人到此不曾迷

破衲鹑居混世尘不图利养岂图名沿街漫步随流语傍户寻他逐队行想见憨翁携布袋惟怜普老振金铃野人无遮闲家具浩浩场中劫外春

乾坤何处不堪居岂特深山是故庐垂手入廛忘管带回头到岸却无拘千楼夜月怜歌舞万井风尘笑马驴会得个中消息子无边刹境自如如

我本山林野外人偶来尘市寄闲身居无锥地随檀度耕有心田远世情衣破难藏珠里色鞋穿露出脚头春东风昨夜堆堆笑笑我年来彻骨贫

年老心闲到处家市廛端坐没生涯忙看碌碌如灯马静鉴明明似镜花个里本无分好丑此中曾不着纤瑕何绿昔日灵山老火宅须教用鹿车

莫道闲居在市朝古来大隐作清标曾闻龙女献珠事不见屠儿放下刀成佛直教心地稳天真岂假涉途劳古来圣世能堪爱造业场中转寂寥

于中了了事无侵且在尘劳作故林心境两忘空有我圣凡不立道繇人春和莺破绿杨陌秋冷蝉高碧树阴休道远山真乐静市廛中亦有余音

　　龙池绝顶

翠壁嵯峨势插天万峰回合在中间僧居藤缚凌虚阁客坐云埋崎磴阑碧水池深龙卧稳苍苔石老虎生斑为怜源祖栖禅处今日无人更作关

　　龙池次韵

荒寺幽栖草径赊林深日暮集归鸦松窗半掩寒云净石涧长流明月斜雨过乱山添远翠风行空谷落残花夜来何处狂游客吃尽壶中七盏茶

　　娑罗树(当取树心为殿梁)

挺秀娑罗列殿台不知谁作主人栽花含白玉香浮界叶吐青云荫遍垓无我空心心作栋有情下种种成材宗风自在枝头意幽鸟声声唤汝来

　　善卷寺

探遍烟霞第一林风传钟磬隔峰听山傍幽洞天开迹径覆乔松道者心玉带小桥流碧水琼台古殿接青云断碑遗记三生建千古令人感慨深

　　小崦

自拈拄杖脚头宽信步间登小崦峦独寐高悬方榻净清光返照矮窗寒溪边白石堪题句岩畔青松可供餐春去不知花柳意主人犹倚碧萝栏

　　金粟访密云师兄

为访同参泛小舟不辞迢递浙中游连朝风雨飘帆重每日烟波带橹愁寂寂云山回首远悠悠海月展眉秋相逢一笑知音少留与人间作话头

　　寄吴舆则居士

与君此道得相知个里全无半点欺面隔云山心一片情通流水意无私曹溪风月留青眼荆谷文章有白眉堪笑世间无限事几多相信几多疑

　　次吴迪美居士

卓锡烟峦小构新草龛风雪度残春[利-禾+朱]锄漫把开荒径短拂闲拈忆故人云出远空山画扆水流深洞石嶙峋知君欲究真消息百尺竿头进步频

薜萝门掩静萧萧独坐岩房伴寂寥苔径从君仙舄破荒台愧我木林飖龙宫直入无遮障鹫岭须登岂惮遥他日乘云返幽谷漫携竹杖岭头招

　　怀潘如荄居士

野人卓锡白云深荒径萧条古木阴暗想远山秋信晚长怀幽谷夕阳沉高才未脱鸡窗苦拙衲难成鹿苑心天外忽闻飞鹤唳也疑乘兴下空林

　　寄枫隐居士

分袂俄经一载余支离病骨瘦形躯几番拟欲过兰墅未敢轻教下草庐溽暑岂无秋水兴(秋水庵名)薰风想见翠轩娱相看只在山南北不得盘桓附寸书

　　怀子文居士访道

残灯香尽漏声沉兀坐萧萧对碧岑万户当天明有月几人学道了无心清光远照山如画白水长流涧似琴感慨参玄岐路者徒劳向外去追寻

　　次霍玉环居士

荒寺萧萧苔藓封何期每每叩心宗休疑岩石非为虎笑指苍松似活龙云水五湖凭一钵烟霞四海听朝钟庞公遍揖林泉处几个知音继此踪

　　赠金岂凡方伯

此道寥寥孰肯修几人到此不凝眸养高心自得闲静见重身游正路头抱子弄孙无可累观山玩水有何留聊为应世勤王事意在烟霞庞老俦

　　赠骆仲如孝廉

触破湖南几片云不辞迢递越嶙峋溪声远颂净名德山色幽藏野老身荒寺秋烟俱寂寞篮舆睛涧独殷勤相逢坐语薰风外明月光含遍界新

　　赠沈伯庆叔芳两居士

看破尘烦始学禅一肩担荷可为全风霜半世功名事山水繇来佛道缘曾读五车心广大尝闻三要理无偏毗耶丈室今犹在不二门开见性天

寄迹儒冠了世缘满怀风月照林泉遍参已羡庞公蕴操守应超杨大年父母未生前荐得乾坤独露个中玄居尘不涉尘缘事间坐幽轩心境圆

　　吴九叙居士再参金谷

自嗟老迈出荆扉也晓流光照晚晖不意远寻金谷里谁知独泛霅溪西相看尽有英灵者未肯全超世外机此道寥寥君谛信他时终不是依稀

湖颿杳杳远相临不畏风波见道心别后转思连夜月间来还忆片时吟经寒轮与垂庭柏论序谁惊过牖禽人世稀逢几回笑留题行乐在空林

　　次唐祈远居士

此道知君识重轻个中终不负虚名身居尘世心无染意绝诸缘善有声择法眼高千嶂外探玄玉步万方倾夙乘愿力为墙堑扶振颓纲化有情

　　拟寒山十首

懒散羡山居忘缘境自如云锄半亩芋月诵两行书临访非尘士闲歌有翠鸲春秋虽不涉梅放一年除

适得山居趣蹉跎不计春常逢采薪老那遇慕玄人伐木天空阔开池水面深长歌惊万壑笑忆逐风尘

曲径无人扫萧然太古间蹊无车马迹门听树禽还松下翻经义台前起石斑偶然吟半偈花落在云岩

达道愧无心尘嚣竟莫侵披云石上坐得月涧边吟仰看青山老秋多黄叶深不知浮世幻孰肯向空林

浮生不满百枉作千年计昧己用奸心陵人动豪气且看树头霜转眼叶如醉忽地秋风来飘散尘埃坠

偏爱吾庐好寥寥无所求草丰常睡鹿波静不惊鸥漫步乘风息徐歌待月流山前一怪石相对两忘忧

自在白云间晴空见远山论交常屈指脱俗已苍颜白发谁能染青山我自闲浮生纵满百归去把空拳

修行不得力每与境相敌谁知境即心反起心分别心境本来空如水印明月月出自无遮万象皆照彻

生平无所学只好住幽谷不图世人知惟与麋鹿逐云来伴我间月到照我宿呆呆一头陀任他荣与辱

一笑转幽闲空生谁住山眉开青嶂锁眼净碧溪澜见月应忘指寻头昧本颜才思亲切处犹隔几重关

　　登东台

曳杖转幽林登台望海吟一团青嶂合五顶白云深坐久浑忘世情高若有心孤危常寂处天籁绝无音

　　龙池秋日

淡云横谷口寒色满山中碧沼凝秋水疏林度晓钟草衰双眼白木落一心空事事浑无著潇然一老翁

　　赠闻初兄归里

适得单传事翩然破暑归湖光开道眼山色振清规即色元非相真空达有为才闻狮子吼漫作象王威

　　咏云

空山多幻变白练化寒秋吞吐千峰碧氤氲万壑幽孤松欣带韵野鹤羡同游堪笑藏身处寥然不在丘

　　秋夜步月

万木含秋魄疏空逗黑白堪嗟步影流未觉于梦宅三界若空花一生如博奕翻照本来人光阴莫虚掷

　　送僧行脚

秋后好行脚暑寒两不干溪深凭杖底山远辨云端未晚寻幽宿初明尽意看路逢清隐者切莫被他谩

　　修圃

芟草归来晚峰头挂夕阳汗蓑忙脱下兀坐一炉香

　　晚步

披襟闲步晚松径倍幽然举首看峰顶白云天已连

　　独坐

独坐山窗冷瘦梅开半枝无人堪共语闲赏月来时

　　访秀岩师

梵刹遗来旧昙花几度开云从秀岩出月向古松来

　　夏日

树色阴浓闲坐不作一毫工课个里本自无求莫云尊贵之堕

幽谷了无溽暑一榻萧然自许有人借问西来未肯轻言错举

住个深山茅屋窗对几茎修竹风来凉似清秋堪叹时人驰逐

长日寥寥放过也不忘却遮个昔人频唤主人三十年前勘破

　　山居

幽居何事得干怀竟日柴门半掩开云意欲归香满室亭亭忽过玉阳台

野鸟枝头声已和巧云窗外乱飞过岩阿老衲心如洗一味平常信口歌

晚景霞光照远林台前几树有蝉吟坐来月到松窗静机境相忘一片心

雨后溪声似怒雷野人间坐石莓台了知竞注无流相笑玩岩花逐水来

坐破蒲团万境闲一轮皎洁照当天千秋碧落危岩下底事尘劳人不还

清池水映连天碧香桂初敷滴露浓兀兀坐忘尘世虑千山静照月明中

出语惊群未足夸祖师门下众如麻野人拙讷无佳句漫指溪声舌更赊

水边林下漫淘禅物物幽闲心景妍触目湛然无可说黄鹂枝上碎喧喧

曲径苍苔绝影踪岩龛冷落笑花丛道人一种清贫景长把白云窗户封

秋卷残云阵阵过峰前闲立一吟哦月来岳色清新句却被疏风转薜萝

个事从来不强行也无长处接高明听由他底欣欣地我此山门似水清

曲顺机宜我不能天容老谷一间僧个中了了无余事泛漾随波实可矜

幻躯多病好安闲不喜人间只住山石屋岩龛坐黄叶几人得过上头关

春去夏回秋又至几番风雨几番寒道人端住岩窝里衣食随缘不用干

幽鸟一声啼破梦觉来散步漫吟哦住山几个知音者不去随流混世波

道在目前无别法现成公案不须参山头老汉今饶舌切莫随他落二三

此事须教有正因了无一物守清贫常怀雪老餐松柏拶到明星万谷春

金峰卓立众山中万象高悬眼界空无角铁牛横古路几人得见白云翁

　　磬山初辟

云笼高岳倚荆南漫剪藤萝结小庵独坐月明当户照更无余事到新龛

　　久雪

签笆草苫冷如冰破衲蒙头彻底清四十日来飞白雪山河大地似平沉

　　白云岩

谁把虚空劈半边走来都道白云岩坐看神自廓然静不觉月明东半山

　　拄杖

拈头点尾活如龙千里迢迢一似风触破万山云与雪归来闲倚碧堂东

　　灯花

不将春色拟栽培脱略工商艺剪裁游子满园观不着只因伊向火中开

　　石磬

石磬高悬万壑中外观山色里头空知音不用重敲击响应如雷遍梵风

　　百舌啼

枝头百舌话偏长啼破寒梅满院香有耳不闻仍熟睡可怜窗外好风光

　　新秋夜话

雨过凉风夜起秋坐长闲话为人愁可怜浪走江湖客何日能休心外求

　　对月

碧天明月照长林万籁萧萧声自沉堪笑野人间不寐坐来寒觉衲衣侵

　　梦登凌霄峰

步入云霄压众峰烟波叠叠岭重重翻思昔住清凉顶可比文殊一半筇

梦至凌霄最上峰千山万水隔重重忽然省得来时路抛却从前一古筇

　　武陵洞

小径深深古洞迷涓涓漱石透前溪偶携竹杖寻幽迹惟有山公挂树啼

　　振宗堂

寥寥独坐振宗堂寂寂孤明万壑凉我也本无心说法不劳天女散花香

　　妙智古寺

此地谁人名妙智当于触处见天真境因智立智由境古寺原来今又新

　　舟中对月

岸树玲珑月正央小舟不系泛秋光吟诗漫得惊人句滴露和烟泻满窗

　　寄许丞侯二首

万松林下独幽栖每叹红轮易坠西刚得春来几多日梅花飘落出前溪

千嶂未消残雪冷一庵端坐夕阳昏思君偶出峰前望踏破飞来几片云

　　答汰如讲主

羡君鹤骨最孤清云水从来自有声堪笑老僧疏懒态也无诗兴接高明

　　过善权悼淡斋

一龛空锁寒云静古洞清流滴泪干忆昔淡公曾苦行遗风千载播名蓝

　　念兹居士见访不遇

柴门暂把白云封谁想君今过远峰休笑深林茅屋冷道人端的是家风

　　耐庵上人重修铁佛寺

百千三昧从何得一味平常耐久来玉殿琼楼从此现庵前先发一枝梅

　　西园寄曹居士

池中屋冷五更寒破衲蒙头意未安忆得故山煨榾柮地炉相伴有人看

　　寄徐居士

相逢又别转岩阿目送寒云片片过思得旧游人再至青灯竹榻话玄多

　　龙池八景

池平澄滟卧龙藏烟雨霏霏岁月长天外一声雷震起万山云合覆湫光(中龙池)

小岭骑峰宾主分登临别是一乾坤樵苏匝匝歌声远忽地云生掩石门(分宾岭)

巉岩如玉倚青霄翼翼连云势带摇何不抟风竟飞去想伊留作画图标(白云岩)

小阁凌云在碧空凭栏四顾万峰丛幽居只许林间老对月间吟天际风(凭虚阁)

突兀高悬可试心几回独立畏崖深豁然脚踏虚空碎石上风生大地春(试心石)

林峦积翠映危台遥望烟湖万顷开日吐波心帆影乱霞光先照碧崔嵬(玉阳台)

腥腥血气染苍峐凛凛威风片石来千载高眠披雨露至今足迹破莓苔(伏虎石)

古穴当年源老栖孤风冷冷至今知寥寥四壁惟余座谁继先宗作范规(避暑窟)

　　磬山十景

岭头大块眠云石自古传言立限门今日凿开宾主路从教车马个中奔(限门岭)

前峦秀石天开洞古往今来游者多识得岂随声色转西施名不挂烟萝(西施洞)

巉岩峭壁天然尽忽地云生遮半边开合不知谁作主其中消息更重玄(面壁岩)

不是知音不到来万松径上起莓苔烟霞影迹空来去阵阵清风点翠台(万松径)

慈慧须凭一路修从教步步踏源头而今建得功成也千古令人作胜游(慈慧桥)

绕殿傍通一脉泉涓涓流出有真源莫非直接曹溪水相续绵绵不记年(武陵溪)

白虎山冈一坦平于中独立望湖亭主宾酬唱忘归去月起湖心分外明(望湖亭)

磬山最顶白茅峰念昔何人曾建功留得庵基深草里至今谁肯继前踪(白茅峰)

饭罢禅和咸洗钵赵州公案未曾圆山僧今日重拈出漫向池边得句玄(洗钵池)

散步携筇到竹林常怀多福语惺惺古今多少乘阴者几个知音就里明(修竹林)

　　乌瞻八景

一径逶迤翠色浓小桥横涧拂清风偶来曳杖支颐坐间看云来缀碧松(云松径)

睹影深知不在潬分明那隔一毫端渠无我也潭何现水静风恬自笑看(笑影潭)

山腰片片石如鳞岁月频经积藓纹林下道人观不厌半余苍色半余云(龙鳞石)

两溪相竞接湖波竹筏随流拍浪过风雨歇时来往疾小亭俯视漫吟哦(俯溪亭)

岩前天设石磐台风月随时挥尘来老汉不须重注脚千山一带笑颜开(挥尘台)

侧岭崚嶒欲断云鸟飞不过羽翎分远看山色点空碧半落晴光带晚昏(断云岭)

插入青霄五个峰攀跻欲上路难通不知昔日谁称老众壑群山列下风(五老峰)

一片湖光涌翠峰自来出没雨烟中孤危远映山山碧影压轻舟带短篷(湖翠峰)

　　赠洪师弟

新开玉峰一片地构得数椽蔽风雨竹窗明映和气生对坐盘桓发幽趣不将禅道涂齿唇垦土掘地终无虑山田米饭扑鼻香一念万年心不易般般拈起也寻常喜有灯笼笑露柱向上宗乘事作么颠三倒四合规矩羡君真实行门深万象森罗咸称誉休称誉满口谛只恐他年诱济人林泉未必能留住

　　寄章格庵太史

休老荆南最深峪岩畔藤萝缚茅屋萧萧冷落十年余闲看春山红又绿思君昔日破溪苔谈笑篝灯连夜宿棱棱眉宇皆文章浩浩言词若空谷深知郑重真国器志气不止于天禄超然自具出世心好比万山一轮玉回轩若作荆溪游令我林泉增秀蔚试看禅喜羡苏老风流千载无生曲嗟哉满眼走埃尘断弦今日何人续愿君共出一只手力挽颓纲振亭毒方当满得道人心如是个中千万足

　　天隐和尚语录卷十四(终)
嘉兴大藏经　天隐和尚语录


　　天隐和尚语录卷十五

　　嗣法门人通问等编

　　杂着

　　题船子和尚机缘集

　　船子和尚得药山法泛一小舟江边三十余年接待方来未有可其意者及见夹山下个毒手一桡打落洪波直教离钩三寸道将来此是从上宗师爪牙也其间道藏身处没踪迹没踪迹处莫藏身恰是龙头蛇尾所以夹山已后接洛浦支离不少虽然正所谓以心印心心心不异且看末后踏翻船子是何作略时人观其语句若作歌辞会入地狱如箭射不作歌辞会亦入地狱如箭射离此二边道得一句许你亲见船子。

　　极庵说

　　夫真实荷道极尽今时无一毫留滞无半点隔碍而庵始成焉然不见有凡可了不见有圣可成无圣无凡无得无失是名为极无得故实无所得无失故实无所失历历明明湛湛寂寂能转一切物一切物不能转荡荡然庵亦无庵极亦无极无庵故庵无极故极无极故不舍一法无庵故无处非庵出则虚而灵入则寂而照无出无入非照非寂超然独立于器界根尘之外是则吾所为极庵之说。

　　佛祖赞

　　天隐禅院造佛并十二圆觉诸大菩萨赞

慈悲大觉皇怜悯于一切尝开甘露门拔济群生类大千沙界中求者无不遂圆明常寂照不动一毫端及诸大菩萨慈悲亦复然遍满虚空界化现无边际神通不思议出没皆无碍众生但瞻仰尘劳即解脱离苦得安乐犹如反掌间况以妙庄严成道正因地个中无染污刹那得佛智功德本具足无愿不成就清净慧眼观证我如是说光明照十方莫不沾恩力

　　观音大士赞(诚侍者请)

　　钱贡善绘笔意精妙以淡墨画大士趺坐磐石作巉岩覆之一善财于洪波浩渺中跪莲舟而顶礼瞻者莫不惊叹疑为菩萨示现又何必复航海而觐补陀耶谨此拜赞。

茫茫大海中化现一磐石应度有缘人觌面欣敬礼眼里闻妙音耳里见妙质善财达此意波浪莲舟出不畏风险涛顿然超百亿菩萨如父母之念孩众生如子女之哀接若能会得善财如斯之猛烈许你生死之心当下息

　　白衣大士赞

夫半枝杨柳洒甘露于大千一片慈心救迷云于恒劫或现白衣仙以释求男女之爱想或现夜丫形令无数汉返妄归真若空谷之传声如太清之起云其声兮无声其色兮无色唯众生自觉观之在耳听之在目发无尽藏开圆通门乘不可思议大愿力也吾将海水为墨赞之曷能穷焉

　　三十二应身大士像赞(印禅人请)

悲愿应身三十二慈悲遍照平等施如月映彻影无方善恶逢缘咸得利猛火焰焰刀楯中一洒甘露无能累众生颠倒逐根尘所以轮回生死际如依大士返闻闻思修顿入三摩地印禅恳切来请题而我信笔书此偈普门功德赞莫穷恰似太虚点空翠因兹悟彻无穷身口诵目瞻皆了义

　　大士赞(二)

三十二应权为应着眼看来原不定心如孤月照长空千江有水千江印瞻之仰之惟诚惟敬毁之辱之无嗔无诤光明寂照遍河沙兀兀无言行正令

耳观世界眼听十方普利群情应化无疆净瓶甘露时洒清凉是为大慈悲父故作苦海舟航

　　初祖达磨赞(四)

传佛心印多虚少实亲对梁王刚云不识折芦暗暗渡江心久坐少林成底业咄试问当门齿可生今日谁能为雪屈

持般若剑以破六宗被忍辱铠而服三毒直指人心刚云不识一苇渡江九年面壁东土人天从师开辟

一苇渡江九年面壁致使梁王追之不及神光断臂刚才漏泄而今满地是儿孙看来得髓何曾彻咄

飘飘一苇渡江淮少室峰前眼不开默坐九年成底事当门齿缺可曾栽

　　高峰大师赞

张公洞里死关天目山头化导足迹不落人间影像何从而到描也描他不成画也画他不就识得高峰老人鼻孔依然是旧

　　碧峰禅师赞

清凉山里坐禅石城殿下说法震动四海归降安置八方宁静仔细简点将来也是一场笑具老人本分幽然触处随宜应现咄这里见得分明休作神通妙行

　　续十一代祖师赞(并序)

　　余阅中峰广录有列祖赞自初祖达磨以至高峰历二十八代复从中峰师师相印祖祖相传至笑岩宝祖及先师幻有老人又十一代矣忆昔先师付源流于禹门堂上未及赞语某繇是焚香拜赞以继中峰和尚略酬递代传持之意俾后学知临济正宗代不乏人也。

　　中峰本禅师

天目开明中峰成仁观河流水大法雷霆

　　千岩长禅师

千尺岩巅握金刚圈长年兀坐化利人天

　　万峰蔚禅师

万峰头上气吞佛祖遇此等人震涂毒鼓

　　宝藏持禅师

衣珠一露魔王大怒持平等心善恶咸度

　　东明旵禅师

心光发现无背无面阐化东明聊通一线

　　海舟慈禅师

渡生死流全凭慈舟令人到岸潇洒天游

　　宝峰瑄禅师

山藏奇玉林峦秀蔚得者安闲不向外逐

　　天奇瑞禅师

少林秘要直露心巧忒煞天奇宗风绝倒

　　无闻聪禅师

圆通一门顿悟心闻高超三界震动乾坤

　　笑岩宝禅师

心如皎月未可方说闻小儿啼悟西来诀

　　禹门传禅师

江南开宗此老英雄造此室者如云从龙

　　幻有老和尚赞(五)

踏破笑岩岩上月翻身直入清凉窟万年冰里一蒲团坐断乾坤吞佛骨虚空为口须弥舌大千沙界风雷说两肩担荷临济宗脚下儿孙千百亿钳锤吃尽禹门来所以磬山伸雪屈

老汉参寻三十年间来独坐白云岩四方衲子闻风集不肯馍糊底许单约住也下辣手之钳锤放行也用针锥之痛劄机超笑岩只履权衡临济三玄掀翻海岳震动乾坤大开炉鞴于禹门提挈纲宗于普照末后一句把住牢关咦而今若要通消息鼻孔分明在目前

特石匪坚芭蕉匪幻吾师面目澄澄湛湛无缘之慈应遍知接物利生有何倦百亿化现度群迷夜叉罗刹咸法脊赞之毁之平等观直下令人已事办

一片青山一溪碧水敷个蒲团依石梁止拈龟毛拂提向上旨悬河之辩闪电之机曾经毒手二十年余今朝觐面痛彻骨髓欲形文彩赞吾师恰似一滴投海底噫大笑一声泪如雨且道悲兮且道喜

这老和尚慈悲海量应接人天大方模样道合寻常龙神瞻仰验尽天下衲僧只许呆头三两

　　真赞

　　天隐禅院识监寺请

若道即是磬山和尚撩天鼻孔无半若道不是磬山和尚模样依稀人谙是与不是离微谁能下口判断既然如此馍糊务要描他何干又不会禅又不会道刚刚一味平怀穿衣吃饭懒汉咄十方云水高流剔起眉毛试看

　　报恩禅院众请

咄这个老汉佛法全无机算惯开大口磨牙妄作人天师范披如来衣坐如来座行祖师正令用辣手钳锤拈起龟毛拂子放下枯枝草茎且道不拈不放一句合作么生若道得许你半个住持若道不得试看一笔挥将也外道魔王肝胆寒

　　玉峰长老请

玉峰与我同条生不能与我同条死有人来问是何缘蓦口便将拂子止咄阿谁阿谁天隐老子

　　授徒请

千岩万壑兀兀忘学一个蒲团逍遥快乐咦拈起拂子便惊人惟授阇黎已轻诺休轻诺无可托描摹去为木铎

　　范徒请

见山不是山见水不是水拈起铁楖栗打破西来旨噫范徒会得这些儿留与他年作标子

　　本徒请

长松壁立岩泉倾泻直指西来不用唇舌记得当年举拂时道本阇黎曾会得咄即今还会得么

　　藏徒请

终日翛然坐佛也不要做禅道烂葛藤不与你说破

　　山茨际请

拈龟毛拂坐个蒲团别无长处佛祖难瞒清风拂白月此意有谁谙这里一分亲切处只许阇黎只眼看

　　箬庵问请

远山青近水绿兀坐蒲团如枯木个里原无半点尘石上苔斑鸭头绿手中拂子却付谁走向烟霞潜深谷夙世冤家拨不开务要描伊露人目

　　林玹琇请(三)

山不是山水不是水坐破蒲团岂有定止千岩万壑之中豺狼群队之里要寻个张牙露爪底蓦然撞着捋虎须不是我兮便是你

正坐堂堂无事可做龙象交参一一按过顶门具眼劈头打破林玹小厮惯要惹祸来捋虎须许伊胆大

云无所来山无所去无去无来道人无住绣谷风生兰溪水注一一拈来各有本据如虎戴角如鸟乘羽咄

　　同云萍维那请

手中执如意心里原无住推倒须弥峰踢翻四大海不动一毫端何曾有本据分付萍禅人留作他年闲家具

　　崇北振知事请

此老生平惯行棒何故而今坐却杖果能谙得这些儿许伊作个人天样面目俨然襟怀可畅咄都从幻影乞留题谁道于中无形无相

　　振宗承知客请

一片蒲团随方就圆掷下拂子袖手安闲眼空四海心若大川出悬河之辩举倒岳之鞭咄冷地看来那值半文钱

　　大林伟知客请

这老头陀破无明窠长年独坐大法担荷拈起拂子多多和和若人会得其中意随处蒲团随处歌

　　无文印禅人请

坐卧千岩万壑令人到此绝学截断东西路头方始顶门开目问渠那里端由临济正派老秃印得几个搂搜拂柄今还倒握咄且看三十年后满地儿孙角角

　　百讷全禅人请

一节两节竹三茎四茎曲击之了无声昔人曾中毒这个老头陀抛砖要引玉描他本无为舒帧开人目咄咄此事不须更叮嘱

　　奇知事请

这老和尚为人谛当对众之言不敢轻诳虽无法可说也有些度量遍身毛孔发天真试看眉毛在眼上

　　启徒请

寒岩积翠兀兀忘虑冷瀑飞肩幽然自处看伊不是古佛再来出言信口了无所据咄哉天下有这等宗师未免将黑豆换人眼去刚是一种平怀毁亦不真赞亦不喜

　　古竹嵩禅人请

远山青近水碧中间已有玲珑石兀坐蒲团待个谁头白须长人不识咄嵩禅嵩禅只有一事我不题道得着兮方与说

　　智林妙禅人请

白云非白黑石非黑闲坐于中绳绳默默半肩担荷佛祖家风两足交趺人天莫测谁是知音识得渠大明国里一老贼

　　恒侍者请

一根拄杖双手不放遇个中人打模画样几茎瘦竹鹤立地上点点石头奇形怪状咄可以谓幻境可以谓实相

　　论侍者请

懒坐磐陀石上那是人天榜样惹得云水参寻竟没些些肚量未曾开口呈言令他心惊胆丧且喜真实禅和不许诸方孟浪论禅论禅错认荆溪大匠

　　音侍者请

倚几默坐探取古话得意忘怀不觉物化心空法空唯余这个知音者从能言者和试看淡墨屏风上更有一事不说破

　　智闲禅人请

一个蒲团兀兀忘缘祖师心印却教谁传太虚为口本尔难宣出广长舌借此炉烟透顶透底无劳我言

　　续知众请

百丈孤峰壁立大悲千手不足间坐昼夜蒲团消息枝枝发泄不须播此唇皮总是出广长舌冷地看来一事无常把乌龟唤作鳖

　　启明静主请

吸得龙池水长坐白云岩开辟磬山阿提唱报恩寺这里有何为据此庵中地老秃发又长谁人不识你问渠渠不知闭着一张嘴咄恰似无廉耻

　　慈引居士请

须长眉细心中无住掷个蒲团说法随处拈龟毛拂提向上旨遇此等人全身付与咄草深一丈没法堂明月清风吹两耳

　　明济禅人请

山碌碌水漉漉一片烟云坐深谷头头物物总自然手中白拂何倒握问渠老汉个端倪指点人天开眼目咄

　　大机禅人请

叠叠云山知几层潇然自得个闲僧坐观物物皆为幻遮里看来火上冰咄只有些些堪羡处了无一事到胸膺

　　石林禅人请

南面独坐有什么做说法无时都成话堕集之如云散而无作有甚闲工夫与人婆婆和和咄

　　禅人请(十五)

堂堂之躯敢未是伊伊恰是我我不是伊咄直饶恁么会得也是瞎驴

这个老秃奴胸中一字无拈条楖栗棒佛祖难近傍眼光烁破四天下即今还坐枯藤上咄若然会得遮些儿双手与你这柱杖

烟霞老汉兀坐无伴四十余年无思无算扬斯白拂判断公案至精至微非枝非干若还撞着个多口阿师呵呵大笑云饶你文言瀚漫切忌自毁自赞

无道可修无法可说拈个拂子惯向人间出乖弄丑咦风雷满地来且看你三十年后

一个蒲团久坐忘缘不知斯旨莫谓枮禅问渠西来大意默默刚示无言个里应须体究自古此道无传敷草蒲团只图暖和一物不为岂肯话堕道不会学禅不会参刚是一枚打坐

老汉生平壁立万年松下一默坐断千差路头顿然超过百亿咄你若这里承当管教得亦无得

山水重重烟霞叠叠无智老人坐此一默一柄白拂从来持不知肯付与阿谁江北江南任你走不离这个蒲团居

峰峦叠叠瀑布双流闲坐于中无作无修天生这样潇洒人间无事优游佛法一些不会个里却道真休咄描模他何用不如掷在壁角落头

云霭霭水潺潺白石清风坐处闲有人来问西来意谩指溪流月在天

举世看来那个真百年之后化为尘全凭一点丹青手留与人间不记春

一叶落知天下秋道人无事自优游憨憨以坐磐陀石恰似寻常懒老牛烟霞影里留踪迹潇洒林间已白头咦识得渠侬真面目不风流处也风流

无相山中坐卧无影树下安闲有人举问西来双履脱却于前供养伊集福毁骂伊增愆去此二途道一句来咄也是如驴觑天

节操兮无如松柏清彻兮无逾泉石学道兮原非老少真诚兮岂论缁白操之则存舍之则隔仰之则祥抑之则厄分明都属自心生达得源头号禅伯

老汉生来孤寂不与万法同辙趺坐一个蒲团捉得一柄白拂不谈禅不论道一味平怀也无得兮也无失

　　枫隐居士传行乐描师与玉公同轴请题

居士家传谛信绵绵忠心宇宙乐业林泉谈玄说妙拈向一边二老比丘招隐其间行坐不一非正非偏禅不会讲道不能传一条拄杖撑地撑天有时指拨两童子运水搬柴都现前问他的的西来意一片白云岭上闲

　　启明静主摹师小像同轴请题

双手把拄杖拂子与你握若是达其源切莫轻驰逐乔木森森兮枝枝秀云山叠叠兮蔼蔼苍此非俗境真渺茫得其受用无何乡咦分付儿孙兮聊且供养于山房

　　题南岳大师像

此老心直口快不假禅道捏怪生平不蓄半文举作千金痛快若非稠锡再来定是普门还债尝亲幻有老人得些活泼主宰住此南岳山中卓锡泉边自在不须临济三玄何用远公九带肯接云水上流蔬饭二时慷慨大悲高阁立成如来破殿重盖儿孙描邈师真来索山僧赞呗咦老秃无相福田直与虚空同坏

　　题涧川关主像

长坐团蒲终年一衲得法于雪浪堆头化导于广陵江畔若风传幽谷月印寒泉噫要知末后底光明但看手中这如意

　　题启明小像

独倚孤松闲坐不作一毫功课本非寂而忘缘西来祖意看破

　　题照庵居士像

有照有知全是假无知无觉亦非真两头担子俱抛却清净茅庵一老人咄

　　题大若居士像

飘飘然有出尘之行奋奋然有绝世之刚弃功名若敝屣玩尘俗如秕糠道之渊微以达穹苍理之至妙而曰真常逍遥于北窗之下直配享乎羲皇

　　题就空居士像

此老生平鲠直乡邻行事钦悦逢善总之扶持遇恶教之不绝若在三宝门中随缘种福不缺世出世间并能可以称为英杰唯愿子孙多贤吾今赞之何彻

　　佛事

　　为闻远师弟举火

　　浮生如梦幻质如云去住无碍出入纵横非眼所见非耳所闻灵明这点盖色骑声无闻之闻谓之真闻无见之见谓之真见真见所以能见源真闻所以能闻远正恁么时闻远师弟还闻么超然独脱一句作么生道以拄杖挑火炬云一团红焰从空起本地风光在目前。

　　为绍岩师弟举火

　　绍岩师弟听我说偈无上菩提言下荐取禹门院里安禅伏龙山下脱去打破涅槃城截断生死路逍遥三界之中如狮脱索独步以火炬打○○○云正与么时三世诸佛历代祖师现此光中异口同音转大法轮令嵩长老全身放下得大自在去也蓦投火炬入塔灵明廓彻广大虚寂风吹不裂雨打不湿这无缝塔岂有出入以拄杖点塔门云虽然如是争柰杖头有眼明如日推衬骨下塔云不是悬崖亲撒手那能个里得安居。

　　上生居士为母请对灵

　　师挥案三下云灵台独鉴照破烦恼之昏衢觉体洞明顿证无生之法忍迷之者六道轮回悟之者三途永息举拂子云看看打○○○云圆陀陀光烁烁无去无来净裸裸赤洒洒非生非灭于此会得不涉程途其或未然且听众僧转般若心经。

　　示宝印庵主觉灵

　　起棺梅蕊含香玉吐春凝寒彻骨笑吟吟不居常寂光中地先向枝头漏泄音于此会得转身一路即在目前其或不然别通消息喝一喝云宝印还会么蓦竖拄杖云看举起也直透非非想天穿破帝释鼻孔卓下也搂空波波地狱触着阎罗脑门所以道十方薄伽梵一路涅槃门卓一卓偈云拶着分明毛骨栗划然打失娘生鼻本来面目要承当也是虚空里迸裂佛祖牢关锁忽开大地山河一片雪拈起兔角杖行时生死本来无间隔到这里转身一句作么生道将拄杖指棺云杖头点出金刚眼昆仑骑象鹭鸶牵曳拄杖便出。

　　举火身从无相中受生犹如幻出诸形相幻人心识本来无罪福皆空无所住既无所住亦无所去于无所去处生于无所去处灭生灭既灭寂灭现前到这里末后一着如何道偈云宝印持来已久印破虚空三有回观自家面目吓得须弥倒走以火炬打圆相云吽吽吽。

　　虎叔居士为母请对灵

　　灵光独耀本无去而无来幻质非坚现有生而有灭非坚故生即不生独耀故去即不去去即不去故来而无来生即不生故灭而无灭既然如是且道熊安人在何处安身立命挥案一下云九品莲台随处现三途地狱顿然空。

　　示广修宜人灵

　　以如意击棺三下云诸行无常是生灭法生灭灭已寂灭为乐无上大涅槃圆明常寂照凡愚谓之死外道执为断诸求二乘人目以为无作惟有过量人通达无取舍六祖尽力说到这里止说得一个无取无舍既无取舍亦无去来既无去来岂有生死生时不来死时不去湛然圆寂心境一如但能直下顿了不被三世所拘且道广修宜人在什么处安身立命举如意云仰凭三宝恩光力特达莲台第一枝。

　　汉冲居士为父请对灵

　　了知四大元非我真性空时万法空识得本来真面目大千沙界一空空生亦空死亦空生死空空空亦空一空空到无空处东土西方总一同所以道一切有为法如梦幻泡影如露亦如电应作如是观以拄杖竖起卓棺三下云杖头点出金刚眼上品逍遥得自繇。

　　为成侍者起棺

　　师倒拈拄杖击棺云吾徒通成可谓信心脱俗九载事师殷勤只这着子尚未惺惺涅槃堂上请汝先行且道正恁么时是生耶是死耶生既未生生即无生死既离死死亦无死无死无生灵然独存咦门外春风潇洒去一回消息一回新。

　　为聪侍者起棺

　　师至呼云行聪行聪十九如风偶然失脚满盘尽空一空空到无空处返本还元总是同你若会得生来便去也不为天你若会不得纵然百岁不为老即今会得便恁么去以拄杖抵棺云出去。

　　示航长老觉灵

　　假借四大以为身心本无生因境有前境若无心亦无罪福如幻起亦灭既然如幻生亦如幻死亦如幻来亦如幻去亦如幻善亦如幻恶亦如幻有亦如幻无亦如幻天堂亦如幻地狱亦如幻乐亦如幻苦亦如幻只如汝五十二岁父母未生前清净本体亦如幻五十二岁中间所作所为或善或恶因果昭然亦如幻直至五十二岁后气断声销复元初体亦如幻如幻亦如幻所以经云一切有为法如梦幻泡影于此会得转身一路即在目前其或未会假我木上座通个消息倒拄杖连敲棺三下云航长老打开顶门眼返见本来人四大了然空今复归何处山前一片地宝塔汝师制命我传法言直指汝归去。

　　入塔山河一片雪行人那里歇条条赤体空且向个中入卓拄杖云歇歇一念顿超于尘劫相看只在刹那间杖头从此清风彻。

　　二文居士为母请点主

　　灵台寂寂久孝子垂帘守今日请山僧大家出只手为甚么如此宾因主则显主因宾则立宾主未分前无得亦无说如是义了然幽显俱洞彻咦灵光一点透九霄子孙云仍朝北阙。

　　以严居士为父请对灵

　　生本无来死本无去无来无去湛然常住。

　　起达本兄归龙池入塔

　　海底泥牛衔月走岩前石虎抱儿眠吾兄既达元初本何故淹留在此间归去来归去来故山院里绝尘埃相逢俱是旧相识管使吾兄笑眼开。

　　为达妄炼骨

　　达妄明真体了知四大空衲僧巴鼻事今日与君通蓦投火炬云看白骨从教煆炼来眉毛端的不须动。

　　为世安炼骨

　　以杖击龛云世安旨法侄生前已竭力卫护个丛林丧身亦不辍即世明出世安然超十地以火炬照龛顶云顶门眼豁开照破第一义。

　　为见空炼骨

　　灵明一点彻大千光皎洁见得无始空莲花火里出以火炬打圆相云咦。

　　为拙呆禅火起龛

　　师以拄杖击龛三下呼云拙呆拙呆魔不从外来冤不繇他起这里若分明生死当下息且道出门一句作么生通身本无相步步绝形踪。

　　举火性火真空性空真火天上人间也无处躲东风扑面来真个也奇哉照破渠侬真面目遍界都是火莲开蓦投火炬。

　　为行直举火

　　以拄杖击龛三下云打破化城要归宝所智光未朗助你把火以炬投下。

　　为严道人起棺

　　师拈拄杖击棺云迷从旷劫直至而今舍身受身轮回虚幻你若这里荐得业障如山一击分明百杂碎真性如海片时返照万缘空其或未然再听古佛偈云假借四大以为身心本无生因境有前境若无心亦无罪福如幻起亦灭既然如是出门一句作么生道以杖指外云薰风自南来且归林下去。

　　行由

　　辛未重阳师在磬山众请师述始终参履师固辞众坚请师曰若论此事本无言说岁月浸久经历繁多云水艰辛难以具告扣己所参聊通影响余生荆溪闵门母潘氏不幸早岁失怙母老孀居时值凶荒贫难艰苦无从师范之训失读孔孟之书祖业行户幼不堪任幸植夙因时中常念观音名号忆得小时伯母偶携出户闲望井邑忽一念返照见空豁豁地境界一回至十余岁货菜养母渐涉世缘不觉随声逐色顿失前来赤子之心二十岁始发心茹斋然不知三宝归向唯对神立愿二六时中邪念忽起默诵小人间居为不善章顿然念息一日偶经讲肆值讲楞严一切众生皆由不知常住真心性净明体用诸妄想此想不真故有轮转余时一闻惕然发起畏生死心自念既在世间虚受轮回迁变不常咸属幻化何不急早修行贵图脱苦闻幻有和尚是大善知识自清凉山来唐凝庵太常吴安节通政延居龙池山道风遐播阐扬临济正宗单提向上一着特往归依自后只一念怕生死心切单单体究本分事虽处尘寰中实无有一毫留念世缘一日母命携篮买腐篮钱俱与店家手空而归被母呵责余时工夫愈觉痛切母见我道念坚固不悦处世允余出家时岁万历戊戌遂脱俗依和尚芟染初看赵州无字话半载不得发明更示余参如何是我父母未生前本来面目余领受提撕无论闲忙动静处行住坐卧时死死挨拶不敢少怠一日和尚同众看出窑有觉所兄云闻四大名山菩萨出现神通广大和尚蓦接语云我这里亦不少余进曰如何是这里神通和尚曰快些度砖其时稍稍有入第未敢认为本源真性次后工夫急切昼三夜三看来看去及百余日偶展楞严见佛咄阿难云此非汝心于时如善财入弥勒楼阁忽忆昔年童稚境界目前无异无别顿觉从前疑情放下平贴贴地一日室中和尚举华严经佛身充满于法界普现一切群生前为什么汝等张着两眼不见时邗州兄云据某见处是佛见无我是我见无佛和尚云料掉没交涉复顾余曰你如何会余曰据某见处道得一字即不出和尚曰同坑无异土明春侍和尚入城在显亲禅堂余请问永嘉大师道忽然如托空时如何和尚一喝复顾余云我代你修行罢余时礼拜便会得宾主照用之句复适石城寓天界寺谒云松老师貌古腊高精勤定课寒暑不移可畏可敬亲榻数日受益良多又访文斋老师于能仁寺此老敏而文质出语新奇令人心畅也秋后还山至辛丑余遂掩关和尚嘱云汝既有入处此番当更精进他日利导有情勿令断绝吾北行矣余时不获从侍巾瓶如失慈父懊恨无已然无可奈何只得关中随时消遣虽阅古人因缘一一有透露处或拈或颂随问随答至僧问乾峰十方薄伽梵一路涅槃门未审路头在什么处乾峰拈拄杖画一画云在这里僧复问云门门拈扇子云　跳上三十三天筑着帝释鼻孔东海鲤鱼打一棒雨似盆倾却又去不得于是力参两载终日蒲团正在忘绝境界之际忽闻驴鸣恍然顿释前疑如放下百千斤担子有偈曰忽闻驴子叫惊起当人笑万别与千差非声非色闹自后看公案如劈竹相似了无滞碍偶闻风拂松梢雨打窗纸随口云风声与水声不必论疏亲一耳闻为决何曾有二音至甲辰年四月八日解开遂与密云兄三藐弟趋觐和尚抵燕都普照时冬残矣和尚见三人远去甚喜因验余等曰汝辈离老僧三载各各呈个见处看余礼拜便出复呈偈曰人说北地寒我说南方暖寒暖不知人穷人知寒暖和尚笑云汝是穷人次日复征云汝既为我临济门下儿孙当尽临济法要祇如四料简汝如何会余时以四法界答之和尚首肯余复问曰历历孤明时如何和尚曰待你到这田地与你道余便喝和尚曰汝还起缘心么余拂袖便出一日因事和尚穿褊衫举椅子曰汝上座待我拜你为师余笑呈偈曰木人提唱笑呵呵更着衣衫谁识他昨日覸来是男子今朝还作老婆婆和尚览竟亦笑云此偈甚惬老僧意时古辉老师其来少室博通三藏讲诸经于白塔寺余绎教乘不可不达古德云通宗不通教开口便问道通教不通宗如蛇入竹个宗教两俱通如日处虚空宗教俱不通如犬吠茅丛故同密云兄游历教海明春蒙　圣母慈恩建无遮大会于台山延静渊老师主法余时得从杖履以厕法席领法华妙旨今想见此老孤高标格操履冰霜真乘法范万指围绕余沾其光受益孔矣又近妙峰老师于塔院寺连居数月时常请益忻羡真诚苦行因果明白建葺德业浩然无穷时相与言句颇多岁久已忘后回京中复侍和尚密云兄南还游浙中余谒幻也老人于天宁寺睹其高风逸韵真人所不及问答由繁故不述也已上皆一时耆宿诚为人师法者一日本师和尚得恙甚重余思法门吾木分大事虽略露一班曾未明证倘和尚不起于疾奈何其时晨夕不离左右曾于中夜拜跪曰某虽侍和尚十有余年本分所得因缘特未明谂今欲呈似不敢自欺一字望和尚慈悲和尚爽然坐起余一一倾心披诚和尚曰汝既如是吾亦如是余时便礼拜丁未岁余与三藐弟恳和尚还龙池次年腊月就龙池开堂命余为西堂余固辞之力进此道是冬发大病明春稍愈和尚复以秉拂事命余余再三辞让癸丑年命理院事余因病又辞因假岭南静室掩关时计随侍和尚南北往还并初发心亲近共一十八载跋涉道途间关劳碌总为自己本分事冬底拜辞入关和尚复垂偈付密云兄赍来云老衲于今不坐关既无住也幸无间何曾进又何曾出只在寻常天地间余拜读讫随韵呈数偈今刻录中不幸春来和尚顺世余破关匍匐归哀悼不已抿龛安制调停丛林事妥曳杖弗辞依旧入关承凝庵居士及诸檀越书至强余出关余力辞至深秋旧病复作几番垂死延到冬底众兄弟强余还山余亦恐不能久住于世故顺从归龙池奈沉痾之症夙业牵缠淹留至庚申年方得病瘳意希遍历诸方随遇垂手缘足力不能偶识徒踏得山南幽处名磬山荆溪极深谷也余因是有终焉之思矣是年秋便诛茆仲冬后蒙密云兄等送余越岭时祁寒中缚茆未就尚无卓锥之地匆匆到来众皆叹息此冬洎春大雪绵绵积五十余日人迹罕到徘徊四顾唯饥禽野兽而已储尽粮空烟爨欲绝时虽嗟之弗能济也因卓杖语伴者曰若老僧数尽即埋此山不必更送骸骨入龙池塔他日自然成就伽蓝地也迄今屈指已经一十二寒暑藉吴曹诸檀惬力护持却成丛席每每云水高流沿溪寻入乞余开示备述往行余固未从不料今日与诸人吐露浪布一场败阙正眼观之如空花水月本无生灭去来之相可不见笑大方何足拨齿云耳诸人若要干办本分大事岂在寻人踪迹宜当自勉勿记吾言众礼谢。

　　天隐和尚语录卷十五(终)

　　后序

　　先师语有磬山集散录晚录报恩语录遗录诸编部帙零星刊刻不一问欲汇集成函抱斯志而未遂也尝忆侍先师于室中时先师谓问云吾语欲流行不难有子任之但不许增损老僧只字余进云和尚若有语流行某甲便可增损得先师为解颐余不敢负先师久矣岁戊寅蹴居理安勉为从事始于夏成于冬春从头点定列惟一十五卷计有四百一十二页工刀较精字画不爽若道问上座动着先师半个字脚便入地狱如箭射于此见得方见得先师见得先师方许读先师语不然问上座未免成简点去在。

　　崇祯十一年佛成道日住武林门人通问谨识
