嘉兴大藏经　晦岳旭禅师语录


　　序

　　初祖西来不立语言文字以语言文字求向上一着便非西来大意矣自五宗衍派不能终于无言遂或汇之为传灯专之为语录名异实同然钳锤轰辣宗风犹未少降也沿及今日生初祖千余年后不知千余年来未开之面目妄袭是非毁誉之迹摇唇鼓舌标榜宗门其淆讹何所穷极今读我
师晦翁语录与初祖西来大意灯灯相印洵宗门之证谛人天之法幢也师自梵参学长而弘法远近若京口之甘露圣果与槜李之金明楞严三塔真如诸刹皆其锻炼圣凡处其间一上堂一小参机锋铦锐勘辨明确无假借无回互古临济周金刚莫之过矣然且刻苦内行终夜趺坐正如无量主夜之神照十方于不绝嘉炎少搜佛乘长而浮沉无悟因证地可着见于文字及归田而获叩师座下聆宗语之提唱如饥者之得食合掌欢欣莫可名状昔黄檗以三顿毒捧大启济宗今师拈提宗要烹煆一时龙象其一片婆心讵可埋没用是登之剞劂照耀昏衢则师之语言文字即师之机权杀夺也然而师之真面目究不在是敬述之以为序。

　　时
康熙癸未花朝
嗣法门人徐嘉炎拜撰

　　晦岳禅师语录序


　　晦岳旭禅师语录卷第一

　　侍者全琳记录

　　住嘉兴府金明禅寺语录

　　康熙癸亥十月初三日进院。

　　据室此是介师翁开大炉鞴运大钳锤生煆佛祖活烹龙象之所三十年独坐单提不动本际魔军自息新金明既为他儿孙敢道跨灶骑炉拈拄杖一卓曰任是铜头铁额到来也须按过僧问和尚入院之初有何垂示师曰佛祖点额云斩新条令又如何师曰喝起青天三十棒云秪如铜头铁额汉到来如何勘验师便打僧一喝师直打出又僧出师亦打僧才开口师曰驴前马后汉直棒打出。

　　即日上堂诸佛慧命列祖心宗觌面提持一肩担荷挝毒鼓于机前振鸿钧于未兆显出衲僧巴鼻豁开向上重关此犹是古人行履未是越格超宗大众会么蓦拈拄杖卓一卓曰者里会得临济三玄洞山五位是甚么闲家具若欲克复嘉猷挽回末运直须一踏鸿门开两扇雍雍佳气乐寰区。

　　当晚小参跨灶骑炉方称作者就中取则有辱先宗若是狮子儿奋踞地威纵有牙如剑树口似血盆到者里不罄身而逃则望崖而退具恁般作略方可全提向上直指真宗捩转乾坤掀翻海岳始见皇风成一片更于何处觅封疆。

　　示众僧问学人初参请师指个径路师曰此去杭州二百二曰不问者个路师曰水陆不增多乃曰者着子本自现成是你无始习气耽着不舍日深日厚转增颠倒致使流浪迷途若是血性汉悬崖撒手一扑到底待苏醒来睁开眼另是一般境界有恁么人么良久云啼得血流无用处不如缄口过残春。

　　示众连朝风雨漫漫声声郭外杜鹃陶朱静悄无事有时把钓龙潭拈拂子作钓势云谁识丝纶上清香意自殊。

　　端节示众今朝五月五日轮大如斗照破五须弥舜若颠倒走惊起桃符神撞破帝释口拈拄杖作舞云山僧拄杖子忍俊不禁随例打筋斗喝一喝曰住住不可莽卤。

　　示众十五日已前烟迷古渡十五日已后月映清溪正当十五日青松栖白鹤碧沼绽红莲寒山子知不知世情看冷暖人面逐高低。

　　七夕示众今夜七月七家家收巧吃金风来树杪清凉生两腋拈拂子召众曰看看夏末便是秋初已证者宜须保护未悟者猛着精彩时节既到其理自彰且作么生是自彰的理一片蠡湖波底月巧云穿作花蝴蝶等闲云净碧天宽四海五湖光皎洁。

　　往建宁府普明寺途中除岁示众大尽三十日小尽二十九东村王老化纸钱衲僧鞋破赤脚走无位真人面门斑踏杀南山白额虎大地山河乞命万象森罗叫苦大众还识无位真人么急须努力向前行自有东君随步武。

　　到泉州府崇福寺请上堂为访知音涉闽巅相逢喜气动崇山波涛万丈从天泻流出分明蠡水源拈杖召众曰有者道寸步不移观大千界如视诸掌有者道不越户阃天下知识一时相见检点将来多虚不如少实山僧披寒暑涉山川亲到崇福与我希觉法兄高谈不啻绝倒今日客听主裁借令行权与诸人花劈去也卓杖一下曰真寂湛圆常光独露洁如沧海之珠朗似碧天之月既高且坚钻仰莫及者里会得显大机发大用竖放横拈无不自在所以道似地擎山而不知孤峻如石含玉而不知无瑕且弟兄相见的事又作么生以杖画[○@║]相曰携手同堂云底事无边清韵动山河。

　　到建宁柘浦龙珍寺觉圆法兄端节请上堂拈拄杖曰拄杖子　跳上三十三天撞着娑竭龙王扑在金刚际下颠落帝释花冠毗沙门王报道恰是人间端节日天津桥上有此奇特未审诸人还见拄杖子落处么山中有客见真虎尘内何人识卧龙。

　　出队归示众住院理破垣出队顶破笠计较总一般人生何改易暑去寒来春复秋光阴打算如瞬息且道无位真人还有改易么拈拄杖卓一卓曰者里会得一生参学事毕。

　　示众金明虽处城市实足山林意况蠡水似镜雉堞如山篆竹漪然风摇千竿翠色青榆掩映鸟翻万树金钱每对花晨月夜优游绝胜人间诸人既到者里彼此切莫相瞒一朝一夕一月一年直到大休大歇无事不办。

　　示众三十余年住子胡二时粥饭气力粗每日上山三两转问汝诸人会也无子胡只住个院子如此劳筋动骨太煞周遮山僧则不然自住金明四五年是非穿凿不相干饥则食倦则眠从来不会老婆禅。

　　示众识得拄杖子行脚事毕汾阳与么道大似推人落井若向拄杖子上作活错过不少蓦拈杖召众曰还识得么到江吴地尽隔岸越山多。

　　示众若论此事实无下口处金明只得向第二门与诸人扭捏看蓦摇手云莫莫。

　　示众三塔塘之东五龙桥之北有个渔翁发白齿黑泛一叶扁舟丝纶在握有时随放随收一任鱼龙跳跃拈拄杖作钓势云不是金鳞枉上钩。

　　示众刚坐下便云早是错了也便入方丈一僧入问和尚一言未发便道错了未审和尚错大众错师曰你若识得者两错粉骨碎身僧曰谢师证明师曰错错错。

　　立秋示众有则现成公案诸人总知只恐错会良久掷下拂子云一叶落天下秋。

　　因事示众法社垂秋人不跟道古佛地总为贩卖赌赙之所说法处尽成荤酒淫污之场或有一个半个少奉戒行便乃不合时宜金明不是检点诸方只要诸人知此利害倘操道心深自不蹈他故辙诸仁者莫事门庭热闹打哄过日直须田地稳密莫被情尘惑动朝夕精勤惟道是务莫到临末梢头做手脚不办他时悔之晚矣莫言不道。

　　示众举汾阳十智同真问答径山杲曰汾阳末后若无个面目现在一场败缺虽然如是丧我儿孙喝一喝师曰径山多处添少处减汾阳只为末后有个面目所以一场败缺金明不惜唇齿为汝翻转面皮卓拄杖下座。

　　示众举宝应昭云宝应门风险入者丧全身作么生是出身一句若道不得三十年后石源云曰宝应自救不了师曰石门道宝应自救不了是有出身路么诸人会取三十年后的。

　　示众举云门钦上堂良久曰好个话头若到诸方不得错举便下座师曰云门举扬个事如九转丹砂诸方不错举者能有几人。

　　示众举兴阳铎僧问佛界与众生界相去多少兴曰道不得曰真个那兴曰有些子师曰兴阳有杀人刀无活人剑。

　　示众举僧问灵泉如何是和尚活计泉曰一物也无曰未审日用何物泉便喝僧作礼泉便打师曰者则公案大有人不肯灵泉金明要断不平可惜拄杖子不在手。

　　示众举云峰悦因僧问如何是心地法门峰曰不从人得曰不从人得时如何峰曰此去衡阳不远师曰云峰道心地法门不从人得毕竟从甚么处得。

　　示众举白云端因僧问一喝分宾主照用一齐行去此二途请师别道云便喝僧曰从来疑着和尚云便打僧曰作家宗师云曰也不消得僧礼拜师曰白云全提正令者僧向猛虎口中分肉毒龙颔下探珠金明只可坐观成败。

　　示众举黄龙心与夏倚公立谈肇论至黄龙曰何常会万物为自己及瑞岩拈毕师曰黄龙力能挥张毒手不知格外提持夏公途路短贩且喜亲到宝山瑞岩虽是扶弱济危怎出得公立问头然虽如是还我无情意来何故从前汗马无人识只要重论盖代功。

　　示众举黄龙心云粗言及细语皆归第一义你者队尿床鬼子三生六十劫也未梦见第一义在师曰黄龙提持第一义如高祖入关中。

　　示众举如翁申因僧问如何是佛法大意翁曰周岁孩儿打花鼓曰阿谁证明翁曰古庙香炉也不会便打石源云曰如翁太煞伤慈广福即不然有问如何是佛法大意向他道八十翁翁入场屋师曰如翁正眼有在未审者僧还会古庙香炉么大众只如石门道八十翁翁入场屋意在如何欲穷千里目更上一层楼。

　　示众僧问如何是金明境师曰佛阁高蠡湖深曰如何是境中人师曰我有时用拄杖有时不用拄杖曰人境蒙指示向上事如何师曰待汝踢倒醉李亭道也不迟乃曰范蠡湖头秋色高水光彻底火云烧苎萝村畔霞生树绣出鸳鸯一所桥风飒飒水潦潦无限幽怀思转饶坐久声沉新月上光辉皎皎透云霄中秋示众举百丈西堂南泉侍马祖玩月因缘师曰马师父子一回相见可谓金声玉振千古之下声光犹在检点将来大似寒儒诈富乌藤有分何故若无超方作怎得到今朝。

　　示众举拗牛祖因僧参祖横按拄杖曰入门即错不入亦错僧无对祖便打又僧参祖如前问僧曰合取狗口祖拈棒曰令合是汝行权借一半便打师曰入门即错不入亦错小乘钱贯大乘井索。

　　重九示众今日重阳节渊明酒兴狂采菊东篱下语笑发幽香山僧不会先贤意三嗅寒香立晚阳。

　　示众举高峰上堂竖拂云到者里进前一步也不得退后一步也不得总不恁么也不得毕竟如何不得不得师曰高峰用尽九牛之力只是转身不得金明与古人抖筋抖骨不为分外竖拂子召众曰金明者里进前一步也得退后一步也得总不恁么亦得毕竟如何得得。

　　龙兴和尚忌日拈香一自巾瓶后倏焉十四秋始知堕马腹更不问来由今日重相见又添多少愁华峰与碧云八载意绸缪大众如何是相见底事拈香云者个还当得么烧香云长忆江南三月里杜鹃啼血染枝头。

　　示众金明与诸人道破只是不得错会达磨祖师直指人心见性成佛赚杀一船人。

　　李蛟门居士领众绅士设斋请升座师拈香云此瓣香端为
今上皇帝祝延圣躬万岁伏愿四海来宾万民乐业此瓣香奉为本府厅邑诸位尊官伏愿寿山挺秀福海洪深此瓣香奉为阖郡绅紟现前请主本寺诸宿伏愿同悟真乘共明般若此瓣香奉为本寺开山历代尊宿伏愿不违本誓拥护法幢此瓣香奉为本寺堂上开法第一代师翁介老和尚伏愿不舍宝筏渡尽迷沦次于怀中拈出云此瓣香不须多劫栽培岂藉阴阳造就几番亲遭毒手十五年来几欲藏拙愈隐弥彰今日遇个不识窍的大似宿债难逃被他彻底掀翻直得藏身无处热向炉中供养前住庐山东林次住浠川华桂末住新安龙兴传临济正宗第三十二代山铎先师大和尚不惟酬报法乳且要诸人共知敛衣就座石源和尚白椎云法筵龙象众当观第一义师曰我本无心有所希求今此法王大宝自然而至大众要识宝么请出相见僧问世尊才生便云天上天下惟吾独尊如何是独尊的事师曰山僧今日升座僧云恁么则人人本具个个不无师曰上座又作么生僧礼拜师曰未可全信乃曰若论此事据实而言卒无定准迥超声色绝离见知语默难通动静不涉所以唱道须明语内无玄玄在语内句中无意意在句中正眼豁开洞然明白才落思惟十万八千固知法本无边渊源莫测智海洪深浩荡无际欲趋向以无门即回旋而绝迹从上佛祖尽在无趋向处显现当人故有时壁立万仞攀仰不及有时随机赴感一任观瞻到个里实无一法可取亦无一法可舍与么承当一弹指顷成就无边佛事建立无量法门理事顿超真机独露净裸裸赤洒洒浑没巴鼻至若曲为时机将半个栗棘蓬咒底搅翻拈出千钧生药头人天揭示且道路逢剑客还是诗遇高人良久云真净界中才一念阎浮已过七千年复举世尊初生及云门话毕师曰云门气宇如王怎奈阵后兴兵旭上座不妨宽着肚皮忍得一时之气清福自然胜过与人何故八千人散烟尘尽四海歌谣贺太平石源和尚结椎云谛观法王法法王法如是师下座。

　　晚参上堂虚玄大道体全彰物物头头尽显扬海月湖天空阔处珊珊翠竹倚斜阳千门万户重重透理事双融绝较量诸仁者谩揣详祖翁一片闲田地儿孙永劫受余殃拈拂子画[○@、]相云到者里也须汗流浃背始得。

　　示众举云门道平地上死人无数出得荆棘林是好手有僧云恁么则堂中第一座有长处门云苏噜苏噜东山演祖云太平即不然平地上个个丈夫荆棘林里坐得的是好手何故复云格金明又不然平地上活泼泼荆棘林中洒落落未是好手以杖划一划云者里透得过方堪共语。

　　示众九月池荷尽西风入骨寒东篱无限意霜冷怯衣单三两个衲子优游鸳水边渔艇惊鹤起翔集去翩翩若问归来日那边休夏者里过年良久云苍天苍天。

　　普请搬瓦次师拈起一片瓦示众曰一大藏教只说者个时有僧亦拈瓦云一大藏教不说者个师曰说与不说只消一文钱僧曰半文亦不值师曰山僧今日折本也僧微笑师归示众曰云门普请搬柴金明普请搬瓦不说一大藏教只要诸人放得下众中有放得下者么众无语师拈拄杖一时打退归方丈。

　　示众举南泉云文殊普贤昨夜三更起佛见法见各与二十棒贬向二铁围山金明则不然有起佛见法见明窗净几安顿珍馐供养何故此一时彼一时。

　　示众举南泉云王老师自小养一头水牯牛拟向溪东牧不免食他国王水草拟向溪西牧不免食他国王水草不如随分纳些些总不见得师曰南泉恁么道犹未瞥地在金明也有一头水牯牛放着手一任自西自东朝朝一曲田家乐五字拈来调不同。

　　示众唇吻中眉毛下与诸人露个消息良久曰天气尚冷便下座。

　　除岁小参释迦出世为一大事因缘故所以不吝慈悲巧设多方拈拂子划一划云只要诸人就里讨个下落别无岐路可趋众中有会就里落处么如无金明与你分析去也挥拂云一段光明无剩少赫然照烛古乾坤。

　　元旦上堂新年头行新令大地山河一齐听命以百千须弥入一毫端于毫端内现百千三昧拈起拄杖云拄杖子还入也未击香几云年年是好年日日是好日大家纳新祥金明独失利。

　　示众举僧问南泉即心是佛又不得非心非佛又不得师意如何泉曰大德且信即心是佛便了更说甚么得与不得师曰南泉答者僧话疑杀多少人汝等梦眼若开道非心非佛也是道即心即佛也是如若狐疑且去僧堂前寮舍内看毕竟承谁恩力。

　　示众猛虎当门坐诸人得何三昧得入。

　　示众春风荡荡春日融融鸟鸣幽谷花绽崇隆大众且道是法尔是神通者里通一线吾师不在庙廊。▆

　　示众十五日已前风十五日已后雨正当十五日呼风即风呼雨即雨。

　　示众逆风行船须凭篙人眼力衲僧入煆要假师家钳锤钳锤不妙不能除其多劫沉滞眼力不精不能谙其长驱水脉如是全宾全主有照有用若不尔者如红炉上着雪便一齐乌了安有解脱时节。

　　示众来也不入此门去也不出此门来去既无踪迹可寻那畔者边安有语话会所以道大机大用不存轨则如电光石火拟议之间即错过了也。

　　示众以拂子画○相云若向者里道得不落五阴试道看。

　　示众今朝三月三大地山河蓦出关万象森罗开正眼桃红李白柳垂烟祖意西来明的的真如般若体虚玄恁么解悟去须知头上有青天。

　　示众巧说千般不如直道春风和细雨全非佛祖妙诸禅行履处常防生青草。

　　示众举无准范最初请益尧老宿坐禅之法尧曰禅是何物坐的是谁准昼夜体究一日于厕提前话有省师曰雪窦大似纯刚打就一期火迸星飞老宿质库典牛未免清平渡水。

　　示众举仰山穆因僧问如何是正闻曰不从耳入曰作么生曰还闻么师曰长江滚白练逆水放木鹅耳里眼里任人作活只是不许妄通消息喝一喝。

　　示众举大随真僧问和尚百年后法付何人曰露柱火炉曰还受也无曰火炉露柱师曰深入不犯风行草偃大随百年后果有法付乎问取露柱火炉。

　　示众举马祖因水潦参礼拜起欲伸问祖一踏踏倒潦忽大悟起来大笑曰也大奇也大奇百千三昧无量妙义只在一毫头上识得根源去师曰只是个语语向上一路驴年去也未梦见。

　　示众举黄檗参百丈至丈曰如是如是见与师齐减师半德见过于师方堪传受子甚有超师之见师曰百丈败缺不少那里是他见过处。

　　示众举大慈中上堂曰山僧不解答话祗能识病时有僧出慈便归方丈师曰大慈弄巧成拙自相钝置金明也识病三般不医。

　　示众举月溪澄一锡遍参最后至道林呈所见无际不诺溪以际抑出不逊语辞际际知是法器遂负囊送至山门忽指黄犬曰者畜生为甚有业识无佛性溪于言下大悟师曰者个道理如太阿剑不敢犯锋如涂毒鼓闻着即丧信非偶然月溪一向气宇如王大方独步岂出道林缦天网子不得虽然道林若无匣内龙泉鼓声凑巧又安得月溪点首下高台。

　　示众举宝芳进因与同学会文睹芍药花有省从坦然披剃诲以柏树子话参遍诸方自谓无出格钳锤一晚在天界佛殿经行闻灯花爆如雷震寻谒大冈便问如何是西来密密意夷峰下禅床擒住曰西来无意你道此间是甚么意芳无对如是寝食俱忘一日登厕闻邻僧敲筹作声忽大悟师曰夷峰钳锤严密门墙固不通风非天目老人亦不能破家荡产大众还有知此消息者么良久卓拄杖下座。

　　示众举无趣空上堂集众趣良久喝一喝曰祸出私门便归方丈师曰不遇江南客徒自唱鹧鸪。

　　晚参上堂举临济四喝师曰临济大师将谓有多少奇特致令后代儿孙咬住矢橛以为大休大歇的田地正眼看来大似羊质虎皮饶你喝得金明上三十三天扑下十八风轮苏醒起来向你道好喝只是未在何故一片白云横驿路时人几个不迷踪。

　　晚参但与么去不负来机知汝疾在膏肓十无一生山僧不避诸方检点犹作死马医复云过。

　　示众湖光潋滟柳色青幽农歌杂还渔唱欢忻艛船奏郭外之笙箫音闻聒地画楼拥闺阁之佳人朱紫溢目鸟语莺歌云行风骤一一为诸人发向上机开正法眼者里会得释迦不前弥勒不后设使不荐一任打瓦钻龟。

　　晚参连旬五月黄梅雨山衲口中生醭白烂却西来鼻祖心糍团日久化为鳖东山碓觜忽开花生铁秤锤捻出汁大众且道那事又如何掷下拂子起身视之曰嗄临济无位真人变作云门矢橛大笑归方丈。

　　示众举古湛冲结茅径山集无趣语及见趣趣曰曾做什么来湛曰买得一段田收得元本契请和尚佥押趣展阅曰者是我的你的聻湛曰莫抢夺行市趣掷下集本湛便出师颂曰龙门久驻飞腾势才便风雷趁晚潮惊起泥牛穿碧海转身一拶直冲霄。

　　示众举无趣空问古湛曰彻骨彻髓道一句三玄三要绝遮护此二句中我欲取一句为法你道取那一句好湛曰和尚适来道那一句趣瞋目叱曰汝恁么无记性湛曰秪为和尚彻骨彻髓趣笑曰不然为子一人即得争奈大众何湛曰取即不辞恐辜负先代丧我后人趣曰如是如是师曰无幻大似一颗走盘珠愈琢愈辉趣祖验得号段分明也是勾贼破家。

　　示众举南明广因僧问四大分张眼光落地甚处安身立命山曰东家作驴西家作马师曰好风流只恐者僧不识何故孤月照临山岳静几多人向此中休。

　　示众举香严端上堂僧问如何是直截根源严掷下拄杖归方丈师曰香严脚下有红丝线被者僧一拶方始瞥地。

　　示众举仰山住东平日沩山令僧送书并镜至山上堂提起示众曰且道沩山镜东平镜若道是东平镜又是沩山送来若道是沩山镜又在东平手里道得即留取道不得即扑破去也众无语山扑破下座师曰马师送酱百丈打破酱瓮沩山送镜东平扑破镜子祖孙接踵顶门只具一只眼。

　　示众举南明广志慕禅学恨宗风不着遍游讲肆复归掩关看无字话始觉物理一致古湛就关扣问便有师资之契启关谒古湛于车溪未几即入古湛旧隐之白云禁足三载径山继峰老宿请湛开法明每闻示诲必垂泪刻究一日偶拾片纸有观方知彼去去者不至方之句有省呈湛湛印可即举明首众寻付以从上源流法偈明前后服勤八载日益玄奥师颂曰禹贡上承尧舜德盛明犹见汉唐心此时不必问端拱帝业持盈已到今。

　　示众举鸳湖用祖欠安介庵师翁侍次湖命茶问曰汝字觉先唤甚么作先庵曰且喜今日得自在湖曰如何是觉后庵曰请和尚尊重湖曰你还分得先后么庵良久湖便喝庵曰只管吃茶湖曰如何是吃茶底事庵曰柿枣腐干都在者里湖曰意作么生庵曰一口吞尽湖曰是甚滋味庵曰甜者甜咸者咸湖曰未在更道庵礼拜曰谢茶湖深肯师曰大丈夫当炉不避火迸临场岂讳截舌机旭是普明四世孙敢言未在若是新金明待他道一口吞尽蓦竖竹篦曰者个聻普明若出得者只手老汉吞了底也须吐出。

　　示众举永福照因僧问如何彭州境曰人马合杂僧作拽弓势福拈棒僧拟议福便打师曰者僧甚有穿杨之巧争奈临阵弦断何。

　　示众举圆通秀云少林九年冷坐刚被神光觑破如今玉石难分秪得麻缠纸裹者一个那一个更一个若是明眼人何须重说破金明不免节上生枝达磨九年孤坐末梢无端失却而今学语之流尽吃他人涎唾者一个那一个更一个但说别人短长不识自家好恶。

　　示众举白云端云古人留下一言半句未透时撞着铁壁相似忽然觑透方知自己原是铁壁如今作么生透复云铁壁铁壁师曰白云只知铁壁且不知古人意旨。

　　示众高而无上广不可及渊深莫测细包太虚形名不立孰把心通堂堂大度无多子唤作物兮即不中。

　　示众举昭觉勤云迥无依倚超宗越格非佛非心壁立万仞桑树上着箭柳树上出汁师曰迥无依倚寸步难移非佛非心挨拶不入桑树上着箭柳树上出汁两彩一赛秪如壁立万仞一句又作么生蓦抚香桌云消得龙王多少风。

　　示众举方山宝拈杖问秋江曰举一不得举二放过一着落在第二江近前夺杖掷地曰大众证明岩深肯师曰瑞岩阵布龙蛇未免钩贼破家秋江虽有临场之策且无定乱之谋若要河清海晏且看休兵奏凯。

　　示众我手何似佛手拈起笊篱便作粪帚我脚何似驴脚踏断石桥不识略彴人人有个生缘八角磨盘空里旋相逢两手垂过膝短发髼松已盖肩忽逢捕风捉影的一声渔笛渡前川。

　　示众举则中度有道流问承教中有言剑为不平离宝匣是否曰是曰弟子有不平事请和尚借剑还得么曰得道流作接剑势中便喝道流曰我素常疑著者老汉中曰作么生道亦喝中曰好喝再喝看道掩耳便出石源云曰我识得你是道流师别曰我几乎唤你作道流。

　　示众举天界古拙俊上堂云鱼跃于渊不能跃于阶级之上太末虫到处能缘不能缘于火焰之上衲僧家超佛越祖腰包天地鼻孔一缺不能补满良久云又怎怪得师曰寐语作么。

　　示众举东林无际悟初缚庵研究无倦四指大书亦不顾只是拍忙做钝工夫一日因启发参八峰无念松隐辈及见白云云举万法归一问林答云乃喝出一晚经行廊下云见遂扭住曰大众快将火来老僧擒下个贼林曰是家内人云以手掩林口曰如何是家内事速道速道林如此有省师曰东林胸藏甲胄气喷斗牛及到白云会下不但敛旗停鼓亦且丧身失命。

　　示众处暑秋分白露节朝寒暮冷午时热禅客相逢不展颜秋风阵阵落梧叶森罗万象渐红黄此景此时谁会得一日钵盂两度开饱饭殊惭两鬓雪。

　　示众翠竹摇风观音入理深谈黄花满径毗卢示现慈容雁过长空远岫飞无心之云几片鹤栖乔木层岩泻有意之水数声于此会得山河大地不是别物碧沼冥冷岂属外来。

　　示众凭虚阁下古龙潭深浅谁能把杖探缕缕丝垂千尺外时人多作钓台看。

　　示众相逢无背面到处绝周遮明眼人前见得透葫芦原是帝瓶差。

　　晚参三拳打不落一脚踢不起半边却囫囵无物堪比拟。

　　晚参释迦不在前弥勒不在后正当恁么时诸人命根却在旭上座手里真正衲僧祖父田园踏得稳更愁何处不封疆。

　　晚参尽十方世界纯清绝点未是衲僧极则不见一法犹是淆讹若是丈夫儿何妨性燥。

　　示众举方山宝云撑铁船过海底人为甚么向针孔里叫屈师颂曰差却毫厘便失宗浮云宿雾锁重重落花庭际无人扫却怨春闺尽日慵。

　　示众至道无难唯嫌拣择鼓声钟声箫管声谁云一法之所印日光月光闪电光何曾一色可比量不识杨岐三脚驴乌龟蓦地过扶桑。

　　示众举断桥伦祖初见谷源于瑞严闻麻三斤话有疑一日于云居见山堂偶阅楞严至蚊虫蝼蚁无有言说而能办事处顿省厥旨曰赵州柏树子话可煞直截师曰蛊毒之家水劝君切莫尝沾一滴定丧亡。

　　示众举天目宝芳和尚上堂曰箭锋相拄徒劳话会啐啄同时全凭作者啐啄同时即且置如何是箭锋相拄底事野翁出众礼拜起便喝目亦喝翁又喝两喝归众目卓拄杖下座师颂曰雷声才震雨弥漫个里谁将正眼看生铁昆仑刚抹过澄潭惊起老龙蟠。

　　示众举鸳湖用祖问密云禅师曰恢扩法道开示人天秪如有一人不受化下者毕竟如何摄授师颂曰仰手云兮覆手雨电光石火岂能追声前有路无人荐独自凄凄下钓矶。

　　示众举本师山铎和尚上堂曰即心即佛野老家淳非心非佛刀枪遍地不是心不是佛不是物竿头丝线从君弄不犯清波意自殊但恁么会马祖鼻孔不消一捏自然彻骨彻髓还有恁么会底么有僧才出山连棒打退师颂曰奇策筹谋各谨机风前歌呗动离微七千人散烟沉后江北江南尽带悲。

　　示众举赵州狗子话师颂曰狗子佛性无芦花满渡头渔翁随处钓不必着羊裘狗子佛性有花街柳巷口报与痴禅人出入休莽卤。

　　示众举石头迁和尚曰吾之法门先佛传受不论禅定精进唯达佛之知见即心即佛湛然圆满凡圣同齐应用无方离心意识三界六道唯自心现水月镜像岂有生灭师颂曰老到心同稚子歌引人胸次自成魔衡南一望秋云里蛮鸟关关唱哩啰。

　　示众举僧参伏牛无碍鉴鉴喝曰看剑曰幸是某甲若是别人一场祸事鉴曰那个是别人试指出看僧掀倒禅床鉴曰幸是老僧若是别人打折你驴腰师曰若要名压诸方须是临济德山若是斩钉截铁让他普愿归宗权衡佛祖提挈纲宗须是恁么人方堪绍继伏牛老汉是则也是怎奈放去太险收来太奢若到金明不特进退无门要且吃棒有分。

　　示众举智中国师因楚山访中呈悟繇山曰如何是无字意中曰出匣吹毛剑寒光射斗牛山曰赵州因甚道无中曰波斯嚼冰雪不觉齿牙寒山曰拈过有无如何凑泊中曰夜深谁把手同共御街行山曰向上还有奇特事也无中曰秋夜家家月春深处处花一双清白眼何处撒尘沙山曰善哉师曰楚山节节验过智中胸藏甲兵愈出愈奇可谓作家战将秪如出匣吹毛还有端的得者么。

　　示众举车溪无幻祖示疾僧问和尚百年后向甚么处去溪曰千株松下角弯弯百草头边乱　跳师曰火后一茎毛。

　　晚参十方世界一毛头迥出当阳绝异流时人有眼双瞳瞽劈面钩锥不识羞不识羞没来由猫儿尾上系花毬。

　　晚参大道无难易至理绝言诠池上机梭声相似正偏不落自绵绵。

　　晚参若要展演济北宗风鼓扬杨岐正脉不须掀天揭地只消一捏鼻头自然汗出。

　　示众举僧参峻中嵘中拈拄杖曰是那个魔王使得汝七颠八倒带水拖泥作么僧便喝中便打僧曰看破了也抽身便出又僧参中如前问僧拟议中打出又僧参中亦如前问僧曰气急杀人中亦打出一日光泽惠参亦如前问惠曰老老大大著甚死急中掷下拄杖便归方丈师曰峻中怀藏北斗眼盖南辰傍若无人正眼观来也是弄巧成拙。

　　示众举夹山定山同行语次定曰生死中无佛即无生死夹曰生死中有佛即不迷生死互相不肯同见天梅夹问未审二人见处那个较亲梅曰一亲一疏夹曰那个亲梅曰且去明日来夹明日复问梅曰亲者不问问者不亲夹住后曰当时失一双眼师颂曰树头树底觅残红一片西飞一片东始自武陵人去后喃喃幽鸟骂春风。

　　示众举六祖因青原问当何所务即不落阶级祖曰汝曾作甚么来曰圣谛亦不为曰落何阶级曰圣谛尚不为何阶级之有祖器之师颂曰金鼎龙蟠烟篆霭劫前露出垢衣身堂堂不坐琉璃殿岂惜东宫百宝珍。

　　示众心本是佛道不用修何更骑驴觅驴心不是佛智不是道拟议白云万里者里会得物我同观倘或不尔徒劳话会邑宰沈克斋问智不到处作么生师唤沈公沈应诺师曰头角露也。

　　邑宰屠尹和荐男素申请对灵小参师挥拂子云身从无相中受生犹如幻出诸形像幻人心识本来无罪福皆空无所住心识既无罪福悉空且唤甚么作无相蓦竖拂子云鲸吞海水尽露出珊瑚枝。

　　李蛟门又恂二居士荐兄上临请升座夫诚明之道克己复礼不可一日违仁故圣门之徒多在者里借路径过立至善之所猛地回觑但一觉来则知非幻非虚而罪花凋谢福果恒新镇常一物无声无臭蓦竖拂子云会此一物细入微尘而无内大包天地而无外仰之弥高钻之弥坚瞻之在前忽然在后既瞻仰不得且上临李公即今在甚么处良久挥拂子云玉楼曾赋就恰好赠新篇。

　　普说猫有歃血之功虎有起尸之德善知识一言半句实有起死回生之力翻窠倒臼之施若无如是作用即是弄泥团底汉昔南明祖掩关兴善有持禅关策进书至祖展阅于无字话上凝然扑之不散捏之不聚欲罢不能觉得此身遍满堂宇尽乾坤世界总是一个无字行住坐卧穿衣吃饭总是一个无字至如寒来暑往鹊噪鸦鸣亦皆是一个无字间有宾朋候问概不与焉车溪冲和尚闻有真实志亲到关前勘验祖将从前工夫一一举似溪应声跌足曰悔我来迟向后纵欲到此不易得也盖师资一言相契全身许可及祖启关往谒服勤八载大众你看者个道理毕竟有何区分淆讹在甚么处前车溪扣关相见闻其语则应声跌足已肯可矣何机窍相投而在八年之后此非细事乃敢草草在师家须尽钳锤以陶铸学者重重洗拭使其立锥无地直使索索然不存一毫微见若有一毫佛法系于胸中即是生死根株所谓师严而道尊在学者要假炉鞴钳锤恶辣如迅电疾雷转眼不得无处吐气恁么也不得不恁么也不得恁么不恁么总不得直下如大火聚近前不得到与么时忽被师家顶门一针始解　地一声通身汗下向所疑者如日消冰似汤沃雪才到大休大歇田地然后拈一机则千机万机寝削举一句则千句万句朝宗放去收来随机生杀古人到者里尚封镜封酱脚下儿孙以致脱颖而出又普明用和尚参究此事首亲南祖次谒车溪得最上工夫后侍南祖一十三载不离左右一日在径山禅堂阅思益梵天经注有省即呈无生偈曰铁壁银山谁敢摧贼身蓦地拶将来相看原是旧相识当下惭惶笑脸开又曰历劫多年穷苦事风光留得到今朝笙歌车马门如市内院依然锁寂寥南祖阅之痛加诃叱何也恐普明得少为足站住脚跟故痛处加艾顶门示针俾知临济一宗道出常情及至师资缘熟特举独脚偈普明于言下顿契微旨披阅蕴奥点首下泪则知恩大难酬假呈偈曰南祖就与冬瓜印子安得有此境界诸禅德你看古人为此事亲近师家十余年朝参暮请刻刻提撕无论师家学人扭作一团如冤家对头相似开交不得必要讨个分明如是久久磨炼自然水到渠成心花顿现头头合辙法法圆通掉臂欬唾无非大用现前虽然要是其人一等倚草附木不但受此钳锤才学依样葫芦黑壳本上攒措几句说话就求付嘱其余涅槃心差别智一千个五百双不会过在师家总因道眼不明而自误误人师家道眼果明钳锤不凡此辈如药汞银入煆则流矣况大法乎今诸方希徒门庭热闹只要多散几柄拂子以致宗风扫地汝等既到金明不问晚学初机参要真参证要实证看话头即如限粮刻敌古德云暂时不在如同死人且道暂时不在的是个甚么者里一拶粉碎撩起便行若是咬定矢橛不能转换他日铁蛇钻你鼻孔有分在莫言不道。

　　受三塔景德寺请退院上堂卓拄杖云法无一定随机而化道本无方遇缘即宗既无心于去来何有相于彼此昭明同于杲日放旷等乎虚空或行或住或城或郭若也事理不拘情见超越无可不可复卓杖曰三尺龙泉光照胆万人丛里夺高标拽杖便行。
嘉兴大藏经　晦岳旭禅师语录


　　晦岳旭禅师语录卷第二

　　侍者全琳记录

　　住三塔龙渊海会景德禅寺语录

　　康熙己巳十月十六日入院。

　　山门古人道无量神通百千三昧皆从此出山僧即不然河沙诸佛百万人天皆从此入以何为验喝一喝。

　　弥勒坦腹当轩笑等阿谁我若不来阿谁识你。

　　韦驮尔秉灵山记莂我受檀那公请肝胆莫相违主宾须正令。

　　佛殿洞山麻三斤云门干屎橛检点将来着甚死急二手齐拈香云一炷黄檀一炷紫柏合掌云冤屈冤屈。

　　伽蓝祠法社干城丛林蛊干神威肃肃赤心片片新长老虽则宿债难逃也要你共出只手何故汗马无人识重论盖代功。

　　祖师堂者一队汉口不关风鼻孔又缺世间多少痴男女无端受你诳吓山僧今日不幸也打入者邪魔窟宅。

　　千华台具三十二相现百千手眼遍刹遍尘无在不在即今相见一句作么生道礼拜云闻性圆通周法界全宾全主绝遮栏。

　　踞室横按拄杖云踞毗耶室行摩竭令横按莫邪衲僧乞命倘有个不怕死的单刀直入如何接待以杖一卓云若是猛虎能插翅金刚圈子透还难。

　　当日学宪钱容山明经李蛟门暨众绅衿设斋请上堂师拈疏示众云字字珠回玉转掷地金声言言见谛超宗耀天光彩灵山付嘱总在里许若欲四众普闻却请表白敷宣宣毕师指法座云向毗卢顶　上行个个夸能逞伎来刀山剑树里坐孰敢横身直入恁么会得半句犹闲更或踌躇山僧谩诸人去也便升座拈香云此一瓣香动也云兴雨作静也海晏河清爇向炉中端为祝延
今上皇帝圣躬万岁伏愿圣明超日月睿算等乾坤八表升平万邦归化此一瓣香愿力弘深功高百代奉为满朝文武本省本府本邑诸位尊官伏愿禄位高迁寿基巩固此一瓣香受灵山之付嘱持宝印以摧邪奉为现前请主合郡绅士伏愿扶法社于末运力挽颓风悟般若之正因妙明真智此一瓣香道根深植本誓不违奉为诸山知识本寺耆旧伏愿共遵如来教敕同明列祖心宗此一瓣香通天作用跨海神机饭云水于干戈队里建法幢于荆棘丛中供养本寺中兴先法伯主峰大和尚伏愿世世为招提标格在在阐教外真宗不忘弘誓拥护法幢于怀中拈出香云大众还知落处么恶过涂毒烈胜砒鸩十八年前龙兴会里被个没意智的轻轻一拶瓦解冰消本拟填沟塞壑事不获已将错就错第二回拈出供养先师山铎和尚敛衣就座亘思维那白椎毕师曰架千钧弩杀活全彰提正法眼魔佛俱丧不用如何若何莫有共相激扬者么紫渊问范蠡湖头才启网又向龙渊把钓竿时如何师曰不是金鳞枉上钩曰一句无私超彼此还将何法报君恩师曰天高群象正海阔百川潮曰今日车盖临筵缁素云集未审有何法施师曰无一法与人曰恁么则礼谢去也师曰放汝三十棒问云净月明风行草偃力挽颓风普利四众如何是普利的句师曰杲日丽天清风匝地曰鱼龙总藉弘波力万象同瞻慧日光师曰赞叹有分问七载金明施法化今朝景德振纲宗未审同耶别耶师曰分身两处看曰与么则龙行云起虎啸风生师曰何处不称尊云有意气时添意气不风流处也风流师曰且礼拜着乃曰真机独露大用现前满目清辉古今通彻尽十方世界是真实人总无边香水海是解脱道只在当人猛省可以得大自在故释迦老子以此出世度生达磨大师以此直指人心见性成佛天下知识以此解黏去缚秪今车盖临筵群贤毕集请山僧举扬个事争敢囊藏被盖其有诸佛说不到处诸祖提不起处今日一齐揭露拈拄杖召众曰见么卓一卓曰闻么若也闻见分明拨开向上一窍千圣齐立下风故曰我为法王于法自在且入院升座一句又作么生秪将补衮调羹手拨转如来正法轮复举达磨见梁王因缘毕师曰达磨来东土将一丸毒药要断人命根若非武帝见机几被所中诸人吃茶吃饭切须检点蓦以杖召众众举首师曰中也复颂曰玉兔怀胎下紫微人间不识便称奇等闲跃过苍龙窟动地腥风彻四维维那复白椎师下座。

　　当晚小参曹溪门下法久弊生理事偏执是非颠倒画蛇必添足画虎定成狗以虚为实言行舛谬谤毗尼是小乘辟禅定为魔样法门至此渐见倾危今山僧入院之初与诸兄弟少集片时略呈鄙陋不得妄生穿凿别寻知解直须永绝淆讹万机寝削恁么会去如龙得水似虎靠山犹较些子召众云雪后始知松柏操事难方见丈夫心。

　　请两序上堂立宗纲辅法社要假其人吹无孔笛弹没弦琴全凭作者三塔者里斑斑龙象济济麟鷟虽则量才补职务在进退有仪奋那吒八臂现大悲千手贼来须打客来须顾则祖席重光法门有赖拍禅床云若要祖灯真不坠大家扶起破沙盆。

　　开钟板拈槌示众云施佛祖钳锤作人天号令波旬闻之胆丧象王听以颦呻且衲僧分上如何取则蓦击板云一击髑髅成粉碎逼塞乾坤没古今。

　　肃众小参光阴瞬息人生几何转眼便是来生直下万勿错过衲僧家出一丛林入一保社本为寻师择友了明大事若图饱食暖衣何处不可诸人既不嫌此间淡薄又不厌山僧鄙陋在此同居务要戒行精严律身办道毋习外缘打哄过日虚弃时光一朝四大败坏神识无主你平生所作业因一时现前万苦逼身无处可避到与么时悔无所及。

　　除夕小参今夕是除岁一年事已毕东村张大化纸钱西舍廖胡吹觱栗诸方槌锣击鼓谈玄说妙有的道一年将尽夜万里未归人有的道太尽三十日小尽二十九有的道烹露地白牛与诸人分岁有的道爆竹一声送腊梅花几点迎春龙渊者里无春可迎无腊可送也不烹露地白牛也不说大尽小尽也无万里未归客也不打鼓谈玄妙止有三件事与诸人说破一吃茶不得湿舌头二吃果不得动牙齿三猜拳不得撒手呼卢恁么会不妨奴呼释迦婢唤弥勒若不会三十日来有个汉与你打算在。

　　晚参心不是佛造作即乖智不是道用修还错从上佛祖说心性判古今大似白昼挑灯龙渊者里不是尽法无民盖为诸人千里寻师不遇明眼终成废器入我门的直须吐尽野狐涎脱却骨臭衫换骨洗肠始得若不尔者阎罗大王不怕多知多解。

　　小参众才礼拜师曰又要画蛇添足作么便归方丈佛涅槃日上堂三塔凌云势逼青霄回雁迹千华耸汉高标竞丽出龙渊桃花陌上槜李枝香飞白雪鸳湖堤边细柳梢叶吐黄金如来紫磨金色身独露堂堂无隐覆阿难悲泣波旬欢喜出格丈夫别有襟怀景德当时若在波旬与阿难释迦老子各与三十拄杖何故不合以生灭之见而欺侮后人虽然景德恁么道亦合吃三十拄杖众中还有下得手底么良久云最喜无心花里鸟闲来终日尽情啼。

　　上堂鹊噪枝头鱼行水底片片云生徼外行行鹭起沙汀鸳鸯湖里款乃数声白苎村边征帆几叶田家麦熟登场邻妇蚕眠摘茧寒山拾得无端起佛见法见贬向二铁围山莫有相救者么卓杖云常恨春归无觅处不知转入此中来。

　　上堂森罗万象日夜浩浩地广谈般若三世佛祖一齐立地听诸人信得没么信得没与佛祖同参否则是汝自生障隔山僧无计可施秪得袖手旁观。

　　小参举沩山问僧汝会甚么曰会卜山拈起拂子云者个六十四卦那卦收僧无语山曰适来大壮今是明夷师曰三百八十四爻合为六十四卦看来爻象分明明夷变作大壮文王周公孔子一齐占卜不上不入河图洛书岂用蓍钱叠象。

　　小参举六祖因僧问黄梅意旨甚么人得祖云会佛法人得云和尚还得么祖云不得云和尚为甚么不得祖云我不会佛法妙喜云还见祖师么若也不见径山与你指出芭蕉蕉芭有叶无又忽然一阵狂风起恰似东京大相国寺里三十六院东廊下壁角头土和尚破袈裟毕竟如何归堂吃茶师曰径山与么道佳作仁可知礼也诸人会么龙渊更为你注脚庭前一古柏清明遭雷折枝叶尽涂地中心红似血路行人望之虚空钉个橛夜来月上三更时影入螺窗墨漆黑怎似棒打青天蛟龙出穴。

　　小参举僧问长沙南泉迁化向甚么处去沙云东家作驴西家作马僧云未审意旨如何沙云要骑便骑要下便下妙喜云今日或有人问圆悟老人迁化向甚么处去即向他道入阿鼻大地狱去未审意旨如何饮洋铜汁吞热铁丸或问还救得也无云救不得为甚么救不得是者老汉家常茶饭师曰忤逆儿孙须是长沙妙喜酬恩报德曲尽礼仪可谓深达水源木本之道龙渊则不然今日或有问山铎老人迁化向甚么处去向他道不是灵鹫峰顶便是兜率陀天未审意旨如何说法犹如释迦慈悲仿佛弥勒或问还来世间化度否云一航普济群生类天上人间未肯休大众且道长沙妙喜抑底是山僧赞底是者里分疏得出天堂地狱一任横行佛界魔宫游戏自在东林和尚忌日拈香者个和尚生平无状一味虎行狼心到处惹人怨谤龙渊曾遭一踏至今忿忿难忘蓦拈袈裟角云常看游子衣中线几番提起恼人肠。

　　示众举断桥和尚临终集众入室作书辞诸山及魏国公公馈药不受又遣人问曰和尚生在天台因甚死在净慈桥曰日出东方夜落西书偈而化师曰净慈恁么答话未免俗官看破。

　　示众举方山和尚凡有僧入室即竖拂子曰是甚么僧拟议直打出二十年少有契其机者大石云曰秪如师僧家识得拂子又作么生良久弹指一下师曰识得拂子买草鞋行脚。

　　金明介师翁忌日拈香踞狮窟哮吼吒沙壁立万仞开天封光明灼大迥脱罗笼天下金明一时咸仰兹九月二十三日小孙旭又如何即是插香奠茶云三奠龙渊水一爇紫檀香三塔齐稽首千华霭翠长。

　　达磨大师忌上香观震旦有大乘气象无端栽棘刺航海来东土牵枝引蔓长直指人心见性成佛殃祸及平民者老汉畜心不善招得五番中毒正所谓有心害人而被人害自料不能敌脱只履而西归却遇宋云捉败龙渊不是发宣人短特要诸人勿蹈他故辙何也宁为乱世英雄莫做太平奸贼。

　　上堂僧出叉手立师曰是谁使汝颠倒僧低头视师曰者老汉项上铁枷也不知师便下座。

　　上堂三塔者里孤高清冽目视云霄有时道有也纤尘不立有时道无也万象峥嵘有时道不有而有也似一滴含夫巨壑有时道有而不有也如须弥纳于芥孔恁么会得略较些子。

　　结制上堂僧举僧问赵州狗子还有佛性也无州云无此意如何师曰烂泥里有刺曰蠢动含灵皆有佛性因甚狗子却无师曰黄河三千年一度清曰赵州道为伊有业识在聻师曰须向他语脉里讨曰又僧问狗子还有佛性也无州云有又作么生师曰鲸吞海水尽露出珊瑚枝曰既有因甚入者皮袋里师曰汝还识狗子么曰赵州道知而故犯聻师曰合眼跳黄河僧作礼曰幸逢师指示从今更不疑师曰如何是你不疑处曰有无俱不立师曰犹在赵州绻缋里僧便喝师曰更添一重问释迦出世为一大事因缘和尚出世所为何事师曰鞭龟上竹竿僧一喝师便棒僧又喝师直打退乃曰一句当阳觌面提全宾全主显真机双收双放无先后逸格超宗当下施者里荐得权实双行照用无碍一切临时不滞方所有时举一明三有时三中显一有时有语中无语有时无语中有语所以云大凡演唱宗乘一句中须具三元门一元中须具三要路诸兄弟且作么生会卓杖云软如生铁硬如绵三眼摩醯觑不全离名离相无终始那许时流辩正偏。

　　小参举赵州因僧问如何是祖师西来意州曰庭前柏树子曰和尚莫将境示人州曰我不将境示人曰如何是祖师西来意州曰庭前柏树子师曰庭前柏树子个个逞唇觜不向枝上觅便寻枯椿底三生六十劫正如春梦里堪笑老赵州平地风波起令彼陆沉客尽作摸壁鬼。

　　临清大悲寺妙云法叔和尚请上堂机旭来景德人事了独坐千华台畔思惟如是事三百六十日欲觅起处了不可得今日法叔和尚命我于不可得中现身与诸人说此秘密法门然未出方丈已与诸人道破了也诸人未出僧堂已荐取了也倘有不会我乘法叔威神向第二义门谩你诸人去拈拂子一挥云剪四渎之水裁五岳之云雕荆山之玉研赤水之珠将洞山麻三斤缚住以秘魔杈叉放三塔尖头把盐官扇子扇着云门乾矢橛娑竭龙宫火发烧杀赤县八万四千家惊起无数风神火神水神地神共力相助调鼎和羹悉成醍醐上味景德款款的向三塔湾兜裹拈来摊向诸人面前船来陆来一任横咬竖嚼构得的永除饥疮之患放旷自由构不得的急须构取免致作贱人若是出格道流另行款待以拂子召众云还会么设不会山僧面目现在若有个不受人瞒的我试问你秪如普化道来日大悲院里有斋日道天台山罗汉几个不赴请众无对师指露柱曰赖有者汉证明。

　　龙兴和尚忌拈香年年九月十五顿觉大地震动插香云记得碧云山里曾遭踏背脊如今又不痛顾视左右云还知者老汉利害处么以手掩鼻云吽吽。

　　佛成道日上堂拈杖云只者个本自无迷悟从何立非声非色何见何闻释迦老子诳惑不少于二千七百年前捏出一个卦文赚却无数英雄东卜西卜到今日虽则爻象分明直是有凶无吉何也荧惑临宫殃祸重重蓦卓拄杖云幸有水德星化解然则如是且道释迦老子当时见的星在那一爻上看乃扣齿三下云千灵万灵不顺人情。

　　挂历代祖帧拈香者队老古锥头头相似面面相亲将达磨一宗以讹传讹如盲摸象各说异端致令后代儿孙依模画样渐见乌焉成马龙渊恁么道且以何为证良久云曾记王二郎二十年前亲在他屋里西北角落头过来喝一喝便烧香。

　　除夕小参景德今夜分岁无可管待诸人若烹北禅牛太煞伤慈若烧法昌火浪费常住若炊黍米饭恐邻僧兴叹若唱村田乐有犯毗尼且如何即是者里着得一只眼庆快平生得大自在又云常住三百六十亩僧田出帐收租纳税了到腊月三十日仓库无颗粒之余拍双空手送残年山僧与么道只得一半且那一半在什处卓杖一下云来朝更有新条在恼乱春风卒未休。

　　元旦上堂卓拄杖云新年头行新令万象森罗齐乞命释迦弥勒暗吞声文殊普贤偷眼听惟我龙渊一众必恭而必敬蓦竖拄杖云拄杖子　跳上三十三天向东海龙王鼻孔里翻身透过七金山走遍四天下仍归本处向诸人道将谓紫微摄政却是太岁临宫卓一卓。

　　立春上堂东皇施正令寒岩枯木花柳岸垂金线汀洲涌碧沙煦日融融兮铺大地之锦绣和风荡荡兮灿遍界之文章飘缈白云纵观写出飞禽迹优游渔唱等闲惊起卧龙吟有情公子逐野马于长途无心道人驾白牛于宝所寒山子寒山子惺惺寂寂寂寂惺惺相携把手诉衷肠底事分明绝比量不知春色无高下返怪花枝有短长。

　　解制上堂尽十方是个大圆觉海无内无外何解何结结也在里许解也在里许山僧一向孤迥迥洒落落来者不用锥去者不用钩一任朝捷鱼蚬暮宿古庙醉李亭畔看梅花吐白雪之香烟雨楼前听桂桌泛碧波之浪南天台北五台从教眠云步月东蓬莱西太华何妨玩水观山虽然如是布袋头依旧在山僧手里蓦唤侍者者应诺师曰看脚炉里有火么遂起身云尽道季冬极冷不觉孟春犹寒。

　　灯节晚参十五日已前雪覆千山十五日已后云散长空正当十五日月到天心风来水面与么时直得石女云中高拍板木人海底细吹笙灯笼跨鹤绕南斗露柱骑牛舞北辰不是神通妙用亦非法尔如然我见灯明佛本光瑞如此。

　　佛涅槃上堂生无来处死无去处释迦老子向甚么处去莫教休去歇去么断绝往来么杳无消息么龙渊今日直得口挂壁上又怎怪得诸人蓦竖拄杖曰释迦老子来也诸人还见么掷下云丈六金身紫磨色年年记取是今日。

　　天台护国梦颿和尚至上堂大道虚旷绝彼绝此圣智圆通无内无外天地难况其远日月莫方其明了无形相之可窥何有古今之能间恁么时将五位入三玄内拈人境来宾主上亦不剩一丝亦不减一毫上下并四维无有偏正回互然则如是有一句子不从迷悟得不向圣凡求且道在甚么处设使周遮却请护国和尚与你道破。

　　李广植广桓昆玉荐严明经真寄居士请小参生为死之因死为生之果因果甚分明去来无拘缚真寄道翁幼探洙泗之道晚明少室之宗气度超然胸怀洒落钦闻德音遍布鸿略超伦丛林赖以匡扶法门藉以振兴忽云老宿相邀不期半路抽身莫是龙华曾有约内院同敲太古音么震声一喝云月恒庭际月皎皎满目光辉意俨然(居士自谓撄宁和尚相邀预定日期请诸山知识至舍念佛说偈而逝)。

　　雨霁示众雨歇天晴日出风来水面纹生陌上桃花露出灵云面目圃后翠竹张开多福舌根梨花飞白雪细点苔阶铺蜀锦榆荚吐金钱撒入螺窗喷海珠驿路儿童摘杨花而搓玉弹湖边渔叟垂香饵以钓金鳞头头显佛祖真宗处处彰普贤境界山僧拄杖忍俊不禁向青云里打个筋斗却来与诸人露个消息卓一下云六宇阴霾都扫却顶门迸出一轮红。

　　端节上堂今朝五月五陌上莺啼柳蚕眠剥茧时桑柘露拳肘村巷乐升平欢歌载道路东舍赵三娘独饮雄黄酒醉倒谢大叔赤脚骑艾虎等闲穿市过咬杀云门普赤口白舌神忙忙钻入土撞着地行鬼一击忘前后拊掌云阿呵呵文殊与普贤拍拍成妙舞。

　　示众举法眼问永明云隔壁闻钗钏声即名破戒现见金银合杂朱紫骈阗是破戒是不破戒明云好个入路师曰若有个入路薰风自南来殿阁生微凉若无个入路花须连夜发莫待晓风吹卓拄杖曰直饶恁么会堪作甚么颂曰隔壁闻钗钏即名为破戒好一个入路于法观自在。

　　上堂月生一万象森罗眼睁赤月生二昆仑跃上扶桑树月生三虾蟆吞却水中天拈拂子竖起云还有与龙渊拂子相见者么良久云见之不取思之千里遂掷下。

　　示众举南泉问黄檗黄金为世界白银为壁落是什么人居处檗云是圣人居处泉云更有一人居何国土檗叉手而立泉云道不得何不问王老师檗却问更有一人居何国土泉云可惜许师曰一人向虚空里凿窟宠一人看锢鏴着生铁二俱总成戏剧山僧若作黄檗待问更有一人居何国土劈面便掌直饶南泉有滔天手眼也无摸索处颂曰黄金世界白银妆古殿苔封坐未央更有一人何国住时流切忌错商量。

　　上堂夏日热夏日长薰风户外来两腋生微凉郭公鸣远浦姑恶憩南塘蛙声数数胜鼓吹夏虫唧唧别宫商禅和子细思量眼中见色耳里闻响切不得昧却他古佛心王。

　　钱涵六居士荐室姚氏请小参一点灵明彻古今涅槃生死等埃尘者回亲识娘生面遍界清风动地生竖拂子云者里会得生本不生灭本不灭生灭一如真幻不二且姚安人即今在甚处安身立命咦一超直入菩提岸此土莲邦任往还。

　　上堂今朝八月一湛湛秋光寂鸿雁北地来长空露遗迹万木渐萧疏五湖漾虚碧砧声到耳边般若波罗密。

　　示众景德门墙八字开朝朝云鹤去还来鸳鸯湖畔烟雨楼台行到水回路曲处几人含笑几人悲。

　　中秋晚参举马祖玩月因缘(颂曰)等闲无事下阶游两盏三杯兴不休各把衷情都诉尽至今清怨满山丘因事示众举永嘉大师云从他谤任他非把火烧天徒自疲我闻恰似饮甘露销镕顿入不思议观恶言是功德此则成吾善知识不因讪谤起冤亲何表无生慈忍力师曰永嘉大师恁么道理上即得若是事上且缓缓着景德即不然知事少时烦恼少识人多处是非多。

　　师翁介老和尚忌日上堂慈威普振于闽越浩气扩克乎大千踏碎佛祖顶　打开圣凡羁锁竖正法眼邪魔无处藏身截断淆讹真机流通遍界殃累儿孙不了祸及丛林何休以杖召众要见师翁面目么卓一下云秋风吹绣水落叶满长安。

　　小参僧问祖意教意是同是别师曰驿西桃花红塘南李花白曰和尚将境示人那师曰汝向甚处见山僧僧拟开口师打曰下坡不走快便难逢问如何是佛师曰仰面乌龟抱水游曰如何保任师曰腊月莲花火里开僧便喝师便打问师唱谁家曲宗风嗣阿谁师曰乘兴携筇登绝顶五云足底起龙吟曰恁么则龙兴嫡子蠡水真孙师曰刳心剖腹人难会细剪春风遍界吹曰万古碧潭月捞捷始因知师曰如何是你知的事曰看脚下师曰放汝三十棒乃举临济垂问有一人论劫在途中不离家舍有一人离家舍不在途中阿那个合受人天供养师曰落霞与孤鹜齐飞秋水共长天一色。

　　初祖忌拈香少林面壁九年不会唐言葱岭独自西归泥齐脚背一语何之惭愧无地可笑神光不惜好手换他空棺只履赚却后代儿孙一个个蹄踏蹄嘴对觜。

　　结制上堂僧问文殊为七佛之师因甚出女子定不得师曰方木不逗圆孔曰下方罔明菩萨为甚却出得师曰大似远客还家曰如何是定师曰铁橛钉虚空曰只如世尊为二大士与么教敕还是赤心为人还是把定封疆师曰汝道山僧今日还是为众结制为汝答话曰总在里许师打曰儱侗不少乃曰包天地而无外入微尘而无内无内无外圣凡一源百亿须弥世界细抹为尘于一尘量涌出无边香水国土拈杖一卓曰百千三昧无量法门总在者里恁么会去结在解处解在结中莫有不从结解而来的么以拄杖作钓势曰不是金鳞枉上钩复举女子出定因缘师曰是定不是定井底铁蛇照古镜出得出不得三人证龟成个鳖古今多少被热瞒三十乌藤犹未歇因甚如此仔细检点一一出女子定不得还有出得女子定的么喝一喝。

　　小参举世尊见文殊在门外立乃曰文殊何不入门来殊曰我不见一法在门外何以教我入门师曰者则公案自古迄今无人判得盖因情未尽耳过去已过去未来尚未来正当龙渊主持此事诸人不得造次我有六十棒要打不平何故世尊不拣己过寻察他非不合有门内门外见好与二十棒文殊不遵约束进退无礼不合生有法无法见好与二十棒还有二十棒山僧自领大众且道过在甚么处试指出看。

　　小参僧问如何是佛法大意师曰京口白菘味最佳曰某志诚请问和尚莫戏论师曰不戏论曰如何是佛法大意师曰金陵旱芹白更美曰此非戏论耶师曰大众证明僧伫思师打曰好恶也不识乃举天亲菩萨从弥勒内院而下无著问经称人间四百年彼天为一昼夜弥勒于一时中成就五百亿天子证无生法忍未审说甚么法天亲曰只说者个法师曰弥勒说的决不是天亲传的天亲传的决不是弥勒说的若道只说者个法直饶弥勒下生自救不了岂能成就五百亿天子证无生法忍耶天亲若果从弥勒内院而下待无著恁么问劈脊便棒免致后来许多尊宿向者个法里错会。

　　罗又先文学荐考广文子先空诸大士请对灵小参挥拂子云朔风凛冽逼人寒万树千林红叶潸遍界黄沙成血泪仙人无足出云端恭惟子翁空诸大士学综古今实鸿儒之领袖心通内外诚后进之良规见介师翁于敬畏获心印于蠡湖惟道惟德乃格乃馨竖拂子召众曰看看在山僧拂子上放光动地光中说道来也恁么去也恁么恁么中有不恁么杲日当空月正圆铁船海上快如梭诸人还会么挥拂子曰出头人世外坐断五须弥一派天香远琼瑶吐紫芝。

　　小参举世尊将诸圣往第六天说大集经敕他方此土人间天上一切狞恶鬼神悉皆集会受佛付嘱拥护正法设有不赴者四天门王飞热铁轮追之令集既集已各发弘誓拥护正法惟一魔王谓世尊曰瞿昙我待一切众生成佛尽众生界空无有众生名字我乃发菩提心荐福怀云临危不变真大丈夫诸仁者作么生着得一转语与黄面老子出气寻常神通妙用智慧辩才到此总用不着尽大地人无不爱佛到者里何者是佛何者是魔还有辩得出的么良久云欲识魔么开眼见明欲识佛么合眼见暗魔之与佛以拄杖一时穿却鼻孔师曰天衣老人错下名言者魔王若是个临危不变大丈夫即不随热铁轮而来也况复云我待一切众生成佛尽众生界空无有众生名字我乃发菩提心恁么道早是把髻投衙据款纳降了也何须更着一转语与黄面老子出气况世尊初云一切众生具有如来智慧德相岂一魔王之不具哉且道魔之与佛还有辩得出的么良久曰白鹭下田千点雪黄鹂上树一枝花。

　　腊八上堂雪山六载苦难挨忽睹明星双眼开依前不见自家鼻错认牛颔作马腮递代儿孙浑不识且道不识个甚么年年有个腊月八谁人能展两茎眉除岁小参一岁尽今宵团圞相共语世事不干怀道人合如此有一物圆陀陀光烁烁拽之不来推之不去恰似洞庭山上一座石敲之听以无声拨之睹而无质不属阴阳造化亦非天地生成日暴风吹曾无改易还有识得者么倘或不知山僧为诸人指出乃拈果示众曰呀原来是枚果子。

　　元旦上堂僧问如何是新年头佛法师曰爆竹连天响鼓声动地鸣曰恁么会还当得么师曰谁家箫管里清韵透云霄曰新年佛法蒙师指祝圣一句请师宣师曰日月光天德山河壮帝居问如何是龙渊境师曰三塔卓当门千花拥殿后曰如何是境中人师曰眉毛生眼上须边耳搭腮曰如何是日用行履处师曰不善承迎世上人等闲无事招人怪曰如何是和尚为人处师曰棒打石人头　　论实事曰学人上来乞师一接师曰汝是行脚僧么僧便喝师曰脚跟未点地在僧无对师打曰何不再喝乃曰三百六十日今朝最第一石塔拜倒露柱灯笼骑却殿脊厨库僧堂山门钟楼藏阁齐声庆贺新岁蓦拈拄杖画○相云日重光月重轮海不扬波中有圣人。

　　启千佛忏期上堂僧问一花百亿国一国一释迦秪如三千诸佛未审居何国土师竖拂子曰在山僧拂子头上曰未审说何法要师击拂子三下曰为什学人不闻师曰因有执故曰学人离却法执请师别道师曰未明三八九难话岁寒心乃曰过去诸如来斯门已超出月落天空碧潭无影现在诸菩萨今各入圆明贪他一粒米失却半年粮未来修学人当依如是法堂堂大道透长安何用当途栽荆棘竖起拂子曰三世诸佛向拂子头上阐说无量妙义百千法门天上人间各证无生法忍亦各坐本世界广宣妙法随类度生诸人还信得及么掷下拂子曰向下文长灯节示众举修山主云具足凡夫法凡夫不知具足圣人法圣人不会圣人若会即是凡夫凡夫若知即是圣人此语具一理二义若人辨得不妨于佛法中有个入处若辩不得莫道不疑师曰修山主恁么道理上也着事上也着可惜落在凡圣坑里出头不得龙渊不与么具足凡夫法凡夫即知具足圣人法圣人即会圣人若会不是凡夫凡夫若知不是圣人此语亦具一理二义直饶辨得于衲僧门下正好疑着若辩不得却有个入处大众山僧恁么道与古人同耶别耶检点得出与你一緉鞋。

　　上堂举德山挟复子到沩山上法堂从东过西错从西过东错沩山默坐不顾错德山云无无便下去错复云也不得草草遂具威仪见沩山提起坐具云和尚错沩山拟取拂子错德山便喝错当时背法堂着草鞋便去错沩山至晚问首座适来新到在甚么处贫儿思旧债首座云当时背却法堂着草鞋便去恁么那沩云还识此子么已后向孤峰顶上蟠结草庵呵佛骂祖去在面赤不如语直又曰作家相见纵夺可观旌旗闪烁锋芒各露二老有个不知处至今无人举着且道什么处是二老不知处若检辨得出便会得龙渊者八错若会得者八错便会得已后向孤峰顶上蟠结草庵呵佛骂祖的道理有么良久曰你往西秦我之东鲁。

　　小参举真歇了云处处觅不得有一处不觅自得良久云贼身已露径山无幻祖云处处觅不得且道何处不是有一处不觅自得人无下贱下贱自生良久云甚处去也贼身已露还我赃来真歇和尚只解闭门作活未知夺角冲关且道如何是夺角冲关的句卓拄杖云挑沙入水师曰真歇和尚道则太煞道只道得八成山僧则不然处处不觅自得有一处觅不得良久云无赃不问罪无幻老人道真歇和尚祗解闭门作活未知夺角冲关殊不知他一镞破三关不费腕头力只如挑沙入水你诸人向甚么处会卓拄杖一下归方丈。

　　小参举云门问值岁什处来岁云刈茅来门云刈得几个祖师云三百个门云朝打三千暮打八百东家杓柄长西家杓柄短又作么生岁无语门便打妙喜云直岁无语自有三百个祖师证明云门令虽行要且棒头无眼楚石云大小云门却被直岁勘破师曰打人还要亲兄弟敌国须还父子兵大慧祖孙抑压云门扶持直岁看来不是好心何处是三百个祖师证明处那里是直岁勘破处直岁无语合吃云门棒什么处是棒头无眼处虽然面赤不如语直云门不合道东家杓柄长西家杓柄短当与么时问他三百个祖师在甚么处自然瓦解冰消殊不知用尽自己心笑破他人口。

　　上堂举马祖于书中作一○相师曰向虚空里凿窟宠道人送到径山老不识羞径山发缄于圆相中一点却封回看孔着楔忠国师闻云钦师犹被马师惑大小国师好恶不识殊不知马师未画圆相时已被钦师惑了也雪窦云径山被惑且置若将呈似国师别作个甚么伎俩免被惑去师曰也是为他闲事长无明有老宿云当时坐却便休师曰郑州出曹门又有云但与画破师曰夜半放乌鸡雪窦云若与么只是不识羞师曰何不早恁么道窦云敢问天下老师各具金刚眼睛广作神通变化还免得么师曰未敢相许又曰雪窦见处也要诸人共知只者马师当时画出早是自惑了也师曰救取一半大众与么批判且道者几个阿师还甘么龙渊见处虽不与雪窦老汉同一鼻孔出气也要诸人共知良久云我也没量罪过便下座。

　　晚参良久云大众到也未有对云俱到师曰那一人到也未众无对师曰不干山僧事。

　　上堂举女子入定公案毕师曰者则公案自古迄今拈提者多错会者不少文殊至诸佛集处值诸佛各还本土唯见一女子入定世尊命文殊出文殊却出女子定不得世尊曰下方有罔明菩萨出得须臾罔明至弹指一下却出女子定检点将来无甚奇特虽然如是当时若有个汉深深里掘个坑子将者一队古锥一齐埋却免致后代儿孙向出得出不得处作活计龙渊恁么批判且道意在如何拈拄杖卓一下曰水向石边流出冷风从花里过来香。
嘉兴大藏经　晦岳旭禅师语录


　　晦岳旭禅师语录卷第三

　　侍者全琳记录

　　住镇江府北固山甘露寺海门禅院语录

　　康熙甲戌岁三月二十五日入院。

　　山门华藏楼阁门八字尽打开卓杖一下天人群生类皆从者里入。

　　弥勒天上无弥勒地下无弥勒只者个是阿谁咄。

　　韦驮你有金刚宝杵我有黑漆拄杖大家共出只手特地起模画样。

　　佛前还见么面如满月胸涌卍字天上人间供养承事便拜。

　　伽蓝赫赫濯灵烁烁厥明只此伽蓝是汝身心。

　　祖师西天四七东土二三以讹传讹递相钝置检点将来多虚少实山僧今日到来与你和盘托出。

　　踞室拈拄杖曰摩竭陀国未是全提少室峰前犹在半途说心说性座主见解壁立万仞徐六担板出格高流也须看过了打何故甘露门下。

　　当日正红旗章京李公设斋请上堂师拈疏云只者个亲从灵山记莂今日落在山僧手里魔外以之扫荡正宗以之流通若要一众共知试听表白披宣宣毕师指法座曰从上佛祖瞻仰有分天下知识望崖而退新甘露平地升高且看撒沙撒土拽杖便升拈香云此瓣香蕴盘古开天地正气协唐虞运尧舜真心端为祝延
大清界主圣躬万岁伏愿鼎祚等山河睿算同天地八荒咸禀威灵四海均资化育此瓣香德兼稷契才并伊周奉为　满朝勋贵本省文武及镇海大将军八旗总戎并巡宪道台本府府主两厅县主各衙诸位尊官伏愿谟猷远大勋业绵长永为
朝廷柱础佛法城池此瓣香磨不磷涅不淄虚而灵寂而妙奉为阖郡绅衿诸山知识本寺耆旧等伏愿明般若真宗悟菩提妙果此瓣香名状不得品类不齐供养本寺开法第一代先法叔逾祖和尚伏愿不违本誓降迹娑婆为像法之津梁作来学之龟鉴复于怀中拈出曰此瓣香遇贵则贱逢贱则贵尽大地无人着价第三回拈出炙地薰天供养传临济正宗第三十二世山铎先师大和尚敛衣就座寿堂大师白椎毕师曰第一义谛未出三江口早已道破既到者里落二落三若有向山僧未发足以前荐得的试请道看紫渊西堂问世尊九会说法度尽众生和尚三座道场有何垂示师竖拂子曰见么曰恁么则曜古腾今去也师曰君子可入曰现前缁白请和尚荣镇兹山未审有何福利师曰九天腾瑞气万国尽欢声曰千峰齐拱秀万派尽潮宗师曰赞叹不及问三要三玄即不问升堂祝圣事如何师曰天长地久曰大众沾恩去也师曰上座作么生僧便喝师曰白云万里问甘露重兴师登宝座有何瑞应师曰人天普会万汇峥嵘曰薰风自南来殿阁生微凉师曰如今是什么时节僧拟议师曰且退后着朱松门居士问起蛰春雷即且置杲日当空事若何师曰大地总光辉曰昙华方现瑞甘露此重兴师曰云从龙风从虎士以杖上指师曰高不足士以杖卓地师曰低有余乃顾众曰还有问话者么良久曰佛祖真机语默难通正法眼藏情忘谓绝恁么会古佛同参不恁么会新甘露另行抛撒以拂子打○相云会么在天成象在地成形在日月照临在雨露润泽在山岳镇静在江河流注在佛祖救度一切舍妄归真在圣天子垂拱致治万国来宾在王臣佐宰奉一人而抚兆民在现前缁素各崇本业以乐升平且道在衲僧分上又作么生挥拂子云劈开华岳连天秀放出黄河倒海声复举三圣道逢人即出出则不为人兴化道逢人即不出出则便为人师曰一人肩挑日月掷乾坤于象外一人背负须弥运日月于怀中且道为人不出的是出则不为人的是检点将来好各与二十棒何为如此山僧今日新到甘露正令当行结椎毕师下座。

　　当晚小参百川异流同归大海千差万别总入真宗穷三际亘十方理事圆融性相平等一切法不生一切法不灭一切法不有一切法不无山河大地明暗色空情与无情尘说刹说自古迄今穷说不尽新甘露亦如是说诸兄弟还如是闻么良久云直截根源佛所印摘叶寻枝我不能复举法灯和尚云本欲深藏岩窦养病过时奈缘法眼老人有未了公案出来为他了却时有僧问如何是未了公案灯打曰祖祢不了殃及儿孙曰过在甚处灯曰过在我殃及你师曰法灯握佛祖正印佩肘后灵符如壮士展臂不借他力山僧亦本欲深栖岩穴养病过时奈缘东林老人有未了公案出来为他了却设有问如何是未了公案向道兔角触翻潭底月龟毛缚杀玉麒麟更问过在什么处救得宝林头缺却少林齿。

　　安两序上堂要津把断水泄不通正令全提千差坐断到恁么地佛与众生何处有也若有一法可当情是大过患古人事不获已向建化门中立个宾主句新甘露有条攀条无条攀例走使文殊普贤驱驰释迦弥勒做牛的就要拖犁拽耙做马的就要衔铁负鞍为人原始要终无不成办蓦卓杖曰但愿大家齐着力直教扶起旧刹竿。

　　上堂僧问向上宗乘即不问祖意西来事若何师曰朝霞不出市暮霞行千里曰佛法大意又作么生师曰云无心而出岫鸟倦飞而知还曰佛意祖意相去多少师曰白鹤下田千点雪黄鹂上树一枝花曰万古碧潭月捞捷始应知便礼拜师曰汝见何道理却恁么曰和尚也须照顾师拈棒僧一喝归众师曰三十棒且待别时乃曰毫厘有差天地悬隔一番风过树头鸣误听潮声江岸泼且道如何得恰好去荡荡皇风成一片更于何处觅封疆。

　　结夏上堂尽大千界一结结定释迦弥勒无出气处进一步磕破脑门退一步错折脊梁海门今日放开一线直教人人得活出身有路出格高流不在语下还有么九十日内参得透踏遍尘寰不露踪。

　　上堂鸟鸣深谷发种种妙音贸易长街开重重宝所卓杖一下曰且道是什么功德良久可惜许。

　　上堂呵佛骂祖纳海吞空也是衲僧家寻常茶饭参学高人须是向镬汤炉炭里建大法幢作大佛事和光同尘处识得自己家珍卓杖一下曰直饶与么堪作何用。

　　上堂一张兔角弓三只龟毛箭射透五须弥裂破那吒面咄。

　　小参入院一月有六日二时粥饭难周给肚皮紧束日偏长却忆沩山拾橡栗幸缘有道可相亲慎勿因饥而退屈随分东西度岁华自古圣贤亦如是阿呵呵我禅已说了诸人怎生会若不会甘露索性与你道破早膳莴苣汤午斋麦糊粥。

　　上堂掘泥寻土实堪嗟甘露披金为拨沙个里若明端的旨始知不异旧生涯卓拄杖下座。

　　端节上堂今朝五月五天帝临凡土撞着五毒神奉劝三杯酒醉倒八金刚笑破那吒口文殊蓦头痛观音连叫苦甘露拄杖子向凌云亭上轰地打个霹雳百舌赤口一齐都没有好衲僧还知否世事总无他从来怯敏手。

　　上堂踞菩萨乘修寂灭行行不言之教施不肃之令你行荒草里我又入深村拍禅床云金鸡啼破人间梦更听寒猿恨转深。

　　解夏小参四月十五日结跛鳖盲龟吞蒺藜七月十五日解虾蟆蚯蚓过东海蜡人验得骨头红戒珠拨动呈光彩更有一机似铁牛从来不入者群队拈杖曰聻自古自今无谁拘系复举无准和尚曰一夏已满无事不办遂府钵盂邛州磁碗师曰甘露不然一夏已满是事不办井索欠长衫袖嫌短。

　　上堂犬吠山前鸦鸣殿后厨库僧堂足蹈手舞无位真人随例抖擞拔出眼中楔抽却脑后钉一任自怡自悦自拈自弄堪笑文殊普贤起佛见法见被世尊贬向二铁围山不知自后更敢也无。

　　晚参山僧不会禅无说亦无法有口挂东壁那更恣忉怛有般野狐精蛮涎乱泼撒臭秽不堪闻恶毒沁人骨卢扁不能医佛祖惭愧杀山僧只管看且道看甚么阿呵呵看你痴狂几时歇。

　　中秋晚参北固山前凤凰池畔有一句子光吞碧汉迥超十虚之上千圣莫睹其末洞照金刚际下十地罔测其颠皓魄映乎千江真音彻乎八极凉飙荡漾而不散森罗错综以无亏刹刹尘尘无彼无此震声一喝此夜一轮满清光何处无。

　　九日上堂九月九黄菊绽东篱陶渊明好酒不辞杯花里蜜蜂飞翻身惹着衣顶门一劄惊觉起何处寻伊忙收葛巾归去来路逢落帽客无言各自知。

　　龙兴和尚忌拈香当年冤结处今日转增深一回饮水一回噎以袖掩面曰苍天苍天虽则思君却是恨君。

　　达磨初祖忌拈香者个汉太偏僻梁王问是谁亲口道不识独自凄凄入魏邦算计不来却面壁神光三拜丧尽伎俩只履空棺弄巧成拙赤脚到葱岭究竟瞒不得年年此日惹得张二胡李三妈哭不得笑不得妆香云晓来一阵霜风遍洒阶前红叶。

　　结制上堂问如何是学人本来面目师曰山僧不曾盖覆汝曰真诚请益和尚师曰雨过山容淡风来竹韵清如何是道师曰阔三尺长无极如何是道中人师曰有马骑马无马步行乃曰如来秘密藏蚯蚓飞过沧海祖师正法眼虾蟆跳上梵天玄门要路照用齐施妙协兼带君臣道合驾铁船于海上全藉无手石人翻玉浪于银霄回看有角碧兔竖拄杖曰者里见得彻有宾主全杀活挟正偏通回互然虽如是犹滞两重关若是枢机格外掀倒禅床喝散大众略较些子。

　　上堂海底夜叉神三步五步行撞着赤乌龟看是破沙盆喝一喝。

　　冬至小参群阴剥尽凌云亭上云五色一阳来复观日峰头日渐长掩军石突出释迦眼睛秋月潭全彰祖师鼻孔蓦拈杖曰海门拄杖子腾身虚空作大狮子吼音且道说个甚么乃置杖合掌云伏惟大众应时纳佑庆无不宜。

　　腊八上堂雪山苦行六年可怜骨绽皮穿抬头忽见明星瞎却一双眼睛已是不能合煞更把泥沙乱撒至今恼乱不休儿孙殃祸难收蓦竖拂子曰看看谁知二千七百年前惭愧杀不了底椿子竟是康熙三十三年北固山甘露寺里推不去拽不来底狠石拍禅床一下。

　　小参跨鳌门内一队漆桶无端辊入闹篮里把阶前上马台一掴直得十字街头石敢当咬牙切齿痛教彻何以见得寒山拾得丰干三人证龟成鳖。

　　上堂云门一曲高腊月二十五无人和得齐打破禾山鼓。

　　上堂龙象蹴踏非驴所堪三山叠翠扬子波翻清风一阵来明月正当天。

　　除夜小参到此十一个月丛林百凡肘挈独有无位真人依旧眉高眼阔等闲出入不羁踏碎毗卢顶骨打着帝释鼻梁忽底达磨齿缺云门扇子吞声一吸沧溟水竭露出庞老脚跟截断马师铁舌凌云亭子叫冤北固山头痛裂五圣岩　跳上天秋月潭咆吼入泽凤皇池九霄萦回跨鳌门一直超出海门拄杖腾身一击浑教打彻临风独露劫前机岁尽年穷谁会得海神不识夜明珠等闲弹落天边月惊起南辰北斗藏放出当年乾矢橛恁么会快便难逢不恁么会莫怪饶舌复曰出家儿抛撇乡井离弃父母志在洞彻心源绍佛慧命不惟报答亲恩历世冤亲悉皆解脱若是名字出家素餐檀食经戒不能受持禅道不能参悟甚尔伤风败教污辱宗社非止辜负亲恩于佛法中返增罪罹到腊月三十日脱却臭皮囊生前所作业因一时俱现百苦临身悔不可及古人云牢狱未是苦地狱未是苦袈裟下失脱人身实是苦也诚谛之言切宜受持忽有个汉掀倒禅床把甘露长老蓦口掴大丈夫不妨俏俊虽然如是甘露也要验过始得。

　　元旦上堂拈杖曰元旦拈棒通下彻上竖放横收举直措枉东敲西拨阴阳消长佛祖都来乞命衲僧难为倜傥竖杖曰杈杈桠桠有甚伎俩掷下曰　恰似个插翅猛虎戴角毒蟒。

　　初三日晚参月生一无角铁牛眠少室月生二戴冠碧兔海门住月生三五花猫子面门斑机前荐得犹滞程途句下精通崖州万里总不与么狂病必僵者里有着得只眼的么拈杖曰木上座别资一路去也卓一下曰放开也于一微尘内现百亿浮幢王刹普会人天于空劫之先捏聚也将大千世界入一毫端上总摄生佛于尽未来际之后且道正与么时如何即是又一卓曰焦山山里寺金山寺里山超然北固凌云出到者方知路巇险复举白云端祖曰此事有人担得起价值大千世界有人担不起不值半分钱且道大千世界底是不值半分钱底是知恩方解报恩师曰者个说话数百年来曾无一人拈掇甘露今日不讳诸方检点举似大众有人担得起匾檐无蜡两头失塌价值大千世界买卖不成各物现在有人担不得放待冷来看不值半分钱软似铁硬如绵且道大千世界底是不值半分钱底是两重公案知恩方解报恩且缓缓着山僧恁么批判莫有不甘底么良久鹤有九皋方举翼马无千里谩追风颂曰蓬莱仙子五云深兴来忽起尘寰心手拈造化作一剧世上瓦砾皆黄金。

　　元宵晚参灯光灿烂月色朦胧铁锁星桥开不禁火树银花彻夜红寒梅暗递香何处乾坤春满自东风春色里暗香中无数万亿灯灯灯递互通光映大千土交罗梵网宫拈拄杖一卓曰总不出者个时节阿呵呵堪笑老瞿昙口吧吧四十九年说不到。

　　小参观音洞上五圣岩玲珑头角尾颠天北固山前试剑石瞒顸鼻孔撑云出愚者见之谓之愚智者见之谓之智乐水乐山弊难顿除本分衲僧何真何俗涅槃上堂李花吐玉柳线拖金总是如来清净宝目千山耸翠百川竞流无非释迦紫磨金身魔外起舞阿难悲泣亦如寂灭现前今日则有明日则无怎似世谛流布且道正法眼藏秘密真心在甚么处喝一喝曰痴人前不得说梦。

　　小参示一机则千峰掩彩逗一句则万派停机左之右之无不宾服故曰大丈夫秉慧剑般若锋兮金刚焰非但能摧外道心早曾落却天魔胆大众且道大丈夫是阿谁咄。

　　上堂卓杖曰三世诸佛亦如是说历代祖师亦如是说临济德山亦如是说金明亦如是说龙兴亦如是说甘露今日亦如是说大众且道说个什么试检点看。

　　祈晴上堂春夏雨漫漫檐前水滴滴连旬云不开日夜风呼吸湿透祖师心浸烂虚空鼻十灶九无烟一炊三日吃怨言若雷轰冤声如浪激喝一喝顶　豁开天正眼海门东畔日头出。

　　雨霁上堂云开天际棱棱碧雨歇地维簇簇新田园在处歌声滑百卉千芳喜气生祖师心印当轩露无位真人出入欣拈杖卓曰樵渔歌舜日农贾祝尧天结夏小参以大圆觉为我伽蓝安居身心平等性智上而诸佛圣贤下而群灵蠕动不敢辄越户限乃卓杖曰且向者里安居复举断桥和尚曰圣制中有一诀上三星下半月付诸人须辨别九十日参教彻参不彻饮底是洋铜吞底是热铁师曰断桥老人用尽自己心笑破他人口欲大地人个个洒落落底殊不知尽堕深坑直至而今无出身处甘露即不然圣制中无一诀上不着三星下不安半月无物付诸人何须更辨别九十日安详优游闲不彻彻不彻饮底是齑汤吞底是淮麦大众且道瑞岩甘露为同为别虽然更有一件紧要不可不与道破全藉知事勿辞劳两度钵盂要打湿。

　　晚参举云门道平地上死人无数过得荆棘林是好手时有僧出云恁么则堂中第一座有长处也门曰苏噜苏噜师曰跛脚阿师只图口便不顾落节既是死人谁过荆棘林既是荆棘林用过作么若无者僧道第一座有长处此话安能到今日直饶道个苏噜苏噜也是事不获已五祖演曰平地上个个丈夫荆棘林里坐得始是好手既是丈夫岂向荆棘林里坐若坐荆棘林决非好手检点将来不异同坑土海门则不然平地上死人髑髅里开却活人眼睛活人眼睛开向死人髑髅上荆棘林里坐得过得不妨好手海门恁么道千古之下贵要云门五祖两得相见只不相知大众既得相见何不相知淆讹在什处更听一颂脚蹬猛火手拏烟十人闻说九心寒铲地一人刚觑得直教腮迸髑髅干。

　　端节上堂月届蕤宾日临端节鼓击鼍皮钟打生铁家无日泽图妖怪无踪迹不求如意吉祥那有赤口百舌秀才枉造无鬼论东山谩作谷孤说善财不去采药文殊那用杀活以杖作书符势云只此一道灵符海门今日实贴江北江南急急如律令敕。

　　晚参九尾火龙蟠海底三头五爪踏红莲六宫寂静人难见惹着轻轻祸到门此四句中有一句全主宾无照用有一句有照用没主宾有一句宾主照用俱有有一句宾主照用俱无检点得出与释迦老子把手共行复举南明广祖示众以拂子、曰径山最初只为有此一着遂尔站定脚跟一挨一拶愈究愈远忽一日不究而究不穷而穷不究不穷不觉顿空伎俩猛地回觑又画一曰原来只是者个才知者个复画○云便是者个诸昆仲且道者个作么生理会者里着得一只眼方许到家师曰南明老汉将三百六十骨节八万四千毛孔抖得伞捏得聚放去收来如入无人之境精奥莫能比并及到气尽力穷折合不得可怜生只到得者里海门则不然以拂子、曰海门最初秪为无此一着所以站定脚跟不须挨拶不用穷究直得无伎俩可空猛地回觑又画一曰原来不是者个才知不是者个复画○云便知不是者个大众秪如不是者个还有理会处么者里具得一只眼方许行脚诸昆仲海门恁么道与径山为同为异直饶会得先后无差见他径山则易要见海门则难。

　　上堂举天衣怀示众云百骸俱溃散一物镇长灵百骸溃散皆归土一物长灵什处安南堂静曰一物长灵什处安长空云散碧天宽莲宫佛刹花无数眨起眉毛子细观师曰南堂止能入佛不能入魔甘露且不如是一物长灵什处安劈破虚空作两边伸脚踏翻东海举手擢破西天三千与大千依旧黑漫漫眨起眉毛子细观烁烁通红铁一团喝一喝。

　　上堂举法舟济参吉庵授无字一日偶行廊下闻磬声豁然即见庵庵笑曰子捉贼也舟曰贼已收下请验赃庵曰赃聻舟振坐具曰狼藉庵曰者掠虚头汉狼藉个甚么舟一喝归众师曰法舟闻磬声便悟去即今钟鼓鍧锽一众该闻还有悟底么。

　　上堂举碧峰瑛参洞庭见湖光潋滟有省谓同舟曰佛性天真不生不灭佛性即自性自性即佛性有无不计独露真如师曰大小碧峰病眼见空花错认驴鞍桥作阿爷下颔当时我若作同舟见他恁么道便一桡打落水者里若翻得身转自然头正尾正作个洒落衲僧大众还如是会么蓦卓杖曰佛性自性痹寒杂症真如天真魍魉妖精不灭不生太上老君有无不计罗候入命。

　　晒藏小参剖一微尘出大经卷大众剖那一尘出何等经若辨得出常转如是经百千万亿卷若辨不出直须向赫日之下一一从头转过始得。

　　檀越看藏经请上堂举僧问五祖一大藏教是切脚未审切那个字祖曰钵罗娘曰学人只问一字为甚答许多祖曰七字八字师曰者僧恁么问煞有来由可惟不知自己落处五祖被他一问顿见海立山飞甘露且不然有问一大藏教未审切那个字但向道必郎能更问为甚答许多臧精钻作邦崩斑剥且道与古人相去多少于斯会得一大藏教不消一句道尽更听颂出问处言端答更神西天东土总难明十分春色江南岸杜宇声中百舌声。

　　中夏小参前四十五日已过去乌龟撞着须弥柱后四十五日尚未来好看铁锯舞三台正当四十五日捕得老鼠打破油瓮寒山拾得笑呵呵老丰干换手椎胸为甚如此相识满天下知心能几人虽然只如有眼无耳朵六月火边坐且道是个甚么大众者里道一句看良久乃颂曰浮木孔中一点血大开眼了谁识得轻轻焠着焰拍天迸折虚空背脊骨波斯痛倒海南洲幽江石人咬断舌阿呵呵真奇特大冶红炉结寒冰恰值阎浮刚六月。

　　示众举断桥祖参无准和尚于雪窦准以狗子因何有业识令下语凡三十转不契桥曰可无方便准举真净颂曰言有业识在谁云意不深海枯终见底人死不知心桥竦然良久忽闻板声通身汗下于是大悟师曰雪窦通身泥水怜儿不觉丑国清浃背汗流平地吃交拈杖击香几曰还有向者里悟底么良久曰且信一半。

　　立秋上堂昨夜西风至梧叶忽惊秋天高云气淡海阔水空浮赵州不会禅刚刚道个无可羡老杨岐解弄三脚驴喝一喝看破了也复举断桥和尚曰德山低头夹山点头俱胝竖起手指头玄沙筑破脚指头拈杖曰都来不出山僧拄杖头何以见得卓一下曰一叶落天下秋师曰教忠恁么提持要显拄杖子杀活犹未得在何故不见道你有拄杖子我夺却你拄杖子颂曰雁字排云写碧空金飙忽阵剪梧桐商音一奏惊天地万里风高绿树红。

　　上堂举白云度祖因何太守参云举端祖谓五祖曰有数禅客自庐山来皆有悟入教伊下语亦下得说亦说得有来由举因缘问伊亦明得秪是未在既有悟入因甚未在何微笑云曰五祖道因兹出一身白汗便明得下载清风你作么生何拂袖便行云曰居士且子细何更不回首师曰尽谓太守向白云举处明得五祖下载清风底道理要且缓缓既于此明得因甚一言不措若于此不明白云为甚肯他此实难辨甘露今日要与判断明白乃拈杖一卓曰白云与太守下载清风有拂袖归去来万象齐抬首。

　　登凌云亭示众凌云耸翠逼诸天万里山河在眼前话尽当年成败事独余江上两峰全。

　　晚参莫将冷水浸冬瓜空坐难教枯木花拨转上头关捩子宝剑高挥绝生死竖起脊梁眨上眉觑破佛祖第一机倘或依稀消岁月此心没世终难决。

　　解夏因事小参一夏九十日倏忽如弹指本期一众心空安居同结圣制总是画饼徒劳阿谁实为生死烦恼日日翻新规约条条故纸屡经不如意事只得消归自己诸兄弟须荐取欲长一智须经一事。

　　出队归上堂凛凛朔风寒彻骨岩梅树树结琼葩无情不爽韶光约人事何如四月花幸缘贫衲子有味道恒嘉诸禅德莫嗟呀奈过残冬霜雪苦春来喜气足天涯大众还知道味么良久卓杖一下。

　　康熙三十四年乙亥十二月二十八日
钦赐御书金刚经到山上堂拈香曰此一瓣香秉金刚之智焰具般若之慧光鉴地辉天含灵均沾化育腾今亘古人天共沐恩波仰祝　睿算以无涯钦愿皇图而永固垂帘致治四海乐无虞端拱无为八荒歌有道乃偈曰特赐金经降此山人天欢祝
御亭前金光照曜三千界玉叠文明万古传　帝道遐昌敷海岳佛灯洞烛满林泉阳春遍布冰霜解恩泽宗门不计年。

　　除岁小参三百六十日尽七十二候已足昆仑骑象入藕孔蟭螟跨鹤冲天渎直得地神恶发惊起玉兔金乌于一刹那游遍四天下恰值毗沙门天王来察人间善恶当头一喝喝住正是海门除夕之时召大众只如毗沙门天王察何人善恶与么会得家堂稳坐不与么会切忌错过卓杖一下但得雪消去自然春到来。

　　元旦立春上堂元旦之日恰逢春斗柄移回晷运新拄杖抽条含碧蕊花开碓觜结林檎可谓时节至理自彰大众时节至矣理自彰矣且道还是贺新春还是迎新岁击拂子云但得皇风成一片更于何处觅封疆复举僧问云门如何是诸佛出身处门曰东山水上行师曰忘能所超情谓迥绝藩篱不无云门老汉甘露者里则不然如何是诸佛出身处冬到寒食一百五五九尽日又逢春。

　　灯节上堂十五日已前暗里抽明魄渐圆十五日已后明中抽暗体还旧正当十五日上下明暗互相交光彻八维无渗漏娑婆国土中男女并缁素各见本地风光各得游戏神通甘露者里无油不点灯文殊普贤相见不相识唵苏噜苏噜　唎　唎。

　　上堂海门无妙诀钵盂两度湿达磨不会禅九年只面壁二祖妄说安心致令后人狐疑不决检点将来打刀须是邠州铁。

　　佛涅槃日上堂四十九年无一字二月十五露双趺二千余年成话杷甜瓜藤结苦葫芦。

　　小参北固山头雾霭海门洞口云攒几多归鸟迷巢无数行人失路英灵衲子踏步向前有么有么良久曰然既如此尚宜谛听挥拂云凤凰池畔梨花白雪香甘露溪边柳色黄金嫩凌云亭上玉兰笑日扬子江心活碧滔天渔歌远浦风送好音来席上雁过长空月遗鸿影落丹墀森罗万象大地山河在在现广长舌相时时演向上真机尘说刹说炽然说无间歇恁么会洞山麻三斤云门乾矢橛七斤衫庭前柏一捏粉碎若未过银山关犹是瓜洲客劝君风便早登程莫到临时悔不及挥拂子下座。

　　清明上堂云山叠叠翠屏开绿暗红稀谁剪裁风日晴和春烂熳死人冢上活人哀荆棘林白骨堆化一陌纸钱叫几声苍天仔细思量不胜悲惨奉劝贪花赏玩客闲来好把自心扪。

　　小参问牛头未见四祖时如何师曰青山青白云白见后如何师曰朝朝清风夜夜明月见与未见时如何师曰乔松巢白鹤绿树啭黄鹂乃顾众曰诸昆仲苦逼山僧有何所需世尊四十九年说法一字不有达磨九年面壁一事无成若谓有佛法可商量诳惑人不少便起身归方丈。

　　上堂问如何是甘露境师曰凤凰池上朝演武多景楼中日论文如何是境中人师曰尝挑野菜连根煮时把香刍带月锄乃曰谈家洲畔上下渔人歌夜月京岘山边往来樵子舞春风花飞绿野鸟弄芳丛池塘青草里蛙鸣聒聒岩峦峻峭处鹤唳噰噰北固山头一声钟惊起金乌出海东霞光满大地遍界一轮红以拂子敲禅床竖起曰有斯见即非斯见无人逢处却相逢。

　　上堂问如何是法身师曰须弥顶上击金钟如何是报身师曰波斯吃铁面皮红如何是化身师曰海底耍秋千撞倒帝释宫三身中那身说法师曰金鸡啄破琉璃壳石人眼里御飞龙乃曰江风吹水怯春寒山树花飞点翠斑无数行人归未得夜深清怨不成眠法堂庭际无谁扫试把菱花对面看莫待时光零落尽纵教多力不能攀诸仁者急须参披风抹月虽为乐只恐阎家索饭钱。

　　晚参问如何是祖师西来意师曰山僧见四十八员知识从不闻者个说话僧伫思师以杖约退曰且向东边讨又僧问前话师曰一夜催花雨千溪流水香曰前言何在师曰你适来问甚么僧亦伫思师打曰却是那个上座相识问如何是在窟狮子师曰爪牙莫犯如何是出窟狮子师曰百兽潜踪曰哮吼时如何师曰聋人不闻曰未审甚么人得闻师曰金刚脚下泥鬼子僧喝师曰山僧遭你一喝僧无对师便打乃曰新妇骑驴阿家牵羞面百丑杖林山下竹筋鞭打猪打狗乾矢橛臭不堪闻麻三斤搓不上手倒跨杨岐三脚驴三百五百程脚不离地走拈杖撺下曰描也描不成画也画不就各请归堂坐等守。

　　上堂卓杖曰可怪当年作事错三钱娶个黑老婆虽得同床只独宿忽朝生子面如珂此个事甚淆讹今日算来藏不得当阳举出笑人多诸昆仲奈如何直须识取东风面竖起杖曰认着依前不是他。

　　上堂问青州布衫重七斤意旨如何师曰石人用尽机梭巧木女裁成卧月茵曰一归何处又作么生师曰风回江漾碧莺啭柳舒青乃曰和风扇野幽兰发深谷之香煦日腾辉碧桃吐层峦之蕊院内幽篁生角堤边杨柳摅眉在在本地风光处处当人受用大众会么喝一喝。

　　上堂问一口气不来向何处安身立命师曰泥猪浴白日癞狗尿青天曰请和尚分明指示师曰一步头点三五步尾颠七问破戒比丘因什不入地狱师曰军民总属吾王化驿路坦平任去来清净行者为甚不入涅槃师曰官休不用排戈戟暂共农桑炙野芹如何是和尚家风师曰等闲拾砾和云掷时摘天罗带露烹问如何是祖师西来意师曰当门齿缺如何是最上一乘师曰金钩浮水面如何是格外玄谈师曰乌龟拜露柱虾蟆撑铁船莫是和尚见处么师曰一夏九十日今朝刚十五谢师答话师曰逢人但恁么举尽日不逢人又作么生师打曰杜撰长老乃曰问若瓶泻答似悬河若当宗乘全没交涉直须问不知来处答不知去处略较些子检点将来向上更有事在卓杖下座。

　　结夏上堂问如何是凡情师曰达磨眼睛碧如何是圣智师曰夜叉鼻孔长有劳和尚指示师曰昨夜天台山向露柱眉睫上横冲直撞汝还见么僧茫然师打曰凡情圣解在甚么处问有句无句如藤倚树时如何师曰月拥苍松乔碧汉只如树倒藤枯句归何处师曰风卷斜阳宇宙寒沩山呵呵大笑又作么生师曰追风马子绝形踪乃曰即心即佛金乌急玉兔速非心非佛牛无两角蛇有四足不是心不是佛不是物就地弹死雀辽天捉俊鹘伶俐汉望刹竿拂袖便去怎肯向死水里没头浸杀诸方丛林从四月十五日至七月十五日禁足安居西天守护蜡人海门者里总不恁么只要诸人吃饭穿衣屙屎放尿如平常一般头上是天脚下是地更有何事大众且道诸方底是海门底是卓杖曰殿角薰风一阵来不觉清凉生两腋。

　　晚参结夏已十日个个眉横鼻直要会祖意佛心好看门前上马石叵耐两个金刚把土地一擦立见骨出。

　　晚参寂寂惺惺是惺惺寂寂非寂寂中惺惺着惺惺中寂寂离打开佛祖关楗截断衲僧命根岳顶松暖根育秀而光生琥珀海底石润月娠辉而魄吐珊瑚总是当人受用何须更觅白云倘或顾眷踟蹰海门今日和盘托出喝一喝。

　　上堂问如何是佛法大意师曰北固山摇头五圣岩摆尾如何是佛身师曰凌云亭子势参天如何是法身师曰扬子江水流入海佛身法身同耶别耶师曰山深藏猛虎水峻隐蛟龙向上一路又作么生师曰蟭螟睫上卓红旗此犹是衲僧转处毕竟如何是向上事师劈头棒曰裂破顶门问牛过窗棂头角四蹄都过了因甚尾巴过不得师曰蛟龙腾碧汉犹忆旧池深僧礼拜师便打乃曰无弦曲韵出青霄毡拍板响遏行云不知那个是知音以杖作吹笛势云谁知音好听山前姑恶声。

　　端节上堂今日天中佳节海门直无可说苋煎豆腐血红艾煮菖蒲墨黑钟馗见之眼挺小鬼嗅之脑裂若作佛法解会定入犁耕拔舌。

　　喜雨小参云兴大野雨洗长空万民欢娱百卉增荣一句普天何私何公卓杖曰还识者一句么良久平田草浅翻珠浪陂池水满鼓青蛙。

　　晚参问功德天黑暗女有智主人二俱不受时如何师曰正好与山僧洗脚过在甚处师曰过在汝如何是和尚家风师曰海门浪急鱼难渡北固风高鹤谩栖不立见闻缘请师道一句师曰主山高案山低乃曰千尺丝垂一叶舟冲风破浪几春秋老渔无限深深意不得金鳞不肯休以杖作钓势云还有解吞香饵者么良久掷杖曰连朝没兴归岩宿且待天明别下钩。

　　上堂问如何是甘露境师曰月锁凌云亭漾碧风弹试剑石生纹如何是境中人师曰饥餐渴饮无欢怒呼马呼牛任毁誉人境已蒙指家风事若何师曰一日钵盂两度湿客来无物点蒿汤僧礼拜师曰逢人莫错举乃曰才过五月五便是六月六日月隙过驹世事风卷烛且喜无位真人常在面门出入有时乘便上凌云依旧山青水绿。

　　祈雨上堂万里炎蒸六月天四方禾黍碧生烟老农有力耕无地水牯高眠枯泽田民多怨而莫适官少计而忘安齐声打鼓告青天满我所愿且道愿个甚么拈拄杖曰试看木上座奋身上天兴云布雨去也连卓三下。

　　得雨上堂问此雨天降也龙降也师卓杖曰何不问者个上座僧拟议师打曰者里荐取乃卓杖曰拄杖子　跳上三十三天筑着帝释鼻孔东海鲤鱼打一棒雨似倾盆又一卓曰三千与大千咸沾此恩泽有僧出问未审此雨从甚处来师曰不忝阇黎者一问僧拟议师曰又添一重云便打。

　　晚参泼碧翠于万山卷银涛于大泽霞云驳海上之蜃楼骤雨洗长途之野马凤皇池畔蛙鼓长鸣走马涧边齐女时噪尘尘露般若真宗在在显涅槃妙旨良久挥拂子曰万里烟消新月上满怀清兴乐羲轩正黄旗孙绳武居士诞辰请上堂大道虚玄灵机活脱融古今于当念会沙界于目前所以云神与境会事得理融一切法不生一切法不灭识得个中意日午打三更与么则明同杲日宽若太虚可以报父母深恩可以酬天地厚德可以作现生福寿可以种当来胜因如斯作略还他出格丈夫且道出格丈夫寿量多少挥拂子真净界中才一念阎浮已有八千春立秋小参承乏海门江上山深惭薄德绍先贤祖风扫地丁斯日圣泽弥天不尽年额上明珠光不借怀中宝鉴照无偏金飙忽到苍梧上一叶横阶秋满天喝一喝。

　　七夕小参织女抛梭出巧云牛郎涉汉渡天津人间尽着巧来吃吃着通身白汗生。

　　因风折树上堂象王回顾狮子哮吼黑漆昆仑赤脚走石燕飞商羊舞一阵狂飙沙飞石舞蓦然间树拔山头屋倾殿后大众且道者风从甚处来底拈起杖曰何曾离却手。

　　中秋小参天上月正圆人间秋将半落叶舞金风归雁征霄汉丹桂透幽香冰蟾暗里见在在显真机诸人急须荐荐不荐寒山拾得笑嬉嬉愧煞丰干暗打算抚掌大笑且道笑甚么只有长汀子从来无人见。

　　上堂举盘山云心月孤圆光吞万象光非照境境亦非存光境俱忘复是何物师曰盘山老前言不复后语致令多少尊宿向光境上打叠不下海门不敢囊藏为你诸人颂出夜明帘内冰壶润玉液光浮浸碧波木马冲开银世界金狮难教卧青莎。

　　上堂露柱皮鞔鼓灯笼心作槌打着连天响畚斗笑皱眉虚空侧耳听白云假不知石敢当扬声大叫舜若多惊呀称奇大众还知么八月十八海潮上风清日杲暑凉齐。

　　九日小参九日东篱黄菊绽瞿昙眼睛自放光诸禅者里如堪话何妨立地见汾阳甘露拄杖子逞大威神跳上三十三天历遍十万亿土打个折合恰恰遇着临济大师携手归来共与商量大众且道商量什么事卓杖一下。

　　上堂三千七百则公案山僧从未举着昨日因首座问第一句不免一齐提起今日特特举似大众且道作么生举便下座。

　　因梦感上堂我原无我物本非物亦非心亦非佛倒跨杨岐三脚驴天上天下一任出没以杖召众曰且道是个甚么卓一卓曰三十年后。

　　示众诸佛世界清净如空皆无所有诸禅德后面是主山前面是案山还空得么良久曰只者个奈何不得岂况他哉便归室。

　　上堂海门一着不可描邈佛祖元同卓杖一下云千错万错。

　　达磨初祖忌日拈香来也齿缺当门去也肩挑只履恁么是事不全看来无物堪比话杷相传至今天下莫不其毁海门恨切难消烧香云一炉牛粪火特特烧薰你。

　　上堂千斤谷响压倒须弥山王万片空花盖却浮幢刹海舜若多尽力抬不起波波挈挈落在深溪大梵天王统领无数诸天觅个起处不得且道过在甚处乃顾众曰三十年后有也未可料。
嘉兴大藏经　晦岳旭禅师语录


　　晦岳旭禅师语录卷第四

　　侍者全琳记录

　　住镇江府甘露禅寺语录

　　结制上堂建法幢立宗旨一句中全杀全活一喝中有主有宾与么施设怎似排优之具山僧一向饥则食渴则饮寒来围炉热来摇扇虽三主名蓝与诸人同一餐寝同一举止不敢丝毫造作些须卖弄大众你看五圣岩前掩军石因甚刀劈不开多景楼前观音洞因甚日晒不着喝一喝曰几乎错下注脚。

　　请两序上堂恢弘法社扶竖纲宗须是安贴家邦互为宾主如鸟二翼如车两轮轮翼既备左右逢源所以云孤掌不浪鸣两掌鸣聒聒诸兄弟干办丛林流通正脉务要举措得宜始可光扬佛日仰祝　皇图且如何是据令一句喝一喝云狮子吼时芳草绿象王回顾落花红。

　　上堂问师唱谁家曲宗风嗣阿谁师曰天台桥下源清远庐岳池边荷蕊香与么则东林嫡子断桥正宗也师曰拈起一枝无孔笛吹出青霄孰不闻只如患聋人还闻么师曰汝适来闻钟鼓声么曰闻师曰汝非患聋人僧拟议师便打乃曰马祖一喝黄檗吐舌风不待月而凉火不待日而热三顿痛棒老婆心切翻转面皮雷奔电掣便于此承当春风增瞌睡滞货不了东抛西掷惹得后代儿孙咬定屎橛鸦臭当风不解羞卖弄人前自谓奇特有个紧要话头不妨向你直说他日四大分张时阎罗大王打你鬼骨。

　　上堂问和尚三处说法得力句子分付阿谁师曰岁寒然后知松柏只如和尚已分又且如何师曰不是知音徒侧耳僧喝师打退乃曰三世诸佛不知有雨过夜塘深风来庭柏吼黧奴白牯却知有金乌穿市过玉兔沿街走拾得语寒山世人痴不惺颠狂外边走以杖一卓曰住住。

　　出队白众上堂深山岩谷中佛法有时向红尘闹市里展演红尘闹市里佛法有时向深山岩谷中收摄收摄处千圣罔知展演时十方通彻仰遵七佛仪轨普请各出只手举起破沙盆广种檀那福要知三轮体中一一慎生过咎拽杖便出。

　　出队归晚参每朝迎日出持钵化檀那倒廪倾箱少关门扃户多总因自福薄莫怪世人呵向晚拨尘归拍板尽情哦三吹无孔笛一曲九回歌啰啰哩哩哩啰消灾障菩萨增福寿如来莎婆诃复举五祖演和尚曰出队半个月眼不见鼻孔失却祖师禅拾得个骨董且向甚处着一分奉释迦牟尼佛一分奉多宝佛塔师曰五祖老人持钵也不会抛却自家宝藏拾取他人骨董致令后代儿孙把西来祖意作骨董商量可怜生教坏人家多少男女甘露乃二十四世孙要且不恁么出队刚八日四大甚安贴一出一入一动一静从不较得较失何也丝垂千尺浮定有无之意月落天空了无去住之心遂合掌曰多宝佛塔释迦牟尼伏惟大众各归本位。

　　示众举僧问赵州万法归一一归何处州曰我在青州做领布衫重七斤师曰我见四十八员知识商量者多不错会者无几殊不知老赵州把心肝五脏抛向者僧面前历唐宋元明以来光明烜赫照天照地轻轻拨动愈见精彩众中还有向赵州未开口前会底么良久曰若无甘露自道去也便归室。

　　上堂达磨面壁二祖安心天高地厚自古自今拈杖一卓曰真金应无变废铁还打钉。

　　肃众晚参近时学道卒不能得个入路皆因妄缘前程影事耽着我人蒙昧真心不自觉知纵有一二禅者往往多是学语之流依通作解若要个壁立万仞不倚一物底如吹牛毛求金针何处有也诸兄弟须猛省莫只事身衣口食空过一生黑面大王不顺人情各请自看。

　　除夕小参天左旋地右转岁尽年穷山高水远金乌飞玉兔走阴退阳回知时识候在途中的不离家舍蚁行磨盘无间歇在家舍的不离途中月挂澄潭荡漾风那一个合受人天供养陕府铁牛吞却嘉州大象与么见得彻不妨出门骑石虎坐地贩扬州捷锦鳞于须弥顶上罗彩凤于大海波心促长年入一刹那延顷刻作百千万岁出此没彼纵横自在且除夕一句又作么生道东村王老化纸钱鬼面神头侧足立打鼓椎锣彻五更张公吃酒李公醉。

　　元旦上堂元正启祚山河巩固万物咸新帝道遐昌应时纳祐佛日增辉罄无不宜法轮常转孟春犹寒事得理全伏惟大众起居万福齐声唱个村田乐　女呆郎笑不休烧香曰北固山前贺岁新山河大地祝　皇清石人舞袖穿云出枯木吟龙贯紫宸。

　　晚参有恁么见立恁么事有恁么事成恁么见若无恁么见事无处所若无恁么事见从何立二种都无文殊普贤枉用分疏一尘才涉木马泥牛奔腾莫拒者里明得正好吃甘露三十棒若明不得亦好吃甘露三十棒大众且如何免得过蓦卓杖曰凤皇池畔试剑石　地高飞打破南岳神顶门北岳大仙背痛三日泰山娘娘觅医蓬莱向华山涌泉穴上一针直得嵩山破灶堕金山焦山连声称快北固山唱道苏噜苏噜　唎　唎良久云甘露昨日大年朝无可款待诸人奈因丛林淡薄礼数荒疏伏惟大众莫怪相慢珍重。

　　肃众晚参贪嗔痴爱是诸佛解脱之根源常乐我净乃众生轮回之枢轴无明烦恼海流出一真法界菩提涅槃场造就三途业因故曰烦恼即菩提菩提即烦恼名异而体同也诸人还会么自空劫来有条大路平坦无际三宫六院十二楼台星布罗列开扃十八户牖二十五条花柳巷八万四千歌舞门官马杂沓任游观直至路穷即便休于此会得贪嗔痴爱也得常乐我净也得烦恼作菩提也得涅槃作无明也得如不会大苦逼身时阎老面似铁巧计任千般丝毫用不得大众莫道甘露不相为好。

　　人日上堂问如何是佛师曰打水鱼头痛穿林宿鸟惊如何是法师曰黄昏不击鼓日午打三更如何是僧师曰昨烧除岁纸今见岭头春问人为万物最灵如何是最灵底事师曰千古万古塞壑填沟曰人天众前乞师明示师曰昨朝半阴半晴今日全明全暗曰谢和尚答话师曰今日七明朝八僧拟议师曰不用思索五日后立春乃曰灵源活泼无固无必精光闪烁鉴地辉天能陶铸乎太极能造化乎两仪能运转乎日月能养育乎群迷能发生乎万物能推移乎四序那畔不住者边不立不在中间应用不息不可以色见不可以声闻不可以思议得不可以语默通不可以算数计不可以品类从不可以形而名不可以智而知非明暗有无非去住生灭不近不远不疏不亲生前杀后超越悟迷一愚智而非塞非通齐短长而无为无作动则遍界难藏静则毫芒莫睹放开也包括万象而有余收摄也内一微尘而无迹先帝后帝
今上皇帝左右逢源全凭渠力吾不知谁之子故曰万物之最灵百姓日用而不知报诸人须委悉今朝康熙三十六年正月初七。

　　立春上堂五九尽日又逢春万国雍熙贺太平鞭起泥牛耕带雨祖翁田地尽黄金黄金长白玉生千年荒石版直教总翻身干屎橛猛地抽芽麻三斤腾空发荣更有一件奇特事尽情告报与诸人昨夜石敢当与上马台相打相扭直到天明试看他两个通身流白汗恰似春雨淋卓杖下座。

　　解制上堂春风才动冻解冰消布袋打开水陆通途韶光明媚江南江北任优游春色芬芳山左山右恣嬉戏脚头脚底步步古佛道场眼色耳声在在祖师鼻孔结也尽香水世界无一尘而入内解也总妙喜国土无一法而出外正恁么时还有道得底么若道不得有人问着切不得说从甘露去复曰选佛场开期已周心空及第各无谋神珠顶露九天月万法圆常得自由。

　　灯节晚参妙有三点灯从来共一盏恰如今夜月流水下圆半皎洁洞十虚无分明与暗个个本来具足用之无不成现莫怪甘露无油不点是汝执妄尘埋不见若也见月即灯灯即月若不见灯自灯月自月铁瓮城中普请好看若是买卖不成两物现在。

　　佛涅槃日上堂古今天地日月古今人畜山河那里是众生底生死何处是如来底涅槃与么会诸佛不出世亦无有涅槃不与么会今日则有明日则无且如何即得卓杖曰石罅青抽今岁草山根梅发去年香。

　　又三月十五日立夏上堂十五日已前池塘蛙鼓闹春风李白桃红十五日已后阡陌儿童歌夏日麦黄笋绿正当十五日闰余恰逢三月半夏来春去两平分大众且道春从何去夏自何来者里会得于一毫端上现出无边刹土十世古今不离当念之顷若或不尔有寒暑兮促君寿有鬼神兮妒君福。

　　示众春云时逐晓风开桃花落尽绿成堆煦日融融成烂熳耳声眼色活如来法身独露无遮覆不识皆由心自迷诸仁者不须猜八刹嵬峨排铁瓮三山鼎列一江洄。

　　维扬归上堂出山刚十日人事咸周讫谨报参玄者竟没皮宽树昨过瓜洲市见一奇特事诸人若也相委他后决不受人瞒且道是什么事十字街头一铺草鞋有人配买一只定要大钱三文若买一双两文即与。

　　佛诞上堂举世尊初生至云门话毕师曰云门只知贪程不顾失脚虽则话行天下殊不知自己性命落在瞿昙手里求生不得生求死不得死诸人还知么断桥和尚曰瞿昙出来做者一解自谓前无去人后无来者那知千载之下有个跛脚阿师不肯放过虽然卞和之璧不因函秦安得天下知有连城之价师曰者老汉只知锥头利不见凿头方错下名言瞿昙因知前有去人后有来者所以出来作者一解令天下后世知其所向明其所自跛脚阿师不识好恶上他门户凌迟先圣枉招祸累殃及后代虽然也须救取云门颂曰紫府灵娥睡初起口吃云浆喷玉蕊蓦然发笑成电光不料阴阳嘘颊齿又怪底韶阳老不仁佯言白昼钁黄金赚他无数利名客个个携锄掘枯井。

　　结夏小参护生须是杀伤慈之甚杀尽始安居难瞒自己会得个中意是甚破草鞋铁船水上浮拨火觅浮沤山僧恁么批判你还恁么会么复曰甘露今日结夏之初无以相待有三件事务要遵行第一从兹以往和同众僧第二行住坐卧安居平等第三须做个洒落衲僧不得向鬼窟里作活计三事既具猢孙子一任树上树下何故如风吹水自然成纹复举五祖曰今日结夏无可管顾诸人未免作一家宴啰啰招啰啰摇啰啰送莫讶空疏伏惟珍重师曰老东山只明得个下载清风便乃差珍异宝满库盈箱于一切时处取之不尽用之不竭若到海门直须丢去他方世界断桥和尚曰冷淡中设肴馔寂寞里动管弦须是邓师伯始得只是犹带些寒酸气味在老净慈是他直下儿孙敢道未在殊不知邓师伯咬破一个铁馂馅一生百味具足热闹中曾不添些子寂寞里亦不减些子什么处是寒酸气海门远孙要翻案去也亦未免作一家宴以复东山老祖遂抬手云如招如摇兮如送休讶兮伏惟现前菩萨子摩诃般若波罗密。

　　五月旦上堂今朝五月一小麦登场大麦正吃雨过田园泼绿风回榆柳拖翠明明古佛心历历祖师意放出沩山水牯牛溪西溪东一任成群作队条条路不禁人行争奈脚不踏实地若于直下彻根源历劫何曾异今日。

　　端节上堂五月初五天中令节宝鉴照当轩百怪尽消灭魔佛一齐来脑门直迸裂不用善财手中药全杀全活不用秀才纸上论神济鬼没且道得何三昧有此妙诀卓杖一下云天台闾丘见寒山却怪丰干解饶舌。

　　上堂北固山背手把虚空五圣岩侧足上青天凤皇池邀明月皎春秋楼卧北山高甘露者里目视云汉迥绝攀跻然于一切时一出一入一食一寝不敢慢你诸人要会么静悄浑然无一事乘闲坐石看金焦江流浩渺八千里到此方知出处高。

　　六月朔喜雨示众前年六月一黑漆昆仑奴着靴空里立去年六月一虾蟆吞却兔乌鸡啼东壁今年六月一一夜雨倾盆虚空尽打湿甘霖泽田园父老心欢极独有零丁子浪荡无拘系爱凉殿角候薰风贪眠随地等瞌睡且衲僧分上又如何阿呵呵只知事逐眼前过不觉老从头上来。

　　七月一日上堂玉阶已砌梧桐叶秋色平铺万象妍花发鸡冠谁荐得令人常忆老东山诸仁者急须参莫学华山陈处士觉来依旧卧人间。

　　七夕示众今朝七月七银蟾天顶立照见宫中刺绣人手捻花针线穿鼻穿得着底满面光辉穿不着底不得巧吃甘露者里无论穿着不穿着大小知事人各得一杯清茶吃。

　　解夏上堂结夏九十日一众心如铁圆伊三只眼倒挂金钩黑笑倒无位真人出入面门不得一毛头上露锋芒金刚脑后火飞热烧杀虚空仙土地痛教彻大众甘露恁么道且道是解是结于此若不彻根源放待当来问弥勒。

　　八月朔示众秋光澄湛露出古佛心肝木叶萧疏揭开祖师脑盖山寺凉生竹庭花香逼松达磨眼睛通上彻下衲僧鼻孔七穴八穿只如境寂心融阿谁能和良久曰欲知除老病惟有学无生。

　　付补石天西堂并后堂书记知藏上堂黄阁垂帘几罢寻求于三山江上子归就父好看返掷于五圣岩前回顾也大地峥嵘哮吼也青天震裂左右顾视云甘露者里有一队汉巍巍堂堂不落诸方绻缋辉辉煌煌秪教恁么而来早还拳于大愚肋下何须黄檗棒折曾翻身于虚空背上那堪红雪腰齐正所谓见过于师方堪传受正法眼藏好向瞎驴边灭却乃掷下拂子。

　　中秋晚参秋风清秋月明落叶聚还散寒鸦栖复惊良时美景赏乐天真灵山话曹溪指牵甜瓜藤摘苦瓜子好修行好供养一个糊饼摊作两样争如一踏踏倒小释迦无地着浑身直下个大虫特地爪牙新大众还见么喝一喝。

　　因事小参昨夜山僧坐久见试剑石把扬子江一口吸尽金焦二山勃然怒甚来北固山责曰我与你久驻京口各不相碍何尊使扰害我耶与你誓不两立北固从容曰二兄勿怒然我一向坦无高下宁有损他益己之心哉贱仆无状我亦罔知此盖二兄不勤守护有此患也兄若妄作吾安惧乎如是三山扭打七日不分胜负银山象山劝解不下一齐见甘露甘露谓曰汝等从无始来位分鼎立即润城赖以保障当今圣主亦曾驾临何其妄动况历朝屡有高僧说法其间当烦恼断除我人摧折如斯则有违佛制盍自思之又谓试剑石曰小子无知侮慢长者好与三十拄杖忽闻凌云亭畔一声钟诸山一时不见大众若道是梦其事井然若道非梦廓尔都无者里分疏得与你白银二两。

　　重九小参九九从来八十一数足翻成三百七三三如九不成单算数譬喻所不及汾阳曾道事难分东坡怪杀西风急阿呵呵且道笑个甚么孟嘉帽落在龙山渊明拾来漉酒吃海门今日对斯佳辰也不可空过曾记得侍东林先师时学得个五祖家宴方谅知味者少不免新置肴馔令各个饱齁齁去惟大众不厌久立仍于祖翁地上砌嵩山灶支南泉锅取庐陵米炊金牛饭将愚庵栗糕白云馎饦和作一具少着马祖盐酱满斟赵州茶名曰甘露九日宴亦名杂毒馔托向北固山头普请诸人天啜终日大众且道是甚么滋味良久云忌口忌口。

　　初祖忌日上堂我本求心不求佛了知三界空无物不如端坐静观心只此心心心是佛师曰达磨大师只到得者里僧问如何是祖师西来意师曰面上尘埃脚下泥水。

　　龙兴和尚忌日拈香十五日已前月落乌啼霜满天十五日已后树剪金风全体露正当十五日露柱吹笙藏北斗灯笼拍板入南辰恁么时节莫错商量廿六年前今日先师方始瞥地海门虽绍余风悔杀妄承家业咦仔细思量起渐觉恨根长。

　　上堂才过重阳便是小春庭畔日遗鸿影岭头松暖云根家家火炉生耳个个满面埃尘打算光阴易度敲磕大事难明但不知谁之子象帝之先又不知孰为玄[乳-孚+牛]是不死谷神还会么火烧狗尾猪头焦水浇蒺藜长蔓菁。

　　出队上堂一钵千家饭钦遵我佛制当行平等慈七佛之仪式短巷长街穷通富贵密密绵绵但莫检▆拈杖召众曰要会七佛仪式么卓杖曰但莫增爱洞然明白。

　　瓜洲托钵回示众扁舟前月渡瓜洲持钵沿门都乞遍多缘执事不辞劳归来白米三五石弥勒看了不奈何金刚挑来刚一担只因山僧无法说彼中缁素空相见呵呵须知甘露个长老不解逢人开两片。

　　冬节结制上堂赡部真舟国江南古润州北固山甘露寺海门禅院比丘机旭今于大清丁丑岁黄钟至节统领现前知识安居身心同结圣制三月之中悉听木上座主裁第一吃饭不得嚼粒米第二穿衣不得挂寸丝第三说话不得鼓唇掉舌第四行路不得换步移身第五不得向鬼窟里作活计第六要出息不涉众缘入息不住阴界第七须目前无阇黎此间无老僧第八要住佛境界中不离魔境界入魔境界不出佛境界第九于真如佛性内识取烦恼浊心于生死苦海中直踏般若觉岸第十要天魔入作无路佛祖觑捕无门以上十事一一不得违越若明此中的旨不离者个时节且如何是者个时节以拄杖画相曰冬到寒食一百五五九尽日又逢春。

　　说戒付衣上堂拈袈裟示众曰只者个二千七百年前灵山会上不曾增一丝二千七百年后甘露寺里不曾减一缕不减不增则形无可形名无可名名无可名故曰戒形无可形故曰衣衣者依也戒者法也依此法而住依此法而修依此法而悟依此法而证于此会得止作持犯悉成一个大光明藏于此不会亦出此大光明藏不得山僧今日于大光明藏中与诸人指出大德直须向此大光明藏中透顶透底自然头正尾正。

　　说比丘戒上堂五戒精严五分法身之基具三业清净三身妙智之体圆体既圆而基已具则心苗长养慧花开敷恁么荐得结就菩提圣果具足般若实相不妨高揖释迦低视弥勒三百五十条戒条条故纸八万四千法门门门虚设还有恁么人么良久曰一自高沙弥去后寒山道上罕人行。

　　说菩萨戒上堂过去诸如来斯门已超出禾山解打鼓道吾善舞笏未来修学人当依如是法昆仑游沧海舜若走阎浮现在诸菩萨今各入圆明北固山点朱凌云亭喝彩拈如意竖起曰看看者是波罗提木叉相貌汝等当尊敬孝顺过去诸佛亦如是未来诸佛亦如是现在诸佛亦如是诸大德还如是会么▆禅床曰心光烁烁超方表戒地圆明彻古今。

　　上堂一年四序未终便是腊月十五黄河彻底结寒冰庭前松柏青还旧甘露者里不似诸方东热闹西热闹说心性谈玄妙一向冷愀愀的密不通风滴水滴冻者里着得只眼百尺竿头进步却易平白地上转身犹难何故千年没底靴高价有谁酬。

　　退院赴嘉禾请缁素坚留再住海门立春日上堂玄中一点无私出匝地普天尽转恩若草若木皆含秀庭梅先放一枝春海底珊瑚吐琼葩而娠兔岩前枯木绽玉蕊以吟龙有识无识均资化育败瓦颓砖顿生光彩且道有何证据拈杖卓一卓拄地曰试看甘露拄杖子等闲逼得也生根。

　　蜡月十八雪中见月示众月吐天心雪铺地面月雪交光乾坤一片南北无际东西无岸甘露寺里七宝塔怎如秦时　辘钻乌鸦飞上佛殿脊恰似两人扛块炭飞去也见不见等闲冲破碧琉璃谁能把手天外看。

　　示众腊月二十五天帝临凡土头戴须弥山脚不离地走撞倒赵州关劄碎云门普痛杀石敢当生台叫冤苦菩萨子还知否世上几多名利客到头仍秪空双手。

　　元旦上堂卓杖曰三十六宫从头数宫宫狮子大哮吼七十二个两边排个个象王频回顾回顾处银花灿烂哮吼时野犴潜踪直得阳和气转而天垂祥瑞阴含毓秀而地发灵葩自天子以至庶人今日皆添一岁只如有个不属阴阳底汉且道还添得么良久千年石女夜怀胎百岁木童唱春早又卓一下。

　　元日晚参镜清道新年头佛法有有不自有沿河看插柳智门道新年头佛法无无不自无空里贴桃符二老汉不合向有无里作活好各与二十棒海门如此批判亦合吃二十棒怎奈无人下手莫有下得手底么良久山僧今日失利颂曰森森松桧拥南山风递寒云伴晓烟两个黄鹂鸣翠柳一行白鹭上青天初三晚参初一年金刚土地都忙倒人人共祝帝尧天初二年春风吹彻乾坤暖江郭梅香柳吐烟初三年四海浪平龙睡稳半轮月挂碧天弯三二一夜半金乌唱东壁一二三日午冰蟾浴露盘恁么会得一即三三即一不恁么会三即一一即三总不恁么三自三一自一喝一喝曰海底石暖灵芝秀迸出珊瑚月满枝。

　　人日上堂乾坤之内宇宙之间中有一宝秘在形山大小祖师虽有安邦定国之能要且无出身之路秪如山未形时宝向什处秘者里翻得身吐得气后代儿孙不致有此寂寥海门则不然乾坤之内宇宙之间有物最灵包括大千颂曰一二三四五六七日月星辰北斗立波斯笑倒海门前到处春风趁不及。

　　解制上堂十月十五日结泅水乌龟似火热逼得露柱生犊儿夜行踏碎天边月正月十五日解大地山河通不碍梅花细逐木兰香春风满面恣潇洒与么则千古不异而今不与么则对面风尘万里总不与么喝一喝曰拳倒伍员关踢翻扬子水若作佛法商量飘堕罗刹国里。

　　灯节小参今夜元宵令节锣鼓声声不歇白寥寥清的的天上一月高明人间千灯洞彻狮子文殊骑归象王普贤趁出善财合掌观音前等闲笑倒老弥勒乃合掌曰我见灯明佛本光瑞如此。

　　闻雷示众雷鞭一掣森罗之眼顿开律令初回万灵之耳忽卓香车到处蛰户难扃甘泽降时草木萌动雁北征而鹰化为鸠去鸟至而仓庚掉舌且道衲僧分上又作么生良久曰若将耳听终难会眼处闻声方始知。

　　送妙云法叔北上归上堂三月四日渡江为送大悲和尚盘桓不觉路遥相别广陵涛上回至中途忽遇阵卒风暴雨且不似兴化老汉向古庙里躲过未免别行一路怎奈土旷人稀相逢者少今日归来一一从头举似要与大众共知还知么去日天晴春风满面及至归来两脚泥烂。

　　示众今朝三月望草木及时放春山翠霭横春江水摇漾幽谷好鸟鸣奇花开碧嶂乾矢橛朵朵花开瞿昙面柏树子点点香透达磨心无位真人且道是何形状良久曰匙挑不上。

　　上堂自春徂夏天雨连绵大麦小麦咸谓伤残滹沱一滴溉灌山川衲僧鼻孔浸烂半边且道那半边在甚么处谁能共把手北固岭头看。

　　祈晴上堂久雨逢庚改又雨皇天何苦结深冤西来祖意如泥烂黄梅佛法不胜穿其余乾矢橛麻三斤青州布衫拈起也水滴滴底放下也捏不成团乃合掌曰但愿云师西南发卷尽阴霾日丽天。

　　四月八日上堂释迦老子悲愿弘深二千七百年前四月八日于净饭王宫示现受生指天指地自夸豪富惹得后代儿孙心愤愤口悱悱有要一棒打杀与狗子吃底有将恶水蓦头浇底毁呰骂辱有不可胜言者皆是者老汉七十九年中连祸结仇不守常分之过也甘露今日且不似者般阿师上门上户凌蔑先宗直下宽却肚皮解开怀抱也不行棒也不泼水也不毁骂净拭宝几烧众名香大展三拜大众且道棒打底是水泼底是毁骂底是供养底是试检辨看更听一偈指分上下独称尊此话年年此日行棒打水浇冤不已怎如甘露紫檀薰。

　　浙中归上堂初夏南游到浙西山花似锦麦秀两岐秋尽买舟旋北固红叶翻飞菊绽东篱暑往寒来驹过隙惜分惜寸莫相违莫相违切要知几多人事泼波随惟有山前试剑石把手相牵拽不归拽不归谁似伊馆驿河西刘大伯见人拱手白双眉。

　　龙兴和尚忌众法眷设斋请上堂东林之白莲复开闻见甚伙华峰之旻德再世阿谁证明半边栗棘篷捩转天关并地轴一枝无孔笛等闲吹去又吹来碧云浪里此日收纶罢钓黄泉路上今朝宝剑横抽直得石火莫能追佛眼觑不见黄荆山畔白水流长天马峰头红轮倒卓兹因诸法属为先师设忌更请旭上座揭露先师生面虽则因斋庆赞诚谓饮水知源蓦竖拄杖曰先师来也诸人还见么乃掷下曰众法眷各请出只手扶起者木上座。

　　十月朔晚参月生一海门索莫添岑寂去住衲僧千指余米麦仓中无储积三餐一钵淡黄齑逐日风云多际会午夜定中忽展眸冰轮皎洁银铺地月为灯云作衣抖擞精神新活计烧一瓣紫檀香吃几杯天津水忽忆着老杨岐破屋里乱撒珍珠致令后代儿孙冤冤诉不已且道诉个甚么复云参。

　　师诞日结制正黄旗孙绳武居士领众设斋请上堂上首白椎毕师喝曰要津把断凡圣路绝放开一线便请商量西堂鹤山问钟鼓交参人天普集佛法大意请师直指师曰验在目前如何是大海无鱼师曰泥牛吼破千江月如何是大地无草师曰木马嘶开万壑风如何是大富无粮师曰收来兔角长三尺如何是大悟无道师曰放去龟毛丈二长大海无鱼因甚兴波作浪师曰切忌湿却老僧袈裟大地无草因甚黑漫漫地师曰明眼人前三尺暗大富无粮因甚贫人不富师曰人归大国乃知足大悟无道因甚呵佛骂祖师曰水到潇湘始觉平高峰四句已蒙指示众檀请法有何祥应师曰一亘晴空万里长如斯则均沾利益去也师曰知即得不萌枝上花初放无影树头果自成师曰也要阇黎共委悉后堂古仙问长廊下也喝后架上也喝且置不论如何是一喝如金刚王宝剑师曰尸横万里慈悲何在师曰杀尽始安如何是一喝如踞地狮子师曰野犴脑裂秪如龙生金凤子冲破碧琉璃时如何师曰好个凤皇儿如何是一喝如探竿影草师曰验尽方来早辨来机师曰且喜站定脚跟如何是一喝不作一喝用师曰瓦解冰消众檀饭僧请法获福几何师曰三轮体空福利何有善知识始得师曰恶知识亦得书记二轮问天地同根万物一体如何是同根一体底事师曰天上天下施主设斋有何功德师曰泥多定佛大恁么则一人有庆兆民赖之师曰正如杲日当空一句无私旨缁素尽沾恩师曰汝还知恩么轮礼拜问昔日世尊降生今朝和尚华诞还是同耶别耶师曰北风寒昨夜红日暖今朝一轮杲日当天照曲录床前瑞气高师曰有劳赞叹江上渔翁歌夜月风动芦花暗点头师曰不是知音莫浪传侍者西一问三千贤圣八万大士敲砖打瓦尽道和尚今日诞辰说法各各掬水献花还肯摄授也无师曰有法可说如来不许生心受食净名早呵我见灯明佛本光瑞如此师曰瞻仰有分见之不取思之千里师曰见底何人思是阿谁得意气时添意气不风流处也风流便礼拜师曰看脚下维那问昨夜南宫结瑞彩今朝北极庆生辰则且置德山托钵意旨如何师曰打草要惊蛇雪峰道钟未鸣鼓未响者老汉托钵向甚么处去又作么生师曰六月卖松风无人能着价德山因甚低头归方丈师曰放待冷来看雪峰举似岩头头云德山未会末后句在又且如何师曰一语伤人六月寒德山唤岩头云你不肯老僧那头密启其意如何是密启底意师曰烂泥里着刺德山为甚便休师曰理因事定德山次日上堂果与寻常不同那里是他不同处师曰眼见耳闻岩头至法堂前抚掌大笑云且喜老汉会末后句如何是末后句师曰蝉泣尽秋风虽然如是也只得三年活因甚被他受记师曰山僧今日也怪上座不得僧一喝师曰好一喝一种没弦琴惟师弹得妙师曰罕遇知音者樊君宠居士问十五日已前优昙遍界十五日已后香满乾坤正当十五日师登宝座如何是独尊一句师曰金乌耸碧汉玉兔下瑶阶乃曰今朝十月半海门烧兽炭炉中冷焰生逼得衲僧汗凡夫被色碍二乘执空见菩萨空色无晴空生闪电火焰转法轮诸佛已亲荐万象及森罗于中光显现但能彻根源死生超异变若也不相委春来再打算复举世尊才生因缘毕乃曰若谓释迦示现受生旷大劫来实不曾生若谓有所涅槃二千七百年来实不曾死所以云生以不生生为生义死以不死死为死义不恁么会却被他瞒却更听颂出毗蓝园里空花结果六趣三途起殃作祸指天指地白肉生疔天上人间冤如水火杀活也手亲眼亲行藏也麻缠纸裹后代儿孙兮计较日多增千花竞丽兮共羡云门跛。

　　受大觉寺请临行上堂我来甘露寺四载有八月忽忽若飘蓬檀那俱相得自在乐忘缘幽闲意无慝爰想旧交游策杖抵西浙不意大觉院遣使致书帖今又接来翰不可虚塞责手把七尺藤赴个好时节去住本无心行藏何乖僻惟冀我同流一齐共着力市廛欲携锦鳞归而今暂别海门月。
嘉兴大藏经　晦岳旭禅师语录


　　晦岳旭禅师语录卷第五

　　记室全本记录

　　住京口大觉禅寺语录

　　康熙戊寅岁十月二十三日入院。

　　山门师拈拄杖左边一卓曰左通铁瓮右边一卓曰右达毗陵中间一卓曰八字门开全提正令佛国魔宫一齐打正。

　　伽蓝千古伽蓝一朝长老我无你不来你无我不妙一片赤心高低共照。

　　韦驮示童真妙相作法社千城惟天勇健除邪辅正佛前佛之一字吾不喜闻今朝相见条令斩新拈香云入水见长人。

　　祖堂释迦不说迦叶不闻所悟何心达磨不识曹溪不会所传何法一队马额驴腮怎似证龟成鳖。

　　踞室掣开无须锁未是衲僧本分吸尽西江水亦非当家种草杀佛杀祖骂雨呵风途路短贩毒龙头上截角猛虎项下解铃痛与拄杖何故有大功者必重赏。

　　当日韩檀越设斋请上堂师至座前接帖云者个催命符子四月在浙中见得便觉头痛六越月来差排不下今日无计可施只得将错就错虽然且听维那敷宣宣毕师曰人生半百霜添鬓几住丛林心已休不省何缘来大觉拖泥带水上高楼拽杖便升拈香云此瓣香蕴盘古大化之始冠百王至治之功价重须弥恩溥沙界端为祝延
今上皇帝圣躬万岁万万岁钦愿圣明超日月睿算等天地此瓣香奉为镇海将军三路巡宪郡邑文武诸大尊官伏愿善政日新恩承雨露嘉声载道诏听盐梅此瓣香奉为合府绅衿士庶本寺请主街邻伏愿膺
朝廷简命作生民父母子孙奕叶福寿绵延此瓣香奉为诸刹知识本山耆旧伏愿明大法眼超出二乘小见具正知解不餐野狐涎唾同钦般若共扶正宗乃于怀中拈出云此炷香威音王佛觑不见历代祖师价难酬廿七年前碧云深处得来近十六载浙西吴东三主名刹用不了底今朝铁瓮城南虎踞山畔第四回拈出供养初住庐山东林末住碧云龙兴先师山铎大和尚从教炙地薰天敛衣就座维那白椎毕师曰一微尘里普现大千国土当头坐断天下衲僧乞命出格高流如何即得西堂鹤山问门庭施设英灵入格外深谈作者知如何是宾师曰满面尘埃气象新曰狮王吼出无生旨座上香飘劫外春如何是主师曰气喷风雷超彼此曰处处绿杨堪系马家家有路透长安如何是宾中宾师曰手携竹杖问途程曰把断要津无背向不同凡圣绝商量如何是主中主师曰倚天长剑逼人寒曰宾主已蒙指示今日和尚离甘露赴大觉有何施设师曰有眼者见有耳者闻曰头头皆显现无处不称尊如何是普利人天句师曰当空悬杲日曰阳春歌古调几个是知音师曰少逢穿耳多遇刻舟曰豁开户牖当轩者谁师震声一喝山曰恁么则地灵人杰于兹日大觉门风振古今师曰也要阇黎出只手问孤明历历即不问未出方丈事如何师曰佛祖枉测曰文殊七佛之师因甚出女子定不得师曰天空月皎碧底光寒曰罔明初地菩萨为何出得师曰龙吟雾起虎啸风生曰出与不出且置如何是定师曰山岳镇静而常动江河竞注而不流曰恁么则祝融峰顶香风拂大觉山前花雨飞师曰大好赞咏古仙后堂问东土大乘根器河北具眼厮儿列祖纲宗请师一展师曰放开捏聚随竖拄杖曰须凭者个曰重逢嘉运再睹中兴如何是中兴底事师曰黄河三千年清一度曰万斯年泉石生辉千五百住持仰赖师曰逢人但恁么举曰和尚今日新来大觉未审以何法验人师曰袖里金锤当面掷曰莫是和尚为人处么师曰须弥顶上望天亭曰好风来席上香飘劫外春师曰赞美之辞不厌多书记二轮问观音菩萨买糊饼放下手来是馒头双手呈坐具云且道是馒头是糊饼师曰你且唼汁看曰唤作馒头则触不唤作馒头则背毕竟唤作甚么师曰塞北云横野江南雨锁津曰目前好景人皆仰水到潇湘分外清师曰换却时人双眼睛西一侍者问车马门前声杂沓山川环拱翠屏开如何是大觉境师曰京岘铁瓮排东北鹤峰虎皂拥西南曰释迦不在前弥勒不在后如何是境中人师曰眉毛罅里驱雷电手握云泥不露踪曰向上一路千圣不传如何是人境相融一句师曰龙向洞中衔雨出鸟从花里带香飞曰庭前松柏千年秀海上洪波万古滔师曰源远渊深知音有几曰离名离相请师别通消息师曰非非想天砍额望无人能荐断双眉曰向上一路蒙师指爪牙全露意如何师曰狐狼远避野犴潜踪曰大觉山前悬杲日滹沱正派此真传师曰瞻仰有分乃曰诸佛秘密藏团团无缝隙祖师心地印状似铁牛机金针劄不入鹘眼觑无门任有旋乾转坤之作推山塞海之能到者里犹是掉棒打月所以云向上一路千圣不传学者劳形如猿捉影又曰汝欲求之得无累乎及其厌之又成大患古人恁么道盖是不得已也山僧不惜口过向第二义门放开一线共汝商量昔我大觉世尊在正觉山前睹星悟道尽大地一切众生蠢动含灵各证清净法身万象森罗齐放光明地摇六震今日新大觉赴现前檀护之请入院升座祝
圣之初天青日朗大地腾辉还有悟证者么有则灵山一会俨然未散堪报不报之恩共助无为之化正恁么时且扶竖宗乘建立法幢一句又作么生良久曰拈起一枝无孔笛等闲吹出万年欢复举西天国王问波罗提尊者曰吾欲作佛不知何者是佛者曰见性是佛王曰师见性否者曰我见佛性王曰性在何处者曰性在作用王曰是何作用我今不见者曰今现作用王自不见王曰于我有否者曰王若作用无有不是王若不用体亦难见王曰若作用时几处出现者曰若作用时出现有八王曰八处佛性当为我说者曰在胎为身处世名人在眼曰见在耳曰闻在鼻辨香在舌谈论在手执捉在足运奔遍现俱该沙界收摄在一微尘识者知是佛性不识唤作精魂王闻其语即便大悟大慧和尚曰敢问法筵大众且道西天国王悟得佛性耶悟得精魂耶若在八处悟得只是精魂若离八处唤甚么作佛性师曰尊者被国王一拶只得七花八裂眉毛眼睛一齐落下西天国王受尊者热瞒将无始以来生死根本认作佛性检点将来二俱不了大小妙喜与么批判不免打作两橛山僧不是贬斥古人只要大家共知妙喜当时自谓大悟一十八遍小悟不知其数若悟处有大有小非精魂而何若离却大小悟在甚处者里下得一语亲切便知西天国王悟底落处大众于斯会得无边刹境自他不隔于毫端十世古今始终不离于当念于斯不会新大觉与你道破以拂子挥一挥云白鹤下田千点雪黄鹂上树一枝花维那结椎师下座。

　　晚参黑蚁腮边鲲激三千顷之浪蟭螟眼里鹏抟九万里之云石人驾无底铁船棹洪波于虚空背上昆仑骑戴冠碧兔逐野马于大海波中一一天真一一明妙衲僧家动辄口吞佛祖眼盖乾坤还恁么会么于斯见得彻瓦解冰消倘或伫顾停思前途大有雪霜在。

　　托钵示众三十年来住子胡二时粥饭气力粗无事下山行一转借问诸人会也无子胡恁么道无地着心情一番提起处特地一沉吟检点将来硕有凄清大觉则不然初住大觉月未足每朝一饭两餐粥普请街坊行一转莫教踏着往来路。

　　大礼节上堂六阴剥尽一阳生江北江南万卉新鸿鹤山头云五色龙楼共祝圣明君。

　　除岁小参年穷岁尽霜寒风凛岁尽年穷云净天空直令拾得寒山灭迹扫踪无本可据蓦拈拄杖云向大觉拄杖子上高声道三十日到了也汝等还道得一句恰好么如无大觉拄杖子不免世谛流布卓一下曰椎锣打鼓迎新岁设馔开樽送旧年复举径山南明和尚云前年年鼻孔无半边去年年两眼不能全今年年三十精骨献青天我禅已说了诸人作么参师曰大小南明到腊月三十日做手脚不办鼻孔眼睛不在面皮上三百六十骨节节节露出可怜生折合不得大觉则不然前年年水浸乌龟脚踏天去年年熨斗着油猛火煎今年年三脚黑牛仰面看本无佛法可说诸人甚处加参更若不会听取一颂无地卓锥犹自可无锥可卓实堪怜蜗牛角上夸豪富海舶洋商任往还。

　　元旦上堂岁朝物物总皆新马面牛头贺大平两个金刚齐拱手莫教埋没祖师心还丹一颗高低遍溪谷岩峦尽是金。

　　新春上堂寒气渐消春乍到铁树风前自放花鞭起泥牛耕大地破沙盆种三斤麻三斤麻搓条绳子缚烟霞须弥倒挂海门外盘石颠头绽玉葩蓦竖拄杖云大觉拄杖子当地忽抽芽。

　　二月旦示众春到廿五朝阎浮二月一塞北与江南寒梅开石壁风和兰蕙香云暖笋新出楼阁门大开寥寥望无极者里直下了得一管教平生万事毕大众且道如何是一土地骑牛月下行金刚着靴水上立。

　　祈晴值雪示众九尽三朝雨家家食白米雨后一场雪熟豆又熟麦今朝正值百花生树树琼葩开教彻阳春一曲少人和令人惆怅几时歇好大众莫忧结且待天晴红日出。

　　涅槃日上堂梨花吐白雪之香柳线垂黄金之色皆是如来清净寂灭之相鸿鹤峰岩峦峭峻撑云出扬子江浩渺洪波动地流无非紫磨金色之身佛真妙体犹若虚空亘古今而无一丝可增遍十方而无一毫可灭今日则有明日则无切莫错会若谓我佛有所涅槃总是诸人执着取相虚妄不实大众要会取好。

　　丹徒镇海潮寺监院遍吼上座忏罪设斋请上堂百千法门同归方寸河沙妙德总在心源然心源湛寂廓尔圆常绝虑绝思无取无舍愚者不知妄自系缚迷心取相随想受生壅积成病净名经云若不随声色动念不逐相貌生解自然无事去又曰逐物为邪却物为上大凡出家学道先要把妄想灭尽妄想既灭杂念不起一切时一切处是非好恶都莫思量契心平等湛然了了如是则知心无相知心不坏知心无取舍知心无去住知心不可得知心无心即是佛心亦名解脱法身亦名般若智体亦名菩提妙道与么见得彻无佛可求无道可学无福德可聚无罪业可除所以祖师云一切法有有不自有自心计作有一切法无无不自无自心计作无若人自见己之法王即得解脱法王者即自己真心也此个真心不属阴阳造化世间一切境界笼罩不得系级不得又何魔何病而可染着哉山僧与么告报固是不得已若实际里地本无一法可说遍吼上座于此座下亦无一法可闻既无说无闻本来空寂既本来空寂且道将甚么物忏悔又将甚么物求解脱拈杖一卓曰还会么一念不生全体露碧天云净月轮高石女腰边裁兔角虚空背上刮龟毛。

　　示众十五日已前连旬雨滴石头穿十五日已后桃红映日满春路正当十五日牧童柳岸横牛背短笛无腔信口吹狼藉许多西祖意不知谁解携将归携将归摊向街前人不识和烟搭上玉栏西。

　　遍吼上座求忏请上堂夫修道之士舍离于一切大凡世间非世间法语言文字非语言文字法音声色相非音声色相一一不得生染着念起爱乐心作执持想空而不空无而不无旷然廓然荡荡无际于斯会得无罪不忏无福不生只如罪灭福生如何受用良久云清风阵阵来何处吹得碧桃朵朵开。

　　天寿圣节上堂乘本愿以示生踞金轮而御极高悬宝鉴措万国以陶钧密运灵枢摄大千而布政今日恭逢天寿圣诞龟龙鳞凤一时现瑞贤愚贵贱其庆嘉辰秪如仰祝尧龄一句作么生道蓦竖拄杖曰蟠桃今日花初放泰岳松生万岁枝。

　　示众今朝四月一处处花狼藉紫燕语梁娇黄莺歌柳碧薰风自南来衲僧得消息且道是甚么消息昼长人倦时忽被蜡蚤咬背手摸得着开手不见了。

　　佛诞日上堂今朝四月八我佛降生日九龙沐真躯金莲承宝足分手指天地运行周七步举目顾四方大作狮子吼后来云门道我当时若见一棒打杀与狗子吃贵图天下太平师曰云门大师可谓牙根插天舌头覆地殊不知事因叮嘱起展转见淆讹颂曰可怪云门老贼精一杯鸩酒却伤身而今流毒天涯遍马额驴腮也逞能。

　　普震上座忏罪请上堂心生则种种法生心灭则种种法灭心逐法为邪法从心为正故曰心若不异万法一如如如之体了了常知若也妄生穿凿迷倒之盛若也一念不生十方坐断恁么荐得一切罪福皆如梦幻还荐得么挥拂子云真玉泥中异黄金不博沙复举三祖为居士时问二祖曰弟子身缠风恙请师忏罪师曰刺脑入胶盆二祖曰将罪来与汝忏师曰撩钩挞索三祖良久云觅罪性了不可得师曰家贫犹自可路贫愁杀人二祖曰与汝忏罪竟宜依佛法僧住师曰昔日少林落节今朝者里拔本三祖曰今见和尚已知是僧未审何名佛法师曰随邪逐恶二祖曰是心是佛是心是法法佛无二僧宝亦然师曰熟睡饶寱语三祖曰今日始知罪性不在内不在外不在中间如其心焉佛法无二师曰秤锤落井二祖器之师曰大似证龟作鳖山僧当日若在见者两个汉恁么道好与缚作一团深掘一坑埋却何故免使后人向觅罪觅心了不可得处作活计大众还与么会么更听颂出觅无罪性忏无方云净天空月转廊冰壶击碎潭无影太液池翻琥珀浆。

　　众请甘露结制上堂结为解之因解为结之果解结互相承果因元不错前年北固夏有结有解去年夏嘉禾无解无结今年三处度夏甘露将期六载若为结却山僧即欲退隐岩窦恐不能为诸人解却若不结就诸人一夏空过且道结即是不结即是良久曰结与不结总在山僧解与不解悉听首座。

　　正黄旗高日升荐考请对灵小参真性心地藏本无向背虚假不实体妄有去来舍身与受身认影迷途出生而入死虚受轮转只者个灵灵不昧了了常知直如秋月临空清光遍界正恁么时如何是得运高公脱死超生的句挥拂子云真常清净界逍遥何处踪。

　　住胜果禅寺语录

　　康熙戊寅岁十二月二十日入院。

　　山门师以杖一画曰前排铁瓮后拥鸿鹤大启重门天高地阔拽杖入云步步踏开弥勒楼阁。

　　弥勒十字街头等个人今朝者里刚逢着大开口了笑呵呵天上人间无两个。

　　韦驮最后楼至佛此处现全身曾受灵山记党理莫党亲。

　　佛前昔日灵山今朝胜果一会俨然是个甚么。

　　据室释迦掩室特地淆讹净名杜口鬼家活计少林断臂安心好不丈夫黄梅夜半传衣殃累不已行棒行喝抱赃叫屈夺食躯耕狐假虎威开金锁撞玉钟也是当门栽棘恁么汉入我门来顶门更下一锥须知新胜果过犯弥天。

　　当日众绅士请上堂拈香祝　圣毕复拈云此瓣香不可闻不可说自不丈夫落他绻缋到如今悔之不及第五回拈出供养先龙兴薰天炙地直教他鼻孔缺脑门裂便就座问答不录乃曰大人具大机收来放去掣电驱雷大智得大用杀活临时七擒八纵早离大觉足尖迸出玄中要今到胜果棒头点出境中人吼狮子音野狐脑裂挝涂毒鼓魔外魂销直得枯木龙吟幽岩虎啸鸭脚树头悬宝月全彰古佛家风运漕河畔挂云幢揭示祖师心印船来底陆来底总教饱餐南去底北去底一任取足且道神通妙用还是法尔如然卓杖一下曰丝纶在手随收放好看金鳞上直钩复举南泉和尚初住院知事头首请归方丈僧问师归丈室将何指示于人泉曰昨夜三更失却牛天明起来失却火师曰南泉秪解信口道家私总被他人看破了也山僧要且不尔也无牛可失亦不失却火或问师归丈室将何指示于人向他道兵随印转将逐符行。

　　当晚小参举文殊大士三处度夏一月长者家一月魔宫一月淫妨末后归世尊会里解制迦叶欲白椎摈出乃见百千万亿文殊世尊曰你拟摈那个文殊迦叶尽其神力椎不能举圆悟和尚曰可惜放过当日待世尊与么道便好一椎看他如何合煞师曰也是贼过后张弓山僧数载住甘露今夏在浙中博庵十月住大觉腊月来胜果且道与文殊三处度夏同耶别耶若谓同相去二千七百余年文殊自文殊山僧自山僧若云别山僧今年历住三处似不较异大众者里道得一句恰好管教步步踏着祖翁田地不妨随处建立法幢任缘化导更听颂出阆苑蓬瀛备昔游归来仍醉管弦楼傍观有理难伸雪柳巷花街得自由。

　　元旦上堂昨日大觉送旧岁今朝胜果接新年送去迎来无彼此几家愁也几家欢竖起拄杖曰只者木上座今年三处度岁人事总要周备山前土地忙倒走杀三千羯帝直得磨笄山轩渠大笑惊起下方城郭拜倒在地胜果夜梦不祥以杖作书字势云书门大吉。

　　元宵上堂一灯正明内外洞彻千灯互照遍界光腾辉兮煌兮觉悟犹迷皎兮洁兮似是还非观之则光明廓达握之则仪表希微无明生也马走千山而不辍烦恼息也猿停捉影之驱驰三世诸佛历代祖师总在灯光里行住坐卧无量劫来赏玩不已胜果今日当斯雪晴月冷之际又怎敢被盖囊藏拈拂子画[○@∴]相云还见么莹莹洞括无偏正世上何人看得亲正黄旗拖沙哈哈番李良栋护法并甘露各房耆旧及新河众居士请住珠林宝阁辞众上堂冰棱上走马剑刃上翻身涉奇行险全无凭据晴空里闪电白日下挑灯聪智之士目击心非与么颠蹶岂谓良谋今幸丛林得人深遂养拙之志更听一偈五住名蓝十八春六年京口颇艰辛匡宗有愧输前哲处世无才懒乞邻老我幻躯霜刺鬓惭荒道业病魔身幸从卑愿栖岩窦饮雾餐松鹤鹿亲。

　　师退静甘露珠林宝阁遍吼上座求忏开示请升座真心无相罪福何由造作至道无形生死本无建立恁么会得罪业不忏而自除死生不离而自了昔世尊会下有五百比丘得四禅定具五神通未得法忍各各自见往昔杀父害母及诸重罪于自心中各各怀疑于甚深法不能证入于是文殊承佛神力手执利剑持逼如来世尊谓文殊曰住住不应作逆勿得害吾吾必被害为善被害文殊师利从本以来无有我人于自心内见有我人自心起时吾必被害即名为害于是五百比丘自见本心如梦如幻如梦幻中见无我人乃至能生所生父母于是异口同声赞叹曰文殊大智师深达法源底自手握利剑持逼如来身如剑佛亦尔一相无有二无相无所生是中云何杀师曰世尊被文殊持剑相逼直得三百六十骨节八万四千毛孔一齐抛下若非五百比丘见义勇为假饶文殊有拔山之能怎见扫踪灭迹检点将来好各与三十拄杖僧问兹蒙和尚忏悔开示罪业向甚么处去师曰阿鼻大地狱曰恁么是忏悔耶师曰猛火着油煎傍有僧曰和尚为汝得与么彻师打曰者就是多觜夜叉曰和尚也须防着好师曰近前来向你道僧近前师蓦面唾。
嘉兴大藏经　晦岳旭禅师语录


　　晦岳旭禅师语录卷第六

　　记室全本记录

　　复住金明禅寺语录

　　康熙己卯岁九月二十日入院。

　　山门师卓杖曰我此法门函盖乾坤湖天海月洞彻无垠人天出入自古自今拽杖便入。

　　弥勒天上不有地下亦无今朝者里觌面相逢。

　　韦驮师拈杖曰你有宝杵建新我有拄杖革故扶起者个破沙盆须是大家出只手。

　　佛殿过去已过去未来尚未来现在坐道场未审是阿谁仰视云二千七百年来事端的今朝不识伊。

　　千佛阁一佛出世千佛赞扬千佛说法那个是主拈香礼拜。

　　范相国祠相国是地主山僧是寺主若要丛林振兴赖有置富奇书。

　　观音殿圆通自在有感必应令斩新条必恭必敬。

　　伽蓝堂有则公案未曾了却今日又来特共商量且如何是商量底公案秪揖云你知我知。

　　祖师堂面壁九年成钝置安心一法太馍糊递代相传无一事儿孙多是少良谋。

　　据室临济吃黄檗三顿棒似拂蒿枝抱赃叫屈百丈再参马祖一喝三日耳聋含血喷人检点将来犹是钝汉镬汤炉炭里藏身刀山剑树上走马底必死之症若是出格丈夫另有生涯卓杖一下云杀人须用杀人刀活人定有活人剑。

　　是日众檀护设斋请上堂师至法座前拈请启曰三回推不脱蠡水又观光赴个好时节道谊出寻常恁么会坐断天下人舌头不恁么会却请对众剖露韫石大师宣启毕师曰事既如是理宜进前那堪退后若要起模画样难免带水拖泥便升座拈香云此瓣香荡荡乎至神至圣巍巍乎至贵至尊明同日月恩重山河奉为祝延
皇帝圣躬万岁伏愿寿等恒沙福同须弥此瓣香夙承佛记示作王臣恭为本省文武郡邑僚采诸大尊官伏愿位安磐石福同大川此瓣香根蟠毗耶枝敷鲁国恭为阖郡绅衿士庶现前请主诸大护法伏愿寿山高耸福海洪深长为法社池城永作
国家梁栋此瓣香奉为诸山知识本寺耆旧伏愿不违佛敕而共证真常悟自本心而同游法海此瓣香奉为本寺开山和尚历代住持诸大禅师伏愿不违本誓运慈航而普渡迷情乘大愿力示方便而广导群有此瓣香波旬畏避人天钦仰供养本寺堂上开法第一代先师翁介老和尚伏愿生生世世阐佛祖之心宗刹刹尘尘作人天之师表乃于怀中拈出云此香名不得状不得三世诸佛不识历代祖师不传天下老和尚不会曾于碧云深处得来今朝第六回拈出供养筠庵先师山铎大和尚用酬法乳敛衣就座学山大师白椎毕师震威一喝曰狮子哮吼声动天地野犴潜踪狐群绝迹全机大用谁是作者韫石问昔日世尊说法天雨四花今朝和尚升座有何祥瑞师曰天晓霞光铺大地日午云兴法雨新曰恁么则人人皆瞻仰个个尽蒙恩师曰知恩有分曰祖席重光即不问正法眼藏若为宣师竖拂子曰高着眼看曰灵山一会今日俨然师曰自古自今问鸳湖流水秋光老插汉苍松翠色浓今日众檀请和尚复住祖席设斋请法有何福利师曰端坐受供养施主常安乐曰诸方参学无一法可弃无一法可取生死作么生透师曰你唤甚么作生死曰久闻明眼宗师今日觌面不虚师曰阇黎莫分外师左右顾曰还有问话者么良久乃曰深惭薄德愧先宗去住随缘任业风宿债难逃犁耙苦铁船又驾到天封山僧离金明十有一载适承众檀不忘灵山付嘱深念祖席荒落翰牍远颁命升此座怎奈人天众前实无一法可说今日事不获已依旧湖天空阔海月高明陶朱里殿阁参天范蠡湖雉堞横岸金光明殿舍那慈尊与文殊普贤观音势至山河大地水鸟树林同此一音演出摩诃般若无上妙法于无量世界建立无量法门广作无边佛事令大地无量众生并现前缁素各各明自本心见自本性坐菩提场成最正觉亦各同声宣说无上妙法以此功德上祝
圣寿无疆天下太平万民乐业且道承谁恩力喝一喝曰荡荡尧仁敷化日雍雍舜德享熙年结椎下座。

　　当晚小参天封室幽奥难窥古龙潭渊深莫测若是吐出野狐涎脱却鹘臭衫的入我门来心境俱泯莫存知解还有向者里着得一只眼底么良久云诸兄弟此个事大非容易若有一法能过者即为剩法拈拂子挥一挥云是甚么乾矢橛更有一偈大洋海底抟飞鸟须弥顶上捉游鱼蟭螟睫上驱雷电点水冲开碧落图复举僧问介师翁按倚天长剑奋踞地狮威学人上来请师一接翁便喝僧曰者是方便门头句如何是正令全提句翁又喝僧拟进语翁便打师曰者僧有搀枪夺鼓之勇惜无挥戈驻日之能介老人虽则正令全提怎奈不能与者僧抽钉拔楔新金明则不然或问学人上来请师一接劈脊便棒如何是正令全提句脱下衲衣更与一顿者僧自然百了千当众中还有另出手眼者么良久鹤有九皋方翥翼马无千里谩追风。

　　新鞔法鼓小参盐官以虚空做得须弥槌底只是者个王老师不打底只是者个金明不用裁割虚空移动须弥务要打著者个直得声闻于天大地震动故使满面光辉斩新气象拈拄杖作敲鼓势云还闻者个么轰轰声不已裂裂九天闻。

　　晚参赵州道今夜答话去也德山道今夜不答话一个有纵夺无杀活一个有杀活无纵夺且道那一个有杀活那一个有纵夺若有超宗异目底试出来分疏看有僧出礼拜师以杖抵住曰问话且置一边有则紧要的事我共你平实商量僧曰是甚么事请和尚举师曰我若答上座话却违他德山老人我若不答上座话辜负赵州古佛且道答即是不答即是僧茫然失色师曰上座莫着忙我共你商量底还他赵州我不答你话便是不违德山你且归位着别请一位商量二僧竞出师曰似者般汉有甚么限遂起身归方丈。

　　师诞日陈门戴全福设斋请上堂性天朗耀三际洞明而神智廓通觉海汪洋八表弘开而慧机普应达死生于不二阿僧祗劫秪在而今会凡圣于一源无边刹土不离当处并乾坤而永大同日月以长明一道灵光万古显现世出世间自在自由所以道似地擎山不知山之孤峻如石含玉不知玉之无瑕在圣不增处凡不减恁么会得十方世界总全身百千法门皆自己举一步踏碎毗卢顶门示一机揭开释迦脑盖直如当空杲日匝地清风明明绝覆藏历历无回互竖拂子云还识者个么良久云虽知造化通元会不觉霜花两鬓生复举世尊初生话毕师曰释迦老子逞一时口快料天下无可敌者实谓耀古腾今检点将来不免通身剑戟后来云门云我当时若见一棒打杀与狗子吃贵图天下太平者一棒虽则知恩报恩怎似鹘立当风不免傍观捧鼻金明则不然我当时若见便向道瞿昙老师且莫作怪大众且道与云门一棒还有同异否良久三十年后。

　　大礼节上堂群阴剥尽一击轩边竹三茎两茎[利-禾+佘]五茎四茎曲一阳来复天封室畔梅一枯对一荣含红又含绿皓布裈不洗定是无来替换老慈明揭榜放尽痴憨且道者两个汉意在甚处九九八十一从头数今日寒食一百五岸柳翻新碧蓦竖拄杖曰金明拄杖忽地报道衲僧家有个好消息且道是甚么消息卓杖一下曰参。

　　示众十五日以前铁橛钉虚空十五日以后特石吐红莲正当十五日僧堂里一队汉禅不会参教不会听强要把钵盂安个柄仔细思量人情都如此何独苦沉吟阿呵呵缺瓦能支漏废铁堪打钉。

　　王继望荐父荆门公请对灵小参竖拂子曰妙道幽玄本无生灭之相真心湛寂了无去住之机故曰生本无生死亦无死夫生者寄也死者归也荆门王公素讨死生之学临行略无留碍是深达寄归之征也与么则死生皆一游戏场耳今日山僧又作么生即得喝一喝曰凛凛神风超物表西方此土任遨游。

　　蒋鸣竹居士为母请对灵小参大道不分男女相真心妄执死生机圆明一点超情谓秽土莲邦任所之以拂子击香几云蒋母王君还会么于斯会得生死无拘罪福无门又击一下云等闲步步青莲界脑后圆光奕世明。

　　腊八上堂黄面老子初生下时可谓气概超群千古之下无不嗟叹奇哉及到雪山错尽锐气至腊八夜半被个明星换却眼睛纳尽败缺致令后世儿孙一代不如一代仔细检点看者老汉大似迅雷不及掩耳乃合掌顾众云低声低声。

　　示众腊月二十五海底泥牛吼蓦跳上须弥虚空遭一口痛彻帝释心迸破云门普打落达磨门牙一缺至今难补。

　　除夕小参一年今夜结交头百炼精金未可休范蠡湖边风韵古旧桃拔却换新符前街后弄槌锣打鼓张公醉倒恰是李公吃酒陶朱里畔槜李亭忍俊不禁翻身跃在拄杖头村歌社舞露柱灯笼扬声喝彩大家一曲莲花乐市心里石敢当府署内点将台递相欢呼且道呼个甚么二十四坊地神河神草木树林神勾芒社令神一齐报道大清国土内来岁定丰收复举径山南明祖云前年年鼻孔没半边去年年两眼不能全今年年三十精骨献青天我禅已说了诸人作么参师曰径山老人把一身筋骨抖得伞伞的全无半点气息致令天下人听之以无声闻之而不臭检点将来大似贫恨一身多金明则不然前年年北固山头朔雪寒去年年大觉门前车马喧今年年蠡湖风景别人间我本无禅可说诸人不必用参。

　　元旦上堂元正启祚万物咸新拄杖头花开五叶拂子梢万卉丛生海底泥牛吼皓月云中铁马斗芳春三千大千喜气森森以杖作书字势云岁朝举笔万事通亨。

　　人日示众万物最灵宣哲维人千古法令万世权衡知微知几有君有臣为天下法而天地莫与之争为百世师而日月莫晦其明且道是甚么物有恁么通彻良久自古圣贤犹不识造次凡流岂可明。

　　元宵上堂才贺新年便庆灯节恰逢惊蛰雷鸣昨日昨日闻雷今夜见灯灯中无雷响雷中无灯色闻见各分明古今无差忒与么见得透毕竟是何物拈杖召众云高着眼看夜叉头上火炎炎舜若面门红烁烁蠡湖潭底卧龙惊等闲吞却天边月(是夜无月)。

　　佛涅槃日上堂老释迦太狼藉四十九年弄巧成拙双林树下纳尽败缺风落桃红千载泪碧嶂猿啼肠九折个中谁是丈夫儿波旬嫉姤今方歇。

　　大士诞日上堂蓦卓拄杖曰观世音菩萨以大悲愿力来拄杖子上示现受生具三十二相八十种好四无量心六波罗密从肉髻中涌百宝光光中演说无碍大陀罗尼法尽大地众生触斯光明得大安隐闻斯妙法证无生忍只如现前缁素还见此光闻此法么若也闻见不昧且道观世音菩萨在甚么处者里会得诸佛常现前亦不负诸人庆祝之诚于斯不会山僧有个方便令汝各各亲睹大士慈容去又卓杖一下竖起曰还会么众无对师曰啼得血流无用处不如缄口过残春。

　　清明小参柳堤桃岸欢歌共唤踏青罗绮拖嫩绿两杯三杯醉舞春风向晚归荒冢棘墓悲号各诉冤苦纸钱分野色五声六声哭到斜阳泪满襟看他喜的喜忘人世哭的哭到伤心时人不识死生身几把柔肠都拆碎殊不知人世嚣嚣总是个如幻三昧良久还会么去年新冢生青草来岁今人何处踪。

　　上堂春日和融翠霭芳丛春风淡荡碧虚摇漾野浦翻归鹤之云桃花跃锦鳞之浪处处宝所头头华藏睹一尘而见百千诸佛闻一声而证无量妙心与么则启口道着动步踏着大众秪如道着踏着是个甚么蓦以杖靠壁云拄杖忽然靠却壁恰值今朝三月一。

　　晚参范蠡湖头一轮月万里无云光皎洁门外几多痴钝流相将把手拽不入忽拽入撞倒佛殿里露柱走遍天涯无处觅阿呵呵历劫何曾异今日。

　　示众最初一句未可商量末后一句始到牢关者里见得彻拈头作尾也得拈尾作头也得放去收来以拂子画○相云总不出者个格子若是向上一路未许观光要识向上一路么挥拂子云举手劈开鸿蒙窍无人相共话威音。

　　佛诞上堂年年四月八恶水蓦头泼仔细思量来是甚乾矢橛可怪云门棒千古声匼匝致令老瞿昙满面惭愧煞大千国土中一身无处着以拂子画相蓦击一下云　。

　　示众山僧从来不储积粥饭二时叵周给倦来收足上绳床堪笑时人向外觅直饶不外觅落花满地绿苔斑临风独立望何极。

　　上堂夜半忽伸一脚踏折虚空左角忽惊须弥睡起背手刚然摸着蓦地扑作两边累他帝释天不能折合及至天明看来恰是江西庐山太乙峰头两片顽石大众切忌错会却。

　　端节示众金明端午节米粽烁然无从来没怪异不用贴神符盐齑煮红搜白水点菖蒲云门饼三个赵州茶一瓯胜吃汾阳肉如饮曹山酒各个逞颠狂足蹈并手舞辊出雪峰毬打动禾山鼓伸手拳倒烟雨楼蹉脚踢翻鸳鸯湖阿呵呵不风流处也风流。

　　示众十五日已前空手把锄头十五日已后步行骑水牛正当十五日人从桥上过桥流水不流翻思傅大士眉毛生脑后鼻孔拄天长虚空石版厚诸人欲识个般事切忌舌头不在口。

　　晒经上堂佛以一音演说法众生随类各得解只此经卷一皆佛说诸人转诵各尽心力还有得解底么若不解佛言随类各得解若谓有差别佛以一音演说法岂虚语哉大众心同虚空界是法无内外视等虚空法何处不通达若不如是赫日里不妨再转一遍。

　　中秋小参无缺不成圆无圆不显缺石人木女对高谈两口喃喃无一舌非暗不显明非明不显暗鸳鸯飞入蓼化洲交颈同眠只独宿无暗无明非圆非缺水晶帘内桂飘香生铁犁头芝吐檗当暗中有明明中有暗玉兔金乌翻碧汉当缺里有圆圆里有缺须弥山挂连环玦以拂子召众云还见么一轮皎洁暗分秋此夜清光照不极。

　　九日小参重阳佳节半阴晴东篱漉酒有渊明孟嘉帽不龙山落遍插茱萸少一人且道今日少那一人莫是常在家舍不离途中之人么莫是常在途中不离家舍之人么莫是万里未归之人么众中还有识此人的么若识得不妨凭虚共览胜莫待黄昏烟雨迷。

　　上堂今朝十月初一火炉开向半壁破席权补疏窗烂泥且填墙隙虽无品字柴头奈有一堆黄叶不话宾主有无只要大家暖热要会佛法大义三世诸佛立地听火焰为三世诸佛说。

　　结制上堂举杨岐和尚示众云薄福住杨岐年来气力疏寒风凋败叶犹喜故人归啰啰哩拈起死柴头且向无烟火杨岐恁么道虽则本分大煞寒酸金明忝为远孙且不如是薄福住蠡湖家贫百不周无肴不款客无炭不烧炉敛足蒲团稳坐直待春暖寒收阿呵呵一任沧桑几变新叵奈山僧都不会。

　　除岁小参晷运推移铁蛇咬住金龙尾阳回阴转泥牛趁起白额虎陶朱里畔梅花破雪吐寒香范蠡湖头柏子含烟腾瑞气放开也三十六宫宫宫龙吟雾起拈来也千七百则则则虎啸风生即心即佛日往月来仍旧河清海晏非心非佛天高地厚依然水绿山青不是心不是佛不是物大尽三十日小尽二十九旧岁今朝去新年明日来休卜度谩疑猜人归大国方知富水到潇湘一样清复举僧问古德年穷岁尽时如何古德云东村王老夜烧钱师曰古德恁么道虽则句中有意其奈意中无句有问金明年穷岁尽时如何向道石女夜生儿若有人出来道老汉恁么道虽则意中有句其奈句中无意金明烧一炷香点三杯茶与他分岁还有恁么人么良久云山僧更为你颂出年穷岁尽时石女夜生儿须发白髼松五眼贯天地头长三尺六腰宽廿四围三朝年八十身挂紫罗衣不食人间乳餐霞吐紫芝敲空鸟兔走破壁起风雷。

　　元旦上堂元正启祚冰河发焰万物咸新枯木龙吟应时纳佑温故知新庆无不宜见义勇为卓杖一下曰元正启祚物华新此土西天奉一人抱德怀仁宣大化和风荡荡旧乾坤。

　　灯节上堂只者一点灯本自现成不假造作凡有血气者莫不具足盖因无始习染昧却灵光致令脚跟下黑漆漆底若能于此一点中透彻得自然光明烁大鉴地辉天直得百千万亿灯皆从此一灯出召众云且道者一灯从甚么处出良久曰威音王佛早留心直至而今未得妙复举应庵和尚元宵示众云有一句子到你哑却我口无一句子到你瞎却你眼三文钱娶个黑老婆头不梳面不洗知他是凡是圣拍禅床云不入惊人浪难逢称意鱼师曰诸人要见者老汉肝肠么听取颂出五花猫子赤须胡头尾低垂腹似舟独坐华堂人不识惭惶满面不知羞三更月下海涌金钩看来何似渡江芦。

　　普请上堂禅禅破菜篮道道无文钞佛佛是何物心心火里冰大似猪头狗尾马额驴唇丁一确二亘古亘今咄缩头去金明今日又栽桑又种竹那有间工擎杈舞笏。

　　小参今朝二月一梨花未开梅花狼藉叠叠河山青漾碧岸柳垂金桃蕊生赤古龙潭锦鳞跃浪天封室狮儿返掷卓拄杖云满天和气乐升平春色融融充八极。

　　小参十五日已前草木萌动十五日已后桃李芬芳正当十五日大海波平龙睡稳九天云静鹤飞高且道是表彰时序是定旨明宗具眼者试辨看复举古德云松柏千年青不入时人意牡丹一日红满城公子醉只者个话可以明近代之时俗亦能穷太古之标格若是祖师门下直是未在且祖师门下又作么生和风绣出锦山川芳序中春恰二月。

　　清明小参昨日冬来一百五今朝二月二十七村村菜麦自青黄处处桃李开狼藉死人冢上翻活眼活人眼里骷髅泣死生互换似辘轳日月流迁如梭急召众云好时光莫虚弃但恐大限临头一时回避不及阿　阿　八十翁翁辊绣毬真诚不是小儿戏今日金明也有一事不免告报诸人前年旧岁已清粮今日重征如火逼。

　　三月朔小参月生一陶朱静悄增岑寂仓库曾无三日粮春风阵阵满空室不知尘世事多般那问山前麦熟未拄筇杖门首立海月湖天虚漾碧袖却一双穷相手等闲见人懒秪揖不是痴狂我慢亦非孤高尊贵山僧从来柳下惠。

　　付蕴空彻源二知藏上堂灵山拈一枝花迦叶破颜微笑少林九年面壁神光断臂安心黄梅夜半传衣其道南矣东山室中一语吾宗灭却检点将来者一队汉递相钝置祖师门下贵要灯灯相续心心相印所以云震旦虽阔无别路要假儿孙脚下行金明者里有条攀条无条攀例蕴彻二上座久依丛林识见谛当山僧有个佛祖传不到的今对人天众前两手分付乃拈法卷云然则如是即此用离此用蕴彻接卷珍重作礼三拜归位立师曰真师子儿善师子吼便下座。

　　立夏小参三春已去甚处去山花落尽绿盈树九夏初来何处来日移檐影让南阶四泽之水兮渐落而石出五岳之云兮骤起而峰奇时光迭迈人事变迁日诸月居今古不易且如何说得个不易底道理卓杖一下云一一目前机明明祖师意薰风拂面来坐久偏多睡寒山子惺惺未又卓一下云世情看冷暖人面逐高低。

　　结夏上堂卓拄杖云金明布袋头结下诸人钵袋子解下且向三根椽下诸缘一齐放下不得七上八下看取脚下直须讨个落下若于是法平等无有高下且以何为据乾矢橛麻三斤抛去五龙桥下蜡人雪鹅安在赤肉团下又卓杖一下云若欲事事了办千古之下莫如当下。

　　沈天易天士昆玉为母夏氏请对灵升座一切妄缘皆由心造心境若空妄从何有幻妄寂灭真性圆明故曰但离妄缘即如如佛竖拂子云看看沈母夏孺人在拂子头上现无去无来不生不灭之相具大丈夫身直踏毗卢顶　而说偈曰坐断十方去住关海山云散碧天宽莲宫佛刹花无数眨上眉毛仔细观且如十方坐断又观个甚么喝一喝。

　　慧如尼领刘门齐氏王氏祈嗣请上堂彻源知藏问炉烟才起大众云臻祖意西来请师直指师竖拂云者里荐取曰恁么则一众共领的旨师曰又被风吹别调中曰五龙桥下波浪拍天渊源何自师曰一点不相瞒曰范蠡湖水激三千里天封室足跨十方界且道是阿谁境界师曰且喜大众证明曰施主设斋请法有何祥瑞师曰当空杲日照无偏曰恁么则超群异目不假修持师曰未是衲僧极则天位书记问有物先天地无形本寂寥能为万象主不逐四时凋未审此四句中还有为人处也无师曰具眼者荐取曰只如善信饭僧请法所求何事师曰披肝露胆曰得意气时添意气不风流处也风流师曰喜从天降巨章记录问法鼓一挝龙象聚十方世界悉遥闻如何是悉闻的句师曰普天普地曰因斋庆赞即不问向上宗乘请师指示师曰无毛鹞子逼天飞曰向上宗乘蒙指示天地未分事若何师曰你向已分时道句看章便喝师曰者一喝落在什处曰礼拜和尚蕴空知藏问昔日灵山记莂今朝一会俨然古佛家风即不问五家宗旨请师宣师曰逐一问来曰拈却棒除却喝如何是临济宗师曰赤手杀人曰杲日当空照遍地涌波涛如何是沩仰宗师曰坦无左右曰诸圣未生空劫外正偏不落有无中如何是曹洞宗师曰凤舞丹霄曰放旷不耕那畔地拈来全不费工夫如何是云门宗师曰红日卓波心曰上天无路入地无门如何是法眼宗师曰箭锋相拄曰月落潭无影云生山着衣五家宗旨蒙师指因斋庆赞是如何师曰种麻得麻种豆得豆曰求男女得男女求官位得官位且道承谁恩力师竖拂曰高着眼曰一句无私语超然亘古今师曰大好赞叹乃曰结夏数日已诸人事若为色色皆成现岂用更颦眉一出一入一动一静折旋俯仰任运施为皆是诸人寻常受用驾铁船于海上走磨盘于空中亦是诸人寻常受用刹竿颠头滚滔天白浪大洋海底扬扑面红尘亦是诸人寻常受用出格的打破罗笼踢翻窠臼尽无边须弥卢尽无边香水海是个大圆觉伽蓝那用禁足安居若是倚草附木的白云万里今日善信要山僧祈嗣若唤作祈嗣又为诸人举扬个事若道举扬个事又为善信祈嗣且如何得相应去挥拂子云黄鹄卵生丹凤子金狮胎产玉麒麟。

　　端节上堂今朝端午佳节朱砂画符火热帝释宫中雷崩毗沙门里电掣拈拄杖一卓云瘟　五毒尽消除那更有赤口白舌以杖一画云宝剑一挥千里血中秋小参三四月来未曾向诸人东语西话不觉口边生醭齿上生毛今日有个奇特因缘直欲举似切不得作景话会拈拂子画○相云还见么只者个人人本具个个不无直如秋夜月朗照天照地森罗万象不能逃其鉴察古往今来不能易其光彩诸人还恁么会么良久令人长忆老南泉直下超然绝彼此喝一喝。

　　重阳示众东篱黄菊恰新开祖意明明只么该几个衲僧知落处茱萸也好着茶杯时节莫将空过了金明随例上高台以杖召众云会么碧梧半剪今春叶金菊全开旧岁香。

　　除岁晚参拈拄杖两手托起曰大众看看中印土传一只牛头角四蹄尾巴周耕翻大地无踪迹放去收来任唤呼高步弥卢顶上踏碎虚空髑髅深行大洋海底吞却珊瑚明月两眼空三界一气透威音震旦安眠少室岭南渴饮曹溪沩山名书于胁下南泉随分纳些须临济使之出入在面门白云放之东触与西触状似南院之机去住印破闲行东山水上透过窗棂北禅为诸人分岁白身露地净慈养南山圈中往来湖上车溪水涌滔天普明颂声遍界仔细检点个队老古锥总被者一头牛牵得七颠八倒可怜生受人多少鞭挞受人多少言语常在动用中只是难把捉或行或住或坐或卧视之不见其形听之不闻其声今直除夕拽来范蠡湖头清宵之下灯烛之际孤迥迥地不为别事直要我此一众识得者头牛的面目若识得者牛的面目不妨朝骑龙渊去暮跨五山归便与从上佛祖同一鼻孔出气大众且道者牛底面目在甚么处良久卓杖一下云要识双林傅大士骑却水牛仍步行复举开先暹和尚因僧问年穷岁尽时如何暹云依旧孟春犹寒师曰老开先可谓知天地之元运达阴阳之变化怎奈向寒暑里作活倘有问金明年穷岁尽时如何但向道天地之气大吕阴消又当太簇应律。

　　元旦上堂拈香云金明臣僧机旭奉祝吾
皇万寿无疆阖郡文武法海金汤天下军民百福千祥本寺檀那福禄尔康沙门释子廓悟真常职事行人德能莫忘蓦拈拄杖曰且道拄杖子又作么生竖起云拄地撑天器欲难量卓一下云摧邪辅正声振四方。

　　元旦晚参镜清道新年头佛法有坐看梅花开笑口智门道新年头佛法无倒骑铁马上高楼道有也不增一丝道无也不减一筹有无俱失利春色满皇都张公吃酒李公醉不风流处也风流。

　　初三日晚参月生一足踏扶桑望莫极月生二鸳鸯独宿瑶池内月生三水晶帘内玉钩悬卓杖一下曰祖翁田地家风古天子乾坤气象鲜。

　　端节示众五月五日端阳节不钉桃符不捏诀白泽之图家本无更于何处寻妖孽钟馗不用贴堂前角黍全无滋味别滋味别是何物达磨当门两齿缺薰风拂拂自南来摩诃般若波罗密复云文殊令善财采药善财度草与文殊捉得虚空藏玉匣文殊接得云此药亦能杀人亦能活人细抹昆仑入纸瓶恁么会得包括万有总摄十虚十世古今不离当念不恁么会文殊自文殊善财自善财金明与么道不干阇黎事要见文殊善财么云中仙子歌声丽玉女楼头拍板齐。

　　慧如禅人领齐门杨善人设斋请上堂勺渤问三尺白拂点开大地眼睛七尺乌藤敲碎虚空骨髓如何是因齐庆赞的句师曰山门抚掌入佛殿露柱喝彩跨灯笼曰龙女献珠即证菩提斋主请法得个甚么师曰鱼行水浊鸟飞毛落曰学人则不然师曰你试乱统看勺曰两彩一赛师曰饶你道得一半乃曰慧如去岁领刘娘娘请法求嗣已涉周遮今日领齐婆婆求嗣请法适因事繁无法可说事不获已道个种麻必得麻种豆必得豆恁么会得千真万实虽然只如现前大众殷勤上来不免更为饶舌卓拄杖云塞北江南一带翠屏浑似画殿阁凭虚几处崔嵬恍洞天山河大地光相交罗一印当天了无畔岸诸兄弟要会么又卓杖曰要识当人真面目师姑定是女人做。

　　受真如寺请退院上堂天地与我同根何彼何此万物与我一体无去无来去即印住去去元非去住即印破住住本无住无住无去则物我一如彼此不二故曰动若行云止犹谷神偈曰金明复住又三年惭愧无能报祖先策杖城南湖畔寺匡宗须让后来贤。
嘉兴大藏经　晦岳旭禅师语录


　　晦岳旭禅师语录卷第七

　　记室全本记录

　　住嘉兴府真如禅寺语录

　　康熙壬午师受大宗伯杜臻阁学徐嘉炎太史朱彝尊铨部袁定远明经朱建子并本寺各房耆旧公请于七月初三日入院山门真如实际到者方知法法圆融无内无外既无内外岂用周遮拽拄杖便入。

　　弥勒弹指一下云楼阁门开大笑盈腮重重华藏面面如来。

　　护法关公忠良报国真诚卫法一片赤心千古斯人功勋盖代今日重论。

　　佛殿二千七百年前你不知我二千七百年后我不知你今朝觌面相逢如何即是便展具礼拜。

　　伽蓝祠聪明正直惟德是辅显正除邪责任赖汝。

　　祖师堂直指单传岳顶波翻以心印心海底尘生二三四七成群作队天下横行为殃为崇悔煞当年落伊深计。

　　据室卓杖一下云者是临济吃三顿痛棒向高安滩上还拳归来倒捋虎须底所在而今莫有恁么衲僧么良久云设有也只是个驴汉。

　　当日徐瑜斯徐华隐二位老护法设斋请上堂师至法堂拈疏云者是灵山会上付嘱的今日山僧亲从老护法手中得来甚生光彩若要大众共知且听表白敷宣宣毕师指法座曰既到者里难容推却平地升高将错就错便升座拈香云此瓣香端为祝延
大清世主今上皇帝万岁万万岁伏愿化协广被乎边表睿知明超乎日月此瓣香奉为　满朝文武本省本府嘉秀两邑诸大尊官伏愿寿基永固禄位高增此瓣香奉为请主阖郡绅衿士庶诸大护法本寺各房诸位禅宿伏愿递代簪缨箕裘奕叶以因趣果悟佛真宗此瓣香供养本寺开山祖师历代住持伏愿不违本誓拥护法幢乃于怀中拈出云此瓣香三十一年六住破院波波挈挈一无所成今第七回拈出供养初住庐山东林末住碧云龙兴传临济正宗第三十二世先师山铎大和尚不惟报德酬恩且要熏天炙地敛衣就坐西堂帝青白椎毕师曰第一义谛犹狮王哮吼虚空震裂异类潜踪野狐绝迹莫有共相激扬者么试出道看云岩书记问梧桐叶落催锦字以飘来邑露寒飞值塞鸿之初至正恁么时虎骤龙骧如何折合师曰目前无阇黎此间无老僧云如何是斩新条令一句师曰拨转乾坤犹非好手云如何是为人亲切处师便喝云者一喝还有宾主也无师曰你试分疏看云大家在者里师曰上座在什么处云拂袖归位师曰放过一着巨章书记问未离陶朱里畔已入真如宝所如何是不涉程途句师曰水行不动波陆行不动尘云一句无私超彼此还将何法报君恩师曰尧风永扇舜日长明云如何是真如境师曰鸳鸯湖畔浮屠迥放鹤洲前略彴平云如何是真如人师曰横按吹毛佛魔乞命云如何是真如体师竖起拂子云如何是真如用师挥拂子云如何是真如法身师曰周沙界而无内溥乾坤而无外云真如已蒙师指示向上还有事也无师曰宝塔尖头击静钟云恁么则金风吹黄叶秋色满人间师曰换却时人双眼睛问当空悬杲日遍界尽光辉和尚昨日金明今日真如且道相去多少师曰不隔纤尘云还有把手共行者么师曰狮子游行不假伴侣云家内人须知家里事如何是家里事师曰几多人向个中迷云到家消息子毕竟许谁知师曰昔年老达磨当门缺两齿云万里云收天界净海心无浪月轮辉师曰观瞻有分乃曰总山河大地不出真如境界普乾坤国土只在宝塔颠头进一步重重弥勒楼阁华藏庄严退一步处处普贤妙境毗卢法界尘尘尔刹刹尔一一天真一一明妙现前大众于兹会得皇恩佛恩父母师长恩一时报尽只如今日众护法请山僧入院升座祝圣一句又作么生卓杖一下云荡荡皇风成一片大家共乐舜尧年叙谢不录复举裴相国到洪州开元寺见壁间画像问院主曰此是甚么像主曰高僧真仪裴曰真仪可观高僧何在主无对裴曰此间有禅僧么适黄檗和尚至院主曰适来一僧似是禅师裴召至问真仪可观高僧何在黄檗高声曰裴休裴应诺檗曰高僧何在裴于此大悟师曰相国偶逢沽酒店三杯两盏破愁颜黄檗丝纶浮绿水引得鲸鳌上直钩现前长者恁么会得便与相国同一鼻孔出气当年黄檗不前今日真如不后倘或伫顾停思劈开华岳连天秀放出黄河倒海声西堂结椎师下座。

　　当晚小参千差坐断凡圣情忘迥脱根尘真机独露与么会半句犹多不与么会莫怪饶舌拈拄杖一卓曰者片田地人人具足空劫以前平坦坦地假使三灾劫坏大地成尘湛寂凝然犹之真如古刹未有秀州之始此地不少一尘及至裴相国舍宅为寺殿塔巍峨此地不多一尘故东山老祖曰山前一片闲田地叉手叮咛问祖翁几度卖来还自买为怜松竹引清风者里见得彻正好勤力耕耘加护营卫息灭贪嗔痴庄严戒定慧则七情不能扰六贼不能害在在宝所触处光辉只如得大受用一句又作么生卓杖一下云四海浪平龙睡稳九天云净鹤飞高。

　　上堂诸佛出世皆为众生不了自心横计多能妄执前程影事作种种业因殊不知但有心分别作解就是虚妄犹如梦中虚假不实故经云纵此心者丧人善事制之一处无事不办易云寂然不动感而遂通又礼云人生而静天之性也感于物动性之欲也虽于生死分上未为究竟依而行之久习淳致始终不异自到大休大歇田地方知三教圣人言不苟立今时学道梦眼未开不达心源见网难脱若敲冰取火如缘木求鱼修行三大劫终是落空亡大众切须猛省好。

　　中秋街坊点塔灯小参长空碧帐一轮月常乐浮屠百二灯灯光灿烂月色洞明灯照月月照灯灯月交辉乾坤晃耀水底星连上下长空月映东西现前缁素之所共见眼光烁破虚空汝等还知么良久云更听一偈风飘丹桂香清远露滴苍梧叶落轻宝塔钟声来耳畔黑牛海底暗生惊。

　　重阳示众乍住真如一无有堪堪度到九月九东篱黄菊报新开令人翻忆陶五柳兴来效俗也登高直上浮屠最高所极目山河万象攒出头天外谁把手遍插茱萸少一人三玄三要难分剖虽然一句羡汾阳拈得鼻孔失却口临济老白拈贼身藏没所一盏清茶醉杀人个般滋味君知否。

　　龙兴和尚忌拈香拈香云只此一瓣香一年烧一度相逢每每悔当初相见幸如不相识不知为什成冤恨含恩含怨到今日何也曲不藏直。

　　十月十五日上堂诸方此日年年结真如门下绝安排周法界而无内普乾坤而无外菩萨乘不居寂灭行何修行住坐卧自在自由超方上士犹为分外未到家者仔细观瞻临济大师道有一无位真人常在面门出入真如今日为诸人下个注脚乃拈杖召众众回顾师曰者就是你无量劫来刀割不断斧劈不破底生死冤家切不得错认便起身入室。

　　小参到荆山必得其玉入蓝田必得其珠举网者必得其鱼善射者必得其鹿是人之欲无有不遂其志耳衲僧家参禅学道还有实解实证者么良久众无对师曰诸兄弟莫错用工夫不见道汝欲求之得无累乎及其厌之又成大患斯言至矣珍重。

　　佛成道日上堂雪岭六年苦云净天如洗明星当午现奇哉叹不已卓拄杖一下曰老瞿昙好不识羞便谓一切众生皆因妄执而不能证自己智慧德相虽则易开终始口烁然难尽岁寒心。

　　除岁小参年年此日结交头人人此日结交日结交日到来诸人作么生于斯透得最初句末后句不消一句道尽洞山君臣临济玄要皆是门庭施设赵州茶云门饼禾山鼓雪峰毬乾矢橛麻三斤北禅露地牛法昌榾柮火是甚闲家具若透不得腊月三十日阎罗王打算饭钱如何抵敌语言文字世智辩聪还抵敌得么奇才妙用百工技巧还抵敌得么平生所作事业功能还抵敌得么要且总没交涉大众如人饮水冷暖自知若要无事直须向自己命根上一刀两段方有少分相应莫到临末稍头道我不为你说好古人道三途地狱未是苦镬汤热铁未是苦刀山剑树未是苦袈裟下失却人身实为苦哉大众不是说过便了年穷岁尽地冷天寒且归暖室商量。

　　元旦上堂元正启祚三十六宫宫宫光彩万物维新七十二楼楼楼显焕应时纳佑龙吟雾起虎啸风生庆无不宜叶秀无根草花绽不萌枝恭惟头首大众万福金刚圈一任抛掷栗棘蓬一任吞吐廓开正眼法令斩新大地山河七通八达然则如是今晨乃康熙四十二年三百六十日之初真如有四种大愿也要一众该知起身合掌云一愿皇帝万岁二愿臣统千秋三愿天下太平四愿万民乐业便下座。

　　元宵上堂真如者里孤风峭峻迥出寻常不效诸方从十月十五日结结又结个甚么至正月十五日解解又解个什么须知真如实际无解无结无悟无迷诸人还理会得么良久云莫将闲学解埋没自家心。

　　佛涅槃日上堂湖光潋滟草色青幽岸柳垂金碧桃吐玉无非紫磨金色之身蓦竖拂子曰大众者是释迦老子金色身汝等瞻仰取足莫令后悔还恁么会么良久放下拂子曰真如今日无计可施乃合掌曰南无释迦牟尼伏惟尚飨。

　　圣寿上堂尧风淡荡蟠桃璨玉叶之花舜日雍熙大椿毓金枝之秀斗枢电绕百亿山河咸归至化麟凤祥开三千世界共仰圣谟大哉乾元兮高而无上焕乎化日兮明以舒长真如今日四众云拥恰似灵山一会考钟伐鼓热瓣紫檀共祝圣算地久天长。

　　多云和尚讣至上堂去秋八月西风暴烈多云吹散法幢顿折黄梅道上后进何依佛法海中津梁忽歇以袖掩口云哀哀三千里外热泪洒襟怀。

　　佛诞日上堂举世尊初生因缘毕师颂曰未离兜率天先已降阎浮乾坤夸独步千古仰风流又举云门话颂曰堪羡云门跛认的老瞿昙一棒血淋淋深恨落二三。

　　结夏小参禅禅三脚虾蟆上梵天道道五爪乌龟戴铁帽心心玉兔怀胎卧紫宸佛佛泥牛踏碎苍龙窟真如今日尽情为诸人拈出了也任你东抛西掷放去收来横咬竖嚼蓦地里把捉得拈弄得我也不免为你打入犁耕拔舌。

　　祈雨上堂上天久不洼甘霖河竭田枯烟焰生载道怨嗟声不已殷勤只愿雨滂漰五方龙神千灵万灵甘霖速降体天裕民以拄杖点空曰打破虚空旱魃消形油然云作沛然雨倾。

　　上堂举夷峰宁祖参月溪澄禅师见僧请益溪曰佛法不是鲜鱼怕烂却那即趁出峰豁然顿悟师颂曰偶游仙苑竞春台满地铺花扫未开一阵香风云外至千林晓色泻金杯。

　　解夏小参西来者一缺九十日期无人参得彻摊向鸳鸯湖西彩云桥北日炙风吹见不得闻不得怎似云门乾矢橛衲僧家东也话西也说三千里外倘逢人切忌莫错说。

　　得雨示众拈拄杖云拄杖子　跳上三十三天筑着帝释鼻孔东海鲤鱼打一棒雨似盆倾然则如是且道此雨从天得耶从人得耶卓杖一下云三草二木皆蒙润万里歌谣乐太平。

　　十月十五日上堂不与千圣同途不与万法为侣超出古皇前何处求解脱但饥则吃饭困则打眠应物应机了了常明又说什么解结又说什么生死要且无佛法可会无妄想可除无禅可参无道可学大众只如不涉功勋一句作么生道卓杖一下虚消白昼浑闲事谩将佛法错商量。

　　腊八说菩萨戒上堂举世尊在正觉山前夜睹明星大悟乃曰奇哉一切众生俱有如来智慧德相但以妄想执着而不能证得大众释迦老子悟得的便是光明金刚宝戒亦名心地法门亦名本源佛性亦名不坏宝体亦名华光三昧于斯理会得法法头头是汝等清净宝戒是汝等本源自性波罗提木叉故曰众生受佛戒即入诸佛位位同大觉已真是诸佛子拈拄杖卓一下诸仁者妙善戒法灌汝身心还如是荐取么又一卓云生佛一源无二路皆缘执相有多门。

　　除岁立春小参拈杖一卓曰天旋地干转篷根腊尽春回物象新旧阁田园荒陇北何人把手日耕耘诸兄弟急惺惺三十六旬已过了莫待渴来方掘井和盘托出大家看看尽还须猛自省蓦竖拄杖云看看拄杖夜半忽抽条五叶花开千蕊饶九天瑞气腾寰宇万国含香喷紫霄卓杖一下曰伏惟执事大众尊候万福。

　　岁旦上堂大地山河放般若之光草木丛林展祖师巴鼻鸳鸯湖底火星飞仁王塔上波涛涌直得泥牛哮吼木马奔腾笑倒古观堂前土地喜杀常乐门边狮子彩云桥头石敢当手之舞之足之蹈之高声云今是甚么时节有此奇特乃拈拄杖云真如木上座出来道今朝是四十三年第一日上帝临凡诸神庆贺一切有情欣赞希有有此奇特大众且道是真如说的还是诸人见的卓杖一下曰只此见闻非见闻无余声色可呈君和风淑气春光好大地歌谣贺太平。

　　灯节小参天上月皎洁不露人间灯光辉夺目打鼓普请看两眼阿辘辘极力细推详面前无一物复云切忌眼里着沙(是夜无月)。

　　达磨初祖忌拈香少室九年已成话堕熊耳空棺丑遗魏国那更葱岭遇宋云认定胡僧门齿缺累及后代不关风呵佛骂祖不肯歇笑你的辱你的仔细思量来是你自招得。

　　上堂三界一切法皆不离于心于心无可得一切法何有大众从上佛祖只教断离妄缘莫存知解天下知识亦云休去歇去免役心田真如者里无禅可参无道可学也只要你尽情放下平坦坦地魔佛入作无门罪福不能染着起居无执动静一如自得大受用大安乐田地若是未得悄然泥于句下称色力康健急忙打叠莫待临时珍重。

　　佛诞上堂提起拂子云者是如来净法身百宝庄严功德聚以手作掬水浇势云九龙吐水浴金躯光明照耀无边世须弥山顶瑞气腾九天之上娑竭龙宫宝珠散沙界之中尘尘焕彩处处光明情与无情各证如来法身复提起云者里有证得如来法身的么证与不证一总为你浴过以拂子击禅床一下。

　　端节示众前年五月五土宿当堂跨猛虎大鬼拍小鬼舞夜半钟馗失却斗去年五月五善财拾药连根苦虽然杀活贵临时看来只在文殊手今年五月五金木水火土推寻不落五行中三脚瞎驴颠倒走撞着天台老丰干一物不将来无处可下手失脚一跌落在深溪扼得来恰是一具无须锁五通仙人以神力托至梵天用尽机关巧施神钥欲开不能众中莫有开得者么击拂子云等闲一掣掣得开三个老婆相对坐。

　　中秋灵山话月曹溪指月寒山比月南泉玩月盘山孤月普明半月以拂子画○相云都来不出真如者个月何以见得乃击拂子云此夜一轮满清光何处无。

　　先龙兴忌日拈香三十三年前九月十五日是我先龙兴饮洋铜吞热铁打入驴胎马腹去也今日真如一众还有救得他出的么良久云即饶救得堪作何用乃烧香拜云也须礼你三拜。

　　上堂红叶飘零体露金风雁离紫塞迹遗长空霞光彩铺大地渔舟荡漾西东真如尽日浑无事看罢归来说苦空不解逢迎成懒癖自来尝羡信天翁。

　　除岁小参有物先天地无形本寂寥能为万象主不逐四时凋傅大师道虽十成不免遭人检点既云寂寥无形天地之先有何物又云不逐四时凋谁为万象之主殊不知天无私盖地无私载春生夏长秋收冬藏元运循环终而复始真如不烹露地牛不烧榾柮火不蒸黄栗糕不炊黍米饭有一偈酬傅大士兼与诸人分岁有物天地始化育诸群品丕极自泰来任运无穷已恁么道不免遭人检点诸人还检点得出么若道山僧的是有违傅大士若道傅大士的是辜负山僧若道二俱是儱侗真如瞒顸佛性若道俱不是失却衲僧眼目检点得出日消万两不为分外检点不出到腊月三十日将何祗对黑面大王诸人试检点看良久挥拂子一气不言含有象万灵何处谢无私。

　　元旦上堂昨日旧年尾爆竹声声洪音灌耳今日新年头梅花点点香风扑鼻鸳鸯湖畔冰消冻解常乐门前腊尽春回三草二木喷蕊萌芽万象森罗光腾瑞涌邦国以之升乐宗风由之振兴恭惟头首大众千祥云集百福咸增。

　　韦天开光师拈杖曰十世童真体此日现天身末后楼至佛灵山授记真愿力周沙土神威遍界尊拥护伽篮地三宝是身心威神叵测弘誓难思辅正摧邪无在不在真如今日起模画样不免顿新光彩以杖点韦天像额云点开正眼洞照十方拥护真如威镇八荒(梓人开木后示梦于施主有拥护真如四字见于木身指尖遂迎于真如供奉)。

　　灯节小参皓月涌长空春风吹八极万象与森罗咸共生欢喜一一为诸人发向上机演第一义无位真人出赤肉团上提玉库刀跨飞龙马走遍四部洲与月光灯藏二菩萨在太末虫眼里作无量庄严演无量妙义成就无量佛事一一天真一一明妙于此时中摩诃大迦叶手之舞之足之蹈之山河大地一齐作舞曹溪道上风动幡幡动风南山虎摆尾摇头沩山牛东触西触禾山打鼓雪峰辊毬石巩张弓道吾舞笏蓦喝云被真如一喝喝住各依次第定大众若不恁么闹啾啾底有什么了期便起身入室。

　　示众三界轮回皆由一心因痴有爱流转无极妄执前程异计纷纭从生至生从劫至劫无有住时若能回光返照达本自心从无量劫来湛然空寂只此个空寂之量大包天地细入微尘静谛则了了现前拟向则在在无见不住内外中间取不得舍不得处处觅不得有一处不觅自得大众还如是会么上而诸佛圣贤下而六道众生无不承此示现受生故曰人人本具个个不无所以临济大师不得已道个赤肉团上有一无位真人常在汝等面门出入汝等切须好看乃拈拄杖卓一下曰直饶恁么会也是糊饼里咂汁。

　　示众经云知一切法即心自性则成就慧身不由他悟大众要知一切境界即是汝之心量若于境界上了达自心一切处一切时心境重重互照双融便是真如不二法门故祖师道不二皆同无不包融十方智者皆入此宗恁么会得尽十方世界无纤毫过患刹刹尘尘无毫发增减无毫发渗漏一一皆从我胸中流出又有何佛可成何众生可度何道可学何禅可参然则如是须是恁么人方堪共语近时师僧家多是偏执学教者弃本外求专记名言参禅者亡机内观枯耽空寂各滞一隅何时得恰好去以拂子召众曰诸兄弟称而今色力康健急忙打叠得干干净净不被诸境牵缠不被法尘拘缚始有少分相应古人云心中悟无穷之境境上了难思之心心境双融智照斯在乃击拂子曰顿破无明生死尽菩提般若总皆非。

　　小参举雪窦显为道日损偈曰三分光阴早二过灵台一点不揩磨区区逐日贪生去唤不回头怎奈何师曰雪窦慈悲之故刳腹剜心若是祖师关捩何曾梦见然则恁么怎奈相逢者少真如且不然三世诸佛口挂壁过现未来绝消息睡到日午始翻身夜醉楼头人不识。

　　佛诞示众举世尊初生及云门话毕复举断桥和尚曰老胡出来做者一解自谓前无去人后无来者那知千载之下有个跛脚阿师不肯放过虽然如是卞和之璧不因函秦安得天下知有连城之价师曰瞿昙起模画样云门看孔着楔断桥老汉恁么道也是随邪逐恶若据真如见处好各与二十棒众中还有辨得出者么若辨得出许他具衲僧眼目良久云直饶辨得出者里吃棒有分。

　　中秋小参真如者里八表洞开广寒宫殿十虚通彻影映千江光吞万象一法平等前后际断大众于斯见得透清光圆湛贯古通今于斯不尔切须猛地构取。

　　腊八小参举世尊睹星话毕师曰释迦老子梦眼见空花熟睡饶寱语谓一切众生以妄想执着而不证得又谓蝼蚁蚊蚋无有言说而能办事前言不复后语不奈六年坐苦诈道睹星大悟岂六年中无一夜有明星而独现于此夜耶正所谓敢保玄沙道的众中莫有为释迦老子雪屈者么乃拈杖召众曰真如不是毁剥先圣只要诸人识得自己落处还有么卓杖一下。

　　主佛开光拈拄杖卓一卓曰佛身充满于法界无去无来亦无住恁么则普乾坤世界总是一个法身诸人还见么以杖指佛像曰昔日云门要打杀今朝真如特扶起且道打的是扶的是者里分辨得出施主修佛已竟若分辨不出且听木上座主裁左边一点云光通三际右边一点云烁破十虚天人群生类稽首无上尊山河及大地全露法王身便展拜。

　　除岁茶话住兹三载余平素绝追攀丛林百不足七事甚教难租税纳官了厨库总枵然今夜值分岁茶果谩周全幸有一家宴东山五祖传一曲啰啰哩更歌哩啰连啰啰送莫妄传哩啰连共交欢欢欢乃拍掌云拍双大空手明日接新年。

　　元旦上堂拈杖曰昨宵已谓今朝接今日新年来较彻爆竹倾天响似雷迸断虚空脊梁骨常乐塔中四大天王次第推策顺看则二十三眼逆数则一十一节总道今年熟蚕麦惟有罗睺罗独欠那一诀要会么以杖画[○@∴]相云天得之以清地得之以宁人间得之共享太平。

　　补石长老至上堂拈拂子竖起云即此用离此用拈来放下阿谁敢动喝一喝云青天霹雳三日耳聋无端恁么举丧尽平生冤冤相报几时清以拂子击香几三下云甜瓜甜彻蒂苦瓠苦连根。

　　佛涅槃日小参举世尊于涅槃会上以手磨胸告众膏肓之疾不能疗治汝等善观吾紫磨金色之身瞻仰取足勿令后悔寱语狂言转见不堪若谓吾灭度非吾弟子若谓吾不灭度亦非吾弟子求生不得求死不得时百万亿众悉皆契悟堕在毒海无有出头时节恁么时若有个头正尾正底衲僧向世尊左耳边吹一吹云老瞿昙休捏怪他自惭惶无地不死也未可料亦令百万之众免致信邪倒见。

　　退院小参二十四载七住破院九会玄徒逢善不喜遇恶无瞋　　　　无固无必　　毵毵非假非真佛来魔来莫我与争只因宿业缘深以致四大乖违兹则退静于白苎村边故乃特辞是真如祖刹愧无力以补丛林赖吾徒以匡宗社若欲真风不坠直须棒下无生且道光前裕后一句又作么生喝一喝拽杖便行。
嘉兴大藏经　晦岳旭禅师语录


　　晦岳旭禅师语录卷第八

　　拈古

　　记室全本记录

　　睦州问僧近离甚处曰河北睦曰曾到赵州么曰近离彼睦曰有何言句示徒僧举吃茶话睦曰惭愧又问赵州意作么生曰只是一期方便睦曰苦哉赵州被你一杓屎泼了也便打后雪窦云者僧克由叵耐将一杓屎泼他二员古佛妙喜云雪窦只知一杓屎泼他赵睦二州殊不知者僧末上被赵州将一杓泼了却到睦州又遭一杓只是不知气息若知气息甚么处有二员古佛楚石云者僧不会吃茶意旨不知泼屎气息带累好人堕屎坑中合吃多少拄杖雪窦妙喜一时放过也须替他入涅槃堂始得。

　　吃茶话惭愧是方便苦哉无端一杓屎却惹时人怪雪窦泼一杓污他两员古佛妙喜泼两杓者僧性命难存检点将来者一队阿师都落在屎坑里起身不得累他楚石替入涅槃堂至今冤冤相报冷眼看他们何时得恰好。

　　世尊从忉利天下时四众八部俱往空界奉迎有莲花色比丘尼作念我是尼身必居大僧后见于是用神力变作转轮圣王千子围绕最初见佛既见世尊呵曰汝何得越大僧见吾虽见吾色身且不见吾法身须菩提岩中晏坐却见吾法身。

　　释迦老子漏逗不少被莲花色比丘尼一觑只得分身两处直至而今开了合不得虽则如是要见世尊法身则易要见须菩提晏坐处则难。

　　世尊在第六天说大集经敕他方此土人间天上一切狞恶鬼神悉皆集会受佛付嘱拥护正法设有不赴者四天门王飞热铁轮追之令集既集无有不顺佛敕各发誓拥护唯一魔王谓世尊曰瞿昙我待一切众成佛尽无有众生名字我乃发菩提心天衣怀云临危不变真大丈夫诸人作么生着得一转语与黄面老子出气寻常神通妙用智慧辩才都使不着尽大地人无不爱佛到者里何者是佛何者是魔还有辩得么良久欲得识魔么开眼见明欲得识佛么合眼见暗魔之与佛以杖卓云一时穿却鼻孔妙喜云天衣老人恁么批判直是奇特怎奈话作两橛若向何者是佛何者是魔处休去不妨使人疑着却云开眼见明合眼见暗郎当不少又云魔之与佛拄杖子一时穿却鼻孔雪上加霜妙喜却为黄面老子代一转语待者魔王与么道只向道几乎错唤你作▆王此语有两负门若人检点得出许你具衲僧眼。

　　二老门庭施设批判古今则不无若是具衲僧眼要且未在天衣向开眼合眼处辨佛辨魔是为魔佛所障末后道拄杖一时穿却鼻孔连你在里许妙喜道几乎唤你作魔王是即魔非魔之见则佛见亦如是亦不能出此绻缋不免吃金明手里棒在我当时若在见人天鬼神集会时便好掀倒禅床喝散大众使他两不相见更有何事虽然只者魔王恁么道不可将伊作不顺论始较些子诸禅德要见天衣妙喜则易要见魔之与佛且缓缓。

　　文殊一日起佛见法见被世尊威神摄向二铁围山。

　　佛见法见即且置世尊甚么处见文殊起处甚么处是文殊受世尊贬处试分析看演祖云曼殊室利不审今后更敢也无也是矮子观场随人起倒若是正令全提自然别展旗枪。

　　世尊因五百比丘各见重罪怀疑文殊握剑持逼如来因缘。

　　五百比丘好不丈夫若是个汉待世尊被文殊持剑相逼时各悟本心已便默然而立束手傍观看他世尊与文殊如何合煞。

　　世尊因外道问不问有言无言因缘。

　　尽大地人总谓世尊慈悲之故舍己从人殊不知墙堑不勤却被外道觑破阿难连忙惊觉箭去久矣若是金明待外道与么问向道汝既不问有言无言所问何事直教他立地疑杀莫有向世尊良久处会的么打折你腰何故宁可生身入地狱不将佛法作人情。

　　维摩居士示疾因三十二菩萨各说不二法门至文殊问云何是仁者所说不二法门维摩默然文殊赞曰是菩萨真入不二法门。

　　文殊善语不善默维摩善默不善语若道默的是文殊称赞皆为剩语若道赞的是维摩一默狼藉不堪若论不二法门二大士且住门外何故文殊当时犹少机关在待维摩示疾向他左耳边啐一啐他必知羞退去则不烦三十二菩萨劳神动力亦免自己落人便宜。

　　殃崛救产。

　　者则公案丛林浩浩商量大似隔山打弹不知落在树上树下又不知打着物么展转淆讹金明不惜口过直为诸人判断分明长者因事发问殃崛果然不知瞿昙真实告报其妇得闻当时分娩虽然只如殃崛任劳往返长者何以酬谢乘兴偶逢沽酒店三杯两盏破愁颜且道生下的是男是女时有僧出云　师打一竹篦云也不得孤负殃崛尊者。

　　圆觉经云居一切时不起妄念于诸妄心亦不息灭住妄想境不加了知于无了知不辨真实。

　　将无边刹土为身心以十方虚空作眼目汪洋大度自在自由须是黄面老子但不合取常住物就自己用大众会么差之毫厘失之千里。

　　楞严经云若以能推的是汝心则认贼为子龙济别云若能推的不是汝心则认贼为子。

　　瞿昙龙济好各与三十棒何故能推的是心不是心一任卜度认贼为子放过不可。

　　楞严经云一人发真归元十方虚空悉皆消殒五祖演曰一人发真归元十方虚空触着磕着昭觉勤曰一人发真归元十方虚空锦上添花。

　　金明则不然一人发真归元十方虚空裂开捏聚。

　　楞严经云汝但弃其生灭守于真常常光现前根尘识心自然廓落。

　　瞿昙瞿昙我识得你你向常光现前处站定脚跟若是衲僧门下敢道未在。

　　涅槃经云诸行无常是生灭法生灭灭已寂灭为乐兴善广曰可惜者黄面汉话作两橛。

　　生灭寂灭话作两橛露柱怀胎虾蟆吞月。

　　文殊菩萨令善财童子采药财于地上拈一茎草度与文殊殊接得示众云此药亦能杀人亦能活人天童华曰大小文殊被善财换却眼睛。

　　善财随声逐色文殊以势欺人天童与么道也是李向赤边咬殊不知(善财)被文殊穿却鼻孔以手作拽鼻势云至今索头犹未肯放在。

　　波罗提尊者示异见王曰在胎为身处世为人在眼曰见在耳曰闻在鼻辨香在舌谈论在手执捉在足运奔遍现俱该法界收摄在一微尘识者知是佛性不识唤作精魂王闻感悟。

　　波罗提虽是一等弄精魂也甚奇怪诸方尊宿总在佛性上着到检点将来正是一伙弄精魂汉金明则不然佛性精魂一任卜度只如遍现俱该法界收摄在一微尘且道是什么物事识则许你八处出现不识则一处也不得动着。

　　城东老姥与佛同生不欲见佛每见佛来即便回避如此回顾东西总皆是佛遂以手掩面十指中亦皆是佛雪窦云诸上座他虽是个老婆宛有丈夫之作既知回避稍难不免吞声忍气如今不欲见佛即许你切忌以手掩面何故明眼底觑着将谓雪窦门下教你学老婆禅。

　　大小雪窦真真一个老婆禅须吃景德手里棒始得老姥每见佛来即便回避回避不及则以手掩面风骚俏俊浑是个妇女态度丈夫之作何在岂不闻动静体泰终是贞节掩面藏身未足论也若果有丈夫之气即见亦无见又回避个甚么明眼者试辨看。

　　须菩提尊者岩中晏坐诸天雨花赞叹者云空中雨花赞叹复是何人云何赞叹曰我是梵天敬重尊者善说般若者曰我于般若未曾说一字汝云何赞叹曰如是尊者无说我乃无闻无说无闻是真说般若。

　　须菩提头白齿黄把捉不住被梵天觑破直得藏身无地解空何在我于般若未曾说一字转见不堪当时待梵天云如是尊者无说我乃无闻无说无闻是真说般若劈头一棒云错会不少看他梵天自后更敢也无。

　　慈明圆禅师问真点胸如何是佛法大意曰无云生岭上有月落波心明曰头白齿黄作者个见解真却问如何是佛法大意明曰无云生岭上有月落波心真于此大悟。

　　慈明借剑杀人好手难藏真公言下悟去不妨谛当若是佛法大意敢保玄沙道的。

　　天目宝芳进禅师上堂云截琼枝寸寸是宝穷秘藏点点是金自出洞来据虎头把虎尾千个万个只知阵后说兵书若是龙门跃过底天目有三十拄杖自领出去。

　　扶竖临济正宗揭露杨岐嫡旨须是天目老人然则如是也是草里辊龙渊则不尔截琼枝点点热铁穷秘藏滴滴洋铜自出洞来天不知地不管一个个饮啄自如那用设阵谈兵若是龙门跃过底龙渊有拄杖子靠置一壁何故当恁么时说恁么话。

　　大冈月溪澄禅师勘众曰为甚铁牛眠少室宝芳进颂曰高名不借金玉宣同子与怀宝游诸国其赖安仁君子风。

　　宝芳虽有安邦定国之能要会铁牛眠少室且缓缓。

　　天目进禅师因僧参目问你道山僧眉毛落了几茎僧曰总不见得目曰参学高流眼在什处曰乾坤大地全在里许目乃喝出。

　　天目老汉幸只遇著者僧若是别人一场祸事。

　　太虚圆禅师示众曰如未了悟须向蒲团上坐十年二十年三十年看个父母未生前面目。

　　者个说话好不知时而今师僧家动辄超佛越祖踏毗卢顶上行那有间工夫向蒲团上冷坐二三十年龙渊每有知识来参问他父母未生前面目一个个眉毛直竖眼睛突出及至出门了便是某刹堂头要用坐二三十年作么。

　　异岩登禅师因僧问学人参寻知识或令提纲话头或令疑个话头同也别也岩曰才举话头当下便疑岂有二理一念提起疑情即现覆去翻来精研推究工深力极自得了悟云栖宏曰此数语最为精当今人颇有滞此二端而不决者盖未曾实做工夫故也。

　　异岩曲顺人情故有落草之谈仔细看来犹少衲僧作略当者僧问时劈脊便棒若皮下有血自然冰消瓦解亦免云栖谓今人滞此二端而不决龙渊路见不平要问他什么处是做工夫处者里道得一句恰好吃棒有分。

　　天成无闻恺禅师凡僧参成拈拂子问是什么僧拟对成便打默庵同古溪参默庵先夺拂子然后方问成乃抚掌大笑归方丈。

　　天成拈柄拂子如龙得水似虎靠山自谓无人敌得一朝被默庵夺却直似项羽到乌江虽然默庵夺得拂子要且未会天成意在。

　　天宁法舟济禅师因五台陆公问画前原有易否舟曰若无将什么画曰画后如何曰原无一画曰现有六十四卦何得言无曰居士莫著文字好曰请师离文字发一爻看舟召陆公公应诺舟曰者一爻从何处起公点首。

　　画前画后铁蛇横路原有原无猛虎当途离文字发一爻看须弥顶上翻白浪大洋海底卷红尘者一爻从何处起低头望河深北斗入箕尾自天子以至庶人拈拂子画一画曰何曾离却者里。

　　齐安白虎寺妙中玄禅师因僧问最初威音王末后楼至佛未审参见何人中竖拄杖曰会么僧拟议中便打。

　　者僧生遭痛棒自取凌辱妙中恁么酬对要且不识威音楼至参见何人景德今日不妨为诸人指出拈拄杖竖起曰会么众无对乃左右顾视打散入丈室。

　　天池玉芝聚禅师因陆五台问东土千七百善知识即今在什处去了芝指庭树鸣蝉曰者里也有一个曰声响是耶曰唤作声响即错过也金明进曰玉芝与么为人不独贵官看破亦将千七百知识埋在庭树下至今起身不得若问新天池向道棒如雨点喝似雷奔陆公虽是文章贵客知我(衲僧)别有长处东林在曰二老扶竖个宾主句塞海填山奔龙走象总出陆公问头不得东林则不然待问即今在甚处高声唤云陆公公应诺向道公若闲暇与老僧同游径山一回公若透声透色便识席帽下原是旧时人。

　　建门庭立宗旨须让者三个老汉若具衲僧手眼要还旭上座玉芝向声响里作活错过陆公金明施逞棒喝说食终不饱东林要陆公同游径山太煞遇遮俱不能令陆公决然无疑景德则不然待与么问时劈脊便棒陆公者里透脱不独知古人去处亦且自有出身之路莫有知落处者么欲得全机知杀活须知肘后有灵符。

　　敬畏无趣空禅师因无幻补帐次趣扫地至问曰做什么幻曰补帐趣曰谁帐要汝补幻曰和尚得恁么恼乱人趣便打幻作扫地势趣持帚而去。

　　大小敬畏扫地也不了径山作扫地势奴见婢殷勤虽然只如敬畏持帚而去且道意在什么处。

　　车溪无幻冲禅师僧问如何是提婆宗曰一字不着画曰不问者个曰圆相不着圈二祖石源云曰要会一字不着画圆相不着圈么直须到退三千里。

　　石兄恁么道还恰径山意么海门即不然要会一字不着画圆相不着圈直在三千里外说甚到退。

　　车溪冲禅师僧问和尚百年后向甚么处去溪曰千株松下角弯弯百草头边乱　跳能仁在曰车溪恁般答话知天下后世千灯万焰当从其足下出者僧若有逼杀首座虔问杀阇黎价底手段待车溪才拟对便掩耳而出且要老汉立地脱去。

　　龙兴老人不识好恶谓车溪恁么道知天下后世千灯万焰当从其足下出殊不知恁么道直令天下后世千灯万焰当从其足下灭却又曰者僧若有问杀阇黎价逼杀首座虔底手段待车溪拟对便掩耳而出要老汉立地脱去直饶不恁么老汉已死去十分矣。

　　径山南明广禅师在龙居首座寮僧问已到车溪更不为人时如何明曰楼上春风时欲歇谁能揽镜看愁眉僧拟议明喝出。

　　南明老人道则太煞道只道得八成不能令者僧直下知归末后一喝救取一半者僧虽有耳抑未必全闻。

　　普明用禅师虽荷大法终不自肯后因阅罗湖野录至白云提省五祖处始得脱然。

　　普明向者里脱然无碍且道与从前不自肯的是同是别于斯简辨得出不妨担荷大法。

　　断桥伦禅师因方山入室呈解桥一见便曰子捉贼也山礼拜曰贼已收下请师验赃桥举万法归一话山答桥不诺斋后普请山手忘所举桥拈苋根示之曰是甚么山乃大悟。

　　国清拈苋根意在言外瑞岩便悟去唤钟作瓮看来二俱不了蓦拈杖曰者个便是国清手里苋菜根红烁烁底一众共见还有悟底么良久众无对乃曰三十年后。

　　福林白云度禅师晚侍无见问西来密意未审如何见曰待娑罗峰点头即向汝道云以手摇拽拟答见便喝云曰娑罗峰顶白浪滔天花开芒种后叶落立秋前见曰我家无残羹剩饭也云曰此非残羹剩饭而何见颔之云礼拜。

　　无见老汉有回天关转地轴之能将谓无人措泊不知墙堑不坚引贼入室白云虽拔关而入自矜谋略过人争奈出天台网子不得要作临济儿孙犹未得在且道什处是他不得处须弥顶上洪波涌大海中心烈焰腾。

　　天界古拙俊禅师请益白云从上宗旨云上堂曰世尊拈花平地骨堆迦叶微笑忍俊不禁二俱翻成特地古拙豁然大悟以手摇曰止止云掷拂子下座拙随入方丈云诘之曰你适来见个甚么乃尔拙曰若有可见则孤负和尚也云深肯。

　　古拙胸藏明珠遇智者以增光白云龙楼高起是其人乃可入若古拙向个里悟去早是孤负白云了也甘露恁么道你诸人且如何会取。

　　东林无际悟禅师访清菩萨示无字话遂缚竹为庵研砺不懈四指大画帖亦不顾只是拍盲做钝工夫西江悟首座指参天界客无念过松隐咸称赏其志及见白云举万法归一际答云喝出一晚经行廊下云擒住曰大众快将火来老僧擒下个贼际曰是家里人云乃掩其口曰如何是(家内)事速道速道际如是大悟。

　　白云用尽机谋费煞腕头力小径短人岂大丈夫为耶千古之下不免遭人简点东林被擒贼身难脱连忙道是家内人及至问着家内事有口不能分。

　　白云无间度禅师谓东林无际曰八峰汝师也母宜滞此际返八峰古拙曰还我照用来曰若有照用即成障碍拙曰者厮着空佛也救不得曰有无俱寂灭空佛悉皆非拙谓侍者曰者僧有福德相拈拄杖靠椅坐命际供说行脚际乃直叙拙曰你且去不知你者样工夫。

　　一人肘后悬符难瞒识者一人顶突摩醯堕他绻缋虽然两得相见仍不相知且什处是他相见不相知处喝一喝曰据虎头兮把虎尾一喝之下全宾主。

　　东林蚕骨悟禅师楚山参至晚复召诘曰汝平昔发明处次第说来山以实对林曰还我无字意来曰者僧问处偏多事赵老何曾涉所思信口一言都吐露翻成特地使人疑林曰如何是你不疑处曰青山绿水燕语莺啼历历分明更疑何事林曰未在更道曰头顶虚空脚踏实地林曰未在再道山礼拜林曰如是如是。

　　师资会晤如虫御木夺鼓抢旗所向无敌还有明辨端倪者么曹溪波浪如相似无限平人被陆沉。

　　大冈月溪澄禅师最后至道林参无际呈所见林不诺溪以林强抑出不逊语辞林林知是法器乃负囊送至山门忽指黄犬曰者畜生为什有业识无佛性溪于言下大悟。

　　无旋乾转坤之作不能陶铸英流非经天纬地之才何以干蛊鸿烈无际老汉如排长蛇大阵一鼓而全军就得月溪胸藏百万甲兵一战而勇再战而败弃阵而归心胆俱丧还见二老用处么若是伶俐汉孰为相钝置。

　　大冈夷峰宁禅师上堂举临济慈明三句毕乃曰慈明只解泼油救燃不解药里去病大冈即不然第一句荐得山门头与你商量第二句荐得僧堂前与你商量第三句荐得寮舍里与你商量大冈虽恁么举诸人须向一念未举以前会得略较些子。

　　大冈虽能提振纲宗只向门外之绕不善坐地拔关致令天下后世执病为药甘露则不尔第一句荐得毛头星现恰当门第二句荐得烂泥里和棘刺第三句荐得焦砖打着连底冻恁么会眉在眼上脚在肚下不恁么会面南看北斗日午打三更。

　　赵州谂禅师僧问如何是不错的路州曰明心见性是不错底路密庵杰云赵州眼观东南意在西北大似狐狸恋窟有甚快活处有问径山如何是不错底路只向道家家有路透长安。

　　赵州只知贪程不顾通身泥水若是不错的路转生迂曲密庵老人与么逼抑太过直令赵州无转身处若云家家有路透长安又何曾出他狐狸窟在海门即不然或问如何是不错的路劈脊便棒者僧直下得入也未可料。

　　瑞岩方山宝禅师参无准于径山尽得旨要一日忽疑四方八面来话请益准曰老僧不能为汝说汝但自看山再四请益准终不说及顺寂遗偈示山曰来时空索索去也赤条条更要问端的天台有石榆山禀命参断桥于国清罄其机用桥皆不诺请益至十一度一晚危坐忽睹灯光洞明豁然大悟。

　　径山犹大将登坛不肯轻敌前人然则如是未尽善也当时待他请益直与痛棒再四请益棒折不休教他瑞岩去死十分倘能据行此令吾宗岂若是哉诸兄弟要见径山立地处么蜜里有砒霜。

　　径山南明广禅师因檀越入山饭僧知客行嚫维那唱云板首三分执事二分散众一分明问侍僧你是几分僧无语明召知客曰何不与他僧亦无语明顾视大众维那问讯出堂。

　　将头不猛累及三军。

　　大冈夷峰宁禅师上堂曰一句子不作一句子会天无四壁万里云消佛祖攒眉人天胆丧累我释迦头白齿黑若作一句子会误他千圣万贤头出头没戴角披毛眼里沙耳里水蓦卓杖曰权且放过。

　　夷峰恁么道大似富嫌千口少贫恨一身多。

　　蚕骨明悟禅师问古庭坚曰子别我在甚处曰佛祖行不到处曰还许人来否曰坦然无碍天目进颂曰水边林下旧生涯土凳柴床意味佳归兴忽然动昨夜谩将客思寄烟霞。

　　东林善得养子之缘争奈怜儿不觉丑古庭故有应对之节不无骄奢之态检点将来一人理上偏枯一人事上偏枯且如何得恰好去天目恁么道大似平分风月浑无左右要会二老落处只恐未在。

　　德山托钵因缘。

　　德山逞一时英俊如临大敌虽明中落节实暗里藏刀雪峰不辨端倪亦似个初生老虎见物直撞将去岩头从中跳出鼓惑两间埋兵调斗检点将来德山父子兄弟同室操戈自扬家丑智者所不为也诸方尽谓若不如是安得今日不同昨日殊不知因他如是故不能得到今日大觉恁么判断也要诸人疑着且道末后句又如何会国清寺里两头阤铺个破席日里睡。

　　婆子烧庵因缘。

　　大觉扶弱不扶强论实不论虚要断者公案有者道婆子通身眼彻体风流者僧不识料掉没交涉有者道者僧老实太过不谙来机不恰婆子意料掉没交涉有者道婆子暗度春色者僧冷灶无烟总未摸着他二人鼻孔山僧不惜口过也要诸方检点婆子通身是病不堪疗治者僧壁立万仞坐断千差要会么枯木倚寒岩三冬无暖气到者个田地也大难虽然被个婆子逐怎奈无人识得伊。
