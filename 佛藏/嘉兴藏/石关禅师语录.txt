嘉兴大藏经　石关禅师语录


　　石关禅师语录序

　　释迦文佛以大三昧命其高弟子大龟氏传之将以印正一切法门决定为妙觉之宗极衣钵相传无已久矣至菩提达磨得禅宗妙法承大龟氏为二十八祖赍衣钵航海至我国不遇隐于嵩山少林寺以其法传慧可六传而至慧能天下谓之六祖六祖深明道本欲人人自求即其心以返乎道妙故其示人至直令人趋之至径证之至真以本性达乎了义未有舍六祖之道而能至乎此者也而守章句者犹有非之以为背经立异嗟乎真君废教固已失之已甚而背经立异母乃大谬不然乎识者忧之是以高明之家立乎中道以正知见令天下开示悟入一归于平等性而浚已余读石关禅师语录余不能不为之服膺其大机大用固不能测其涯岸即地藏诞辰上堂一则语已具不可思议之妙其言白禅外无净净外无禅一心不乱便能返妄归真一念全提顿使超凡入圣禅净不二宗教不殊是真可谓开大机发大用显扬佛祖拯济群生无有过于石关大师者矣是以永明延寿禅师禅也而与净土同修良即此意也夫不然是无失文佛传命大龟氏之意并无失初祖东渡临行传经之旨余之所以服膺石关也向上家风不逾此而得之矣。

　　时
康熙庚申秋抄鹦湖陆光旭拜撰

　　普明石关禅师语录

　　嗣法门人芳桂等编录

　　上堂

　　康熙丁未年师在白洋山受嘉兴府嘉秀二县护法绅衿请住普明禅寺于七月初七日入院至山门卓拄杖云真如门解脱门乃至无量百千三昧门今日总被凌上座打开了也打开后又作么生全身拶入分宾主振起鸳湖第一山拽拄杖便入。

　　大殿师云三十二相人天仰八十种好鬼神钦今日凌上座到此作么生相见便烧香作礼云礼服君子韦驮殿云法赖汝护僧赖汝安誓力弘深宝杵赫然便烧香云付嘱犹在。

　　伽蓝堂云灵山付嘱觌面承当干城丛席法苑金汤永久护持誓不暂忘遂插香。

　　祖堂云相识满天下知心能几人阿呵呵今日还识不肖儿孙么以具打一圆相便烧香作礼。

　　方丈云据此室行此令一条白棒点铁成金一握粗拳煆凡炼圣任他铁额铜头到此七花八裂喝一喝据座。

　　当日护法暨耆宿等请上堂师至座前拈请启云此是本郡护法宰官居士开佛祖关腾风云笔不遇则尊贵天然相逢则攒花簇锦虽家丑固不可外扬然好事亦瞒人不得敢烦维那于人天众前露个消息维那宣疏毕师指法座云大座当阳虚空开口真狮子儿善狮子吼便升座拈香云此一瓣香乾坤最贵万象独尊爇向炉中端为祝延
今上皇帝万岁万万岁伏愿道超五帝德冠百王丕国缵图乐升平于百世受天休命永寿考于万年此一瓣香瑞接空中紫气祥分劫外优昙爇向炉中端为满朝文武阖郡护法宰官暨本寺开山现前居士耆宿伏愿人人悟般若心个个开金刚眼永为法苑金汤久作朝廷柱石此一瓣香眼不可觑耳不可听鼻不可嗅舌不可尝身不可触意不可测今日第二回拈出爇向炉中专伸供养传临济正宗第三十一世前住黄檗金粟次住天童径山末后示寂福严堂上费隐容老和尚用酬法乳之恩伏愿宗风永振毫端露华藏之天祖印重光鼻索垂逆儿之手遂敛衣就座西堂白椎云法筵龙象众当观第一义师云空劫已前有一句子尽大地人亘古及今无能举得今日还有举得者么不妨请出相见问繁不录乃云薰风吹我出山来两岸荷花透水开烟雨楼头西祖意人天围绕叹奇哉到者里文不加点凌上座只好证明虽然如是也须顶门具眼肘后悬符底人始承当得击拂子云此一坐具地乃石晋天福年间有普明禅师于此开山大兴佛事然此老只牧一头水牯牛于寺前寺后东触西触棒雨敲风水足草足有图有颂流布丛林今观其图读其颂则知此老功夫绵密道眼圆明所以道场虽经久远终非湮灭昔嘉隆间寺属丘墟佛归无相此道场之名亦几泯灭遇我法兄　轹居士观图和▆▆神力破家私恢复废址顿成巍刹岂非此禅师道行所感使后人肝脑堕地而恢复如是耶今日山僧蒙阖郡宰官护法相延到此弘扬临济宗风接续曹溪正脉此亦禅师之道行所感将此道场转为鸳湖第一法席然恢复且置祝
圣开堂一句作么生道卓拄杖云棒头有眼无私照万世讴歌诵　圣明复卓拄杖下座。

　　地藏诞辰月湖朱居士请上堂师举拂子云地藏菩萨来也在山僧拂子头上放大光明转大法轮弘扬三玄三要有宾有主有照有用有纵有夺有杀有活还见么其或未然山僧别为举扬去也今此普明重兴于明岩大师净土法门岩乃幻也禅师之子幻也得法于笑祖则知岩亦临济后裔其不行临济宗风别开净土一门者乃厚防狂慧巧接三根之意也然则禅中有净净中有禅禅外无净净外无禅故一心不乱便能返妄归真一念全提顿使超凡入圣是以禅净不二兴梵刹于草莽之中宗教非殊复规模于丘墟之地大凡知识出现于世无非显大机发大用开大炉韝奋大钳锤打开生死牢关扫荡圣凡窠窟显扬佛祖拯济群迷拈拄杖云还会么禅净总收归向上家风整起旧时来下座。

　　结制上堂云开大炉韝奋大钳锤还有不受煆炼者么不妨请出相见问挝鼓升堂即不问蓦面相逢时如何师云与汝脑后一锤进云大冶红炉烹佛炼祖或有个不受钳锤底到来以何接待师云且照顾者一锤进云金钟敲出峰头月玉笛吹归海上风师云闲言语乃以拂子打圆相云大圆镜内凡圣交参鸳水滩头象龙独步到者里无言可对无理可伸无道可修无制可结只因威音那畔有个无鼻孔阿师遗下个没量钳锤鞭象挞龙煆凡炼圣今日将错就错依样画模直得玲珑露柱懵懂灯笼利智张三钝根李四到者里用尽伎俩挣扎不得于挣扎不得处铜墙铁壁冷地掀翻阿呵呵好大哥那时节真庆快风流不在着衣多不是一番寒彻骨争得梅花扑鼻何卓拄杖一下喝一喝下座。

　　冬至上堂师拈拄杖云棒喝纵横须是作家战将主宾问答不妨本分提持还有恁么人么问弘开炉韝煆炼贤才忽有个无鼻孔底出来又如何煆炼师便棒进云棒头喝下翻身去直入千峰与万峰师云五色索未断进云何故压良为贱师云秤尺在手僧喝师云者一喝落在甚么处僧又喝师云三喝四喝又作么生进云只得礼拜去也师云吽吽问慈明冬至挂榜鲁史他国书云挂榜即不问书云意若何师云石头生暖气进云意气不从天地得英雄岂逐四时催为甚一阳来复万物咸生师云不妨鼻孔撩天进云绣女宫中日长一线未审水牯牛鼻孔长多少师云与山僧拄杖子一般进云恁么则盖天盖地去也师云猛虎不咬石麒麟进云应时及节一句作么生道师云九曲黄河冻到底乃云天不言而四时行地不言而万物成日月不言而往来自明至道不言而人心自平才见秋风黄叶落而今又见一阳生以拂子画一画云雪后始知松柏操事难方见丈夫心朔风有意梅梢蕊暖气无心地里冰喝一喝下座。

　　尼法量禅人领众设斋请上堂问拄杖抽条瓦砾生光阿谁证明师云再进一句来进云更须答话始得师云还不会么进云香烟穿鼻孔龟毛栽眼睛此意如何师云描不成画不就进云只如施主远来设斋请法有何祥瑞师云白苎村中紫气高进云与么则将得金狮子换却玉麒麟师云赖汝证明进云者是居士分上事衲僧分上又作么生师便打进云毕竟如何师便喝进云可谓一句无私语无人和得齐师云果然乃拈拂云自谓今生老白洋拖犁拽耙笑诸方翻然与么随流去鸳水湖头建法幢今日现前大众不嫌普明冷落不道山僧德薄朝参暮扣共扶将坠之丛林擦裤磨裈勤求佛祖之妙道然佛祖有甚么道大众还见么盖道非青黄赤白有眼莫能见非长短方圆有足不能趋非知与无知有识不能识毕竟唤甚么作道卓拄杖云会么今日法量禅人领众设斋请山僧上堂便下座。

　　上堂问棒喝交参即不问如何是第一义师便打进云开口成双橛杨眉落二三请师向未问已前答话师云者吃棒汉进云利剑拂开天地静霜刀才举斗牛寒师云照顾命根乃云兴龙桥畔正令全提凤翥洲前扬声大叫叫道达磨九年面壁万事无能二祖断臂觅心一无所晓三祖达罪性空不是宗门牙爪四祖横按牛头多虚少实五祖栽松再来不识本分六祖虽传衣钵不知行脚事今日长老出来不知说个甚么山僧向伊道灯笼跳上梵天露柱蓦过东海大众还信得及么其或未然山僧更为拈出今朝仲冬月日为众说法登台若问西来祖意普请托钵化柴下座。

　　上堂问宗开济牝法振鸳湖万派逆流一言截断不涉古今一句请师速道师云八八六十四进云棒喝交驰红炉点雪秪如隔江招手横趋而去又作么生师云落二落三问世尊未离兜率已降王宫未出母胎度人已毕为甚又说三乘五教师云仙人爱吃胡麻饭乃云一真不昧句句朝宗万象不殊头头合辙昔德山一日因饭迟托钵下堂饥火所逼雪峰云钟未鸣鼓未响托钵向甚处去忍俊不禁山低头归方丈理长则就岩头云未会末后句平地风波山唤岩问云不肯老僧那将虾钓鳖岩头密启其意今日瞒普明不得来日上堂果与寻常不同真个那岩抚掌云且喜者老汉已会末后句三头六臂虽然只得三年活满口含霜众禅德山僧如此下语亦能迷却天下人亦能悟却天下人迷悟若能俱坐断将军拔剑搅龙门且道今日说戒传衣一句作么生道着衣吃饭岂寻常今古何妨再举扬祖祖共传无底钵生生世世永馨香卓拄杖下座。

　　元旦上堂云天开子地辟丑人生寅日居月诸亘古弥今阴阳消长腊去春临三百六十日今日又重新李四贺张三盲龟值跛鳖冷地相呼作揖频十分喜气动眉睫更有石女吹笙木人起舞堪笑王老师不打盐官鼓三十三天扑帝钟最是云门道个普忽有问如何是新年头佛法则向伊道兔角龟毛呈旧面乾坤万象尽增辉卓拄杖下座。

　　解制上堂云摩竭提国去此不远觉城东际只在目前善财五十三参拨火觅沤释迦三百余会泥里洗块净明杜口于毗耶支离太甚达磨面壁于少室妄想更多临济喝德山棒虚空钉橛道吾笏雪峰毬平地干戈总不恁么时如何良久云春风开辟普明门吹出梅花香远村要见堂前空落落请看瓢笠雪纷纷虽然如是以拂子打圆相云还有跳得者个出底么有僧出云十方无壁落四面亦无门未审和尚作么生解师便喝进云解了也师云即当汉又恁么去也卓拄杖下座。

　　结制上堂问开炉大地总纷纷毒辣钳锤让普明煆圣镕凡即不问那边底事作么生师云许汝能吞铁蒺藜进云犹是这边事师云如何是那边事僧便喝师云再喝喝看进云是何言欤师便棒问树凋叶落全彰古佛家风雨霁风晴洞彻普贤境界西来妙旨遍界全彰结制开炉一场特地师打云却被阇黎带累进云棒头有眼明如日师云为甚不会僧顶坐具绕一匝师云丑僧举坐具云转得这重关捩子凡圣齐教立下风师便打乃云去年才挂锡今岁又开炉佛法无多子相看奈若何岂不见古人道向上一着千圣不传超生死迷悟之门绝圣凡证修之路是以黄面老子才出母胎便指天指地云唯我独尊于此见得则天然尊贵本自现成共后云门忍俊不禁亦是掉棒打月琅玡因邪打正未免捏目生花在普明则随处作主遇缘即宗去也握拄杖云要识真金火里看千锤百击始知坚换骨夺胎些子药顿见风流彻大千卓拄杖下座。

　　朱遇庵居士请上堂问今朝腊月一四众云臻毕觌面无私句请师试拈出师云铁棒击寒冰进云犹费唇舌在师云你又作么生僧呈起坐具顾视左右师云笑倒傍观进云子期时不遇谁识伯牙心师便打进云问玄答妙则且止只如昔日甘贽行者入南泉设粥王老师打破锅子今日遇庵居士入普明设斋未审和尚作何去就师打云劈破你脑门进云恁么则云收雨霁天长阔一对鸳鸯画不成师云一任卜度问森森庭柏赵老机关袅袅炉烟普明作用祖意西来即不问香严上树意如何师云剔起眉毛向上看进云只如虎头上座还具眼也无师云知音之外有谁知进云恁么则香严老子被虎头上座捉败了也师云你聻进云者老汉亦被某甲捉败了也师便打进云直下棒头开正眼当堂点出玉麒麟师云犹是死货僧作舞云摇头摆尾去也师云转见不堪乃云金乌东升玉兔西坠老胡不会面壁瞌睡懒残终日无拘布袋常年落魄打失鼻孔业识茫茫凌上座一味放憨撞入普明寺里全无消息堪笑没米没柴也要安禅打七不提祖意西来用尽平生气力如此者孟八郎不堪烧火扫地伶俐衲僧到这里讨甚巴鼻今日遇庵居士好没来由入山设斋请山僧说个第一义谛且道这第一义谛向甚么处开口蓦竖拂云向这里荐取下座。

　　冬至上堂问群阴剥尽转微阳葭管飞灰日影长伐鼓升堂则不问应时及节请宣扬师云石头睡梦里进云及尽去也滴水滴冻放通一线枯木糁花且道是甚么人分上事师云海底火烧冰进云慈明挂榜勘圣验凡洞山掇桌驱耕夺食普明今日又作么生施设师云前村深雪里更有好商量进云几不问过师打云也少不得这一棒乃云天无门地无户九九阳生第一爻数到寒食一百五迷者历劫迷悟者一时悟甜瓜彻蒂甜苦瓜连根苦何事诸方学道人利名两字磨千古一念无生彻本元截断去来寒暑路竖起拄杖云独有者个不迁移翻转面皮超佛祖举法华会上龙女献珠世尊纳受即往南方无垢世界坐宝莲华成等正觉大众且道这龙女有甚伎俩成佛如此迅速请下语看众无对遂卓拄杖云不是一番寒彻骨怎得梅花喷鼻香下座。

　　解制上堂问一冬宾主风云会夺鼓搀旗意不余三五良宵惊制满请垂一语定分拏师云山门八字开进云恁么则杀活机权归掌握收来放去不由人师云春到梅花遍地香进云昔日三圣问雪峰透网金鳞以何为食峰云待汝出网来向汝道意旨如何师云舌头拖地进云三圣道一千五百人善知识话头也不识峰云住持事繁又作么生师云蒲口含霜进云今日设问和尚透网金鳞以何为食又且如何抵对师打云你且领取这一棒进云老老大大话头也不识师云山僧听事不真进云不是平原能爱客争容毛遂露囊锥师云诈明头乃云那管禅堂止静牌玉关金锁顿敲开半肩瓢笠春风暖天上人间任去来是则是有佛处不得住无佛处急走过仰面莫见天低头莫见地三千里外宾主全提八万门中生死断绝摘扬花摘扬花铁蛇惊出草头戴雀儿窠掷拄杖下座。

　　结制圆旵知浴领众请上堂问竖拂拈椎即不问红炉点雪是如何师云七花八裂进云设有铜头铁额汉来又如何抵对师云朝打三千暮打八百进云恁么则师子窟中无异兽象王行处绝狐踪师云今日安你做西堂进云大众证明师云也须珍重僧礼拜云光前耀后去也门今日选佛场聚众学无为如何是无为底句师云八八六十四僧便喝师便打僧礼拜归位乃云挂锡普明来冬制经三结柴米任他无只要人人彻自家冷暖自家知各人生死各人切百万雄兵八面围拚此一条穷命敌剔起眉毛仔细看不是心兮不是佛金刚宝剑蒲空挥大冶红炉无钝铁铁壁银山顿豁开世界翻成一片雪若人恁么便分明笑杀山僧多饶舌下座。

　　朱宁宇张瑞升居士领众请上堂问头头应现物物如然撒手悬崖那边底人为甚么不居正位师云问取露柱进云学人坐断乾坤去也拂袖便出师云弄虚头汉乃云佛法无多子只要识取自己去识得自己便识三世诸佛历代祖师天下老和尚根源去百千法门百千三昧无量妙义总于一毫头上了却譬如百千众流归于大海皆同一味又如然百千亿灯灯点虽殊其光不别诸人日用万般惟此一心更无他物拈拂子击一下云只今便好猛提取莫待天明失却鸡今日宁宇瑞升居士领众入山设斋请法。

　　句大众试道看众无语喝一喝云山前麦未熟庐陵米价高衲僧如不会滴水也难消卓杖下座。

　　监院禅初领众请上堂云佛佛授手祖祖相传西天四七东土二三从上来事只在目前不是心不是佛不是禅不是道怀州牛吃禾益州马腹胀天下觅医人炙猪在膊上这个语话大似将五彩描画虚空云门扇子　跳上三十三天触着帝释鼻孔东海鲤鱼打一棒雨似盆倾何异掉棒打月从上老古锥谈玄说妙说性说心竖指擎拳扬眉瞬目总是为蛇画足卓拄杖云善言言者言所不能言善迹迹者迹所不能迹山僧到者里未免口似匾担眼似流星高挂钵囊横眠柱杖去也忽然院主出来道请和尚上堂说法以谢檀那供养山僧喝一喝云会么打面还他州土麦唱歌须是帝乡人下座。

　　师诞辰戒子德奇请上堂云缘生无象亘古亘今独立无依不变不易有时白洋峰顶　土扬尘有时双径山头吟风弄月今则于普明桥畔和泥合水拽耙牵犁然则洞山道若以扬眉瞬目竖指擎拳謦欬咳嗽是厨中拭钵帛道甚么会也无是衲僧破草鞋这瞎汉这漆桶是弄精魂鬼总与么总不与么是东司头厕筹子山僧总不似者老汉狼藉拈拄杖卓一下云未悟直须悟到家须问路脱却鹘臭衫十方俱显露今日德音上座设斋与山僧祝庆蓦竖拂子云且道这个几时生日乃掷下云扑落非他物纵横不是尘山河及大地全露法王身下座。

　　元旦祝
圣毕乃云尽十方世界是须弥灯王宝座尽十方世界是金刚无量寿道场山河大地常转法轮日月星辰阐扬佛事澄澄光彩洞彻十虚荡荡真慈包含万有统摄无边刹海旷达十世古今不可以识识不可以智知不可以称量不可以希冀以此祝
圣人寿寿同天地资圣人福福等山河山僧今日锦上铺花去也卓拄杖云爇片旃檀频稽首咸新万物颂丰年下座。

　　周纯宇曹仰虹居士请上堂问云去圣时遥法幢难建法道难行近日师僧打点一二转问头问古问今问佛问法乃不知自己落处有甚相干昔华严禅师示众云若是临济德山高亭大愚鸟窠船子下儿孙不用如何若何便请单刀直入时守廓侍者出众便喝严亦喝廓又喝严又喝廓礼拜起以手指严云且看这老汉今日一场败阙复喝一喝归众大众你看廓侍者得这些巴鼻如大将上阵杀活自由若非华严惯战作家几被惑乱一上然则检点将来华严龙头蛇尾守廓平地吃交争似山僧于此住持三载门风冷淡佛法全无忽然遇着纯宇仰虹二居士为道殷勤不惜身命拖泥带水化米斋僧今日复领众设斋请山僧上堂然则居士出礼三拜山僧合掌道个难消居士便摇首云是甚么语话且道与古人激扬是同是别喝一喝云放鹤洲前千古事普明桥畔有知音下座。

　　解制上堂问把住牢关不通凡圣今日放行一句又作么生师云春来草自青进云古人道有佛处不得住又且如何师云不妨留上座在这里进云毕竟向甚么处行履师云禅堂内横眠竖坐进云谢师答话师云照顾眉毛乃云已过九十日随往无碍东弗于逮南赡部州西瞿耶尼北郁单越拄杖子上透乾坤下透黄泉宾头卢尊者打失鼻孔阎罗大王突出眼睛虽然如是或有人问从何处结冬那时道在普明也得道不在普明也得在不在且置只如古人道佛法无多子久长难得人铜头铁额汉扶起古丛林识得诸方无二道钵盂依旧挂三春顾左右云会么且住住好卓拄杖下座。

　　万佛期上堂云一毫端具无边刹海一句子含无量妙义一切处坐大道场一切时作大佛事破微尘出大千经卷拈片香转最上法轮会真俗为一家融根尘为三昧到者里无佛可求无魔可破无生可贪无死可怖无福可祈无罪可露无恩可报无迷可度冤亲平等彼此无差此生他生一时事毕其或未然白日莫闲过青春不再来投诚归万德究取自心开。

　　圆万佛期上堂问万佛云臻千祥骈集格外一句请师举扬师云寺前桥下东流水进云恁么则一人有德万信归宗师云那里得者消息僧礼拜师便喝问钟鼓交加灯烛辉煌会得个事全露法王全露法王即不问玄音唱罢时如何师云庭前柏子仍依旧进云末后一句又作么生师便打乃云毗卢正印逼塞虚空大智玄文十方充满梵演非声而声声普应天花非色而色色全彰处太虚而非宽置毫末而非隘在圣不增处凡不减僧也如是俗也如是男也如是女也如是如天普覆如地普擎如日普照如风普吹尘尘尔刹刹尔念念尔亘古今而不变不坏如来以此而出现于世转大法轮祖师以此而直指单传建宗立旨君王以此而尊临万民端拱无为宰官以此而忠孝节义辅弼天下庶人以此而治生产业尊卑有序山僧以此而开方便门化导群品诸人以此而崇修善事脱离苦轮一称一礼种智现前供佛供僧福缘充满是以忏罪罪灭祈福福臻自庆追先存亡并利禳灾了愿终始俱祥今则功圆果满就路还家一句作么生道卓拄杖云桑麻百里晴烟暖桃李千家化日长下座。

　　师到当湖莲溪新元法侄请上堂德藏古笠和尚白椎问法振鸳湖化行鹉水人天交接合谈何事师云昨日晴今日雨进云拂子点开千圣眼杖头指出万人心此意如何师云那个知恩进云秪如营斋请法有何祥瑞师云胡言汉语不成章进云恁么则春光辉大地法雨利人天去也师云且过一边乃云文殊普贤观音弥勒脑后一锤七花八裂堪笑碧眼老臊胡究竟西来有何益寥寥坐九年觑破少林壁坏却东土人依然返西国临济小厮儿只具一只眼偶然道个无位真人在诸人面门出入却被象骨师唤作白拈贼象骨老师三登投子九上洞山因甚话头也不识屈指诸方老古锥议论纷纷有何极且喜莲溪纲法侄半生行事多朴实一双眼目颇分明不落从前三五七卓拄杖下座。

　　结制上堂问人天普集即不问弘开炉韝是如何师云为甚人天普集不问僧拟议师便打进云问过了也师复打云再吃一棒进云如何是棒头有眼明如日师云知你是瞎底进云悟则借手行拳迷则执灯求火只如不着迷悟如何行履师云者不知痛痒汉乃云十方聚会选佛场开祖师西意信手拈来是以禅林法社依规结制煆圣炼凡然则古佛场中堪笑重新选佛自心境内何劳特地明心无一人而非佛无一佛而非心心佛及众生大似乾矢橛拈拄杖云钳锤在握人天窥测无门猛焰烧空佛祖回避不及尽大地是个炉韝诸人在里许作么生翻身吐气卓拄杖云出群须是英灵汉敌胜还他狮子儿下座。

　　冬至上堂问冰河才发焰葭管便飞灰且道一阳生与第一义是同是别师云岭上梅花开笑眼进云一枝才发育万树尽沾恩师云碌砖瓦砾自翻身进云今日礼拜有分师云且莫草草僧便喝师云乱喝僧连喝两喝师云转见不堪僧拂袖归位问鲁史书云日慈明挂榜时一阳初发处万物未萌枝如何是万物未萌枝师云前村深雪里更有好商量进云与么则滴水滴冻去也师云也须七花八裂进云如何是一阳初动处师云石头生暖气进云与么则日添一线去也师云陇上暗飞香进云秪如今朝和尚升座昔日慈明挂榜是同是别师云分身两处看进云首座云今晚和尚放参与今日学人酬唱孰优孰劣师云问取露柱进云且喜小人道消君子道长师云冬不寒腊后看僧礼拜云知恩有地师鸣指一下问刺绣五纹添弱线吹葭六管动飞灰此是造化阴阳有变有迁底事打圆相云秪如者个亘古亘今无减无增底未审和尚如何指示师云九曲黄河连底冻进云恁么则长至已知处处瑞不劳秃帚更书云拂袖便行师云又恁么去也问如何是宾中宾师云又来　跳如何是宾中主师云看取手中拄杖子如何是主中宾师云问阿谁如何是主中主师云还见山僧么乃云大道只在目前十方无异路要且目前难睹无人识得渠欲识大道真体何似生不离声色语言没交涉时当岁暮地冻天寒鲁史台上书云汉女宫中测日三家村里王大姐说长道短十字街头赤须胡又手当胸怎如得林下衲僧破被蒙头蒲团兀坐饥来瓦钵盂吃饭睡来长连床打眠管甚日添长说甚冬来意遂击如意云但愿来年田麦熟村歌社舞祝丰穰下座。

　　师诞日上堂问昔日世尊初生便云天上天下惟我独尊今朝和尚诞辰未审说个甚么师云八十公公打花鼓进云大众分明记取师云你分上又作么生聻进云今日礼拜和尚师云记取分明问吹大法螺击大法鼓升大法座阐大法义四大即不问今日设斋庆诞如何酬唱师云个个青山齐拜首进云柳丝如面塔如烛日月为盘献法王师云条条河水绕阶流进云我师法腊超从谂柏子庭前劫外春师云许你窥探有分进云今日莲溪来庆贺大家齐唱太平歌师云香烟堆里再瞻观又僧出礼欲问师云已迟八刻僧便喝师云还要乱喝僧又喝师云不堪不堪僧礼拜乃云朝而出暮而归鸳鸯湖畔好徘徊放鹤洲前西祖意普明桥上露全机五十七年无法说今朝特地叫希奇且道叫个甚么蓦举拂子云吾有正法眼藏涅盘妙心不立文字教外别传付嘱摩诃佛殿摩诃山门摩诃柏树子摩诃乾矢橛善自护持毋令断绝惊得他泥团土块石头瓦砾俱摇头吐舌云吾未尝见如此奇特吾未尝闻如此奇特阿呵呵好大哥有时唱有时歌风流不在着衣多蓦竖拄杖云且道者个年多少遂卓一下云打风打雨任纵横拄地撑天亘古今下座。

　　岁旦上堂问梅梢初破玉柳线渐舒金如何是斩新一句师云柏子庭前瑞气多进云把断鸳湖水逆流放行▆苎通消息如何是和尚为人一句师云棒头开正眼问城上已吹新岁角窗前犹点旧年灯这是古人道底即今和尚将何示人师云庭前一片雪堂内十分寒僧云大众谛听师云你作么生进云某甲耳朵不塞师便打僧礼拜乃竖拂子云三阳交泰万物生辉一岁当头千祥并集狸奴白牯交贺新正露柱灯笼应时纳祐事事喜法法妙岁朝祝
圣句毕竟如何道击拂子云今岁自从今日始一年又是一番新等闲觑破东风面只愿
当今万万春下座。

　　解制上堂问九旬禁足把住则失色于黄金三月功圆放行则增辉于瓦砾秪如收放自由底到来和尚如何垂示师云朝打三千暮八百进云堂前铁笛吹无尽举头个个悉知音师云只恐不是玉进云绣出鸳湖无背面闲携烟雨钵中藏师云未必是你境界僧拂袖归位问不立文字义独露本来真时如何师云合取狗口乃云古圣方便犹若河沙激扬提举玉转珠回昔沩山问仰山云子一夏不见上来在山下作何所务仰云锄得一爿畬种得一箩粟沩云子可谓不空过仰却问沩和尚夏间作甚么沩云日间一食夜间一宿仰云和尚亦可谓不空过然则普明结冬一期山僧时时落堂大众刻刻参究检点将来却成空过今日解制不妨说破请问大众如何是空过不空过底道理卓拄杖云梅绽钵囊腰下重翩翩箬笠戴云轻便下座。

　　圆万佛期平湖王凤翼陈绳武居士请上堂问道场圆满普利人天未审有何奇特师卓拄杖云向者里荐取进云恁么则个个光腾今古家家庆快平安去也师云汝分上又作么生进云某甲且止秪如古人问千佛居何国土长沙答垂千古今日忽有人问万佛即今在甚么处未审和尚如何举扬师云斋堂前佛殿后进云恁么则遍界尽非常草木何山松柏不青青师云非汝境界进云大众证明便礼拜师云堕也堕也乃云千年暗室一灯能破三乘妙法一句该通是以诸佛演最上乘祖师传心地法净明谈不二门山僧提末后句犹如时雨普润大千草木花果悉皆充洽而得长生然则甘草得之而甜黄连得之而苦梅杏得之而酸椒桂得之而辣非雨有分别而彼草木种性之不同耳学道禅流各宜会取今日普明万佛之期因去年在会众居士立三年之愿所谓实际理地不受一尘佛事门头不舍一法是以冬夏安禅春秋礼诵遂成普明长式今当第二期圆满之日蒙王陈二居士请山僧上堂举扬个事且道上堂与礼忏还有差别也无卓拄杖云识得到家无二性何妨方便有多门拈起一花标正眼展开半叶顿明心下座。

　　吴双泉居士求剃度请上堂云娑婆世界以音声为佛事香积世界以香饭为佛事且道普明寺里以何为佛事拈如意云以如意为佛事不落名相得大自在古人云菩提无树烦恼无根父母非亲诸佛非道于此会得不妨活泼泼超然三界之外孤迥迥跳出名利之场天子不臣诸侯不友如孤云野雀自在无▆实佛祖之标持乃道人之行履今日双泉居士特来设供求山僧剃落秉佛真规山僧命名超昙法号铁树其奈贵亲戚苦意相留并致山僧相劝不得遂居士之愿然则居士以不如意处不妨如意何故古云袈裟之下透出三界如恒河沙袈裟之下失却人身如恒河沙由是观之大道不分僧俗相何须割发并披缁下座。

　　万佛忏期圆满请上堂云尘点劫事只在目前菩提妙场不离当处大觉世尊起菩提树诣鹿野苑转四谛法轮惟憍陈如最初得度达磨大师从南天国至东震旦坐少林九年赚神光三拜谓其得髓山僧蒙诸檀护命锡此山六载以来三起万佛忏期专祝
皇图巩固帝道遐昌雨顺风调民安物阜而我衲僧均乐无为之化长沾沕穆之风于心无事于事无心一种光明自然显现以此而证自性三昧以此而获本地风光以此而开四生九有之昏衢以此而报天地君亲之厚德击如意云一色一香开正眼再瞻再礼契无生下座。

　　解制绍升基知浴请上堂问一期把定绳头施设不能由己只如放行一句作么生道师云紧峭草鞋进云恁么则一任去也师云猛虎当路坐进云前程或有人问如何对他师云两眼对两眼进云古人道祖师心印状似铁牛之机去即印住住即印破若遇无面目汉又作么生印师打云也放过不得绍升居士问腊尽春来梅花与柏子交新意旨如何师云剔起眉毛仔细看士便喝师云这一喝落在甚么处进云这老汉还不会么师便打士便喝师亦喝士便礼拜乃云居士新正远入山殷勤请法自焚檀打开布袋无他说只要人人透祖关以拄杖左卓一下云文殊普贤起佛见法见且向者边立以拄杖右卓一下云临济德山因风生浪且向那边立复卓拄杖云我此一众九十日内不依倚一物者不妨请出山僧与汝柱杖子众默然师云有佛处不得住无佛处急走过三千里外即不问未出门一句作么生道喝一喝云几片白云俱散尽不知明月落谁家下座。

　　结制上堂云荆棘林里安居险恶道中选佛刀山剑树上经行镬汤炉炭里坐卧必须透过这四重关山僧才开禅堂门与诸上座拄杖子吃击拂子下座。

　　腊八日倪远生居士请上堂师云威音那畔有一句子直至如今尽大地人无能举得今日还有举得者么请出举看僧出作礼师云错举了也僧云和尚错学人错师云错错乃云未有天地日月已前无佛名字无众生名字不说圣不说凡不说迷不说悟亦无持戒毁戒自释迦老子入雪山苦行睹明星悟道之后遂分圣分凡立宗立教有禅有律以后几多老古锥承虚接响便道迷之则生死始悟之则轮回息众禅德今日还见释迦老子么击拂子一下云出家夜半王臣泣苦行六年魔外降一念顿成无上觉人间天上更无双下座。

　　解制上堂云太阳门下日日三春明月堂前时时九夏古人恁么语话能不惭惶娑婆世界内三月为春三月为夏三月为秋三月为冬寒则普天之下寒热则普天之下热太阳门下几人能到明月堂前若个能知凌上座寻常不欲与诸禅德面前抛沙撒土诸禅德亦不必敲砖打瓦只教二六时中放得空闲闲地便是大休歇时节今朝打开布袋未免东往拜年西往贺节前途忽遇个守破关镇使打口令措大卖盐袋老公子使耕牛臭老婆触着便作屎臭气好拈拄杖劈脊与一顿使他知我普明门下别有长处岂不快哉还会么龙袖拂开全体现象王行处绝狐踪下座。

　　结制上堂释迦世尊于摩竭陀国三七思惟开阐利生事业达磨祖师于少室山前九年面壁煆炼断臂阿师智者大师于天台山中九十日广谈妙法天下善知识于所坐道场九十日提唱宗猷山僧于此普明寺中九十日与诸衲子斩断从上葛藤点出诸人面目与么与么白云乍可来青嶂不与么不与么明月难教下碧天击如意云千圣顶　时踏断倚天长剑逼人寒下座。

　　冬至上堂云日月行空短长自异阴阳合序消长不停不是心不是佛不是物古往今来是何物寒时太煞寒热时真个热超然寒热是何人夏扇冬衣赤骨力火官头上转风车金刚脑后三斤铁秪如古人问如何是冬来意答云京中出大黄此意如何大家不妨下一语看侍者云九曲黄河连底冻一僧大笑师摇手云不是不是便下座。

　　师六十寿诞两序设斋请上堂僧问彩云凝白苎瑞气映鸳湖如何是普明境师云山门八字开进云有星皆拱北无水不朝东如何是境中人师云按剑当堂坐进云有意气时添意气不风流处却风流如何是人中意师一喝僧顾众云海屋添筹恩沾大众去也师云放汝三十棒问云灵明廓彻无边表擒纵临机独振威海屋芥城收不住炽然共祝不思议大众愿闻请师自祝一句师云春秋不涉进云恁么则逼塞虚空去也师云你向甚么处着脚进云昔韩文公问大颠年庚多少颠云昼夜一百八此意如何师卓拄杖云会么进云有问和尚又作么生师打云还不会么进云叆叇祥云呈瑞彩满筵喜色总光辉师云大好一联诗问天垂宝盖地涌金莲一句无私如何举扬师云紫气盘空进云法王大宝自然而至如何是法王大宝师云祥云弥布问梅花香绕座说法又从新如何是诸佛出身处师云须弥日月高进云不问有语不问无言有句无句如何指示师放下拂子进云据虎头收虎尾去也师云一任卜度乃云行年忽尔六十大道不知不识饥餐渴饮困眠不觉事事合拍有时挽起眉毛有时竖起铁脊有时佛祖冤家有时圣凡不测撞着铁壁银山独自纵横出入更有一种强暴遇着棒头血出如斯恶辣名声远近见闻不得这般杜撰阿师又要请他说法且道他有甚么法握拄杖云打开父母未生前突出乾坤花簇簇。

　　师诞日恒宗禅人领众设斋请上堂问共祝华封耳顺年全提正令绝廉纤干将扫荡群狐迹咸赖杨岐正脉传四众赡仰请师速道师云杲日当空进云莫是和尚极则处么师云清风遍界进云迥超千圣乾坤廓花甲重回岁月长师云知即得问日月为天眼须弥作寿山即不问普明堂上一句作么生师云万象森罗齐稽首进云机关藏不得一剑定乾坤师云照顾性命乃云鼻孔撩天触破威音那畔眼睛突出掀翻无位真人是以任运腾腾七花八裂威仪济济百匝千重所以云天得一以清地得一以宁君王得一天下太平天下老和尚得一拔楔抽钉山僧得一以事事现成既现成矣是法住法位我为法王于法自在何用六十耳顺七十从心而后为得哉今日恒宗上座领众设斋与山僧庆祝又作么生卓拄杖云大道谁分短与长当头坐断绝尔量须弥耸出虚空翠一着无私两鬓霜便下座。

　　佛诞日当湖尼越尘上座请上堂绍升知浴问降诞王宫即不问时新一句是如何师云为甚降诞不问进云不必更重宣师便打士便喝师云乱喝进云且莫压良为贱师云败缺不少进云满架蔷薇一院香师云干你甚事进云瞒某甲不得师云老面皮进云乡村四月闲人少惟我一个是闲人师云速退速退乃举世尊初生一手指天一手指地周行七步目顾四方云天上天下惟我独尊据山僧观之太平无象麒麟出而芝草生则有其象焉至治无为教化设而号令施则祸乱作焉云门云我当时若见一棒打杀与狗子吃果然法眼云云门气势甚大要且无佛法道理识甚好恶云峰云云门虽有定乱之谋且无出身之路雪上加霜琅玡云云门可谓将此身心奉尘刹是则名为报佛恩略较些子以拂子画一画云昨夜清风生八极今朝流水涨南湖瞿昙面目能多少惹得儿孙检点多顾越尘上座云你为何如试道道看座便出师便下座。

　　小参

　　僧问七纵八横千变万化底人为甚正合吃棒师云汝非其人僧以脚打圆相师云是甚么进云正要和尚疑着师云好大烧饼进云难咬嚼在师便打乃竖拂云结制今朝七日相对眼横鼻直西单捏紧拳头东单竖起铁脊纵使铁壁银山也要单刀直入若问如何若何便乃证龟作鳖山僧今日忍俊不禁略为诸公露个消息是甚么消息必须绝后再苏始乃欺君不得卓拄杖下座。

　　对灵小参云细雨飘空打湿威音鼻孔秋风括地吹开佛祖面门本无生死之踪宁有去来之相竖拂子云敬泉居士还会么你看六十五年前是甚么六十五年后又是甚么正当六十五年悬崖撒手撩起便行更且道是甚么今日山僧与你点出末后一句使得自在去也喝一喝云桂子飘香劫外秋死生路上好风流从前窠臼掀翻去脱略阴阳第二筹下座。

　　同门轹　居士木主入山请小参云一坐十小劫静然安不动妙用等河沙随缘独鼓弄济上好宗风惟兄当大用　轹钻头尖普明得拥重今日蒙众檀护送木主进山供养且为老法兄安位一句作么生道拈拄杖打圆相云吽吽。

　　为扆臣严护法对灵小参师举拂子云相逢已半秋两心水乳合何意忽分离令人叹长别悲翁非真龄悼翁是人杰灯传夜壑寒露冷霜台啮听彻晓风钟死生是何物即此正当阳清风共明月世谛最堪伤苍生梁栋折吾虽林下人愀然长叫屈虽然击拂三下云芙蓉江上拂秋风日转东山月西落下座。

　　解制小参师竖拂子云一年一度结放下拂子云一年一度解结解甚分明以拂子打圆相云那事如何委所以于九十日内把定牢关风吹不入雨打不湿犹如癞马系枯桩九十日外解开布袋横担拄杖倒着草鞋好似快鹞冲霄汉且道结底毕竟结个甚么解底毕竟解个甚么更有不结不解一句若还道得谛当山僧今日两手分付众上座各道道看众不出卓拄杖云还须看取脚下始得便下座。

　　除夕小参师以如意画一画云三百六十日星驰电卷到者里却被山僧如意子画断了也余有今夜在赢得与诸公叙话人天本竖畜生本横火不待日而热水不待月而凉南泉十八上便解作活计赵州十八上便解破家宅雪峰住持事繁普明清寒彻骨自从挂锡七年来梅花苦茗无消息灯笼露柱两交参无位真人眼突出且毕竟作么生与诸公话除夕击如意一下云小尽二十九大尽三十日爆竹通宵响振空家家松火连天碧虽然父子同情到者里各自努力便下座。

　　机缘

　　师问维那不与万法为侣者是甚么人那一喝师云有人喝过了也那拂袖便行师追打。

　　师问知藏举一不得举二放过一着落在第二意旨如何藏云不得错举师云如何是不错举底藏云刹竿头上仰莲心师云本分事如何藏云如无手人行拳师云还有么藏礼拜师打云须吃棒始得。

　　师问知藏如何是正法眼藏藏云照破面门师云为甚古人道破砂盆聻进云七零八落师云还有向上事也无进云无师打云莫道无字好。

　　师问僧那里来僧云天竺过来师云闻观音殿回禄了么僧云烧过了师云观音大士不妨么僧无语师云燎却眉毛也不知。

　　师问病僧你昨日发寒发热僧便喝师云又发寒热也僧又喝师连棒打出。

　　师问僧甚么处来僧云福严度夏师云其中事作么生僧云福严太热此地清凉师云古人道寒则普天普地寒热则普天普地热为甚么福严热者里凉僧拟议师直打出。

　　师问僧那里来僧云天目师云将甚么去供养高峰祖师僧耸肩云者个师云山僧不识者个僧无语师云却是上座不识者个。

　　僧辞师出山师伸手云拿饭钱来僧便出师随后一拳云打这饭袋子。

　　师与客吃茶次师云再请一杯客云不吃了师云为甚不吃客云昨日吃多了今日肚痛师云是谁之过客无语师云口是祸门。

　　师同居士随喜士让师前行师云必须宾主分明士云如何是宾中主师云居士上前去如何是主中宾师云山僧在后来士云还有向上事也无师便掌。

　　赞

　　释迦佛赞

一出头来天大地大说法谈经三百余会末后拈花捏神捏怪好个迦叶当阳捉败阿谁今日又描他赚得儿孙常礼拜

　　弥勒赞

终日波波拖个布袋十字街头是神是怪名利浑身却也自在族姓往来行颓口快呵呵他日龙华会上怎么教人天礼拜

　　弥陀赞

稽首无量光誓愿四十八接引上莲台者个是你错众生本成佛何事太落索喧动多人到那边待我东土何其薄设或眉间再放光轮转拂子打一百

　　文殊赞

曾为七佛师今作瞿昙弟打鼓弄琵琶骑狮任游戏现身五台山太煞没本据稽首大智若虚空者个文殊不是你

　　普贤赞

普贤普贤大用现前身骑白象行愿无边运水搬柴觌面机尘尘刹刹总归禅

　　福严老人赞

捉着冤家不肯休全机逼拶汗通流面皮翻转如生铁白棒揎来似石头彻底为人无半字顶门着眼照千秋儿孙满地何如也不落传灯第二筹

　　自题

透彻当年济北宗一脚踢倒鹏搏峰开口便吞四大海攒眉绾结太虚空大用当机无一物出头天外主人公堪笑这无面目汉是阿谁却住曹溪正脉中

　　自赞

这位阿师心粗气傲三千威仪全不知道正法眼藏一总不晓若人问着粗拳劈脑天目首座欲亲依堪笑自起还自倒

久坐凌霄峰乍来鸳水畔痴痴等个人谁知空打算海盬塘上往来多鼻孔撩天没个半这点虚灵亘古今万别千差成一贯

一双穷相手弄土复弄墨不是等闲人生平不拈出吾家维那石堂子点火焚香有甚益咄咄

堪笑这老汉太煞无惭愧拈起拄杖头虚空百杂碎天童忤逆孙造下弥天罪佛祖死冤家终始做头对八月金风香桂飘敢问诸人会不会

这个老秃奴说一又不一有时六合弥有时藏于密有时杀人刀有时活人戟奋喝碎须弥惊电如不及尽大地是关天放供养毕分明山中汉又道白拈贼石关本无缝何处通消息叉手向虚空青山炳白日

　　拈

　　世尊初生一手指天一手指地云天上天下唯我独尊云门云吾当时若见一棒打杀与狗子吃。

　　拈云奇特太煞奇特俊悄果然俊悄于千百年后下者一棒却是打活世尊蓦竖拂子云世尊来也。

　　世尊升座文殊白椎云谛观法王法法王法如是世尊便下座。

　　拈云世尊平地起堆文殊就地铲削虽然起捺相违不失父慈子孝且道世尊升座文殊白椎还有人会得也未。

　　世尊于灵山会上拈一枝花顾视大众惟迦叶尊者破颜微笑世尊云吾有正法眼藏涅槃妙心付与摩诃迦叶。

　　拈云世尊和盘托出迦叶觌体承当以致递代相传眉横鼻直虽然如是大似好肉剜疮一场特地山僧当时若见振威一喝使这两个老汉一场懡　。

　　夹山二十年不曾举着宗门中事。

　　拈云夹山用本分机这僧行格外句至明日掘坑请埋这僧束装前去虎头蛇尾一场败缺若山僧作这僧待夹山云请打杀埋向坑里便推向坑里云活埋底好看他如何。

　　百丈被马祖一喝直得耳聋三日后来黄檗闻举便吐舌。

　　拈云马祖一喝如挝毒鼓闻者无有不死百丈乃大阐提人闻如不闻得以不死且道黄檗吐舌落马祖处落百丈处三个胡孙夜　钱天明依旧尾连颠。

　　黄檗与临济三顿痛棒。

　　拈云这条白棒揭地掀天不惟临济吃三顿大愚亦吃棒了也不惟大愚黄檗自己亦吃棒了也且道自己如何吃得呵呵忤逆不天打。

　　僧问首山如何是佛山云新妇骑驴阿家牵。

　　拈云首山机通格外语出常情然中下之流卒难话会或有问山僧如何是佛向他道三个畜生颠倒走。

　　浮杯凌行婆话。

　　拈云浮杯把定乾坤南泉就中取事赵州杀活临时至使这婆一场卖弄千古传名当时若问山僧尽力道不得底句劈脊便打婆若拟议即云苍天中更添怨苦不惟夺婆子机关更坐断南泉赵州一番狼籍。

　　瑞岩与么与么云云岩头云将我一枝佛法与么流将去。

　　拈云那里是暪阇黎处彦便出去是受他暪不受他暪岩头云将我一枝佛法与么流将去大似怜儿不觉丑。

　　老宿一夏不为师僧说话。

　　拈云老宿不语其声如雷这僧无闻有耳如聋僧云得闻正因也得当面错过宿云一字也无不合与么道大似扬声止响邻宿云鼠粪污却普州人送贼雪窦云谁家釜里无一两颗路见不平若是山僧待伊云得闻正因也得便打出去免见许多狼籍良久云相识满天下知心能几人。

　　颂

　　世尊拈花

灵山会上一枝花信手拈来验作家百万此时俱却当无端一笑事如麻

　　女子出定

用尽神通不出定轻轻弹指便出得只因者个果即当费却几年空气力

　　临济在黄檗吃三顿痛棒

相逢不用更唠叨三顿乌藤彻骨敲脱壳灵龟泼天去肋还三下转风骚

　　百丈耳聋三日

一喝犹如毒鼓扬耳聋三日事非常后来吐舌缘何事不是愁人不断肠

　　夹山二十年不举宗门中事

二十年来不举宗和盘托出太虚空掀床大似安空柄掘地相埋显此风

　　浮杯凌行婆话

浮杯不会老婆禅王老机关犹未全唯有赵州能杀活当机赢得一粗拳

　　闽王封柑橘问雪峰

一色因何名两般封回体露好生观闽王蹉过重相问纸覆方才见一端

　　产难因缘

子母难分正苦时瞿昙于法实无知可怜殃窟传言汉撞彩人偏信得伊

　　高峰枕子落地

网罗蜜布万千重性命将逃断不容冷地枕头堕落处翻身跳出夜摩宫

　　破砂盆

迅口道个破砂盆塞却虚空不露痕三世古锥锥不入贵如粪土贱如金

　　丹霞烧木佛

荒院天寒烧木佛一堆红焰逼绳床浑身终夜烘烘暖罪过还须院主当

　　牧牛图颂

　　未牧

两角峥峥气性哮四蹄奔走不知遥牧童猛力相追去犹恐前途踏着苗

　　初调

鼻头捏住把绳穿不肯回来着实鞭今日断然难放手生平力气尽加牵

　　受制

头渐低兮足渐随方才尔我两亡驰脚根稳稳相牵去带月披云不敢疲

　　回首

暂把绳头系树头相看不觉去刚柔半身黑白何如也行步犹能转顾留

　　驯伏

烂索收来在手边尾巴放下不劳牵山童日暮先归去远远相随亦自前

　　无碍

了无荣辱意恬如牛自眠兮人不拘一曲放开山色外随时水草饱还余

　　任运

咄咄山童瞌睡中牛儿驯绕草蒙茸忽然醒得云霞暮彻骨清凉向晚风

　　相忘

人牛各自在山中彼此形骸心自同多少白云多少月相看两眼对西东

　　独照

山自无心月自闲何人拍手在云间独歌独步谁堪伴不觉牛儿已过关

　　双泯

忽然无迹又无踪只有团圞一个空识得中间还有主大千沙界总丛丛

　　偈

　　示云行二首

眼里无筋一世贫奔南走北转劳辛若知此道无殊别何必他山觅远人

三回九转炼成丹脚底山河路百千直得红炉飞片雪十年心事总萧然

　　与天目首座

顶门具只摩醯眼鉴破拈花佛祖风杖拂原流亲付汝立持济道去流通

　　示法融书记募饭

佛祖皆从行门出化饭供僧事最高法法头头能活泼要知随处露风骚

　　示徒道模

参禅如行路急忙赶向前系得草鞋绳前人过岭去

　　与元朴维那

看破拈花最上机随宜说法不思议龟毛一柄亲分付济北宗风任汝为

　　与天放书记

掀翻佛祖关手段真奇特若有法可传红炉飞片雪吾家书记天放子室中领略曾亲切一柄龟毛拈付汝直下承当无别说

　　与千灵堂主

祖祢担不了须得后人肩两臂从来曲向前人大鼻孔大头穿一把龟毛一卷烟分付当人是的传

　　与古融维那

无法可传无道可说珍重行持天童正脉鸳湖斗水冷且清漏网金鳞好活泼布雨兴云等个时搅动乾坤不在舌

　　与石堂书记

昔年曾到语溪游冷眼相看暗点头今日重来鸳水畔低头九拜转风流

　　与月映西堂

三登九上已多年佛祖机关尽打穿一把龟毛今付汝从教鼻孔去撩天

　　与香严西堂

一拂珍藏二十年今朝拈出快人天祖翁鼻孔时穿却双径鸳湖一脉传

　　与绍升知浴

从今不必更商量鼻直眉横绝覆藏好把一枝无孔笛玄音随地发清光

　　与尼越尘

打破虚空方稳坐听他石女唱巴歌超尘越格无过此好自埋头理锦梭

　　示超珍居士

顶门珍宝自家藏不遇知音莫举扬信手拨开关捩子随时通透这风光

　　示文之居士

乾坤一首大文章草木山河字句长透得其间端的意薰风吹动笔头香

　　示隐凡监院

辅弼高贤岂远求通身经济见风流纪纲佛祖权衡处莫落杨岐第二筹

　　示公朴居士

丈夫别有千秋业此个根基不等闲铁壁银山挨得入从教踏破万重关

　　四威仪

山中行高低石不平绊芒鞋殊觉脚头轻乘兴峰前趁麋鹿不知过却几多程

山中住冷暖随时过爱清风明月常盈户叶落花开岁月忘折铛破瓮超今古

山中坐擦破臀间裤爱跏趺没膝青苔护瓦砾泥团出定来叫他佛也不肯做

山中卧鼻息如雷太到天明红日床头露一盆清水洗面皮摸着眼睛却三个

　　山居十首

山居没个人松竹最相亲活菜思量吃携篮去采苹

一饱不余思独行还独坐懒得再煎茶夜来空腹卧

去事不必思来事不必算眼底又如何独自闲支管

修行不得力住山无米吃到老还造业问着便一掴

气小量复小世事全不晓一个舌头尖与人打之绕

一双穷相手弄锄又弄笔不是等闲人生平不拈出

清晨喜看松到晚喜看竹万事不如人独高两只目

要武却会文要文却又武不合世间情终年独自苦

一片老面皮半边没鼻孔日日对青山不管闲骨董

青山个个笑笑我茆庵小终年不见人只见猿和鸟

　　住山歌

君不见古人说道住山良仙风道骨多诗肠耳不闻贪嗔痴财色忙眼常见松竹梅霜雪扬草鞋一双脚跟老乌藤七尺腰肢强侵早起穿件百衲千结破衣裳推开窗听得前山黄鸟叫阴凉流来清泉与石髓煎作清凉肺腑好茶汤只乐得没有里胥债主催钱粮又没有宾客檀施要支当单单铺得一张折脚床松风明月细商量乘兴吟出一句两句放毫光粘得稿子满茆堂不知来得几个采樵子大家嘻嘻呵呵笑一场忽然想着几根鲜笋吃直到高山顶上束一筐也不管春兰芳秋菊黄眼空四海任沧桑末法世好珍藏人情冷暖如朝霜若落了十日五日雨篱▆紧闭花径荒幽然独得与高狂豆腐经年不见尝只落得个野僧千般绝万般忘拍手呵呵上高冈忽然一啸声入白云乡石关道人痴兴长

　　诗

　　山居

居山何所事志气得清狂水击石痕瘦风梳竹叶香心闲病自减虑静日方长若问禅余外花开书架傍

　　过访无学兄不值

风入书窗卷案章到来独自想清狂可怜不似仙陀客却带松声出草堂

　　宿高庵

薄暮探山色逢君意欲倾云归松叶暗鸟语石萝轻水落存清响窗虚集漏声竹炉香有韵相续到天明

　　还山

戴却来时笠筇随山色归野禽啼曲径村犬吠斜晖泉落危峰急花开夹路飞行行聊欲憩流水候荆扉

　　石根

百尺危岩似虎蹲几层苔瘦见苍根风过有意清毛孔霜打无心露骨痕静夜未辞磨活水穷年见赏立当门我今试探中深浅拨土还知到底存

　　竹居

节高枝劲聚幽香吹入窗来个个凉莫道虚心常伴我从来骨格傲秋霜

　　高庵寄友

抱病空山事事真茶烟不断不为贫吟声未绝云流出琴韵将成鸟和频屋里尖峦常绕座门前老虎惯依人忘身乐道多幽寂君但能来话更亲

　　东坡洗砚池看残雪

轻风吹断冻云香恍接先生笑语长能见此时山半白追思当日雪深堂聚寒益淡篱边石余墨仍涵水面光欲洗案头鸲鸲眼至今还想到池塘

　　夏日山居

采芹兀自涧东西筐欲盈时蝉正啼归到茆庵无个事枕书眠到日头低

　　改路

欹侧多时厌方今治始平脚头殊觉稳眼底倍分明让树因多曲依花更转清客来屡回顾凝立听松声

　　天目道中

崎岖百里向天涯野趣幽然兴不赊冷气淡浮新竹叶寒声高接活烟霞细流转处重寻径竹杖停时欲问茶莫道前途艰且远行行复渡浅溪沙

　　秋前一日集湖舫喜三宜禅师与席得齐字

凉风初起断桥西吹出秋来尚未齐欲送残炎归树杪好招同调赋诗题烟浮一艇云期集鸥舞多声鸟共啼有客喜从江上至眉棱峰影并高低

　　宿眉公顽仙庐

山色笼青霭流阴湿到门落花疑绛雪归鸟定黄昏楼逼四围水竹随几万孙虚堂安石榻直接净名源

　　乞食

沿流溪上总桃花十里行持不觉赊山色外头无世法犬声里面有人家禅穷一钵清高事食聚千家本分夸从古传今真妙诀好教拈出遍天涯

　　走马灯

炎炎虚气闹篮中赚得英雄走不穷玉烛搏风征夜永金戈却月战虚空龙城铁马何难渡凤阙雕弓自拟通冷地烽烟中路息将军谁肯与论功

　　忆鹤

一从舞罢竟无寻每日临风想到今恍觉长鸣松际远沉吟高举石边深翻嫌花下苔痕减宛拟池前月影临蓬岛幽闲应未去抚琴遐寄操玄音

　　无钱买书读

囊橐倾如洗耽书意若何慕名期策励对面复蹉跎破笠不堪易单瓢徒见呵南邻贵公子不读却能多

　　映山红

枝枝叶叶笑春风染得青山八面红彼或自知身似杏我终不拟岭头松繁华能启峰峦色艳丽偏增岩壑工绛雪泼随风雨后青山依旧白云中

　　残雪

金丸烁破树头封寒锁深林犹未通鹤迹渐除容竹径小窗时听落长松

　　过文表关主

过几峰头转几坡青松密密梵声多扣关握手谈秋月隔户论心对碧萝香气玉炉通古道茶烟石鼎泛雄波知君踏断芒鞋鼻试问关中事若何

　　秋夜

新凉益我寐不觉半床秋月自同花过钟惟并水流山空云未醒天寂鬼多愁忽听狂猿啸幽然长倚楼

　　赋得一雨洗天残暑退

雨后峰峦点点青火云拍散觅无形桐飞一叶乾坤淡瀑响千山草木醒松际石床凉似水岩前萤火灿于星晚来独向阶前坐古涧寒泉冷自听

　　立秋喜晴

晴云出松际梧叶落秋关蛩泣空庭草蝉鸣隔涧山半年今日始旬雨此时删天霁同人霁幽花处处闲

　　过岸梅兄楼头

已得楼头趣幽谈最是茶检书清睡眼觅句伴名花梧落钟初到猿啼月正斜山眉横两岸日久缀烟霞

　　夜坐同古笠兄追怀雪大师

相对无言坐北堂寒螀唧唧冷侵床半瓢月色和云煮百尺松阴入座长雅德有琴追古调传灯无后继文章东坡池已空多载犹见遗风处处香

　　紫崖兄监径山院事赋赠

五峰高插汉应谶不无人声誉超山谷文章共主宾天童公案整兴圣令行新扶起唐朝寺龙宫劫外春

　　过大育兄乞腊梅

开得庭前破冻枝幽然启我隔林思分来清入半瓶月插得香浮满砚池自许芬芳残岁后人嫌矜傲出头迟孤高自古希同调相对寒灯话腊时

　　接得鲁居士书

一别福严渡凌霄卧九旬已成疏淡意竟作住山人草木欣同调诗文越世尘忽来秋半语令我倍精神

　　省母

十年乞法始旋归拜膝追情泪湿衣一点孝思浮世外多生恩爱总忘机报亲最是离尘垢忆子何如脱是非穷苦到家翻作客愿言去后莫依依

　　本师主径山赋呈

八十七灯焰古今相续明唐朝松桧老宋世阁堂▆复值师弦振重教山鲤生末流知有托鞭策愿无轻

　　坐望江亭

含晖亭似海蜃楼坐看乾坤日夜浮潮势远空通两耳山光开合豁双眸天边野鹤来千里越国峰峦接众幽历历分明藏不得指挥如意有来由

　　夏卧山楼

万籁随明息山床先得秋两鞋存旧冷一枕却新愁月到方吹火风来莫闭楼夜深眠最省得句每吟留

　　同声海步月

山高天觉近乘月玩清光竹密秋争淡松孤影共苍钟声同露冷花气入云香长啸猿能和更深意未央

　　行实

　　癸丑冬师圆花甲门下弟子咸集祝庆既毕首座超鉴西堂芳桂等率众请师行实师云我生无行又何有实请之再三师云定要出丑作么鉴等拜云为弟子者不知师之行由何可哉师云余乃嘉兴秀水人新城顾族母邹氏素奉三宝生三子余处其中自幼好习诗书家贫难遂其志每见僧过辄喜父母知金夙缘送径山松源庵出家年十九以松源禅师法▆自任遂往真寂求闻谷大师披剃受具临行乞开示闻教看华严疏钞即入山至高庵闭门不出夜礼观音名号日则披阅疏文三载毕入诸讲肆于中峰汰曲水古莲居新三师处往还辨难议论超拔三师俱命高座代演诸方以角虎称余然不敢自负私谓出家须明心见性了脱生死为事谈玄说妙未必便当时崇祯丁丑岁荒诸方撤讲遂归径山于东坡池见雪大师求出生死法雪云谁教你在生死里要去出他余不觉汗流礼拜而退后命作落叶诗三十咏内有扑落一声黄满涧夜深疑杀一潭冰之句雪见拍案大喜曰这后生已得诗三昧汝等勿以诗眼观之遂捉笔将此二句连书数十幅新正同雪赴斋联句云新岁雪多不见雨余应声云雨伞安闲木屐苦雪跃然如是者数十次往来池上问道吟诗十有余年末后一句叮咛不倦后参雪关禅师于虎跑再参永觉禅师于真寂机缘不契后值觉浪和尚主径山新正上堂余出问云八十七灯无尽火百千万法只传心唤甚么作心浪云脚跟下看进云百年三万六千朝反覆原来是这汉浪云这汉在那里余振威一喝浪云吃棒有分在余拂袖便出然终不自肯一夜独坐琉璃下忽有僧出小圊闻开门声不觉解豁重围疑团顿释内不见身心外不见器界遂成偈云团圞无缝罅绵密不通风拨转虚空骨翻身刹土中。

　　岁本师和尚住持径山值上堂余出问五台山上云蒸饭意旨如何师云白日起清风进云今日凌霄峰顶又作么生师云试登登看进云高高山顶立深深海底行师云你自受用底么余便喝师云那里来者消息余连喝两喝而出师住山四载余之问道机缘详载径山录中师因刻严统萋菲出山复参本师于虞山又参师于吴门往龙池见万如和尚入门便问觌面相逢是如何万云我知你从径山来余云凌霄峰与上龙池比肩万拈棒余便喝万作打势余又喝万云且吃茶去余连喝两喝而出嗣游洞庭圆墓灵岩诸山复归双径杜门三载与二三子讲易吟诗悠然自乐至丁酉春受桐溪之请于凤鸣寺讲法华九十日听众八百余人期毕复还径山适抚台陈公复请本师还径山余同阖山耆宿往福严启请本师问云我在山中不见你说经你为何便能开讲余云老将不谈兵师云你便自负那余云不敢坐次师云法华经中是法住法位世间相常住者两个法字你作么看余云波即是水师云又是两个余云一有多种二无两般明日茶次又问如何是全机余竖一指如何是全用余展两手师云除却者个再道看余即礼拜师拈荔枝二枚递过云且道是赏你罚你余云一口吞却师云吞得下吐得出始得余云粉碎了也师云果然吐不出余便喝因留住命典记室不旬日径山众护法请师还山师不许山中大众哀恳不已因出规约命余为西堂领执事先权主径山付余法偈云烦充第二座说法利人天直指西来意杨岐正脉传明春师因福严未了护法固留余谢职隐于关门石五年余杭县尊杨公请住蟠龙寺开法寺乃高峰妙祖道场因久荒废尽力主持乃得兴复而有　轹道人普明之请中兴古刹心力迨尽所谓转见不堪矣自念行浅智疏徒自劳苦消归自己而已汝等当极力操持不可似余疏散而狼藉若是也勉之勉之众礼拜而退。

　　小佛事

　　开钟板师云选佛场开人天号令破疑启悟定有靶柄万别千差一锤打正遂击钟板云石头瓦砾尽知音内外乾坤俱平定。

　　为明山禅人火师举火炬云青山常举足白日不挑灯蓦唱还乡曲虚空侧耳听遂高声呼明山禅人云绾起两行眉看取脚下路一句无生曲大家齐唱和打破太虚空笑倒破灶堕且道无位真人只今在甚么处振威一喝便掷下火炬。

　　为路氏孺人火师拈火炬打圆相云会么说水何曾湿道火何曾烧今朝亲举起决定不相饶孺人孺人你五十年来持诵底礼拜底斋僧造像底到今日还受用也无若受用得许汝少分相应其或未然山僧倩火把予为汝亲切道破掷火炬云灼破浮尘全体露真人随处自逍遥。

　　为大年上座起龛师以拄杖击龛三下云敲开生死关裂破尘劳网大道坦然平一任人来往转身句子莫迟疑铁马嘶风声正朗。

　　为　轹居士封龛云昨夜霜风冷欲侵飘飘黄叶乱归根真人忽地超无际紫气盘旋月满门恭惟　翁法兄之灵向来凡圣不测今朝毁誉两亡人天失却正眼缁素倒却法梁知音底捶胸顿足不知音底兀坐悲伤不是凡情圣解实乃泪出痛肠然则末后一句今日法弟为兄举扬便粘封皮云佛祖会中留不住没踪迹处且安藏。

　　起龛师拈拄杖击龛云堪笑当年老鼠子曾盗先师一粒粟今朝撇断草鞋绳赤脚行来称幽独遂拽杖引出。

　　为清凉庵主火师以火炬打圆相云威音那畔又那畔留卜者个旧公案古今天下老古锥未有一人能剖判山僧者个火柴头熏却鼻孔烧却眼窠臼掀翻彻底红今日命根真个断掷下火炬云烧。

　　为古帆和尚封龛云昔年同住五峰头喜忽相逢烟雨楼聚首不多时又别令人顿起法门愁秋风秋雨情难禁无语无言恨不休落落影堂谁是主玉关金锁柄谁收古兄老和尚不料落在我小弟手里今日为兄把断玄关结华盖顶去也便上龛顶云封。

　　起龛至大潮师云要坐便坐要行便行去住自在大道坦平古兄和尚临行一句作么生道喝一喝洞庭水阔三千顷一脚掀翻到底清。

　　为华林居士火师云华林华林天地同生既与天地同生应与天地同灭何得今日有此一番起倒虽然大千俱坏者个不坏如何是你不坏底聻举起火炬云性火真空性空真火燎却眉毛直下荐取便烧。

　　为圊头火师以炬作圆相云活人烧死人死人走活路若识死活根不妨颠倒做石虎咬麒麟金乌吞玉兔老圊头水里浴不若火里浴竖火炬云者点光明用得来要知佛也不必做便烧。

　　为沤天和尚入塔师捧灵骨云法身无相逼塞虚空法眼圆明辉腾今古恭惟我法兄道骨黄金锁子脱略凡尘昔年于先师会里逸格超群后来在扬州境内大展神通作师子吼顿令群鸣绝响拈毗卢印能使大地生春提持临济宗风布扬福严家丑大用现前当机无敌正宜久住世间为人解粘去缚谁知一念不生遽尔旋归撒手今火浴之后灵骨晶莹光明灿烂托起云且道供养何所便送塔下云窣堵波中安岁月离忧宝幢放毫光。

　　普明石关禅师语录(终)
