
　　佛说四十二章经
　　
　　世尊成道已。作是思惟。离欲寂静。是最为胜。住大禅定。降诸魔道。於鹿野苑中。转四谛法轮。度陈如等五人。而证道果。复有比丘所说诸疑。求佛进止。世尊教敕。
　　一一开悟。合掌敬诺。而顺尊敕。
　　佛言。辞亲出家。识心达本。解无为法。名曰沙门。常行二百五十戒。进止清净。为四真道行。成阿罗汉。
　　阿罗汉者。能飞行变化。旷劫寿命。住动天地。
　　次为阿那含。阿那含者。寿终灵神。上十九天。证阿罗汉。
　　次为斯陀含。斯陀含者。一上一还。即得阿罗汉。
　　次为须陀洹。须陀洹者。七死七生。便证阿罗汉。
　　爱欲断者。如四肢断。不复用之。
　　佛言。出家沙门者。断欲去爱。识自心源。达佛深理。悟无为法。内无所得。外无所求。心不系道。亦不结业。无念无作。非修非证。不历诸位。而自崇最。名之为道。
　　佛言。剃除须发。而为沙门。受道法者。去世资财。乞求取足。日中一食。树下一宿。慎勿再矣。使人愚蔽者。爱与欲也。
　　佛言。众生以十事为善。亦以十事为恶。何等为十。身三。口四。意三。
　　身三者。杀。盗。□。
　　口四者。两舌。恶口。妄言。绮语。
　　意三者。嫉。恚。痴。
　　如是十事。不顺圣道。名十恶行。是恶若止。名十善行耳。
　　佛言。人有众过。而不自悔。顿息其心。罪来赴身。如水归海。渐成深广。若人有过。自解知非。改恶行善。罪自消灭。如病得汗。渐有痊损耳。
　　佛言。恶人闻善。故来扰乱者。汝自禁息。当无瞠责。彼来恶者。而自恶之。
　　佛言。有人闻吾守道。行大仁慈。故致骂佛。佛默不对。
　　骂止。问曰。子以礼从人。其人不纳。礼归子乎。对曰。
　　归矣。佛言。今子骂我。我今不纳。子自持祸。归子身矣。犹响应声。影之随形。终无免离。慎勿为恶。
　　佛言。恶人害贤者。犹仰天而唾。唾不至天。还从己堕。
　　逆风扬尘。尘不至彼。还坌己身。贤不可毁。祸必灭己。
　　佛言。博闻爱道。道必难会。守志奉道。其道甚大。
　　佛言。睹人施道。助之欢善。得福甚大。沙门问曰。此福尽乎。
　　佛言。譬如一炬之火数百千人。各以炬来分取。熟食除冥。此炬如故。福亦如之。
　　佛言。饭恶人百。不如饭一善人。
　　饭善人千。不如饭一持五戒者。
　　饭五戒者万。不如饭一须陀洹。
　　饭百万须陀洹。不如饭一斯陀含。
　　饭千万斯陀含。不如饭一阿那含。
　　饭一亿阿那含。不如饭一阿罗汉。
　　饭十亿阿罗汉。不如饭一辟支佛。
　　饭百亿辟支佛。不如饭一三世诸佛。
　　饭千亿三世诸佛。不如饭一无念无住无修无证之者。
　　佛言。人有二十难。
　　贫穷布施难。豪贵学道难。弃命必死难。得睹佛经难。
　　生值佛世难。忍色忍欲难。见好不求难。被辱不瞠难。
　　有劫不临难。触事无心难。广学博究难。除灭我慢难。
　　不轻未学难。心行平等难。不说是非难。会善知识难。
　　见性学道难。随化度人难。睹境不动难。善解方便难。
　　沙门问佛。以何因缘。得知宿命。会其至道。佛言。净心守志。可会至道。譬如磨镜。垢去明存。断欲无求。当得宿命。
　　沙门问佛。何者为善。何者最大。佛言。行道守真者善。
　　志与道合者大。
　　沙门问佛。何者多力。何者最明。佛言。忍辱多力。不怀恶故。兼加安健。忍者无恶。必为人尊。心垢灭尽。净无瑕秽。是为最明。未有天地。逮於今日。十方所有。无有不见。无有不闻。得一切智。可谓明矣。
　　佛言。大怀爱欲。不见道者。譬如澄水。致手搅之。众人共临。无有睹其影者。人以爱欲交错。心中浊兴。故不见道。汝等沙门。当舍爱欲。爱欲垢尽。道可见矣。
　　佛言。夫见道者。譬如持炬。入冥室中。其冥即灭。而明独存。学道见谛。无明即灭。而明常存矣。
　　佛言。吾法念无念念。行无行行。言无言言。修无修修。会者近尔。迷者远乎。言语道断。非物所拘。差之毫厘。失之须臾。
　　佛言。观天地。念非常。观世界。念非常。观灵觉。即菩提。如是知识。得道疾矣。
　　佛言。当今身中四大。各自有名。都无我者。我既都无。其如幻耳。
　　佛言。人随情欲。求於声名。声名显著。身已故矣。贪世常名。而不学道。枉功劳形。譬如烧香。虽人闻香。香之烬矣。危身之火。而在其後。
　　佛言。财色於人。人之不舍。譬如刀刃有蜜。不足一餐之美。小儿舔之。则有割舌之患。
　　佛言。人系於妻子舍宅。甚於牢狱。牢狱有散释之期。妻子无远离之念。情爱於色。岂惮驱驰。虽有虎口之患。心存甘伏。投泥自溺。故曰凡夫。透得此门。出尘罗汉。
　　佛言。爱欲莫甚於色。色之为欲。其大无外。赖有一矣。若使二同。普天之人。无能为道者矣。
　　佛言。爱欲之人。犹如执炬。逆风而行。必有烧手之患。天神献玉女於佛。欲坏佛意。佛言革囊众秽。尔来何为。去。吾不用。天神愈敬。因问道意。佛为解说。即得须陀洹果。
　　佛言。夫为道者。犹木在水。寻流而行。不触两岸。不为人取。不为鬼神所遮。不为洄流所住。亦不腐败。吾保此木。决定入海。学道之人。不为情欲所惑。不为众邪所娆。精进无为。吾保此人。必得道矣。
　　佛言。慎勿信汝意。汝意不可信。慎勿与色会。色会即祸生。得阿罗汉已。乃可信汝意。
　　佛言。慎勿视女色。亦莫共言语。若与语者。正心思念。我为沙门。处於浊世。当如莲华。不为泥污。想其老者如母。长者如姊。少者如妹。稚者如子。生度脱心。息灭恶念。
　　佛言。夫为道者。如被乾草。火来须避。道人见欲。必当远之。
　　佛言。有人患淫不止。欲自断阴。佛谓之曰。若断其阴。不如断心。心如功曹。功曹若止。从者都息。邪心不止。断阴何益。佛为说偈。欲生於汝意。意以思想生。二心各寂静。非色亦非行。佛言。此偈是迦叶佛说。
　　佛言。人从爱欲生忧。从忧生怖。若离於爱。何忧何怖。
　　佛言。夫为道者。譬如一人与万人战。挂铠出门。意或怯弱。或半路而退。或格而死。或得胜而还。沙门学道。
　　应当坚持其心。精进勇锐。不畏前境。破灭众魔。而得道果。
　　沙门夜诵迦叶佛遗教经。其声悲紧。思悔欲退。佛问之曰。汝昔在家。曾为何业。对曰。爱弹琴。佛言弦缓如何。
　　对曰。不鸣矣。弦急如何。对曰。声缓矣。急缓得中如何。对曰。诸音普矣。佛言。沙门学道亦然。心若调适。道可得矣。於道若暴。暴即身疲。其身若疲。意即生恼。意若生恼。行即退矣。其行既退。罪必加矣。但清净安乐。
　　道不失矣。
　　佛言。如人锻铁。去滓成器。器即精好。学道之人。去心垢染。行即清净矣。
　　佛言。人离恶道。得为人难。既得为人。去女即男难。既得为男。六根完具难。六根既具。生中国难。既生中国。
　　值佛世难。既值佛世。遇道者难。既得遇道。兴信心难。既兴信心。发菩提心难。既发菩提心。无修无证难。
　　佛言。佛子离吾数千里。忆念吾戒。必得道果。在吾左右。虽常见吾。不顺吾戒。终不得道。
　　佛问沙门。人命在几间。对曰。数日间。佛言。子未知道。复问一沙门。人命在几间对曰。饭食间。佛言。子未知道。复问一沙门。人命在几间对曰。呼吸间。佛言。善哉。子知道矣。
　　佛言。学佛道者。佛所言说。皆应信顺。譬如食蜜。中边皆甜。吾经亦尔。
　　佛言。沙门行道。无如磨牛。身虽行道。心道不行。心道若行。何用行道。
　　佛言。夫为道者。如牛负重。行深泥中。疲极不敢。左右顾视。出离淤泥。乃可苏息。沙门当观情欲。甚於淤泥。直心念道。可免苦矣。
　　佛言。吾视王侯之位。如过隙尘。视金玉之宝。如瓦砾。视纨素之服。如敝帛。视大千界。如一诃子。视阿耨池水。如涂足油。视方便门。如化宝聚。视无上乘。如梦金帛。视佛道。如眼前华。视禅定。如须弥柱。视涅盘。如昼夕寤。视倒正。如六龙舞。视平等。如一真地。视兴化。如四时木。
　　诸大比丘。闻佛所说。欢喜奉行。
　　
