金刚般若波罗蜜经 宋 道川禅师颂



　　法不孤起谁为安名　颂曰。

　　摩诃大法王　　无短亦无长　　本来无皂白

　　随处现青黄　　华发看朝艳　　林凋逐晚霜

　　疾雷何太急　　迅电亦非光　　九圣犹难测

　　龙天岂度量　　古今人不识　　权立号金刚

如是我闻。一时佛

如　古人道唤作如如早是变了也且道变向甚么处去咄不得乱走毕竟作么生道火不曾烧却口　颂曰。

　　如是　　

静夜长天一月孤　　水不离波波是水

　　镜水尘风不到时　　应现无瑕照天地

　　看看

　　我

　　净裸裸赤洒洒没可把　颂曰。

　　我　　认得分明成两个

　　不动纤毫合本然　　知音自有松风和

　　闻　

切忌随他去　颂曰。

　　猿啼岭上鹤唳林间　　断云风卷水激长湍

　　最爱晚秋霜午夜　　一声新雁觉天寒

　　一

　　　相随来也　颂曰。

　　一　　破二成三从此出

　　乾坤混沌未分前　　以是一生参学毕

　　时

　　　如鱼饮水冷暖自知　颂曰。

　　时　　清风明月镇相随

　　桃红李白蔷薇紫　　问着东君自不知

　　佛

　　　无面目说是非汉　颂曰。

　　小名悉达长号释迦　　度人无数摄伏群邪

　　若言他是佛　　自己却成魔

　　祗把一枚无孔笛　　为君吹起大平歌

　　在

　　　客来须看也不得放过随后便打　颂曰。

　　独坐一炉香　　金文诵两行

　　可怜车马客　　门外任他忙

舍卫国祇树给孤独园。与大比丘众千二百五十人俱。

独掌不浪鸣　颂曰。

　　巍巍堂堂　　万法中王　　三十二相

　　百千种光　　圣凡瞻仰　　外道归降

　　莫谓慈容难得见　　不离祗园大道场

尔时世尊食时着衣持钵入舍卫大城乞食。于其城中。次第乞已。还至本处。饭食讫。收衣钵洗足已敷座而坐。

惺惺着　颂曰。

　　饭食讫兮洗足已　　敷座坐来谁共委

　　向下文长知不知　　看看平地波涛起

时长老须菩提。在大众中即从座起偏袒右肩右膝着地合掌恭敬而白佛言。希有世尊。如来善护念诸菩萨。善付属诸菩萨。

如来不措一言，须菩提便兴赞叹，具眼胜流试着眼看　颂曰。

　　隔墙见角便知是牛　　隔山见烟便知是火

　　独坐巍巍天上天下　　南北东西钻龟打瓦

　　咄

世尊善男子善女人。发阿耨多罗三藐三菩提心。云何应住。云何降伏其心。

这一问从甚处来　颂曰。

　　你喜我不喜　　君悲我不悲

　　雁思飞寒北　　燕忆旧巢归

　　秋月春华无限意　　个中只许自家知

佛言善哉善哉。须菩提。如汝所说。如来善护念诸菩萨。善付嘱诸菩萨。汝今谛听当为汝说。善男子善女人发阿耨多罗三藐三菩提心。应如是住。如是降伏其心。唯然世尊愿乐欲闻。

住住事因丁嘱生　颂曰。

　　七手八脚神头鬼面　　棒打不开刀割不断

　　阎浮踔踯几千回　　头头不离空王殿

佛告须菩提诸菩萨摩诃萨应如是降伏其心。所有一切众生之类若卵生若胎生若湿生若化生。若有色若无色。若有想若无想。若非有想非无想。我皆令入无余涅槃。而灭度之。如是灭度无量无数无边众生。实无众生得灭度者。何以故。须菩提。若菩萨有我相人相众生相寿者相即非菩萨。

顶天立地鼻直眼横　颂曰。

　　堂堂大道赫赫分明　　人人本具个个圆成

　　祗因差一念　　现出万般形

复次。须菩提。菩萨于法应无所住行于布施。所谓不住色布施。不住声香味触法布施。须菩提。菩萨应如是布施不住于相。何以故。若菩萨不住相布施其福德不可思量。须菩提。于意云何东方虚空可思量不。不也世尊。须菩提南西北方四维上下虚空可思量不。不也世尊。须菩提菩萨无住相布施福德亦复如是不可思量。

若要天下行无过一艺强　颂曰。

　　蜀川十样锦　　添华色转鲜

　　欲知端的意　　北斗向南看

　　虚空不碍丝头念　　所以彰名大觉仙

须菩提菩萨但应如所教住。

　　可知礼也　颂曰。

　　虚空境界岂思量　　大道情幽理事长

　　但得五湖风月在　　春来依旧百华香

须菩提。于意云何。可以身相见如来不。不也世尊。不可以身相得见如来。何以故。如来所说身相即非相。

且道只今行住坐卧是甚么相，休瞌睡　颂曰。

　　身在海中休觅水　　日行山岭莫寻山

　　鹦吟燕语皆相似　　莫问前三与后三

佛告须菩提。凡所有相皆是虚妄。若见诸相非相则见如来。

山是山水是水，佛在甚么处　颂曰。

　　有相有求俱是妄　　无形无见堕偏枯

　　堂堂密密何曾间　一道寒光烁大虚

须菩提白佛言。世尊。颇有众生得闻如是言说章句生实信不。佛告须菩提。莫作是说。如来灭后后五百岁有持戒修福者于此章句能生信心。以此为实。

金佛不渡炉，木佛不渡火，泥佛不渡水　颂曰。

　　三佛威仪总不真　　眼中瞳子面前人

　　若能信得家中宝　　啼鸟山华一样春

当知是人不于一佛二佛三四五佛而种善根。已于无量千万佛所种诸善根。闻是章句乃至一念生净信者。须菩提。如来悉知悉见是诸众生得如是无量福德。

　　　种瓜得瓜种果得果　颂曰。

　　一佛二佛千万佛　　各各眼横兼鼻直

　　昔年亲种善根来　　今日依前得渠力

　　须菩提须菩提

　　着衣吃饭寻常事　　何须特地却生疑

何以故。是诸众生若心取相即为着我人众生寿者，若取法相即着我人众生寿者。何以故，若取非法相，即着我人众生寿者。

　　圆同大虚无欠无余　颂曰。

　　法相非法相　　开拳复成掌

　　浮云散碧空　　万里天一样

是故不应取法不应取非法。

　　金不博金，水不洗水　颂曰。

　　得树攀枝未足奇　　悬崖撒手丈夫儿

　　水寒夜冷鱼难觅　　留得空船载月归

以是义故。如来常说。汝等比丘知我说法如筏喻者。法尚应舍何况非法。

　　水至成渠　颂曰。

　　终日忙忙那事无妨　　不求解脱不乐天堂

　　但能一念归无念　　高步毗卢顶上行

须菩提于意云何。如来得阿耨多罗三藐三菩提耶。如来有所说法耶。须菩提言如我解佛所说义。无有定法名阿耨多罗三藐三菩提。亦无有定法如来可说。

寒则言寒热则言热　颂曰。

　　云起南山雨北山　　驴名马字几多般

　　请看浩渺无性水　　几处随方几处圆

何以故如来所说法。皆不可取。不可说。非法非非法。

是甚么　颂曰。

　　凭么也不得　　不恁么也不得

　　廓落太虚空　　鸟飞无影迹

　　咄

　　拨转机轮却倒回　　南北东西任往来

所以者何一切贤圣皆以无为法而有差别。

毫厘有差，天地悬隔　颂曰。

　　正人说邪法　　邪法悉归正

　　邪人说正法　　正法悉皆邪

　　江北成枳江南橘　　春来都放一般华

须菩提于意云何。若人满三千大千世界七宝以用布施。是人所得福德宁为多不须菩提言。甚多。世尊。何以故。是福德即非福德性是故如来说福德多。若复有人于此经中受持乃至四句偈等为他人说其福胜彼。

　　事向无心得　颂曰。

　　宝满三千及大千　　福缘不可离人天

　　若知福德元无性　　买得风光不用钱

何以故。须菩提。一切诸佛及诸佛阿耨多罗三藐三菩提法皆从此经出。

　　且道此经从甚处出，须弥顶上，大海波心　颂曰。

　　佛祖垂慈实者权　　言言不离此经宣

　　此经出处还相委　　便向云中驾铁船

　　切忌错会

须菩提。所谓佛法者即非佛法。

　　能持蜜果子。换汝苦葫芦　颂曰。

　　佛法非法能纵能夺　　有放有收有生有杀

　　眉间常放白毫光　　痴人犹待问菩萨

须菩提于意云何。须陀洹能作是念我得须陀洹果不。须菩提言不也世尊。何以故。须陀洹名为入流而无所入。不入色声香味触法是名须陀洹。须菩提于意云何。斯陀含能作是念我得斯陀含果不。须菩提言不也世尊。何以故。斯陀含名一往来而实无往来是名斯陀含。须菩提于意云何。阿那含能作是念我得阿那含果不。须菩提言不也世尊。何以故。阿那含名为不来而实无来是故名阿那含。

　诸行无常一切皆苦　颂曰。

　　三位声闻已出尘　　往来求静有疏亲

　　明明四果元无果　　幻化空身即法身

须菩提于意云何。阿罗汉能作是念我得阿罗汉道不。须菩提言不也世尊。何以故。实无有法名阿罗汉。世尊。若阿罗汉作是念我得阿罗汉道。即为着我人众生寿者。世尊。佛说我得无诤三昧人中最为第一。是第一离欲阿罗汉。我不作是念我是离欲阿罗汉。

把定，则云横谷口；放行，也月落寒潭　颂曰。

　　唤马何曾马　　呼牛未必牛

　　两头都放下　　中道一时休

　　六门迸出辽天鹘　　独步乾坤总不收

世尊。我若作是念我得阿罗汉道，世尊即不说须菩提是乐阿兰那行者。以须菩提实无所行。而名须菩提是乐阿兰那行。

认着依前还不是　颂曰。

　　蚌腹隐明珠　　石中藏碧玉

　　有麝自然香　　何用临风立

　　活计看来恰似无　　应用头头皆具足

佛告须菩提于意云何。如来昔在然灯佛所于法有所得不。世尊。如来在然灯佛所于法实无所得。

　　川老曰，古之今之　颂曰。

　　一手指天一手指地　　南北东西秋毫不睹

　　生来心胆大如天　　无限群魔倒赤幡

须菩提于意云何。菩萨庄严佛土不。不也。世尊。何以故。庄严佛土者即非庄严是名庄严。

娘生裤子，青州布衫　颂曰。

　　抖擞浑身白胜霜　　芦花雪月转争光

　　幸有九皋翘足势　　更添朱顶又何妨

是故须菩提。诸菩萨摩诃萨应如是生清净心。不应住色生心。不应住声香味触法生心。

虽然凭么，争奈目前何　颂曰。

　　见色非干色　　闻声不是声

　　色声不碍处　　亲到法王城

应无所住而生其心。

　　退后退后看看顽石动　颂曰。

　　山堂静夜坐无言　　寂寂寥寥本自然

　　何事西风动林野　　一声寒雁唳长天

须菩提。譬如有人身如须弥山王。于意云何。是身为大不。须菩提言甚大。世尊。何以故。佛说非身是名大身。

　　设有向甚么处看　颂曰。

　　拟把须弥作幻躯　　饶君胆大更心粗

　　目前指出千般有　　我道其中一也无

　　便从这里入

须菩提。如恒河中所有沙数。如是沙等恒河。于意云何。是诸恒河沙宁为多不。须菩提言甚多。世尊。但诸恒河尚多无数何况其沙。

　　前三三后三三　颂曰。

　　一二三四数恒沙　　沙等恒河数更多

　　算尽目前无一法　　方能静处萨婆诃

须菩提我今实言告汝。若有善男子善女人以七宝满尔所恒河沙数三千大千世界。以用布施。得福多不。须菩提言甚多。世尊。佛告须菩提。若善男子善女人于此经中乃至受持四句偈等为他人说。而此福德胜前福德。

　　真鍮不换金　颂曰。

　　入海算沙从费力　　区区未免走尘埃

　　争如运出家珍宝　　枯木生花别是春

复次。须菩提。随说是经乃至四句偈等。当知此处一切世间天人阿修罗皆应供养如佛塔庙。何况有人尽能受持读诵。须菩提。当知是人成就最上第一希有之法。若是经典所在之处即为有佛。若尊重弟子。

　　合如是　颂曰。

　　似海之深如山之固　　左旋右转不去不住

　　出窟金毛狮子儿　　全威哮吼众狐疑

　　深思不动干戈处　　直摄天魔外道归

尔时。须菩提白佛言。世尊。当何名此经。我等云何奉持。佛告须菩提。是经名为金刚般若波罗蜜。以是名字汝当奉持。

　　今日小出大遇　颂曰。

　　火不能烧水不能溺　　风不能飘刀不能劈

　　软似兜罗硬如铁壁　　天上人间古今不识

　　咦

所以者何。须菩提。佛说般若波罗蜜即非般若波罗蜜。是名般若波罗蜜。

　　犹较些子　颂曰。

　　一手抬一手搦　　左边吹右边拍

　　无弦弹出无生乐

　　不嘱宫商格调新　　知音知后徒名邈

须菩提。于意云何。如来有所说法不。须菩提白佛言。世尊。如来无所说。

　　低声低声　颂曰。

　　入草求人不奈何　　利刀斫了手摩挲

　　虽然出入无踪迹　　纹彩全彰见也么

须菩提于意云何。三千大千世界所有微尘是为多不。须菩提言甚多。世尊。须菩提。诸微尘如来说非微尘是名微尘。如来说世界非世界是名世界。

　　南瞻部州北[(木*夕*木)/(冗-几+(即-ㄗ+寸))]单越　颂曰。

　　头指天脚踏地　　饥则餐困则眠

　　此土西天　　西天此土

　　到处元正便是年　　南北东西祗者是

须菩提于意云何。可以三十二相见如来不。不也。世尊。不可以三十二相得见如来。何以故。如来说三十二相即是非相是名三十二相。

借婆衫子拜婆年　颂曰。

　　你有我亦有　　君无我亦无

　　有无俱不立　　相对觜卢都

须菩提。若有善男子善女人以恒河沙等身命布施。若复有人于此经中乃至受持四句偈等。为他人说其福甚多。

　　两彩一赛　颂曰。

　　伏手滑槌不换剑　　善使之人皆总便

　　不用安排本现成　　个中须是英灵汉

　　啰啰哩哩啰啰　　山花笑野鸟歌

　　此时如得意　　随处萨婆诃

尔时。须菩提闻说是经深解义趣。涕泪悲泣而白佛言。希有世尊。佛说如是甚深经典。我从昔来所得慧眼未曾得闻如是之经。

　　好笑当面讳了　颂曰。

　　自小来来惯远方　　几回衡岳渡潇湘

　　一朝蹈着家乡路　　始觉途中日月长

世尊。若复有人得闻是经信心清净则生实相。当知是人成就第一希有功德。世尊。是实相者即是非相是故如来说名实相。

　　山河大地甚处得来　颂曰。

　　远观山在色　　近听水无声

　　春去华犹在　　人来鸟不惊

　　头头皆显露　　物物体元平

　　如何言不会　　祗为太分明

世尊。我今得闻如是经典信解受持不足为难。

　　若不得后语，前语也难圆　颂曰。

　　难难难　　如平地上青天

　　易易易　　似和衣一觉睡

　　行船尽在把梢人　　谁道波涛从地起

若当来世后五百岁。其有众生得闻是经信解受持。是人即为第一希有。

　　行住坐卧着衣吃饭更有甚么事　颂曰。

　　冰不热火不寒　　土不湿水不干

　　金刚脚蹈地　　幡竿头指天

　　若人信得及　　北斗向南看

何以故。此人无我相无人相无众生相无寿者相。所以者何。我相即是非相。人相众生相寿者相即是非相。何以故。离一切诸相即名诸佛。

　　心不负人无面惭色　颂曰。

　　旧竹生新笋　　新华长旧枝

　　雨催行客路　　风送片帆归

　　竹密不妨流水过　　山高岂碍白云飞

佛告须菩提如是如是。若复有人得闻是经不惊不怖不畏。当知是人甚为希有。

　　祗是自家底　颂曰。

　　毛吞巨海水　　芥子纳须弥

　　碧汉一轮满　　清光六合辉

　　蹈得故关田地稳　　更无南北与东西

何以故。须菩提。如来说第一波罗蜜即非第一波罗蜜是名第一波罗蜜。

　　八字打开两手分付　颂曰。

　　是名第一波罗蜜　　万别千差从此出

　　鬼面神头对面来　　此时莫道不相识

须菩提。忍辱波罗蜜。如来说非忍辱波罗蜜。是名忍辱波罗蜜。

　　智不责愚　颂曰。

　　如刀断水似火吹光　　明来暗去那事无妨

　　歌利王歌利王

　　谁知远烟浪　　别有好思量

何以故。我于往昔节节支解时。若有我相人相众生相寿者相应生嗔恨。须菩提又念过去于五百世作忍辱仙人。于尔所世无我相无人相无众生相无寿者相。

　　目前无法，从教柳绿华红；耳畔无闻，一任莺吟燕语　颂曰。

　　四大元无我　　五蕴归皆空

　　廓落虚无理　　乾坤万古同

　　妙峰巍巍常如故　　谁管颠号括地风

是故须菩提。菩萨应离一切相发阿耨多罗三藐三菩提心。

　　是即此用离此用　颂曰。

　　得之在心应之于手　　雪月风华天长地久

　　朝朝鸡向五更啼　　春来处处山华秀

不应住色生心。不应住声香味触法生心。应生无所住心。若心有住则为非住。是故佛说菩萨心不应住色布施。须菩提。菩萨为利益一切众生应如是布施。

　　有佛处不得住，无佛处急走过，三十年后莫言不道　颂曰。

　　朝游南岳暮住天台　　追而不及忽然自来

　　独行独坐无拘系　　得宽怀处且宽怀

如来说一切诸相即是非相。又说一切众生则非众生。

　　别有长处不妨拈出　颂曰。

　　不是众生不是相　　春暖黄莺啼柳上

　　说尽山云海月情　　依前不会空惆怅

　　休惆怅　　万里无云天一样

须菩提。如来是真语者实语者如语者不诳语者不异语者。

　知恩者少负恩者多　颂曰。

　　两个五百是一贯　　阿爷元是丈夫汉

　　分明对面报渠言　　争奈好心无好报

　　真语者实语者　　阿呵呵喏喏喏

须菩提。如来所得法此法无实无虚。

　　水中咸味色里胶青　颂曰。

　　硬似铁软如酥　　看时有觅还无

　　虽然步步常相守　　要且无人识得渠

　　咦

须菩提。若菩萨心住于法而行布施。如人入暗即无所见。若菩萨心不住法而行布施如人有目日光明照见种种色。须菩提。当来之世若有善男子善女人能于此经受持读诵。则为如来以佛智慧悉知是人悉见是人皆得成就无量无边功德。

　　因地而倒，因地而起，地向你道甚么　颂曰。

　　世间万事不如常　　又不惊人又久长

　　如常恰似秋风至　　无意凉人人自凉

须菩提。若有善男子善女人初日分以恒河沙等身布施。中日分复以恒河沙等身布施。后日分亦以恒河沙等身布施。如是无量百千万亿劫以身布施。若复有人闻此经典信心不逆其福胜彼。何况书写受持读诵为人解说。

　　人天福报即不无，佛法未梦见在　颂曰。

　　初中后日发施心　　功德无边算莫穷

　　争似信心心不立　　一拳打透太虚空

须菩提。以要言之是经有不可思议不可称量无边功德。如来为发大乘者说为发最上乘者说。

　　如斩一握丝一斩一切断　颂曰。

　　一拳打倒化城关　　一脚踢翻玄妙塞

　　南北东西信步行休觅大悲观自在　　

大乘说最上乘说　　一棒一条痕　　一掌一握血

若有人能受持读诵广为人说。如来悉知是人悉见。是诸人等皆得成就不可量不可称无有边不可思议功德。如是人等即为荷担如来阿耨多罗三藐三菩提。

　擘开大华手须是巨灵神　颂曰。

　　堆山积岳来　　一一尽尘埃

　　眼里瞳人碧　　胸中气若雷

　　出边沙塞静　　入国贯英才

　　一片寸心如大海　　波涛几见去还来

何以故。须菩提。若乐小法者着我见人见众生见寿者见。即于此经不能听受读诵为人解说。

　　仁者见之谓之仁智者见之谓之智　颂曰。

　　不学英雄不读书　　波波役役走长途

　　娘生宝藏无心用　　甘作无知饿死夫

须菩提。在在处处若有此经。一切世间天人阿修罗所应供养。当知此处则为是塔。皆应恭敬作礼围绕。以诸华香而散其处。

　　镇州萝卜云门胡饼　颂曰。

　　与君同步又同行　　起坐相将岁月长

　　渴饮饥餐常对面　　不须回首更思量

复次。须菩提。若善男子善女人受持读诵此经。若为人轻贱。是人先世罪业应堕恶道。以今世人轻贱故。先世罪业则为销灭。当得阿耨多罗三藐三菩提。

　　不因一事不长一智　颂曰。

　　赞不及毁不及　　若了一万事毕

　　无欠无余若大虚　　为君题作波罗蜜

须菩提。我念过去无量阿僧祗劫。于然灯佛前得值八百四千万亿那由佗诸佛。悉皆供养承事无空过者。若复有人于后末世能受持读诵此经。所得功德于我所供养诸佛功德。百分不及一。千万亿分乃至算数譬喻所不能及。

　功不浪施　颂曰。

　　亿千供佛福无边　　争似常将古教看

　　白纸上边书黑字　　请君开眼目前观

　　风寂寂兮水连连　　谢家人祗在鱼船

须菩提。若善男子善女人于后末世。有受持读诵此经。所得功德我若具说者。或有人闻心则狂乱狐疑不信。须菩提当知是经义不可思议果报亦不可思议。

　各各眉毛眼上横　颂曰。

　　良药多苦忠言逆耳　　冷暖自知如鱼饮水

　　何须他日待龙华　　今朝先授菩提记

尔时须菩提白佛言。世尊。善男子善女人发阿耨多罗三藐三菩提心。云何应住云何降伏其心。佛告须菩提。善男子善女人发阿耨多罗三藐三菩提心者。当生如是心。我应灭度一切众生。灭度一切众生已。而无有一众生实灭度者。

　有时因好月，不觉过沧州　颂曰。

　　若问云何住　　非中及有无

　　头无纤草盖　　足不履阎浮

　　细似邻虚析　　轻如蝶舞初

　　众生灭尽知无灭　　此是随流大丈夫

何以故。须菩提。若菩萨有我相人相众生相寿者相则非菩萨。所以者何。须菩提。实无有法发阿耨多罗三藐三菩提心者。

　少他一分又争得　颂曰。

　　独坐修然一室空　　更无南北与西东

　　虽然不借阳和力　　争奈桃华一样红

须菩提。于意云何。如来于然灯佛所有法得阿耨多罗三藐三菩提不。不也。世尊。如我解佛所说义。佛于然灯佛所无有法得阿耨多罗三藐三菩提。佛言如是如是。

　若不同床睡争知纸被穿　颂曰。

　　打鼓弄琵琶　　相逢两会家

　　君行杨柳岸　　我宿渡头沙

　　江上晚来初雨过　　数峰苍翠接天霞

须菩提。实无有法如来得阿耨多罗三藐三菩提。须菩提。若有法如来得阿耨多罗三藐三菩提者。然灯佛则不与我授记。汝于来世当得作佛号释迦牟尼。以实无有法得阿耨多罗三藐三菩提。是故然灯佛与我授记。作是言。汝于来世当得做佛号释迦牟尼。

　贫似范丹气如项羽　颂曰。

　　上无片瓦下无卓锥　　日来月往不知是谁

　　噫

何以故。如来者即诸法如义。

　住住，动着则三十棒　颂曰。

　　上是天兮下是地　　男是男兮女是女

　　牧童撞着放牛儿　　大家齐唱啰啰哩

　　是何曲调万年欢

若有人言如来得阿耨多罗三藐三菩提。须菩提。实无有法佛得阿耨多罗三藐三菩提。须菩提。如来所得阿耨多罗三藐三菩提于是中无实无虚。

　富嫌千口少贫恨一身多　颂曰。

　　生涯如梦若浮云　　活计都无绝六亲

　　留得一只青白眼　　笑看无限往来人

是故如来说一切法皆是佛法。

　明明百草头明明祖师意　颂曰。

　　会造逡巡酒　　能开顷刻华

　　琴弹碧玉调　　炉炼白朱砂

　　几般伎俩从何得　　须信风流出当家

须菩提所言一切法者即非一切法是故名一切法。

　上大人丘乙己　颂曰。

　　是法非法不是法　　死水藏龙活泼泼　　

是心非心不是心　　逼塞虚空古到今　　

祗是绝追寻　　

无限野云风卷尽　　一轮孤月照天心

须菩提。譬如人身长大。须菩提言。世尊。如来说人身长大则为非大身是名大身。

　　唤作一物即不中　颂曰。

　　天产英灵六尺躯　　能文能武善经书

　　一朝识破娘生面　　方信闲名满五湖

须菩提。菩萨亦如是。若作是言我当灭度无量众生则不名菩萨。何以故。须菩提。实无有法名为菩萨。是故佛说一切法无我无人无众生无寿者。

　唤牛即牛呼马即马　颂曰。

　　借婆衫子拜婆门　　礼数周旋已十分

　　竹影扫阶尘不动　　月穿潭底水无痕

须菩提。若菩萨作是言我当庄严佛土。是不名菩萨。何以故。如来说庄严佛土者即非庄严是名庄严。须菩提。若菩萨通达无我法者如来说名真是菩萨。

　　寒即普天寒热则普天热　颂曰。

　　有我元无我　　寒时烧软火

　　无心似有心　　半夜拾金针

　　无心无我分明道　　不知道者是何人

　　呵呵

须菩提于意云何。如来有肉眼不。如是。世尊。如来有肉眼。须菩提于意云何。如来有天眼不。如是。世尊。如来有天眼。须菩提于意云何。如来有慧眼不。如是。世尊。如来有慧眼。须菩提于意云何。如来有法眼不。如是。世尊。如来有法眼。须菩提于意云何。如来有佛眼不。如是。世尊。如来有佛眼。

　　尽在眉毛下　颂曰。

　　如来有五眼　　张三祗一双

　　一般分皂白　　的的别青黄

　　其间些子誵讹处　　六月炎天下雪霜

须菩提于意云何。恒河中所有沙佛说是沙不。如是。世尊。如来说是沙。须菩提于意云何。如一恒河中所有沙有如是沙等恒河是诸恒河所有沙数佛世界如是宁为多不。甚多。世尊。佛告须菩提。尔所国土中所有众生若干种心如来悉知。

　曾为荡子偏怜客，惯爱贪杯识醉人　颂曰。

　　眼观东南意在西北　　将谓猴白更有猴黑

　　一切众生一切心　　尽遂无穷声与色

　　喝

何以故。如来说诸心皆为非心是名为心。

　　病多谙药性　颂曰。

　　一波才动万波随　　似蚁循环岂了期

　　咄

　　今日为君都割断　　出身方号丈夫儿

所以者何。须菩提。过去心不可得现在心不可得未来心不可得。

　　低声低声真得鼻孔里出气　颂曰。

　　三际求心心不见　　两眼依前对两眼

　　不须遗剑刻舟寻　　雪月风光常见面

须菩提于意云何。若有人满三千大千世界七宝以用布施。是人以是因缘得福多不。如是。世尊。此人以是因缘得福甚多。须菩提。若福德有实如来不说得福德多。以德福无故如来说得福德多。

　　由胜别劳心　颂曰。

　　罗汉应供薄　　象身七宝珍

　　虽然多浊富　　争似少清贫

　　罔象只因无意得　　离娄失在有心亲

须菩提于意云何。佛可以具足色身见不。不也。世尊。如来不应以具足色身见。何以故。如来说具足色身即非具足色身是名具足色身。须菩提于意云何。如来可以具足诸相见不。不也。世尊。如来不应以具足诸相见。何以故。如来说诸相具足即非具足是名诸相具足。

　　官不容针私通车马　颂曰。

　　请君仰面看虚空　　廓落无边不见踪

　　若解转身些子力　　头头物物总相逢

须菩提。汝勿谓如来作是念我当有所说法。莫作是念。何以故。若人言如来有所说法即为谤佛不能解我所说故。

　是即是，大藏小藏从甚处得来　颂曰。

　　有说皆成谤　　无言亦不容

　　为君通一线　　日向岭东红

须菩提。说法者无法可说是名说法。

　　兔角杖龟毛拂　颂曰。

　　多年石马放毫光　　铁牛哮吼入长江

　　虚空一唱无踪迹　　不觉潜身北斗藏

　　且道是说法不是说法

尔时慧命须菩提白佛言。世尊。颇有众生于未来世闻说是法生信心不。佛告须菩提。彼非众生非不众生。何以故。须菩提。众生众生者如来说非众生是名众生。

　火热风动水湿地坚　颂曰。

　　指鹿岂能成骏马　　言鸟谁谓是翔鸾

　　虽然不许纤毫异　　马字驴名几百般

须菩提白佛言。世尊。佛得阿耨多罗三藐三菩提为无所得耶。佛言如是如是。须菩提。我于阿耨多罗三藐三菩提乃至无有少法可得是名阿耨多罗三藐三菩提。

求人不如自求己　颂曰。

　　滴水生水信有之　　绿杨芳草色依依

　　秋月春华无限事　　不妨闲听鹧鸪啼

复次须菩提。是法平等无有高下是名阿耨多罗三藐三菩提。以无我无人无众生无寿者修一切善法则得阿耨多罗三藐三菩提。

　山高海深日生月落　颂曰。

　　僧是僧兮俗是俗　　喜则笑兮悲则哭

　　若能于此善参详　　六六从来三十六

须菩提。所言善法者如来说即非善法是名善法。

　　面上夹竹桃华，肚里侵天荆棘　颂曰。

　　是恶非恶从善非善　　将逐符行兵随印转

　　有时独立妙香峰　　却来端坐阎罗殿

　　见尽人间只点头　　大悲手眼多方便

须菩提。若三千大千世界中所有诸须弥山王如是等七宝聚。有人持用布施。若人以此般若波罗蜜经乃至四句偈等受持读诵为他人说。于前福德百分不及一百千万亿分乃至算数譬喻所不能及。

　　千锥札地不如钝锹一捺　颂曰。

　　麒麟鸾凤不成群　　尺璧寸珠那入市

　　逐日之马不竞驰　　倚天长剑人难比

　　乾坤不覆载　　劫火不能坏

　　凛凛威光混大虚　　天上人间总不知

　　噫

须菩提于意云何。汝等勿谓如来作是念我当度众生。须菩提莫作是念。何以故。实无有众生如来度者。若有众生如来度者如来则有我人众生寿者。

　　春兰秋菊各自馨香　颂曰。

　　生下东西七步行　　人人鼻直两眉横

　　哆和悲喜皆相似　　那时谁更向尊堂

　　还记得在么

须菩提。如来说有我者则非有我而凡夫之人以为有我。须菩提。凡夫者如来说即非凡夫是名凡夫。

　　前念众生后念佛，佛与众生是何物　颂曰。

　　不现三头六臂　　却能拈匙放箸

　　有时醉酒骂人　　忽尔烧香作礼

　　手把破砂盆　　身披罗绵绮

　　做摸打样百千般　　蓦鼻牵来我是你

须菩提。于意云何。可以三十二相观如来不。须菩提言如是如是。以三十二相观如来。

　　错　颂曰。

　　泥塑木雕缣彩画　　堆青抹绿更妆金

　　若将此是如来相　　笑杀南无观世音

佛言须菩提。若以三十二相观如来者转轮圣王则是如来。须菩提白佛言。世尊。如我解佛所说义不应以三十二相观如来。

　　　错　颂曰。

　　有相身中无相身　　金香炉下铁昆仑

　　头头尽是吾家物　　何必灵山问世尊

　　如王秉剑

尔时世尊而说偈言。若以色见我以音声求我是人行邪道不能见如来。

　直饶不作声求色见，亦未见如来在，且道如何得见，不审不审　颂曰。

　　见色闻声世本常　　一重雪上一重霜

　　君如要见黄龙老　　走入摩耶腹内藏

　　噫此语三十年后掷地金声在

须菩提。汝若作是念。如来不以具足相故得阿耨多罗三藐三菩提须菩提。莫作是念如来不以具足相故得阿耨多罗三藐三菩提。须菩提。汝若作是念。发阿耨多罗三藐三菩提心者说诸法断灭相。莫作是念。何以故。发阿耨多罗三藐三菩提心者于法不说断灭相。

　　剪不齐兮理还乱拽起头来割不断　颂曰。

　　不知谁解巧安排　　捏聚依前又放开

　　莫谓如来成断灭　　一声还续一声来

须菩提。若菩萨以满恒河沙等世界七宝持用布施。若复有人知一切法无我得成于忍。此菩萨胜前菩萨所得功德。

　耳听如聋口说如恶　颂曰。

　　马下人因马上君　　有高有下有疏亲

　　一朝马死人归去　　亲者如同陌路人

　　只是旧时人改却旧时行履处

须菩提。以诸菩萨不受福德故。须菩提白佛言。世尊。云何菩萨不受福德。须菩提。菩萨所作福德不应贪着是故说不受福德。

　裙无腰裤无口　颂曰。

　　似水如云一梦身　　不知此外更何亲

　　个中不许容他物　　分付黄梅路上人

须菩提。若有人言如来若来若去若坐若卧。是人不解我所说义。何以故。如来者无所从来亦无所去故名如来。

　　山门头合掌佛殿里烧香　颂曰。

　　衲卷秋云去复来　　几回南岳与天台

　　寒山拾得相逢笑

　　且道笑个甚么　　笑道同行步不抬

须菩提。若善男子善女人以三千大千世界碎为微尘。于意云何。是微尘众宁为多不。须菩提言甚多。世尊。

　　　若不入水争见长人　颂曰。

　　一尘才起翳虚空　　碎抹三千数莫穷

　　野老不能收拾得　　任教随雨又随风

何以故。若是微尘众实有者佛则不说是微尘众。所以者何。佛说微尘众即非微尘众是名微尘众。世尊。如来所说三千大千世界则非世界是名世界。何以故。若世界实有者则是一合相。如来说一合相则非一合相是名一合相。须菩提。一合相者即是不可说。但凡夫之人贪着其事。

　　捏聚放开兵随印转　颂曰。

　　浑仑成两片　　擘破却团圆

　　细嚼莫空碎　　方知滋味全

须菩提。若人言佛说我见人见众生见寿者见。须菩提于意云何。是人解我所说义不。不也。世尊。是人不解如来所说义。何以故。世尊说我见人见众生见寿者见即非我见人见众生见寿者见是名我见人见众生见寿者见。须菩提。发阿耨多罗三藐三菩提心者。于一切法应如是知如是见如是信解不生法相。须菩提。所言法相者如来说即非法相是名法相。

　饭来开口睡来合眼　颂曰。

　　千尺丝纶直下垂　　一波才动万波随

　　夜静水寒鱼不食　　满船空载月明归

须菩提。若有人以满无量阿僧祇世界七宝持用布施。若有善男子善女人发菩萨心者。持于此经乃至四句偈等受持读诵为人演说。其福胜彼。云何为人演说。

　要说有何难即今便请谛听谛听　颂曰。

　　行住坐卧是非人我　　忽喜忽嗔不离这个

　　只这个蓦面唾

　　平生肝胆一时倾　　四句妙门都说破

不取于相如如不动。

　　末后一句始到牢关，直得三世诸佛四目相观，六代祖师退身有分，可谓是江河彻冻水泄不通，极目荆榛难为措足，到这里添一丝毫如眼中着刺，减一丝毫似肉上剜疮，非为坐断要津，盖为识法者恐，虽然恁么，佛法只如此，便见陆地平沈，岂有灯灯续焰。川上坐，今日不免向虎口中夺食，狞龙颔下穿珠，豁开先圣妙门，后学进身有路，放开一线又且何妨。语则全彰法体，默则独露真常，动则只鹤片云，静则安山列岳。举一步如象王回顾，退一步若狮子颦呻。法王法令，当行便能于法自在。只如末后一句，又作么生道，还委悉么，云在岭头闲不彻，水流涧下太忙生　颂曰。

　　得优游处且优游　　云自高飞水自流

　　只见黑风翻大浪　　未闻沉却钓鱼舟

何以故。一切有为法

如梦幻泡影

如露亦如电

应作如是观。

　　行船尽在把橹人　颂曰。

　　水中捉月镜里寻头　　刻舟求剑骑牛觅牛

　　空华阳焰梦幻浮沤　　一笔句下要休便休

　　巴歌杜酒村田乐　　不风流处自风流

佛说是经已。长老须菩提及诸比丘比丘尼。优婆塞优婆夷。一切世间天人阿修罗。闻佛所说皆大欢喜信受奉行。

　　三十年后莫教忘却老僧，不知谁是知恩者，呵呵将谓无人　颂曰。

　　饥得食渴得浆　　病得瘥热得凉

　　贫人遇宝婴子见娘　　飘舟到岸孤客归乡

　　旱逢甘泽国有忠良　　四夷拱手八表来降

　　头头总是物物全彰　　古今凡圣地狱天堂

　　东西南北不用思量

　　利尘沙界诸群品　　尽入金刚大道场

　　
