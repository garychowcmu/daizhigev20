
　　
　　佛遗教经解
　　
　　明古吴蕅益释智旭述
　　
　　归命常住大悲尊　应病与药权实法　亦礼天亲造论主　为顺初机重解释
　　
　　述曰。天亲菩萨。以七分建立所修行法。释此经义。推征精密。开诱殷勤。万古以下。无能更赞一辞。观其言曰。为彼诸菩萨。令知方便道。以知彼道故。佛法得久住。灭除凡圣过。成就自他利。噫此经奥旨。菩萨诚尽之矣。末世钝根。读菩萨论。或解或不解。或昧或明。虽有源师节要。宏师补注。仍亦摄机未徧。今不揣庸愚。辄复为解。庶几下里巴人。易为赓和而已。
　　
　　将释此经。大分为二。初题目。二入文。初中二。初正释题。二出译人。今初
　　
　　佛遗教经
　　
　　佛遗教三字。是别名。经之一字。是通名。就别名中。佛为能说之人。遗教为所说之法。人法双标。能所并举也。佛翻为觉。众生长劫在梦。佛断无明。如从梦觉。既自觉已。又能觉他。觉一切法无不究竟。故名为佛。又在梦之心。心不可灭。名为本觉。从梦初醒。知梦本空。名为始觉。既从梦醒。惟一觉心。更无二心。名究竟觉。此之觉性。含灵本具。无始无终。释迦牟尼。不过先得我等之所同然。所以示成佛道。为我等师。又因我等长迷不觉。故于无生无灭性中。示有生灭。譬如月轮在天。水清影现。水浊影亡。是故佛实常住。未尝灭度。特为我等一辈浊恶凡夫。唱言入灭。令生悲恋。又以大悲无尽。旷济无边。故虽示灭。仍留遗教。接引后昆。遗者。贻留。教者。训诫。犹儒书所称顾命。亦人世所谓遗嘱也。依而行之。则是法子。不依所嘱。则是大逆不孝者矣。经者。训法、训常。具如余处广释。
　　
　　亦名佛垂涅槃略说教诫经
　　
　　乘者。将入未入之时。涅槃者。离过绝非。不生不灭之义。而有四种。一自性清净涅槃。即一切诸法本来常寂灭相。佛与众生平等无二。不增不减。此则不论出入。二有余依涅槃。谓三乘已断见思子缚。而所依果缚。身心尚在。此约证果时入。三无余依涅槃。谓三乘灰身泯智。复归无名无物本体。今正约此论垂入也。四无住涅槃。谓诸佛菩萨。有智慧故。不住生死。有慈悲故。不住涅槃。不住生死。故能非灭示灭。不住涅槃。故能非生示生。佛久证此无住涅槃。今为有缘度尽。故示垂入无余涅槃。实不同二乘之一灭永灭也。又涅槃有三义。一性净涅槃。即法身理体。此则无出无入。二圆净涅槃。即般若。断惑究竟。冥合性真。此则一入永入。三方便净涅槃。即解脱。方便示现。起诸应化。此则数出数入。若以三义对上四种者。性净即自性清净涅槃。亦即无住涅槃之体。圆净。即无住涅槃之相。方便净。即无住涅槃之用。其有余依无余依二种。若在二乘分中。则摄属圆净。以是圆净之少分故。但显偏真。未显俗谛中谛。但净见思分段。未净尘沙无明及变易也。若在如来分中。则摄属方便净。初成道时。示同二乘之有余依。今灭度时。示同二乘之无余依也。略说者。对平日广说。此为要略。又对大机所见大般涅槃经。此为简略故。
　　
　　　二出译人
　　
　　姚秦三藏法师鸠摩罗什译
　　
　　姚兴建国。亦称为秦。故名姚秦。三藏者。经律论也。经诠一心。律规三业。论开慧辩。以兹三学自轨轨他。名为法师。鸠摩罗什。此云童寿。童年时便有耆德故。翻梵成华。名之曰译。
　　
　　　二入文为三。初序分。二正宗分。三流通分。今初
　　
　　释迦牟尼佛。初转法轮。度阿若憍陈如。最后说法。度须跋陀罗。所应度者。皆已度讫。于娑罗双树间。将入涅槃。是时中夜。寂然无声。为诸弟子略说法要。
　　
　　释迦此翻能仁。佛之姓也。牟尼。此翻寂默。佛之名也。约姓。则事相有异。故论中称为别相。约名。则诸佛理同。故论中称为总相。又能仁则具大慈悲。不住无为。此相与二乘全别。寂默则具大智慧。不住有为。此相与二乘略同。具此总别二相。名之为佛。义如前解。论判此句。是法师成就毕竟功德也。佛成道已。说法四十九年。度人无量。今举初后。以括始终。初在鹿野苑中。三转四谛法轮。憍陈如最先得度。乃至涅槃会上。须跋陀罗最后得度。言转法轮者。佛以自心中所悟四谛之法。度入一切众生之心。名之为转。此法能摧众生烦恼业苦三障。名之为轮。陈如闻此法故。见四谛理出生死海。名之为度。梵语阿若。此翻为解。亦翻无知。解者。明见四真谛理。无知者。根本智证见谛理。不存能所故也。憍陈如。此翻火器。乃尊者之姓。须跋陀罗。此翻好贤。或翻善贤。本是外道。住鸠尸那城。年一百二十。闻佛将涅槃。方往佛所。闻八圣道。遂得初果。因即出家。嗣闻四谛。成阿罗汉。是中初转法轮及最后说法二句。论名为开法门成就毕竟功德。度阿若憍陈如及度须跋陀罗二句。论名为弟子成就毕竟功德也。所应度者皆已度讫。明佛智鉴机。恒无忘失。得益之众。算数莫穷。论名为大总相成就毕竟功德也。娑罗。此翻坚固。双树者。此树四方各二。各各一荣一枯。上枝相合。下根相连。以表四德。破于八倒。或惟见一双。即表破于断常。繇大小机异。故异见耳。中夜。即表中道。大乘以非荣非枯为中道。小乘以离断离常为中道也。寂然者。心行处灭。无声者。言语道断。论名此四句。为因果自相成就毕竟功德。谓双树间。是因自相。将入涅槃。是因共果自相。是时中夜。是总自相。寂然无声。是果自相也。诸弟子者。上首眷属人位差别。法要者。世出世间法位差别。论名此句。为分别总相成就毕竟功德也。夫垂入涅槃。则无复再会。已在中夜。则为时不多。故取要略说。以作最后警策。真不啻一字一血矣。读者可弗思乎。
　　
　　　二正宗分为二。初明共世间法要。二明不共世间法要。初中三。初对治邪业法要。二对治止苦法要。三对治灭烦恼法要。初又四。初明根本清净戒。次明方便远离清净戒。三明戒能生诸功德。四说劝修戒利益。今初
　　
　　汝等比丘。于我灭后。当尊重珍敬波罗提木叉。如闇遇明。贫人得宝。当知此则是汝等大师。若我住世无异此也。
　　
　　比丘。此翻除馑。即福田之称也。又含三义。一怖魔。二乞士。三破恶。然佛之遗教。通诫一切四众弟子。而经中处处独举比丘者。亦有三义。一者示远离相故。二者示摩诃衍方便道。与二乘共故。三者比丘为四众之首。举其首以该四众。亦皆同远离行故。言灭后者。即示现遗教义。波罗提木叉。此翻保解脱。亦翻别别解脱。亦云处处解脱。此即是不尽灭法。依此法身。度二种障。得度烦恼暗障。故云如闇遇明。得度空无善根障。故云如贫得宝。佛在世时。以佛为师。佛灭度后。以戒为师。不能持戒。则同堂犹隔万里。茍能持戒。则百世何异同时。金口诚言若此。柰何舍此别求。
　　
　　　次明方便远离清净戒
　　
　　持净戒者。不得贩卖贸易。安置田宅。畜养人民奴婢畜生。一切种植及诸财宝。皆当远离。如避火坑。不得斩伐草木。垦土掘地。合和汤药。占相吉凶。仰观星宿。推步盈虚历数算计。皆所不应。节身时食。清净自活。不得参预世事。通致使命。咒术仙药。结好贵人。亲厚媟慢。皆不应作。当自端心正念求度。不得包藏瑕疵。显异惑众。于四供养。知量知足。趣得供事。不应畜积。
　　
　　是中有二段文。从初至垦土掘地。是护戒令不同凡夫增过。从占相至不应畜积。是护戒令不同外道损智。初中凡十一事。一不得贩。是方便求利增过。二不得卖。是现前求利增过。三不得贸易。是交易求利增过。若依世价。无求利心。不犯。卖买法式。如律广说。四不得安置田宅。是所居业处求多安隐增过。五不得畜养人民。是眷属增过。此示外眷属。非同意者。六不得畜奴婢。是难生卑下心增过。以向此等人。易生我慢故。七不得畜畜生。是养生求利增过。八不得一切种植。是多事增过。九不得畜诸财宝。是积聚增过。十皆当远离如避火坑。是不觉增过。十一不得斩伐草木垦土掘地。是不顺威仪及损众生增过。此十一种增过事。修行菩萨宜速远离。不应亲近。或有为众许开者。具如律说。大须精审也。第二文中。先总遮五事。次明三处波罗提木叉。先五事者。一不得合和汤药。二占相吉凶。三仰观星宿。四推步盈虚。五历数算计。凡此皆属邪心求利。不达正因缘法。故遮止也。次身处波罗提木叉。有五句。一节身。对治他求放逸障。二时食。对治内资无厌足障。三清净自活。对治共相追求障。四不得参预世事。是自性止多事。五不得通致使命。是自性尊重不作轻贱事。次口处波罗提木叉。有二种邪语不应作。一者依邪法语。谓邪术恼众生语。及依邪药作世辩不正语。即咒术仙药是也。二者依邪人语。谓与族姓同好。多作鄙媟语。及亲近族姓。多作我慢语。即结好贵人亲厚媟慢是也。次意处波罗提木叉。有六句。一当自端心。对治多见他过障。不犯自净心故。二正念求度。对治邪思惟障。能自度下地故。三不得包藏瑕疵。不污净戒。不受持心垢故。四不得显异惑众。远离无缘显己胜行。令他不正解故。五于四供养知量知足。对治于受用众具中无限无厌足障。若入三昧分。则知量。若入道分。则知足故。四供养。谓饮食、衣服、卧具。医药也。六趣得供事不应畜积。远离贪覆心贮积众具故。以上方便远离凡夫外道过。则令戒身清净。堪绍如来净法身也。
　　
　　　三明戒能生诸功德
　　
　　此则略说持戒之相。戒是正顺解脱之本。故名波罗提木叉。因依此戒。得生诸禅定。及灭苦智慧。
　　
　　戒体惟一。所谓无作。戒相至多。所谓五篇七聚。今举恒情最易犯者言之。故名略说。繇此戒故。能度身口意恶彼岸。成就三业解脱。是故行人若欲正顺解脱。必以此戒为本。因戒生定。因定发慧。定慧无不从戒生也。
　　
　　　四说劝修戒利益
　　
　　是故比丘。当持净戒。勿令毁缺。若人能持净戒。是则能有善法。若无净戒。诸善功德皆不得生。是以当知。戒为第一安隐功德住处。
　　
　　是中凡有五劝。一当持净戒。是劝不失自体。二勿令毁缺。是劝不舍方便。三能有善法。是劝常集功德。四若无净戒等。是劝知多过恶。五安隐功德住处。是劝住安隐处。勿住不安隐处也。初对治邪业法要竟。
　　
　　　二对治止苦法要三。初根欲放逸苦对治。二多食苦对治。三懈怠睡眠苦对治。初中二。初根放逸苦对治。二欲放逸苦对治。今初
　　
　　汝等比丘。已能住戒。当制五根。勿令放逸入于五欲。譬如牧牛之人。执杖视之。不令纵逸犯人苗稼。若纵五根。非唯五欲。将无涯畔。不可制也。亦如恶马不以辔制。将当牵人坠于坑陷。如被劫贼。苦止一世。五根贼祸。殃及累世。为害甚重。不可不慎。是故智者制而不随。持之如贼。不令纵逸。假令纵之。皆亦不久见其磨灭。
　　
　　已能住戒。指前根本方便二种言之。以下正明护根法要。凡有三喻。初当制五根下。是牧牛喻。先法。后喻。五根。谓眼耳鼻舌身。五欲。谓色声香味触。牛喻五根。牧人。喻比丘。执杖。喻戒念。苗稼。喻诸善功德。即定慧等法也。次若纵五根下。是恶马喻。亦先法。后喻。恶马。亦喻五根。辔制。亦喻戒念。坑陷。喻三恶道。盖纵五根。不惟妨善。又必坠恶。故云非唯五欲。将无涯畔也。三如被劫贼下。是劫贼喻。先喻。后法。殃及累世。其祸甚于劫贼。倘非制而不随。岂得名为智者。又假令纵之。不久磨灭。如刀刃上蜜。不足一餐。小儿舐之。徒遭割舌之患耳。
　　
　　　二欲放逸苦对治
　　
　　此五根者。心为其主。是故汝等当好制心。心之可畏。甚于毒蛇、恶兽、怨贼。大火越逸。未足喻也。譬如有人。手执蜜器。动转轻躁。但观于蜜。不见深坑。譬如狂象无钩。猿猴得树。腾跃踔踯。难可禁制。当急挫之。无令放逸。纵此心者。丧人善事。制之一处无事不办。是故比丘。当勤精进。折伏汝心。
　　
　　五根是色法。顽钝无知。依心而转。故皆以心为主。所以欲制五根。莫如制心。言好制心者。应知此心有三种三昧相。有三种障法。一者心性差别障。能障无二念三昧。二者轻动不调障。能障调柔不动三昧。三者失诸功德障。能障起多功德三昧。文中心之可畏等。先明心性差别障。贪分烦恼吸噬善根。过于毒蛇。嗔分烦恼吞害善根。过于恶兽。痴分烦恼损灭善根。过于怨贼。等分烦恼焚烧善根。过于大火越逸。故云未足喻也。次譬如有人下。明轻动不调障。蜜器。喻五根受五尘乐。动转轻躁。喻转识随逐诸根。念念不定。但观于蜜。喻六识唯缘现世六尘。不见深坑。喻不知未来障碍。障碍有二种。一生处障碍。二修一切行时困苦不能成就障碍。狂象无钩。喻心无三昧法所制。猿猴得树。喻心缘六尘境生染。故当急挫。令入调柔不动三昧也。次纵此心者丧人善事。明失诸功德障。次制之一处句。示无二念三昧相。无事不办句。示起多功德三昧相。精进折伏汝心句。示调柔不动三昧相。
　　
　　　二多食苦对治
　　
　　汝等比丘。受诸饮食。当如服药。于好于恶。勿生增减。趣得支身以除饥渴。如蜂采华。但取其味。不损色香。比丘亦尔。受人供养趣自除恼。无得多求。坏其善心。譬如智者。筹量牛力所堪多少。不令过分以竭其力。
　　
　　多食能障三昧。故以五观治之。一当如服药。是受用对治观。二勿生增减。是好恶平等观。三支身除饥渴。是究竟对治观。四如蜂采华等。先喻。后法。是不损自他观。五譬如智者筹量牛力等。是知量知时观也。药以疗病。食以疗饥。茍可疗饥则已。柰何于好便贪心增啖。于恶便嗔心减受耶。趣者。裁取。支者。支持。蜂喻比丘。华喻供养。味喻借此修道除恼。色香喻自他善心。贪食多求。既损自三昧善。亦损檀越善心也。牛能负重。然所负过分。其力则竭。喻比丘虽为人世福田。然贪受多供。则其道自败矣。
　　
　　　三懈怠睡眠苦对治
　　
　　汝等比丘。昼则勤心修习善法。无令失时。初夜后夜。亦勿有废。中夜诵经。以自消息。无以睡眠因缘。令一生空过无所得也。当念无常之火。烧诸世间。早求自度。勿睡眠也。诸烦恼贼常伺杀人。甚于怨家。安可睡眠。不自警寤。烦恼毒蛇睡在汝心。譬如黑蚖在汝室睡。当以持戒之钩早并除之。睡蛇既出。乃可安眠。不出而眠。是无惭人。惭耻之服。于诸庄严最为第一。惭如铁钩。能制人非法。是故常当惭耻。无得暂替。若离惭耻。则失诸功德。有愧之人。则有善法。若无愧者。与诸禽兽无相异也。
　　
　　心懒惰故懈怠。身闷重故睡眠。此二相须。共成一苦。障于定慧。令不得生。然此睡眠。从三事起。一从食起。二从时节起。三从心起。经中勤修善法无令失时。是对治从食所起睡眠。初夜后夜亦勿有废等。是对治从时所起睡眠。当念无常之火以下。皆对治从心所起睡眠。复有二意。初从当念无常至不自警寤。是观察对治。二从烦恼毒蛇至无相异也。是净戒对治。初观察对治中。无常有二。一者一期生灭。为粗。二者念念生灭。为细。世间亦二。一者三界依报。是器世间。二者六道正报。是众生世间。依正皆归磨灭。无可停留。故如火烧。且爱见二种烦恼。约三界九地。则见有八十八使。爱有八十一品。无不足以伤法身。戕慧命。故尤甚于怨家。如此观察警寤。名观察对治也。次净戒对治中。谓烦恼虽不现行时。亦未尝不眠伏在汝藏识心中。而此烦恼毒害可畏。犹如黑蚖。不起则已。起必杀人法身慧命。自非持戒之钩。何能并除。言戒钩者。木叉戒。能防身口。定共戒。能伏心惑。道共戒。能断心惑。具此三戒。永灭八识田中烦恼种子。名为睡蛇既出。从此所作已办。不受后有。名为乃可安眠。是故阿罗汉断心眠已。不断食起时节起眠。以彼眠不为葢故。今若烦恼种子未断而辄安眠。则不知尊重己灵。名为无惭。不知羞己过恶。名为无愧。又不希圣贤。名为无惭。不耻卑下。名为无愧。惭愧二善心所。起必同时。人之所以异于禽兽。正在此耳。可弗勉乎。二对治止苦法要竟。
　　
　　　三对治灭烦恼法要三。初嗔恚烦恼障对治。二贡高烦恼障对治。三谄曲烦恼障对治。今初
　　
　　汝等比丘。若有人来节节支解。当自摄心。无令嗔恨。亦当护口。勿出恶言。若纵恚心。则自妨道。失功德利。忍之为德。持戒苦行所不能及。能行忍者。乃可名为有力大人。若其不能欢喜忍受恶骂之毒如饮甘露者。不名入道智慧人也。所以者何。嗔恚之害。则破诸善法。坏好名闻。今世后世。人不喜见。当知嗔心。甚于猛火。常当防护。无令得入。劫功德贼。无过嗔恚。白衣受欲非行道人。无法自制。嗔犹可恕。出家行道无欲之人。而怀嗔恚。甚不可也。譬如清冷云中。霹雳起火。非所应也。
　　
　　文有六节。初若有人来节节支解。是举所忍之境以重况轻。支解尚在所忍。余诸逆镜何足介怀。次当自摄心等。正示堪忍之相。无令嗔恨。则身意清净。勿出恶言。则口业清净也。三若纵恚心等。明不忍之失。自妨道者。不能自利。失功德利者。不能利他。恚心一起。二利俱丧。甚明其不可纵也。四忍之为德等。深叹胜力以劝修行。盖持戒者。未必能忍辱。忍辱者。决无不持戒。所以六度之中。戒居第二。忍居第三。以前不兼后。后必具前故也。以我心而持戒。则报仅在人天。以无我而行忍。便成出世大道。犯而不校。譬如海阔天空。一任鸢飞鱼跃。故名有力大人。五若其不能等。重明不忍之过以诫行人。甘露。是不死之药。因他恶骂。成我忍力。如猪揩金山。金则愈光。石磨良剑。剑则愈利。所以歌利调达。皆是释迦真善知识。设不于恶骂作甘露想。不能欢喜忍受。便是愚痴。未闻道故。况一念嗔心起。百万障门开。破诸善法。何能自利。坏好名闻。何能利他。今世无二利之因。后世无二利之果。谁当喜见之者。所以欲护自利善法。当防嗔火。欲护利他功德。当防嗔贼也。六白衣受欲等。结况不应。从人至六欲天未入道者。皆名白衣。彼有二过。一者受欲。欲与嗔相为表里。二不行道。无善法以制心。故嗔犹可恕。所谓俗人造罪。是其分内。不足深责也。出家行道无欲。如清冷云。岂容怀嗔恚心。如起霹雳火耶。
　　
　　　二贡高烦恼障对治
　　
　　汝等比丘。当自摩头。已舍饰好。著坏色衣。执持应器。以乞自活。自见如是。若起憍慢。当疾灭之。增长憍慢。尚非世俗白衣所宜。何况出家入道之人。为解脱故。自降其身而行乞耶。
　　
　　文有二节。初汝等比丘下。正设对治。二增长憍慢下。较量不应。初中有五句对治。一当自摩头。则无冠冕以严首。二已舍饰好。则无佩剑以饰身。三著坏色衣。则无五彩以焕服。四执持应器。则无僮仆以供役。五以乞自活。则无帑藏以积财。故应用智慧常自观察。设起憍慢。便应疾疾灭除之也。坏色衣。即三种袈裟。及一切下裙坐具等。皆用青黑木兰三种坏色。应器。即鉢多罗。体色量三。皆悉应法。体惟瓦铁二物。色则熏如鸠鸽。量乃随腹大小也。次文举白衣较量。白衣尚不宜憍慢。况求解脱者耶。
　　
　　　三谄曲烦恼障对治
　　
　　汝等比丘。谄曲之心。与道相违。是故宜应质直其心。当知谄曲但为欺诳入道之人。则无是处。是故汝等宜当端心。以质直为本。
　　
　　逢迎希合之言。名谄。随境逶迤之念。名曲。谄则不质。曲则不直。只为自欺诳。亦欺诳他人。决非入道者所有也。直心是道场。心言直故。永无诸委曲相。设非正念真如。岂得名端心哉。初明共世间法要竟。
　　
　　　二明不共世间法要。谓成就出世间大人功德也。文分为八。初无求功德。二知足功德。三远离功德。四不疲倦功德。五不忘念功德。六禅定功德。七智慧功德。八毕竟功德。今初
　　
　　汝等比丘。当知多欲之人。多求利故。苦恼亦多。少欲之人。无求无欲。则无此患。直尔少欲。尚宜修习。何况少欲能生诸功德。少欲之人。则无谄曲以求人意。亦复不为诸根所牵。行少欲者。心则坦然。无所忧畏。触事有余。常无不足。有少欲者。则有涅槃。是名少欲。
　　
　　文有五种所知觉相。一知觉障相。谓多欲是烦恼障。多求是业障。苦恼亦多。是报障也。二知觉治相。谓无求无欲。则无此患也。三知觉因果集起相。谓少欲无患。已应修习。况能生诸功德。成就无量圣善法耶。四知觉无诸障毕竟相。谓无谄曲。是无惑障。无求人意。是无业障。不为诸根所牵。是无苦障。盖眼根牵人受色。乃至身根牵人受触。令人不得自在。是大苦故。五知觉果成就相。谓心则坦然。故法身成就。无所忧畏。是般若成就。触事有余常无不足。是解脱成就。三德具足。名大涅槃。是知少欲为因。涅槃为果也。
　　
　　　二知足功德
　　
　　汝等比丘。若欲脱诸苦恼。当观知足。知足之法。即是富乐安隐之处。知足之人。虽卧地上。犹为安乐。不知足者。虽处天堂。亦不称意。不知足者。虽富而贫。知足之人。虽贫而富。不知足者。常为五欲所牵。为知足者之所怜愍。是名知足。
　　
　　前无求功德。是远离他境界事。今知足功德。是于自事中远离也。文中欲脱苦恼。是对治苦因果。富乐安隐。是复说清净因果。次地上与天堂对辨。是约二处示现差别。又富与贫对辨。是约二事示现差别。又欲牵与怜愍对辨。是约二法无自利有自他利示现差别。一则常为五欲所牵。是无自利。一则五欲不牵。是有自利。又能怜愍不知足者。是有利他也。
　　
　　　三远离功德
　　
　　汝等比丘。欲求寂静无为安乐。当离愦闹。独处闲居。静处之人。帝释诸天所共敬重。是故当舍己众他众。空闲独处。思灭苦本。若乐众者。则受众恼。譬如大树。众鸟集之。则有枯折之患。世间缚著。没于众苦。譬如老象溺泥。不能自出。是名远离。
　　
　　文有三门摄义。一自性远离门。体出故。示现四种对治。谓寂静无为安乐。对治我相执著障。寂静。即法无我空。无为。即无相空。安乐。即无取舍愿空也。当离愦闹。对治我所障。五阴乱起。无有次第。名愦闹也。独处闲居。对治彼二无相障。谓我及我所。本自无相。今修三三昧。显无相理。彼障随灭也。帝释诸天所共敬重。对治无为首功德障。静处是可重法。于诸善法最为首故也。二修习远离门。方便出故。己众。谓五阴心心所法。他众。谓师徒同学。空闲独处。如法而住。是方便慧成就。思灭苦本。远离起因。是善择智成就也。三受用诸见门。常缚故。谓乐众者。则受众恼。大树。喻第六识。众鸟。喻诸心所法。此约己众言之。大树。喻比丘。众鸟。喻同学弟子等。此约他众言之。从此诸见集生。喻招枯折之患。又因见成业。因业招苦。故喻如老象溺泥。不能自出。老。譬观智衰微。即是惑障。象身重大。譬缚著情厚。即是业障。溺泥。譬没于众苦。即是报障。一不远离。三障恒缚。奈何不深思出要乎。
　　
　　　四不疲倦功德
　　
　　汝等比丘。若勤精进。则事无难者。是故汝等当勤精进。譬如小水长流。则能穿石。若行者之心数数懈废。譬如钻火。未热而息。虽欲得火。火难可得。是名精进。
　　
　　勤则不惰。精则不杂。进则不退。所以三乘圣果。克获无难。不同外道无益苦行也。次以小流穿石。喻恒不休息之功。钻火数息。喻懈怠失念之过。如文可知。
　　
　　　五不忘念功德
　　
　　汝等比丘。求善知识。求善护助。无如不忘念。若有不忘念者。诸烦恼贼则不能入。是故汝等。常当摄念在心。若失念者。则失诸功德。若念力坚强。虽入五欲贼中。不为所害。譬如著铠入阵。则无所畏。是名不忘念。
　　
　　此不忘念。是一切行上首。言一切行者。略说三种。一闻法行。即求善知识。二内善思惟行。即求善护。三如法修行。即求善助。此三行亦名三慧。慧以照了为义。行以进趣为义。照了进趣。悉繇不忘念也。无闻行。如覆器不能受水。无思行。如漏器虽受而失。无修行。如秽器虽不漏失。秽不可用。今有不忘念。则有三行。有三行者。能破无始烦恼怨贼。是故常当摄念在心。即著坚铠入阵。则不被贼害。而能杀贼矣。
　　
　　　六禅定功德
　　
　　汝等比丘。若摄心者。心则在定。心在定故。能知世间生灭法相。是故汝等。常当精勤修习诸定。若得定者。心则不散。譬如惜水之家。善治堤塘。行者亦尔。为智慧水故。善修禅定令不漏失。是名为定。
　　
　　摄心。谓善巧方便。诃弃下地心行。便能次第证入诸禅。乃至出生种种三昧也。心既在定。则如杲日当空。明照万象。故即能知世间生灭法相。言精勤者。对治三种懈怠。一精勤修习节量食卧。调出入息。对治不安隐懈怠。二精勤修习觉知诸定。有通慧功德。能尽苦源。及能成就大希有事。对治无味懈怠。三精勤修习观察生老病死苦。及四恶趣苦我未能离。对治不知恐怖懈怠。繇修习此三对治已。心则不散。无所对治。便能发无漏慧。断惑证果也。举喻合法。在文易知。
　　
　　　七智慧功德
　　
　　汝等比丘。若有智慧。则无贪著。常自省察。不令有失。是则于我法中。能得解脱。若不尔者。既非道人。又非白衣。无所名也。实智慧者。则是度老病死海坚牢船也。亦是无明黑暗大明灯也。一切病者之良药也。伐烦恼树之利斧也。是故汝等。当以闻思修慧而自增益。若人有智慧之照。虽是肉眼。而是明见人也。是名智慧。
　　
　　若有智慧则无贪著。是标实慧离障功德。谓远离真实义处障。及世间事处障故。繇断迷理无明。故六七二识。不贪著第八识之见分以为我法。是名远离真实义处障。繇断迷事无明。故前六识。不于六尘境界而生贪著。是名远离世间事处障也。常自省察不令有失。是总勖增益闻思修慧。是则于我法中能得解脱。谓繇三慧。得证实智慧也。增益三慧以证实慧。乃名道人。未曾出家。乃名白衣。今既出家。又无四慧。进退咸失。故无所名也。次以四喻。喻实智慧。见苦谛智。如坚牢船。断集谛智。如大明灯。证灭谛智。犹如良药。修道谛智。犹如利斧。然实智难证。故必当以闻思修慧而自增益。名字位中。闻慧增益。得入停心别总相念。观行位中。思慧增益。得入暖顶忍世第一法。相似位中。修慧增益。得见四圣谛理。发无漏实慧。证四道果。因中三慧。未具天眼。慧解脱人。亦无天眼。然皆四谛分明。不堕邪见。则是明见人矣。且约藏教义解如此。通教例知。以是三乘共方便故。
　　
　　　八毕竟功德
　　
　　汝等比丘。种种戏论。其心则乱。虽复出家。犹未得脱。是故比丘。当急舍离乱心戏论。若汝欲得寂灭乐者。唯当善灭戏论之患。是名不戏论。
　　
　　上来七种功德。皆是长养方便功德。此示自性远离。非对治法。故名毕竟功德也。真如涅槃。本性清净。言语道断。心行处灭。本非戏论所行境界。繇戏论故。违寂灭乐。初果得实智慧。见四圣谛。分别烦恼虽已永断。而三界九地八十一品思惑。皆是无始名言戏论熏习所成。令心扰乱。不契真常。是故当急舍离戏论。乃得涅槃寂灭之乐。言善灭者。即以所得四谛实慧。重虑缘真。数数观察。净除业识种现。令其究竟不生也。此亦且约三藏义解。若开显者。真居事外。仍是戏论。即事恒真。乃非戏论。又即空不具。仍是戏论。中道不空。乃非戏论。又离边立中。仍是戏论。即边即中。乃非戏论。又对权明实。仍带戏论。开权显实。无粗非妙。乃非戏论。又说权说实。说本说迹。亦皆戏论。观心若起。本迹俱绝。乃非戏论。又唯贵默然。堕绝言见。仍属戏论。知四句皆不可说。有因缘故亦可得说。说与不说。性自平等。不作二解。不作一解。不作亦一亦二解。不作非一非二解。乃非戏论也。已上正宗分竟。
　　
　　　三流通分为四。初劝修流通。二证决流通。三断疑流通。四嘱付流通。今初
　　
　　汝等比丘。于诸功德。常当一心。舍诸放逸。如离怨贼。大悲世尊所说利益。皆已究竟。汝等但当勤而行之。若于山间。若空泽中。若在树下。闲处静室。念所受法。勿令忘失。常当自勉。精进修之。无为空死。后致有悔。我如良医。知病说药。服与不服。非医咎也。又如善导。导人善道。闻之不行。非导过也。
　　
　　诸功德。指正宗分中共世间法要三种对治功德。及不共世间法要八种大人功德也。常当一心者。依第一义心而修也。舍诸放逸如离怨贼者。远离一心相违行也。所说利益皆已究竟者。无限剂大悲于法无遗吝也。此中云何修。谓宜勤而行之也。何处修。谓山间空泽树下闲处静室也。何所修。谓念所受法也。何故修。谓勿令忘失也。以何方便修。谓常当自勉精进修之也。若未入真实。皆名空死。若得少为足。后必有悔。悔何及哉。约灭恶拔苦。喻如良医。约生善与乐。喻如善导。佛不负众生。众生多负佛耳。可不悲夫。
　　
　　　二证决流通
　　
　　汝等若于苦等四谛有所疑者。可疾问之。毋得怀疑不求决也。尔时世尊如是三唱。人无问者。所以者何。众无疑故。时阿［少/兔］楼驮。观察众心。而白佛言。世尊。月可令热。日可令冷。佛说四谛不可令异。佛说苦谛实苦。不可令乐。集真是因。更无异因。苦若灭者。即是因灭。因灭故果灭。灭苦之道。实是真道。更无余道。世尊。是诸比丘。于四谛中。决定无疑。
　　
　　如来一代教法。义理虽多。四谛摄尽。以苦集二谛。摄尽世间因果。灭道二谛。摄尽出世因果。故于四谛怀疑。则一切法咸皆有疑。茍于四谛无疑。则一切法皆得无疑。所以垂灭殷勤三唱。深显除四谛外。更无余法也。文中有三门摄义。示现决定无疑。从初至不求决也。是第一方便显发门。以此四谛。乃修行者常所观察。及依之起行故。从尔时世尊至众无疑故。是第二满足成就门。于中如是三唱句。示现法轮满足成就。人无问者句。示现证法满足成就。众无疑故句。示现断功德满足成就也。从阿［少/兔］楼驮至决定无疑。是第三分别说门。阿［少/兔］楼驮。亦云阿那律。亦云阿泥楼豆。亦云阿难律陀。皆梵音楚夏耳。此翻无贫。亦翻无灭。亦翻如意。昔于饥世。施辟支佛一食。获九十一劫中往来人天。常受福乐。至今不灭。所求如意。故得此名。天眼第一。故能观察众心。决定分别说也。月是太阴精。故冷。日是太阳精。故热。然此依报器世间法。皆是吾人唯识所现。即是识之相分。本无实法。故有得神通者。便可令月热日冷。至于佛所说之四谛。乃是众生心性法尔道理。理无变异。如苦谛者。三界二十五有。下自阿鼻地狱。上至非非想天。虽升沈迥异。然无不为四相所迁。八苦所逼。安可令乐。如集谛者。见思二惑。善恶不动三有漏业。的的是牵生三界之因。岂有异因。如灭谛者。因灭则苦果随灭。岂非寂静无为安乐。如道谛者。戒定慧三。能断苦因苦果。至无苦处。安有余道。此四皆审实不虚。故名为谛。佛如实说。比丘亦如实解。所以决定无疑也。
　　
　　　三断疑流通又三。初显示余疑。二为断彼彼疑。三重说有为无常相劝修。今初
　　
　　于此众中所作未办者。见佛灭度。当有悲感。若有初入法者。闻佛所说。即皆得度。譬如夜见电光。即得见道。若所作已办。已度苦海者。但作是念。世尊灭度一何疾哉。
　　
　　此仍是阿［少/兔］楼驮分别语也。于中有三种分别。一所作未办者。指初果二果三果。以思惑未尽断故。当有悲感。如阿难愁忧等是也。二初入法者。指内外凡。繇观行力深。故今一闻佛法。速疾见道。如夜见电光。更非延缓。以见道一十六心。不出一刹那故也。三所作已办者。指阿罗汉。见思断尽。永超三界苦海。故无复情爱悲感。但未知佛实不灭。故谓灭度何疾也。
　　
　　　二为断彼彼疑
　　
　　阿［少/兔］楼驮虽说此语。众中皆悉了达四圣谛义。世尊欲令此诸大众皆得坚固。以大悲心。复为众说。汝等比丘。勿怀悲恼。若我住世一劫。会亦当灭。会而不离。终不可得。自利利他。法皆具足。若我久住。更无所益。应可度者。若天上人间。皆悉已度。其未度者。皆亦已作得度因缘。自今以后。我诸弟子展转行之。则是如来法身常在而不灭也。
　　
　　四圣谛者。证此四谛。得成圣果。故名圣谛。又理虽固然。唯圣谛了。故名圣谛也。时众虽悉了达。而如来悲心湻至。普为未来永断余疑。所以复为众说。是中文亦分三。初从勿怀悲恼至更无所益。即断所作未办见灭悲感之疑。既自利利他法皆具足。便可依之修道。至于会必有离。自是世法应尔。且我久住。于汝无益。何用悲感为哉。二从应可度者至得度因缘。即断电光见道之疑。谓有疑曰。佛住世时。闻说即皆得度。佛灭度后。见道无繇。故今释曰。所应度者。我已度讫。纵未度者。皆已为作得度因缘。因缘若到。勿愁不见道也。三自今以后至而不灭也。即断灭度何疾之疑。既弟子展转行之。则因分住持不坏。既法身常在不灭。因果分住持不坏。因果俱常。何云疾灭。然此仍对权机。故且说五分法身为常住耳。若入实者。应化亦常。灵山一会俨然未散。非欺我也。
　　
　　　三重说有为无常相劝修
　　
　　是故当知世皆无常。会必有离。勿怀忧恼。世相如是。当勤精进。早求解脱。以智慧明。灭诸痴暗。世实危脆。无坚牢者。我今得灭。如除恶病。此是应舍之身。罪恶之物。假名为身。没在老病生死大海。何有智者得除灭之。如杀怨贼而不欢喜。
　　
　　文有二意。从初至无坚牢者。正明无常观门。以劝勤修。从我今得灭以下。是引己作证也。佛妙色身。等真法性。无量功德庄严显现。而云是罪恶物。喻以恶病怨贼者。示同凡夫。令警省耳。三断疑流通竟。
　　
　　　四嘱付流通
　　
　　汝等比丘。常当一心勤求出道。一切世间动不动法。皆是败坏不安之相。汝等且止。勿得复语。时将欲过。我欲灭度。是我最后之所教诲。
　　
　　常当一心。是嘱令住于实慧。勤求出道。是嘱令方便修习。以实慧难得。故劝令精进以修之也。欲界为动法。色无色界为不动法。虽有动静之殊。总属无常无我。不可不思出离也。勿得复语。是劝止三业。成就寂灭无我法器。时将欲过。是示当归灭。不离中道以为究竟。最后教诲。是正显遗训。住持法中最胜最要。呜呼。末后殷勤。悲心极矣。为弟子者。宜何如镂骨铭肝也。
　　
　　佛遗教经解
　　
　　
　　
　　
　　跋语
　　
　　旭未出家时。读此遗教。便知字字血泪。既获剃染。靡敢或忘。所恨慧浅障深。悠悠虚度。二十余年。空无克获。既非道人。又非白衣。方抚心自愧。对镜生惭。而虚名所误。谬膺恭敬。承甫敦沈居士。固请解释此经。嗟夫。予不能臻修世出世间功德。徒以语言文字而作法施。何异诸天说法鸟耶。然一隙之明。弗忍自吝。藉此功德。回向西方。仍作迦陵频伽代弥陀广宣法要可矣。甲申九月二十日记。
　　
　　唐太宗文皇帝施行遗教经勑
　　
　　法者。如来灭后。以末代浇浮。付嘱国王大臣。护持佛法。然僧尼出家。戒行须备。若纵情淫佚。触涂烦恼关涉人间。动违经律。既失如来玄妙之旨。又亏国王受付之义。遗教经。是佛临涅槃所说。诫勒弟子。甚为详要。末俗缁素。并不崇奉。大道将隐。微言且绝。永怀圣教。用思弘阐。宜令所司。差书手十人。多写经本。务尽施行。所须纸笔墨等。有司准给。其官宦五品已上。及诸州刺史。各付一卷。若见僧尼行业。与经文不同。宜公私劝勉。必使遵行。（出文馆辞林第六百九十三卷）
　　
　　宋真宗皇帝刊遗教经
　　
　　夫道非远人。教本无类。虽蠢动之形各异。而常乐之性斯同。由爱欲之纷纶。致轮回之增长。是以迦维之圣。出世而流慈。舍卫之区。随机而演法。既含灵而悉度。将顺俗以归真。犹于双树之间。普告大乘之众。示五根之可戒。问四谛之所疑。期法奥之宣扬。俾众心而坚固。大悲之念。斯谓至乎。朕只嗣庆基。顾惭凉德。常遵先训。庶导秘诠。因览斯经。每怀钦奉。冀流通而有益。仍俾镂于方板。所期贻厥庶邦。凡在群伦。勉同归向云尔。
　　
　　
　　
　　
　　
