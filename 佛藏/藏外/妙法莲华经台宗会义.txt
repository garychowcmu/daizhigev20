
　　
　　
　　妙法莲华经台宗会义（一）
　　妙法莲华经台宗会义卷一之一（有序）
　　序品第一
　　妙法莲华经台宗会义卷一之二
　　妙法莲华经台宗会义卷一之三
　　方便品第二
　　妙法莲华经台宗会义卷一之四
　　
　　
　　
　　妙法莲华经台宗会义卷一之一（有序）
　　古吴后学蕅益智旭述
　　
　　　或问蕅益子曰。吾闻讲法华者。莫善于台宗。是故智者大师妙悟之后。以不思议四无碍辩。宣玄义文句二书。章安尊者记为各二十卷。不异阿难结集。迨荆溪尊者。又以释籖转翼玄义。文句记转翼文句。于是教观大明。称为中兴烈祖。依之修证。得道如林。虽有圣人复起。不能复赘一辞矣。曩曾见子纶贯跋云。譬如崔灏黄鹤楼诗。足使李白阁笔。予亦服膺此语。今乃无故复事管城。何哉。蕅益子曰。噫。此予万不得已之苦心也。方予寓温陵述纶贯也。盖欲诱天下之学人。无不究心于三大部也。今屈指十余年矣。舌敝耳聋。曾不能劝得两人三人正事教观。辄以浩繁而兴望洋之叹。倘不稍事节略。则玄籖妙乐诸圆顿法。甘使其终置高阁乎。曰。若是。则但节录文句及文句记。例如妙玄节要可耳。何以更科。易文。窜入己意。直名为会义耶。曰。是尤不得已也。古者经疏各行。故疏于经义之奥者。则发挥不厌深详。而于经文之显者。则分科点示而已。后人强欲以疏合经。遂使经文句读割裂。今欲随文演义。而仍不伤经文血脉。科安得不稍更乎。智者大师。辩才敷演。章安于大师示寂之后。方斆阿难结集。虽全合大师之义。未必一向皆是大师之文。故笔力古朴。不事雕巧。惟久读方知其妙。初心之士。对卷茫然。文安得不稍易乎。荆溪尊者。精金百炼。文义俱深。然亦微有六朝风气。稍拂时机。至其阐泄大师言外之旨。并非循行数墨者之所能知。不几亦为窜入己意乎。夫法华经藏。深固幽远。智者大师能契其源。岂复尽宣其委。章安尊者能记其概。岂复尽录其详。卽荆溪尊者能阐其要。亦岂复尽析其曲折哉。兹以凡愚千虑一得。用逗时宜。安得畏背古之讥。而不竭寸明。用附窃取其义之科也耶。然则知我者。其惟会义。罪我者。其惟会义也已。己丑仲冬五日下笔故序。
　　
　　将释此经。大文为二。初题目。二入文。题目有二。初经题。二品题。经题具如玄义释籖。略如妙玄节要。兹不复说。今先释品题。然后入文。
　　
　　品题共二十八。今先释序品。余品到文方释。
　　
　　序品第一
　　序者。训庠序。谓阶位宾主问答悉庠序也。又次由述三义。如是等五事冠于经首。次序也。放光六瑞。起发之端。由序也。问答释疑。正说弄引。叙述也。具此三义。故称为序。品者。梵云跋渠。此翻为品。义类同者。聚在一段。故名品也。或佛自唱品。如梵网心地。或结集所置。如大论所述大品般若。本唯三品。（一序。二魔事。三嘱累。）或译人添足。如罗什译摩诃般若成九十品。今药王本事。是佛唱。妙音观音等。是结集家。梵文中诸品先足并非译人所添。诸品之始。故言第一。
　　
　　入文为三。初通叙迹本两门。二别说迹本两门。三流通迹本两门。释此为四。一因缘。二约教。三本迹。四观心。始从如是。终于而去。皆以四意消文。而今略书。或三二一。贵在得意耳。所以用四释者。广则令智退。略则意不周。我今处中说。令义易明了。因缘。亦名感应。众生无机。虽近不见。慈善根力。远而自通。感应道交。故用因缘释也。夫众生求脱。此机众矣。圣人起应。应亦众矣。此义更广。处中在何。然大经云。慈善根力。有无量门。略则神通。神通卽是应之异名。对感卽名感应。设应虽众。不过于慈。求脱虽多。讵出于感。故感应二字。处中明矣。夫十方机感。旷若虚空。教法弥广。何名处中。今论娑婆国土。音声佛事。则甘露门开。依声教释。并以金口为本。不少不多。中说明矣。夫应机设教。教有权实浅深不同。将本望迹。机多教异。其迹必广。何名处中。今置指存月。亡迹寻本。迹多虽广。论本唯一。处中明矣。夫寻迹迹广。徒自疲劳。寻本本高。高不可极。如数他宝。自无半钱。但观己心之高广。扣无穷之圣应。机成致感。逮得己利。故用观心释也。证因缘者。方便品云。十方诸佛。为一大事因缘故出现于世。证约教者。方便品云。以种种法门宣示于佛道。大经云。粗言及輭语。皆归第一义。证本迹者。寿量品云。今天人阿修罗。皆谓我少出家。去伽耶城不远。得三菩提。然我实成佛已来。无量无边阿僧祇劫。以斯方便导利众生。五百受记品云。内秘菩萨行。外现是声闻。实自净佛土。示众有三毒。又现邪见相。我弟子如是。方便度众生。此则师弟皆明本迹。证观心者。譬喻品云。若人信汝所说。卽为见我。亦见于汝。及比丘僧。并诸菩萨。当知随有所闻。谛心观察。于信心中。得见三宝。闻说。是法宝。见我。是佛宝。见汝等。是僧宝也。今且约三段示因缘相。众生久远蒙佛善巧。令种佛道因缘。中间相值。更以异方便。助显第一义而成熟之。今日雨华动地。以如来灭度而灭度之。复次久远为种。过去为熟。近世为脱。地涌等是也。复次中间为种。四味为熟。王城为脱。今之开示悟入者是也。复次今世为种。次世为熟。后世为脱。未来得度者是也。取意而说。其间节节作三世九世为种为熟为脱。以如是等因缘。故有序分也。众见希有瑞。颙颙钦渴。欲闻具足道。佛乘机设化。开示悟入佛之知见。故有正说分也。非但当时获大利益。后五百岁。远沾妙道。故有流通分也。次约三段示约教相。此序非为人天清升作序。非为二乘小道作序。不为卽空通三作序。不为独菩萨法作序。乃为正直舍方便但说无上佛道作序耳。此正不指世间为正。不指萤光析智为正。不指灯炬体法智为正。不指星月道种智为正。乃指日光一切种智为正也。此流通非为杨叶木牛木马而作流通。非流通半字。非流通共字。非流通别字。纯是流通圆满修多罗满字法也。次约三段示本迹者。久远行菩萨道时。宣扬先佛法华经。亦有三分上中下语。亦有本迹。但佛佛相望。是则无穷。今别取释迦最初成佛时所说法华三分上中下语。专名为上。名之为本。何以故。最初成佛。初说法故。中间行化。助大通智胜然灯等佛。宣扬法华三分者。但名为中。但名为迹。何以故。前有上故。前有本故。今日王城所说三分。但名为下。但名为迹。乃至未来永永所说三分。亦指最初为上为本。譬如大树。虽有千枝万叶。论其根本。同宗一根。不得传传相指也。次约三段示观心相者。当约己心。论戒定慧为三分。修行则戒初。定中。慧后。若法门则慧为本。定戒为迹。又戒定慧。各各作三分。戒三分者。初前方便。中白羯磨。后结竟。定三分者。初二十五缘。中正观。后历缘。又善入出住。为定三分。慧三分者。空序。中正。假为流通。已约三分示四种相。当用此义。始从如是。终讫作礼而去。悉作四意消文。行者善思量之。盖若无初因缘释。则尚不殊外计。然因缘语通。通于一化。须知今乃大事四悉。非余感应。开显四悉。一道无外。久远四悉。诸经所无。观心四悉。一观徧收。以此四悉。通于始末。约教等三。亦须徧述。若无次约教释。不辨偏小。故以四八。简开废等。望昔教部。今方真实。一切能诠。无复异称。故须明之。以彰妙典。若无三本迹释。谁知迥出。一期教中所谭身土。中间今日。无非迹施。指彼大通。犹如信宿。先愚密教。复迷迹身。至此方祛。守株尚昧。若无四观心释。将何以辨能诠教功。将何以为久成行本。故一一句。入心成观。观与经合。非数他宝。方知止观一部。是法华三昧之筌第。总斯四义。方可略显一部旨归。当知二三尚略。一何能逮。故一一句得斯四义。则使句句咸异诸教。
　　
　　　（甲）初通叙迹本两门二。初闻法时处。二闻持之伴。
　　
　　　（乙）初闻法时处
　　
　　如是我闻。一时佛住王舍城耆阇崛山中。
　　
　　如是者。举所闻之法体。我闻者。能持之人也。一时者。闻持和合非异时也。佛者。时从佛闻也。王城耆山。闻持之所也。并下与大比丘等是闻持之伴。故云五事冠经首也。○因缘释如是者。三世佛经初。皆安如是。诸佛道同。不与世诤。世界悉檀也。大论云。举时方令人生信者。为人悉檀也。又对破外道阿欧二字不如不是。对治悉檀也。（阿无。欧有。一切外经。以二字为首。以其所计。此二为本。部内所明。不出所计。）又如是者。信顺之辞。信则所闻之理会。顺则师资之道成。卽第一义悉檀也。约教释者。诸经不同。如是亦异。不应一匙开于众户。又佛。阿难。二文不异为如。能诠诠所诠为是。今阿难传佛何等文。诠何等是。不可以渐文传顿是。以偏文诠圆是。传诠若谬。则文不如。文不如。则理不是。此义难明。须加详审。若云。佛明俗有文字。真无文字。阿难传佛俗谛文字。与佛说不异。故名如。因此俗文。会真谛理。故名为是。此则三藏经初明如是也。若云。佛明卽色是空。空卽是色。色空空色。无二无别。空色不异为如。卽事而真为是。阿难传佛文不异为如。能诠卽所诠为是。此则通教经初明如是也。若云。佛明生死是有边。涅槃是无边。出生死有边。入涅槃无边。出涅槃无边。入于中道。阿难传此出有入无。出无入中。与佛说不异。为如。从浅至深。无非曰是。此则别教经初如是也。若云。佛明生死卽涅槃。亦卽中道。况复涅槃。宁非中道。真如法界。实性实际。徧一切处。无非佛法。阿难传此。与佛说不异。故名为如。如如不动。故名为是。是则圆经初如是也。约本迹释如是者。三世十方。横竖皆尔。过去远远。现在漫漫。未来永永。皆悉如是。何处是本。何处是迹。且约释尊最初成道经初如是者。本也。中间作佛说经。今日所说经初如是者。皆迹也。又阿难所传如是者。迹也。佛所说如是者。本也。又师弟通达如是非始今日亦非中间者。本也。而中间而今日者。迹也。观心释者。观前悉檀教迹等诸如是义。悉是因缘生法。缘生卽空。卽通观也。因缘卽空卽假者。别观也。二观为方便道。得入中道第一义。双照二谛者。亦通亦别观也。上来悉是中道者。非通非别观也。文云。若人信汝所说。卽得见我。亦见于汝及比丘僧并诸菩萨。乃观行之明文也。信则论机。见则是应。卽因缘也。又信有浅深。见有权实。种种分别不同。卽约教也。又信法华之文。则见实相之本。若见身子之化。则见龙陀之本。（真谛云。须菩提是东方青龙陀佛。有引大宝积云。舍利弗成佛。号金龙陀。未检。）若见始成释尊。亦见久成先佛。若见千二百比丘八万菩萨者。亦见其本也。又闻经心信无疑。觉此信心明净。卽是见佛。慧数分明。是见身子。诸数分明。是众比丘。慈悲心净。是见诸菩萨。四番释如是竟。○因缘释我闻者。或云闻如是。盖经本不同。前后互举耳。大论云。耳根不坏。声在可闻处。作心欲闻。众缘和合。故言我闻。问。应言耳闻。那云我闻。答。我是耳主。举我摄众缘。此世界释也。阿难登座称我闻。大众皆悲号。适见如来。今称我闻。又文殊结集。先唱题。次称如是我闻。时众悲号。二并生恋慕善。此为人释也。阿难身与佛相似。短佛仅三指。（一指二寸）众疑释尊重出。或他方佛来。或阿难成佛。今唱我闻。三疑皆遣。此对治释也。阿难学人。随俗称我闻。第一义中。无我无闻。古来众释。同是因缘一义耳。于因缘中。前三尚自不周。况第一义。况约教等三耶。次约教者。释论明凡夫三种称我。谓我见。我慢。及世流布名字我。学人无我见。但二种。无学并无我慢。但一种。今阿难闻法时。是学人。无我见。能伏我慢。但随世名字。称我无咎。此用三藏意释我也。十住毗婆沙云。四句称我。皆堕邪见。佛正法中。无我谁闻。此用通教意也。大经云。阿难多闻士。知我无我而不二。双分别我无我。此用别教意也。（不二是登地。双照是地前。）又阿难知我无我而不二。方便为侍者。传持如来无碍智慧。以自在音声。传权传实。有何不可。此用圆教释我也。又正法念经明三阿难。阿难陀。此云欢喜。持小乘藏。阿难跋陀。此云欢喜贤。受持襍藏。阿难娑伽。此云欢喜海。持佛藏阿含经有典藏阿难持菩萨藏。盖指一人具四德传持四法门。其义自显三本迹者。若未会入。可言阿难随世名我。若发迹显本。空王佛所同时发心。方便示为传法之人。何所不能。四观心者。观因缘所生法。卽空卽假卽中。卽空者。我无我也。卽假者。分别我与无我也。卽中者。真妙我也。四番释我竟。次释闻者。阿难佛得道夜生。侍佛仅二十余年。未侍佛时。应是不闻。大论云。阿难集法时。自云。佛初转法轮。我尔时不见。如是展转闻。当知不悉闻也。展转从他。自他别故。闻不闻异。未闻者乐欲。已得闻者生喜。卽世界悉也。旧解云。阿难得佛觉三昧力。自能闻。卽为人悉。报恩经云。阿难求四愿。所未闻经。愿佛重说。又云。佛口密为说也。胎经云。佛从金棺出金臂。重为阿难现入胎之相。诸经皆闻。况余处说耶。卽对治悉。此经云。阿难得记。卽忆本愿。持先佛法。皆如今也。卽第一义悉。若约教者。欢喜阿难。面如净满月。眼若青莲华。亲承佛旨。如仰完器。传以化人。如泻异瓶。此传闻闻法也。欢喜贤。住学地。得空无相愿。眼耳鼻舌诸根不漏。传持闻不闻法也。典藏阿难。多所含受。如大云持雨。此传持不闻闻法也。阿难海是多闻士。自然能解了是常与无常。若知如来常不说法。是名菩萨具足多闻。佛法大海水。流入阿难心。此传持不闻不闻法也。今经是海阿难。持不闻不闻之妙法三本迹者。如上四闻。皆迹引。而本地不可思议。以本事高难量故。本理深难思故。本迹化莫测故。四观心释者。观因缘法。是观闻闻。观空。是观闻不闻。观假。是观不闻闻。观中。是观不闻不闻。（云云）一念观者。妙观也。（云云）四番释我闻竟。○因缘释一时者。肇师云。法王启运嘉会之时。此世界悉也。论云。迦罗是实时。示内弟子时食时著衣者。为人也。三摩耶是假时。破外道邪见者。对治也。若时与道合者。第一义也。约教者。若见谛已上。无学已下。名下一时。若三人同入第一义。名中一时。若登地已上。名上一时。若初住已上。名上上一时。今经是上上一时也。本迹者。前诸一时。迹也。久远实得之一时。本也。观心者。观心先空次假后中。次第观心也。观心卽空卽假卽中。圆妙观心也。此之粗妙。各有观与境合。名为一时。相卽观者。乃今经观也。四番释一时竟。○因缘释佛者。劫初无病。劫尽多病。长寿时乐。短寿时苦。东天下富而寿。西天下多珠宝多牛羊。北天下无我所无臣属。如此时处。不感佛出。八万岁时。乃至百岁时。南天下未见果而修因。故佛出其地。此世界释也。日若不出。池中未生生已等华。翳死无疑。佛若出世。则有刹利婆罗门居士。四天王乃至有顶。此就为人释也。三乘根性。感佛出世。余不能感。善断有顶种。永度生死流。此就对治说也。佛于法性。无动无出。能令众生感见动出。而于如来实无动出。此就第一义说也。次约教者。佛名觉者知者。于道场树下。三十四心断正使习气。知觉世间出世间总相别相。觉世卽苦集。觉出世卽道灭。亦能觉他。身长丈六。寿八十。老比丘像。卽三藏佛自觉觉他。带比丘像。现尊特身。一念相应。断余残习者。卽通佛自觉觉他。单现尊特相。坐莲华台。受佛职者。卽别佛自觉觉他。隐前三相。唯示不可思议如虚空相。卽圆佛自觉觉他。故像法决疑经云。或见如来。丈六之身。（藏）或见小身大身。（通）或见坐莲华台。为千百亿释迦说心地法门。（别）或见身同虚空。徧于法界。无有分别。（圆）卽此义也。（科注云。今经正彰开显。开前三教果头之佛。卽是圆教法身之佛。故三十二相。相相无边。卽是尊特。亦卽法身。所以龙女赞云。微妙净法身。具相三十二。）三本迹者。一佛为本。三佛为迹。（此寄本中体用。）中间示现。数数唱生唱灭。皆是迹也。唯本地四佛。皆是本也。（迹中体用俱迹。本中体用俱本。）四观心释者。观因缘所生心。先空次假后中。皆徧觉也。观心卽空卽假卽中。是圆觉也。（觉秖是智。应以六卽判之。若以此。望前三释。则境智。卽因缘佛也。藏等四观。卽四教佛也。中望空假。卽本迹佛也。己心卽是。卽观心佛也。）四番释佛竟。○因缘释住者。能住住所住。所住卽忍土王城。能住卽四威仪住世未灭。此世界也。又住者住十善道。住四禅中。此为人也。又住者住三三昧。卽对治也。又住者住首楞严。卽第一义也。次约教者。三藏佛。从析门发真无漏。住有余无余涅槃。通佛。从体门发真无漏。住有余无余涅槃。别佛。从次第门入。住秘密藏。圆佛。从不次第门入。住秘密藏。前三佛住。能所皆粗。后一佛住。能所皆妙。今经是圆佛住于妙住也。三本迹者。三藏佛应涅槃。慈悲垂迹。生身住世。通佛誓愿慈悲扶余习。度众生作佛事。别圆佛。皆慈悲熏法性。愍众生故。垂应法界。当知四佛。住本佛住。以慈悲故。住于忍土王城。威仪住世。是名迹住。四观心者。观住于境。或住无常境。卽空。卽假。卽中等境。以无住法。住于境中。故名为住。（无住之言。通于四教。粗智谓住于理实无。若在圆中。便成绝待。）四番释住竟。○因缘释王舍城耆阇崛山。具如文句。不录。约教者。像法决疑经云。一切大众所见不同。或见娑罗林地。悉是土砂草木石壁。或见七宝清净庄严。或见此林是三世诸佛所游行处。或见此林卽是不可思议诸佛境界真实法体。例知此义。四见不同。所住旣然。能住亦尔。本迹者。本住王三昧三德之城。迹居忍土王城。本住三德大涅槃山。迹居灵鹫。又本迹各有灵鹫。寿量品云。常在灵鹫山本也。观心者。王卽心王。舍卽五阴。心王造此舍。若析五阴舍空。空为涅槃城。此观旣浅。如见土木。若体五阴舍卽空。空为涅槃城。卽通教也。若观五阴舍。因灭是色。获得常色。受想行识。亦复如是。此之四德。常为诸佛之所游处。卽别教也。若观五阴卽法性。法性无色受想行识。一切众生。卽是涅槃。不可复灭。毕竟空寂舍。如是涅槃。卽是真如实体。乃圆观也。又色阴无知。如山。识阴如灵。受想行三阴如鹫。观此灵鹫山无常。卽析观也。观此灵鹫山卽空。体空观也。观灵卽智性。了因。智慧庄严。鹫卽聚集。缘因。福德庄严。山卽法性。正因不动。三法名秘密藏。自住其中。亦用度人。卽别圆二观也。（云云）中者。佛好中道。升中天。中日降中国。中夜灭。皆表中道。今处山中。说中道也。（常好中道。赴欲也。升中天。中日降。为人也。中夜灭。对治也。说中道第一义也。诸教皆有中道。但分有体无体之殊。本迹者。观圆理。本中也。示离断常。迹中也。今经是开显之中。若约观者。卽空卽中。具二中也。）初闻法时处竟。
　　
　　　（乙）二闻持之伴二。初列众。二总结众集。
　　
　　　（丙）初列众三。初声闻众。二菩萨众。三襍众。诸经多尔。旧云有事有义。事者。逐形迹亲　。声闻形出俗网。迹近如来。证经为亲。故前列。天人形乖服异。迹非侍奉。证经为疎。故后列。菩萨形不检节。迹无定处。旣不同俗。复异于僧。故居中。义者。声闻欣涅槃。天人著生死。各有所偏。菩萨不欣不著。居中求宗。故在两间。释论意亦尔。此一解似两释。事解似因缘。义解似约教。（事似因缘。须具四悉。义似约教。复须论八。事卽身也。故云亲疎。义卽谛理。故云涅槃等。形服异故。卽世界。亲者生善。疎者破恶。不亲不疎。卽第一义。于有义中。旣约三谛。以谛对教。则四可识。于藏等四。辨渐等四。其义可知。又两二乘并欣涅槃。及四菩萨。并不欣不著。故皆居中。唯诣实理。兼能利人。故居中求宗。超彼凡圣。若以入中为菩萨。卽指别教地上。圆教始终。）本迹解者。声闻内秘外现。何常保证涅槃。天人皆大萨埵。岂复耽染生死。皆是迹引二边。而本常中道也。观心释者。从假入空观。卽偏破生死。从空入假观。卽偏破涅槃。中道正观。无复前后。（亦应更约因缘明观。诸教开显。及本迹观。）
　　
　　　（丁）初声闻众二。初比丘众。二比丘尼众。
　　
　　　（戊）初又二。初多知识。二少知识。
　　
　　　（己）初又三。初举类明数。二明位叹德。三列名总结。
　　
　　　（庚）今初
　　
　　与大比丘众。万二千人俱。
　　
　　与大比丘众。是举其气类。万二千人。是明其大数也。与者。共义。释论以七一解共。谓一时。一处。（世界）一戒。（为人）一心。一见。（对治）一道。一解脱也。（第一义）若历教应各明七一。三藏一七一。（同感佛时。同鹿苑处。同别脱戒。同一切智心。同无漏正见。同三十七道。同有余涅槃。）通教二七一。（分利钝故。利兼圆别。应云三七。且通总说。同为一例。）别教无量七一。（自行。化他。横竖皆四门。门门四悉。入者不同。）圆教一七一。（发心毕竟二不别故。）若未发迹。正是三藏通教中七一。若至开三显一。卽得入圆教七一也。大者。梵语摩诃。此言大。亦言多。亦言胜。器量尊重。为天王等大人所敬。故言大。升出九十五种外道之上。故言胜。徧知内外经书。故言多。又数至一万二千。故言多。今明有大道故。有大用故。有大知故。故言大。胜者。道胜。用胜。知胜。故言胜。多者。道多。用多。知多。故言多。道卽性念处。大于一切智外道。用卽共念处。胜于神通外道。知卽缘念处。多于四韦陀外道也。（大卽世界。多卽为人对治。胜卽第一义。）约教释大多胜者。大人所敬等。是三藏中释耳。大者。大力罗汉所敬也。多者。徧知生灭卽无生灭法也。胜者。胜三藏四门也。此通教释也。又大者。体法大力罗汉所敬也。多者。恒沙佛法皆知也。胜者。胜二乘人。此别教释也。又大者。诸大菩萨所敬也。多者。法界不可量法悉知也。胜者。胜诸菩萨也。此圆教释也。本迹者。此诸大德。久为诸佛之所咨嗟。本得胜幢三昧。超诸外道先已成就种智徧知。迹来辅佛行化。示作爱见中大多胜。欲引乳入酪。又作三藏中大多胜。欲引酪入生酥。示方等中大多胜。欲引生酥入熟酥。示作转教般若中大多胜。欲引熟酥入醍醐。故作法华中大多胜也。然其本地。大多胜久矣。观心者。空观为大。假观为多。中观为胜。又直就中观。心性广博。犹若虚空。故名大。双遮二边。入寂灭海。故名胜。双照二谛。多所含容。一心一切心。故名多也。比丘者。含怖魔破恶乞士三义。魔乐生死。此人出家。复化余人俱离三界。乖于魔意。魔用力制。翻被五缚。但愁惧而已。故名怖魔。出家人必破身口七恶。故言破恶。夫在家。三种如法养命。一田。二商。三仕。出家人。佛不许此。唯乞自济。身安道存。福利檀越。故名乞士。三义相成。卽比丘义也。（怖魔卽世界。乞士卽为人。破恶卽对治。出界卽第一义。）初受戒修定修慧。已有破恶怖魔乞士三义。非独后心。依经家。皆叹后心比丘耳。此皆三藏意。若历缘求真名乞士。破障理之惑名破恶。修此行怖四魔。卽通教义。若历三谛求理名乞士。除通别惑名破恶。怖八魔十魔者。卽别义。若卽生死求实相味。名乞士。达烦恼卽菩提。名破恶。魔界卽佛界者。是圆教义。若未发迹。但明前二义。若已显本。具后意也。本迹者。本登涅槃山顶。与无明痴爱父母结业妻子别。出分段变易家。久除五住。何恶不破。获真法喜。如食乳糜。更无所须。持中道道共尸波罗密摄众生戒。魔界降伏。卽佛界如。堪任乘御。本地功德。久已成就。为调伏众生。迹示五味比丘。传引众生。例如前释。观心者。观一念心。净若虚空。不为二边桎梏所碍。平等大慧。无住无著。卽名出家。以中观自资。活法身慧命。名乞士。观五住烦恼卽是菩提。名破恶。一切诸边颠倒。无非中道。卽是怖魔。（中观旣然。空假及以次不次等。对教可见。）众者。梵语僧伽。此翻和合众。一人二人三人。皆不名僧。四人以上。乃名为僧。事和无别众。法和无别理。佛常与千二百五十人俱。诸经或多少不定。释论明四种僧。不依净命。名破戒僧。不解法律。名愚痴僧。五方便。名惭愧僧。苦法忍去。名真实僧。此中但真实僧也。（四念。四善根。名五方便。众和合。世界也。佛常与。为人也。生物善故。释论下。对治也。简恶人故。此中下。第一义也。在真实故。）若依四教者。此僧历偏圆五味座。作同闻人。今正是圆教中证信也。本迹者。本与实相理和。又与法界众生机缘和。而迹为半字事理之僧。历五味中。引诸众生。观心者。初学中观。入相似位。旣未发真。惭第一义天。愧诸圣人。卽是有羞僧。观慧若发。卽真实僧。若异此者。卽前两僧。不依观行。名破戒僧。不解观相。名愚痴僧。举类竟。明数者。卽是一万二千人也。（数异。世界也。闻数生善。为人也。破恶入真。准例可见。不论约教者。教别数同。故无异释。若随数生解卽是教殊。问。凡诸列众及得道者。何故其数必全无缺耶。答。大论释大数五千分中云。若过若减。皆存大数。）本迹者。本是一万二千菩萨。迹为万二千声闻也。观心者。观十二入。一入具十法界。一界又十界。卽百界。一界各十如是。卽千如。一入旣千如。十二入卽万二千法门也。
　　
　　　（庚）二明位叹德
　　
　　皆是阿罗汉。诸漏已尽。无复烦恼。逮得己利。尽诸有结。心得自在。
　　
　　阿罗汉。是明位。诸漏下。是叹德也。阿罗汉。或翻应真。或翻真人。或翻无著。不生。应供。或言无翻。而含三义。一无生义。不受后有故。二杀贼义。断尽见思故。三应供义。堪为福田故。此藏通二教意耳。若别圆者。非但杀贼。亦杀不贼。不贼者。涅槃是。是亦须破。故是杀贼义。（言不贼者。犹从二乘得名。若于圆别。尚名为贼。是故须杀。）不生于生。亦不生不生。无漏是不生。（取无为证。生于界外。不生是生。故不令生。）非但应供。亦是供应。（供彼所应。名为供应。如佛化为道人。送供于阿兰若比丘等。）皆叹别初地圆初住已上德也。本迹者。本得不受三昧。于二边无所著。故名不生。断五住惑。故名杀贼。能福九道。饶益众生。故名应供。方便度众生历五味传传作不生杀贼应供。皆迹也。又本是法身。迹示己利。本是般若。迹示不生。本是解脱。迹示杀贼。（本是平等大慧。无破不破。方能示迹诸教不生。本证解脱。无贼不贼。方能示迹诸味杀贼。本得法身。非应不应。方能示迹为应供耳。）观心者。空观是般若。假观是解脱。中观是法身。又从假入空观。亦有三义。乃至中道观。杀无明贼。不生二边心。供养此人。如供养世尊。方等经云。供佛及文殊。不如施行方等者一食充躯。此经云。毁赞佛。罪福犹轻。毁赞持经者。罪福甚重。何以故。佛无食想。久离八风。不为损益。施持经者。全肉身。续报命。生法身。增慧命。故有益。毁之忧恼退悔。若失好时。则不可救。故大损也。诸漏已尽无复烦恼两句。叹杀贼德。漏。卽三漏也。逮得己利句。叹应供德。三界因果。皆名为他。智断功德。皆名己利。己利具足。故成应供。尽诸有结心得自在两句。叹不生德。诸有。卽二十五有生处。结。卽二十五有生因。心自在。则慧必自在。定慧具足。乃俱解脱人也。本迹者。不生不生。名大涅槃。烦恼漏流。其源久竭。不复堕落二乘及凡夫地。卽本不生。法身智断实相功德。名本己利。得王三昧。破二十五有。显出我性。具八自在。名本杀贼。迹示二乘功德耳。观心者。中道正观。不漏落空假二边。二边烦恼灭也。能观心性。名为上定。衣珠秘藏。是己之物。卽己利也。正观中道。结贼则断。无结。故有亦断。二边不能缚心。故心自在。虽有烦恼。如无烦恼。不断烦恼而入涅槃。卽其义也。
　　
　　　（庚）三列名总结
　　
　　其名曰。阿若憍陈如。摩诃迦叶。优楼频螺迦叶。伽耶伽叶。那提迦叶。舍利弗。大目犍连。摩诃迦旃延。阿[少/免]楼驮。劫宾那。憍梵波提。离婆多。毕陵伽婆蹉。薄拘罗。摩诃拘絺罗。难陀。孙陀罗难陀。富楼那弥多罗尼子。须菩提。阿难。罗睺罗。如是众所知识大阿罗汉等。
　　
　　阿若下。是列名。如是下。是总结也。列名略举二十一尊者。佛诸弟子。皆备众行。而隐其圆能。各从一德标名。欲引徧好故耳。○憍陈如。姓也。此翻火器。婆罗门种。其先事火。从此命族。火有二义。照也。烧也。照则闇不生。烧则物不生。此以不生为姓。阿若者。名也。此翻已知。或言无知。非无所知。乃是知无耳。若依二谛。卽是知真。以无生智为名也。又诸经论。称为了本际。或知本际。若依四谛。卽是知灭。或翻为得道。增一阿含云。我佛法中。宽仁博识。初受法味者。憍陈如为第一。（世界悉檀）佛昔于饥世。化作大鱼。闭气不喘。木工五人。先斫鱼肉。佛誓于来世。先度此人。先愿与其无生。故云阿若。又迦叶佛时。九人学道。五人未得果。誓于释迦法中最先开悟。本愿所牵。前得无生。故名阿若。（为人悉檀）夫巨夜长寝。无人能觉。日光未出。明星前现。憍陈如初得无生智。譬若明星。在众明之始。一切人智明。无前陈如。最先破暗。莫过明星。一切人暗灭。无前陈如。故名阿若。（对治悉檀）太子入山学道。父王遣五人追侍。二是母党。三是父党。二人以欲为净。三人以苦行为净。太子苦行时。二人舍去。太子舍苦行受饮食酥油暖水。三人又舍去。太子得道。先为五人说四谛。陈如最初称解。故名阿若。（第一义悉）约教者。从观判教。理则易分。故委以观而分别之。况万二千。陈如居首。无生乃是诸观之宗。欲令闻名识行。例人知心故也。三藏教者。盲。譬无生智。镜。譬无生境。阴界入头等六分。譬现在因。像。譬未来果。若开眼取镜。形对像生。愚故不断绝。若闭眼如盲。则无所见。不见六分。是因不生。不见镜像。是果不生。故阿含经云。若谓有色。色是净。净卽生。非不生。若谓有受想行识。识是净。净卽生。非不生。若谓有受。受是乐。乐卽生。非不生。若谓有想行识色。色是乐乐卽生。非不生。若谓有想行。想行是我。我卽生。非不生。若谓有识色受。受是我。我卽生。非不生。若谓有识。识是常。常卽生。非不生。若谓有色受想行。行是常。常卽生。非不生。譬如执镜见面。面是生。非不生。若谓有五阴。悉是生。非不生。若能知色非净。乃至识非常。又能知色无常苦无我不净。乃至识无常苦无我不净者。是为不生。非是生。如盲执镜。不见像生。是为不生。非是生。旣知不生。宁复于中计我是色。计我异色。计我在色中。计色在我中。乃至识亦如是。如是观者。现因来果皆不生。如盲对镜。不见形像。是名观阴无生观智也。观入界者。海虽深广。亦有此彼岸。盖小水耳。若眼见色已。爱著贪乐。起身口意业。是为大海。沉没一切世间天人阿修罗。当知眼是大海。色是波涛。爱此色故。是洄澓。于中起不善觉。是恶鱼龙。起妒害。是男罗刹。起染爱。是女罗刹。起身口意。是饮咸自没。是为眼色无知而生无明爱。爱生故名为行。行生故名为业。业缚识为中阴。是为识生。所受胞胎。是为名色生。手足及头五疱成已。名六入生。六入对六尘。名触生。于尘别苦乐。名受生。于尘起染。名爱生。四方驰求。名取生。造身口意。名有生。应受未来五阴。名生生。未来阴变。名老生。未来阴坏。名死生。心中内热名忧生。发声大唤。名悲生。身心憔悸。名苦恼生。是名眼见色时。卽有三世十二因缘大苦聚生。非不生。耳鼻舌身意。色声香味触法。眼界乃至法界亦如是。是为入界生。非不生。云何不生。观眼色时。不种苦种。不生苦芽。不漏臭汁。不集蛆蝇。若种不生。则芽不生。则臭汁不生。则蛆蝇不生。故名不生。眼见色时起贪恚觉。是为苦种。念五欲法。是为苦芽。六根取六尘。是名臭汁流出。于六尘中。善恶竞起。是名蛆蝇。若知眼色无常苦空无我。则贪恚不生。念欲不生。取境不生。善恶行不生。是为不生。耳声等亦如是。眼界乃至法界亦如是。陈如最初得此三藏不生智。故名阿若。通教观者。譬如幻人。执幻镜。以幻六分临幻镜。覩幻像。像非镜生。非六分生。非镜六分合生。非离镜与六分生。旣不从四句生。则非内外中间。不常自有。亦无灭处。去不至东西南北方。性本无生。非灭生乃无生。性本无灭。非灭灭乃无灭。无生无灭。故曰无生。受想行识。亦复如是。十二入十八界亦尔。别教观者。镜譬法界。眼譬观智。青黄赤白小大长短。譬十法界。（青譬地狱因果。黄譬饿鬼因果。赤譬畜生因果。白譬人天因果。小色像譬二乘因果。大色像譬通菩萨因果。短色像譬别菩萨因果。长色像譬佛因果。）皆于镜中分别无谬。若欲自正。令九因果不生一因果生。若欲正他。令他九因果不生一因果生。依于法界。行菩提行。次第用析体观智。断四住生令不生。次用恒沙佛法。断尘沙烦恼。令无知不生。后用实相智慧。断无明。令根本不生。若无四住。则分段不生。若无无知。则方便不生。若无无明。则实报不生。生亦不生。不生亦不生。故名不生。圆教观者。譬如观镜团圆。（团圆譬理境。观卽譬智。）不观背面。（背譬无明。面譬智明。镜譬十界因。）不观形像。（形譬十界缘。像譬十界果。）非背非闇。非面非明。不取种种形容。不取种种檠像。但观团圆。无际畔。无始终。无明闇。无一异差别。圆观亦尔。不取十法界相貌。无善恶。无邪正。无大小等。一切皆泯。但缘诸法实相。法性。佛法。若色若香。无非实相。观烦恼业生。皆卽无生。本无生与不生。故曰无生。阴入界苦。卽是法身。非显现故。名为法身。障卽法身。贪恚痴卽般若。非能明故。名为般若。无所可照。性自明了。是为般若。业行系缚。皆名解脱。非断缚得脱。亦无体可系。亦无能系。故称解脱。解脱卽业不生。般若卽烦恼不生。法身卽苦不生。是三不生。卽一不生。是一不生。卽三不生。非三非一。故言不生。况变易烦恼业苦而非不生。（此应具须十乘十境及方便等。全指止观一部文也。）本迹者。是憍陈如。本自不生。非始不生。欲引乳为酪故。迹为初教不生。引酪为生酥故。迹为通不生。引生为熟故。迹为别不生。引熟为醍醐故。迹为圆不生。而其本地。住阿字门。谓一切法初不生故。若闻阿字门。则解一切义。皆非生非不生。垂迹引化。能为生不生。众生若能会圆不生。则同阿若。非本非迹。非生非不生。大事因缘。于兹毕矣。故下文云。富楼那种种变化事。我若具足说。众生闻是者。心则怀疑惑。卽其义也。阿含云。阿难持伞盖灯随佛后。大梵王持伞盖灯随陈如后。斯皆示迹而欲显本也。观心不生。约三观不生可知。如此释者。则随闻一句若人若法。皆成化仪。悉可为观。能令后代闻名起行。禀教识体。思迹覩本。寻其因缘。广照始末。若得此意。于一人所。于经一句。可以为上求境。可以识下化机。可以晓圣者化仪。可以了凡众禀益。可以达名义同异。可以知行等理殊。可以知随闻成观。可以解迹本人法。可以信化事长远。可以仰圣恩难报。可以知众生难化。可以知会理至难。他不见此。谓为繁芿。释憍陈如竟。○摩诃迦叶。此翻大龟氏。亦翻光波。亦翻饮光。名毕钵罗。因缘最广。略如文句。须者寻之。头陀第一。亲受佛嘱。为西土初祖。梵语头陀。此云抖擞。以十二行。抖擞十二种过。一者在阿兰若处。离愦闹过。二者常行乞食。离僧中食及受请过。三次第乞食。离拣择过。四者受一食法。离多求过。五者节量食。离贪味过。六者中后不饮果蜜等浆。离求欲过。七者粪扫衣。离好衣过。八者但三衣。离增减过。九者塜间住。离常乐倒计过。十者树下止。离怖畏过。十一者露地坐。离贪树过。十二者但坐不卧。离烦恼贼过。具如十二头陀经广明。五是住处法。五是食法。二是衣法。且约乞食明抖擞者。易得则生喜。难得则生嗔。得好则爱。得恶则忧。忧喜依色而起。卽色阴。受此忧喜。卽受阴。取忧喜相。卽想阴。忧喜卽是行阴。分别忧喜。卽识阴。忧喜卽意法二入。亦卽意法意识三界。界入阴。卽苦谛。我能乞食。卽我见。计有我无我。卽边见。以乞为道。卽戒取。以乞为实。卽见取。如是谛当。卽邪见。赞喜。卽贪。毁恚。卽嗔。我能。卽慢。被呵。卽疑。不了。卽痴。是为十使。历三界四谛。卽八十八使。名集谛。若识乞食中四倒。相似相续覆故谓常。适意谓乐。动转所作覆故谓我。薄皮覆故谓净。识四覆。无四倒。勤遮二恶。生二善。修四定。根。力。觉。道。是为道谛。于乞食中不计我。则痴灭。痴灭故爱灭。爱灭故嗔灭。嗔灭故不自举。则慢灭。慢灭故。被呵则无疑。无我故我见灭。我见灭故边见灭。不执是道。则戒取灭。不计为实。则见取灭。不邪执。则邪见灭。此十灭故。八十八使子缚灭。子缚灭故。果缚二十五有灭。是为灭谛。若于乞食中。不见四真谛。是故久流转。生死大苦海。若能见四谛。则得断生死。生死旣尽已。更不受诸有。是为乞食中抖擞观慧。衣法及住处法亦如是。是为三藏教头陀也。通教抖擞者。缘真证寂。则是住处。空慧为食。空心行诸行为衣。常性空。无不性空时。空慧抖擞。皆如幻化。妄想诸恶。寂灭不起。心心数法不行故。以不可得故。诸相应中。空相应最为第一。诸苦行中。空行第一。诸抖擞中。空慧抖擞最为第一。别教抖擞者。依于法身以为住处。（期心法身。修二德故。）般若为食。一切诸行。庄严遮覆。遮覆抖擞黑业之恶。般若抖擞烦恼之恶。法身抖擞生死苦恶。先抖擞分段烦恼业苦。次抖擞变易烦恼业苦。是为中道正观头陀。出过二乘所行苦行。圆教抖擞者。住处卽衣卽食。（本有三德。修得亦然。）但是一法。分别说三。一抖擞一切抖擞。（行衣）一切抖擞一抖擞。（慧食）非一非一切。（身处）于一切抖擞。无非实相。诸佛所行。是如来行。过诸菩萨。所行清净。本迹者。本与如来同坐毕竟空理。同得广大法身。同得无碍智慧。同得无量功德。内舍法爱。外无垢染。内外抖擞。本已清净。欲引乳味。事中抖擞。次引酪味。空中抖擞。次引生酥。别中抖擞。次引熟酥。圆中抖擞。观心者。卽空抖擞取相。卽假抖擞尘沙。卽中抖擞无明。一心中抖擞五住。（云云）○优楼频螺。此翻木瓜林。那提。此翻河。亦翻江。伽耶。此翻城。兄弟三人。并是事火外道。因缘出瑞应经及诸部律。约教者。如增一阿含云。优楼频螺能将护四众。供给四事。令无所乏。最为第一。那提心意寂然。降伏诸结。精进第一。伽耶观了诸法。都无所著。善能教化第一。是为酪中教意。若转入生酥。卽应耻小慕大。例则可知。若转入熟酥。卽应委业领教。若转入醍醐。如此经中得记作佛也。本迹者。住于三德。林卽般若。城卽法身水卽解脱。是为秘密本藏。而迹依林城水以度众生。观心者。正观心性中道不动。如城防敌。不动而动。如水净诸边颠倒。双照枯荣。如林蓊郁。三法相资。卽是连枝兄弟也。○舍利弗。此翻身子。亦云珠子。名优波提舍。此翻论义。智慧第一。因缘具如文句。约教者。若三藏智慧。卽是无学十智。断结证真。辅佛扬化。释论称为右面大将也。通教智慧者。如般若中自说所以为摩诃萨。谓我见众生见佛见菩提见转法轮见。破如此等见故。名摩诃萨。此慧异初教也。别教智慧者。当约五味分别。若从元初。但闻乳酪。不闻余味。发心修行。但行乳酪者。此是初教智慧。若但闻酪。酪不由乳。善恶之性。性本自空。不由修善破恶。灭色取空。但修卽空者。此是通教智慧。若从元初。得闻醍醐。为醍醐故。毂牛求乳。烹乳为酪。转酪为生酥。转生为熟酥。方得醍醐。修如此行者。卽是别教智慧也。若从元初。但闻牛食忍草。卽出醍醐。若能服者。众病皆除。一切诸药。悉入其中。为修此行。卽是圆教智慧也。本迹者。本住实相智度为母。从境生智慧。境卽是身。智慧是子。悲愍众生。迹为五味身子。欲转烦恼恶血。令成善乳。示为外道智慧。作大论师。欲烹乳为酪。示三藏智慧。为第二世尊。欲引酪为生酥。讷大现小。受净名之屈。欲引生酥为熟酥。安慰饶益同梵行者。于般若领教。欲引熟酥为醍醐。于法华初悟。斯皆迹中外现。而本地内秘。其实久矣。观心者。一心三观。摄得一切智慧。观心卽空。摄得酪智慧观心卽假。摄得二酥智慧及世智慧。观心卽中。摄得醍醐智慧。是名观心中一慧一切慧。一切慧一慧。非一慧非一切慧。（云云）○大目犍连。姓也。翻赞诵亦翻莱菔根亦翻胡豆。名拘律陀。神通第一。释论称左面弟子。约教者。依四禅。起十四变化。依观练熏修十一切无漏事禅。能作十八变。卽初教中神通。依空起慧。以空慧心修诸神通。卽通教中神通。次第依三谛习得神通。展转深入。过于二乘。卽别教神通。依于实相所得神通。不以二相见诸佛土。从真起应。不动真际。徧十法界。是则圆教神通。（云云言不以二相等者。不二卽实相。见土卽神通。依理而见。故云不二相见也。言云云者。令分别之。前二修得。后二发得。藏依事禅。通依真理。别地前助。圆任运发。前二名通名化。后二名密名应前二调伏物。后二见物机。前二可破坏。后二不可坏。前二在教道。后二在证道。前二身通唯现在。后二通三世前二圣位方修通。后二凡位俱修通。前二随依皆可修。后二必须有胜依。）本迹者。本住真际首楞严定。能于一念徧应十方。种种示现。施作佛事。以慈悲故。迹为五味神通。引令入极。观心者。观于一心倐有一切心。观一切心倏无诸心。心非有无。通至实相。○摩诃迦旃延。此翻文饰。亦翻扇绳。亦翻好肩。论义第一。约教者。依无常苦空无我。被断常见等。是初教论义。依空无所有不可得。破断常见等。是通教论义。依总持四辩。观机照假。以药逗病。破断常见等。是别教论义。依实相毕竟不有不无。破断常见等。是圆教论义。本迹者。本住福德智慧二种庄严。能问能答。为愍众生。迹为五味论义师耳。观心者。观智研境。境发于智。智境往复。卽观心论义也。○阿[少/免]楼駄。此翻无贫亦翻如意。佛之堂弟。天眼第一。约教者。依世禅发天眼。凡夫外道也。依无漏事禅发天眼。三藏意。依体法无漏慧发诸行。依诸行发天眼。通教意。依散善发肉眼。依禅发天眼。依真发慧眼。依俗发法眼。依中发佛眼。别教意。依实相发天眼。天眼卽佛眼。圆教意。又依散善修肉眼。依禅修天眼。三藏意。依空修肉眼天眼。通教意。次第修五眼。是别意。不次第修五眼。是圆意。本迹者。本住实相真天眼。不以二相见诸佛国。迹示半头天眼。观心者。观因缘生善心。卽肉眼。观因缘生定心。卽天眼。观因缘生心空。卽慧眼。观因缘生心卽假。卽法眼。观因缘生心卽中。卽佛眼。（云云）○劫宾那。此翻房宿。父毋祷房星而生。善知星宿第一。又与佛共一房宿而得证果。故以为名。约教者。析破根尘之舍。同佛栖真谛之房。三藏意。体达根尘。卽共如来同宿真谛之房。通教意。分别十法界根尘房舍。悉得见佛。别教意。于一根尘房舍。卽见一切房舍。见一切佛。圆教意。本迹者。本与如来同栖实相。迹示诸房宿耳。观心者。观五阴舍析空卽空。与化佛同宿。观五阴舍卽假。与报佛同宿。观五阴舍卽中。与法佛同宿。（云云）○憍梵波提。此翻牛呞。受天王供养第一。约教者。住天园。是示善。有牛嚼。是示恶。三藏意也。以牛嚼身得道。示恶非恶。居天园而牛嚼。示善非善。通教意也。示界内外善恶者。别教意。示善恶实相者。圆教意。本迹者。本住四无所畏。安住圣主如牛王第一义天。迹示牛呞。乐居天上也。观心者。观于心性中道之理。安步平正。其疾如风。（正用丈夫牛王。而通取白牛引驾。）○离婆多。此翻星宿。亦翻假和合。因二鬼争尸而得道故。坐禅入定。心不倒乱第一。约教者。析破五阴非我所有。三藏意。体达五阴本非我有。通教意。分别十法界五阴皆非我有。别教意。达五阴非我有非他有。见阴实相。圆教意。本迹者。本住日星宿三昧。迹示此名。观心者。观心念佛。见十方佛多。如夜观星。云云（前约教则寄假合。今本迹观星并约星宿。皆随便耳。见佛如星。般舟中意。观心下云云。应广引般舟三昧经。）○毕陵伽婆蹉。此翻余习。树下苦坐。不避风雨第一。约教者。灭慢故无慢。三藏意。卽慢无慢。通意。分别十法界高下。别意。八自在我。具足佛法。圆意。本迹者。本住常乐我净八自在我微妙梵声。迹示慢心恶口。观心者。观粗言輭语皆归第一义。（三观总别。俱第一义。所破之惑。俱得是粗。）○薄拘罗。此翻善容。年一百六十岁。无病无夭。常乐闲居第一。约教者。灭喧入真。三藏寂静。卽喧而真。通教寂静。离二边入中。别寂静。卽边而中。圆寂静。本迹者。本住大寂静定。长寿是常。无病是乐。不夭是我。寂静是净。居此四德之本。迹示六根寂静。观心者。心性中道。卽空卽假卽中。常乐我净观也。○摩诃拘絺罗。此翻大膝。舍利弗母舅。辩才第一。约教者。外通四韦陀。内通三藏。初教四辩。我无所得。辩乃如是。通教四辩。若名若义。徧十法界。别教辩也。依于实相。徧一切辩。圆教辩也。本迹者。本住口密口轮不思议化大定大慧。迹示大膝。观心者。观心卽空卽定。卽假卽慧。以严其心。（云云）○难陀。亦云放牛难陀。此翻善欢喜。有言卽律中跋难陀。约教者。事欢喜。理无欢喜。三藏意。卽事欢喜是理欢喜。通教意。欢喜地。卽别教。欢喜住。卽圆教。（住无欢喜之名。但约别地。证道旣同。故借地以名住。）本迹者。本住实际非喜非不喜。迹名欢喜。观心者。观心与理相似相应。名欢喜观。○孙陀罗。此翻好爱。亦翻端正。以妻彰名。难陀如前释。佛之亲弟也。约教者。俗谛有法喜。真谛无喜。三藏意。卽俗喜是真喜。通教意。从通法喜。有俗法喜中法喜。别教意。卽通喜具一切法喜。圆教意。本迹观心。如难陀中说。○富楼那。翻满愿。是其父名。弥多罗尼。翻慈女。是其母名。从父母以得名。故称为满慈子。说法第一。约教者。殷勤析法。所作已办。三藏愿满。体达卽空。于空得证。通教愿满。法眼具足。别教愿满。住秘密藏。圆教愿满。本迹者。本愿久满。迹为说法第一。示众生知识也。观心者。如止观中人行理等善知识观。（人是佛菩萨罗汉。行是六度道品。理是法性实际。）○须菩提。此云空生。亦云善吉。善业。善现。解空第一。约教者。灭色空智生。藏教意。体色空智生。通教意。从有智生空智。从空智生俗智。从俗智生中智。别教意。空生卽有智。亦卽俗智中智。是圆教意。本迹者。本住实相法身。迹示见空而生。观心者。不在内外中间。非自有。是为观心法身。○阿难。此云欢喜。或云无染。佛之堂弟。多闻第一。约教者。欢喜阿难。三藏也。贤阿难。通也。典藏阿难。别也。海阿难。圆也。本迹者。本住非欢喜非不欢喜。法身如虚空。智慧如云雨。能持能受。迹为欢喜也。观心者。与卽空假中相应故欢喜。从名字乃至真观相应。○罗睺罗。此云覆障。佛之子也。因缘如文句。密行第一。约教者。析法道谛障四住。三藏意。体法道谛障四住。通教意。次第三智障五住。别教意。一心三智障五住。圆教意。本迹者。本住中道。障塞二边。迹示覆障。观心者。卽假故障涅槃。卽空故障生死。卽中故障非生死非涅槃。○结云众所知识者。或言。知秖是识。或言。闻名为知。见形为识见形为知。见心为识。本迹者。本为众生作满字知识。迹为半字知识。观心者。如止观说。上来多知识众竟。
　　
　　　（己）二少知识
　　
　　复有学无学二千人
　　
　　次列少知识众。但举位明数而不叹德。呼此为少知识耳。凡不测圣。圣不以多识少识分优劣。但希高慕远者。以多识引之。藏名隐德退让者。以少识引之。随顺众生。故有若干。不可以多少之迹失其本也。约教者。藏教初二三果为学人。四果为无学人。通教离欲地前名学。已办地名无学。又九地皆名学。第十佛地名无学。别圆二教。或就功用无功用明学无学。或就具足未具足明学无学。又阿含中外道问佛。罗汉更学不。佛言。罗汉不作恶法。住于善法。学其无学。卽名为学。若尔。学人亦得称无学。何以故。齐其所断。不复更断。卽是无学。是为四句。就五方便。非学非无学。共成五句。约四教例亦应尔。则二十句。本迹者。本法身大士。居满字学无学位。众生应以半字学无学人庄严双树。传传引之。观心者。正观中道。不缘二边。中间卽是无学。能如是观。是名为学。又不缘而缘。名无学学。常如是观。名学无学。对未修者。成第五句。亦可约理为第五句。亦得三观各为五句。若约观门明数者。色心具十界十如。界如互论。卽二千也。初比丘众竟。
　　
　　　（戊）二比丘尼众
　　
　　摩诃波阇波提比丘尼。与眷属六千人俱。罗睺罗母耶输陀罗比丘尼。亦与眷属俱。
　　
　　摩诃波阇波提。此云大爱道。佛之姨母。本住智度法门。迹为千佛之母。生育导师。观解者。中观广博。名大。无缘慈。名爱。中理虚通。名道。大卽自行。爱卽化他。如以爱故受生。慈故涉有。道卽通自行化他也。六千者。数也。观解者。观六根清净具千功德。耶输陀罗。此翻华色亦翻名闻。佛在家时。有三夫人。一瞿夷。二耶输。三鹿野。本迹者。妻。齐也。岂有博地。为菩萨妻。故知本住寂定微妙法喜。迹为太子妻耳。观心者。观空无漏法喜。卽以鹿野表妻。（不生子故）观假道种智法喜。卽以耶输表妻。（生罗睺故。）观中法喜。卽以瞿夷表妻。（位最大故。）上来当分各明本迹观心。今更总论。显善权曲巧。明观行精微。总明本迹者。夫首楞严定。种种示现。称适根性。靡所不为。今且近论。若释尊托迹王宫。降神圣后。法身大士。皆辅佛行化。散影余家。若三十二瑞。金姿诞应。诸大士亦各各出生。或空室（须菩提）雨宝（满慈子）寄辨通梦。（舍利弗）若皇太子舍国捐王。逾城学道。诸大士悉从师请业。才艺兼通。为彼宗匠。若如来法轮初启。甘露门开。诸大士知化缘未熟。示同不受。分庭抗礼。崇我道真。能化所化。全生如乳。若所化缘熟。则素丝易染。池华早开。革凡成圣。转乳为酪。师宗为佛上首弟子。或智慧神通。辩才三昧。各各第一。共辅法王。更度未度。重熟已熟。于方等座。闻菩萨不可思议功德。则耻小慕大。如转酪为生酥。次闻般若摩诃衍门。初历色心。终于种智。含狭小大。出内取与。或共或别。或偏或圆。奉命领知。心渐通泰。如转生酥为熟酥。次闻法华。会天性。定父子。授记莂。付大乘。废三归一。如余四味。同一醍醐。不令一人独得灭度。皆以如来灭度而灭度之。法王法臣。大事出世。巧用方便。初用半字法。破二十五有之繁芿。成四枯双树。利益众生。次用半满法。破二乘之独善。成菩萨之广大。成四荣双树。利益圣人。后用常住满字。破二边之前后。成非枯非荣佛秘密藏。究竟利益。主将之功毕。大誓之愿满。故身子目连。于法华而息化。圣主赎命。斯亦不久。文云。如我本誓愿。今者已满足。如来不久。当入涅槃。唱灭之言。起自于此。二万灯明。迦叶佛等。皆于法华究竟。今佛师弟。皆于此经发迹。内秘菩萨行。外现作声闻。我实成佛已来。无量亿劫。以此推之。诸大罗汉。从法身地。俯影随缘。迹临万水。为学无学。作男作女。示道示俗首楞严力。靡所不为。方便善权。为若此也。如此总别两重消释本迹。尚恐失旨。直尔一句翻名何异诸教声闻众耶。总明观心者。上来师弟施化。法身所为。若不作观方便。于行人无益。如贫数宝。似盲执烛。然心数甚多。且约善数。如弟子者众。但举十人耳。十善数辅心王。能改恶就善。革凡成圣。办一切法门。但以十心数为本。如十弟子辅佛行化。共熟众生。立于佛法也。十人各备众德。为引专门。宣示佛道。随众生欲。欲慧者师身子。乃至欲多闻者师阿难。共辅法王。各掌一职。今观心亦如是。一一心中。皆具王数。为成观故。王数相扶而取开悟。或于想数入道。或于欲数入道。随所宜者。心王心数而共攻之。化取尘劳诸心而作佛事。作此观未悟。观行如乳。若发无漏。观行如酪。若破尘沙。如生熟酥。若破无明。观如醍醐。心数尘劳若不尽者。观则不讫。故经言。众生不度尽。我不成正觉。卽此意也。旭谓。二十一大罗汉。应准唯识。总表二十一善心数法。谓触。作意。受。想。思。欲。解。念。定。慧。信。惭。愧。精进。无贪。无嗔。无痴。轻安。不放逸。行舍。不害。一一互相应。一一具众德。共辅心王。自利利他。穷未来际。无有断绝。然不烦一一主配。贵在得意耳。初声闻众竟。
　　
　　　（丁）二菩萨众者。释论云。菩萨为出家在家四众摄。何故别列。答有菩萨堕四众中。有四众不堕菩萨中。为其不发心作佛故。今别列同发心求作佛者。名菩萨众。文为三。初气类大数。二明位叹德。三列名总结。
　　
　　　（戊）今初
　　
　　菩萨摩诃萨八万人
　　
　　具存应云。菩提萨埵摩诃萨埵。什师略之。菩提翻道。萨埵翻有情。摩诃翻大。谓道心大道心之有情。卽气类也。菩萨多种。谓偏通别圆。如释论引迦旃延子明六度齐限而满者。欲调血众生为乳也。若大品明有菩萨发心与萨婆若相应者。欲调乳入酪也。若大品明有菩萨发心游戏神通净佛国土者。欲调酪为生熟酥也。若大品明有菩萨发心卽坐道场成正觉转法轮度众生者。是调酥为醍醐也。故下文云。菩萨闻是法。疑网皆已除。又云。若菩萨不闻法华。非善行菩萨道。若闻此经。卽善行菩萨道。故略有四种也。本迹者。本地难测。或居等觉。或齐法王。如文殊本是龙种上尊王佛。迹辅释迦为菩萨等引导四味。同归醍醐。然其本地。究竟成就。岂是今日始入大乘。亦非寂场高山先照。若顿若渐。皆迹所为耳。观心者。中道正观。双照二谛名大。通至极果名道。破五住尘劳名成众生。八万人者。数也。余经集众甚多。此经何少。或是语其大数。或譬如王论密事。不可率土同谋。今开秘藏。不涉权下。证信之人。皆非率尔。必是圆人。及有远本也。观心者。观一善心。具百界千如。十善卽万法。约八正道。卽八万法门。（十善为所观。八正为能观。）
　　
　　　（戊）二明位叹德
　　
　　皆于阿耨多罗三藐三菩提不退转。皆得陀罗尼。乐说辩才。转不退转法轮。供养无量百千诸佛。于诸佛所植众德本。常为诸佛之所称叹。以慈修身。善入佛慧。通达大智。到于彼岸。名称普闻无量世界。能度无数百千众生。
　　
　　初句亦明位亦叹德。次十二句但叹德。共十三句横竖叹德也。阿耨多罗三藐三菩提。此云无上正等正觉。义通四教。不退转者。约位行念论不退。亦有四别。若云不生三恶道名位不退。不生边地诸根完具不受女身名行不退。常识宿命名念不退。具此名阿鞞跋致地。三藏义也。若从初地至六地。不退为凡夫。名位不退。虽正使已尽。而未能徧修万行。其行犹退。至七地名行不退。而犹起二乘念。故有念退。至八地道观双流。入法流水。名念不退。名阿鞞跋致地。乃通教三乘共十地义耳。地师云。十住是证不退。十行是位不退。十回向是行不退。十地是念不退。是别教义。璎珞云。初地三观现前。心心寂灭。自然流入。亦别教义。若华严明初住得如来一身无量身。具三不退。乃圆教义。是一实事。今用此判妙位也。本迹者。本地寂灭。尚非十地。况是初住。尚非圆初住。况复别通。别通之位。可释余经列众。圆教之位。正在今经。旣不识迹。安能知本。观心者。三观卽三不退。又一心三观。卽一心三不退。须约六卽。此句卽竖叹初欢喜地。不退堕二边。入于中道。横叹初发心住。出过二边。革凡超圣也。皆得陀罗尼者。陀罗尼。此翻遮持。遮恶。持善。竖叹离垢地。戒度清净。横叹初住。遮三障持三德也。乐说辩才句。竖叹发光地。得大闻持。具四无碍辩。横叹初住。口密功德也。转不退转法轮句。竖叹焰慧地。自破己惑。破他迷闇。横叹初住。现身作佛。说法度生也。供养无量百千诸佛句。竖叹难胜地。以禅定神通力。徧兴供养。横叹初住。徧能承事十方诸佛也。于诸佛所植众德本句。竖叹现前地。般若现前。智是德本。如植种于地。横叹初住。得实相本。能植众德也。常为诸佛之所称叹句。竖叹远行地。二智方便。出过一切。广修利益。称会佛心。横叹初住。开佛知见。与诸佛同。故为佛所称叹也。以慈修身句。竖叹不动地。慈熏三业。熏身入五道。熏口为说法。熏心为设方便。横叹初住。无缘慈力。能普现色身。徧应法界也。善入佛慧句。竖叹善慧地。深入实际。妙彻本源。横叹初住。入秘密藏也。通达大智句。竖叹法云地。智波罗蜜最为增上。横叹初住。一心三智无能障碍也。到于彼岸句。竖叹等觉内德。到三谛之彼岸。横叹初住。事理分究竟也。名称普闻无量世界句。竖叹等觉外德。灌顶受职。法界咸闻。横叹初住。圆德真实。与名相称也。能度无数百千众生句。竖叹等觉化他恩德。比之下地。最胜最广。横叹初住。能为十法界作依止也。夫诸地悉具众德。而今约竖出没释者。为人情好异故。又依十地名便故。又竖义易解故。作此一涂消文耳。初住更有无量无边不可思议功德。而今但十三句者。略言之耳。初住尚尔。二住乃至等觉可知。故大品云。初阿字门。具四十一字功德。后茶亦具诸字功德。中间亦尔。字等。语等。功德亦等。观心者。空观是旋陀罗尼。假观是百千旋陀罗尼。中观是法音方便陀罗尼。又空观观心但有名字。卽闻持陀罗尼。假观观心无量心。心心数法皆是法门。卽行持陀罗尼。中观观心卽是实相。卽是义持陀罗尼。假观观心具十界法。卽法无碍辩。中观观心十界皆入实相。卽义无碍辩。空观观心十界但有名字语言。卽辞无碍辩。观一心卽三心。三心卽一心。一界一切界。旋转无碍。卽乐说无碍辩。空观是转位不退法轮。假观是转行不退法轮。中观是转念不退法轮。供养佛者。秖是随顺佛语。今顺佛教。修三观心。卽是供养佛。为破五住。得解脱故。卽供养法。三谛理和。卽供养僧。又众行心资观智心。卽供养佛。观智心开发境界。卽供养法。境智心和。卽供养僧。实相心是观智心本。观智心是众行心本。得本种植则立。故言植众德本。观智心冥于境界。境界印于观智。智有所照。常与境合。卽是为佛所叹。空观为法缘慈所熏。假观为众生缘慈所熏。中观为无缘慈所熏。空观入通佛慧。假观入别佛慧。中观入圆佛慧。空观到一切智彼岸。假观到道种智彼岸。中观到一切种智彼岸。空观闻于真谛。假观闻于俗谛。中观普闻中道第一义谛。亦普闻三谛。空观度四住百千众生。假观度尘沙百千众生。中观度无明百千众生。一心三观。有无量德。叹不能尽。止略说耳。
　　
　　　（戊）三列名总结
　　
　　其名曰。文殊师利菩萨。观世音菩萨。得大势菩萨。常精进菩萨。不休息菩萨。宝掌菩萨。药王菩萨。勇施菩萨。宝月菩萨。月光菩萨。满月菩萨。大力菩萨。无量力菩萨。越三界菩萨。跋陀婆罗菩萨。弥勒菩萨。宝积菩萨。导师菩萨。如是等菩萨摩诃萨八万人俱。
　　
　　大士大名。或从法门。或从行德。或从本愿。虽是一名。备无量义。今依经依观。销十八菩萨名。文殊师利。此云妙德。大经云。了了见佛性。犹如妙德等。思益经云。虽说诸法。而不起法相。不起非法相。故名妙德。悲华经云。愿我行菩萨道所化众生。皆于十方先成正觉。令我天眼悉得见之。我之国土。皆一生菩萨。悉令从我劝发道心。我行菩萨道。无有齐限。宝藏佛言。汝作功德。甚深甚深。愿取妙土。今故号汝为文殊师利。在北方欢喜世界作佛。号欢喜藏摩尼宝积。今犹现在。闻名灭四重罪。又首楞严三昧经云。过去无量阿僧祇劫。有佛号龙种上尊王。亦卽文殊。观心者。三德秘藏不纵不横。故名妙德。观世音。梵云婆娄吉低税。具如普门品释。观心者。三智名观。三谛名世。三观是语本。故名音。（下文约事释。以所被为音。此但约能观。以所宣为音。）得大势。亦名大势至。思益经云。我投足之处。震动三千大千世界及魔宫殿。故名大势至。观经云。但见此菩萨一毛孔光。卽见十方诸佛净妙光明。是故号此菩萨名无边光。以智慧光。普照一切。令离三涂。得无上力。是故号此菩萨为大势至。观心者。三止为足。投三谛地。动十法界。一切见爱所住之处。皆悉倾动。常精进者。大宝积云。是菩萨为一众生。经无量劫随逐不舍。犹不受化。无一念弃舍。以身心俱进故。不休息者。思益经云。恒河沙劫为一日夜。是三十日为月。十二月为岁。过百千万亿劫。得值一佛。如是值恒沙佛。行诸梵行。修习功德。然后受记。心不休息。观心者。观空不住空。出假不住假。而入中不住中。双照二谛。名不休息。不休息与常精进。义意略同。欲辨别者。无间趣入。名为精进。长时无废。名不休息。是故观解名为不住。故释不休息。亦约长时。但记别与利生不同耳。宝掌者。普超经云。被上德铠。无能沮败。若于梦中。不志二乘。常以实心诸通慧心。为人讲宣于诸珍宝。心无贪惜。观心者。不思议三谛。名之为宝。一心三观。名之为掌。以此观掌。执此谛宝。自利利他。药王者。悲华经云。愿贤劫一千四佛初成道。我皆供养。诸佛入灭。我皆起塔。劫尽苦恼。我皆救护。刀兵疾疫。作大药王。然后作佛。宝藏佛言。今当字汝为火净药王。在后作佛。卽楼至如来。观心者。一心三观自疗疗他。勇施者。出世法宝。徧施众生而无疲厌。宝月者。所证三谛。可贵如宝。能证三智。圆照如月。月光者。圆妙三智。能除昬烦热恼。满月者。三智圆明。无有缺减。大力者。智境冥合。有大力用。无量力者。以大力用。徧应众缘。徧拔众苦。越三界者。以一心三观。超越分段变易二种三界。跋陀婆罗者。此云善守。亦云贤守。亦贤首。亦贤护。思益经云。若众生闻名者。毕定得三菩提。故名善守。位居等觉。众贤之首。故名贤首。善巧将护。令其不退。故名贤护。观心者。中道正观。于诸善中最为上首。弥勒。此云慈氏。思益经云。众生见者。卽得慈心三昧。悲华经云。发愿于刀火劫中救护众生。名阿逸多。此翻无能胜。观心者。中道正观。卽无缘大慈慈善根力。令诸心数皆入同体大慈法中。宝积者。积聚一心三智之宝。导师者。思益经云。于堕邪道众生。生大悲心。令入正道。（导也）不求恩报。（师也）观心者。三观妙智。导一切行。不堕二边。皆入正观。结句可知。二菩萨众竟。
　　
　　　（丁）三杂众者。果报与形服杂。得道者与未得道者杂。其中得二乘道者。无漏智与无明杂。其中得菩萨道者。沤和与众机杂。其中得佛道者。一法具一切法故言杂。杂义如是。不可以凡夫形俗判之。复不可以五道人天等判之。就文有八。初欲界天众。二色界天众。三龙众。四紧那罗众。五乾闼婆众。六阿修罗众。七迦楼罗众。八人众。
　　
　　　（戊）今初
　　
　　尔时释提桓因。与其眷属二万天子俱。复有明月天子。普香天子。宝光天子。四大天王。与其眷属万天子俱。自在天子。大自在天子。与其眷属三万天子俱。
　　
　　释提桓因。此翻能作。作三十三天主也。约教者。阿含明帝释是阿那含。般若明十方难问般若者皆名释提桓因。别圆中明释提桓因得首楞严三昧。内证不同。过贤劫二千四十四劫作佛。号无著世尊。本迹者。十住十行十向为三十。十地为一。等觉为二。妙觉为主。同栖第一义天。共服实相甘露。卽本也。居须弥顶。迹也。观心者。自行十善。劝他行十善。随喜行十善者。此三十善。皆空皆假皆中。卽三十三观门。明月等三天子是内臣。如卿相。或云。明月是宝吉祥月天子。大势至应作。普香是明星天子。虚空藏应作。宝光是宝意日天子。观世音应作。卽本迹释也。观心者。三观卽三智。三智卽三光。从三谛生三智。谛卽天。智卽子。四大天王是外臣。如武将。东提头赖吒。此云持国。亦言安民。居黄金山。领犍闼婆及富单那。南毗留勒叉。此云增长。亦云免离。居琉璃山。领鸠槃茶及薜荔多。西毗留博叉。此云广目。亦云杂语。居白银山。领龙及毗舍阇。北毗沙门。此云多闻。居水精山。领夜叉及罗刹。各领二鬼。不令恼人。故称护世。本迹者。本为常乐我净四王。护持佛法四德双树。不令外人取其枝叶。斫截破坏。迹为护世四王。观心者。观四谛智。卽是四王。一谛下除爱见二惑。卽是领八部。不令恼人也。（四教各四谛。当教各称王。）不列夜摩兜率者。文略耳。自在。卽化乐天。大自在。卽他化天。本迹者。本住自在自在王等定。迹为两天耳。观心者。入空是自在。入中是大自在。
　　
　　　（戊）二色界天众
　　
　　娑婆世界主梵天王。尸弃大梵。光明大梵等。与其眷属万二千天子俱。
　　
　　娑婆。此翻忍。悲华经云。是诸众生。忍受三毒及诸烦恼。故名忍土。梵者。此翻离欲。除下地系。上升色界。亦称高净。尸弃。此翻顶髻。光明者。二禅也。等者。等取三禅四禅。约教者。梵王为一代请法轮主。请小则小。请大则大。本迹者。本住清净一实妙境。迹居色界。观心者。观除惑秽名梵。
　　
　　　（戊）三龙众
　　
　　有八龙王。难陀龙王。跋难陀龙王。娑伽罗龙王。和修龙王。德叉迦龙王。阿那婆达多龙王。摩那斯龙王。优鉢罗龙王等。各与若干百千眷属俱。
　　
　　难陀。此云欢喜。跋。此云善。兄弟常护摩竭提国。雨泽以时。得无饥年。卽目连之所降也。居大海中。本迹者。本住欢喜地。迹居海间。观心者。三观卽中道生法喜也。娑伽罗。从居海受名。本住智度大海。迹处沧溟。观心者。中道观如海。能统万流。和修吉。此云多头。亦云宝称。本住普现色身三昧。迹示多头。观心者。一假一切假。一空一切空。一中一切中。故名多头。德叉迦。此云现毒。亦云多舌。本住乐说无碍辩。迹示多舌。观心者。一心三观。如涂毒鼓。能发四辩。阿那婆达多。此云无热。从池得名。在阎浮雪山顶。无热沙恶风金翅三患。本住清凉常乐我净。迹处凉池。观心者。三观妙慧。净五住之烦唼。免二死之热沙。摩那斯。此云大身。或云大意。或云大力。修罗排海淹喜见城。此龙萦身以遏海水。本住无边身法门。迹为大体。观心者。中道正观。其性广博。优鉢罗。此云青莲华池。依住处得名。本住法华三昧。迹居此池。观心者。三观卽是修因。因卽莲华也。
　　
　　　（戊）四紧那罗众
　　
　　有四紧那罗王。法紧那罗王。妙法紧那罗王。大法紧那罗王。持法紧那罗王。各与若干百千眷属俱。
　　
　　亦云真陀罗。此云疑神。似人而有一角。天帝法乐神也。应奏四教法门。本住不可思议。不起灭定。安禅合掌。以千万偈赞诸法王。迹寄弦管。歌咏十力。观心者。观音声卽空卽假卽中。卽是赞佛。
　　
　　　（戊）五乾闼婆众
　　
　　有四乾闼婆王。乐乾闼婆王。乐音乾闼婆王。美乾闼婆王。美音乾闼婆王。各与若干百千眷属俱。
　　
　　乾闼婆。此云嗅香。以香为食。亦云香阴。其身出香。天帝俗乐神也。乐者。幢倒伎也。乐音者。鼓节弦管也。美者。倒幢中胜。美音者。弦管中胜。（幢。谓缘幢。卽竿木也。倒。谓掷倒等。以俗表真。亦可对四教法门释出。）本住不可思议妙假。迹奏俗乐。观心者。空中卽假。
　　
　　　（戊）六阿修罗众
　　
　　有四阿修罗王。婆稚阿修罗王。佉罗骞駄阿修罗王。毗摩质多罗阿修罗王。罗睺阿修罗王。各与若干百千眷属俱。
　　
　　阿修罗。此云无酒。亦云无端正。亦云非天。婆稚。此云被缚。为帝释所缚。本能五系系魔外道。迹为此像。观心者。以三观智。缚五住惑入实际中。佉罗骞驮。此云广肩胛。亦云恶阴。能涌海水。本住权实二智。慈荷众生。迹为广肩。观心者。三观能鼓覆五住生死大海也。毗摩质多罗。此云净心。亦云种种疑。卽舍脂夫人之父。本迹者。色心本净。迹示丑嫉。观心者。正观中道。卽是净心。罗睺。此云障持。举手障日月光。本持中道实相。能障二边邪光。迹示此像耳。观心者。持真谛。障爱见光。持中谛。障空有光。又总约教者。初教菩萨具足五住。名被缚。通观稍广。名广肩胛。别教初心知中。名净心。圆教障惑持理。名障持。总本迹者。本住第一义天。迹示无天。总观心者。能观卽空。无三界之人天。能观卽假。无方便之义天。能观卽中。无实报之义天。一心三观。住常寂光非人非天之人天。
　　
　　　（戊）七迦楼罗众
　　
　　有四迦楼罗王。大威德迦楼罗王。大身迦楼罗王。大满迦楼罗王。如意迦楼罗王。各与若干百千眷属俱。
　　
　　迦楼罗。此云金翅。威摄诸龙。名大威德。大于群辈。名为大身。龙恒充满己意。名为大满。头有宝珠。名为如意。约教者。过诸外道。名大威德。大乘初门。故名大身。恒沙佛法。故名大满。圆明自在。故名如意。本迹观心可例。
　　
　　　（戊）八人众
　　
　　韦提希子阿阇世王。与若干百千眷属俱。
　　
　　韦提希。此云思惟。是其母名。父名频婆娑罗。此云模实。阿阇世。此云未生怨。或呼为婆留支。此云无指。宫人将护。呼为善见。善见之名。本也。无指之称。表迹。普超经中。先已忏悔灭罪。故于法华。为证信众。涅槃经中。追叙先事耳。本住不可思议解脱。迹示五逆。观心者。弑无明父。害贪爱母。问。佛在人中说法。列人众何少。答。文略不载。人实不少。文云。及诸小王。转轮圣王等。无量义经列四轮王。国王。国臣。国民。士女。其众则广。又分别功德品。四天下乃至大千尘数得道。其内岂无人类众耶。问。天人龙鬼。皆见佛闻法。地狱一道。无色一界。何意不列。答。此义今当辨。夫诸道升沉。由戒有持毁。见佛不见佛。由乘有缓急。然持戒有粗细。故受报有优劣。持乘有大小。故见佛有权实。且略判戒乘各为三品。次以四句料简。其义则显。一戒乘俱急。二戒缓乘急。三戒急乘缓。四戒乘俱缓。然通论戒乘。则一切善法。一切观慧。皆得称戒。亦皆得称乘。如人天等五乘。及道共等戒是也。今就别判。则三归。五戒。十善。八斋。出家律仪。乃至定共。能防身口。遮恶道果得人天报者。名之为戒。若闻经生解。观智推寻。四谛。十二缘。六度。生灭。无生。无量。无作诸智。能破烦恼。运出生死者。名之为乘。一戒乘俱急者。持下品戒。戒急。报在人中。持小乘。乘急。以人中身。于三藏教见佛闻法。持中乘。乘急。以人中身。于通教大乘。乃至带方便诸大乘教见佛闻法。持上乘。乘急。以人中身。于华严法华等教。及诸教中圆见佛闻法。若持中品戒。戒急。报在欲界天。持小乘。乘急。以欲界天身。于三藏教见佛闻法。余如上说。若持上品戒。戒急。加修禅定。报在色无色天等。持小乘。乘急。以色无色天身。于三藏教见佛闻法。余如上说。释第一句竟。二戒缓乘急者。三品戒皆缓。报堕三涂。持小乘。乘急。以三涂身。于三藏教见佛闻法。余如上说。释第二句竟。三戒急乘缓者。三戒急故。受人天及色无色天身。三乘缓故。佛虽出世说三乘法。爱著乐报。耽荒五欲。不见佛。不闻法。舍卫三亿家。及三界著乐诸天等是也。释第三句竟。四戒乘俱缓者。受三涂报。不见佛。不闻法也。此文不列地狱者。以其戒缓。苦重报隔。上乘又缓。不能于法华见佛闻法。余经有列者。余乘急耳。又不列无色天者。上戒急故。受天身。著定味。上乘缓故。不能于法华见佛闻法。余经有列者。亦有余乘急耳。若得此意。一一勘天龙八部。皆识本缘缓急。来不来义悉可解。广释如净名疏。又识权者引实。本迹义转明。将此勘己观行。三世因果。朗然可识。妙乐云。净名疏以七义解释四句。一明乘戒值佛不同。二信法二行不同。三大小乘别。四根性渐顿。五应迹。六观心。七化他。初云乘戒者。有乘则值佛。无乘则不来。二信法者。坐禅听学讲说。皆得值佛。但随所习大小耳。四渐顿者。大小各有渐顿故也。五应迹者。己得二十五王三昧。应二十五有。引实行者来至佛所。六观心者。但随观行以判见佛。七化他者。见与不见。皆约利他。大权现迹。略如今文。初列众竟。
　　
　　　（丙）二总结众集
　　
　　各礼佛足。退坐一面。
　　
　　初通叙迹本两门竟
　　
　　妙法莲华经台宗会义卷一之一
　　
　　妙法莲华经台宗会义卷一之二
　　古吴后学蕅益智旭述
　　
　　　（甲）二别说迹本两门。大分为二。初自今文至安乐行品。是迹门开权显实。二自从地涌出品。至常不轻品是本门开近显远。
　　
　　　（乙）初迹门开权显实为三。初序段。二自方便品至授学无学人记品。是正说段。三自法师品至安乐行品。为流通段。
　　
　　　（丙）初序段五。初众集序。二现瑞序。三疑念序。四发问序。五答问序。集众叙人一。现瑞叙理一。疑念叙行一。问答叙教一。此因缘释也。（集众是世界。现瑞是第一义。疑念是为人。问答是对治。一往如此。）约教者。此序序正。非三藏。非通。非别。乃是序于圆正耳。（开已唯圆。故云非也。）本迹者。若以序序寿量品中本地四一。此义自可知。（本门须至寿量。然亦可以预表。当知此序。显表迹四。密表本四。久成不逾此四故也。久近虽殊。四一理等。）观心者。一心三谛。理一也。一心三观。行一也。作是观者。人一也。能诠观境。教一也。又常观三德。能所皆四。法身。理也。般若。教也。解脱。行也。和合三法。成假名人。卽观行如来也。约六卽位。位位四一。于念念中。念念四一。一色一香。无非四一。如此观行。真法华三昧也。心境互发。卽因缘观之四一。不同三教。卽约教观之四一。久远已得。卽本地观之四一。
　　
　　　（丁）初众集序
　　
　　尔时世尊。四众围绕。供养恭敬尊重赞叹。
　　
　　上句是众集威仪。下句是众集供养。尔时者。欲现六瑞时也。四众者。一发起众。二当机众。三影响众。四结缘众也。发起者。权谋智鉴。知机知时。击扬发动。成办利益。如大象躃树。使象子得饱。所谓发起令集。发起瑞相乃至发起问答等。皆名发起众。（应物施设。名权。顺宜制立。名谋。有权之谋。故名权谋。实智内融。不虑而当。故云智鉴。鉴其宿善可生可成。故名知机。逗会无舛。故名知时。此内德也。击平等之大慈。发时众之一善。扬不二之大慧。动禀益之三业。又击大会之宿因。发当机之妙益。扬如来之大教。动时众之固执。又扣佛大悲名击。咨启圣旨名扬。令闻所未闻名发动。使闻者果遂名成办。遂必获悟名利益。此外用也。大权象王。躃法身树。至起应地。演一乘之实唱。饱妙行之机缘。发起五序。咸益物机。乃至问答等者。等取正宗。）当机者。宿植德本。缘合时熟。不起于座。闻卽得道。（克论在初住。通收乃摄六根五品。）影响者。古往诸佛。法身菩萨。隐其圆极。匡辅法王。虽无为作。而有巨益。化主形声。必资伴以影响。故大论问。诸比丘何故常随世尊。答。如病差随医。显医功也。此举实行者。尚有影响之仪。况法身古佛。垂形助化者耶。故知四众如轻病者差。八部如重病者差。轻重俱有权实影响。结缘者。力无引导击动之能。德非伏物镇严之用。过去根浅。三慧不生。现世虽见佛闻法。无四悉益。但作未来得度因缘。（四悉俱得名为当机。五品。世界益也。六根。为人对治益也。初住去。第一义益也。但未入品。俱名结缘。故五品前。无复三慧四益。无闻慧故。无世界益。无思慧故。无为人益。无修慧故。无对治益。无证入故。无第一义益。第一义益。有通有别。通收五品。别在初住。故得度之言。亦有通别。卽是第一义之通别也。）比丘众旣有四别。余三众亦然。合十六众。类如大通佛时。王子覆讲。卽彼时发起众。闻法得道。卽彼时当机众。闻法未度。而世世相值。于今有住声闻地者。卽彼时结缘众。彼佛旣有四四一十六众。今佛道同。宁得无耶。此是圆教十六众。约三教亦例可知。本迹者。且约体用以明本迹。本住尊极。或深位法身。迹为四教一十六众。观心者。研境作观。在名字观行位中。卽成结缘众。入相似位。卽成当机众。入分真位。卽成发起影响众。（若旧入者。唯名影响。若新入者。得是当机。亦是影响。及以发起。如发誓宏经之徒）围绕者。佛初出世。人未知法。净居天下。化为人像。到已右旋。旋已敬礼礼已却坐听法。遂以为楷。此因缘释也。（净居天下。卽世界。化为人像。卽为人。以为楷。卽对治。礼已听法。卽第一义。）团绕。谓行旋威仪。表四门机动。俱见圆理。以圆对偏。例有四义。卽约教释也。又佛身周匝相好庄严。四旋瞻仰。增念佛定。卽观心释也。若观佛色身。得见法身。卽本迹释。又约体用及久近者。本住非动非不动之法身。迹示诸教机动绕佛。供养者。通论。则三业皆是供养。别论。则卑谨虔礼名恭敬。至心专注名尊重。发言称美名赞叹。施以依报名供养。此中文略。广说应如无量义经。天厨。天香。天鉢器等。是供养。大庄严菩萨。及八万大士。合掌叉手。是恭敬。一心瞻仰。是尊重。说七言偈。是赞叹。彼经众集说法竟。俨然不散。卽彼座席。说今法华。故用彼广。以释此略。于义无妨。
　　
　　　（丁）二现瑞序二。初此土六瑞。二他土六瑞。
　　
　　　（戊）初中六。初说法瑞。二入定瑞。三雨华瑞。四地动瑞。五众喜瑞。六放光瑞。说法。表说法妙。智妙。入定。表行妙。雨华。表位妙。地动。表境妙。乘妙。众喜。表眷属妙。利益妙。放光。表感应妙。神通妙。是故六俱名现瑞序。此与玄义神通妙中有不同者。彼则通收香风地净两土六瑞。故徧取之。今文不列他土文者。此土自足故也。凡诸取文。皆有通别。凡所表语。意并含宏。是则大事大人。作大感动大机大益。显于大理须大眷属。以辅大会。俱感大时。大运成熟。自非灵山共禀。此世亲承。焉能契之。曷有测之。
　　
　　　（已）初说法瑞
　　
　　为诸菩萨说大乘经。名无量义。教菩萨法。佛所护念。
　　
　　初句。列所说法体。次句。列体上之名。第三句。明菩萨所依。第四句。明佛之所护也。大乘者。善戒经有七大。一法大。谓十二部毗佛略。二心大。谓求无上大菩提。三解大。谓解菩萨藏。四净大。谓见道净心地。五庄严大。谓福德智慧。六时大。谓三阿僧祇行行。七具足大。谓以相好自严而得菩提。六是因大。七是果大。大因大果。名大乘经。今将十妙对之。法大。是境妙。心大解大。是智妙。净大庄严大。是行妙。时大。是位妙。具足大。是三法妙。由因有果。能岂无所。故但有前五。必兼后五。然彼三祇。义涉三藏。从名同边。可对十妙。无量义者。彼经云。从一法生。其一法者。所谓无相。无相不相。名为实相。从此实相。生无量法。所谓二法。三道。四果。今为释之。无相者。无生死相也。不相者。不涅槃相也。涅槃亦无。故言不相。正指中道为实相也。二法。卽顿渐。顿。谓华严顿中一切法也。渐。谓三藏方等般若一切法也。三道。卽三乘。四果。卽罗汉。支佛。菩萨。佛也。此等诸法。名为无量。实相名义处。从一义处。出无量法得与无量法入一义处作序。譬如算者。从一算下诸算。除诸算归一算。由下故除。下为除序。开为合序。亦复如是。从一派诸。收诸归一。教菩萨法者。无量义处。用教菩萨也。义处。卽谛理也。下文云。普令一切众。亦同得此道。又云。若我遇众生。尽教以佛道。卽此意也。佛所护念者。无量义处。是佛自所证得。下文云。佛自住大乘也。虽欲开示。而众生根钝。久默斯要。不务速说。故言护念。
　　
　　　（已）二入定瑞
　　
　　佛说此经已。结加趺坐。人于无量义处三昧。身心不动。
　　
　　加趺坐者。古往诸佛及弟子尽行此法故令人恭敬。可人天意故不与世仪外道共。能破魔军故。能发三菩提心故。此卽四悉檀意。说经已入三昧者。慧定相成。非禅不智。故先入定。非智不禅。故先说法。卽智而禅。卽禅而智。先后入出。无有隔碍。疑者云。若未说无量义。可入斯定。说此经已。何故入定。释言。是为法华作序耳。何者。若不先开。则后无所合。先入开定。为合定作序。故称为瑞相也。身心不动者。与所缘实相义处相应也。身之本源。湛若虚空。心之理性。毕竟常寂。下文赞大通智胜佛云。身心及手足。寂然安不动。其心常憺怕。未曾有散乱。今身若金刚。不可动转。心若虚空。无有分别。无量义处三昧法持于身心。故不动也。定依义处。仍称为无量者。此定寂而常照。能知世间从此一法出无量法也。夫身法体运动。今令不运动。心法体分别。今令不分别。序义明矣。问。瑞相本论奇异。说法入定。佛之恒仪。何得为瑞。答。说法虽竟。由卽入定。令时众不散。肃有所待。故知前之说法。举众来集。待于后闻。此是奇特。与常说异。何意非瑞。虽入开定。意在合定。与常入定有异。何意非瑞。又文殊引古佛六瑞。皆有此事。若昔非瑞相。何以证今。今古同然。岂可以凡情而非之耶。
　　
　　　（已）三雨华瑞
　　
　　是时天雨曼陀罗华。摩诃曼陀罗华。曼殊沙华。摩诃曼殊沙华。而散佛上。及诸大众。
　　
　　四华。旧翻白。大白。赤。大赤。或翻适意。大适意。柔软。大柔软。白表十住开佛知见。大白表十行示佛知见。赤表十回向。悟佛知见。大赤表十地入佛知见。四十位皆是佛因。是因由中道第一义生。故从天而雨。因有趣果之义。故而散佛上。如此因果。谁当感克。秪是此会时众。故言及诸大众。
　　
　　　（已）四地动瑞
　　
　　普佛世界。六种震动。
　　
　　表圆教十住。十行。十向。十地。等觉。妙觉。凡六番破无明也。无明磐礴。未曾侵毁。方将破坏。故动地以表之。优婆塞清净行经云。菩萨生时动地。示此生已尽。无复烦恼。一切众生应得道者。烦恼将灭。故动。卽此义也。本迹释者。如文殊释疑。引古佛为答。密得此意。卽是识本。非但他佛昔现斯瑞。而我世尊本亦斯瑞。非今一反也。观心释者。动六根也。六根冰执。如地相坚固。动难动之地。表净未净之根。东涌西没等者。东方青。主肝。肝主眼。西方白。主肺。肺主鼻。此表眼根功德生。鼻根烦恼互灭。鼻根功德生。眼根烦恼互灭。南方赤。主心。心主舌。北方黑。主肾。肾主耳。四边表身。中央表意。身具四根。意徧缘四。相对涌没。以表功德互生。烦恼互灭。可知。六种者。旧云动起涌震吼觉。摇飏不安名动。自下升高名起。凹凸出没名涌。隐隐有声名震。砰磕发响名吼。令物惊悟名觉。新云动踊击震吼爆。击如打搏。爆若火声。前三是形。后三是声。经论略标但云震动。卽形声各标一也。一一中又有三。谓动。徧动。等徧动。当处动为动。四天下动为徧动。大千动为等徧动。余五亦尔。合十八震动。卽表净十八界也。又根根皆修三观。如十八动。然动相虽有十八。而所动唯是一地。如根虽有六。界虽十八。以无明破故。一切俱破。
　　
　　　（己）五众喜瑞
　　
　　尔时会中比丘、。比丘尼。优婆塞。优婆夷。天。龙。夜叉。乾闼婆。阿修罗。迦楼罗。紧那罗。摩睺罗伽。人。非人。及诸小王。转轮圣王。是诸大众。得未曾有。欢喜合掌。一心观佛。
　　
　　优婆塞。此云近事男。优婆夷。此云近事女。禀受三归五戒。亲近承事三宝者也。然有在家出家之分。在家名近事。出家名近住。出家住僧伽蓝。但未剃须发。未受十戒。故不名为沙弥。夜叉。此云捷疾。亦云勇健。亦云暴恶。飞行鬼名。摩睺罗伽。此云大腹行。余如前释。人非人者。四众为人。八部为非人。此句总结也。小王。如十六国王。乃至聚落主等。转轮圣王有四。一金轮王。王四天下。二银轮王。王三天下。除北州。三铜轮王。王二天下。更除西洲。四铁轮王。王南洲。问。佛在世时。何得有四轮王。答。应闻法华经者。皆从他土来集也。问。前同闻众中。何以不列。答。同闻证信。皆非聊尔之人。多是影响发起二类。今则普及当机结缘众。不应为难。众见雨华地动。知甘露将降。故欣跃内充。表大机当发。感于胜应也。问。喜怒。人之常情。何得为瑞。答。天华悦眼。地动震心。故大经云。动时能令众生心动。华地是外瑞。心喜是内瑞。非常之喜。昔虽曾有。而不为喜所动。而能一心观佛。何得非瑞。约教者。欢喜动阴心。人天义。喜动真谛无漏心。藏通义。喜动卽假心。别教义。喜动实相心。圆教义。今是圆动。问。实理无动。那得言动。答。动卽发也。圆机当成。名动实相。本迹者。本住不动三昧。迹以地动表发。观心者。一念妙观初动。诸余心所随顺而动。
　　
　　　（已）六放光瑞
　　
　　尔时佛放眉间白毫相光。照东方万八千世界。靡不周徧。
　　
　　放光。表应机设教。破惑除疑也。白毫者。观佛三昧海经云。佛初生时。牵长五尺。苦行时。长一丈四尺。得佛时。长一丈五尺。其毫中表俱空。白如琉璃筒。内外清净。从初发心。中间行行种种相貌。乃至入涅槃一切功德。皆现毫中。毫在而眉之间。卽表中道常也。其相柔软。表乐。卷舒自在。表我。白卽表净。放光破闇。表中道生智慧光。照此土他土。表自觉觉他。复次。藏通虽知二谛。不知中道。如有二眉而无白毫。别教虽知三谛。不能毫中具一切法。今从初至后法界中事。悉现毫内。卽表圆教意。复次众经明放光不同。华严经现相品。齿间放光。出颂集众。是表欲说法。又眉间放光。从足下入。是表以极果而为真因。普贤三昧品。毛孔放光颂赞普贤。是表普贤行徧。光明觉品。放两足轮光。是表十信法门。须弥山顶品。放两足指光。是表十住。夜摩宫品。放两足上光。是表十行。兜率宫品。放两膝轮光。是表十回向。十地品。放眉间光。是表十地正证中道。故云兼别。如来出现品。放白毫相光。入妙德顶。是令问圆妙佛法。放口光。入普贤口。是令说圆妙佛法。入法界品。放白毫相光。令诸菩萨普见法界佛事。是欲令其安住师子颦申三昧。大品般若经。从足下千辐轮相。乃至顶髻。一一各放六万亿光明。是以身轮表般若徧。大涅槃经。面门放光。是表佛口密说于秘藏。今经白毫放光。正表中道实相。故文殊云。今佛放光明。助发实相义。又光照此土他土十法界事。正表十法界无非一实相印所印。约教者。丈六佛放光。三藏义。带劣胜应身放光。通教义。尊特身放光。别教义。卽丈六是毗卢遮那法身放光。圆教义。龙女赞云。微妙净法身。具相三十二。正属开显圆也。东方者。诸方之始。表十住是始位。迹门说法。令生身菩萨朗然见理。入于圆住。开佛知见。举初卽知中后。故云靡不周徧。当知诸方亦然。诸位亦然。若本门说法。四方佛集。卽表法身菩萨增道损生。四位增长也。万八千世界者。如华严所照。动以刹尘数计。此何其少。特表十八界。各具百界千如。为万八千。此等无非佛慧境界耳。弥勒问云。放一净光。照无量国。当知方不局东。数不止于万八千也明矣。又所照万八千土。皆是五浊机缘。备须为实施权。开权显实者。得与此土释迦例同。若有佛土。纯说大乘。大隔于小者。则如华严诸经光中所见。虽境界殊胜。而不具显如来善巧方便原始要终之致。故不得与此经同其妙瑞也。夫光照东方。因光得见他土六瑞。所谓六趣众生。诸佛说法。三乘修得。涅槃起塔等。如此十界若相若性若体若力若作若因若缘若果若报。从本至末。炳然齐现于一光中。横该无际。竖彻始终。如镜中像。如水中月。言有不有。言空不空。光外无土。土外无光。所谓空等。假等。中等。上根利智。正可向此处顿了同体权实非权非实。为未了者。更作三周巧说耳。有人云。一光东照。妙体全彰。庶几得之。初此土六瑞竟。
　　
　　　（戊）二他土六瑞。卽是此土第六放光瑞中所见境界为令易解。兼欲引同。故分为六。初见六趣瑞。二见诸佛瑞。是上圣下凡一双。三闻说法瑞。四见四众得道瑞。是人法一双。五见菩萨行行瑞。六见诸佛涅槃瑞。是始终一双。旣有可化众生。卽有能化之佛。有佛卽有说法。说法卽有弟子。弟子卽是行始。行始必致终也。又此土六瑞。总表众生当获自觉。彼土六瑞。总表众生当获觉他。又此彼六瑞。表此彼诸佛道同。今前五瑞。是现彼土已与此同。第六瑞。是现此土。当与彼同。
　　
　　　（已）初见六趣瑞
　　
　　下至阿鼻地狱。上至阿迦尼吒天。于此世界。尽见彼土六趣众生。
　　
　　阿鼻。此云无间。最在世界之下。阿迦尼吒。此云色究竟。最在色界之上。此承上文光照东方万八千土。照彼阿鼻乃至色究竟天。无不尽于光中显现。故时会大众。卽于此界。尽见彼土六趣众生。所谓地狱鬼畜修罗人天也。此现彼土五浊。与此土同。
　　
　　　（己）二见诸佛瑞
　　
　　又见彼土现在诸佛。
　　
　　此现彼土诸佛。为五浊故。出现于世。与此土释迦佛出世意同。
　　
　　　（己）三闻说法瑞
　　
　　及闻诸佛所说经法。
　　
　　此现彼佛初从无相一法。非顿而顿。演大华严。与此土释迦佛说华严经意同。
　　
　　　（己）四见四众得道瑞
　　
　　并见彼诸比丘比丘尼优婆塞优婆夷诸修行得道者。
　　
　　此现彼佛非渐而渐。为钝根人说三藏法。四众依之得出世四果辟支佛道。与此土释迦佛说三藏教意同。
　　
　　　（己）五见菩萨行行瑞
　　
　　复见诸菩萨摩诃萨。种种因缘。种种信解。种种相貌。行菩萨道。
　　
　　此现彼佛非渐而渐。为大乘人说方等般若诸大乘经。与此土释迦佛说二酥教意同。昔种四教善根为因。今禀四教法门为缘。四教各有信解。以为能感。修行四教。复各四门。故云种种相貌。
　　
　　　（己）六见诸佛涅槃瑞
　　
　　复见诸佛般涅槃者。复见诸佛般涅槃后。以佛舍利起七宝塔。
　　
　　此现彼佛施化事毕。收无量法还归一法。示灭息化。乃至起塔而作佛事。是则始从出世。终于像法。一代所作权实利益。光照彼土炳然在目。以彼例此。前五旣同。后一岂别。当知释迦从初成道。于一无相法。出无量法。非顿而顿。非渐而渐。其事已竟。今日必当收无量法。还入一法。开权显实。唱言入灭。与彼土同也。问。光中何以不现彼土说法华经。答。若使彰灼显现。则不成序。亦不能使众会疑念。弥勒发问。文殊忖答。则迹本二说。无由发起。何以克臻现在灭后无边利益。故有谓法华正旨。唯在一光东照者。乃担板之见。不知说默皆具四悉故也。入定四悉。单被上上根人。说法四悉。三根普被。入定四悉。唯局现在。说法流通四悉。普及未来。闇证罔知。故多异见。问。光中所照。一时横见。何得云先顿后渐乃至会归。答。远近旣可俱令见闻。过未何难皆令视听。故使十方始末。皎若目前。安得以尔凡情。测量圣境。问。光中所见。可无纯顿唯渐等耶。答。时众但因光得见。大术乃在于世尊。然令见者。本为证同。所放光明。为成一实。故事殊理绝者。非光所沾。问。般。此云入。涅槃。此云灭度。藏通灰断。故般涅槃。旣显圆常。何得入灭。答。佛出同居。事必示灭。若知非生示生。卽知生卽非生。若知非灭示灭。卽知灭卽非灭。读寿量品。此疑自释。舍利。或云室利罗。此翻灵骨。塔。具云塔婆。或云宰堵波。此翻方坟。或翻圆冢。亦翻高显。二现瑞序竟。
　　
　　　（丁）三疑念序二。初弥勒疑念。二大众疑念。
　　
　　　（戊）今初
　　
　　尔时弥勒菩萨作是念。今者世尊现神变相。以何因缘。而有此瑞。今佛世尊入于三昧。是不可思议现希有事。当以问谁。谁能答者。复作此念。是文殊师利法王之子。已曾亲近供养过去无量诸佛。必应见此希有之相。我今当问。
　　
　　弥勒有三念。初今者下。是正念六瑞。二今佛下。是念问谁。三复作下。是念文殊。文殊念起。第二念除。唯初念在。但成一疑也。神变者。神名天心。卽是天然内慧。变名变动。卽是六瑞外彰。首楞严三昧经云。佛住不二法。能作神通。法王法力。超盖一切。弥勒不测外变。亦不知内慧。故兴疑念。夫庸人不知术者。散人不知定者。凡夫不知圣者。小圣不知身子。身子不知菩萨。菩萨不知补处。补处不知尊极。此是尊极境界。所以弥勒不知。然弥勒植善旣多。何容不仿髴知。应须隐明示闇。权言不知耳。问。一切菩萨。皆法王子。何以独推文殊。答。有二义故。一于法王子中。德推文殊。二诸经中。文殊并为菩萨上首。
　　
　　　（戊）二大众疑念
　　
　　尔时。比丘比丘尼优婆塞优婆夷。及诸天龙鬼神等。咸作此念。是佛光明神通之相。今当问谁。
　　
　　大众有两念。一正念六瑞。二念问谁。若将下偈望此。亦得有三念。偈云。四众欣仰。瞻仁及我。无第三念。何事瞻仁。而此中无者。欲推补处居先也。问。文殊弥勒。德位相亚。何故一问一答。答。夫机有在无。位虽齐等。宾主异宜。圣人承机。非问者不能答也。（因缘）又法门有权实。权补处须问。实者须答。（约教）又迹有久近。近问。久答。（本迹）又名有便易。弥勒名慈。慈为众生。应须问。文殊名妙德。德应须答。（观解）三疑念序竟。
　　
　　　（丁）四发问序二。初长文。二偈颂。
　　
　　　（戊）初中二。初经家述。二正发问。
　　
　　　（己）今初
　　
　　尔时弥勒菩萨。欲自决疑。又观四众。比丘比丘尼。优婆塞优婆夷。及诸天龙鬼神等。众会之心。
　　
　　双述自疑他疑。如文。
　　
　　　（已）二正发问
　　
　　而问文殊师利言。以何因缘。而有此瑞神通之相。放大光明。照于东方万八千土。悉见彼佛国界庄严。
　　
　　双问此土他土。如文。
　　
　　　（戊）二偈颂二。初颂上问。二颂请答。何意有偈颂耶。龙树毗婆沙云。一随国土。天竺有散华贯华之说。如此间序后铭也。二随乐欲不同。有乐散说。或乐章句。（二是世界）三随生解不同。或于散说得解。或于章句得解。（为人）四随利钝。利者一闻卽悟。钝者再说方悟。（第一义）又表佛殷勤重说。（五亦为人）又为众集前后。故有偈也。（对治。能除后来疑故。论文十义。今但列六。前五如所引。六使后人于经生信。亦是为人。七易夺言辞。转势说法。亦是对治。八示义无尽。九明至人有无方之说。此二同第一义。十卽今所引第六文）。
　　
　　　（已）初颂上问二。初问此土六瑞。二问他土六瑞。
　　
　　　（庚）今初
　　
　　于是弥勒菩萨。欲重宣此义。以偈问曰。文殊师利。导师何故。眉间白毫。大光普照。雨曼陀罗。曼殊沙华。旃檀香风。悦可众心。以是因缘。地皆严净。而此世界。六种震动。时四部众。咸皆欢喜。身意快然。得未曾有。
　　
　　长文总问此土六瑞。偈中长有香风地净。而无说法入定。观文谓言盈缩。寻义不然。说法是慧性。入定是天心。由慧性天心。能放光动地。举末卽知本。故缩非缩。又秖导师两字。卽是问说法入定。良以说法入定。能导于人也。天华至妙。岂有色而无香。故有华则有香风。华旣集地。地则严净。表因若趣果。果则严净。如金光明云。聚集功德。庄严法身。故以香风地净显成四华。盈非盈也。
　　
　　　（庚）二问他土六瑞为六。初问六趣众生。二问见彼佛及闻说法。三问他土四众。四结前开后。五问他土修菩萨行。六问他土供养舍利。卽是问佛涅槃。
　　
　　　（辛）今初
　　
　　眉间光明。照于东方。万八千土。皆如金色。从阿鼻狱。上至有顶。诸世界中。六道众生。生死所趣。善恶业缘。受报好丑。于此悉见。
　　
　　六道众生。是能趣之假名。生死。是所趣之五阴。善恶业缘。是趣因。好丑。是趣果也。有顶。谓三有之顶。指非想非非想天。长文云阿迦尼吒。但指色究竟天。今云尔者。若承光远见。则无色界。旣无形色。故不可见。若生死业缘。受报差别。皆悉见之。则理应徧照无色界也。
　　
　　　（辛）二问见彼佛及闻说法
　　
　　又覩诸佛。圣主师子。演说经典。微妙第一。其声清净。出柔软音。教诸菩萨。无数亿万。梵音深妙。令人乐闻。各于世界。讲说正法。种种因缘。以无量喻。照明佛法。开悟众生。
　　
　　别地圆住。名之为圣。佛复最尊。故名圣主。说大乘法。决定无畏。故名师子。顿教纯大。故云第一。诠中道理。故声清净。顺实相法。故音柔软。无二乘众。故云教诸菩萨。所诠次第三谛为深。圆融三谛为妙。称理当机。故云令人乐闻。徧在七处九会。故云各于世界。两教八门。故云种种。不涉三乘。故名佛法。闻者卽入佛慧。故名开悟。正与此土华严教同。
　　
　　　（辛）三问他土四众
　　
　　若人遭苦。厌老病死。为说涅槃。尽诸苦际。若人有福。曾供养佛。志求胜法。为说缘觉。若有佛子。修种种行。求无上慧。为说净道。
　　
　　若人遭苦者。开声闻乘也。遭苦而更造恶业。则苦不得尽。底下众生是也。遭苦而造善业。厌下攀上。则苦亦不尽。为生人天而持戒修定者是也。遭苦而于外道法中求解脱者。苦亦不尽。不知三宝、四谛及四念处。但能增见长非。更集苦本故也。遭苦而能徧厌三界生老病死。兼能厌集。乃能感佛为说涅槃。从此修出世道。永尽苦际。所谓知苦故断集。慕灭故修道也。若人有福者。开辟支佛乘也。支佛百劫种福。故云有福。四谛总相略观为劣。十二因缘别相细观为胜。又四谛以苦为初门故劣。因缘以集谛为初门故胜。观十二因缘而得觉悟。故名缘觉也。若有佛子者。开事六度菩萨乘也。有大慈悲。堪绍佛种。故名佛子。六度事广。名种种行。志求作佛。名无上慧。六度中无六蔽。故名净道。此以道谛为初门也。正与此土三藏教中三乘意同。
　　
　　　（辛）四结前开后
　　
　　文殊师利。我住于此。见闻若斯。及千亿事。如是众多。今当略说。
　　
　　见闻若斯。是结前。今当略说。是开后。
　　
　　　（辛）五问他土修菩萨行。正与此土方等般若诸大乘教意同。文分为三。初总问。二次第问。三杂问。次第拟同此土渐教。杂问拟同此土不定教也。
　　
　　　（壬）今初
　　
　　我见彼土。恒沙菩萨。种种因缘。而求佛道。
　　
　　恒沙。具云恒河沙。亦云殑伽沙。阿耨达池。东银牛口。出殑伽河。南金象口。出信度河。西琉璃马口。出缚刍河。北颇胝迦师子口。出徙多河。殑伽沙细而多。佛说法处近此河。故以为喻。
　　
　　　（壬）二次第问为六。初问施。二问戒。三问忍。四问进。五问禅。六问慧。
　　
　　　（癸）今初
　　
　　或有行施。金银珊瑚。真珠摩尼。砗磲码碯。金刚诸珍。奴婢车乘。宝饰辇舆。欢喜布施。回向佛道。愿得是乘。三界第一。诸佛所叹。或有菩萨。驷马宝车。栏楯华盖。轩饰布施。复见菩萨。身肉手足。及妻子施。求无上道。又见菩萨。头目身体。欣乐施与。求佛智慧。
　　
　　初四偈。是问舍财。第五偈。是问舍身。身肉手足。是内身。妻子。是外身。第六偈。是问舍命。舍头目卽舍命也。不言法施者。让后般若故。
　　
　　　（癸）二问戒
　　
　　文殊师利。我见诸王。往诣佛所。问无上道。便舍乐土。宫殿臣妾。剃除须发。而被法服。
　　
　　约出家论持戒者。菩萨律仪。通于七众。比丘篇聚。局在大僧。只此篇聚。于诸戒中最尊最贵。以是七众上首故也。然以自度心持之。则便为声闻戒以求无上道心持之。则便为菩萨戒波罗蜜。就无上道。复有四别。谓依生灭。无生。无量。无作。四种四谛所发四宏誓愿也。生灭四宏。属前事度。此中应指后三四宏。又出家约诸王者。以贵例贱。以胜概劣。非谓戒度局在人王。又如法藏比丘。舍王位而摄取净土。乃名菩萨戒波罗蜜故也。
　　
　　　（癸）三问忍
　　
　　或见菩萨。而作比丘。独处闲静。乐诵经典。
　　
　　闲林邃谷。恶人恶兽。耐忍无嗔。卽生忍。自节守志。卽苦行忍。诵经求佛。卽第一义忍。四教通得论三忍也。
　　
　　　（癸）四问进
　　
　　又见菩萨。勇猛精进。入于深山。思惟佛道。
　　
　　此如太子雪山苦行之类。所思佛道。亦得通于四教。
　　
　　　（癸）五问禅
　　
　　又见离欲。常处空闲。深修禅定。得五神通。又见菩萨。安禅合掌。以千万偈。赞诸法王。
　　
　　初一偈。问修世间净禅及观练熏修等禅。第二偈。问修出世上上禅。所谓首楞严三昧。不起灭定。现诸威仪者也。初中言离欲者。离下界烦恼。得根本初禅。此禅则浅。展转离有顶欲。得灭尽定。乃名为深。止是藏教意耳。不惟离三界欲。亦离涅槃法爱。不惟离二乘欲。亦离出假法爱。不惟离二边欲。亦离中道顺道法爱。如此名深。犹是别意。若一离一切离。圆伏圆修。乃名为深。则是圆教意也。别地分得六通。无漏让佛。故仅名五。首棱三昧。正在圆家。别地证同。亦应得之。
　　
　　　（癸）六问慧
　　
　　复见菩萨。智深志固。能问诸佛。闻悉受持。又见佛子。定慧具足。以无量喻。为众讲说。欣乐说法。化诸菩萨。破魔兵众。而击法鼓。
　　
　　初一偈。是问自行。次二偈。是问化他也。慧穷理本。名为智深。誓愿广坚。名为志固。此卽具二庄严。故能问能持也。定慧具足者。若云未到慧多。无色定多。四禅则等。又背舍慧多。九定定多。十一切则等。因缘释也。又二乘定多。菩萨慧多。惟佛则等。约教释也。又空观定多。假观慧多。中观则等。观心释也。无量喻。谓诸教中种种譬类。助显第一义也。破魔兵者。藏通破界内四魔。别教次第破界内界外八魔。圆教圆破八魔一切魔。击法鼓者。旣破魔已。转于四教四种法轮。二次第问竟。
　　
　　　（壬）三杂问为七。初问禅。二问进。三问戒。四问忍。五更问禅。六问施。七问慧。
　　
　　　（癸）今初
　　
　　又见菩萨。寂然宴默。天龙恭敬。不以为喜。又见菩萨。处林放光。济地狱苦。令入佛道。
　　
　　初一偈。问入舍禅。卽是自行。次一偈。问入悲禅。卽是化他。舍禅者。第四禅也。亦可别圆忘怀之舍。忘彼禅故。名之为舍。悲禅者。婆沙云。初禅修悲易。二禅修喜易。三禅修慈易。四禅修舍易。此中悲禅。旣云化他。岂独初禅。故婆沙中。尚有通论别轮。况大教耶。故一一禅。皆应云慈。乃至喜舍。放光济苦者。如思益经。网明菩萨放光。椟照十方阿僧祇国。一切烦恼。一切疾病。遇光安乐乃至佛自放六度光。触者蒙益。夫烦恼疾病。并云一切。应具四教。如佛告思益梵天。能教众生一切智心。是名布施。不舍菩提心。名持戒。不见心相生灭。名忍。求心不可得。名进。除身心粗。名禅。离诸戏论。名慧。岂非三藏六度相耶。又云。我说布施。名为涅槃。愚谓大富。入诸法实相故。持戒是涅槃。不作不起故。忍是涅槃。念念灭故。进是涅槃。无所取故。禅是涅槃。不贪著故。慧是涅槃。不得相故。又云。布施平等。卽萨婆若。乃至般若。卽萨婆若。又云。布施不施不悭。乃至般若不智不愚。岂非并是通教六度相耶。又云。能达一切法无所舍。名檀。达一切法无所漏失。名尸。达一切法无所伤损。名忍。达一切法平等。名禅。达一切法无有起相。名慧。岂非别圆六度相耶。又如地持六度各九。此并蒙光得益之相。以佛道名。通于四教。悲禅亦不局在初禅。故别初地。圆初住。及通七地。俱皆得入。四相旣分。五时可辨。
　　
　　　（癸）二问进
　　
　　又见佛子。未尝睡眠。经行林中。勤求佛道。
　　
　　此如般舟念佛等法门也。般舟。此云佛立。九十日中常行。不坐不卧。除睡为最。部在方等亦通四教。今云勤求佛道。拣两二乘。
　　
　　　（癸）三问戒
　　
　　又见具戒。威仪无缺。净如宝珠。以求佛道。
　　
　　威仪无缺。卽初不缺戒。净如宝珠。卽第十具足戒。十戒名出大论。初不缺戒。谓重罪无犯。若犯重罪。如浮囊缺失故。二不破戒。谓中罪无犯。若犯中罪。如浮囊残破故。三不穿戒。谓小罪无犯。若犯小罪。如浮囊穿穴故。此三属律仪摄。四不杂戒。谓不起恶觉。若起恶觉。则身囗虽净。意杂烦恼故。此一是定共戒。五随道戒。如初果耕地。虫离四寸等。六无著戒。如罗汉于三界六尘。永无贪著等。此二是道共戒。亦是真谛戒也。七智所赞戒。谓善能出假涉俗利生。故为智人所赞。八自在戒。谓游戏神通。逆顺示现。而于性遮无所违犯。故恒自在。此二是俗谛戒也。九随定戒。谓不起灭定。现诸威仪。十具足戒。谓戒波罗蜜毕竟圆满。无法不备。此二是中道第一义谛戒也。以前四戒。为所观境。后六观之。事理相卽。两教二乘。但有前六。出假菩萨。容有七八。别教次第修十。圆教一心修十。今云以求佛道。亦拣两种二乘。
　　
　　　（癸）四问忍
　　
　　又见佛子。住忍辱力。增上慢人。恶骂捶打。皆悉能忍。以求佛道。
　　
　　统论生法二忍。四教不同。若于恭敬供养中能忍不著。则不生憍逸。若于嗔骂打害及蚊蚋等能忍。则不生嗔恼。是为生忍。若于寒热风雨饥渴老病等外法能忍不动。若于贪嗔忧慢邪见等内法能忍不起。是为法忍。三藏意也。合前二忍为生忍。第一义法忍。通意也。又观生法二境卽空为第一义。通也。观二境先空次假后中。别也。观二境卽空假中。圆也。今独举恶骂捶打为所忍境。举难况易耳。
　　
　　　（癸）五更问禅
　　
　　又见菩萨。离诸戏笑。及痴眷属。亲近智者。一心除乱。摄念山林。亿千万岁。以求佛道。
　　
　　离戏笑。是却掉悔盖。离痴眷属。是除嗔盖。近智者。是除疑盖。一心除乱。是却贪盖。摄念山林。是除睡盖。初六句。明所离。后二句。明离意。以世间及四教修禅。皆离五盖。今意在佛道。不同凡夫外道及以二乘。约观明五盖。具如止观第四卷。寻之。
　　
　　　（癸）六问施
　　
　　或见菩萨。肴膳饮食。百种汤药。施佛及僧。名衣上服。价直千万。或无价衣。施佛及僧。千万亿种。旃檀宝舍。众妙卧具。施佛及僧。清净园林。华果茂盛。流泉浴池。施佛及僧。如是等施。种种微妙。欢喜无厌。求无上道。
　　
　　初四偈。明施四事供养。后一偈。明施供意。初一偈。是饮食医药二事。第二偈。是衣服。第三第四两偈。皆卧具摄。无上道。仍通四教。
　　
　　　（癸）七问慧
　　
　　或有菩萨。说寂灭法。种种教诏。无数众生。或见菩萨。观诸法性。无有二相。犹如虚空。又见佛子。心无所著。以此妙慧。求无上道。
　　
　　初一偈。不可说而说般若。次一偈。不可观而观般若。后一偈。言语道断。心行处灭。卽是说不可说。观不可观。而论般若也。般若亦通诸教。思之五问他土修菩萨行竟。
　　
　　　（辛）六问他土供养舍利。卽是问佛涅槃
　　
　　文殊师利。又有菩萨。佛灭度后。供养舍利。又见佛子。造诸塔庙。无数恒沙。严饰国界。宝塔高妙。五千由旬。纵广正等。二千由旬。一一塔庙。各千幢幡。珠交露幔。宝铃和鸣。诸天龙神。人及非人。香华伎乐。常以供养。文殊师利。诸佛子等。为供舍利。严饰塔庙。国界自然。殊特妙好。如天树王。其华开敷。
　　
　　初一偈。总标佛灭供养舍利。第二偈。明塔数。第三偈。明塔量。第四偈。明塔庄严。第五偈。明供养。第六第七两偈。结叹严饰也。天树王。卽波利质多树。初颂上问竟。
　　
　　　（己）二颂请答二。初举疑述请。二释四伏难。
　　
　　　（庚）今初
　　
　　佛放一光。我及众会。见此国界。种种殊妙。诸佛神力。智慧希有。放一净光。照无量国。我等见此。得未曾有。佛子文殊。愿决众疑。
　　
　　初一偈。举见此土事。白毫表中道。为诸法本。故先举之。种种殊妙。卽六瑞也。第二偈。举见他土事。他土六瑞皆由光见。光复由于神力智慧也。第三偈。正请答释。此者。指两土六瑞。得未曾有者。与华严乃至般若咸皆有异。
　　
　　　（庚）二释四伏难
　　
　　四众欣仰。瞻仁及我。世尊何故。放斯光明。佛子时答。决疑令喜。何所饶益。演斯光明。佛坐道场。所得妙法。为欲说此。为当授记。示诸佛土。众宝严净。及见诸佛。此非小缘。文殊当知。四众龙神。瞻察仁者。为说何等。
　　
　　初四偈。正释伏难。后一偈。结请也。言伏难者。文殊内心构难。不肯时答。其意有三。一此瑞希奇。不可仓卒轻判。二智众如海。谦光推高。三靳固前却。生众渴仰。故以伏难潜而拒之。弥勒彰灼释难。意亦有三。一瑞大故疑大。若不为释。忧疑在怀。妨闻正说。二众海虽多。机在仁者。三阖众瞻仁。故知注诚殷重。所以彰言释难。请令时答也。初伏难者。因正请生。请云。佛子文殊。愿决众疑。文殊从此起初伏难。汝云众疑。众未曾疑。若疑。应问。众旣不疑。我何所决。弥勒卽以第一偈释云。四众欣仰。瞻仁及我。瞻我。欲令我问。瞻仁。欲得仁答也。文殊因此起第二伏难。众同有疑。不易可答。待佛出定。自当决疑。弥勒卽以第二偈释云。若有疑在怀。忧恼不泰。未知如来何时起定。故须时答令喜。言时答者。催促令其卽答也。文殊因此起第三伏难。我与仁者。同居学地。欲测佛意。幸共筹量。独令我答。于理不可。弥勒卽以第三偈释云。我亦踟蹰思忖。为说道场所得妙法。为当授记耶。文殊因此起第四伏难。若如汝说。卽是释疑。何烦我决。弥勒乃以第四偈释云。此非小缘。安得以我犹豫之心而判大事。文殊至此。伏难旣穷。谦光亦止。故后一偈。结请答也。四发问序竟。
　　
　　　（丁）五答问序二。初长文。二偈颂。
　　
　　　（戊）初中四。初惟忖答。二略举曾见以答。三广举曾见以答。四分明判答。
　　
　　　（己）今初
　　
　　尔时文殊师利。语弥勒菩萨摩诃萨及诸大士。善男子等。如我惟忖。今佛世尊欲说大法。雨大法雨。吹大法螺。击大法鼓。演大法义。
　　
　　善男子者。开七方便为善。堪闻独妙为男。犹云善丈夫也。丈夫之称。亦通四教。今须在圆。惟者。思惟忖者。忖量。惟今如昔。忖昔如今。然文殊古佛。岂应不知。迹示思惟耳。欲说大法者。答说法瑞。惟昔诸佛说无量义之后。开权显实。收无量归一。忖于今佛旣说无量义已。亦应开显。会无量以归一。一者卽大法也。雨大法雨。答雨华瑞。惟昔诸佛天雨四华之后。普入圆因住行向地。忖于今佛雨华之后。亦必皆成佛因住行向地也。吹大法螺者。吹螺改号。答大众心喜瑞。惟昔四众见瑞欢喜。得未曾有。障除机动。卽改人教行理皆一。忖今众喜。亦应障除机动。改前人教行理。所改甚深也。击大法鼓。答地动瑞。惟昔地动已后。卽有六番破无明贼。忖于今佛地动已后。亦应六番破无明惑。声教极妙也。演大法义。答放光瑞。惟昔诸佛放白毫光。后说法华。彼此道同。忖于今佛放光已后。亦应说法华经。广明五佛道同也。如是五句。悉是惟昔判今。忖今类昔。附文会义。唯少入定一瑞。而雨华动地放光等。皆由入定故尔。意则兼具。无劳疑也。阙此一条。故称略答耳。此惟忖答。是答此土六瑞。
　　
　　　（己）二略举曾见以答
　　
　　诸善男子。我于过去诸佛。曾见此瑞。放斯光已。卽说大法。是故当知今佛现光。亦复如是。欲令众生咸得闻知一切世间难信之法。故现斯瑞。
　　
　　此略举曾见。但明放光一事。卽是答他土六瑞。以他土六瑞。皆是放光所照故也。闻。指信行。知。指法行。一切世间难信之法者。所谓收无量归一。令开示悟入。改人教行理。六番破无明。显诸佛道同等。非九法界机所能信也。
　　
　　　（己）三广举曾见以答。卽双答此土他土问也。弥勒因光横见东方以为问。文殊引昔竖见多佛以为答。正显十方三世诸佛道同。文为三。初引佛同。次引二万佛同。三引最后佛同。
　　
　　　（庚）初中三。初时节。二标名。三说法。
　　
　　　（辛）今初
　　
　　诸善男子。如过去无量无边不可思议阿僧祇劫。
　　
　　　（辛）二标名
　　
　　尔时有佛。号日月灯明如来。应供。正徧知。明行足。善逝。世间解。无上士。调御丈夫。天人师。佛。世尊。
　　
　　尔时者。过去不可思议劫前时也。夫时无实法。依于色心分位假立。随俗分别。不坏假名。世界悉也。闻无量劫。则知生死事长。生厌离心。为人悉也。劫前有劫。不生断见。劫复一劫。不生常见。对治悉也。观彼久远。犹若今日。十世古今。不离当念。第一义也。佛出彼时。亦说三乘。则与今佛出五浊同。若云三大阿僧祇劫积行成佛。卽三藏相。若云了知时劫性空。一念相应慧朗然大觉。卽通佛相。若云不可思议阿僧祇劫。尽行法界无边诸行。断彼微细极微细二品愚已。尔乃成佛。应身徧坐百亿树下。卽别佛相。若云无量无数劫。解之卽一念。了知一念之性。卽是亘古亘今之性。智入三世。而无往来。于刹那际三昧。徧能示现刹海古今成菩提事。为众生故。非生示生。卽圆佛相。本迹者。如今释迦久成为本。王宫为迹。验知彼佛亦复应尔。观心者。观此一念五阴。皆是因缘所生。卽空卽假卽中。是名有佛出现于世。从名字有佛。乃至究竟有佛也。日月灯明。是别号。如来等。是通号。一切诸佛。皆有通别二号。皆是随世假立。卽世界悉。闻名生善。卽为人悉。超过一切梵魔沙门婆罗门等。卽对治悉。若闻诸佛名者。皆得不退转于无上菩提。卽第一义悉。别号日月灯明者。日表慧。月表定。卽自行德。灯明是化他德。又日月灯。表一心三智。当知前佛后佛。自行同。化他同。一心三智同。又佛有无量德。应有无量号。如华严明释迦于此娑婆世界。则有百亿十千名号。何况应身徧微尘国。名复何穷。然一一名。皆召实德。皆以穷劫说其功德。终不可尽。以今例古。日月灯明何独不然。通号如来等者。梵语多陀阿伽度。亦云怛闼阿竭。此翻如来。梵语阿罗诃。此翻应供。亦翻至真亦翻无所著。梵语三藐三佛陀。此翻正徧知。亦翻等正觉。梵语鞞侈遮罗那三般那。此翻明行足。梵语修伽陀。此翻善逝。亦翻好去。梵语路伽惫。此翻世间解。梵语阿耨多罗。此翻无上士。梵语富楼沙昙藐婆罗提。此翻调御丈夫。梵语舍多提婆摩[少/免]舍喃。此翻天人教师。梵语佛陀。此翻知者觉者。梵语路迦那他。此翻世尊。谓具上十号真实功德。故为一切世间之尊。释此十号。须约四教及以开显。兹不繁述。本迹观心。例亦可解。
　　
　　　（辛）三说法
　　
　　演说正法。初善。中善。后善。其义深远。其语巧妙。纯一无杂。具足清白梵行之相。为求声闻者。说应四谛法。度生老病死。究竟涅槃。为求辟支佛者。说应十二因缘法。为诸菩萨。说应六波罗蜜。令得阿耨多罗三藐三菩提。成一切种智。
　　
　　此明昔佛为实施权。说顿说渐。开权显实。同归非顿非渐。与今光中所见同。亦与释迦佛说法同也。初云演说正法。指顿教法。初中后三善。约顿教序正流通三段。其义深远。卽顿教了义。二乘不能测其底边也。其语巧妙。卽顿教之文。会理直说。悦菩萨心也。纯一无杂。谓顿教不与二乘共也。具足者。顿教明满字法门。清白者。顿教无二边瑕秽。梵行者。顿教无缘慈也。已上是明昔佛说顿。与今佛说华严同。酬上圣主师子演说经法微妙第一之问也。次云为求声闻等者。是明昔佛施三。与今佛说三藏乃至方等般若意同。酬上若人遭苦。乃至佛子修种种行之问也。四谛有四种。具如玄义所明。今为声闻。且说生灭相应之法。所谓三界果报。实苦。不可令乐。烦恼及业。真是苦因。更无异因。因灭则果灭。乃为究竟安乐。灭苦之道。惟戒定慧。更无余道也。因缘亦有四种如玄义。今为辟支。且说思议生灭相应之相。所谓无明行是能引支。识名色六入触受是所引支。爱取有是能生支。生老死是所生支。所引所生卽苦谛。能引能生卽集谛。无明灭乃至老死灭是灭谛。观因缘智卽道谛。声闻根钝。故为总相说四谛法。辟支稍利。故为别相说因缘法也。六波罗蜜四教相。如前略明。若直明三藏六度。则属阿含。若事理对论。而多以理夺事。则属方等。若带事谈理。而多以理融事。则属般若也。后云令得阿耨等者。是明昔佛开权显实。与今佛法华意同。若粗观文势。则令得等。似单承为诸菩萨句来。若细研语脉。则以令得等通结演说正法已下之意。盖从初说顿。卽令众生得成一切种智。其未成者。循循善诱。以三藏通别。兼但对带等种种方便而成熟之。或定不定。或显或密。事非一概。来至法华。则若声闻。若辟支。若事度。乃至若华严中所兼之别。无不令得无上菩提。成就一切种智也。此卽酬上光中见他土佛涅槃起塔之问。以光中但见他土涅槃佛事。不见他土法华会席。因此致疑。成发起序。今引古事同。显此法华为最后了义极谈。过此以往。更无可说。唯有非灭唱灭而已。一代时教究竟结归独在此经。三世十方。无不咸尔。称之为妙。岂徒然哉。初引一佛同竟。
　　
　　　（庚）次引二万佛同
　　
　　次复有佛。亦名日月灯明。次复有佛。亦名日月灯明。如是二万佛。皆同一字。号日月灯明。又同一姓。姓颇罗堕。弥勒当知。初佛后佛。皆同一字。名日月灯明。十号具足。所可说法。初中后善。
　　
　　前佛后佛。无不施顿施渐。会入非顿非渐。而文殊巧说。不事繁文。故于初佛。广明顿渐已同。不过略点开显。于今二万诸佛。但明名同。姓同。及十号同。说法善同。至最后佛。方乃广明现同及当同也。日月灯明。旣称为名。亦称为字。亦称为号。故知名字号三。秖是假立。本无亲疎。不似今人妄生分别。有讳不讳。颇罗堕者。此翻捷疾。亦翻利根。亦翻满语。婆罗门姓。观心释者。十善各具百界千如为一万。自行化他满足为二万。
　　
　　　（庚）三引最后佛同。又三。初曾见事与今已同。二曾见事与今现同。三曾见事与今当同。
　　
　　　（辛）今初
　　
　　其最后佛未出家时。有八王子。一名有意。二名善意。三名无量意。四名宝意。五名增意。六名除疑意。七名响意。八名法意。是八王子。威德自在。各领四天下。是诸王子。闻父出家得阿耨多罗三藐三菩提。悉舍王位。亦随出家。发大乘意。常修梵行。皆为法师。已于千万佛所植诸善本。
　　
　　昔佛八子。今佛一子。数虽不等。并出同居之土。土有见思。俱示有子。有子事同。一八赴缘。各有所表。一子表一道清净。八子表八正道也。又昔佛子发大乘意。今佛子住小乘果。此云何同。昔化道己竟。显本事彰。故云发大乘意。今未发迹。犹言罗汉。至下文显本。卽是菩萨。其意则同。各领四天下。是金轮王。有云轮王必不值佛。此殆不然。
　　
　　　（辛）二曾见事与今现同二。初现瑞同。二疑念同。
　　
　　　（壬）初又二。初此土六瑞同。二他土六瑞同。
　　
　　　（癸）今初
　　
　　是时日月灯明佛。说大乘经。名无量义。教菩萨法。佛所护念。说是经已。卽于大众中结加跌坐。入于无量义处三昧。身心不动。是时天雨曼陀罗华。摩诃曼陀罗华。曼殊沙华。摩诃曼殊沙华。而散佛上。及诸大众。普佛世界。六种震动。尔时会中比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽。人。非人。及诸小王。转轮圣王等。是诸大众。得未曾有。欢喜合掌。一心观佛。尔时如来。放眉间白毫相光。照东方万八千土。靡不周徧。
　　
　　　（癸）二他土六瑞同
　　
　　如今所见是诸佛土。
　　
　　但云如今所见。文略义周矣。初现瑞同竟
　　
　　　（壬）二疑念同
　　
　　弥勒当知。尔时会中。有二十亿菩萨。乐欲听法。是诸菩萨。见此光明普照佛土。得未曾有。欲知此光所为因缘。
　　
　　旣云欲知此光所为因缘。理应亦有发问答问二序。不俟费辞也。二曾见事与今现同竟。
　　
　　　（辛）三曾见事与今当同五。初因人说法同。二时节同。三唱灭同。四授记同。五灭后通经同。
　　
　　　（壬）今初
　　
　　时有菩萨。名曰妙光。有八百弟子。是时日月灯明佛。从三昧起。因妙光菩萨。说大乘经。名妙法莲华。教菩萨法。佛所护念。
　　
　　昔佛起定。因妙光菩萨说经。今佛起定。因舍利弗说经。舍利弗为罗睺师。昔妙光为八王子师。故云同也。又舍利弗旣得授记。实是菩萨。昔妙光闻法华时。何必不示作声闻。
　　
　　　（壬）二时节同
　　
　　六十小劫。不起于座。时会听者。亦坐一处。六十小劫。身心不动。听佛所说。谓如食顷。是时众中。无有一人。若身若心。而生懈倦。
　　
　　此与下文五十小劫谓如半日同也。佛力所加。故令忘长见短。下当广释。
　　
　　　（壬）三唱灭同
　　
　　日月灯明佛。于六十小劫说是经已。卽于梵魔沙门婆罗门天人阿修罗众中而宣此言。如来于今日中夜。当入无余涅槃。
　　
　　昔说法华。卽唱入灭。今佛于宝塔品中。亦言如来不久当入涅槃。化道已足。唱灭事齐也。梵。是色界主。魔。是欲界主。沙门。此云勤息。出家之都名。婆罗门。此云净裔。亦云梵志。在家之尊姓。天人阿修罗。略举三种善道。并皆从胜。取其易入佛法耳
　　
　　　（壬）四授记同
　　
　　时有菩萨。名曰德藏。日月灯明佛卽授其记。告诸比丘。是德藏菩萨。次当作佛。号曰净身多陀阿伽度阿罗诃三藐三佛陀。
　　
　　授声闻记。是此经正宗。不应预泄。今云授补处记。则与释迦授弥勒记同也。问。法华中不曾授弥勒记。岂应引同。答。但得彼此一代化齐。于义卽足。何必拘拘。微细强配。况法华梵文。积至八里。来者无几。安知梵册。无记嘱补处之文。授记中。略举三号。若三若十。平等平等。
　　
　　　（壬）五灭后通经同三。初正明入灭。二明灭后通经利益。三结会古今。
　　
　　　（癸）今初
　　
　　佛授记已。便于中夜入无余涅槃。
　　
　　授记便入涅槃者。虽复出同居土。五浊未甚。故不必更说大涅槃经。如此土迦叶佛。亦于说法华毕。卽涅槃也。然无余涅槃。义通大小。略须申明。有人云。小乘以果缚尚在。名为有余。身智俱灰。名为无余。大乘以五住究尽。乃名无余。此亦一往释耳。统论涅槃。则有三种。一性净涅槃。凡圣平等。卽法身德。二圆净涅槃。出障圆明。卽般若德。三方便净涅槃。为众生故。非生示生。非灭示灭。卽解脱德。又唯识明有四涅槃。一自性清净涅槃。佛与众生平等共有。不关修得。二有余依涅槃。谓真如出烦恼障。余依未灭。三乘初证无学道时所得也。三无余依涅槃。谓烦恼旣尽。苦依亦灭。三乘无学身智尽时所证也。四无住处涅槃。谓真如兼复出所知障。大悲般若常所辅翼。不住生死。不住涅槃。尽未来际。寂而常照。利益众生也。今以四对三。令义可识。自性清净。卽是性净。有余无余。出烦恼障。无住。出所知障。卽是圆净。从体起用。数数唱生唱灭。而实非生非灭。卽方便净。唯识又云。一切众生。但有初一。二乘无学。容有前三。唯我世尊。可言具四。盖性净法身。含生共有。故皆有初一。二乘证无学时。是有余依。不名无余。逮入灭时。旣名无余。不名有余。此则先后不俱。故云容有前三。如来坐菩提树。成等正觉。所有身心。非复有漏。苦依永尽。名无余依。非苦依在。谓真常五蕴。名有余依。不住二边。名无住处。此则四涅槃义。同时具足。故云可言具四。由是言之。初成正觉。卽已圆入四种涅槃。今言中夜入寂。是为同居钝根。示同二乘灭度耳。乃方便净之妙用。非灭唱灭。灭何尝灭也哉。
　　
　　　（癸）二明灭后通经利益
　　
　　佛灭度后。妙光菩萨。持妙法莲华经。满八十小劫。为人演说。日月灯明佛八子。皆师妙光。妙光教化。令其坚固阿耨多罗三藐三菩提。是诸王子。供养无量百千万亿佛已。皆成佛道。其最后成佛者。名曰然灯。八百弟子。中有一人。号曰求名。贪著利养。虽复读诵众经。而不通利。多所忘失。故号求名。是人亦以种诸善根因缘故。得值无量百千万亿诸佛。供养恭敬尊重赞叹。
　　
　　灭后。明通经之时。妙光。明通经之人。八十小劫。明通经久近。八子及求名等。明通经利益。坚固者。久已先成。求名者。次补佛处。双显佛道因缘。全赖师友。亦全由修证。二俱不诬矣。
　　
　　　（癸）三结会古今
　　
　　弥勒当知。尔时妙光菩萨。岂异人乎。我身是也。求名菩萨汝身是也。
　　
　　明通经利益。引八子八百。乃至结会古今者。近则释疑密开寿量也。或疑弥勒补处。不应问。文殊非补处。不应答。今明弥勒在八百数。宜应有问。文殊先复为师。宏通妙法。故释疑非谬。又八子最小。成然灯佛。然灯乃授释迦佛记。今文殊本以师祖。复为释迦弟子。师弟无定。将密显生非生灭非灭也。问。弥勒昔见诸佛。曾闻法华。何故疑问。答。时众机宜。应须扣发耳。三广举曾见以答竟。
　　
　　　（已）四分明判答
　　
　　今见此瑞。与本无异。是故惟忖。今日如来当说大乘经。名妙法莲华。教菩萨法。佛所护念。
　　
　　今昔六瑞旣同。惟忖决定不谬。当说大乘。决定前说法瑞也。名妙法莲华。决定前雨华瑞也。教菩萨法。决定前众喜瑞也。佛所护念。决定前地动瑞也。为答之法。先微后著。故今明判。显向非疑。岂文殊大圣。先思后当耶。答问序中。初长文竟。
　　
　　　（戊）二偈颂二。初颂广举曾见以答。二颂分明判答。
　　
　　　（已）初中二。初颂一佛同。二颂最后佛同。不颂惟忖及略举。但颂广举。就广举中。但颂初后而略中间。足可显义。不俟繁文也。
　　
　　　（庚）今初
　　
　　尔时文殊师利。于大众中。欲重宣此义而说偈言。我念过去世。无量无数劫。有佛人中尊。号日月灯明。世尊演说法。度无量众生。无数亿菩萨。令入佛智慧。
　　
　　此颂上时节名号及说法等。
　　
　　　（庚）二颂最后佛同为三。初颂曾见事与今已同。二颂曾见事与今现同。三颂曾见事与今当同。
　　
　　　（辛）今初
　　
　　佛未出家时。所生八王子。见大圣出家。亦随修梵行。
　　
　　　（辛）二颂曾见事与今现同又二。初颂现瑞同。二颂疑念同。
　　
　　　（壬）初又二。初颂此土六瑞同。二颂他土六瑞同。
　　
　　　（癸）今初
　　
　　时佛说大乘。经名无量义。于诸大众中。而为广分别。佛说此经已。卽于法座上。加趺坐三昧。名无量义处。天雨曼陀华。天鼓自然鸣。诸天龙鬼神。供养人中尊。一切诸佛土。卽时大震动。佛放眉间光。现诸希有事。
　　
　　颂中长出天鼓自呜。表方便品初无问自说也。现诸希有事。卽总颂诸瑞也。
　　
　　　（癸）二颂他土六瑞同。长文但略云如今所见是诸佛土。今颂则广。然文虽错纵变化。总不出六瑞意也。
　　
　　此光照东方。万八千佛土。示一切众生。生死业报处。有见诸佛土。以众宝庄岩。琉璃玻璃色。斯由佛光照。
　　
　　此颂见彼土六趣瑞。而兼显诸土净秽不同。
　　
　　及见诸天人。龙神夜叉众。乾闼紧那罗。各供养其佛。
　　
　　此颂意显六趣中有佛界机也。
　　
　　又见诸如来。自然成佛道。身色如金山。端严甚微妙。如净琉璃中。内现真金像。世尊在大众。敷演深法义。
　　
　　此颂见彼佛及闻说法瑞也。自然成佛道者。方便道。则加心修习。发真道。卽任运自然与理合也。藏佛一坐任运三十四心。通佛一念相应不加功力。别圆妙觉本得自然。自然成佛道。是报身。琉璃。是法身本净。金像是应物现形。深法义。卽顿教大乘。
　　
　　一一诸佛土。声闻众无数。因佛光所照。悉见彼大众。或有诸比丘。在于山林中。精进持净戒。犹如护明珠。
　　
　　此颂见彼土四众得道瑞也。举声闻以该藏教三乘。举比丘以该四众。或以第二偈属下六度亦可。
　　
　　又见诸菩萨。行施忍辱等。其数如恒沙。斯由佛光照。又见诸菩萨。深入诸禅定。身心寂不动。以求无上道。又见诸菩萨。知法寂灭相。各于其国土。说法求佛道。
　　
　　此颂见彼土菩萨行行瑞也。六度旣通四教。以拟方等般若。悉与东方及此土同。初颂现瑞同竟。
　　
　　　（壬）二颂疑念同
　　
　　尔时四部众。见日月灯佛。现大神通力。其心皆欢喜。各各自相问。是事何因缘。
　　
　　二颂曾见事与今现同竟。
　　
　　　（辛）三颂曾见事与今当同五。初颂因人说法。二颂时节。三颂唱灭。四颂授记。五颂灭后通经。
　　
　　　（壬）今初
　　
　　天人所奉尊。适从三昧起。赞妙光菩萨。汝为世间眼。一切所归信。能奉持法藏。如我所说法。唯汝能证知。世尊旣赞叹。令妙光欢喜。说是法华经。
　　
　　　（壬）二颂时节
　　
　　满六十小劫。不起于此座。所说上妙法。是妙光法师。悉皆能受持。
　　
　　下文譬说周竟。便告舍利弗云。无智人中。莫说此经等。当知妙光悉皆受持。正与今时舍利弗受佛付嘱同也。
　　
　　　（壬）三颂唱灭
　　
　　佛说是法华。令众欢喜已。寻卽于是日。告于天人众。诸法实相义。已为汝等说。我今于中夜。当入于涅槃。汝一心精进。当离于放逸。诸佛甚难值。亿劫时一遇。
　　
　　文中有唱灭。有嘱累嘱累如遗教也。
　　
　　　（壬）四颂授记
　　
　　世尊诸子等。闻佛入涅槃。各各怀悲恼。佛灭一何速。圣主法中王。安慰无量众。我若灭度后。汝等勿忧怖。是德藏菩萨。于无漏实相。心已得通达。其次当作佛。号曰为净身。亦度无量众。
　　
　　文中有悲泣。有慰喻。因悲泣。故慰喻。因慰喻。故授补处佛记。例如今佛。将未度众生付弥勒也。
　　
　　　（壬）五颂灭后通经又三。初颂示灭供养精进。二颂灭后通经利益。三颂结会古今。
　　
　　　（癸）今初
　　
　　佛此夜灭度。如薪尽火灭分布诸舍利。而起无量塔。比丘比丘尼。其数如恒沙。倍复加精进。以求无上道。
　　
　　长文但云涅槃。颂中兼明起塔及四众精进求道。所谓应以涅槃而得度者。卽现涅槃而度脱之也。薪尽火灭者。小乘以果报身为薪。智慧为火。慧依报身。身灭智亡。则一灭永灭。大乘以机为薪。逗应为火。众生机尽。应形斯灭。应徧法界。不知其尽也。
　　
　　　（癸）二颂灭后通经利益
　　
　　是妙光菩萨。奉持佛法藏。八十小劫中。广宣法华经。是诸八王子。妙光所开化。坚固无上道。当见无数佛。供养诸佛已。随顺行大道。相继得成佛。转次而授记。最后天中天。号曰然灯佛。诸仙之导师。度脱无量众。是妙光法师。时有一弟子。心常怀懈怠。贪著于名利。求名利无厌。多游族姓家。弃舍所习诵。废忘不通利。以是因缘故。号之为求名。亦行众善业。得见无数佛。供养于诸佛。随顺行大道。具六波罗蜜。今见释师子。其后当作佛。号名曰弥勒。广度诸众生。其数无有量。
　　
　　　（癸）三颂结会古今
　　
　　彼佛灭度后。懈怠者汝是。妙光法师者。今则我身是。
　　
　　初颂广举曾见以答竟。
　　
　　　（己）二颂分明判答三。初颂说法华经。二颂教菩萨法。三颂佛所护念。
　　
　　　（庚）今初
　　
　　我见灯明佛。本光瑞如此。以是知今佛。欲说法华经。
　　
　　　（庚）二颂教菩萨法
　　
　　今相如本瑞。是诸佛方便。今佛放光明。助发实相义。诸人今当知。合掌一心待。佛当雨法雨。充足求道者。
　　
　　　（庚）三颂佛所护念
　　
　　诸求三乘人。若有疑悔者。佛当为除断。令尽无有余。
　　
　　前文弥勒释四伏难。令文殊必答。此分明判答中。文殊断四伏疑。令弥勒莫更问也。初第一疑。因文殊广引先佛曾说法华。故弥勒潜疑欲问。诸佛赴缘。人时各异。古佛虽名法华。今佛何必如此。文殊卽以第一偈断云。我见灯明佛。本光瑞如此。以是知今佛。欲说法华经。此断其疑名也。弥勒因此又疑。自有名同义同。亦有名同义异。此名何所显召。文殊卽以第二偈断云。今相如本瑞。是诸佛方便。今佛放光明。助发实相义。此断其疑体也。弥勒又疑。实相无相。何人会之。文殊卽以第三偈断云。诸人今当知。合掌一心待。佛当雨法雨。充足求道者。此断其疑宗也。弥勒因此又疑。佛雨法雨。止洽菩萨。亦润二乘否耶。文殊卽以第四偈断云。诸求三乘人。若有疑悔者。佛当为除断。令尽无有余。此断其疑用也。弥勒联翩构疑。文殊频烦为断。旣事穷理尽。卽得之于怀。可谓善于问答。具二庄岩矣。（事穷。谓名等三。理尽。谓所显之体。）迹门开权显实中。初序段竟。
　　
　　妙法莲华经台宗会义卷一之二
　　
　　妙法莲华经台宗会义卷一之三
　　古吴后学蕅益智旭述
　　
　　　　释序品竟次释方便品
　　
　　方便品第二
　　
　　此一经之正宗。万法之都会。证信。证此。发起。发此。譬喻。譬此。乃至流通。通此。释此为二。先略。次广。略中为二。初正释。次料简。正释有三。一云。方者。法也。便者。用也。法有方圆。用有差会。三权是矩是方。一实是规是圆。若智诣于矩。则善用偏法逗会众生。若智诣于规。则善用圆法逗会众生。如经令离诸著。出三界苦。是故如来殷勤称叹方便。盖随众生欲。非佛本怀。此可释他经。非今品意。二云。方便者。门也。门为能通。通于所通。方便权略。皆为真实作门。真实得显。功由方便。从能显得名。故以门释方便。如经。开方便门。示真实相。此义可释他经。非今品意。三云。方者。秘也。便者。妙也。于昔成秘。今开成妙。妙达于方。卽是真秘。点内衣里无价宝珠。与王顶上惟有一珠。无二无别。指客作人。是长者子。亦无二无别。方便及门。卽是秘妙。如经。唯我知是相。十方佛亦然。止止不须说。我法妙难思。故以秘释方。以妙释便。正是今品意也。次料简者。第一释。是体外方便。化物之权。随他意语。第二释。亦是体外方便。自行化他之权。是随自他意语。第三释。是同体方便。卽自行之权。乃为随自意语。又第一释方便。非能入。非所入。第二释方便。是能入。非所入。第三释方便。卽能入。是所入。又第一释方便。是秘而非妙。第二释方便。秘堪入妙。第三释方便。秘卽是妙。据正法华。名善权品。权卽方便。无二无别。低头举手。皆成佛道。方便善权。皆真实也。先略释竟。次广释者。破古不录。今品是如来方便。摄一切法。如空包色。若海纳流。岂可但以一枝一派。释法界之大都耶。今明权实者。先作四句。谓一切法皆权。一切法皆实。一切法皆亦权亦实。一切法皆非权非实。一切法权者。如文云。诸法如是相性体力作因缘果报本末等。介尔有言。皆是权也。（有言不出千如百界）。一切法实者。如文云。如来巧说诸法。悦可众心。众心以入实为悦。（被机之意）又云。诸法从本来。常自寂灭相。（诸法之本）又云。如来所说。皆悉到于一切智地。（化仪之宗）又云。皆实不虚。（本行之源）又大经云。四句皆不可说也。（亡教之理。诸文皆以入证为实。故知有说无说。无不皆以真实为本。）一切法皆亦权亦实者。如文云。诸法如实相。是双明一切亦权亦实。例如不净观亦实亦虚。（治欲故实。假想故虚。秪此一观。是实是虚。何妨一法亦权亦实。）一切法皆非权非实者。如文云。非如非异。又云。亦复不行上中下法有为无为实不实法。非虚非实。如实相也。若一切法皆权。何所不破。纵令百千种师。一一师。作百千种说。无不是权。如来有所说。尚复是权。况复人师。宁得非权。若一切法皆实。又何所不破。唯此一事实。余二则非真。但一究竟道。宁得众多究竟道耶。诸师异解。皆破入实。宁复保其巢窟。若一切法皆亦权亦实。复何所不破。一切悉有权有实。那得自是一途。非他异解。一一法中。皆有权实。不得一向权一向实也。若一切法皆非权非实。复何所不破。何复纷纭。强生建立。直列名。尚自如此。况论旨趣耶。须晓四句。秪一法性。法性秪是真如实相如如涅槃。以法性体。不违诸法。不受诸法。不住诸法。不入诸法。故一一名字。一一心法。一一句偈。一一因果。一一凡圣。一一依正。乃至下文十双。无非法界。自在无碍。其义可成。具如不二十门所说。若本若末。体理无殊。说而不说。不说而说。照性非远。自在无穷。虽复无穷。不出四句。四句无句。无句而句。句句偏收十方佛法。但法华前。教教四句。句句未畅。来至此会。一味无殊。具如药草喻中。差卽无差。无差卽差。今就第三亦权亦实句。更开十法。就十法中。为八番解释。初列名。二生起。三解释。四引证。五结十为三种权实。六分别三种权实照三种二谛。七约诸经判权实。八约本迹判权实。（开章别释者。已知诸法互融徧入。举实卽实中有权。乃指此权为方便品。举权卽是不思议权。此权有实。乃以此权名方便品。举亦权亦实。则各有所归。此乃相卽之两亦。摄三之两亦。故用卽真实之方便为方便品。举非权非实则秪是方便之理。理收三句皆方便品。是则句句皆徧。皆方便品。何必约第三句。更开十法。一者名便。具权实故。二者义便。所摄徧故。余句义便。而名不便。余三虽有权义。而权名不如第三卽名卽具。用此卽实而权为今品也。故下十双。双双皆具权实之名。皆取卽实而权为方便品。况初三总释。皆冠十文八门故也。若不尔者。非方便之事理乃至悉檀。非列方便中法相之名。乃至非今经之本迹十义。十义无二。本迹似殊。本迹虽殊。不思议一。十义相别。实相一如。为众生故。列名生起。乃至本迹。事理。乃至悉檀不同。得意忘言。言说解脱。若见此意。常默常说。言行无违。还以此旨而为观境。使彼观境昭然可观。诸释所无。良由于此。然此八中。前七迹门。第八本门。本虽未至。权实理徧。故下文云。是我方便。诸佛亦然。故方便之名通于本迹。又此八门次第意者。若不列名。无以解释。若不生起。迷于诠次。解释正示十文相状。引证为防不信者故。结归为明品元意故。分别为令释品有归。判释令知粗妙有在。如是方显品之深旨。又预辩本迹。令识本地权实自他。方显大迹久近之化。）初列名者。一事理权实。二理教权实。三教行权实。四缚脱权实。五因果权实。六体用权实。七渐顿权实。八开合权实。九通别权实。十悉檀权实。二生起者。从无住本。立一切法。无住者。理也。一切法者。事也。由理事故有教。由教故有行。由行故有缚脱。由脱故成因果。由果故体显能用。由用故有渐顿之化。由开渐顿。故有开合。由开合故。有通别益。分别两益。故有四悉檀也。（此十双中。初五从因至果。后五果家胜用。因中若无前四。则因义浅狭。若无后五。则果用粗近。于中教是圣化。且以受者得名。又复文标能化。义须对所。故后五双。惟体用中一只对所。余四并从能对得名。又此亦与十妙义同。若不尔者。谁知方便须具十法。谁知十法义徧一经。若无十法。乃成经文不诠因果。及以能所。是故十双皆穷至要。方是今经之十双也。若尔。一经始终。皆名方便。并指前教以为所开。方乃可云此经方便。故知序中证信发起方便。譬喻。秖是比况方便。因缘。秖是往昔方便。本门。秖是久远方便。流通。秖是诸佛菩萨通法方便。由是方便。故名真实。若得此意。如观掌果。法华一部。方寸可知。一代教门。刹那便识。因果自他。共成一法。十方三世。无怀异求。以十法乘而观察之。法华三昧。投足有地。无上佛果。修途可期。）三解释者。一理事权实。理是真如。真如本净。有佛无佛。常不变易。故名理为实。事是心意识等。起净不净业。改动不定。故名事为权。若非理则无以立事。若非事则不能显理。事有显理之功。是故殷勤称叹方便。（谁肯以三界有漏心等以为如来之所称叹方便品耶。若不尔者。为令众生。其义安在。世间相言。如何消释。）二理教权实。总前理事。皆名为理。例如真俗。俱称为谛。诸佛体之而得成圣。圣者。正实也。欲以己法下被众生。因理设教。教卽权也。非教无以显理。是故如来称叹方便。（无明法性。乃至界外一切诸法。皆是所诠。此心意识名之与体。具足一切界外法故。谁知法华之教。以此等法而为所诠。若不尔者。邪见严王。恶逆调达。从何而得。果教谭此。能诠亦权。故知其教。秖诠其理。自非今经。谁肯叹此诠迷之教方便品。若不尔者。从三昧起。所叹者何。）三教行权实。依教求理。则生正行。行有进趣深浅之殊。故行名权。教无进趣深浅之异。故教名实。非教无以立行。非行无以会教。会教由行。是故称叹方便。（若不尔者。如来方便波罗蜜等。何所证耶。）四缚脱权实。行违理则缚。缚是虚妄。故名权。行顺理则生解。解冥于理。故名实。（诸经地前尚自违理。未开权故。此经弹指无非佛因。以显实故。）非缚无由求脱。得脱由缚。如因尸渡海。是故称叹方便。（谁知此经。佛以恶行亦得名为善巧方便。死尸之譬。徧通一切。）五因果权实。因有进趣暂用。故名权。果有克终永证。故名实。无果则因无所望。无因则果不自显。果由因克。是故称叹方便。六体用权实。前方便为因。正观入住为果。（且指圆初住为分证果。）住出为体用。体卽实相。无有分别。用卽立一切法。差降不同。如大地一。生种种芽。（初住百界作佛。卽能示十界法。）非地无以生物。非生无以显地。寻流得源。推用识体。是故称叹方便。七渐顿权实。统论修因证果。从体起用。俱有渐顿。今明起用。用渐为权。用顿为实。若非渐引。无由入顿。是故称叹方便。八开合权实。从顿开渐。渐自不合。（藏通两教不废小故。）亦不合顿。（三教菩萨不入实故。）故名为权。渐令究竟还合于顿。故名为实。由开故合。开有合力。是故称叹方便。九通别权实。通则半字无常之益。别卽满字常住之益。然常益道长。易生退没。故以化城接引生安隐想。然后息化。引至宝所。若无半益。不得会常。半有显满之功。是故称叹方便。十悉檀权实。世界为人对治三悉。是世间故为权。第一义悉。是出世故为实。非世不得出世。由三悉檀。得第一义。是故如来殷勤称叹方便。三解释竟。四引证者。此十义通大小教。亘一切法。且引今经。不如三界见于三界。三界是事。不如三界见是理。此证事理权实也。诸法寂灭相。不可以言宣。是理。以方便力故。为五比丘说。是教。此证理教权实也。（须云。若无性者。为说人天。乃至修罗为下品善。乃至为说无作四谛。故知从理俱不可说。从事大小俱可得说。）若闻此经。是善行菩萨道。又汝等所行。是菩萨道。佛子行道已。来世得作佛等。此证教行权实也。但离虚妄。名为解脱。其实未得。一切解脱。此证缚脱权实也。（小中虚妄名缚。离卽名脱。若望大乘。乃名为缚。唯今名脱。）尽行诸佛所有道法。是因。道场得成果。是果。此证因果权实也。我以佛眼观。是体。见六道众生。是用。此证体用权实。始见我身。闻我所说。卽皆信受。入如来慧。是顿除先修。习学小乘者。是渐。此证渐顿权实。穷子初逃。中间除粪。是开。后则付财。是合。此证开合权实。初息化城。是通益。后至宝所。是别益。此证通别权实。种种欲种种性相忆念等。此证悉檀权实。已通引一部为证。更别引一品。虽不次第。十文具足。诸佛智慧。甚深无量。其智慧门。难解难入者。一切事理境智等。悉名为实。施设诠辨言教。悉是智慧门。此证理教论权实。难解难入。一切声闻辟支佛所不能知。卽是缚脱论权实。佛曾亲近百千万亿无数诸佛。尽行诸佛无量道法。勇猛精进。名称普闻。卽是教行论权实。成就甚深未曾有法。随宜所说。意趣难解。卽是体用论权实。吾从成佛已来者。成佛是果。果必有因。卽是因果论权实。种种因缘种种譬喻广演言教。无数方便。引导众生令离诸著。卽是渐顿论权实。如来方便知见波罗蜜。皆已具足。卽是开合论权实。如来能种种分别巧说诸法。言辞柔软。悦可众心。卽是通别益论权实。取要言之。无量无边未曾有法。佛悉成就。卽是三悉檀成就。止舍利弗。不须复说。卽是第一义悉檀。是为四悉檀论权实。佛所成就第一希有难解之法。唯佛与佛。乃能究尽诸法实相。卽是理。所谓诸法如是相等。卽是事。是为事理论权实。此一段。略明五佛权实。佛佛皆尔。四引证竟。五结十为三种权实者。先通结。次别结。先通者。此十种通四教。共四十权实。若三藏中自证十法。名自行权实。说已十法利益众生。名化他权实。化他之十。有实有权。皆合为权。自行之十。亦有实有权。皆合为实。名自行化他权实。余三教十法。各就当教。束为三种权实亦如是。（此通中通）又当教各以事理教行缚脱因果四种为自行权实。各以理教开合二种为化他权实。各以体用渐顿通别悉檀四种为自他权实。其名虽同。其义各异。（此通中别）次别结者。前三教若通若别。当分皆是化他权实。随他意语故。圆教若通若别。当分皆是自行权实。随自意语故。化他之三若权若实。皆名为权。自行权实。皆名为实。次结成四句。随他意语。卽一切法权。随自意语。卽一切法实。双取。卽一切法亦权亦实。双遮。卽一切法非权非实。次结成三番释品。若自行自意者。此文称道场所得法。（实也）大经云修道得故。（权也）摄大乘称如理如量智。（如理是实如量是权）皆是圆教自行权实。随自意语。佛虽于此不可说法。能方便说。而众生不堪。若发轸单说此法取众生者。卽不能得。故言不可说不可说也。复置此事。以自行权实。兼别教权实共取众生。大机利者直得。钝者曲得。小机利钝俱不得。盖华严意也。复置此事。但用半字权实取众生。大机利钝密得显不得。小机利钝但保于证取亦不得。盖三藏意也。复置是事。合用四教权实共取众生。大机利钝曲直俱得。小机利钝保证俱不得。盖方等意也。复置是事。舍三藏权实。用通别圆三种权实共取众生。大机利钝俱得。小机利钝保证俱不得。盖般若意也。复置是事。舍前三权实。单用圆教自行权实取众生。大小利钝俱得。盖法华意也。如来智慧靡所不达。明照时宜。用与可否。故释品云。方者。诸方法也。便者。善巧用也。巧用方法取众生得。是故殷勤称叹方便。（此约前四时三种法用不能至实。故但成于初义释品。若至法华。纵名法用。亦成秘妙之法用也。卽可以用释今品经。则方法之名。昔日通四。今无复三）复次如来自证权实。俱不可说。愍念众生。说自证之权为门。于物非宜。众生不能得入。故自证权。亦不可说。说别权实为门。利者得入。钝者不入。（华严）于物非宜。别权实亦不可说。说三藏权实为门。利者密入。钝亦不入。（三藏）于物非宜。亦不可说。说三种化他权实为门。利者得入。钝亦不入。（方等）于物非宜。亦不可说。说二种化他权实为门。利者得入。钝亦不入。（般若）亦不可说。于物非宜。舍三种化他权实。但说自行之权。利者钝者俱得入。从始至终。以方便为门。是故如来称叹方便。释品云。方便为入实之门。卽此意也。前一番。明如来能知方便能用方便。此一番。明行者能随顺方便。（初约方法中。明如来能知能用方便。法是能知。用是能用。众生不知是佛方便。今并开之。令众生知。此一番。明令众生随顺方便者。谓从门顺实故也。而亦不知方便卽是所顺之实。今亦开之。又二章并有机应二意。但前多从应说。且云如来。后多从机说。且云行者。故殷勤称叹之言。并从佛得。）复次如来自证。修道所得。于一切方便。卽是真实。而此真实。不可得说。虽能说之。众生不能卽实。以方便力。带不卽说一卽。利者能卽。钝不能卽。（华严）又纯说一不卽。利者密卽。钝者不卽。（三藏）又带三不卽。说一卽。利者能卽。钝者不卽。（方等）又带二不卽。说一卽。利者能卽。钝者不卽。（般若）又废三不卽。纯说一切卽。利钝俱能卽。于方便得见真实。（法华）上两意。用方便从方便。此一意。卽方便卽真实。真实卽圆因。圆因卽自行之方便。如此自行方便。今始证入。故释品云。方者。秘也。便者。妙也。妙达于方。卽是真秘。从自行方便得名。故言方便品也。五结十为三种权实竟。六分别三种权实照三种二谛者。前旣通别当分结束权实。（通则十双各三。别则四自。二他。四自他共也。）今还约此智照。义则易见。若通以十种明自行二智者。卽照随智二谛也。通用十法逗缘者。卽照随情二谛也。若束四为二者。卽照随情智二谛也。（每一教中。皆束四为二。谓自行权实。皆束为实。化他权实。皆束为权。故但成二。此通中通也）若当分照谛者。事理教行缚脱因果。悉是自证。卽照随智二谛也。理教开合。两属化他。卽照随情二谛也。体用渐顿通别悉檀。四通自他。卽照随情智二谛也。（此通中别也）又总束者。三藏教三十种二智。是化他二智。皆照随情二谛。若通教别教共六十种二智。是自他二智。卽照随情智二谛。通教或时与前三藏共为随情二谛。则别教三十种二智。是自他二智。照随情智二谛。（先收通教为自他者。以能通别通圆。为大乘初门故。次拣通教为但他者。以当分不诠中理。同灰断故。）唯圆教三十种权实。是自行二智。照随智二谛。又三教若通若别。（还指通则十双各三。别则自四他二等。）皆是逗缘。悉是化他二智。照随情二谛。圆教若通若别。皆是自行二智。卽照随智二谛。束三教之权实。总为权。束圆教之权实。总为实。卽自他二智。照随情智二谛也。六分别权实照二谛竟。七约诸经判权实者。初华严。论教。但是满字。论时。但是乳。论法。是一自行一化他。论人。但是菩萨。二乘如聋如哑。今文云。未曾向人说如此事也。次三藏。论教。但是半字。论时。卽是酪。论法。是一种化他。论人。但是二乘。今文云。住立门外。著弊垢衣。执除粪器也。次方等。论教。对半明满。论时。并酪明酥。论法。有三种化他。一种自行。论人。小慕于大。今文云。心相体信。入出无难也。次般若。论教。带半明满。论时。挟生而熟。论法。有二种化他。一种自行。论人。大资于小。小教于大。今文云。出内取与。皆使令知也。今法华。论教废半明满。论时。纯是醍醐。论法。唯有自行。论人。此实我子。我之所生。我实是父。付以家业。授记作佛。前教不说者。今皆发之。正直舍方便。但说无上道。故是自行之权。名方便品。自余或是自他二智。或化他二智。（教行理三。前或已会。若开人者。前教所无。）复次华严。对二菩萨。说一自一他。不拟二乘。不闻不解。三藏。对二乘说一化他。不拟菩萨。故无自行。方等。具对小大。对二乘说两化他。对菩萨说一自一他。般若。对二乘说一他。对菩萨说一自一他。法华。普对机熟者但明一自。不复有他。文云。菩萨闻是法。疑网皆已除。千二百罗汉。悉亦当作佛。一切众生。悉入自行之方便。故名方便品也。七约诸经判权实竟。八约本迹判权实者。如来本地。久已证得一切权实。名为自行权实。中间垂迹。亦作兼带等说。今日垂迹寂场。带别化他说自行。次说一化他。次说三。次说二。次说废三等。皆名化他权实。束本中权实。名实。束迹中权实。名权。卽是自他合权实也。结此则成四句。一切实。一切权。一切亦权亦实。一切非权非实。舍利弗本证一切权实。卽自行权实。迹在鹿苑。单受化他。在方等。受一被三折。在般若。带二转一。至法华。废三悟一。皆是化他权实。束本权实为实。束迹权实为权。卽自他权实。亦具四句可知。若从佛迹说。亦是化他之权实。亦称方便品。若从引入圆因自行。亦是方便品。若从舍利弗迹权。亦是方便品。若从舍利弗迹入实。亦是方便品。为此诸义。故称方便品也。
　　
　　　（丙）二迹门正说为二。初从今文至则生大欢喜。是略开三显一。动执生疑。次从尔时世尊告舍利弗汝已殷勤三请岂得不说。至授学无学人记品。是广开三显一。断疑生信。
　　
　　　（丁）初中二。初略开显。二腾疑请。
　　
　　　（戊）初又二。初长文重颂。叹佛二智。二偈颂。正略开显动执生疑。
　　
　　　（己）初又二。初长文。二重颂。
　　
　　　（庚）长文为二。初寄言叹二智。二绝言叹二智。
　　
　　　（辛）初又二。初明诸佛权实。二明释迦权实。
　　
　　　（壬）初又三。初双叹。二双释。三双结。
　　
　　　（癸）今初
　　
　　尔时世尊。从三昧安详而起。告舍利弗。诸佛智慧。甚深无量。其智慧门。难解难入。一切声闻辟支佛所不能知。
　　
　　尔时者。文殊答问已竟时也。佛常在定。何故言起。此有所示。往古诸佛说此经时。必前入无量义。卽入法华。今佛亦尔。此示世界悉檀。哀从定起。观理观机。二俱审谛。说必不谬。增长物信。此示为人悉檀。哀从定起。佛寂而常照尚须入定。方乃说法。况复散心。妄有所说。此示对治悉檀。哀从定起。入定缘理。安心实相。出定令他安心实相。此示第一义悉檀。哀从定起。安此四法。故言安详而起也。（四教俱有四悉。今须约开显圆）告舍利弗者。小乘中智慧第一。将欲因之而破小智显大智。此乃经家提起之文。问。此中告舍利弗。与大品何别。答。何但大品。始自四阿含。终至此经。处处有告。各各不同。四含中。或为发起生灭法轮故告。方等斥故告。般若加故告。今经开故告。天亲论云。告身子不告余声闻者。智慧深故。不告诸菩萨者有五。一为声闻所作事故。二回向大菩提故。三令无怯弱故。四为发余人善思念故。五令不起所作已办心故。当知五意。兼异他经。前显露教。不云声闻得入佛智也。诸佛智慧甚深无量者。叹实智也。非三种化他权实。故言诸佛。显自行之实。故言智慧。此智慧体。卽一心三智。竖彻如理之底。故言甚深。横穷法界之边。故言无量。此正称叹之辞。无量甚深。深高横广。譬如根深则条茂。源远则流长。实智旣然。权智例尔。其智慧门难解难入等者。叹权智也。自行道前方便。有进趣之力。故名为门。（四十位真因也。）从门入到道中。（妙觉果位）道中称实。道前名权。（此卽前十双中约因果论权实）十住始解。故难解。十地为入。故难入。非七方便人所能测度。此正叹权之辞。而别举声闻辟支不能知者。执重故别破之耳。（藏通二乘。通菩萨。别三贤。圆十信。共名为七方便。）法身本意。元以自行权实拟之。无机逃走。故言不知。（未结缘来。名在法身。结缘已后。名无机等。）华严顿照。如聋如瘂。故言不知。方等弹斥。保任草庵。故言不知。般若转教。无心希取。故言不知。今大机启发。放光动地。彼此古今。诸佛道同。由怀疑惑。故言不知。利根菩萨。节节能知。钝同二乘。是亦不知也。
　　
　　　（癸）二双释
　　
　　所以者何。佛曾亲近百千万亿无数诸佛。尽行诸佛无量道法。勇猛精进。名称普闻。
　　
　　佛曾亲近等。是释实智。良由外值佛多。禀承至要。故实智甚深。良由内行纯厚。尽行道法。故实智无量。无量释横广。甚深释竖高也。勇猛精进等。是释权智。良由勇猛精进。能入难入之门。旣入门已。泽被无疆。物钦胜德。故名称普闻。亦可勇猛精进能入法门。卽释权智深。名称普闻。卽释权智广。权智虽无深广之语。例实智此义则成。
　　
　　　（癸）三双结
　　
　　成就甚深未曾有法。随宜所说。意趣难解。
　　
　　称理究竟。故言成就。到彼岸底。故言甚深。此结成实智也。称机适会。故言随宜。非七方便所知。故言难解。此结成权智也。或成就甚深未曾有法。结自行权实。随宜所说意趣难解。结化他权实。自行权实。俱名为实。化他权实。俱名为权也。初明诸佛权实竟。
　　
　　　（壬）二明释迦权实三。初双叹。二双释。三双结
　　
　　　（癸）今初
　　
　　舍利弗。吾从成佛已来。种种因缘。种种譬喻。广演言教。无数方便。引导众生令离诸著。
　　
　　实智不圆。佛道不成。旣云成佛。一成一切成。卽是叹实智也。种种因缘下。是叹权智。四十余年。以三种化他权实逗会众生。故言种种因缘也。譬喻者。小乘中。如芭蕉水沫等譬。大乘中。如干城幻事等譬。广演者能于一法出无量义也。无数方便。卽七种方便也。引导等者。说散十善。离三途著。说净十善。离欲界著。说三藏。离见思著。说菩萨法。离涅槃著。说佛法。离顺道法爱著。
　　
　　　（癸）二双释
　　
　　所以者何。如来方便知见波罗蜜。皆已具足。
　　
　　如来二字。是释实智。从真如实相中来而得成佛。故名如来也。方便二字。是释权智。由于方便善巧。故能种种因缘譬喻广演言教也。知见波罗蜜。卽双举权实。知见。一切种智名实知。佛眼名实见。道种智名权知。法眼名权见。悉到事理边际。故悉名波罗蜜。皆已具足者。权实悉究竟也。
　　
　　　（癸）三双结
　　
　　舍利弗。如来知见。广大深远。无量。无碍。力无所畏。禅定解脱。三昧。深入无际。成就一切未曾有法。
　　
　　广大明横。深远明竖。实智非横非竖。寄言叹其横竖。照无限极。如函大盖大也。无量者。佛地大慈悲喜舍也。无碍者。佛地四辨也。力者。佛地十力也。无所畏者。佛地四无所畏也。禅者。实相禅也。定者。首楞严定也。三昧者。王三昧也。深入无际。结成权智竖深。成就一切未曾有法。结成权智横广。初寄言叹二智竟。
　　
　　　（辛）二绝言叹二智为二。初举绝叹之由。二正绝言叹。
　　
　　　（壬）初中二。初正举绝叹之由。二指绝言之境。
　　
　　　（癸）今初
　　
　　舍利弗。如来能种种分别。巧说诸法。言辞柔软。悦可众心。
　　
　　种种分别巧说诸法。重举权也。言辞柔软悦可众心。重举实也。上文见他土说顿云出柔软音。下文身子领解云闻佛柔软音。故言举实。众心乃以得实为悦故也。前寄言叹。前实后权。是明从实舒权。今绝言叹。前权后实。是欲卷权归实。
　　
　　　（癸）二指绝言之境
　　
　　舍利弗。取要言之。无量无边未曾有法。佛悉成就。
　　
　　取要者。创指之端。犹云略而言之也。无量无边。是指权。未曾有法。是指实。言此二事佛悉成就。修道得故。此那可说。若单明一事。不应言悉。悉者。双指权实也。复次无量无边皆未曾有。则卽权而实。不可思议。未曾有法无量无边。则卽实而权。不可思议。初举绝叹之由竟。
　　
　　　（壬）二正绝言叹为二。初绝言叹。二释止叹意。
　　
　　　（癸）今初
　　
　　止。舍利弗。不须复说。
　　
　　此法深寂。言语道断。体不可说。故止而叹之。设慈悲为说。闻不能解。伤其善根。是故止也。
　　
　　　（癸）二释止叹意
　　
　　所以者何。佛所成就第一希有难解之法。唯佛与佛。乃能究尽诸法实相。所谓诸法如是相。如是性。如是体。如是力。如是作。如是因。如是缘。如是果。如是报。如是本末究竟等。
　　
　　此释止叹。凡有两意。一者佛是最上人。成就修得最上法。故不可说。卽约能究尽之智慧言也。二者甚深境界。不可思议。故不可说。卽约所究尽之诸法实相言也。成就。对不成就。第一。对不第一。希有。对不希有。难解。对不难解。以果望因。自他相对。须约教味。委悉简他。以显佛最上人。权实横满。故不可说也。唯佛与佛乃能究尽者。初中分获。未尽其源。如十四夜月。光用未满。独佛与佛。究竟边底。如望夜月。体无不圆。光无不徧。以显权实竖深。修道得故。故不可说也。诸法实相者。略标甚深权实境也。诸法。谓百界千如。卽实之权也。实相。谓中道理体。卽权之实也。所谓诸法如是相等。广释甚深权实境也。须作四番解释。一约十法界。二约佛法界。三约离合。四约位。经云诸法。故用十法界释。经云佛所成就希有之法。故用佛法界释。经云。止止不须说。我法妙难思。故用离合释。经云唯佛与佛乃能究尽。故用位释也。一约十法界者。谓六凡四圣。法虽无量。数不出十。一一界中虽复多派。不出十如。如地狱界。当分自具相性乃至本末。亦具畜生界相性本末。乃至亦具佛法界相性本末。无有缺减。故阿毗昙毗婆沙云。地狱道。成就他化天法。卽是其例。余九法界亦如是。当知一一界。皆互具余九界十如。若照自位九界十如。皆名为权。照其自位佛界十如。名之为实。一中具无量。无量中具一。所以名为不可思议。凡夫虽具。绝理。情迷。（自鄙无分。故云绝理。随想异见。故云情迷。）二乘虽具。舍离求脱。（三道卽是。舍而不观。避空求空。反资小脱。）菩萨虽具。照则不周名不了了。（藏通照六。别照次第。故云不周。）如来洞览。横竖具足。（一中无量为横。无量卽一为竖。多一相卽。故云具足。）唯独自明了。余人所不见。不可宣示。故止止绝言耳。上玄义中已说。今不具记。二约佛法界释者。佛界非相非不相。而名如是相。指万善缘因。故下文云众宝庄校也。佛界非性非不性。而名如是性。指智慧了因故下文云有大白牛也。佛界非体非不体。而名如是体指实相正因。故下文云其车高广也。佛界非力非不力。而名如是力。指菩提道心慈善根力等。故下文云又于其上张设幰盖也。佛界非作非不作。而名如是作。指任运无功用道。故下文云其疾如风也。佛界非因非不因。而名如是因。指四十一位。故下文云乘是宝乘游于四方也。佛界非缘非不缘。而名如是缘。指一切助菩提道。故下文云又多仆从而侍卫之也。佛界非果非不果。而名如是果。指妙觉朗然。圆因所克。故下文云直至道场也。佛界非报非不报。而名如是报。指大般涅槃。故下文云得无量无漏清净之果报也。佛界非本非末。非不本非不末。而言本末。本卽佛相。末卽佛报。是自行权也。佛界非等非不等。而言究竟等。指于实相。故标章云实相。是自行之实也。卽实而权。故言本末。卽权而实。故言为等。（问。此中佛界与前十界中佛界何别。答。前则在迷在因。通悟通果。今乃唯果。不通因迷。故一一法。皆用双非。非相卽非假。非不相卽非空。虽出双非。意存三谛。下九准知。乃知本末究竟等也。如是方名究竟佛乘。是故皆以大车文结。此则于今品文。是佛果家之诸法实相。于彼譬说。卽至道场之庄严大车。于彼宿世。卽极果佛之开权实处。于彼本门。卽久成佛之所契妙法。若正宗可识。则流通岂迷。一句一偈之言。弥可信也。三德三轨之说。皎若目前。若得此意。广演于八年不出乎一念。经五十小劫。讵动于刹那。例知一代逗机居于心性。十方佛事。宛然瞩目。法界根性。览而易通。随宜所说。咸指藏理。）此是如来自行权实。最为无上。无上相乃至无上果报。横广竖深而无有上。故标章云诸法实相。例亦应言诸法实性实体实力乃至实究竟等。但略举一以蔽诸耳。如来徧照。横竖悉周。如观掌果。秪为凡夫如双盲。二乘如眇目。菩萨夜视。蒙眬不晓。不可得说。故止止绝言也。三约离合释者。若佛心中所观十界十如。皆无上相乃至无上果报惟是一佛法界。如海总万流。如千车共辙。此卽自行权实。若随他意。则有九法界十如相性等。卽是化他权实。化他虽复有实。皆束为权。自行虽复有权。皆束为实。卽是自行化他权实。随他则开。随自则合。横竖周照。开合自在。虽开无量。无量而一。虽合为一。一而无量。虽无量一。而非一非无量。虽非一非无量。而一而无量。惟佛与佛。乃能究尽。凡夫则诽谤不信。二乘则迷闷不受。菩萨则尘杌未明。为此义故。止止绝言也。四约位释者。如是相。谓一切众生皆有实相。本自有之。乃如来藏之相貌也。如是性。卽是性德智慧第一义空也。如是体。卽是中道法性之理也。是为三德。通十法界。位位皆有。若研此三德入十信位。则名如是力如是作。入四十一位。则名如是因如是缘。若至佛地。则名如是果如是报。初三名本。后三名末。初后同是三德。名究竟等。初位三德。通恶通善。通贤通圣。通小通大。通始通极。虽在恶而不沈。虽在善而不升。虽在贤而不下。虽在圣而不高。虽在小而不窄。虽在大而不宽。虽在始而非新。虽在极而非故。故是不可思议。不可得说。所以止止绝言也。复次三德究竟等者。十界相性。权实开合。差别若干。以平等大慧如实观之。究竟皆等。若迷此境。卽有六界相性。名为世谛。若解此境。卽有二乘相性。名为真谛。达此非迷非解。卽有菩萨佛界相性。中道第一义谛。若以此慧等于俗谛。俗谛非迷。等于真谛。真谛非解。非解非迷。双非迷解。但名平等。若双照者。权卽是实。实卽是权。虽二而不二。亦名究竟等也。（此约惑解等）又权实不二之境。七种方便。不能以不二智而等不二之境。惟有诸佛。以不二智等不二境。故言究竟等。（此约人等）又今大乘机动。不明九界相性。直说一切相性。悉入佛界相性。昔教未说。谓昔不与今等。今教说之。知昔与今等。故言究竟等。（此约教等）又所以四释者。明理摄徧。故约十界释。明自证极。故约佛界释。明佛化用。故约离合释。明三德徧。故约诸位释也。初叹佛二智中初长文竟。
　　
　　　（庚）二重颂二。初颂寄言叹二智。二颂绝言叹二智。偈颂上文。互有广略。令发易显耳。
　　
　　　（辛）初中二。初合颂叹二佛二智。二合颂二佛释叹结叹。长文二佛各叹。表化缘异故。颂中二佛合叹。示二智同故。
　　
　　　（壬）今初
　　
　　尔时世尊。欲重宣此义而说偈言。世雄不可量。诸天及世人。一切众生类。无能知佛者。佛力无所畏。解脱诸三昧。及佛诸余法。无能测量者。
　　
　　初一偈。总颂二佛实智。第二偈。总颂二佛权智也。诸余法者。指化他权实。卽以自行而为化他。从一法中。开出无量。所有方便。无不卽权卽实。故亦无能测量。
　　
　　　（壬）二合颂二佛释叹结叹
　　
　　本从无数佛。具足行诸道。甚深微妙法。难见难可了。于无量亿劫。行此诸道已。道场得成果。我已悉知见。
　　
　　此颂上两章释结之意。而文字变化。不必句句分配。盖谓甚深微妙之权实二法。最为难见难了。由我与诸佛。本从无数佛所。具足尽行无量道法。于无量劫行此道已。乃坐道场得成佛果。故能悉知悉见此权实微妙法也。无量劫具足行道。故权智满。道场成果。故实智满。此亦约因果而论权实也。初颂寄言叹二智竟。
　　
　　　（辛）二颂绝言叹二智为三。初颂释止叹意。二正颂绝言叹。三追颂绝言境。
　　
　　　（壬）今初
　　
　　如是大果报。种种性相义。我及十方佛。乃能知是事。
　　
　　此颂惟佛与佛乃能究尽诸法实相等也。先举果报之后。次举性相之初。中间例知。大果报者。卽妙果报。种种性相者。卽百界千法差别不同。义者。卽究竟等也。
　　
　　　（壬）二正颂绝言叹
　　
　　是法不可示。言辞相寂灭。诸余众生类。无有能得解。除诸菩萨众。信力坚固者。
　　
　　
　　
　　此正颂止不须说之旨也。是法。卽诸佛二智所照权实妙境。所谓不可思议百界千如诸法实相也。实相非方所。故不可示。非言语道。故言辞相寂灭。佛虽能说此不可说法。而众生无能得解。故止不须说也。然旣无能得解。则是法将终不可传乎。故曰。除诸菩萨众。信力坚固者。庶几能得解耳。信力坚固。指圆教十信也。以下正广明诸余众生皆不能解。
　　
　　诸佛弟子众。曾供养诸佛。一切漏已尽。住是最后身。如是诸人等。其力所不堪。假使满世间。皆如舍利弗。尽思共度量。不能测佛智。正使满十方。皆如舍利弗。及余诸弟子。亦满十方刹。尽思共度量。亦复不能知。辟支佛利智。无漏最后身。亦满十方界。其数如竹林。斯等共一心。于亿无量劫。欲思佛实智。莫能知少分。新发意菩萨。供养无数佛。了达诸义趣。又能善说法。如稻麻竹苇。充满十方刹。一心以妙智。于恒河沙劫。咸皆共思量。不能知佛智。不退诸菩萨。其数如恒沙。一心共思求。亦复不能知。
　　
　　初六句。拣漏尽弟子不知。次四句。拣舍利弗不知。第三有六句。拣余大弟子不知。第四有八句。拣辟支佛不知。支佛逆顺观十二因缘。故名利智。佛实智者。自行权实俱名为实也。第五有十句。拣发心菩萨不知。或指六度三祇未断惑者。或指通别二教发心之人。彼于当教。各能了达四谛义趣。依之发于四宏誓愿。各能敷演当教道法。展转望前。皆称妙智。如藏教以超过世间名妙。通教以了达卽空为妙。别教以仰信中道为妙也。第六有四句。拣不退菩萨不知。通教断界内惑。虽得不退。不知中道别理。别教三贤。虽得位行不退。不知中道具一切法。卽一切法。
　　
　　　（壬）三追颂绝言境
　　
　　又告舍利弗。无漏不思议。甚深微妙法。我今已具得。唯我知是相。十方佛亦然。
　　
　　
　　
　　此正颂无量无边未曾有法。佛悉成就也。最后二句。亦是重颂唯佛与佛乃能究尽诸法实相等。无漏者。纯一实相。实相之外无余法也。不思议者。心行处灭。言语道断也。甚深微妙者。唯是诸佛所证契也。又依无漏义故。前于十如。约十法界释。十界十如。收诸凡圣理性无漏失。收三谛无漏失。权实智无漏失也。依不思议义故。前于十如。约开合释。卽权而实。卽实而权。故不可思议也。依甚深微妙义故。前于十如。约佛法界释。依唯我知是义故。前于十如。约位释。二并可知。初略开显中。初长文重颂叹佛二智竟。
　　
　　　（己）二偈颂正略开显动执生疑二。初明诸佛显实。二明释迦开三。互明一边耳。
　　
　　　（庚）今初
　　
　　舍利弗当知。诸佛语无异。于佛所说法。当生大信力世尊法久后。要当说真实。
　　
　　
　　
　　诸佛语无异者。此显诸佛化道是同。次两句。劝信。后两句。正显实。可见从前所说。皆非真实。所以破昔之执。生今之疑。下文将非魔作佛。正由闻此语也。佛旣实语劝信。何事翻疑。为防因疑起谤。故须劝信耳。
　　
　　　（庚）二明释迦开三
　　
　　告诸声闻众。及求缘觉乘。我令脱苦缚。逮得涅槃者。佛以方便力。示以三乘教。众生处处著。引之令得出。
　　
　　初一偈。正举昔日所施之三。声闻为小乘。缘觉为中乘。三祇六度脱诸苦缚逮得涅槃者为大乘也。次二句。正斥皆是方便假说。一总非实。后二句。释出施三之意。引令出著。不得已耳。初略开显竟。
　　
　　　（戊）二腾疑请二。初叙疑。二请决
　　
　　　（己）初中二。初经家叙。二正生疑
　　
　　　（庚）今初
　　
　　尔时大众中。有诸声闻。漏尽阿罗汉。阿若憍陈如等千二百人。及发声闻辟支佛心比丘比丘尼优婆塞优婆夷。各作是念。
　　
　　上斥三乘皆是方便。今叙疑但在二乘者。以其执重疑深。故偏举也。若下文陈疑中。卽云求佛诸菩萨。大数有八万等。故知三乘佥疑。
　　
　　　（庚）二正生疑
　　
　　今者世尊。何故殷勤称叹方便。而作是言。佛所得法甚深难解。有所言说。意趣难知。一切声闻辟支佛所不能及。佛说一解脱义。我等亦得此法。到于涅槃。而今不知是义所趣。
　　
　　何故言佛所得法甚深难解。是疑佛实智。何故言有所言说意趣难知等。是疑佛权智。以佛昔说三乘智慧。同证不差。但余习有尽不尽耳。今忽称叹如来二智非我所及。是以生疑也。佛说一解脱义下。是自疑所得。三乘圣道。是真出要。我修此理。亦到涅槃。而今忽言皆是方便。未知何者真实。故言不知是义所趣。初叙疑竟。
　　
　　　（己）二请决中。文有三请二止。并前文为三止。初止为理深难解。初请为自他求决。次止为惊疑不信。次请为久植必解。后止为谤必堕恶。后请为利根得益。或佛豫知三周得益前后不俱。故三抑俟其三请也。
　　
　　　（庚）第一请为二。初长文二偈颂
　　
　　　（辛）初长文二。初陈疑。二陈请
　　
　　　（壬）今初陈疑。疑二智也
　　
　　尔时舍利弗。知四众心疑。自亦未了。而白佛言。世尊。何因何缘。殷勤称叹诸佛第一方便。甚深微妙难解之法。
　　
　　　（壬）二陈请。陈已请众请也
　　
　　我自昔来。未曾从佛闻如是说。今者四众咸皆有疑。惟愿世尊敷演斯事。世尊何故殷勤称叹甚深微妙难解之法。
　　
　　　（辛）二偈颂五。初颂疑二智。二颂三乘四众疑。三颂自疑。四颂佛子疑。五总明同疑请
　　
　　　（壬）今初
　　
　　尔时舍利弗。欲重宣此义而说偈言
　　
　　慧日大圣尊。久乃说是法。自说得如是。力无畏三昧。禅定解脱等。不可思议法。道场所得法。无能发问者。我意难可测。亦无能问者。无问而自说。称叹所行道。智慧甚微妙。诸佛之所得。
　　
　　是法。指实智。力无畏等。指权智。道场所得。指自行权实。我意难测。指化他权实。（以是同体方便。故难测也）所行道。结自行权。佛所得。结自行实。无问自说。卽结成化他意也。苟非欲以自行化他。何故无问自叹。
　　
　　　（壬）二颂三乘四众疑
　　
　　无漏诸罗汉。及求涅槃者。今皆堕疑网。佛何故说是。其求缘觉者。比丘比丘尼。诸天龙鬼神。及乾闼婆等。相视怀犹豫。瞻仰两足尊。是事为云何。愿佛为解说。
　　
　　初句明小乘。第二句明六度大乘。次偈明中乘及四众等。
　　
　　　（壬）三颂自疑
　　
　　于诸声闻众。佛说我第一。我今自于智。疑惑不能了。为是究竟法。为是所行道
　　
　　究竟法。果也。所行道。因也。上文佛斥所示三乘。皆是方便。今疑三乘各有因果。依教修证。未尝有谬。若云方便非真实者。为是所证果非实耶。为是所行因不真耶。
　　
　　　（壬）四颂佛子疑
　　
　　佛口所生子。合掌瞻仰待。愿出微妙音。时为如实说。
　　
　　此指通别二教菩萨有疑。若不疑者。何故合掌瞻仰待耶。
　　
　　　（壬）五总明同疑请
　　
　　诸天龙神等。其数如恒沙。求佛诸菩萨。大数有八万。又诸万亿国。转轮圣王至。合掌以敬心。欲闻具足道。
　　
　　第一请竟。
　　
　　　（庚）第二止。恐怀疑故
　　
　　尔时佛告舍利弗。止止。不须复说。若说是事。一切世间诸天及人。皆当惊疑。
　　
　　　（庚）第二请。腾宿根利。故不怀疑
　　
　　舍利弗重白佛言。世尊。惟愿说之。惟愿说之。所以者何。是会无数百千万亿阿僧祇众生。曾见诸佛。诸根猛利。智慧明了。闻佛所说。则能敬信。尔时舍利弗。欲重宣此义而说偈言。
　　
　　法王无上尊。惟说愿勿虑。是会无量众。有能敬信者。
　　
　　　（庚）第三止。护增上慢故
　　
　　佛复止舍利弗。若说是事。一切世间天人阿修罗皆当惊疑。增上慢比丘。将坠于大坑。尔时世尊重说偈言。
　　
　　止止不须说。我法妙难思。诸增上慢者。闻必不敬信。
　　
　　　（庚）第三请。述饶益者多。世世受化。不起上慢
　　
　　尔时舍利弗重白佛言。世尊。惟愿说之。惟愿说之。今此会中。如我等比百千万亿。世世已曾从佛受化。如此人等。必能敬信。长夜安隐。多所饶益。尔时舍利弗。欲重宣此义而说偈言。
　　
　　无上两足尊。愿说第一法。我为佛长子。惟垂分别说。是会无量众。能敬信此法。佛已曾世世。教化如是等。皆一心合掌。欲听受佛语。我等千二百。及余求佛者。愿为此众故。惟垂分别说。是等闻此法。则生大欢喜。
　　
　　初略开三显一动执生疑竟
　　
　　　（丁）二广开三显一断疑生信。凡有三周。初从此文。至第二卷中尽回向佛道。是法说一周。上根得悟。次从尔时舍利白佛言我今无复疑悔。乃至授记品。是譬说一周。中根得悟。三化城喻等三品。是因缘说一周。下根得悟。亦名理事行三周。今以十义料简。一有通有别。二有声闻无声闻。三惑有厚薄。四根转不转。五根有悟不悟。六有领解无领解。七有得记不得记。八悟有浅深。九益有权实。十待时不待时。一明通别者。初周别名法说。通则具三。如优昙华时一现耳。卽譬说也。若我遇众生。尽教以佛道。卽因缘说也。第二周别名譬说。通亦具三。我先不言皆为一佛乘故。又于一佛乘分别说三。卽法说也。长者闻已。惊入火宅。方宜救济。卽因缘说也。第三周别名宿世因缘。通亦具三。涅槃时到。众又清净。令入佛慧。卽法说也。有一导师。卽譬说也。今从多从正。从略从旁。欲令名字不滥。故置通取别耳。二明有声闻无声闻者。光宅谓定有实行声闻。若言无实。权何所应。开善谓定无实行声闻。引胜鬘经。三乘初业不愚于法。外凡己知一乘。宁有二乘犹执小果。经明有者权耳。此二家偏执。乖经失义。若定有者。经那言但化诸菩萨。无声闻弟子。若定无者。谁入化城。亦无三可会。权何所引。难曰。若言实有声闻。为权所引者。亦应实有三藏佛。为权三藏佛所引。若实无三藏佛。但有权佛者。何意不许但有权声闻。无实声闻耶。答曰。此义不例。实有断界内惑者。呼此为实声闻。而权者应之。何处有但断界内惑之佛。而有权佛应此佛哉。今明有无不可偏执。若从长者实智往观。则无客作人。若就穷子根性。则便自谓作人。法华论明四种声闻。一决定。二上慢。三退大。四应化。前二未熟。不与授记。后二与记。若依今经。则应有五。一者久习小乘。今世道熟。闻小教证果。与论中决定声闻同。二者本是菩萨。积劫修道。中间疲厌生死。退大取小。大品经中称为别异善根。佛且成其小道。为说共般若。令其断结取果。是退大未久。习小来近。理应易悟。与论中退大声闻同。三者以此二故。诸佛菩萨内秘外现。成就引接。令入大道。与论中应化声闻同。四者由见权实两种声闻能出生死。因而欣乐涅槃。修戒定慧。微有观慧。未入似位。薄有所得。谓是证果。此名未得谓得。未证谓证。与论中上慢声闻同。五者大乘声闻。卽是以佛道声令一切闻也。若约决定退大两种。卽有声闻。若约大乘。理无灰断。不住化城。终归宝所。实者旣尔。则无有权。故无声闻。若增上慢人。旣未入位。故不名实。又非应化。故不名权。苟得此意。有无泠然。何须苦诤。复次秪就佛道声闻。复论有无。若权作应化。外现小迹。内隐大德。则谓无大乘声闻。若从自行发迹显本。则言有大乘声闻。今开权显实。正为引决定退大二种声闻。令成大乘声闻。自行旣立。卽能为应化声闻。若得此意。则达有无也。三明惑有厚薄者。约无明别惑。及约大乘根性言也。卽为四句。一惑轻根利。二惑重根利。三惑轻根钝。四惑重根钝。若别惑轻。大根利。初闻卽悟。若惑重根利。再闻方悟。若惑轻根钝。三闻乃悟。苦惑重根钝。虽复三闻。不能得悟。止为结缘众耳。或可初两句根利。同为上根。第三句为中根。第四句为下根。或可初句为上根。第二第三两句合为中根。第四句为下根。复次约初品无明有三重。能覆初住中道。初作法说。上根人闻。三重无明一时俱尽。开佛知见。入菩萨位。得菩提记。中根仅断二重。下根仅断一重。次作譬说。中根断第三重尽。开佛知见。得菩提记。下根进断第二重。后作因缘说时。下根断三重尽得菩提记也。四明根转不转者。旧云。上根初闻法说。卽悟。而中根转同上根。下根转同中根。至譬说时。中根前已成上。卽能得悟。下根前已成中。今转同上。至因缘说时。下根先已成上。所以得悟。今谓若尔。则悟者皆是上根。何名三根。若皆曰上根。何名利钝。夫众生心神不定。遇恶缘则转利为钝。遇善缘则转钝为利。先世值佛闻法。自有转下中为上者。俱于法说得悟。自有转下为中者。俱于譬说得悟。自有先世未转者。须待三周方悟。如此转根。不同旧释。譬如三刀斫木。利刀一斫卽断。中者二斫断。钝者三斫断。利钝之名不失。木断之处是同。刀譬根。木譬惑。执刀者譬机。教斫者譬佛。受教者譬闻法。运刀譬用观。木断譬证入。曾磨譬先世根转。遇磨不同。故有利钝。此中闻法得悟。似属信行。非不兼于法行。由于往世信法回转。相资不同故也。然一坐中。应无六十四番。问。三根入初住位。犹有利钝否。答。真修体显。则无差降。问。若尔。则初住已上。更起缘修。有优劣否。答。此同位人。无复胜负。真修体融。宁得有异。五明根有悟不悟者。经中多明菩萨为上根。缘觉为中根。声闻为下根。若尔。菩萨皆应初周得悟耶。义未必然。始自三周。乃至流通寿量。有诸菩萨节节得悟无生忍者。何得局在法说周也。缘觉不局在譬说周。亦可知。问。菩萨得悟。通于始终。二乘得悟。亦应至后。答。三周定父子天性已竟。则皆名菩萨。设在后悟。同名菩萨悟也。六明有领解无领解者。若三乘同悟。何意但见声闻领解。其二则无。今明无佛世出。名独觉。闻佛说因缘法得悟。名缘觉。如大迦叶舍利弗等。悉是中乘根性。旣入声闻数中。得悟领解不异。菩萨无领解者。声闻教中。不明得佛。今经开其归大之路。自恐解谬。故对佛述解。菩萨不尔。故无领解。又其意有三。一菩萨本意求佛。设有异执。而执轻。终归取佛。无有不得之虑。今闻三周之说。但是正其观慧。故不须领解。二菩萨悟大。处处有文。二乘作佛。始自今教。逐要流传。故略菩萨领解。梵文或有。汉略不书耳。三菩萨位行深绝。诸新小菩萨。不敢领解。说寿量竟。弥勒总都领解。初从无生法忍终讫余一生在。则是具足领解。更求何物。七明得记不得记者。若同皆领解。何故声闻得记不见缘觉菩萨受记。此亦三意。一者昔明二乘入正位者不能发心。何由得记。今旣悟大。欣斯别决。故为记劫国也。菩萨发心求佛。行满自成。故不欣急求。佛亦不促授。又前教处处授菩萨记。此是恒说。今但逐要传译。二菩萨亦有记别。调达龙女。岂非记耶。又法师品云。求声闻者。求辟支佛者。求佛道者。如是等类。咸于佛前闻法华经。我皆与授三菩提记。此岂非皆记耶。三二乘昔来未曾得八相记。故记其劫国。菩萨先已曾记。故不重明耳。浅近之记。初住已得。菩萨所欣。乃圆极妙觉远记。故寿量品中。始从发心。讫一生得。妙因斯满。极果顿圆。此乃授法身记。何谓无记耶。问。若小乘旣悟大道。应同授法身记。那得授八相记。答。八相是应记。旣得应记。知必有本。欲使物知闻。共来结缘。故与应记耳。又此二乘若闻寿量。卽同增道损生。得法身记也。八明悟有浅深者。一往同破无明。入圆初住。细寻必应明晦。初闻法说。旣入佛慧者。更闻譬说。岂不重明。又闻因缘。理必增进。更闻寿量。弥复优深。如听法人。重闻则胜前。如寒得衣。单复分厚薄。九明益有权实者。或云。实行得益。权行正为接引影响。不论其益。今明不尔。若至寿量。权实悉得益。增道弥高。损生弥尽。邻圆际极。唯一生在。岂非权者益耶。所以初为影响。共熟实行。后说极果。则自道明。文云。出入息利。乃徧他国。息利在己。卽是己利。实行得益。由于权引。化功归已。权亦得益。故佛以一音演说法。众生随类各得解。又何必须待寿量。方令权得益耶。地涌菩萨云。我等自亦欲得此真净大法。卽是自益也。十明待时不待时者。尔前未悟。必待法华悟者。名为待时。前教已悟者。名不待时。何以故。佛有显密二说。若约显说。则法华之前。二乘未悟大道。要须五味调熟。会在法华。故云。所以未曾说。说时未至故。今正是其时。决定说大乘。此卽待时也。若约密说。未必具待五味。在法华方会。尔前有密入者。名不待时。此乃大判时不时。若就三周。亦是待时不待时。迹本二门。亦是待时不待时。致有前后悟入也。三周之中自论密者。如法说时。密闻大车及大通事而得悟入。卽不待时。中周密闻。准此可知。问。若三周及本有密说者。玄文那云法华唯显。答。言显密者。尔前偏圆。互不相知。今至此经。同入一圆。虽密而显。纯一味故。但于一座。有待不待。然知彰灼授记二乘。显露分明说寿长远。于兹一座。无不闻知。故名为显。问。有一种根性。于前四时。旣无密益。不至法华。复无显得。二时不摄者。应是失时。永不得悟耶。答。余经或谓此为失时。今经不尔。此人虽于密显两时不悟。生灭度想。入于涅槃。而于彼土得闻是经。故无失时。乃是待彼土之时耳。问。五千起去。应是失时。答。此等应于如来灭后宏经人处受益。亦是待时也。十义料简三周竟。
　　
　　　（戊）初法说周为五。初正法说。二身子领解。三如来述成。四与授记。五四众欢喜。
　　
　　　（己）初中二。初长文。二偈颂。
　　
　　　（庚）初中三。初许。二受旨。三正说。
　　
　　　（辛）初又三。初顺许。二诫许。三拣许。
　　
　　　（壬）今初
　　
　　尔时世尊告舍利弗。汝已殷勤三请。岂得不说。
　　
　　汝已殷勤。是顺。岂得不说。是许也。
　　
　　　（壬）二诫许
　　
　　汝今谛听。善思念之。吾当为汝分别解说。
　　
　　上二句。是诫。后一句。是许也。谛听是闻慧。善思是思慧。念之是修慧。大经云。一者亲近善友。二者听闻正法。三者思惟其义。四者如说修行。惟此四法。是涅槃因。若言苦行是涅槃因。无有是处。一善知识。谓如来也。后之三句。卽是三慧。故佛诫之。是涅槃近因缘也。
　　
　　　（壬）三拣许
　　
　　说此语时。会中有比丘比丘尼优婆塞优婆夷五千人等。卽从座起。礼佛而退。所以者何。此辈罪根深重。及增上慢。未得谓得。未证谓证。有如此失。是以不住。世尊默然而不制止。尔时佛告舍利弗。我今此众。无复枝叶。纯有贞实。舍利弗。如是增上慢人。退亦佳矣。汝今善听。当为汝说。
　　
　　从初至退亦佳矣。是拣。汝今善听。是许也。五千在座。故如来三止。今将许说。威神遣去。故名拣众。五浊障多。名罪重。执小翳大。名根深。未得三果。谓得三果。未证无学。谓证无学。如悞认四禅以为四果等。名增上慢。有如此失者。谓障执慢三失也。默不制止者。上闻略开三显一。言简义隐。犹未生谤。足为系珠因缘。去则有益。若闻广开三显一。乖情起谤。住则有损。是故不制止也。无复枝叶者。枝叶细末。不任器用。此等执方便之方便。（小乘四果。已是方便。更于暖顶。妄计为极。）于大非器。故大品经云。攀枝附叶。弃于根本。是人为不黠。卽此义也。退亦佳矣者。旣以小自翳。复妨他大光。今退无谤法之愆。复无障他之过。故云佳矣。枝叶未去。故如来三止。贞实愿闻。故身子四请。师弟鉴机。非徒靳固也。问。佛大慈悲。何不神力使其住而不闻。如华严中之二乘聋瘂。何不强毒以大。如喜根之于胜意。答。各有所以。华严末席。正已开渐。未破小执。故在座而隔。今正欲灭化破庵。宜须拣遣。若去在俱谤。宜如喜根强说。今去则有益。那忽令住。住则有损。那忽不遣。喜根令远得益。慈故强说。与某乐种。如来护令不谤。悲故发遣。拔其当苦。问。五千在座。卽不蒙益。去则何益。答。此非当机。是结缘人耳。昔大通佛时亦有无量众生心生疑惑。世世与师俱生。今皆得度。乃至如来灭后。犹故未尽。此五千人。当知亦尔。又说大经时。有八万五千亿人。于是经中不生信心。是人于未来。亦当得信。例此则益在不久也。初许竟。
　　
　　　（辛）二受旨
　　
　　舍利弗言。唯然世尊。愿乐欲闻。
　　
　　前已三请。并此为第四请。
　　
　　妙法莲华经台宗会义卷一之三
　　
　　妙法莲华经台宗会义卷一之四
　　古吴后学蕅益智旭述
　　
　　初正法说长文中。初许。二受旨竟。
　　
　　　（辛）三正说为二。初四佛章。广上诸佛权实。二释迦章。广上释迦权实。上句逗少。是文略。总云诸佛。是人略。但开三显一。是义略。此中章句多。是文广。明五佛。是人广。明六番。是义广。六番者。一叹法希有。二说无虚妄。三开方便。四示真实。五举五浊释权。六拣伪敦信。叹法。令生尊重。说无虚妄。止其诽谤。开方便。使莫执小。示真实。使其悟大。举五浊。示必施三。拣伪。要必真实。于五佛章中。一一应备六义。而前后互出。不具足者。盖如来巧说。使略而无缺。诣而不烦文耳。又六义前后。亦复无在。（生起宛然。大体随时。以此六义。共成开显大旨。如三世佛。但各二章。岂非极略。而开显无缺。令权诣实。略却四章。令文不繁。诣者。至也。前后无在者。六章之要。莫若开显。前后互无。在余四章。但义存六。共成一意。不必次第也。）
　　
　　　（辛）初四佛章为二。初总明诸佛。二列三世佛。
　　
　　　（癸）初中但四。初叹法希有。二说无虚妄。三开方便。四示真实。缺二义者。指后文也。
　　
　　　（子）今初
　　
　　佛告舍利弗。如是妙法。诸佛如来时乃说之。如优昙钵华。时一现耳。
　　
　　此中法譬双叹。诸佛若出五浊。必先开三。如今世尊四十余年。始显真实。久久希疎。故言时乃说之。久不说者。为人不堪故。时未至故。五千未遣故。今人已堪。时已至。五千已去。决定说大乘故言时乃说之。优昙华。此云云灵瑞。三千年一现。又现则金轮王出表三乘调熟已后。方说妙法。授法王记。又隔跨酪及二酥三味。乃说醍醐也。观心释者。卽中妙观。通一切法至实相。名为灵。灵卽灵通。有此观故必获佛记。名为瑞。由有此观。方得佛果名为华。
　　
　　　（子）二说无虚妄
　　
　　舍利弗。汝等当信佛之所说。言不虚妄。
　　
　　此理至深。与昔权理异。此言至妙。与昔权言反。此行至普。与昔权行乖。此人至胜。胜于昔劣。还指客作四种之粗。而今皆妙。恐物疑谤。故先劝信。令信无虚妄人。说无虚妄法也。
　　
　　　（子）三开方便三。初开。二释。三结。
　　
　　　（丑）今初
　　
　　舍利弗。诸佛随宜说法。意趣难解。
　　
　　随三种机宜。巧说方便。而佛意在实。人莫能解也。
　　
　　　（丑）二释
　　
　　所以者何。我以无数方便。种种因缘譬喻言辞演说诸法。
　　
　　举今佛之权能。释诸佛之方便。巧慧同故。借此释彼。当知诸佛开权。亦如我也。
　　
　　　（丑）三结
　　
　　是法非思量分别之所能解。唯有诸佛。乃能知之。
　　
　　此结成开权之意趣难解也。盖禀教者。罔不谓三。唯有诸佛。乃知一耳。此文两向。若作示真实者。卽属后文初标胜人法也。无分别法。唯佛能知。佛以无分别智。解知无分别法。故是显实。
　　
　　　（子）四示真实五。初标胜人法。二标出世意。三重示。四正释。五总结。初文如前。
　　
　　　（丑）二标出世意
　　
　　所以者何。诸佛世尊。唯以一大事因缘故出现于世。
　　
　　释此为两。初总。次分字。初总者。承上文言。何故是法非思量分别所解。唯有诸佛乃能知耶。良以诸佛觉如实之相。乘此实道出应于世。秖令众生得此实相。更无他事。实相无相。微妙第一。故非思量分别所能解也。次分字释者。一则一实相也。非三非五非七非九。故言一也。（三卽三乘。五加人天。七加通二乘。九加通别菩萨）其性广博。博三五七九等。故名为大。诸佛出世之仪式。故名为事。众生有此机感。故名为因。如来乘机而应。故名为缘。是为出世之本意。而先开三者。为一弄引耳。如人欲取。先当与之。虽说种种道。其实为一乘也。
　　
　　　（丑）三重示
　　
　　舍利弗云何名诸佛世尊。唯以一大事因缘故出现于世。
　　
　　将欲解释。更重征起以为言端。又此大事。佛所尊重。如释论中明父王欲多闻太子名。数数说之。无有厌足也。
　　
　　　（丑）四正释。破古不录。夫旣显实。则无量法皆一也。如玄义中十妙。则是十种一也。若略和旧解。且作四一。言无量一者。一色一香。无非中道。此义可知。言十一者。帖文整足。虽不次第。十义无减。是法非思量分别之所能解。是显理一。唯有诸佛乃能知之。是显智一。唯以一大事者。一卽是理。大卽是智。（智能照境。方达境大。故大名智。）事卽是行。（自行化他。俱名事故。）理发智。智导行。逐此义便。是显行一。知见者。智知于理。眼见谛法。谛理无为。则无分别。以无为法而有差别。约此知见论开示悟入。以略拟广。有四十位。是显位一。又取结句明一。一卽法身。大卽般若。事卽解脱。为秘密藏。是显三法一。出现于世。显感应一。但教化菩萨。显眷属一。诸有所作。显神通一。唯以佛之知见示悟众生。显利益一。但以一佛乘故为众生说法。显说法一。经文印义。信如符契。今略和旧解作四一者。数同义异。旧云果一。今言理一。依义依文。依义者。若无理一。众事颠倒。悉是魔说。非复佛经。故须理一。依文者。文称佛之知见。今取所知见。所见卽谛。所知卽境。境谛卽实相理。故名理一。旧云因一。语单义别。今云行一。通收因果。人一教一。名与旧同。文卽为四。初明理一。二明人一。三明行一。四明教一。
　　
　　　（寅）今初
　　
　　诸佛世尊。欲令众生开佛知见使得清净故。出现于世。欲示众生佛之知见故。出现于世。欲令众生悟佛知见故。出现于世。欲令众生入佛知见道故。出现于世。舍利弗。是为诸佛以一大事因缘故出现于世。
　　
　　释此理一。复为四意。一约四位。二约四智。三约四门。四约观心。一约四位者。谛境不可知见。约于智眼。乃能知见。二智四眼。不能知见。惟一切种智佛眼。则能知见。经云为令众生开佛知见。若偏语佛果。卽失众生。若偏语众生。则非佛知见。故不可偏取。前三教行人。虽是众生。未得佛眼佛智。故不能知见实相。圆教四位。亦是众生。而分得佛眼佛智则众生义成。佛知见义亦成。故寄此四位。以释理一。如瑞相中天雨四华。表万善同归。得入四位。乘四位华以趣佛果。故约位显理也。开者。卽圆十住。初破无明。开如来藏。见实相理。何者。性德妙理。被通别两惑之所染著。难可了知。初心虽能圆信（名字位）圆受（五品位）圆伏。（十信位）而未能断。不名为开。内加观行。外藉法雨。助破通别惑藏。显出真修性。知见朗然开发。如日出暗灭。眼目有用。故名为开。缘修破惑。故名使得清净。仁王经云。入理般若名为住。住于十住白华位也。示者。惑障旣除。知见体显。体备万德。法界众德显示分明。故名为示。卽是十行大白华位也。悟者。障除体显。法界行明。事理融通。更无二趣。如理智。如量智。理量不二。故名为悟。卽十回向赤华位也。入者。事理旣融。自在无碍。任运流注。入于萨婆若海。如理如量。通达自在。如量知见。能持众德。如理知见。能遮诸惑。卽是十地大赤华位也。然圆道妙位。一位之中。卽具四十一地功德。秖开卽具示悟入等。更非异心。但如理知见。无有分别浅深之相。欲显如量知见。故分别四位耳。发心毕竟二不别。如是二心先心难。旣云难易。卽知初心与毕竟心。应有明晦浅深之别。犹如月体。初后俱圆。而有朔望之殊。四位知见。皆明照实相。而说开示悟入之异也。二约四智者。（名出般若。彼通三教。今唯约圆）一道慧。见道实性。实性中得开佛知见也。二道种慧。知十法界诸道种别解惑之相。一一皆示佛知见也。三一切智。知一切法一相寂灭。寂灭卽悟佛知见也。四一切种智。知一切法一相寂灭相。种种行类相貌皆识。卽入佛知见也。（智慧二字。俱通因果及以总别。今但云道慧。故约因约总。加一种字。故约因约别。智上有一切二字。故约果约总。又加一种字。故约果约别也。）又道慧如理名开。道种慧如量名示。一切智理量不二称悟。一切种智理量双照为入。此亦约实理无浅深中。而浅深分别也。（如彼俗境数量。如于实理契之。理量相卽。非因果总别而论因果总别。四名便故。初后理同）三约圆教四门横释四句者。空门一空一切空。卽开佛知见。有门一有一切有。卽示佛知见。亦空亦有门一切亦空亦有。卽悟佛知见。非空非有门一切非空非有。卽入佛知见。能通则四。所通则一。开示悟入。是能通之门。所知所见。乃所通之理也。四约观心释者。观于心性三谛之理不可思议。此观明净。名为开。虽不可思议。而能分别空假中心宛然无滥。名为示。空假中心卽三而一。卽一而三。名为悟。空假中心非空假中。而齐照空假中。名为入。是为一心三观而分开示悟入之殊也。所以四种释者。见理由位。位立由智。智发由门。门通由观。观故则门通。门通故智成。智成故位立。位立故见理。见理故名为理一也。（虽云理一。而门卽教一。观卽行一。位卽人一。此乃教行人三。寄理以辨。理旣如是。余三例然。释义之妙。无以加矣。又前约位智。则初住方得名开。似乎凡夫绝分。后约门约观。则名字初心。造修有地。况复众生知见。本来卽是佛知见体。如冰体卽水。但由惑障寒结。举水成冰。苟信圆门。观心卽是。则有名字开示悟入。乃至究竟开示悟入。岂得高推圣境。自鄙无分。又岂得妄计初心卽佛。以凡滥极哉。此中约位。非竖而论竖。约门。非横而论横。约智。非亦横亦竖而论亦横亦竖。约观。非非横非竖而论非横非竖。又复双照横竖。）舍利弗下。卽结成理一义。昔方便教。亦得各论开示悟入。而非佛知见。故是权。今明佛知见。故是实。实卽理一也。
　　
　　　（寅）二明人一
　　
　　佛告舍利弗。诸佛如来。但教化菩萨。
　　
　　就昔方便。谓教化三乘。理实但化菩萨。如彼穷子。自谓客作贱人。长者观之。实是己子。卽是人一。
　　
　　　（寅）三明行一
　　
　　诸有所作。常为一事。唯以佛之知见示悟众生。
　　
　　三乘众行。名之为诸。为圆故诸。卽是一事。此行何所至到。唯趣佛之知见。卽是行一意也。
　　
　　　（寅）四明教一
　　
　　舍利弗。如来但以一佛乘故。为众生说法。无有余乘若二若三。
　　
　　圆顿之教。名一佛乘。别教已去。皆名有余之说。卽不了义。非一佛乘。无有余乘者。无华严中所兼之别。无二者。无般若中所带之二。无三者。无方等中所对之三也。然上四文。各有二义。初文若取能知见。卽人一为便。今取所知见。则理一为便。次文若取教化。卽教一为便。今取菩萨。则人一为便。第三文诸有所作。若就教主为言。卽教一为便。今就行人为语。则行一为便。第四文若取乘运之义。卽行一为便。今取为众生说法。则教一为便。不过逐便释耳。四正释竟。
　　
　　　（丑）五总结
　　
　　舍利弗。一切十方诸佛法亦如是。
　　
　　此句总结四一。文简义长。何以言之。序中因光横见万八千土。文殊引古竖明二万诸佛。无不为实施权。开权显实。皆与今佛出五浊世。其意是同。固不待言。至于一切十方。刹海无尽。世界净秽。差别无尽诸佛出世。亦有纯说大者。亦有纯说小者。纯说大。则不必施三。固是四一。纯说小。则不得显实。而久久之后。究竟亦无不还成四一者。但非可以劫数久近计之。非可以等觉已下诸神通天眼测之耳。下文开迹显本。如来三世化功若此。此而不信。安得名随喜哉。初总明诸佛竟。
　　
　　　（癸）二列三世佛为三。初过去佛。二未来佛。三现在佛。此中应具六义。但出二种。一开方便。二显真实。两则指上。两则指下。（叹法希有。说无虚妄。指前总章。举五浊释权。拣伪敦信。指后释迦章。）
　　
　　　（子）初过去佛
　　
　　舍利弗。过去诸佛。以无量无数方便。种种因缘譬喻言辞。而为众生演说诸法。是法皆为一佛乘故。是诸众生。从诸佛闻法。究竟皆得一切种智。
　　
　　无量无数方便等。是开权。是法皆为等。是显实。为一佛乘。卽教一。众生。卽人一。能得种智。卽行一。种智所知。卽理一。
　　
　　　（子）二未来佛
　　
　　舍利弗。未来诸佛当出于世。亦以无量无数方便。种种因缘譬喻言辞。而为众生演说诸法。是法皆为一佛乘故。是诸众生从佛闻法。究竟皆得一切种智。
　　
　　　（子）三现在佛
　　
　　舍利弗。现在十方无量百千万亿佛土中。诸佛世尊。多所饶益。安乐众生。是诸佛亦以无量无数方便。种种因缘譬喻言辞而为众生演说诸法。是法皆为一佛乘故。是诸众生从佛闻法。究竟皆得一切种智。舍利弗。是诸佛但教化菩萨。欲以佛之知见示众生故。欲以佛之知见悟众生故。欲令众生入佛之知见故。
　　
　　现在佛正是化主。故先标出世之意。次明开权显实。后结成开示悟入也。少开句者。但是文略。初四佛章竟。
　　
　　　（壬）二释迦章广上释迦权实。于六义中。无叹法希有但有五文。初开权。二显实。三举五浊释方便。四拣伪敦信一实。五明无虚妄。
　　
　　　（癸）今初
　　
　　舍利弗。我今亦复如是知诸众生有种种欲。深心所著。随其本性。以种种因缘譬喻言辞方便力而为说法。
　　
　　先三后一。如四佛不异。故言亦复如是。种种欲等者。五乘根性欲也。过去名根。以能生为义。现在名欲。以取境为义。未来名性。以不改为义。深心所著者。宿习难转。卽是根也。方便者。卽是随宜所开三乘权法。此中感应相对。众生种种根性欲。感也。我佛知之。以方便力而为说法。应也。
　　
　　　（癸）二显实
　　
　　舍利弗。如此皆为得一佛乘一切种智故。
　　
　　　（癸）三举五浊释方便三。初标意。二举五浊。三结释。
　　
　　　（子）今初
　　
　　舍利弗。十方世界中。尚无二乘。何况有三。
　　
　　将举五浊先标其意。上已说诸佛开权显实。未明隐实施权。今明称实而观。则十方世界。无非法界真如妙理。尚无别教之二。何况有藏通别教之三。别教名二乘者。中道迥出二边。不卽二边。是中与边为二。故名为第二乘也。别教之二。已不可得。况有通及藏教。与别共成三种权耶。特以出五浊世。不得不隐一实。施三权耳。
　　
　　　（子）二举五浊
　　
　　舍利弗。诸佛出于五浊恶世。所谓劫浊。烦恼浊。众生浊。见浊。命浊。
　　
　　劫者。时也。时无实法。依于色心分位假立。今言浊者。谓四浊增盛。聚在此时。故下文云劫浊乱时也。烦恼浊者。通而言之。五住三惑。皆名烦恼。今且以界内五钝使为烦恼浊。所谓贪嗔痴慢疑也。众生亦无别体。依于色心五阴。立此假名。今言浊者。由见烦恼所感粗弊色心。果报丑劣。故名众生浊也。见浊者。通而言之。界内界外诸分别惑。皆名为见。今且以界内五利使为见浊。所谓身边戒见邪也。命根亦无实法。依于识种之上。一分连持色心不断功能假立。今言浊者。恶异熟业所感识种。能令色心住持短促。故名为命浊也。若约因果相由。则以见烦恼为因。感于三界色心为果。依果立众生名。依众生一期生死。立命根名。依此四法皆浊。立劫浊名。若依诸经次第。则劫浊居初。见烦恼众生命如次列后。今文不次。义亦无在。问。此与大佛顶经所明五浊。为同为异。答。大佛顶经五浊。该于九界。惟佛为清。此经所举五浊。局在秽土减劫。不约净土。不约增劫。问。此经最妙。所举五浊何反浅耶。答。此明诸佛隐实施三。由于出五浊世。事不获已。正显善权方便不可思议。何得以大佛顶经为并。彼经别为一类利根。直开圆解耳。问。五浊若能障大。华严经中未除浊而闻悟。何也。答。此应四句分别。一大乘根利障重。以根利故。重障不能障。此土华严初闻大乘者是也。二根利障轻。他方净土顿闻大乘者是也。三根钝障轻。他方净土先闻三乘。后悟一乘者是也。四根钝障重。此土闻渐除浊。方闻大乘者是也。问。五浊亦障小否。答。就小亦应四句分别。一小乘根利障轻。浊不能障。如舍利弗大迦叶等。二小乘根利障重。浊亦不能为障。如阿含经央掘魔罗。三小乘根钝障轻。浊亦不能为障。如般陀比丘。四小乘根钝障重。此则成障。佛世不闻小乘。不得度脱者是也。问。自有不在华严。不在三藏。而得闻大闻小者。何也。答。此应约四教总作四句。又约四教各作四句。总作四句者。根利障轻。随于何时宜闻圆教。根利障重。随于何时宜闻别教。根钝障轻。随于何时宜闻通教。根钝障重。随于何时宜闻藏教。佛以口密而随应之。令其得益。各作四句者。四教各有四门。根利障轻者。闻非空非有门入也。根利障重者。闻亦空亦有门入也。根钝障轻者。闻空门入也。根钝障重者。闻有门入也。统而言之。不论有障无障。贵在有根有乘种耳。障由破戒。种由熏习。根由宿习有利有钝。致今值佛。悟有待时不待时也。若宿无乘种。未值出世善根。纵令障轻。耽乐不悟。四句不收。四门不摄。可柰何哉。问。五浊一往何故障大而不障小。（约初四句中之第四句问。）答。众生浊重。妄计五阴而为四德。（障重也）若闻大乘常乐我净。卽执非为是。（根钝也）旧医顽騃。不知乳之好恶。（不识药也）不知病起根源。（不识病也）不知药饵开遮。（不知授药法也）无所知晓。故浊障大也。文云。若但赞佛乘。众生没在苦。卽此义也。若闻无常苦无我不净。卽厌生死。欣涅槃。破邪计执。故五浊不障小。文云。作是思惟时。十方佛皆现。梵音慰喻我。卽此义也。
　　
　　　（子）三结释
　　
　　如是舍利弗。劫浊乱时。众生垢重。悭贪嫉妒。成就诸不善根故。诸佛以方便力。于一佛乘。分别说三。
　　
　　初句卽劫浊。次句卽众生浊。悭贪嫉妒。卽烦恼浊。及见浊。成就诸不善根。卽命浊也。设非曲垂方便。何以引出苦轮。三举五浊释方便竟。
　　
　　　（癸）四拣伪敦信一实。若佛弟子。自能信解。若不信解。非真弟子。亦非罗汉。敦逼时众。令信受也。文二。初拣真伪。二开除释疑。
　　
　　　（子）初又二。初若不闻不知非真弟子。二若闻不信受。是增上慢。
　　
　　　（丑）今初
　　
　　舍利弗若我佛子。自谓阿罗汉辟支佛者。不闻不知诸佛如来但教化菩萨事。此非佛弟子。非阿罗汉。非辟支佛。
　　
　　如世弟子。随顺师法。继道传灯。今不闻不知。则无法可顺。何谓弟子。如来昔为治五浊故。方便施三。汝得闻得知。随顺修习。名为弟子。今五浊旣除。为汝显一。何意不闻不知。不闻卽不闻教一。不知卽不知行一。非弟子卽非人一。总迷于理一也。
　　
　　　（丑）二若闻不信受是增上慢
　　
　　又舍利弗。是诸比丘比丘尼。自谓已得阿罗汉。是最后身。究竟涅槃。便不复志求阿耨多罗三藐三菩提。当知此辈。皆是增上慢人。所以者何。若有比丘实得阿罗汉。若不信此法。无有是处。
　　
　　佛设二乘。原为五浊障重。暂令息苦。故权说见思断尽。名阿罗汉。不受三界后有。名最后身。出同居土分段苦轮。名为涅槃。然使实得阿罗汉道。证有余脱。今闻此经。便应信受。进求无上菩提。何以故。浊障旣除。又得闻此大法。则当审自筹量。无明别惑尚在。何名罗汉。变易生死浩然。何名后身。化城未是宝所。何名究竟涅槃。故实得阿罗汉者。未有不信佛说此法者也。倘自以为足。不复志求菩提。当知并未证阿罗汉。但是增上慢耳。初拣真伪竟。
　　
　　　（子）二开除释疑又二。初开除。二释疑。
　　
　　　（丑）今初
　　
　　除佛灭度后。现前无佛。所以者何。佛灭度后。如是等经。受持读诵解义者。是人难得。
　　
　　恐有问曰。若尔。则一切罗汉。皆必志求无上菩提耶。故今开除之曰。除佛灭后。现前无佛。则彼禀权说证罗汉者。未必卽能志求菩提。又有问曰。佛虽灭度。此经住世。彼何不信。故今释曰。所以者何。佛灭度后。经虽住世。而受持读诵解义之人难得。不遇其人。则小果圣者。安能自决了哉。
　　
　　　（丑）二释疑
　　
　　若遇余佛。于此法中便得决了。
　　
　　恐有疑曰。若佛灭后。诸阿罗汉不遇此经。不遇受持读诵解义之人。则当永入小涅槃耶。故今释曰。是人虽作灭度之想。入于涅槃。而生方便有余国中。仍得遇佛为说此法。便得决了化城非实。还必志求无上菩提。断无永入涅槃之理也。故大智度论释毕定品云。罗汉身必应灭。住在何处具足佛道。答。出三界外有净佛土。无烦恼名。于是国土佛所闻法华经。具足佛道。卽引此经证云。有罗汉若不闻法华。自谓得灭度。我于余国为说是事。汝当作佛也。又设于此土得遇受持读诵解义之人。亦得决了。故南岳师云。余佛者。四依也。罗汉遇之。闻经决了。又云。罗汉修念佛定。见十方佛为说此经便得决了。（若言念十方佛。则是已发大心。若复唯念释尊。乃因小感大。亦是机发使之然耳。）四拣伪敦信一实竟。
　　
　　　（癸）五明无虚妄
　　
　　舍利弗。汝等当一心信解受持佛语。诸佛如来。言无虚妄。无有余乘。唯一佛乘。
　　
　　先劝信释迦实说。次劝信诸佛诚言。后结成唯一佛乘。所以止疑谤也。初正法说中。初长文竟。
　　
　　　（庚）二偈颂为二。初颂许答。二颂正说。
　　
　　　（辛）今初
　　
　　尔时世尊。欲重宣此义而说偈言。比丘比丘尼。有怀增上慢。优婆塞我慢。优婆夷不信。如是四众等。其数有五千。不自见其过。于戒有缺漏。护惜其瑕疵。是小智已出。众中之糟糠。佛威德故去。斯人尠福德。不堪受是法。此众无枝叶。唯有诸贞实。舍利弗善听。
　　
　　上慢。我慢。不信。四众通有。但出家二众。多修道得禅。谬谓圣果。起增上慢。在俗矜高。多起我慢。女人智浅。多生不信。不自见其过者。三失覆心。藏玼扬德。不能内省。是无惭人也。若自见过。卽有羞僧也。于戒有缺漏者。律仪有失。名缺。定共道共有失。名漏。乏定道故。内起恶觉。如玉含瑕。缺律仪故。外动身口。如王露玼。覆罪自安。不知发露。故名护惜。小智者。不得学无学智。而有世间小智。妄计有漏以为无漏。小中之小。故言小智也。未有无漏禅定滋润。但有世间味禅。故如糟。未有出世理慧。但有文字薄解。封文失旨。故如糠。又糟糠譬无大机。枝叶譬非好器。悉不任用。故须遣之。四偈皆颂拣许。末一句。颂诫许。略不颂顺许也。
　　
　　　（辛）二颂正说二。初颂四佛章。二颂释迦章。
　　
　　　（壬）初中四。初颂诸佛。二颂过去佛。三颂未来佛。四颂现在佛。
　　
　　　（癸）初颂诸佛。与长文共有三异。一彼此互无。长文有叹法而无五浊。今有五浊而无叹法。二前后间出。长文先叹法。次明不虚。开权显实。今先开权显实。后明不虚。三开合不同。长文劝信与不虚合说。今分劝信隔于不虚。又长文以释迦方便释成诸佛之权。今以释迦显一释成诸佛之实。是四异也。文为五。初颂施权。二颂显实。三颂劝信。四举五浊。五颂不虚。
　　
　　　（子）今初
　　
　　诸佛所得法。无量方便力。而为众生说。众生心所念。种种所行道。若干诸欲性。先世善恶业。佛悉知是已。以诸缘譬喻。言辞方便力。令一切欢喜。或说修多罗。伽陀及本事。本生未曾有。亦说于因缘。譬喻并祇夜。优波提舍经。钝根乐小法。贪著于生死。于诸无量佛。不行深妙道。众苦所恼乱。为是说涅槃。
　　
　　诸佛所得法者。修道得于诸权法也。良由自行因满。所感后得无分别智。亦名为差别智。正当自行体内权也。卽此法体。亦不可说。以方便故。为众生说。成化他权。照九界机。说七方便。九是所被。教不出七。说七被九。渐令入实。七九之中。随何等机。闻何等法。遇机便逗。初无一定。故云无量方便力而为众生说也。现起希望。名为所念。念卽是欲。习欲成性。能为后种。加以先业。有善有恶。差别若干。诚非一缘一譬一种方便所能度脱。惟佛悉能知之。故能随宜说九部法。令其一切皆欢喜也。欢喜则必生善灭恶入理。举初以该后耳。九部者。通论则大小各十二部。别论则小或十一。或但九部。具如玄义中说。钝根乐小法下六句。结施权意。前世根钝。今世无机。不堪闻大。故言不行深妙道。前世贪著障重。今世众苦所恼。唯可闻小。故言为是说涅槃也。
　　
　　　（子）二颂显实四。初颂理一。二颂人一。三颂教一。四颂行一。
　　
　　　（丑）今初
　　
　　我设是方便。令得入佛慧。未曾说汝等。当得成佛道。所以未曾说。说时未至故。今正是其时。决定说大乘。我此九部法。随顺众生说。入大乘为本。以故说是经。
　　
　　佛慧。卽是一大事因缘也。若约能知。乃是行一。若约所知。则是理一。又若约说经。应是教一。若约所诠。则是理一。盖亦取便。名为理一也。
　　
　　　（丑）二颂人一
　　
　　有佛子心净。柔软亦利根。无量诸佛所。而行深妙道。为此诸佛子。说是大乘经。我记如是人。来世成佛道。以深心念佛。修持净戒故。此等闻得佛。大喜充徧身。佛知彼心行。故为说大乘。声闻若菩萨。闻我所说法。乃至于一偈。皆成佛无疑。
　　
　　此正颂上诸佛如来但教化菩萨也。广出诸方便人。皆成实人。有佛子心净。卽别教人。为诸佛子说大乘经。得记心喜。卽成圆教真实之人。声闻若菩萨者。声闻兼得缘觉。卽是两教二乘。菩萨兼得藏通大士。皆成佛无疑。则七种方便。无非佛子明矣。此是极圣诚说。柰何不信。
　　
　　　（丑）三颂教一
　　
　　十方佛土中。唯有一乘法。无二亦无三。除佛方便说。但以假名字。引导于众生。说佛智慧故。
　　
　　此正颂上如来但以一佛乘故为众生说法。无有余乘若二若三也。但以假名三教。引导令入佛慧一教。是故约方便说。则可暂有。约究竟论。决无二三。
　　
　　　（丑）四颂行一
　　
　　诸佛出于世。唯此一事实。余二则非真。终不以小乘。济度于众生。佛自住大乘。如其所得法。定慧力庄严。以此度众生。自证无上道。大乘平等法。若以小乘化。乃至于一人。我则堕悭贪。此事为不可。
　　
　　唯此一事实等。颂上诸有所作常为一大事也。佛自住大乘等。颂上唯以佛之知见示悟众生也。后六句释成不以小度之意。二颂显实竟。
　　
　　　（子）三颂劝信二。初举果劝信。二举因劝信。
　　
　　　（丑）今初
　　
　　若人信归佛。如来不欺诳。亦无贪嫉意。断诸法中恶。故佛于十方。而独无所畏。我以相严身。光明照世间。无量众所尊。为说实相印。
　　
　　佛心清净。众恶断尽。无畏说法。此内德可信也。妙相庄严光明炳著。为众所尊。说大乘印。此外德可信也。
　　
　　　（丑）二举因劝信
　　
　　舍利弗当知。我本立誓愿。欲令一切众。如我等无异。如我昔所愿。今者已满足。化一切众生。皆令入佛道。
　　
　　昔有诚誓。今酬誓故说。此昔愿可信也。菩提愿满化他同入。克果之因。因则不虚。弥可信也。问。本誓旣普。今众生尚多。愿云何满。答。佛三世益物。无有已时。今且约现在机熟。名愿满也。三颂劝信竟。
　　
　　　（子）四举五浊四。初总明五浊障大。二别明五障。三明为五浊故说小。四明为大施小。小治五浊。大愿得兴。
　　
　　　（丑）今初
　　
　　若我遇众生。尽教以佛道。无智者错乱。迷惑不受教。
　　
　　众生以苦恼自煎。诸佛以大悲济物。悲与苦相对。故言相遇。又佛如众生如。一如无二如。天性相关。故言相遇。夫尽教以佛道。佛之本怀也。无智迷惑而不受教。五浊障大也。彼旣有障。安得不设方便以渐诱之。经云。过去有佛。号住无住。发愿使己国众生同日同时成佛。卽日灭度。又贤劫前有佛。号曰平等。亦愿己国及十方众生。同日成佛。卽日灭度。若尔。今日有佛。复有众生。云何耶。佛言。止止。我前所言。得人身者耳。颇有发愿。令五道同日成佛否。佛言。不可以非器之身成无上道。要先化三趣。令得人天。然后乃可如愿。三趣非善道。何能成佛。
　　
　　　（丑）二别明五障。
　　
　　我知此众生。未曾修善本。坚著于五欲。痴爱故生恼。以诸欲因缘。坠堕三恶道。轮回六趣中。备受诸苦毒。
　　
　　此二偈。别明众生浊也。真如实相。名为善本。不依此种善根。故不能感大法。五欲为诸恶本。从痴有爱。则众恼竞生。
　　
　　受胎之微形。世世常增长。薄德少福人。众苦所逼迫。
　　
　　此一偈。别明命浊也。处胎经从初七日乃至三十八七日。具说渐渐增长之相。卽所谓世世常增长。真可厌离。观心释者。一念心起。卽为未来作业。业卽胎。胎业无穷。世世不断。卽是增长。
　　
　　入邪见稠林。若有若无等。依止此诸见。具足六十二。
　　
　　此一偈。别明见浊也。五见交加。如茂林稠密。若有是常见。若无是断见。依于二见。成六十二见。具如法数。
　　
　　深著虚妄法。坚受不可舍。我慢自矜高。谄曲心不实。
　　
　　此一偈。别明烦恼浊也。略举根本中贪慢。小随中谄。以摄其余。
　　
　　于千万亿劫。不闻佛名字。亦不闻正法。如是人难度。
　　
　　此一偈。别明劫浊也。长时不闻佛法。卽是劫浊。又上来四浊集在时中。故名劫浊。五浊障故。不信一乘。故难度也。观心释者。念念恶觉。永无正观以自觉。是不闻佛名。永不与八正道相应。是不闻正法。此心则难度也。二别明五障竟。
　　
　　　（丑）三明为五浊故说小
　　
　　是故舍利弗。我为设方便。说诸尽苦道。示之以涅槃。
　　
　　　（丑）四明为大施小。小治五浊。大愿得兴。
　　
　　我虽说涅槃。是亦非真灭。诸法从本来。常自寂灭相。佛子行道已。来世得作佛。
　　
　　析三界妄尽。灭色取空。则非真灭。以无明别惑尚在。则界外变易生死正自浩然也。若体达无明本空。诸法何有。如翳见空华。华相本虚也。法虽本寂。若不修道。无由契会。故言佛子行道已。来世得作佛。如空华虽寂。若不除翳。无由覩净空也。四举五浊竟。
　　
　　　（子）五颂不虚
　　
　　我有方便力。开示三乘法。一切诸世尊。皆说一乘道。今此诸大众。皆应除疑惑。诸佛语无异。惟一无二乘。
　　
　　先权后实。巧为五浊施此方便。诚言不虚。勿生疑也。初颂诸佛竟。
　　
　　　（癸）二颂过去佛二。初略颂开显。二广颂开显。
　　
　　　（子）今初
　　
　　过去无数劫。无量灭度佛。百千万亿种。其数不可量。如是诸世尊。种种缘譬喻。无数方便力。演说诸法相。是诸世尊等。皆说一乘法。化无量众生。令入于佛道。
　　
　　初二偈。明施三。后一偈。明开显也。说一乘法。卽教一。化无量众。卽人一。入佛道。卽行一及理一。
　　
　　　（子）二广颂开显二。初总明方便助显。二别示开显之相。
　　
　　　（丑）今初
　　
　　又诸大圣主。知一切世间。天人群生类。深心之所欲。更以异方便。助显第一义。
　　
　　天人群生。是举诸乘以明人一。异方便。是举诸教诸行以显教一行一。第一义。是理一也。正因佛性。卽第一义。若用圆妙正观。则是实相方便。不称为异。今用五乘七方便等而助显之。名异方便。卽指下文六度乃至供养称名等也。良由众生乐欲不同。故使诸佛方便有异。然方便虽异。助显则同。旣显实已。此异非异。殷勤称叹。良由于此。
　　
　　　（丑）二别示开显之相二。初约众善显缘因功德。二约闻经显了因功德。
　　
　　　（寅）初中七。初约六度明开显。二约恋慕心明开显。三约供舍利明开显。四约造佛像明开显。五约画佛像明开显。六约供塔像明开显。七约称佛名明开显。
　　
　　　（卯）今初
　　
　　若有众生类。值诸过去佛。若闻法布施。或持戒忍辱。精进禅智等。种种修福慧。如是诸人等。皆已成佛道。
　　
　　正因佛性。生佛体同。幻障若深。永不值佛。得值过去佛者。则是内因力强。得感出世缘也。然其深心所欲不同。所以诸佛说法亦异。在彼一时。或闻顿法。或闻渐法。或修布施。或修持戒。或修忍辱。或修精进。或修禅定。或修智慧或单修一法一行。或兼修余法余行。或转或助。种种不同。又或以相心修六度。或以无相修六度。或以非相非无相次第修六度。更复种种不同。由今观之。旣得皆已成佛。皆证理一。则如是诸人。卽人一。所修福慧。卽行一。所闻诸法。卽教一矣。此中闻法及智慧。似宜属于了因。让后闻法华经。故但属缘因也。
　　
　　　（卯）二约悲恋心明开显
　　
　　诸佛灭度后。若人善软心。如是诸众生。皆已成佛道。
　　
　　承上文言。不但值佛闻法。修行六度者。已成佛也。卽诸佛示灭。能于如来起悲恋心。一念之间。舍恶从善。化刚为软。在板一时。似属人天二乘。由今观之。亦皆已成佛道。佛道旣证理一。则是诸众生卽人一。善软心卽行一。示灭卽教一矣。
　　
　　　（卯）三约供舍利明开显
　　
　　诸佛灭度已。供养舍利者。起万亿种塔。金银及玻璃瓈。砗磲与码碯。玫瑰琉璃珠。清净广严饰。庄校于诸塔。或有起石庙。旃檀及沉水。木樒并余材。甎瓦泥土等。若于旷野中。积土成佛庙。乃至童子戏。聚沙为佛塔。如是诸人等。皆已成佛道。
　　
　　承上文言。又不但悲恋如来而生善软心者。已成佛也。卽诸佛灭后。碎身为若干舍利。是诸人等为供舍利起宝塔者。下至起石庙者。起土庙者。乃至童戏为沙塔者。或有舍利如芥子许。或无舍利。或以诚心。或以戏心。在彼一时。则谓功德或大或小。或有或无。由今观之。亦皆已成佛道。佛道旣证理一。则如是诸人。卽人一。起塔起庙。积土聚沙。卽行一。碎身为舍利。卽教一矣。按释迦示灭旣荼毗竟。大迦叶言。如来舍利非我等事自有国王王子大臣宰官长者居士婆罗门等乐福田者广修供养。我等事者。宜应结集三藏。勿令正法速灭。由此观之。迦叶传佛心印。故以先务为急。人天乐种福田。则以供养为先。就彼修供养时。所发三乘五乘心愿不同。而由过去诸佛方便力故。久久之后。未有不归于佛道者。又按经中造塔之法。如来十三级。辟支佛五级。阿罗汉四级。阿那含三级。斯陀含二级。须陀洹一级。轮王无级。级者。轮相也。今时凡夫。动辄起塔。以凡滥圣。为戾不轻。语云。君子爱人以德。纵令弟子尊师。岂可陷师于滥圣之罪。又纵令死者冥冥。宁不显生者之碌碌耶。
　　
　　　（卯）四约造佛像明开显
　　
　　若人为佛故。建立诸形像。刻雕成众相。皆已成佛道。或以七宝成。鍮鉐赤白铜。白蜡及铅锡。铁木及与泥。或以胶漆布。严饰作佛像。如是诸人等。皆已成佛道。
　　
　　承上文言。又不但为供舍利起塔起庙者。已成佛也。随用何物建立形像。在彼一时。物有粗妙。价有高下。心有诚否。愿有远近。亦似功德有大有小。由今观之。亦皆已成佛道。佛道是理一。诸人卽人一。作像卽行一。如来分别造像功德卽教一也。然优婆塞戒经。造像不许用胶。得失意罪。而此经用者。古师云。外国用树胶耳。有言。大豆汁可代胶清。又地持不许用雌黄臭物。戒经不许造半身像。又立佛像前不应坐。坐佛像前不应卧。又造像功德经。略明十一功德。一者世世眼目清洁。二者生处无恶。三者常生贵家。四者身如紫磨金色。五者丰饶珍宝。六者生贤善家。七者生得为王。八者作金轮王。九者生梵天寿命一劫。十者不堕恶道。十一者后生还能敬重三宝。又云。若人临终发言造像。乃至如［麦*广］。能除三世八十亿劫生死之罪。当知此等功德。并是华报。果在佛地也。
　　
　　　（卯）五约画佛像明开显
　　
　　彩画作佛像。百福庄严相。自作若使人。皆已成佛道。乃至童子戏。若草木及笔。或以指爪甲。而画作佛像。如是诸人等。渐渐积功德。具足大悲心。皆已成佛道。但化诸菩萨。度脱无量众。
　　
　　承上文言。又不但建立佛像者。已成佛也。画佛影像。自作使人。乃至童子戏画。在彼一时。则谓功德或大或小。或有或无。由今观之。亦皆已成佛道。佛道是理一。诸人是人一。渐渐积功德具足大悲心卽行一。但化诸菩萨卽教一也。又但化二句。明彼成佛后事。乃是自证四一。复以四一度生。
　　
　　　（卯）六约供塔像明开显
　　
　　若人于塔庙。宝像及画像。以华香幡盖。敬心而供养。若使人作乐。击鼓吹角贝。箫笛琴箜篌。琵琶铙铜钹。如是众妙音。尽持以供养。或以欢喜心。歌呗颂佛德。乃至一小音。皆已成佛道。若人散乱心。乃至以一华。供养于画像。渐见无数佛。或有人礼拜。或复但合掌。乃至举一手。或复小低头。以此供养像。渐见无量佛。自成无上道。广度无数众。入无余涅槃。如薪尽火灭。
　　
　　承上文言。又不但起塔起庙造像画像者。已成佛也。随于何等塔庙宝像画像之前修诸供养。皆得成佛。具论供养。不出五尘。华幡盖等。色尘也。乐音歌呗。声尘也。香。卽香尘。礼拜。卽触尘。又衣服。是触尘。饮食。是味尘。此略不言。理必有之。又供养须论三业。敬心。卽意业。颂德。卽口业。礼拜合掌举手低头。卽身业。约此五尘三业。尘则或多或少。业则或专或散。在彼一时。则谓功德必有差别。由今观之。并成四一。复以四一广度众生。三惑薪尽。二死火灭。入无住处大般涅槃也。经文若使人作乐者。出家比丘比丘尼沙弥沙弥尼。在家国王长者宰官居士。并无自作音乐之理。所以必曰使人。至于歌呗颂德。则出家在家。通得为之。然亦须知大体。若梵音和雅。则侩俗咸宜。若滥同词曲。则律所不许。每见近时唱赞。多用曲家腔调。又礼忏作梵。不遵古式。竞引长声。只恐长他贪慢。增己放逸。福少过多。思之择之。
　　
　　　（卯）七约称佛名明开显
　　
　　若人散乱心。入于塔庙中。一称南无佛。皆已成佛道。
　　
　　承上文言。又不但五尘三业供塔供像者。已成佛也。卽散心一称佛名。亦皆成佛。南无。此翻归命。亦翻度我。亦翻敬从。调达临终称南无。未得称佛。便生身陷入地狱。佛记其从地狱出。当作辟支佛。名曰南无。西国有事天像者。以金为像头。贼来盗之。取不能得。贼称南无佛。便得金头。明日众人聚而议曰。天像失头。便是无天来著耳。著者云何失头。天卽附一人语曰。贼来取头时。称南无佛。诸天皆惊动。是故得我便。是故失头。众人曰。天不如佛耶。旣不如者。何不事佛。贼称南无佛。尚得天头。况贤者称佛名。十方尊神宁敢当之。但精进。勿懈怠。那先经云。如人持一石置水。必没无疑。若持百石置船上。必不没。有恶业人。直尔死。必堕泥犁。如石置水。若临死称南无佛。佛力故令不入泥犁。如船力故使石不没。又经云。华林园第三大会九十二亿人。并是释尊遗法中一称南无佛人。得见弥勒也。又佛世有一老人。徧求五百上座剃度。上座观其宿无善根。咸不见许。最后值佛。佛卽度令出家。证阿罗汉。上座问佛。佛言。此人于无量劫前。入山采薪。遇虎惧怖。一称南无佛。今此称名善根熟故。所以得度。由其别无他善。所以久久流转生死。由其劫数长远。故非声闻道眼所见所知。夫旣得证阿罗汉。则亦必证无上菩提明矣。夫散乱称名。尚必成佛。况一心不乱哉。一念相应一念佛。一日相应一日佛。是心作佛。是心是佛。此而不信。吾末如之何也已矣。初约众善显缘因功德竟。
　　
　　　（寅）二约闻经显了因功德
　　
　　于诸过去佛。在世或灭后。若有闻是法。皆已成佛道。
　　
　　是法。正指妙法华经开权显实之法也。上来六度乃至像教。供养乃至称名。并是诸佛以异方便。助显真实。尚得开之。成妙缘因。况复此经。正显真实。若有闻者。卽了因种。宁不成佛。然约闻经之时。或解不解。有相无相。至心散心。事非一概。亦得义论五乘差别。而一历耳根。永为道种。若远若近。终因斯脱。未有一人不成佛者。此是诸佛真语实语。不可不深信也。问。何意约过去佛。广明五乘同皆入实。答。三世佛皆有开权。但未来未起。现在始行。于证义弱。过去开权已久。受化之人。皆成四一。并于十方施权显实。证义则强。构之虚言。不如验之实事。故于过去佛。广约五乘显实也。二颂过去佛竟。
　　
　　　（癸）三颂未来佛二。初颂施权。二颂显实。
　　
　　　（子）今初
　　
　　未来诸世尊。其数无有量。是诸如来等。亦方便说法。
　　
　　　（子）二颂显实四。初颂人一。二颂行一。三颂教一。四颂理一。
　　
　　　（丑）今初
　　
　　一切诸如来。以无量方便。度脱诸众生。入佛无漏智。若有闻法者。无一不成佛。
　　
　　约闻法者无不成佛。故是人一。若约能度。卽教一也。佛智所证。卽理一也。入于佛智。卽行一也。
　　
　　　（丑）二颂行一
　　
　　诸佛本誓愿。我所行佛道。普欲令众生。亦同得此道。
　　
　　自行化他。无非佛道。故是行一。
　　
　　　（丑）三颂教一
　　
　　未来世诸佛。虽说百千亿。无数诸法门。其实为一乘。诸佛两足尊。知法常无性。佛种从缘起。是故说一乘。
　　
　　百千亿无数诸法门者。指五乘七方便等一切权说。其实为佛乘者。正明说权之意。说虽在权。意本在实。权卽实家之权。故得开之同成了因也。知法常无性者。实相常住。无自性。无他性。无共性。无无因性。（性空）无性亦无性。（相空）一无性言。具二无性。卽是无性性。无相性也。本自有之。故曰常无。知者。照也。具如止观第五不思议境中一念三千非自他等。旣无四性。一念亦无。卽是性空。旣无一念。无念亦无。卽是相空。乃不思议之二空也。若本自二空。卽是性德。若推检入空。卽是修德。推而不成。须修万行。正助合行。行中具足一切诸行。方名缘因。闻斯义已。方乃名开。问。世间因缘。可以四句了生无生。今性本净。非关缘起。何须以此四句推之。答。世法缘起。亦本无生。但由情计。谓之为生。理性亦尔。由谓自他等。故须推之。二空不显。尚须更约续待推检。况因成耶。问。今文何故不立斯观。答。经从利根者开也。佛种从缘起者。中道无性。卽是佛种。迷此理者。由无明为缘。则有众生起。解此理者。由教行为缘。则有正觉起。欲起佛种。须一乘教。故是颂教一也。又无性者。卽正因佛性也。佛种从缘起者。卽是缘了。以缘资了。正种得起。一起一切起。如此三性。名为一乘也。（三因不改。同名为性。举体成修。复称缘了。是则理卽位中。苦为正因佛性。惑为了因佛性。业为缘因佛性。此三佛性。不纵横。不并别。不可思议。无自性乃至无无因性。无性亦无性。目此无性以为正因佛性也。名字位中。薄有微解。亦有微行。卽是无性之性。举体而成微解微行乃至观行相似位中。解行渐著。亦是无性之性举体所成。目此名字观行相似位中不可思议三因以为缘因佛性也。分真位中。初住一发一切发。正因理心发。名法身德。了因慧心发。名般若德。缘因善心发。名解脱德。不纵横。不并别。不可思议。目此分真位中不可思议三因以为了因佛性也。究竟位中。性德显尽。修德毕功。故曰正种得起一起一切起。卽是显果乘相。依正主伴乃至酬因一尘一行。一时俱起。起者。成也。修性一合。无复分张。卽是理性三因究竟圆显。故曰如此三性名为一乘也。）
　　
　　　（丑）四颂理一
　　
　　是法住法位。世间相常住。于道场知已。导师方便说。
　　
　　是者。指上性修不二之一乘也。此一乘者。卽是法住。亦名法位。从无住本。立一切法。此无住本。不可动故。名为法住。种种诸法。总不出此范围。名为法位。举此法住法位而为正觉世间之相。法住法位是常住故。所以正觉世间之相亦是常住。举此法住法位而为众生世间及器世间之相。法住法位是常住故。所以众生及器世间之相亦是常住。是则三世间相。一一无非常住。一一无非法住法位。一一无非一乘。但众生迷闇。不能觉知。于常住中。妄见生灭。于一乘中。妄见差别。唯有大觉导师。坐于道场。如实知已。于不可说离诸戏论寂灭理性。能以方便说此理一。又能以异方便助显此理一也。问。悟此理性。名为正觉世间。以顺性故。性常相亦常。是则可也。迷此理性而为众生世间。旣违性故。性虽本常。相必无常。云何众生器世间相亦常住耶。答。如冰与水。同以湿为性。湿卽以冰水为相。冰水无常。卽是湿性无常。故目此湿性以为无性也。湿相旣常。卽冰水之相皆常。故目此冰水之相以为常住也。又一乘无性之理。如屋本不转。如来悟之。如醒人见其不转。九界迷之。如醉人妄见其转。彼虽见转。本屋不转。故众生世间相及器世间相。彼虽妄见生灭。其实是常住也。以众生及器世间。卽无性故。卽法住故。卽法位故。又如翳眼妄见空华起灭。而空华实无起灭。以无性故。以卽空故。世间常住。其理如是。一切众生。但有理常。闻而能解为名字常。念念体察。心心无间。名观行常。粗垢先落。六根清净。为相似常。豁然开悟。证于四十一位真因。为分证常。圆满显发。无余无欠。为究竟常。始终平等故名为卽。升沈硕异。故须辨六。依于平等之体。方有升沈之异。如依虚空。方论远近。故云全性起修。（通指逆顺二修）一任升沈迥异。不离平等一体。如远与近。不出虚空。故云全修在性。教来诠此。故为教一。行来契此。故为行一。人必会此。故为人一。三颂未来佛竟。
　　
　　　（癸）四颂现在佛
　　
　　天人所供养。现在十方佛。其数如恒沙。出现于世间。安隐众生故。亦说如是法。如第一寂灭。以方便力故。虽示种种道。其实为佛乘。知众生诸行。深心之所念。过去所习业。欲性精进力。及诸根利钝。以种种因缘。譬喻亦言辞。随应方便说。
　　
　　先颂为化之意。次颂显实。后颂施权。如是法者。双指权实法也。第一寂灭。卽理一。方便示种种道。实为佛乘。约能示。卽教一。约所示。卽行一。知众生诸行等。是施权也。初颂四佛章竟。
　　
　　　（壬）二颂释迦章二。初略颂上权实。为下文总譬作本。二广颂上六义。为下文别譬作本。
　　
　　　（癸）初中二。初颂显实。二颂施权。
　　
　　　（子）今初
　　
　　今我亦如是。安隐众生故。以种种法门。宣示于佛道。
　　
　　此文具颂四一。今我亦如是者。如于诸佛之是。同以一实教化众生。卽总颂显实也。安隐者。涅槃秘藏。是安隐处。佛自住其中。亦安置众生同入此中。安隐处。卽理一。众生。卽人一。种种法门入佛道。卽行一。宣示。卽教一。
　　
　　　（子）二颂施权
　　
　　我以智慧力。知众生性欲。方便说诸法。皆令得欢喜。
　　
　　智慧力。卽权智也。知性欲。鉴小机也。说诸法。正施权也。皆欢喜。称机宜也。上来二偈虽略。收佛一化。原始要终。罄无不尽。故称略颂上文权实。为下总譬六义本也。一者今我亦如是。我卽释迦。是一化之主。为下有大长者譬作本。二者安隐。卽大涅槃常乐我净。无五浊障。对显三界五浊。名不安隐。为下火宅譬作本。三者众生。卽五道受化之徒。为下五百人譬作本。四者安隐法。还对五浊不安隐法。为下火起譬作本。五者种种法门。对不种种。为下唯有一门譬作本。六者知众生性欲。卽五道中有三乘根性差别。为下三十子譬作本。初略颂上权实竟。
　　
　　　（癸）二广颂上六义。为下文别譬作本六。初颂五浊。为下见火譬作本。二颂施方便化。为下舍几用车譬作本。三颂显实。为下等赐大车譬作本。四颂叹法希有。五颂不虚。六颂拣众敦信。总为下无虚妄譬作本。
　　
　　　（子）今初
　　
　　舍利弗当知。我以佛眼观。见六道众生。贫穷无福慧。入生死险道。相续苦不断。深著于五欲。如牦牛爱尾。以贪爱自蔽。盲瞑无所见。不求大势佛。及与断苦法。深入诸邪见。以苦欲舍苦。为是众生故。而起大悲心。
　　
　　初十一字。明佛有能见之眼。下文云。宅主在门外立。盖佛在法身之地。以常寂佛眼圆照群机。若根利浊轻。则以卢舍那像说一乘法。若根钝浊重。则以老比丘像惊入火宅。方便施三。秪是于时鉴机。故言我以佛眼观见也。夫观色法。应用天眼。分别根机。应用法眼。今言以佛眼观者。举胜兼劣。又四眼入佛眼。皆名佛眼也。六道众生下。明所见五浊。下文云。汝诸子等。先因游戏。来入此宅。稚小无知。欢娱乐著也。贫穷无福慧。颂众生浊。入生死二句。颂命浊。深著等四句。颂烦恼浊。不求等二句。颂劫浊。劫中无佛。故名为浊。劫若有佛。虽浊能破。深入等二句。颂见浊。或不求四句。总颂见浊。以邪见故。不求大势佛。不求断苦法。乃以招苦之因。妄冀舍于苦果。岂可得哉。四浊聚在此时。卽名劫浊。故不必别颂也。为是众生故二句。明起大悲应赴。下文云。长者闻已。惊入火宅也。
　　
　　　（子）二颂施方便化。为下舍几用车譬作本二。初念用大乘拟不得。二念同诸佛用三乘。称宜可得。
　　
　　　（丑）初又三。初明用大拟宜。二明众生无机。三明念欲息化。
　　
　　　（寅）今初
　　
　　我始坐道埸。观树亦经行。于三七日中。思惟如是事。我所得智慧。微妙最第一。
　　
　　始坐道场者。至理无时。假时化物。为化之初。故言始也。事释者。初在此处修治得道。故言道场。坐此树下得三菩提。故名道树。感树恩故观察。念地德故经行。树地无有分别。岂须报恩。未曾有经云。秪以通化传法。名报恩耳。过去因果经云。佛成道初七日。思惟我法妙。无能受者。二七日。思惟众生上中下根。三七日。思惟谁应先闻法。卽至波罗柰。为五人说四谛。陈如得法眼净。（此约小机所见）今明佛在法身地。寂而常照。恒以佛眼。洞览无遗。岂始至道场淹留三七。方思此事。言三七者。表欲三周说法也。初七思法说。次七思譬说。后七思因缘说。皆无机不得。是故息大施小。此独就圆教大乘释。若通途约大乘释者。初七思说圆教。次七思说别教。后七思说通教。皆无机不得。是故息大。说三藏三乘方便也。观心释者。树卽十二因缘之大树也。深观缘起。自成菩提。欲以无漏法林荫益众生。故言观树。经行者。大乘三十七品。是行道法。自以道品履实相地。得成佛道。欲以此法化度众生。是故起行。三七者。初七欲明中道观。中道妙难观。不得。次七欲明卽假观。卽假观分别智难生。不得。后七欲明卽空观。卽空巧度。又不得。乃明方便析法小观也。
　　
　　　（寅）二明众生无机
　　
　　众生诸根钝。著乐痴所盲。如斯之等类。云何而可度。
　　
　　智慧旣微妙第一。故非根钝痴盲者所能领解。下文云。诸子无知。虽闻父诲。犹故乐著。嬉戏不已也。
　　
　　　（寅）三明念欲息化
　　
　　尔时诸梵王。及诸天帝释。护世四天王。及大自在天。并余诸天众。眷属百千万。恭敬合掌礼。请我转法轮。我卽自思惟。若但赞佛乘。众生没在苦。不能信是法。破法不信故。坠于三恶道。我宁不说法。疾入于涅槃。
　　
　　梵释虽请。佛知无机。所以不说。下文云。诸子幼稚。未有所识。或当堕落。为火所烧也。初念用大乘拟不得竟。
　　
　　　（丑）二念同诸佛用三乘。称宜可得二。初明化得。二释疑。
　　
　　　（寅）初中四。初明三乘拟宜。二明有小机。三明施化。四明受行悟入。
　　
　　　（卯）今初
　　
　　寻念过去佛。所行方便力。我今所得道。亦应说三乘。
　　
　　念彼虽无大机。不容永舍。须以方便而诱济之。非都不知施三。意欲引同诸佛。故云寻念也。下文云。卽便思惟。设诸方便。
　　
　　　（卯）二明有小机。又二。初明诸佛叹。二明释迦酬顺。上欲大化。于彼无机。故诸佛不叹。今欲说小。曲会根缘。则始终得度。所以佛叹也。（若不先小。则大小俱失。若先用小。则终必大益。故云始终得度。）
　　
　　　（辰）今初
　　
　　作是思惟时。十方佛皆现。梵音慰喻我。善哉释迦文。第一之导师。得是无上法。随诸一切佛。而用方便力。我等亦皆得。最妙第一法。为诸众生类。分别说三乘。少智乐小法。不自信作佛。是故以方便。分别说诸果。虽复说三乘。但为教菩萨。
　　
　　初三句。释迦自叙佛现。由念佛方便力故。契法契机。所以佛现也。次五句。是诸佛称叹释迦。以能为实施权。故云善哉。为一施三。引入佛慧。故云第一导师。证微妙第一实智。故云得无上法。随一切佛隐实施权。故云用方便力。次四句。诸佛自明我等亦隐实施权。次四句。双释隐施之义。为众生少智。不自信作佛。所以隐实。为乐小法。所以施权说诸果也。后二句。双结二义。始虽说三。终必显一。
　　
　　　（辰）二明释迦酬顺
　　
　　舍利弗当知。我闻圣师子。深净微妙音。称南无诸佛。复作如是念。我出浊恶世。如诸佛所说。我亦随顺行。
　　
　　初一偈。发言酬顺。南无。此云敬从也。后一偈。念顺物机。二明有小机竟。
　　
　　　（卯）三明施化
　　
　　思惟是事已。卽趣波罗柰。诸法寂灭相。不可以言宣。以方便力故。为五比丘说。
　　
　　波罗柰。卽鹿苑也。中道无性佛种之理。此理非数。又不可说。今以方便。作三教说。又非生非灭。而以方便作生灭说。又偏真之理。亦非可说。以方便故。作四门说。初为五人说无常有门也。（初以权实相对。实不可说。说属于权。三权是数。一实非数。次以生灭不生灭相对。卽衍门不生灭。故不可说。且说生灭。卽大小相对也。后以偏真小理对小四门。偏真之理亦不可宣。是则大小两理。俱不可说。方便为物。俱可得说。虽俱可说。佛意在实。众生于实非宜。故思方便作生灭说耳）
　　
　　　（卯）四明受行悟入（机会卽受。随闻观转。卽暖法去名行。至世第一。名之为悟。若得初果。名之为入）
　　
　　是名转法轮。便有涅槃音。及以阿罗汉。法僧差别名。
　　
　　转佛心中化他之法。度入他心。名转法轮。陈如初得见谛。断分别惑。分证有余涅槃。涅槃之音。起自于此。由此得成无学。便有阿罗汉名。能说者名为佛。所说三乘卽法。见谛阿罗汉等卽僧。三宝于是现世间也。初明化得竟。
　　
　　　（辛）二释疑
　　
　　从久远劫来。赞示涅槃法。生死苦永尽。我常如是说。
　　
　　恐疑师云。佛初未能鉴机。寻念诸佛。始知根性。今释云。为欲引同。故念诸佛。非今始念方知。从久远来。见其乐小。已为赞示。令尽众苦。所以闻小卽得解脱也。又恐疑弟子云。云何一世暂闻。卽证无学。今释云。从久远来。为其赞示。称于本习。故速得道耳。久远。卽指大通结缘之后。故下文云。父知诸子先心各有所好也。二颂施方便化。为下舍几用车譬本竟。
　　
　　　（子）三颂显实为下等赐大车譬本
　　
　　舍利弗当知。我见佛子等。志求佛道者。无量千万亿。咸以恭敬心。皆来至佛所。曾从诸佛闻。方便所说法。我卽作是念。如来所以出。为说佛慧故。今正是其时。舍利弗当知。钝根小智人。著相憍慢者。不能信是法。今我喜无畏。于诸菩萨中。正直舍方便。但说无上道。菩萨闻是法。疑网皆已除。千二百罗汉。悉亦当作佛。
　　
　　佛子以恭敬心。来至佛所。曾闻诸佛方便说法。此显三乘行人皆是佛子。颂人一也。为说佛慧故。卽是一切种智佛之知见。颂理一也。但说无上道。颂教一也。菩萨疑除。罗汉作佛。颂行一也。又初两偈。明大乘机发。亦云索果。为下诸子索车譬本。次两偈一句。明佛欢喜。众生堪得大乘益故。为下见子免难欢喜譬本。次三句。正明显实。为下等赐诸子大车譬本。后一偈。明受行悟入。为下诸子得车欢喜譬本。初明由机发故索果。应有四句。自有障除机未发。如诸罗汉在三藏时。以乐小故。浊障虽除。大根钝故。妙机未发。自有障未除大机发。如法华中诸凡夫等。虽未断结。以大根利故机发。自有障卽除机卽发。如说无量义时证小果。卽于此座大机发。自有障未除机未发。如五千退席等是也。志求佛道。是索大果。索有三意。一大机有感果之义。机中论索。二情中密索。如下文云为得为不得。三发言索。卽殷勤三请。昔教之中。已有二索。但未发言。至于今日。具此三索。问。昔出宅索三。若是机情索者。文云如先所许。乃是求三。何关求一。答。出外不见。必有异途。将昔所许以求异意。亦得是索一也。咸以恭敬心皆来至我所者。如舍利弗请云。诸天龙神等。合掌以敬心。欲闻具足道也。曾从诸佛闻方便所说法者。具受前四时调熟也。二明障除佛喜者。佛为佛慧故出。昔障重无机。不得卽说佛慧。中间虽障除。机未熟故。又未得说。今机发。正是说时。昔众生根钝智小畏其谤法堕恶。今根利志大。闻必信解。故喜无畏。不畏执小谤大。起罪堕恶也。三正显实者。五乘是曲而非直。别通偏傍而非正。今皆舍彼偏曲。但说正直一道也。四受行悟入者。初闻略说。谓久后要当说实。三乘无非方便。又谓不退菩萨。不知佛智。故菩萨罗汉。咸堕疑网。今开权显实。不惟罗汉除疑。而三教菩萨。无不除疑。不惟菩萨作佛。而罗汉悉亦作佛也。
　　
　　　（子）四颂叹法希有
　　
　　如三世诸佛。说法之仪式。我今亦如是。说无分别法。诸佛兴出世。悬远值遇难。正使出于世。说是法复难。无量无数劫。闻是法亦难。能听是法者。斯人亦复难。譬如优昙华。一切皆爱乐。天人所希有。时时乃一出。闻法欢喜赞。乃至发一言。则为已供养。一切三世佛。是人甚希有。过于优昙华。
　　
　　此正颂如是妙法诸佛如来时乃说之。如优昙华时一现也。妙法不出权实。仪式者。诸佛引物之权。无分别法者。诸佛所显之实。又权实本无分别为钝根小智。分别权实。名为仪式。今还悟入一三不二。名无分别也。诸佛兴出世二句明人难。次二句。明法难。如四十余年久默斯要。次二句明闻法难。如五千退席。佛世不闻。次二句。明听信难。如普会大众。唯舍利弗一人先能领解。次举喻但合听信者难。余例可解。
　　
　　　（子）五颂不虚。为下无虚妄譬本。
　　
　　汝等勿有疑。我为诸法王。普告诸大众。但以一乘道。教化诸菩萨。无声闻弟子。汝等舍利弗。声闻及菩萨。当知是妙法。诸佛之秘要。
　　
　　初六句。诫勿于可信人生疑。次四句。诫勿于可信法生疑。夫世间人王。言则不二。况佛为法王。岂有虚妄。又方便权说。尚能除浊。况秘要妙法。宁非真实乎。
　　
　　　（子）六颂拣众敦信又二。初颂拣众。次颂敦信。
　　
　　　（丑）今初
　　
　　以五浊恶世。但乐著诸欲。如是等众生。终不求佛道。当来世恶人。闻佛说一乘。迷惑不信受。破法堕恶道。有惭愧清净。志求佛道者。当为如是等。广赞一乘道。
　　
　　初四句。颂上此非佛弟子。何者。若乐诸欲。是行魔业。故须拣之。上文著涅槃。尚非佛弟子。此文著生死。那是佛弟子。互拣非耳。凡小俱舍。方堪授记。又终不求佛道句。兼颂上皆是增上慢人。以未得上法。谓得上法。是故不复求佛道也。当来世恶人四句。颂上如来灭后受持读诵解义者是人难得。后四句。颂上若遇余佛便得决了。
　　
　　　（丑）次颂敦信
　　
　　舍利弗当知。诸佛法如是。以万亿方便。随宜而说法。其不习学者。不能晓了此。汝等旣已知。诸佛世之师。随宜方便事。无复诸疑惑。心生大欢喜。自知当作佛。
　　
　　此颂上实得阿罗汉若不信此法。无有是处也。初六句。敦信于权。后六句。敦信于实。初法说周中。初正法说竟。
　　
　　妙法莲华经台宗会义卷一之四
　　
　　
　　
　　
　　
　　妙法莲华经台宗会义（二）
　　妙法莲华经台宗会义卷二之一
　　譬喻品第三
　　妙法莲华经台宗会义卷二之二
　　信解品第四
　　妙法莲华经台宗会义卷二之余
　　妙法莲华经台宗会义卷三之一
　　药草喻品第五
　　授记品第六
　　妙法莲华经台宗会义卷三之二
　　化城喻品第七
　　
　　
　　
　　
　　妙法莲华经台宗会义卷二之一
　　
　　古吴后学蕅益智旭述
　　
　　释方便品竟。次释譬喻品
　　
　　譬喻品第三
　　
　　释此亦二。先总。次别。总释者。譬。是比况。喻。是晓训。托此比彼。寄浅训深。前长文偈颂。广明五佛权实。上根利智。圆闻获悟。中下之流。抱迷未遣。大悲不已。巧智无边。更复以类比况。开晓令悟。故言譬喻。别释者。因缘。约教。本迹。观心。因缘者。以世间父子。譬出世师弟。因于曾有。闻未曾有。踊跃欢喜。世界益也。又以世资具。譬出世资具。使蒙佛音教。不失大乘。汝等所行。是菩萨道。为人益也。又以世灭。比出世灭。拔其苦难。令免烧煮。我已得漏尽。闻亦除忧恼。对治益也。又以世不生不灭。比出世不生不灭。乘是宝乘。直至道场。安住实智中。我定当作佛。第一义益也。佛以一音说于譬喻。巧令中下得四悉益。故言譬喻品。约教者。佛意本赞佛乘。为物不堪。寻念先佛大悲方便。趣于鹿苑。称叹三车。二乘以下中自济。恩不及人。菩萨驾牛。运他出火。故名摩诃萨。此三藏教中譬喻也。又三人同畏烧煮。声闻如麞。直去不回。缘觉如鹿母。并驰并顾。菩萨如大象。身捍刀箭。全群而出。此通教中譬喻也。又二乘发心近。缘理浅。智慧弱。但断通惑。不能尽边到底。非波罗蜜。菩萨发心久远。理深智强。能断别惑。穷源尽性。故大品云。二乘如萤火。菩萨如日光。此别教中譬喻也。又始见我身。闻我所说。卽皆信受。入如来慧。如斯之人。易可化度。不令如来生于疲苦。如华严中。卽事而真。不须譬喻。（华严经中。非无譬喻。但彼入道。不正由兹）为未入者。四十余年。更以异方便。助显第一义。今日灵山。决定说大乘。普令一切。开示悟入佛之智慧。不令一人独得灭度。如今如始。如始如今。无二无异。上根利智。闻卽能解。不令如来生于疲苦。亦不须譬喻。秖为中下踟蹰岐道。故须今日大车譬喻而得利益。是名圆教中譬喻也。本迹者。迹中旣有四教譬喻。以迹例本。本初成道。亦应用诸譬喻成熟众生。又为莲故华等。以譬为本施迹等。具如玄文。观心者。空如白牛。假如具度。中如车体。（品题应在诸天说偈之后。火宅譬喻之前。出经者调卷。故置此耳。）
　　
　　初法说周中。有五段文上来初正法说竟。
　　
　　　（己）二身子领解二。初经家叙。二身子自陈。
　　
　　　（庚）今初
　　
　　尔时舍利弗。踊跃欢喜。卽起合掌。瞻仰尊颜。
　　
　　踊跃欢喜。叙其内解。合掌瞻仰。叙其外仪也。信解在心名欢喜。喜动于形名踊跃。从妙人。闻妙法得妙解。内外和合。致此欢喜。卽世界释也。又改小学大。弃贫事草庵。受富豪家业。今日乃知真是佛子。是故欢喜。此为人释也。又忧悔双遣。疑难并除。内外妨障。廓然大朗。故曰。我已得漏尽。闻亦除忧恼。此对治释欢喜也。又佛子所应得者。皆已得之。安住实智中。我定当作佛。是故欢喜。此第一义释也。约教者。欢喜。喜于入位。而阿罗汉。出三界樊笼。破四住子果。对害不戚。逢利不欣。今言欢喜。决非世间喜也。若苦忍明发。若尽无生智。先已得之。今不应重喜。若三人同以无言说道。体析虽异。证空一致。一致之喜。久已得之。亦不重喜。若二空。观为方便道。假观荡二乘之隘陋。空观荡凡夫之喧湫。过二边恶。得大欢喜。证道同圆。卽发心住亦得名欢喜住。又初行名欢喜行。初地亦名为欢喜地。身子旣是上根利智。或是超入之欢喜。纵不超入。亦必是欢喜住也。本迹者。身子久已成佛。号金龙陀。迹辅释迦。为智慧弟子。始从外道拔邪归正。示乳味欢喜。利益凡夫。次示酪味欢喜。利益贤圣。次示二酥欢喜。利益菩萨。今示醍醐欢喜。利益学佛道者。如此等欢喜。皆迹所为耳。观心者。观心卽空假中。从名字欢喜。乃至究竟欢喜也。卽起合掌者。表其解权。昔权实为二。如掌不合。今解权卽实。如二掌合。瞻仰尊颜者。表其解实。无余思念。唯缘佛境也。欢喜踊跃。是总明三业领解欢喜。卽起合掌。是身业。瞻仰尊颜。是意业。下文而白佛言。是口业。具明三业领解也。
　　
　　　（庚）二身子自陈二。初长文。二偈颂。
　　
　　　（辛）初中三。初标三喜。二释。三结。
　　
　　　（壬）今初
　　
　　而白佛言。今从世尊闻此法音。心怀踊跃。得未曾有。
　　
　　今从世尊。标我身亲近佛身。故名身喜。闻此法音依于佛口。闻而欢喜。故名口喜。得未曾有。是我意能解佛意。故名意喜。
　　
　　　（壬）二释者。提昔之失。显今之得。又因昔感伤。成今欢喜也。
　　
　　所以者何。我昔从佛闻如是法。见诸菩萨受记作佛。而我等不预斯事。甚自感伤。失于如来无量知见。
　　
　　虽亦从佛闻如是法。而自身不预斯事。则身去佛远。故无身喜。所谓虽近而远者也。又闻犹不闻。故无口喜。甚自感伤。故无意喜。见诸菩萨受记作佛者。正指方等褒圆叹大。复由弹斥。所以感伤。
　　
　　世尊。我常独处山林树下若坐若行。每作是念。我等同入法性。云何如来以小乘法而见济度。
　　
　　山林树下。是思念之所。若坐若行。是思念之仪。言同入法性者。藏通皆以偏真名为法性。然正闻三藏时。妄计大士实仅三祇伏惑。自欣先证法性。不应思念。良由闻方等时。密得通益。闻说诸法实相。三人皆得。旣是同入真谛法性。云何菩萨便得授记。我等终住小果。所以疑念不决。殊不知依于大乘中道法性。方有受记成佛义也。以小乘法而见济度。此不闻大法。故无口喜。妄计同入法性。不解权理。故无意喜。独处坐行。身远于佛。故无身喜。
　　
　　是我等咎。非世尊也。所以者何。若我等待说所因成就阿耨多罗三藐三菩提者。必以大乘而得度脱。然我等不解方便随宜所说。初闻佛说。遇便信受。思惟取证。
　　
　　初作念时。意谓如来有偏。故以小乘见度。久久思之。引咎自归。故言是我等咎。非世尊也。所以者何下。释成已咎。盖由般若转教付财。密得别益。已知界外中道法性。乃是成就无上菩提之正因。而我等根钝。旣不能受拟待于高山先照之时。复以欲速见小。匆匆取证。又不知稍停待于方等般若之教。所以引咎自归。然犹未知所证非为真灭。所行卽菩萨道也。不待说所因。卽不解实。不解方便随宜所说。卽不解权。无权实妙解。故无意喜。信受初说。故无口喜。思惟取证偏真涅槃。违远如来常乐法身。故无身喜。皆以昔失。释成今得也。二释竟。
　　
　　　（壬）三结。结成今日三喜也。文二。初结。二成。
　　
　　　（癸）今初
　　
　　世尊。我从昔来。终日竟夜每自克责。而今从佛闻所未闻未曾有法。断诸疑悔。身意泰然。快得安隐。
　　
　　牒前引咎自归。名自克责。显今欢喜徧于三业也。从佛是身近佛身。结身喜。闻法。是金口圆音。结口喜。快得安隐。是意同佛意结意喜。言闻所未闻者。高山先照。不预法席。所以未闻。三藏权说。不诠中理。所以未闻。方等弹诃。焦败无分。所以未闻。般若转教。但为菩萨。所以未闻。又三藏但闻偏真。通教但闻卽真。别教但闻出于二边乃名中道。未闻方便卽是真实。所以名为未曾有法也。云何以小见度。是疑佛。是我等咎。是自悔。今不复疑。亦不复悔。所以泰然安隐。
　　
　　　（癸）二成
　　
　　今日乃知真是佛子。从佛口生。从法化生。得佛法分。
　　
　　真是佛子。身则近佛。身喜义成。从佛口生。口喜义成。从法化生。意喜义成。得佛法分。谓分证三德秘藏也。然身子初证阿罗汉时。亦云为佛长子。从佛口生。从法化生。由今望昔。昔但在权。故不名真。今日乃真。此约对待义也。又方等般若时。则谓菩萨乃名佛子。声闻无佛法分。今日乃知元是真实佛子。此约开显义也。初长文竟。
　　
　　　（辛）二偈颂三。初颂标。二颂释。三颂结。
　　
　　　（壬）今初
　　
　　尔时舍利弗。欲重宣此义而说偈言。我闻是法音。得所未曾有。心怀大欢喜。疑网皆已除。
　　
　　我闻者。卽是亲从佛闻。双标身口也。得未曾有。标意也。余可知。
　　
　　　（壬）二颂释二。初补颂不失。二正颂昔失。
　　
　　　（癸）今初
　　
　　昔来蒙佛教。不失于大乘。佛音甚希有。能除众生恼。我已得漏尽。闻亦除忧恼。
　　
　　
　　不失大乘。释身喜也。佛音希有。释口喜也。漏尽除恼。释意喜也。昔元不失。由已迷故。妄谓失耳。
　　
　　　（癸）二正颂昔失
　　
　　我处于山谷。或在林树下。若坐若经行。常思惟是事。呜呼深自责。云何而自欺。我等亦佛子。同入无漏法。不能于未来。演说无上道。金色三十二。十力诸解脱。同共一法中。而不得此事。八十种妙好。十八不共法。如是等功德。而我皆已失。我独经行时。见佛在大众。名闻满十方。广饶益众生。自惟失此利。我为自欺诳。
　　
　　此颂旣闻方等弹斥。密得通益事也。无漏法。卽长文所称法性。谓偏真涅槃。不漏落生死故。
　　
　　我常于日夜。每思惟是事。欲以问世尊。为失为不失。我常见世尊。称赞诸菩萨。以是于日夜。筹量如是事。今闻佛音声。随宜而说法。无漏难思议。令众至道场。
　　
　　此颂旣闻般若转教。密得别益事也。日夜若作表法释者。日卽涅槃。夜卽生死。又凡夫生死。二乘涅槃。同名为夜。中道法性。乃名为日。无漏难思议者。中道法性。不漏落二边故也。
　　
　　我本著邪见。为诸梵志师。世尊知我心。拔邪说涅槃。我悉除邪见。于空法得证。尔时心自谓。得至于灭度。
　　
　　此颂初闻佛说遇便信受思惟取证也。二颂释竟。
　　
　　　（壬）三颂结二。初颂结。二颂成。
　　
　　　（癸）初又三。初正颂结。二追叙疑网。三叙今领解。
　　
　　　（子）今初
　　
　　而今乃自觉。非是实灭度。若得作佛时。具相三十二。天人夜叉众。龙神等恭敬。是时乃可谓。永尽灭无余。佛于大众中。说我当作佛。闻如是法音。疑悔悉已除。
　　
　　作佛具相。结身喜。说我作佛。结口喜。疑悔除。结意喜也。自觉非实灭度者。但断见思。出分段。尚有无明及变易故。若得作佛。转九界无常五蕴。获证常乐五蕴。是时五住究尽。二死永亡。乃可谓真灭也。具相三十二。且举法身妙色言之。相相无非相海。无非性德圆显。故名为具。
　　
　　　（子）二追叙疑悔
　　
　　初闻佛所说。心中大惊疑。将非魔作佛。恼乱我心耶。
　　
　　此明不惟方等时生疑。般若时生悔也。于此经中。初闻略开三显一时。尚自惊悔。所以三请不已。
　　
　　　（子）三叙今领解
　　
　　佛以种种缘。譬喻巧言说。其心安如海。我闻疑网断。佛说过去世。无量灭度佛。安住方便中。亦皆说是法。现在未来佛。其数无有量。亦以诸方便。演说如是法。如今者世尊。从生及出家。得道转法轮。亦以方便说。世尊说实道。波旬无此事。以是我定知。非是魔作佛。我堕疑网故。谓是魔所为。闻佛柔软音。深远甚微妙。演畅清净法。我心大欢喜。疑悔永已尽。安住实智中。
　　
　　此正具领五佛开显之旨以结三喜也。初颂结竟。
　　
　　　（癸）二颂成
　　
　　我定当作佛。为天人所敬。转无上法轮。教化诸菩萨。
　　
　　但颂得佛法分一句。则三喜并成。若欲分别者。天人所敬。卽身成。转无上轮。卽口成。教化菩萨。卽意成也。二身子领解竟。
　　
　　　（己）三如来述成三。初昔曾教大。二中忘取小。三还为说大。
　　
　　　（庚）初昔曾教大。述其昔来佛教之解不谬。
　　
　　尔时佛告舍利弗。吾今于天人沙门婆罗门等大众中说。我昔曾于二万亿佛所。为无上道故。常教化汝。汝亦长夜随我受学。我以方便引导汝故。生我法中。
　　
　　无上道者。十住毗婆沙云。身无上。谓相好。（初句是果）受持无上。谓自利利他。（身口意）具足无上。谓命见戒。（此二句。卽大乘六和）智慧无上。谓四无碍。不思议无上。谓六波罗蜜。（此二句是福智）解脱无上。能坏二障。（证）行无上。谓圣行梵行。（天行是所证。病婴是果用。故但举二也。后六句皆是因。）又身无上。名大丈夫。受持无上。名大慈悲。具足无上。名到彼岸。智无上。名一切智。不思议无上。名阿罗诃。解脱无上。名大涅槃。行无上。名三藐三佛陀。（此七皆从果立。卽以六因从果立称）今经明圆通无上道也。长夜者。昔虽大化。未破无明。惑暗心中随佛受学也。方便引导生我法中者。一是昔以大化。今生大解。二是权以小引。令证小果。
　　
　　　（庚）二中忘取小。述其感伤疑悔之由。
　　
　　舍利弗。我昔教汝志愿佛道。汝今悉忘。而便自谓已得灭度。
　　
　　　（庚）三还为说大。述其今日得解不虚。
　　
　　我今还欲令汝忆念本愿所行道故。为诸声闻说是大乘经。名妙法莲华。教菩萨法。佛所护念。
　　
　　三如来述成竟。
　　
　　　（己）四与授记二。初长文。二偈颂。夫旣得大解。自知作佛。何须俟记。记有四意。一昔未记二乘。故今须记。二钝根未悟。以记勉励之。三令闻者结缘。四满其本愿也。
　　
　　　（庚）长文为十。初时节至十法住久近。
　　
　　　（辛）今初
　　
　　舍利弗。汝于未来世。过无量无边不可思议劫。
　　
　　问。身子上根。初周得悟。卽已开佛知见。登圆初住。便可立地成佛。同彼龙女。何今授记。尚须过尔许劫耶。答。应佛成处。须有机缘。此诸声闻。昔来未曾摄取净佛国土。今蒙记后。与物结缘。物机不同。致劫多少。龙女虽畜。以乘急故。先习方便。若据权迹又当别论。为逗物宜。随机长短耳。
　　
　　　（辛）二因行
　　
　　供养若干千万亿佛。奉持正法。具足菩萨所行之道。
　　
　　一者供佛。二者持法。乃能具菩萨道。卽是满足福慧二种庄严也。
　　
　　　（辛）三得果。
　　
　　当得作佛。号曰华光如来。应供。正徧知。明行足。善逝。世间解。无上士。调御御丈夫。天人师。佛。世尊。
　　
　　具记通别二号。通号已如前释。别号为华光者。覩佛放光说法华经。最先得记。故获斯名也。又华者。福德。光者。智慧。华者。缘因佛性。光者。了因佛性。四教皆论福慧。皆论缘了。今唯在圆。又久证妙华光明三昧。迹示未来成佛。又观心者。卽空卽中之假。名华。卽假卽中之空。名光。卽空卽假之中。名为如来。
　　
　　　（辛）四国土
　　
　　国名离垢。其土平正。清净严饰。安隐丰乐。天人炽盛。琉璃为地。有八交道。黄金为绳以界其侧。其傍各有七宝行树。常有华果。
　　
　　先出土名。次明土相。无高下曰平。无偏衰曰正。安隐下。明土受用。琉璃下。重明胜相。皆是净行所感。与诸众生作增上缘。
　　
　　　（辛）五说法
　　
　　华光如来。亦以三乘教化众生。舍利弗。彼佛出时。虽非恶世。以本愿故。说三乘法。
　　
　　准同释迦。故云亦以舍利弗下。释疑也。疑曰。如上所明。佛出五浊。事不获已。方便说三。今华光佛土清净若此。胡亦以三乘化耶。释曰。以本愿故。本愿者。据大悲空藏经云。舍利弗曾于六十劫行菩萨道。因婆罗门乞眼退时。愿成佛日开三乘法也。又极乐国土弥陀。亦以三乘施化。良由悲愿深重。摄取带业往生之人。非藉三乘。不能渐入。大约凡圣同居土中。不论是净是秽。施三者多。纯一者少也。又菩萨有二种。一从始学大。二习小入大。论利钝。则似从始直学者利。论力用。则是陶汰渐入者强。所以香积菩萨。更学双流。当知直学。少谙众行。例如始从［亩久+犬］亩。具试众职。历阶浅深。知物可否。然后登极。乃能垂衣裳而天下治也。
　　
　　　（辛）六劫名。
　　
　　其劫名大宝庄严。何故名曰大宝庄严。其国中以菩萨为大宝故。
　　
　　　（辛）七众数。
　　
　　彼诸菩萨。无量无边。不可思议。算数譬喻所不能及。非佛智力。无能知者。若欲行时。宝华承足。此诸菩萨非初发意。皆久植德本。于无量百千万亿佛所。净修梵行。恒为诸佛之所称叹。常修佛慧。具大神通。善知一切诸法之门。质直无伪。志念坚固。如是菩萨。充满其国。
　　
　　　（辛）八寿量。
　　
　　舍利弗。华光佛寿十二小劫。除为王子未作佛时。其国人民。寿八小劫。
　　
　　十二小劫。直论其时节耳。净土无小三灾。非谓刀兵疾疫饥馑损伤民物。乃名为劫也。然论小劫时分长远。正可约此土一增一减以明其数。下皆准知。
　　
　　　（辛）九补处。
　　
　　华光如来过十二小劫。授坚满菩萨阿耨多罗三藐三菩提记。告诸比丘。是坚满菩萨。次当作佛号曰华足安行多陀阿伽度阿罗诃三藐三佛陀。其佛国土。亦复如是。
　　
　　志念坚固。善知一切法门。故名坚满。若欲行时。宝华承足。故名华足安行。华光如来以三乘化。而其菩萨殊胜。国土庄严若此。奈何世人藐斥三乘。徒夸一实。宁知权实不二之体。宁知开权显实之宗。
　　
　　　（辛）十法住久近。
　　
　　舍利弗。是华光佛灭度之后。正法住世三十二小劫。像法住世亦三十二小劫。
　　
　　初长文竟。
　　
　　　（庚）二偈颂二。初颂长文。二结叹。
　　
　　　（辛）初中八。初超颂得果（至）八颂法住久近。略不颂补处也。
　　
　　　（壬）今初
　　
　　尔时世尊。欲重宣此义而说偈言。舍利弗来世。成佛普智尊。号名曰华光。当度无量众。
　　
　　　（壬）二追颂行因。
　　
　　供养无数佛。具足菩萨行。十力等功德。证于无上道。
　　
　　　（壬）三颂时节并劫名。
　　
　　过无量劫已。劫名大宝严。
　　
　　　（壬）四颂国土。
　　
　　世界名离垢。清净无瑕秽。以琉璃为地。金绳界其道。七宝杂色树。常有华果实。
　　
　　　（壬）五颂众数。
　　
　　彼国诸菩萨。志念常坚固。神通波罗蜜。皆已悉具足。于无数佛所。善学菩萨道。
　　
　　　（壬）六颂说法。
　　
　　如是等大士。华光佛所化。
　　
　　　（壬）七颂寿量。
　　
　　佛为王子时。弃国舍世荣。于最末后身。出家成佛道。华光佛住世。寿十二小劫。其国人民众。寿命八小劫。
　　
　　　（壬）八颂法住久近。
　　
　　佛灭度之后。正法住于世。三十二小劫。广度诸众生。正法灭尽已。像法三十二。舍利广流布。天人普供养。
　　
　　正法住时。有教有行有果。与佛在世不异。故云广度众生。像法转时。有教有行。而果证则希。但以舍利普作佛事。故名像法也。初颂长文竟。
　　
　　　（辛）二结叹。
　　
　　华光佛所为。其事皆如是。其两足圣尊。最胜无伦匹。彼卽是汝身。宜应自欣庆。
　　
　　
　　四与授记竟。
　　
　　　（己）五四众欢喜二。初长文。二偈颂。
　　
　　　（庚）初中三。初经家叙众喜。二陈供养。三正领解。
　　
　　　（辛）今初
　　
　　尔时四部众。比丘。比丘尼。优婆塞。优婆夷。天龙。夜叉。乾闼婆。阿修罗。迦楼罗。紧那罗。摩睺罗伽等大众。见舍利弗。于佛前受阿耨多罗三藐三菩提记。心大欢喜。踊跃无量。
　　
　　　（辛）二陈供养
　　
　　各各脱身所著上衣。以供养佛。释提桓因。梵天王等。与无数天子。亦以天妙衣。天曼陀罗华。摩诃曼陀罗华等。供养于佛。所散天衣。住虚空中而自回转。诸天伎乐百千万种。于虚空中一时俱作。雨众天华。
　　
　　上衣。卽贵服。此中通语四众八部。若就比丘比丘尼言。则是僧伽梨大衣也。西国比丘。受但三衣法者为多。三衣并不可舍。云何脱以供佛。例如大品经中。三百比丘闻般若已。皆以僧伽梨而用供养。智度论释。或云亡相为法。或云当日更得也。若约表法。则袈娑坏色。本是声闻证真之道。今脱以供佛。表其舍小乘法执。趣无上菩提也。又天衣表寂灭法忍。天华表大乘妙慧。天乐表常乐解脱。住虚空中而自回转者。表因果依正自他。悉依法性自然而转。
　　
　　　（辛）三正领解
　　
　　而作是言。佛昔于波罗柰初转法轮。今乃复转无上最大法轮。
　　
　　先领昔施权。次领今显实也。纯明圆理。故言无上。不同兼但对带之有上也。绝待无外。故名最大。能开兼但对带中之若大若小。俱成一大也。初长文竟。
　　
　　　（庚）二偈颂二。初颂开权显一实。二自述得解随喜回向。
　　
　　　（辛）今初
　　
　　尔时诸天子。欲重宣此义而说偈言。昔于波罗柰。转四谛法轮。分别说诸法。五众之生灭。今复转最妙。无上大法轮。是法甚深奥。少有能信者。
　　
　　五众。卽五阴。阴是苦谛。由集故生。生必寻灭。生灭旣灭。名为灭谛。能灭苦集。名为道谛。余可知。
　　
　　　（辛）二自述得解随喜回向。
　　
　　我等从昔来。数闻世尊说。未曾闻如是。深妙之上法。世尊说是法。我等皆随喜。大智舍利弗。今得受尊记。我等亦如是。必当得作佛。于一切世间。最尊无有上。佛道叵思议。方便随宜说。我所有福业。今世若过世。及见佛功德。尽回向佛道。
　　
　　初四句。述解。次十句。随喜。后四句。回向也。我等亦如是者。如身子之领解。如身子之被述成。如身子之得记也。问。迦叶善吉诸大声闻。尚未得解。四众何人。而先获悟。答。四众天人。亦且三根。上同身子。中同四人。下同五百等也。又身子迦叶等。并是权行。中下未开。故迦叶满慈示同不解。净名云众生未愈。菩萨亦未愈。（云云）初法说周竟。
　　
　　　（戊）二譬说周为四。初此品文。正譬开三显一。二信解品。明中根领解。三药草喻品。是如来述成。四授记品。是与受决。
　　
　　　（己）初中二。初请。二答。
　　
　　　（庚）今初
　　
　　尔时舍利弗白佛言。世尊。我今无复疑悔。亲于佛前得受阿耨多罗三藐三菩提记。是诸千二百心自在者。昔住学地。佛常教化言。我法能离生老病死。究竟涅槃。是学无学人。亦各自以离我见及有无见等。谓得涅槃。而今于世尊前闻所未闻。皆堕疑惑。善哉世尊。愿为四众说其因缘。令离疑悔。
　　
　　此中初自述无疑。次是诸下。是述同辈有惑。三善哉下。是普为四众请说。同辈是同行。怀旧故须为请。四众是化境。新运大悲。故普为请也。闻所未闻者。指前法说乃至述成授记。与昔所秉之教。所得之证不同也。因缘者。何故前说三。今说一。须申明其所以然也。问。凡夫亦有一听便悟。今千二百人。已闻略广开显。及闻身子领述得记。龙鬼尚能引例随喜。何故犹迷。答。有二义。一者久执。二者入位解卽破执。执破入住。凡夫无此。或当易领。
　　
　　　（庚）二答为三。初发起。二正譬说。三劝信流通。
　　
　　　（辛）今初
　　
　　尔时佛告舍利弗。我先不言诸佛世尊。以种种因缘譬喻言辞方便说法。皆为阿耨多罗三藐三菩提耶。是诸所说。皆为化菩萨故。然舍利弗。今当复以譬喻更明此义。诸有智者。以譬喻得解。
　　
　　文中先抑后引。我先不言下。指上明权。皆为阿耨句。指上显实。皆为化菩萨者。若权若实。皆入佛道无住涅槃。上已明言。云何执教。迷闇不解。如此呵责。是抑令愤勇也。然舍利弗下。是引接安慰。令其速进。前斥旣切。恐鄙怼自沉。今许以譬说。若能解者。犹称智也。
　　
　　　（辛）二正譬说二。初长文。二重颂。
　　
　　　（壬）初中二。初立譬。二法合。然譬与合。互有广略。若譬略合广。先摄合文来对譬竟。至合更须委悉消之。若譬广合略。世尊岂可徒施悠言。须委消譬。合但略对。
　　
　　　（癸）初又二。初总譬。二别譬。
　　
　　　（子）初又六。初长者譬。二舍宅譬。三一门譬。四五百人譬。五火起譬。六三十子譬。
　　
　　　（丑）初长者譬。譬我释迦
　　
　　舍利弗。若国邑聚落。有大长者。其年衰迈。财富无量。多有田宅及诸僮仆。
　　
　　国邑聚落句。彰其名行。有大长者句。正标位号。其年衰迈等。明其德业也。名如宾。行如主。行有亲疎。（实行亲权行疎）名有远近。故举处所。以显名行。封疆为国最远。宰治为邑。居中。聚落是邻闾。最近。长者名行徧此三处。近不见其细陋。远但挹其高风。口无择言。身无择行。意无择法。名行相称。真实大人。以譬如来三业随智慧行。称机施化。名称普闻。德周法界。国譬实报土。邑譬方便土。聚落譬同居土。从寂光本。垂三土迹。摄三土迹。归寂光本。名行相称。洋溢周徧也。世间长者。须备十德。一姓贵。或帝皇之裔。或貂插之家。二位高。辅弼阿衡。三大富。金谷丰饶。四威猛。尊严隆重。不肃而成。五智深。胸如武库。权奇超拔。六年耆。苍苍稄棱。物仪所伏。七行净。白圭无点。八礼备。周旋中节。九上叹。一人所敬。十下归。四海所宗。具此十德。名大长者。以譬如来出世长者。从三世真如实际中生。一姓贵也。功成道著十号无极。二位高也。法财万德悉皆具满。三大富也。十力雄猛。降魔制外。四威猛也。一心三智。无不通达。五智深也。早成正觉。久远若斯。六年耆也。三业随智。运动无失。七行净也。具佛威仪。心如大海。八礼备也。十方大觉所共称誉。九上叹也。七种方便而来依止。十下归也。（四教果佛。皆就当教各论十德。圆教初住。亦得分证圆家十德）观心者。观心之智。从实相出。生在佛家。种性真正。卽姓贵也。三惑不起。虽未发真。已是著如来衣。称寂灭忍。卽位高也。三谛含藏一切功德。卽大富也。正观之慧。降伏爱见。卽威猛也。中道双照。权实并明。卽智深也。久积善根。能修此观。此观出于七方便上。卽年耆也。此观观于心性。名为上定。能令三业无过。卽行净也。历缘对境。威仪无失。卽礼备也。能如此观。是为深信解相。诸佛皆欢喜。叹美持法者。卽上叹也。天龙四部恭敬供养。卽下归也。下文云。佛子住此地。卽是佛受用。是为观心长者。（此之十德。不出境智行三。虽未入位。如王子胎。故名观行如来十德。若对出世。还随其教。观别果别准教望观。因果自分。卽以三观对于四教。具览德相以叹于观。使后学者。修因具足。以观十德。成果十德以能一心具照三法。卽是观心十德具足。故引佛子等文。以为观心之证。又此十德。卽十法成乘。次第合之。甚有深致。何者。实相卽是不思议境。缘理起誓。故名住忍。由心安理。称理含藏。除三谛惑。得破徧名。中道双照。无塞不通。无作道品。过七方便。助使三业。于理无过。对境无失。由依真位。信解旣深。故能安忍。不生法爱。方感下供。三教十法。展转释出。令成今经观心十法。如此十观不但横在观行位中。初心至后。十观具足。故此十德。义复竖深。复与横竖十乘泯合。）明德业中。德有内外。内则智略。外则赀财。年高则博达古今。譬佛智德。衰迈则根志纯熟。譬佛断德。财富譬外德。无量。总譬万德也。田能养命。别譬禅定资于般若。宅可栖身。别譬实境为智所托。（如十八空门等）若论福德。无行而不修。若论智慧。无境而不照。故云多有田宅也。僮仆者。给侍使人。譬方便知见皆已具足。和光六道。曲顺群机。卽实智之僮仆也。
　　
　　　（丑）二舍宅譬。譬上安隐对不安隐。不安隐卽是三界。
　　
　　其家广大。
　　
　　众生役役。皆宅三界。如来应化。统而家之。故言广大。
　　
　　
　　　（丑）三一门譬。譬上以种种法门宣示于佛道。
　　
　　唯有一门。
　　
　　文云。以佛教门出三界苦。得涅槃证。当知理为教所诠。今取诠理之教为门。理旣是一。教不容二。故且云一也。又有宅门车门。宅者。生死也。门者。出生死之路也。此方便教之诠也。车者。大乘法也。门者。圆教之诠也。若宅门卽车门。出火宅时。卽应得于大车。何须待索。若宅门非车门。正索车时。秖是从火宅出。宁有别路。又复得宅门已。未得车门。住在何处。当知斥则车宅永殊。开则二门不异。宅与车一。二门何殊。是故三乘具有二义。承教出宅。不见小车。中间已经二味调熟。乃从父索先所许车。旣索须与。开彼小门。无非大教。门下小理。终无别途。绝理无二。粗妙体一。法住法位。世间相常。三界尚如。何别之有。若不先异。何所论同。没苦之人。于今咸会。
　　
　　
　　　（丑）四五百人譬。譬上众生。卽五道也。
　　
　　多诸人众。一百。二百。乃至五百人止住其中。
　　
　　一百。卽天。二百。卽人。乃至五百。卽三恶趣。不言修罗者。修罗或摄入鬼趣。或四趣所摄。如大佛顶经。
　　
　　
　　　（丑）五火起譬。譬上安隐法对不安隐法。不安隐法。谓五浊也。文又为二。初出所烧之宅相。譬六道果报。次明能烧之火。譬八苦五浊。
　　
　　　（寅）今初
　　
　　堂阁朽故。墙壁隤落。柱根腐败。梁栋倾危。
　　
　　堂譬欲界。阁譬色无色界。朽譬三界弊恶无常。故譬三界非今所造。墙壁譬四大。隤落譬减损。柱根譬命。腐败譬危殆不久。梁栋譬意识。倾危譬迁变不停。无色虽无粗四大色。约定果色。亦是墙壁。三界皆以意识维持。但约三界正报因果释之。便摄依报。不须依正合喻。依报止是第八识相分之少分耳。又如成坏各二十中。已无有情。如何释浊烧义稍隔。故不用之。又约观解者。堂譬身之下分。阁譬头等上分。墙壁譬皮肉。隤落譬老朽。柱根譬两足。腐败譬衰颓。梁栋譬脊骨。倾危譬大期也。
　　
　　
　　　（寅）次明能烧之火
　　
　　周匝俱时欻然火起。焚烧舍宅。
　　
　　八苦徧在四大四生。故言周匝。并皆无常。故云俱时。欻然。譬本无今有。本无此苦。无明故有。五火起譬竟。
　　
　　
　　　（丑）六三十子譬。譬上知众生性欲。卽指三乘行人。
　　
　　长者诸子。若十。二十。或至三十。在此宅中。
　　
　　曾习佛法。天性相关。目此已结缘者为子。若十。是菩萨子。二十三十。是二乘子。此机俱得出宅。若无此机。则是五百人也。或者。辟支出没不同。或小乘摄。或中乘摄。皆言十者。悉有十智之性故也。（一世智。二他心智。三苦智。四集智。五灭智。六道智。七法智。八比智。九尽智。十无生智。）初总譬竟。
　　
　　
　　　（子）二别譬四。初长者见火譬。二舍几用车譬。三等赐大车譬。四无虚妄譬。
　　
　　　（丑）初长者见火譬。譬上佛见五浊而起大悲心也。
　　
　　长者见是大火从四面起。卽大惊怖。而作是念。我虽能于此所烧之门安隐得出。而诸子等。于火宅内乐著嬉戏。不觉不知。不惊不怖。火来逼身。苦痛切已。心不厌患。无求出意。
　　
　　此中其文有四。其意但三。一长者见。标出能见。譬上我以佛眼观见也。二是大火从四面起。标出所见。譬上所见六道众生也。三卽大惊怖。譬上为是众生故而起大悲心也。四而诸子等下。广前第二所见之火。还是释成惊怖义也。身受心法。卽宅之四面。从此四面。起净乐常我四倒。则八苦皆集。若知身不净。苦。无常。无我。受等亦尔。则烦恼火灭。业苦并熄。卽大惊怖者。念其退大善故惊忧其将起重恶故怖。惊卽是慈。念其无乐。怖卽是悲。忧其有苦。我虽能于此所烧之门安隐得出者。释成惊怖之义。虽是未尽之辞。明佛以智慧力。能寻正教。见所诠谛。不为五浊八苦所危。故安。四倒暴风所不能动。故隐。萧然累外。故云得出。而众生不尔。为火所烧。如来慈悲。犹为忧火所炽。故言虽也。所烧之门者。门必有件有空。非件无以标门。非空无以通致。件可灰烬。空不可烧。以譬教有能诠所诠。若非诠辩。无以为教。若非所诠。何以得出。诠辩可是无常。所诠非复无常。得教所诠。故名安隐得出。能诠磨灭。故言所烧之门。不从所烧之门。何由安隐得出。藉于言教。契于所诠。大经云。因无常故而果是常。此之谓也。若小乘无常教门。是从所烧门出。若大乘常住教门。文字卽解脱者。此教卽理。体达烧卽无烧。而安隐得出。若就如来权智。卽是从所烧门出。若就实智。卽是体于所烧安隐得出。故先作衣裓几案出之不得。后以无常出之。卽此意也。乐著嬉戏者。著见名嬉。著爱名戏。又耽湎四见名嬉。唐丧其功名戏。耽湎五尘名嬉。空无所获名戏。空生徒死而无厌离。如彼儿戏。都不言有火。名不觉。不解火是热法。名不知。旣不知火热。不虑伤身。名不惊。不畏断命。名不怖。以譬众生全不觉五阴八苦。不知四倒三毒。旣不识惑。云何畏虑惑侵法身断失慧命。如是不觉苦。不知集。不惊伤道。不怖失灭。以不闻四谛教。则无闻思二慧。名不觉。不得修慧。名不知。不得见解。名不惊。不得思惟解。名不怖。见谛卽惊悟。思惟卽厌怖。又不觉现在苦。不知未来苦。故下文云。现受众苦。后受地狱等苦也。火来逼身者。五识身也。五识通三受。三受卽三苦。念念与三受相应。故云苦痛切已。心不厌患者。第六识也。同时意识。与五识俱。唯知分别三受。起贪恚痴。更立苦因。何能厌患求出。故云无求出意也。嬉戏譬见浊烦恼浊。不觉不知不惊不怖。譬众生浊。火来逼身苦痛切已。譬命浊。心不厌患无求出意。譬劫浊。
　　
　　
　　　（丑）二舍几用车譬。譬上施方便化。为二。初舍几譬。二用车譬。
　　
　　　（寅）初舍几譬。譬上念用大乘拟不得也。又二。初劝门拟宜不得。二诫门拟宜不得上文不分劝诫两门。但总明三意。一用大拟宜。二众生无机。三念欲息化。今两门各明拟宜无机。而息化一意。但是暗含也。
　　
　　　（卯）初劝门拟宜不得
　　
　　舍利弗。是长者作是思惟。我身手有力。当以衣裓。若以几案。从舍出之。复更思惟。是舍惟有一门。而复陿小。诸子幼稚。未有所识。恋著戏处。或当堕落。为火所烧。
　　
　　作是思惟。譬上三七思惟也。身譬神通荷负。手譬智慧提拔。依三昧断德。则有神通。依智慧智德。则有说法。智断之力。能成法身。此之智断。还从劝诫两门入。劝卽为人悉檀。诫卽对治悉檀。此二悉檀为第一义悉檀而作方便。如来初欲劝门拟宜。令众善奉行。成就十力四无所畏一切种智。而众生不堪。次欲诫门拟宜。令诸恶莫作。证大涅槃。而亦不堪。无机息化。故知念用大乘。秖是劝诫两悉檀神通智慧耳。定慧力庄严。以此度众生。卽其义也。前叹长者其年衰迈。卽譬智断。智断卽身手有力也。衣裓是西国盛花之器。以譬如来知见。几譬四无所畏。案譬十力。盖略中广之异耳。略说名如来知见。知卽一切种智。见卽佛眼。名略义玄。譬如衣裓一足而多含。处中说名四无所畏。用对四谛。如几于法小广。于物小安隐。广说名十力。横竖该括。如案多足。于法则广。物则大安。于三七日。思欲说此广略佛法。是为劝门拟宜也。复更思惟下。是明无机。惟有一门而复陿小者。门。指大乘车门。释此有别有通。别者。分字别释。一。谓一理。一道清净。门。谓正教。通于所通。小。谓断常七方便等皆不能入。若论教理宽博。则非陿小。众生不能以此理教自通。欲谈无机。故言陿小耳。通者。理教行三。一一通明一门陿小。理者。理纯无杂。故言一。卽理能通。故言门。微妙难知。故言陿小。教者。十方谛求。更无余乘。唯一佛乘。故言一。此教能通。故言门。此教微妙。凡夫不知出处。是不知权。不知入处。是不知实。二乘因闻。少知出要。永不知入。菩萨虽自知出。亦不知入。夺七方便皆不知出入。故云。若但赞佛乘。众生没在苦。不能以教自通。将谈无机。故言陿小。行者圆因自行。行大直道。无留难故。故名一。善行菩萨道。直至道场。故名门。妙行难行。方便无机。故言陿小耳。诸子幼稚等者。虽于二万佛所。教无上道。而大乘善根微弱。名为幼稚。若闻大乘。能生谤毁名未有所识。此善弱也。初退大时。深著见爱。受八苦时。深著依正。欲界著五尘。色界著味禅。无色界著定。故名恋著戏处。此恶强也。堕落有二。一者幼稚忆本戏处。故堕落。譬著五欲。堕在三涂。二者无识。执物不坚。故堕落。譬谤大乘。堕在三涂。故曰。众生诸根钝。著乐痴所盲。云何而可度。又云。若但赞佛乘。破法不信故。坠于三恶道也。劝旣无机。义含息化。
　　
　　
　　　（卯）二诫门拟宜不得
　　
　　我当为说怖畏之事。此舍已烧。宜时疾出。无令为火之所烧害。作是念已。如所思惟。具告诸子。汝等速出。父虽怜愍。善言诱谕。而诸子等。乐著嬉戏。不肯信受。不惊不畏。了无出心。亦复不知何者是火。何者为舍。云何为失。但东西走戏。视父而已。
　　
　　对治之相。如大品中说。四念处是摩诃衍。以不可得故。异于小乘也。旣著戏处。故说怖事。令得免离。言五阴舍。已被五浊火烧。宜急舍离。若久住著。必断善根。故言无令为火之所烧害。此拟宜也。父虽怜愍下。是明无机。不惊不畏如上释。不识八苦五浊能烧善根。如不知火。不识阴界入法是诸苦器。如不知舍。不知丧失法身之由。如不知何者为失。背明向暗。生死往还。如东西驰走。复起见爱。如戏也。不从大教。故言视父而已。诫又无机。义含息化。初舍几譬竟。
　　
　　
　　　（寅）二用车譬。譬上念同诸佛。用三乘称宜可得。为四。初拟宜三车譬。二知子先心所好譬。三叹三车希有譬。四适子所愿譬。
　　
　　　（卯）初拟宜三车譬。譬上寻念过去佛亦作三乘化也。
　　
　　尔时长者卽作是念。此舍已为大火所烧。我及诸子若不时出。必为所焚。我今当设方便令诸子等得免斯害。
　　
　　大乘化功为父命。众生大善为子命。大善若尽。卽子命断。子命断。则化功亦废。卽父命断。故云若不时出。必为所焚也。上文能于所烧之门安隐得出。今何以云若不时出必为所焚。前得出者。卽是法身出。今言若不时出。卽是应身同疾。苦众生有善。则与应身同出。若众生善断。不与应身时出。卽是俱为所焚。盖欲以应身拟宜。令其时出也。我今当设方便。卽是拟欲施权。
　　
　　
　　　（卯）二知子先心所好譬。譬上作是思惟时十方佛皆现等。
　　
　　父知诸子先心。各有所好种种珍玩奇异之物。情必乐著。
　　
　　昔曾习小。是其先心。性欲不同。是各有所好。又众生昔曾习大。大习未浓。是为大弱。欣慕涅槃。是为小强。如身子六心中退。知本习大。名知先心。知其退慕涅槃。名知各有所好。
　　
　　
　　　（卯）三叹三车希有譬。譬上思惟是事已。卽趣波罗柰等。
　　
　　而告之言。汝等所可玩好。希有难得。汝若不取。后必忧悔。如此种种羊车鹿车牛车。今在门外。可以游戏汝等于此火宅。宜速出来。随汝所欲。皆当与汝。
　　
　　汝等所可下。以譬劝转。如此种种下。以譬示转。随汝所欲皆当与汝。以譬证转。或问。车三。使二。城一。城有。车无。俱譬方便。何以不同。答。凡立譬者。各从一义。不可执一而疑异途。散一二三。但是离合。为对三周信解等异。是故别耳。皆譬方便。其义不殊。车则通举方便。故三。使则从难别对。故二。城是二三之处。故一。当知城亦从人故二。故云息处说二。车亦从难但二。使亦义兼菩萨。此三俱有人理教行。城若说化故亦无。车依造作故还有。使约权同故亦有。权乃非实故亦无。权实相对。俱通四句。从权化故俱有。从实义故俱无。俱通权实故有无。同约一理故双废。
　　
　　
　　　（卯）四适子所愿譬。譬上受行悟入。是名转法轮等。
　　
　　尔时诸子。闻父所说珍玩之物。适其愿故。心各勇锐。互相推排。竞共驰走。争出火宅。
　　
　　前偈本略。今譬事广。广明修因至果之相。言适其愿者。机教相称。卽闻慧也。（四念处）勇锐者。卽是思慧。思心动虑。正勤方便也。（四正勤）互相推排者。推四真理。排伏见惑。历观上下八谛三十二行。名为互相。此入修慧。属暖顶位也。竞者。争取胜理。是忍法位。缩观趣苦法忍也。共者。是世第一位。同观苦谛下四随一行。与苦法忍不别也。驰走者。入见道位一十六心。速疾见理。譬上便有涅槃音。见道则分得涅槃也。争出者。思惟道也。争出三界。成无学果。断思惑尽。方出火宅。卽譬上偈及以阿罗汉法僧差别名也。观心释者。中道正观。直观实相。心法相称。名适其愿。境无边故。观亦无边。名勇。境研心利。名锐。心境相研。名互相推排。心王心数缘境速疾。名竞共驰走。徧历一切阴界入等无非实相。名出火宅。（约教则有四教修因至果之相。今且在藏。约观亦有四教差别。今唯在圆。）二舍几用车譬竟。
　　
　　
　　　（丑）三等赐大车譬。譬上显实。为四。初父见诸子免难欢喜譬。二诸子索车譬。三等赐诸子大车譬。四诸子得车欢喜譬。前偈本中。先机发。后佛喜。今先佛喜。后索车。文有先后。义无先后也。
　　
　　　（寅）初父见诸子免难欢喜譬。譬上今我喜无畏
　　
　　是时长者。见诸子等安隐得出。皆于四衢道中露地而坐。无复障碍。其心泰然。欢喜踊跃。
　　
　　四衢道。譬四谛观。露地。譬三界思尽。坐者。譬住果不进也。子果缚尽。故无复障碍。生安隐想。故其心泰然。子旣免难。父则欢喜。
　　
　　
　　　（寅）二诸子索车譬。譬上大乘机发。咸以恭敬心。皆来至佛所也。
　　
　　时诸子等各白父言。父先所许玩好之具。羊车鹿车牛车。愿时赐与。
　　
　　三车以譬三乘果位。为求三乘果。所以出三界。旣出三界已。实无三乘果证可得。而又方等弹诃。般若淘汰。今经彰言方便非实。所以殷勤三请。名为索车。指昔所许三权。正是请今一实。故名大乘机发也。须知在方等时。屡被挫折。不知所云。便有机索。至般若时。转教付财。但自未知得与不得。便有情索。今法华会。发言三请。更加囗索也。
　　
　　
　　　（寅）三等赐诸子大车譬。譬上正明显实。正直舍方便。但说无上道也。又为三。初标章。二释车等。三释心等。
　　
　　　（卯）今初
　　
　　舍利弗。尔时长者。各赐诸子等一大车。
　　
　　各赐诸子者。以子等故。心必等也。譬一切众生。皆有佛性。佛性旣同。等是佛子。佛心无偏也。等一大车者。以法等故。无非佛法。譬一切法。皆摩诃衍也。但点所习。无非妙乘。秖由性同。赐义则等。谓各随本习。四谛。因缘。六度。四等。乃至色心。逆顺。依正。行理。因果。自他。解惑。大小。福慧。无量诸法。各于旧习开示真实。旧习不同。故言各。皆摩诃衍。一摄一切。徧具徧入。故言大车。
　　
　　
　　　（卯）二释车等又二。初正明车体。二释有车之由。
　　
　　　（辰）今初
　　
　　其车高广。众宝庄校。周匝栏楯。四面悬铃。又于其上张设幰盖。亦以珍奇杂宝而严饰之。宝绳交络。垂诸华缨。重敷婉筵。安置丹枕。驾以白牛。肤色充洁。形体姝好。有大筋力。行步平正。其疾如风。又多仆从而侍卫之。
　　
　　假名车有高广相。譬如来知见深远。横周法界边际。竖彻三谛源底也。（法界三谛。并非横竖。虽无横竖。法界从徧。言横则便。三谛名异。言竖则便。不二互显。思之可见。）众宝庄校。譬万行修饰也。周匝栏楯。譬陀罗尼。能持万善。遮众恶也。四面悬铃。譬四无碍辩。下化众生也。张设幰盖譬四无量心。不思议梵行也众德之中。慈悲最高。普覆一切。亦以珍奇杂宝而严饰之。譬真实万善。严此慈悲。故大经云。慈若具足十力无畏等。名如来慈也。宝绳交络。譬四宏誓愿。坚固大慈心也。垂诸华缨。譬四摄神通等。悦动众生。亦譬七觉妙鬘也。重敷婉筵。譬观练熏修一切诸禅。重沓柔软也。安置丹枕者。丹卽赤光。譬无分别法。枕有内外。若车外枕。亦名为轸。随所到处。须此支昂。譬卽动而静。卽静而动。若车内枕。休息身首。譬一行三昧。息一切行身智首也。驾以白牛者。譬无漏般若。能导谛缘度等一切万行到萨婆若。白是色本。卽与本净无漏相应。体具万德。如肤充。烦恼不染。如色洁。又圆四念处为白牛。四正勤二世善满如肤充。二世恶尽如色洁。四如意足称行者。心如形体姝好。筋譬五根住立能生。力譬五力摧伏干用。行步平正。譬定慧均等。又譬七觉调平。其疾如风。譬八正道中行。速疾到萨婆若也。仆从。譬方便波罗蜜。能屈曲随人。给侍使令。魔外二乘。皆随方便智用。故净名云。皆吾侍者。又果地神通。运役随意。名为仆从。观心释者。现前一念心性。竖无初后。横绝边涯。卽空卽假卽中。故高。具足百界千如。故广。性德过于恒河沙数。故名众宝庄校。心外无法。举心则摄一切世出世法。故名周匝栏楯。心能普应一切。演诸音教。故名四面悬铃。心为诸法中最。无法不覆。故名张设幰盖。心王作观。则有诸善心所与之相应。故名亦以珍奇杂宝而严饰之。善心心数互作等无间缘。故名宝绳交络善心心所出生无量智慧福德。故名垂诸华缨。秖此一念心性。具足柔软轻安之法重重无尽。故名重敷婉筵。观此心性卽动卽静。能静能动。动静不二。故名安置丹枕。心性之理由妙观显。故名驾以白牛。称性妙观具诸功德。故名肤充。不杂烦恼。故名色洁。圚融自在。故名形体姝好。圆观最能生长善根。故有大筋。圆观最能摧伏界内界外一切爱见。故有大力。圆观卽止卽观。定慧不二。故名行步平正。圆观称性无作。任运入于无功用道。故名其疾如风。圆观普摄诸法。一切诸法。皆任圆观之所使令。故名又多仆从而侍卫之。当知车体。非高非广。而论高广。卽正因理性也。白牛。卽了因慧性。众具。卽缘因善性。三法不纵横。不并别。不可思议。名为佛乘。一切众生。但有性德佛乘。闻此佛乘。能生信解。则为名字佛乘。念念观心。靡间靡杂。则为观行佛乘。粗垢先落。六根清净。则为相似佛乘。开示悟入。游于四方。则为分证佛乘直至道场。众行都息。则为究竟佛乘。自行已满。运他不休。穷未来时。利乐无尽。是为观心大白牛车也。又此一文。具足十乘观法。其车高广。卽不思议境。圆摄具度白牛而为其体。张设幰盖。卽真正发菩提心。以大慈故。徧与十界道灭之乐。以大悲故。徧拔十界苦集之苦也。安内丹枕。卽巧安止观。可坐可卧。善自调适也。其疾如风。卽徧破诸法。一心三观。无惑不破也。安外丹枕。卽善识通塞。可行则行。可止则止也。驾以白牛。卽道品调适。圆妙三十七品如前说。仆从侍卫。卽对治助开。用前三教种种方便。助显第一义也。旣云行步平正。必游四方而至道场。终不以凡滥圣。卽是能知次位。旣云有大筋力。必能安忍内外顺逆诸障。旣云其疾如风。必不染著。似道法爱也。上根但观不思议境。于一法中。圆悟十法。中根从二至六。随何法中。圆悟十法。下根展转具用十法。方得开悟。一家教观。莫此为要。思之修之。又其车高广。卽如是体。种种具度。卽如是相。白牛。卽如是性。是为性德三法。生佛平等。若研此三法至五品十信。名如是力。如是作。若至开示悟入。名如是因。如是缘。若至妙觉极位。名如是果。如是报。众生性具三法。名之为本。如来修得三法。名之为末。性德修得无二无别。名究竟等。是则大白牛车。人人自有。何关佛赐。然非佛说。则日用不知。又非法华开显则谓独一大乘。迥超九界。谁知三乘权行。乃至世间依正色心惑业苦等。一一无非摩诃衍哉。
　　
　　
　　　（辰）二释有车之由
　　
　　所以者何。是大长者。财富无量。种种诸藏。悉皆充溢。
　　
　　由财富藏溢。故能各赐诸子等一大车也。财富无量。譬果地福慧圆满。种种诸藏。谓行藏。理藏。一切法趣檀。是趣不过。戒忍等亦如是。是约行为如来藏也。一切法趣色。是趣不过。受想行识乃至界入等亦如是。是约理明如来藏也。自行此行理名充。化他名溢。实智满名充。权智用名溢。入中道名充。双照故名溢。非但藏多。又皆充溢。有何一法非摩诃衍。故大乘无量也。（阴界入等。随拈一法。无非理藏。达此理藏。故使诸度咸成行藏。不达理藏。诸行徒修。）二释车等竟。
　　
　　
　　　（卯）三释心等
　　
　　而作是念。我财物无极。不应以下劣小车与诸子等。今此幼童。皆是吾子。爱无徧党。我有如是七宝大车。其数无量。应当等心各各与之。不宜差别。所以者何。以我此物周给一国。犹尚不匮。何况诸子。
　　
　　假使富而非子。或应有吝。假使是子而贫。或不能给。今自行旣满。故财富无量。化缘已熟。故是子无偏。言各各与之者。不移本习而示真实。如身子于智慧开佛知见。具一切佛法。目连于神通开佛知见。具一切佛法。余可例知。又阿含方等般若等一切教。念处正勤根力觉道等一切行。种种异名。皆开示实相。乃至历一切法亦如是。故言其数无量也。所以者何下。举况释成。一国。譬寂光理性土也。诸子。譬同居结缘人也。初释财多。尚周一国。况复诸子。譬大圆因普该善恶。徧益法界。理亦不穷。况同居土结缘人耶。次释子等。非子尚充。何况是子。譬佛无缘者尚度。况有缘耶。言非子者。且贬正因不同缘了。故抑言非。然而佛慈普荫。毕竟无偏。况结缘子。故约无缘大慈。对本有理。则一切众生。无非佛子。寄化仪说。且以宿世未结缘者而为非子。如来常给。子自不归。大慈通覆。故云周给。人天善恶。体卽法界。故父果车。卽子理车。但开其情。假名等赐众生无尽。车亦不穷。不穷故不匮。不匮故无偏。望迷为闭。悟本非开。无缘尚度者。缘了之子。是先结缘者而熟脱之。正因之子。是未结缘者。为其下种也。番番种。番番熟。番番脱。尽未来际。无有已时。是名出世长者大慈悲父。三等赐诸子大车譬竟。
　　
　　
　　　（寅）四诸子得车欢喜譬。譬上受行悟入。疑网皆已除等。
　　
　　是时诸子。各乘大车。得未曾有。非本所望。
　　
　　本求羊鹿水牛。期出分段。今得白牛。尽于变易。过本所望。岂不欢喜。三等赐大车譬竟。
　　
　　
　　　（丑）四无虚妄譬。譬上不虚。令勿疑法王秘要法也。又三。初问。二答。三述叹。
　　
　　　（寅）今初
　　
　　舍利弗。于汝意云何。是长者等与诸子珍宝大车。宁有虚妄不。
　　
　　
　　　（寅）二答。
　　
　　舍利弗言。不也。世尊。是长者但令诸子得免火难。全其躯命。（则便）非为虚妄。何以故。若全身命。便为已得玩好之具。况复方便于彼火宅而拔济之。
　　
　　世间玩好。孰有重于身命者。得全身命。便非虚妄。况费种种方便。乃得拔济。岂可以虚妄责长者耶。意显但令得全小乘五分法身。入空慧命。便为已得昔来玩好。况方便拔济。乃令得大乘法身慧命耶。是为免难不虚。亦名以重夺轻不虚也。
　　
　　
　　世尊。若是长者乃至不与最小一车。犹不虚妄何以故。是长者先作是意。我以方便令子得出。（所以假说三车。）以是因缘。无虚妄也。何况长者自知财富无量。欲饶益诸子。等与大车。
　　
　　在长者是不乖本心故不虚。在诸子是过本所望故不虚也。
　　
　　
　　　（寅）三述叹
　　
　　佛告舍利弗。善哉善哉。如汝所言。
　　
　　重言善哉。述其二不虚也。问。佛何不自说不虚。答。佛许三与一。自说为难。身子说不虚。取信为易也。初立譬竟。
　　
　　
　　　（癸）二法合二。初合总譬。二合别譬。
　　
　　　（子）初中二。初合长者等三譬。二合三十子等三譬。与前立譬文不次第。义则无缺。
　　
　　　（丑）今初
　　
　　舍利弗。如来亦复如是。则为一切世间之父。于诸怖畏衰恼忧患无明闇蔽。永尽无余。而悉成就无量知见力无所畏。有大神力。及智慧力。具足方便智慧波罗蜜。大慈大悲。常无懈倦。恒求善事。利益一切。而生三界朽故火宅。
　　
　　如来。合长者譬。利益一切。一切卽合五百人譬。而生三界朽故火宅。合舍宅譬也。则为一切世间之父。通指同居方便实报三土。合上国邑聚落。于诸怖畏乃至永尽无余。显佛断德。而悉成就无量知见。显佛智德。合上其年衰迈之内德也。力无所畏。合上外德财富无量也。有大神力者。深修禅定所得。合上多田。及智慧力者。智必照境。如身托处。合上多宅。具足方便。合上多诸仆从。大慈大悲等。合上多诸人众。乃至五百人。以慈悲故。所被则多也。三界。卽是其家广大。
　　
　　
　　　（丑）二合三十子等三譬
　　
　　为度众生。生老病死。忧悲苦恼。愚痴闇蔽。三毒之火。教化令得阿耨多罗三藐三菩提。
　　
　　为度众生。指有缘者。合三十子譬也。生老病死。乃至三毒之火。合火起譬也。教化今得菩提。合唯有一门譬也。初合总譬竟。
　　
　　
　　　（子）二合别譬四。初合见火譬。二合舍几用车譬。三合等赐大车譬。四合无虚妄譬。
　　
　　　（丑）今初。
　　
　　见诸众生。为生老病死忧悲苦恼之所烧煮。亦以五欲财利故。受种种苦。又以贪著追求故。现受众苦。后受地狱畜生饿鬼之苦。若生天上及在人间贫穷困苦爱别离苦。冤憎会苦。如是等种种诸苦。众生没在其中。欢喜游戏。不觉不知。不惊不怖。亦不生厌。不求解脱。于此三界火宅。东西驰走。虽遭大苦。不以为患。舍利弗。佛见此已。便作是念。我为众生之父。应拔其苦难。与无量无边佛智慧乐。令其游戏。
　　
　　此中见之一字。合上长者见也。诸众生乃至种种诸苦。合上大火从四面起。卽是八苦之火。从四倒起也。众生没在其中。乃至不以为患。超合上而诸子等乃至无求出意也。不观苦集。故不生厌。不观道灭。故不求解脱。舍利弗。佛见此已等。追合上卽大惊怖等也。拔苦难。是大悲。与佛乐。是大慈。
　　
　　
　　　（丑）二合舍几用车譬又二。初合舍几。二合用车。
　　
　　　（寅）初合舍几。但合劝门。不合诫门。前法说中。亦但劝善。不明诫恶。当知劝修为正。诫恶是傍。又劝善卽诫恶。诫恶卽劝善。今合劝善。卽知合诫恶也。文又为二。初正合舍几。二提譬帖合。
　　
　　　（卯）今初
　　
　　舍利弗。如来复作是念。若我但以神力及智慧力。舍于方便。为诸众生赞如来知见力无所畏者。众生不能以是得度。所以者何。是诸众生。未免生老病死忧悲苦恼。而为三界火宅所烧。何由能解佛之智慧。
　　
　　若我但以等。合上拟宜。所以者何下。合上不得也。神力。合身力。智慧力。合手力。如来知见。合衣裓。力合案。无所畏合几。未免生老病死等。合上诸子幼稚。何由能解佛之智慧。合上唯有一门而复陿小。
　　
　　
　　　（卯）二提譬帖合
　　
　　舍利弗。如彼长者。虽复身手有力而不用之。但以殷勤方便。勉济诸子火宅之难。然后各与珍宝大车。如来亦复如是。虽有力无所畏而不用之。
　　
　　提譬具明寝大施权。后乃显实。帖合且明无机寝大。而施权显实二意。自在下文。初合舍几譬竟。
　　
　　
　　　（寅）二合用车譬三。初合拟宜三车并知子先心。二合叹三车希有。三合适子所愿。
　　
　　　（卯）今初
　　
　　但以智慧方便。于三界火宅拔济众生。为说三乘。声闻。辟支佛。佛乘。
　　
　　智慧方便。卽合拟宜。为说三乘。卽合知子先心所好也。
　　
　　
　　　（卯）二合叹三车希有。又三。初合示转。二合证转。三追合劝转。
　　
　　　（辰）今初
　　
　　而作是言。汝等莫得。乐住三界火宅。（苦谛）勿贪粗弊色声香味触也。若贪著生爱。则为所烧。（集谛）汝速出三界当得三乘。声闻。辟支佛。佛乘。（道灭二谛）
　　
　　合上三车今在门外。汝等于此火宅宜速出来。
　　
　　
　　　（辰）二合证转
　　
　　我今为汝保任此事。终不虚也。汝等但当勤修精进。如来以是方便诱进众生。
　　
　　合上随汝所欲。皆当与汝。
　　
　　
　　　（辰）三追合劝转。譬中先劝。故云追合。
　　
　　复作是言。汝等当知此三乘法。皆是圣所称叹。自在无系。无所依求。乘是三乘。以无漏根力觉道禅定解脱三昧等而自娱乐。便得无量安隐快乐。
　　
　　合上汝等所可玩好。希有难得也。三乘皆是诸佛方便引物仪式。故是圣所称叹。得无生智为自在。得尽智为无系。我生已尽。不受后有。名无所依。所作已办。梵行已立。名无所求。根力觉道等。通漏无漏。贤位三十七品。属有漏。学无学位三十七品。属无漏。禅卽四禅。定卽无色四定。亦通有漏无漏。今指无漏。解脱。卽八解脱。三昧。卽三三昧。此为无漏。等卽等取观练熏修诸禅。无量安隐快乐。谓真空涅槃。永离灾患也。二合叹三车希有竟。
　　
　　
　　　（卯）三合适子所愿
　　
　　舍利弗。若有众生。内有智性。从佛世尊闻法信受殷勤精进。欲速出三界。自求涅槃。是名声闻乘。如彼诸子。为求羊车。出于火宅。若有众生。从佛世尊闻法信受殷勤精进。求自然慧。乐独善寂。深知诸法因缘。是名辟支佛乘。如彼诸子。为求鹿车。出于火宅。若有众生。从佛世尊闻法信受。勤修精进。求一切智。佛智。自然智。无师智。如来知见力无所畏。愍念安乐无量众生。利益天人。度脱一切。是名大乘。菩萨求此乘故。名为摩诃萨。如彼诸子。为求牛车。出于火宅。
　　
　　内有智性者。宿习三乘乐欲。成三乘智性。故佛得施。三乘教也。闻法信受。卽闻慧。合上适其愿故也。殷勤。卽思慧。合上心各勇锐也。精进。卽修慧。合上推排。排恶去。故精。推理明。故进也。欲速出三界等。合上竞共驰走争出火宅也。如羊不顾后群。名声闻乘。求自然慧者。十二因缘。本自有之。非佛天人等所作。又辟支多分是法行人。从他闻少。自推义多。故取譬于鹿。鹿不依人也。求一切智。谓欲徧知一切世出世法。不同二乘唯求出世。此智复名佛智。以非二乘所能得故。又名为自然智。以超然自觉悟故。又名为无师智。佛为天人大师。更无有为佛师者故。且约三藏佛果释此四智。当知四教。四智名同。义实迥别。此不繁述。菩萨望此修因。安忍运载。故取譬于牛也。二合舍几用车譬竟。
　　
　　
　　　（丑）三合等赐大车譬。譬文有四。一免难。二索车。三等赐。四欢喜。今但合免难。义兼索车。但合等赐。义兼欢喜。文分为二。初双牒免难等赐二譬。二双合。
　　
　　　（寅）今初
　　
　　舍利弗。如彼长者。见诸子等安隐得出火宅。到无畏处。自惟财富无量。等以大车而赐诸子。
　　
　　
　　　（寅）二双合
　　
　　如来亦复如是。为一切众生之父。若见无量亿千众生。以佛教门。出三界苦怖畏险道。得涅槃乐。
　　
　　此先合免难也。以佛教门者。依教所诠真理而起三乘圣行。故得出苦。
　　
　　
　　如来尔时便作是念。我有无量无边智慧力无畏等诸佛法藏。是诸众生。皆是我子。等与大乘。不令有人独得灭度。皆以如来灭度而灭度之。是诸众生脱三界者。悉与诸佛禅定解脱等娱乐之具。皆是一相一种。圣所称叹。能生净妙第一之乐。
　　
　　此次合等赐也。我有无量乃至诸佛法藏。合上财富无量诸藏充溢。卽有车之由也。是诸众生皆是我子。乃至娱乐之具。合上心等。诸佛禅定解脱。并依中道实相。故与二乘禅定解脱不同也。皆是一相乃至第一之乐。合上正明车体。譬文广。今文略。但点三德以收众义。一相是实相。卽法身德。一种是种智。卽般若德。能生净妙第一之乐。乐卽无苦。是解脱德。三德不可思议。名为高广大车。三合等赐大车譬竟。
　　
　　
　　　（丑）四合无虚妄譬二。初牒譬。二正合。
　　
　　　（寅）今初
　　
　　舍利弗。如彼长者。初以三车诱引诸子。然后但与大车。宝物庄严。安隐第一。然彼长者无虚妄之咎。
　　
　　
　　　（寅）二正合
　　
　　如来亦复如是。无有虚妄。初说三乘。引导众生。然后但以大乘而度脱之。何以故。如来有无量智慧力无所畏诸法之藏。能与一切众生大乘之法。但不尽能受。舍利弗。以是因缘。当知诸佛方便力故。于一佛乘。分别说三。
　　
　　能与一切众生大乘之法。犹所云以我此物周给一国犹尚不匮也。不尽能受。故不得已。为一施三。三由众生。非佛本意。今说大乘。不乖本心。故不虚也。前舍利弗问云。愿为四众说其因缘。今故答云。以是因缘分别说三。二正譬说中。初长文竟。
　　
　　妙法莲华经台宗会义卷二之一
　　
　　妙法莲华经台宗会义卷二之二
　　
　　古吴后学蕅益智旭述
　　
　　　（壬）正譬说中。二重颂为二。初颂立譬。二颂法合。
　　
　　　（癸）初中二。初颂总譬。二颂别譬。
　　
　　　（子）初又四。初颂长者。二颂家宅。三颂五百人。四颂火起。略不颂一门及三十子也。
　　
　　　（丑）今初
　　
　　譬如长者。佛欲重宣此义而说偈言。
　　
　　但颂位号。卽兼名行叹德。如举佛号。便知万德。
　　
　　　（丑）二颂家宅
　　
　　有一大宅。其宅久故。而复顿弊。堂舍高危。柱根摧朽。梁栋倾斜。基陛隤毁。墙壁圯坼。泥涂阤落。覆苫乱坠。椽梠差脱。周障屈曲。杂秽充徧。
　　
　　因缘释者。有一大宅。且指同居大千三界。三界无始为久。非今所造。为故。无常卑鄙。名顿弊。色界。为堂。欲界。为舍。不免堕落。为高危。命根支持。为柱。四相所迁。为摧朽。意识纲维。为梁栋。诸苦所坏。为倾斜。过去行业。为基陛。业运迁灭。为隤毁。四大。为墙壁。互相损害。为圯坼。皮肤。为泥涂。壮色不停。为阤落。四威仪不正。为覆苫乱坠。五识不利。不相主境。为椽梠差脱。意识处处驰逐。为周障。徧厯六根取境。为屈曲。徧于六尘起贪恚痴。为杂秽充徧。此总约三界色心为宅体也。观心释者。现前一念五阴身心。其性本自竖穷横徧。名一大宅。无始以来闇识相传。无有作者。名为久故。念念无常。迷情恶劣。名为顿弊。腹为堂。背为舍。两足为柱根。脊骨为梁栋。臋髀为基陛。皮肉为墙壁。肤色为泥涂。须发为覆苫。牙齿骨节为椽梠。徧身之内为周障。小肠大肠等为屈曲。大小不净为杂秽充徧。如此一身。身外更无别物。名一大宅。而为理卽长者所有。若能念念观察。知此五阴身心所有苦性。卽法身德。所有惑染。卽般若德。所有业行。卽解脱德。则转为名字长者。乃至转为究竟长者。自觉觉他。利益无尽。若不观察。则尽未来际。恒居火宅。烧已复烧。终不知此大宅。体卽大白牛车。哀哉哀哉。
　　
　　　（丑）三颂五百人
　　
　　有五百人。止住其中。
　　
　　譬五道也。旣有五道。卽有三乘根性。兼得三十子也。
　　
　　　（丑）四颂火起四。初颂地上事。譬欲界。二颂穴中事。譬色界。三颂穴外事。譬无色界。四总结众难非一。问。经文已自有譬有合。何故譬中复约譬释。答。譬广合略。理应释譬。况鸱枭雕鹫乃至夜叉饿鬼等。若不譬利钝诸使。何用列此冗杂名物。岂佛有无义语耶。
　　
　　　（寅）初中四。初明所烧之类。二明火起之由。三正明火起之势。四明被烧之相。
　　
　　　（卯）初明所烧之类。譬十使众生也。
　　
　　鸱枭雕鹫。乌鹊鸠鸽。蚖蛇蝮蝎。蜈蚣蚰蜒。守宫百足。鼬狸鼷鼠。诸恶虫辈。交横驰走。屎尿臭处。不净流溢。蜣螂诸虫。而集其上。狐狼野干。咀嚼践踏。哜啮死尸。骨肉狼藉。由是群狗。竞来搏撮。饥羸慞惶。处处求食。斗诤摣掣。啀喍嗥吠。其舍恐布。变状如是。
　　
　　此先譬五钝使也。鸱枭等八鸟。以譬慢使众生。自举轻他。如鸟陵高下视。陵他名慢。自恃名憍。故以憍释慢。文殊问经明八憍。今用配八鸟。盛壮憍如鸱。姓憍如枭。富憍如雕。自在憍如鹫。寿命憍如乌。聪明憍如鹊。行善憍如鸠。色憍如鸽。次蚖蛇等二句。以譬嗔使。蚖者。黑蛇也。蚖蛇不触而吸。譬非理嗔。蝮者。虺也。长三寸。大如指。鼻上有针。蝮蝎触之则螫。譬执理嗔。赤头者名蜈蚣。不赤者名蚰蜒。譬戏论嗔。次守宫等八句。总譬痴使。守宫。卽蝘蜓也。守宫百足。兀然无知。譬独头无明。鼬似鼠而亦啖鼠。狸卽猫类。鼷卽甘口鼠。此四譬相应无明。诸恶虫辈交横驰走。结上独头相应二种无明。徧缘三界故交横。纷起速疾故驰走。卽是从痴根本。备起诸结也。屎尿二句。明痴心所著之境。皆无常。苦。无我。不净。蜣螂二句。明迷事无明。妄计以为常乐我净而生染著也。狐狼等八句。总譬贪使。狐狼譬有力贪。以威势取。野干譬无力贪。从他乞索。咀嚼。譬有用而取。践踏。譬不用而取。又少则咀嚼。多则践踏也。哜啮。譬贪噬无厌。死尸。譬粗弊五欲。骨肉狼藉。譬积聚五尘不知止足。由是群狗竞来搏撮。譬王贼等有大力者。举彼有力无力所积之物。皆能强取之也。饥譬常不知足。羸譬求不称意。慞惶譬种种营觅。所谓多欲之人。虽富而贫也。又爱心贪。贪五尘之肉。见心贪。贪道理之骨。推求知见。遂多所解。卽是多骨。须骨之狗。竞来搏取。于见心中。未得正法之食。名饥。不能伏断见惑。名羸。处处求解。名为慞惶。互相是非。之为斗诤。意谓为非。如向前摣。复谓为是。如向后掣。发言论决是非之理。如啀喍嗥吠。此卽合前由是群狗等四句。共有六句。皆譬疑使。其舍恐布。变状如是。总结上五钝使也。（见属利使。自在后文。今约钝中之利。故推道理而起于疑也。聚唇露齿名啀喍。出声大吼名嗥吠。）
　　
　　处处皆有。魑魅魍魉。夜叉恶鬼。食啖人肉。毒虫之属。诸恶禽兽。孚乳产生。各自藏护。夜叉竞来。争取食之。食之旣饱。恶心转炽。斗诤之声。甚可怖畏。鸠槃茶鬼。蹲踞土埵。或时离地。一尺二尺。往返游行。纵逸嬉戏。捉狗两足。扑令失声。以脚加颈。怖狗自乐。复有诸鬼。其身长大。裸形黑瘦。常住其中。发大恶声。叫呼求食。复有诸鬼。其咽如针。复有诸鬼。首如牛头。或食人肉。或复啖狗。头发髼乱。残害凶险。饥渴所逼。叫唤驰走。
　　
　　此次譬五利使也。处处皆有二句。总明五种利使徧于三界五阴四谛。造次恒有也。山怪曰魑。宅怪曰魅。木石变怪曰魍魉。夜叉等三偈。别譬邪见。人肉。譬出世善报。食啖人肉。譬拨无出世因果也。毒虫禽兽孚乳产生各自藏护。譬世间因果。因能有果。名藏。必得不失。名护。争取食之。譬拨无世间因果也。食之旣饱。譬邪见成就。恶心转炽。譬邪见增广。斗诤之声。譬拨无因果邪论。甚可怖畏。譬闻此邪论。能使人堕落三涂也。鸠槃等两偈半。别譬戒取。鸠槃茶。可畏鬼也。虚坐名蹲。实坐名踞。地形高处名土埵。譬外道依于戒取。修行十善。能生欲界六天高处也。或时离地一尺二尺者。譬依戒取修得四禅。生在色界。名离地一尺。或依戒取得四空定。生无色界。名离地二尺也。往返游行者。往譬生上二界。返譬还生欲界。纵逸嬉戏者。譬不入正道。终无实诣也。捉狗两足。譬妄计苦行为净。扑令失声。譬妄计苦行不得苦果。以脚加颈。譬以苦行希求乐果。怖狗自乐。譬以苦行暂伏烦恼。或时稍得味禅也。复有诸鬼其身长大等六句。别譬身见。竖入三世计我。名长。横徧五阴计我。名大。计我自在。不修善法。卽无惭愧。故名裸形。以恶庄严。故名黑。无功德资。故名瘦。妄计有我。永不能出三界。故云常住其中。发言宣说种种我相。故云发大恶声。妄计有我能得涅槃。故名叫呼求食也。次复有诸鬼其咽如针。别譬见取。咽细命危而保其寿。如非想无常而妄计涅槃也。次复有诸鬼首如牛头等二偈。别譬边见。依于身见。起断常二见。如牛头二角。断常二见。能断出世善根。如食人肉。能断世间善根。如或复啖狗。有时计断。有时计常。前后回转。如头发髼乱。计常破害无常正理。计断破害缘起正理。计常堕常坑。计断堕断坑。故云残害凶险。无智慧食。无禅定饮。故云饥渴所逼。宣唱。断常邪论。故云叫唤。轮回生死不息。故云驰走也。
　　
　　夜叉饿鬼。诸恶鸟兽。饥急四向。窥看窗牖。如是诸难。恐畏无量。
　　
　　此总结欲界利钝烦恼众生之相也。并是有漏之心。常乏道味。故云饥急。邪观空理。慕仰道味。故云四向窥看。滞著心多。不会正理。如窗牖观空。不得无碍。初明所烧之类竟。
　　
　　　（卯）二明火起之由。譬起五浊之由也。
　　
　　是朽故宅。属于一人。其人近出。末久之间。于后宅舍。忽然火起。
　　
　　三界是佛应化之处。从发心来。誓愿度脱。故云属于一人。长者在宅。能令慎火。由出去后。诸子无知。故令火起。譬佛近于大通佛时。常教是等。令伏五浊。众生感尽。如来舍应。此等于后便起五浊也。他土赴缘。非是永去。故言近出。又已证无生不生三界。故名为出。不久应来。故名为近。寿量品云。数现涅槃。卽是出宅意也。三界为宅。五阴为舍。
　　
　　　（卯）三正明火起之势。譬正起五浊也。
　　
　　四面一时。其焰俱炽。栋梁椽柱。爆声震裂。摧折堕落。墙壁崩倒。
　　
　　四面。譬身受心法也。顿起四倒五浊八苦。故云一时其焰俱炽。命断为爆。风刀解体为裂。气断骨离为摧折堕落。四大解散为墙壁崩倒。由浊倒故。身命无常。
　　
　　　（卯）四明被烧之相。譬八苦五浊。逼恼利钝众生也。
　　
　　诸鬼神等。扬声大叫。雕鹫诸鸟。鸠槃茶等。周慞惶怖。不能自出。
　　
　　诸鬼神等。等取一切利钝诸使也。扬声大叫。恐怖无措也。雕鹫诸鸟。别举钝使中之胜者。鸠槃茶。别举利使中之胜者。然皆周慞惶怖。不能自出。故知若非三宝四谛四念处法。纵令天龙神圣。决定不免轮回。初颂地上事譬欲界竟。
　　
　　　（寅）二颂穴中事譬色界三。初譬所烧之类。二明火起之由及火起之势。三明被烧之相。
　　
　　　（卯）今初
　　
　　恶兽毒虫。藏窜孔穴。毗舍阇鬼。亦住其中。
　　
　　孔穴虽复不及门外敞豁。犹得免于猛炎。以譬四禅虽复不及界外安乐。犹得免于欲界粗恶也。恶兽毒虫。总举钝使众生。毗舍阇鬼。略举利使众生并能得禅。生于色界也。毗舍阇。此云啖精气。
　　
　　　（卯）二明火起之由及火起之势。
　　
　　薄福德故。为火所逼。共相残害。饮血啖肉。
　　
　　薄福德故一句。是火起之由。为火所逼等。是火起之势也。孔穴之中。虽无猛炎。犹有热恼。譬四禅中。踓无欲界恶法。亦有爱味细苦。展转厌下欣上。以上伏下。名共相残害。但著默然。如饮血。但著支林功德。如啖肉也。
　　
　　　（卯）三明被烧之相
　　
　　野干之属。并已前死。诸大恶兽。竞来食啖。臭烟熢［火*孛］。四面充塞。
　　
　　野干譬欲界贪。故已前死。诸大恶兽。譬色界贪。能吞欲界贪也。欲界四倒八苦。犹如猛炎。色界四倒。譬以臭烟。亦通身受心法及以四大。故言四面充塞也。二颂穴中事譬色界竟。
　　
　　　（寅）三颂穴外事譬无色界二。初明所烧之类。二明被烧之相。
　　
　　　（卯）今初
　　
　　蜈蚣蚰蜒。毒虫之类。为火所烧。争走出穴。鸠槃茶鬼。随取而食。
　　
　　厌患色笼是苦粗障。欣向无色为净妙离。故云为火所烧争走出穴。旣取上定。随灭下缘。故云鸠槃茶鬼随取而食也。然通而言之。利钝二使。并堪得无色定。今别约钝使厌下故攀上。利使证上故灭下也。
　　
　　　（卯）二明被烧之相
　　
　　又诸饿鬼。头上火然。饥渴热恼。周慞闷走。
　　
　　四空诸天。并乏无漏饮食。故如饿鬼。虽居三界之顶。不免无常所烧。故如头上火然。无正道食。故饥。无助道浆。故渴。犹为微细八苦所逼。故热。犹有微细诸惑现行。故恼。犹在生死轮回数中。不知出要。故云周慞闷走也。三颂穴外事譬无色界竟。
　　
　　　（寅）四总结众难非一
　　
　　其宅如是。甚可怖畏。毒害火灾。众难非一。
　　
　　初颂总譬竟。
　　
　　　（子）二颂别譬三。初颂长者见火譬。二颂舍几用车譬。三颂等赐大车譬。略不颂无虚妄譬也。
　　
　　　（丑）今初
　　
　　是时宅主。在门外立。闻有人言。汝诸子等。先因游戏。来入此宅。稚小无知。欢娱乐著。长者闻已。惊入火宅。
　　
　　初三句。颂能见。次五句。颂所见。后二句。颂惊怖也。门外者。法身地也。立者。常怀大悲。欲救众生。不处第一义空座也。上文云见。今颂云闻。以闻代见。显见闻不二也。有人言者。法是佛师。谓三昧法也。若入三昧。则能见机。三昧令佛见。故云闻有人言也。先因游戏来入此宅者。有二义。一者初发心时。卽名为出。未登不退。仍起见思。故云游戏来入此宅。二者理性本净。非三界法。因无明故而起戏论。妄有生死。故云游戏来入此宅。稚小者。大善未著也。无知者。痴惑所缠也。惊入者。大悲起应也。
　　
　　　（丑）二颂舍几用车譬二。初颂舍几。二颂用车。
　　
　　　（寅）初颂舍几。前法合中。但合劝门。今但颂诫门。亦互显也。
　　
　　方宜救济。令无烧害。告喻诸子。说众患难。恶鬼毒虫。灾火蔓延。众苦次第。相续不绝。毒蛇蚖蝮。及诸夜叉。鸠槃茶鬼。野干狐狗。雕鹫鸱枭。百足之属。饥渴恼急。甚可怖畏。此苦难处。况复大火。诸子无知。虽闻父诲。犹故乐著。嬉戏不已。
　　
　　前四偈半。颂诫门拟宜。后一偈。颂不得也。方宜者。拟以大教逗其宜也。告喻者。卽是诫门说众患难也。恶鬼毒虫句。总立所烧。卽利钝十使众生。灾火蔓延三句。总明烧势及以烧相。毒蛇等二偈。广明所烧。杂列利钝诸使。不复次第。此苦难处二句。卽是况结。三界因果。已不堪处。况又起五浊耶。诸子无知。卽是无大乘机。不肯信受。子旣深著见思。嬉戏不已。父诲所不能化。卽含有息化之意。
　　
　　　（寅）二颂用车三。初颂拟宜三车。二颂叹三车希有。三颂适子所愿。略不颂知子先心也。
　　
　　　（卯）今初
　　
　　是时长者。而作是念。诸子如此。益我愁恼。今此舍宅。无一可乐。而诸子等。耽湎嬉戏。不受我教。将为火害。卽便思惟。设诸方便。
　　
　　初一偈。明拟宜意。次一偈。明用小之由。由著见思。故唯施小。次二句。明用小之意。若不用小。则大小并亡。故云将为火害。次二句。正思用小。
　　
　　　（卯）二颂叹三车希有
　　
　　告诸子等。我有种种。珍玩之具。妙宝好车。羊车鹿车。大牛之车。今在门外。汝等出来。吾为汝等。造作此车。随意所乐。可以游戏。
　　
　　初四句。颂劝转。次三句。颂示转。汝等出来句。重颂劝转。后一偈。颂证转也。吾能造车。卽是引己所证而明不谬。
　　
　　　（卯）三颂适子所愿
　　
　　诸子闻说。如此诸车。卽时奔竞。驰走而出。到于空地。离诸苦难。
　　
　　闻说。颂闻慧。奔竞。颂思修。驰走而出。颂见谛。到于空地。颂无学也。二颂舍几用车譬竟。
　　
　　　（丑）三颂等赐大车譬四。初颂父见诸子免难欢喜譬。二颂诸子索车譬。三颂等赐诸子大车譬。四颂诸子得车欢喜譬。
　　
　　　（寅）今初
　　
　　长者见子。得出火宅。住于四衢。坐师子座。而自庆言。我今快乐。此诸子等。生育甚难。愚小无知。而入险宅。多诸毒虫。魑魅可畏。大火猛焰。四面俱起。而此诸子。贪乐嬉戏。我已救之。令得脱离。是故诸人。我今快乐。
　　
　　住于四衢。谓了了见四谛也。坐师子座者。宅主初在门外。犹有忧畏。故云立。今见子免难。方得无畏。故云坐。方便品云。今我喜无畏。卽此义也。又前是大机未会。故云立。今是小化已周。故云坐。立者冥利。坐者显益也。而自庆言者。得所化机。是故庆快。二万亿佛所。教以大乘。是故云生。中间小熟。是故云育。经此多时数数将养。故云甚难。善根尚微。故云愚小。妄惑所覆。故云无知。无知则起浊。起浊则招果。故云入宅。多诸毒虫二句。总述三界利钝之相。大火猛焰二句。总述三界八苦之势。而此诸子二句。明其起见起爱。不能自拔。我已救之二句。明其欢喜之由。是故诸人二句。结成欢喜之意。
　　
　　　（寅）二颂诸子索车譬
　　
　　尔时诸子。知父安坐。皆诣父所。而白父言。愿赐我等。三种宝车。如前所许。诸子出来。当以三车。随汝所欲。今正是时。惟垂给与。
　　
　　知父安坐者。索车时也。正同将说法华时也。皆诣父所者。索车仪也。正同此会咸以恭敬心皆来至佛所也。愿赐我等三种宝车者。正请索也。如前所许者。执昔而疑今也。前云实有三乘。可随我欲。今旣斥为方便。必当别垂给与也。
　　
　　　（寅）三颂等赐诸子大车譬
　　
　　长者大富。库藏众多。金银瑠璃。砗磲码碯。以众宝物。造诸大车。庄校严饰。周帀栏楯。四面悬铃。金绳交络。真珠罗网。张施其上。金华诸缨。处处垂下。众彩杂饰。周帀围绕。柔輭缯纩。以为茵褥。上妙细氎。价直千亿。鲜白净洁。以覆其上。有大白牛。肥壮多力。形体姝好。以驾宝车。多诸傧从。而侍卫之。以是妙车。等赐诸子。
　　
　　初二句。超颂有车之由。次六偈半。皆颂正明车体。后二句。追颂标章。略不颂心等。然车等子等。则心必等明矣。屋盛物曰库。可喻六根具一切法。地盛物曰藏。可喻诸行具一切法。又阴界入等具一切法。可喻以藏。约理如地故。道品六度等具一切法。可喻以库。约修如屋故。其实一一法中。具一切行及一切法。一一行中。具一切法及一切行。故名库藏众多而大富也。性具诸法。总名众宝。从性起修。名之为造。子多行多。车则随多。名之为诸。一一车体。无不高广。名之为大。又须示方知。子修名造。以性泯修。造还本有。乃车体也。庄校下。皆具度也。初四句如前释。真珠罗网二句。卽颂幰盖。慈门非一。犹如网孔。一一孔中。皆一真珠。如众慈门。并称于实也。金华诸缨二句。卽颂垂诸华缨。以明众机徧悦也。众彩杂饰。明垂化之处。设应不同。周帀围绕。明摄物之宜。无所阙少。柔輭缯纩。卽颂婉字。以为茵褥。卽颂筵字。上妙细氎四句。卽追颂重敷二字。意显种种事禅。并卽实相。不同凡小杂诸烦恼。故鲜白净洁而上妙也。大白牛如前释。傧从。卽仆从。余皆可知。
　　
　　　（寅）四颂诸子得车欢喜譬
　　
　　诸子是时。欢喜踊跃。乘是宝车。游于四方。嬉戏快乐。自在无碍。
　　
　　乘中道妙慧。横游四种四门四种四谛。竖游四十一位。证于究竟常乐我净四德也。初颂立譬竟。
　　
　　　（癸）二颂法合二。初颂合总譬。二颂合别譬。
　　
　　　（子）初中四。初颂合长者。二颂合五百人。三颂合家宅。四颂合火起。
　　
　　　（丑）今初
　　
　　告舍利弗。我亦如是。众圣中尊。世间之父。
　　
　　我亦如是句。颂合位号。下二句。颂合名行。兼叹德也。
　　
　　　（丑）二颂合五百人。兼得三十子义。
　　
　　一切众生。皆是吾子。深著世乐。无有慧心。
　　
　　一切。指三界五道也。三十是缘因子。一切是正因子。
　　
　　　（丑）三颂合家宅。兼得一门义。
　　
　　三界无安。犹如火宅。
　　
　　　（丑）四颂合火起
　　
　　众苦充满。甚可怖畏。常有生老。病死忧患。如是等火。炽然不息。
　　
　　初二句标。次二句释。后二句结也。初颂合总譬竟。
　　
　　　（子）二颂合别譬四。初颂合见火。二颂合舍几用车。三颂合等赐大车。四颂合无虚妄。
　　
　　　（丑）今初
　　
　　如来已离。三界火宅。寂然闲居。安处林野。今此三界。皆是我有。其中众生。悉是吾子。而今此处。多诸患难。唯我一人。能为救护。
　　
　　初一偈。颂合能见。正由寂然在王三昧。寂而常照。故能见也。次六句。颂合所见。后二句。颂合惊怖入宅。
　　
　　　（丑）二颂合舍几用车二。初颂合舍几。二颂合用车。
　　
　　　（寅）今初
　　
　　虽复教诏。而不信受。于诸欲染。贪著深故。
　　
　　初一句。颂拟宜。第二句。颂不得。后两句。释成不信之由。兼含息化之意。
　　
　　　（寅）二颂合用车
　　
　　以是方便。为说三乘。令诸众生。知三界苦。开示演说。出世间道。是诸子等。若心决定。具足三明。及六神通。有得缘觉。不退菩萨。
　　
　　初二句。颂合拟宜。次四句。颂合叹三车希有。后六句。颂合适子所愿也。若心决定。总颂三乘驰走之位。具足等四句。别颂三乘争出之位。不退义通。兼前三教。二颂合舍几用车竟。
　　
　　　（丑）三颂合等赐大车二。初颂合等赐。二颂合欢喜。略不颂免难索车。
　　
　　　（寅）今初
　　
　　汝舍利弗。我为众生。以此譬喻。说一佛乘。汝等若能。信受是语。一切皆当。成得佛道。
　　
　　此先颂皆是我子。等与大乘。乃至皆以如来灭度而灭度之。合心等也。
　　
　　是乘微妙。清净第一。于诸世间。为无有上。佛所悦可。一切众生所应称赞。供养礼拜。
　　
　　此卽颂皆是一相一种。圣所称叹。能生净妙第一之乐。合车体也。
　　
　　无量亿千。诸力解脱。禅定智慧。及佛余法。得如是乘。
　　
　　此追颂我有无量无边智慧力无畏等诸佛法藏。合有车之由也。初颂合等赐竟。
　　
　　　（寅）二颂合欢喜
　　
　　令诸子等。日夜劫数。常得游戏。与诸菩萨。及声闻众。乘此宝乘。直至道场。以是因缘。十方谛求。更无余乘。除佛方便。
　　
　　初七句。正明各得大乘法喜。后四句。结成劝信也。日夜者。初得佛知见中道智光。如日。余无明在。如夜。自得中道智。如日。慈悲入生死。如夜。常行二法。故言游戏也。广化三乘。同得一乘。故言与诸菩萨及声闻众乘此宝乘。此乘圆顿。无委曲相。故言直至道场。次结成唯一无三因缘可知。三颂合等赐大车竟。
　　
　　　（丑）四颂合无虚妄
　　
　　告舍利弗。汝诸人等。皆是吾子。我则是父。汝等累劫。众苦所烧。我皆济拔。令出三界。我虽先说。汝等灭度。但尽生死。而实不灭。今所应作。唯佛智慧。若有菩萨。于是众中。能一心听。诸佛实法。诸佛世尊。虽以方便。所化众生。皆是菩萨。
　　
　　初四句。先定父子天性至情。卽是颂如来亦复如是无有虚妄也。次四句。卽颂初说三乘引导众生也。次十四句。卽颂然后但以大乘而度脱之也。
　　
　　若人小智。深著爱欲。为此等故。说于苦谛。众生心喜。得未曾有。佛说苦谛。真实无异。若有众生。不知苦本。深著苦因。不能暂舍。为是等故。方便说道。诸苦所因。贪欲为本。若灭贪欲。无所依止。灭尽诸苦。名第三谛。为灭谛故。修行于道。离诸苦缚。名得解脱。
　　
　　此超颂众生不尽能受大乘之法。故佛以方便力。为说生灭四谛也。苦本。卽集谛。方便说道。犹云方便说言。第三谛。卽灭谛。余可知。
　　
　　是人于何。而得解脱。但离虚妄。名为解脱。其实未得。一切解脱。佛说是人。未实灭度。斯人未得。无上道故。我意不欲令至灭度。我为法王。于法自在。安隐众生。故现于世。
　　
　　此追颂如来有无量智慧力无所畏诸法之藏。能与一切众生大乘之法也。但离虚妄者。离见思也。一切解脱者。如来大涅槃也。未实灭度者。变易生死尚在也。无上道者。一切种智也。法王现世。为安众生。许三与一。宁有虚妄。重颂竟。譬说周四大段中。初正譬开三显一。有请。有答。答中有三。初发起。二正譬说竟。
　　
　　　（辛）三劝信流通。信者。信佛说不说也。劝者。劝可通不可通。有此二义。故言劝信。文为二。初标两章。二释。
　　
　　　（壬）今初
　　
　　汝舍利弗。我此法印。为欲利益。世间故说。在所游方。勿妄宣传。
　　
　　初四句标说不说者。我此实相法印。为欲利益世间故说也。若四十余年。未是说时。若五千未退。则不说也。次二句标可通不可通者。勿妄宣传也。恶者强说。令其堕苦。善者不说。悞其得乐。大悲愍恶。则不宜通。大慈念善。则应可通也。按此文。佛嘱身子若此。卽与日月灯明嘱妙光同。至于身子先佛入灭。不过小机所见耳。今日得闻法华。未始不仍是身子流通力也。
　　
　　　（壬）二释为二。初释可说不可说。二释可通不可通。
　　
　　　（癸）今初
　　
　　若有闻者。随喜顶受。当知是人。阿惟越致。若有信受。此经法者。是人已曾。见过去佛。恭敬供养。亦闻是法。若人有能。信汝所说。则为见我。亦见于汝。及比丘僧。幷诸菩萨。斯法华经。为深智说。浅识闻之。迷惑不解。一切声闻。及辟支佛。于此经中。力所不及。汝舍利弗。尚于此经。以信得入。况余声闻。其余声闻。信佛语故。随顺此经。非已智分。
　　
　　此正明如来利益世间之相也。通论三世利益。别论令二乘入信。初一偈。是观现在益为说。梵语阿惟越致。此云不退。次六句。是观过去善为说。次六句。是观未来善为说。下文云。若深信解者。见佛常在灵鹫。卽此义也。次四句。结上起下。如来观彼深智三世利益。是故为说。浅识不解。则不为说也。后三偈。正明二乘由信得入。非已智分。实得阿罗汉。必信佛语。故智力虽弱。亦可为说。若五千增上慢人。佛则不为说矣。
　　
　　　（癸）二释可通不可通又二。初约大悲门。莫为恶说。二约大慈门。应为善人说。
　　
　　　（子）今初
　　
　　又舍利弗。憍慢懈怠。计我见者。莫说此经。凡夫浅识。深著五欲。闻不能解。亦勿为说。若人不信。毁谤此经。则断一切。世间佛种。
　　
　　此经所诠。纯谈实相。以实相印。徧印诸法。故使纤善微解。同成缘了。而见思重者闻之。则有二过。一者不信。二者谬解。言不信者。由浅智故。执权疑实。言谬解者。由依文故。直以外道所计常乐我净而谓与此圆理无殊。譬如旧医尃用毒乳。此之二过。同名毁谤此经。皆断世间佛种。何以故。此经以缘了而为佛种。若执权疑实。则不信小善成佛。是断世间缘因种也。亦自断了因种也。若谬解常乐。则不辨乳之好恶。是断世间了因种也。又自谓惑卽般若。业卽解脱。不复修诸善法。亦白断缘因种也。今初一偈。是见惑重。次一偈。是思惑重。后一偈。是总出其过。
　　
　　或复颦蹙。而怀疑惑。汝当听说。此人罪报。若佛在世。若灭度后。其有诽谤。如斯经典。见有读诵。书持经者。经贱憎嫉。而怀结恨。此人罪报。汝今复听。其人命终。入阿鼻狱。具足一劫。劫尽更生。如是展转。至无数劫。从地狱出。当堕畜生。若狗野干。其形［乞*页］瘦。黧黮疥癞。人所触娆。又复为人。之所恶贱。常困饥渴。骨肉枯竭。生受楚毒。死被瓦石。断佛种故。受斯罪报。若作馲驼。或生驴中。身常负重。加诸杖捶。但念水草。余无所知。谤斯经故。获罪如是。有作野干。来入聚落。身体疥癞。又无一目。为诸童子。之所打掷。受诸苦痛。或时致死。于此死已。更受蟒身。其形长大。五百由旬。聋騃无足。宛转腹行。为诸小虫。之所咂食。昼夜受苦。无有休息。谤斯经故。获罪如是。若得为人。诸根闇钝。矬陋［病丙@恋］躄。盲聋背伛。有所言说。人不信受。口气常臭。魑魅所著。贫穷下贱。为人所使。多病痟瘦。无所依怙。虽亲附人。人不在意。若有所得。寻复忘失。若修医道。顺方治病。更增他疾。或复致死。若自有病。无人救疗。设服良药。而复增剧。若他反逆。抄劫窃盗。如是等罪。横罹其殃。如斯罪人。永不见佛。众圣之王。说法教化。如斯罪人。常生难处。狂聋心乱。永不闻法。于无数劫。如恒河沙。生辄聋瘂。诸根不具。常处地狱。如游园观。在余恶道。如己舍宅。驼驴猪狗。是其行处。谤斯经故。获罪如是。若得为人。聋盲喑瘂。贫穷诸衰。以自庄严。水肿干痟。疥癞痈疽。如是等病。以为衣服。身常臭处。垢秽不净。深著我见。增益嗔恚。淫欲炽盛。不择禽兽。谤斯经故。获罪如是。告舍利弗。谤斯经者。若说其罪。穷劫不尽。以是因缘。我故语汝。无智人中。莫说此经。
　　
　　此具明谤经所招恶报。诫令勿妄宣传也。问。谤经生罪。则经非罪缘乎。答。佛之说经。唯为生福。迷者不信。自获罪殃。如四大本为养育人物。愚者犯之。自取损害耳。今佛谆谆告谕。旣令宏法观机。兼使彼知避苦。可谓彻底大悲矣。初约大悲门莫为恶说竟。
　　
　　　（子）二约大慈门。应为善人说。又二。初明五双善人之相。可为宣说。二总结可说。
　　
　　　（丑）今初
　　
　　若有利根。智慧明了。多闻强识。求佛道者。如是之人。乃可为说。若人曾见。亿百千佛。植诸善本。深心坚固。如是之人。乃可为说。
　　
　　利根强识。是现在。见佛植善。是过去。此过现一双也。
　　
　　若人精进。常修慈心。不惜身命。乃可为说。若人恭敬。无有异心。离诸凡愚。独处山泽。如是之人。乃可为说。
　　
　　修慈。是愍下。恭敬。是尊上。又精进修慈。不滞涅槃。离诸凡愚。不滞生死。此福慧一双也。
　　
　　又舍利弗。若见有人。舍恶知识。亲近善友。如是之人。乃可为说。若见佛子。持戒清洁。如净明珠。求大乘经。如是之人。乃可为说。
　　
　　舍恶亲善。是外求名愧。持戒如珠。是内护名惭。此惭愧一双也。
　　
　　若人无嗔。质直柔輭。常愍一切。恭敬诸佛。如是之人。乃可为说。复有佛子。于大众中。以清净心。种种因缘。譬喻言辞。说法无碍。如是之人。乃可为说。
　　
　　质直敬佛。是自行。譬喻说法。是化他。此自他一双也。
　　
　　若有比丘。为一切智。四方求法。合掌顶受。但乐受持。大乘经典。乃至不受。余经一偈。如是之人。乃可为说。如人至心。求佛舍利。如是求经。得已顶受。其人不复。志求余经。亦未曾念。外道典籍。如是之人。乃可为说。
　　
　　四方求法。是请益之始。顶受专修。是归凭之终。此始终一双也。问。华严云。受一非余。是名魔业。今何得云。乃至不受余经一偈耶。答。若滞随情之说。则受一者。必至非余。故名魔业。若秉开显之谈。则一外无余。便能以一贯余。故为法器也。初明五双善人相竟。
　　
　　　（丑）二总结可说
　　
　　告舍利弗。我说是相。求佛道者。穷劫不尽。如是等人。则能信解。汝当为说。妙法华经。
　　
　　善信甚多。略举十相以示流通方法耳。第二譬说周中。初正譬开三显一竟。上来释譬喻品竟。次释信解品。
　　
　　信解品第四
　　
　　夫根有利钝。惑有厚薄。说有法譬。悟有前后。文云。世尊往昔说法旣久。我时在座。身体疲懈。但念空无相无作。于菩萨法。不生一念好乐之心。初闻略说。动执生疑。广闻五佛。蒙笼未晓。今闻譬喻。欢喜踊跃。信发解生。疑去理明。欢喜是世界。信生是为人。疑去是对治。理明是第一义。圆融四悉。一时俱得。故名为信解品。又凡禀小大教。革凡成圣。各有次位。小乘从闻生解。苦忍明发。信则称行。厯法欢察。苦忍明发。法则称行。若信行转入修道。则名信解。若法行转入修道。则名见得。准小望大。亦应如此。今中根人。闻说譬喻。初破疑惑。入大乘见道。故名为信。进入大乘修道。故名为解。文云。无上宝聚。不求自得。我等今日。真是声闻。以佛道声。令一切闻。闻圆教。入圆位。故名为信解品。本迹者。四大弟子。久入大乘。成就佛法。迹引中根。示初信解。故名为信解品。观心者。了达心外无法。名信。于现前一念介尔心中见一切法。名解。从名字信解。乃至究竟信解。
　　
　　　（己）二譬说周中第二明中根领解。近领火宅。远领方便也。文为二。初经家叙喜。二白佛自陈。
　　
　　　（庚）今初
　　
　　尔时慧命须菩提。摩诃迦栴延。摩诃迦叶。摩诃目犍连。从佛所闻未曾有法。世尊授舍利弗阿耨多罗三藐三菩提记。发希有心。欢喜踊跃。卽从座起。整衣服。偏袒右肩。右膝著地。一心合掌。曲躬恭敬。瞻仰尊颜。
　　
　　初文先叙内心卽从座起下。次叙外仪也。善吉独称慧命。三人称摩诃者。通论。皆大皆慧。别论。善吉解空。空慧为命。此约行也。（因缘）诸慧人中。佛慧第一。佛于般若。命其转教。慧人所命。故云慧命。（约教）三弟子被命少。摩诃如前释。此中亦具三业领解。发希有心。心领解也。卽从座起。身领解也。而白佛言。口领解也。从佛所闻未曾有法。卽近指火宅譬喻。远指广略法说。又闻世尊授身子记。同行相例。知必有分。所以发希有心。欢喜踊跃也。外仪如文。若约表法。则从座起者。舍小乘空证也。整衣服者。卽声闻智断为菩萨法忍也。偏袒右肩者。右表于权。昔未开权。如右肩被覆。今已开权。故偏袒也。右膝者地者。地表一实。知权卽一实也。合掌表权实不二。不二卽是非权非实之一心也。躬非直非曲。而能直能曲。直表实。曲表权。今曲躬恭敬瞻仰尊颜。表以我之权趣佛之实也。
　　
　　　（庚）二白佛自陈二。初长文重颂。正陈得解。次十三偈。叹佛恩深。
　　
　　　（辛）初中二。初长文。二重颂。
　　
　　　（壬）初中二。初就法略领解。二约譬广领解。
　　
　　　（癸）初又二。初正法说。二略举譬。
　　
　　　（子）初又二。初明昔禀三故不求。二明今会一故自得。
　　
　　　（丑）初又二。初标。二释。
　　
　　　（寅）今初
　　
　　而白佛言。我等居僧之首。年并朽迈。自谓已得涅槃无所堪任。不复进求阿耨多罗三藐三菩提。
　　
　　一居僧首故不求。法腊旣高。晚学以我为轨。倘忽改途易辙。弃小求大。恐为后人所嫌。自固护彼。所以不求。然执小腊。则大法全阙。不弃小。由未识开三。自固则小执未移。护彼乃迷于大轨。此一失也。二年朽迈故不求。若作菩萨。当任大道。广度众生。今旣老朽。无所堪任。所以不求。然一生断证。是以自鄙年高。败种未袪。是以妄见不任。此二失也。三得涅槃故不求。高原陆地不生莲华。已入无为正位。不堪复发大心。所以不求。然昔迷实义。徒计正位之功。由斯固情。不知所行是菩萨道。此三失也。
　　
　　　（寅）二释
　　
　　世尊往昔说法旣久。我时在座。身体疲懈。但念空无相无作。于菩萨法游戏神通净佛国土成就众生。心不喜乐。所以者何。世尊令我等出于三界。得涅槃证。又今我等年已朽迈。于佛教化菩萨阿耨多罗三藐三菩提。不生一念好乐之心。
　　
　　在座疲懈。卽释居僧首故不求。次超释得涅槃。后追释年朽迈。并如文。初明昔禀三故不求竟。
　　
　　　（丑）二明今会一故自得
　　
　　我等今于佛前。闻授声闻阿耨多罗三藐三菩提记。心甚欢喜。得未曾有。不谓于今。忽然得闻希有之法。深自庆幸。获大善利。
　　
　　由闻略广法譬重重开显而得信解。独举授声闻记者。授记必由开显故也。初正法说竟。
　　
　　　（子）二略举譬
　　
　　无量珍宝。不求自得。
　　
　　昔般若领教。谓为菩萨。岂图于今。全蒙等赐也。初就法略领解竟。
　　
　　　（癸）二约譬广领解二。初立譬。二法合。
　　
　　　（子）初中二。初咨发。二正立譬。
　　
　　　（丑）今初
　　
　　世尊。我等今者乐说譬喻以明斯义。
　　
　　犹如世礼。欲有所决。须先咨发也。
　　
　　　（丑）二正立譬四。初父子相失譬。二父子相见譬。三追诱譬。四领付家业譬。
　　
　　　（寅）初父子相失譬。领上总譬。及方便品中略颂也。又为四。初子背父去。二父求子中止。三子遇到父城。四其父忧念。
　　
　　　（卯）初又二。初背父而去。二向本而还。
　　
　　　（辰）今初
　　
　　譬若有人。年旣幼稚。舍父逃逝。久住他国。或十。二十。至五十岁。
　　
　　譬若有人者。二乘自譬也。年幼稚者。譬善根微弱也。父。譬如来应身。指二万亿佛所教无上道。已成父子。应身息化之后。退大心故。名为舍父。无明自覆。名逃。趣向生死。名逝。轮回三界五欲。名久住他国。天道为或十。人道为二十。具厯五道为至五十岁。此领诸子先因游戏来入此宅之意也。问。应身息化。众生起惑。是父离子。非子舍父。答。由众生不感。故应身去世。还成子舍父义。又约观心释者。本觉名父。始觉种子名子。种子力微。为幼稚。背于本觉而起无明。为舍父逃逝。寂光理性为本国。五欲生死为他国。经厯五道为五十岁也。
　　
　　　（辰）二向本而还
　　
　　年旣长大。加复穷困。驰骋四方。以求衣食。渐渐游行。遇向本国。
　　
　　年旣长大者。譬大乘善根冥熏欲著也。加复穷困者。譬退大旣久。残福渐尽。具受八苦。不得出要。故穷。八苦所烧。故困也。驰骋四方者。徧厯身受心法。徧推有无双亦双非也。以求衣食者。于中求正道食。求助道衣也。渐渐游行遇向本国者。不期而会名之曰遇。外道厌苦求理。虽复不当。亦得为可化之缘。佛初出时。诸外道等皆先得度。卽此意也。初子背父去譬竟。
　　
　　　（卯）二父求子中止
　　
　　其父先来。求子不得。中止一城。其家大富。财宝无量。金银琉璃。珊瑚琥珀。玻瓈珠等。其诸仓库。悉皆盈溢。多有僮仆。臣佐吏民。象马车乘。牛羊无数。出入息利。乃徧他国。商估贾客。亦甚众多。
　　
　　退大以后。求机不会。故云求子不得。不为一子而废家业。譬佛不以一处无机而废余方施化。故云中止一城。谓方便土。在实报同居两楹名中。约有余涅槃名城。住此权理名止。卽此权理便是实相。故名其家。具足万德。故为大富。五度福德为财。般若智慧为宝。导一切法皆摩诃衍。故为无量。金银等七宝。卽圆乘三十七道品。此领上长者大富义也。仓厍盈溢者。盛米为仓。譬禅定能生百八三昧。盛物为库。譬实相能发十八空智。自资为盈。外化为溢。此领上多有田宅义也。僮仆。譬方便波罗蜜。卽领上及诸僮仆也。又两教二乘。通教菩萨。别三十心。悉如僮仆。圆十地如臣。十向如佐。十行如吏。十住如民。初入佛境界。率土皆王民。十行修习诸法。种种驱驰。故如吏。十回向事理稍深。职近王边。故如佐。十地辅佛行化。降魔制敌。故如臣。象譬一心三观。运圆教大乘。马譬次第三观。运别教大乘。牛譬卽空析空二观。运通教等大乘。羊譬析法自行观。运声闻乘。不言鹿者。特是文略。又辟支值佛。入声闻数故也。无数者。权实诸法。皆名车乘。权实观智。名象马牛羊。非但教法甚多。观智亦复无数也。出入者。二而不二是入。（入中）不二而二是出。（出中）又不二而二是入。（入空入有）二而不二是出。（出于空有。此二番互融。约三谛说。）无量还一是入。一中无量是出。（此一番约二谛说）化他用为出。自行用为入。（此一番约自他说。秖是用前三谛二谛）出法益众生。为息。化功归己。为利。徧于三土。为乃徧他国。。唯法性土。名己国耳。行货曰商。居货曰贾。譬诸菩萨徧入三土以求法利。故云甚多。或此土菩萨往他方听法。或他方大士来此土闻经。又应化二身。譬如商贾。将实法徧入三土。化益众生而归法身。故云甚多。如世间人。令他捉财兴生。亦自兴生也。
　　
　　　（卯）三子遇到父城
　　
　　时贫穷子。游诸聚落。经厯国邑。遂到其父所止之城。
　　
　　此譬退大已后。备遭诸苦。深起厌患。欲求出离。以彼断常邪慧。观察五阴聚落。十八界国。十二人邑。处处求于正助衣食。由此苦境为机。感佛大悲。有得涅槃之义。故云遂到父所止城也。
　　
　　　（卯）四其父忧念
　　
　　父每念子。与子离别五十余年。而未曾向人说如此事。但自思惟。心怀悔恨。自念老朽。多有财物。金银珍宝。仓库盈溢。无有子息。一旦终没。财物散失。无所委付。是以殷勤每忆其子。复作是念。我若得子。委付财物。坦然快乐。无复忧虑。
　　
　　父每念子下。正念失子之苦。复作是念下。悬念得子为乐也。如来自昔至今。恒思诸子大机。故言每念。开鬼道出修罗。故言五十余年。未曾说者。未曾向方便土中臣佐吏民说有此子机缘。（彼臣佐等。非全不知穷子机性。但约穷子说时未至。主伴相与覆实未宣。权从物机。故云不说。）又应世已来。自昔华严方等般若诸座。亦未曾彰灼向诸大士说此声闻本是佛子也。心怀悔恨者。悔昔不勤教诏。致令无训逃逝。恨子不惟恩义。疎我亲他。以譬如来悔不殷勤令入内凡。遂使退失本解。恨其不能精进固志。疎我正法。亲他六尘也。自念老朽者。化期将毕。大法未传。如老朽而无子。问。法身所化诸菩萨等。悉堪补处。何遽此忧。答。法身所化。本无兴废。谁谭老朽。今明化身眷属。则有二种。一者法身大士共相影响。迹虽弟子。本或是师。亦不约此自念老朽也。二者同居凡夫。初从化佛发道心者。名此为子。子继父业。令［胤乚］族不断。若身子受记作华光佛。则一方佛种相续不断。大乘家业递相传付。倘身子无可化机。则大乘法财。现无付嘱。后来佛种安寄。老朽兴叹。正为此也。有可度机。名为得子。与授佛记。名付财物。称于本心。名为快乐。初父子相失譬竟。
　　
　　　（寅）二父子相见譬。领上长者见火譬。及方便品中颂五浊也。然法譬并明父前见子。此中则明子前见父。葢就佛。则灵智先知。约生。则机成扣应。机应不前不后。不可思议。特前后互举耳。文为二。初子见父。二父见子。
　　
　　　（卯）今初
　　
　　世尊。尔时穷子佣赁展转。遇到父舍。住立门侧。遥见其父。踞师子床。宝几承足。诸婆罗门刹利居士。皆恭敬围绕。以真珠璎珞。价直千万庄严其身。吏民僮仆。手执白拂。侍立左右。覆以宝帐。垂诸华幡。香水洒地。散众名华。罗列宝物。出内取与。有如是等种种严饰。威德特尊。穷子见父有大势力。卽怀恐怖。悔来至此。窃作是念。此或是王。或是王等。非我佣力得物之处。不如往至贫里。肆力有地。衣食易得。若久住此。或见逼迫。强使我作。作是念已。疾走而去。
　　
　　此文凡有四意。初见父之由。由于佣赁。二见父之处。处在门侧。三见父之相。踞师子床乃至威德特尊。四生畏避。卽见父有大势力悔来至此等也。初佣赁展转者。由厌苦欣乐。推求理味。渐渐积习资助出世善根。以此善根扣佛慈悲。故言遇到父舍也。父譬道后法身。舍譬无缘慈悲。大小二机。双扣此舍。有大机故。故言遥见其父。有小机故。故言住立门侧。若唯小无大。不应遥见尊特之身。父亦不应欢喜财物库藏今有所付。若唯大无小。不应住立门侧。亦不应言非我佣力得物之处也。第二意中言门侧者。二观为方便。如门二边。圆中之机。当门正见。二乘偏真。譬以门侧。但空三昧。偏真慧眼傍窥法身耳。扣召事远。是故言遥也。第三意中言踞师子床者。圆报法身。安处第一义空法性之座。无复通别二惑八魔等畏也。宝几承足者。定慧为足。实谛为几。无生定慧。依真如境也。婆罗门名净行。贵族高洁譬华严会中等觉位离垢菩萨也。刹利。王种。譬华严会中九地乃至初地诸大菩萨也。居士富而未贵。譬华严会中三十心菩萨也。真珠璎珞。譬究竟戒。首楞定。一切种慧。法音陀罗尼四璎珞也。价直千万。譬四十地功德以严法身也。吏民僮仆者。若约异门明义。卽以民譬禀方便教断通惑人。吏譬禀别教断通惑人。若约同门明义。还譬方便波罗蜜也。内与实智同。外与机缘同。譬如吏民。有内奉外役之义也。白拂。譬权智之用。右。譬入空智。用拂四住尘。左。譬入假智。用拂无知尘。此二为中道方便。故言侍立也。宝帐。譬真实慈悲。华。譬四摄。幡。譬神通。香水洒地。譬法水洒诸菩萨心地以淹惑尘。亦譬定水洒散心也。散众名华。譬七净华也。一者三聚净戒。二者首楞大定。三者实慧。四者断二谛疑。五者行于非道通达佛道。六者智德圆满。了了见性。七者断德成就。永尽无明。罗列宝物者。譬罗列诸地真实功德也。出内取与如前释。威德特尊者。光明无边。色像无边。相海随好。巍巍堂堂也。第四意中有大力势者智大。名大力。神通大。名大势。犹上文身手有力义也。恐怖者。小机劣弱。怯惧大道也。悔来至此者。佛本欲以大法拟之。应不称机。但有退大之意也。窃作是念者。机中潜密冥有此意。非是显对见胜应身也。葢父子相见。虽譬感应道交。不可思议。然约化事论之。则父先见子。是如来鉴机。道理如此。今云子先见父相及处等。并非已见。秪约机应。具述始末受化元由而已。此或是王或是王等者。波旬为王。徒辈为等。小机灰断。无言说道。绝于色像。旣遥见胜应。非天人所及。所说法相。迥异二乘。小智薄德。未曾见闻。便谓是魔。或魔徒辈也。且如略开三显一之时。身子尚自狐疑。将非魔作佛。娆乱我心耶。况复初成道时。设卽用大拟小。能不疑佛为魔。又法身是王。报身与法相称。名为王等。大乘法报。非是小乘得益之处。故云非我佣力得物之处。譬小机不能受大化也。贫里。譬但空之理不含万德。或譬四见之境。肆力有地。譬偏空称于小智。或譬四见称于世智。衣譬行行。食譬慧行。衣食易得。譬能得有余涅槃无漏衣食。或譬能得世间味禅也。若久住此等者。行大乘道。经无量劫。故云久住。我本厌怖生死。若修大乘。必入生死。广学万行。故言逼迫。我本乐小。而今令我发大乘心。是为强使。舍大取小。故言疾走。
　　
　　　（卯）二父见子
　　
　　时富长者。于师子座。见子便识。心大欢喜。卽作是念。我财物库藏。今有所付。我常思念此子。无由见之。而忽自来。甚适我愿。我虽年朽。犹故贪惜。
　　
　　此文亦有四意。初师子座。是见子之处。如来法身。居第一义空无畏之境。明照机也。二见子便识。知是往昔结缘众生也。三见子欢喜。佛恒伺子机。今机来称慈。是故欢喜。此领譬喻中卽大惊怖。方便中起大悲心。前明拔苦。故言惊怖。今明与乐。故言欢喜也。因见子适愿。昔见众生退大之后。驰骋四方以求衣食。佣赁展转常欲与财。无机不得。今日机来。称大慈心。故言库藏今有所付。众生流转生死。众苦所逼。为大悲所痛。故言我常思念。虽欲救拔。无机叵济。故云无由见之。今有可度之机。故云而忽自来。称大悲心。故云甚适我愿。一期化讫。故言年朽。（且约示从然灯受决。乃至兜率降神出家成道。卽是一期化事将毕也。）未见大机。法无委付。将来之徒。从谁得脱。为可度者。故言贪惜也。二父子相见譬竟。
　　
　　　（寅）三追诱譬。领上舍几用车譬。及方便品中施方便化意也。文为二。初遣旁人追。二遣二人诱。
　　
　　　（卯）今初
　　
　　卽遣旁人。急追将还。尔时使者。疾走往捉。穷子惊愕。称怨大唤。我不相犯。何为见捉。使者执之逾急。强牵将还。于时穷子自念无罪。而被囚执。此必定死。转更惶怖。闷绝躄地。
　　
　　此双领劝诫两门皆无机也。旁人者。智是能遣。教是所遣。从佛出十二部经也。又臣佐等为旁人。如华严经中。法慧菩萨说十住。功德林菩萨说十行。金刚幢菩萨说十回向。金刚藏菩萨说十地等也。急追将还者。用顿教法劝门拟宜也。疾走往捉者。大乘明义显露正直。用此赴机。疾趣菩提。若以菩萨为旁人者。菩萨自有神力。又被佛加。亦能令彼疾入菩提也。穷子惊愕等。是譬劝门无机。旣现无机。纵昔曾发。废久不忆。卒闻大教。乖心故惊。不识故愕。小乘以烦恼为怨。生死为苦。若劝烦恼卽菩提。则大唤称怨枉。若闻生死卽涅槃。则大唤称苦痛。我不干求大乘。何为用大捉我也。使者执之逾急强牵将还。譬大乘诫门拟宜。为说布畏之事也。穷子自念无罪等。是譬诫门无机。罪者。譬慈悲也。众生罪故。入生死狱。菩萨慈悲。入狱救之。二乘无此大慈大悲。故言无罪。令入生死。是被囚执也。无大方便而入生死。必当永失三乘慧命。故言此必定死。思此等事。故言转更惶怖。小智不解大教。故言闷绝。溺无明地。故言躄地也。
　　
　　父遥见之。而语使言。不须此人。勿强将来。以冷水洒面。令得醒悟。莫复与语。所以者何。父知其子志意下劣。自知豪贵。为子所难。（故虽）审知是子。而以方便。不语他人云是我子。（于时）使者语之。我今放汝。随意所趣。穷子欢喜。得未曾有。从地而起。往至贫里。以求衣食。
　　
　　此双领劝诫两门息化。葢是探取佛意。佛虽劝门拟宜无机。意犹未息。更作诫门拟宜。事不获已。然后息化也。文亦四意。初卽思惟息化。言父遥见者。小去大远。故名遥也。语使言者。若约教为使。则智本说教。智知无机。智息故教息。若约人为使。则如净名中摄汝身香。无令彼诸众生而起惑著。又如普贤入此娑婆。促身令小等。皆其义也。勿强将来者。旣无大机。恐伤其善根也。冷水洒面者。知有小志。宜以灰断理水洒彼向涅槃面。令得离烦闷。渐悟四谛也。莫复与语者。决定应息大乘教也。第二所以者何下。释成息大化意。厌苦欣空。故志意下劣。悲智未发。故畏难豪贵。审知二万亿佛所曾发道心。实是佛子。为将护故。不语他人。卽从阿含乃至般若。未尝彰言二乘作佛也。第三使者语之下。正明息于大化。我今放汝。卽是知大机弱。随意所趣。卽是知小善强也。第四穷子欢喜下。卽是息化称机。不为大教所逼。是故欢喜。逗之以小。可得醒悟。故言从地而起。于但空理求正助道。或于四见求正助道。故言往至贫里以求衣食也。初遣旁人追竟。
　　
　　　（卯）二遣二人诱为二。初齐教领。二取意领。
　　
　　　（辰）初齐教领者。近领三车救子。远领波罗柰施权也。又为四。初领拟宜三车。二领知子先心。三领叹三车。四领适愿争出火宅。
　　
　　　（己）今初
　　
　　尔时长者。将欲诱引其子而设方便。密遣二人。形色憔悴。无威德者。汝可诣彼。徐语穷子。此有作处。倍与汝直。穷子若许。将来使作。若言欲何所作。便可语之。雇汝除粪。我等二人。亦共汝作。
　　
　　旣息大化。不容孤弃。拟设方便。故云将欲。四大弟子齐已分领。不涉菩萨。故云密遣二人。约法。卽四谛十二因缘。约理。卽有作真俗。约人。卽声闻缘觉。而言密遣者。约教。则隐满字为密。指半字为遣。约理。则隐实为密。指权为遣。约人。则内秘菩萨行为密。外现是声闻为遣也。二乘教中。不修相好。但说苦无常无我不净。故言形色憔悴。不具十力四无所畏。故言无威德者。以此小教而拟小机。故言汝可诣彼。小教明理迂隐。不同大乘直走往捉。故言徐语穷子。见修两道。是断惑作处。故言此有作处。外道六行。但能伏惑。生上二界。今修谛缘。则能断惑。出生死海。故言倍与汝直。穷子若许者。有机是许。则设教。无机是不许。不设教也。二乘唯欲除惑取证。不论净佛国土成就众生。故言雇汝除粪。我等二人亦共汝作者。约教。则二乘钝根。凭教行行。方能修业。约理。则智谛相资。约人。则权人共实人修行也。
　　
　　　（己）二领知子先心。三领叹三车
　　
　　时二使人。卽求穷子。旣已得之。具陈上事。
　　
　　审知有机。故言得之。卽领知子先心也。具陈上事。雇使共作。除苦集粪。与道灭直。卽领叹三车也。
　　
　　　（己）四领适愿争出火宅
　　
　　尔时穷子。先取其价。寻与除粪。其父见子。愍而怪之。
　　
　　慕灭方肯修道。故云先取其价。寻与除粪。犹云先问其价也。取价是适愿。除粪是争出。愍者。愍其取小乘果。怪者。怪其不求佛道。初齐教领竟。
　　
　　　（辰）二取意领者。领法身地久照方便。非至道树。始知用小。早鉴众生畏难尊特。亲狎垢衣。故追领往前以成今解也。问。四大弟子。何因能知法身久照。答。推近知远。若至道树。始知无有大机。不应兜率降神。正慧托胎。乃至现有烦恼纳妃生子。三十四心。后身断结。验知脱相海微妙缨络。著丈六粗弊垢衣。鉴机葢已久矣。文分为四。初领权智久欲拟宜。二领久知小法是其玩好。三领久知须叹三车。四领久知适愿受行。
　　
　　　（己）今初
　　
　　又以他日。于［总糸+片］牖中。遥见子身。
　　
　　又者。郑重辞也。将欲取意领法身地。知机施化之妙。重述佛意。故标章称又也。他者。指法身也。二乘自谓权理为己。故以实理望己而名他也。日者。时也。亦智也。依法身之时。用智照机。故言他日。前齐教领。领化身用事。故二乘称为己日。今取意领。领法身用事。故二乘称为他日。又就如来法身说者。实智照实为己。权智照方便为他。又自行权实为己。化他权实为他。又化他照实为己。化他照权为他。今正探领法身之时。用化他权智。照权机之若有若无。照权用之若可若否。故言他日也。［总糸+片］牖者。在屋曰［总糸+片］。在墙曰牖。旣非中门。明处又狭。譬权智照偏机也。遥者。小去大远也。见者。拟欲接之也。子者。昔曾结缘也。此由子隔［总糸+片］牖之外。非关长者偏视之非。
　　
　　　（己）二领久知小法是其玩好
　　
　　羸瘦憔悴。粪土尘坌。污秽不净。
　　
　　修因智。力少故羸。修因福。力少故瘦。内怖无常故憔。外遭八苦故悴。四住为粪土。无知为尘坌。
　　
　　　（己）三领久知须叹三车
　　
　　卽脱璎珞细輭上服严饰之具。更著粗弊垢腻之衣。尘土坌身。右手执持除粪之器。状有所畏。
　　
　　卽脱等者。譬应报身无量功德。所谓四十二地戒定慧陀罗尼缨络。寂灭忍细輭上服。大小相海严饰之具。葢容服若盛。子则惊畏。二乘不宜见此相好。是故脱之。更著等者。现丈六形名粗。生忍法忍名弊。示有烦恼有为有漏。名尘土坌身也。右手。譬权用。除粪之器。譬治见思法门。自以此法断结成佛。又用此以化人故名执持。示同怖畏生死。又示寒风马麦等报。故名状有所畏。
　　
　　　（己）四领久知适愿受行
　　
　　语诸作人。汝得勤作。勿得懈息。以方便故。得近其子。后复告言。咄。男子。汝常此作。勿复余去。当加放价。诸有所须盆器米面盐醋之属。莫自疑难。亦有老弊使人。须者相给。好自安意。我如汝父。勿复忧虑。所以者何。我年老大。而汝少壮。汝常作时。无有欺怠嗔恨怨言。都不见汝有此诸恶如余作人。自今已后。如所生子。卽时长者更与作字。名之为儿。尔时穷子虽欣此遇。犹故自谓客作贱人。由是之故。于二十年中常令除粪。
　　
　　此文具譬道品七科法门。以显除粪之相。领上诸子心各勇锐互相推排竞共驰走争出火宅也。一者语诸作人句。譬说四念处法。是除粪之器。断结之境。卽闻慧外凡位也。二者汝等勤作勿得懈怠。譬四正勤。能发暖位。暖是内凡。故云得近其子。三者后复告言等。譬四如意足。咄是惊觉之辞。令舍散入静也。正勤属智。如男子是阳性。如意足属定。如女子是阴性。若但正勤策动。不得与真相应。故咄令修如意足也。念处正勤。动不专一。不名为常。四如意中。定不异缘。思惟则定。思惟则断。定断专一。故云汝常此作。不复纷动。故云勿复余去。此是顶位也。如意观中能发无漏。故云当加汝价。有漏无漏助道正道。皆从如意观求。欲须卽得。故云诸有所须莫自疑难。盆器譬四禅体含支林。米譬生空智粗。面譬法空智细。（藏教中亦有法空。非大乘法空也。）此属正道。盐譬十六行观中无常。醋譬于苦。此属助道。如米面难食。须盐醋和之。譬正道难显。须助道佐之也。亦有老弊使人者。譬如意观。能发神通以代手足。但神通劣弱。故云老弊。又九想十想八背舍等助道法门。譬以使人。如意观中。亦有此法。须此助于正道。卽成俱解脱人。故云须者相给也。四者好自安意。譬于五根。若得五根。则安固难坏。此忍位也。五者我如汝父等。譬于五力世第一位。似解邻真。故云我如汝父乃至如所生子。所以者何下。释成如父之意。佛居道终。已具智断。故言老大。汝居道始。未有智断。故言少壮。有信力故无欺。有精进力故无怠。有念力故无嗔。有定力故无恨。有慧力故无怨。言余作人者。远譬外道诸见求理。近譬四念处等四位。亦未免五过也。六者卽时更与作字名之为儿。譬七觉八正入见道位。世第一心无间证真。故云卽时。从此转凡成圣。故云更与作字。阿含说五种佛子。谓四果及辟支佛。菩萨不断结。子义未成。卽此义也。七者尔时穷子虽欣此遇下。譬修道位七觉八正。以其不知堪任绍大。故云犹故自谓客作贱人。以其但禀权教修行尽苦。故云二十年中常令除粪。卽是见谛一无碍一解脱。思惟道九无碍九解脱也。三追诱譬竟。
　　
　　　（寅）四领付家业譬。近领火宅中等赐大车。远领方便中颂显实也。文为二。初领家业。二付家业。
　　
　　　（卯）初中二。初相体信。二命领业。
　　
　　　（辰）今初
　　
　　过是已后。心相体信。入出无难。然其所止。犹在本处。
　　
　　此正譬方等弹诃时也。由其得涅槃价。事旣不虚。今为菩萨说大乘法。亦必不虚子信父也。佛知此等见思已断。闻大不谤。无漏根利。能微生信。父信子也。由此见尊特身。闻大乘教。名之为入。复被诃折。犹见丈六说小乘法。名之为出。大小出入。虽无疑难。犹谓大乘是菩萨事。非已智分不肯回心向大。故云所止犹在本处。
　　
　　　（辰）二命领业又二。初命知家事。二受命领知。
　　
　　　（己）今初
　　
　　世尊。尔时长者有疾。自知将死不久。语穷子言。我今多有金银珍宝。仓库盈溢。其中多少。所应取与。汝悉知之。我心如是。当体此意。所以者何。今我与汝。便为不异。宜加用心。无令漏失。
　　
　　此正譬般若转教时也。将死不久者。有机则应。为生。机尽应谢。为死。今化机将毕。应谢非久也。金譬中理。银譬真理。理则非多。约种种门。亦得言多。例如空非十八。约破十八法。名十八空也。劝学中。明一切法门。皆是珍宝。仓譬定门。卽百八三昧。库譬慧门。卽十八空境。定慧仓库。包藏一切禅定智慧无所缺少。内充外溢。故云盈溢。其中多少者。譬般若广略二门。菩萨行般若。应知广略相。略则为少。广则为多。自行为取。化他为与。大品中云。汝当为菩萨说。故云汝悉知之。我心如是者。佛以般若为心。当体此意者。诫令同我体法空也。今我与汝便为不异者有三义。一是加被令说。故与佛说不异。二以诸法皆如。故得不异。所谓善吉如。如来如。一如无二如。三就今日。始悟父子天性。本来不异。而二乘人。向自谓被加异耳。（如般若云。岂二乘人。敢有所说。有所说者。皆是佛力。由机未转。且言被加。）宜加用心无令漏失者。有二义。一是约教。为菩萨说。不可漏失。二是约理。此卽汝物。不可漏失也。
　　
　　　（己）二受命领知
　　
　　尔时穷子卽受教敕。领知众物金银珍宝。及诸库藏而无希取一餐之意。然其所止故在本处。下劣之心。亦未能舍。
　　
　　无希取者。如善吉虽说般若。自谓我无其分也。止本处者。犹保小乘果证也。未舍下劣心者。虽复耻小。未卽回心向大也。问。二乘至般若时。密得别益。何云无希取意。答。领知无量差别法门。故名别益。无心希取。故名密得。若肯希取。卽是显得。何名密得耶。初领家业譬。领上免难欢喜意竟。
　　
　　　（卯）二付家业譬为二。初正付家业。二得付欢喜。
　　
　　　（辰）初正付家业领上索车及等赐大车二意也。
　　
　　复经少时。父知子意。渐以通泰。成就大志。自鄙先心。临欲终时。而命其子。幷会亲族。国王大臣。刹利居士。皆悉已集。卽自宣言。诸君当知。此是我子。我之所生。于某城中。舍我逃走。［伶亻+立］竮辛苦五十余年。其本字某。我名某甲。昔在本城。怀忧推觅。忽于此间。遇会得之。此实我子。我实其父。今我所有一切财物。皆是子有。先所出内。是子所知。
　　
　　复经少时。譬般若后。正说无量义经之时。旣闻本从一法。生无量法。必思无量诸法。理应还入一法。如此思时。渐以通泰。故得大乘机发。乃至今经发言三请。名为自鄙先心。此领索车意也。临欲终时者。如后文云。如来不久将入涅槃。正指法华时也。命其子者。二万亿佛所受化之人。大机旣熟。十方云集也。幷会二字。贯于下文。言亲族者。十方法身菩萨影响众也。言国王者。一切渐顿诸经。当机益物。部部不同。名之为国。皆言第一。卽各称王。今经会通诸经。故名幷会国王也。等觉菩萨为大臣。十地菩萨为刹利。三十心菩萨为居士。诸君当知下。是正结会父子。实从我学。故云此是我子。从我得解。故云我之所生。于某城中者。此经西国文多。或可说昔名字国土。例如大通智胜因缘。今文简略。但言某某也。背大乘法。遁入生死。故言舍我逃走。备经六趣。故云五十余年。法身地中。常觅可化之机。故云昔在本城。怀忧推觅。始于今日感应道交。故云忽于此间遇会得之也。今我所有下。是正付与家业。一切财物。卽大乘万行万德。先所出内。卽追指广略般若共不共法。先已领知。今但付与。所以法华但论开示悟入佛之知见。不复广说一切行相。此领等赐大车意也。
　　
　　　（卯）二得付欢喜。领上得车欢喜意也
　　
　　世尊。是时穷子闻父此言。卽大欢喜。得未曾有。而作是念。我本无心有所希求。今此宝藏自然而至。
　　
　　譬三藏中。本心不求。方等中虽耻小。自谓望绝故不求。般若中虽领知。自谓非己分故不求。如此不求而今自得也。然此欢喜之由。有远有近。若不先教佣作。与一日之价。岂得心相体信。委业付财。譬由三藏断结。方堪并闻大集。受折净名。转教般若。而致今日开显授记耳。故佣作取价。卽是远由。体信委知。卽是近由。又前诱引譬中。共有二意。一齐教领始自道树。终讫出宅。二取意探领。始自法身。终讫思尽。今于领付譬中。亦有二意。一探领慈悲四味调熟。二终领付财究竟一味。远近始终。合论五味。何者。卽遣旁人。旁人所说。譬华严圆顿。此教最初。旁人譬牛。所说譬乳。故云从佛出十二部经。卽初味也。若以此拟二乘人。则无机不受。迷闷躄地。全生如乳也。次明密遣二人说除粪法。此譬鹿苑说三。于小卽信。革凡成圣。如转乳为酪。故云从十二部出修多罗。卽第二味也。次明心相体信出入无难。譬说方等净名诸经。扬大折小。二乘闻大不谤。折小不退。良以三藏断结。取一日价。故得恣其褒贬。倘未断结。则不堪闻扬大。如前不受劝门。亦不堪闻折小。如前不受诫门。而今不谤不退者。心相体信故也。旣亲证小。故信大不虚。得涅槃价。故体折不嗔。虽非己事。而不疑谤。此心淳熟。如从酪出生酥。故云从修多罗出方等经。第三味也。次长者自知将死不久下。譬般若会中。使其领教。为大菩萨说摩诃般若。旣领知众物。贯统法门。心明口辩弥益慕乐。但恨住小。非是己物。脱更开许。岂不乐哉。于是心渐通泰。成就大志。如从生酥。出于熟酥。故云从方等出摩诃般若。第四味也。次临欲终时而命其子。譬般若之后。判天性。定父子。会三归一。付财与记。说法华教。开佛知见。示真实相。菩萨疑除。声闻作佛。悉以如来灭度而灭度之。如从熟酥出于醍醐。故云从摩诃般若出大涅槃。第五味也。四大弟子深得佛意。探领一化五味之教。始终次第。其文出此。（此为最钝声闻。须经五味。若稍利者。四三二味。卽得入实。故此别五时教。止约一类根性所闻。不可执别而难通也。又华严如日照高山。阿含如日照幽谷。照幽谷时。未尝不照高山。说阿含时。何得不说华严。方等般若。例此可知。今人仅读四教仪一书。不知广习台宗。宁知如来大机大用。）初立譬竟。
　　
　　　（子）二法合甚略。譬中已委。故不更论。贵在得意。不俟费辞也。文为四。初合父子相失。二合父子相见。三合追诱。四合领付家业。
　　
　　　（丑）今初
　　
　　世尊。大富长者。则是如来。我等皆似佛子。
　　
　　似有二义。一取大机为子。昔未逃逝。旣非真位。犹居外凡。故名似也。二取小机为子。子旣逃父。贬之言似。卽以似字而合相失。
　　
　　　（丑）二合父子相见
　　
　　如来常说我等为子。
　　
　　但合长者见子便识。卽得子见父父见子二文八义。
　　
　　　（丑）三合追诱二。初合旁人追。二合二人诱。
　　
　　　（寅）今初
　　
　　世尊。我等以三苦故。于生死中受诸热恼。迷惑无知。乐著小法。
　　
　　三苦。谓坏苦。行苦。苦苦也。受诸热恼。卽五浊障重。迷惑无知。卽不受劝诫。乐著小法。卽但有小志。不堪大化也。
　　
　　　（寅）二合二人诱又二。初合齐教领。二合取意领。
　　
　　　（卯）今初
　　
　　今日世尊。令我等思惟蠲除诸法戏论之粪。我等于中勤加精进。称至涅槃一日之价。旣得此已。心大欢喜。自以为足。便自谓言。于佛法中勤精进故。所得宏多。
　　
　　令我等思惟等。是合具陈上事。勤加精进。是合寻与除粪。得至涅槃等。是合先取其价也。
　　
　　　（卯）二合取意领
　　
　　然世尊先知我等心著弊欲。乐于小法。便见纵舍。不为分别汝等当有如来知见宝藏之分。
　　
　　上言又以他日遥见子身。今云先知。上言羸瘦憔悴。今云心著弊欲等。上言卽脱璎珞。今言不为分别等。三合追诱竟。
　　
　　　（丑）四合领付家业二。初合领家业。二合付家业。
　　
　　　（寅）今初
　　
　　世尊以方便力说如来智慧。我等从佛得涅槃一日之价。以为大得。于此大乘。无有志求。我等又因如来智慧。为诸菩萨开示演说。而自于此无有志愿。所以者何。佛知我等心乐小法。以方便力随我等说。而我等不知真是佛子。
　　
　　以方便力说如来智慧。合上心相体信出入无难也。于此大乘无有志求。合上所止犹在本处也。又因如来智慧为诸菩萨开示演说。合上受命领知也。而自于此无有志愿。合上无希取也。所以者何下。释出无希取意。佛方便力。以实相法共二乘说。我等不识不共之意也。
　　
　　　（寅）二合付家业又二。初合付业。二合欢喜。
　　
　　　（卯）今初
　　
　　今我等方知世尊于佛智慧无所恡惜。所以者何。我等昔来真是佛子。而但乐小法。（所以如来万不得已。权施小法。）若我等有乐大之心。佛则为我说大乘法。于此经中。唯说一乘。而昔于菩萨前毁訾声闻乐小法者。（意欲我等舍伪取真）然佛实以大乘教化。
　　
　　　（卯）二合欢喜
　　
　　是故我等说本无心有所希求。今法王大宝自然而至。如佛子所应得者。皆已得之。
　　
　　中根领解。二白佛自陈中。初长文竟。
　　
　　妙法莲华经台宗会义卷二之二
　　
　　妙法莲华经台宗会义卷二之余
　　
　　
　　古吴后学蕅益智旭述
　　
　　　（壬）中根领解白佛自陈中。二重颂二。初颂法说。二颂譬说。
　　
　　　（癸）今初
　　
　　尔时摩诃迦叶。欲重宣此义而说偈言。我等今日。闻佛音教。欢喜踊跃。得未曾有。佛说声闻。当得作佛。无上宝聚。不求自得。
　　
　　　（癸）二颂譬说二。初颂立譬。二颂法合。
　　
　　　（子）初中四。初颂父子相失。二颂父子相见。三颂追诱。四颂领付家业。
　　
　　　（丑）初又四。初颂子背父去。二颂求子中止。三超颂其父忧念。四追颂遇到父城。
　　
　　　（寅）今初
　　
　　譬如童子。幼稚无识。舍父逃逝。远到他土。周流诸国。五十余年。
　　
　　周流诸国。譬轮回三界。五十余年。譬备经六趣也。
　　
　　　（寅）二颂求子中止
　　
　　其父忧念。四方推求。求之旣疲。顿止一城。造立舍宅。五欲自娱。其家巨富。多诸金银。砗磲码瑙。真珠琉璃。象马牛羊。辇舆车乘。田业僮仆。人民众多。出入息利。乃徧他国。商估贾人。无处不有。千万亿众。围绕恭敬。常为王者。之所爱念。群臣豪族。皆共宗重。以诸缘故。往来者众。豪富如是。有大力势。
　　
　　四方推求。譬观四生觅可度之机也。顿止一城。譬有余国方便净涅槃也。起慈悲舍。立性空宅。受用胜妙五尘。称性法乐。良由佛居方便。是卽实报。亦卽寂光故也。王譬法身及自受用身。今是胜应。故为王所爱念也。群臣豪族。譬法身大士。往来者众。譬诸土菩萨来往听法。
　　
　　　（寅）三超颂其父忧念
　　
　　而年朽迈。益忧念子。夙夜惟念。死时将至。痴子舍我。五十余年。库藏诸物。当如之何。
　　
　　　（寅）四追颂遇到父城
　　
　　尔时穷子。求索衣食。从邑至邑。从国至国。或有所得。或无所得。饥饿羸瘦。体生疮癣。渐次经历。到父住城。
　　
　　历十二处。及十八界。以求正道助道。故云从邑至邑。从国至国也。约有漏善。则或有所得。约无漏善。则或无所得。无大乘法食为饥饿。无大力用为羸。无大功德为瘦。迷于谛理而起见思。为体生疮癣。初颂父子相失竟。
　　
　　　（丑）二颂父子相见二。初颂子见父。二颂父见子。
　　
　　　（寅）今初
　　
　　佣赁展转。遂至父舍。尔时长者。于其门内。施大宝帐。处师子座。眷属围绕。诸人侍卫。或有计算。金银宝物。出内财产。注记券疏。穷子见父。豪贵尊严。谓是国王。若国王等。惊怖自怪。何故至此。覆自念言。我若久住。或见逼迫。强驱使作。思惟是已。驰走而去。借问贫里。欲往佣作。
　　
　　初二句。颂见父之由。次十句。颂见父之相。上明见父之处。在于门侧。今言长者于其门内。卽兼得处也。菩萨行愿。多明事数。故云计算。以广显略为注。授决为记。四宏誓为券。修行为疏。次穷子见父下十四句。颂生畏避。可知。
　　
　　　（寅）二颂父见子。但颂见子处及见卽识。不颂欢喜适愿。
　　
　　长者是时。在师子座。遥见其子。默而识之。
　　
　　二颂父子相见竟。
　　
　　　（丑）三颂追诱二。初颂旁人追。二颂二人诱。
　　
　　　（寅）今初
　　
　　卽勅使者。追捉将来。穷子惊唤。迷闷躃地。是人执我。必当见杀。何用衣食。使我至此。长者知子。愚痴狭劣。不信我言。不信是父。
　　
　　　（寅）二颂二人诱二。初颂雇作。卽齐教领。二颂教作。卽取意领。
　　
　　　（卯）今初
　　
　　卽以方便。更遣余人。眇目矬陋。无威德者。汝可语之。云当相雇。除诸粪秽。倍与汝价。穷子闻之。欢喜随来。为除粪秽。净诸房舍。
　　
　　眇目。譬偏空小智。矬者竖短。譬不穷实相之源。陋者横狭。譬不具万善之饰。非四无所畏。故无威。非常乐我净。故无德。净诸房舍者。净六根房五阴舍也。
　　
　　　（卯）二颂教作
　　
　　长者于牖。常见其子。念子愚劣。乐为鄙事。于是长者。著弊垢衣。执除粪器。往到子所。方便附近。语令勤作。旣益汝价。幷涂足油。饮食充足。荐席厚暖。如是苦言。汝当勤作。又以輭语。若如吾子。
　　
　　初二句。颂权智久欲拟宜。次二句。颂久知小法是其玩好。次四句。颂久知须叹三车。次十句。颂久知适愿受行也。语字。颂四念处。令勤作三字。颂四正勤。旣益汝价六句。颂四如意足。涂足油者。油能除风。譬禅定。复能履水。譬神通。饮食。卽米面盐醋。荐席厚暖。譬观练熏修诸禅。如是苦言汝当勤作。结前咄男子汝常此作等也。又以輭语若如我子。卽颂好自安意以下五根五力七觉八正等文。三颂追诱竟。
　　
　　　（丑）四颂领付家业二。初颂领业。二颂付业。
　　
　　　（寅）今初
　　
　　长者有智。渐令入出。经二十年。执作家事。示其金银。真珠玻瓈。诸物出入。皆使令知。犹处门外。止宿草庵。自念贫事。我无此物。
　　
　　初二句颂心相体信。次六句。颂受命领知。后四句。颂无希取也。经二十年者。教菩萨断界外见思。与前二十年除粪不同。
　　
　　　（寅）二颂付业二。初颂正付业。二颂得付欢喜。
　　
　　　（卯）今初
　　
　　父知子心。渐已旷大。欲与财物。卽聚亲族。国王大臣。刹利居士。于此大众。说是我子。舍我他行。经五十岁。自见子来。已二十年。昔于某城。而失是子。周行求索。遂来至此。凡我所有。舍宅人民。悉以付之。恣其所用。
　　
　　二十年者。或约二乘自行。卽除粪二十年也。或除粪之后。方名为子。则以转教执作名二十年。或约二乘之名为二十年。
　　
　　　（卯）二颂得付欢喜
　　
　　子念昔贫。志意下劣。今于父所。大获珍宝。幷及舍宅。一切财物。甚大欢喜。得未曾有。
　　
　　初颂立譬竟。
　　
　　　（子）二颂法合三。初颂合相失相见。二颂合追诱。三颂合领付家业。
　　
　　　（丑）今初
　　
　　佛亦如是。如我乐小。
　　
　　我乐小故。与父相失。佛知我故。与子相见也。
　　
　　　（丑）二颂合追诱
　　
　　未曾说言。汝等作佛。而说我等。得诸无漏。成就小乘。声闻弟子。
　　
　　初二句。颂合追。次四句。颂合诱也。
　　
　　　（丑）三颂合领付家业二。初颂合领家业。二颂合付家业。
　　
　　　（寅）初中二。初颂合受命领知。二颂合心无希取。
　　
　　　（卯）今初
　　
　　佛勅我等。说最上道。修习此者。当得成佛。我承佛教。为大菩萨。以诸因缘。种种譬喻。若干言辞。说无上道。诸佛子等。从我闻法。日夜思惟。精勤修习。是时诸佛。卽授其记。汝于来世。当得作佛。一切诸佛。秘藏之法。但为菩萨。演其实事。而不为我。说斯真要。
　　
　　合中具合体信委业。今但颂合委业也。最上道。卽摩诃般若。
　　
　　　（卯）二颂合心无希取。此文则广。又为三。初牒譬总明无希取。二释无希取意。三结无希取。
　　
　　　（辰）今初
　　
　　如彼穷子。得近其父。虽知诸物。心不希取。我等虽说。佛法宝藏。自无志愿。亦复如是。
　　
　　　（辰）二释无希取意。
　　
　　我等内灭。自谓为足。唯了此事。更无余事。我等若闻。净佛国土。教化众生。都无欣乐。所以者何。一切诸法。皆悉空寂。无生无灭。无大无小。无漏无为。如是思惟。不生喜乐。我等长夜。于佛智慧。无贪无著。无复志愿。而自于法。谓是究竟。我等长夜。修习空法。得脱三界。苦恼之患。住最后身。有余涅槃。佛所教化。得道不虚。则为已得。报佛之恩。
　　
　　初一偈。由具小断。故不希大断。次一偈。由具小智。故不欣大智。次二偈。释成小断。次偈半。释成小智。次偈半。重释小断。后一偈。重释小智也。
　　
　　　（辰）三结无希取
　　
　　我等虽为。诸佛子等。说菩萨法。以求佛道。而于是法。永无愿乐。导师见舍。观我心故。初不劝进。说有实利。
　　
　　由我无愿乐。故导师见舍。乃由观我心。非是恡大法也。初颂合领业竟。
　　
　　　（寅）二颂合付家业二。初颂合付业。二颂合欢喜。
　　
　　　（卯）今初先六句牒譬。后六句正合。
　　
　　如富长者。知子志劣。以方便力。柔伏其心。然后乃付。一切财物。佛亦如是。现希有事。知乐小者。以方便力。调伏其心。乃教大智。
　　
　　　（卯）二颂合欢喜。
　　
　　我等今日。得未曾有。非先所望。而今自得。如彼穷子。得无量宝。世尊我今。得道得果。于无漏法。得清净眼。我等长夜。持佛净戒。始于今日。得其果报。法王法中。久修梵行。今得无漏。无上大果。我等今者。真是声闻。以佛道声。令一切闻。我等今者。真阿罗汉。于诸世间。天人魔梵。普于其中。应受供养。
　　
　　得道者。得实相道。得果者。分得无上菩提大乘习果。无漏法者。中道不漏二边。得清净眼者。分得佛眼。此明开佛知见也。净戒成真实缘因。故得妙报。梵行成真实了因。故得妙果。所知所见。卽正因理性法身德也。真是声闻真阿罗汉者。圆初住位。一分真一切分真。卽是分证十界三德。但就本位开显。故云声闻阿罗汉也。初长文重颂正陈得解竟。
　　
　　　（辛）次十三偈。叹佛恩深。
　　
　　世尊大恩。以希有事。怜愍教化。利益我等。无量亿劫。谁能报者。手足供给。头顶礼敬。一切供养。皆不能报。若以顶戴。两肩荷负。于恒沙劫。尽心恭敬。又以美膳。无量宝衣。及诸卧具。种种汤药。牛头栴檀。及诸珍宝。以起塔庙。宝衣布地。如斯等事。以用供养。于恒沙劫。亦不能报。诸佛希有。无量无边。不可思议。大神通力。无漏无为。诸法之王。能为下劣。忍于斯事。取相凡夫。随宜为说。诸佛于法。得最自在。知诸众生。种种欲乐。及其志力。随所堪任。以无量喻。而为说法。随诸众生。宿世善根。又知成熟。未成熟者。种种筹量。分别知已。于一乘道。随宜说三。
　　
　　世尊大恩者。一佛始建慈悲。拔六道苦。与四圣乐。普十法界。入四宏中。此如来室恩。二如来行菩萨道。示教利喜。曾教我大乘。虽复中忘。智愿不失。葢如来室清凉温暖。大慈与乐恩。三众生遭苦。视父而已。佛伺其宜。如犊逐母。备行六度。以利众生。葢如来室遮寒障热。大悲拔苦恩。四佛成道已。应受寂灭无为之乐。而隐其神德。用贫所乐法。五戒十善。冷水洒面。令得醒悟。葢是佛衣遮贪欲热恩。五示老比丘像。方便附近。与一日价。葢是佛衣除见寒爱热恩。六过是已后。心相体信。弹诃贬斥。令耻小慕大。葢是佛衣遮丑陋恩。七命领家业。金银库藏。皆悉令知。葢是佛衣与我庄严恩。八会亲族。定父子。付以家业。无上宝聚。不求自得。葢如来座恩。九十。旣坐座已。身意泰然。快得安隐。以佛道声。令一切闻。普于天人。应受供养。葢如来座。令我具足自行化他恩。两肩荷负等所不能报。此之谓也。牛头栴檀者。华严经云。出离垢山。若用涂身。火不能烧。此中十恩。室三。衣四。座三。当知室得衣故。有覆育之恩。室有座故。成与拔之用。座假衣室。令自他行成。衣假座室。令初后理显。是故三义合成大恩。正论荷恩难报。不得直以亡报释之。二譬说周中。第二明中根领解竟。
　　
　　妙法莲华经台宗会义卷二之余
　　
　　妙法莲华经台宗会义卷三之一
　　
　　
　　释信解品竟。次释药草喻品。
　　
　　药草喻品第五
　　
　　此中具山川云雨。独以药草标名者。土地是能生。云雨是能润。草木是所生所润。所生所润。通皆有用。（若从如来所述义边。则尽大地无不是药。）而药草用强。（若从迦叶等能领义边。则正是中草。）譬有漏诸善。悉能除恶。而无漏为最。今无漏众中四大弟子。以譬领佛譬。深会圣心。佛赞善哉。甚为希有。述其得解以喻其人。故称药草喻品。（世界悉檀。）夫药草丛育日久。一蒙云雨。扶蔬暐晔。芽茎丰蔚于外。力用充润于内。譬诸无漏。住最后身有余涅槃。更不愿求佛道。今得闻经。自乘佛乘。兼以运人。以佛道声。令一切闻。内外自他具胜力用。故称药草喻品。（为人悉檀。）夫药草者。能治四大。补养五脏。还年驻色。（世药三品。下治四大。中益五脏。上可还年驻色。俱非药王。譬昔除四住病。养五分身。还真理年。驻变易色。）今蒙云雨。忽成药王。饵之徧治众病。变体成仙。譬诸无漏闻经。破无明惑。开佛知见。我等今日。真是佛子。无上宝聚。不求自得。故称药草喻品。（破惑合徧治譬。卽对治悉檀。开佛知见合成仙譬。卽第一义悉檀。）约教者。三草是藏教。小树是通教。大树是别教。地雨是圆教。昔未开显。则权实迥异。今旣开显。则三草二木。同是一地所生。一雨所润。根茎枝叶。四微何殊。应具历五味以显独妙。本迹者。本住智地。曾施云雨。迹为草木。引彼增长。观心如玄文利益妙后说。
　　
　　　（己）譬说周四大段中。第三如来述成为二。初略述成。二广述成。
　　
　　　（庚）初中二。初双述善哉。二领所不及。
　　
　　　（辛）今初
　　
　　尔时世尊。告摩诃迦叶及诸大弟子。善哉善哉。迦叶善说如来真实功德。诚如所言。
　　
　　迦叶居僧之首。故别告之。信解具列四人。虽空生居首。然自陈之唱。属在迦叶。故今别告。又言及诸大弟子。信知得悟不但四人也。一善哉。述其法譬俩处领实。一善哉。述其法譬两处领权。又华严之拟宜。领实也。三藏之诱引。领权也。方等之体信。般若之转教。俱领权实也。法华之付财。开权卽实也。辞致曲巧。故言善说。皆是佛法。故言真实功德。印定不谬。故云诚如所言。
　　
　　　（辛）二领所不及
　　
　　如来复有无量无边阿僧祇功德。汝等若于无量亿劫。说不能尽。
　　
　　云何不及。谓退。进。横。竖。亦横亦竖。非横非竖。皆不及也。所以者何。大云普覆。徧荷清凉。大雨俱沾。无不蒙泽。咸令世间。皆得知见未曾有法。那忽齐教。止领二乘得益。不道人天小草。是为退所不及。菩萨名上草。亦名小树大树。敷荣郁茂。自他饶益。而复不领。是为进所不及。又十法界同成佛法界。那忽止领二乘。余八法界都不涉言。是为横所不及。又七方便从浅至深。皆入真实。那忽止领二乘。余五方便都不在言。是为竖所不及。又三世利益。徧于十方十界。未曾暂废。都不涉言。是为亦横亦竖领所不及。又山川溪谷等。总言一地。一地能生。未尝拣择。草木种子。皆依于地。更无余依。一云叆叇。无处不密。一雨一味。不隔枯荣。普润旣同。普得增长。如来平等。不可思议。实不先顿后渐。初三末一。如龙兴云。普雨一切。不从身心降。除热得清凉。是为五乘七方便。十方三世。平等广大。甚深博远。不可思议。无有差别。是为非横非竖。领所不及。不及之言。非都顿夺。特以初心望后心。未穷极地。故云不尽耳。（因缘）又旣悟初阿。亦具后茶功德。但齐教之领。未暇进领横竖周徧耳。（约教）又权行大士。宜应如此也。（本迹）观心者。退进横竖亦横亦竖。无差而差也。非横非竖。差卽无差也。观心卽空。则差卽无差。观心卽假。则无差卽差。观心卽中。则非差非无差。双照差与无差。（今人仅读一本四教仪。辄执别五时而判教。止是窃取迦叶领解余涎。宁知如来三轮不思议化若此。）初略述成竟。
　　
　　　（庚）二广述成二。初长文。二重颂。
　　
　　　（辛）初中二。初正明权实不可思议。二结叹述成。葢旣广明三草二木差无差等。皆是迦叶领所不及。仍接引之。故结叹云。汝等甚为希有。能知如来随宜说法。能信能受。良以退进横竖等。虽领不及。而举其大意。不出权实故也。
　　
　　　（壬）初中三。初法说。二立譬。三法合。
　　
　　　（癸）初又二。初明权实教不可思议。二明权实智不可思议。
　　
　　　（子）今初
　　
　　迦叶当知。如来是诸法之王。若有所说。皆不虚也。于一切法。以智方便而演说之。其所说法。皆悉到于一切智地。
　　
　　此正总示以领所不及也。若据穷子之譬。则必先拟以大。后接以小。体信之后。方可领知。领知之后。方可付业。自是钝根声闻。具历五味受益之一途耳。岂知如来是大法王。得大自在。一音演说。随类各解。三草二木。受益不虚。以智方便而演说法。则何权不施。宁止施三。所说皆到一切智地。则何实不显。宁止二乘。故不可思议也。言一切智地者。究竟非二。故称一。其性广博。故称切。寂而常照。故称智。无住之本立一切法。故称地也。
　　
　　　（子）二明权实智不可思议。
　　
　　如来观知一切诸法之所归趣。亦知一切众生深心所行。通达无碍。又于诸法究尽明了。示诸众生一切智慧。
　　
　　此明权实诸教。所以皆悉不虚。不可思议者。正由如来权实之智不可思议故也。观知一切诸法之所归趣者。契权实理也。识浅深药也。亦知一切众生深心所行通达无碍者。契十界机也。识标本病也。一切诸法。各有远趣近趣。言近趣者。戒善等趣人天。念处道品等趣涅槃。三祇六度趣三藏佛果。体观无生趣三乘共实相。次第三观趣别教果头妙觉。言远趣者。举手低头。皆缘因善性。随闻一句。皆了因慧性。无不究竟趣于圆极佛果。夫一切诸法。卽十界法也。深心所行。卽十界机也。今云知所归趣通达无碍。则差卽无差。卽权而实矣。究尽明了。是实相理也。一切智慧。是圆极智也。今云又于诸法。示诸众生。则无差卽差。卽实而权矣。无差而差。奚止能诱穷子。差而无差。奚止局于次第五味。故不可思议也。初法说竟。
　　
　　　（癸）二立譬二。初明无差而差。譬卽实而权。二明差而无差。譬卽权而实。
　　
　　　（子）初中二。初约能生所生明无差而差。二约能润所润明无差而差。
　　
　　　（丑）今初
　　
　　迦叶。譬如三千大千世界山川溪谷土地。所生卉木丛林及诸药草。种类若干。名色各异。
　　
　　三千大千山川溪谷土地。举能生无差也。卉木丛林药草。举所生差别也。三千大千。譬众生世间。众生无别法。依于五阴和合而立其名。三千大千亦无别法。依于山川溪谷土地而立其名。山譬色阴。显而可见。川譬受阴。水流盈涸。溪譬想阴。屈曲晦明。谷譬行阴。幽隐难见。土地譬识阴。通为所依。如此五阴。皆为一切习因习果所依。犹彼山川溪谷土地。皆为一切草木种子根茎枝叶所依也。卉者。草之总名。木者。树之总名。众草为丛。众树为林。治病力用胜者。称之为药。今云药草。且举二乘无漏善也。五乘七方便等因果不同。故云种类若干。各有称谓为名。各有体相为色。以要言之。十界因果诸法。不离假名五阴。十万八千有毒无毒药品。不离大千土地。又三千大千。可譬正因理性。通为一切所依。山川溪谷土地。可譬众生果报五阴色心。卉木丛林。可譬众生十界习因。此三法不相离。习因依报阴。报阴不出法性。如卉木依山川土地。山川土地依世界。此卽性德三因。法性卽正因法身德。果报卽缘因解脱德。习因卽了因般若德。若以正因望十界缘了。则无差而差。种类若干。名色各异。若以缘了望理性正因。则差而无差。同归一地。如此权实之境。不可思议。顿扣于佛。那独约二乘自类领耶。
　　
　　　（丑）二约能润所润明无差而差。
　　
　　密云弥布。遍覆三千大千世界。一时等澍。其泽普洽。卉木丛林及诸药草。小根小茎小枝小叶。中根中茎中枝中叶。大根大茎大枝大叶。诸树大小随上中下。各有所受。一云所雨。称其种性而得生长。华果敷实。
　　
　　密云遍覆等澍普洽。举能润无差也。根茎枝叶小中大等各有所受。称其种性。举所润差别也。云有形色。譬如来身密。弥布遍覆。譬普现一切群生之前。又大慈等荫。卽譬意密。下文云雷声远震。卽譬口密也。一时等澍。譬八音四辩宣注法雨。其泽普洽。譬秘密不定二种化仪。念念之中。十界各得权实诸益。非同迦叶所领次第五味。仅仅先拟后引。先施后废而已。根譬信。茎譬戒。枝譬定。叶譬慧。小譬人天信戒定慧。中譬二乘信戒定慧。大譬菩萨信戒定慧。诸树大小。卽通别二种菩萨。于中又各论上中下。举凡万有不同之机。咸于一时各有所受。止一身云。一音演说。能使小不过分。大不减少。称其习报两因种性而得生长。使彼习果华敷。报果果实。如此权实之教。不可思议。普应群机。那独约五味次第领耶。初明无差而差。譬卽实而权竟。
　　
　　　（子）二明差而无差。譬卽权而实。
　　
　　虽一地所生。一雨所润。而诸草木。各有差别。
　　
　　若据文义。似是结成无差而差。若论譬意。则前譬无差而差已竟。今意正显三草二木。各有差别。而地与雨。无差别也。一地所生者。譬道前心地所生。终因道后智地。（此道前后。名有通别。道后定在果后。道前通至凡夫。故方便品中。亦以等觉已前为道前。此中须以博地凡夫无戒善者为道前。以五乘为道中。所以道前道后真如之理。等皆是地。地体无别。然皆能生。故知众生道前心地。奚尝不有能生性耶。而不能生不能成者。必假道后极果智地令生令成。发心已后。究竟已前。皆假智地而成熟之。）一雨所润者。譬一音所宣一乘法门。开发道中五乘善根。终是一音平等之教。而诸草木各有差别者。譬五乘善根蒙佛法雨。随分增长。而不自知五种之因。皆依一佛性。亦不自知五乘之教。皆是一大乘。亦不自知同归佛慧。唯有如来能知也。二立譬竟。
　　
　　　（癸）三法合二。初合无差而差。二合差而无差。
　　
　　　（子）初中二。初正合。二提譬帖合。
　　
　　　（丑）初又三。初先合能润。二追合能生所生。三复合能润所润。
　　
　　　（寅）今初
　　
　　迦叶当知。如来亦复如是。出现于世。如大云起。以大音声。普遍世界天人阿修罗。如彼大云。遍覆三千大千国土。于大众中而唱是言。我是如来。应供。正徧知。明行足。善逝。世间解。无上士。调御丈夫。天人师。佛。世尊。未度者令度。未解者令解。未安者令安。未涅槃者令得涅槃。今世后世。如实知之。我是一切知者。一切见者。知道者。开道者。说道者。汝等天人阿修罗众。皆应到此。为听法故。
　　
　　此正合密云弥布遍覆。兼合颂中雷声远震之譬。以显如来三密也。出现于世。卽应身出世。是身密也。如大云起。举譬帖合身密也。以大音声普徧世界天人阿修罗。卽是口密。颂中所谓雷声远震也。身口二密。皆由大慈所熏。所以应不失时。药必应病。卽兼显意密也。世界。总举三千大千六道四生。意含十法界也。天人阿修罗。别举三善道。能禀声教之益。意譬三乘根性三十子也。如彼大云徧覆等。举譬帖合口密也。于大众中而唱是言等。重明大音普徧。略唱六种法门。集众听法。犹如雷声远震也。一如来等。是十号法门。二未度等。是四宏法门。未度苦者。令得度苦。未解集者。令得解集。未安道者。令得安住道谛。未证灭谛涅槃者。令得证于涅槃。在因名为僧那僧涅。此云宏誓。至果名为大慈大悲。悲拔苦集。慈与道灭也。此四旣依四谛。四谛有生灭无生无量无作之不同。发心尅果。亦各有异。今自行唯圆。化他用四。虽徧用四。四皆归圆。若不归圆。则非出世本意。若不用四。不能普徧收机也。三今世后世如实知之。是三达法门。通达三世无有障碍。四我是一切知者。卽一心三智法门。五一切见者。卽具足五眼法门。六知道者等。卽三不护法门。知道。谓意业随智慧行。开道。谓身业随智慧行。说道。谓口业随智慧行也。问。此一段文。旧用合注雨譬。今何不同。答。下文随其所堪而为说法。正合注雨。此旣结明劝物听受。况有大声普唱之言。故知合雷声也。
　　
　　　（寅）二追合能生所生
　　
　　尔时无数千万亿种众生。来至佛所而听法。
　　
　　众生二字卽合三千大千世界假名。兼得山川溪谷土地五阴。以假名实法。不相离故。无数千万亿种。卽合卉木丛林及诸药草。通而言之。不出十法界机。别而言之。卽取五乘七方便。乃能受润也。
　　
　　　（寅）三复合能润所润又二。初合能润。二合所润。
　　
　　　（卯）今初
　　
　　如来于时。观是众生诸根利钝。精进懈怠。随其所堪。而为说法。
　　
　　此正合一时等澍譬也。然大云雨之于如来说法。仅为片喻。何以故。云雨是众生共业所感。卽是众生识所变相。非情数摄。但属无覆无记。所以不能观根逗机。而于诸物或损或益。如来不尔。有大誓愿。有大慈悲。有大智慧。虽亦由于众生增上共业感佛出世。虽亦各于众生识上。自变佛相。而本质境。是无漏善。全法报体所起应用。故能以妙观察智。观是众生诸根利钝精进懈怠。随以成所作智。随其所堪而为说法。仍卽大圆镜智之所普持。平等性智之所印照也。于时者。众生来至佛所听法之时也。诸根利钝者。不能受道为钝。能受道者为利。又不能秉戒者为钝。能秉戒者为利。不能修定者钝。能修定者利。不能断惑者钝。能断惑出三界者利。析观断惑者钝。体观断惑者利。保证真空者钝。出假化物者利。二观为方便者钝。直观中道者利。传传不同。又五乘七方便人。各论利钝也。精进懈怠亦尔。随其所堪者。称会机宜。无增减之失也。此则始从华严。终至般若。一一时中。秘密不定。一音说法。随类各解。神力不共。不可思议。但令得益。不令堕苦。故为一时等澍。卽一时中。各具五味偏圆。徧逗众生根性。乃至法华会中。五千退席。移置他方。虽一座席。名为显露决定。若望十方不妨仍称秘密。佛三密化。但同云雨之普洽。而不同云雨之无记。为若此也。若据迦叶所领次第五时。何名一时等澍。
　　
　　　（卯）二合所润
　　
　　种种无量。皆令欢喜。快得善利。是诸众生。闻是法已。现世安隐。后生善处。以道受乐。亦得闻法。旣闻法己。离诸障碍。于诸法中。任力所能。渐得入道。
　　
　　此具明闻法三世种熟脱益。种种无量乃至现世安隐。合其泽普洽譬也。后生善处乃至亦得闻法。合称其种性而得生长譬也。旣闻法已乃至渐令入道。合华果敷实譬也。皆令欢喜。是世界益。安隐生善。是为人益。离诸障碍。是对治益。渐得入道。是第一义益。且约今初闻法而种善根者。次世熟后世脱。或过去已种。则今熟次脱。或过去已熟。则今闻卽脱。事非一概。又四悉檀益。该括权实。一一四悉。顿渐不同。若欲具说。浩然无涯。粗示大纲。俾知如来说法。益徧未来而已。又种种皆令欢喜。卽称其种性而得生长也。快得善利。具有四教权实善利。卽今世之华敷果实也。现世安隐。结上欢喜善利现在四益也。后生善处以道受乐。报因感报果也。亦得闻法。习因感习果也。所受道乐。必有权实。于权实道。复论浅深。所闻之法。亦复如是。卽次世中辨四益也。旣闻法已。离诸障碍。所离亦有浅深不同。总是报因感于报果。任力所能。渐得入道。所入亦有权实不同。总是习因感于习果。卽是第三后世之中辨四益也。所被之机。横该十界。所受之益。竖彻四教。如华严般若等。立令地狱得益。余可知也。初正合竟。
　　
　　　（丑）二提譬帖合
　　
　　如彼大云。雨于一切卉木丛林及诸药草。如其种性。具足蒙润。各得生长。
　　
　　大云及雨为能润。合如来三密及声教也。一切二字。合假名众生也。卉木丛林药草。合五乘七方便也。种性。合诸根利钝懈怠精进也。具足蒙润。合皆令欢喜快得善利也。各得生长。合现世安隐后生善处等也。初合无差而差竟。
　　
　　　（子）二合差而无差二。初正合。二结释。
　　
　　　（丑）初中二。初合一地所生一雨所润。二合草木各有差别。
　　
　　　（寅）今初
　　
　　如来说法。一相一味。所谓解脱相。离相。灭相。究竟至于一切种智。
　　
　　一相者。众生心性。同一真如为相。合一地也。一味者。一乘之法。同诠一理。合一雨也。所谓下。双释一相一味也。解脱相者。业卽解脱。本无二边业缚相也。离相者。惑卽般若。本离通别二惑相也。灭相者。苦卽法身。二种生死本寂灭也。众生心性。卽是性德解脱相离相灭相。卽一而三。卽三而一之相。如来一音。说此卽一而三卽三而一之法。则为卽一味而三味卽三味而一味之教。众生秉教修行。则以性德三相一相为所观境。仗佛三味一味之教为增上缘。起于中道三相一相之行。究竟得成三相一相一切种智之果也。夫佛于一实相法。方便开为三五七九等相。于一味教。分别说为兼但对带等味。众生秉教修行。各获果证。谁能知者。唯佛能知究竟终归一相一味耳。
　　
　　　（寅）二合草木各有差别三。初正合众生如草木。故不自知。二明唯有如来能知。故与大云同而不同。三举譬帖合众生不知。
　　
　　　（卯）今初
　　
　　其有众生。闻如来法。若持读诵。如说修行。所得功德。不自觉知。
　　
　　其有众生者。总举不知之人。合三草二木也。法。卽一音一味之法。若持读诵如说修行。正明不知。何以故。持说不同。修行各异。人天作戒善之解。三乘作谛缘度解。解旣不同。卽是差别也。所得功德不自觉知者。不知佛是一味无差别教。但于七种权功德中。各得一种。各作一解。旣不知其究竟归实。亦不知其所得是权。卽是权实俱迷。名为不自觉知也。
　　
　　　（卯）二明惟有如来能知。故与大云同而不同。
　　
　　所以者何。唯有如来。知此众生种相体性。念何事。思何事。修何事。云何念。云何思。云何修。以何法念。以何法思。以何法修。以何法。得何法。众生住于种种之地。唯有如来如实见之。明了无碍。
　　
　　如来能知者。卽是一切种智知也。如实见之者。卽是佛眼见也。明了无碍者。卽是彻始彻终。彻内彻外。咸洞悉也。若约能知能见。唯有佛智佛眼。若约所知所见。则减数略举十境。合为四意。一一无不差卽无差。无差卽差也。四意者。一约四法。二约三法。三约二法。四约一法。一约四法者。种相体性也。种有二义。若就相对论种。则三道是三德种。故净名云。一切烦恼之俦。为如来种。（由烦恼道。卽有般若种也。）又云。五无间皆解脱相。（由不善业。卽有善法解脱种也。）又云。一切众生卽涅槃相。不可复灭。（生死苦道。卽法身种也。）若就类论种。则一切低头举手。悉是解脱种。一切世智及三乘解心。卽般若种。凡有心者皆当作佛。卽法身种。如此诸种差别。惟佛能知。一切种秪一种。卽无差别。亦惟佛能知。差卽无差。无差卽差。亦惟佛能知。相者。据外。体者。主质。性者。据内。具如十界十如中释。若论差别。卽十法界相。惟佛能知。若论无差别。卽一佛界相。亦惟佛能知。差卽无差。无差卽差。亦惟佛能知。体性例然。二约三法者。闻思修三慧也。仍有三重。一云念何事思何事修何事者。三慧所取境也。教下所诠种相体性。随教则有思修不同。对界为境。多少增减。观体巧拙。随义应知。为差无差。以权对实。二云云何念云何思云何修者。三慧之当体也。此体卽是能闻能思能修。亦有差无差等。例前可知。三云以何法念以何法思以何法修者。三慧之因缘也。由闻法故。方取于境。故以闻法而为因缘。如此三乘三慧。昔谓境体因缘有异。卽是差别。若入圆妙三慧。卽无差别。此有差别。惟佛能知。此无差别。亦惟佛能知。又差卽无差。无差卽差。亦惟佛能知。三约二法者。因果也。以何法为因。得何法之果。五乘之因。各得其果。卽是差别。惟佛能知。众生如佛如。一如无二如。惟是一因一果。卽无差别。亦惟佛能知。又差卽无差。无差卽差。亦惟佛能知。四约一法者。众生住于种种诸地也。卽是七方便人。住于七位。此卽差别。惟佛能知。如实见之。惟是一地。卽无差别。亦惟佛能知。又差卽无差。无差卽差。亦惟佛能知。故云明了无碍也。此中四意。摄尽诸法。种相体性。为三慧所取。所取四法。不出因果。因果之体。体惟实性也。
　　
　　　（卯）三举譬帖合众生不知
　　
　　如彼卉木丛林诸药草等。而不自知上中下性。
　　
　　未开显时。七方便人皆同卉木。但能受润增长。不能自知。旣开显后。方知三草二木若根若茎若枝若叶若华若果。一一无非地之四微。则能全悟众生性德理地。而为诸佛究竟一切智地。从此智地。兴大悲云。注权实雨。化化无尽。如来所以说法华经。欲人悟此性修秘要而已。初正合竟。
　　
　　　（丑）二结释又二。初结成差卽无差。二释出不卽说意。
　　
　　　（寅）今初
　　
　　如来知是一相一味之法。所谓解脱相。离相。灭相。究竟涅槃常寂灭相。终归于空。
　　
　　一相一味等。已如前释为众生故。分别说此一相一味解脱离灭之法。卽是一中无量。究竟涅槃常寂灭相终归于空。卽是无量中一。所以结成毕竟无差别也。言究竟涅槃者。不同二乘有余无余二涅槃也。言常寂灭相者。非以断缚名为解脱。法本无缚。今亦无脱。非以舍合名为离相。法本无合。今亦无离。非以生尽名为灭相。法本无生。今亦无灭。所谓诸法从本来。常自寂灭相。不同二乘之三相也。终归于空者。归于中道第一义空。非是二乘灰断之空也。勤勤再释。简实异权。佛之大慈。殷切甚矣。
　　
　　　（寅）二释出不卽说意。
　　
　　佛知是已。观众生心欲而将护之。是故不卽为说一切种智。
　　
　　如来旣知始末皆一。何不一切时中但说一实。故今释云。观众生心欲而将养护持之。恐其诽谤。不卽说也。初正明权实不可思议竟。
　　
　　　（辛）二结叹述成。
　　
　　汝等迦叶。甚为希有。能知如来随宜说法。能信能受。所以者何。诸佛世尊随宜说法。难解难知。
　　
　　前明如来无量功德。汝等若于无量亿劫说不能尽。如大云雨。不可思议若此。恐人疑四弟子齐教领解。何必是实。故佛称述。虽未及究竟佛地。而具领五时权实。开佛知见。分证佛果。亦诚不虚。兼欲引发下根。令同得悟也。先叹希有者。凡夫有反覆闻能得益。菩萨是己事。解不为奇。今以无为正位。而能舍证入实。故甚希有。能知随宜说法。述其能领开三。能信能受。述其能领显一也。所以者何下。释成希有可知。又前云汝等说不能尽。今云汝等甚为希有者。前约佛恩普被。犹如云雨。靡不覆润。佛恩普载。犹如大地。靡不生成。岂直但为一方一机而已。故云说不能尽也。今以佛恩虽普。众生日用不自觉知。如三草二木。根植于地。禀润于雨。而不能知。汝等能知始终十恩。甚为希有。未度令度等。述其知佛四宏誓恩甚为希有。现世安隐后生善处以道受乐。述其知大慈与乐恩甚为希有。离诸障碍渐得入道。述其知大悲拔苦恩甚为希有。轮王释梵是小药草述其知劝善除烦恼恩甚为希有。知无漏法能得涅槃及缘觉证是中药草。述其知除寒热见爱恩甚为希有。上草小树。是为耻小慕大。述其知遮丑陋恩甚为希有。大树。是述其知庄严恩甚为希有。最实事一地一雨。述其知付财坐座。身心财法自在安乐恩甚为希有。佛述其差别叹者。叹十恩文尽。述其无差别叹者。卽是一大恩也。广述成中初长文竟。
　　
　　　（辛）二重颂三。初颂法说。二颂立譬。三颂法合。
　　
　　　（壬）今初
　　
　　尔时世尊。欲重宣此义而说偈言。
　　
　　破有法王。出现世间。随众生欲。种种说法。如来尊重。智慧深远。久默斯要。不务速说。有智若闻。则能信解。无智疑悔。则为永失。是故迦叶。随力为说。以种种缘。令得正见。
　　
　　破有法王者。因果不亡。名之为有。凡夫以见思为因。分段生死为果。二乘以尘沙为因。方便变易为果。菩萨以无明为因。自性变易为果。唯有诸佛。五住因亡。二死果丧。乃于诸法得大自在也。出现世间。卽是为利众生。故凡权实诸教。皆使受者得益不虚。随众生欲二句。颂权智说权教也。如来尊重四句。颂实智说实教也。有智若闻四句。释不速说实之由也。是故迦叶四句。显先权后实之巧也。以种种缘。卽先施权。令得正见。卽后显实。惟此一实。名为正见。故涅槃中。迦叶童子领解云。自此以前。我等皆名邪见人也。
　　
　　　（壬）二颂立譬二。初无差而差。二颂差而无差。
　　
　　　（癸）初中二。初超颂能润无差。二追颂能生所生受润差别。
　　
　　　（子）今初
　　
　　迦叶当知。譬如大云。起于世间。遍覆一切。慧云含润。电光晃曜。雷声远震。令众悦豫。日光掩蔽。地上清凉。叆叇垂布。如可承揽。其雨普等。四方俱下。流澍无量。率土充洽。
　　
　　云譬应身。应身随智慧行。故言慧云。能具十二部法。故言含润。电光晃曜。譬身放大光。雷声远震。譬口宣四辩。日光掩蔽。譬九十五种邪光不现。地上清凉。譬九十八种恼热得除。叆叇垂布如可承揽。譬应身相好威仪。似同三有。有心往取。实不可得也。其雨普等四方俱下。譬八音四辩普应群机。流澍无量。譬一一时中咸具五时八教。率土充洽。譬凡有心者皆蒙利润。一一时中。各得藏通别圆顿渐秘密不定五味之益也。
　　
　　　（子）二追颂能生所生受润差别
　　
　　山川险谷。幽邃所生。卉木药草。大小诸树。百谷苗稼。甘蔗葡萄。雨之所润。无不丰足。干地普洽。药木并茂。其云所出。一味之水。草木丛林。随分受润。一切诸树。上中下等。称其大小。各得生长。根茎枝叶。华果光色。一雨所及。皆得鲜泽。
　　
　　山川险谷。略颂能生也。幽邃。譬众生久远所植习因。隐在果报色心内也。百谷。譬十善互严。十善为百。甘蔗质一。可譬禅定所缘境一。葡萄形多。可譬智慧所破惑多。干地普洽。譬未信者令信。余如文。初颂无差而差竟。
　　
　　　（癸）二颂差而无差
　　
　　如其体相。性分大小。所润是一。而各滋茂。
　　
　　初二句。颂所生所润。第三句。正颂能润无差。略不颂能生。卽以所生兼之。第四句。颂差别不自知也。二颂立譬竟。
　　
　　　（壬）三颂法合二。初颂合无差而差。二颂合差而无差。
　　
　　　（癸）初中三。初颂合能润。二颂合能生所生。三颂复合能润所润。
　　
　　　（子）今初
　　
　　佛亦如是。出现于世。譬如大云。普覆一切。旣出于世。为诸众生。分别演说。诸法之实。大圣世尊。于诸天人。一切众中。而宣是言。我为如来。两足之尊。出于世间。犹如大云。充润一切。枯槁众生。皆令离苦。得安隐乐。世间之乐。及涅槃乐。诸天人众。一心善听。皆应到此。觐无上尊。我为世尊。无能及者。安隐众生。故现于世。为大众说。甘露净法。其法一味。解脱涅槃。以一妙音。演畅斯义。常为大乘。而作因缘。
　　
　　旣出于世等三偈。略颂十号。充润一切等六句。略颂四宏。不颂余四法门也。诸天人众下四偈。颂劝听受。其法一味者。七种方便。无不皆归一乘。差而无差也。常为大乘而作因缘者。旣作因缘。必用方便。卽无差而差也。
　　
　　　（子）二颂合能生所生
　　
　　我观一切。普皆平等。无有彼此。爱憎之心。我无贪著。亦无限碍。恒为一切。平等说法。如为一人。众多亦然。常演说法。曾无他事。去来坐立。终不疲厌。充足世间。如雨普润。
　　
　　上文法合能生所生。则云无数千万亿种众生来至佛所而听法。今颂则明佛观一切普皆平等也。佛机为此。余机为彼。佛平等说。不于佛机者爱。余机者憎。譬如雨注。不择溪谷也。佛事为自。魔事为他。应后为去。应初为来。入实为坐。出权为立。余如文。
　　
　　　（子）三颂复合能润所润二。初颂合能润。二颂合所润。
　　
　　　（丑）今初
　　
　　贵贱上下。持戒毁戒。威仪具足。及不具足。正见邪见。利根钝根。等雨法雨。而无懈倦。
　　
　　此颂如来于时观是众生诸根利钝精进懈怠。随其所堪而为说法也。贵贱上下。约位。持戒毁戒。约行。利根钝根。约习。须约五乘七方便展转说之。
　　
　　　（丑）二颂合所润又二。初颂欢喜善利现世安隐。合普洽譬。二颂后生善处乃至渐得入道。合生长敷实譬。
　　
　　　（寅）今初
　　
　　一切众生。闻我法者。随力所受。住于诸地。或处人天。转轮圣王。释梵诸王。是小药草。知无漏法。能得涅槃。起六神通。及得三明。独处山林。常行禅定。得缘觉证。是中药草。求世尊处。我当作佛。行精进定。是上药草。又诸佛子。专心佛道。常行慈悲。自知作佛。决定无疑。是名小树。安住神通。转不退轮。度无量亿。百千众生。如是菩萨。是名大树。佛平等说。如一味雨。随众生性。所受不同。如彼草木。所禀各异。佛以此喻。方便开示。种种言辞。演说一法。于佛智慧。如海一滴。
　　
　　初一偈。总明受润。次七偈。别明受润。后三偈。结明能润不可思议也。人天诸王俱未断惑。故合为小草。二乘俱有断证。故合为中草。事六度菩萨志求作佛。发心已胜二乘。故独为上草。通教菩萨已断通惑。誓扶余习而化众生。故名小树。别教菩萨自行化他。福慧高广。故名大树。又可义约三教菩萨。各作小中大三树。六度约三僧祇。通教约七八九地。别教约三十心也。于佛智慧如海一滴者。能润如海。所润如一滴也。一滴功德。已于无量亿劫说不能尽矣。
　　
　　　（寅）二颂后生善处乃至渐得入道。合生长敷实譬。
　　
　　我雨法雨。充满世间。一味之法。随力修行。如彼丛林。药草诸树。随其大小。渐增茂好。诸佛之法。常以一味。令诸世间。普得具足。渐次修行。皆得道果。声闻缘觉。处于山林。住最后身。闻法得果。是名药草。各得增长。若诸菩萨。智慧坚固。了达三界。求最上乘。是名小树。而得增长。复有住禅。得神通力。闻诸法空。心大欢喜。放无数光。度诸众生。是名大树。而得增长。
　　
　　初二偈。总颂增长。次六偈半。别颂增长也。就别颂中。诸佛之法等六句。是明人天增长。次声闻下六句。是明二乘增长。住最后身有二义。一者二乘若不值佛。未必是最后身。由见佛故。成最后身。卽是增长义也。二者二乘已住有余涅槃。名最后身。今得闻大乘法。得大乘果。乃是增长义也。次若诸菩萨下六句。是明通教增长。体法智利。故名坚固。断三界惑。故名了达。次复有住禅下二偈。是明别教增长。禅及神通。是入假力。闻诸法空心大欢喜。谓闻中道第一义空。能随顺观察也。略不颂六度增长者。六度是权中之权。有教无人。又未断惑。可摄入人天也。初颂合无差而差竟。
　　
　　　（癸）二颂合差而无差。长文广。今颂略也。
　　
　　如是迦叶。佛所说法。譬如大云。以一味雨。润于人华。各得成实。迦叶当知。以诸因缘。种种譬喻。开示佛道。是我方便。诸佛亦然。今为汝等。说最实事。诸声闻众。皆非灭度。汝等所行。是菩萨道。渐渐修学。悉当成佛。
　　
　　前六句。举譬帖合无差而差差卽无差。一味雨。无差也。润于人华。指七善因华。而差也。各得成实。究竟同归地之四微。差卽无差也。次三偈半。结成权实不二。以诸因缘种种譬喻。卽实而权也。开示佛道。卽权而实也。今为汝等说最实事者。乃开显之实。不同华严方等般若中对权之实。卽教一也。声闻皆非灭度。卽人一也。汝等所行是菩萨道。卽行一也。渐渐修学悉当成佛。佛所知见。卽理一也。譬说周中。第三如来述成竟。
　　
　　释药草喻品竟。次释授记品。
　　
　　授记品第六
　　
　　梵音和伽罗。此云授记。亦云受记。受决。受莂。授是与义。受是得义。记是记事。决是决定。莂是了莂。诸经或破受记。如净名云。为从如生得受记。为从如灭得受记。如无生灭。则知无记。思益云。愿不闻记名。大品云。受记是戏论。今经云何。答。若见有记。记人。此见须破。若菩萨誓记。此记须与（此通途答）。又世谛故记。第一义故无（四教并论二谛。何得以真难俗。）。又四悉适时故记。如下说（四教各论四悉）。今经有五。若通途记。如法师品初。若别与记。如三周后（一通别）。若正因记。如常不轻。若缘因记。如法师品十种供养。若了因记。如授三根人。正因记则广。缘了记则狭（二三因）。或迟记。或速记（三迟速。迟如声闻。速如龙女。）。或佛记。如此文。或菩萨记。如常不轻。虽无劫国之定。亦得是记（四师弟）。复有悬记。如化城品未来弟子是（五现未）。首楞严三昧经明四种记。今经具之。未发心与记。如常不轻品。发心现前无生。三周记是也。四悉者。原夫诸佛。本为大事因缘出世。令诸众生开示悟入佛之知见。今大事已显。佛已说竟。众生已入。畅佛本怀。众生愿满。法应与记。如父遇子。岂不付财。又行人无量世行愿。愿在今佛。文云。其本愿如此。故获斯记。此两缘。是世界悉檀故记（初约机应相对。第二单约物机。）。又二乘闻经。改小入大。圆因已足。因必招果。故如来与记。又时众咸知。发愿为生身法身内外眷属。或愿但生彼土。饶益众生。此两是为人悉檀故记（一己生己善。二能生他善。）。又授二乘记。破欲退大入小菩萨。何者。若定有二乘。可退为小。今无二乘。何所可退（一破欲退为小之恶）。又破欲发二乘心者。彼证已舍。我何为取。（二破欲发小心之恶）。又破末改小者。则便改小（三正破小恶）。又将证小者。卽不取证（四破将欲证小之恶）。此四是对治悉檀故记。又无生现前。必由实解。开佛知见不谬。故与受记。又一切众生。但正无缘。今小乘闻经信解。缘正具足。开佛知见。故与受记。此两是第一义悉檀故记。此四记。摄一切诸受记尽也。中根人闻法譬二周开三显一。具足领解。如来述成。虽自知作佛。而时事未审。若蒙佛诚言。授其当果。劫国决定。近远了莂。则大欢喜。今从佛授与。得名。故言授记品。又通论。则记十界事。皆名授记。今但记作佛。又四教佛。皆有授记。今唯在圆。又法身应身二记。今且在应。本迹。则诸大弟子久已得记。今迹示初受。以引实行观心者。能观心性卽空假中。卽为诸佛授记。亦能授一切记。如常不轻。
　　
　　　（己）譬说周中。第四与受决为二。初正授中根记。二许为下根宿世说。
　　
　　　（庚）初中二。初授大迦叶记。二授三人记。
　　
　　　（辛）初又二。初长文。二重颂。
　　
　　　（壬）长文为六。初行因（至）六国净。
　　
　　　（癸）今初
　　
　　尔时世尊说是偈已。告诸大众。唱如是言。我此弟子摩诃迦叶。于未来世。当得奉觐三百万亿诸佛世尊。供养恭敬尊重赞叹。广宣诸佛无量大法。
　　
　　按世尊入灭。迦叶卽白大众。如来舍利。非我等事。我等事者。宜应结集法藏。勿令正法速灭。此广宣大法之明证也。传佛心印而为西土初祖。苦心若此。又觐尔所诸佛。方示成佛。今人甫得小小光影。便欲诃佛骂祖。哀哉哀哉。
　　
　　　（癸）二得果
　　
　　于最后身。得成为佛。名曰光明如来。应供。正徧知。明行足。善逝。世间解。无上士。调御丈夫。天人师。佛。世尊。
　　
　　因中身常圆满紫金光聚。果号光明如来。又传持大法普照一切。故号光明也。
　　
　　　（癸）三劫国名。
　　
　　国名光德。劫名大庄严。
　　
　　　（癸）四寿命。
　　
　　佛寿十二小劫。
　　
　　　（癸）五正像久近。
　　
　　正法住世二十小劫。像法亦住二十小劫。
　　
　　　（癸）六国净。
　　
　　国界严饰。无诸秽恶瓦砾荆棘便利不净。其土平正。无有高下坑坎堆阜。琉璃为地。宝树行列。黄金为绳。以界道侧。散诸宝华。周徧清净。其国菩萨。无量千亿。诸声闻众。亦复无数。无有魔事。虽有魔及魔民。皆护佛法。
　　
　　因中深心护持正法。故感国净无魔事也。余悉如文。初长文竟。
　　
　　　（壬）二重颂五。初颂行因得果（至）五总结。
　　
　　　（癸）今初
　　
　　尔时世尊。欲重宣此义而说偈言。
　　
　　告诸比丘。我以佛眼。见是迦叶。于未来世。过无数劫。当得作佛。而于来世。供养奉觐。三百万亿。诸佛世尊。为佛智慧。净修梵行。供养最上。二足尊已。修习一切。无上之慧。于最后身。得成为佛。
　　
　　　（癸）二颂国净。
　　
　　其土清净。琉璃为地。多诸宝树。行列道侧。金绳界道。见者欢喜。常出好香。散众名华。种种奇妙。以为庄严。其地平正。无有丘坑。诸菩萨众。不可称计。其心调柔。逮大神通。奉持诸佛。大乘经典。诸声闻众。无漏后身。法王之子。亦不可计。乃以天眼。不能数知。
　　
　　　（癸）三颂佛寿。
　　
　　其佛当寿。十二小劫。
　　
　　　（癸）四颂正像。
　　
　　正法住世。二十小劫。像法亦住。二十小劫。
　　
　　　（癸）五总结。略不颂劫国名。
　　
　　光明世尊。其事如是。
　　
　　初授大迦叶记竟。
　　
　　　（辛）二授三人记二。初请记。二与记。
　　
　　　（壬）初中四。初正请。二立譬。三法合。四结请。
　　
　　　（癸）今初
　　
　　尔时大目犍连。须菩提。摩诃迦旃延等。皆悉悚栗。一心合掌。瞻仰尊颜。目不暂舍。卽共同声而说偈言。
　　
　　大雄猛世尊。诸释之法王。哀愍我等故。而赐佛音声。
　　
　　悚栗者。改小入大。不啻脱皮换骨。真有一番天旋地转境界。
　　
　　　（癸）二立譬
　　
　　若知我深心。见为授记者。如以甘露洒。除热得清凉。如从饥国来。忽遇大王膳。心犹怀疑惧。未敢卽便食。若复得王教。然后乃敢食。
　　
　　　（癸）三法合当
　　
　　我等亦如是。每惟小乘过。不知当云何。得佛无上慧。虽闻佛音声。言我等作佛。心尚怀忧惧。如未敢便食。若蒙佛授记。尔乃快安乐。
　　
　　　（癸）四结请
　　
　　大雄猛世尊。常欲安世间。愿赐我等记。如饥须教食。
　　
　　初请记竟
　　
　　　（壬）二与记三。初记须菩提。二记迦旃延。三记目犍连。
　　
　　　（癸）初中二。初长文。二重颂。
　　
　　　（子）长文五。初行因（至）五正像。
　　
　　　（丑）今初
　　
　　尔时世尊。知诸大弟子心之所念。告诸比丘。是须菩提。于当来世。奉觐三百万亿那由他佛。供养恭敬尊重赞叹。常修梵行。具菩萨道。
　　
　　　（丑）二得果
　　
　　于最后身。得成为佛。号曰名相如来。应供。正徧知。明行足。善逝。世间解。无上士。调御丈夫。天人师。佛。世尊。
　　
　　今名空生。果称名相者。名相本空。空则具足一切名相。不同示迹石室观空。但悟偏理也。
　　
　　　（丑）三劫国庄严。
　　
　　劫名有宝。国名宝生。其土平正。玻瓈为地。宝树庄严。无诸丘坑沙砾荆棘便利之秽。宝华覆地。周徧清净。其土人民。皆处宝台。珍妙楼阁。声闻弟子。无量无边。算数譬喻所不能知。诸菩萨众。无数千万亿那由他。
　　
　　　（丑）四寿命
　　
　　佛寿十二小劫。
　　
　　　（丑）五正像
　　
　　正法住世二十小劫。像法亦住二十小劫。其佛常处虚空为众说法。度脱无量菩萨及声闻众。
　　
　　常处虚空。表中道第一义空也。长文竟。
　　
　　　（子）二重颂五。初诫听。二颂行因得果（至）五颂正像。
　　
　　　（丑）今初
　　
　　尔时世尊。欲重宣此义而说偈言。
　　
　　诸比丘众。今告汝等。皆当一心。听我所说。
　　
　　　（丑）二颂行因得果
　　
　　我大弟子。须菩提者。当得作佛。号曰名相。当供无数。万亿诸佛。随佛所行。渐具大道。最后身得。三十二相。端正姝妙。犹如宝山。
　　
　　　（丑）三颂国净
　　
　　其佛国土。严净第一。众生见者。无不爱乐。佛于其中。度无量众。其佛法中。多诸菩萨。皆悉利根。转不退轮。彼国常以。菩萨庄严。诸声闻众。不可称数。皆得三明。具六神通。住八解脱。有大威德。其佛说法。现于无量。神通变化。不可思议。诸天人民。数如恒沙。皆共合掌。听受佛语。
　　
　　　（丑）四颂寿命
　　
　　其佛当寿十二小劫。
　　
　　　（丑）五颂正像
　　
　　正法住世。二十小劫。像法亦住。二十小劫。
　　
　　初记须菩提竟。
　　
　　　（癸）二记迦旃延二。初长文。二重颂。
　　
　　　（子）长文五。初行因（至）五正像。
　　
　　　（丑）今初
　　
　　尔时世尊。复告诸比丘众。我今语汝。是大迦旃延。于当来世。以诸供具。供养奉事八千亿佛。恭敬尊重。诸佛灭后。各起塔庙。高于由旬。纵广正等五百由旬。以金银琉璃砗磲码瑙真珠玫瑰七宝合成。众华璎珞。涂香。末香。烧香。缯葢幢幡。供养塔庙。过是已后。当复供养二万亿佛。亦复如是。供养是诸佛已。具菩萨道。
　　
　　　（丑）二得果
　　
　　当得作佛。号曰閰浮那提金光如来。应供。正徧知。明行足。善逝。世间解。无上士。调御丈夫。天人师。佛。世尊。
　　
　　　（丑）三国净
　　
　　其土平正。玻瓈为地。宝树庄严。黄金为绳。以界道侧。妙华覆地。周徧清净见者欢喜。无四恶道。地狱。饿鬼。畜生。阿修罗道。多有天人。诸声闻众及诸菩萨。无量万亿庄严其国。
　　
　　　（丑）四寿命
　　
　　佛寿十二小劫。
　　
　　　（丑）五正像
　　
　　正法住世二十小劫。像法亦住二十小劫。
　　
　　长文竟。
　　
　　　（子）二重颂四。初诫听（至）四颂国净。
　　
　　　（丑）今初
　　
　　尔时世尊。欲重宣此义而说偈言。
　　
　　诸比丘众。皆一心听。如我所说。真实无异。
　　
　　　（丑）二颂行因
　　
　　是迦旃延。当以种种。妙好供具。供养诸佛。诸佛灭后。起七宝塔。亦以华香。供养舍利。
　　
　　　（丑）三颂得果
　　
　　其最后身。得佛智慧。成等正觉。
　　
　　　（丑）四颂国。净略不颂寿命正像也。
　　
　　国土清净。度脱无量。万亿众生。皆为十方。之所供养。佛之光明。无能胜者。其佛号曰。阎浮金光。菩萨声闻。断一切有。无量无数。庄严其国。
　　
　　二记迦旃延竟。
　　
　　　（癸）三记目犍连二。初长文。二重颂。
　　
　　　（子）初中五。初行因（至）五正像。
　　
　　　（丑）今初
　　
　　尔时世尊。复告大众。我今语汝。是大目犍连。当以种种供具。供养八千诸佛。恭敬尊重。诸佛灭后。各起塔庙。高千由旬。纵广正等五百由旬。以金银琉璃砗磲码瑙真珠玫瑰七宝合成。众华璎珞。涂香。末香。烧香。缯葢幢幡。以用供养。过是已后。当复供养二百万亿诸佛。亦复如是。
　　
　　　（丑）二得果
　　
　　当得成佛。号曰多摩罗跋旃檀香如来。应供。正徧知。明行足。善逝。世间解。无上士。调御丈夫。天人师。佛。世尊。
　　
　　　（丑）三劫国
　　
　　劫名喜满。国名意乐。其土平正。玻瓈为地。宝树庄严。散真珠华。周徧清净。见者欢喜。多诸天人。菩萨声闻。其数无量。
　　
　　　（丑）四寿命
　　
　　佛寿二十四小劫。
　　
　　　（丑）五正像
　　
　　正法住世四十小劫。像法亦住四十小劫。
　　
　　长文竟。
　　
　　　（子）二重颂五。初颂行因（至）五颂正像。
　　
　　　（丑）今初
　　
　　尔时世尊。欲重宣此义而说偈言。
　　
　　我此弟子。大目犍连。舍是身已。得见八千。二百万亿。诸佛世尊。为佛道故。供养恭敬。于诸佛所。常修梵行。于无量劫。奉持佛法。诸佛灭后。起七宝塔。长表金刹。华香伎乐。而以供养。诸佛塔庙。
　　
　　刹者。具云刹摩。此翻土田。以柱表刹。示所居处也。
　　
　　　（丑）二颂得果兼国名
　　
　　渐渐具足。菩萨道已。于意乐国。而得作佛。号多摩罗。旃檀之香。
　　
　　　（丑）三颂寿命
　　
　　其佛寿命。二十四劫。
　　
　　　（丑）四颂国净
　　
　　常为天人。演说佛道。声闻无量。如恒河沙。三明六通。有大威德。菩萨无数。志固精进。于佛智慧。皆不退转。
　　
　　　（丑）五颂正像
　　
　　佛灭度后。正法当住。四十小劫。像法亦尔。
　　
　　初正授中根记竟。
　　
　　　（庚）二许为下根宿世说
　　
　　我诸弟子。威德具足。其数五百。皆当授记。于未来世。咸得成佛。我及汝等。宿世因缘。吾今当说。汝等善听。
　　
　　下根之人。已闻法譬二周。复见上中受记。恐其犹疑不了。深生愧耻。故先六句。许其总记。次四句。许说宿缘。所以引进之也。第二譬说周竟。
　　
　　妙法莲华经台宗会义卷三之一
　　
　　妙法莲华经台宗会义卷三之二
　　
　　古吴后学蕅益智旭述
　　
　　　　释授记品竟。次释化城喻品。
　　
　　化城喻品第七
　　
　　化者。神力所为也。以神力故。无而倏有。名之为化。防非御敌。称之为城。譬二乘涅槃。（城）权智所为也。（化）以权智力。无而说有。用教为化。防思御见。名为涅槃。苏息引入。（三藏苏息。二酥引。法华入。）实未究竟。（化）而言灭度。（城）权假施设。故言化城。喻如前释。此因缘释也。（若从机说。无而倏见。见已生喜。卽世界益。得入苏息。卽为人益。防非御敌。卽对治益。而言灭度。第一义益。若从应说。权立此城。卽世界化。为生小善。卽为人化。且除见思。卽对治化。终引入大。卽第一义化。）约教者。三藏于涅槃生安隐想。生灭度想。通教二乘。与三藏同。菩萨不尔。释论云。如父过险。一脚入城。一脚门外。忆其子故。从城入险。誓扶余习入生死。而不以空为证也。别教不道城如化。用城防险。从城门径过。将城作方便断见思惑。不道此为极也。圆教知无贼病。亦不须城。故言化城。今是圆教意。故题为化城喻品。（圆教言化者。在昔斥夺。但云不堪。亦未曾云涅槃是化。故至今教。动执开权。方云是化。乃至显实。化乃成真。卽宝处故。故知藏通谓极非化。别教非极非化。圆教非极是化。亦可是极是化。亦可是极非化。与藏通教言同意别。言今是圆教意者。亦从破计。故且云化。若开显已。无非真实。）本迹者。若从机说。应云。本住三德之城。迹入化城。若从应说。则迹示说化也。观心者。观因缘生法卽空。是入化城。因缘卽假。是出化城。因缘卽中。是归宝处。又观空卽中。则了化非化。卽权而实。又化城宝所。通论六卽。心性本空。无不空时。理卽化城也。心性本中。无不中时。理卽宝所也。闻此理性。能生信解。为名字化城宝所。圆伏五住。为观行化城宝所。乃至究竟。例此可知。问。此品说因缘事。下根得悟。应名宿世品。答。品初广说因缘。末则结譬化城。若从初。应称宿世。经家从末。故言化城。又上根疑薄。但取道树三七思惟以明机缘。中根疑厚。加以譬喻。深取二万亿佛所教无上道以明机缘。下根疑更厚。故明宿世久远机缘。若从久远之始。则名宿世。若从中间。则言化城。若从究竟。则言宝所。经家处中标品。收得初后。从此义便。故言化城喻品。（正法华名往古品。所以有此问答。）问化城是权。宝所是实。何意弃实从权。答。由知城是化。则知宝所是实。故标化不失实也。
　　
　　　（戊）三因缘说周二。初正说因缘。二授下根记。其领解述成二意。文或前后不定。又领解或默念发言不同。文少不足分品。故皆入授记段中。
　　
　　　（己）初正说因缘二。初先明知见久远。二正明宿世因缘。
　　
　　　（庚）初中二。初长文。二重颂。
　　
　　　（辛）长文为三。初出所见事。二举譬明久远。三结见昔如今。
　　
　　　（壬）今初
　　
　　佛告诸比丘。乃往过去。无量无边不可思议阿僧祇劫。尔时有佛。名大通智胜如来。应供。正徧知。明行足。善逝。世间解。无上士。调御丈夫。天人师。佛。世尊。其国名好城。劫名大相。诸比丘。彼佛灭度已来。甚大久远。
　　
　　　（壬）二举譬明久远
　　
　　譬如三千大千世界所有地种。假使有人。磨以为墨。过于东方千国土。乃下一点。大如微尘。又过千国土。复下一点。如是展转。尽地种墨。于汝等意云何。是诸国土。若算师。若算师弟子。能得边际。知其数不。不也。世尊。诸比丘。是人所经国土。若点不点。尽抹为尘。一尘一劫。彼佛灭度已来。复过是数无量无边百千万亿阿僧祇劫。
　　
　　　（壬）三结见昔如今
　　
　　我以如来知见力故。观彼久远。犹若今日。
　　
　　此显如来三达远明。所引往事。分明不虚。然后说宿缘也。当知十世古今。的确始络不离当念。离此当念心性之外。别无去来实法可得。由无明故。妄计迁灭。于迁灭中。有忆有忘。就彼所忆。有远有近。然所忆若远若近之事。并是现前一念所变相分。非于心外别有他物也。且如吾人追忆十年二十年事。亦复宛在目前。便可例知心性本来竖彻三世。三世不出现前一念。但由无明。不能远见。佛旣无明断尽。心性洞朗。故竖极三际之始终。横极法界之边际。炳然知见。何足致疑。长文竟。
　　
　　　（辛）二重颂三。初颂所见事。二颂举譬明久远。三颂见昔如今。
　　
　　　（壬）今初
　　
　　尔时世尊。欲重宣此义而说偈言。我念过去世。无量无边劫。有佛两足尊。名大通智胜。
　　
　　　（壬）二颂举譬明久远
　　
　　如人以力磨。三千大千土。尽此诸地种。皆悉以为墨。过于千国土。乃下一尘点。如是展转点。尽此诸尘墨。如是诸国土。点与不点等。复尽抹为尘。一尘为一劫。此诸微尘数。共劫复过是。彼佛灭度来。如是无量劫。
　　
　　　（壬）三颂见昔如今
　　
　　如来无碍智。知彼佛灭度。及声闻菩萨。如见今灭度。诸比丘当知。佛智净微妙。无漏无所碍。通达无量劫。
　　
　　卽空故净。卽假故微。卽中故妙。又三智一心故净。一心三智故微。非一非三而三而一故妙。体圆满故无漏。用通达周徧故无所碍。初先明知见久远竟。
　　
　　　（庚）二正明宿世因缘二。初广述。二重颂。
　　
　　　（辛）初中二。初结缘之由。二正结缘。
　　
　　　（壬）初又二。初远由。二近由。
　　
　　　（癸）初又二。初明大通智胜成佛。二明十方梵王请法。
　　
　　　（子）初又五。初佛寿长远。二成道前事。三正明成道。四明成道后眷属供养。五请转法轮。
　　
　　　（丑）今初
　　
　　佛告诸比丘。大通智胜佛。寿五百四十万亿那由他劫。
　　
　　　（丑）二成道前事
　　
　　其佛本坐道场。破魔军已。垂得阿耨多罗三藐三菩提。而诸佛法。不现在前。如是一小劫。乃至十小劫。结加趺坐。身心不动。而诸佛法。犹不现前。
　　
　　诸佛道同。为缘事异。释迦苦行六年。弥勒卽日得道。彼佛十劫犹不现前。非根有利钝。道有难易也。但缘宜赊促。应示长短耳。一切八相垂迹之处。皆先破魔。准说法华。亦应先渐。复云破魔。似同秽土。若准寿长。复非秽土。故知同居净秽。其相葢多。成道等事。不必全同此土三藏。
　　
　　尔时（佛未坐道场前）忉利诸天。先为彼佛。于菩提树下。敷师子座。高一由旬。（咸作是念）佛于此坐。当得阿耨多罗三藐三菩提。（逮佛）适坐此座时。诸梵天王。雨众天华。面百由旬。香风时来。吹去萎华。更雨新者。如是不绝。满十小劫。供养于佛。乃至灭度。常雨此华。四王诸天。为供养佛。常击天鼓。其余诸天。作天伎乐。满十小劫。至于灭度。亦复如是。
　　
　　　（丑）二正明成道
　　
　　诸比丘。大通智胜佛过十小劫。诸佛之法乃现在前。成阿耨多罗三藐三菩提。
　　
　　　（丑）四明成道后眷属供养
　　
　　其佛未出家时。有十六子。其第一者。名曰智积。诸子各有种种珍异玩好之具。闻父得成阿耨多罗三藐三菩提。皆舍所珍。往诣佛所。诸母涕泣而随送之。其祖转轮圣王。与一百大臣。及余百千万亿人民。皆共围绕。随至道场。咸欲亲近大通智胜如来。供养恭敬尊重赞叹。到已。头面礼足。绕佛毕已。一心合掌。瞻仰世尊。以偈颂曰。
　　
　　大威德世尊。为度众生故。于无量亿岁。尔乃得成佛。诸愿已具足。善哉吉无上。世尊甚希有。一坐十小劫。身体及手足。静然安不动。其心常憺怕。未曾有散乱。究竟永寂灭。安住无漏法。今者见世尊。安隐成佛道。我等得善利。称庆大欢喜。众生常苦恼。盲瞑无导师。不识苦尽道。不知求解脱。长夜增恶趣。减损诸天众。从冥入于冥。永不闻佛名。今佛得最上。安隐无漏道。我等及天人。为得最大利。是故咸稽首。归命无上尊。
　　
　　十六王子若约表法。卽自行化他八正道也。
　　
　　　（丑）五请转法轮
　　
　　尔时十六王子偈赞佛已。劝请世尊转于法轮。咸作是言。世尊说法。多所安隐。怜愍饶益。诸天人民。重说偈言。
　　
　　世雄无等伦。百福自庄严。得无上智慧。愿为世间说。度脱于我等。及诸众生类。为分别显示。令得是智慧。若我等得佛。众生亦复然。世尊知众生。深心之所念。亦知所行道。又知智慧力。欲乐及修福。宿命所行业。世尊悉知已。当转无上轮。旣云令得是智慧。又云若我等得佛。又结云当转无上轮。当知卽是请满字教。如今佛华严也。初明大通智胜成佛竟。
　　
　　　（子）二明十方梵王请法二。初威光照动。二梵王来请。
　　
　　　（丑）今初
　　
　　佛告诸比丘。大通智胜佛得阿耨多罗三藐三菩提时。十方各五百万亿诸佛世界。六种震动。其国中间幽冥之处。日月威光所不能照。而皆大明。其中众生。各得相见。咸作是言。此中云何忽生众生。又其国界。诸天宫殿乃至梵宫。六种震动。大光普照。徧满世界。胜诸天光。
　　
　　佛降神时。初生时。成道时。法尔世界震动。大光普照。但有缘者远在他方亦觉。无缘者。近亦不知耳。观心释忽生众生者。心性本净。阴入界。覆之则暗。若修观慧。本性理显。又两山是二谛。其间是中道。日月光是二智。佛光是中道。无分别智光。照本有三谛洞明也。
　　
　　　（丑）二梵王来请五。初东方。二东南方。三南方。四总举余六方。五上方。
　　
　　　（寅）初东方六。初覩瑞惊骇。二互相问决。三寻光见佛。四三业供养。五请转法轮。六如来默许。
　　
　　　（卯）今初
　　
　　尔时东方五百万亿诸国土中梵天宫殿。光明照曜。倍于常明。诸梵天王各作是念。今者宫殿光明。昔所未有。以何因缘而现此相。
　　
　　　（卯）二互相问决
　　
　　是时诸梵天王。卽各相诣。共议此事。时彼众中。有一大梵天王。名救一切。为诸梵众而说偈言。我等诸宫殿。光明昔未有。此是何因缘。宜各共求之。为大德天生。为佛出世间。而此大光明。徧照于十方。
　　
　　　（卯）三寻光见佛
　　
　　尔时五百万亿国土诸梵天王。与宫殿俱。各以衣裓盛诸天华。共诣西方推寻是相。见大通智胜如来。处于道场菩提树下。坐师子座。诸天龙王乾闼婆紧那罗摩［目*矦］罗伽人非人等恭敬围绕。及见十六王子请佛转法轮。
　　
　　　（卯）四三业供养
　　
　　卽时诸梵天王。头面礼佛。绕百千匝。卽以天华而散佛上。其所散华。如须弥山。幷以供养佛菩提树。其菩提树高十由旬。华供养已。各以宫殿奉上彼佛。而作是言。惟见哀愍饶益我等。所献宫殿。愿垂纳处。时诸梵天王。卽于佛前。一心同声以偈颂曰。
　　
　　世尊甚希有。难可得值遇。具无量功德。能救护一切。天人之大师。哀愍于世间。十方诸众生。普皆蒙饶益。我等所从来。五百万亿国。舍深禅定乐。为供养佛故。我等先世福。宫殿甚严饰。今以奉世尊。惟愿哀纳受。
　　
　　问。梵天雨华如须弥山。树座犹下。其相如何。答。不思议事。彼此不碍。
　　
　　　（卯）五请转法轮
　　
　　尔时诸梵天王偈赞佛已。各作是言。惟愿世尊转于法轮。度脱众生。开涅縏道。时诸梵天王。一心同声而说偈言。
　　
　　世雄两足尊。惟愿演说法。以大慈悲力。度苦恼众生。旣云度苦众生。卽是请半字教。如今鹿苑。
　　
　　　（卯）六如来默许
　　
　　尔时大通智胜如来。默然许之。
　　
　　诸佛受请之仪。法尔皆是默许。随顺先佛规则故。生人尊重渴仰故。不同凡夫外道故。能令目击道存故。初东方竟。
　　
　　　（寅）二东南方六。初覩瑞惊骇（至）六如来默许。
　　
　　　（卯）今初
　　
　　又诸比丘。东南方五百万亿国土诸大梵王。各自见宫殿。光明照曜。昔所未有。欢喜踊跃。生希有心。
　　
　　　（卯）二互相问决
　　
　　卽各相诣。共议此事。时彼众中。有一大梵天王。名曰大悲。为诸梵众而说偈言。
　　
　　是事何因缘。而现如此相。我等诸宫殿。光明昔未有。为大德天生。为佛出世间。未曾见此相。当共一心求。过千万亿土。寻光共推之。多是佛出世。度脱苦众生。
　　
　　　（卯）三寻光见佛
　　
　　尔时五百万亿诸梵天王。与宫殿俱。各以衣裓盛诸天华。共诣西北方推寻是相。见大通智胜如来。处于道场菩提树下。坐师子座。诸天龙王乾闼婆紧那罗摩［目*矦］罗伽人非人等恭敬围绕。及见十六王子请佛转法轮。
　　
　　　（卯）四三业供养
　　
　　时诸梵天王。头面礼佛。绕百千匝。卽以天华而散佛上。所散之华。如须弥山。幷以供养佛菩提树。华供养已。各以宫殿奉上彼佛。而作是言。惟见哀愍。饶益我等。所献宫殿。愿垂纳受。尔时诸梵天王。卽于佛前。一心同声以偈颂曰。
　　
　　圣主天中王。迦陵频伽声。哀愍众生者。我等今敬礼。世尊甚希有。久远乃一现。一百八十劫。空过无有佛。三恶道充满。诸天众减少。今佛出于世。为众生作眼。世间所归趣。救护于一切。为众生之父。哀愍饶益者。我等宿福庆。今得值世尊。
　　
　　　（卯）五请转法轮
　　
　　尔时诸梵天王偈赞佛已。各作是言。惟愿世尊哀愍一切。转于法轮。度脱众生。时诸梵天王。一心同声而说偈言。
　　
　　大圣转法轮。显示诸法相。度苦恼众生。令得大欢喜。众生闻此法。得道若生天。诸恶道减少。忍善者增益。
　　
　　此亦同前请半字教也。
　　
　　　（卯）六如来默许
　　
　　尔时大通智胜如来。默然许之。
　　
　　二东南方竟。
　　
　　　（寅）三南方六。初覩瑞惊骇（至）六如来默许。
　　
　　　（卯）今初
　　
　　又诸比丘。南方五百万亿国土诸大梵王。各自见宫殿。光明照曜。昔所未有。欢喜踊跃。生希有心。
　　
　　　（卯）二互相问决
　　
　　卽各相诣。共议此事。以何因缘。我等宫殿有此光曜。而彼众中。有一大梵天王。名曰妙法。为诸梵众而说偈言。
　　
　　我等诸宫殿。光明甚威曜。此非无因缘。是相宜求之。过于百千劫。未曾见是相。为大德天生。为佛出世间。
　　
　　　（卯）三寻光见佛
　　
　　尔时五百万亿诸梵天王。与宫殿俱。各以衣裓盛诸天华。共诣北方推寻是相。见大通智胜如来。处于道埸菩提树下。坐师子座。诸天龙王乾闼婆紧那罗摩［目*矦］罗伽人非人等恭敬围绕。及见十六王子请佛转法轮。
　　
　　　（卯）四三业供养
　　
　　时诸梵天王。头面礼佛。绕百千匝。卽以天华而散佛上。所散之华。如须弥山。幷以供养佛菩提树。华供养已。各以宫殿奉上彼佛。而作是言。惟见哀愍。饶益我等。所献宫殿。愿垂纳受。尔时诸梵天王。卽于佛前。一心同声以偈颂曰。
　　
　　世尊甚难见。破诸烦恼者。过百三十劫。今乃得一见。诸饥渴众生。以法雨充满。昔所未曾覩。无量智慧者。如优昙鉢华。今日乃值遇。我等诸宫殿。蒙光故严饰。世尊大慈愍。惟愿垂纳受。
　　
　　　（卯）五请转法轮
　　
　　尔时诸梵天王偈赞佛已。各作是言。惟愿世尊转于法轮。令一切世间诸天魔梵沙门婆罗门。皆获安隐而得度脱。时诸梵天王。一心同声以偈颂曰。
　　
　　惟愿天人尊。转无上法轮。击于大法鼓。而吹大法螺。普雨大法雨。度无量众生。我等咸归请。当演深远音。旣云无上法轮。又云大法鼓大法螺。卽是请对半明满之教。如今方等也。
　　
　　　（卯）六如来默许
　　
　　尔时大通智胜如来。默然许之。
　　
　　三南方竟。
　　
　　　（寅）四总举余六方
　　
　　西南方乃至下方。亦复如是。
　　
　　列十方梵。正法华中。先四方。次四维。次上下。并是随译者意。不详梵本次第如何。
　　
　　　（寅）五上方五。初覩瑞惊骇（至）五请转法轮。十方请竟。世尊卽说。故无默许也。
　　
　　　（卯）今初
　　
　　尔时上方五百万亿国土诸大梵王。皆悉自覩所止宫殿。光明威曜。昔所未有。欢喜踊跃。生希有心。
　　
　　　（卯）二互相问决
　　
　　卽各相诣。共议此事。以何因缘。我等宫殿有斯光明。时彼众中。有一大梵天王。名曰尸弃。为诸梵众而说偈言。
　　
　　今以何因缘。我等诸宫殿。威德光明曜。严饰未曾有。如是之妙相。昔所未闻见。为大德天生。为佛出世间。
　　
　　　（卯）三寻光见佛
　　
　　尔时五百万亿诸梵天王。与宫殿俱。各以衣裓盛诸天华。共诣下方推寻是相。见大通智胜如来。处于道场菩提树下。坐师子座。诸天龙王乾闼婆紧那罗摩［目*矦］罗伽人非人等恭敬围绕。及见十六王子请佛转法轮。
　　
　　　（卯）四三业供养
　　
　　时诸梵天王。头面礼佛。绕百千匝。卽以天华而散佛上。所散之华。如须弥山。幷以供养佛菩提树。华供养已。各以宫殿奉上彼佛。而作是言。惟见哀愍。饶益我等。所献宫殿。愿垂纳处。时诸梵天王。卽于佛前。一心同声以偈颂曰。
　　
　　善哉见诸佛。救世之圣尊。能于三界狱。勉出诸众生。普智天人尊。哀愍群萌类。能开甘露门。广度于一切。于昔无量劫。空过无有佛。世尊未出时。十方常闇瞑。三恶道增长。阿修罗亦盛。诸天众转减。死多堕恶道。不从佛闻法。常行不善事。色力及智慧。斯等皆减少。罪业因缘故。失乐及乐想。住于邪见法。不识善仪则。不蒙佛所化。常堕于恶道。佛为世间眼。久远时乃出。哀愍诸众生。故现于世间。超出成正觉。我等甚欣庆。及余一切众。喜叹未曾有。我等诸宫殿。蒙光故严饰。今以奉世尊。惟垂哀纳受。愿以此功德。普及于一切。我等与众生。皆共成佛道。前东南方云百八十劫空过无佛。南方云百三十劫乃得一见。今云于昔无量劫空过无有佛。机缘不同。见佛奢促若此。蒙光并集。岂偶然哉。以古例今。理无二致。一见一闻。咸从感应。闻法之士。宜何如作欣幸难遭想也。
　　
　　　（卯）五请转法轮
　　
　　尔时五百万亿诸梵天王。偈赞佛已。各白佛言。惟愿世尊转于法轮。多所安隐。多所度脱。时诸梵天王而说偈言。
　　
　　世尊转法轮。击甘露法鼓。度苦恼众生。开示涅槃道。惟愿受我请。以大微妙音。哀愍而敷演。无量劫习法。旣云以大微妙音敷演无量劫习法。又云度苦众生等。卽是请带半明满之教。如今般若也。然佛法道同。不应偏请。如今佛自始至终。具转五味法轮。一一皆是酬梵王请。彼亦应然。今寄文便。十六王子初请华严。乃至上方请于般若。十六王子后请法华。节目宛然。今古一致也。初明结缘远由竟。
　　
　　　（癸）二近由。由佛受请说法。故得覆讲结缘也。文为二。初转半字法轮。二转废半明满法轮。
　　
　　　（子）初中三。初受请。二正转。三闻法得道。
　　
　　　（丑）今初
　　
　　尔时大通智胜如来。受十方诸梵天王及十六王子请。
　　
　　　（丑）二正转。此中应说三乘。如序品文。而今不说者。正为下根论结缘开显等。略不言六度耳。又彼佛成道。亦必演大华严。以非结缘正由。故略不说。就文为二。初明四谛。二明十二因缘。
　　
　　　（寅）今初
　　
　　卽时三转十二行法轮。若沙门。婆罗门。若天。魔。梵。及余世间所不能转。谓是苦。是苦集。是苦灭。是苦灭道。
　　
　　三转者。一示转。二劝转。三证转也。示转者。谓此是苦。三界二十五有果报。皆是生死苦法。乐是坏苦。苦是苦苦。不苦不乐是行苦。真实是苦。不可令乐。此是苦集。三界见思烦恼。及有漏善不善不动三业。的是招苦之因。更无异因。此是苦灭。谓见思灭故有漏灭。有漏灭故生死灭。惟有此处寂静安隐更无余处。此是苦灭道。因戒生定。因定发慧。依四念处。具足三十七品。入三脱门。乃为灭苦之道。更无余道也。劝转者。谓此是苦。汝应知。此是集。汝应断。此是灭。汝应证。此是道。汝应修也。证转者。谓此是苦。我已知。不复更知。此是集。我已断。不复更断。此是灭。我已证。不复更证。此是道。我已修。不复更修也。何故三转。诸佛说法。法至于三。为众生有三根故。为生闻思修三慧故。为生见修无学三道故。十二行者。一约教。二约行。约教者。卽示劝证是也。（三四十二）约行者。三转皆生眼智明觉。谓苦法忍为眼。苦法智为智。苦类忍为明。苦类智为觉。余三谛亦尔。故成十六心。三根人各得十六心。故成四十八行。且约一谛。名十二行也。十二谛是教法轮。十二行是行法轮。教十二为能转。行十二为所转。教轮则能转唯是一权智。所转有十二教也。若行法轮能转之教有十二。所转之行亦十二。或通三人。或约一人。今就见谛道。三乘利根闻示转。卽各生眼智明觉。三人合举。故言十二行也。轮者。转也。将佛心中所悟法门度入彼心。故言轮也。又轮者。摧碾也。众生闻教起行。摧破诸惑。故名轮也。沙门不闻。尚不能知。何况能转。支佛虽悟。口不能说。婆罗门虽闻其名。不解其理。天魔梵等亦尔。故云所不能转也。然此四谛。义通大小及以偏圆。所谓生灭。无生。无量。无作。随智所解。各各不同。略如玄义中明华严经有四圣谛品。文殊承佛力所宣。岂可判作但声闻法。
　　
　　　（寅）二明十二因缘
　　
　　及广说十二因缘法。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭。
　　
　　及广说者。十二因缘。还是别相说于四谛故也。无明行爱取有五支。还是集谛。其余七支。还是苦谛。无明灭则行灭乃至老死灭。还是灭谛。观因缘智。卽是道谛。故云及广说也。此十二法。亦通大小偏圆。所谓思议生灭。思议不生灭。不思议生灭。不思议不生灭。略如玄义中明。华严经六地菩萨。十种观察十二因缘。成就般若无分别智。岂可判作但辟支法。今且依唯识。稍示思议生灭之相。一无明者。谓发业无明。卽是异熟果愚。不了善恶定有果报。及真实义愚。不了三界是苦空故。能发正招生死之业。虽嗔慢等。皆能发业。无明是主。故偏说之。二行者。卽彼无明所发善恶不动三种有漏之业。能感将来真异熟果。此二共名能引支也。三识者。由无明行为能引故。所引将来总报种子。四名色者。由有总报识种子故。卽具将来初受生时歌逻罗等种子。受想行识四阴为名。色阴为色。五六入者。旣有识名色种。卽具将来六处种子。谓眼耳鼻舌身意。六触者。旣有识名色六入种。卽具将来六根触境之时触心所种。七受者。旣有识名色六入触种。卽具将来领纳违顺等境三受心所种子。此五皆名为所引支。以无明不发引业则已。旣发引业。法尔卽引此五种子。不失不坏。故名为所引支也。八爱者。谓由无明与行。旣引将来识等五种得成就已。复由迷事无明。不了境虚。妄于所受而生贪爱。虽于逆境。亦起嗔等。而爱习如水。最能润生。故偏说之。九取者。谓由爱故。种种追求所爱境界。深生染著。十有者。谓由爱取所起业力。数数滋润识等。五支之种子故。种子被润而生有芽。定感将来异熟果报。此三共名能生支也。十一生者。谓后有之芽。旣已成就。舍此生已。卽受彼生。十二老死者。谓旣生已。渐渐衰变。名之为老。终归无常。名之为死。此二皆名所生支也。前十是因。同约现在。后二是果。别约未来。由前世十支。感得今世生死。由今世十支。复感后世生死。三世因果。轮回不绝。故名十二因缘生相。卽苦集二谛而广说之者也。若厌老死。知老死由生故有。次卽厌生。知生由有。知有由取。知取由爱。爱由于受。受由于触。触由六入。六入由于名色。名色由识。识由于行。行由无明。无明止是妄想颠倒故有。更无所由。正念观察。不愚于异熟果。深信为恶得殃。为善得乐。不愚于真实义。深信三界内是苦。出三界是乐。是名观因缘智。以是智故。无明则灭。无明灭则行灭。乃至老死忧悲苦恼皆灭。故名十二因缘灭相。卽道灭二谛而广说之者也。料简十二支义。更有多门。非此所急故不备录。分段生死旣尔。变易生死亦有缘生缘灭之相。分段十二。卽思议生灭也。若达卽空。卽思议不生灭也。变易十二。卽不思议生灭也。若达卽中。卽不思议不生灭也。又复若悟不思议不生灭者。则分段十二。亦卽不思议不生灭也。故曰。惑卽般若。业卽解脱。苦卽法身。当处清净。当处自在。当处究竟。一清净一切清净。一自在一切自在。一究竟一切究竟。二正转竟。
　　
　　　（丑）三闻法得道
　　
　　佛于天人大众之中说是法时。六百万亿那由他人。以不受一切法故。而于诸漏心得解脱。皆得深妙禅定。三明六通。具八解脱。第二第三第四说法时千万亿恒河沙那由他等众生。亦以不受一切法故。而于诸漏心得解脱。从是已后。诸声闻众无量无边。不可称数。
　　
　　不受一切法者。卽不受四见。证初果也。于诸漏心得解脱者。卽脱尽见思诸缚。证无学也。深妙禅定者。观练熏修诸禅。卽俱解脱也。问。四谛十二因缘。旣通四教。亦有证大者不。答。例如释迦初说三归五戒。尚有八万诸天悟无生忍。佛佛道同。彼安得无。今文意在略叙结缘之由。何暇广述往古秘密不定等益。初转半字法轮竟。
　　
　　　（子）二转废半明满法轮七。初诸子出家。二请法。三所将亦出家。四佛受请。五时众有解不解。六时节。七说已入定。
　　
　　　（丑）今初
　　
　　尔时十六王子。皆以童子出家而为沙弥。诸根通利。智慧明了。已曾供养百千万亿诸佛。净修梵行。求阿耨多罗三藐三菩提。
　　
　　诸根通利。卽六根清净也。又六根互用曰通。证佛境界曰利。智慧明了。卽开示悟入也。（初约相似位释。次约分证位释。）
　　
　　　（丑）二请法
　　
　　俱白佛言。世尊。是诸无量千万亿大德声闻。皆已成就。世尊亦当为我等说阿耨多罗三藐三菩提法。我等闻已。皆共修学。世尊。我等志愿如来知见。深心所念。佛自证知。
　　
　　彼佛初说圆顿。诸子大乘功德悉已具足。愍诸方便。重请佛开权显实也。声闻皆已成就者。明其障除机动。是故为请。我等志愿如来知见者。此法华经。但明佛之知见。唯志于此。卽正请满字废半之文也。
　　
　　　（丑）三所将亦出家
　　
　　尔时转轮圣王所将众中八万亿人。见十六王子出家。亦求出家。王卽听许。
　　
　　　（丑）四佛受请
　　
　　尔时彼佛受沙弥请。过二万劫已。乃于四众之中说是大乘经。名妙法莲华。教菩萨法。佛所护念。说是经已。十六沙弥。为阿耨多罗三藐三菩提故。皆共受持。讽诵通利。
　　
　　过二万劫者。上施三旣久。不容中间无事。望下颂意。二万劫中。必说方等般若。颂云。说六波罗蜜。及诸神通事。般若是行。神通是事。诸方等经。多明不可思议事行也。颂中又云分别真实法。卽是大品明实相般若意也。
　　
　　　（丑）五时众有解不解
　　
　　说是经时。十六菩萨沙弥。皆悉信受。声闻众中。亦有信解。其余众生千万亿种。皆生疑惑。
　　
　　信受则能宏通。信解则能入实。疑惑不解千万亿众。卽与十六子结法华缘者也。问。自佛受请以来。已过二万劫矣。何故十六王子。犹不进具而称沙弥。旣是沙弥。云何复称菩萨。答。十六子本是菩萨。急于学大乘故。无暇进具。始终现童子身也。沙弥得受菩萨大戒。自是诸佛常规。何足致疑。虽受大戒。位仍沙弥。未尝僭越比丘。以乱住持僧宝之体。例如文殊大圣。一切行坐。皆让摩诃迦叶。经有明文。人自不察耳。问。千万亿众旣不能解。何不令如五千退席。何不移置他方佛土。乃令生疑惑耶。答。生疑亦得作结缘众。故不遗也。若生谤堕苦。乃须遗耳。卽今佛说法华时。安保无生疑者。
　　
　　　（丑）六时节
　　
　　佛说是经。于八千劫未曾休废。
　　
　　问。相传释迦说法华经。仅得八载。已自难信。谓开权显实。开迹显本。要言不烦故也。彼佛于八千劫未曾休废。不知所说云何。答。只此开权显实四字。假使恒河沙劫。说亦不尽。何况仅八千劫。仅八年耶。且如诸法实相数语。义理浩然。该彻百界千如性修因果横竖三法。罄无不尽。便可穷未来际而演说之。何况开迹显本。具明嚝劫不思议事耶。又如地涌菩萨。以诸菩萨种种赞法而赞于佛。便经五十小劫。诸佛出广长舌现神力时。便卽满百千岁。柰何以凡夫心。欲测如来无上甚深微妙法耶。
　　
　　　（丑）七说已入定
　　
　　说是经已。卽入静室。住于禅定八万四千劫。
　　
　　此正是结缘之近由。由佛入定。诸疑惑众无处咨问。十六王子。为不解者覆讲说经也。文中明入定处所。卽是静室。正入定。卽是住于禅定。入定时节。卽是八万四千劫。然诸佛无不定心。宁有出入。秪因时众机缘在十六子。结缘齐限应尔许时耳。初结缘之由竟。
　　
　　　（壬）二正结缘二。初法说结缘。二譬说结缘。
　　
　　　（癸）初中三。初明昔共结缘。二明中间更相值遇。三明今日还说法华。
　　
　　　（子）初中二。初覆讲利生。二佛起称叹。
　　
　　　（丑）今初
　　
　　是时十六菩萨沙弥。知佛入室寂然禅定。各升法座。亦于八万四千劫。为四部众。广说分别妙法华经。一一皆度六百万亿那由他恒河沙等众生。示教利喜。令发阿耨多罗三藐三菩提心。
　　
　　沙弥升座。不惟十六菩萨为然。只今毗尼藏中。亦有明文。重在解而不在年也。令发大菩提心。卽名为度。誓愿。当作佛已过于世间。卽是度七方便彼岸义也。
　　
　　　（丑）二佛起称叹二。初正称叹。二劝亲信。
　　
　　　（寅）今初
　　
　　大通智胜佛过八万四千劫已。从三昧起。往诣法座安详而坐。普告大众。是十六菩萨沙弥。甚为希有。诸根通利。智慧明了。已曾供养无量千万亿数诸佛。于诸佛所。常修梵行。受持佛智。开示众生。令入其中。
　　
　　　（寅）二劝亲信
　　
　　汝等皆当数数亲近而供养之。所以者何。若声闻辟支佛及诸菩萨。能信是十六菩萨所说经法。受持不毁者。皆当得阿耨多罗三藐三菩提如来之慧。
　　
　　
　　此昔佛普悬授记之文也。初明昔共结缘竟。
　　
　　　（子）二明中间更相值遇
　　
　　佛告诸比丘。是十六菩萨。常乐说是妙法莲华经。一一菩萨。所化六百万亿那由他恒河沙等众生。世世所生。与菩萨俱。从其闻法。悉皆信解。以此因缘。得值四万亿诸佛世尊。于今不尽。
　　
　　值遇有三种。一者从初常受大乘。中间皆已成就。不至于今。二者初受大。中遇退大。仍接以小。此则中间犹故未尽。今得还闻大教。三者但论遇小。不论遇大。或初虽受大。退后无机。则中间未度。于今亦不尽。乃至灭后得道者是也。（此人卽以初闻小时为初结缘。复于中间唯习于小。今遇王子。初且闻小。人见释迦一代教中一分声闻未发心者。便卽判云永灭不发。是则不知如来长远之化。）问。如上尘数多劫。今始得阿罗汉。当知无生法忍。何易可阶。答。一云。大圣善巧。依四悉檀作如是说。或说佛道长远。或说佛道易得。或随世间所欲。或为发生宿善。或对治厌道长者说短。于道生轻易想者说长。或为闻说长短。卽得入第一义。当知言如许劫方今得罗汉者。乃是权行四悉檀。引诸实行令入道耳。又理无长短。长短在机。但须不笃自勤。何须论他时长时短。
　　
　　　（子）三明今日还说法华二。初先结会古今。二正明还说法华。
　　
　　　（丑）初中二。初结师之古今。二会弟子古今。
　　
　　　（寅）今初
　　
　　诸比丘。我今语汝。彼佛弟子十六沙弥。今皆得阿耨多罗三藐三菩提。于十方国土现在说法。有无量百千万亿菩萨声闻以为眷属。其二沙弥东方作佛。一名阿閦。在欢喜国。二名须弥顶。东南方二佛。一名师子音。二名师子相。南方二佛。一名虚空住。二名常灭。西南方二佛。一名帝相。二名梵相。西方二佛。一名阿弥陀。二名度一切世间苦恼。西北方二佛。一名多摩罗跋旃檀香神通。二名须弥相。北方二佛。一名云自在。二名云自在王。东北方佛。名坏一切世间怖畏。第十六我释迦牟尼佛。于娑婆国土成阿耨多罗三藐三菩提。
　　
　　十六沙弥是古。八方作佛是今也。阿閦。此云无动。
　　
　　　（寅）二会弟子古今四。初明本结大缘。二释今住声闻疑。三正结会古今。四释未来弟子疑。
　　
　　　（卯）今初
　　
　　诸比丘。我等为沙弥时。各各教化无量百千万亿恒河沙等众生。从我闻法。为阿耨多罗三藐三菩提。
　　
　　此明初闻法时。皆为无上菩提。所谓三乘初心。不愚于法也。但此后有退不退。致使得脱前后差别耳。
　　
　　　（卯）二释今住声闻疑
　　
　　此诸众生。于今有住声闻地者。我常教化阿耨多罗三藐三菩提。是诸人等。应以是法渐入佛道。所以者何。如来智慧。难信难解。
　　
　　先明此诸众生。大通佛时从我闻法。便为无上菩提。何故直至于今。犹有尚住声闻地者。释曰。我常教化之以无上菩提。但由是诸人等。应以是权小法渐入佛道故也。又有疑曰。何故是人应以是法渐入。释曰。良以如来智慧。难信难解故也。
　　
　　　（卯）三正结会古今
　　
　　尔时所化无量恒河沙等众生者。汝等诸比丘。及我灭度后。未来世中声闻弟子是也。
　　
　　汝等诸比丘。卽结会于今有住声闻地者之古今也。及我灭度后声闻弟子。卽结会于今不尽之古今也。
　　
　　　（卯）四释未来弟子疑
　　
　　我灭度后。复有弟子。不闻是经。不知不觉菩萨所行。自于所得功德生灭度想。当入涅槃。我于余国作佛。更有异名。是人虽生灭度之想。入于涅槃。而于彼土求佛智慧。得闻是经。唯以佛乘而得灭度。更无余乘。除诸如来方便说法。
　　
　　疑者云。现在声闻。得闻佛说法华。开显悟入。可是结缘之流。未来者不闻法华而入灭度。岂能舍小而入一乘。释云。彼虽生涅槃想。仍生方便有余土中。受变易身。我于彼土。仍必为说是经。必令入一乘道。更无余乘也。除诸如来方便说法。正断疑也。三是方便假说。其实决无三也。初先结会古今竟。
　　
　　　（丑）二正明还说法华二。初明应时故说。二释前开三意。
　　
　　　（寅）今初
　　
　　诸比丘。若如来自知涅槃时到。众又清净。信解坚固。了达空法。深入禅定。便集诸菩萨及声闻众。为说是经。世间无有二乘而得灭度。唯一佛乘得灭度耳。
　　
　　涅槃时到者。诸佛出世化道将毕时也。如迦叶佛日月灯明佛等。说此经竟。卽入涅槃。释迦亦于此经唱灭不久。故此经为最后极唱也。众清净。卽断德成就。信。是四不坏信。解。是无漏正解。了达空法。是证于真谛。皆卽智德成就。智断旣立。又复深入禅定。具二解脱。堪闻大教。能信受也。又众清净者。得三藏教益。免火宅难也。信解坚固者。得方等教益。心相体信也。了达空法者。得般若教益。能转教人也。集诸菩萨。是会亲族也。及声闻众。是命其子也。假使涅槃时到而众不清净。亦不能说此经。如多宝如来。以现世无机缘故。不得说法华经。所以留全身塔。誓于灭后处处作证也。
　　
　　　（寅）二释前开三意
　　
　　比丘当知。如来方便。深入众生之性。知其志乐小法。深著五欲。为是等故。说于涅槃。是人若闻。则便信受。
　　
　　若实无二乘得灭度者。何故如来前说权教。释云。如来深知众生有小性欲。著于五尘。弊于五浊。故先说三。令破浊免难。后说一也。初法说结缘竟。
　　
　　　（癸）二譬说结缘二。初立譬。二法合。
　　
　　　（子）初中二。初导师譬。二将导譬。
　　
　　　（丑）今初
　　
　　譬如五百由旬险难恶道。旷绝无人怖畏之处。若有多众欲过此道。至珍宝处。有一导师。聪慧明达。善知险道通塞之相。
　　
　　五百由旬者。若约果报。刖同居分段处为三百。方便变易处为四百。实报变易处为五百。若约烦恼。则三界见思为三百。尘沙为四百。无明为五百。入空观。能过三百。入假观。能过四百。入中观。能过五百也。险难恶道。譬生死因果。分段变易。卽果险难。见思五住。卽因险难。由此因果。故言恶道也。道有二种。一虽旷绝。有人可依。二者旷绝。无人可依。譬生死中有涅槃。烦恼中有菩提。则虽旷绝。有人可依。若生死烦恼无涅槃菩提。药中无病。病中无药。则嚝绝无人怖畏处也。（别圆二教。非旷有人。通教二乘。旷而有人。三藏二乘。旷而无人。故为此人设化。）若有多众者。譬王子所化未脱之众也。欲过此道至珍宝处者。譬发心为求无上菩提也。有一导师者。譬第十六王子也。耳清净曰聪。意清净曰慧。眼清净曰明。余根清净曰达。总而言之。卽六根清净也。又慧卽一心三智。明卽具足五眼。又三明为明。十力为达。善知险道通塞之相者。虽是险道。有塞有通。具方便者。卽塞成通。乏善巧者。卽通成塞。资粮。器械。胆识。勇力。皆须具足。前路水草。皆须谙识也。
　　
　　　（丑）二将导譬三。初所将人众譬。二中路懈退譬。三灭化引至宝所譬。
　　
　　　（寅）今初
　　
　　将导众人。欲过此难。
　　
　　譬本结缘未得脱者。本缘不失。而为导师所将也。
　　
　　　（寅）二中路懈退譬又二。初退大。二接小。
　　
　　　（卯）今初
　　
　　所将人众。中路懈退。白导师言。我等疲极。而复怖畏。不能复进。前路犹远。今欲退还。
　　
　　中路非半途也。但以发心为始。至佛为终。此两楹间而起退意。故名中路。白导师者。大机已退。小机可生。以此冥感法身慈悲。义如白也。疲极者。譬善根微弱。无明所翳也。怖畏者。譬惮恶生死也。前路犹远者。譬三惑难断也。由乏大乘勇力。故疲极。由乏大乘胆识及资粮器械。故怖畏。由不谙识前路水草。故云前路犹远。
　　
　　　（卯）二接小二。初方便设化。二欢喜前入。
　　
　　　（辰）今初
　　
　　导师多诸方便。而作是念。此等可愍。云何舍大珍宝而欲退还。作是念已。以方便力于险道中。过三百由旬。化作一城。告众人言。汝等勿布。莫得退还。今此大城。可于中止。随意所作。若入是城。快得安隐。若能前至宝所。亦可得去。
　　
　　多诸方便。譬如来权智能拟宜也。此等可愍。知其无大机也。化作一城。知其可小接也。汝等勿怖莫得退还。卽是劝令前进。譬劝转也。今此大城可于中止随意所作。卽是示城可住。譬示转也。若入是城快得安隐。卽是赞城功德。譬证转也。若能前至宝所亦可得去者。今佛未开显前。不得彰灼而有此语。若论密闻。则便不妨。若论宿世。应有是言。何者。王子旣知彼等退意。卽教化云。汝等若畏生死。且取涅槃讯息。然后更行大道。亦可随意也。又开权显实后。卽得说之。如涅槃经中诸取罗汉者。皆是其义。
　　
　　　（辰）二欢喜前入
　　
　　是时疲极之众。心大欢喜。叹未曾有。我等今者免斯恶道。快得安隐。于是众人前入化城。生已度想。生安隐想。
　　
　　大欢喜。譬闻慧。叹未曾有。譬暖位。免恶道。譬顶位。快安隐。譬忍位。前入化城。譬见谛位。已度想。譬得尽智。安隐想。譬得无生智。又巳度想。譬具智德。安隐想。譬证断德也。二中路懈退譬竟。
　　
　　　（寅）三灭化引至宝所譬
　　
　　尔时导师。知此人众。旣得止息。无复疲倦。卽灭化城。语众人言。汝等去来。宝处在近。向者大城。我所化作。为止息耳。
　　
　　
　　旣得止息。譬免难。无复疲倦。譬大乘机发。宝处在近。譬显实。大城化作。譬废权也。宝所有二义。若约究竟。则以极果为宝所。如上文云。唯佛与佛。乃能究尽诸法实相也。若约分入。卽以初发心住为宝所。如上文云。无上宝聚。不求自得。又云。得佛法分。如佛子所应得者。皆已得之也。问。凡五处开三显一。为有何异。答。通论无异。别论有差。方便品。约教开三显一。文云。如来但以一佛乘故为众生说法。无有余乘若二若三也。火宅。约行开三显一。车是运义。运则譬行。文云。各乘大车。游于四方。嬉戏快乐也。信解。约人开三显一。结会作人卽长者子。文云。我等昔来真是佛子也。药草。约差别无差别明权实。不的去取。但众生不知。佛令其知。若知七种差别。卽知权。同依一理无差别。卽知实。差而无差。无差而差。令知此意耳。终不说言无一有一。此约自行权实二智。随自意语。故佛能知。而众生不知也。亦是通前通后知不知明权实也。今化城。正约理开三显一。宝所化城。是大小两理。破除二乘权理显如来真实一理也。下文五百领解。举衣珠为譬。亦是约理也。此随文相一往而说。仍一一文并具四一。并是如来能知。众生不知。知卽开佛知见矣。初立譬竟。
　　
　　　（丑）二法合二。初正合。二举譬帖合。
　　
　　　（丑）初中二。初合导师譬。二合将导譬。
　　
　　　（寅）今初
　　
　　诸比丘。如来亦复如是。今为汝等作大导师。知诸生死烦恼恶道。险难长远。应去应度。
　　
　　如来。合导师也。汝等。合多众也。生死。合果险难。烦恼。合因险难也。长远。合五百由旬也。应去应度。合善知通塞之相。亦合欲至宝处也。
　　
　　　（寅）二合将导譬
　　
　　若众生但闻一佛乘者。则不欲见佛。不欲亲近。便作是念。佛道长远。久受勤苦。乃可得成。佛知是心怯弱下劣。以方便力。而于中道。为止息故。说二涅槃。若众生住于二地。如来尔时卽便为说。汝等所作未办。汝所住地。近于佛慧。当观察筹量。所得涅槃。非真实也。但是如来方便之力。于一佛乘。分别说三。
　　
　　若众生三字。合所将人众譬也。但闻一佛乘至乃可得成。合中路懈退譬也。佛知是心至说二涅槃。合化作一城譬也。己出同居未到实报。两楹之间。名为中道。有余无余。名二涅槃。亦是声闻缘觉二人所证。名二涅槃也。若众生住于二地以下。合灭化引至宝所譬也。初正合竟。
　　
　　　（丑）二举譬帖合
　　
　　如彼导师。为止息故。化作大城。旣知息已。而告之言。宝处在近。此城非实。我化作耳。
　　
　　化作大城。帖合施三。宝处在近。帖合显一。初广述竟。
　　
　　　（辛）二重颂二。初颂结缘之由。二颂正结缘。
　　
　　　（壬）初中二。初颂远由。二颂近由。
　　
　　　（癸）初又二。初颂大通智胜成佛。二颂十方梵王请法。
　　
　　　（子）今初
　　
　　尔时世尊。欲重宣此义而说偈言。
　　
　　大通智胜佛。十劫坐道场。佛法不现前。不得成佛道。诸天神龙王。阿修罗等众。常雨于天华。以供养彼佛。诸天击天鼓。幷作众伎乐。香风吹萎华。更雨新好者。遇十小劫已。乃得成佛道。诸天及世人。心皆怀踊跃。彼佛十六子。皆与其眷属。千万亿围绕。俱行至佛所。头面礼佛足。而请转法轮。圣师子法雨。充我及一切。
　　
　　初三偈。颂第二成道前事。次一偈。颂第三正明成道。后二偈。颂第五请转法轮。兼第四眷属供养。略不颂第一佛寿长远也。
　　
　　　（子）二颂十方梵王请法二。初颂威光照动。二颂梵王来请。
　　
　　　（丑）今初
　　
　　世尊甚难值。久远时一现。为觉悟群生。震动于一切。
　　
　　　（丑）二颂梵王来请
　　
　　东方诸世界。五百万亿国。梵宫殿光曜。昔所未曾有。诸梵见此相。寻来至佛所。散华以供养。幷奉上宫殿。诸佛转法轮。以偈而赞叹。佛知时未至。受请默然坐。三方及四维。上下亦复尔。散华奉宫殿。请佛转法轮。世尊甚难值。愿以本慈悲。广开甘露门。转无上法轮。
　　
　　前三偈。颂东方。后二偈。总颂九方也。初颂远由竟。
　　
　　　（癸）二颂近由二。初颂转半字法轮。二颂转废半明满法轮。
　　
　　　（子）今初
　　
　　无量慧世尊。受彼众人请。为宣种种法。四谛十二缘。无明至老死。皆从生缘有。如是众过患。汝等应当知。宣畅是法时。六百万亿姟。得尽诸苦际。皆成阿罗汉。第二说法时。千万恒沙众。于诸法不受。亦得阿罗汉。从是后得道。其数无有量。万亿劫算数。不能得其边。
　　
　　初半偈。颂受请。次偈半。颂正转。后三偈。颂闻法得道。言无明至老死皆从生缘有者。谓此有故彼有。卽指无明为行之生缘。行为识之生缘。乃至生为老死之生缘也。知其过患。则当用观智力灭彼无明。此灭故彼灭矣。
　　
　　　（子）二颂转废半明满法轮
　　
　　时十六王子。出家作沙弥。皆共请彼佛。演说大乘法。我等及营从。皆当成佛道。愿得如世尊。慧眼第一净。佛知童子心。宿世之所行。以无量因缘。种种诸譬喻。说六波罗蜜。及诸神通事。分别真实法。菩萨所行道。说是法华经。如恒河沙偈。彼佛说经已。静室入禅定。一心一处坐。八万四千劫。
　　
　　初二句。颂第一诸子出家。次六句。颂第二请法。略不颂第三所将亦出家。但以营从二字该之。佛知下二偈。颂第四受请中二万劫。先说方等般若。次二句。颂受请正说法华。略不颂第五有解不解及第六时节。后一偈。颂第七说已入定也。初颂结缘之由竟。
　　
　　　（壬）二颂正结缘二。初颂法说。二颂譬说。
　　
　　　（癸）初中三。初颂昔共结缘。二颂中间更相值遇。三颂今日还说法华。
　　
　　　（子）今初
　　
　　是诸沙弥等。知佛禅未出。为无量亿众。说佛无上慧。各各坐法座。说是大乘经。于佛宴寂后。宣扬助法化。一一沙弥等。所度诸众生。有六百万亿。恒河沙等众。
　　
　　　（子）二颂中间更相值遇
　　
　　彼佛灭度后。是诸闻法者。在在诸佛土。常与师俱生。
　　
　　　（子）三颂今日还说法华二。初颂结会古今。二颂正明还说法华。
　　
　　　（丑）今初
　　
　　是十六沙弥。具足行佛道。今现在十方。各得成正觉。尔时闻法者。各在诸佛所。其有住声闻。渐教以佛道。我在十六数。曾亦为汝说。是故以方便。引汝趣佛慧。
　　
　　初一偈。颂结师之古今。次二偈。但颂会现在弟子古今。略不颂未来弟子也。
　　
　　　（丑）二颂正明还说法华
　　
　　以是本因缘。今说法华经。令汝入佛道。慎勿怀惊惧。
　　
　　但颂应时故说。略不颂释开三意。初颂法说竟。
　　
　　　（癸）二颂譬说二。初颂立譬。二颂法合。
　　
　　　（子）初中二。初颂导师譬。二颂将导譬。
　　
　　　（丑）今初
　　
　　譬如险恶道。迥绝多毒兽。又复无水草。人所怖畏处。无数千万众。欲过此险道。其路甚旷远。经五百由旬。时有一导师。强识有智慧。明了心决定。在险济众难。
　　
　　长文云旷绝无人。今颂云迥绝多毒兽。人譬菩提涅槃。兽譬烦恼生死。兽多且毒。正以小机见思惑重。五浊障深。不得行大直道也。水譬禅定。草譬智慧。强识二句。颂聪慧明达。在险一句。颂善知险道通塞之相。余可知。
　　
　　　（丑）二颂将导譬二。初颂所将人众中路懈退。二颂灭化引至宝所。
　　
　　　（寅）初中二。初颂众人退大。二颂导师接小。
　　
　　　（卯）今初
　　
　　众人皆疲倦。而白导师言。我等今顿乏。于此欲退还。
　　
　　　（卯）二颂导师接小又二。初颂方便设化。二颂欢喜前入。
　　
　　　（辰）今初
　　
　　导师作是念。此辈甚可愍。如何欲退还。而失大珍宝。寻时思方便。当设神通力。化作大城郭。庄严诸舍宅。周匝有园林。渠流及浴池。重门高楼阁。男女皆充满。卽作是化已。慰众言勿惧。汝等入此城。各可随所乐。
　　
　　内曰城。外曰郭。譬有余无余二涅槃也。舍譬二乘生缘慈悲。宅譬二乘生空智境。园林譬二乘总持无漏法林。渠流譬九次第定。浴池譬八解脱。重门譬空无相无愿三三昧门。亦譬二乘重空三昧。谓生空。法空。乃至无愿亦无愿也。（与大乘二空不同）高楼阁。譬尽智无生智迥出三界也。男譬智慧。女譬禅定。观心释者。智体周备如城。善法圆足如郭。毕竟空为舍宅。性具万行为园林。九种大禅为渠流浴池。生法二空为重门。一心三智为高楼阁。直善能成自行。如男干家。慈悲能外化他。如女外适。（观心释化。亦通四教。今须约圆。）
　　
　　　（辰）二颂欢喜前入
　　
　　诸人旣入城。心皆大欢喜。皆生安隐想。自谓已得度。
　　
　　初颂所将人众中路懈退竟。
　　
　　　（寅）二颂灭化引至宝所
　　
　　导师知息已。集众而告言。汝等当前进。此是化城耳。我见汝疲极。中路欲退还。故以方便力。权化作此城。汝今勤精进。当共至宝所。
　　
　　初颂立譬竟。
　　
　　　（子）二颂法合二。初颂正合。二颂举譬帖合。
　　
　　　（丑）初中二。初颂合导师。二颂合将导。
　　
　　　（寅）今初
　　
　　我亦复如是。为一切导师。
　　
　　　（寅）二颂合将导
　　
　　见诸求道者。中路而懈废。不能度生死。烦恼诸险道。故以方便力。为息说涅槃。言汝等苦灭。所作皆已办。旣知到涅槃。皆得阿罗汉。尔乃集大众。为说真实法。诸佛方便力。分别说三乘。唯有一佛乘。息处故说二。今为汝说实。汝所得非灭。为佛一切智。当发大精进。汝证一切智。十力等佛法。具三十二相。乃是真实灭。
　　
　　初一句。颂合所将人众。次三句。颂合中路懈退。次一偈。颂合方便设化。次四偈。颂合灭化引至宝所也。三乘。约能趣权行。二。约所趣权理。卽有余无余之二。亦声闻缘觉果证之二也。一切智。是般若。三十二相。是法身。真实灭。是解脱。三德不纵不横。卽是如来秘密之藏。又一切智。卽法性识。十力等。卽法性受想行。三十二相。卽法性色。获得究竟常乐我净法性五阴。尽未来际不生不灭。乃名为真实灭。岂同二乘妄计灰断。仍受变易生死耶。初颂正合竟。
　　
　　　（丑）二颂举譬帖合
　　
　　诸佛之导师。为息说涅槃。旣知是息已。引入于佛慧。
　　
　　初二句。帖合施权。次二句。帖合显实也。三因缘说周中。初正说因缘竟。
　　
　　妙法莲华经台宗会义卷三之二
　　
　　
　　
　　
　　
　　
　　
　　
　　妙法莲华经台宗会义（三）
　　妙法莲华经台宗会义卷四之一
　　五百弟子受记品第八
　　授学无学人记品第九
　　法师品第十
　　妙法莲华经台宗会义卷四之二
　　见宝塔品第十一
　　提婆达多品第十二
　　持品第十三
　　妙法莲华经台宗会义卷五之一
　　安乐行品第十四
　　妙法莲华经台宗会义卷五之二
　　从地涌出品第十五
　　
　　
　　
　　
　　妙法莲华经台宗会义卷四之一
　　
　　古吴后学蕅益智旭述
　　
　　　　释化城喻品竟。次释五百弟子受记品。
　　
　　五百弟子受记品第八
　　
　　此品具记千二百。而但标五百者。五百得记名同。五百口陈领解故也。
　　
　　　（己）因缘说周中。二授下根记二。初此品。授千二百记。二学无学品。授二千人记。
　　
　　　（庚）初中二。初授满慈子。二授千二百人。
　　
　　　（辛）初又二。初序默领解。二如来述记。
　　
　　　（壬）初又二。初叙其得解欢喜。二叙其默念领解。
　　
　　　（癸）今初
　　
　　尔时富楼那弥多罗尼子。从佛闻是智慧方便随宜说法。又闻授诸大弟子阿耨多罗三藐三菩提记。复闻宿世因缘之事。复闻诸佛有大自在神通之力。得未曾有。心净踊跃。即从座起。到于佛前。头面礼足。却住一面。瞻仰尊颜。目不暂舍。
　　
　　先叙得解之由有四。一者。闻法譬二周开三显一。智慧。是领二处显实。方便随宜。是领二处开权也。二者。闻授舍利弗等五人记。诸大弟子。即领开权。授菩提记。即领显实也。三者。复闻宿世因缘。先教无上道。今还说法华。是显实。常与师俱生。渐教以佛道。是开权也。四者。复闻大自在神通力。观彼久远。犹若今日。权立化城。如彼导师。亦各具权实二义也。次叙内解欢喜。得未曾有者。从昔未闻开显。而今始得闻也。心净者。除涅槃爱。破无明惑也。踊跃者。开佛知见。大乐欢喜也。后叙外形恭敬。如文。若约本迹。则是庆诸实行耳。观心如前说。
　　
　　　（癸）二叙其默念领解
　　
　　而作是念。世尊甚奇特。所为希有。随顺世间若干种性。以方便知见而为说法。拔出众生处处贪著。我等于佛功德。言不能宣。唯佛世尊。能知我等深心本愿。
　　
　　文有二意。初明默念领解。次唯佛世尊下。明默求发迹请记。问。前二周得悟。皆发言领解。此何默念。答。前为下根未悟。事须彰言劝动。今下根已悟。无所劝动。故默念也。（世界）又上来但领解。不求发迹。言则不嫌。今亦解亦发。亦解故念。避物讥嫌故默。默念允宜也。（对治）又默念领解。是大领解。如净名默然。是真入不二法门也。（为人）又权实不可思议。非言非念。而言而念。非言而言。故前来口陈领解。非念而念。故今则默念领解也。（第一义）问。前来何意不求发迹。答。为下根未悟故。今下根已解。权化事足。若下根发迹。则知中上亦权。若约上中先发。则于下根不便也。世尊甚奇特。所为希有。领实智也。随顺世间若干种性而为说法。领权智也。此领方便中开显意也。拔出众生处处贪著。领火宅中开显意也。我等于佛功德言不能宣。领药草中如来复有无量功德等也。求发迹中言我等者。通念请发诸人迹也。深心者。三世助佛宣化之本怀也。本愿者。本求无上大菩提也。从深心故须发迹。从本愿故须授记。初叙默领解竟。
　　
　　　（壬）二如来述记二。初长文。二偈颂。
　　
　　　（癸）初中二。初述本迹。二与授记。
　　
　　　（子）初又三。初就释迦世行因发迹。二约过去世显其本行。三约三世佛所修因。
　　
　　　（丑）今初
　　
　　尔时佛告诸比丘。汝等见是富楼那弥多罗尼子不。我常称其于说法人中最为第一。亦常叹其种种功德。精勤护持助宣我法。能于四众示教利喜。具足解释佛之正法。而大饶益同梵行者。自舍如来。无能尽其言论之辩。
　　
　　标言汝等不者有二意。一见其迹为小不。二见其本功德不。众人但见迹为声闻。而不能知本是菩萨。故云见不也。我常称其下。是标其迹。迹于说法人中最为第一。若非法身妙本。无以垂于第一胜迹。此举迹以显本也。亦常叹其下。是标其本。本地福慧万行庄严。故云种种。本地旣有种种功德。何但迹为二乘。此举本以明迹也。精勤护持下。是释本迹。助宣我法。即是迹中助宣半满之法也。迹在三藏。悟四真谛。是护持助宣酪法。迹在方等。示受弹诃。是护持助宣生酥法。迹领般若。转教菩萨。是护持助宣熟酥法。迹在法华。三周得悟。是护持助宣醍醐法。具足权实功德。而迹起五味。助佛调熟实行众生。故云亦常叹其种种功德也。能于四众示教利喜。是述其迹中助宣半字法门。具足解释佛之正法。是述其迹中助宣满字法门。而大饶益同梵行者。是助佛饶益半满弟子。自舍如来者。谓降妙觉已下。皆无能知。此即述其本地功德也。
　　
　　　（丑）二约过去世显其本行
　　
　　汝等勿谓富楼那但能护持助宣我法。亦于过去九十亿诸佛所。护持助宣佛之正法。于彼说法人中。亦最第一。又于诸佛所说空法。明了通达。得四无碍智。常能审谛清净说法。无有疑惑。具足菩萨神通之力。随其寿命。常修梵行。彼佛世人。咸皆谓之实是声闻。而富楼那。以斯方便。饶益无量百千众生。又化无量阿僧祇人。令立阿耨多罗三藐三菩提。为净佛土故。常作佛事。教化众生。
　　
　　显本有二。一远本。二近本。远本冥邈。为信良难。故略而不述。但举九十亿近本。有宿命智。能知近本。故举近以证远。就九十亿文。具明助佛宣扬权实之教。调伏众生。护持助宣佛之正法。即总明权实皆正法也。又于空法明了等。即别明助宣为实施权。了知析空即空第一义空建立差别。用拟阿含方等般若三味也。彼佛世人咸皆谓之实是声闻者。于时旣未发迹。但谓三藏实证。方等被诃。般若被加令说。不知是大菩萨也。又化无量令立菩提。即别明助宣开权显实。同今法华醍醐味也。然于过去佛所。岂不亦助单半单满等法。但由今佛出五浊世。宜引施开废会等化。是故皆从同类以说。例如光照东方。文殊叙古。岂无余途。引同类耳。又单半单满。为化不难。施开废会。方尽如来应病与药之妙。
　　
　　　（丑）三约三世佛所修因
　　
　　诸比丘。富楼那亦于七佛说法人中而得第一。今于我所说法人中亦为第一。于贤劫中当来诸佛说法人中亦复第一。而皆护持助宣佛法。亦于未来护持助宣无量无边诸佛之法。教化饶益无量众生。令立阿耨多罗三藐三菩提。为净佛土故。常勤精进教化众生。
　　
　　亦例前助宣半满五味。利益大小也。初述本迹竟。
　　
　　　（子）二与授记五。初明因圆果满。二明国土广净。三明劫国名字。四明佛寿法住。五明灭后供养舍利。
　　
　　　（丑）今初
　　
　　渐渐具足菩萨之道。过无量阿僧祇劫。当于此土得阿耨多罗三藐三菩提。号曰法明如来。应供。正徧知。明行足。善逝。世间解。无上士。调御丈夫。天人师。佛。世尊。
　　
　　初一句。牒前明因圆。过无量下。明果满也。
　　
　　　（丑）二明国土广净又五。初明国大严净。二明纯是善道。三明人天福慧具足。四明菩萨声闻众数甚多。五总结庄严。
　　
　　　（寅）今初
　　
　　其佛以恒河沙等三千大千世界为一佛土。七宝为地。地平如掌。无有山陵溪涧沟壑。七宝台观。充满其中。诸天宫殿。近处虚空。人天交接。两得相见。
　　
　　地平如掌者。或云。海底有石名掌。此石无有一微尘许不平。或云。贤劫经正明如佛手掌。非引人掌也。
　　
　　　（寅）二明纯是善道
　　
　　无诸恶道。亦无女人。一切众生。皆以化生。无有淫欲。
　　
　　有女人而无恶道。如阿閦佛国。虽有女人而无女事也。今恶道女人俱无。则如阿弥陀国。清净最为第一。
　　
　　　（寅）三明人天福慧具足
　　
　　得大神通。身出光明。飞行自在。志念坚固。精进智慧。普皆金色。三十二相。而自庄严。其国众生。常以二食。一者法喜食。二者禅悦食。
　　
　　闻法欢喜以资慧命。名法喜食。入禅适悦以持法身。名禅悦食。不须分段饮食也。
　　
　　　（寅）四明菩萨声闻众数甚多
　　
　　有无量阿僧祇千万亿那由他诸菩萨众。得大神通。四无碍智。善能教化众生之类。其声闻众。算数校计所不能知。皆得具足六通三明及八解脱。
　　
　　　（寅）五总结庄严
　　
　　其佛国土。有如是等无量功德庄严成就。
　　
　　　　二明国土广净竟。
　　
　　　（丑）三明劫国名字
　　
　　劫名宝明。国名善净。
　　
　　　（丑）四明佛寿法住
　　
　　其佛寿命。无量阿僧祇劫。法住甚久。
　　
　　　（丑）五明灭后供养舍利
　　
　　佛灭度后。起七宝塔徧满其国。
　　
　　二如来述记中长文竟。
　　
　　　（癸）二偈颂二。初颂发迹。二颂授记。
　　
　　　（子）初中二。初总发诸声闻迹。二颂发富楼那迹。
　　
　　　（丑）今初
　　
　　尔时世尊。欲重宣此义而说偈言。诸比丘谛听。佛子所行道。善学方便故。不可得思议。知众乐小法。而畏于大智。是故诸菩萨。作声闻缘觉。以无数方便。化诸众生类。自说是声闻。去佛道甚远。度脱无量众。皆悉得成就。虽小欲懈怠。渐当令作佛。内秘菩萨行。外现是声闻。少欲厌生死。实自净佛土。示众有三毒。又现邪见相。我弟子如是。方便度众生。若我具足说。种种化现事。众生闻是者。心则怀疑惑。
　　
　　小欲。谓志乐小乘。懈怠。谓不求大乘也。示众有三毒等者。非但示为声闻。亦作三毒凡夫及邪见外道也。又如身子示嗔。难陀示贪。调达示痴等。
　　
　　　（丑）二颂发富楼那迹
　　
　　今此富楼那。于昔千亿佛。勤修所行道。宣护诸佛法。为求无上慧。而于诸佛所。现居弟子上。多闻有智慧。所说无所畏。能令众欢喜。未曾有疲倦。而以助佛事。已度大神通。具四无碍智。知诸根利钝。常说清净法。演畅如是义。教诸千亿众。令住大乘法。而自净佛土。未来亦供养。无量无数佛。护助宣正法。亦自净佛土。常以诸方便。说法无所畏。度不可计众。成就一切智。
　　
　　先五偈。颂约过去显本。后二偈。颂约未来佛所行因。略不颂现佛及七佛也。初颂发迹竟。
　　
　　　（子）二颂授记三。初颂因圆果满。二超颂国劫名字。三颂国土广净。略不颂佛寿法住及灭后起塔也。
　　
　　　（丑）今初
　　
　　供养诸如来。护持法宝藏。其后得成佛。号名曰法明。
　　
　　　（丑）二超颂国劫名字
　　
　　其国名善净。七宝所合成。劫名为宝明。
　　
　　　（丑）三颂国土广净
　　
　　菩萨众甚多。其数无量亿。皆度大神通。威德力具足。充满其国土。声闻亦无数。三明八解脱。得四无碍智。以是等为僧。其国诸众生。淫欲皆已断。纯一变化生。具相庄严身。法喜禅悦食。更无余食想。无有诸女人。亦无诸恶道。富楼那比丘。功德悉成满。当得斯净土。贤圣众甚多。如是无量事。我今但略说。
　　
　　初授满慈子记竟。
　　
　　　（辛）二授千二百人记三。初念请。二与记。三领解。
　　
　　　（壬）今初
　　
　　尔时千二百阿罗汉心自在者作是念。我等欢喜。得未曾有。若世尊各见授记如余大弟子者。不亦快乎。
　　
　　　（壬）二与记二。初长文。二偈颂。
　　
　　　（癸）初中三。初总记千二百。二别记憍陈如。三别记五百。
　　
　　　（子）今初
　　
　　佛知此等心之所念。告摩诃迦叶。是千二百阿罗汉。我今当现前次第与授阿耨多罗三藐三菩提记。
　　
　　　（子）二别记憍陈如
　　
　　于此众中。我大弟子憍陈如比丘。当供养六万二千亿佛。然后得成为佛。号曰普明如来。应供。正徧知。明行足。善逝。世间解。无上士。调御丈夫。天人师。佛。世尊。
　　
　　陈如最初得度。为僧上座。故别授记。
　　
　　　（子）三别记五百
　　
　　其五百阿罗汉。优楼频螺迦叶。伽耶迦叶。那提迦叶。迦留陀夷。优陀夷。阿［少/兔］楼陀。离婆多。劫宾那。薄拘罗。周陀。莎伽陀等。皆当得阿耨多罗三藐三菩提。尽同一号。名曰普明。
　　
　　迦留陀夷。此云黑光。佛成道后。父王遣令请佛。佛命出家者也。据宝积经。则善来得道。以神通力。转化父王。据阿含毗尼。则是六群比丘之一。虽出家后。仍犯多过。年七十余。方得调伏。证阿罗汉。劝化第一。所化夫妇俱见谛者。足一千家。故知大小两机。所见各别如此。何但佛之身密。不可思议。即诸大弟子身密。亦皆不可思议也。优陀夷。亦云优波离。亦云邬波离。梵音轻重耳。持律第一。周陀。此云大路。证阿罗汉。能持三藏。作大法师。即是兄名。莎伽陀。此云小路。亦云继道。即是弟名。其兄授以一句伽陀。一百日中不能成诵。兄逐出房。佛亲授以我拂尘我除垢六字。犹复得前遗后。得后遗前。教以调息。方证圣果。具大神力。降毒火龙。此四尊者前列众中未有名字。故今释出。又列众中有憍梵波提。毕陵伽婆蹉。摩诃拘絺罗。难陀。孙陀罗难陀。凡五人不见别授。或是梵文未来。或总摄在五百人及千二百人中。长文竟。
　　
　　　（癸）二偈颂二。初颂记陈如及五百。二颂总授一切声闻记。
　　
　　　（子）今初
　　
　　尔时世尊。欲重宣此义而说偈言。
　　
　　憍陈如比丘。当见无量佛。过阿僧祇劫。乃成等正觉。常放大光明。具足诸神通。名闻徧十方。一切之所敬。常说无上道。故号为普明。其国土清净。菩萨皆勇猛。咸升妙楼阁。游诸十方国。以无上供具。奉献于诸佛。作是供养已。心怀大欢喜。须臾还本国。有如是神力。佛寿六万劫。正法住倍寿。像法复倍是。法灭天人忧。其五百比丘。次第当作佛。同号曰普明。转次而授记。我灭度之后。某甲当作佛。其所化世间。亦如我今日。国土之严净。及诸神通力。菩萨声闻众。正法及像法。寿命劫多少。皆如上所说。
　　
　　长文略。偈颂广。先颂授陈如中。初二句明行因。次二偈明得果。次二偈半明国净。次一句明佛寿。次二句明正像。次法灭天人忧句。结上起下。次三偈半。颂授五百记也。
　　
　　　（子）二颂总授一切声闻记
　　
　　迦叶汝已知。五百自在者。余诸声闻众。亦当复如是。其不在此会。汝当为宣说。
　　
　　
　　
　　余诸声闻。指千二百人中。已授五百。余七百人。幷总指一切声闻也。其不在此会者。无论在与不在。得记是同也。授千二百记中。二与记竟。
　　
　　　（壬）三领解二。初长文。二偈颂。
　　
　　　（癸）初中二。初经家叙喜。二自陈领解。
　　
　　　（子）今初
　　
　　尔时五百阿罗汉。于佛前得受记已。欢喜踊跃。即从座起。到于佛前。头面礼足。悔过自责。
　　
　　欢喜踊跃。是庆今得解。悔过自责。是愧昔不解也。
　　
　　　（子）二自陈领解二。初法说。二譬说。
　　
　　　（丑）今初
　　
　　世尊。我等常作是念。自谓已得究竟灭度。今乃知之如无智者。所以者何。我等应得如来智慧。而便自以小智为足。
　　
　　自谓已得究竟灭度。是悔责昔迷。今乃知之如无智者。是庆今始悟。方知从前小智。竟同无智。亦自责根钝。不能早悟也。所以者何下。释成无智之意。今日乃知应得如来大智。而向日便以小智为足。封小失大。岂非竟同无智乎。
　　
　　　（丑）二譬说二。初立譬。二法合。
　　
　　　（寅）初中二。初醉酒譬。譬自谓灭度。小智为足。二亲友觉悟譬。譬今乃知之。应得如来智慧。
　　
　　　（卯）初又二。初系珠譬。领上王子结缘。二醉卧不觉譬。领上中间退大。二起已游行譬。领上接之以小。
　　
　　　（辰）今初
　　
　　世尊。譬如有人。至亲友家。醉酒而卧。是时亲友。官事当行。以无价宝珠系其衣里。与之而去。
　　
　　有人。即五百自譬也。亲友。譬昔日第十六王子也。家。譬大乘教为家也。醉酒而卧。譬无明从未醒也。醉有二义。一重醉。都不觉知。譬一句一偈结缘。未曾登品。二轻醉。微觉寻忘。亦名不觉。譬薄有闻慧。在五品初。未入似位也。官事当行。譬王子余处机兴。逗缘往应也。宏法化他。非是私务。故云官事。无价宝珠。譬一乘实相真如智宝也。系其衣里者。衣譬彼时惭愧忍辱及信乐心。由闻法时微生信乐。得成了因智愿种子也。
　　
　　　（辰）二醉卧不觉譬
　　
　　其人醉卧。都不觉知。
　　
　　此譬无明心重。寻复不忆。领中间懈退。不受大法。
　　
　　　（辰）三起已游行譬
　　
　　起已游行。到于他国。为衣食故。勤力求索。甚大艰难。若少有所得。便以为足。
　　
　　起已游行。譬善根欲发。厌苦求乐也。到于他国。譬无明覆解。不知还向大乘本国也。衣食。譬正助二道也。求索艰难。譬未入正法时。空无证获也。得少为足。譬秉权教修行。得小乘果。正领中间以小接也。初醉酒譬竟。
　　
　　　（卯）二亲友觉悟譬。领上以是本因缘。今说法华经。等赐诸子白牛大车也。文亦为三。初诃责。二示珠。三劝贸。
　　
　　　（辰）今初
　　
　　于后亲友会遇见之。而作是言。咄哉丈夫。何为衣食。乃至如是。
　　
　　会遇见之。譬大乘机发也。咄哉诃责。譬动执生疑也。三周中皆有此意。法说中云我令脱苦缚等。譬说中云我先不言皆为三菩提耶。因缘中云宿世因缘我今当说。皆诃责之辞也。
　　
　　　（辰）二示珠
　　
　　我昔欲令汝得安乐五欲自恣。于某年日月。以无价宝珠系汝衣里。今故现在。而汝不知。勤苦忧恼以求自活。甚为痴也。
　　
　　安乐。譬无上大涅槃也。五欲自恣。譬大乘称性真实受用。如所云实报胜妙五尘。能令迦叶起舞者是也。某年日月。譬大通佛覆讲法华时也。今故现在。譬正显实。法说中广明五佛。譬说中等赐大车。因缘中还为说大。皆示珠之义也。
　　
　　　（辰）三劝贸
　　
　　汝今可以此宝贸易所须。常可如意。无所乏短。
　　
　　珠虽价直无量。仍须贸易。方有济用。譬了因内解。虽复究竟。必以种易现。以昔一解一切解而贸一行一切行。珠体不竭。贸亦无穷。故须更听更修。方显宝之功用。如华严。中得摩尼珠。十种莹治。方能雨宝。解行相称。方堪佛记。从是以后。则具有寂灭忍衣。首楞严食。自行化他无量众宝。无功用位。彼此不穷。故云常可如意。无所乏短也。法说中身子得记。譬说中四人得记。因缘中千二二千得记。皆即劝贸之义。初立譬竟。
　　
　　　（寅）二法合二。初合醉酒。二合觉悟。
　　
　　　（卯）初中三。初合系珠。二合醉卧不知。三合起已游行得少为足。
　　
　　　（辰）今初
　　
　　佛亦如是。为菩萨时。教化我等。令发一切智心。
　　
　　　（辰）二合醉卧不知
　　
　　而寻废忘。不知不觉。
　　
　　　（辰）三合起已游行得少为足
　　
　　旣得阿罗汉道。自谓灭度。资生艰难。得少为足。
　　
　　由三界内资生艰难。故于小果自谓为足也。然无大乘功德法财。则亦仍是资生艰难。初合醉酒譬竟。
　　
　　　（卯）二合亲友觉悟譬三。初合诃责。二合示珠。三合劝贸。
　　
　　　（辰）今初
　　
　　一切智愿。犹在不失。今者世尊觉悟我等。作如是言。诸比丘。汝等所得。非究竟灭。
　　
　　　（辰）二合示珠
　　
　　我久令汝等种佛善根。以方便故。示涅槃相。而汝谓为实得灭度。
　　
　　　（辰）三合劝贸
　　
　　世尊。我今乃知实是菩萨。得受阿耨多罗三藐三菩提记。以是因缘。甚大欢喜。得未曾有。
　　
　　三领解中。初长文竟。
　　
　　　（癸）二偈颂二。初颂内心得解。二颂自陈领解。
　　
　　　（子）今初
　　
　　尔时阿若憍陈如等。欲重宣此义而说偈言。我等闻无上。安隐授记声。欢喜未曾有。礼无量智佛。今于世尊前。自悔诸过咎。
　　
　　初一偈。颂欢喜得解。次半偈。颂悔过自责也。
　　
　　　（子）二颂自陈领解二。初颂法说。二颂譬说。
　　
　　　（丑）今初
　　
　　于无量佛宝。得少涅槃分。如无智愚人。便自以为足。
　　
　　　（丑）二颂譬说二。初颂立譬。二颂法合。
　　
　　　（寅）初中二。初颂醉酒譬。二颂亲友觉悟譬。
　　
　　　（卯）今初
　　
　　譬如贫穷人。往至亲友家。其家甚大富。具设诸肴膳。以无价宝珠。系著内衣里。默与而舍去。时卧不觉知。是人旣已起。游行诣他国。求衣食自济。资生甚艰难。得少便为足。更不愿好者。不觉内衣里。有无价宝珠。
　　
　　初七句。颂系珠譬。第八一句。颂醉卧不觉譬。后二偈。颂起已游行譬也。凡夫未有修德。名贫穷人。诸佛菩萨。与诸众生同一心性。名为亲友。具足权实种种功德。名为大富。诸方便教。名为肴膳。一乘圆顿教理。名为宝珠。惭愧忍辱。名为外衣。信乐之心。名为内衣。初结缘时。具足二衣。退大堕恶。则无外衣。若约现无信乐。乃似内衣亦无。而种子仍在。但是衣弊。非全无也。余如文。
　　
　　　（卯）二颂亲友觉悟譬
　　
　　与珠之亲友。后见此贫人。苦切责之已。示以所系珠。贫人见此珠。其心大欢喜。富有诸财物。五欲而自恣。
　　
　　初颂立譬竟。
　　
　　　（寅）二颂法合二。初颂合醉酒。二颂合觉悟。
　　
　　　（卯）今初
　　
　　我等亦如是。世尊于长夜。常愍见教化。令种无上愿。我等无智故。不觉亦不知。得少涅槃分。自足不求余。
　　
　　初一偈。颂合系珠。次半偈。颂合醉卧不知。后半偈。颂合起已游行。得少为足也。
　　
　　　（卯）二颂合觉悟
　　
　　今佛觉悟我。言非实灭度。得佛无上慧。尔乃为真灭。我今从佛闻。授记庄严事。及转次授决。身心徧欢喜。
　　
　　初半偈。颂合诃责。次半偈。颂合示珠。后一偈。颂合劝贸也。初授千二百记竟。释五百弟子受记品竟。次释授学无学人记品。
　　
　　授学无学人记品第九
　　
　　研真断惑。慕求胜见名之为学。即三果四向真无漏慧也。真穷惑尽。胜见已极。无所复学。名为无学。即阿罗汉果也。（学无学别。即世界。研真。即为人。断惑。即对治。真穷惑尽。即第一义。）约教者。析法研真名学。惑尽真穷名无学。三藏意也。体法研真名学。无真无惑名无学。通意也。自浅之深名学。通别惑尽。权实理穷名无学。别意也。研如来藏。有学无学。法性实相。非学非无学。而学而无学。圆意也。是二千人。或是学。或是无学。同是一流。一时受记。同一名号。故别为一品也。本迹者。阿难迹为学人。罗睺罗迹为无学。而本地不可思议。以例余二千人。亦应各有本迹。观心者名字乃至分证四位。名为学。究竟一位。名无学。理即一位。非学非无学。又六即通皆非学非无学。分证已去。而学而无学。又可理即学无学。乃至究竟学无学。
　　
　　　（庚）授下根记中。二授二千人记二。初请记。二授记。
　　
　　　（辛）初中二。初二人请。次二千人请。
　　
　　　（壬）初又二。初默念请。二发言请。
　　
　　　（癸）今初
　　
　　尔时阿难罗睺罗而作是念。我等每自思惟。设得授记。不亦快乎。
　　
　　　（癸）二发言请又二。初引例。二引望。
　　
　　　（子）今初
　　
　　即从座起。到于佛前。头面礼足。俱白佛言。世尊。我等于此。亦应有分。唯有如来。我等所归。
　　
　　　（子）二引望
　　
　　又我等为一切世间天人阿修罗所见知识。阿难常为侍者。护持法藏。罗睺罗是佛之子。若佛见授阿耨多罗三藐三菩提记者。我愿旣满。众望亦足。
　　
　　准前列众。二人皆在多知识中。今与学无学二千人同受记者。为引实故。四悉檀故。初二人请竟。
　　
　　　（壬）次二千人请
　　
　　尔时学无学声闻弟子二千人。皆从座起。偏袒右肩。到于佛前。一心合掌。瞻仰世尊。如阿难罗睺罗所愿。住立一面。
　　
　　但有引例一意。而无引望。故但默念请。不发言也。初请记竟。
　　
　　　（辛）二授记二。初记二人。次记二千人。
　　
　　　（壬）初中二。初记阿难。二记罗睺罗。
　　
　　　（癸）初又五。初长文。二重颂。三新发意者生疑。四如来释疑。五阿难述叹。
　　
　　　（子）今初
　　
　　尔时佛告阿难。汝于来世。当得作佛。号山海慧自在通王如来。应供。正徧知。明行足。善逝。世间解。无上士。调御丈夫。天人师。佛。世尊。（初明得果）当供养六十二亿诸佛。护持法藏。然后得阿耨多罗三藐三菩提。（二明行因）教化二十千万亿恒河沙诸菩萨等。令成阿耨多罗三藐三菩提。（三明说法度人）国名常立胜幡。其土清净。琉璃为地。劫名妙音徧满。（四明国劫名字）其佛寿命。无量千万亿阿僧祇劫。若人于千万亿无量阿僧祇劫中算数校计。不能得知。（五明佛寿）正法住世。倍于寿命。像法住世。复倍正法。（六明法住）阿难。是山海慧自在通王佛。为十方无量千万亿恒河沙等诸佛如来所共赞叹。称其功德。（七明诸佛称赞）
　　
　　　（子）二重颂
　　
　　尔时世尊。欲重宣此义而说偈言。
　　
　　我今僧中说。阿难持法者。当供养诸佛。然后成正觉。号曰山海慧。自在通王佛。其国土清净。名常立胜幡。教化诸菩萨。其数如恒沙。佛有大威德。名闻满十方。寿命无有量。以愍众生故。正法住倍寿。像法复倍是。如恒河沙等。无数诸众生。于此佛法中。种佛道因缘。
　　
　　　（子）三新发意者生疑
　　
　　尔时会中新发意菩萨八千人。咸作是念。我等尚不闻诸大菩萨得如是记。有何因缘。而诸声闻得如是决。
　　
　　　（子）四如来释疑
　　
　　尔时世尊。知诸菩萨心之所念而告之曰。诸善男子。我与阿难等。于空王佛所。同时发阿耨多罗三藐三菩提心。阿难常乐多闻。我常勤精进。是故我已得成阿耨多罗三藐三菩提。而阿难护持我法。亦护将来诸佛法藏。教化成就诸菩萨众。其本愿如是。故获斯记。
　　
　　　（子）五阿难述叹
　　
　　阿难面于佛前自闻授记。及国土庄严。所愿具足。心大欢喜。得未曾有。即时忆念过去无量千万亿诸佛法藏。通达无碍。如今所闻。亦识本愿。尔时阿难而说偈言。世尊甚希有。令我念过去。无量诸佛法。如今日所闻。我今无复疑。安住于佛道。方便为侍者。护持诸佛法。
　　
　　初记阿难竟。
　　
　　　（癸）二记罗睺罗二。初长文。二重颂。
　　
　　　（子）今初
　　
　　尔时佛告罗睺罗。汝于来世。当得作佛。号蹈七宝华如来。应供。正徧知。明行足。善逝。世间解。无上士。调御丈夫。天人师。佛。世尊。当供养十世界微尘等数诸佛如来。常为诸佛而作长子。犹如今也。是蹈七宝华佛。国土庄严。寿命劫数。所化弟子。正法像法。亦如山海慧自在通王如来无异。亦为此佛而作长子。过是已后。当得阿耨多罗三藐三菩提。
　　
　　　（子）二重颂
　　
　　尔时世尊。欲重宣此义而说偈言。我为太子时。罗睺为长子。我今成佛道。受法为法子。于未来世中。见无量亿佛。皆为其长子。一心求佛道。罗睺罗密行。唯我能知之。现为我长子。以示诸众生。无量亿千万。功德不可数。安住于佛法。以求无上道。
　　
　　初记二人竟。
　　
　　　（壬）次记二千人三。初长文。二重颂。三得记欢喜。
　　
　　　（癸）今初
　　
　　尔时世尊。见学无学二千人。其意柔輭。寂然清净。一心观佛。佛告阿难。汝见是学无学二千人不。唯然已见。阿难。是诸人等。当供养五十世界微尘数诸佛如来。恭敬尊重。护持法藏。末后同时于十方国。各得成佛。皆同一号。名曰宝相如来。应供。正徧知。明行足。善逝。世间解。无上士。调御丈夫。天人师。佛。世尊。寿命一劫。国土庄严。声闻菩萨。正法像法。皆悉同等。
　　
　　　（癸）二重颂
　　
　　尔时世尊。欲重宣此义而说偈言。是二千声闻。今于我前住。悉皆与授记。未来当成佛。所供养诸佛。如上说尘数。护持其法藏。后当成正觉。各于十方国。悉同一名号。俱时坐道场。以证无上慧。皆名为宝相。国土及弟子。正法与像法。悉等无有异。咸以诸神通。度十方众生。名闻普周徧。渐入于涅槃。
　　
　　　（癸）三得记欢喜
　　
　　尔时学无学二千人。闻佛授记。欢喜踊跃而说偈言。世尊慧灯明。我闻授记音。心欢喜充满。如甘露见灌。
　　
　　二迹门正说竟。
　　
　　　　释授学无学人记品竟。次释法师品。
　　
　　法师品第十
　　
　　此品明五种法师。一受持。二读。三诵。四解说。五书写。大论明六种法师。一信力故受。二念力故持。三看文为读。四不忘为诵。五宣传为说。六圣人经书难解须解释。今经合受持为一。合解说为一。足书写为五。若别论。则四是自行。解说一种是化他。若通论。则自轨五法。名自行法师。教他五法。名化他法师。何以言之。法者。轨则也。师者。训匠也。法虽可轨。体不自宏。通之在人。五种通经。皆得称师。举法成其自行。皆以妙法为师。师于妙法。自行成就。故名法师。又五种人。能以妙法训匠于他。故举法目师。名为法师。若自轨法。若法匠他。俱得称法师品。此因缘释也。（自行化他不同。即世界。自行成就。即生善。化他除恶。即对治。自他俱得。名法师。即第一义。）约教者。四教各有能诠所诠。俱名为法。各论自行化他。俱得称师。今唯在圆也。就圆教五种。若作减数说者。束五为四。即四安乐行如后说。又束为三。即是三业。受持是意业。读诵说是口业。书写是身业。别论则口业是化他。身意是自行。通论则三业自轨。即自行法师。三业教诏。即化他法师。故言法师品。又是三门。行此五法以自熏修。即福德门。宏宣五法广利益他。即化他门。自修益彼皆顺佛教。即报恩门。别论则自修报恩名自行。益彼即是化他。通论则自轨轨他。皆称法师。故言法师品。又是三轨。读诵书写是外行。即如来衣。受持是内行。即如来座。解说益他。即如来室。别论则室是匠他。衣座自匠。通论则慈悲覆物。惠利归已。名之如室。遮彼恶障己丑。名之为衣。安心于空。方能安他。安他安己。名之为座。此则自轨三法。亦名法师。化他三法。亦名法师。利物必以慈悲入室为首。涉有必以忍辱为基。济他必以亡我为本。能行三法大教宣通。堪为世间依止。故名法师品。又束为二。谓自行化他。此易可知。又束为一。谓如来行。具一切行。通论则悲拔一切苦。谓四趣三界二乘菩萨等苦。慈与一切乐。谓人天涅槃常住等乐。柔和衣障一切丑。谓四住无知无明等丑。空座亡一切相。谓有相无相非有非无相。别论则慈悲生一切善。柔和遮一切恶。空座荡一切相。又慈忍立一切福德。空座成一切智慧。智慧是目。福德是足。又慈悲胜一切声闻缘觉。柔和胜一切凡夫外道。空座胜析体偏等菩萨。又慈悲破天魔。柔和破阴魔。空破烦恼魔死魔。又慈忍故能问。空座故能答。具二庄严。又观空故能问。慈忍故能答。又慈忍故能种能立能资。空慧故能耘能破能导。又慈悲故何所隔。柔和故何所碍。空座故何所诤。故经言。一切善法。慈为根本。忍辱第一道。无相最上。（无相即诸法空）若论圆行。说不可尽。具如玄义一心五行。摄一切行也。问。何故约三法明法师。答。若一往事论者。必须登堂整服坐座。乃可敷宏。故约三耳。若事理合论者。迷惑不出三种。一约苦果起惑。须用慈悲与拔。二约结业起惑。须用柔忍远离。三约谛理起惑。须用法空了达也。（初二属事。后一属理。事理并是所迷之境。）若单约理者。迷真故堕苦。须用慈悲门。迷俗故沉空受乐。须用和忍门。迷中故成智障。须用法空门也。本迹观心可解。
　　
　　　（丙）迹门第三流通段。凡五品经。非止荫益当时。复欲津洽来世故也。一法师品。二宝塔品。皆明宏经功深福重。利益广大。三达多品。引往古宏经彼我兼益。以证功德深重。四持品。八万大士忍力成者。此土宏经。新得记者。他土宏经。五安乐行品。外凡初心。欣斯胜福。见声闻畏惮。闻菩萨摈辱。顾己力弱。无益自他。便生退没。佛为此人说安乐行。依之宏法。不虑危苦。又法师品。释尊自说宏经功福。命觅流通。宝塔品。多宝分身且证且助。劝觅流通。（宝塔证法华经故来。分身助开宝塔故集。）
　　
　　　（丁）初法师品二。初叹美能持法人。二叹美所持之法及示通经方轨。
　　
　　　（戊）初中二。初明禀道弟子功深福重。二明授道师功深福重。
　　
　　　（己）初又二。初佛世弟子。二灭后弟子。
　　
　　　（庚）今初
　　
　　尔时世尊。因药王菩萨。告八万大士。药王。汝见是大众中。无量诸天龙王夜叉乾闼婆阿修罗迦楼罗紧那罗摩睺罗伽。人与非人。及比丘比丘尼优婆塞优婆夷。求声闻者。求辟支佛者。求佛道者。如是等类。咸于佛前闻妙法华经一偈一句。乃至一念随喜者。我皆与授记。当得阿耨多罗三藐三菩提。
　　
　　因者。凭寄也。告者。普语也。药王菩萨。为法焚身。八万大士。忍力深固。故今流通妙法。先因药王。普告八万。欲其精勤护持助宣故也。汝见是大众等者。普授记也。不惟身子。四人。满慈。五百。及千二。二千得记而已。举凡八部四众。求三乘人。但闻一偈一句。一念随喜。皆得成佛。决定无疑。故今普皆与授记也。一偈一句者。举少以况多也。一念随喜者。举浅以况深也。所闻不论何偈何句。但令义合权实本迹十妙四一之流。功福皆尔。随喜未论读诵修行。但令能于一念心中。深解开权显实。即是理本非权非实。所以能权能实。权实不二。事理圆融。具烦恼性。能知如来秘密之藏。又复即于一念心中。广解一切心及一切法。皆是佛法。无有障碍。若欲分别。辩说无穷。法旣如此。人亦如是。下文常不轻授四众记。即是得此意也。故大经云。宁愿少闻。多解义味。此义至后释随喜品。当更说之。
　　
　　　（庚）二灭后弟子
　　
　　佛告药王。又如来灭度之后。若有人闻妙法华经。乃至一偈一句。一念随喜者。我亦与授阿耨多罗三藐三菩提记。
　　
　　灭后闻经随喜。其功福与佛现在是同。故亦同授记也。初明禀道弟子功深福重竟。
　　
　　　（己）二明授道师功深福重二。初长文。二偈颂。
　　
　　　（庚）初中二。初别明。二总明。别者。人有下上。时有现未。总者。不论下上及以现未。通明逆之得罪。顺之得福也。
　　
　　　（辛）初别中二。初明现世。二明来世。
　　
　　　（壬）初又二。初明下品师。二明上品师。皆约凡位判也。
　　
　　　（癸）今初
　　
　　若复有人。受持读诵解说书写妙法华经。乃至一偈。于此经卷。敬视如佛。种种供养。华。香。璎珞。末香。涂香。烧香。缯葢幢幡。衣服。技乐。乃至合掌恭敬。
　　
　　此先明下品师相也。一受持。二读。三诵。四解说。五书写。即是五种法师。一华。二香。三璎珞。四末香。五涂香。六烧香。七缯葢幢幡。八衣服。九技乐。十合掌。即是十种供养。
　　
　　药王当知。是诸人等。已曾供养十万亿佛。于诸佛所成就大愿。愍众生故。生此人间。药王。若有人问。何等众生。于未来世当得作佛。应示是诸人等。于未来世必得作佛。何以故。若善男子善女人。于法华经。乃至一句。受持读诵解说书写。种种供养经卷。华香璎珞末香涂香烧香缯葢幢幡衣服技乐合掌恭敬。是人一切世间所应瞻奉。应以如来供养而供养之。当知此人是大菩萨。成就阿耨多罗三藐三菩提。哀愍众生。愿生此间。广演分别妙法华经。
　　
　　此广明下品师功报也。已曾供养等。是先因深。愍众生故等。明现功大。若有人问等。明未来报重。
　　
　　　（癸）二明上品师
　　
　　何况尽能受持。种种供养者。药王当知。是人自舍清净业报。于我灭度后。愍众生故。生于恶世。广演此经。
　　
　　先况出上品师相。次药王当知下。略明上品师功报也。悲愿牵故。仍是业生眷属。未是神通应生。愿兼于业。具如玄义眷属妙说。初明现世竟。
　　
　　　（壬）二明来世亦二。初明下品师。二明上品师。
　　
　　　（癸）今初
　　
　　若是善男子善女人。我灭度后。能窃为一人说法华经乃至一句。当知是人。则如来使。如来所遣。行如来事。
　　
　　窃为一人。极言所化之少。乃至一句。极言所改之少。良以有慧无闻。未堪处众广演。此明下品师相也。然此经是如智所说。说于如理。今行人秉此如教而宣如理。故即是如来使。如来之所遣也。又如智照如理为事。今行人依如教行如理。故是行如来事也。又以如智如理化众生为事。今行人能有大悲以此经中真如之理为余人说。令得利益。故名行如来事。此明下品师功报也。观心释者。智心观境。境即真如。境来发智。智为如所使也。如来所遣者。观智从如中来也。行如来事者。历一切法无不真如。真如即佛事也。
　　
　　　（癸）二明上品师
　　
　　何况于大众中广为人说。
　　
　　以窃为一人。况出普为大众。以乃至一句。况出广说。此是上品师相。功报之大。不言可知。初别明竟。
　　
　　　（辛）二总明现未下上法师。逆之得罪。顺之得福。
　　
　　药王。若有恶人。以不善心。于一劫中。现于佛前常毁骂佛。其罪尚轻。若人以一恶言。毁訾在家出家读诵法华经者。其罪甚重。
　　
　　此先明逆之得罪也。夫罪福重轻。或时论田。或时论心。或论损益有重有轻。今正约损益重轻论也。且如恶人以不善心。心旣重矣。现前骂佛。田又尊矣。一劫常骂。业又久矣。而云尚轻者。非谓罪报果轻。但尤未若毁訾读诵法华之罪为尤重耳。何以故。佛证平等大慈。恒于恶人生悲愍心。又非恶人所能逼恼。故彼骂者。始则譬如以礼送人而人不受。持祸自归。堕落三涂。百千亿劫。终则譬如打骂旃檀。亦染香气。反受佛化。毕竟得成出世因缘。今初心行人读诵法华。忍力未成。易于退没。倘一言毁訾。阻碍胜事。是断佛种。损害尤深。故其罪甚重也。
　　
　　药王。其有读诵法华经者。当知是人。以佛庄严而自庄严。则为如来肩所荷担。其所至方。应随向礼。一心合掌。恭敬供养尊重赞叹。华香璎珞末香涂香烧香缯葢幢幡衣服肴馔。作诸技乐。人中上供而供养之。应持天宝而以散之。天上宝聚。应以奉献。所以者何。是人欢喜说法。须臾闻之。即得究竟阿耨多罗三藐三菩提故。
　　
　　此次明顺之得福也。佛以定慧庄严。此人能修定慧。故言以佛庄严而自庄严也。在背为荷。在肩为担。修非权非实法身之体。即是为如来荷。具能权能实二智之用。即是为如来担。其所至方应随向礼者。此人有所趣向。悉与实相相应。皆可敬顺。顺即是向。敬即是礼。敬而顺之。及兴供养也。应持天宝等。举重况轻。天宝尚应奉供。况仅人中上供耶。所以者何下。释成应礼应供之意。须臾即得究竟。以能圆显究竟妙理故也。仍须分别。始从名字究竟。乃至究竟究竟。二明授道师功深福重中。初长文竟。
　　
　　　（庚）二偈颂三。初奖劝自行利他。二重颂别总两义。三结叹经最第一。
　　
　　　（辛）今初
　　
　　尔时世尊。欲重宣此义而说偈言。若欲住佛道。成就自然智。常当勤供养。受持法华者。其有欲疾得。一切种智慧。当受持是经。幷供养持者。
　　
　　　（辛）二重颂别总两义二。初颂别明。二颂总明。
　　
　　　（壬）初中二。初颂现世。二颂来世。
　　
　　　（癸）今初
　　
　　若有能受持。妙法华经者。当知佛所使。愍念诸众生。诸有能受持。妙法华经者。舍于清净土。愍众故生此。当知如是人。自在所欲生。能于此恶世。广说无上法。应以天华香。及天宝衣服。天上妙宝聚。供养说法者。
　　
　　初二句。颂下品师。次二句。颂下品功报。次二句。颂上品师。后十句。颂上品功报也。
　　
　　　（癸）二颂来世
　　
　　吾灭后恶世。能持是经者。当合掌礼敬。如供养世尊。上馔众甘美。及种种衣服。供养是佛子。冀得须臾闻。若能于后世。受持是经者。我遣在人中。行于如来事。
　　
　　初二句。超颂上品师。次六句。明上品功报。（长文不言。今偈则有。）次二句。追颂下品师。后二句。颂下品功报也。初颂别明竟。
　　
　　　（壬）二颂总明
　　
　　若于一劫中。常怀不善心。作色而骂佛。获无量重罪。其有读诵持。是法华经者。须臾加恶言。其罪复过彼。有人求佛道。而于一劫中。合掌在我前。以无数偈赞。由是赞佛故。得无量功德。叹美持经者。其福复过彼。于八十亿劫。以最妙色声。及与香味触。供养持经者。如是供养已。若得须臾闻。则应自欣庆。我今获大利。
　　
　　初二偈。颂逆之得罪。后四偈。颂顺之得福也。赞佛功德。固为无量。佛不因赞而有增进。若赞持法华经。经典所在。即为有佛。功德已同。又使持经者从此增进。所以福倍胜也。二重颂别总两义竟。
　　
　　　（辛）三结叹经最第一
　　
　　药王今告汝。我所说诸经。而于此经中。法华最第一。
　　
　　此经中。犹言此诸经中。即通举一代所说。始自华严。终至涅槃也。诸大乘经各各称为第一之说。然是对待第一。未若此经绝待第一。故名最第一也。初叹美能持法人竟。
　　
　　　（戊）二叹美所持之法及示通经方轨二。初长文。二偈颂。
　　
　　　（己）初中二。初叹经法。二示方轨。
　　
　　　（庚）初又五。初约法叹。二约人叹。三约处叹。四约因叹。五约果叹。
　　
　　　（辛）今初
　　
　　尔时佛复告药王菩萨摩诃萨。我所说经典。无量千万亿。已说。今说。当说。而于其中。此法华经。最为难信难解。药王。此经是诸佛秘要之藏。不可分布。妄授与人。诸佛世尊之所守护。从昔已来。未曾显说。而此经者。如来现在。犹多怨嫉。况灭度后。
　　
　　已说。指般若已前渐顿诸说也。今说。指同一座席无量义经也。当说。指大涅槃经也。般若等渐顿诸经。皆带方便。取信为易。无量义经。明一生无量。未明无量还一。取信亦易。今法华经。论法。则一切差别。融通归一。论人。则师弟本迹。俱甚久远。二门悉与昔反。难信难解。当锋难事。法华已说。涅槃在后。则易可信也。秘要之藏者。隐而不说。名之为秘。总一切法。名之为要。真如实相包蕴无外。名之为藏。不可分布者法妙难信。惟有深智。乃可授与。无智益罪。故不可妄授也。从昔已来未曾显说者。于三藏中。不说二乘作佛。亦不明师弟本迹。方等般若。虽说实相如来藏理。亦未说五乘作佛。亦未发迹显本。顿渐诸经皆未融会。故名为秘。此经具说昔所秘法。即是开秘密藏。亦即是秘密藏。如此秘藏。昔为一类根熟众生。虽有密说。而四十余年。未曾彰灼显说也。犹多怨嫉者。如五千退席。佛世尚尔。何况未来。理在难化也。
　　
　　　（辛）二约人叹
　　
　　药王当知。如来灭后。其能书持读诵供养为他人说者。如来则为以衣覆之。又为他方现在诸佛之所护念。是人有大信力。及志愿力。诸善根力。当知是人与如来共宿。则为如来手摩其头。
　　
　　此法在人。则人尊贵。如来衣覆者。即是修学大忍为衣也。诸佛护念者。实相为佛。实智为子。尊祟实相发生实智。即为诸佛所护念也。圆教四不坏信。为大信力。圆四宏誓。为志愿力。圆妙大智。为善根力。信则信理。理即法身。志愿是立行。行即解脱。善根根固难动。即是般若。当知三力。即三德秘藏。初心栖此。与佛不殊。故名与如来共宿。又信力修毕竟空如来智。如来栖毕竟空舍。此人亦学毕竟空。故与如来共宿。以志愿力善根力自行权实而为机感。机感名头。如来以化他权实二智之手。开发此人自行权实之头。感应道交。故言摩头。摩头即授记也。
　　
　　　（辛）三约处叹
　　
　　药王。在在处处。若说若读若诵若书。若经卷所住处。皆应起七宝塔。极令高广严饰。不须复安舍利。所以者何。此中已有如来全身。此塔应以一切华香璎珞缯葢幢幡技乐歌颂供养恭敬尊重赞叹。若有人得见此塔礼拜供养。当知是等皆近阿耨多罗三藐三菩提。
　　
　　此法在处。即处尊贵。夫佛生处。得道处。转法轮处。入涅槃处。皆应起塔。此经是法身生处。得道之场。法轮正体。大涅槃窟。故应起塔供养也。不须复安舍利者。释论云。碎骨是生身舍利。经卷是法身舍利也。已有如来全身者。生身舍利。有碎有全。碎如释迦。全如多宝。法身舍利。亦有碎全。诸方便教为碎。法华一实为全也。（四教五时委简。或纯碎无全。或全碎相半。唯法华为纯全。）
　　
　　　（辛）四约因叹
　　
　　药王。多有人在家出家行菩萨道。若不能得见闻读诵书持供养是法华经者。当知是人未善行菩萨道。若有得闻是经典者。乃能善行菩萨之道。
　　
　　余经带方便因。名为拙度。此经正显圆因。闻解圆因。方名巧度。巧度为善行也。（大论通以衍门为巧。今经别以一实为巧。）
　　
　　　（辛）五约果叹又五。初明近果。二立譬。三法合。四释近。五拣非。
　　
　　　（壬）今初
　　
　　其有众生求佛道者。若见若闻是法华经。闻已信解受持者。当知是人得近阿耨多罗三藐三菩提。
　　
　　阿耨菩提有二义。一者初心菩提。即圆初住。二者后心菩提。即妙觉极果。今言近者。正近初住菩提也。前约因叹。修通别因。即是未善。去圆果远。若修圆因。即是善行。去圆果近。今以圆如实智为因。还以为果。道前真如。虽有三因。同名正因。（理即）道中真如。亦有三因。同名缘因。（名字即。观行即。相似即。）亦名了因。（分证即）道后真如。亦只三法。转名圆果。（究竟即。）故普贤观云。大乘因者。诸法实相是。大乘果者。亦诸法实相是。释论云。初观实相。名因。观竟。名果。究理而论。真如实相。不当因果。亦非前后。今约修行。则有前后及以因果也。
　　
　　　（壬）二立譬
　　
　　药王。譬如有人。渴乏须水。于彼高原穿凿求之。犹见干土。知水尚远。施功不已。转见湿土。遂渐至泥。其心决定知水必近。
　　
　　释此为二。一约观门。二约教门。观门者。众生之心具诸烦恼。名高原。修习观智。名穿掘。方证理味。如得清水。约通观。则干慧地如干土。性地为湿土泥。见谛为得清水。约别观。则从假入空。但见于空。不见不空。断四住惑。如掘干土。去水尚远。从空入假。先知非假。今知非空。因是二观。得入中道。能伏无明。转见湿土。去水则近。若圆观中道。非空非假而照空假。四住已尽。无明已伏。已得中道相似圆解。故云如渐至泥。若入初住。发真中解。即破无明。如泥澄清。得见中道。如得清水。故法华论云。佛性水当知次第也。教门者。土譬经教。水譬中道。教诠中道。如土含水。三藏未诠中道。犹如干土。方等般若带方便说中道犹如湿土。法华正直显露说中道犹如泥。因法华教。生闻思修。即悟中道。真见佛性。所发真慧。不复依文。如获清水。无复土相。故华严云。初发心时。便成正觉。成就慧身。不由他悟也。
　　
　　　（壬）三法合
　　
　　菩萨亦复如是。若未闻未解未能修习是法华经。当知是人去阿耨多罗三藐三菩提尚远。若得闻解思惟修习。必知得近阿耨多罗三藐三菩提。
　　
　　于法华中获闻思修。即是圆家三慧。方能近果。非干湿等教中三慧也。
　　
　　　（壬）四释近
　　
　　所以者何。一切菩萨阿耨多罗三藐三菩提。皆属此经。此经开方便门。示真实相。是法华经藏。深固幽远无人能到。今佛教化成就菩萨而为开示。
　　
　　一切菩萨。指诸权因。阿耨菩提。指诸权果。权因权果。皆摄属于此经。如干湿等土。悉依于水也。开方便门示真实相者。昔所不说。今皆说之。昔说二观为方便门。今皆开之。即是真实。宁复是门。昔说小乘方便及小乘果。小乘果尚非实相。况小方便而当是门。今皆开之。即是实相。汝等所行。是菩萨道。决了声闻法。是诸经之王。乃至治世语言。资生业等。昔何尝说是方便。今皆开之。即是实相不相违背。咸令众生开示悟入佛之知见。一色一香。无非佛法。若门若非门。悉皆开之。示真实相。显佛性水。若不开者。则深固幽远。无人能到。而今开之。即得见水。无干土也。
　　
　　　（壬）五拣非
　　
　　药王。若有菩萨。闻是法华经。惊疑怖畏。当知是为新发意菩萨。若声闻人。闻是经惊疑怖畏。当知是为增上慢者。
　　
　　新发意菩萨。增上慢声闻。旣于此经惊疑怖畏。悉是干土。尚非湿土。况能见水耶。初叹经法竟。
　　
　　　（庚）二示方轨二。初正明方法。二明五利益。
　　
　　　（辛）初中三。初标章。二解释。三劝修。
　　
　　　（壬）今初
　　
　　药王。若有善男子善女人。如来灭后。欲为四众说是法华经者。云何应说。是善男子善女人。入如来室。著如来衣。坐如来座。尔乃应为四众广说斯经。
　　
　　　（壬）二解释
　　
　　如来室者。一切众生中大慈悲心是。如来衣者。柔和忍辱心是。如来座者。一切法空是。
　　
　　大慈悲室者。若就同体。即法身也。若被众生。即解脱也。能令众生会于同体。即般若也。柔忍衣者。若就所覆。即法身也。若就能覆严身。即般若也。若就和光利物。即解脱也。法空座者。若就能坐。即般若也。若就所坐。即法身也。身座冥称。即解脱也。又大慈安乐。即资成轨。柔和伏嗔断惑。即观照轨。坐座即真性轨。安乐行中。还广此三法也。上云以佛庄严。又云以衣覆之。即此衣也。上云如来肩所荷担。又云手摩其头。即此座也。上云与如来共宿。即此室也。
　　
　　　（壬）三劝修
　　
　　安住是中。然后以不懈怠心。为诸菩萨及四众。广说是法华经。
　　
　　旣劝安住三法。仍劝不懈怠心然后广说。故知此勖观行初心人耳。至相似位。任运妙音徧满三千。不待劝也。初正明方法竟。
　　
　　　（辛）二明五利益
　　
　　药王。我于余国。遣化人为其集听法众。（一遣化人）亦遣化比丘比丘尼优婆塞优婆夷听其说法。是诸化人。闻法信受。随顺不逆。（二遣化四众）若说法者在空闲处。我时广遣天龙鬼神乾闼婆阿修罗等听其说法。（三遣八部）我虽在异国时。时令说法者得见我身。（四见佛身）若于此经忘失句读。我还为说。令得具足。（五与总持）
　　
　　若初心未湻。止可遣化人。未可遣化四众八部。若见天龙。倚此自高。妨损其道。故不可令见也。若心无倚著。则堪见佛。兼得总持。证大利益。况复天龙等耶。二叹经法及示方轨中。初长文竟。
　　
　　　（己）二偈颂三。初总劝。二颂长文。三结劝。
　　
　　　（庚）今初
　　
　　尔时世尊。欲重宣此义而说偈言。欲舍诸懈怠。应当听此经。此经难得闻。信受者亦难。
　　
　　　（庚）二颂长文二。初但颂约果叹。二颂方轨。
　　
　　　（辛）初中二。初颂立譬。二颂法合。略不颂近果释近及拣非也。
　　
　　　（壬）今初
　　
　　如人渴须水。穿凿于高原。犹见干燥土。知去水尚远。渐见湿土泥。决定知近水。
　　
　　　（壬）二颂法合
　　
　　药王汝当知。如是诸人等。不闻法华经。去佛智甚远。若闻是深经。决了声闻法。是诸经之王。闻已谛思惟。当知此人等。近于佛智慧。
　　
　　初但颂约果叹竟。
　　
　　　（辛）二颂方轨二。初颂正明方法。二颂明五利益。
　　
　　　（壬）今初
　　
　　若人说此经。应入如来室。著于如来衣。而坐如来座。处众无所畏。广为分别说。大慈悲为室。柔和忍辱衣。诸法空为座。处此为说法。若说此经时。有人恶囗骂。如刀杖瓦石。念佛故应忍。
　　
　　初偈半。颂标章。次一偈。颂解释。后一偈。颂劝修也。
　　
　　　（壬）二颂明五利益
　　
　　我千万亿土。现净坚固身。于无量亿劫。为众生说法。
　　
　　此总明如来以五事利益之意。正由应身徧满十方。能为五事。守护行人也。
　　
　　若我灭度后。能说此经者。我遣化四众。比丘比丘尼及清净士女。供养于法师。
　　
　　此超颂第二遣四众也。
　　
　　引导诸众生。集之令听法。若人欲加恶。刀杖及瓦石。则遣变化人。为之作衞护。
　　
　　此追颂第一遣化人也。
　　
　　若说法之人。独在空闲处。寂寞无人声。读诵此经典。我尔时为现。清净光明身。若忘失章句。为说令通利。
　　
　　此超颂第五与总持也。
　　
　　若人具是德。或为四众说。空处读诵经。皆得见我身。
　　
　　此颂第四令见佛也。具是德。谓室衣座三德。
　　
　　若人在空闲。我遣天龙王。夜叉鬼神等。为作听法众。是人乐说法。分别无挂碍。诸佛护念故。能令大众喜。
　　
　　此追颂第三遣八部也。二颂长文竟。
　　
　　　（庚）三结劝
　　
　　若亲近法师。速得菩萨道。随顺是师学。得见恒沙佛。
　　
　　　法师品竟。
　　
　　妙法莲华经台宗会义卷四之一
　　
　　妙法莲华经台宗会义卷四之二
　　
　　古吴后学蕅益智旭述
　　
　　见宝塔品第十一
　　
　　塔。具云塔婆。或云偷婆。新云［窣八］堵波。此翻方坟。亦翻灵庙。亦翻高显。亦翻浮图。有舍利者名塔。无舍利者名支提。舍利复论全碎。如释迦碎身为八斛舍利。阿育王后造八万四千宝塔以供养之。徧布天下名山。今多宝佛全身舍利不散。故唯一塔。又按律中四处起塔。谓佛生处。得道处。转法轮处。入涅槃处。今法华实相。诸佛三身皆从此生。诸佛于此而坐道场。诸佛于此而转法轮。诸佛于此而般涅槃。秪此法华。即是三世佛之四塔。先佛已居。今佛并坐。当佛亦然。此塔出来。明显此事。四众皆覩。故言见宝塔品。（世界）璎珞经云。供养一佛舍利起塔满四天下。不如供养如来生身。由色身有舍利故。又起塔满大千供养色身。不如供养法身。由法身有色身故。当知见色不及闻经。以由闻经有法身故。经有偏圆。即法身全碎。功德不等。今经纯诠圆理。是全法身。故持经功深。宏宣力大。多宝佛塔。从地涌出。证明此事。四众皆覩。故言见宝塔品。（为人）三周说法已竟。从地涌出。出大音声。再叹善哉。印成实说。即是证前。为开塔故。须集分身。旣开塔已。入塔并坐。大声普告。召本弟子。由疑地涌方明寿量。展转为由。即是请后。正为证前请后。从地涌出。四众皆覩。故言见宝塔品。（对治）多宝示灭。全身舍利俨然不散。又闻其言。则是灭而不灭。可表法身。释尊入塔。二身相称。如智称境。可表报身。分身云集。可表应身。三佛三身而不一异。令四众覩。故言见宝塔品。（第一义）塔出有两意。一发音声以证前。三周说法。流通功德。皆是真实。不同兼但对带之谈。即约教义。二因开塔以起后。声彻下方。召本弟子。乃明长寿。顿破寂场近成之疑。即本迹义。又久远之塔从地涌出。开自在神通之力。显过去世益物也。发大音声。开师子奋迅之力。显现在十方开权显实也。有大誓愿。未来诸佛若说此经。我之宝塔皆到其所为作证明。开大势威猛之力。显未来常住不灭也。观心释者。依经修观。与法身相应。境智必会。如塔来证经。境智旣会。则大报圆满。如释迦与多宝同坐一座。大报圆故。则随机出应。如分身皆集。由多宝出故。三佛得显。由持经故。即具三身。普贤观云。佛三种身从方等生。即此义也。
　　
　　　（丁）迹门流通中。第二见宝塔品为二。初长文。二偈颂。
　　
　　　（戊）初中三。初明多宝涌现。二明分身远集。三明释迦唱募。
　　
　　　（己）初又六。初现塔之相。二诸天供养。三多宝称叹。四时众惊疑。五大乐说问。六如来答。
　　
　　　（庚）今初
　　
　　尔时佛前有七宝塔。高五百由旬。纵广二百五十由旬。从地涌出。住在空中。种种宝物而庄校之。五千栏楯。龛室千万。无数幢幡以为严饰。垂宝璎珞。宝铃万亿而悬其上。四面皆出多摩罗跋栴檀之香。充徧世界。其诸幡葢。以金银琉璃砗磲码瑙真珠玫瑰七宝合成。高至四天王宫。
　　
　　七宝。表性德七觉。七圣法财也。塔表实相之境。法身所依处也。（四教各论七觉七财。今唯在圆。因位亦有七觉七财。今约极果。七觉七财皆是修得。今明全性起修。全修显性。故是无作性德。）高五百由旬者。是二万里。竖表因中万行。果中万德也。纵广二百五十由旬者。是一万里。横表万善庄严也。地表无明心地。空表第一义空。以无所破。破无明地。以无所住。住第一义空。故言从地涌出。住在空中。此亦证前起后。七方便人藏理未开。无明所隐。如塔在地。今闻三周开显。开佛知见。显出法身。如塔涌空。此即证前。修得法身。久已明著。如塔在空。无能开者。表本地久成。众所不识。若发迹显本。了达无疑。此即起后也。若塔从地出。表法身显。与余经亦同亦异。菩萨显法身则同。二乘显法身则异。若塔在空。开门见佛。表发迹显本。与余经永异。若塔来证前。事已彰灼。盖不须疑。塔来起后。则密有其意。众所未知也。种种宝物者表众多定慧而庄校也。栏楯。表总持。龛室。表无量慈悲室。亦表无量空舍。幢幡。表神通胜相。垂诸璎珞。表四十地戒定慧陀罗尼功德。上严法身。下被众生也。宝铃。表八音四辩。四面出香。表无作四谛道风吹四德香也。七宝幡葢高至四天王宫。表神通慈力。皆是性德七觉七财所成。皆穷无作四谛之理也。
　　
　　　（庚）二诸天供养
　　
　　三十三天。雨天曼陀罗华供养宝塔。余诸天龙夜叉乾闼婆阿修罗迦楼罗紧那罗摩睺罗伽人非人等千万亿众。以一切华香璎珞幡葢技乐供养宝塔。恭敬尊重赞叹。
　　
　　事解可知。更约理者。三十三天。即表住行向为三十。十地为一。等觉为一。妙觉为一。合为三十三。同依实相第一义境也。雨天曼陀罗华者。初心亦具四十二地功德。后心亦尔。皆以四十地所有因华归向法身也。余诸天龙下。即表内凡外凡等。亦依实相。向果行因也。
　　
　　　（庚）三多宝称叹
　　
　　尔时宝塔中出大音声。叹言善哉善哉。释迦牟尼世尊。能以平等大慧教菩萨法佛所护念妙法华经为大众说。如是如是。释迦牟尼世尊。如所说者。皆是真实。
　　
　　善哉善哉。叹其契理契机也。平等有二义。一法平等。即中道理。二生平等。一切众生同得佛慧。大者。如前高广义也。如是如是者。一如法性实理之是。二如众生根性之是。故皆是真实也。此正证前开权显实不虚。
　　
　　　（庚）四时众惊疑
　　
　　尔时四众。见大宝塔住在空中。又闻塔中所出音声。皆得法喜。怪未曾有。从座而起。恭敬合掌。却住一面。
　　
　　皆得法喜。显领证前。怪未曾有起住一面。密助起后也。
　　
　　　（庚）五大乐说问
　　
　　尔时有菩萨摩诃萨。名大乐说。知一切世间天人阿修罗等心之所疑而白佛言。世尊。以何因缘。有此宝塔从地涌出。又于其中发是音声。
　　
　　准下答意。问亦有三。一问何因有此塔。二问何故塔从地出。三问何故发是音声也。
　　
　　　（庚）六如来答为三。初超答何故涌出。二追答何因有塔。三答何故发是音声。
　　
　　　（辛）今初
　　
　　尔时佛告大乐说菩萨。此宝塔中。有如来全身。乃往过去。东方无量千万亿阿僧祇世界。国名宝净。彼中有佛。号曰多宝。其佛行菩萨道时。作大誓愿。若我成佛。灭度之后。于十方国土。有说法华经处。我之塔庙为听是经故。涌现其前。为作证明。赞言善哉。
　　
　　此明宝塔为证法华所以从地涌出也。问。前云地涌。今曰东方。何耶。答。东是述其本缘。涌乃申其昔愿。不相乖也。若约表法。则东方为群方之首。所以表开。地涌。所以表显。
　　
　　　（辛）二追答何因有塔。由彼佛命。令造此塔也。
　　
　　彼佛成道已。临灭度时。于天人大众中。告诸比丘。我灭度后。欲供养我全身者。应起一大塔。
　　
　　　（辛）三答何故发是音声。由有神通本愿故也。
　　
　　其佛以神通愿力。十方世界在在处处。若有说法华经者。彼之宝塔皆涌出其前。全身在于塔中。赞言善哉善哉。大乐说。今多宝如来塔。闻说法华经故。从地涌出。赞言善哉善哉。
　　
　　释论明多宝佛不得说法而取灭度。南岳师云。彼佛告诸比丘。比丘即受化之人。何谓全不说法。当是但得施三。不得显一。故云不得说法耳。以是义故。虽复灭度。在在处处有说法华。便皆随喜作证也。问。十方世界。岂无他佛不得开显。若不开显。皆应发愿。何独多宝。若不发愿。佛道不同。若发愿者。皆合听经。又诸佛化。皆预照机。岂待成佛不得开显。方始发愿。答。同与不同。开与不开。有愿无愿。皆是随缘。若宜有愿。皆悉尽来。何虑不集。后方发愿。亦是鉴机。初明多宝涌现竟。
　　
　　　（己）二明分身远集七。初大乐说请见多宝。二明应集分身。三大乐说请集。四放光远召。五诸佛同来。六严净国界。七与欲开塔。
　　
　　　（庚）今初
　　
　　是时大乐说菩萨。以如来神力故。白佛言。世尊。我等愿欲见此佛身。
　　
　　欲开塔。须集佛。集佛即付嘱。付嘱即召下方。下方出即应开近显远。此是大事之由。故是如来神力令问也。
　　
　　　（庚）二明应集分身
　　
　　佛告大乐说菩萨摩诃萨。是多宝佛。有深重愿。若我宝塔。为听法华经故。出于诸佛前时。其有欲以我身示四众者。彼佛分身诸佛在于十方世界说法。尽还集一处。然后我身乃出现耳。大乐说。我分身诸佛在于十方世界说法者。今应当集。
　　
　　须集分身。乃可开塔。正密示本地功德也。根深则枝茂。源远则流长。分身旣尔横徧十方。本地宁不竖超尘劫。
　　
　　　（庚）三大乐说请集
　　
　　大乐说白佛言。世尊。我等亦愿欲见世尊分身诸佛礼拜供养。
　　
　　　（庚）四放光远召
　　
　　尔时佛放白毫一光。即见东方五百万亿那由他恒河沙等国土诸佛。彼诸国土。皆以玻璃为地。宝树宝衣以为庄严。无数千万亿菩萨充满其中。徧张宝幔。宝网覆上。彼国诸佛。以大妙音而说诸法。及见无量千万亿菩萨。徧满诸国。为众说法。南西北方。四维上下。白毫相光所照之处。亦复如是。
　　
　　分身诸佛。多是净土。惟此娑婆。乃是秽土。佛能于此娑婆秽土说法华经。盖是难中之难。然因兹秽土。所以必须为实施权。又因施权。所以必须开权显实。因此显实。方得具明如来设化之妙。原始要终。罄无不尽。可谓莲出淤泥也。又复应知。此土释迦。则指诸佛为分身。各土之佛。又指余佛及释迦为分身。此土说法华经。诸佛旣来与欲开塔。各土有说法华经处。诸佛及此土释迦亦必同往与欲开塔。是则净秽交彻。彼此互融。宾主历然。能所不二。一乘实相之旨。法界无碍之宗。昭昭在视听间矣。
　　
　　　（庚）五诸佛同来
　　
　　尔时十方诸佛。各告众菩萨言。善男子。我今应往娑婆世界释迦牟尼佛所。幷供养多宝如来宝塔。
　　
　　　（庚）六严净国界三。初变娑婆。二变八方各二百万亿那由他。三更变八方各二百万亿那由他。
　　
　　　（辛）今初
　　
　　时娑婆世界。即变清净。琉璃为地。宝树庄严。黄金为绳。以界八道。无诸聚落村营城邑大海江河山川林薮。烧大宝香曼陀罗华徧布其地。以宝网幔罗覆其上。悬诸宝铃。唯留此会众。移诸天人置于他土。是时诸佛。各将一大菩萨以为侍者。至娑婆世界。各到宝树下。一一宝树。高五百由旬。枝叶华果。次第庄严。诸宝树下。皆有师子之座。高五由旬。亦以大宝。而校饰之。尔时诸佛。各于其座结跏趺坐。如是展转。徧满三千大千世界。而于释迦牟尼佛一方所分之身。犹故未尽。
　　
　　　（辛）二变八方各二百万亿那由他
　　
　　时释迦牟尼佛。欲容受所分身诸佛故。八方各更变二百万亿那由他国。皆令清净。无有地狱饿鬼畜生及阿修罗。又移诸天人置于他土。所化之国。亦以琉璃为地。宝树庄严。树高五百由旬。枝叶华果次第严饰。树下皆有宝师子座。高五由旬。种种诸宝以为庄校。亦无大海江河。及目真邻陀山。摩诃目真邻陀山。铁围山。大铁围山。须弥山等诸山王。通为一佛国土。宝地平正。宝交露幔徧覆其上。悬诸幡葢。烧大宝香。诸天宝华徧布其地。
　　
　　　（辛）三更变八方各二百万亿那由他
　　
　　释迦牟尼佛。为诸佛当来坐故。复于八方。各更变二百万亿那由他国。皆令清净。无有地狱饿鬼畜生及阿修罗。又移诸天人置于他土。所化之国。亦以琉璃为地。宝树庄严。树高五百由旬。枝叶华果次第庄严。树下皆有宝师子座。高五由旬。亦以大宝而校饰之。亦无大海江河。及目真邻陀山。摩诃目真邻陀山。铁围山。大铁围山。须弥山等诸山王。通为一佛国土。宝地平正。宝交露幔徧覆其上。悬诸幡葢。烧大宝香。诸天宝华徧布其地。尔时东方释迦牟尼佛所分之身。百千万亿那由他恒河沙等国土中诸佛。各各说法。来集于此。如是次第。十方诸佛皆悉来集。坐于八方。尔时一一方。四百万亿那由他国土。诸佛如来徧满其中。
　　
　　三变土净。正由三昧。三昧有三。初变娑婆。是背舍力。能变秽为净。次变八方各二百万亿那由他。是胜处力。转变自在。三变八方更各二百万亿那由他。是十一切处力。广普无碍。又初一变。表净除见思。第二变。表净除尘沙。第三变。表净除无明也。问。华严经中。十方同名诸佛菩萨。来证所说法门。但云充满十方。不云变秽为净。正显净秽平等。净秽无性。又显自他不隔。大小无碍也。今变秽为净。则净秽未忘。移诸天人。则自他相隔。欲容分身而更变土。则大小宛存。得无不及华严耶。答。诸经所用神通。不论多少广狭。贵在被机显理。华严独被大机。直显圆理。故神力境界。虽多且广。未是难事。今经开小成大。即偏明圆。如破劲敌。故为希有。况净秽设实有性。何能变秽为净。自他设果有隔。何能安然被移。大小设果有碍。何能通为一土。当知融绝净秽彼此大小之事而显理者。犹是事理无碍门也。不坏净秽彼此大小之事。而即显无净无秽无彼无此无大无小之理。虽显无净无秽无彼无此无大无小之理。而净秽彼此大小之事仍历然者。正是事事无碍门也。是故若约平等大慧。则华严方等般若法华。不应妄计优劣。若约开权显实开迹显本。则法华独擅其功。善读经者。贵达体宗用相。不当徒以事迹而妄较评。致于如来所说大法。一赞一毁。如赞帝释而毁憍尸迦也。问。三变土净。应是首楞严三昧力。何以仍用小乘事禅。答。小乘背舍。仅变小千。胜处。仅变中千。十一切处。仅变大千。今开权显实。即小事禅是首楞严。故名虽附小。力用则大也。问。若尔。则随一三昧。便能三变。何必定用三三昧耶。答。亦正不坏诸法假名故也。问。若小乘三种三昧。不能徧破三惑。若佛果三种三昧。不应次第破惑。答。旣首楞严即理之事。自能一一圆破三惑。今约三昧。正论功用。复约所表。故云破惑。功用在佛。所表在机。机虽三根已破三惑。后来仍当更破故也。六严净国界竟。
　　
　　　（庚）七与欲开塔又五。初诸佛问讯说欲。二释迦开塔。三四众皆同见闻。四二佛分座而坐。五四众请加处空。
　　
　　　（辛）今初
　　
　　是时诸佛。各在宝树下。坐师子座。皆遣侍者问讯释迦牟尼佛。各赍宝华满掬而告之言。善男子。汝往诣耆阇崛山释迦牟尼佛所。如我辞曰。少病少恼。气力安乐。及菩萨声闻众。悉安隐不。以此宝华散佛供养。而作是言。彼某甲佛。与欲开此宝塔。诸佛遣使。亦复如是。
　　
　　诸佛同与欲开塔。如僧中作法与欲意也。大集明若干佛与欲。大品亦明千佛同说般若。然皆不云即是释迦分身。准今经者。应是分身。彼带方便。故不显说耳。今经非但数多。亦直说是分身咸来与欲也。
　　
　　　（辛）二释迦开塔
　　
　　尔时释迦牟尼佛。见所分身佛悉已来集。各各坐于师子之座。皆闻诸佛与欲同开宝塔。即从座起。住虚空中。一切四众。起立合掌。一心观佛。于是释迦牟尼佛。以右指开七宝塔户。出大音声。如却关钥。开大城门。以右指开。表用权也。开塔表开权。见佛表显实。即是证前。又将开后。故以如却关钥表却障。开大城门密表开迹也。
　　
　　　（辛）三四众同皆见闻
　　
　　即时一切众会。皆见多宝如来。于宝塔中坐师子座。全身不散。如入禅定。又闻其言。善哉善哉。释迦牟尼佛。快说是法华经。我为听是经故而来至此。尔时四众等。见过去无量千万亿劫灭度佛说如是言。叹未曾有。以天宝华聚。散多宝佛及释迦牟尼佛上。
　　
　　　（辛）四二佛分座而坐
　　
　　尔时多宝佛。于宝塔中分半座与释迦牟尼佛。而作是言。释迦牟尼佛。可就此座。即时释迦牟尼佛。入其塔中。坐其半座。结跏趺坐。
　　
　　　（辛）五四众请加处空
　　
　　尔时大众。见二如来。在七宝塔中师子座上结跏趺坐。各作是念。佛坐高远。惟愿如来以神通力。令我等辈俱处虚空。即时释迦牟尼佛以神通力。接诸大众皆在虚空。
　　
　　问。众俱在空。分身何故犹处于地。答。时众已闻迹门开权。初入常寂光土。故以空居表之。分身示迹。各有所化之土故居地以表之。又释迦不久显本。亦先居空以表之。各有其致。不须疑也。二明分身远集竟。
　　
　　　（己）三明释迦唱募
　　
　　以大音声。普告四众。谁能于此娑婆国土。广说妙法华经。今正是时。如来不久当入涅槃。佛欲以此妙法华经付嘱有在。
　　
　　一募谁能广说。谓于此娑婆。二明付嘱时至。谓当入涅槃。三明付嘱有在。此复二意。一者近明有在。意指法师品初八万大士。持品之初二万菩萨。及世尊所视八十万亿那由他诸菩萨众。二者远明有在。意指地涌本弟子众。令触处流通。又发起寿量也。初长文竟。
　　
　　　（戊）二偈颂三。初颂多宝。二颂分身。三颂付嘱。
　　
　　　（己）今初
　　
　　尔时世尊。欲重宣此义而说偈言。
　　
　　圣主世尊。虽久灭度。在宝塔中。尚为法来。诸人云何。不勤为法。此佛灭度。无央数劫。处处听法。以难遇故。彼佛本愿。我灭度后。在在所住。常为听法。
　　
　　　（己）二颂分身
　　
　　又我分身。无量诸佛。如恒沙等。来欲听法。及见灭度。多宝如来。各舍妙土。及弟子众。天人龙神。诸供养事。令法久住。故来至此。为坐诸佛。以神通力。移无量众。令国清净。诸佛各各。诣宝树下。如清净池。莲华庄严。其宝树下。诸师子座。佛坐其上。光明严饰。如夜闇中。然大炬火。身出妙香。徧十方国。众生蒙熏。喜不自胜。譬如大风。吹小树枝。以是方便。令法久住。
　　
　　上明分身远集。共有七文。今颂甚略。初三偈。颂第二应集。义兼初请见多宝及三请集。次一偈。颂净国界。后四偈半。颂诸佛同来。
　　
　　　（己）三颂付嘱二。初举三佛以劝流通。二举难持之法以劝流通。
　　
　　　（庚）初中三。初募觅其人。二正举三佛。以劝持经。三释劝意。
　　
　　　（辛）今初
　　
　　告诸大众。我灭度后。谁能护持。读说斯经。今于佛前。自说誓言。
　　
　　　（辛）二正举三佛以劝持经
　　
　　其多宝佛。虽久灭度。以大誓愿。而师子吼。多宝如来。及与我身。所集化佛。当知此意。诸佛子等。谁能护法。当发大愿。令得久住。
　　
　　　（辛）三释劝意
　　
　　其有能护。此经法者。则为供养。我及多宝。此多宝佛。处于宝塔。常游十方。为是经故。亦复供养。诸来化佛。庄严光饰。诸世界者。若说此经。则为见我。多宝如来。及诸化佛。
　　
　　能护持经。即为供养三佛。若说此经。即为具见三佛。所以释劝意也。初举三佛以劝流通竟。
　　
　　　（庚）二举难持之法以劝流通二。初正举劝。二释劝意。
　　
　　　（辛）初中三。初诫劝。二正举难持以劝。三释难持意。
　　
　　　（壬）今初
　　
　　诸善男子。各谛思惟。此为难事。宜发大愿。
　　
　　　（壬）二正举难持以劝
　　
　　诸余经典。数如恒沙。虽说此等。未足为难。若接须弥。掷置他方。无数佛土。亦未为难。若以足指。动大千界。远掷他国。亦未为难。若立有顶。为众演说。无量余经。亦未为难。若佛灭后。于恶世中。能说此经。是则为难。假使有人。手把虚空。而以游行。亦未为难。于我灭后。若自书持。若使人书。是则为难。若以大地。置足甲上。升于梵天。亦未为难。佛灭度后。于恶世中。暂读此经。是则为难。假使劫烧。担负干草。入中不烧。亦未为难。我灭度后。若持此经。为一人说。是则为难。若持八万。四千法藏。十二部经。为人演说。令诸听者。得六神通。虽能如是。亦未为难。于我灭后。听受此经。问其义趣。是则为难。若人说法。令千万亿。无量无数。恒沙众生。得阿罗汉。具六神通。虽有是益。亦未为难。于我灭后。若能奉持。如斯经典。是则为难。
　　
　　八万四千法藏。十二部经俱通大小。宏通前四味教。皆带方便。故犹易。持说此经。纯明一实。故倍难也。
　　
　　　（壬）三释难持意
　　
　　我为佛道。于无量土。从始至今。广说诸经。而于其中。此经第一。若有能持。则持佛身。
　　
　　不但此土四十余年。未曾显说。即无量土中。从始至今。所说虽多。亦未有如此经之深谈佛意者。此经体宗用三。衣座室三。即是佛之三身。能持即持佛身。此意岂易。初正举劝竟。
　　
　　　（辛）二释劝意三。初重募持经之人。二明能持难持则诸佛喜叹。三明即成自行化他胜行。
　　
　　　（壬）今初
　　
　　诸善男子。于我灭后。谁能受持。读诵此经。今于佛前。自说誓言。
　　
　　　（壬）二明能持难持则诸佛喜叹
　　
　　此经难持。若暂持者。我则欢喜。诸佛亦然。如是之人。诸佛所叹。
　　
　　　（壬）三明即成自行化他胜行
　　
　　是则勇猛。是则精进。是名持戒。行头陀者。则为疾得。无上佛道。能于来世。读持此经。是真佛子。住湻善地。
　　
　　此自行胜行也。
　　
　　佛灭度后。能解其义。是诸天人。世间之眼。于恐畏世。能须臾说。一切天人。皆应供养。
　　
　　此化他胜行也。见宝塔品竟。
　　
　　提婆达多品第十二
　　
　　提婆达多。亦云达兜。亦云调达。此翻天热。以其应行三逆。所以生时人天心热。因此立名。即因缘释也。（问。恶人出世。何名感应。答。令无量人。不敢造恶。亦具四悉。见者喜己身不作。即世界。不作生善。即为人。不作恶。即对治。无障果事。即第一义。）约教者。前三教。逆秖是逆。今即逆而顺。是圆教意。本迹者。本地清凉。众生烦恼。故菩萨示热。同其病行而度脱之。大经云。提婆达多。必不破僧。报恩经云。若有人言提婆达多实是恶人。入阿鼻狱者。无有是处。大云经云。提婆达多。不可思议。所有行业。同于如来。观心者。究竟断彼异相诸阴和合积集。名为破僧。究竟断彼诸使习气种子。名为害阿罗汉。究竟断彼七种识身烦恼所知种种染污。名为恶心出佛身血。（出楞伽经第三）什师译经竟。宫人请此品淹留在内。江东仅传二十七品。梁有满法师讲经百徧。于长沙郡烧身。仍以此品安持品前。南岳大师亦以此品次宝塔品后。后见长安旧本。方知二师深得经意。
　　
　　　（丁）此迹门流通第三品来意。引古宏经。传益非谬。明今宣化。事验不虚。举往劝今。使流通也。文为二。初明昔日达多通经。释迦成道。二明今日文殊通经。龙女作佛。禀教尚然。宣通之功。益岂不大。故达多受记。文殊可以意知。
　　
　　　（戊）初中三。初明往昔师弟持经之相。二结会古今。三劝信。
　　
　　　（己）初又二。初长文。二偈颂。
　　
　　　（庚）长文又四。初明求法时节。二正明求法。三求得法师。四受法奉行。
　　
　　　（辛）今初
　　
　　尔时佛告诸菩萨及天人四众。吾于过去无量劫中。求法华经。无有懈倦。
　　
　　　（辛）二正明求法又二。初明发愿。二明修行。
　　
　　　（壬）今初
　　
　　于多劫中。常作国王。发愿求于无上菩提。心不退转。
　　
　　　（壬）二明修行又二。初明欲满檀那。勤行布施。二明为满般若。勤求妙法。
　　
　　　（癸）今初
　　
　　为欲满足六波罗蜜。勤行布施。心无悋惜。象马七珍。国城妻子。奴婢仆从。头目髓脑。身肉手足。不惜躯命。
　　
　　　（癸）二明为满般若勤求妙法
　　
　　时世人民。寿命无量。为于法故。捐舍国位。委政太子。击鼓宣令。四方求法。谁能为我说大乘者。吾当终身供给走使。
　　
　　二正明求法竟。
　　
　　　（辛）三求得法师
　　
　　时有仙人。来白王言。我有大乘。名妙法华经。若不违我。当为宣说。
　　
　　　（辛）四受法奉行
　　
　　王闻仙言。欢喜踊跃。即随仙人。供给所须。采果汲水。拾薪设食。乃至以身。而为牀座。身心无倦。于时奉事。经于千岁。为于法故。精勤给侍。令无所乏。
　　
　　初长文竟。
　　
　　　（庚）二偈颂四。初颂时节及正求法。二颂求得法师。三颂受法奉行。四结证劝信。
　　
　　　（辛）今初
　　
　　尔时世尊。欲重宣此义而说偈言。
　　
　　我念过去劫。为求大法故。虽作世国王。不贪五欲乐。椎钟告四方。谁有大法者。若为我解说。身当为奴仆。
　　
　　　（辛）二颂求得法师
　　
　　时有阿私仙。来白于大王。我有微妙法。世间所希有。若能修行者。吾当为汝说。
　　
　　　（辛）三颂受法奉行
　　
　　时王闻仙言。心生大喜悦。即便随仙人。供给于所须。采薪及果蓏。随时恭敬与。情存妙法故。身心无懈倦。普为诸众生。勤求于大法。
　　
　　　（辛）四结证劝信
　　
　　亦不为己身。及以五欲乐。故为大国王。勤求获此法。遂致得成佛。今故为汝说。
　　
　　初明往昔师弟持经之相竟。
　　
　　　（己）二结会古今二。初正结会。二明师弟功报俱满。
　　
　　　（寅）今初
　　
　　佛告诸比丘。尔时王者。则我身是。时仙人者。今提婆达多是。
　　
　　　（庚）二明师弟功报俱满又二。初明弟子圆因报满。二明法师妙果当成。
　　
　　　（辛）今初
　　
　　由提婆达多善知识故。令我具足六波罗蜜。慈悲喜舍。
　　
　　此先明因圆也。问。提婆达多。世世为佛怨。云何而言是善知识。答。入大乘论云。若是怨者。云何能得世世相值。如二人行。东西各去。步步转远。岂得为伴耶。六度义甚多。今当略说。如大论云。舍依正名檀。防止七支名戒。打骂不报名忍。为事始终名精进。四禅八定名禅。分地息诤名般若。又束十善为六度者。不杀至不妄语是檀。不两舌是尸。不恶口是忍。不绮语是进。不贪嗔是禅。不邪见是般若。又菩萨善戒经第十云。六波罗蜜有三种。一对治。谓悭恶嗔怠乱痴。二相生。谓舍家持戒。遇辱须忍。忍已精进。进已调五根。根调知法界。三果报。谓大富饶财。诸根具足。容色端正。有大威力。寿命安康。辩才无碍。又余经云。施报富。戒报善道。忍报端正。进报神通。禅报生天。慧报破烦恼。如是等例。皆是三藏明六度相也。若施者受者财物三事皆空。名檀。不见持犯。名戒。能忍所忍不可得。名忍。身心不动。名精进。不乱不味。名禅。非智非愚。名般若。如此流例。即通教中六度相。若言檀有十利。一伏悭烦恼。二舍心相续。三与众生同资产。四生豪富家。五生生施心现前。六四众爱乐。七处众不怯畏。八胜名徧布。九手足柔輭。十乃至诣道场。恒值善知识。戒有十利。一满一切智。二如佛所学。三智者不毁。四誓愿不退。五安住正行。六弃舍生死。七慕乐涅槃。八得无缠心。九得胜三昧。十不乏信财。忍有十利。一二三四。火刀毒水皆不能害。五非人所护。六身相庄严。七闭恶道。八生梵天。九昼夜常安。十身不离喜乐。精进有十利。一他不能折伏。二佛所摄。三非人所护。四闻法不忘。五未闻能闻。六增长辩才。七得三昧性。八少病恼。九随食能消。十如优鉢华增长。禅有十利。一安住仪式。二行慈境界。三无悔热。四守护诸根。五得无食喜。六离爱欲。七修禅不空。八解脱魔羂。九安住佛境。十解脱成熟。般若有十利。一不取施相。二不依戒。三不住忍力。四不离身心精进。五禅无所住。六魔不能扰。七他言论不能动。八达生死底。九起增上慈。十不乐二乘地。复次四事应修檀。一破悭贪故。二庄严菩提故。三自他利益故。欲施。施时。施已。皆欢喜。名自利。饥渴者得除。名利他。四得后世大善果。谓尊贵饶财故。四事应持戒。一自修善法灭恶戒。二庄严菩提摄众生。三卧安觉安不悔恨。于诸众生无害心。四后受人天。得涅槃乐。四事应修忍。一除不忍。二庄严菩提摄众生。三彼此离怖畏。后世无嗔。眷属不坏。不受苦恼。四得人天涅槃乐。四事应修精进。一破懈怠。二庄严菩提摄众生。三增善法。是自利。不恼他。是利他。四后得大力致菩提。四事应修禅。一破乱心。二庄严菩提摄众生。三身心寂静。是自利。不恼众生。是利他。四后受清净身。安隐得涅槃四事应修般若。一破无明。二庄严菩提摄众生。三智慧自乐。是自利。能教众生。是利他。四能坏烦恼及智障。是大果。如此流例。是别教明六度相也。月藏第一云。若众生唯依读诵求菩提。是人为著世俗。尚不调己烦恼。何能调他。是人著嫉妬。名利富贵。高心自是。轻慢毁他。尚不得欲界善根。况色无色善根。况二乘菩提。况无上菩提。如星火不能干海。口气不能动山。藕丝不能称岳。当知世俗不能满菩提。何等是第一义。谓造一切福事。及修身。修心。修慧。以第一义熏修。则速满六波罗蜜。若行若坐。舍攀缘想。是檀。舍攀缘不犯。是尸。于境界不生疮疣。是羼。不舍于离。是精进。于事中不放逸。是禅。于诸法体性无生。是般若。复次于阴舍。是檀。不计念阴。是尸。于阴无我想。是羼。于阴起怨想。是进。于阴不炽然。是禅。于阴毕竟弃。是般若。于界舍。是檀。于界不扰浊。是尸。于界舍因缘。是羼。于界数数舍。是进。于界不起发。是禅。于界如幻想。是般若。如是等。是名第一义谛善巧方便甚深法要。能满六波罗蜜。以此法自为为他。三世菩萨。悉修是法成菩提故。非世俗也。此法能息众生烦恼道苦道。安置菩提道。又华严明七地菩萨。念念具足十波罗蜜。当知诸地皆悉念念具足。为存教道。故至七地说之。诸如此例。是圆教六度相也。今明释迦因行。须知迹示四相。本行惟圆。次慈悲喜舍。各有生缘法缘无缘三种不同。三藏生缘。二乘但为自调。止可摄入定学。菩萨为度一切。别修四无量心。若至果成。得名大慈大悲大喜大舍。通教法缘。三乘同修。而亦自他利别。别教次第修三。圆教一心圆具。迹四。本一。例前六度可知。
　　
　　三十二相。八十种好。紫磨金色。十力。四无所畏。四摄法。十八不共。神通道力。成等正觉。广度众生。
　　
　　此次明果圆也。三十二相。具在法界次第初门及法数等。文句亦略出之。兹不暇录。三藏以精进持戒而为相本。若不持戒。尚不能得人天之身。况佛身相。通教以空无生为相本。别教以道种智为相本。圆教以实相为相本。今闻法华。令我具足。即是称性发得。亦能迹修前三也。八十种好。十力。神通等。具如法数。例须先识四教不同之相。然后结归圆宗。
　　
　　皆因提婆达多善知识故。
　　
　　此结证由通经者益也。初明弟子圆因报满竟。
　　
　　　（辛）二明法师妙果当成三。初明正果成。二明所化度。三明灭后利益。
　　
　　　（壬）今初
　　
　　告诸四众。提婆达多。却后过无量劫。当得成佛。号曰天王如来。应供。正徧知。明行足。善逝。世间解。无上士。调御丈夫。天人师。佛。世尊。世界名天道。
　　
　　因名天热。果名天王。国名天道。总由彻悟性德第一义天。非逆非顺。而逆而顺故也。非逆而逆其逆不可思议。即逆而顺。故名天热。非顺而顺。其顺不可思议。统逆成顺。故名天王。行于非道。通达佛道。故名天道也。问。毗尼藏中。明调达临入狱时。得无根信。口称南无。未及称佛。身即陷坠。佛记其三劫罪毕。出狱为人。当得辟支佛果。号曰南无。旣悟道已。持鉢受供。甫得食时。以宿命通。自观宿行。知是临终一称南无善根之力。愧不受食。遂取灭度。与此经授记。何硕异耶。答。诸大菩萨游戏神通。普门示现。三十二应。具十界身。徧于法界。尽于未来。例如央掘魔罗。萨遮尼犍。迦留陀夷等事。大小两机。所见硕异。皆由分得如来三密故也。若知此意。则知释尊久远成佛。仍于大通威音等世示行因行。乃至今品之明求法。然灯之得受记。一一无非垂迹利生善权方便。殷勤称叹方便。良有以也。
　　
　　　（壬）二明所化度
　　
　　时天王佛。住世二十中劫。广为众生说于妙法。恒河沙众生得阿罗汉果。无量众生发缘觉心。恒河沙众生发无上道心。得无生忍。至不退转。
　　
　　　（壬）三明灭后利益
　　
　　时天王佛般涅槃后。正法住世二十中劫。全身舍利起七宝塔。高六十由旬。纵广四十由旬。诸天人民。悉以杂华末香烧香涂香衣服璎珞幢幡宝盖技乐歌颂礼拜供养七宝妙塔。无量众生得阿罗汉果。无量众生悟辟支佛。不可思议众生发菩提心。至不退转。
　　
　　二结会古今竟。
　　
　　　（己）三劝信
　　
　　佛告诸比丘。未来世中。若有善男子善女人。闻妙法华经提婆达多品。净心信敬。不生疑惑者。不堕地狱饿鬼畜生。生十方佛前。所生之处。常闻此经。若生人天中受胜妙乐。若在佛前莲华化生。
　　
　　净心信敬者。不于善恶之迹妄生分别。名为净心。深知生生示现为怨。正是成就作佛之大炉鞴。名之为信。于彼为怨为恼之人。能起真实善知识想名之为敬。了达钟以扣鸣。刀以磨利。金以炼精。梅以寒香。但取其益。不计其非如子食乳。不讥母丑。如人采果。不嫌枝曲。名不生疑惑。如是方是闻慧思慧修慧。方能永离三涂。常奉诸佛。恒闻妙法。莲华化生也。初明昔日达多通经。释迦成道竟。
　　
　　　（戊）二明今日文殊通经。龙女作佛二。初明通经。二明利益。
　　
　　　（己）初中五。初智积请退。二释尊止之。三文殊寻来。四智积问。五文殊答。
　　
　　　（庚）今初
　　
　　于时下方多宝世尊所从菩萨。名曰智积。白多宝佛。当还本土。
　　
　　问。多宝已示入灭。何得尚有所从菩萨。答。应是彼土奉侍供养宝塔之人。能以神通愿力。随从宝塔处处听经。亦由多宝如来神力所引摄故。
　　
　　　（庚）二释尊止之
　　
　　释迦牟尼佛告智积曰。善男子。且待须臾。此有菩萨。名文殊师利。可与相见。论说妙法。可还本土。
　　
　　智积意谓多宝佛塔。秪为证经故出。今劝物流通旣讫。是故请还。释迦则以迹门虽讫。本门未彰。故托在文殊以留多宝。佛之密意。非菩萨所知也。
　　
　　　（庚）三文殊寻来
　　
　　尔时文殊师利。坐千叶莲华。大如车轮。俱来菩萨。亦坐宝莲华。从于大海娑竭罗龙宫。自然涌出。住虚空中。诣灵鹫山。从莲华下。至于佛所。头面敬礼二世尊足。修敬已毕。往智积所。共相慰问。却坐一面。
　　
　　问。序中文殊在座。今何自海而来。答。凡有三义。一者不起此会。于海化物。圣境隐显。非凡所测。二者在序一时益讫。去时岂必白知。来时大益方生。与众自海而至。三者梵文甚广。传译甚略。彼处或具有出会之语。例如华严入法界品等也。问。三千之外。各有四百万亿那由他土。无复大海。文殊何故仍云海来。答。事释未爽。况不思议。今以三义通之。一者旣移天人及变大海。今神通力。远从所移处来。应无远弊。二者海众纵移。而龙宫不动。龙谓不动。而所居已变。从变而不变处来。有何不可。三者无缘者被徙。有缘者今来。此不思议山海宛然。令众不见。但是变见。非谓改体。文殊旣不起而往。其土亦即秽而净。故净名云移置他土。都不使人有往来相。此中乃使有往来相。而本不移。故知应有机者。则土变众移而尚来。其无缘者。则土复众来而不至。所以理虽无动。化事成规。故使所见不同。来往时异。菩萨化仪尚尔。岂佛设变同凡。问。不起而往。何故云来。答。示彼此众。知经功力。识禀教益。故须云来。不往而往。不来而来。皆为利物。何须此难。故知此土虽云移去。他土未必见来。彼不见来。此不见去。不来不去。而移事灼然。如净名经中。如来足指按地。是时大众自见坐宝莲华。而土秽如故。
　　
　　　（庚）四智积问
　　
　　智积菩萨问文殊师利。仁往龙宫。所化众生。其数几何。
　　
　　　（庚）五文殊答又四。初答利益甚多。二蒙益者集证。三文殊结益。四智积偈赞。
　　
　　　（辛）今初
　　
　　文殊师利言。其数无量。不可称计。非口所宣。非心所测。且待须臾。自当证知。
　　
　　　（辛）二蒙益者集证
　　
　　所言未竟。无数菩萨坐宝莲华。从海涌出。诣灵鹫山。住在虚空。此诸菩萨。皆是文殊师利之所化度。具菩萨行。皆共论说六波罗蜜。本声闻人。在虚空中说声闻行。今皆修行大乘空义。
　　
　　坐宝莲华无数菩萨。具有二种。一者本发大心。二者本是声闻。今蒙文殊法化。同归一实也。大乘空义。即诸法实相。
　　
　　　（辛）三文殊结益
　　
　　文殊师利谓智积曰。于海教化。其事如是。
　　
　　　（辛）四智积偈赞
　　
　　尔时智积菩萨以偈赞曰。大智德勇健。化度无量众。今此诸大会。及我皆已见。演畅实相义。开阐一乘法。广导诸众生。令速成菩提。
　　
　　初明通经竟。
　　
　　　（己）二明利益九。初文殊自叙。二智积问。三文殊答。四智积执别教为疑。五龙女明圆释疑。六身子挟三藏权难。七龙女以一实除疑。八时众闻见得益。九智积身子默然信受。
　　
　　　（庚）今初
　　
　　文殊师利言。我于海中。唯常宣说妙法华经。
　　
　　　（庚）二智积问
　　
　　智积问文殊师利言。此经甚深微妙。诸经中宝。世所希有。颇有众生勤加精进。修行此经。速得佛不。
　　
　　　（庚）三文殊答
　　
　　文殊师利言。有娑竭罗龙王女年始八岁。智慧利根。善知众生诸根行业。得陀罗尼。诸佛所说。甚深秘藏。悉能受持。深入禅定。了达诸法。于刹那顷。发菩提心。得不退转。辩才无碍。慈念众生。犹如赤子。功德具足。心念口演。微妙广大。慈悲仁让。志意和雅。能至菩提。
　　
　　智慧善知众生。总持能受佛藏。皆圆慧也。深入禅定。了达诸法。即圆定也。定慧平等。故能于刹那顷发菩提心。所谓悟无生者。方见刹那。即是刹那际三昧也。达此刹那无生无性。顿入不可思议法界。所谓介尔有心。三千具足。三千即空。得位不退。三千即假。得行不退。三千即中。得念不退。了知不纵不横。双照横竖。故辩才无碍。自悟心性与诸佛同。愍念众生同体在迷。故慈念犹如赤子。旣能上合诸佛。下同众生。所以功德具足。能至菩提也。心念口演四句。皆是叹其圆行。
　　
　　　（庚）四智积执别教为疑
　　
　　智积菩萨言。我见释迦如来。于无量劫难行苦行。积功累德。求菩提道。未曾止息。观三千大千世界。乃至无有如芥子许。非是菩萨舍身命处为众生故。然后乃得成菩提道。不信此女于须臾顷。便成正觉。
　　
　　智积侍从宝塔。专证圆经。岂应不信。盖是为物腾疑耳。释迦苦行。示迹同别。乃化他之权。龙女发心。即登不退。乃自行之实。（此但对偏为权。以圆为实也。）须臾。即上文所云刹那顷也。然权实不二。事理互融。释迦垂迹徧行难事。旣先久证圆理。龙女示现刹那发心。亦必久积资粮。况无量劫。解之元即一念。而须臾顷。性具十世古今。如瞿目仙人执善财手。于一念间。备历刹尘数劫。承事诸佛。行菩萨道。理性不动。佛事灼然。若谓别教一向属事。圆教一向属理。则事理分张。仍堕边执。事非理何以自立。理非事何以自彰。愿读经者思之。
　　
　　　（庚）五龙女明圆释疑
　　
　　言论未讫。时龙王女。忽现于前。头面礼敬却住一面。以偈赞曰。
　　
　　深达罪福相。徧照于十方。微妙净法身。具相三十二。以八十种好。用庄严法身。天人所戴仰。龙神咸恭敬。一切众生类。无不宗奉者。又闻成菩提。唯佛当证知。我阐大乘教。度脱苦众生。
　　
　　此由龙女持经得解。故矢口赞佛。即所以明圆而释疑也。初两偈半。赞佛明圆。后一偈。引证释疑。初言深达罪福相。徧照于十方者。罪福相。秖是十法界相。三涂为罪。人天为福。有漏为罪。无漏为福。偏空为罪。出假为福。二边为罪。中道为福。但中为罪。圆中为福。旣举十法界相。则性体乃至果报。无不全收。此十法界罪福相等。皆是因缘生法。当体即空即假即中。三藏秖达因缘一句。照六而不照十。达则不深。照则不徧。通教秖达六界因缘即空。达亦不深。照亦不徧。别次第达。亦次第照。犹不得名深达徧照。唯有圆人。了知现前一念。竖彻三谛之底。横该十界之边。无一谛而非十界。则竖非竖。无一界而非三谛。则横非横。非竖非横。而横而竖。故言深达罪福相徧照于十方也。又束此横竖。同名性德。性德非横非竖。以诸凡圣常平等故。且说为横。揽性成修。须明六即。修亦非横非竖。以无为法而有差别。且说为竖。理即在迷。达而不达。照而不照。名字已去。得达照名。至究竟时。达乃最深。照乃最徧。今赞究竟佛德。故言深达罪福相徧照于十方也。微妙净法身者。三千即假故微。三千即中故妙。三千即空故净。三德不纵横不并别。即是诸佛所证法身。法身无相。无所不相。实相为大小相海之本。故具三十二相八十种好。一一相好。皆即法界。本是法身所具。还用庄严法身。所谓全性成修。全修显性也。天人等四句。如文可知。又闻成菩提者。牒上文殊称赞龙女于刹那顷能至菩提也。唯佛当证知者。引佛为证。释宝积之疑问也。我阐大乘教度脱苦众生者。意显不久当往南方无垢世界成等正觉。转大法轮也。
　　
　　　（庚）六身子挟三藏权难
　　
　　时舍利弗语龙女言。汝谓不久得无上道。是事难信。所以者何。女身垢秽。非是法器。云何能得无上菩提。佛道悬旷。经无量劫勤苦积行。具修诸度。然后乃成。又女人身。犹有五障。一者不得作梵天王。二者帝释。三者魔王。四者转轮圣王。五者佛身。云何女身速得成佛。
　　
　　身子于净名经中。曾与天女问答。便已了知男女无有定相。况今初周得悟。登圆初住。已与龙女所证是同。何得实有此难。亦是为物腾问耳。
　　
　　　（庚）七龙女以一实除疑
　　
　　尔时龙女有一宝珠。价值三千大千世界。持以上佛。佛即受之。龙女谓智积菩萨。尊者舍利弗言。我献宝珠。世尊纳受。是事疾不。答言。甚疾。女言。以汝神力观我成佛。复速于此。
　　
　　宝珠。表修得圆因。上佛。表将因克果。佛即受之。表获果甚速也。观心释者。始觉为宝珠。本觉为佛。始觉合乎本觉。为以珠上佛。佛即受之。
　　
　　当时众会。皆见龙女。忽然之间。变成男子。具菩萨行。即往南方无垢世界。坐宝莲华。成等正觉。三十二相。八十种好。普为十方一切众生演说妙法。
　　
　　问。胎经云。魔梵释女。皆不舍身。不受身。悉于现身得成佛。今乃变成男子。然后成佛。权实云何。答。胎经明现身成佛者。约自行破无明惑言也。实也。此经明变成男子者。约化他八相成道言也。权也。须知依圆顿教而修妙行。的可立地成佛。故云。法性如大海。不说有是非。凡夫贤圣人。平等无高下。唯在心垢灭。取证如反掌。由其实行甚疾。故以权行示现而证成之。令人深信不疑也。问。女变成男。即坐道场。旣无降神住胎出家等相。何名八相成道。答。净秽土别。八相何必尽同。又法身示现。不可思议。此土自见变女成男。彼土仍见始终八相。亦奚不可。问。舍利弗等已登圆住。亦能八相作佛。何以授记犹在旷劫之后。答。自行从实。则所证理齐。化他从权。则物机不等。况诸大弟子。并是法身应现。处处垂迹不同。安知不于他界示成佛耶。问。设使舍利弗等。已于他界作佛。何必此中又示受记。答。此中受记。使物见闻。更结来缘。令于未来得度。如此横则周徧十方。竖则番番不已。广度众生。众生之界仍不可尽。安可以情计心。测度法界大事。
　　
　　　（庚）八时众见闻得益
　　
　　尔时娑婆世界菩萨声闻天龙八部。人与非人。皆遥见彼龙女成佛。普为时会人天说法。心大欢喜。悉遥敬礼。（彼土）无量众生。闻法解悟。得不退转。无量众生。得受道记。无垢世界。六反震动。娑婆世界三千众生。住不退地。三千众生。发菩提心而得受记。
　　
　　先明遥见遥闻。故遥敬礼。次明彼土得益。后明此土得益。盖南方缘熟。宜以八相作佛。此土缘薄。秖以龙女教化。皆是从体起用。普现色身三昧之力得。一身一切身。能随宜示现也。
　　
　　　（庚）九智积身子默然信受
　　
　　智积菩萨。及舍利弗。一切众会。默然信受。
　　
　　提婆达多品竟。
　　
　　持品第十三
　　
　　二万菩萨奉命宏经。故名持品。重劝八十万亿那由他宏经。故名劝持品。
　　
　　　（丁）此迹门流通第四品也。文分为二。初明受持。二明劝持。
　　
　　　（戊）初中三。初二万菩萨奉命此土持经。二声闻发誓他国流通。三诸尼请记。
　　
　　　（己）今初
　　
　　尔时药王菩萨摩诃萨。及大乐说菩萨摩诃萨。与二万菩萨眷属俱。皆于佛前作是誓言。惟愿世尊不以为虑。我等于佛灭后。当奉持读诵说此经典。后恶世众生。善根转少。多增上慢。贪利供养。增不善根。远离解脱。虽难可教化。我等当起大忍力。读诵此经。持说书写。种种供养。不惜身命。
　　
　　　（己）二声闻发誓他国流通
　　
　　尔时众中五百阿罗汉得受记者。白佛言。世尊。我等亦自誓愿于异国土广说此经。复有学无学八千人得受记者。从座而起。合掌向佛。作是誓言。世尊。我等亦当于他国土广说此经。所以者何。是娑婆国中。人多弊恶。怀增上慢。功德浅薄。嗔浊谄曲。心不实故。
　　
　　问。此诸声闻。已成大士。何故不能此土宏经。答。为引初心始行菩萨。未能恶世苦行通经。复欲开于安乐行品也。
　　
　　　（己）三诸尼请记四。初记大爱道及六千尼。二记耶输陀罗。三诸尼领解。四诸尼发愿。
　　
　　　（庚）今初
　　
　　尔时佛姨母摩诃波阇波提比丘尼。与学无学比丘尼六千人俱。从座而起。一心合掌。瞻仰尊颜。目不暂舍。于时世尊告憍昙弥。何故忧色而视如来。汝心将无谓我不说汝名。授阿耨多罗三藐三菩提记耶。憍昙弥。我先总说一切声闻。皆已授记。今欲汝知记者。将来之世。当于六万八千亿诸佛法中为大法师。及六千学无学比丘尼。俱为法师。汝如是渐渐具菩萨道当得作佛。号一切众生喜见如来。应供。正徧知。明行足。善逝。世间解。无上士。调御丈夫。天人师。佛。世尊。憍昙弥。是一切众生喜见佛。及六千菩萨。转次授记得阿耨多罗三藐三菩提。
　　
　　憍昙弥。亦云乔答摩。即瞿昙也。梵音轻重耳。此翻地最胜。乃是刹利尊姓。故以呼之。
　　
　　　（庚）二记耶输陀罗
　　
　　尔时罗睺罗母耶输陀罗比丘尼作是念。世尊于授记中。独不说我名。佛告耶输陀罗。汝于来世百千万亿诸佛法中。修菩萨行。为大法师。渐具佛道。于善国中。当得作佛。号具足千万光相如来。应供。正徧知。明行足。善逝。世间解。无上士。调御丈夫。天人师。佛。世尊。佛寿无量阿僧祇劫。
　　
　　　（庚）三诸尼领解
　　
　　尔时摩诃波阇波提比丘尼。及耶输陀罗比丘尼。幷其眷属。皆大欢喜。得未曾有。即于佛前而说偈言。世尊导师。安隐天人。我等闻记。心安具足。
　　
　　　（庚）四诸尼发愿
　　
　　诸比丘尼说是偈已。白佛言。世尊。我等亦能于他方国。广宣此经。
　　
　　谦让此土。意与上声闻同。又或尼及声闻。皆是他方缘熟故也。初明受持竟。
　　
　　　（戊）二明劝持二。初长文。二偈颂。
　　
　　　（己）初中四。初佛眼视。二菩萨请敕。三念佛默然。四顺佛意发誓。
　　
　　　（庚）今初
　　
　　尔时世尊。视八十万亿那由他诸菩萨摩诃萨。
　　
　　众视默劝而不告敕者。上来虽不别命。而举持经功德深厚。引证分明。多宝分身。远来劝发。此之殷勤。事义已足。有欲应命。宜即发誓。不烦复言。又为将护声闻他方之愿。故不称扬也。
　　
　　　（庚）二菩萨请敕
　　
　　是诸菩萨。皆是阿惟越致。转不退法轮。得诸陀罗尼。即从座起。至于佛前。一心合掌而作是念。若世尊告敕我等持说此经者。当如佛教。广宣斯法。
　　
　　　（庚）三念佛默然
　　
　　复作是念。佛今默然不见告敕。我当云何。
　　
　　　（庚）四顺佛意发誓
　　
　　时诸菩萨。敬顺佛意。幷欲自满本愿。便于佛前作师子吼。而发誓言。世尊。我等于如来灭后。周旋往反十方世界。能令众生书写此经。受持读诵。解说其义。如法修行。正忆念。皆是佛之威力。惟愿世尊。在于他方遥见守护。
　　
　　二明劝持中。初长文竟。
　　
　　　（己）二偈颂。是孤起。诸菩萨等请护宏经。所以自述宏经方轨。葢由佛于法师品中说方轨竟。宝塔募觅用方轨人。达多引往用方轨者。释迦即是禀法轨众。故云以身为牀坐等。今品即是恶世方轨。安乐行是始行方轨。故云住忍辱地等。如后广明。若不尔者。则宏经无轨。如赤身入阵。自损不虚。被铠之言不徒设也。就文为四。初明著衣宏经。二明入室宏经。三明坐座宏经。四总结请知。
　　
　　　（庚）初中三。初总论时节以明著衣。二别明所忍之境。三明著衣意。
　　
　　　（辛）今初
　　
　　即时诸菩萨。俱同发声而说偈言。惟愿不为虑。于佛灭度后。恐怖恶世中。我等当广说。
　　
　　　（辛）二别明所忍之境三。初通明邪人。即俗众也。二明道门增上慢者。三明僭圣增上慢者。于中初犹可忍。第二过前。第三最甚。以后后者。转难识故。
　　
　　　（壬）今初
　　
　　有诸无智人。恶口骂詈等。及加刀杖者。我等皆当忍。
　　
　　　（壬）二明道门增上慢者
　　
　　恶世中比丘。邪智心谄曲。未得谓为得。我慢心充满。
　　
　　　（壬）三明僭圣增上慢者
　　
　　或有阿练若。纳衣在空闲。自谓行真道。（遂乃）轻贱（在）人间（宏法华）者。（彼为）贪著利养故。（诳妄）与白衣说（相似）法。为世（间无知人之）所恭敬。（外现威仪犹）如六通罗汉。（然而）是人（虽居阿练若。实）怀恶心。常念世俗（名利之）事。（但是）假名阿练若。（耳彼徧）好出我等（宏通大乘人之）过。而作如是（谤）言。此诸比丘等。为贪利养故。说外道论议。自作此经典。诳惑世间人。为求名闻故。分别于是经。（彼等）常在大众（之）中欲毁我等（宏法华人）故。向国王大臣。婆罗门居士。及余比丘众。诽谤说我恶。谓是邪见人。说外道论义。
　　
　　阿练若。亦阿兰若。亦阿兰那。亦阿练儿。此翻无诤。亦翻无喧杂处。凡居阿练若处。为调烦恼。今自举蔑他。非无诤行。故云假名阿练若也。毗尼藏中。及大宝积经宝梁聚会。并宝云经。佛藏经等。一一广明阿练若行。若未相应。且宜寻师进道。何遽守愚自是。愿诸行者审自思之。二别明所忍之境竟。
　　
　　　（辛）三明著衣意
　　
　　我等敬佛故。悉忍是诸恶。（虽）为斯（人之）所轻言。汝等（自作此经悉）皆是佛。（然于）如此轻慢（之）言。皆当忍受之。（又）浊劫恶世中。多有诸恐怖。恶鬼入其身。骂詈毁辱我。我等敬信佛。当著忍辱铠。为说是经故。忍此诸难事。我不爱身命。但惜无上道。我等于来世。护持佛所嘱。世尊自当知。浊恶世比丘。不知佛方便。随宜所说法。恶口而颦蹙。数数见摈出。远离于塔寺。如是等众恶。念佛告敕故。皆当忍是事。
　　
　　铠者。甲也。忍辱铠者。以能忍辱。则虽入恶世而不受伤。犹入阵有甲。不被刀箭之所害也。须知四教。皆各有忍辱铠。如中阿含经。黑齿比丘诉佛云。舍利弗骂我说我。佛即唤舍利弗问之。汝实骂说黑齿比丘不。舍利弗言。心不定者。或说骂。我心已定。云何说骂。如折牛角。不触娆人。如残童子。耻不恼彼。我心如地水火风。净与不净。大小便利。涕唾。受而不骂。心如扫箒。净不净俱扫。又如破器盛脂。置之日中。渧渧恒漏。自观九孔常漏不净。云何骂说于他。又如死蛇狗等系净童子颈。惭耻自愧。不骂说他。佛问。如是恶人。汝云何观。舍利弗答言。人有五。一身善口意不善。但念其善。不念不善。如纳衣比丘。见粪聚弊帛。左捉右舒。截弃不净而取于净。念用其身净。以规我身。弃其口意。以诫我口意。二口行净身意不净。亦念其口。弃其身意。如热渴者值多草池。披草掬水。凉身止渴。三意净身口不净。亦念其意。不用其身口。如行路热渴。唯牛迹少水。若用手掬。水则浑浊。应两膝跪。两手凭地。口就吸之以除热渴。四三业皆不净者。虽无可用。当痛念之。如路见病人。安置使稳。念此不净。使得值善知识治其三业。勿令堕落三涂。五三业皆净。常念是人以自训况。念齐。愿齐。如清凉池。多诸华草。热渴入中以自苏息。常念境界以去我恶。此是三藏教中。用苦无常不净无我空为铠也。儒者云。见贤思齐。见不贤而内自省。又云。三人行。必有我师。择其善者而从之。其不善者而改之。亦此义也。毗婆沙云。念骂是一语。余皆唤声。终日唤声。于我何为。（阿拘卢奢。此言骂。拘卢奢。此言唤声。我今不应念其阿字。若有阿字。是名为骂。若无阿字。即是唤声。）又此方是卑陋语。他方是称赞语。我若念此卑语。无处得乐。（此例甚多。如尸罗羼提。于此未为美辞。彼方乃是二波罗蜜。又就此土。南北异称。浙闽殊唤。于彼为赞。于此为毁。不可枚举。）又观此字骂。若颠倒此字。即成赞。（如见客去。若云去早。即名为留。若云早去。即名发遣。发遣是骂。留即是赞。又如正食遇客。若云来早。即是骂也。若云早来。即是赞也。世人执览定有前后。共为赞骂。妄情积聚。言声性空。）又骂是一界少分。一入少分。一阴少分。骂少不骂多。（十八界中。是声界少分。十二入中。是声入少分。于五阴中。是色阴少分。纵此少分是骂。其余非骂。）又谁成就骂。骂者成就。成就自彼。于我何为。（彼自揽声以成名句而谓是骂。如丑在彼面。于镜何干。）又骂是一字。一字不成骂。二字成骂。无有一时称二字者。若称后字。前字已灭。又能骂所骂。一时同一刹那俱灭。于我何为。如是等用析空为铠也。又能骂所骂。皆同幻人。骂字骂声。皆同谷响。谛观实我实法。了不可得。云何不忍。此即空为铠也。又凡夫不了骂空。起诸忧恼。增长三毒。故有三涂法界。或强制安忍。故有人天法界。圣人了骂是空。自断结使。故有二乘法界。复于骂者生大悲心。念拔其苦。如子狂迷而骂其母。母常怜念冀子病愈。故有诸佛菩萨法界。如此次第观察骂中出生十界差别不同。用即假为铠也。今经明念佛告敕故。皆当忍是事。佛即佛宝。告敕即法宝。佛法不二。即僧宝。一体三宝凡圣平等。诸佛已悟。众生尚迷。我为众生翻迷归悟。持说此经。了知我心。上等诸佛。下等众生。诸佛之悟。即我心悟。众生之迷。即我心迷。如此之铠。即慈悲室。即法空座。一铠一切铠。乃圆教铠也。初明著衣宏经竟。
　　
　　　（庚）二明入室宏经
　　
　　诸聚落城邑。其有求法者。我皆到其所。说佛所嘱法。
　　
　　　（庚）三明坐座宏经
　　
　　我是世尊使。处众无所畏。我当善说法。愿佛安隐住。
　　
　　　（庚）四总结请知
　　
　　我于世尊前。诸来十方佛。发如是誓言。佛自知我心。
　　
　　持品竟。
　　
　　妙法莲华经台宗会义卷四之二
　　
　　妙法莲华经台宗会义卷五之一
　　
　　古吴后学蕅益智旭述
　　
　　安乐行品第十四
　　
　　释此为三。一依事释。二附文释。三法门释。各有略广。略明依事释者。身无危险。故安。心无忧恼。故乐。身安心乐。故能进于宏经口业之行也。略明附文释者。先附上品文。著如来衣。则法身安。入如来室。故解脱心乐。坐如来座。故般若导行进。又附此品文。住忍辱地。故身安。而不卒暴。故心乐。观诸法实相。故行进也。略明法门释者。安名不动。乐名无受。行名无行。不动者。六道生死。二乘涅槃所不能动。旣不缘二边。则法身无动摇。安住不动。如须弥山。名为常住不动法门。上文云。身体及手足。寂然安不动。其心常憺怕。未曾有散乱。即此义也。无受者。不受凡夫之五受。乃至圆教中五受生见。亦皆不受。（先约外道四句及以绝言。名为五受。次约藏通别。各各四门及一绝言。亦各五受。后约圆教四门及一绝言。若未证实而生著见。亦名五受。体教入理。理无所受。方名不受。）有受则有苦。无受则无苦。无苦无乐。乃名大乐。无行者。若有所受。即有所行。无受则无所行。不行凡夫行。不行贤圣行。故言无行。而行中道。是故名行也。次更广事释。夫安乐者。即大涅槃。从果立名也。行者。即涅槃道。从因得名也。若常见外道行于苦行。则因果俱苦。若断见外道恣情取乐。刞因乐果苦。若析法二乘无常拙度。加功苦至。方入涅槃。则因苦果乐。今是如实巧度。故因果俱乐。大经云。定苦行者。谓诸凡夫。苦乐行者。声闻缘觉。定乐行者。谓诸菩萨。今于菩萨中应更分别。三藏菩萨。有教无人。通教三乖。因果俱偏。别教菩萨。因偏果圆。圆教菩萨。因果俱圆。今以俱乐俱圆之妙果妙因。称为安乐行也。次更广附文释。安乐行是涅槃道。涅槃有三义。谓三德秘藏。行有三义。谓止行。观行。慈悲行。止行者。三业柔和。违从俱寂。即是体法身行。上文所谓如来衣也。观行者。一实相慧。无分别光。即是体般若行。上文所谓如来座也。慈悲行者。四宏誓愿。广度一切。即是体解脱行。上文所谓如来室也。总此三行。为涅槃道。总于三德。为行之境。境称安乐。道称为行。大论云。菩萨从初发心。常观涅槃行道。因时用此三法导三业为行。三业净故。即是净于六根。六根若净。发相似解而得入真。果时名为佛眼耳等。因名止行。果名断德。因名观行。果名智德。因名慈悲行。果名恩德。又因名三业。果名三密。因时慈悲导三业利他。果时名三轮不思议化。如此观时。无复分别。一切诸法中。悉有安乐性。一切众生。即大涅槃。不可复灭。行于非道。通达佛道。故名为安乐行也。此行与涅槃义合。彼经云复有一行是如来行。如来是人。安乐是法。如来是安乐人。安乐是如来法。总而言之。其义不异。别亦不异。彼经明金银宝树。譬无漏宝林。与此经寂灭忍衣合。彼经明金沙大河直入西海。譬一实慧。与此经法空座合。彼经明得道女人则无谄曲。譬无缘大慈。与此经慈悲室合。彼经呼为无余义。此经呼为无上道。又彼经所明圣行。即如来座。天行。即如来衣。梵行婴儿行病行。即如来室也。问。大经明亲附国王。持弓带箭。摧伏恶人。此经远离豪势。谦下慈善。刚柔硕乖。云何不异。答。大经偏论折伏。而住一子地。何曾无摄受。此经偏明摄受。而头破七分。何尝无折伏。各举一端。理必具四。适时称宜。即世界意。摄受。即为人意。折伏。即对治意。悟道。即第一义意也。次更广法门释。所谓不动门。不受门。不行门。具如玄文十种三法。准例可知。若以此义为四悉者。三法异。即世界。解脱。即为人。般若。即对治。法身。第一义也。问。此安乐行。有何次第。答。法华圆行。一行无量行。不可思议。何定前后。今一往随文说者。法师品。略示宏经。则以益他为本。故先明入室。此品。辨恶世宏经。安诸逼恼。故先明著衣。前后互现耳。若约行说者。诸法从本来。常自寂灭相。乖寂起相。则应先以般若荡累。是坐如来座。诸法不生而般若生。同体慈悲。愍众故行道。次入如来室。旣以慈悲化世。必涉违从。决须安忍。次著如来衣。然说虽次第。行非次第。行时入空即具一切法。况慈忍耶。四安乐行者。一是止观慈悲导身业。二是止观慈悲导口业。三是止观慈悲导意业。四是止观慈悲导誓愿也。身业有止故。离身粗业。有观故。不得身。不得身业。不得能离。无所得故。不堕凡夫地。有慈悲故。勤修身业。广利一切。不堕二乘地。有止行故。著如来衣。有观行故。坐如来座。有慈悲故。入如来室。止行离过。即成断德。观行无著。即成智德。慈悲利他。即成恩德。恩德资成智德。智德能通达断德。是名身业安乐行。余口意誓愿亦如是。此品来意者。若诸大菩萨受命宏经。深识权实。广知渐顿。又达机缘。神力自在。非复浊世恼乱所能障阻。不俟更示方法。若初依始心。欲修圆行。入浊宏经。为浊所恼。自行不立。亦无化功为是人故。须示安乐行也。
　　
　　　（丁）此是迹门流通第五品经。文分为二。初问。二答。
　　
　　　（戊）初中二。初叹前品深行菩萨能如法宏经。二问始行菩萨云何恶世宏经。
　　
　　　（己）今初
　　
　　尔时文殊师利法玊子菩萨摩诃萨白佛言。世尊。是诸菩萨。甚为希有。敬顺佛故。发大誓愿。于后恶世。护持读说是法华经。
　　
　　　（己）二问始行菩萨云何恶世宏经
　　
　　世尊。菩萨摩诃萨。于后恶世。云何能说是经。
　　
　　　（戊）二答为三。初总标章。二解释修行方法。三总明行成之相。
　　
　　　（己）今初
　　
　　佛告文殊师利。若菩萨摩诃萨。于后恶世欲说是经。当安住四法。
　　
　　　（己）二解释修行方法四。初身安乐行。二口安乐行。三意安乐行。四誓愿安乐行。
　　
　　　（庚）初中二。初长文。二偈颂。
　　
　　　（辛）长文中二。初标。二释。
　　
　　　（壬）今初
　　
　　一者安住菩萨行处亲近处。能为众生演说是经。
　　
　　诣理略说。名行处。即约正行。附事广说。名亲近处。即约助行。然说有广略。理无浅深也。具如下释。
　　
　　　（壬）二释二。初释行处。二释亲近处。
　　
　　　（癸）今初
　　
　　文殊师利。云何名菩萨摩诃萨行处。若菩萨摩诃萨。住忍辱地。柔和善顺。而不卒暴。心亦不惊。又复于法无所行。而观诸法如实相。亦不行不分别。是名菩萨摩诃萨行处。
　　
　　释此为三。初约一法。谓一实谛。次约二法。谓生法二忍。三约三法。谓不思议三谛也。初一实谛者。为一切所归。为一切作本。而徧无分别。为一切所归。故云住忍辱地。诸法归之。故名为地。众行休息。故名忍辱。此即行不行之行。如来衣也。（理虽无行。依理而行。行得理息。即名不行。行即不行。故云行于不行之行。）为一切作本。故云柔和善顺等。众行得理而成。譬如万物得地而生。若得理本。在刚能柔。在逆能顺。在暴能治。在惊能安。无量功德从中道一实地生。地无所生而生功德。此即不行行之行。如来室也。（依理不行而行于行。）徧无分别。故云又复于法等。谓了知行与不行。性相无二。见诸法实。名不分别。亦无不分别相可得。名为亦不行不分别。即是非行非不行之行。如来座也。（于法无所行。故云非行。亦不行不分别。故云非不行。）无三行而三行。故名为行。同一实谛。故名为处。初约一法释行处竟。次生法二忍者。即生法二空也。此与二乘不同。二乘生空。但破界内我执。二乘法空。但破界内邪因缘无因缘法执。今明圆教二空。约十界假名即中道故。无复十界假名可得。故名生空。约十界实法即中道故。无复十界实法可得。故名法空。若更开者。即为四忍。谓伏忍。顺忍。无生忍。寂灭忍也。或为五忍。则更加信忍。或为六忍。则更加和从忍。或对四十二地。则为四十二忍。一地即有四十二地功德。一忍宁无四十二忍法耶。今且约四忍消文。而与别教永异。别教伏顺二忍。是生忍位。则浅。无生寂灭二忍。是法忍位。则深。圆教不尔。二忍四忍。悉通初后。何者。二空之理。即是中道。初修四忍。入于中道。见二空理。乃至后心。亦秖穷二空理。故大经云。发心毕竟二不别。若约无浅深判四忍者。从初发心。圆伏五住。至金刚顶。皆名伏忍。初后悉不违实相故。皆名顺忍。初后悉不起二边心故。皆名为无生忍。初后悉休息众行故。皆名为寂灭忍。（凡夫在迷。理即二空四忍。闻经生解。名字二空四忍。圆伏五住。观行二空四忍。六根清净。相似二空四忍。四十一位。分证二空四忍。妙觉极果。究竟二空四忍也。）经云住忍辱地。即住二空四忍地也。柔和。即伏忍。善顺等。即顺忍。闻生死苦。不匆卒畏惧。闻涅槃乐。不匆卒求证。闻佛常与无常。二乘作佛与不作佛。生死涅槃异与不异。佛道长短难易非长非短。非难非易等。皆不惊怖。故名顺忍。又复于法无所行而观诸法如实相。即无生忍。亦不行不分别。即寂灭忍。前二名生忍。后二名法忍。从始至终。以二空理忍诸法。是著如来衣。安住二空理。是坐如来座。愍诸众生。是入如来室。二空四忍名为行。理即是处。故云是菩萨行处也。次约二法释行处竟。三约不思议三谛者。住忍辱地。总论三谛。如有地可据。方能忍辱也。柔和善顺者。善顺真谛。能忍界内界外虚妄见爱寒热等也。而不卒暴心。亦不惊者。安于俗谛。忍众根缘。称适机宜。故不卒暴。体忍违从。故心不惊也。于法无所行等者。即安中谛。能忍二边。故云无所行。正住中道。故云观如实相。亦不得中实。故云亦不行不分别。此则据三谛之地名为处。忍五住之辱名为行。行亦为三。谓止行。即行而不行。著如来衣。观行。即非行非不行。坐如来座。慈悲行。即不行而行。入如来室。是谓约三法释菩萨行处。明宏经方轨也。
　　
　　　（癸）二释亲近处三。初约远论近。二约近论近。三约非远非近论近。（远近二字。并去声读。是虚活字。）
　　
　　　（子）初约远论近。是附戒门以助止观。成就慈悲。亦是广上住忍辱地。行不行也。文为十。初远豪势。乃至十远畜养。于中九是生死。第五二乘一种是涅槃。二俱远离。乃名亲近中道。
　　
　　　（丑）初远豪势
　　
　　云何名菩萨摩诃萨亲近处。菩萨摩诃萨。不亲近国王王子大臣官长。
　　
　　恐始行人。恃附势力。失正道故。初似小益。久则大损。
　　
　　　（丑）二远邪人邪法
　　
　　不亲近诸外道梵志尼犍子等。及造世俗文笔。赞咏外书。及路伽耶陀逆路伽耶陀者。
　　
　　梵志。亦云净裔。在家事梵者也。尼犍。此翻离系。出家外道之通名也。路伽耶陀。亦云韦陀。西域外道典籍。依于爱见而为答释者也。逆者。征问之谓。即是依于爱见而为问难者也。正观未成。切须防断。恐其染习。迷于正理。
　　
　　　（丑）三远凶险戏
　　
　　亦不亲近诸有凶戏。相叉相扑。及那罗等种种变现之戏。
　　
　　那罗。此云力。即捔力戏也。不亲近者。恐散逸故。
　　
　　　（丑）四远旃陀罗
　　
　　又不亲近旃陀罗。及畜猪羊鸡狗。畋猎渔捕诸恶律仪。如是人等或时来者。则为说法。无所希望。
　　
　　近旃陀罗。令人无慈。
　　
　　　（丑）五远二乘众
　　
　　又不亲近求声闻比丘比丘尼优婆塞优婆夷。亦不问讯。若于房中。若经行处。若在讲堂中。不共住止。或时来者。随宜说法。无所希求。
　　
　　近二乘人。令人远菩提故。西土大小两乘。各居不杂。故云或来。旣未受大。勿妨小志。故云随宜说法。
　　
　　　（丑）六远欲想
　　
　　文殊师利。又菩萨摩诃萨。不应于女人身。取能生欲想相而为说法。亦不乐见。若入他家。不与小女处女寡女等共语。
　　
　　欲想最能杀害菩提心故。
　　
　　　（丑）七远不男
　　
　　亦复不近五种不男之人以为亲厚。
　　
　　不男最能坏乱菩提志故。五不男者。一生不男。谓胎中或初生时。便缺男根。二犍不男。谓截去或烂坏等。三妒不男。谓因他淫欲。乍有根起。而无根用。四变不男。谓见男变女。见女变男。五半不男。谓半月有用。半月不能。（此皆）宿造恶业。今感恶报。不任载道。非佛法器。故名重难。不得出家。亦不应与亲厚。
　　
　　　（丑）八远危害
　　
　　不独入他家。若有因缘须独入时。但一心念佛。
　　
　　独入他家。恐招危害。一心念佛。障难悉除。
　　
　　　（丑）九远讥嫌
　　
　　若为女人说法。不露齿笑。不现胸臆。乃至为法。犹不亲厚。况复余事。
　　
　　律中若为女人说法。须有男子知好恶者在旁。若无有知男子。不得过五六语。皆是远嫌避疑。勿令增他不善心也。
　　
　　　（丑）十远畜养
　　
　　不乐畜年少弟子沙弥小儿。亦不乐与同师。
　　
　　少年之人。习性未定。自畜则妨修正业。同师则娆乱请益故也。前文但云住忍辱地。是直缘理。今戒门广出众辱之缘。应修远离。非持刀杖。亦不弃舍。但以正慧而远离之。如是十法。诸教皆然。但离二乘。诸教小异。今宏妙典。须属圆人。观心释者。应作总别二种。总者。无非法界。何所可离。何所不离。非离非不离而论离耳。还同非远非近而论近。初心虽了一切本无。而须数数近于远离。别者。远离三教教主豪势。二边之法。即是邪法。二边人者。即名邪人。二观神通。名为凶戏。三惑旃陀罗。杀三智命。偏空灭想。名二乘众。偏观真俗乃至中道法爱。皆名欲想。灭色住空名为不男。方便观智皆害圆极。一切俗境。名为讥嫌。前三教善根。名为年少小儿。一一皆以所离为境。皆远三惑而近三观也。初约远论近竟。
　　
　　　（子）二约近论近。是附定门以助止观。成就慈悲。亦是广上柔和善顺而不卒暴。心亦不惊。不行行也。上直明不暴不惊。今广出修定之心。修定之处。修定要门。以定力故。在暴而治。在惊而安。
　　
　　常好坐禅。在于闲处。修摄其心。文殊师利。是名初亲近处。
　　
　　常好坐禅。是修定之心。好于中道实相禅法。即五法中欲。兼摄得精进念巧慧一心也。在于闲处。是修定之处。即五缘中处也。修摄其心。是修定要门。谓呵五欲。弃五盖。调五事也。于二十五方便中。前文附戒门离十恼乱。即第一持戒清净。今云在于闲处。即第三闲居静处。旣在闲处。理必兼摄第四息诸缘务。但略不言第二衣食具足。第五得善知识耳。若约观心明具五缘。则三观为衣。禅悦法喜为食。诸佛。菩萨。六度。道品。法性。实际。皆为善知识也。呵五欲者。谓色声香味触。皆是劫功德贼。深知其过。休息贪染。弃五盖者。谓贪欲。嗔恚。睡眠。掉悔。疑惑。盖覆定慧。故须急弃。如剪毒树。如检偷贼。调五事者。谓调食不饥不饱。调眠不节不恣。调身不宽不急。调息不涩不滑。调心不沈不浮。此二十法。一一皆有事相理观。具如摩诃止观。须者寻之。行五法者。欲得初禅。亦须五法。乃至诸禅。亦复如是。今约圆观。则是欲从二边正入中道。不杂二边为精。任运流入为进。系缘法界。一念法界为念。修中观方便名巧慧。息于二边。心水澄清。能知世间生灭法相。是为不二其心。清净常一。能见般若也。以此戒定二门为前方便。是故结云初亲近处。
　　
　　　（子）三约非远非近论近。是附慧门以助止观。成就慈悲。亦是广上于法无所行。而观诸法如实相。亦不行不分别。非行非不行也。文分为三。初总标境智。二别释。三结成。
　　
　　　（丑）今初
　　
　　复次菩萨摩诃萨。观一切法空。
　　
　　观者。中道观智也。一切法者。十法界境也。空者。不思议第一义谛也。若单论智。智无所观。故举一切以显皆空。此空即是诸法实相。唯佛与佛。乃能究尽。今菩萨初心。便以中道止观而观察之。所谓从始至终。皆以佛知佛见而为修行。故能开示悟入。中间永无诸委曲相也。
　　
　　　（丑）二别释
　　
　　如实相。不颠倒。不动。不退。不转。如虚空。无所有性。一切语言道断。不生。不出。不起。无名。无相。实无所有。无量。无边。无碍。无障。
　　
　　如实相句。别释所观十法界境。不颠倒以下。别释能观中道智也。二边三谛无一异故。名之为如。非七方便。故名为实。以实为相。故言如实相也。（二边对中。中必三谛。三而不三。名无一异。三谛如实。对七辨异。故云实耳。实即无相。徧相一切。）不颠倒者。无凡夫常乐我净四倒。无二乘无常苦无我不净四倒。亦无出假常乐我净四倒。即是非荣非枯。双照荣枯。正中道观也。不动者。不为二死所动也。不退者。心心寂灭。自然流入萨婆若海也。不转者。不如凡夫轮转生死。不如二乘转凡为圣也。如虚空者。但有名字。字不可得。中道观智。亦但有字。求不可得也。无所有性者。无自性。无他性。无共性。无无因性也。一切语言道断者。离四句。绝百非。故不可思议也。不生者。惑智理皆不生。谓所破能破。称理故俱不生。则行位因果等皆不生也。不出者。如来所治。全体即是。故无可出。毕竟不复发也。不起者。以入理故。一切方便理教皆寂灭也。无名者。一切名所不能诠。即不颠倒乃至不起。亦不足以名之也。无相者。一切相所不能状。即不颠倒乃至不起。亦不足以形容之也。无名即是性空。无相即是相空。实无所有者。重叹观体非二边之有也。无量者。非阴入界等诸数法也。无边者。非偏小等诸有分限法也。无碍者。徧入一切诸法也。无障者。无有一法能遮止之也。虽复多句。秖是能观之智无相无作与所观之境称实相应耳。
　　
　　　（丑）三结成
　　
　　但以因缘有。从颠倒生。故说。常乐观如是法相。是名菩萨摩诃萨第二亲近处。
　　
　　但以因缘有者。结也。上直明中道观慧。今明双照二边。理性毕竟清净。如上所说。非解非惑。而从惑因缘生生死。从解因缘生涅槃。生死涅槃。如六龙舞。从颠倒故有生死。由生死故有涅槃。故皆从颠倒生。由有生死涅槃。故有十界一切诸法可说。而十界一切诸法。毕竟皆空。皆如实相也。（上直明中道观慧者。多约双非故也。然而岂有中道不照二边。今此重明照于二边。用结诸文。以显中观不思议体。）又因缘有。有于涅槃。从颠倒生。生于生死。由有涅槃生死。故有可说。而中道实相之体。证涅槃而非涅槃。在生死而非生死。终不可说。故菩萨常乐观之。观涅槃是真谛。生死是俗谛。涅槃生死所依之体。即非涅槃生死。是中谛也。（此分因缘颠倒而为二边。义则更显。然生死正属因缘。且从倒边。故名颠倒。若达因缘。便有涅槃。故以初句判属涅槃也。又三种涅槃。皆以观因缘有。二种生死。皆从三惑颠倒而生。指迷归悟。故有言说。）又但以因缘有从颠倒生者。结不思议三谛境也。故说者。不思议教也。常乐观者。不思议三观也。（一切从因缘生颠倒之法。无非妙境。由此本有妙境。说上中道妙观。禀此妙说。常乐观于如是妙境也。）已上三节。双约境智释竟。今更通三节文。全约观释。初云观一切法空如实相者。标观体也。实相正是所观。以所显能。观方有体故也。不颠倒下。皆释观相。不为二边八倒所动。故云不倒不动。不堕二乘凡夫二地。故云不退不转。非未来故不生。非过去故不出。非现在故不起。释论云。如虚空无入无出无住相。摄大乘亦尔。无未来入处。（不从于现以入未故。即是不生。）无过去出处。（不从于现以出过故。）无现在住处。（现在不住。即是不起。）余皆如前可解。又经文有十九句。初一句是总。后十八句。对大品十八空。如实相。即第一义空。不颠倒。即内空。内无六入我我所执。故不颠倒。不动。即外空。外不为六尘所流动也。不退。即内外空。十二入皆空。故言不退。不转。即空空。空破诸法。诸法是所破。空是能破。无复诸法。唯有空在。此空亦空。故言空空。空旣空故。无复能转。故言不转也。如虚空者。即是大空。执方计破。故言如虚空也。无所有性。即毕竟空。诸法无遗余。故名毕竟空。以毕竟空故。无所有性也。一切语言道断。即一切空。一切空不可说。故语言道断也。不生。即有为空。有为是因缘和合。旣不合故不生也。不出。即无为空。无为名出离。出离法空。故名不出也。不起。即无始空。求原初不可得。故无起也。无名。即性空。无相。即相空。并可解。实无所有。即不可得空。无量。即有法空。有法则有量。有量旣空。故言无量也。无边。即无法空。无法则是边表。今空故无边也。无碍。即有法无法空。二俱不可得。故言无碍也。无障。即散空。妨障不可得。故言无障也。十八空皆是中道正慧。皆名为空。随十八种境。故言十八耳。大经云。如来常修十八空义。故用十八空释十八句也。复次约十八空。旣可云初总后别。前约体相。亦可云总体别体总相别相。复次初双约境智释。次但全约观释。然观必观境。故可但全约观。境能发观。亦可但全约境。今更私作全约境释。谓菩萨观一切法无不皆空。一切法皆如实相。一切法皆不颠倒。一切法皆不动。皆不退。皆不转。一切法皆如虚空无所有性。一切语言道断。不生。不出。不起。一切法皆无名。一切法皆无相。一切法皆实无所有。一切法皆无量。一切法皆无边。一切法皆无碍无障。此显百界千如诸法。一一无非实相。即权而实。即俗而真也。但以因缘有从颠倒生故说。此显实相无相之体。随染净缘。具造十界百界千如一切诸法。即实而权。旣真而俗也。权实不二。乃是圆融不思议之二谛。其体相即。即名为一实谛。言空则一切皆空。言有则一切皆有。言中则一切皆中。复名为圆融三谛。非一二三。而一二三。虽一二三。而真理不当名一二三。复名为圆妙无谛。常乐观如是法相。即是正观不思议境。是故结云第二亲近处也。问。前云行处是正行。亲近处是助行。今第二亲近处。云何即名正观。答。前不云乎。诣理略说。名行处。略说名正。附事广说。名亲近处。广说名助。说有广略。理无浅深。圆家正助。正助并圆。直是非正非助圆道妙理。约广文能禅理观。名为助耳。初身安乐行中。初长文竟。
　　
　　　（辛）二偈颂三。初颂标。二颂释。三明行成。
　　
　　　（壬）今初
　　
　　尔时世尊。欲重宣此义而说偈言。若有菩萨。于后恶世。无怖畏心。欲说是经。应入行处。及亲近处。
　　
　　　（壬）二颂释二。初颂约远论近。二颂非远非近。长文分释行处亲近处。颂中取意合颂。不复次第。正显文有广略。理非浅深也。
　　
　　　（癸）今初
　　
　　常离国王。及国王子。大臣官长。（一）凶险戏者。（三）及旃陀罗。（四）外道梵志。（二）亦不亲近。增上慢人。贪著小乘。三藏学者。破戒比丘。名字罗汉。及比丘尼。好戏笑者。深著五欲。求现灭度。诸优婆夷。皆勿亲近。若是人等。以好心来。到菩萨所。为闻佛道。菩萨则以。无所畏心。不怀希望。而为说法。（五兼第十）寡女处女。及诸不男。皆勿亲近。以为亲厚。（六七）亦莫亲近。屠儿魁脍。畋猎渔捕。为利杀害。贩肉自活。炫卖女色。如是之人。皆勿亲近。（又四）凶险相扑。种种嬉戏。诸淫女等。尽勿亲近。（又三又六）莫独屏处。为女说法。若说法时。无得戏笑。（九）入里乞食。将一比丘。若无比丘。一心念佛。（八）是则名为。行处近处。以此二处。能安乐说。
　　
　　增上慢人。谓坐禅得小轻安。妄谓有所证得者也。贪著小乘三藏学者。谓专图名相口耳学问。不肯观心修证者也。名字罗汉。谓假名阿练若也。深著五欲。谓于色声香味触五尘之中随有偏嗜者也。求现灭度。谓但求小乘果证。无大慈悲者也。著五欲。是生死边。求灭度。是涅槃边。二皆勿近。应近中道明矣。此皆长文近处所列。而今结云行处近处。故知正助但约广略。决无浅深。
　　
　　　（癸）二颂非远非近
　　
　　又复不行。上中下法。有为无为。实不实法。亦不分别。是男是女。不得诸法。不知不见。是则名为。菩萨行处。
　　
　　别教名上法。通教名中法。藏教名下法。咸开入圆。无复藏通别法可得。故不行也。六凡法界惑业苦等。名有为有漏法。四圣法界功德智慧。名有为无漏法。十界真如平等之性。名无为法。有为色心。暂有体用。名为实法。不相应行。依于色心分位假立。名不实法。又或有为名不实法。性生灭故。无为名实法。性不改故。或有漏名不实法。以违性故。无漏名实法。以称性故。或一切实。二俱称谛故。（有为是俗谛。无为是真谛。）一切不实。情有理无。理有情无故。（有漏情之所有。理之所无。以理无故。名为不实。无漏。理之所有。情之所无。以情无故。名为不实。）今皆不行者。由观诸法如实相。则有为亦实相。非复有为。无为亦实相。非复无为。实亦实相。非复是实。不实亦实相。非复不实。故不行也。此颂于法无所行而观诸法如实相也。亦不分别是男是女者。男即是慧。女即是定。定慧之法。性本绝言。故不可分别也。不得诸法者。常自寂灭相故。不知不见者。远离能取所取戏论相故。此颂亦不行不分别也。
　　
　　一切诸法。空无所有。无有常住。亦无起灭。是名智者。所亲近处。
　　
　　此略颂观一切法空等文也。无有常住。遮于真谛。亦无起灭。遮于俗谛。真俗双遮。正显中道。言略意周矣。
　　
　　颠倒分别。诸法有无。是实非实。是生非生。在于闲处。修摄其心。安住不动。如须弥山。观一切法。皆无所有。犹如虚空。无有坚固。不生不出。不动不退。常住一相。是名近处。
　　
　　此颂从颠倒生。故说以为所观之境。兼颂约近论近以为方便。然后重颂正观一切法空等也。上文附戒附定。合为初亲近处。慧名第二亲近处。今以定慧合颂。而颂戒门。则双结行近。正显三学互融。事理不二也。问。上云无有常住。今云常住一相。何也。答。若对起灭而言常住。则是情计。是故须破。情计破已。理本常住。又对起灭而言常住。则有二相。今一切法皆无所有。则无起无灭。当体常住。故名一相。一相即实相。实相即诸法而非诸法。诸法即非法。故名实相也。二颂释竟。
　　
　　　（壬）三明行成三。初标行成。二释行成而得安乐。三颂总结。
　　
　　　（癸）今初
　　
　　若有比丘。于我灭后。入是行处。及亲近处。说斯经时。无有怯弱。
　　
　　事成则外仪无失。理成则内心无滞。故无怯弱也。
　　
　　　（癸）二释行成而得安乐
　　
　　菩萨有时。入于静室。以正忆念。随义观法。从禅定起。为诸国王。王子臣民。婆罗门等。开化演畅。说斯经典。其心安隐。无有怯弱。
　　
　　此释安乐之因。因修禅定。止于过恶。得人无我。外则不损。因修智慧。离诸取著。得法无我。内无颠倒。是以心不怯弱。不怯弱名安乐也。
　　
　　　（癸）三颂总结
　　
　　文殊师利。是名菩萨。安住初法。能于后世。说法华经。
　　
　　初身安乐行竟。
　　
　　　（庚）二口安乐行二。初长文。二偈颂。
　　
　　　（辛）初中二。初标。二释。
　　
　　　（壬）今初
　　
　　又文殊师利。如来灭后。于末法中。欲说是经。应住安乐行。
　　
　　　（壬）二释为二。初止行。二观行。止行防非。是如来衣。观行说法。是如来座。又止行拔苦。观行与乐。是如来室也。
　　
　　　（癸）初止行又四。初不说过。二不轻慢。三不叹毁。四不怨嫌。
　　
　　　（子）今初
　　
　　若口宣说。若读经时。不乐说人。及经典过。
　　
　　人虽有过。于我何与。秖应内省。何暇非他。若喜谈人过者。如扬粪秽。自薰薰他。损恼实重。非安乐行也。一切经典。皆是如来方便随宜所说。如食石蜜。中边皆甜。安得有过。说经典过。皆由不解权实妙理。故亦非安乐行也。
　　
　　　（子）二不轻慢
　　
　　亦不轻慢。诸余法师。
　　
　　不倚圆而蔑偏。不重实而轻权。佛尚以异方便助显第一义谛。岂可自恃。不护物机。
　　
　　　（子）三不叹毁
　　
　　不说他人。好恶长短。于声闻人。亦不称名。说其过恶。亦不称名。赞叹其美。
　　
　　人皆恶闻其短。故不谭短。面誉彼人。则如对毁此人。故不称长。大论云。自赞者是贡高人。自毁者是妖惑人。赞他者是谄佞人。毁他者是谗贼人。智者应以四悉筹量而护自他。又日藏经云。初中后夜。减省睡眠。精进坐禅。诵经修道。背舍生死。向涅槃路。不称他短。不说己长。谦下卑逊。不自憍高。衣服知足。不放逸行。系念思惟。心不驰散。于一切众生。起慈悲心。此皆安乐行之相也。于声闻人等者。根性不定。若叹二乘。或令彼退大取小。若毁呰二乘。或令彼大小俱失。两无所取也。
　　
　　　（子）四不怨嫌
　　
　　又亦不生怨嫌之心。
　　
　　若谓彼人彼法妨害我道。即是怨心。若谓彼人彼法鄙劣。即是嫌心。心机一动。声说即发。杜说过之源。故不生怨嫌心也。大集经云。过去拘留孙佛法中。有一比丘发菩提心。诵持大小乘法聚各八万四千。意嫌头陀比丘不诵经典。犹如株杌。由此堕狱受大苦恼。从地狱出。受罗刹身。至贤劫佛楼至佛时。方脱鬼身。常人尚尔。况安乐行。为宏大典。将护小行。安得不慎其心念耶。怨怪。嫌责。怨深。嫌浅。浅深俱舍。方称正行。此口安乐行所言心者。为制口故。初止行竟。
　　
　　　（癸）二观行
　　
　　善修如是安乐心故。诸有听者。不逆其意。有所难问。不以小乘法答。但以大乘而为解说。令得一切种智。
　　
　　观诸法空。无所取著。心不茍执。不逆人意。不违法相。故不以小乘法答。若见无大机而为说小。则令得方便益。若不见无大而为说小。则恐妨其大缘。故深位有知机之智。则可随宜说法。始行无鉴物之能。但可说大乘法也。口安乐行初长文竟。
　　
　　　（辛）二偈颂三。初颂标。二颂释。三明行成。
　　
　　　（壬）今初
　　
　　尔时世尊。欲重宣此义而说偈言。菩萨常乐。安隐说法。于清净地。而施牀座。以油涂身。澡浴尘秽。著新净衣。内外俱净。
　　
　　长文但云应住。此中别出行相。安隐说法。欲令前人得安隐道及安隐果。即入如来室也。于清净地而施牀座。即坐如来座也。以油涂身四句。即著如来衣也。以此三法而导口业。名安乐行。
　　
　　　（壬）二颂释二。初颂止行。二颂观行。
　　
　　　（癸）初中四。初颂二不轻慢。二颂三不叹毁。三颂初不说过。四颂四不怨嫌。长文俱约止善说。颂中皆约行善说也。
　　
　　　（子）今初
　　
　　安处法座。随问为说。
　　
　　慢则不随。随即不轻慢意。
　　
　　　（子）二颂三不叹毁
　　
　　若有比丘。及比丘尼。诸优婆塞。及优婆夷。国王王子。群臣士民。以微妙义。和颜为说。若有难问。随义而答。
　　
　　但依于义。不谭人好恶也。随义答者有二。一可答。二不可答。若问答相难诘。相上下。若胜负则自知。是为智者语。一可答也。若自放恣。敢有违者诛之。是为王者语。若长短是非皆不知。惟觅胜而已。是为愚者语。二不可答也。
　　
　　　（子）三颂初不说过
　　
　　因缘譬喻。敷演分别。以是方便。皆使发心。渐渐增益。入于佛道。
　　
　　若乐说人及经典过。生人毒念。今不说过。故使发心入于佛道。佛道从喜生也。
　　
　　　（子）四颂四不怨嫌
　　
　　除懒惰意。及懈怠想。离诸忧恼。慈心说法。
　　
　　怨嫌心起。则懈懒忧恼。今慈心说法。则精进欢悦也。初颂止行竟。
　　
　　　（癸）二颂观行
　　
　　昼夜常说。无上道教。以诸因缘。无量譬喻。开示众生。咸令欢喜。衣服卧具。饮食医药。而于其中。无所希望。但一心念。说法因缘。愿成佛道。令众亦尔。是则大利。安乐供养。
　　
　　说无上道。即颂但以大乘法答。愿成佛道令众亦尔。即颂令得一切种智也。二颂释竟。
　　
　　　（壬）三明行成四。初标行成。二明内无过。则外难不生。三明内有善法。所以行成。四格量功德。
　　
　　　（癸）今初
　　
　　我灭度后。若有比丘。能演说斯。妙法华经。
　　
　　　（癸）二明内无过。则外难不生。如无臭物。蝇则不来。
　　
　　心无嫉恚。诸恼障碍。亦无忧愁。及骂詈者。又无怖畏。加刀杖等。亦无摈出。安住忍故。
　　
　　　（癸）三明内有善法。所以行成。
　　
　　智者如是。善修其心。能住安乐。如我上说。
　　
　　若内无过。如长文中说。若内有善。如偈中说也。
　　
　　　（癸）四格量功德
　　
　　其人功德。千万亿劫。算数譬喻。说不能尽。
　　
　　二口安乐行竟。
　　
　　　（庚）三意安乐行二。初长文。二偈颂。
　　
　　　（辛）初中三。初标。二释。三结行成。
　　
　　　（壬）今初
　　
　　又文殊师利。菩萨摩诃萨。于后末世法欲灭时。受持读诵斯经典者。
　　
　　　（壬）二释二。初止行。二观行。止行是衣。观行是座。拔苦与乐是室也。
　　
　　　（癸）初中四。初不嫉诳。二不轻骂。三不恼乱。四不诤竞。
　　
　　　（子）今初
　　
　　无怀嫉妬谄诳之心。
　　
　　不耐他荣。名为嫉妬。由贪故嗔。嗔垢之最重者也。险曲罔他。名之为谄。藏逆露顺。不任教诲。贪痴为体。正与道相违也。矫现有德以图利养。名之为诳。由贪痴故。堕邪命法。谬膺恭敬。招苦无穷。故此等心。皆是学道大障。茍有其一。尚不能得二乘菩提。况可宏通大法。上求下化耶。安乐行菩萨。急须弃之。
　　
　　　（子）二不轻骂
　　
　　亦勿轻骂学佛道者。求其长短。
　　
　　彼旣发心学佛。便堕未来佛数。纵令烦恼习性不同。互有长短。但取其长以自益。勿求其短而忤彼也。
　　
　　　（子）三不恼乱
　　
　　若比丘比丘尼优婆塞优婆夷求声闻者。求辟支佛者。求菩萨道者。无得恼之。令其疑悔。语其人言。汝等去道甚远。终不能得一切种智。所以者何。汝是放逸之人。于道懈怠故。
　　
　　四众各有求三乘人。所求三乘。义摄藏通别之三教。此三教法。皆是如来善巧方便。循循善诱。为实所施之权。四众苟能依之求道。自可渐引归圆。若自恃圆解。呵其去道尚远。自恃薄有行门。呵其放逸懈怠。彼旣被呵。便生疑悔。进不能荐取圆理。退不能遵守三权。是即恼乱行人。招过不小矣。若具知根智眼。乃能与夺适宜。
　　
　　　（子）四不诤竞
　　
　　又亦不应戏论诸法。有所诤竞。
　　
　　名字位人。薄解文义。未能念念观心。每于消文释义而起诤竞。只此诤竞。便名戏论。何况纵恣习气。言语嘲谑。浊乱心神。增长放逸。非安乐行。切须戒之。初止行竟。
　　
　　　（癸）二观行四。初大悲想。治嫉诳。二慈父想。治轻骂。三大师想。治恼乱。四平等说法。治诤竞。
　　
　　　（子）今初
　　
　　当于一切众生起大悲想。
　　
　　旣起大悲。誓当拔苦。何忍嫉之谄之诳之。
　　
　　　（子）二慈父想治轻骂
　　
　　于诸如来。起慈父想。
　　
　　旣学佛道。即未来佛。佛即我等大慈悲父。何可轻骂。求其长短。
　　
　　　（子）三大师想治恼乱
　　
　　于诸菩萨。起大师想。于十方诸大菩萨。常应深心恭敬礼拜。
　　
　　三乘四众。无非菩萨。有化训德。皆众生师。常应深心礼敬。何得恼令怀疑。
　　
　　　（子）四平等说法治诤竞
　　
　　于一切众生。平等说法。以顺法故。不多不少。乃至深爱法者。亦不为多说。
　　
　　文随于义义随文。名为平等。平等则无偏执。不起诤竞也。以顺法故不多不少。量机利钝。随器而授也。多说便为戏论。以彼不堪领解。徒费文辞。无实益故。若能领解。则如娑竭龙王雨注大海。乃至尘说刹说。亦不为多。二释竟。
　　
　　　（壬）三结行成
　　
　　文殊师利。是菩萨摩诃萨。于后末世法欲灭时。有成就是第三安乐行者。说是法时。无能恼乱。
　　
　　此由止行成故。恶不能加也。
　　
　　得好同学。共读诵是经。亦得大众而来听受。听已能持。持已能诵。诵已能说。说已能书。若使人书供养经卷。恭敬尊重赞叹。
　　
　　此由观行成故。胜人来集也。意安乐行初长文竟。
　　
　　　（辛）二偈颂二。初颂释。二颂行成。略不颂标也。
　　
　　　（壬）初中二。初颂止行。二颂观行。
　　
　　　（癸）今初
　　
　　尔时世尊。欲重宣此义而说偈言。若欲说是经。当舍嫉恚慢。谄诳邪伪心。常修质直行。不轻蔑于人。亦不戏论法。不令他疑悔。云汝不得佛。
　　
　　初四句。颂初不嫉诳。恚慢二字。嫉之本也。邪伪二字。谄诳之注脚也。常修质直行。正明对治门也。第五句。颂二不轻骂。第六句。颂四不诤竞。后两句。颂三不恼乱。
　　
　　　（癸）二颂观行
　　
　　是佛子说法。常柔和能忍。慈悲于一切。不生懈怠心。十方大菩萨。愍众故行道。应生恭敬心。是则我大师。于诸佛世尊。生无上父想。破于憍慢心。说法无障碍。
　　
　　初一偈。颂初大悲想。第二偈。颂三大师想。次半偈。颂二慈父想。后半偈。颂四平等说法。初颂释竟。
　　
　　　（壬）二颂行成
　　
　　第三法如是。智者应守护。一心安乐行。无量众所敬。
　　
　　三意安乐行竟。
　　
　　　（庚）四誓愿安乐行二。初长文。二偈颂。
　　
　　　（辛）初中二。初明行法。二叹经。
　　
　　　（壬）初又三。初标。二释。三结行成。
　　
　　　（癸）今初
　　
　　又文殊师利。菩萨摩诃萨。于后末世。法欲灭时。有持是法华经者。
　　
　　　（癸）二释为三。初明誓愿所缘之境。二明起誓愿之由。三正立誓愿。
　　
　　　（子）今初
　　
　　于在家出家人中。生大慈心。于非菩萨人中。生大悲心。
　　
　　已发三乘出世心者。名为在家。出家之人。全未发心。名为非菩萨人。就发心中。未断通惑。在三界内。名在家人。已断通惑。出三界外。名出家人。此收藏通三乘。别四十心皆尽也。非菩萨人。即收六道四生皆尽也。如此十法界境。各有苦集应拔。皆当起于大悲。各有道灭应与。皆当起于大慈。但已发心者。善芽旣萌。因其善而玉成之。故起大慈。此慈即能拔三惑苦。未发心者。恶习偏强。因其恶而拯救之。故起大悲。此悲即能与三德乐。是谓缘无作谛。起无作誓也。
　　
　　　（子）二明起誓愿之由
　　
　　应作是念。如是之人。则为大失。如来方便随宜说法。不闻不知不觉。不问不信不解。
　　
　　如来方便随宜说法者。通指一代时教。或顿或渐。或大或小。或圆或偏。或显或密。或定不定。乃至或兼或但。或对或带。或开或显。或废或立。一一皆是不可思议善巧方便。一一皆是随顺众生所宜也。非菩萨人。则于权法不闻不知不觉。在家出家菩萨。则于妙法不问不信不解。不闻故无三乘闻慧。不知故无三乘思慧。不觉故无三乘修慧。不问故无一乘闻慧。不信故无一乘思慧。不解故无一乘修慧。此皆迷本道灭而为界内界外种种苦集。不达苦集体即道灭。所以为起宏誓愿之由也。
　　
　　　（子）三正立誓愿
　　
　　其人虽不问不信不解是经。我得阿耨多罗三藐三菩提时。随在何地以神通力。智慧力。引之令得住是法中。
　　
　　前明誓由。双举无权实三慧。今但约无圆三慧而立誓者。实能摄权故也。但乏圆慧。尚在所愍。况彼沉迷。尤当哀恻。神通力者。如来衣如来室力。不起灭定。现诸威仪。先以定动也。智慧力者。如来座力。四辩庄严。后以慧拔也。引之令得住是法中。则必为实施权。开权显实。二释竟。
　　
　　　（癸）三结行成二。初明离过。二明利益。
　　
　　　（子）今初
　　
　　文殊师利。是菩萨摩诃萨。于如来灭后。有成就此第四法者。说是法时。无有过失。
　　
　　起大慈悲。是入如来室行成。知诸菩萨非菩萨等失于权实三慧。是坐如来座行成。宏誓制心。始终不倦。是著如来衣行成。室行成故。无嗔垢过失。座行成故。无谄诳过失。衣行成故。无懈怠过失。自旣拔苦。徧拔他苦。义同止行成也。
　　
　　　（子）二明利益又二。初正明。二释结。
　　
　　　（丑）今初
　　
　　常为比丘比丘尼优婆塞优婆夷国王王子大臣人民婆罗门居士等供养恭敬尊重赞叹。虚空诸天为听法故。亦常随侍。若在聚落城邑空闲林中。有人来欲难问者。诸天昼夜常为法故而衞护之。能令听者皆得欢喜。
　　
　　室行成故。人天供养。随侍听法。衣行成故。诸天卫护。无能难问。座行成故。听者欢喜。自旣得乐。徧与他乐。义同观行成也。
　　
　　　（丑）二释结
　　
　　所以者何。此经是一切过去未来现在诸佛神力所护故。
　　
　　三世诸佛。同皆守护如是妙典。说此经者。安得不获此大利益耶。初明行法竟。
　　
　　　（壬）二叹经二。初就法略叹。二约譬广叹。
　　
　　　（癸）今初
　　
　　文殊师利。是法华经。于无量国中。乃至名字不可得闻。何况得见受持读诵。
　　
　　诸佛出世。悬远难值。正使佛出。久默斯要。是故闻名尚不可得。况得见耶。况受持耶。况读诵耶。意显今得见闻受持读诵。乃是不可思议因缘。应须宝重。如说修行也。
　　
　　　（癸）二约譬广叹二。初不与珠譬。二与珠譬。
　　
　　　（子）初中二。初立譬。二法合。
　　
　　　（丑）初又五。初威伏诸国。（至）五惟不与珠。
　　
　　　（寅）今初
　　
　　文殊师利。譬如强力转轮圣王。欲以威势降伏诸国。
　　
　　轮王。譬如来化世。诸国。譬阴入界诸境也。
　　
　　　（寅）二小王不顺
　　
　　而诸小王。不顺其命。
　　
　　小王。譬见爱等诸烦恼魔。即是寇盗。所谓林中王耳。未得无漏调伏。名不顺其命。
　　
　　　（寅）三起兵讨伐
　　
　　时转轮王。起种种兵而往讨伐。戒如坚甲。定如营垒。慧如利器。七贤中方法为前军。须陀洹斯陀含中方法为次军。阿那含阿罗汉中方法为后军。所破者是三毒等分八万四千之寇盗。能破者是八万四千法门之官兵。（小乘八万四千法蕴）
　　
　　　（寅）四有功喜赐
　　
　　王见兵众战有功者。即大欢喜。随功赏赐。或与田宅聚落城邑。或与衣服严身之具。或与种种珍宝。金银琉璃砗磲码瑙珊瑚琥珀。象马车乘。奴婢人民。
　　
　　田譬禅定。宅譬解脱。聚落譬初果二果。邑譬三果。城譬涅槃。即第四果。衣服譬惭忍善法。严身之具譬一切助道善法。种种七宝譬七科无漏道品。象马车乘譬二乘尽智及无生智。奴婢譬神通。人民譬有漏善法。
　　
　　　（寅）五惟不与珠
　　
　　唯髻中明珠。不以与之。所以者何。独王顶上有此一珠。若以与之。王诸眷属必大惊怪。
　　
　　有出分段机发。名小功勋。有出变易机发。为大功勋。若未有大勋。忽赐髻珠。则眷属惊怪。譬众生大机未发。忽说此经。不惟二乘疑惑。即菩萨亦惊怪也。初立譬竟。
　　
　　　（丑）二法合亦五。初合威伏诸国（至）五合唯不与珠。
　　
　　　（寅）今初
　　
　　文殊师利。如来亦复如是。以禅定智慧力。得法国土。王于三界。
　　
　　禅定智慧力得法国土者。禅定是慈忍行成。福德庄严。解脱德也。智慧是空座行成。智慧庄严。般若德也。以此二修而显一性。合上转轮圣王。虽是王［胤乚］。由有强力而得登极。故言得法国土。即是证于常寂光土也。王于三界者。统摄实报方便同居三土。合上欲以威势降伏诸国。令断三惑。出二死。顺法性也。
　　
　　　（寅）二合小王不顺
　　
　　而诸魔王。不肯顺伏。
　　
　　同居三界。则有见爱魔王。方便三界。则有尘沙魔王。实报三界。则有无明魔王。皆不顺法性也。
　　
　　　（寅）三合起兵讨伐
　　
　　如来贤圣诸将。与之共战。
　　
　　即是七贤前军。乃至四果后军。与界内见爱烦恼战也。
　　
　　　（寅）四合有功喜赐
　　
　　其有功者。心亦欢喜。于四众中。为说诸经。令其心悦。赐以禅定解脱无漏根力诸法之财。又复赐与涅槃之城。言得灭度。引导其心。令皆欢喜。
　　
　　能降见爱。名为有功。余可知。
　　
　　　（寅）五合唯不与珠
　　
　　而不为说是法华经。
　　
　　浊障虽除。大机未发。故不为说也。初不与珠譬竟。
　　
　　　（子）二与珠譬亦二。初立譬。二法合。
　　
　　　（丑）今初
　　
　　文殊师利。如转轮王。见诸兵众有大功者。心甚欢喜。以此难信之珠。久在髻中。不妄与人。而今与之。
　　
　　圆明如意珠王。譬中道实智。体具三德。圆即法身德。明即般若德。如意雨宝。即解脱德。极果所宗故在王顶。臣下从来所未闻见。故名难信。实为权所隐。故云久在髻中。解髻即开权。与珠即显实也。
　　
　　　（丑）二法合
　　
　　如来亦复如是。于三界中。为大法王。以法教化一切众生。见贤圣军。与五阴魔烦恼魔死魔共战。有大功勋。灭三毒。出三界。破魔网。尔时如来亦大欢喜。此法华经能令众生至一切智。一切世间多怨难信。先所未说而今说之。
　　
　　大集经云。知苦。坏阴魔。断集。离烦恼魔。证灭。离死魔。修道。坏天子魔。此约小乘破界内四魔言也。然而小乘修出世道。但以天魔不能为障。故云坏天子魔。其实未能降伏天魔。惟有如来应身八相成道。示现降天魔耳。今云与五阴魔烦恼魔。死魔共战。灭三毒。出三界。即是分段功成。又云有大功勋。破魔网。即是大乘机发。故大欢喜而说此难信之妙经也。
　　
　　文殊师利。此法华经。是诸如来第一之说。于诸法中。最为甚深。末后赐与。如彼强力之王。久护明珠。今乃与之。文殊师利。此法华经。诸佛如来秘密之藏。于诸经中。最在其上。长夜守护。不妄宣说。始于今日。乃与汝等而敷演之。
　　
　　旣以法合譬竟。又复提譬帖合。殷勤赞叹。不一而足。欲令闻者作难遭想。依安乐行。敬爱持宏故也。誓愿安乐行初长文竟。
　　
　　　（辛）二偈颂二。初颂行法。二颂叹经。
　　
　　　（壬）初中二。初超颂行成。二追颂行法。
　　
　　　（癸）今初
　　
　　尔时世尊。欲重宣此义而说偈言。常行忍辱。哀愍一切。乃能演说。佛所赞经。
　　
　　上总明行成。今颂别显。初句颂著衣行成。次句。颂入室行成。演说。颂坐座行成也。
　　
　　　（癸）二追颂行法三。初颂誓愿所缘之境。二颂起誓愿之由。三颂正立誓愿。
　　
　　　（子）今初
　　
　　后末世时持此经者。于家出家。及非菩萨。应生慈悲。
　　
　　　（子）二颂起誓愿之由
　　
　　斯等不闻。不信是经。则为大失。
　　
　　　（子）三颂正立誓愿
　　
　　我得佛道。以诸方便。为说此法。令住其中。
　　
　　初颂行法竟。
　　
　　　（壬）二颂叹经。但颂约譬广叹。不颂就法略叹。又长文两譬两合。今初总颂两譬。二总颂两合也。
　　
　　　（癸）初总颂两譬
　　
　　譬如强力。转轮之王。兵战有功。赏赐诸物。象马车乘。严身之具。及诸田宅。聚落城邑。或与衣服种种珍宝。奴婢财物。欢喜赐与。如有勇健。能为难事。王解髻中。明珠赐之。
　　
　　先三偈。颂不与珠譬。后一偈。颂与珠譬。
　　
　　　（癸）二总颂两合
　　
　　如来亦尔。为诸法王。忍辱大力。智慧宝藏。以大慈悲。如法化世。见一切人。受诸苦恼。欲求解脱。与诸魔战。为是众生。说种种法。以大方便。说此诸经。旣知众生。得其力已。末后乃为。说是法华。如王解髻。明珠与之。此经为尊。众经中上。我常守护。不妄开示。今正是时。为汝等说。
　　
　　先三偈半。颂合不与珠。后三偈。颂合与珠也。二解释修行方法竟。
　　
　　　（己）三总明行成之相三。初结劝四行。二举三报以劝。三总结。
　　
　　　（庚）今初
　　
　　我灭度后。求佛道者。欲得安隐。演说斯经。应当亲近。如是四法。
　　
　　　（庚）二举三报以劝。亦名三障清净。复为三。初报障转。转现报。二业障转。转生报。三烦恼障转。转后报。
　　
　　　（辛）今初
　　
　　读是经者。常无忧恼。又无病痛。颜色鲜白。
　　
　　常无忧恼。转现报之心。又无病痛等。转现报之色也。
　　
　　　（辛）二业障转。转生报
　　
　　不生贫穷。卑贱丑陋。
　　
　　恶业之因。乃感恶果。持经则不作贫贱业。所以不生卑陋处也。
　　
　　　（辛）三烦恼障转。转后报二。初别明三烦恼障转。二总明一切烦恼障转。
　　
　　　（壬）初又三。初贪障转。二嗔障转。三痴障转。
　　
　　　（癸）今初
　　
　　众生乐见。如慕贤圣。天诸童子。以为给使。
　　
　　多贪欲者。则人忽慢。又复障生梵天。今贪欲障转。故众生敬慕。天童给使也。
　　
　　　（癸）二嗔障转
　　
　　刀杖不加。毒不能害。若人恶骂。口则闭塞。游行无畏。如师子王。
　　
　　舍嗔则内除刀箭。入阵则外刃不伤。
　　
　　　（癸）三痴障转
　　
　　智慧光明。如日之照。
　　
　　初别明三烦恼障转竟。
　　
　　　（壬）二总明一切烦恼障转四。初梦入十信相似位。（至）四梦入妙觉究竟位。盖安乐旣是如来之行。故宏经者预表果成。当知宏功。其力不小。又百千万亿劫事。咸在一念梦中。用表妙法不可思议。一中无量。无量中一。是相前现。后当尅果。一生宏教。功超累劫也。
　　
　　　（癸）初梦入十信相似位。
　　
　　若于梦中。但见妙事。见诸如来坐师子座。诸比丘众。围绕说法。又见龙神。阿修罗等。数如恒沙。恭敬合掌。自见其身。而为说法。
　　
　　初二句。总贯诸文。次四句。见佛闻法表上求佛道也。后六句。为龙神等说法。表下化众生也。
　　
　　　（癸）二梦入初住见道位
　　
　　又见诸佛。身相金色。放无量光。照于一切。以梵音声。演说诸法。佛为四众。说无上法。见身处中。合掌赞佛。闻法欢喜。而为供养。得陀罗尼。证不退智。佛知其心。深入佛道。即为授记。成最正觉。汝善男子。当于来世。得无量智。佛之大道。国土严净。广大无比。亦有四众。合掌听法。
　　
　　见身处中。表入实也。闻法欢喜。表悟圆因。所证与别欢喜地同也。得陀罗尼。即三总持。证不退智。即三不退。授记作佛。即无生现前记也。
　　
　　　（癸）三梦入住行向地修道位
　　
　　又见自身。在山林中。修习善法。证诸实相。深入禅定。见十方佛。
　　
　　善法者。称性所起慧行及与行行。即是七科道品十波罗蜜。四等。四摄。三昧。总持等一切佛道也。实相即是中道。中道非一非多。由破四十品惑。即有四十番分证中道。故名证诸实相也。深入禅定。即首楞严定。不以二相见于如来。故云见十方佛也。又后心菩萨入金刚定。诸佛现前灌顶授职。故云见十方佛。
　　
　　　（癸）四梦入妙觉究竟位
　　
　　诸佛身金色。百福相庄严。闻法为人说。常有是好梦。又梦作国王。舍宫殿眷属。及上妙五欲。行诣于道场。在菩提树下。而处师子座。求道过七日。得诸佛之智。成无上道已。起而转法轮。为四众说法。经千万亿劫。说无漏妙法。度无量众生。后当入涅槃。如烟尽灯灭。
　　
　　梦八相佛。寄显妙觉也。从须陀洹至辟支佛。悉有梦。唯佛不梦。无疑无习气故。金光明最胜王经。明将证十地。皆先有梦。梦是独头意识。与睡眠心所合。幻现三世种种境界。所梦与过去事相应。即是习气影子。若与未来事相应。即是吉凶先兆。今持经王。得此好梦。未来不虚。是吉兆也。二举三报以劝竟。
　　
　　　（庚）三总结
　　
　　若后恶世中。说是第一法。是人得大利。如上诸功德。
　　
　　原此安乐行品。特示初心宏法方轨。具含十乘观法。今略点之。令缘心有在。观诸法如实相。第一观不思议境也。于在家出家起大慈心。于非菩萨起大悲心。第二真正发菩提心也。三业各有止行观行。第三善巧安心也。观一切法空等。第四破法徧也。亦不行不分别。第五识通塞也。三业及誓愿。即圆四念处。依此圆断二恶而生二善。成就如意根力觉道。第六调适道品也。离十恼乱等。第七对治助开也。梦中所见。表第八次位也。而不卒暴。心亦不惊。第九能安忍也。于法无所行。第十离法爱也。通括四行。十观略周。又细论之。则一一行中。并具十法。又十法为正。四行助之。若四若十。并涉因果。又四行为总。十观为别。若总若别。俱通横竖。十法导理无不尅终。四行事仪。岂局在始。圆道妙行。终始无殊。六即义明。措足有地。初迹门开权显实竟。
　　
　　妙法莲华经台宗会义卷五之一
　　
　　妙法莲华经台宗会义卷五之二
　　
　　古吴后学蕅益智旭述
　　
　　　　释安乐行品竟。次释从地涌出品
　　
　　从地涌出品第十五
　　
　　师严道尊。鞠躬只奉。如来一命。四方奔踊。故言从地涌出品。（道在师。故道尊。师有道。故师严。师严故命不可违。道尊故有命必赴。命者。一由宝塔品末云。佛欲以此妙法华经付嘱有在。此命犹通。二由此品之初。他方菩萨请宏。佛止之曰。我娑婆世界。自有六万恒河沙等。即别命也。此世界悉檀也。）三世化物。惠利无疆。一月万影。孰能思量。召过以示现。宏经以益当。故言从地涌出品。（为人悉檀。）虚空湛然。无早无晚。或者执迹而闇其本。召昔示今。破近执而显远事。故言从地涌出品。（虚空。譬理。理无早晚。依理成事。事有本迹。或执近迹以失远本。本迹尚迷。况不思议一。故本弟子。居下虚空。本地之师。经久虚空。今之师弟。在今虚空。久空今空。下空上空。虽则体一。然本弟子。元知近迹。今之弟子。犹迷远本。为破近执。召昔示今。今弟子因疑致请。闻说方破执近之恶。对治悉也。）寂场少父。久服种智还年之药。故老而若少。寂光老儿。亦久禀常住不死之方。故少而若老。示其药力。咸令得知。故言从地涌出品。（第一义悉。）文云是从何所来。以何因缘集。当知四悉檀因缘。故涌出也。（然初一悉。文在今品。第二意。兼后品。三四二悉。探用后品。皆是助后以成显远。善生恶破见本故也。故知世界。即后三悉之由。今涌出品。专在世界。）
　　
　　　（乙）二本门开近显远三。初从此至汝等自当因是得闻。是序段。二从尔时释迦牟尼佛告弥勒菩萨下。讫分别功德品初弥勒说偈。是正说段。三从尔时佛告弥勒。讫常不轻品。共三品半。是流通段。
　　
　　　（丙）初序为二。初涌出。二疑问。
　　
　　　（丁）初中三。初他方菩萨请宏经。二如来不许。三下方涌出。
　　
　　　（戊）今初
　　
　　尔时他方国土诸来菩萨摩诃萨。过八恒河沙数。于大众中起。合掌作礼而白佛言。世尊。若听我等于佛灭后。在此娑婆世界勤加精进。护持读诵书写供养是经典者。当于此土而广说之。
　　
　　他方菩萨。已闻迹门说流通竟。慕此通经胜福。故愿住此宏宣也。
　　
　　　（戊）二如来不许
　　
　　尔时佛告诸菩萨摩诃萨众。止。善男子。不须汝等护持此经。所以者何。我娑婆世界。自有六万恒河沙等菩萨摩诃萨。一一菩萨。各有六万恒河沙眷属。是诸人等。能于我灭后。护持读诵广说此经。
　　
　　如来止之。凡有三义。一者汝等各各自有已任。若住此土。废彼利益。二者他方菩萨。此土结缘事浅。虽欲宣授。必无巨益。三者若复许之。则不得召下。下若不来。不得破近显远也。问。诸佛菩萨。分身散影。普徧十方。诱化一切。有何彼此。而言已任及废彼耶。答。佛菩萨心。实无彼此。但机有在无。无始法尔。初从此佛菩萨结缘。还于此佛菩萨成熟。由此须召下方也。召下方来。亦有三义。一者是我弟子。应宏我法。二者以缘深广。能徧此土徧分身土而作利益。三者得开近显远也。（各有已任。无世界益。结缘事浅。无为人益。不得破近。无对治益。不得显远。无第一义益。以无四益。所以止之。子宏父法。有世界益。结缘深广。有为人益。开近。有对治益。显远。有第一义益。具有四益。所以召之。）
　　
　　　（戊）三下方涌出二。初经家叙相。二明问讯。
　　
　　　（己）初中五。初涌出。二身相。三住处。四闻命。五眷属。
　　
　　　（庚）今初
　　
　　佛说是时。娑婆世界三千大千国土。地皆振裂。而于其中。有无量千万亿菩萨摩诃萨同时涌出。
　　
　　地覆本时眷属。如迹隐本。今开迹显本。故裂地以表之。
　　
　　　（庚）二身相
　　
　　是诸菩萨。身皆金色。三十二相。无量光明。
　　
　　　（庚）三住处
　　
　　先尽在此娑婆世界之下。此界虚空中住。
　　
　　在此世界之下。则不属此世界。此界虚空中住。则不属彼下界。非此非彼。即表中道常寂光土也。常即常德。寂即乐德。光即净我。常即法身。寂即解脱。光即般若。三德无不常乐我净。四德无非即空假中。是为不纵不横秘密之藏。不即此界。不离此界。故以世界之下。此界虚空表之。住者。以不住法。住于秘藏也。当知本有四德以为所依。修得四德以为能依。能所并有能依之身。依于能所所依之土。二义齐等。方是毗卢遮那身土之相。是故一人成佛时。法界皆为此佛之依正。一佛旣尔。当知一切诸佛亦复如是。重重互徧。重重互入。重重互现。重重互融。又诸佛旣尔。当知一切菩萨之所分证亦复如是。又诸佛菩萨满分修德旣尔。当知一切众生所有性德。亦复如是。无不互徧互入互现互融。但迷悟攸分。故即而常六。然法性平等。故六而常即。所以阿鼻依正。全处极圣之自心。遮那身土。不离下凡之一念也。
　　
　　　（庚）四闻命
　　
　　是诸菩萨。闻释迦牟尼佛所说音声。从下发来。
　　
　　即是闻命故来。宏法故来。破执故来。显本故来也。
　　
　　　（庚）五眷属
　　
　　一一菩萨。皆是大众唱导之首。各将六万恒河沙眷属。况将五万四万三万二万一万恒河沙等眷属者。（其数转多。）况复乃至一恒河沙。半恒河沙。四分之一。乃至千万亿那由他分之一。（其数转多。）况复千万亿那由他眷属。（其数转多。）况复亿万眷属。（其数转多。）况复千万。百万。乃至一万。（其数展转倍多。）况复一千。一百。乃至一十。（其数展转倍多。）况复将五。四。三。二。一弟子者。（其数展转倍多）况复单已乐远离行。（其数展转倍多。）如是等比。无量无边。算数譬喻所不能知。
　　
　　一一皆是导师之德。能引众人至于宝所。当知一已非独。六万恒沙眷属非多也。若约法门者。一即一道清净。二即福智。三即戒定慧。四即四谛。五即五眼。六即六度。一一度具十法界。一一界各有十十。即有百。百即具千。十善即有万。一度具万。六度即六万法门。多不为多。一不为一。非多非一。而多而一。初经家叙相竟。
　　
　　　（己）二明问讯五。初三业供养。二陈问讯之辞。三佛答安乐。四偈颂随喜。五如来述叹。
　　
　　　（庚）初中三。初正明供养。二明所经时节。三明佛神力加持。
　　
　　　（辛）今初
　　
　　是诸菩萨。从地出已。各诣虚空七宝妙塔多宝如来释迦牟尼佛所。到已。向二世尊头面礼足。及至诸宝树下师子座上佛所。亦皆作礼。右绕三帀。合掌恭敬。以诸菩萨种种赞法而以赞叹。住在一面。欣乐瞻仰于二世尊。
　　
　　作礼右绕。是身业供养。种种赞叹。是口业供养。欣乐瞻仰。是意业供养。以此不思议三业。供不思议三身而为能感。故佛以神力应之。令诸大众长时谓短。即狭见广也。
　　
　　　（辛）二明所经时节
　　
　　是诸菩萨摩诃萨。从初涌出。以诸菩萨种种赞法而赞于佛。如是时间。经五十小劫。是时释迦牟尼佛。默然而坐。及诸四众。亦皆默然。
　　
　　种种赞法而赞于佛。遂经五十小劫。何止百千恒河沙偈。故知梵文积至八里。未足为多也。问。释迦住世。仅八十年。说法四十九载。相传八年说法华经。何得有此五十小劫。答。如维摩丈室。得容三万二千师子之座。一一座高八万四千由旬。旣横论大小。小可容大。则竖论久暂。暂岂不容久耶。问。若尔。则是延半日以为五十小劫也。何故下云佛神力故。令诸大众谓如半日。答。非延半日而为五十小劫。乃纳五十小劫于半日中。亦犹远将灯王国中大师子座而入丈室。非变丈室为师子座也。问。时无实法。长短本空。何得戏论有纳入耶。答。若约真谛。则大小久暂。悉皆平等。若约俗谛。则大小久暂。仍自历然。若约迷情。不知全俗即真。故言俗之时。则大自大。小自小。久自久。暂自暂。不相容摄。言真之时。则一味扫荡。若约诸佛菩萨。了达真俗不二。故不惟一事摄一切理。而且一事摄一切事。所以丈室容师子座。师子座不小。丈室不大。则知半日容五十劫。五十劫不促。半日不延也。又若论寂光实报境界。则下方菩萨。常面称扬。如来默然。常受其赞。尽未来时。无有疲厌。亦不休歇。若论同居秽土机缘。则住世八旬。事须唱灭。故令大众谓如半日。若论方便净土机缘。则已破三界见思。未破无明别惑。应见菩萨赞叹经五十劫。是知即此灵山。横论四土。众生福薄。见佛入灭。是同居土相也。五十小劫赞叹于佛。俨然未散。方便土相也。于阿僧祇劫。常在灵鹫山。众生见劫尽。我此土安隐。实报寂光土相也。问。若方便土。菩萨赞叹五十小劫。今犹未散。则此后十三品经。何从得有。答。佛之神力。不可思议。为彼示长。为此示短。三世互入。亦无所在。如安乐行人。一梦尚可经于千万亿劫。岂不能摄未来之事。令入现在。俾此土众生。得沾灭后流通益耶。
　　
　　　（辛）三明佛神力加持
　　
　　五十小劫。佛神力故。令诸大众谓如半日。尔时四众。亦以佛神力故。见诸菩萨徧满无量百千万亿国土虚空。
　　
　　若约真谛。则时劫本空。今约俗谛。则五十小劫是实。故已破无明者。知是五十小劫。未破无明者。不堪耐久。由佛神力。令其谓如半日。不生疲倦也。又诸菩萨徧满无量国土虚空。岂惟肉眼不能远瞩。纵令天眼。何可尽瞻。而今四众以佛神力。则能徧见。当知长而谓短。由迷情未祛。狭而见广。由妙机当发。又长而谓短。意表本为迹隐。此迹须开。狭而见广。意表迹含于本。此本须显。又自佛眼观。则长短平等。广狭平等。如理则非本非迹。自四眼观。则解者见长见广。如知远本。惑者见短见狭。如执近迹。今迷长谓短。亦云佛之神力。是显佛能随情。即狭见广。亦云佛之神力。是显佛能破情。又寿量未谈。胡长令见短。下方已涌。故狭令见广。夫见雨猛。知龙大。见华盛。知池深。见所化如此之多。则知能化甚大久远。旣开显已。众岂终惑。所以下文神力品中。满百千岁。然后还摄舌相。不复更云谓如半日也。初三业供养竟。
　　
　　　（庚）二陈问讯之辞
　　
　　是菩萨众中。有四导师。一名上行。二名无边行。三名净行。四名安立行。是四菩萨。于其众中。最为上首唱导之师。在大众前。各共合掌。观释迦牟尼佛而问讯言。世尊。少病少恼。安乐行不。所应度者。受教易不。不令世尊生疲劳耶。尔时四大菩萨而说偈言。世尊安乐。少病少恼。教化众生。得无疲倦。又诸众生。受化易不。不令世尊。生疲劳耶。
　　
　　初标四导师者。欲拟开示悟入四十位耳。如华严经。但举法慧德林金刚幢金刚藏说四十位也。四皆名行者。安乐行成也。上行者。开佛知见。超于九界也。无边行者。示佛知见。一行一切行也。净行者。悟佛知见。事理融妙也。安立行者。入佛知见。自安安他。犹如大地也。问辞有长文重颂。各有二意。一问如来安乐。二问众生易度。安乐即自行。易度即化他。自行化他。总不出于衣座室三。衣座室三。即安乐行。前品用勖始行菩萨。今地涌问佛。亦不过云安乐行不而已。故知圆行。始终理同。佛是究竟安乐行。菩萨是分证安乐行。前品是明观行安乐行。乃至一切众生。无非理即安乐行也。
　　
　　　（庚）三佛答安乐
　　
　　尔时世尊。于菩萨大众中而作是言。如是如是。诸善男子。如来安乐。少病少恼。诸众生等。易可化度。无有疲劳。所以者何。是诸众生。世世已来。常受我化。亦于过去诸佛恭敬尊重。种诸善根。此诸众生。始见我身。闻我所说。即皆信受。入如来慧。除先修习学小乘者。如是之人。我今亦令得闻是经。入于佛慧。
　　
　　佛答安乐易度。两事相成。安乐故易度。易度故安乐也。所以者何下。释成易度之由。由诸众生。世世受化故也。然有二种。一者种诸善根。则始见我身。闻说华严即皆信受。入如来慧。或闻方等。般若亦入佛慧。二者先修习小。则渐渐调伏。来至法华亦令闻经。得入佛慧。（方等般若。小乘亦有密得入者。但不彰灼。故此不言。）是知华严方等般若法华。佛慧不殊。不当优劣。然佛慧虽同。教相稍异。且约华严法华对辨。略明十异。第一始见今见。华严初成道时。名为始见。法华久后说实。故名今见。始见今见。佛慧不殊也。第二开合不开合。华严日照高山。即说于顿。故不须开合。为不入者。开顿说渐。展转调伏。令渐归顿。故法华为开已得合。开合虽殊。二顿无别也。第三横竖广略。华严顿直竖入。入于法界。故言竖广。不历方便。故言横略。法华备历五味。即是横广。得入佛慧。亦是竖广。然旣入法界。自当通达一切方便。二经不殊也。第四本迹不同。华严以遮那为本。千百亿释迦为迹。法华以久成为本。寂场为迹。则华严之本。秖是法华之迹。又华严虽云或见如来初成道。或见如来成道已无量劫。意亦密显于本。而未彰灼明言成道久远若斯。是则非本非迹。法界理同。久本近迹。隐显事异也。第五加说不加说。华严唯阿僧祇及随好品是佛自说。余皆菩萨被加而说。法华迹门三周。本门寿量等。并佛自说。虽加说自说。理常平等。而化仪有异也。第六变土不变土。华严即秽而净。表圆直大道。故不须变。法华转秽为净。表会权归实。故须三变。若变不变。净土不毁。则无殊也。第七多处不多处。华严七处九会。是为多处。法华灵鹫虚空。故不多处。处虽多少。理常平等也。第八斥夺不斥夺。华严初会。永无声闻。故无斥夺。法华正破小执。故有斥夺。又入法界品。二乘如聋如瘂。故有斥夺。法华皆与佛记。故无斥夺。华严但被界外两机。如医轻重两种不死之病。收功犹易。法华能治定性声闻。如令败种复生于芽。收功更奇也。第九直显开显。华严行大直道。名直显实。法华决了声闻法。名开权显实。所显之实。终无二也。第十根利根钝。利者华严即悟。钝者法华方悟。利钝虽殊。悟理则一。能令钝悟。功亦倍难也。缘宜不同。略为十异。种智法界。等无差别。故云。始见我身。闻我所说。即皆信受。入如来慧。除先修习学小乘者。我今亦令得闻是经。入于佛慧。明文在兹。不须疑也。诸师见其缘异。逐缘异解。迷不知反。去道转远。若识理同。千车共辙。佛慧无殊也。然华严兼别以明佛慧。方等对三以明佛慧。般若带二以明佛慧。唯有法华。开彼所兼所对所带。乃至三藏但生灭法。咸成佛慧。是则所诠圆理。彼此无殊。能诠之教。纯杂有异。独称为妙。良不虚也。旧云。华严了义满字常住。法华不了义非满非常。今以此文并之。若始入是了义。今入不了义者。亦应始入是佛慧。今入非佛慧。若佛慧旣齐。则了义亦等。满常亦然。又地人呼华严为圆宗。法华为不真宗。今亦用此文并之。
　　
　　　（庚）四偈颂随喜
　　
　　尔时诸大菩萨而说偈言。善哉善哉。大雄世尊。诸众生等。易可化度。能问诸佛。甚深智慧。闻已信行。我等随喜。
　　
　　能问者。如华严方等般若经中。俱有当机问法菩萨。乃至法华经中。身子三请。俱是能问也。所问者。即甚深智慧。所谓如来慧也。
　　
　　　（庚）五如来述叹
　　
　　于时世尊。赞叹上首诸大菩萨。善哉善哉。善男子。汝等能于如来发随喜心。
　　
　　菩萨随喜能问能信之人。佛乃叹其能于如来发随喜心。意显诸能问者。皆是古佛示迹。故菩萨随喜其迹。如来述叹其本。亦是密显寿量也。初涌出序竟。
　　
　　　（丁）二疑问序二。初此土菩萨疑问。二他土菩萨疑问。
　　
　　　（戊）初中二。初长文叙疑念。二偈颂正发问。
　　
　　　（己）今初
　　
　　尔时弥勒菩萨。及八千恒河沙诸菩萨众。皆作是念。我等从昔已来。不见不闻如是大菩萨摩诃萨众。从地涌出。住世尊前。合掌供养问讯如来。
　　
　　弥勒及菩萨众咸疑念者。凡有四意。一者自寂场以后。今座以前。十方大士来会不绝。虽不可限。我以补处智力。悉见悉知。何于此众不识一人。又我游化十方。奉觐诸佛。一切海会。咸所谙知。就历履处。亦所不识若来若去。推求不识。不识则无世界益。故须疑问。二者彼诸大士。是前进先达。弥勒是后番末学。后不知前。例如文殊不知入定女人境界。女人不知弃诸阴葢菩萨境界。以不识故。不知彼之内善。自善不生无为人益。故须疑问。三者彼等大士。本实相底。应现十方。别头教化。所有真应皆非弥勒境界。旣不识彼利物之道。即不识病。无对治益。故须疑问。四者佛托宏经。召诸大士。大士奉师严命故来。密开寿量。非时众之所知。旣不识如来密旨。则无第一义益。故须疑问也。然弥勒迹居补处。本亦应深。何当如此不识。凡有二义。若约实论。则近成补处。不知久本。若约权论。则本高迹下。为物腾疑也。
　　
　　　（己）二偈颂正发问四。初问来处来缘（至）四结请决疑。
　　
　　　（庚）今初
　　
　　时弥勒菩萨摩诃萨。知八千恒河沙诸菩萨等心之所念。幷欲自决所疑。合掌向佛。以偈问曰。
　　
　　无量千万亿。大众诸菩萨。昔所未曾见。愿两足尊说。是从何所来。以何因缘集。巨身大神通。智慧叵思议。其志念坚固。有大忍辱力。众生所乐见。为从何所来。
　　
　　一问何处来。二问何因缘来也。巨身大神通。是叹入如来室。智慧叵思议。是叹坐如来座。其志念坚固。有大忍辱力。是叹著如来衣。三皆自行德也。众生所乐见。是叹化他德也。
　　
　　　（庚）二叙眷属数量
　　
　　一一诸菩萨。所将诸眷属。其数无有量。如恒河沙等。或有大菩萨。将六万恒沙。如是诸大众。一心求佛道。是诸大师等。六万恒河沙。俱来供养佛。及护持是经。将五万恒沙。其数过于是。四万及三万。二万至一万。一千一百等。乃至一恒沙。半及三四分。亿万分之一。千万那由他。万亿诸弟子。乃至于半亿。其数复过上。百万至一万。一千及一百。五十与一十。乃至三二一。单已无眷属。乐于独处者。俱来至佛所。其数转过上。如是诸大众。若人行筹数。过于恒沙劫。犹不能尽知。
　　
　　　（庚）三问师法是谁
　　
　　是诸大威德。精进菩萨众。谁为其说法。教化而成就。从谁初发心。称扬何佛法。受持行谁经。修习何佛道。
　　
　　　（庚）四结请决疑又四。初结叹（至）四明大会同请。
　　
　　　（辛）今初
　　
　　如是诸菩萨。神通大智力。
　　
　　　（辛）二请答来处
　　
　　四方地振裂。皆从中涌出。世尊我昔来。未曾见是事。愿说其所从。国土之名号。我常游诸国。未曾见是众。我于此众中。乃不识一人。
　　
　　　（辛）三请答来缘
　　
　　忽然从地出。愿说其因缘。
　　
　　　（辛）四明大会同请
　　
　　今此之大会。无量百千亿。是诸菩萨等。皆欲知此事。是诸菩萨众。本末之因缘。无量德世尊。唯愿决众疑。
　　
　　旣云欲知本末因缘。则若所师。若来处。若来缘。总求佛答明矣。初此土菩萨疑问竟。
　　
　　　（戊）二他土菩萨疑问
　　
　　尔时释迦牟尼分身诸佛。从无量千万亿他方国土来者。在于八方诸宝树下师子座上结加趺坐。其佛侍者。各各见是菩萨大众。于三千大千世界四方从地涌出。住于虚空。各白其佛言。世尊。此诸无量无边阿僧祇菩萨大众。从何所来。尔时诸佛各告侍者。诸善男子。且待须臾。有菩萨摩诃萨。名曰弥勒。释迦牟尼佛之所授记。次当作佛。已问斯事。佛今答之。汝等自当因是得闻。
　　
　　分身眷属。横在十方。亦复不知本地。未有四益。故与弥勒同其疑问。诸佛皆不为答。抑待释迦答弥勒者。弥勒所问。事迹不轻。释尊一代。未曾显说。因兹答问。广显长寿。此大玄秘。须待释迦自开。汝自当闻。分身来集。本为证明。故不应答也。初本门序段竟。
　　
　　　（丙）二正说段二。初诫许。二正说。
　　
　　　（丁）初中二。初长文。二偈颂。
　　
　　　（戊）长文又三。初述叹。二诫。三许。
　　
　　　（己）今初
　　
　　尔时释迦牟尼佛。告弥勒菩萨。善哉善哉。阿逸多。乃能问佛如是大事。
　　
　　初一善哉。述其上契佛心。次一善哉。述其下契群念。开迹显本。乃一代时教所未显谈。故为佛之大事。又须约修德果位深远。不约性德平等理趣。故名为事也。
　　
　　　（己）二诫
　　
　　汝等当共一心被精进铠。发坚固意。
　　
　　一心。诫勿乱。精进。诫勿懈。坚固。诫勿退也。良以如来实智久成。权迹长远。化穷三世。益徧十方。非等觉已下所能思议故也。亦是寄弥勒以诫大会。
　　
　　　（己）三许
　　
　　如来今欲显发宣示诸佛智慧。诸佛自在神通之力。诸佛师子奋迅之力。诸佛威猛大势之力。
　　
　　诸佛智慧。总标果智也。自在是我德。神通是乐德。奋迅除垢是净德。大势威猛是常德。此点圆满四德。徧能三世益物。故皆名力。约过去久远久远。名为自在神通。约现在分身徧满十方。名为师子奋迅。约未来益物永永不穷。名为大势威猛。或可奋迅是将前之状。表未来益物。大势是震动十方。即现在益物。亦无不可。又自在神通。是究竟慈悲室。师子奋迅。是究竟法空座。威猛大势。是究竟忍辱衣。证此究竟三德。故力徧十方三世。为益不穷也。初长文竟。
　　
　　　（戊）二偈颂二。初颂诫。二颂许。略不显述叹。
　　
　　　（己）今初
　　
　　尔时世尊。欲重宣此义而说偈言。当精进一心。我欲说此事。勿得有疑悔。
　　
　　　（己）二颂许
　　
　　佛智叵思议。汝今出信力。住于忍善中。昔所未闻法。今皆当得闻。我今安慰汝。勿得怀疑惧。佛无不实语。智慧不可量。所得第一法。甚深叵分别。如是今当说。汝等一心听。
　　
　　初诫许竟。
　　
　　　（丁）二正说三。初从此讫寿量品。是正开近显远。二分别功德品初长文。是总授法身记。三弥勒说偈。是总申领解。
　　
　　　（戊）初中二。初讫此品。是略开显动执生疑。二寿量品。是广开显断疑生信。
　　
　　　（己）初又二。初略开。二疑请。
　　
　　　（庚）初又二。初长文。二偈颂。
　　
　　　（辛）初又二。初答所师。二答来处。不答何因缘集。所以下文重请。
　　
　　　（壬）今初
　　
　　尔时世尊说此偈已。告弥勒菩萨。我今于此大众。宣告汝等。阿逸多。是诸大菩萨摩诃萨。无量无数阿僧祇。从地涌出。汝等昔所未见者。我于是娑婆世界。得阿耨多罗三藐三菩提已。教化示导是诸菩萨。调伏其心。令发道意。
　　
　　此先答谁为其说法。教化而成就。从谁初发心之问也。
　　
　　　（壬）二答来处又二。初答。二释。
　　
　　　（癸）今初
　　
　　此诸菩萨。皆于是娑婆世界之下。此界虚空中住。于诸经典。读诵通利。思惟分别。正忆念。
　　
　　界下空中。略如前释。此答其住处。即是来处也。于诸经典等者。追答称扬何佛法。受持行谁经。修习何佛道之问也。于诸经典者。圆人受法。无法不圆。法华妙典。一切十方三世经典悉入其中。权实不二。终不取一舍一。此答称扬也。读诵通利思惟分别。是答受持。正忆念。是答修习。
　　
　　　（癸）二释又二。初释住处。二释称扬受持修习。
　　
　　　（子）今初
　　
　　阿逸多。是诸善男子等。不乐在众多有所说。常乐静处。勤行精进。未曾休息。亦不依止人天而住。
　　
　　不乐在众者。界内界外五阴。名之为众。二边分别。名为多有所说。静处者。中道第一义谛也。法界一相。绝待无余。故名静处。勤行精进未曾休息者。心心流注。任运与萨婆若相应也。不依人天者。人表有边。天表空边。不依二边。故以此界虚空表之。正住常寂光法性土也。
　　
　　　（子）二释称扬受持修习
　　
　　常乐深智。无有障碍。亦常乐于诸佛之法。一心精进。求无上慧。
　　
　　由其常乐深智无有障碍。所以于诸经典悉皆称扬。由其常乐诸佛之法。所以读诵通利思惟分别。由其一心精进求无上慧。所以能正忆念也。初长文竟。
　　
　　　（辛）二偈颂二。初颂长文。二正略开显。
　　
　　　（壬）初中二。初颂答所师。二颂答来处。
　　
　　　（癸）今初
　　
　　尔时世尊。欲重宣此义而说偈言。
　　
　　阿逸汝当知。是诸大菩萨。从无数劫来。修习佛智慧。悉是我所化。令发大道心。此等是我子。
　　
　　长文但云得菩提已。化令发心。不云无数劫来。或谓止是圆顿利根。一生超证。此中但云无数劫来是我所化。不云在成道后。或谓止是行因行时化令发心。故为但答所师。未曾彰灼开显。
　　
　　　（癸）二颂答来处
　　
　　依止是世界。常行头陀事。志乐于静处。舍大众愦闹。不乐多所说。如是诸子等。学习我道法。昼夜常精进。为求佛道故。在娑婆世界。下方空中住。志念力坚固。常勤求智慧。说种种妙法。其心无所畏。
　　
　　初颂长文竟。
　　
　　　（壬）二正略开显
　　
　　我于伽耶城。菩提树下坐。得成最正觉。转无上法轮。尔乃教化之。令初发道心。今皆住不退。悉当得成佛。我今说实语。汝等一心信。我从久远来。教化是等众。
　　
　　旣云成道之后令初发心。又云从久远来教化是等。乃是略开近而显远。所以动执生疑也。初略开竟。
　　
　　　（庚）二疑请二。初长文。二偈颂。
　　
　　　（辛）初中二。初经家叙疑。二腾疑请答。
　　
　　　（壬）今初
　　
　　尔时弥勒菩萨摩诃萨。及无数诸菩萨等。心生疑惑怪未曾有。而作是念。云何世尊于少时间。教化如是无量无边阿僧祇诸大菩萨。令住阿耨多罗三藐三菩提。
　　
　　　（壬）二腾疑请答二。初腾疑。二请答。
　　
　　　（癸）初中三。初法说。二立譬。三法合。
　　
　　　（子）初又三。初执近疑远。二执远疑近。三结难信。
　　
　　　（丑）今初
　　
　　即白佛言。世尊。如来为太子时出于释宫。去伽耶城不远坐于道场。得成阿耨多罗三藐三菩提。从是已来。始过四十余年。世尊。云何于此少时。大作佛事。以佛势力。以佛功德。教化如是无量大菩萨众。当成阿耨多罗三藐三菩提。
　　
　　　（丑）二执远疑近
　　
　　世尊。此大菩萨众。假使有人。于千万亿劫。数不能尽。不得其边。斯等久远已来。于无量无边诸佛所植诸善根。成就菩萨道常修梵行。
　　
　　　（丑）三结难信
　　
　　世尊。如此之事。世所难信。
　　
　　初法说竟。
　　
　　　（子）二立譬
　　
　　譬如有人。色美发黑。年二十五。指百岁人。言是我子。
　　
　　此譬上执近而疑远也。色美发黑。总是明年少耳。
　　
　　其百岁人。亦指年少。言是我父。生育我等。
　　
　　此譬上执远而疑近也。
　　
　　是事难信。
　　
　　此譬结难信也。
　　
　　　（子）三法合
　　
　　佛亦如是。得道已来。其实未久。
　　
　　此合年二十五。不应有百岁子也。
　　
　　而此大众诸菩萨等。已于无量千万亿劫为佛道故。勤行精进。善入出住无量百千万亿三昧。得大神通久修梵行。善能次第习诸善法。巧于问答。人中之宝。一切世间甚为希有。
　　
　　此合百岁之人。不应是年二十五者所生也。
　　
　　今日世尊方云得佛道时。初令发心。教化示导。令向阿耨多罗三藐三菩提。世尊得佛未久。乃能作此大功德事。
　　
　　此合结难信也。初腾疑竟。
　　
　　　（癸）二请答又二。初明请意。二正请答。
　　
　　　（子）初又二。初为现在。二为未来。
　　
　　　（丑）今初
　　
　　我等虽复信佛随宜所说。佛所出言。未曾虚妄。佛所知者。皆悉通达。
　　
　　我等虽未了知。仰信而已。
　　
　　　（丑）二为未来
　　
　　然诸新发意菩萨。于佛灭后。若闻是语。或不信受。而起破法罪业因缘。
　　
　　浅行易生诽谤。谤堕恶道。不退者虽复仰信。以未了知。不能增道损生。故须答释。令谤者生信。信者增道损生也。初明请意竟。
　　
　　　（子）二正请答
　　
　　唯然世尊。愿为解说。除我等疑。及未来世诸善男子闻此事已。亦不生疑。
　　
　　一请除现在疑。二请除未来疑也。初长文竟。
　　
　　　（辛）二偈颂二。初颂腾疑。二颂请答。
　　
　　　（壬）初中二。初颂法说。二颂立譬。三颂法合。
　　
　　　（癸）初又三。初颂执近。二颂执远。三颂结难信。
　　
　　　（子）今初
　　
　　尔时弥勒菩萨。欲重宣此义而说偈言。佛昔从释种。出家近伽耶。坐于菩提树。尔来尚未久。
　　
　　　（子）二颂执远
　　
　　此诸佛子等。其数不可量。久已行佛道。住于神通力。善学菩萨道。不染世间法。如莲华在水。从地而涌出。皆起恭敬心。住于世尊前。
　　
　　　（子）三颂结难信
　　
　　是事难思议。云何而可信。佛得道甚近。所成就甚多。愿为除众疑。如实分别说。
　　
　　初颂法说竟。
　　
　　　（癸）二颂立譬
　　
　　譬如少壮人。年始二十五。示人百岁子。发白而面皱。是等我所生。子亦说是父。父少而子老。举世所不信。
　　
　　初五句。颂譬执近疑远。次一句。颂譬执远疑近。后二句。颂譬结难信也。
　　
　　　（癸）三颂法合
　　
　　世尊亦如是。得道来甚近。是诸菩萨等。志固无怯弱。从无量劫来。而行菩萨道。巧于难问答。其心无所畏。忍辱心决定。端正有威德。十方佛所赞。善能分别说。不乐在人众。常好在禅定。为求佛道故。于下空中住。
　　
　　初半偈。颂合年二十五。次三偈半。颂合百岁子。略不颂合结难信也。初颂腾疑竟。
　　
　　　（壬）二颂请答
　　
　　我等从佛闻。于此事无疑。愿佛为未来。演说令开解。若有于此经。生疑不信者。即当堕恶道。愿今为解说。是无量菩萨。云何于少时。教化令发心。而住不退地。
　　
　　初略开显动执生疑竟。
　　
　　　　释从地涌出品竟。次释寿量品
　　
　　
　　
　　
　　
　　
　　
　　
　　妙法莲华经台宗会义（四）
　　
　　如来寿量品第十六
　　妙法莲华经台宗会义卷五之三
　　分别功德品第十七
　　随喜功德品第十八
　　妙法莲华经台宗会义卷六
　　法师功德品第十九
　　常不轻菩萨品第二十
　　如来神力品第二十一
　　嘱累品第二十二
　　药王菩萨本事品第二十三
　　妙法莲华经台宗会义卷七之一
　　妙音菩萨本事品第二十四
　　妙法莲华经台宗会义卷七之二
　　观世音菩萨普门品第二十五
　　陀罗尼品第二十六
　　妙庄严王本事品第二十七
　　普贤菩萨劝发品第二十八
　　跋语
　　
　　
　　
　　
　　如来寿量品第十六
　　
　　如来者。十方三世诸佛二佛三佛本佛迹佛之通号也。寿者。受也。量者。诠量也。诠量十方三世二佛三佛本佛迹佛之功德也。今正诠量本地三佛功德。故言如来寿量品。如来义甚多。今且明二身三身。余例可解。二身者。真身如来。应身如来也。如成论云。乘如实道。来成正觉。故名如来。即二身义显。何者。乘是如智。实是如境。道是因。觉是果。若单论乘。则如无所知。若单明实。则如无能知。境智和合。则有因果。照境未穷名因。尽源为果。因圆果满。即是乘如实道来成正觉。此真身如来也。以如实智。乘如实道。来生三有。示成正觉。即应身如来也。（报智冥法。名为真身。从体起用。名为应身。但云二身。摄法周足。）三身者。法身如来。报身如来。化身如来也。如大论云。如法相解。如法相说。故名如来。即三身义足。何者。如即法如如境。非因非果。有佛无佛。性相常然。徧一切处而无有异。故名为如。不动而至名之为来。此约所证。即法身如来也。又复如智称于如理。从理名如。从智名来。故曰如法相解。此约能证。即报身如来也。又以如如境智合故。即能处处示成正觉。转正法轮。故曰如法相说。此约起用。即化身如来也。偈云。水银和真金。能涂诸色像。功德和法身。处处应现往。如明月之影徧万川。故名为应。亦名为化。此之三身。不可单取。故大经云。法身亦非涅槃。般若亦非涅槃。解脱亦非涅槃。三法具足。称秘密藏。名大涅槃。当知三身不可一异纵横并别。圆览三法。称假名如来也。文云非如非异者。非彼偏如。以显圆如。即法身如来义。又云如来如实知见三界之相。即如如智称如如境。以一切种智知。以佛眼见。是报身如来义。又云或示己身己事。或示他身他事。即应身如来义。若但性德三如来者。是横。若但修德三如来者。是纵。若先法次报后应。亦是纵。今经圆说不纵不横三如来也。纵横三身。尚非今义。况三藏通教所明如来耶。又法华前。亦明圆三身义。同是迹中三身耳。发迹显本三如来者。永异诸经。故天亲论云。示现成大菩提无上故。示三种菩提。一应化菩提。随所应现。即为示现。如经。出释氏宫故。二报佛菩提。十地满足。得常涅槃。如经。我实成佛已来无量无边劫故。三法佛菩提。谓如来藏。性净涅槃不变。如经。如来如实知见三界之相故。经具其义。论出其名。不如上释。宁会经论耶。又三身各论单复。单义如前。法身复者。一自性清净法身。二离垢妙极法身。报身复者。一自受用报。二他受用报。应身复者。一胜应。二劣应。又一应现佛界身。二应现九界身。若束此单复三身而为二身。则二种法身及自受用报。名为真身。他受用报及胜劣应等。名为应身。故知若复若单。若三若二。平等平等。更欲广说。则四身。十身。三十二身。无量身等。开合自在。多不为多。少不为少。非少非多。而少而多。倘执名相而欲妄较诸经优劣。远之远矣。次明寿量者。真如不隔诸法。故名为受。此法身寿也。境智相应。故名为受。此报身寿也。一期示现。连持不断。故名为受。此应身寿也。诠量法身如来如理寿命。诠量报身如来智慧寿命。诠量应身如来同缘寿命。故言寿量。法身如来如理寿命者。有佛无佛。性相常然。不论相应。不论连持。非无量。非有量。故文云。非如非异。非实非虚。葢诠量法身如理命也。报身如来智慧寿命者。以如如智契如如境。境发智为报。智冥境为受。境旣无量无边。常住不灭。智亦如是譬如函大葢大。故文云。我智力如是。久修业所得。慧光照无量。寿命无数劫。此诠报身智慧命也。应身如来同缘寿命者。缘长则长。缘促则促。如水清月现。月实不来。水浊月亡。月亦不去。故文云。数数现生。数数现灭。或复自说名字不同。年纪大小。此诠应身同缘命也。当知所诠不出四句。一者有量。二者无量。三者亦有量亦无量。四者非有量非无量。有量则无常。无量则常。双亦则亦常亦无常。双非则非常非无常。今以四句更作别圆二释。一别教各释者。非常非无常。双非理极即法身也。常。即报身。报智冥法。亦非常非无常。但取金刚道后。正智圆满。不复生灭。故名为常。又依唯识。则法身不生不灭。故名为常。报身生因所生。故非常。圆满成就故非无常。即双非句也。亦常亦无常。即是应身。应用无尽。故亦常。数数唱灭。故亦无常也。无常。即是金刚心前智用增进。乃至凡夫生灭出没。皆是无常也。三佛各一句凡夫共一句。故是别义。二圆教通释者。三身各备四句。法身四句者。不生不灭。故名为常。无彼凡夫妄计倒常。故名无常。寂而双照。故名亦常亦无常。双破凡圣八倒。故名非常非无常也。报身四句者。出过二乘。故名为常。无妄计常。故名无常。智能双照。故名亦常亦无常。智冥谛境。故名非常非无常也。应身四句者。应用不绝。故名为常。示同生灭。故名无常。两义双具。故名亦常亦无常。旣非实报。亦非业感。故名非常非无常也。乃至凡夫。亦具三种四句。心性随缘不变。故名为常。所谓自从无始。至尽未来。轮回生死。而生实不生。死实不死。此是性具法身常也。即此心性不变随缘。流转五道。生灭不停。名为无常。此是法身无常义也。随缘不变故亦常。不变随缘故亦无常。此是法身双亦义也。虽不变而非凝然。虽随缘而非断灭。此是法身双非义也。约性具法身。旣得作此四句。依法身而起惑。惑即般若。即是性具报身。亦作四句。依惑苦而起业。业即解脱。即是性具应身。亦作四句。是为凡夫理即三身各各四句。尚无四句名字。何况行用。圆人称理而解。故有名字三身四句。观行三身四句。乃至果成。则为究竟三身四句。从始至终。一身即三身。三身即一身。不一不异。亦不纵横。当知一佛身。即具诸身寿命功德。随缘感见。长短不同。大经云。凡夫二乘。见佛寿命。犹如冬日。菩萨所见。犹如春日。唯佛见佛寿命无量。犹如夏日。所以然者。凡夫博地。翳障朦胧。藏通二乘。虽断四住。不见中道。若舍分段。受法性身。未破无明。方便土中所见之佛。犹是胜应。当知二乘。只见冬日。若诸菩萨。未登别地圆住。所见同彼凡夫二乘。若破无明。乃至受于分证法身。与而言之。得见报身寿命。夺而言之。他受用报。犹名胜应。未穷报身之源。未尽法性之极。所见佛寿。犹是春日。唯佛与佛。穷性尽源。见法身寿。犹如夏日也。故举三譬譬之。一者于诸常中。虚空第一。一切寿命。如来第一。此譬法身寿命。无始无终。性相凝湛也。二者譬如四河。皆归大海。此譬报身寿命。所修万善。皆感佛报。归寿命海也。三者阿耨达池。出四大河。此譬应身寿命。从法报出。随缘长短也。此品诠量。通明三身。若从别意。正在报身。何以故。义便文会。义便者。报身智慧。上冥下契。三身宛足。文会者。我成佛来。甚大久远。故能三世利益众生。所成即法身。能成即报身。法报合故能益物。以此推之。正意是论报身佛功德也。如是三身种种功德。悉是过去久远久远劫前道场树下先所成就。名之为本。中间今日寂灭道场所成就者。名之为迹。非本无以垂迹。非迹无以显本。本迹虽殊。不思议一也。若诸经所说本迹。则以寂场所成法报为本。从本所起胜劣两应为迹。今以寂场所成三身。乃至无量劫来中间所成三身。皆名为迹。独取最初实得菩提所成三身。名之为本。故与诸经异也。
　　
　　　（己）二广开显断疑生信为二。初诫信。二正答。
　　
　　　（庚）初中四。初三诫。二三请。三重请。四重诫。共为四请四诫。幷前迹门三请一诫。合有五诫七请。奇特大事。殷勤郑重也。
　　
　　　（辛）今初三诫
　　
　　尔时佛告诸菩萨及一切大众。诸善男子。汝等当信解如来诚谛之语。复告大众。汝等当信解如来诚谛之语。又复告诸大众。汝等当信解如来诚谛之语。
　　
　　诚是忠诚。谛是审实。不欺于物。言则诣真。昔由机浅。止可随他意语。故方便施权。说三说近。未告诚实。今是随自意语。故言诚谛也。
　　
　　　（辛）二三请
　　
　　是时菩萨大众。弥勒为首。合掌白佛言。世尊。惟愿说之。我等当信受佛语。如是三白已。
　　
　　菩萨旣秉诚诫。不敢致疑。说必信受也。
　　
　　　（辛）三重请
　　
　　复言。惟愿说之。我等当信受佛语。
　　
　　　（辛）四重诫
　　
　　尔时世尊。知诸菩萨三请不止。而告之言。汝等谛听。
　　
　　初诫信竟。
　　
　　　（庚）二正答二。初长文。二偈颂。
　　
　　　（辛）初中二。初正开近显远。二明三世益物。
　　
　　　（壬）初又二。初出执近之情。二破近显远。
　　
　　　（癸）今初
　　
　　如来秘密神通之力。一切世间天人及阿修罗。皆谓今释迦牟尼佛。出释氏宫。去伽耶城不远。坐于道场。得阿耨多罗三藐三菩提。
　　
　　此文三意。初云如来秘密神通之力。是出所迷之法。二云一切世间天人及阿修罗。是出能迷之众。三云皆谓今释迦等。是出其迷远之情谓也。秘密者。一身即三身。名为秘。三身即一身。名为密。又昔所不说。名为秘。唯佛自知。名为密。神通之力者。三身之用也。神是天然不动之理。即法性身。通是无壅不思议慧。即果报身。力是干用自在。即应化身也。佛于三世。等有三身。实得三身。其来甚久。于诸教中。秘而不说。故一切世间天人阿修罗。皆谓今佛始于道树得此三身。乃执近以疑远也。此本说中。不复言及二乘。二乘开已。皆名菩萨。故但对菩萨。菩萨摄在天人修罗三善道内。余三恶趣。罪重根钝少智。幷不知作此情谓也。菩萨有三种。下方。他方。旧住。下方即本日所化。故无执近之谓。他方旧住。俱有二种。一从法身应生者。往世先得无生。或先已闻发迹显本。设往世未曾得闻。往世报尽。受法性身。于法身地。自应得闻长远之说。是故应生菩萨。多无执近之谓。二者今生始得无生法忍。及未得者。咸有此谓也。
　　
　　　（癸）二破近显远。上文诚谛之诫。正为此也。复为二。初正显远。二举譬格量久远。
　　
　　　（子）今初
　　
　　然善男子。我实成佛已来。无量无边百千万亿那由他劫。
　　
　　成佛甚大久远。则伽耶近谓即破。
　　
　　　（子）二举譬格量久远又三。初举譬问。二答。三合显久远。
　　
　　　（丑）今初
　　
　　譬如五百千万亿那由他阿僧祇三千大千世界。假使有人。抹为微尘。过于东方五百千万亿那由他阿僧祇国。乃下一尘。如是东行。尽是微尘。诸善男子于意云何。是诸世界。可得思惟校计。知其数不。
　　
　　直尔下尘之界。尚不可说。况下尘不下尘界。岂可说耶。
　　
　　　（丑）二答
　　
　　弥勒菩萨等俱白佛言。世尊。是诸世界。无量无边。非算数所知。亦非心力所及。一切声闻辟支佛以无漏智。不能思惟知其限数。我等住阿惟越致地。于是事中亦所不达。世尊。如是世界。无量无边。
　　
　　一非算数心力所及。二非无漏智所思惟。三非阿惟越致所达。葢惟佛智之所知耳。故佛功德。如十方大地土。十地功德。如阎浮地土。非虚语也。
　　
　　　（丑）三合显久远
　　
　　尔时佛告大菩萨众。诸善男子。今当分明宣语汝等。是诸世界若著微尘及不著者。尽以为尘。一尘一劫。我成佛已来。复过于此百千万亿那由他阿僧祇劫。
　　
　　下尘不下尘界。已不可说。况界复为尘耶。况复过于此耶。僧傅云。罗什旧经。无一尘一劫四字。有齐高僧昙副诵经。感梦云少一句。后果得之。金光明经云。一切海水。可知滴数。无有能知如来之寿。此亦明未来常住。非明过去久成也。若引证此。殊不相应。又有约法身解此者。则有二迷。一法身无始岂论远劫。二法身平等。何独释迦先成。故知不达经宗。求深反浅。问。一切诸佛。悉显本不。若有显有不显。则不得云诸佛道同。亦不得云是我方便。诸佛亦然。若同皆显本。则诸佛皆云成佛甚久远耶。答。显本可同。远近不等。例如日月灯明八子。大通智胜有十六子释迦一子。有子是同。数不必等。又凡成佛。则所证三身必同。故云诸佛道同。三世益物必同。故云是我方便诸佛亦然耳。况本高迹下。本下迹高。本迹俱高。本迹俱下。凡有四句。一期开显。何必尽同。惟原始要终。则诸佛所证之体。同满三身。所起之用。同嗱三世。故不可说有异也。初正开近显远竟。
　　
　　　（壬）二明三世益物。此以最初成道为体为本。从体起用为迹。又以最初实得体用为本。从是以来所有三世体用皆为迹也。文分为二。初法说。二譬说。
　　
　　　（癸）初中二。初正明三世益物。二总结不虚。
　　
　　　（子）初又三。初明过去益物。二明现在益物。三明未来益物。
　　
　　　（丑）初又三。初过去益物处。二拂过去迹疑。三明过去益物所宜。
　　
　　　（寅）今初
　　
　　自从是来。我常在此娑婆世界说法教化。亦于余处百千万亿那由他阿僧祇国导利众生。
　　
　　须显处者。上明成道甚久。久居何处。故云常在此界。及于余国说法利生也。此之娑婆。即本应身所居之土。今日迹居。不移于本。但今昔时异。见烧者谓近。照本者达远。故云。我净土不毁。常在灵鹫山。岂离伽耶别求常寂。非寂光外。别有娑婆。
　　
　　　（寅）二拂过去迹疑
　　
　　诸善男子。于是中间。我说然灯佛等。又复言其入于涅槃。如是皆以方便分别。
　　
　　疑曰。若成佛如此之久。云何经中说于然灯佛时方得授记。又旣成佛。证常住身。云何儒童菩萨在然灯时。得记宏法。寿终入灭。更生余处。诸如此类。不一而足。今拂之曰。皆是方便分别。譬如幻师所现幻事。非实尔时方得授记。亦非业果分段生身舍寿入灭。皆是从本所垂诸化迹耳。
　　
　　　（寅）三明过去益物所宜又二。初感应。二施化。
　　
　　　（卯）今初
　　
　　诸善男子。若有众生来至我所。我以佛眼观其信等。诸根利钝。随所应度。
　　
　　至我所者。即是过去众生渐顿两机。冥扣法身也。佛眼观者。即是久已成佛。用佛眼鉴照。无有遗差。将欲起于劣胜两应而利益之。善机凡有二力。一感人天华报及三乘权果。二感佛道实果。若以法眼观知万善。缘其轻重。各得华报及权果报。不能究竟知其终得种智果报。若以佛眼圆照万善。则能具知始末华果。此经一向明佛眼观。能知众生所有万善。究竟得佛种智果也。信等诸根。即五根也。慧根。是了因信进念定四根。皆属缘因。此二善根。各有利钝。通摄顿渐机缘。顿机利钝。即圆别根机。渐机利钝。即通藏根机。又大乘根名利。小乘根名钝。又小乘根名利。人天乘名钝。又四教乃至人天诸根。各各自论利钝。十法界众生所有善根利钝为机。如来悉照。无有遗差。随所应度而现形声饶益也。
　　
　　　（卯）二施化又二。初明形声两益。二明得益欢喜。
　　
　　　（辰）今初
　　
　　处处自说名字不同。年纪大小。亦复现言当入涅槃。又以种种方便说微妙法。
　　
　　名字不同年纪大小。即非生现生。当入涅槃。即非灭现灭。皆形益也。方便说法。即声益也。处处者。竖则微尘劫数。横则十方刹海。一一劫中。皆徧十方。一一刹中。皆历尘劫。无非如来垂迹之时处也。名字不同者。或示胜应。或示劣应。或示佛身。或示菩萨声闻等身。身旣不同。故名字亦不同也。年纪大小者。旣示有身。则有寿命修短不等也。应以现生而得度者。旣能处处非生现生。应以现灭而得度者。亦必处处非灭现灭。故云亦复现言当入涅槃也。种种方便说微妙法者。或顿或渐。或显或密。或定不定。或兼或但。或对或带。或施或开。或废或立。总是如来善巧方便。总令众生究竟得成一切种智。故微妙也。
　　
　　　（辰）二明得益欢喜
　　
　　能令众生发欢喜心。
　　
　　由施形声两化。令得权实四益。但云欢喜。举一以摄三也。初明过去益物竟。
　　
　　　（丑）二明现在益物二。初感应。二施化。
　　
　　　（寅）今初
　　
　　诸善男子。如来见诸众生乐于小法。德薄垢重者。
　　
　　如来见者。即佛眼照也。诸众生乐小法者。所见之机也。贪爱二十五有。即人天机。名乐小法。自求现灭。即二乘机。名乐小法。乐于渐次纡回佛道。即三教菩萨机。亦名为乐小法。乃至乐近说者。亦名为乐小法。缘了二善功用微劣。名为德薄。见思尘沙无明三惑浓厚。名为垢重。问。非生现生。备施顿渐二化七方便等。可是乐小法者。圆顿赴机。是应乐大法者。云何通名为乐小法耶。答。此有四义。一约往日虽发大心。不能专精。多著弊欲。不得出世。故名弊欲以为小法。二约现在。如佛未出世。诸天人等虽有大机。而心染世乐。或著邪见。故名为乐小法。此二义。与下譬中宛转于地之意同也。三约修行。虽不乐三界爱见小法。而乐三乘灰断。亦名小法。虽不乐三乘近果。而乐历别修行一乘。不能一心圆顿普修。故名乐小。此三意。约因门明乐小法也。四约果门。乐闻近成之小。出释氏宫。始得菩提。不乐欲闻长远大久之道。故言乐小。此等小心。非始今日。若先乐大。佛即不说始成。说始成者。皆为乐小者耳。
　　
　　　（寅）二施化二。初明现形。二明说法。
　　
　　　（卯）今初
　　
　　为是人说。我少出家。得阿耨多罗三藐三菩提。然我实成佛已来。久远若斯。但以方便教化众生令入佛道作如是说。
　　
　　此明现在为众生故。非生现生。而生实非生也。前明顿渐两机。来感法身。今即现胜劣两应。劣应。应渐机。胜应。应顿机。此两种应。并有生法二身示生之相。劣应二身生相者。正慧托胎。右脇出生。即行七步。一手指天。一手指地。自言天上天下。唯吾独尊。此生身生相也。坐吉祥草。三十四心断结习尽证得五分法身。即法身生相也。胜应二身生相者。乘旃檀宫。与诸菩萨处摩耶胎。常说大乘。作大佛事。从右脇出。十方周行各各七步。作师子吼。此生身生相也。寂灭道场。坐菩提座。金刚后心。断无明尽。妙觉朗然。穷照法性。种智圆明。万德普备。此法身生相也。出家者。劣应出分段家。胜应出二死家。得菩提者。劣应得生灭四谛所发无漏尽无生智。名为菩提。胜应照三谛一实之道。究竟一切种智。为菩提也。（胜劣二种生身生相。秖是一番托胎出生。但大小两机所见不同。故须甄明。非有两番托胎出生也。二种出家二种成道二种法身生相。亦无不然。故云双垂两相。二始同时。）然我实成佛下。明本实不生。彼天人阿修罗等。今始见此二种生法二身。谓言始生。其实不然。然我实成佛道甚大久远。如上所说刹尘之譬尚复过之。今日现生。非实生也。或疑旣非实生。何故现生。释曰。但为方便教化德薄垢重众生令入佛道。所以作如是说。我少出家得菩提耳。余大乘经。但破劣应生法二身生实非生。不破胜应生法二身。今云成佛甚久。正破胜应法身非从寂场始生。故与余经永异。
　　
　　　（卯）二明说法又二。初正明一代所说。二释出巧说之由。
　　
　　　（辰）今初
　　
　　诸善男子。如来所演经典。皆为度脱众生。或说己身。或说他身。或示己身。或示他身。或示己事。或示他事。诸所言说。皆实不虚。
　　
　　所演经典。徧指一代五味八教也。皆为度脱众生。总释顿渐显密定与不定。无非应病与药。令得度脱故也。或说己身等。略举一代教中所有种种差别示现事也。说自己往昔因缘。名说己身。说诸佛菩萨及余弟子种种因缘。名说他身。现佛界像。名示己身。现九界像。名示他身。或现胜应。名示己身。现劣应身。名示他身。现佛界事。名示己事。现九界事。名示他事。或现种智。名示己事。现小智断。名示他事。现大自在。名示己事。现九恼等。名示他事。诸所言说皆实不虚者。明其不同世间之寓言也。为众生故。一一示现。一一有因有果。一一有始有终。惟其所说己身他身。所示己身他身己事他事。并无分毫虚言诳语。故能度脱一切众生。譬如幻师于四衢道。幻作象马牛羊种种诸物。象即是象。马即是马。更无一物而不酷肖。乃能令彼愚小欢悦。佛亦如是。以法性大幻三昧。徧于十方三世。幻作己身他身己事他事。说示于人。令彼众生咸得见闻。并无一事徒构空言。乃使众生信受而得度脱也。
　　
　　　（辰）二释出巧说之由又二。初明由照权实理故。即是说示之本。二明由称渐顿机故。即是说示之缘。
　　
　　　（己）今初
　　
　　所以者何。如来如实知见三界之相。无有生死若退若出。亦无在世及灭度者。非实非虚。非如非异。不如三界见于三界。如斯之事。如来明见无有错谬。
　　
　　夫现前一念真如法性。本无一法可得。而无法不具。无法不造。一切凡圣。平等无差。然凡夫及二乘人。则滞于二死。不能自度自脱。因位诸大菩萨。则局于数量。不能横徧竖穷。皆由于此真如法性。未能圆满彻证故也。惟有如来久远劫来。圆满彻证此真法性。故能以种智佛眼。如实知见分段变易二种三界之相。当体即是真如实相。了知二种生死。即非生死。无有若退而在世者。旣无生死可退。则无生死可出。故无有若出而灭度者。无有生死若退若出。是十界实法皆空。亦无在世及灭度者。是十界假名皆空。生死涅槃。等如昨梦。故非实。迷为生死。悟证涅槃。缘起宛然。故非虚。无差别而十界差别。故非如。即差别而一性融通。故非异。不同二种三界之人。或见三界为有。或见三界为空。故云不如三界见于三界也。如斯之事。即结指上文所明真俗妙谛。即生死无有生死。即退无有退。即出无有出。即在世无在世者。即灭度无灭度者。即实非实。即虚非虚。即如非如。即异非异。是谓即俗而真之事。如来以如理智而明见之。无有错谬。故能随智说于随自意语。开权显实。开迹显本也。无有生死而妄见生死。无有退出而妄见退出。无在世而妄见在世。无灭度而妄见灭度。非实而妄见实。非虚而妄见虚。非如而妄见如。非异而妄见异。是谓即真而俗之事。如来以如量智而明见之。无有错谬。故能随情说于随他意语。为实施权。为本垂迹也。
　　
　　　（己）二明由称渐顿机故。即是说示之缘
　　
　　以诸众生有种种性。种种欲。种种行。种种忆想分别故。欲令生诸善根。以若干因缘譬喻言辞。种种说法。所作佛事。未曾暂废。
　　
　　种种者。顿渐利钝。千差万别也。性者。习欲所成。指过去根种也。欲者。乐欲。即从种所发之现行也。行者。随诸乐欲所作善恶业行。乃至三乘一乘出世行也。忆想分别者。随所作行而生于解。即相似智慧也。于种种性。宜用种种为人悉檀。于种种欲。宜用种种世界悉檀。于种种行。宜用种种为人对治二悉。于种种忆想分别。宜用种种第一义悉。何以故。随其所得忆想之解。更为说法。即得朗悟第一义故。乃至初地欲乐修行第二地时。亦必忆想二地之境。即是念想。若发二地真解。即是念想观除。言语法灭。直至佛地。方得究竟离于忆想。获常寂照耳。故以若干因缘譬喻之辞。种种说法。令其生诸善根。所作佛事。未曾暂废也。权实善根有三五七九之不同。故名为诸。究竟皆归一切种智。故名佛事。三轮不思议化。昼夜常演。令他得益。无有间歇。故云未曾暂废。二明现在益物竟。
　　
　　　（丑）三明未来益物二。初正明非灭唱灭以益未来。二释须唱灭意。
　　
　　　（寅）初又二。初明本实不灭。二明方便唱灭。
　　
　　　（卯）今初
　　
　　如是我成佛已来。甚大久远。寿命无量阿僧祇劫。常住不灭。诸善男子。我本行菩萨道时所成寿命。今犹未尽。复倍上数。
　　
　　甚大久远。寿命无量阿僧祇劫。牒前过去事也。常住不灭。正明未来永永恒益物也。我本行下。举因况果以明常住。谓于本未成佛已前。初悟圆因而登圆住。分证常住法身之寿。已不可尽。倍于如上。所说尘数。何况果寿而非常住。譬如太子时禄。已不可尽。况登尊极。禄用寍可尽乎。当知法身寿命。无始无终。报身寿命。有始无终。应身寿命。随缘修短。示有始终。今正明报身修得寿命。故过去虽约刹尘为譬。仍是有始。未来直云常住不灭。则是无终也。然三身本非一异。钝者但见应化。不知即报即法。所以妄计无常。利者即于应化而悟法报。所以能知常住耳。
　　
　　　（卯）二明方便唱灭
　　
　　然今非实灭度。而便唱言当取灭度。如来以是方便教化众生。
　　
　　现在众生见佛闻法。或始见我身。闻我所说。即皆信受。入如来慧。或先修习学小乘者。我今亦令得闻是经。入于佛慧。旣入佛慧。即知如来常住不灭。不为此人而唱灭也。其有悠悠结缘之众。乃至五千退席之流。移置他方之类。现在未得种熟脱者。此等众生。缘在未来。故以唱灭方便而教化之。当知三身并有非灭唱灭之义。法身非灭唱灭者。如净名云。法本不生。今则无灭。即是法身非灭。又云。是寂灭义。即是法身唱灭。何者。若已了达。不唱寂灭。为未了者唱耳。又若言照寂。即是唱灭。若言寂照。即是唱生。夫法身者。虽非生非灭。而亦有生灭。若迷心执著。即烦恼生而智慧灭。若解心无染。即智慧生而烦恼灭。灭惑生解。此是无常灭。若解生惑灭。即是寂灭。此之生灭。悉约法性而辨。若无迷解二缘。则不唱有此生灭也。报身非灭唱灭者。谁有智慧。谁有烦恼。而言智慧能破烦恼。此即明闇不相除。是报身不灭义。众生未了。闻此便谓即佛而生憍恣。不复修道。故复唱言。道能灭惑。有烦恼时则无智慧。有智慧时则无烦恼。岂非智慧能灭烦恼耶。应身非灭唱灭者。应是法报之用。体旣无灭。用岂有穷。即是应身不灭。但为众生若常见佛。则生憍恣。故唱我于今夜当取灭度也。又法身当体不生不灭。报身了达无能生灭。应身相续不生不灭。是故三身并皆非灭。今为方便教化众生。应身唱灭。事同三身皆唱灭也。初正明非灭唱灭以益未来竟。
　　
　　　（寅）二释须唱灭意亦二。初不灭有损。二唱灭有益。
　　
　　　（卯）今初
　　
　　所以者何。若佛久住于世。薄德之人。不种善根。贫穷下贱。贪著五欲。入于忆想妄见网中。若见如来常在不灭。便起憍恣而怀厌怠。不能生难遭之想。恭敬之心。
　　
　　不种善根。则不生真中二善。是为无益。思惑贪著五欲。见惑入于忆想。见思方生而不断。无明重沓而罔知。则不断通别二恶。是为有损。又起憍恣。即增见惑。怀厌怠。即增思惑。故有损。不生难遭想。即不能生见谛解。不生恭敬心。即不能生思惟道。故无益也。若见闻三佛不灭。悉有憍恣义。闻法身不灭。便谓众生如。弥勒如。一如无二如。平等即真。由是生于憍心上慢。一切烦恼。本自不生。今亦无灭。何须修道。即便恣情放逸。为是唱言是寂灭义。又闻一切众生即菩提相。菩提相即烦恼相。明闇不相除。显出佛菩提。便起慢恣。不复修善。懈怠放逸。为是唱言报身智慧能灭烦恼。无明力大。佛菩提智之所能灭。应身不灭憍恣易解。
　　
　　　（卯）二唱灭有益
　　
　　是故如来以方便说。比丘当知。诸佛出世。难可值遇。所以者何。诸薄德人。过无量百千万亿劫。或有见佛。或不见者。以此事故。我作是言。诸比丘。如来难可得见。斯众生等闻如是语。必当生于难遭之想。心怀恋慕。渴仰于佛。便种善根。是故如来虽不实灭。而言灭度。
　　
　　是故唱言。虽法本不生。今亦不灭。要须灭惑。方乃寂灭。此法身难见义。虽云智慧不灭烦恼。然明时无闇。汝今具足烦恼。何能有慧。当知智慧能灭障惑。此报身难见义。应身难见易解。众生闻是唱灭。便于三佛生难遭想。恋慕渴仰。恶灭善生。是故三身虽不实灭而唱灭也。初正明三世益物竟。
　　
　　　（子）二总结不虚
　　
　　又善男子。诸佛如来。法皆如是。为度众生。皆实不虚。
　　
　　旣成佛已。实得三身。皆悉不生不灭。为诸众生。尽未来时现生现灭。实得三身。亦实不虚。现生现灭。亦实不虚。所以三世众生。各各得益亦不虚也。若但论理而不论事。但论性而不论修。则同世间寓言。何名不虚。又设但论事而不达理。但论修而不悟性。则同权小生灭境界。何名不虚。故皆实不虚者。即是权实本迹。无不诚谛故也。初法说竟。
　　
　　妙法莲华经台宗会义卷五之二
　　
　　妙法莲华经台宗会义卷五之三
　　
　　古吴后学蕅益智旭述
　　
　　　（癸）本门二明三世益物中。二譬说二。初立譬。二法合。
　　
　　　（子）初中二。初良医治子譬。譬上三世益物。二治子实益譬。譬上总结不虚。
　　
　　　（丑）初又三。初远行譬。譬过去益物。二还来譬。譬现在益物。三复去譬。譬未来益物。
　　
　　　（寅）今初
　　
　　譬如良医。智慧聪达。明练方药。善治众病。其人多诸子息。若十。二十。乃至百数。以有事缘。远至余国。
　　
　　前法说中有三意。初益物处。二拂迹疑。三益物所宜。今但譬益物所宜。就所宜中。有感应。有施化。今具譬之。譬如良医至善治众病。即譬我以佛眼观有能应之智也。其人多诸至乃至百数。即譬众生来至我所。有能感之机也。于施化中。有形声两益。及得益欢喜。今略不譬欢喜。又略不譬声益。于形益中。又略不譬非生现生。但譬非灭现灭一意。即是以有事缘远至他国也。言良医者。医有十种。一者治病。病增无损。或时致死。譬空见外道。恣意行恶。教人起邪。断善根法。法身旣亡。慧命亦死。二者治病。不增不损。譬有见苦行外道。投岩赴火。苦行行善。不得禅定。不能断结。故不损。亦不断善。故不增也。三者治病。损而不增。但差已还发。譬修定断结外道也。四者治病。能令差已不发。而所治不徧。譬二乘人。但治一两种有缘者。不能徧治一切也。五者虽能兼徧。而无巧术。用治苦痛。譬六度菩萨。慈悲广治。难行苦行。释论呼为拙度也。六治病巧术治无痛恼。但不能治必死之人。譬通教菩萨。体法巧度。但治有反复凡夫。不治败种二乘也。七虽能治难愈之病。不能一时治一切病。譬别教地前菩萨也。八能一时治一切病。而不能令平复如本。譬圆教十信也。九能徧治一切。亦令平复如本。而不能令过本。譬圆教四十位也。十者一时治一切病。即能平复。又使过本。即是如来。（医有十种者。通收邪正。贯彼徧圆。前之三种亦称医者。佛未出时。一切外道皆自谓出家。各自领众故也。第三医中。云差已还发者。虽断事惑。还堕三涂。以见惑未断。故随禅受生之后。仍受轮回也。如阿含云。良医有四。一善知病相。二知病因起。三善知方治。四毕竟不发。但是此中第四第五二种医相。何以故。所知病相。不出界内。知病因起。不出依正。所有方治。不逾生灭无常苦空无我不净。所云不发。秖是住二涅槃。若以四名义通诸教。则一一教。随义各别。乃至圆教。于理无妨。若直引彼以证此经。则尚不同通教巧治。安譬本门数数生灭。深不可也。第八不能令平复者。自入未深。未能令他见本法身。法身被无明所覆。义如病损。令还得见。方名为复也。第十言过本者。法身本有。今令证本。名之为复。以对性德无功用故。故修名过。然初住已上。亦得名为分过。由残惑在。且名为复。又让极地究竟名过也。）前三种医。即大经中之旧医用乳药也。后七并是客医。无巧术者。但用无常苦无我法。如用苦酢咸药。有术远来。还令服乳。即最后究竟良医。良者。善也。具晓八术。譬三达五眼也。智慧者。权实二智。深知二谛也。聪达者。五眼鉴机。顿渐不差也。明练方药者。譬十二部教。文理甚深也。能诠文如方。所诠理如药。药通行理。今且云理。理即摄行也。善治众病者。譬能观知诸根利钝。巧用四悉檀也。多诸子息者。子义有三种。一正因佛子。谓一切众生。皆有三种性德佛性。即是佛子。故云。其中众生。悉是吾子也。二缘因佛子。谓曾闻一句一偈。禀说修行。所生微解。即了因性。所修微行。即缘因性。正性为本。束此三性。总名缘因。以能资发一实解故。故云。长者诸子若十二十乃至三十。先因游戏。入火宅也。三了因佛子。谓闻法悟道。三因开发。正因理心发。即法身德。了因慧心发。即般若德。缘因善心发。即解脱德。束此三性。总名了因。以能了达中道义故。故云。从佛口生。从法化生。得佛法分。真是佛子也。若了因于。常得见父。父不远行。若缘因子。机尚未熟。父即远行。得有饮他毒药之义。今云多诸子息。正是普收正因子也。若十者。十界中佛界机也。二十者。十界中佛及菩萨两界机也。乃至百数者。十界互具十界。故为百也。百界并有性德三因。并有生善之义。故皆名子息也。以有事缘者。譬此土机浅。彼方缘熟也。远至他国者。譬非灭现灭。即所谓亦复现言当入涅槃也。
　　
　　　（寅）二还来譬。譬现在益物二。初譬感应。二譬施化。
　　
　　　（卯）今初
　　
　　诸子于后饮他毒药。药发闷乱。宛转于地。
　　
　　此譬上文机应相关。见诸众生乐于小法。德薄垢重也。佛在世时。不但已闻法者。薄有解行。纵令不见闻者。亦蒙利益。如生盲不见日轮。亦藉日轮而得起作。佛旣非灭示灭。不惟大地幽闇。纵令曾结缘者。通惑未断。渐著三界见思毒药。故云饮他毒药。不知出要。故云闷乱。轮转六道。故云宛转于地也。
　　
　　　（卯）二譬施化二。初譬现形。二譬说法。
　　
　　　（辰）今初
　　
　　是时其父。还来归家。诸子饮毒。或失本心。或不失者。遥见其父。皆大欢喜。拜跪问讯。善安隐归。我等愚痴。误服毒药。愿见救疗。更赐寿命。
　　
　　还来归家。譬上为是人说我少出家得三菩提。非生而现生也。或失本心者。譬贪著三界。失先所种若顿若渐诸善根也。或不失者。譬虽著五欲。不失三乘善根也。遥见其父者。譬佛出时。众生亦见色身。而为见思障隔五分。不得亲奉法身。故云遥也。见闻佛出。皆有喜敬求救之事。具如诸经所明。
　　
　　　（辰）二譬说法上文广明一代所说。及释巧说之由。所谓照理。称机。今但总明三意。初譬佛受请转顿渐法轮。二譬劝诫。三譬得益。
　　
　　　（己）今初
　　
　　父见子等。苦恼如是。依诸经方。求好药草。色香美味。皆悉具足。捣筛和合。与子令服。
　　
　　经方。譬顿渐一切诸教典也。药草。譬顿渐一切诸法门也。并是出世正法。故名为好。色譬大小乘戒。戒防身口。事相彰显也。香譬事理诸禅。功德普薰也。味譬权实诸慧。能证空中理味也。皆悉具足者。不论顿渐大小偏圆。皆有此三学也。又色是法身。体质义故。香是解脱。离臭义故。味是般若。证觉义故。大小偏圆一切法门。皆悉揽此三德而为体也。捣譬空三昧。筛譬无相三昧。和合譬无作三昧。大小偏圆。皆有此三种三昧。一一三昧。皆具戒定慧三。亦皆以三德为其体性。但有明昧之不同耳。又空观如捣。假观如筛。中观如和合。三观皆不离戒定慧。亦皆不出三德体性。将此法与顿渐众生。令其修行。名令服也。
　　
　　　（己）二譬劝诫
　　
　　而作是言。此大良药。色香美味。皆悉具足。汝等可服。速除苦恼。无复众患。
　　
　　汝等可服。劝也。速除苦恼。诫也。劝令早服。诫令勿迟。顿渐诸典。俱有劝诫。
　　
　　　（己）三譬得益
　　
　　其诸子中不失心者。见此良药色香俱好。即便服之。病尽除愈。
　　
　　子旣徧收十界。故独举不失心者。能得现在益也。从初成道。乃至涅槃最后得度。皆由不失三乘善根故耳。见色香好。即便服之。服乃得味。得味病除。譬因戒生定。因定发慧。能断三惑也。二还来譬。譬现在益物竟。
　　
　　　（寅）三复去譬。譬未来益物。上文有二。初非灭唱灭。次释须唱灭。就初又二。初明本实不灭。二明方便唱灭。次文亦二。初明不灭有损。二明唱灭有益。今具譬之。即为四。初超譬不灭有损。二譬方便唱灭。三譬唱灭有益。四追譬本实不灭。
　　
　　　（卯）今初
　　
　　余失心者。见其父来。虽亦欢喜问讯。求索治病。然与其药。而不肯服。所以者何。毒气深入。失本心故。于此好色香药。而谓不美。
　　
　　余失心者。譬往昔结缘尚浅之人。及昔未结缘之辈。不能于今佛世得度。须至灭后方渐熟脱。即是未来机也。毒气深入。譬上贪著五欲。入于忆想妄见网中。好色香药而谓不美。即是不能持戒习定。所以终不能得理味。譬上便起憍恣而怀厌怠也。
　　
　　　（卯）二譬方便唱灭
　　
　　父作是念。此子可愍。为毒所中。心皆颠倒。虽见我喜。求索救疗。如是好药。而不肯服。我今当设方便。令服此药。即作是言。汝等当知。我今衰老。死时已至。是好良药。今留在此。汝可取服。勿忧不差。作是教已。复至他国。遣使还告。汝父已死。
　　
　　死时已至。譬当入涅槃也。留好良药。譬留诸经教法门也。复至他国。譬此方现灭。他方现生。故上文云。惟愿世尊在于他方遥见守护也。遣使者。或取涅槃中大声普告为使人。或用神通。或用舍利。或用经教等为使人。今用四依菩萨语众生云。佛已灭度。但留此法。我今宣宏。汝当受行也。后时若无四依传述经法。则众生岂能自知有佛已灭。故用四依为所遣使。
　　
　　　（卯）三譬唱灭有益
　　
　　是时诸子闻父背丧。心大忧恼。而作是念。若父在者。慈愍我等。能见救护。今者舍我。远丧他国。自惟孤露。无复恃怙。常怀悲感。心遂醒悟。乃知此药色香美味。即取服之。毒病皆愈。
　　
　　　（卯）四追譬本实不灭
　　
　　其父闻子悉已得差。寻便来归。咸使见之。
　　
　　良由灭后众生醒悟。服药修行以作因缘。能感未来应化。如遗教云。其未度者。亦皆已作得度因缘也。亦有精进苦到。即于道场感见诸佛者。如天台大师。亲见灵山一会俨然未散。便是服药病除之验。故知灭实不灭。益徧未来。初良医治子譬。譬上三世益物竟。
　　
　　　（丑）二治子实益譬。譬上总结不虚。
　　
　　诸善男子。于意云何。颇有人能说此良医虚妄罪不。不也世尊。
　　
　　初立譬竟。
　　
　　　（子）二法合
　　
　　佛言。我亦如是。成佛已来。无量无边百千万亿那由他阿僧祇劫。为众生故。以方便力。言当灭度。亦无有能如法说我虚妄过者。
　　
　　成佛已来无量劫。合过去益物譬。言当灭度。合未来益物譬。现在易知。故略不合。亦无能说虚妄。合治子实益譬也。前已具显过去久远。今此合意。正欲显示未来常住。与大涅槃及金光明义同。初长文竟。
　　
　　　（辛）二偈颂二。初颂正显远。二颂三世益物。
　　
　　　（壬）今初
　　
　　尔时世尊。欲重宣此义而说偈言。自我得佛来。所经诸劫数。无量百千万。亿载阿僧祇。
　　
　　不颂执近之情。但颂显远也。亿载。皆数名。
　　
　　　（壬）二颂三世益物二。初颂法说。二颂譬说。
　　
　　　（癸）初中二。初颂正明三世益物。二颂总结不虚。
　　
　　　（子）初又三。初颂过去。二颂现在。三颂未来。
　　
　　　（丑）初又三。初超颂过去益物所宜。二追颂过去益物处。三颂拂过去迹疑。
　　
　　　（寅）今初
　　
　　常说法教化。无数亿众生。令入于佛道。尔来无量劫。为度众生故。方便现涅槃。
　　
　　说法教化。颂声益也。令入佛道。颂得益也。方便涅槃。颂形益中非灭现灭。即兼得非生现生也。
　　
　　　（寅）二追颂过去益物处
　　
　　而实不灭度。常住此说法。
　　
　　　（寅）三颂拂过去迹疑
　　
　　我常住于此。以诸神通力。令颠倒众生。虽近而不见。虽近不见。故但见儒童得记及寿终等也。初颂过去竟。
　　
　　　（丑）二颂现在二。初颂感应。二颂施化。
　　
　　　（寅）今初
　　
　　众见我灭度。广供养舍利。咸皆怀恋慕。而生渴仰心。众生旣信伏。质直意柔輭。一心欲见佛。不自惜身命。
　　
　　长文明感应中。则云乐于小法。德薄垢重。今颂明供养渴仰等者。彼约不知久成义说。今约能感迹化义说也。又虽恋慕渴仰。乃至不惜身命。以佛眼观。总是乐于近成小法者耳。
　　
　　　（寅）二颂施化
　　
　　时我及众僧。俱出灵鹫山。我时语众生。常在此不灭。以方便力故。现有灭不灭。
　　
　　俱出灵鹫山。颂现形也。我时语众生。颂说法也。长文颂说法中。先正明一代所说。次释出巧说之由。其文甚广。今颂甚略。常在此不灭句。但颂显实。以方便力二句。略颂称机也。二颂现在竟。
　　
　　　（丑）三颂未来。长文有二。初正明非灭唱灭。二释须唱灭意。就初又二。初明本实不灭。二明方便唱灭。今颂不次第。初先颂方便唱灭。兼颂须唱灭意。二颂本实不灭。兼广释不见得见之由。
　　
　　　（寅）今初
　　
　　余国有众生。恭敬信乐者。我复于彼中。为说无上法。汝等不闻此。但谓我灭度。我见诸众生。没在于苦恼。故不为现身。令其生渴仰。因其心恋慕。乃出为说法。
　　
　　初一偈。先明不灭。次半偈。正颂唱灭。次一偈。颂释须唱灭意。后二句。是颂唱灭有益。得成未来机应也。
　　
　　　（寅）二颂本实不灭。兼广释不见得见之由。
　　
　　神通力如是。于阿僧祇劫。常在灵鹫山。及余诸住处。众生见劫尽。大火所烧时。我此土安隐。天人常充满。园林诸堂阁。种种宝庄严。宝树多华果。众生所游乐。诸天击天鼓。常作众伎乐。雨曼陀罗华。散佛及大众。
　　
　　此正颂。本实不灭也。常在灵鹫山。指本时应身居于此土也。及余诸住处。指本时应身亦徧十方。若净若秽诸处也。本旣在此诸处。迹亦不移。但众生妄见劫尽。而佛土本无生灭。即此同居。便是方便实报寂光妙土。何以言之。我此土安隐。是佛所证安隐之法。即常寂光土也。由佛能证。即自受用报土也。天人常充满者。十地为天。三十心为人。即他受用报土也。众生所游乐。即方便有余土。九种方便众生之所居也。天鼓伎乐及天华等。即实报土中俗谛胜妙五尘。方便土中真谛法性五尘也。
　　
　　我净土不毁。而众见烧尽。忧怖诸苦恼。如是悉充满。是诸罪众生。以恶业因缘。过阿僧祇劫。不闻三宝名。
　　
　　此释不见之由。由于恶业罪也。寂光实报方便三种净土。皆悉不毁。恶业因缘。妄见烧尽。在彼众生。则是同分妄见。以佛菩萨。观之。还是别业妄见而已。
　　
　　诸有修功德。柔和质直者。则皆见我身。在此而说法。
　　
　　此释得见之由。由于修缘了二因也。诸者。徧指三乘权实缘修及真修也。功德。是如来室。柔和。是如来衣。质直。是如来座。相似三法行成。则见如来方便应身。分证三法行成。则见如来实报报身。究竟三法行成。则见如来寂光法身。
　　
　　或时为此众。说佛寿无量。久乃见佛者。为说佛难值。
　　
　　此总结由于众生有见不见。故使如来所说不同。意显说虽不同。皆实不虚也。初颂正明三世益物竟。
　　
　　　（子）二颂总结不虚
　　
　　我智力如是。慧光照无量。寿命无数劫。久修业所得。汝等有智者。勿于此生疑。当断令永尽。佛语实不虚。
　　
　　初一偈。颂诸佛如来法皆如是。长文引诸佛以证我。今颂我以证诸佛也。久修业所得。正显此品所诠如来寿量。是约修得。不约性得。性得无始无终。生佛体同。修得有始无终。佛佛道同。唯其有始。故过去实成有久有近。唯其无终。故尽未来时常住不灭也。次一偈。颂为度众生皆实不虚。结劝令断执近之疑也。初颂法说竟。
　　
　　　（癸）二颂譬说二。初颂立譬。二颂法合。
　　
　　　（子）今初
　　
　　如医善方便。为治狂子故。实在而言死。无能说虚妄。
　　
　　初三句。但颂非灭现灭一意。即显三世益物方便。又显灭实非灭。过去久远。未来常住。皆实不虚矣。第四句。即颂总结不虚。
　　
　　　（子）二颂法合
　　
　　我亦为世父。救诸苦患者。为凡夫颠倒。实在而言灭。以常见我故。而生憍恣心。放逸著五欲。堕于恶道中。
　　
　　此亦总颂非灭现灭一意。兼颂不灭有损。以显唱灭是方便也。
　　
　　我常知众生。行道不行道。随所应可度。为说种种法。每自作是意。以何令众生。得入无上慧。速成就佛身。
　　
　　此正颂合总结不虚。犹良医之方便治子病也。初正开近显远近。
　　
　　　　释如来寿量品竟。次释分别功德品。
　　
　　分别功德品第十七
　　
　　此品具有授记。领解。流通于授记及流通中。各有浅深不同。故言分别。佛说寿量。本迹二种弟子得种种益。乃至现在四信。灭后五品。亦皆得益。故言功德。（本弟子。即地涌众。迹弟子。即灵山众。）
　　
　　　（戊）二总授法身记三。初经家总叙。二如来分别。三瑞表圆益。
　　
　　　（己）今初
　　
　　尔时大会。闻佛说寿命劫数长远如是。无量无边阿僧祇众生得大饶益。
　　
　　　（己）二如来分别
　　
　　于时世尊。告弥勒菩萨摩诃萨。阿逸多。我说是如来寿命长远时。六百八十万亿那由他恒河沙众生得无生法忍。
　　
　　迹门三周说法。三根得记。并是初住无生法忍见道之位。今闻本门。复有尔许众生得入圆住。故知一代极唱。利益难思也。
　　
　　复有千倍菩萨摩诃萨。得闻持陀罗尼门。
　　
　　先已证无生者。今闻本门极唱。转入修道。增圆妙道。损变易生。证圆十住。得大闻持。圆顿妙法。能受能持。犹如大海。普能受持龙王雨也。
　　
　　复有一世界微尘数菩萨摩诃萨。得乐说无碍辩才。
　　
　　此是增道损生。证圆十行不思议假。恒沙佛法。横竖贯通。故能自在演说。辩才无碍也。
　　
　　复有一世界微尘数菩萨摩诃萨。得百千万亿无量旋陀罗尼。
　　
　　此是增道损生。证圆十回向法。事理圆融。真俗不二。一中无量。无量中一。重重旋转。互总互持也。
　　
　　复有三千大千世界微尘数菩萨摩诃萨。能转不退法轮。
　　
　　此是增道损生。证圆初地。心心流注萨婆若海。圆转三不退轮也。
　　
　　复有二千中国土微尘数菩萨摩诃萨。能转清净法轮。
　　
　　此是增道损生。证圆二地。自离三惑垢。令他离三惑垢。故云转清净法轮也。
　　
　　复有小千国土微尘数菩萨摩诃萨。八生当得阿耨多罗三藐三菩提。
　　
　　此是增道损生。证圆四地。止余八品微细无明。故云八生当得菩提也。断一品。入五地。断二品。入六地。断三品。入七地。断四品。入八地。断五品。入九地。断六品。入十地。断七品。入等觉。断八品尽。入妙觉。每断一品无明。即损一变易生。增明一分中道也。
　　
　　复有四四天下微尘数菩萨摩诃萨。四生当得阿耨多罗三藐三菩提。
　　
　　此是增道损生。证圆八地。止余四品微细无明也。损一生。入九地。损二生。入十地。损三生。入等觉。损四生尽。即成妙觉。
　　
　　复有三四天下微尘数菩萨摩诃萨。三生当得阿耨多罗三藐三菩提。
　　
　　此是增道损生。证圆九地。故止余三生也。
　　
　　复有二四天下微尘数菩萨摩诃萨。二生当得阿耨多罗三藐三菩提。
　　
　　此是增道损生。证圆十地。故止余二生也。
　　
　　复有一四天下微尘数菩萨摩诃萨。一生当得阿耨多罗三藐三菩提。
　　
　　此是增道损生。证圆等觉。故止余一生也。
　　
　　复有八世界微尘数众生。皆发阿耨多罗三藐三菩提心。
　　
　　此即博地凡夫。由闻经力。证圆十信。发相似心也。本门得道。如此之多。一切诸经。皆所不及。良由原本垂迹。处处开引。中间相值。数数成熟。今世五味。节节调伏。收罗结撮。归会法华。譬如田家。春生夏长。耕种耘治。秋收冬藏。一时获刈。此后虽复有得道者。如捃拾耳。问。授法身记。何缺五地六地七地人耶。答。此非思议可知。惟如来能分别。惟补处能领解。何必于此生疑。问。闻持陀罗尼等。何与旧文对位又略不同。答。无生忍等名字。并通偏圆权实。本无一定。但须消释令会圆理。今约义便。作此分配。若欲互融。何所不可。当知惟八生四生等的有次序。余皆约义配释而已。二如来分别竟。
　　
　　　（己）三瑞表圆益
　　
　　佛说是诸菩萨摩诃萨得大法利时。于虚空中。雨曼陀罗华。摩诃曼陀罗华。以散无量百千万亿宝树下师子座上诸佛。幷散七宝塔中师子座上释迦牟尼佛。及久灭度多宝如来。亦散一切诸大菩萨及四部众。又雨细末栴檀沉水香等。于虚空中。天鼓自鸣。妙声深远。又雨千种天衣。垂诸璎珞。真珠璎珞。摩尼珠璎珞。如意珠璎珞。徧于九方。众宝香炉烧无价香。自然周至。供养大会。一一佛上。有诸菩萨执持幡葢。次第而上。至于梵天。是诸菩萨。以妙音声。歌无量颂。赞叹诸佛。
　　
　　此中亦有六瑞。一雨华瑞。二雨香瑞。表圆妙慧福。自行德也。三天鼓瑞。四天衣璎珞瑞。表圆妙教行。化他德也。五烧香供养瑞。六幡葢赞叹瑞。表圆妙自行化他。同归极果也。初虚空雨华者。虚空表平等法性。从此法性。出生四十真位圆妙慧华也。前文旣借分身表应。释迦表报。多宝表法。今先散分身诸佛。次及释迦多宝。意显三身虽非一异。而由得见应身。乃知报身修德及法身性德也。亦散一切菩萨四众。即表大会皆得圆因妙慧。皆成三身妙果。无差别也。细末栴檀沉水诸福德香。亦从法性出生。亦以奉供三身。普及四众。文影略耳。天鼓自鸣。是表圆音演深妙教。千种天衣。表寂灭忍衣徧覆一切。垂诸璎珞。表戒定慧陀罗尼四种璎珞摄化众生。令生喜悦也。摩尼。此云如意。又言如意珠者。或是偶尔重文。华梵双举。或以四璎珞字。用拟戒等四璎珞也。徧于九方者。本从上方雨垂。徧于八方及下地也。问。何不如华严云充满十方耶。答。华严以十表无尽。此经以一表同归。今云徧于九方。正表一佛界理。徧该九界。九界无非一佛界也。众宝香炉烧无价香自然周至供养大会者。即表自行妙德总趣极果也。前旣雨华雨香。用表福慧。今之烧香。即以烧表慧。以香表福。供养大会三身诸佛。普及菩萨四众诸未来佛。故云趣极果也。言自然者。不由人力。亦从法性虚空而显现也。有诸菩萨者。亦是自然化现诸菩萨像。亦从法性虚空出生也。幡者。转义。即表增道损生。葢者。覆义。即表慈悲益物。次第而上。即表从因至果。至于梵天者。梵是净义。即表究竟四德。妙音歌颂赞叹诸佛。即表以佛道声令一切闻。上旣以天鼓表化他之教。衣璎表化他之行。今还用幡葢表行。歌赞表教。二种化他妙德。同趣极果也。圆益旣深。故现瑞以表之。华严佛顶诸经说大法竟。皆现奇瑞。此经何独不然。二总授法身记竟。
　　
　　　（戊）三弥勒总申领解。上迹门中。菩萨亦悟。而大事未毕。所以不陈。今本门旣竟。故托补处以总申之。文分为三。初颂时众得解。二颂如来分别。三颂瑞表圆益。
　　
　　　（己）今初
　　
　　尔时弥勒菩萨从座而起。偏袒右肩。合掌向佛而说偈言。
　　
　　一切菩萨分证法空。名之为座。今从座起。表不住所证。展转增进也。本实迹权。向未发迹。如右肩被覆。今已开竟。故偏袒以表之。本迹虽殊。不思议一。故合掌以表之。增道损生。速趣极果。故向佛以表之。
　　
　　佛说希有法。昔所未曾闻。世尊有大力。寿命不可量。无数诸佛子。闻世尊分别。说得法利者。欢喜充徧身。
　　
　　　（己）二颂如来分别
　　
　　或住不退地。或得陀罗尼。或无碍乐说。万亿旋总持。
　　
　　不退地。即颂无生法忍。初住念不退位。余可知。
　　
　　或有大千界。微尘数菩萨。各各皆能转。不退之法轮。复有中千界。微尘数菩萨。各各皆能转。清净之法轮。复有小千界。微尘数菩萨。余各八生在。当得成佛道。复有四三二。如此四天下。微尘诸菩萨。随数生成佛。或一四天下。微尘数菩萨。余有一生在。当成一切智。如是等众生。闻佛寿长远。得无量无漏。清净之果报。
　　
　　无量无漏。拣异二乘之有量也。妙因所感。故言清净。无障碍土。故言果报。
　　
　　复有八世界。微尘数众生。闻佛说寿命。皆发无上心。
　　
　　二颂如来分别竟。
　　
　　　（己）三颂瑞表圆益
　　
　　世尊说无量。不可思议法。多有所饶益。如虚空无边。雨天曼陀罗。摩诃曼陀罗。释梵如恒沙。无数佛土来。雨栴檀沉水。缤纷而乱坠。如鸟飞空下。供散于诸佛。
　　
　　
　　此颂雨华雨香二瑞。总皆供散诸佛也。长有释梵二句。以表机徧十方。
　　
　　天鼓虚空中。自然出妙声。天衣千万种。旋转而来下。
　　
　　此颂天鼓天衣二瑞。略不颂璎珞。而天衣长有万字。正显所覆必多。
　　
　　众宝妙香炉。烧无价之香。自然悉周徧。供养诸世尊。
　　
　　此颂烧香供养瑞也。长文云大会。今颂云世尊。当知大会。皆是三世佛也。
　　
　　其大菩萨众。执七宝幡葢。高妙万亿种。次第至梵天。一一诸佛前。宝幢悬胜幡。亦以千万偈。歌咏诸如来。
　　
　　此颂幡葢赞叹瑞也。
　　
　　如是种种事。昔所未曾有。闻佛寿无量。一切皆欢喜。佛名闻十方。广饶益众生。一切具善根。以助无上心。
　　
　　此结颂瑞表圆益。不同循常瑞相。故云昔所未曾有也。二本门正说段竟。
　　
　　　（丙）三流通段。此下共有十一品半经文。尽属流通。今且逐近。以三品半而为本门流通者。凡有两意。一者四信五品。并以闻寿长远而为言端。随喜功德。法师功德两品。秖是申明初品因果功德。不轻一品。秖是引证赞毁福罪。当知此三品半。正为流通本门。例如法师至安乐行五品。正为流通迹门也。二者旣以初品别序为迹门序。迹门自具三段。故以此三品半而为本门流通。本门亦具三段。本迹各三。束为正说。乃以通序五事而序两门。嘱累八品流通两门。体格周正。眉目分明也。今就此三品半。分为三意。初一品半。明初品因功德以劝流通。二法师功德品。明初品果功德以劝流通。三不轻品。引信毁福罪证劝流通。
　　
　　　（丁）初中二。初明现在四信。二明灭后五品。
　　
　　　（戊）初又四。初一念信解。二解其言趣。三闻持供养。四深信观成。
　　
　　　（己）初又二。初长文。二偈颂。
　　
　　　（庚）初又三。初出相貌。二明功德。三明位行不退。
　　
　　　（辛）今初
　　
　　尔时佛告弥勒菩萨摩诃萨。阿逸多。其有众生。闻佛寿命长远如是。乃至能生一念信解。
　　
　　上已分别闻佛寿长。得益深广。未入住者。悟无生忍。已入住者。增道损生。位邻极圣。未发心者。发无上心。入于十信。此皆夙种旣深。现得熟脱。无生发心二位。并属当机。增道损生。通于影响发起当机三众。故属正说授记段也。今流通之始。乃约初结缘人。未登十信或从此会略闻。或从现在诸菩萨等展转得闻。闻佛寿命长远如是。然时旣甚促。闻亦不多。故云乃至能生一念信解。极言其时之暂。而获益之浅也。夫一念者。即现前一念介尔之心也。信解者。信佛本地所证之理。是法界妙理。此理非实非权。而能实能权。自行冥理名实。化他种种方便名权。此理非本非迹。而能本能迹。初证权实体用名本。证后所施体用权实名迹。又信解此理。旣是释尊之所久证。亦是众生之所久迷。亦是现前介尔一念之所同具。故曰。如心佛亦尔。如佛众生然。心佛及众生。是三无差别。如是随所闻处。豁尔开明。随语而入。无有挂碍。信一切法。皆是佛法。（即权而实。不思议真。）又信佛法不隔一切法。（即实而权。不思议俗。）不得佛法。不得一切法。（双遮）而见一切法。亦见佛法（双照此二句是不思议中。）即一而三。（随举一谛。皆具三谛。）即三而一。（虽分三谛。秖是一心。）亦是行于非道。通达佛道。（九界非道。纯是佛界妙道之用。释上一切法。皆是佛法也。）行于佛道。通达一切道。（释上佛法不隔一切法也。）不得佛道一切道。（释双遮。）而通达佛道一切道。（释双照。）无所有而有。（三谛皆有。）有而无所有。（三谛皆无。）非所有非无所有。（三谛皆非有非无。）如门前路通达一切东西南北。无有壅碍。眼耳鼻舌身意。凡有所对。悉亦如是。（六尘体是法界。嗱古嗱今。无非圆妙三谛也。）无疑曰信。明了曰解。是为一念信解心也。（上约闻法信解。即是信行。）若坐思惟。随所思惟。豁然开悟。通达三谛。亦复如是。（更约思惟而生一念信解。即是法行。）如是信解。即十信初心。未得六根清净。未入铁轮正位也。
　　
　　　（辛）二明功德二。初总论无量。二格量显多。
　　
　　　（壬）今初
　　
　　所得功德。无有限量。
　　
　　　（壬）二格量显多又二。初举五度为格量本。二正格信解功德甚多。
　　
　　　（癸）今初
　　
　　若有善男子善女人。为阿耨多罗三藐三菩提故。于八十万亿那由他劫行五波罗蜜。檀波罗蜜。尸罗波罗蜜。羼提波罗蜜。毗梨耶波罗蜜。禅波罗蜜。除般若波罗蜜。
　　
　　般若即是今之正慧。故言除般若也。问。旣离般若。则前五不应名波罗蜜。答。约别教人。为求无上菩提。各自于五而尽其边。亦得名度。以别教十向后心。名假边际故也。问。别教亦有次第般若。还同所校。何以除之。答。竖论空假般若。可为所校。中证不殊。名等体等。故须除也。
　　
　　　（癸）二正格信解功德甚多
　　
　　以是（五度）功德。比前（一念信解）功德。百分。千分。百千万亿分。不及其一。乃至算数譬喻所不能知。
　　
　　　（辛）三明位行不退
　　
　　若善男子善女人有如是功德。于阿耨多罗三藐三菩提退者。无有是处。
　　
　　别六心犹退。七心不退。今圆初心即不退者。闻寿量功德。自外而资。圆顺信解。自内而薰。故不退也。初长文竟。
　　
　　　（庚）二偈颂三。初超颂功德。二颂位行不退。三追颂相貌。
　　
　　　（辛）初又二。初超颂格量显多。二追颂总论无量。
　　
　　　（壬）初又二。初颂举五度为格量本。二颂正格信解功德甚多。
　　
　　　（癸）今初
　　
　　尔时世尊。欲重宣此义而说偈言。若人求佛慧。于八十万亿。那由他劫数。行五波罗蜜。于是诸劫中。布施供养佛。及缘觉弟子。幷诸菩萨众。珍异之饮食。上服与卧具。栴檀立精舍。以园林庄严。如是等布施。种种皆微妙。尽此诸劫数。以回向佛道。若复持禁戒。清净无缺漏。求于无上道。诸佛之所叹。若复行忍辱。住于调柔地。设众恶来加。其心不倾动。诸有得法者。怀于增上慢。为斯所轻恼。如是亦能忍。若复勤精进。志念常坚固。于无量亿劫。一心不懈息。又于无数劫。住于空闲处。若坐若经行。除睡常摄心。以是因缘故。能生诸禅定。八十亿万劫。安住心不乱。持此一心福。愿求无上道。我得一切智。尽诸禅定智。是人于百千。万亿劫数中。行此诸功德。如上之所说。
　　
　　　（癸）二颂正格信解功德甚多。
　　
　　有善男女等。闻我说寿命。乃至一念信。其福过于彼。
　　
　　初超颂格量显多竟。
　　
　　　（壬）二追颂总论无量
　　
　　若人悉无有。一切诸疑悔。深心须臾信。其福为如此。
　　
　　须臾。即一念也。初超颂功德竟。
　　
　　　（辛）二颂行位不退又二。初明不易信解。二明信解则必发愿。故得不退。
　　
　　　（壬）今初
　　
　　其有诸菩萨。无量劫行道。闻我说寿命。是则能信受。
　　
　　其有诸菩萨者。约钝根菩萨言也。行道经无量劫。善根湻熟。方能信受。根若未熟。佛不为说。设令闻之。彼必疑惑。故信解诚不易也。今若利根。初闻即能一念信解。便可等彼久行菩萨。亦且超过彼矣。
　　
　　　（壬）二明信解则必发愿。故得不退
　　
　　如是之人等。顶受此经典。愿我于未来。长寿度众生。如今日世尊。诸释中之王。道场师子吼。说法无所畏。我等未来世。一切所尊敬。坐于道场时。说寿亦如是。
　　
　　如是之人等者。双指利钝两根言也。闻而信解。则必顶受发愿所以决不退也。问。近成者无长可说。何得皆言亦如是耶。答。言如是者。谓说常寿。若得常寿。尽未来际。必当过此。何但如是。今从实成已来。故且举尔许尘劫耳。二颂行位不退竟。
　　
　　　（辛）三追颂相貌
　　
　　若有深心者。清净而质直。多闻能总持。随义解佛语。如是之人等。于此无有疑。
　　
　　长文直明乃至能生一念信解。便即较显功德。今正释出相貌。以显一念信解之难得也。若欲于此佛寿长远而无有疑。不论久行始行。须有深心。又须清净质直。又须多闻总持。能随义解。不随文字。具此三法。方能一念信解。则一念信解。谈何容易。信解旣不容易。所以功德不得不多也。深心者。上求下化之心。了知心佛众生理元不二。依之而起无作四宏。故名深心。即如来室也。清净而质直者。不为五住所污。正念真如。即如来衣也。多闻能总持。随义解佛语者。随有所闻。便能总一切法。持一切义。便能解了如来随智随情等语。故虽少闻多解义。亦名为多闻。即如来座也。有此观行三法。乃能信解究竟三法。旣信究竟三法之理。乃于究竟位中所有本迹之事亦无疑也。初一念信解竟。
　　
　　　（己）二解其言趣
　　
　　又阿逸多。若有闻佛寿命长远。解其言趣。是人所得功德。无有限量。能起如来无上之慧。
　　
　　前但一念信解。如人饮水。冷暖自知。今解其言趣。便可略举似人。故能起自他无上之慧也。
　　
　　　（己）三闻持供养
　　
　　何况广闻是经。若教人闻。若自持。若教人持。若自书。若教人书。若以华香璎珞幢幡缯葢香油苏灯供养经卷。是人功德。无量无边。能生一切种智。
　　
　　广闻。广持。广书。广修供养。自行化他功德外资。令内智疾入。故能生一切种智也。
　　
　　　（己）四深信观成
　　
　　阿逸多。若善男子善女人。闻我说寿命长远。深心信解。则为见佛常在耆阇崛山。共大菩萨诸声闻众围绕说法。又见此娑婆世界。其地琉璃坦然平正。阎浮檀金以界八道宝树行列。诸台楼观皆悉宝成。其菩萨众。咸处其中。若有能如是观者。当知是为深信解相。
　　
　　见佛常在灵山共大菩萨诸声闻众。说法者。方便有余土相也。又见娑婆其地琉璃。乃至菩萨咸处其中者。实报庄严土相也。理具此相。今依理修观。故观成而相可见。又见此相。虽未真证以观力故。暂见二土。若三惑分灭。方永与相应也。有余土中有声闻者。藏通两教二乘。已断通惑。出生其中。仍本为名。实报土中纯诸菩萨。亦是他受用耳。但依此观渐深渐成。入圆初住。则任运徧见。应用无方矣。问。称理修观。但观一念妙理即足。何须约土以明深信解相。答。藏通初心。皆灭阴入。况能见土。别教初心。亦且破阴。后心乃见帝网之土。唯圆即观一念三千。三谛具足。是则一心一切心。一身一切身。一土一切土。一念俱观若身心土若空假中。更无前后。故观成时。一心见一切心。一身见一切身。一土见一切土。十方诸佛身中现故。故于自心常寂光中。徧见十方一切身土。若但观心而不观具。何异权乘。若唯观他遮那之土。必迷自境。若了心境。则自即他故。他即自故。观土旣尔。身佛心然。故闻长寿。须了宗旨。所以本门闻寿益倍余经。良由所闻异常故也。初明现在四信竟。
　　
　　　（戊）二明灭后五品二。初列五品。粗格量后四品功德。二随喜功德品。广格量初品功德。广格量已。况出胜者。可以意得。佛不烦文。巧说若此也。
　　
　　　（己）初中二。初长文。二偈颂。
　　
　　　（庚）长文为五。初直起随喜心。二加受持读诵。三加教人。四加兼行六度。五加正行六度。
　　
　　　（辛）今初
　　
　　又复如来灭后。若闻是经而不毁訾。起随喜心。当知已为深信解相。
　　
　　初品标人而已。格量在后品说。
　　
　　　（辛）二加受持读诵二。初标人相。二格量功德。
　　
　　　（壬）今初
　　
　　何况读诵受持之者。
　　
　　　（壬）二格量功德
　　
　　斯人则为顶戴如来。阿逸多。是善男子善女人。不须为我复起塔寺及作僧坊。以四事供养众僧。所以者何。是善男子善女人。受持读诵是经典者。为己起塔。造立僧坊。供养众僧。则为以佛舍利起七宝塔。高广渐小至于梵天。悬诸幡葢。及众宝铃。华香。璎珞。末香。涂香。烧香。众鼓伎乐。箫笛。箜篌。种种舞戏。以妙音声歌呗赞颂。则为于无量千万亿劫作是供养已。
　　
　　不须为我复起塔寺等者。初心恐被事缘纷动妨修正业故也。则为以佛舍利等者。指此经文所诠之理。即是法身全身舍利。能诠之文。不异七宝高广妙塔。能所和合不二。亦是第一义僧。故直专持此经。即为广大供养。废事从理。所益宏多。若至后心。理观旣熟。则涉外不妨内观。事资于道。如油多火猛。顺流扬帆。又加橹桌。其势转疾也。问。若持经即是起塔。乃至即是第一义僧。不须起塔供僧者。则持经亦即第一义戒。不须复持戒耶。答。持经即顺理戒。任运不犯性罪。亦自任运持得初篇二篇。所谓乘急戒缓。非全无戒也。若至兼行六度。则五篇七聚。性业遮业。悉皆清净。是乘戒俱急也。又凡修圆观者。理须自思。若初心念念常在四种三昧。容于二篇之外。所有遮罪或可少违。若未专于四种三昧。则五篇七聚。菩萨重轻。不可微犯。方合一期教门大旨。何以故。出家菩萨。具足坚持毗尼篇聚。大乘戒意。一切皆然。况仅护篇聚。于彼梵网八万律仪。犹未足为持相。但因此土器劣。且以小检助成大仪。仍须备晓开遮轻重。制缘渐顿。舍义有无。坐次分流。忏法天隔。复有七众同否。大小共别。方于自行。量己品位去取适时。勿慕大节而昧存亡。勿据小文而迷观道。若得今意。先以理教定。次以行位验。倘不尔者。鸟鼠人也。安论品位乎。敬请受佛遗言。少分恭禀。
　　
　　　（辛）三加教人二。初标人相。二格量功德。
　　
　　　（壬）今初
　　
　　阿逸多。若我灭后。闻是经典。有能受持。若自书。若教人书。
　　
　　　（壬）二格量功德
　　
　　则为起立僧坊。以赤栴檀作诸殿堂三十有二。高八多罗树。高广严好。百千比丘于其中止。园林浴池。经行禅窟。衣服饮食。牀褥汤药。一切乐具。充满其中。如是僧坊堂阁。若干百千万亿。其数无量。以此现前供养于我及比丘僧。是故我说如来灭后。若有受持读诵为他人说。若自书。若教人书。供养经卷。不须复起塔寺。及造僧房供养众僧。
　　
　　前但自己读诵受持。便为具足供养三宝。况今转以教人。则法施功德。宁非供养中最耶。
　　
　　　（辛）四加兼行六度二。初标人相。二格量功德。
　　
　　　（壬）今初
　　
　　况复有人。能持是经。兼行布施持戒忍辱精进一心智慧。
　　
　　圆观渐深。涉事不妨正行。故以事助理。名兼行也。
　　
　　　（壬）二格量功德
　　
　　其德最胜。无量无边。譬如虚空。东西南北四维上下无量无边。是人功德。亦复如是无量无边。疾至一切种智。
　　
　　　（辛）五加正行六度二。初标人相。二格量功德。
　　
　　　（壬）今初
　　
　　若人读诵受持是经。为他人说。若自书。若教人书。复能起塔。及造僧房。供养赞叹声闻众僧。亦以百千万亿赞叹之法。赞叹菩萨功德。又为他人种种因缘。随义解说此法华经。（财法二施。）复能清净持戒。与柔和者而共同止。（如法持戒统理大众。）忍辱无嗔。志念坚固。（忍）常贵坐禅。得诸深定。（禅）精进勇猛。摄诸善法。（进）利根智慧。善答问难。（般若）
　　
　　安乐行中。不亲近求声闻人。亦不说过。亦不赞美。今云供养赞叹声闻众僧。何耶。始心观浅。恐染小习。故诫勿亲近。今观深力大。故供养赞叹于彼。即能化彼令趣大乘。又复弥助权实不二妙观也。文中先禅后进。义无先后。
　　
　　　（壬）二格量功德
　　
　　阿逸多。若我灭后。诸善男子善女人。受持读诵是经典者。复有如是诸善功德。当知是人。已趣道场。近阿耨多罗三藐三菩提。坐道树下。阿逸多。是善男子善女人。若坐若立若行处。此中便应起塔。一切天人。皆应供养如佛之塔。
　　
　　已趣道场坐道树下者。位在铁轮。不久得入铜轮能八相作佛也。坐立行处便应起塔。皆应供养如佛塔者。初依人号如来也。结此五品。初三是闻慧。第四是思慧。第五是修慧。都是十信前耳。或云。初随喜品。即是入信心位。分一品为两心。五品即十信心。是铁轮六根清净位也。今谓两释。理须并存。若圆教利根。一念随喜。初垢先落。乃至正行。尘沙亦尽。即相似如来。铁轮位也。若解虽圆顿。事障未除。仅能圆伏五住。通惑种子尚存。即观行如来。具缚凡夫。能知如来秘密之藏也。若以五品对前四信。则初二品。即一念信解。第三品。即解其言趣。第四品。即闻持供养。第五品。即深信观成。其义旣齐。四五无别。但是灭后。加读诵位为第二品耳。初长文竟。
　　
　　　（庚）二偈颂四。初颂第二品（至）四颂第五品。
　　
　　　（辛）今初
　　
　　尔时世尊。欲重宣此义而说偈言。若我灭度后。能奉持此经。斯人福无量。如上之所说。是则为具足。一切诸供养。以舍利起塔。七宝而庄严。表刹甚高广。渐小至梵天。宝铃千万亿。风动出妙音。又于无量劫。而供养此塔。华香诸璎珞。天衣众伎乐。然香油苏灯。周匝常照明。恶世法末时。能持是经者。则为已如上。具足诸供养。
　　
　　　（辛）二颂第三品
　　
　　若能持此经。则如佛现在。以牛头栴檀。起僧房供养。堂有三十二。高八多罗树。上馔妙衣服。牀卧皆具足。百千众住处。园林诸浴池。经行及禅窟。种种皆严好。
　　
　　　（辛）三颂第四品
　　
　　若有信解心。受持读诵者。若复教人书。及供养经卷。散华香末香。以须曼薝卜。阿提目多伽。熏油常然之。如是供养者。得无量功德。如虚空无边。其福亦如是。
　　
　　长行但云兼行布施等。今颂供养经卷。即兼行之意也。须曼华。此云善摄意华。薝卜华。此云黄华。阿提目多伽华。此云龙舐华。又云善思夷华。
　　
　　　（辛）四颂第五品
　　
　　况复持此经。兼布施持戒。忍辱乐禅定。不嗔不恶口。恭敬于塔庙。谦下诸比丘。远离自高心。常思惟智慧。有问难不嗔。随问为解说。若能行是行。功德不可量。若见此法师。成就如是德。应以天华散。天衣覆其身。头面接足礼。生心如佛想。又应作是念。不久诣道树。得无漏无为。广利诸人天。其所住止处。经行若坐卧。乃至说一偈。是中应起塔。庄严令妙好。种种以供养。佛子住此地。则是佛受用。常在于其中。经行及坐卧。
　　
　　初列五品。粗格量后四品功德竟。
　　
　　　　释分别功德品竟。次释随喜功德品。
　　
　　随喜功德品第十八
　　
　　随者。闻深奥法。随顺事理无二无别。喜者。庆己庆人。理者。现前一念心之本性。即是法界实相之体。非本非迹。名为理本。非实非权。名为实理。事者。如来久远证此妙理。故名为本。从本徧垂三世十方种种应化。故名为迹。本是自行契理之修德。迹是果后利他之妙用。本迹二事。同依一理。故云本迹虽殊。不思议一。直诠如此圆妙事理。名之为实。种种方便引导众生。名之为权。非实则权无所依。非权则实无由显。呼此实理实事为理。呼彼权理权事为事。事理虽殊。心外无法。亦是不思议一。今顺理者。闻佛本地久远。久远证于妙理。信顺不逆。无一毫疑滞。顺事者。闻佛三世益物。横竖该嗱。徧一切处。亦无一毫疑滞。即广事而达深理。即深理而达广事。不二而二。故言事理。不别而别。故言本迹。（本迹皆约事说。）虽二虽别。无二无别。（理具三千。事造三千。同居一念。故虽二无二。本时事理。迹中事理。不思议一。故虽别无别。）如此信解。名之为随。如来证此现前一念之实相故。本迹权实不可思议。我及众生同此心性。佛旣若此。我及众生亦当得之。故庆己庆人。名之为喜。又本迹权实。虽复性具。如来出世四十余年。未显真实。七方便人。不闻诚谛。庆我及人。以凡夫心。等佛所知。用所生眼。同如来见。如此知见究竟法界。深广无涯底。无等无等等。故名随喜。以顺理故。有实功德。以顺事故。有权功德。以庆己故。有智慧自行功德。以庆人故。有慈悲化他功德。权实自他合而说之。故言随喜功德品。此世界意也。（事理。本迹。自他。今昔相望。故为世界。）第五十人。是初品之初初。但有一念妙解。但有一念庆己庆他。未有圆行。恩未及人。所获功德。不可得比。况复最初于会闻者。况复读诵讲说兼行正行。况复十信十住十行乃至等妙。谁闻如是深妙功德而不景慕。如来说此。令物尚之。故言随喜功德品。此为人意也。上来称美持经功德。时众咸谓入真因位。乃致斯德。于彼初心之初。起轻弱想。忽闻好坚处地。芽已百围。频伽在［谷禾+卵］。声胜众鸟。希有奇特。轻想释然。故名随喜功德品。此对治意也。外道得五通者。能移山竭海。而不能伏见爱。不及暖法人。二乘无学。子果俱脱。犹被涅槃缚。不知其因果俱权。通教人修因虽巧。发心不识五百由旬。得果止除四住通惑。别人虽胜二乘。修因则偏。其门又拙。非佛所赞。皆不及初随喜人。佛今举观行初心以况极果。都胜诸教。故言随喜功德品。此即约教以显第一义也。
　　
　　　（己）二广格量初品功德二。初问。二答。
　　
　　　（庚）今初
　　
　　尔时弥勒菩萨摩诃萨白佛言。世尊。若有善男子善女人闻是法华经随喜者。得几所福。而说偈言。世尊灭度后。其有闻是经。若能随喜者。为得几所福。
　　
　　前品已格后四功德。不说初品。故弥勒承机问出也。
　　
　　　（庚）佛答为二。初长文。二偈颂。
　　
　　　（辛）长文为二。初答内心随喜人功德。二直明外听法人功德。
　　
　　　（壬）初中五。初约展转相教。举最后人以显初心之初。二格量本。三问。四答。五正格量。
　　
　　　（癸）今初
　　
　　尔时佛告弥勒菩萨摩诃萨。阿逸多。如来灭后。若比丘。比丘尼。优婆塞。优婆夷。及余智者。若长若幼。（余智者。谓未受四众戒律。不得名为比丘。优婆塞等。而宿有大乘智种。闻能信解。便可随力演说不论年长年幼也。）闻是经随喜已。从法会出。至于余处。若在僧坊。若空闲地。若城邑巷陌。聚落田里。如其所闻。（文义不谬）为父母宗亲善友知识随力演说。是诸人等。闻已随喜复行转教。余人闻已。亦随喜转教。如是展转。至第五十。阿逸多。其第五十善男子善女人随喜功德。我今说之。汝当善听。
　　
　　展转至第五十。意显后后渐劣于前前也。何者。四依宏法。必具辩才。闻而随喜。法味必厚。逮彼闻者从法会出。随力演说。虽云如其所闻。理决不谬。而辩说庄严。未必遂能与法师同。况能过之。如是展转。第二第三或十二十。已渐不如。况至第五十人。岂不更劣。又前之四十九人。皆有转教功德。今第五十。但论一念随喜。不论更复转教。当知正是初品之初初。今约此初初一念随喜而明功德。则后后不言可知。言展转至五十者。但欲显于法味渐薄。功德渐劣。不必约表法释。
　　
　　　（癸）二格量本
　　
　　若四百万亿阿僧祇世界六趣四生众生。卵生。胎生。湿生。化生。若有形无形。有想无想。非有想非无想。无足二足。四足多足。如是等在众生数者。有人求福。随其所欲娱乐之具。皆给与之。一一众生。与满阎浮提金银琉璃砗磲码碯珊瑚琥珀诸妙珍宝。及象马车乘。七宝所成宫殿楼阁等。是大施主。如是布施满八十年已。而作是念。我已施众生娱乐之具。随意所欲。然此众生。皆已衰老。年过八十。发白皮皱。将死不久。我当以佛法而训导之。即集此众生。宣布法化。示教利喜。一时皆得须陀洹道。斯陀含道。阿那含道。阿罗汉道。尽诸有漏。于深禅定皆得自在。具八解脱。
　　
　　六趣。天人阿修罗地狱鬼畜生也。受生之法。不出四种。在［谷禾+卵］曰卵。处腹曰胎。暖气曰湿。变易曰化。天但化生。人具四生而多胎生。修罗四生。地狱化生。鬼畜具四。有形。谓欲色二界。无形。谓无色界。有想。谓空处识处。无想。谓无所有处。非有想非无想。即非想非非想处也。
　　
　　　（癸）三问
　　
　　于汝意云何。是大施主所得功德。宁为多不。
　　
　　　（癸）四答
　　
　　弥勒白佛言。世尊。是人功德甚多。无量无边。若是施主。但施众生一切乐具。功德无量。何况令得阿罗汉果。
　　
　　　（癸）五正格量
　　
　　佛告弥勒。我今分明语汝。是人以一切乐具。施于四百万亿阿僧祇世界六趣众生。又令得阿罗汉果。所得功德。不如是第五十人闻法华经一偈随喜功德。百分。千分。百千万亿分。不及其一。乃至算数譬喻所不能知。阿逸多。如是第五十人。展转闻法华经随喜功德。尚无量无边阿僧祇。何况最初于会中闻而随喜者。其福复胜无量无边阿僧祇。不可得比。
　　
　　夫受施之人。满四百万亿阿僧祇界。不为不多矣。先与世乐满八十年。后与法乐证四圣果。不为不大矣。而不及初初一念圆随喜者。充此一念。必当尽虚空界。尽未来时。普度一切。皆令成佛。最后功德。不离最初一念故也。又约大论较量之意以释此旨。满阎浮提人福。不及西瞿耶尼一人福。满西洲人福。不如东弗婆提一人福。满三洲人福。不及北郁单越一人福。满四洲人福。不及一四天王。四天王不及一释。乃至第六天不及一梵福。又初禅不及二禅。二禅不及三禅。三禅不及四禅。乃至无所有处不及非非想处。非非想处。三界极尊。不及须陀洹福。须陀洹不及二果。二果不及三果。三果不及四果。四果不及辟支。藏教二乘。不及通教体法二乘。体法二乘。不及出假菩萨。通教菩萨。不及别教初心。以闻中故。别教十回向后心。不及圆教随喜初心。以圆闻故。故知华严较量发心功德。犹未为奇。此经较量随喜功德。最为难信。然一念随喜。便具十乘。若解十乘。则功德有据。请略明之。随者。顺事顺理。事理即不思议境也。喜者。庆己庆人。即菩提心也。一念随喜。不散即止。不昬即观。是善巧安心也。顺理圆伏无明见思。顺事圆伏尘沙无知。是破法徧也。了达权实不二。是识通塞也。秖于一念心中。信解不可思议佛法。即圆念处。法尔具足七科道品。是调适也。旣随喜已。悯已。伤他。必修五悔。是助开也。旣能信顺事理本迹。决不以凡妄拟上圣。是知次位也。顺事顺理。强輭诸魔所不能动。是能安忍也。实心系实境。实缘次第生。实实迭相注。是离法爱也。如此功德。岂世间财施。小果法施所能及哉。如此圆观岂次第修中者所能及哉。初答内心随喜人功德竟。
　　
　　　（壬）二直明外听法人功德四。初自往。二分座。三劝他。四具听修行。
　　
　　　（癸）今初
　　
　　又阿逸多。若人为是经故。往诣僧坊。若坐。若立。须臾听受。缘是功德。转身所生。得好上妙象马车乘。珍宝辇舆。及乘天宫。
　　
　　　（癸）二分座
　　
　　若复有人。于讲法处坐。更有人来。劝令坐听。若分座令坐。是人功德。转身得帝释坐处。若梵王坐处。若转轮圣王所坐之处。
　　
　　　（癸）三劝他
　　
　　阿逸多。若复有人。语余人言。有经名法华。可共往听。即受其教。乃至须臾间闻。是人功德。转身得与陀罗尼菩萨共生一处。（一）利根。（二）智慧。（三）百千万世终不喑哑。（四）口气不臭。（五）舌常无病。（六）口亦无病。（七）齿不垢黑。（八九）不黄。（十）不疎。（十一）亦不缺落。（十二）不差。（十三）不曲。（十四）唇不下垂。（十五）亦不褰缩。（十六）不粗涩。（十七）不疮胗。（十八。胗。口疮也。）亦不缺坏。（十九二十）亦不呙斜。（廿一廿二）不厚。（廿三）不大。（廿四）亦不黧黑。（廿五）无诸可恶。（廿六）鼻不匾［匚@（厂/虎）］。（廿七）亦不曲戾。（廿八）面色不黑。（廿九）亦不陿长。（三十三十一）亦不窳曲。（三十二）无有一切不可喜相。（三十四）唇舌牙齿。悉皆严好。（三十五六七八）鼻修高直。（三十九四十四十一）面貌圆满。（四十二）眉高而长。（四十三四）额广平正。（四十五六七）人相具足（。四十八）世世所生。见佛（四十九）闻法。信受教诲。（五十）
　　
　　此文亦有六根功德。利根是六根皆利。智慧是意功德。不喑哑是舌功德。修高直。是鼻功德。见佛是眼功德。闻法是耳功德。余是身功德。后明六根清净。是相似位功德。今是相似位前功德耳。然此五十功德。或具足。或不具足。或随得一二。随其功力。不可一等也。又随喜是观行位。今明自往。分座。劝他三种。未谈理观。是名字位。名字功德。尚已如此。况观行耶。况相似分证及究竟耶。
　　
　　　（癸）四具听修行
　　
　　阿逸多。汝且观是劝于一人令往听法。功德如此。何况一心听说读诵。而于大众为人分别。如说修行。
　　
　　初长文竟。
　　
　　　（辛）二偈颂二。初颂内心随喜功德。二颂外听法人功德。
　　
　　　（壬）今初
　　
　　尔时世尊。欲重宣此义而说偈言。若人于法会。得闻是经典。乃至于一偈。随喜为他说。如是展转教。至于第五十。最后人获福。今当分别之。如有大施主。供给无量众。具满八十岁。随意之所欲。见彼衰老相。发白而面皱。齿疎形枯竭。念其死不久。我今应当教。令得于道果。即为方便说。涅槃真实法。世皆不牢固。如水沫泡焰。汝等咸应当。疾生厌离心。诸人闻是法。皆得阿罗汉。具足六神通。三明八解脱。最后第五十。闻一偈随喜。是人福胜彼。不可为譬喻。如是展转闻。其福尚无量。何况于法会。初闻随喜者。
　　
　　　（壬）二颂外听法人功德四。初超颂劝他。二颂自往。三颂分座。四颂具听修行。
　　
　　　（癸）今初
　　
　　若有劝一人。将引听法华。言此经深妙。千万劫难遇。即受教往听。乃至须臾闻。斯人之福报。今当分别说。世世无口患。齿不疎黄黑。唇不厚褰缺。无有可恶相。舌不干黑短。鼻高修且直。额广而平正。面目悉端严。为人所喜见。口气无臭秽。优鉢华之香。常从其口出。
　　
　　　（癸）二颂自往
　　
　　若故诣僧坊。欲听法华经。须臾闻欢喜。今当说其福。后生天人中。得妙象马车。珍宝之辇舆。及乘天宫殿。
　　
　　　（癸）三颂分座
　　
　　若于讲法处。劝人坐听经。是福因缘得。释梵转轮座。
　　
　　　（癸）四颂具听修行
　　
　　何况一心听。解说其义趣。如说而修行。其福不可限。
　　
　　初明初品因功德以劝流通竟。
　　
　　妙法莲华经台宗会义卷六
　　
　　古吴后学蕅益智旭述
　　
　　　　释随喜功德品竟。次释法师功德品
　　
　　法师功德品第十九
　　
　　法师者。受持读诵等五种法师。如上法师品广释。此五种行。始从名字。通于分证。皆得为之。随一种行。皆由五品而净六根。但五品约观。五种约事。是故此中读诵。非必即指第二品人。此中解说。非必即指第三品人。前随喜品。已明初品初心功德。今则泛约于五事中随行一事。皆得净于六根。旣云当得。即是举果以劝。乃五种法师所获之功德也。然欲净六根。须修十乘观法。或以读而修十观。或以诵而修十观。或以解说而修十观。或以书写而修十观。上根观境。便净六根。中根从二至六得净六根。下根具用十法。乃净六根而阶分证。五根清净。名外庄严。意根清净。名内庄严。又从地狱乃至诸佛一切色像。悉身中现。名内庄严。以普现色身三昧。现十界像。化度一切。名外庄严。身根旣尔。余五根亦然。受持旣尔。余四事亦然。随喜品旣尔。余四品倍然。相似旣尔。分真倍然。故言法师功德品。此世界意也。行者闻说此功德利。喜不自胜。勤求无厌。信进倍增。故言法师功德品。此为人意也。闻此说已。深识大乘有大势力。决无疑网。故言法师功德品。此对治意也。以似解之初初。过二乘之极极百千万倍。指始显终。悬解第一义谛不可思议。故言法师功德品。此入理意也。
　　
　　　（丁）二明初品果功德以劝流通二。初总列数。二别解释。
　　
　　　（戊）今初
　　
　　尔时佛告常精进菩萨摩诃萨。若善男子善女人。受持是法华经。若读。若诵。若解说。若书写。是人当得八百眼功德。千二百耳功德。八百鼻功德。千二百舌功德。八百身功德。千二百意功德。以是功德庄严六根。皆令清净。
　　
　　五品观行。竖约一人。五种法师。横约五人。然随一一观。亦能圆净六根。则竖而非竖。随一一人。亦可兼行五事。则横而非横。今借非横之横。以对非竖之竖。信纳名受。任荷名持。受即是随。持即是喜。故以受持拟随喜品。读之与诵。还用拟第二品。解说拟第三品。书写供养。堪拟第四第五两品。由其一一品中。必与十乘观法相应。是故当得六根清净之果报也。八百千二等者。但依大佛顶经释相。则性德修得。二义俱成。良由现前一念心性。本自竖穷横徧。由竖穷故。幻现三世。由横徧故。幻现四方。约世则世世有方。三四亦是十二。约方则方方有世。四三亦是十二。故云三四四三宛转十二也。随其一方一世。必有十界。便是一百二十。随一一界。必有十如。便是一千二百。故云流变三叠一十百千也（。本唯一心。一变而为三四四三之十二。二叠而为十界之百二十。三叠而为十如之千二百也。）约十方三世一切十界。亦唯有此千二百数。足以尽之。约一一众生。亦各具此千二百数。无余无欠。约一众生。旣全具此千二百数。约一一根。亦全具此千二百数。此是不可思议法性。全真成妄。全妄即真。在圣不增。在凡不减。在六根而不多。在一根而不少。故名为性德也。众生迷此性德而为逆修。致使六根之用有多有少。眼则明前不明后。四维亏一半。故唯八百。耳则周听十方。故千二百。鼻则出息取气。入息知香。两交之际无胜力用。故唯八百。舌则宣扬无尽。故千二百。身则合知违顺。离时不知。故唯八百。意则默容世出世法尽其涯际。故千二百。此偏约迷情言也。圆人依此性德而起顺修。则六根互用。无复胜劣。一根徧照一切境。一境徧对一切根。根根尘尘。圆显法界。此偏约开悟言也。今上顺开悟。故云功德庄严清净。下顺迷情。故仍八百千二不同。文云。虽未得天眼。即是下顺迷情。又云。肉眼力如是。即是上顺开悟。一根旣尔。余悉可知。
　　
　　　（戊）二别解释即为六。初眼根（至）六意根。
　　
　　　（己）今初
　　
　　是善男子善女人。父母所生清净肉眼。见于三千大千世界内外所有山林河海。下至阿鼻地狱。上至有顶。亦见其中一切众生。及业因缘果报生处。悉见悉知。尔时世尊。欲重宣此义而说偈言。若于大众中。以无所畏心。说是法华经。汝听其功德。是人得八百。功德殊胜眼。以是庄严故。其目甚清净。父母所生眼。悉见三千界。内外弥楼山。须弥及铁围。幷余诸山林。大海江河水。下至阿鼻狱。上至有顶处。其中诸众生。一切皆悉见。虽未得天眼。肉眼力如是。
　　
　　夫次第五眼。则肉眼见显对色。天眼见障外色。慧眼观空。法眼观俗。佛眼观中。就天眼中。上能见下。下不见上。梵王报得天眼。徧见自所统界。而不能傍见他界。二乘天眼。能见大千。而作意则见。不作意则不见。又目犍连以八千三昧。能见八千世界。舍利弗以一万三昧。能见一万世界等。并由入定方见。出定则不见。今明父母所生肉眼。见于大千内外上下。并非他教所诠。当知即是圆融肉眼。一眼一切眼。秖于肉眼而具五眼之用。见大千。即天眼用。见业因缘果报。即法眼用。清净故无见思惑。即慧眼用。清净故伏无明惑。即佛眼用。大经云。虽是肉眼。名为佛眼。即佛眼故。名为清净。具五眼故。名为庄严。即是相似佛眼。亦是相似佛五眼也。犹是分段之身。故名父母所生肉眼。故顺迷情而言八百。已证相似之解。故似如来称性五眼。故顺开悟而言功德。又准下文。亦应具见佛及菩萨声闻众等。亦应具见声香味触及与法等。旣得相似圆融五眼。必得相似六根互用。但是文略也。偈中初三句。具显三轨。若于大众中。是如来室。以无所畏心。是如来衣。说是法华经。是如来座。三轨宏经。十乘具足。故得六根清净。岂徒然哉。弥楼。此云光。即七金山之一也。
　　
　　　（己）二耳根
　　
　　复次常精进。若善男子善女人。受持此经。若读。若诵。若解说。若书写。得千二百耳功德。以是清净耳。闻三千大千世界。下至阿鼻地狱。上至有顶。其中内外种种语言音声。象声。马声。牛声。车声。啼哭声。愁叹声。螺声。鼓声。钟声。铃声。笑声。语声。男声。女声。童子声。童女声。法声非法声。苦声。乐声。凡夫声。圣人声。喜声。不喜声。天声。龙声。夜叉声。乾闼婆声。阿修罗声。迦楼罗声。紧那罗声。摩睺罗伽声。火声。水声。风声。地狱声。畜生声。饿鬼声。比丘声。比丘尼声。声闻声。辟支佛声。菩萨声。佛声。以要言之。三千大千世界中一切内外所有诸声。虽未得天耳。以父母所生清净（平）常（肉）耳。皆悉闻知。如是分别种种音声。而不坏耳根。尔时世尊。欲重宣此义而说偈言。父母所生耳。清净无浊秽。以此常耳闻。三千世界声。象马车牛声。钟铃螺鼓声。琴瑟箜篌声。箫笛之音声。清净好歌声。听之而不著。无数种人声。闻悉能解了。又闻诸天声。微妙之歌音。及闻男女声。童子童女声。山川险谷中。迦陵频伽声。命命等诸鸟。悉闻其音声。地狱众苦痛。种种楚毒声。饿鬼饥渴逼。求索饮食声。诸阿修罗等。居在大海边。自共言语时。出于大音声。如是说法者。安住于此间。遥闻是众声。而不坏耳根。十方世界中。禽兽鸣相呼。其说法之人。于此悉闻之。其诸梵天上。光音及徧净。乃至有顶天。言语之音声。法师住于此。悉皆得闻之。一切比丘众。及诸比丘尼。若读诵经典。若为他人说。法师住于此。悉皆得闻之。复有诸菩萨。读诵于经法。若为他人说。撰集解其义。如是诸音声。悉皆得闻之。诸佛大圣尊。教化众生者。于诸大会中。演说微妙法。持此法华者。悉皆得闻之。三千大千界。内外诸音声。下至阿鼻狱。上至有顶天。皆闻其音声。而不坏耳根。其耳聪利故。悉能分别知。持是法华者。虽未得天耳。但用所生耳。功德已如是。
　　
　　徧闻大千内外十法界。声闻六道。即肉天二耳。闻二乘。即慧耳。闻菩萨。即法耳。闻佛。即佛耳。又父母所生。即肉耳。能闻内外。即天耳。听之而不著。即慧耳。悉能分别知。即法耳。一时互闻。不可思议。即佛耳也。
　　
　　　（己）三鼻根
　　
　　复次常精进。若善男子善女人。受持是经。若读。若诵。若解说。若书写。成就八百鼻功德。以是清净鼻根。闻于三千大千世界上下内外种种诸香。须曼那华香。阇提华香。末利华香。薝卜华香。波罗罗华香。赤莲华香。青莲华香。白莲华香。华树香。果树香。旃檀香。沉水香。多摩罗跋香。多伽罗香。及千万种和香。若末。若丸。若涂香。持是经者于此间住。悉能分别。又复别知众生之香。象香。马香。牛羊等香。男香。女香。童子香。童女香。及草木丛林香。若近若远所有诸香。悉皆得闻。分别不错。持是经者。虽住于此。亦闻天上诸天之香。波利质多罗。拘鞞陀罗树。香及曼陀罗华香。摩诃曼陀罗华香。曼殊沙华香。摩诃曼殊沙华香。旃檀。沉水。种种末香。诸杂华香。如是等天香和合所出之香。无不闻知。又闻诸天身香。释提桓因在胜殿上。五欲娱乐嬉戏时香。若在妙法堂上。为忉利诸天说法时香。若于诸园游戏时香。及余天等男女身香。皆悉遥闻。如是展转。乃至梵世。上至有顶诸天身香。亦皆闻之。幷闻诸天所烧之香。及声闻香。辟支佛香。菩萨香。诸佛身香。亦皆遥闻。知其所在。虽闻此香。然于鼻根不坏不错。若欲分别为他人说。忆念不谬。尔时世尊。欲重宣此义而说偈言。
　　
　　是人鼻清净。于此世界中。若香若臭物。种种悉闻知。须曼那阇提。多摩罗旃檀。沉水及桂香。种种华果香。及诸众生香。男子女人香。说法者远住。闻香知所在。大势转轮王。小转轮及子。群臣诸宫人。闻香知所在。身所著珍宝。及地中宝藏。转轮王宝女。闻香知所在。诸人严身具。衣服及璎珞。种种所涂香。闻香知其身。诸天若行坐。游戏及神变。持是法华者。闻香悉能知。诸树华果实。及酥油香气。持经者住此。悉知其所在。诸山深险处。栴檀树华敷。众生在中者。闻香悉能知。铁围山大海。地中诸众生。持经者闻香。悉知其所在。阿修罗男女。及其诸眷属。斗诤游戏时。闻香皆能知。旷野险隘处。师子象虎狼。野牛水牛等。闻香知所在。若有怀妊者。未辨其男女。无根及非人。闻香悉能知。以闻香力故。知其初怀妊。成就不成就。安乐产福子。以闻香力故。知男女所念。染欲痴恚心。亦知修善者。地中众伏藏。金银诸珍宝。铜器之所盛。闻香悉能知。种种诸璎珞。无能识其价。闻香知贵贱。出处及所在。天上诸华等。曼陀曼殊沙。波利质多树。闻香悉能知。天上诸宫殿。上中下差别。众宝华庄严。闻香悉能知。天园林胜殿。诸观妙法堂。在中而娱乐。闻香悉能知。诸天若听法。或受五欲时。来往行坐卧。闻香悉能知。天女所著衣。好华香庄严。周旋游戏时。闻香悉能知。如是展转上。乃至于梵世。入禅出禅者。闻香悉能知。光音徧净天。乃至于有顶。初生及退没。闻香悉能知。诸比丘众等。于法常精进。若坐若经行。及读诵经典。或在林树下。专精而坐禅。持经者闻香。悉知其所在。菩萨志坚固。坐禅若读诵。或为人说法。闻香悉能知。在在方世尊。一切所恭敬。愍众而说法。闻香悉能知。众生在佛前。闻经皆欢喜。如法而修行。闻香悉能知。虽未得菩萨。无漏法生鼻。而是持经者。先得此鼻相。
　　
　　父母所生。即肉鼻。大千内外。即天鼻。不染不著。即慧鼻。分别不谬。即法鼻。一时互用。即佛鼻。此章明互用。最为显著委悉。知好恶。别贵贱。辨天宫庄严等。即鼻有眼用。读经说法。闻香能知。即鼻有耳用。诸树华果实及酥油香气。即鼻有舌用。入禅出禅。禅有八触。五欲嬉戏。亦是触尘。即鼻有身用。染欲痴恚心。亦知修善者。即鼻有意用。夫约迷情执见。则惟鼻用最劣。故小乘六通。但约眼耳身意。不明鼻舌二通。然舌能说法犹为稍胜。鼻惟通息。更无他能。今偏于此章广明胜用者。正显圆通妙性。实无优劣。姑顺迷情。且云八百。相似佛鼻。千二宛然。
　　
　　　（己）四舌根
　　
　　复次常精进。若善男子善女人。受持是经。若读。若诵。若解说。若书写。得千二百舌功德。若好若丑。若美不美。及诸苦涩物。在其舌根。皆变成上味。如天甘露。无不美者。若以舌根。于大众中有所演说。出深妙声。能入其心。皆令欢喜快乐。又诸天子天女释梵诸天。闻是深妙音声。有所演说。言论次第。皆悉来听。及诸龙。龙女。夜叉。夜叉女。乾闼婆。乾闼婆女。阿修罗。阿修罗女。迦楼罗。迦楼罗女。紧那罗。紧那罗女。摩睺罗伽。摩睺罗伽女。为听法故。皆来亲近恭敬供养。及比丘。比丘尼。优婆塞。优婆夷。国王。王子。群臣眷属。小转轮王。大转轮王。七宝千子。内外眷属。乘其宫殿。俱来听法。以是菩萨善说法故。婆罗门居士。国内人民。尽其形寿。随侍供养。又诸声闻。辟支佛。菩萨。诸佛。常乐见之。是人所在方面。诸佛皆向其处说法。悉能受持一切佛法。又能出于深妙法音。尔时世尊。欲重宣此义而说偈言。
　　
　　是人舌根净。终不受恶味。其有所食啖。悉皆成甘露。以深净妙声。于大众说法。以诸因缘喻。引导众生心。闻者皆欢喜。设诸上供养。诸天龙夜叉。及阿修罗等。皆以恭敬心。而共来听法。是说法之人。若欲以妙音。徧满三千界。随意即能至。大小转轮王。及千子眷属。合掌恭敬心。常来听受法。诸天龙夜叉。罗刹毗舍阇。亦以欢喜心。常乐来供养。梵天王魔王。自在大自在。如是诸天众。常来至其所。诸佛及弟子。闻其说法音。常念而守护。或时为现身。
　　
　　父母所生。即肉舌。能作十法界语。即五舌义明矣。又能作十界语。即天舌。不坏。即慧舌。不谬。即法舌。一时互用。即佛舌也。问。苦涩恶味。至舌皆变成上味。众色到眼。何不变成妙色。旧答不例。味有损益。损者变。不损者不变。诸色不坏眼故不例。今解不尔。一切色。同佛色。一切声。同佛声。乃至一切法。同佛法。等皆清净。例亦何妨。徧知一切色声香味触法无乱无谬。分别亦何妨。虽无著而能分别。岂同二乘之观空。虽分别而不坏诸根。岂同凡夫之滞有。自在之根。那作顽碍之解。
　　
　　　（己）五身根
　　
　　复次常精进。若善男子善女人。受持是经。若读。若诵。若解说。若书写。得八百身功德。得清净身。如净琉璃。众生喜见。其身净故。三千大千世界众生生时。死时。上下好丑。生善处恶处。悉于中现。及铁围山。大铁围山。弥楼山。摩诃弥楼山等诸山。及其中众生。悉于中现。下至阿鼻地狱。上至有顶。所有及众生。悉于中现。若声闻辟支佛菩萨诸佛说法。皆于身中现其色像。尔时世尊。欲重宣此义而说偈言。若持法华者。其身甚清净。如彼净琉璃。众生皆喜见。又如净明镜。悉见诸色像。菩萨于净身。皆见世所有。唯独自明了。余人所不见。三千世界中。一切诸群萌。天人阿修罗。地狱鬼畜生。如是诸色像。皆于身中现。诸天等宫殿。乃至于有顶。铁围及弥楼。摩诃弥楼山。诸大海水等。皆于身中现。诸佛及声闻。佛子菩萨等。若独若在众。说法悉皆现。虽未得无漏。法性之妙身。以清净（平）常（父母所生之）体。一切于中现。
　　
　　世间所有皆于身中现。肉身用也。上至有顶于身中现。天身用也。二乘于身中现。慧身用也。菩萨于身中现。法身用也。佛于身中现。佛身用也。一时圆现。一时互用。（佛身）一时无谬。（法身）一时无著。（慧身）
　　
　　　（己）六意根
　　
　　复次常精进。若善男子善女人。如来灭后。受持是经。若读。若诵。若解说。若书写。得千二百意功德。以是清净意根。乃至闻一偈一句通达无量无边之义。解是义已。能演说一句一偈。至于一月四月乃至一岁。诸所说法。随其义趣。皆与实相不相违背。若说俗间经书。治世语言。资生业等。皆顺正法。三千大千世界六趣众生心之所行。心所动作。心所戏论。皆悉知之。虽未得无漏智慧。而其意根清净如此。是人有所思惟筹量。皆是佛法。无不真实。亦是先佛经中所说。尔时世尊。欲重宣此义而说偈言。
　　
　　是人意清净。明利无浊秽。以此妙意根。知上中下法。乃至闻一偈。通达无量义。次第如法说。月四月至岁。是世界内外。一切诸众生。若天龙及人。夜叉鬼神等。其在六趣中。所念若干种。持法华之报。一时皆悉知。十方无数佛。百福庄严相。为众生说法。悉闻能受持。思惟无量义。说法亦无量。终始不忘错。以持法华故。悉知诸法相。随义识次第。达名字语言。如所知演说。此人有所说。皆是先佛法。以演此法故。于众无所畏。持法华经者。意根净若斯。虽未得无漏。先有如是相。是人持此经。安住希有地。为一切众生。欢喜而爱敬。能以千万种。善巧之语言。分别而说法。持法华经故。
　　
　　世间资生产业皆顺正法。即人意净。天心所行天所动作悉知。即天意净。四月表四谛。一岁是十二月。表十二因缘。皆与实相不相违背。即慧意净。一月表一大乘。即法意净。有所思量皆是先佛经中所说。即佛意净。一时圆明。一时圆互。一时无染。一时无谬。二明初品果功德以劝流通竟。
　　
　　　　释法师功德品竟。次释常不轻菩萨品。
　　
　　常不轻菩萨品第二十
　　
　　内怀不轻之解。外敬不轻之境。（世界）身立不轻之行。（为人）口宣不轻之教。（对治）人作不轻之目。（第一义）不轻之解者。法华论云。此菩萨知众生有佛性。不敢轻之。佛性有五。正因佛性。通嗱本当。（通于迷悟因果）缘了佛性。种子本有。非适今也。（还约性德以明二因。以对新熏。戒修得故。）果性。（菩提）果果性。（涅槃）定当得之。决不虚也。（了因至果。转名菩提。缘因至果。转名涅槃。又性三因至果之时。了名三种菩提。缘名三种涅槃。）是名不轻之解。将解以历人。彼亦如此。是名敬不轻之境。敬此境故。名不轻之行。宣此语故。名不轻之教。昔毁者以此目人。今经家以此目品。此因缘释也。约教者。藏通二教。不诠中道佛性。别入通。通含别。明二种人有佛性。三种人无佛性。别教。但有正因佛性。不说有缘了性。况有果性果果性耶。今云汝等皆当作佛。具有五佛性故。即是开显圆也。故见实三昧经云。佛为父王说。一切皆是佛。王问。一切众生。即是佛不。佛答。若如实见众生。于其即是佛。今类此语。若不如实见佛。于其即非圣。譬如初学射的。多乖少中。以地为的。无往不著。若分别贤圣。孰是孰非。如实观之。即是佛也。本迹者。本已成佛。久远久远。中间垂迹。复于威音王世为常不轻。流通本迹四一。化度众生。今又垂迹示成正觉。番番无尽。威猛大势之力也。观心者。苦即正因佛性。惑即了因佛性。业即缘因佛性。了因即果佛性。缘因即果果佛性。又三因至果。即转名三菩提三涅槃。故即以性德三因而为果性及果果性。一念具足三因五因。不纵横。不一异。一切众生。无不皆然。常作是解。即是常不轻也。
　　
　　　（丁）三引信毁福罪证劝流通二。初长文。二偈颂。
　　
　　　（戊）长文为三。初双指前品所说罪福。二双明往昔信毁果报。三劝持。
　　
　　　（己）今初
　　
　　尔时佛告得大势菩萨摩诃萨。汝今当知。若比丘。比丘尼。优婆塞。优婆夷。持法华经者。若有恶口骂詈诽谤。获大罪报。如前（法师品）所说。其所得功德。如向（法师功德品）所说眼耳鼻舌身意清净。
　　
　　　（己）二双明往昔信毁果报二。初明事本。二明本事。
　　
　　　（庚）初明事本者。通举往昔威音王佛。以为不轻事之本也。又为二。初明最初一佛。二明次第二万亿佛。
　　
　　　（辛）初中六。初时节（至）六正像。
　　
　　　（壬）今初
　　
　　得大势。乃往古昔。过无量无边不可思议阿僧祇劫。
　　
　　虽云无量无边若望寿量品中所谓尘劫。则不啻近。故知此是果后复示行因之相也。问。前旣开迹显本。今胡复举迹中因行。答。正由旣显本已。时会了知所说然灯时事。日月灯明时事。大通智胜时事。威音王佛时事。并属中间化他方便。并是自在神通之力。师子奋迅之力。威猛大势之力也。问。果后权现不轻之行。故止流通作佛一句。便得净于六根。若实初心。恐未必尔。答。凡云权者。皆为引实。倘实行不尔。则权行徒施。况不轻之解。正是一念随喜初心。初心功德。已自不可思议。依解立行。必净六根。何须致疑。但不轻之行。非专礼拜。具如下文所明耳。
　　
　　　（壬）二名号
　　
　　有佛名威音王。如来。应供。正徧知。明行足。善逝。世间解。无上士。调御丈夫。天人师。佛。世尊。
　　
　　　（壬）三劫国
　　
　　劫名离衰。国名大成。
　　
　　　（壬）四说法
　　
　　其威音王佛。于彼世中。为天人阿修罗说法。为求声闻者。说应四谛法。度生老病死。究竟涅槃。为求辟支佛者。说应十二因缘法。为诸菩萨。因阿耨多罗三藐三菩提。说应六波罗蜜法。究竟佛慧。
　　
　　先方便施三。后究竟佛慧是显一。悉与今佛同也。
　　
　　　（壬）五佛寿
　　
　　得大势。是威音王佛。寿四十万亿那由他恒河沙劫。
　　
　　　（壬）六正像
　　
　　正法住世。劫数如一阎浮提微尘。像法住世。劫数如四天下微尘。其佛饶益众生已。然后灭度。
　　
　　初明最初一佛竟。
　　
　　　（辛）二明次第二万亿佛
　　
　　正法像法灭尽之后。于此国土。复有佛出。亦号威音王如来应供正徧知明行足善逝世间解无上士调御丈夫天人师佛世尊。如是次第有二万亿佛。皆同一号。
　　
　　正像灭尽。后佛方出。众生种熟脱之机缘。法应如是故也。初明事本竟。
　　
　　　（庚）二明本事者。别约最初威音王佛时不轻之事。是我世尊垂迹。重复示现本行菩萨道之事也。文为三。初就本时双标两人名。二双明信毁之相。三双明信毁果报。
　　
　　　（辛）今初
　　
　　最初威音王如来旣已灭度。正法灭后。于像法中。增上慢比丘有大势力。尔时有一菩萨比丘。名常不轻。
　　
　　本时者。最初威音王佛像法中也。毁者本时名增上慢。信者本时名常不轻。夫增上慢者。由秉权教。修权行。微有所得。不知次位深浅。悞认暖法四禅以为四果。妄自生满足想。此等即是无闻比丘之流。纵无不轻强毒以大。亦必堕落。均是堕落。宜为下圆顿种。故以礼拜授记。作得度因缘也。
　　
　　　（辛）二双明信毁之相二。初明信者之得。二明毁者之失。
　　
　　　（壬）今初
　　
　　得大势。以何因缘。名常不轻。是比丘凡有所见。若比丘比丘尼优婆塞优婆夷。皆悉礼拜赞叹而作是言。我深敬汝等。不敢轻慢。所以者何。汝等皆行菩萨道当得作佛。而是比丘。不专读诵经典。但行礼拜。乃至远见四众。亦复故往礼拜赞叹而作是言。我不敢轻于汝等。汝等皆当作佛。
　　
　　名常不轻。即人一。凡有所见。即理一。皆悉礼拜。即行一。而作是言。即教一。此自行四一也。汝等。即人一。皆行菩萨道。即行一。当得作佛。即证理一。诠此三一。即是教一。此佛四一化他也。良由彼时四众。旣多起增上慢执方便之方便。著小之小。（藏教已为方便。暖法又是藏教方便。四果已小。四禅又是小中之小也。）故以大乘实义而开晓之。不敢轻慢。对治增上慢失也。言汝等皆行菩萨道者。四念处是摩诃衍。暖法四禅。并资实相。若知所行是菩萨道。则始终理等。而次位历然终不起增上慢也。不专读诵但行礼拜者。道示初随喜品之相。随喜一切法。悉有安乐性。皆一实相。随喜一切人。皆有三佛性。有心者皆得作佛。即正因性。读诵威音王权乘遗法。即了因性。暖法四禅皆菩萨道。即缘因性。故不敢轻慢而深敬之。敬人敬法。不起诤竞。即随喜意也。乃至远见四众等者。表示本四一也。远见四众。表本人一。故往礼拜。表本行一。而作是言。表本教一。皆当作佛。表本理一。以此本迹四一。强毒增上慢人。令成圆顿妙种。可谓得正说之宏宗也。又不轻深敬。是如来座。忍于打骂。是如来衣。以慈悲心常行不替。是如来室。又深敬是意业。不轻之说。是口业。故往礼拜。是身业。此三与慈悲俱。是誓愿安乐行。可谓得流通之妙益也。问。大小二律。俱制比丘不礼俗人。不轻胡得通礼四众。答。为度增上慢人。令得远近二益。（四众之中。有受不受。受得近益。不受得远益也。）大权方便知机。不妨破格初心四安乐行。须依律文。问。大经礼知法者。净名比丘礼俗。同异如何。答。不同。大经显敬法之志。从彼请益。故忘情礼下。净名获法忍之恩。不存恒则。故忘犯设敬。若大乘正仪。出俗恒则。并无以道礼俗之科。今不轻立行旣非请益获恩。又非大小律制。直是果后行因。格外化他方便。不可以为典要。故与四安乐行对辨。理虽不殊。事仪七别。一者彼则安处法座。随问为说。此乃远见四众。故往礼拜。二者彼则有所难问。方乃为答。此乃瓦石打掷。犹强宣之。三者彼则常好坐禅在空闲处。此乃不专读诵。入众申通。四者彼则深爱法者。不为多说。此乃被虚妄谤。仍强称扬。五者彼则初修理观。观十八空。此乃但宣一句作佛之解。六者彼则以顺化故。护持律仪。此乃以逆化故。亡于恒则。七者彼则初心行成。梦承佛记。此乃果后示现广授记人。又以此品望法师功德品。则彼是全宏经文。此是略宏经意。全略虽殊。获果不二。又以此意望余经教。凡有四别。一者小典生信。未是佛因。今经或毁。还成妙种。二者诸经但明顺化宏教。此品礼俗。逆化通经。三者余经所表。权实尚隔。此品表开。莫非四一。四者诸经所表。迹尚不周。此品兼表本迹二相也。
　　
　　　（壬）二明毁者之失
　　
　　四众之中。有生嗔恚。心不净者。恶口骂詈。言是无智比丘。从何所来。自言我不轻汝。而与我等授记当得作佛。我等不用如是虚妄授记。
　　
　　此明增上慢人。不信四一而毁骂也。不用如是虚妄授记。即不信教一。以授记为虚妄。则不知自己所行是菩萨道。即不信行一。不知我等当得作佛。即不信人一及理一也。
　　
　　如此经历多年。常被骂詈。不生嗔恚。常作是言。汝当作佛。说是语时。众人或以杖木瓦石而打掷之。避走远住。犹高声唱言。我不敢轻于汝等。汝等皆当作佛。以其常作是语故。增上慢比丘比丘尼优婆塞优婆夷。号之为常不轻。
　　
　　被骂不嗔。常作是言。结深信不退之相也。杖等打掷。结不受开权显实之四一也。避走远住。犹高声唱。以訾毁故。号为不轻。结不受开近显远之四一也。问。释迦四十余年。不务速说。不轻凡有所见。造次而言。何也。答。本已有善。释迦以小而将护之。本未有善。不轻以大而强毒之。二双明信毁之相竟。
　　
　　　（辛）三双明信毁果报二。初明信者果报。二明毁者果报。
　　
　　　（壬）初中二。初明果报。二结会古今。
　　
　　　（癸）今初
　　
　　是比丘临欲终时。于虚空中。具闻威音王佛先所说法华经二十千万亿偈。悉能受持。即得如上眼根清净。耳鼻舌身意根清净。得是六根清净已。更增寿命二百万亿那由他岁。广为人说是法华经。于时增上慢四众比丘比丘尼优婆塞优婆夷轻贱是人。为作不轻名者。见其得大神通力。乐说辨力。大善寂力。闻其所说。皆信伏随从。是菩萨复化千万亿众令住阿耨多罗三藐三菩提。命终之后。得值二千亿佛。皆号日月灯明。于其法中。说是法华经。以是因缘。复值二千亿佛。同号云自在灯王。于此诸佛法中。受持读诵。为诸四众说此经典故。得是常眼清净。耳鼻舌身意诸根清净。于四众中说法。心无所畏。得大势。是常不轻菩萨摩诃萨供养如是若干诸佛。恭敬尊重赞叹。种诸善根。于后复值千万亿佛。亦于诸佛法中说是经典。功德成就。当得作佛。
　　
　　问。不轻旣是释迦垂迹。但应以菩萨比丘身得度者。即现菩萨比丘身而为说法。及非生现生。非灭现灭。固无疑矣。至若临终具闻威音所说法华乃得六根清净。岂以果佛现身。犹待闻于他佛。根尚未净。由闻持而始净耶。答。旣属果后示现。何所不可。前此六根未净。是圆病行。临终闻经受持。是圆婴儿行也。大神通力。即如来室。乐说辨力。即如来座。大善寂力。即如来衣。以此三法庄严六根。能令四众转毁为信。又问。本已成佛。何得又云种诸善根。乃至功德成就。当得作佛。答。譬如陶朱公。善得致富奇术。住于一处。货殖万亿。舍之而去。不携一文。复于他处。赤手成家。货殖万亿。又舍而去。又于他处货殖万亿。佛亦如是。本地功德。并置不用。复示行因。复示得果。徧于十方。嗱于三世。番番不息。不可思议。故云。我本行菩萨道时所成寿命。今犹未尽。旣成佛时。不用菩萨所成寿命。则垂迹时。亦不用本地所有功德也。又梵网经。吾今来此世界八千返为此娑婆世界坐金刚华光王座。旣于娑婆示现成佛。已八千返。他方分身所徧之处亦可例知。此中共论信者三报。六根清净更增寿命。是现报。命终值佛。是生报。复值诸佛乃至当得作佛。是后报也。
　　
　　　（癸）二结会古今
　　
　　得大势。于意云何。尔时常不轻菩萨。岂异人乎。则我身是。若我于宿世。不受持读诵此经。为他人说者。不能疾得阿耨多罗三藐三菩提。我于先佛所。受持读诵此经。为人说故。疾得阿耨多罗三藐三菩提。
　　
　　初正结会。次若我于宿世下。是举信者而劝顺也。如陶朱公。赤手复到余处。若不用致富奇术。不能疾致货殖万亿。当知法华。是疾致成佛之奇术也。初明信者果报竟。
　　
　　　（壬）二明毁者果报二。初明果报。二结会古今。
　　
　　　（癸）今初
　　
　　得大势。彼时四众比丘比丘尼优婆塞优婆夷以嗔恚意轻贱我故。二百亿劫。常不值佛。不闻法。不见僧。千劫于阿鼻地狱受大苦恼。毕是罪已。复遇常不轻菩萨。教化阿耨多罗三藐三菩提。
　　
　　由谤。故堕苦。由闻作佛之记。结圆顿缘。复是不轻菩萨宏誓愿力所摄受故。复得相遇而受教化也。问。彼时四众。旣皆信伏随从。何故犹久堕苦。答。此有二意。一者身打口骂。已成重业。理须受报。明此一意。用警行人。不可辄尔生嗔起过也。二者经时旣久。四众之中有存有亡。存者信伏。亡者未悔。又就信伏随从之中。悔有浅深。行有勤怠。事非一等。若悔深行勤。容可不堕。虽堕易出。若悔浅行怠。自然先堕。后方得益。若未悔者。堕苦则久。但由菩萨慈悲摄受。终蒙度脱也。问。若因谤堕苦。菩萨何故为作苦因。答。彼旣怀增上慢。纵令不谤。亦必堕苦。今因谤堕。得作远因。如人倒地。还从地起。故以正谤接于邪堕。问。何不以神通力。令其即皆信伏随从。答。诸佛菩萨非不欲之。但为众生。机宜各别。自有不到地狱。决不肯发心者。譬如良医。为治恶疾。不得不用针灸及苦药也。
　　
　　　（癸）二结会古今
　　
　　得大势。于汝意云何。尔时四众常轻是菩萨者。岂异人乎。今此会中跋陀婆罗等五百菩萨。师子月等五百比丘。尼思佛等五百优婆塞。皆于阿耨多罗三藐三菩提不退转者是。
　　
　　二双明往昔信毁果报竟。
　　
　　　（己）三劝持
　　
　　得大势。当知是法华经。大饶益诸菩萨摩诃萨。能令至于阿耨多罗三藐三菩提。是故诸菩萨摩诃萨。于如来灭后。常应受持读诵解说书写是经。
　　
　　承上所明。不惟信者疾得成佛。亦使毁者终得不退。故当勤习五种之行。所谓受持读诵解说书写也。初长文竟。
　　
　　　（戊）二偈颂二。初颂信毁果报。二颂劝持。略不颂双指也。
　　
　　　（己）初中二。初颂事本。二颂本事。
　　
　　　（庚）今初
　　
　　尔时世尊。欲重宣此义而说偈言。过去有佛。号威音王。神智无量。将导一切。天人龙神。所共供养。
　　
　　　（庚）二颂本事三。初颂双标两名。二颂双明信毁。三颂双明果报。
　　
　　　（辛）今初
　　
　　是佛灭后。法欲尽时。有一菩萨。名常不轻。时诸四众。计著于法。
　　
　　计著于法。即颂增上慢也。是法不可示。言辞相寂灭。若定谓是有。即是著法。定谓是无。亦是著法。定谓亦有亦无。亦是著法。定谓非有非无。亦是著法。定谓离四句故不可得说。亦是著法。故佛藏经云。刀轮害阎浮人。其罪犹少。有所得心说大乘者。其罪过彼。大论云。执有与无诤。乃至执非有非无与有无诤。如牛皮龙绳。俱不免患。中论云。诸佛说空法。本为化于有。若有著空者。诸佛所不化。若定言诸法非有非无者。是名愚痴论。当知若得四悉檀意。自行化他。皆能无著。若失四悉檀意。自行化他。皆名著法。以著法故。有所得心。于劣小证而生矜傲。名增上慢也。
　　
　　　（辛）二颂双明信毁
　　
　　不轻菩萨。往到其所。而语之言。我不轻汝。汝等行道。皆当作佛。诸人闻已。轻毁骂詈。不轻菩萨。能忍受之。
　　
　　　（辛）三颂双明果报二。初颂信者果报。二颂毁者果报。
　　
　　　（壬）今初
　　
　　其罪毕已。临命终时。得闻此经。六根清净。神通力故。增益寿命。复为诸人。广说是经。诸著法众。皆蒙菩萨。教化成就。令住佛道。不轻命终。值无数佛。说是经故。得无量福。渐具功德。疾成佛道。彼时不轻。则我身是。
　　
　　其罪毕已者。旣垂迹为六根未净之人。必垂示同病行之罪。由此罪故。多招打骂。由能忍故。罪毕根净也。
　　
　　　（壬）二颂毁者果报
　　
　　时四部众。著法之者。闻不轻言。汝当作佛。以是因缘。值无数佛。此会菩萨。五百之众。幷及四部。清信士女。今于我前。听法者是。我于前世。劝是诸人。听受斯经。第一之法。开示教人。令住涅槃。世世受持。如是经典。
　　
　　初颂信毁果报竟。
　　
　　　（己）二颂劝持
　　
　　亿亿万劫。至不可议。时乃得闻。是法华经。亿亿万劫。至不可议。诸佛世尊。时说是经。是故行者。于佛灭后。闻如是经。勿生疑惑。应当一心。广说此经。世世值佛。疾成佛道。
　　
　　问。长文旣明此经有大饶益。乃至毁者亦终得益。何故亿亿万劫至不可议。诸佛乃时说是经耶。答。有四悉益。则可得说。无四悉益。诸佛终不妄说法也。是故欲宏大法。先须明了四悉因缘。二别说迹本两门竟。
　　
　　　（甲）三流通迹本两门。共八品经。分为三意。初神力嘱累两品。明付嘱流通。二药王下五品。约化他劝流通。三普贤劝发品。约自行劝流通。
　　
　　　（乙）初中二。初神力品。明菩萨受命宏经。二嘱累品。明如来摩顶付嘱。
　　
　　　　释常不轻菩萨品竟。次释如来神力品。
　　
　　如来神力品第二十一
　　
　　如来。上已释竟。神名不测。力名干用。不测则天然之体深。干用则转变之力大。此中为付嘱深法。现十种大力。故名神力品。（神在于内。即是体宗。力名干用。即显经用。佛说本迹。口轮力用已竟于前。今复身轮现此胜用。令众流通本迹之教。故云体深力大。）
　　
　　　（丙）初明菩萨受命宏经二。初长文。二偈颂。
　　
　　　（丁）初中三。初菩萨受命。二佛现神力。三结要劝持。
　　
　　　（戊）今初
　　
　　尔时千世界微尘等菩萨摩诃萨。从地涌出者。皆于佛前。一心合掌。瞻仰尊颜。而白佛言。世尊。我等于佛灭后。世尊分身所在国土灭度之处。当广说此经。所以者何。我等亦自欲得是真净大法。受持读诵解说书写而供养之。
　　
　　发誓宏经为三。一明时节。是佛灭后。二明处所。是分身国土。三明利益。非但益他。亦自欲得真净大法。自他兼济也。实体名真。权用名净。权实不二名大。又非权非实名真。能权能实名净。遮照不二名大。
　　
　　　（戊）二佛现神力二。初约所对总标。二约所表正现。
　　
　　　（己）今初
　　
　　尔时世尊。于文殊师利等。无量百千万亿旧住娑婆世界菩萨摩诃萨。及诸比丘。比丘尼。优婆塞。优婆夷。天龙。夜叉。乾闼婆。阿修罗。迦楼罗。紧那罗。摩睺罗伽。人非人等一切众前。现大神力。
　　
　　文殊等。迹化众也。旧住者。下方本化众也。及诸比丘等一切众者。从他方来。及从分身佛来者也。
　　
　　　（己）二约所表正现十。初出舌相。二毛孔放光。三謦咳。四弹指。五地动。六普见大会。七空中唱声。八遥归命。九遥供养。十十方通达。如一佛土。
　　
　　　（庚）初出舌相。二毛孔放光。
　　
　　出广长舌。上至梵世。一切毛孔。放于无量无数色光。皆悉徧照十方世界。众宝树下师子座上诸佛。亦复如是出广长舌。放无量光。释迦牟尼佛及宝树下诸佛现神力时。满百千岁。然后还摄舌相。
　　
　　出广长舌表诚实语也。福德人舌至鼻。三藏佛舌至发际。今至梵天。出过凡圣之外。相旣殊常。说弥可信。当知开三显一。开近显远。皆实不虚也。毛孔放光徧照。表二门理一也。序中白毫东照。表七方便初见一理。今本门旣竟。放一切光。照一切土。能令初心究竟佛慧。智境斯罄也。分身诸佛。化道是同。故亦复如是。满百千岁意表横该百界千如。竖极古今十世。于八年中而复满百千岁。已如上文五十小劫中释。今此大会并破无明。故不须以神力。令其谓如半日也。
　　
　　　（庚）三謦咳。四弹指。
　　
　　一时謦咳。俱共弹指。是二音声。徧至十方诸佛世界。
　　
　　謦咳者。通畅之相。又是将语之状。四十余年。未得说实。今获伸舒。无有遗滞。大事通畅。是故謦咳。欲以此法付嘱菩萨。令于后世导利众生。将语斯事。是故謦咳。即表教一。弹指者。随喜也。随喜七方便同入圆道。随喜圆位增道损生。随喜诸菩萨持真净大法。随喜后世获无上宝。即表人一。故此弹指及与謦咳。竖彻三世。横徧十方。
　　
　　　（庚）五地动。六普见大会
　　
　　地皆六种震动。其中众生。天龙夜叉乾闼婆阿修罗迦楼罗紧那罗摩睺罗伽人非人等。以佛神力故。皆见此娑婆世界无量无边百千万亿众宝树下师子座上诸佛。及见释迦牟尼佛。共多宝如来。在宝塔中坐师子座。又见无量无边百千万亿菩萨摩诃萨及诸四众。恭敬围绕释迦牟尼佛。旣见是已。皆大欢喜。得未曾有。
　　
　　十方世界地皆六种震动者。表动一切众生六根令得清净。亦表圆道始终六番破于无明。表行一也。普见此间大会者。表诸佛道同。而今而后。亦复如是也。上来五千起去。三变被移。乃至本住十方人非人等。机未熟者。旣不能云集来此法会。今以神力。皆令遥见。结欢喜缘。即是未来得度之总瑞也。
　　
　　　（庚）七空中唱声
　　
　　即时诸天。于虚空中。高声唱言。过此无量无边百千万亿阿僧祇世界。有国名娑婆。是中有佛。名释迦牟尼。今为诸菩萨摩诃萨说大乘经。名妙法莲华。教菩萨法。佛所护念。汝等当深心随喜。亦当礼拜供养释迦牟尼佛。
　　
　　虽以佛力。令其遥见大会。而犹未知佛名何等。何事集会。今虚空诸天。唱使闻知。令其随喜妙法。供养世尊。即表未来有教一也。
　　
　　　（庚）八遥归命
　　
　　彼诸众生。闻虚空中声已合掌向娑婆世界。作如是言。南无释迦牟尼佛。南无释迦牟尼佛。
　　
　　合掌南无。为佛弟子。此表未来有人一也。
　　
　　　（庚）九遥供养
　　
　　以种种华香璎珞幡葢。及诸严身之具。珍宝妙物。皆共遥散娑婆世界。所散诸物。从十方来。譬如云集。变成宝帐。徧覆此间诸佛之上。
　　
　　所散诸物。变成宝帐。覆诸佛上。表万善同归。皆含佛果。即是未来有行一也。
　　
　　　（庚）十十方通达如一佛土
　　
　　于时十方世界。通达无碍。如一佛土。
　　
　　此表未来理一也。旣悟理已。权实本迹。不思议一。差别即无差别也。二佛现神力竟。
　　
　　　（戊）三结要劝持四。初称叹付嘱。二结要付嘱。三劝奖付嘱。四释付嘱。
　　
　　　（己）今初
　　
　　尔时佛告上行等菩萨大众。诸佛神力。如是无量无边不可思议。若我以是神力。于无量无边百千万亿阿僧祇劫。为嘱累故。说此经功德。犹不能尽。
　　
　　　（己）二结要付嘱
　　
　　以要言之。如来一切所有之法。如来一切自在神力。如来一切秘要之藏。如来一切甚深之事。皆于此经宣示显说。
　　
　　所有之法者。一切诸法。皆是佛法。此结一切皆妙名也。自在神力者。通达无碍具八自在。结妙用也。秘要之藏者。徧一切处。皆是实相。结妙体也。甚深之事者。一切因果。唯一大事。结妙宗也。皆于此经宣示显说者。总结一经唯四而已。撮其枢柄而授与之。
　　
　　　（己）三劝奖付嘱
　　
　　是故汝等。于如来灭后。应一心受持读诵解说书写。如说修行。所在国土。若有受持读诵解说书写。如说修行。若经卷所住之处。若于园中。若于林中。若于树下。若于僧坊。若白衣舍。若在殿堂。若山谷旷野。是中皆应起塔供养。
　　
　　　（己）四释付嘱
　　
　　所以者何。当知是处即是道场。诸佛于此得阿耨多罗三藐三菩提。诸佛于此转于法轮。诸佛于此而般涅槃。
　　
　　此释何故经卷所在皆应起塔。以是处即是道场故也。得道处。转法轮处。入涅槃处。皆名道场。道场是总。即释一切皆妙名也。得菩提者。证于秘要之藏。释妙体也。转法轮者。说示自行本迹因果甚深之事。释妙宗也。般涅槃者。非灭唱灭。神力自在。释妙用也。得菩提是法身。转法轮是般若。入涅槃是解脱。三法成秘密藏。佛住其中。即是道场。即是塔义。故应起塔以表彰之。初长文竟。
　　
　　　（丁）二偈颂二。初颂神力。二颂结要劝持。
　　
　　　（戊）今初
　　
　　尔时世尊。欲重宣此义而说偈言。诸佛救世者。住于大神通。为悦众生故。现无量神力。舌相至梵天。身放无数光。为求佛道者。现此希有事。诸佛謦咳声。及弹指之声。周闻十方国。地皆六种动。以佛灭度后。能持是经故。诸佛皆欢喜。现无量神力。
　　
　　十种神力。但颂前五。后五皆由二声震动故现。是故略之。又前五后五。表义不殊。但有现在未来之异。举现例未。是故略之。
　　
　　　（戊）二颂结要劝持三。初颂称叹。二颂结要。即兼得释付嘱意。三颂劝奖。
　　
　　　（己）今初
　　
　　嘱累是经故。赞美受持者。于无量劫中。犹故不能尽。是人之功德。无边无有穷。如十方虚空。不可得边际。
　　
　　长文云说此经功德犹不能尽。今颂云是人之功德无边无有穷。法妙故人妙。人妙故法妙。互相显也。
　　
　　　（己）二颂结要兼释四。初颂一切法。二颂自在神力。三颂秘要之藏。四颂甚深之事。
　　
　　　（庚）今初
　　
　　能持是经者。则为已见我。亦见多宝佛。及诸分身者。又见我今日。教化诸菩萨。
　　
　　所有之法。不出能化能证及所化也。无二乘故。不兼带故。其法纯妙。亦即道场以总冠三。
　　
　　　（庚）二颂自在神力
　　
　　能持是经者。令我及分身。灭度多宝佛。一切皆欢喜。十方现在佛。幷过去未来。亦见亦供养。亦令得欢喜。
　　
　　欢喜即是神力用畅。亦即涅槃。最安隐故。
　　
　　　（庚）三颂秘要之藏
　　
　　诸佛坐道场。所得秘要法。能持是经者。不久亦当得。
　　
　　同于诸佛。得三菩提。证秘密藏之妙体也。
　　
　　　（庚）四颂甚深之事
　　
　　能持是经者。于诸法之义。名字及言辞。乐说无穷尽。如风于空中。一切无障碍。于如来灭后。知佛所说经。因缘及次第。随义如实说。如日月光明。能除诸幽冥。斯人行世间。能灭众生闇。教无量菩萨。毕竟住一乘。
　　
　　以一乘因果之宗教化菩萨。即是转法轮也。二颂结要兼释竟。
　　
　　　（己）三颂劝奖
　　
　　是故有智者。闻此功德利。于我灭度后。应受持斯经。是人于佛道。决定无有疑。
　　
　　略不颂起塔供养。但云于佛道无疑。葢深信是处即是道场。诸佛于此得菩提。转法轮。入涅槃也。初明菩萨受命宏经竟。
　　
　　　　释如来神力品竟。次释嘱累品
　　
　　嘱累品第二十二
　　
　　嘱是佛所付嘱。累是烦尔宣传。此从如来圣旨得名。嘱是顶受所嘱。累是甘而弗劳。此从菩萨敬顺得名。嘱是如来金口所嘱。累是菩萨丹心顶荷。此从授受合论。是故如来躬从座起。申手摩顶。授以难得之法。大众曲躬合掌。如世尊敕。当具奉行。殷勤授受。故名嘱累品也。
　　
　　　（丙）二明如来摩顶付嘱二。初付嘱。二欢喜。
　　
　　　（丁）初中三。初如来付嘱。二菩萨领受。三事毕唱散。
　　
　　　（戊）初又三。初正付。二释付。三诫付。
　　
　　　（己）今初
　　
　　尔时释迦牟尼佛。从（宝塔中）法座起。现大神力。以右手摩无量菩萨摩诃萨顶。而作是言。我于无量百千万亿阿僧祇劫修习是难得阿耨多罗三藐三菩提法。今以付嘱汝等。汝等应当一心流布此法。广令增益。如是三摩诸菩萨摩诃萨顶。而作是言。我于无量百千万亿阿僧祇劫。修习是难得阿耨多罗三藐三菩提法。今以付嘱汝等。汝等当受持读诵广宣此法。令一切众生。普得闻知。
　　
　　如来以一权智善巧之手。一时徧摩无量菩萨实智之顶。故名现大神力。如来授道化他。故以右手表权。菩萨自行受道。故以顶表实也。申手摩顶。即身付嘱。权智临实智。即意付嘱。而作是言。即口付嘱。三摩三嘱。殷勤不轻。普令自行化他。俾四悉檀。永永无尽。
　　
　　　（己）二释付
　　
　　所以者何。如来有大慈悲。无诸悭悋。亦无所畏。能与众生佛之智慧。如来智慧。自然智慧。如来是一切众生之大施主。汝等亦应随学如来之法。勿生悭悋。
　　
　　有大慈悲者。究竟室也。无诸悭悋者。究竟衣也。亦无所畏者。究竟座也。佛之智慧者。觉法实性。一切智也。如来智慧者。从性起修。从因至果。道种智也。自然智慧者。其体天然。双照不二。一切种智也。衣座室三。各具三智。三一相即。三一互融。以此化他。名大施主。室无衣座。则宏誓不普。衣无室座。则法身不满。座无衣室。则惑破不周。勿生悭悋。是劝分证施主。应学究竟大施主也。若有悭悋。即非慈悲。亦即有畏。故举一语。即是劝令三轨宏经。
　　
　　　（己）三诫付
　　
　　于未来世。若有善男子善女人。信如来智慧者。当为演说此法华经。使得闻知。为令其人得佛慧故。若有众生不信受者。当于如来余深法中示教利喜。汝等若能如是。则为已报诸佛之恩。
　　
　　除佛慧外。皆名为余。为实施权。权含于实。故皆名深。故知但赞佛乘。不能徧通前三教法。未为传法报佛恩也。初如来付嘱竟。
　　
　　　（戊）二菩萨领受
　　
　　时诸菩萨摩诃萨。闻佛作是说已。皆大欢喜。徧满其身。益加恭敬。曲躬低头。合掌向佛。俱发声言。如世尊敕。当具奉行。唯然世尊。愿不有虑。诸菩萨摩诃萨众。如是三反俱发声言。如世尊敕。当具奉行。唯然世尊。愿不有虑。
　　
　　欢喜恭敬。意领受也。曲躬低头。身领受也。俱发声言。口领受也。如世尊敕。领正付也。当具奉行。具行三法。领释付也。愿不有虑。领诫付也。如来三付。菩萨三受。殷勤郑重。一代所无。
　　
　　　（戊）三事毕唱散
　　
　　尔时释迦牟尼佛。令十方来诸分身佛。各还本土。而作是言。诸佛各随所安。多宝佛塔。还可如故。
　　
　　分身为开塔故集。开塔事了。故令各随所安而还本土。宝塔为证经故来。今本迹二门已讫。故敬令还闭如故也。塔不重开。故分身去而不现。塔犹听法。故下文闭而尚在。问。塔若听法。亦应不闭。答。证正已故闭。听流通故在。初付嘱竟。
　　
　　　（丁）二欢喜
　　
　　说是语时。十方无量分身诸佛。坐宝树下师子座上者。及多宝佛幷上行等无边阿僧祇菩萨大众。舍利弗等声闻四众。及一切世间天人阿修罗等。闻佛所说。皆大欢喜。
　　
　　诸佛为化他事遂故喜。菩萨为自行得法故喜。又说人清净故喜。佛是也。闻清净法故喜。妙经是也。获证清净故喜。现在未来得益者是也。初明付嘱流通竟。
　　
　　　（乙）二药王下五品。约化他劝流通。又分为四。初药王品。勖宏法之师。宜如药王。竭其神力。尽其形命。唯愿大法宏通。众生获益。庶令弟子有所宗法也。二妙音观音二品。勖受法弟子。于宏法人。勿生轻想。何以故。他方大士。奉命宏经。普现色身。形无定准。不可以牛羊眼视。不可以凡庸识度也。三陀罗尼品。是明咒护。四妙庄严品。是明人护。又药王以苦行乘此一乘。妙音观音以三昧乘此一乘。陀罗尼以总持乘此一乘。妙庄严以誓愿乘此一乘。普贤以神通乘此一乘。真如实相。是所乘之体。佛界因果。是所乘之事。苦行等。是乘乘之缘。随物机宜。故使宏者示缘不同。而所乘体。皆是妙法。所有因果。并依一实。以此利物。故曰乘乘。
　　
　　　　释嘱累品竟。次释药王菩萨本事品。
　　
　　药王菩萨本事品第二十三
　　
　　观药王药上菩萨经云。昔名星光。从尊者日藏闻说佛慧。以雪山上药供养众僧。愿我未来。能治众生身心两病。举世欢喜。号曰药王。大佛顶经云。我无始劫。为世良医。口尝娑婆世界所有药味。承事如来。分别味因。从是开悟。如来印我昆季药王药上二菩萨名。此文明一切众生喜见菩萨。顿舍一身。复烧两臂。轻生重法。命殒道存。举昔显今。故言本事品也。说此诸品。并令众生得四悉益。不必拘拘分配。
　　
　　　（丙）初勖宏法之师。文为四。初问。二答。三利益。四多宝称善。
　　
　　　（丁）今初
　　
　　尔时宿王华菩萨白佛言。世尊。药王菩萨云何游于娑婆世界。世尊。是药王菩萨。有若干百千万亿那由他难行苦行。善哉世尊。愿少解说。诸天龙神夜叉乾闼婆阿修罗迦楼罗紧那罗摩睺罗伽人非人等。又他国土诸来菩萨。及此声闻众。闻皆欢喜。
　　
　　初世尊下。通问游化。二世尊下。别问苦行。三善哉下。请答也。游化是利他。苦行是自利。游化亦苦行。苦行亦利他。已下妙音等文。总不出自他二利。自行总不出智断福慧。利他总不出三昧神通。通问游者。游必具足十法界身。并如妙音观音。但别举苦行以逗所宜。故请答之言。意在苦行。
　　
　　　（丁）二答二。初但答苦行。游化则指普现色身三昧。或指下二品也。二叹经。
　　
　　　（戊）初中二。初明事本。二明本事。
　　
　　　（己）今初
　　
　　尔时佛告宿王华菩萨乃往过去无量恒河沙劫。有佛号日月净明德。如来。应供。正徧知。明行足。善逝。世间解。无上士。调御丈夫。天人师。佛。世尊。其佛有八十亿大菩萨摩诃萨。七十二恒河沙大声闻众。佛寿四万二千劫。菩萨寿命亦等。彼国无有女人地狱饿鬼畜生阿修罗等及以诸难。地平如掌。琉璃所成。宝树庄严。宝帐覆上。垂宝华幡。宝瓶香炉。周徧国界。七宝为台。一树一台。其树去台尽一箭道。此诸宝树皆有菩萨声闻而坐其下。诸宝台上。各有百亿诸天。作天技乐。歌叹于佛以为供养。
　　
　　　（己）二明本事三。初佛说法。二修供养。三结会古今。
　　
　　　（庚）今初
　　
　　尔时彼佛。为一切众生喜见菩萨。及众菩萨诸声闻众。说法华经。
　　
　　亦犹今佛之告舍利弗。日月灯明佛之因妙光也。
　　
　　　（庚）二修供养二。初现生供养。二次生供养。
　　
　　　（辛）初中二。初修行得法。二作念报恩。
　　
　　　（壬）今初
　　
　　是一切众生喜见菩萨。乐习苦行于日月净明德佛法中。精进经行。一心求佛。满万二千岁已。得现一切色身三昧。
　　
　　　（壬）二作念报恩又二。初三昧力供养。二烧身供养。
　　
　　　（癸）今初
　　
　　得此三昧已。心大欢喜。即作念言。我得现一切色身三昧。皆是得闻法华经力。我今当供养日月净明德佛及法华经。即时入是三昧。于虚空中。雨曼陀罗华。摩诃曼陀罗华。细末坚黑栴檀。满虚空中。如云而下。及雨海此岸栴檀之香。此香六铢价直。娑婆世界。以供养佛。
　　
　　普现三昧。理无出入表用三昧之力。故云入耳。
　　
　　　（癸）二烧身供养又三。初烧身。二佛赞。三时节。
　　
　　　（子）今初
　　
　　作是供养已。从三昧起。而自念言。我虽以神力供养于佛。不如以身供养。即服诸香栴檀薰陆。兜楼婆。毕力迦。沉水胶香。又饮薝卜诸华香油。满千二百岁已。香油涂身。于日月净明德佛前。以天宝衣而自缠身。灌诸香油。以神通力愿而自然身。光明徧照八十亿恒河沙世界。
　　
　　神通力愿者。明其不用世火。还依所得三昧。起利他愿。以观智火。焚难思境。故使光明徧照多国。
　　
　　　（子）二佛赞
　　
　　其（八十亿恒河沙世界）中诸佛。同时赞言。善哉善哉。善男子。是真精进。是名真法供养如来。若以华香璎珞烧香末香涂香天缯幡葢。及海此岸栴檀之香。如是等种种诸物供养。所不能及。假使国城妻子布施亦所不及。善男子。是名第一之施。于诸施中最尊最上。以法供养诸如来故。作是语已。而各默然。
　　
　　真法供养者。当是内运观智。观烦恼因果。皆用空慧荡之。故言真法。又观若身若火。能供所供。皆是实相。谁烧谁然。谁供谁受。故名真法也。作是观时苦为法界。见闻获益。故曰乘乘。若不尔者。便成无益苦行。
　　
　　　（子）三时节
　　
　　其身火然千二百岁。过是已后。其身乃尽。
　　
　　前服香油先满千二百岁。表用方便道。先净界内十二因缘诸苦集也。今火然身。亦满千二百岁。表用实智火。永尽界外十二因缘诸苦集也。初现生苦行供养竟。
　　
　　　（辛）二次生供养五。初生王家。二说本事。三往佛所。四如来付嘱。五奉命任持。
　　
　　　（壬）今初
　　
　　一切众生喜见菩萨作如是法供养已。命终之后。复生日月净明德佛国中。于净德王家。结跏。趺坐。忽然化生。
　　
　　　（壬）二说本事
　　
　　即为其父而说偈言。大王今当知。我经行彼处。即时得一切。现诸身三昧。勤行大精进。舍所爱之身。说是偈已。而白父言。日月净明德佛。今故现在。我先供养佛已。得解一切众生语言陀罗尼。复闻是法华经。八百千万亿那由他。甄迦罗。频婆罗。阿閦婆等偈。大王我今当还供养此佛。
　　
　　烧身供养佛已。得陀罗尼。闻法华偈。即是得法性身。常不离佛故也。若约事迹。则是于中阴身。得闻妙法。如佛尚自入中阴国教化。况菩萨而无中阴身耶。
　　
　　　（壬）三往佛所
　　
　　白已。即坐七宝之台。上升虚空。高七多罗树。往到佛所。头面礼足。合十指爪。以偈赞佛。容颜甚奇妙。光明照十方。我适曾供养。今复还亲觐。尔时一切众生喜见菩萨。说是偈已。而白佛言。世尊。世尊犹故在世。
　　
　　　（壬）四如来付嘱
　　
　　尔时日月净明德佛。告一切众生喜见菩萨。善男子。我涅槃时到。灭尽时至。汝可安施牀座。我于今夜。当般涅槃。又敕一切众生喜见菩萨。善男子。我以佛法嘱累于汝。及诸菩萨大弟子。幷阿耨多罗三藐三菩提法。亦以三千大千七宝世界诸宝树宝台。及给侍诸天。悉付于汝。我灭度后。所有舍利。亦付嘱汝。当令流布广设供养。应起若干千塔。如是日月净明德佛。敕一切众生喜见菩萨已。于夜后分。入于涅槃。
　　
　　佛法。通指一代所说。阿耨菩提法。别指法华经也。
　　
　　　（壬）五奉命任持又四。初起塔。二烧臂。三利益。四现报。
　　
　　　（癸）今初
　　
　　尔时一切众生喜见菩萨。见佛灭度。悲感懊悔。恋慕于佛。即以海此岸栴檀为［艹/积］。供养佛身而以烧之。火灭已后。收取舍利。作八万四千宝瓶。以起八万四千塔。高三世界。表刹庄严。垂诸幡葢。悬众宝铃。
　　
　　　（癸）二烧臂
　　
　　尔时一切众生喜见菩萨。复自念言。我虽作是供养。心犹未足。我今当更供养舍利。便语诸菩萨大弟子。及天龙夜叉等。一切大众。汝等当一心念。我今供养日月净明德佛舍利。作是语已。即于八万四千塔前。然百福庄严臂。七万二千岁而以供养。
　　
　　问。烧身但经千二百岁。烧臂何故时长。答。前为自行。身尽入灭。今为宏法。令物会三。故云令无数等。旣言无数声闻发菩提心。故知喜见于佛灭后。不令此等住于小果。此土亦然。
　　
　　　（癸）三利益
　　
　　令无数求声闻众。无量阿僧祇人。发阿耨多罗三藐三菩提心。皆使得住现一切色身三昧。
　　
　　　（癸）四现报
　　
　　尔时诸菩萨天人阿修罗等。见其无臂。忧恼悲哀。而作是言。此一切众生喜见菩萨。是我等师。教化我者。而今烧臂。身不具足。于时一切众生喜见菩萨。于大众中立此誓言。我舍两臂。必当得佛金色之身。若实不虚。令我两臂还复如故。作是誓已。自然还复。由斯菩萨福德智慧湻厚所致。当尔之时。三千大千世界六种震动。天雨宝华。一切人天得未曾有。
　　
　　金色之身。指妙觉极果究竟常色也。二修供养竟。
　　
　　　（庚）三结会古今又二。初结会。二劝修。
　　
　　　（辛）今初
　　
　　佛告宿王华菩萨。于汝意云何。一切众生喜见菩萨。岂异人乎。今药王菩萨是也。其所舍身布施。如是无量百千万亿那由他数。
　　
　　　（辛）二劝修
　　
　　宿王华。若有发心欲得阿耨多罗三藐三菩提者。能然手指。乃至足一指。供养佛塔。胜以国城妻子。及三千大千国土山林河池诸珍宝物而供养者。
　　
　　手指。谓一节两节。足一指。谓满足然一手指令尽。众生身见最难拔除。故然指功德。远胜外施。妻子是外身。国城等是外财也。问。毗尼中制烧身烧指此劝然指。其事如何。答。大小制别。教意不同。小制结罪。大制令烧。故梵网云。若不烧身臂指供养诸佛。非出家菩萨。大佛顶经云。能于如来像前。身然一灯。烧一指节。及于身上爇一香炷。无始宿债。一时酬毕。夫顺小行易。不烧何难。从大诚难。烧乃不易。世以不持为大。则大小俱倾。当知此土机缘。咸迷大小。不知先小后大。依何夏次。（应开小夏以成大夏。）先大后小。何心而受。（为知比丘戒法是大乘所应学耶。为慕比丘位高而徒挂虚名耶。为退大求小而反学小法耶。）先小后大。开小乘遮不。先大后小。遮菩萨开不。（开遮之法。具在菩萨戒本。先大后小。仍名菩萨比丘。）一界之内。两众如何。（在大依大戒次。在小依小戒次。）一身之中。二体同异。（大乘无作戒体。极至佛身。比丘无作律仪。俱尽形寿。）大秉于小。取益从何。（以住持僧宝。为人天榜样。比丘轨则。一不可亏。）小诵于大。招损谁测。（未受大戒。不宜盗听。何况自诵。）勤勤甄别。用为来种。所乘之乘。皆妙法故。以依一实。立因果故。乘其所乘。以利物故。但自揣己德。历境观心。与心相应。当顺何制。初答苦行竟。
　　
　　　（戊）二叹经三。初叹能持人。二叹所持法。三明持经福深。
　　
　　　（己）今初
　　
　　若复有人。以七宝满三千大千世界。供养于佛及大菩萨辟支佛阿罗汉。是人所得功德。不如受持此法华经乃至一四句偈。其福最多。
　　
　　七宝奉四圣。不如持一偈。法是圣师。能生能养能成能荣莫过于法也。
　　
　　　（己）二叹所持法又二。初叹法体。二叹法用。（体非宗体之体。乃通指一部为体。用非宗用之用。乃指部内体宗用三。共有如是拔与等用也。）
　　
　　　（庚）今初
　　
　　宿王华。譬如一切川流江河诸水之中。海为第一。此法华经。亦复如是。于诸如来所说经中。最为深大。
　　
　　川流江河。譬乳酪二酥四味教也。海譬法华醍醐说穷本地为最深。徧开一切为最大。
　　
　　又如土山黑山小铁围山大铁围山及十宝山。众山之中。须弥山为第一。此法华经。亦复如是。于诸经中。最为其上。
　　
　　十宝山名出华严经。须弥亦其一也。土黑铁围。故非是宝。余九虽宝。或一或二。神龙杂居。惟此须弥四宝所成。纯天所住。譬余教所诠。能依之四十心十地。或凡或贤或圣。所依之理。或俗或真或中。是为卑下。此经所诠。能依是开示悟入之天。所依是常乐我净之宝。是故第一最上。
　　
　　又如众星之中。月天子最为第一。此法华经。亦复如是。于千万亿种诸经法中。最为照明。
　　
　　星月俱于夜现。可譬权智。星多而小。又无盈亏。譬诸经所诠随情方便。各逗一机。不得自在。月独而大。又能盈亏。譬此经所诠随智方便。即实而权。照一切法最为明了。
　　
　　又如日天子能除诸闇。此经亦复如是。能破一切不善之闇。
　　
　　日出名昼。可譬实智。诸经不开权显惟一实。故不能除执三之闇。又不能除执近之闇。此经尚破等觉位闇。况复余闇而不破耶。
　　
　　又如诸小王中。转轮圣王最为第一。此经亦复如是。于众经中最为其尊。
　　
　　三藏教如粟散王。三乘各别。通教如铁轮王。三乘同位。别教如铜轮王。次第诠于真中二理。诸经隔偏之圆。如银轮王。顿诠三谛。而不收彼定性二乘。此经开显之圆。如金轮王。北洲冰执无我所者。亦归统御。
　　
　　又如帝释。于三十三天中王。此经亦复如是。诸经中王。
　　
　　三十二天四方各八。可譬四教各有四门自行化他。此经统而御之。故如帝释为忉利王。
　　
　　又如大梵天王。一切众生之父。此经亦复如是。一切贤圣学无学及发菩萨心者之父。
　　
　　劫欲尽时。一切世间众生。法尔皆得二禅。上生光天。（少光。无量光。光音。总名光天也。）劫火方起。坏已乃空。空已复成。世界成已。光天众生有命尽者。以福德力。化生初禅。即大梵天王也。初唯一人。乃作是念。云何此间无有伴侣。此后光天复有诸命尽者。亦来化生初禅。即是梵辅及梵众等。故大梵王。自谓我是一切众生之父。众生亦谓梵王是我等父。斯乃妄计。非是实义。今顺众生情谓。借此比况而已。此经正诠实相妙理。实相徧能出生一切诸法。一切贤圣学无学及发四教菩萨心者。并依实相而得成就。故为其父也。
　　
　　又如一切凡夫人中。须陀洹。斯陀含。阿那含。阿罗汉。辟支佛为第一。此经亦复如是。一切如来所说。若菩萨所说。若声闻所说。诸经法中最为第一。有能受持是经典者。亦复如是。于一切众生中。亦为第一。
　　
　　辟支出无佛世。不藉闻法。独自超悟。故其福田。能胜四果。余经所说。并涉方便。如四果人。因闻思修方乃得悟。此经所诠。纯明无作一实之理。但悟实相。任运契入。如辟支佛。不藉外缘也。
　　
　　一切声闻辟支佛中。菩萨为第一。此经亦复如是。于一切诸经法中。最为第一。
　　
　　三乘皆属因位。唯菩萨为第一。余经明七方便因。譬犹二乘。此经明圆因无上。譬犹菩萨。即是因第一也。
　　
　　如佛为诸法王。此经亦复如是。诸经中王。
　　
　　诸经明佛。寂场近成。此经明佛。久久远成。故此妙经。统摄一代所说。即是果第一也。大海须弥山。月日转轮王。帝释大梵王。辟支菩萨佛。十喻显尊妙。初叹法体竟。
　　
　　　（庚）二叹法用
　　
　　宿王华。此经能救一切众生者。（总标与拔）此经能令一切众生离诸苦恼。（别明拔苦）此经能大饶益一切众生。充满其愿。（别明与乐）如清凉池。能满一切诸渴乏者。如寒者得火。如躶者得衣。如商人得主。如子得母。如渡得船。如病得医。如闇得灯。如贫得宝。如民得王。如贾客得海。如炬除闇。（以十二譬譬圆与拔）此法华经。亦复如是。能令众生离一切苦一切病痛。能解一切生死之缚。（总结与拔）
　　
　　二叹所持法竟。
　　
　　　（己）三明持经福深又二。初明持全经福。二明持此品福。
　　
　　　（庚）今初
　　
　　若人得闻此法华经。若自书。若使人书。所得功德。以佛智慧筹量多少。不得其边。若书是经卷。华．香。璎珞。烧香。末香。涂香。幡葢。衣服。种种之灯。酥灯。油灯。诸香油灯。薝卜油灯。须曼那油灯。波罗罗油灯。婆利师迦油灯。那婆摩利油灯供养。所得功德。亦复无量。
　　
　　　（庚）二明持此品福二。初格量。二嘱累。
　　
　　　（辛）今初
　　
　　宿王华。若有人闻是药王菩萨本事品者。亦得无量无边功德。若有女人。闻是药王菩萨本事品。能受持者。尽是女身。后不复受。若如来灭后。后五百岁中。若有女人闻是经典。如说修行。于此命终。即往安乐世界。阿弥陀佛。大菩萨众围绕住处。生莲华中。宝座之上。不复为贪欲所恼。亦复不为嗔恚愚痴所恼。亦复不为憍慢嫉妬诸垢所恼。得菩萨神通无生法忍。得是忍已。眼根清净。以是清净眼根。见七百万二千亿那由他恒河沙等诸佛如来。是时诸佛。遥共赞言。善哉善哉。善男子。汝能于释迦牟尼佛法中。受持读诵思惟是经。为他人说所得福德。无量无边。火不能焚。水不能漂。汝之功德。千佛共说。不能令尽。汝今已能破诸魔贼。坏生死军。诸余怨敌。皆悉摧灭。善男子。百千诸佛以神通力。共守护汝。于一切世间天人之中。无如汝者。唯除如来。其诸声闻辟支佛乃至菩萨智慧禅定。无有与汝等者。宿王华。此菩萨成就如是功德智慧之力。若有人闻是药王菩萨本事品。能随喜赞善者是人现世。口中常出青莲华香。身毛孔中。常出牛头栴檀之香。所得功德。如上所说。
　　
　　受持此品不受女身者。女人身见尤重。今苦行舍身功德。能拔之也。如说修行。即能往生安乐世界者。便以此经为净土因。与十六观经。大小弥陀经等。无二无别也。如此经说。修行三轨四安乐行。若伏五住。即生同居净土。若净六根。即生方便净土。若破无明。即生实报净土。亦复分证寂光也。问。净土甚多。何必安乐。答。由如来愿摄生故。物机宿缘厚故。标心一方。令专注故。一即一切。不思议故。所以诸经多赞说之。文中身口出香。即是现报。余是生报后报。
　　
　　　（辛）二嘱累
　　
　　是故宿王华。以此药王菩萨本事品嘱累于汝。我灭度后。后五百岁中。广宣流布于阎浮提。无令断绝。恶魔魔民。诸天龙夜叉鸠槃茶等。得其便也。宿王华。汝当以神通之力。守护是经。所以者何。此经则为阎浮提人病之良药。若人有病。得闻是经。病即消灭。不老不死。宿王华。汝若见有受持是经者。应以青莲华盛满末香。供散其上。散已。作是念言。此人不久。必当取草坐于道场。破诸魔军。当吹法螺。击大法鼓。度脱一切众生老病死海。是故求佛道者。见有受持是经典人。应当如是生恭敬心。
　　
　　不老是乐。不死是常。闻经得常乐解。坦然无畏。三惑病消灭也。品中初问二答竟。
　　
　　　（丁）三利益
　　
　　说是药王菩萨本事品时。八万四千菩萨。得解一切众生语言陀罗尼。
　　
　　　（丁）四多宝称善
　　
　　多宝如来于宝塔中。赞宿王华菩萨言。善哉善哉。宿王华。汝成就不可思议功德。乃能问释迦牟尼佛如此之事。利益无量一切众生。
　　
　　初药王品勖宏法之师竟。
　　
　　妙法莲华经台宗会义卷六
　　
　　妙法莲华经台宗会义卷七之一
　　
　　古吴后学蕅益智旭述
　　
　　　（丙）约化他劝流通中。二勖受法弟子。有两品经。一妙音品。二普门品。
　　
　　　（丁）今先释妙音品。
　　
　　妙音菩萨本事品第二十四
　　
　　放光相召。从东现来。而品称本事者。因华德菩萨之问。具明往昔伎乐。宝鉢供佛因缘果报。又明现一切色身三昧之用。故云本事品也。又药王品但明本行。不明游化。普门品。但明游化。不明本行。今品则具明之。又药王。普门两品。由问故说。今由光召故说。彼此互彰。并显圆行。非谓有优劣也。
　　
　　品文分六。初放光东召。二奉命西来。三十方宏经。四二土得益。五还归本国。六闻品进道。
　　
　　　（戊）初放光东召
　　
　　尔时释迦牟尼佛。放大人相肉髻光明。及放眉间白毫相光。徧照东方百八万亿那由他恒河沙等诸佛世界。过是数已。有世界名净光庄严。其国有佛。号净华宿王智。如来。应供。正徧知。明行足。善逝。世间解。无上士。调御丈夫。天人师。佛。世尊。为无量无边菩萨大众恭敬围绕。而为说法。释迦牟尼佛白毫光明。徧照其国。
　　
　　佛是究竟人。故名大人。微妙净法身。具相三十二。相相皆是法界。故名为大人相。肉髻。白毫。即大人相之二种。肉髻表圆极妙果。白毫表中道妙因。意显妙音菩萨。果后行因。与文殊。不轻。药王。观音。普贤等无不同也。问。如地涌及药王等。足可流通妙法。何必远召妙音。答。妙音亦与此土有缘。此土众生。宜从妙音而得四益。是故召之。问。十方菩萨。能令此土众生得四益者。理必甚多。何故此但东召妙音。西说观音。不及余八方耶。答。此有二意。一者徧召徧说。于事无妨。印土法华。积至八里。安知无此文也。二者召东说西。于理亦足。东表于始。西表于终。始表发心。终表毕竟。发心。毕竟二不别。何所不该。圣不烦文。举一例诸耳。
　　
　　　（戊）二奉命西来二。初发来之缘。二正明发来。
　　
　　　（己）初中五。初经家叙德。二被照辞佛。三彼佛寄诫。四菩萨受旨。五先现来相。
　　
　　　（庚）今初。
　　
　　尔时一切净光庄严国中。有一菩萨。名曰妙音。久已植众德本。供养亲近无量百千万亿诸佛。而悉成就甚深智慧。得妙幢相三昧。法华三昧。净德三昧。宿王戏三昧。无缘三昧。智印三昧。解一切众生语言三昧。集一切功德三昧。清净三昧。神通游戏三昧。慧炬三昧。庄严王三昧。净光明三昧。净藏三昧。不共三昧。日旋三昧。得如是等百千万亿恒河沙等诸大三昧。
　　
　　德者。福慧二种庄严也。供养诸佛。叙其福慧之由。甚深智慧。叙其即福之慧。诸大三昧。叙其即慧之福。略列一十六名。并是圆道妙定也。实相妙体。高显无上。无相而无所不相。名妙幢相三昧。因果不二。权实不二。本迹不二。名法华三昧。离三惑垢。证本净性。名净德三昧。权智照机。盈亏巧现。名宿王戏三昧。（月名宿王）平等大慈。不缘假名。不缘实法。名无缘三昧。一心三智。印一切法。名智印三昧。十界语言。并是因缘生法。解其一一即空假中。一切语言即一语言。一语言即一切语言。非一非一切。而一而一切。名解一切众生语言三昧。住一三昧。一切三昧功德悉入其中。名集一切功德三昧。六根清净。互用自在。名清净三昧。自在化物。游诸世间。幻事傀儡。普摄一切。名神通游戏三昧。平等大慧。普照昬衢。名慧炬三昧。性具万德。缘了融通。随举一法。统一切法。名庄严王三昧。三智圆净。照法无遗。名净光明三昧。一念净心。含摄万德。名净藏三昧。七方便人所不能入。名不共三昧。实智照理而无所住。名日旋三昧。
　　
　　　（庚）二被照辞佛
　　
　　释迦牟尼佛光照其身。即白净华宿王智佛言。世尊。我当往诣娑婆世界。礼拜。亲近。供养释迦牟尼佛。及见文殊师利法王子菩萨。药王菩萨。勇施菩萨。宿王华菩萨。上行意菩萨。庄严王菩萨。药上菩萨。
　　
　　　（庚）三彼佛寄诫
　　
　　尔时净华宿王智佛。告妙音菩萨。汝莫轻彼国。生下劣想。善男子。彼娑婆世界。高下不平。土石诸山。秽恶充满。佛身卑小。诸菩萨众。其形亦小。而汝身四万二千由旬。我身六百八十万由旬。汝身第一端正。百千万福。光明殊妙。是故汝往。莫轻彼国若佛。菩萨及国土。生下劣想。
　　
　　妙音菩萨。本迹燎然。何烦佛诫。所将眷属。或有未达。故寄上以规下耳。佛证平等法性。为众生故。脱珍御弊。示卑小身。及秽恶土。只此卑小秽恶身土。体即法界。何大何小。何净何秽。当知非小现小。非秽现秽。忍辱衣也。小原非小。秽原非秽。法空座也。以小以秽曲顺众生。慈悲室也。佛旣如此。菩萨亦然。故应了达三轨。勿存胜劣情见。问。此土人八尺时。佛身丈六。不过高一倍耳。彼土佛菩萨身相去一百五十余倍。何耶。答。净土胜应之相。事非一概。不可例同。问。旣是胜妙眷属。何得有未达者。答。浊轻福胜。故土净。位权智浅。故须规。
　　
　　　（庚）四菩萨受旨
　　
　　妙音菩萨白其佛言。世尊。我今诣娑婆世界。皆是如来之力。如来神通游戏。如来功德智慧庄严。
　　
　　彼佛旣以三法寄规。妙音亦以三法受旨。皆是如来之力者。总推功于佛力。不敢轻也。神通游戏者。脱珍御弊。长者之身不改。忍辱衣也。功德庄严者。大慈悲室也。智慧庄严者。诸法空座也。仗此如来三力。方能往诣娑婆。然妙音自有分证三力。今显皆仗如来究竟三力。令彼眷属不起轻心。
　　
　　　（庚）五先现来相又六。初遣莲华。二文殊问。三释迦答。四文殊请见。五释迦推功多宝。六多宝命来。
　　
　　　（辛）今初。
　　
　　于是妙音菩萨。不起于座。身不动摇。而入三昧。以三昧力。于耆阇崛山。去法座不远。化作八万四千众宝莲华。阎浮檀金为茎。白银为叶。金刚为须。甄叔迦宝以为其台。
　　
　　　（辛）二文殊问
　　
　　尔时文殊师利法王子。见是莲华而白佛言。世尊。是何因缘。先现此相。有若干千万莲华。阎浮檀金为茎。白银为叶。金刚为须。甄叔迦宝以为其台。
　　
　　问。若文殊位下。则妙音辞彼佛时。不应云及见文殊。若文殊位高。则此相来。何得不识。答。纵使位高。未阶妙觉。此相不识。亦无所妨。纵使位下。别有他长。远来求见。亦复何失。况虽同一位。有始中终。虽始中终亦同。而所得三昧境界。亦容有互未达者。彼此互资。互相得益。若同是古佛。则无复高下。妙音为众生得利益故。辞云求见。文殊为大会无敢问故。发起令知也。
　　
　　　（辛）三释迦答
　　
　　尔时释迦牟尼佛。告文殊师利。是妙音菩萨摩诃萨。欲从净华宿王智佛国。与八万四千菩萨围绕。而来至此娑婆世界。供养。亲近。礼拜于我。亦欲供养听法华经。
　　
　　　（辛）四文殊请见
　　
　　文殊师利白佛言。世尊。是菩萨种何善本。修何功德。而能有是大神通力。行何三昧。愿为我等说是三昧名字。我等亦欲勤修行之。行此三昧。乃能见是菩萨色相大小。威仪进止。惟愿世尊以神通力。彼菩萨来。令我得见。
　　
　　　（辛）五释迦推功多宝
　　
　　尔时释迦牟尼佛。告文殊师利。此久灭度多宝如来。当为汝等而现其相。
　　
　　文殊虽问功德三昧。而意在请见。故推功多宝以召其来。下文因华德重问。乃答功德及三昧也。推功多宝者。应是多宝如来昔日弟子。
　　
　　　（辛）六多宝命来
　　
　　时多宝佛告彼菩萨。善男子来。文殊师利法王子欲见汝身。
　　
　　初发来之缘竟。
　　
　　　（己）二正明发来七。初与眷属经历。二叙相登台。三问讯传旨。四请见多宝。五释迦为通。六塔中称善。七问答往因。
　　
　　　（庚）今初。
　　
　　于时妙音菩萨。于彼国没。与八万四千菩萨。俱共发来。所经诸国。六种震动。皆悉雨于七宝莲华。百千天乐。不鼓自鸣。
　　
　　昔奉宝鉢。今得菩萨法器相随。昔奉音乐。今得天乐相随也。
　　
　　　（庚）二叙相登台
　　
　　是菩萨。目如广大青莲华叶。正使和合百千万月。其面貌端正。复过于此。身真金色。无量百千功德庄严。威德炽盛。光明照曜。诸相具足。如那罗延坚固之身。入七宝台。上升虚空。去地七多罗树。诸菩萨众恭敬围绕。而来诣此娑婆世界耆阇崛山。
　　
　　　（庚）三问讯传旨
　　
　　到已。下七宝台。以价直百千璎珞。持至释迦牟尼佛所。头面礼足。奉上璎珞。而白佛言。世尊。净华宿王智佛。问讯世尊。少病少恼。起居轻利。安乐行不。四大调和不。世事可忍不。众生易度不。无多贪欲嗔恚愚痴嫉妬悭慢不。无不孝父母不敬沙门。邪见。不善心不。摄五情不。世尊。众生能降伏诸魔怨不。久灭度多宝如来在七宝塔中。来听法不。（已上俱传净华宿王佛旨。）又问讯多宝如来。安隐少恼。堪忍久住不。
　　
　　　（庚）四请见多宝
　　
　　世尊。我今欲见多宝佛身。惟愿世尊示我令见。
　　
　　　（庚）五释迦为通
　　
　　尔时释迦牟尼佛。语多宝佛。是妙音菩萨。欲得相见。
　　
　　　（庚）六塔中称善
　　
　　时多宝佛告妙音言。善哉。善哉。汝能为供养释迦牟尼佛。及听法华经。幷见文殊师利等。故来至此。
　　
　　称善即是相见已竟。不须开塔也。
　　
　　　（庚）七问答往因又二。初问。二答。
　　
　　　（辛）今初。
　　
　　尔时华德菩萨白佛言。世尊。是妙音菩萨。种何善根。修何功德。有是神力。
　　
　　妙音即是净德夫人后身。华德即是妙庄严王后身。本是宿世大善知识。故今为众请问。显其功德也。
　　
　　　（辛）二答
　　
　　佛告华德菩萨。过去有佛。名云雷音王多陀阿伽度。阿罗诃。三藐三佛陀。国名现一切世间。劫名喜见。妙音菩萨。于万二千岁。以十万种伎乐。供养云雷音王佛。幷奉上八万四千七宝鉢。以是因缘果报。今生净华宿王智佛国。有是神力。华德。于汝意云何。尔时云雷音王佛所妙音菩萨。伎乐供养。奉上宝器者。岂异人乎。今此妙音菩萨摩诃萨是。华德。是妙音菩萨。已曾供养亲近无量诸佛。久植德本。又值恒河沙等百千万亿那由他佛。
　　
　　二奉命西来竟。
　　
　　　（戊）三十方宏经二。初正明现身说法。二问答所住三昧。
　　
　　　（己）今初
　　
　　华德。汝但见妙音菩萨。其身在此。而是菩萨。现种种身。处处为诸众生说是经典。或现梵王身。或现帝释身。或现自在天身。或现大自在天身。或现天大将军身。或现毗沙门天王身。或现转轮圣王身。或现诸小王身。或现长者身。或现居士身。或现宰官身。或现婆罗门身。或现比丘。比丘尼。优婆塞。优婆夷身。或现长者居士妇女身。或现宰官妇女身。或现婆罗门妇女身。或现童男童女身。或现天。龙。夜叉。乾闼婆。阿修罗。迦楼罗。紧那罗。摩睺罗伽。人。非人等身而说是经。诸有地狱。饿鬼。畜生。及众难处。皆能救济。乃至于王后宫。变为女身而说是经。华德。是妙音菩萨。能救护娑婆世界诸众生者。是妙音菩萨。如是种种变化现身。在此娑婆国土。为诸众生说是经典。于神通变化智慧。无所损减。是菩萨以若干智慧。明照娑婆世界。令一切众生。各得所知。于十方恒河沙世界中。亦复如是。若应以声闻形得度者。现声闻形而为说法。应以辟支佛形得度者。现辟支佛形而为说法。应以菩萨形得度者。现菩萨形而为说法。应以佛形得度者。即现佛形而为说法。如是种种。随所应度而为现形。乃至应以灭度而得度者。示现灭度。华德。妙音菩萨摩诃萨。成就大神通智慧之力。其事如是。
　　
　　示现三十四凡身。四圣人身。结成六道十法界耳。此明菩萨以难思力。随类通经。物覩其迹。不测其本。但甘其味。勿择其形也。
　　
　　　（己）二问答所住三昧又二。初问。二答。
　　
　　　（庚）今初
　　
　　尔时华德菩萨白佛言。世尊。是妙音菩萨。深种善根。世尊。是菩萨住何三昧。而能如是在所变现。度脱众生。
　　
　　深种善根。领前宝鉢伎乐供佛之事。住何三昧。正问现十界身宏法之由也。
　　
　　　（庚）二答
　　
　　佛告华德菩萨。善男子。其三昧名现一切色身。妙音菩萨住是三昧中。能如是饶益无量众生。
　　
　　三十方宏经竟。
　　
　　　（戊）四二土得益
　　
　　说是妙音菩萨品时。与妙音菩萨俱来者八万四千人。皆得现一切色身三昧。此娑婆世界无量菩萨。亦得是三昧及陀罗尼。
　　
　　三昧及陀罗尼。体一而用异。寂用名三昧。持用名陀罗尼。又色身变现名三昧。音声辨说名陀罗尼。秖是圆定圆慧耳。旣能现身。必能说法。谓无次第亦可。据药王品中。先得三昧。焚身供佛。乃得总持。谓有深浅亦可。今约二土言之。俱来菩萨。是净土人。福胜于智。故但得三昧。此界菩萨。是秽土人。忍智力强。故兼得总持。
　　
　　　（戊）五还归本国
　　
　　尔时妙音菩萨摩诃萨。供养释迦牟尼佛及多宝佛塔已。还归本土。所经诸国。六种震动。雨宝莲华。作百千万亿种种伎乐。旣到本国。与八万四千菩萨围绕。至净华宿王智佛所。白佛言。世尊。我到娑婆世界饶益众生。见释迦牟尼佛。及见多宝佛塔。礼拜供养。又见文殊师利法王子菩萨。及见药王菩萨。得勤精进力菩萨。勇施菩萨等。亦令是八万四千菩萨。得现一切色身三昧。
　　
　　　（戊）六闻品进道
　　
　　说是妙音菩萨来往品时。四万二千天子。得无生法忍。华德菩萨。得法华三昧。
　　
　　得无生忍。开佛知见也。得法华三昧。增道损生也。华德正是当机。故得益倍深。天子先已根净。今悟圆因。故知正说流通。节节皆有种熟脱益。功用不殊也。释妙音品竟。
　　
　　　（丁）次释普门品
　　
　　观世音菩萨普门品第二十五
　　
　　观者。能观之智。即一心三智也。世音者。所观之境。即十法界机也。境智双举。感应合标。故名为观世音。菩萨义如前释。普者。徧也。门者。能通义也。用一实相。开十普门。无所障阂。故称普门。释此为二。初通。次别。通释又四。初列名。二次第。三解释。四料简。初列名者。一人法。二慈悲。三福慧。四真应。五药珠。六冥显。七权实。八本迹。九缘了。十智断也。二次第者。又有两意。一约观明次第。二约教明次第。约观者。欲明观行。必有其人。人必秉法。故最居初。次慈悲者。良由观音之人。观于实相普门之法。达于非人非法实相之理。了知一切众生。亦复如是。故华严云。心佛及众生。是三无差别。此理圆足。无有缺减。云何众生。理具情迷。颠倒苦恼。旣观是已。即起慈悲誓愿。拔苦与乐也。次福慧者。初人法相成。此据其信。次慈悲与拔。此明其愿。欲满此愿。必须修行。修行不出福慧。慧即般若。福即五度。互相资导。以行顺愿。事理圆足。则能与拔也。次真应者。福慧具足。契于法性。法性即实相。名为法身。法身旣显。从真起应也。次药珠者。证得真应。俱能益物。破三惑病。如药树王雨三谛宝。如如意珠王也。次冥显者。众生机感。二身应之。或冥或显。得益不同也。次权实者。得益不同。皆由二智之力。不失其宜也。次本迹者。虽巧用二智。利益一切。而优降不同。良由本迹。或本迹俱高。或本高迹下。则二智必优。若本下迹高。或本迹俱下。则二智必降也。次缘了者。上明行人发心修行。从因尅果。化他利物。深浅不同。从人法至真应。是自行次第。从药珠至本迹。是化他次第。皆是顺论。未是却讨根本。今原其性德种子。若是观智之人。悲心誓愿。智慧庄严。显出真身。皆是了因为种子。若是普门之法。慈心誓愿。福德庄严。显出应身。皆是缘因为种子也。次智断者。旣却讨其根源。乃顺论其究竟。始则起自了因。终则菩提大智。始则起自缘因。终则涅槃断德也。二约教明次第者。又有通别。通者。五时四教。各可论十。随法义立。不可深穷。且如三藏十双。揽五阴名为人谛。缘度名为法。声闻法缘。菩萨生缘。名为慈悲。声闻三学。菩萨六度。名为福慧。五分法身为真。作意神通为应。治四住病为药。雨三乘宝为珠。见闻获益为显。不见不闻为冥。称真为实。随情为权。自证为本。示现为迹。一句一偈为了。三业微善为缘。尽无生智为智。有余无余为断。声闻渐证。菩萨顿成。三藏尚备。通别可知。不暇广述也。别者。历五味以明多少不同。如乳味顿教。教名大方广佛华严。大方广是法。佛即是人。此人秉法。必具慈悲。因华即是福慧二严。严于果德。即是真应。旣能利物。必辨药珠。物得其益。必有冥显。而权。实。本。迹。缘。了。智。断。通论则有。别论则无。何以故。佛一期化物。明于顿渐。今华严顿说。渐教未彰。故不明四意也。小隔于大。如聋如瘂。覆于此权。未显其实。故无权实。未发王宫生身之迹。未发寂场法身之迹。未显久远久远久成之本。故无本迹。不言小乘本有性德缘了之因。当尅智断本具之果。故无后二意也。次酪味三藏教。但明人法慈悲福慧三义。无真应等七义。何以故。灰身灭智。那得从真起应。旣无真应。将何益物。又纵约真谛。通论有十。而菩萨三祇伏惑。亦不得论真应等也。次生酥方等教。对小明大。得有中道大乘人法。乃至冥显两益。然犹带方便调熟众生。故不得说权实等四意也。次熟酥般若教。虽已会小乘之法皆摩诃衍。犹未会小乘之人。亦带方便。故亦止有六义。未明权实等四意也。今醍醐法华教。则会小乘之人。汝实我子。我实汝父。汝等所行。是菩萨道。开权显实。开迹显本。了义决定。不相疑难。得明中道人法。乃至本迹八意。三世诸佛调熟众生大事因缘。究竟圆满。备在此经。故二万灯明。但说法华。即便息化。迦叶如来。亦复如是。若涅槃教。则为钝根弟子。于法华经未能悟入。所以郤讨源由。广说缘了。明三佛性。性德了因种子。修得即成三般若智德菩提。性德缘因种子。修得即成三解脱断德涅槃。性德非缘非了。即是正因。修得成就。则是不纵不横三点法身。故知涅槃所明。郤说八法之始。终成智断。十义具足。旣历五味以论十法次第。约四教则可解也。又华严六意。于利人成醍醐。于钝人成乳。三藏三意。于利人密去。亦成醍醐。于钝人成酪。方等六意。于利人成醍醐。于钝人成生酥。般若六意。于利人成醍醐。于钝人成熟酥。若法华八意。于钝人亦成醍醐也。二次第竟。三解释者。初释人法。人即假名众生。法即五阴实法。法是能成。人是所成。此之人法。通于凡圣。若色。受。想。行。识。是世间法揽此成生死凡人。若戒。定。慧。解脱。解脱知见。是出世法。揽此成出世圣人。故大论云。众生无上者佛是。法无上者涅槃是。然虽通凡圣。不无差别。上中下恶。即成三涂之人法。上中下善。即成三善道之人法。故有六趣阶差。若更细论。百千万品。出世人法。亦复不同。若三藏有门。观众生我人。如龟毛兔角。毕竟不可得。但有五阴之法。乃是人空法不空。谛观此法无常生灭。能伏见爱。发生暖顶等位善有漏五阴。即揽此方便之法。成似道贤人。若发真无漏戒定慧等。即揽此无漏之法。成四果圣人。若不闻法华实教任运余依灭已。灰身泯智。自谓入于无余涅槃。人法都寂。其实生在界外方便有余土中。揽彼法性色。受。想。行。识之法。成彼土假名之人。空门观五阴和合。假名为人。三假浮虚。会入空平。发生暖顶等。例如前说。余二门亦如是。若摩诃衍中明人法者。亦不言人空法不空。亦不言揽实法体成假人用。但观阴界入法。及假名人。性本自空。非灭故空。故大品云。色性如我性。我性如色性。始从初心。终于后心。常观人法俱空。此复为三。一者但观二空。发生似解。即揽如幻善有漏法。成性地如幻之人。次发真解断见思惑。即揽如幻无漏戒等。成见地等如幻之人。而根钝故。但见于空。不见不空。还与三藏同其灰断。不觉生在方便有余土中。揽彼土法。成彼土人。若根利者。旣发真已。不但见空。兼见不空。了知人法二性。不可断灭。则接入别圆也。二者了知生死人法。出世人法。名为二边。而实相法性。非人非法。非世出世。其体常住。为欲证此实相体故。先观生死人法本空。断见思惑。即揽方便五阴。成十住假名之人。次观出世人法本空。不住出世无漏道中。断尘沙惑。即揽方便五阴。成十行假名之人。次观二边人法皆空。不住二边。伏无明惑。即揽方便五阴。成十回向假名之人。次发中道真明。破无明惑。即揽实报土常住五阴之法。成十地菩萨常住假名之人也。三者了知生死人法。出世人法。一一无非真如实相。故大论云。菩萨常观涅槃行道。以观人空。即是了因种子。故论云。众生无上者佛是。佛者即觉。觉是智慧。旣觉人空。亦觉法空。故知观人空。是了因种也。以观法空。即是缘因种子。故论云。法无上者涅槃是。是以生死阴断。涅槃阴兴。如水成冰。冰还成水。大经云。因灭是色。获得常色。受。想。行。识。亦复如是。大品云。菩萨行般若时。得无等等色。得无等等受。想。行。识。当知涅槃是无上法。揽此法成无上众生。号之为佛。故知观法空是缘因种也。以观人法空。即识三种佛性。故大经云。众生佛性。不即六法。不离六法。不即者。明正因佛性。非阴非我。非阴故非法。非我故非人。非人故非了。非法故非缘。故言不即六法也。不离六法者。不离众生空而有了因。不离五阴空而有缘因。故言不离六法也。佛从初发心。观人法空。修三佛性。历六即位。成六即人法。今观世音普门。未是究竟之人法。即是分证之人法。前一番问答。是分释无上之人。称观世音。后一番问答。是分释揽无上之法。故称普门。当知人法因缘。故名观世音菩萨普门品也。二释慈悲。悲名愍伤。慈名爱念。愍故拔苦。念故与乐。然但起慈悲。心不牢固。须发宏誓。加持使坚。譬如工匠造物。节廨虽复相应。若无胶漆。则有零落。誓愿如胶。要心不退。悲心愍伤。拔于世间苦果集因。兴两誓愿。所谓众生无边誓愿度。烦恼无尽誓愿断。慈心爱念。欲与出世道因灭果之乐。兴两誓愿。所谓法门无量誓愿学。佛道无上誓愿成。但前明人法。凡圣不同。今辨慈悲。大小亦异。若三藏事六度行人。观分段生死八苦。誓度无边众生。观见思颠倒结业。誓断无尽烦恼。观此因果无常生灭。念念流动。而修对治。誓学无量法门。观于真谛无为之理。誓成无上佛道。如此慈悲。即缘有作四谛所起也。若通教行人。观生死八苦。如幻如化。众生颠倒。谓为真实。即起誓愿。度如幻众。贪恚痴等。如幻如化。众生颠倒。为之受恼。即起誓愿。断如幻惑。观即色是空。以如幻故。乃至即识是空。即贪。嗔。痴等是空。以如幻故。非灭故空。性本自空。空亦不可得。而众生不能了知即空。即起誓愿。学如幻法门。又观涅槃。设有一法过涅槃者。我亦说如幻化。而众生谓有佛道可求。计著佛想。即起誓愿。成如幻觉。觉如幻众。如此慈悲。是缘无生四谛所起也。若别教行人。观于因缘生法。假名无量。十界森罗。应须分别导利众生。那得沉空取证。观此苦果。非止一种。分段。变易。皆名为苦。即起誓愿。度九界生。无量之苦。由无量集。所谓二惑。五住。浩若尘沙。即起誓愿。度九界集。集旣无量。治亦无量。所谓三止。三观法门。即起誓愿。徧学徧行。治旣无量。灭亦无量。所谓四种涅槃。六种无为。即起誓愿。令他同证。如此慈悲。是缘无量四谛所起也。若圆教行人。观一切法实相真如。圆融法界。非违非顺。非明非闇。而无明闇故则违。违之则有苦集因果。智慧明故则顺。顺之则有道灭因果。缘此违顺因果而起宏誓。譬如磁石。不作心想。任运吸铁。慈悲亦尔。不作众生故以法想。任运拔苦与乐。故名无缘大慈大悲。菩萨从初发心。修此无缘慈悲。历六即位。邻于究竟。今前一番问答。明大悲拔苦。一心称名。即得解脱。后一番问答。明大慈与乐。现身说法。皆令得度。当知以大慈大悲因缘。故名观世音普门也。三释福慧。亦名定慧。寂照妙智。无幽不朗。如明镜高堂。福德禅定。纯厚资发。如明灯净油。亦称目足。目足两备入清凉池。池即涅槃。涅槃称为二种庄严。庄严法身。释此定慧。亦有多种。三藏以无常观理为慧。以观练熏修种种事禅为福。以定资慧。发真无漏。所证天然真理。名为法身。通教但以体法异于析法。余悉同于三藏。别教则以缘修智慧与诸禅定。助开中道法身。圆教则以实相观智为慧。实相寂定为福。共显非定非慧之理。名为实相法身。菩萨从初发心。修此不二定慧。历六即位。邻于究竟。今前问答。智光照闇。应机拔苦。是从慧庄严以得名。后问答。首楞严定。普现色身。是从福庄严以得名。当知以福慧因缘。故名观世音普门也。四释真应。真名不伪不动。应名称适根缘。若契实相不伪不动之理。即能称机适缘而应。譬如揽镜。形对影呈。此之真应。不得相离。若外道修有漏通。虽能变化。譬如瓦石。光影不现。不可名应。未破四住。未显偏真。那有中道圆真。若二乘作意神通。亦不名应。譬如图画。作意乃成。了不相似。但证偏真。出于三界。不达中道不动之理。故非圆真。从何起应。大乘不尔。得实相真。譬得明镜不须作意。法界实像。随对随应。如镜写像。与真不殊。尔乃名为真寂身应。菩萨从初发心。历六即位。邻于究竟。今前问答。明真寂不动。法界获益。是从真身得名。后问答。明随机广利。出没多端。是从应身得名。当知以真应因缘。故名观世音普门也。五释药珠。药树王疗治苦患。出柰女经。如意珠王能雨众宝。广出诸经。三藏通别亦各得明治病雨宝。而所治不徧。所雨不普。今约圆教明之。如华严云。有上药树。其根深入。枝叶四布。根茎枝叶。皆能愈病。见闻嗅触。无不得益。菩萨亦尔。大悲熏身。形声利物。名大药王身。又如如意珠王。能雨大千珍宝。随意无尽。菩萨亦尔。大慈熏身。与众生乐。名如意珠王身。此亦约六即判位。今前问答。徧救种种幽厄苦难。从药王身得名。后问答。称适所求。雨大法雨。皆令得度。从如意珠王身得名。当知以二身因缘。故名观世音普门也。六释冥显两益。冥是冥密。显是显露。大圣恒以二益利安一切。而众生及与下地。日用不知。譬如日月照世。盲虽不见。实荷深恩。乃至同是一位。而下品不知上品神力所作。以不知故。名为冥益。又圣人之益。虽不可知。若圣欲使知。虽蜫虫等亦能知之。以使知故。名为显益。此亦约六即判位。今前问答。不见形声。密荷深祐。即是冥益。后问答。覩所现身。闻所说法。即是显益。当知以冥显因缘。故名观世音普门也。七释权实。权是暂用。实非暂用。略言权实。共有三种。一自行权实。中观为实。二观为权。二化他权实。他人根性不同。或说权为实。或说实为权。不可判定。但约他意以明权实耳。三自行化他合明权实。自行有权有实。皆束为实。化他亦有权有实。总束为权。用此三意。广历四教。复就自行权实。以判六即。如玄义及方便品所明。可以意得。今前问答。从自他合明之实智益物。后问答。从自他合明之权智益物。当知以权实因缘。故名观世音普门也。八释本迹。本名实得。迹名应现。自有本高迹下。本下迹高等四句。事非一概。亦约六即判位。今前问答。不可见闻。但获冥祐。是从本地得名。后问答。应现殊形。说法度脱。是从迹地得名。当知以本迹因缘。故名观世音普门也。九释缘了。了是显发。缘是资助。资助于了。显发法身。了者即是般若。亦名慧行。亦名正道。亦名智慧庄严。缘者即是解脱。亦名行行。亦名助道。亦名福德庄严。大论云。一人能耘。一人能种。种譬缘因。耘譬了因。通论四教皆具缘了二义。今正明圆教二种庄严之因。佛具二种庄严之果。原此因果。根本即是性德缘了。此之性德。本自有之。非适今也。大经云。一切诸法。本性自空。亦由菩萨修习空故。见诸法空。此即了因种子。本自有之。又云。一切众生。皆有初地味禅。思益云。一切众生。即灭尽定。此即缘因种子。本自有之。依此法尔本有缘了种子。方便修习。渐渐增长。从于毫末。得成合抱大树。所谓摩诃般若。首楞严定。此一科不论六即。但论根本性德。今前问答。从了种受名。后问答。从缘种受名。当知以了因缘因因缘。故名观世音普门也。十释智断。通途为语。则智即有为功德满。亦名菩提。断即无为功德满。亦名涅槃。言有为功德者。即是因时智慧。有照用修成之义。故称有为。因虽无常。而果是常。将因名果。故言有为功德满也。言无为功德者。若小乘。但取烦恼灭无以为断德。则是但离虚妄。名为解脱。其实未得一切解脱。乃无体之断德也。大乘是有体之断。不取灭无以为断德。但取随所调伏众生之处。恶不能染。纵任自在。无有累缚。名为断德。指此名无为功德。故净名云。不断痴爱。起诸明脱。又云。于诸见不动。而修三十七品。爱见为侍者。亦名如来种。乃至五无间。皆生解脱相。无所染碍。名为一切解脱。即是断德无为也。寂而常照。即智德也。小乘灰身灭智。旣无其身。将何入生死而论调伏无碍无染。旣无其智。何所照寂。大乘智断圆极。故法身显著。即是三种佛性义圆也。法身满足。即是非因非果正因满足。故曰。隐名如来藏。显名法身。虽非是因。而名为正因。虽非是果。而名为法身。大经云。非因非果。名为佛性。即是此正因佛性也。又云。是因非果。名为佛性。此据性德缘了。皆名为因也。又云。是果非因。名为佛性。此据修得缘了皆满。了满转名般若。亦名大菩提果。缘满转名解脱。亦名大涅槃果果。皆称为果也。佛性通于因果。不纵不横。性德时三因。不纵不横。果满时名三德。亦不纵不横。故普贤观云。大乘因者。诸法实相。大乘果者。亦诸法实相。智德旣满。湛然常照。随机即应。一时解脱。断德旣满。处处调伏。现形说法。皆令得度。今前问答。从智德分满受名。后问答。从断德分满受名。当知以智断因缘。故名观世音普门也。三解释竟。四料简者。一料简人法。问。若人对观音。法对普门者。则方等有普门法王子。标于人名。此义云何。答。此有二义。一者人非法。法非人。二者人即法。法即人。若约华严自有二意。一者不次第意。人即实相。实相即人。人法不二也。二者次第意。地前生死行人。未是实相之法。此法亦非彼人也。若约三藏有门。明无假人。但有实法。此法非人。空门明揽实法以成假人。亦人法两异。纵令不离人论法。不离法论人。俗有真无。亦界内二谛意耳。非中道之人法也。若约方等对小明大论人法者。小同三藏。大同华严。般若。涅槃亦尔。今方等中明普门法王子。即大乘意。与此经同。此经普门是法。何得有法无人。方等普门是人。何得有人无法。但人法互举耳。二料简慈悲。问。若大悲拔苦。苦除即是得乐。若大慈与乐。乐至即是拔苦。何意两分。答。通论如此。别则不然。譬如拔罪于狱。未施五尘。身虽免痛。根情未娱。不名与乐。又如施五尘于狱中。五情虽悦。不名拔苦。为从别义。各显一边。故别说之。复次外道修四无量。自证禅定。作想虚运。彼无实益。不能令他拔苦得乐。虽自获定。虚妄世法。报尽还堕。不免于苦。自他俱无利益。二乘修四无量。但自拔分段苦。未免变易。非究竟乐。亦不益他。菩萨不尔。非凡夫行。非贤圣行。非凡夫者。不同自受禅乐。非贤圣者。不同自拔于苦。不同自受乐故。即与他乐。不同自拔苦故。即拔他苦。亦是即拔苦即与乐。即与乐即拔苦。但分别说之。前明拔苦。后明与乐耳。又但论慈悲不论喜舍者。四无量心。名虽有四。义但有三。大经云。忧毕叉。忧毕叉名舍。即是两舍。慈悲非悲不二之意。不二而二。即是慈悲。喜者从乐生喜。初愿与乐。众生苦重。不能得乐。则无可喜。旣拔苦竟。即能得乐。遂其初愿。是故喜也。三料简福慧。问。何故观音对慧。称之而拔苦。普门对福。见之而得乐。答。慧是光明。正治闇惑。惑是生死苦恼。欲治闇惑之苦。岂不用智慧之光。故称智慧人名。即拔苦也。法是法门。门名能通。通至涅槃安乐之处。初习此法。是得乐因。后证此法。是得乐果。故对普门法而明与乐也。然自有智慧是福德。福德是智慧。自有智慧非福德。福德非智慧。大小乘皆备四句。小乘四句者。如六度菩萨修般若。分阎浮提为七分。此是世智。不能断惑。犹属福德所摄。是第一句。即名此福是智。以息诤故。是第二句。如饿阿罗汉。以能断惑。名为智慧。而非福德即第三句。如白象王。有大受用。名为福德。非出世智。亦非世智。不名智慧。即第四句也。大乘四句者。别教地前三十心。行行名福德。慧行名智慧。此慧不能破无明。还属福德所摄。即第一句。此福亦能治取相惑。亦可名为智慧。即第二句。若地上皆名智慧。不名福德。即第三句。若地前皆名福德。不名智慧。即第四句也。今圆教所明。福即是慧。慧即是福。福慧不二。故大论云。如是尊妙人。则能见般若。此慧那得无定。又云。健相三昧。能破强敌。此定那得无慧。不二而二。故分别说之耳。四料简真应。亦有四句。非真非应。应而非真。真而非应。亦真亦应。一非真非应。就理可解。又凡夫不见理。故非真。无用。故非应。二应而非真者。外道修得五通。同他施化。亦得名应。而不见谛。不得名真。三真而非应者。二乘断结见谛。亦得名真。灰身灭智。不能起应。四亦真亦应者。此则别显中道为真。即真论用为应。真应不二。不二而二。故依文互举。一往言之。前番问答。明真身恒益。后番问答。明应身间益。然恒间亦不相离。如二鸟双游。故尽理而言。则真身亦恒亦不恒。应身亦间亦不间也。五料简药珠。药有差病拔苦之功。亦有全身增命致宝之用。如意珠王非但雨宝。亦能除病。大施太子入海得珠。还治父母之眼。大品云。若人眼痛。珠著身上。病即除愈。故知通具二义。今亦别据一边说耳。六料简冥显两益。共有三十六句。如玄义。七料简权实。亦具四句。或因实智。解脱于权。七难销除。二求愿满是也。或因实智。解脱于实。三毒皆离是也。或因权智。得度于实。三十三身得度是也。或因权智。得度于权。怖畏急难之中能得无畏是也。或二俱度脱。或二俱不度不脱。今依文互出一边。前文脱权。后文度实耳。八料简本迹。通论本迹。俱能与拔。故寿量品云。闻佛寿无量。得无量无漏。清净之果报。即是从本得乐。请观音经云。或游戏地狱。大悲代受苦。即是从迹拔苦。但众生不达本源。所以流转苦恼。若识本理。即于苦得解脱。不见迹化。不能三业种福。若遇形声。即为致乐之因。故亦一往说之。然非本无以垂迹。非迹无以显本。则是二而不二。问。本迹与真应何异。答。真应就一世横辨。本迹就三世竖论也。九料简缘了。问。缘了旣有性德善。亦有性德恶否。答。具。问。阐提与佛。断何等善恶。答。阐提断修善尽。但性善在。佛断修恶尽。但性恶在。问。性德善恶。何不可断。答。性之善恶。但是善恶法门。性不可改。历三世无谁能毁。亦复不可断坏。譬如魔虽烧经。何能令善法门断尽。假令佛烧恶谱。亦不能令恶法断尽。如秦焚典坑儒。岂能令善恶断尽耶。问。阐提不断性善。还能令修善起。佛旣不断性恶。亦还令修恶起耶。答。阐提旣不达性善。由不达故。还为善所染。所以修善得起。广治诸恶。佛虽不断性恶。以达恶故。于恶自在。故不为恶所染。永无修恶。复能自在广用诸恶法门。化度众生。终日用之。终日不染。不染故不起。那得以阐提为例。设使阐提能达此善恶者。则不复名一阐提也。十料简智断。此是一法异名。不得相离。如人被缚。运力得脱。运力名智。释然系外名断。运力属心。故名智慧庄严。释然系外属身。故名福德庄严。今经言说不得一时。故互举智断。若深得此十义意者。解一千从。广释观世音普门。义则不可尽也。初通释竟。次别释为二。先释观世音。次释普门。先释观世音者。以何因缘名观世音。通释如前。别则以境智因缘。故名观世音也。境智有二。一思议境智。二不思议境智。一思议境智又二。一约理外。二约理内。理外境智。共有四句。一天然境智。二相待境智。三因缘境智。四绝待境智。天然境智者。境自是境。其性常尔。智自是智。性亦常尔。非佛天人所作。故名天然。即诸法自生句也。相待境智者。境不自境。待智故境。智不自智。待境故智。故名相待。即诸法他生句也。因缘境智者。非但由境故境。亦非但由智故境。以境因智缘故而有其境。非但由智故智。亦非但由境故智。以智因境缘故而有其智。故名因缘。即诸法共生句也。绝待境智者。非由境故境。非由智故境。非由境智因缘和合故境。名绝待境。非由智故智。非由境故智。非由智境因缘和合故智。名绝待智。即诸法无因生句也。今当次第破之。若境自是境者。不应为智所照。若智自是智者。不应得照于境。今旣境为智照。则境不自境。智能照境。则智不自智。云何妄计为天然耶。若待智故境者。境从智生。境应名智。何得名境。如人秖应生人。不应生木石等。又若境从智生。则无智时。亦应无境。又若境从智生。则智复从何生。待境故智。亦如是破。云何妄计为相待耶。若境因智缘故境者。为境中有境。故藉智缘。为境中无境。而藉智缘。为智中有境。而藉境因。为智中无境。而藉境因。若境中有境。则不须藉智方有。若智中有境。则不须藉境方有。又设各有而仍相藉。则一时应有二境。若境中无境。则虽藉智。亦不应有。若智中无境。则虽藉境。亦不应有。譬如一沙无油。虽合多沙。亦不出油。一盲不见。虽合多盲。亦不能见也。智因境缘故智。亦如是破。云何妄计为因缘耶。若非由境故境等者。从因缘尚不可得。况无因缘而可名境。智亦如是。一往谓绝。理而穷之。不成绝待。以其谓有无因缘之境故。以其谓有无因缘之智故。云何妄计为绝待耶。此等并是心行理外。妄想推计。戏论分别。终无实义。故中论云。诸法不自生。亦不从他生。不共不无因。是故知无生。那得如前四种计执。随执一种。自谓是实。谓余是妄。见爱生著。迷于四谛。八十八使。浩然无涯。方招苦果。流转不息。虽傍经论。引证文言。如虫蚀木。偶尔成字。实不能解是字非字。以不解故。从于境智而起见执。如服甘露。伤命早夭。故名理外境智。为龙树之所破。今不取此为境智以释观世音也。理内思议境智者。亦复作上四门。然名字虽同。而观智湻熟。不生执见。毕故不造新。成方便道。发生暖顶。乃至一十六心眼智明觉。豁然得悟。破诸见惑。与理相应。譬如盲人。金錍抉膜。灼然不谬。此之真观。名之为智。所照之理。名之为境。以发无漏。故称理内境智。虽见此理。终是作意入真。故名思议境智。今明观世音。亦不从此境智因缘得名也。二不思议境智者。境智虽非自。他。共。无因等。而以四悉檀赴缘假名字说。或说境自是境。智自是智。令他欢喜生善灭恶入理。或说由智故境。由境故智。或说因缘境智。或说绝待境智。令得四益。亦复如是。若无四悉檀益。诸佛如来不空说法。虽作四说。无四性执。无执故无见爱。众生闻者。如良马见鞭影。即能破惑入道。故名为智。此智所照。名之为境。若以智照境。入空取证。成真谛理内思议境智。如前所说。若不以空为证。知此境智。但有名字。名为境智。是字不在内外中间。是字不住。亦不不住。是字无所有故。虽作四句明境智。实不分别四句境智。虽作四句闻境智。实不得四句境智。虽体达四句境智。实不作四句思量境智。言语道断。心行处灭。不可四句思惟图度。故名不思议境智。金光明云。不思议智。照不思议境。此如玄义境妙。智妙中广说。今言观者。即是不思议智。言世音者。即是不思议境。若从文便。宜先释智。次释境。若从义便。须先明世音境。次论观智。世者有三。一五阴世间。二众生世间。三国土世间。旣有实法。即有假人。假实正成。即有依报。故名三种世间也。世是隔别之义。即十法界之世。亦是十种五阴。十种假名。十种依报隔别不同。故名为世。间是间差之义。三十种世。差别不相谬乱。故名为间。言十法界者。各各有因。各各有果。故名为法。各各有界畔分齐。故名为界。今就一法界。复有十法。所谓如是相。性。体。力。作。因。缘。果。报。本末究竟等。十界即有百法。十界相互。即有千法。如是千法。皆是因缘生法。六道是惑因缘法。四圣是解因缘法。故大经云。无漏亦有因缘。因灭无明。则得炽然三菩提灯。是诸因缘生法。当体即是三谛。故中论云。因缘所生法。我说即是空。亦名为假名。亦名中道义。故明十种法界。三十种世间。即是所观境也。此境复为二。所谓自他。他者。谓众生及佛。自者。即心而具。如华严云。心如工画师。造种种五阴。一切诸世间。莫不由心造。又云。如心佛亦尔。如佛众生然。心佛及众生。是三无差别。是故随举一念心。即具三十世间三千性相。随举一佛法。亦即具三十世间三千性相。随举一众生法。亦即具三十世间三千性相。当知若自若他。一一无非三谛不思议妙境也。音者。即十法界口业之机。界旣不同。音亦有异。发音成声。即备三业。以此三业而为机感也。结此世音之境。即应为六。一结十法界是因缘境。二结为四谛境。三结为三谛境。四结为二谛境。五结为一实谛境。六结为无谛境。具如玄义广明。次明观智者。傍境明智。则有五番论观。若就因缘。论四种观。若就四谛。亦四种观。若就三谛。有二种观。若就二谛。有七种观。若就一实谛。唯一种观。若无谛则无观。此亦具如玄义广明。今且约十界以明二种三谛。一通。二别。通论者。十界皆是因缘生法。一一无不即空。即假。即中。空是真谛。假是俗谛。中是中道第一义谛。别论者。六凡界是因缘生法。二乘界是空。菩萨界是假。佛界是中。境谛旣有通别二意。对境明观。亦为二意。一次第三观。二一心三观。次第者。如璎珞云。从假入空。名二谛观。从空入假。名平等观。二观为方便。得入中道第一义观。此之三观。即大品所明三智。一一切智。二道种智。三一切种智。通论。则观智但是一法异名。别论。则因时名观。果时名智也。大经明十二因缘。有四种观。谓下智。中智。上智。上上智。析空为下。即藏教。体空为中。即通教。从空入假为上。即别教。中道正观为上上。即圆教。当知析。体二观。皆是一切智摄。若以三智。四观。对五眼者。肉眼。天眼照粗细事。皆是世智。悉为诸观境本。慧眼对空观一切智。法眼对假观道种智。佛眼对中观一切种智也。中论偈因缘所生法句。为观智之本。后三句如次对三智。若对四教。则初一句。即对藏教。后三句。如次对通别圆。所以对四教者。若无教。即无观。禀教修观。得成于智。所以须明教也。教必有主。主即是佛。或可一佛说四教。或可示四相明四佛。旣四教有四佛。即应有四补处菩萨。辅佛宏此四教。若言诸法寂灭相。不可以言宣。则生生尚不可说。何况生不生等。若言有因缘故亦可得说。非但生生可说。乃至不生不生亦可得说。以佛教门。出生死苦。不得一向执无说也。三藏教补处者。百劫种相好因。伏惑未断。仅可　声闻忍位。但以六度行成。誓愿将满。慈悲熏于众生。亦能拔苦与乐。即是约因缘生法世智。观于六道世间之音。名观世音也。通教补处者。观真断结。不住于空。从空出假。道观双流。游戏神通。净佛国土。即是用体空一切智。观于六道世间之音。名观世音也。别教补处者。十住断见思惑。成一切智。十行四教四门观假。断尘沙惑。成道种智。十回向习中观。伏无明。初地断一分无明。分成一切种智。十地后心。无明将尽。灌顶受职。大慈大悲。普熏法界。随有机感。皆能与拔。即是用次第三智。观于十法界世间之音。名观世音也。圆教补处者。从初发心。正观中道。了知十界众生。三千性相。如镜中像。如水中月。不在内。不在外。不可谓有。不可谓无。毕竟非实。而三谛之理。宛然具足。无前无后。在一心中。即一而论三。即三而论一。观智旣尔。谛理亦然。一谛即三谛。三谛即一谛。即于初心。具观三谛一切佛法。无缘慈悲。于一心中。具修万行诸波罗蜜。入十信位。已能长别三界苦轮。四住先落。六根清净。名为似解。进入十住初心。即破无明。开发实相。得如来一身无量身。湛然应一切。圆具三智。从胜受名。但名一切种智。圆具五眼。从胜受名。但名佛眼。故云开佛知见。初住功德。已不可尽。况十住。十行。十向。十地。况等觉耶。若能如是解者。名为圆教人法。约无作四谛。起无缘慈悲。修不二定慧。成真应二身。真徧法界。药珠普应一切。横竖逗机。冥显两益。以无缺宝藏金刚般若。拔二种生死微细诸苦。以首楞严法界健相。与三点涅槃大自在乐。是名不思议一心三智。观于不思议十法界一境三谛之音。名为观世音也。问。旣观众生非有非无。云何行于慈悲。答。若不明中道。则不识非权非实。若不识非权非实。则亦无权无实。若无权无实。则无四番因果。若明中道。则权实双照。若双照权实。则有三种权四谛世出世因果。亦有一实无作四谛世出世因果。宛然具足。在于一念心中。所以者何。以实相慧。觉了诸法非空非有。是名佛宝。所觉法性之理。三谛具足。即是法宝。如此觉慧。与理事和合。名为僧宝。事和即有前三教贤圣僧。理和即有圆教四十二贤圣僧。故大经以月光增减。喻智断二德。前十五日。喻智光渐增。即是智德。后十五日。喻邪光渐减。即是断德。月体本无偏圆。光相不无盈昃。体无偏圆。以喻实相。光有盈昃。以喻智断。智光增者。即诸法不生而般若生。断光减者。即诸法不灭而烦恼灭。如是增减。日日有之。如是智断。地地皆具。若十五日。体圆光足。则月不更圆。光不更盛。此喻中道理极。菩提智满。故云。不生不生名大涅槃。若三十日。体尽光灭。究竟无余。此喻无明已遣。邪倒永除。无惑可断。故云。不灭不灭。名大涅槃。如此明僧宝智断。皆约中道一实相法。一切因果无所破失也。若不明中道非空非假。但计断常等。即破生灭四谛世出世因果。破三藏教三宝。若但说无常生灭。即破无生四谛通教三宝。若但说体法不生不灭真谛。即破无量四谛别教三宝。若但说次第显于非空非有。亦破圆教无作四谛一体三宝。传传相望。前所破失者多。后所破失者少。若得今圆教意。即一切无所破失也。问。若圆修实相。则一法三谛。一心三观。具足诸法。亦应一教四诠。但明圆教即足。何用四教如前分别耶。答。若一教圆诠一切诸法。赴利根人。若四教差别。逗钝根人。苟不假渐次分别。则圆顿何由可解。用别显圆。所以先明四教。例如欲显一心三观。先明次第三观也。虽说种种道。其实为一乘。若有众生不信受者。当于如来余深法中示教利喜。余法即前三教。旣入佛慧。方便自息。故云。惟此一事实。余二则非真。故知但一圆顿之教。一切种智。中道正观。唯此为实观世音。余皆方便说也。本迹者。千手眼大悲经云。此菩萨不可思议威神之力。于过去无量劫前。已作佛竟。号正法明如来。大悲愿力。安乐众生。现作菩萨。又观音三昧经云。先已成佛。号正法明如来。释迦为彼佛作苦行弟子。悲华经云。过去宝藏佛时。转轮王第一太子。三月供佛及比丘僧。发菩提心。若有众生。受三涂等一切苦恼。若能念我。称我名字。为我天眼。天耳闻见。不免苦者。我终不成无上菩提。宝藏佛言。汝观一切众生。欲断众苦。故今字汝为观世音。大佛顶首楞严经云。我念往昔无量无数恒河沙劫。有佛出世。名观世音。我于彼佛发菩提心。彼佛教我从闻。思。修入三摩地。初于闻中。入流亡所。乃至忽然超越世出世间。获二殊胜。一者上合十方诸佛。与佛如来同一慈力。二者下合十方一切众生。与诸众生同一悲仰。得成三十二应。十四无畏。四不思议无作妙德。彼佛叹我善得圆通法门。于大会中。授记我为观世音号。由我观听十方圆明。故观音名。徧十方界。观世音。得大势二菩萨受记经云。次阿弥陀后。当成正觉。名普光功德山王如来。如此本迹。难可测知也。观心释者。观心因缘所生。是三藏观世音。观心即空。是通教观世音。观心即假。是别教观世音。观心即中。是圆教观世音。又秖此现前一念介尔之心。纵令昬迷倒惑。而能缘之见分。当体无非一心三观。所缘之相分。当体无非一境三谛。虽复当体全是妙智妙境。境智不二。而众生日用不知。枉受轮回。虽复轮回。性德无减。是理即圆观世音。若闻而能解。不于心外别问佛法及众生法。是名字即观世音。若如所解而修止观。圆伏五住。是观行即观世音。若止观力强。粗垢先落。净于六根。是相似即观世音。若发中道真无漏解。开示悟入佛之知见。是分证即观世音。若圆满菩提。归无所得。三千实相。究尽明了。是究竟即观世音也。次释普门者。复有二。一通途明门。二约十义解释。一通途中。复有四意。一略列门名。而示门相。三明权实。四明普不普。一列门名者。如世间门。通至贵贱居室之处。凡鄙以十恶五逆为门。通至三涂。清升以五戒。十善。四禅。四定为门。通至人天。外道以断常为门。通至惑苦。爱以四倒为门。见以四句为门。善恶虽殊。束而为言。俱是有漏世间之门。通至生死也。若就佛法轮门。亦复众多。三藏四门通有余无余涅槃。通教四门。近通化城。远通常住。别教四门。渐通常住。圆教四门。顿通常住。此则四四十六教门。又有十六观门。合有三十二门。皆是能通之义。具如玄义所明。二示门相者。三藏四门。谓阿毗昙是有门。成实论是空门。昆勒是亦有亦空门。车匿是非空非有门。一一广明行法。判贤圣位。由门通理也。通教四门。谓如幻之有。如幻之空。亦有亦空。非有非空。亦一一作行相。判贤圣位。由门通理也。别教四门。谓观佛性如闇室瓶盆。即是有门。观佛性如空。迦毗罗城空。即是无门。观佛性如石中金。福人得宝。罪人见石。是亦有亦无门。观佛性离二边。即中道非有非无门。一一作行相判位。由门通理也。圆教四门。名不异别。但一门即三门。三门即一门。不一不四。无历别之殊。圆融不四之四。一一判不思议行位之相。亦由门通理也。三明权实者。藏通二教。若教若观。共十六门。能通所通。并皆是权。别教教观八门。能通是权。所通是实。圆教教观八门。能通所通皆实也。四明普不普者。凡夫外道见爱等门。尚不能通出三界。何况普耶。藏通二教。但通化城。亦复非普。别教渐通。亦非普义。唯圆教教观。实相法门。能徧十法界千性相三谛。一时圆通。圆通中道。双照二谛。故称为普门也。一通途明门竟。二约十义解释者。至理非数。赴缘利物。或作一二之名。或至无量。广略宜然。今且处中略明十义。一慈悲普。二宏誓普。三修行普。四断惑普。五入法门普。六神通普。七方便普。八说法普。九供养诸佛普。十成就众生普。上通涂普门。已约法竟。此十普门。皆约修行福德庄严。前五是自行。次三是化他。后二是结前两意。自行中。前四是修因。第五是明果。修因又二。初二是愿。三四是行。总生起者。菩萨见一切苦恼众生。起大慈悲。此心虽不即是菩提心。能发生菩提心。譬如地水虽非种子。能令芽生。今因大悲起菩提心。亦复如是。次誓愿者。若但慈悲。每多退堕。故云。鱼子庵罗华。菩萨初发心。三事因中多。及其成就少。以不定故。须起誓愿要期制持此心。令菩提坚固。次修行者。若但发愿。于他未益。如无财力权谋。不能拔难。菩萨亦尔。须福德财。神通力。智慧谋。乃可化导。故须修行以填愿。即方便道也。次断惑者。无碍道也。次入法门者。解脱道也。此自行次第也。次神通等者。若欲化他。须示三轮。神通是身轮。方便是意轮。说法是口轮。先以定动。后以慧拔。此化他次第也。次供养诸佛。是结自行。随顺修行。是名真法供养。诸供养中为最。故大经云。汝随我语。即供养佛。禀教而行。是结自行也。成就众生。是结化他。菩萨入诸法门。净佛国土。皆为饶益一切众生故也。解释者。始从人天。乃至上地。皆有慈悲。此语乃通。不出众生缘。法缘。无缘。若约次第三慈。则缘众生时。众生差别假名不同。因果苦乐有异。尚不得入法缘慈。何得称普。若法缘慈。则无人。无我。无众生。从假以入空。尚不得诸假名。何况是普。若无缘慈者。不缘二十五有假名。不缘二乘涅槃之法。虽无所缘。而能双照空假。约此起慈。名无缘慈。心通三谛。称之为普也。若约一心圆妙三慈则不然。且如众生缘慈悲。若观一法界众生假名。可不名普。今观十法界众生假名。一一法界。各有十法界相。性。本末究竟等。十法界交互。即有百界千如。宛然具足。在一念心。譬如人面。备休否相。庸人不知。相师善识。众生一心。具足百界千如性相。亦复如是。凡夫颠倒。理具情迷。圣人觉识。如彼相师。知此千种性相。皆是因缘生法。若恶因缘生法。即是苦相性乃至苦本末。旣未解脱。故观此苦而起大悲。若善因缘生法。即有乐相性乃至乐本末。旣未证得。故观此而起大慈。具如玄义广释十界相性等也。菩萨深观十法界众生千种性相。具在一心。远讨根源。照其性德之恶。性德之善。尚自泠然。何况不照修得善恶耶。如见雪山。亦有药王。亦有毒草。以观性德恶毒。恻怆怜悯。起大悲心。欲拔其苦。以观性德善乐。爱念欢喜。起大慈心。欲与其乐。此十法界。收一切众生罄无不尽。缘此众生假名而修慈悲。岂非众生缘慈悲普耶。问。地狱界重苦未拔。云何与乐。答。众生入地狱时。多起三念。菩萨乘机。即与乐因。故言与乐也。又菩萨能大悲代受苦。令其休息。余九苦轻。与乐义可解。次明法缘慈悲普者。观十法界性相。一切善恶悉皆虚空。十法界假名。假名皆空。十法界色受想行识。色受想行识皆空。十法界处所。处所皆空。无我。无我所。皆不可得。如幻。如化。无有真实。常寂灭相。终归于空。众生云何强计为实。不觉不知。为苦为恼。不得无为寂灭之乐。今欲拔此苦而起大悲。欲与此乐而起大慈。故净名云。能为众生说如此法。即真实慈也。若缘一法界法起慈悲者。可不名普。今缘十法界法。岂非普耶。三无缘慈悲普者。若缘十法界性相等差别假名。此假则非假。十法界如幻如化。空则非空。非假故不缘十法界相性。非空故不缘十法界之真。旣遮此二边。无住无著。名为中道。亦无中可缘。毕竟清净。如是观时。虽不缘于空假。任运双照二边。起无缘慈悲。拔二死苦。与中道乐。如磁石吸铁。无有教者。自然相应。无缘慈悲。吸三谛机。更无差忒。不须作念也。行者始于凡地。修此慈悲。即得入五品观行无缘慈悲。进入十信相似无缘慈悲。次入十住。方是分证无缘慈悲。乃至等觉。邻极慈悲。普熏众生。不动而应。如明镜现像。如磁石吸铁。三谛具足。故名为普。通至中道。故称为门也。宏誓者。宏名为广。誓名为制。愿名要求。制御其心。广求胜法。故名四宏誓愿。宏誓本成慈悲。慈悲旣缘苦乐。宏誓亦约四谛。若见苦谛逼迫。楚毒酸辛。缘此起誓。故言未度令度。若见集谛颠倒。迷惑系缚。缘此起誓。故言未解令解。行清净道。能出生死。至安乐地。众生不识。欲示众生立于此道。故言未安令安。烦恼灭处。子果缚断。名为涅槃。众生未证。缘此起誓。故言未得涅槃令得涅槃。生死因难识。苦果易知。故先果后因。涅槃理妙。须方便善。故先因后果。如此四谛。不出一心。迷心起业。业即感果。欲识果源。果但由集。制心息业。则生死轮坏。烦恼调伏。名之为道。修行不懈。则苦忍明发。子果俱断。名之为灭。虽有四别。终是一念。更非异法。四谛旣尔。宏誓亦然。但凡夫厌下攀上。约此立誓。未达四谛。是不名普。藏通二教。惟见分段四谛。亦不名普。别教先约分段。次约变易。此亦非普。圆教菩萨。于一心中。徧知一切苦集灭道。徧知集者。凡夫见爱。即有作之集。二乘著空。即无作之集。故净名云。法名无染。若染于法。是名染法。非求法也。又云。结习未尽。华则著身。即是变易之惑全未除也。大经云。汝诸比丘。于此大乘。未为正法除诸结使。即无作集也。乃至顺道法爱生。亦是无作集也。徧知苦者。以有集故。即能招苦。有作集。招分段苦。无作集。招变易苦。故界内道谛。即是界外集谛。界内灭谛。即是界外苦谛也。徧知对治苦集之道灭者。人天五戒。十善。四禅。四定。不动不出。藏通四谛。十二因缘。通至有余。无余二种涅槃。别教历别通至常住。不能于一道有无量道。不名普道。圆教中道。即是实相。普贤观云。大乘因者。诸法实相。修如此道。名为圆因。故称普道。所得涅槃。即是究竟常住。一切烦恼永无遗余。譬如劫火。无有遗烬。普贤观云。大乘果者。诸法实相。证如此灭。名为圆果。故称普灭。所观四谛旣周。缘谛起誓。何得不徧。故云宏誓普也。修行者。次第五行非普。一心五行。乃名为普。具如玄义行妙中说。断惑者。若从假入空。止断四住。华犹著身。未为正法除诸结使。但离虚妄。未得一切解脱。故不名普。若从空入假。止除尘沙。不依根本而断。亦不名普。若空假不二。正观中道。根本旣倾。枝条自去。如覆大地。草木悉碎。故名断惑普也。入法门者。若二乘入一法门。不能入二。何况众多。若修历别之行。阶差浅深。亦不名普。若入王三昧。一切三昧悉入其中。譬如王来。必有营从。营从复有营从。王三昧亦如是。一谛三昧。即三谛三昧。三谛三昧。复各有无量法门而为眷属。亦皆悉入王三昧中。故名入法门普也。神通者。罗汉见大千。初地见百界。二地见千界等。皆是限量之通。故不名普。何以故。缘境旣狭。发通亦小。今圆教菩萨。徧缘十法界境。发通徧见十法界而无限极。三乘尚不知其名。何况见其境界。眼见旣尔。余例可知。方便者。有进行方便。是道前自行方便。有起用方便。是道后化他方便。今正明道后方便也。若二乘及权位菩萨自行方便。止能入一法门。故起用化他。但能齐其所得。道前道后。俱非是普。今圆教菩萨。以二谛为方便。收得一切方便。入中道已。双照二谛。二谛神变。徧十法界。而于中道无所损减。道前道后。皆名为普也。说法者。二乘及权位菩萨。不能一时徧答众声。又殊方异俗。不能令其俱解。今圆教人。一时演法。随类得解。以一妙音。徧满十方。如修罗琴。随人意出声。故名说法普也。供养诸佛者。有二。一事。二理。事供养者。如华严云。不为但供养一佛故。乃至不为但供养不可说佛刹微尘数佛故。为欲徧供养尽法界虚空界一切诸佛故。不起灭定。现诸威仪。安禅合掌。赞诸法王。以身命财一切供具。周至十方。如普贤愿王所说也。理供养者。圆智正观之心。名之为觉。觉即是佛。万行功德熏修此智。即供养佛也。故云供养诸佛普也。成就众生者。譬如萤火灯烛星月。为益盖微。若日光照世。则一切卉木。丛林。徧令生长。华果成就。外道如萤。二乘如灯烛。小菩萨如星。别教如月。今圆教菩萨。犹如日轮。又如大云。一时等澍。四方俱下。三草二木。各得生长。故云成就众生普也。普门之义。何可穷尽。略举十义。以示其端耳。但观现前一念心性。法尔具足三千性相。即空。即假。即中。正是无作四谛妙境。缘此妙境而起慈悲。慈悲则普。立宏誓愿。宏誓则普。依此修行。一行一切行。故修行普。依此断惑。一断一切断。故断惑普。依此入法门。一法门一切法门。故入法门普。依此而起神通。即是无记化化。故神通普。依此而起方便。徧逗十界权实顿渐种种机缘。故方便普。依此说法。一音徧报众声。故说法普。依此供养诸佛。三世诸佛悉受其供。故供养普。依此成就众生。法界群机皆得四益。故成就普。一切众生心性无减。是理即普门。闻而生解。是名字即普门。圆伏五住。是观行即普门。清净六根。是相似即普门。开示悟入。是分证即普门。法界洞彻。穷源尽性。是究竟即普门也。释品名竟。此品因昙摩罗谶法师。教河西王沮渠蒙逊诵之除病。所以流通别行。良由观音大士。与此方尤有缘故。智者大师。亦别说玄义及义疏各有二卷。玄义亦作五重。谓人法等为名。已如前说。灵智合法身为体。感应为宗。慈悲利物为用。流通醍醐味为教相也。
　　
　　妙法莲华经台宗会义卷七之一
　　
　　妙法莲华经台宗会义卷七之二
　　
　　古吴后学蕅益智旭述
　　
　　普门品入文为二。初问答。二闻品功德。
　　
　　　（戊）初中二。初长文。二偈颂。
　　
　　　（己）长文有两番问答。
　　
　　　（庚）初番为二。初问。二答。
　　
　　　（辛）今初。
　　
　　尔时无尽意菩萨。即从座起。偏袒右肩。合掌向佛。而作是言。世尊。观世音菩萨。以何因缘名观世音。
　　
　　尔时者。说东方菩萨竟。次应说西方菩萨时也。（世界）说东方生善竟。次应说西方生善时。（为人）说东方断疑竟。次应说西方断疑时。（对治）说东方得道竟。次应说西方得道时。（第一义）无尽者。境也。大品明空则无尽。（真）大集明八十无尽门。华严明十种不可尽。（俗）净名云。夫无尽者。非尽非无尽。故名无尽。（中）意者。智也。即一心三智也。智契于境。境随智空。名无尽意。（空）又意者。世出世之本也。智随于境。境多智多。名无尽意。（假）又意即法界。一切皆是法界。故言能观心性。名为上定。（中）而作是言者。具二庄严。故能问也。以何因缘者。若就众生。则以善恶两机为因。圣人灵智慈悲为缘。若就菩萨。则以观智慈悲为因。众生机感为缘也。
　　
　　　（辛）二答三。初总答。二别答。三劝持名答。即大佛顶经所明十四无畏也。
　　
　　　（壬）今初。
　　
　　佛告无尽意菩萨。善男子。若有无量百千万亿众生。受诸苦恼。闻是观世音菩萨。一心称名。观世音菩萨即时观其音声。皆得解脱。
　　
　　无量百千万亿众生。标十法界种种机也。受诸苦恼。明别业所感果报各不同也。自有一人受一苦。一人受多苦。多人受一苦。多人受多苦。今显人多苦多。并为菩萨与拔之境也。遭苦由于二世之恶。闻名即是二世之善。一心称名。有事有理。如此善恶合为机感也。即时观其音声者。应之速也。皆得解脱者。应之普也。闻有四义。谓闻闻。闻不闻。不闻闻。不闻不闻。随达一种。即是四教闻慧。一心称名。即四教思修二慧。事一心者。谓念念相续。不起杂想。理一心者。谓了知此心非自。他。共。亦非无因。能称所称。体是法界也。事一心。解脱事难。理一心。解脱理难。随感必应。如啐啄同时。若夫称唱累年。不蒙寸效者。秖由未臻事一心故。然亦能作未来得度因缘。故虽散心一称名号。功无虚弃。但效有迟速耳。
　　
　　　（壬）二别答三。初约口业机明应。二约意业机明应。三约身业机明应。
　　
　　　（癸）初中二。初明七难。二结叹。
　　
　　　（子）初又七。初火难（至）七怨贼难。
　　
　　　（丑）今初。
　　
　　若有持是观世音菩萨名者。设入大火。火不能烧。由是菩萨威神力故。
　　
　　持名是善。入火是恶。善恶合为机感。威神力故。火不能烧。即是应也。果报火。下从地狱。上至初禅。皆论机应。恶业火。下从地狱。上至非想。皆论机应。烦恼火。下从地狱。上至等觉。皆论机应也。
　　
　　　（丑）二水难。
　　
　　若为大水所漂。称其名号。即得浅处。
　　
　　水漂是恶。称名是善。以此为机。得浅是应也。果报水。下从地狱。上至二禅。恶业水。通三界。烦恼水。通九界。并论机感。
　　
　　　（丑）三罗刹难。
　　
　　若有百千万亿众生。为求金银。琉璃。砗磲。码瑙。珊瑚。琥珀。真珠等宝。入于大海。假使黑风吹其船舫。飘堕罗刹鬼国。其中若有乃至一人称观世音菩萨名者。是诸人等。皆得解脱罗刹之难。以是因缘。名观世音。
　　
　　此罗刹难。亦是风难。果报罗刹。在欲界。恶业罗刹。徧三界。烦恼罗刹。通九界。又果报风。至三禅。恶业风。徧三界。烦恼风。通九界。各论机应。并可例解。
　　
　　　（丑）四刀杖难。
　　
　　若复有人。临当被害。称观世音菩萨名者。彼所执刀杖。寻段段坏而得解脱。
　　
　　果报刀杖。局在地居。恶业刀杖。遍三界。烦恼刀杖。通九界也。
　　
　　　（丑）五鬼难。
　　
　　若三千大千国土。满中夜叉。罗刹。欲来恼人。闻其称观世音菩萨名者。是诸恶鬼。尚不能以恶眼视之。况复加害。
　　
　　鬼难例前罗刹可解。言大千满中者。假使之辞。意显烦恼恶鬼弥满。唯称名能降伏之。
　　
　　　（丑）六枷锁难。
　　
　　设复有人。若有罪。若无罪。杻械枷锁检系其身。称观世音菩萨名者。皆悉断坏。即得解脱。
　　
　　有罪是现世恶。无罪是过去恶。在手曰杻。在足曰械。在头曰枷。连身曰锁。封名为检。缚名为系。果报枷锁。在欲界。恶业枷锁。遍三界。烦恼枷锁。通九界也。
　　
　　　（丑）七怨贼难。
　　
　　若三千大千国土。满中冤贼。有一商主。将诸商人。赍持重宝。经过险路。其中一人作是唱言。诸善男子。勿得恐怖。汝等应当一心称观世音菩萨名号。是菩萨能以无畏施于众生。汝等若称名者。于此怨贼当得解脱。众商人闻。俱发声言南无观世音菩萨。称其名故。即得解脱。
　　
　　大千满中。亦假设之辞。夺命名冤。劫财名贼。果报冤贼。在欲界。恶业冤贼。遍三界。烦恼冤贼。通九界。观心释者。大千满中冤贼。无始烦恼种子。集在第八藏识中也。有一商主。第六识也。诸商人。徧行别境及诸善心所也。重宝。出世三乘法也。经过险路。诸对治法与诸烦恼相遇也。其中一人。或是胜解。或是善慧。或是信也。一心称名。四教闻。思。修慧也。俱发声者。心王与诸善心所决相应也。即得解脱者。证于四教所诠理也。又此七难。即表众生身有六大。火即火大。水即水大。风即风大。刀杖枷锁。皆即地大。三千大千。以表空大。罗刹冤贼以表识大。观音菩萨观此六大。皆如来藏。一一即空假中。自旣解脱。故能令他解脱。众生迷此六大之性。枉受果报。恶业。烦恼诸难。然正迷时。性德无改。原与菩萨体同。故闻名称念。随其解有偏圆。行有浅深。所得四教四益。亦有差别。究竟终得一切种智。则无别也。初明七难竟。
　　
　　　（子）二结叹。
　　
　　无尽意。观世音菩萨摩诃萨威神之力。巍巍如是。
　　
　　巍巍者。高显也。功超九界故高。名彰三土故显。初约口业机明应竟。
　　
　　　（癸）二约意业机明应二。初明三毒。二结叹。
　　
　　　（子）今初。
　　
　　若有众生。多于淫欲。常念恭敬观世音菩萨。便得离欲。若多嗔恚。常念恭敬观世音菩萨。便得离嗔。若多愚痴。常念恭敬观世音菩萨。便得离痴。
　　
　　多欲。恚。痴。是恶。常念恭敬。是善。此二为机。得离即是应也。事欲。事恚。局在欲界。事痴即通三界。理三毒者。二乘以耽真为欲。畏俗为嗔。不了生死涅槃如幻为痴。出假菩萨。以游戏神通为欲。诃厌二乘为嗔。不达中道为痴。地前菩萨以中道似爱为欲。双舍二边为嗔。无明未破为痴。乃至等觉后心。犹有微细无明未破。即有微细欲恚未除。今由大悲菩萨从初发心。观此贪。嗔。痴等烦恼。皆是因缘生法。一一即空。假。中。即空故离凡夫三毒。即假故离二乘三毒。即中故离菩萨三毒。成就不可思议三种善根。亦是成就不可思议大贪。大嗔。大痴法门。故令常念恭敬之者。随解偏圆。随行浅深。得离亦有种种差别。究竟归于无差别也。
　　
　　　（子）二结叹。
　　
　　无尽意。观世音菩萨有如是等大威神力。多所饶益。是故众生常应心念。
　　
　　二约意业机明应竟。
　　
　　　（癸）三约身业机明应二。初明二求。二结叹。
　　
　　　（子）今初。
　　
　　若有女人。设欲求男。礼拜供养观世音菩萨。便生福德智慧之男。设欲求女。便生端正有相之女。宿植德本。众人爱敬。
　　
　　求男求女。独标女人者。女人以无子为苦。夫主所弃。并妇所轻。旁人所笑故也。礼拜供养是机感。便生男女是普应也。法门解者。四教未证实理。皆名女人。四教各论慧男定女。良由大士先证权实男女。故能为增上缘。令诸行人各得成就诸定慧也。又欲界有慧无定。是狂男。无色有定无慧。是痴女。四禅定慧均平。如福德男端正女也。然男无破惑之功。女无出生无漏之力。此亦无用男女。藏通两教二乘。慧能断见思惑。是干事之男。定能发生无漏。是育嗣之女。然慧不能破无明见佛性。则男而不男。定不能怀中道子。则女犹石女。故大经云。二乘定多慧少。不见佛性。菩萨慧多定少。亦不见佛性也。唯别教初地。真明慧发。无缘慈成。乃名真正男女。圆教初住见中道时。定慧具足。男女相满。故男名福德。是有定之慧。女名端正。是有慧之定也。
　　
　　　（子）二结叹
　　
　　无尽意。观世音菩萨。有如是力。若有众生恭敬礼拜观世音菩萨。福不唐捐。
　　
　　唐捐谓虚弃。此句兼释疑也。亦有礼拜不得男女者。唯由机浅。故所求未遂。而礼拜之福。终必不失也。二别答竟。
　　
　　　（壬）三劝持名答三。初劝持。二格量。三结叹。
　　
　　　（癸）今初。
　　
　　是故众生。皆应受持观世音菩萨名号。
　　
　　上说观音得名因缘。其力广大。旣不辨形质。但是述名论德。若欲归崇宜受持名号。故结劝持名也。良由万德洪名。称实所召。只此一名一字。法尔具足三千性相。三谛妙理。法尔圆收顿。渐。偏。圆。权。实妙智。法尔理智本自不二。不二而二。理智宛然。举一假名。则一切假名。一切实法。一切国土。无不归趣此假名中。是故闻名功德。已自不可思议。受持功德。尤不可思议也。持名旣尔。想彼正报依报。亦复如是。故知阿弥陀经。观无量经与此妙经。同一圆顿甚深希有法门。无有优劣。
　　
　　　（癸）二格量。
　　
　　无尽意。若有人受持六十二亿恒河沙菩萨名字。复尽形供养饮食。衣服。卧具。医药。于汝意云何。是善男子善女人。功德多不。无尽意言。甚多。世尊。佛言。若复有人。受持观世音菩萨名号。乃至一时礼拜供养。是二人福。正等无异。于百千万亿劫。不可穷尽。
　　
　　文有四意。一格量本。二问。三答。四正格量也。格量本中。共举四多。六十二亿恒沙。是福田多。受持。是持名多。尽形。是时节多。饮食等四事供养。是种子多。以此四多为格量本也。问答可知。正格量中。还举四少以格四多。但一观世音。则福田少。持名亦少。乃至一时。则时少。礼拜供养。不言四事。则种子少。而功德正等无异。良由真如实际。一多无性。本自平等故也。观音证此实际故。一则非一。与多正等。六十二亿证此实际故。多则非多。与一正等。一中解无量。故说六十二亿。无量中解一。故说观世音耳。占察经云。能闻我名者。即为闻十方佛名。亦是此意。
　　
　　　（癸）三结叹。
　　
　　无尽意。受持观世音菩萨名号。得如是无量无边福德之利。
　　
　　初番问答。明众生三业显机为境。法身灵智冥应。境智因缘。名观世音竟。
　　
　　　（庚）次番亦二。初问。二答。
　　
　　　（辛）今初。
　　
　　无尽意菩萨白佛言。世尊。观世音菩萨。云何游此娑婆世界。云何而为众生说法。方便之力。其事云何。
　　
　　问有三意。一云何游。是问身业。二云何说。是问口业。三方便云何。是问意业。即是三轮不思议化。亦名三不护三无失也。不思议化者。化作佛身。亦即化作佛口佛心。乃至化作执金刚神。亦即化作金刚心口。虽屈曲利物。而于法身智慧无所损减。故净名云。善能分别诸法相。于第一义而不动。不动而动。名不思议化也。问。意业云何可化。答。圣意无能测者。若欲示之。乃至昆虫。亦令得知。故唯识云。无上觉者。神力难思。化无量类。皆令有心也。不护者。住不思议圆普法门。实不作意计校筹量。次第经营。譬如明镜。随对即现。无有分别。亦无前后也。无失者。众生根机不同。浅深有异。观音虽不作念逗机。而逗机无失。契当前人。冥会事理也。
　　
　　　（辛）二答三。初别答。二总答。三劝供养。
　　
　　　（壬）今初。
　　
　　佛告无尽意菩萨。善男子。若有国土众生。应以佛身得度者。观世音菩萨即现佛身而为说法。应以辟支佛身得度者。即现辟支佛身而为说法。应以声闻身得度者。即现声闻身而为说法。应以梵王身得度者。即现梵王身而为说法。应以帝释身得度者。即现帝释身而为说法。应以自在天身得度者。即现自在天身而为说法。应以大自在天身得度者。即现大自在天身而为说法。应以天大将军身得度者。即现天大将军身而为说法。应以毗沙门身得度者。即现毗沙门身而为说法。应以小王身得度者。即现小王身而为说法。应以长者身得度者。即现长者身而为说法。应以居士身得度者。即现居士身而为说法。应以宰官身得度者。即现宰官身而为说法。应以婆罗门身得度者。即现婆罗门身而为说法。应以比丘。比丘尼。优婆塞。优婆夷身得度者。即现比丘。比丘尼。优婆塞。优婆夷身而为说法。应以长者。居士。宰官。婆罗门妇女身得度者。即现妇女身而为说法。应以童男。童女身得度者。即现童男。童女身而为说法。应以天龙夜叉乾闼婆阿修罗迦楼罗紧那罗摩睺罗伽人非人等身得度者。即皆现之而为说法。应以执金刚神得度者。即现执金刚神而为说法。
　　
　　应以之言。答意业方便。能知机宜。现身。答身业。说法。答口业。三业本不相离也。此中别明三十三身。若幷人及非人。则是三十五身。大佛顶经明三十二应。开出独觉别为一。合四妇女但为一。略不言迦楼罗。文有开合。义无增减。总而言之。止是十法界身耳。不言菩萨身者。正就菩萨法界。广明现余九法界像。以显十界互具重重无尽之意也。不言地狱界者。摄在非人中也。若有国土众生者。实报方便同居三种国土十法界机也。实报土中纯以菩萨而为众生。唯有一佛界机。方便土中。有九种众生。谓藏教二乘无学。通教三乘断通惑人。别三十心。圆教十信也。有二种机。一是佛界机。二是菩萨界机也。同居土中。具足九界众生及十界机。对机设应。具须十界佛身。又有四教相别。辟支又有缘独不同。声闻又有析法。体法。四向。四果。及示随五味展转调伏不同。旣现梵王。理应亦现光音徧净二王。旣现帝释。理应亦现夜摩。兜率。化乐三王。自在即欲界主。大自在即四禅主。旣云毗沙门。亦必现余三天。故佛顶直云四天王也。旣云小王。亦必应现四种轮王。旣云人非人等。言人。则老少贵贱。何所不收。言非人。则地狱鬼畜。何所不收。故下文云。以种种形游诸国土。但可意知。岂可言尽。为说法者。随其所堪。或权。或实。或顿。或渐。或显。或密。令得权实四益。究竟终归一实益耳。
　　
　　　（壬）二总答
　　
　　无尽意。是观世音菩萨。成就如是功德。以种种形。游诸国土。度脱众生。
　　
　　前别答三十五身。文广而意狭。此总答如是功德。文狭而义广。以种种形。则不止三十五身。游诸国土。则不局娑婆世界明矣。
　　
　　　（壬）三劝供养二。初劝。二受旨。
　　
　　　（癸）今初。
　　
　　是故汝等。应当一心供养观世音菩萨。是观世音菩萨摩诃萨。于怖畏急难之中。能施无畏。是故此娑婆世界。皆号之为施无畏者。
　　
　　旣名观世音。亦名施无畏者。从德受名。德旣无尽。名亦无尽也。
　　
　　　（癸）二受旨六。初奉命。二不受。三重奉。四佛劝。五受已转奉。六叹结。
　　
　　　（子）今初。
　　
　　无尽意菩萨白佛言。世尊。我今当供养观世音菩萨。即解颈众宝珠璎珞。价直百千两金。而以与之。作是言。仁者。受此法施珍宝璎珞。
　　
　　众宝珠璎珞者。众宝间珠。共为严饰也。无尽意位高。璎珞何止直百千两。如云百姓万民。不止一百一万也。又颈。表中道一实之理。以众多无尽法门。庄严实相。如璎珞在颈。解者。表菩萨为常舍行。故一切愿行功德。乃至佛智菩提涅槃。亦不住不著。无依无倚。故言解也。大集云。戒定慧陀罗尼以为璎珞庄严法身。百千是十万。表十地各有万德也。法施者。财即是法。财是因缘生法。即空。即假。即中。三谛一心。一切具足。。于法平等。于财亦等。如此施者。即是法施也。
　　
　　　（子）二不受。
　　
　　时观世音菩萨。不肯受之。
　　
　　约事。则无尽意奉命供养。我未奉命。故不肯受。礼应逊让也。约表法。则不受三昧广大之用。故无所受。
　　
　　　（子）三重奉。
　　
　　无尽意复白观世音菩萨言。仁者。愍我等故。受此璎珞。
　　
　　或请上愍下。或地位相齐。亦可相愍。或我为四众故施。仁愍四众而受。以无所受而受诸受也。
　　
　　　（子）四佛劝。
　　
　　尔时佛告观世音菩萨。当愍此无尽意菩萨。及四众天龙夜叉乾闼婆阿修罗迦楼罗紧那罗摩睺罗伽人非人等故。受是璎珞。
　　
　　正以菩萨为物故施。亦应为物故受也。
　　
　　　（子）五受已转奉。
　　
　　即时观世音菩萨。愍诸四众。及于天龙夜叉乾闼婆阿修罗迦楼罗紧那罗摩睺罗伽人非人等。受其璎珞。分作二分。一分奉释迦牟尼佛。一分奉多宝佛塔。
　　
　　秖一法施璎珞。分作二分。表一实相。举体作事理二因也。奉二佛者。表以二因趣二果也。理圆即法佛。事圆即报佛。还以二佛表二果也。
　　
　　　（子）六叹结。
　　
　　无尽意。观世音菩萨。有如是自在神力。游于娑婆世界。
　　
　　初长文竟。
　　
　　　（己）二偈颂。什公不译。故旧本皆无。文句义疏亦皆不释。续高僧传云。偈是阇那掘多所译。今流通本。旣并增入。故科注中。依慈云师所分之科而消释之。大科为三。初双颂两问。二双颂两答。三双颂两劝。
　　
　　　（庚）今初。
　　
　　尔时无尽意菩萨以偈问曰。世尊妙相具。我今重问彼。佛子何因缘。名为观世音。
　　
　　初句叹佛德。次句双含二问。后二句别颂初问也。
　　
　　　（庚）二双颂两答二。初加颂总叹行愿。二别颂两答。
　　
　　　（辛）今初。
　　
　　具足妙相尊。偈答无尽意。汝听观音行。善应诸方所。宏誓深如海。历劫不思议。侍多千亿佛。发大清净愿。
　　
　　初二句。经家叙辞。次六句。佛正答也。汝听者。诫令生三慧也。观音行者。一心三智。观十界音。令无量苦。一时解脱。即已成利他行也。善应诸方所者。不动真心。垂形三土。三十二应。处处现往。即普门神通力也。此二句。总叹所尅真应二身也。宏誓深如海者。明其初发心时。缘于无作四谛。故横该十界。竖彻三谛。广且深也。历劫等者。明其中间以行填愿。所经时久。所侍佛多。所发愿大。故得成今真应二身。譬如水涨船高。泥多佛大也。
　　
　　　（辛）二别颂两答二。初颂前答。二颂后答。
　　
　　　（壬）初中二。初颂总答。二颂别答。
　　
　　　（癸）今初。
　　
　　我为汝略说。闻名及见身。心念不空过。能灭诸有苦。
　　
　　略说者。举要而言也。闻名故称。口业机也。见身故礼。身业机也。心念意业机也。诸有。二十五有也。
　　
　　　（癸）二颂别答二。初颂七难。二颂三毒二求。
　　
　　　（子）初中十二。初颂第一火难（至）十二加颂雷雨难。
　　
　　　（丑）今初。
　　
　　假使兴害意。推落大火坑。念彼观音力。火坑变成池。
　　
　　念彼观音者。若就佛说。观音为彼。即约师弟。假分彼此。若就众生念彼观音。即约感应。暂分彼此。师弟感应。无非法界。能所宛然。能所斯绝。众生念自心中之彼观音。观音应自心中之彼众生。感应道交。不可思议。
　　
　　　（丑）二颂第二水难。
　　
　　或漂流巨海。龙鱼诸鬼难。念彼观音力。波浪不能没。
　　
　　　（丑）三加颂堕须弥难。
　　
　　或在须弥峰。为人所推堕。念彼观音力。如日虚空住。
　　
　　约事。即是假设之辞。设使从须弥堕。尚不损伤。况余山耶。约观解者。本在中道实相性德须弥山王。无明恶人。推堕二死海中。念彼观音三智三德。便同诸佛住无所住。
　　
　　　（丑）四加颂堕金刚山难。例须弥难可解。
　　
　　或被恶人逐。堕落金刚山。念彼观音力。不能损一毛。
　　
　　　（丑）五超颂第七冤贼难。
　　
　　或值冤贼绕。各执刀加害。念彼观音力。咸即起慈心。
　　
　　　（丑）六追颂第四刀杖难。
　　
　　或遭王难苦。临刑欲寿终。念彼观音力。刀寻段段坏。
　　
　　　（丑）七追颂第六枷锁难。
　　
　　或囚禁枷锁。手足被杻械。念彼观音力。释然得解脱。
　　
　　　（丑）八加颂咒咀毒药难。
　　
　　咒咀诸毒药。所欲害身者。念彼观音力。还著于本人。
　　
　　咒使鬼神往杀前人。若前人有种种福德所护。不可杀者。法须还著本人。密部明之甚详。须知还著本人。亦复具有四悉檀益。苏轼改云。两家俱没事者。见识单浅。未知折摄之妙也。
　　
　　　（丑）九追颂第五鬼难。
　　
　　或遇恶罗刹。毒龙诸鬼等。念彼观音力。时悉不敢害。
　　
　　　（丑）十加颂恶兽难。
　　
　　若恶兽围绕。利牙爪可怖。念彼观音力。疾走无边方。
　　
　　　（丑）十一加颂蛇蝎难。
　　
　　蚖蛇及蝮蝎。气毒烟火然。念彼观音力。寻声自回去。
　　
　　　（丑）十二加颂雷雨难。
　　
　　云雷鼓掣电。降雹澍大雨。念彼观音力。应时得消散。
　　
　　正颂七难。加颂有五。共为十二。皆须具约果报。恶业。烦恼。六道。四教一一释之。若约所表。不出六大。须弥。金刚。亦是地大。雷电。火大。雹雨。水大。兽蛇咒诅。皆表识大。菩萨因中。观此六大即空。假。中。今住六种如实之际。故徧法界救诸苦恼。以要言之。一切依正。皆是观音妙色妙心。一切众生。于圣色心而自为难。如闇中触宝。自伤其身。三业求救。亦即观音。是故机成。即时而应。当以此义念念观之。何患不同观音利物。初颂七难竟。
　　
　　　（子）二颂三毒二求。
　　
　　众生被困厄。无量苦逼身。观音妙智力。能救世间苦。
　　
　　界内。界外。皆有三毒之苦。皆有无男无女之苦。故无量也。初颂前答竟。
　　
　　　（壬）二颂后答二。初正颂示现。二加颂显机显应。
　　
　　　（癸）初正颂示现。长文有别有总。别明三十二应。总明身多境多。今不分总别。但通明三轮不思议化。即分为三。初明身业普应。二明意业普观。三明口业普说。
　　
　　　（子）今初。
　　
　　具足神通力。广修智方便。十方诸国土。无刹不现身。种种诸恶趣。地狱鬼畜生。生老病死苦。以渐悉令灭。
　　
　　具足神通力者。百界千如全体之妙用也。广修智方便者。权实二智照性以发通也。上文但以非人二字含三恶趣。今具出之。故知具十法界身也。分段变易。各有四相之苦。以渐悉令灭。归于常寂光。或权或实。循循善诱。合宜而用。药不执方明矣。
　　
　　　（子）二明意业普观。
　　
　　真观清净观。广大智慧观。悲观及慈。观常愿常瞻仰。无垢清净光。慧日破诸暗。能伏灾风火。普明照世间。
　　
　　初一偈。明所证体。次一偈。明所起用也。真观者。证不思议空也。清净观者。证不思议假也。广大智慧观者。证不思议中也。悲观者。以不思议三观。与诸众生同一悲仰也。慈观者。以不思议三观。与佛如来同一慈力也。同慈力。故云常愿。同悲仰。故常瞻仰。由深证此一心三观。故发无垢清净光明。名为慧日。能破十界三惑闇之集谛。能伏十界二死灾风火之苦谛。能与十界道灭而普明照世间也。
　　
　　　（子）三明口业普说。
　　
　　悲体戒雷震。慈意妙大云。澍甘露法雨。灭除烦恼焰。
　　
　　欲说大法。必依身意以为授法之本。为度众生。现身说法。故所现身。名为大慈悲体。与下慈意。互举一字。相影略耳。先用戒德警人。如天震雷。物无不肃。故云悲体戒雷震也。拔苦与乐。名为大慈悲意。无缘而被。名之为妙。物无不覆。譬如大云。故云慈意妙大云也。诸天甘露。服之不死。所澍法雨。亦复如是。闻者悟道。证常住命。三惑烦恼苦焰灭除。与拔同时。十界皆得度也。初正颂示现竟。
　　
　　　（癸）二加颂显机显应。
　　
　　诤讼经官处。怖畏军阵中。念彼观音力。众冤悉退散。
　　
　　长文三十二应。应虽属显。机则或冥或显。不可定判。今颂旣云念彼观音。则灼然是显机也。诤讼怖畏亦须果报。恶业。烦恼三释。或此亦是加颂七难偶错简耳。但云众冤退散。或仍是冥应也。二双颂两答竟。
　　
　　　（庚）三双颂两劝二。初颂前番劝持名。二颂后番劝供养。
　　
　　　（辛）初中二。初明境智深妙以劝常念。二明感应难测以劝勿疑。
　　
　　　（壬）今初。
　　
　　妙音观世音。梵音海潮音。胜彼世间音。是故须常念。
　　
　　此明菩萨有种种德。具种种名。一一名字。并诠法界圆融不思议德。故须念也。即权而实。名为妙音。即实而权。名观世音。契本净性。名为梵音。契十界机。名海潮音。权实不二。自他不二。故胜彼十法界世间音也。权即实故。他即自故。胜于别教所诠九界。迷理起惑。实即权故。自即他故。胜于别教所诠佛界。缘理断九也。所以观音一名。即与六十二亿名号功德正等。
　　
　　　（壬）二明感应难测以劝勿疑。
　　
　　念念勿生疑。观世音净圣。于苦恼死厄。能为作依怙。
　　
　　疑去则念成。念成则二死可脱。故劝勿疑。初颂前番劝持名竟。
　　
　　　（辛）二颂后番劝供养。
　　
　　具一切功德。慈眼视众生。福聚海无量。是故应顶礼。
　　
　　顶礼即是三业供养也。初问答竟。
　　
　　　（戊）二闻品功德二。初持地叹证。二经家述益。
　　
　　　（己）今初。
　　
　　尔时持地菩萨。即从座起。前白佛言。世尊。若有众生。闻是观世音菩萨品自在之业。普门示现神通力者。当知是人功德不少。
　　
　　自在之业。谓于。七难。三毒。二求。皆得大自在也。普门示现。谓现十法界身方便说法也。闻者功德。已自不少。况受持。读诵。解说。书写。如说修行者乎。然非通别释题。安令闻者获大功德。故须持地菩萨而叹证之。大佛顶经云。毗舍浮佛摩顶。谓我当平心地。则世界地一切皆平。我即心开。见身微尘。与造世界所有微尘。等无差别。悟无生忍。闻诸如来宣妙莲华佛知见地。我先证明而为上首。盖旣悟地大本如来藏。即悟七大皆如来藏。旣悟七大皆如来藏。即悟五阴。六入。十二处。十八界皆如来藏。旣悟阴。入。处。界皆如来藏。即悟七难。三毒。乃至十法界身皆如来藏。故能证此闻品功德也。
　　
　　　（己）二经家述益。
　　
　　佛说是普门品时。众中八万四千众生。皆发无等等阿耨多罗三藐三菩提心。
　　
　　无等等者。无上菩提。无与等者。得此理已。等一切法。皆成无上。如世仙丹。无与等者。能点他物。亦成仙丹。此约开显之圆。横收一切。皆归一实也。又究竟佛果。无与等者。初发心时。即便等之。如转轮王。无与等者。太子初生。即便等之。此约实相之体。竖谈因果。初后宛然也。又心即理。理即心。心外无理。理外无心。心之与理。但有名字。名字性空。俱不可说。将何物等何物。而云无等等耶。不可说而说。说此心等此理。是故言无等等。此约双遮双照。非横非竖。而横而竖也。发心有三。一观行发心。二相似发心。三分证发心。今必是分证也。约化他劝流通中。二勖受法弟子竟。
　　
　　　　释普门品竟。次释陀罗尼品。
　　
　　陀罗尼品第二十六
　　
　　陀罗尼。此翻总持。持恶不起。持善不失。（世界）又翻遮持。能持善。（为人）能遮恶。（对治）遮边恶。持中善。（第一义）众经用法不同。或专治病。如疗痔等。或专护法。如此文。或专灭罪。如方等。或通用治病。灭罪。护经。如请观音等。或大神咒。大明咒。无上咒。无等等咒。则非治病。非灭罪。非护经。又密部共有三种。一佛部。自分五部。即五佛所说也。二菩萨部。三鬼神部。一一部中。各论上中下三法。成就增益。名上法。禳灾摄召名中法。降伏。名下法。于上法中。又分三品。各有行仪。各有观法。各有严禁。而通以无上菩提心为主。若无师传。则名盗法。若违行仪。则招恶报。若犯严禁。辄以功效向他人说。则招奇祸。并是如来不可思议四悉益物。切须依经。幸勿乖教。旧名为咒。新译名为真言。亦名为明。或是鬼神王名。故能降伏鬼神。（世界）或如军中密号。唱使相应。（为人）或如密默治恶。（对治）或是如来密语。如王索先陀婆群下不晓。唯有智臣。乃能知之。洗时奉水。饮食奉器。食时奉盐。游时奉马。陀罗尼亦尔。秖是一法。徧有诸力。病愈罪除。善生。道合。（第一义）故存本音。不翻译也。
　　
　　　（丙）三咒护者。恶世宏经。每多恼难。故以真言护之。使道流通也。文为四。初问持经功德。二答甚多。三请以咒护。四闻品得益。
　　
　　　（丁）今初。
　　
　　尔时药王菩萨。即从座起。偏袒右肩。合掌向佛。而白佛言。世尊。若善男子。善女人。有能受持法华经者。若读诵通利。若书写经卷。得几所福。
　　
　　　（丁）二答甚多
　　
　　佛告药王。若有善男子。善女人。供养八白万亿那由他恒河沙等诸佛。于汝意云何。其所得福。寍为多不。甚多。世尊。佛言。若善男子。善女人。能于是经乃至受持一四句偈。读诵解义。如说修行。功德甚多。
　　
　　　（丁）三请以咒护五。初药王。二勇施。三毗沙门。四持国。五罗刹女。
　　
　　　（戊）初中四。初请。二说。三叹。四印。
　　
　　　（己）今初
　　
　　尔时药王菩萨白佛言。世尊。我今当与说法者陀罗尼咒以守护之。
　　
　　咒是华言。谓禁咒。咒祝。咒愿也。秘密不翻。乃以此名目之。今华梵双举。故云陀罗尼咒。
　　
　　　（己）二说。
　　
　　即说咒曰。安尔（一）曼尔（二）摩祢（三）摩摩祢（四）旨隶（五）遮梨第（六）赊咩（莫者切七）赊履多玮（八）膻帝（九）目帝（十）目多履（十一）娑履（十二）阿玮娑履（十三）桑履（十四）娑履（十五）叉裔（十六）阿叉裔（十七）阿耆腻（十八）膻帝（十九）赊履（二十）陀罗尼（二十一）阿卢伽婆娑（苏奈切）簸蔗毗叉腻（二十二）祢毗剃（二十三）阿便哆逻祢履剃（二十四）阿亶（多罕切）哆波隶输地（二十五）欧究隶（二十六）牟究隶（二十七）阿罗隶（二十八）波罗隶（二十九）首迦差（初几切三十）阿三磨三履（三十一）佛陀毗吉利袠（音侄）帝（三十二）达磨波利差（猜离切）帝（三十三）僧伽涅瞿沙祢（三十四）婆舍婆舍输地（三十五）曼哆逻（三十六）曼哆逻叉夜多（三十七）邮楼哆（三十八）邮楼哆憍舍略（来加切三十九）恶叉逻（四十）恶叉冶多冶（四十一）阿婆卢（四十二）阿摩若（荏［艹/遮］切）那多夜（四十三）。
　　
　　　（己）三叹
　　
　　世尊。是陀罗尼神咒。六十二亿恒河沙等诸佛所说。若有侵毁此法师者。则为侵毁是诸佛已。
　　
　　　（己）四印
　　
　　时释迦牟尼佛。赞药王菩萨言。善哉善哉。药王。汝愍念拥护此法师故。说是陀罗尼。于诸众生多所饶益。
　　
　　　（戊）二勇施三。初请。二说。三叹。
　　
　　　（己）今初。
　　
　　尔时勇施菩萨白佛言。世尊。我亦为拥护读诵受持法华经者。说陀罗尼。若此法师得是陀罗尼。若夜叉。若罗刹。若富单那。若吉蔗。若鸠槃茶。若饿鬼等。伺求其短。无能得便。
　　
　　富单那。热病鬼也。吉蔗。起尸鬼也。
　　
　　　（己）二说
　　
　　即于佛前而说咒曰。痤（誓螺切）隶（一）摩诃痤隶（二）郁枳（音纸三）目枳（四）阿隶（五）阿罗婆第（六）涅隶第（七）涅隶多婆第（八）伊致（者利切）柅（女纸切九）韦致柅（十）旨致柅（十一）涅隶墀柅（十二）涅犁墀婆底（十三）
　　
　　　（己）三叹
　　
　　世尊。是陀罗尼神咒。恒河沙等诸佛所说。亦皆随喜。若有侵毁此法师者。则为侵毁是诸佛已。
　　
　　　（戊）三毗沙门三。初请。二说。三叹。
　　
　　　（己）今初。
　　
　　尔时毗沙门天王护世者。白佛言。世尊。我亦为愍念众生拥护此法师故。说是陀罗尼。
　　
　　　（己）二说
　　
　　即说咒曰。阿梨（一）那梨（二）［少/兔］那梨（三）阿那卢（四）那履（五）拘那履（六）
　　
　　　（己）三叹
　　
　　世尊。以是神咒拥护法师。我亦自当拥护持是经者。令百由旬内无诸衰患。
　　
　　　（戊）四持国三。初请。二说。三叹。
　　
　　　（己）今初
　　
　　尔时持国天王在此会中。与千万亿那由他乾闼婆众。恭敬围绕。前诣佛所。合掌白佛言。世尊。我亦以陀罗尼神咒。拥护持法华经者。
　　
　　　（己）二说
　　
　　即说咒曰。阿伽祢（一）伽祢（二）瞿利（三）乾陀利（四）旃陀利（五）摩蹬（音邓）耆（六）常求利（七）浮楼莎柅（八）頞底（九）
　　
　　　（己）三叹
　　
　　世尊。是陀罗尼神咒。四十二亿诸佛所说。若有侵毁此法师者。则为侵毁是诸佛已。
　　
　　　（戊）五罗刹女五。初列名同请。二说。三叹。四誓。五印。
　　
　　　（己）今初。
　　
　　尔时有罗刹女等。一名蓝婆。二名毗蓝婆。三名曲齿。四名华齿。五名黑齿。六名多发。七名无厌足。八名持璎珞。九名臯帝。十名夺一切众生精气。是十罗刹女。与鬼子母。幷其子及眷属。俱诣佛所。同声白佛言。世尊。我等亦欲拥护读诵受持法华经者。除其衰患。若有伺求法师短者。令不得便。
　　
　　　（己）二说
　　
　　即于佛前而说咒曰。伊提履（一）伊提泯（二）伊提履（三）阿提履（四）伊提履（五）泥覆（六）泥覆（七）泥覆（八）泥覆（九）泥覆（十）楼醯（十一）楼醯（十二）楼醯（十三）楼醯（十四）多醯（十五）多醯（十六）多醯（十七）兜醯（十八）［少/兔］醯（十九）
　　
　　　（己）三叹
　　
　　寍上我头上。莫恼于法师。若夜叉。若罗刹。若饿鬼。若富单那。若吉蔗。若毗陀罗。若犍驮。若乌摩勒伽。若阿跋摩罗。若夜叉吉蔗。若人吉蔗。若热病。若一日。若二日。若三日。若四日。若至七日。若常热病。若男形。若女形。若童男形。若童女形。乃至梦中。亦复莫恼。即于佛前而说偈言。若不顺我咒。恼乱说法者。头破作七分。如阿梨树枝。如杀父母罪。亦如压油殃。斗秤欺诳人。调达破僧罪。犯此法师者。当获如是殃。
　　
　　毗陀罗。赤色鬼。犍陀。黄色鬼。乌摩勒伽。乌色鬼。阿跋摩罗。青色鬼。阿梨树枝堕地。法尔破为七片。杀父。杀母。破僧是五逆之三。压油殃者。西国压油。捣麻使生虫。然后压之。汁多而肥。此杀业之尤。斗秤欺诳人者。出用轻小。入用重大。此盗业之尤。故有震铭其背者。罪恶亦不轻也。
　　
　　　（己）四誓
　　
　　诸罗刹女说此偈已。白佛言。世尊。我等亦当身自拥护受持读诵修行是经者。令得安隐。离诸衰患。消众毒药。
　　
　　　（己）五印
　　
　　佛告诸罗刹女。善哉善哉。汝等但能拥护受持法华名者。福不可量。何况拥护具足受持供养经卷。华香。璎珞。末香。涂香。烧香。幡葢。伎乐。然种种灯。酥灯。油灯。诸香油灯。酥摩那华油灯。薝卜华油灯。婆师迦华油灯。优鉢罗华油灯。如是等百千种供养者。臯帝。汝等及眷属应当拥护如是法师。
　　
　　三请以咒护竟。
　　
　　　（丁）四闻品得益
　　
　　说是陀罗尼品时。六万八千人得无生法忍。
　　
　　　　释陀罗尼品咒护竟。次释妙庄严王本事品。
　　
　　妙庄严王本事品第二十七
　　
　　此因缘出他经。昔佛末法。有四比丘。于法华经极生殷重。始则研求未悟。结契入山。旣又助道艰难。不能专志。其一人云。吾等四穷。尚不存身。法将安寄。君三人者。但以命奉道。莫虑朝中。我当舍此身力。誓给所须。于是三人得展其诚。功超累劫。而此一人。数涉人间。道力未固。偶逢王驾。羡彼光荣。福力所资。随念受报。人中天上。常得为王。享受旣久。渐起过患。三人以道眼见之。议共济度。知其著欲。兼复邪见。若非爱钩。无由可拔。故一为其妇。二为其子。具如今经所明。妇即妙音菩萨。王即华德菩萨。二子即是药王。药上。妙音处处宏经。药王说咒护法。流通妙典。四圣功深。说彼前缘。故名妙庄严本事品也。（世界）又妙庄严者。妙法功德庄严六根也。此王往日。与妙法有缘。道熏时熟。诸根应净。生虽未获。其理必臻。故灵瑞感通。嘉名早立。例如善吉。虽未无诤。已号空生。下文云。八万四千岁精进修行妙法华经。得一切净功德庄严三昧。以是义故。名为妙庄严也。（嘉名早立。是为人。精进修行。是对治。得三昧。是第一义。）本迹者。迹则当时一凡三圣。本则四皆是大菩萨。为欲引导彼时眷属及诸众生故也。观心者。于诸见不动而通达正见。统御无外。名为妙庄严王。
　　
　　　（丙）约化他劝流通中。四明人护六。初明事本。二双标所化能化。三明能化方便。四明所化得益。五结会古今。六闻品悟道。
　　
　　　（丁）今初
　　
　　尔时佛告诸大众。乃往古世。过无量无边不可思议阿僧祇劫。有佛名云雷音宿王华智多陀阿伽度阿罗诃三藐三佛陀。国名光明庄严。劫名喜见。
　　
　　　（丁）二双标所化能化
　　
　　彼佛法中有王。名妙庄严。其王夫人。名曰净德。有二子。一名净藏。二名净眼。是二子有大神力。福德。智慧。久修菩萨所行之道。所谓檀波罗蜜。尸罗波罗密。羼提波罗蜜。毗离耶波罗蜜。禅波罗蜜。般若波罗蜜。方便波罗蜜。慈悲喜舍。乃至三十七品助道法。皆悉明了通达。又得菩萨净三昧。日星宿三昧。净光三昧。净色三昧。净照明三昧。长庄严三昧。大威德藏三昧。于此三昧。亦悉通达。
　　
　　王是所化。夫人二子是能化也。别显二子功德。大神力是如来衣。大福德是如来室。大智慧是如来座。六度加方便为七。或于权慧开出方愿力智。则为十度。今但云方便。即摄余三。慈悲喜舍。是四无量心。三十七品[有经名为正道。以其是慧行故。此中指为助道。以七科竖入故。意指十度以为正道。然圆教十度。四等。三十七品。并是称性无作妙道。非正非助。一往随义名正助耳。禅中具有三昧。道品中亦节节有三昧。今更标七三昧名。皆是随用立名。其理不异也。圆离三垢。名净三昧。实智如日。权智如星。权实不二。名日星宿三昧。性净发光。名净光三昧。普现色身。名净色三昧。性净光明照了诸法。名净照明三昧。示现庄严长时不灭。名长庄严三昧。十力威德含摄诸法。名大威德藏三昧。
　　
　　　（丁）三明能化方便三。初时至。二论议。三现化。
　　
　　　（戊）今初。
　　
　　尔时彼佛。欲引导妙庄严王。及愍念众生故。说是法华经。
　　
　　彼佛出世。常宣正法。观于王及众生机熟时至。乃说是法。说是法华。即王得度时至故也。
　　
　　　（戊）二论议
　　
　　时净藏。净眼二子。到其母所。合十指爪掌白言。愿母往诣云雷音宿王华智佛所。我等亦当侍从。亲近。供养。礼拜。所以者何。此佛于一切天人众中说法华经。宜应听受。母告子言。汝父信受外道。深著婆罗门法。汝等应往白父。与共俱去。净藏。净眼合十指爪掌白母。我等是法王子。而生此邪见家。母告子言。汝等当忧念汝父。为现神变。若得见者。心必清净。或听我等往到佛所。
　　
　　子白母时至。母让令化父。子怨生邪见家。母责令忧念父。此约化仪。机缘旣熟。应须发起故也。若据其本。则子母元知。若附世情。则母慈先白。若约利他。则慈复居先。
　　
　　　（戊）三现化
　　
　　于是二子念其父故。涌在虚空。高七多罗树。现种种神变。于虚空中行。住。坐。卧。身上出水。身下出火。身下出水。身上出火。或现大身。满虚空中。而复现小。小复现大。于空中灭。忽然在地。入地如水。履水如地。现如是等种种神变。令其父王心净信解。
　　
　　三明能化方便竟。
　　
　　　（丁）四明所化得益十。初信子伏师。二白母求出家。三重催见佛。四叙叹功德。五俱诣佛所。六佛授王记。七出家修行。八称叹二子。九佛述行高。十赞佛自誓。
　　
　　　（戊）今初
　　
　　时父见子神力如是。心大欢喜。得未曾有。合掌向子言。汝等师为是谁。谁之弟子。二子白言。大王。彼云雷音宿王华智佛。今在七宝菩提树下法座上坐。于一切世间天人众中广说法华经。是我等师。我是弟子。父语子言。我今亦欲见汝等师。可共俱往。
　　
　　王昔信受外道。所覩邪变。不过或一或二。狭而且陋。故今见子所作。信伏其师而求见也。
　　
　　　（戊）二白母求出家
　　
　　于是二子从空中下。到其母所。合掌白母。父王今已信解。堪任发阿耨多罗三藐三菩提心。我等为父已作佛事。愿母见听。于彼佛所出家修道。尔时二子。欲重宣其意。以偈白母。愿母放我等。出家作沙门。诸佛甚难值。我等随佛学。如优昙鉢华。值佛复难是。脱诸难亦难。愿听我出家。母即告言。听汝出家。所以者何。佛难值故。
　　
　　父王已信。宫中八万四千又熟。故白母称庆。愿求出家。而母亦听之也。
　　
　　　（戊）三重催见佛
　　
　　于是二子白父母言。善哉。父母。愿时往诣云雷音宿王华智佛所亲近供养。所以者何。佛难得值。如优昙鉢罗华。又如一眼之龟。值浮木孔。而我等宿福深厚。生值佛法。是故父母。当听我等令得出家。所以者何。诸佛难值。时亦难遇。
　　
　　一眼龟者。约事秖是譬难值耳。若约表法。凡龟鱼之眼。两向看之。旣云一眼。则所见非正。在生死海而又邪见。何能值于佛法浮木实谛之孔。
　　
　　　（戊）四叙叹功德
　　
　　彼时妙庄严王后宫八万四千人。皆悉堪任受持是法华经。净眼菩萨于法华三昧久已通达。净藏菩萨。已于无量百千万亿劫通达离诸恶趣三昧。欲令一切众生离诸恶趣故。其王夫人。得诸佛集三昧。能知诸佛秘密之藏。二子如是以方便力。善化其父。令心信解。好乐佛法。
　　
　　法华三昧者。摄一切法归一实相如前说。离诸恶趣三昧者。九界三惑以为能趣。二种生死以为所趣。圆道正定。乃能离之。即二十五王三昧。圆破二十五有也。佛集三昧者。三德秘密之藏。佛集其中。唯佛行处也。
　　
　　
　　
　　　（戊）五俱诣佛所闻法供养。见瑞欢喜。
　　
　　于是妙庄严王。与群臣眷属俱。净德夫人。与后宫采女眷属俱。其王二子。与四万二千人俱。一时共诣佛所。到已。头面礼足。绕佛三帀。郤住一面。尔时彼佛。为王说法。示教利喜。王大欢悦。尔时妙庄严王及其夫人。解颈真珠璎珞。价直百千以散佛上。于虚空中化成四柱宝台。台中有大宝牀。敷百千万天衣。其上有佛结加趺坐。放大光明。尔时妙庄严王作是念。佛身希有。端严殊特。成就第一微妙之色。
　　
　　成就第一微妙之色。犹龙女所赞微妙净法身。具相三十二也。已悟色之实相。故佛旋与授记。
　　
　　　（戊）六佛授王记
　　
　　时云雷音宿王华智佛告四众言。汝等见是妙庄严王。于我前合掌立不。此王于我法中作比丘。精勤修习助佛道法。当得作佛。号娑罗树王。国名大光。劫名大高王。其娑罗树王佛。有无量菩萨众。及无量声闻。其国平正。功德如是。
　　
　　　（戊）七出家修行
　　
　　其王即时以国付弟。与夫人二子幷诸眷属。于佛法中出家修道。王出家已。于八万四千岁。常勤精进。修行妙法华经。过是已后。得一切净功德庄严三昧。
　　
　　　（戊）八称叹二子
　　
　　即升虚空。高七多罗树。而白佛言。世尊。此我二子。已作佛事。以神通变化。转我邪心。令得安住于佛法中。得见世尊。此二子者。是我善知识。为欲发起宿世善根。饶益我故。来生我家。
　　
　　　（戊）九佛述行高
　　
　　尔时云雷音宿王华智佛。告妙庄严王言。如是如是。如汝所言。若善男子。善女人种善根故。世世得善知识。其善知识。能作佛事。示教利喜。令入阿耨多罗三藐三菩提。大王当知。善知识者。是大因缘。所以化导。令得见佛。发阿耨多罗三藐三菩提心。大王。汝见此二子不。此二子已曾供养六十五百千万亿那由他恒河沙诸佛。亲近恭敬。于诸佛所。受持法华经。愍念邪见众生令住正见。
　　
　　善知识有三。一外护。二同行。三教授也。又有三。一诸佛菩萨。二道品六度。三实际实相。六种知识。皆能作于佛事。教授及佛菩萨二种。则能示教利喜。教授。同行。及诸菩萨三种。则能化导令得见佛。实相实际。则能令入菩提。此六并有全力。并不可缺。故云是大因缘。
　　
　　　（戊）十赞佛自誓
　　
　　妙庄严王。即从虚空中下。而白佛言。世尊。如来甚希有。以功德智慧故。顶上肉髻。光明显照。其眼长广。而绀青色。眉间毫相。白如珂月。齿白齐密。常有光明。唇色赤好。如频婆果。尔时妙庄严王。赞叹佛如是等无量百千万亿功德已。于如来前一心合掌。复白佛言。世尊。未曾有也。如来之法。具足成就不可思议微妙功德。教戒所行。安隐快善。我从今日。不复自随心行。不生邪见。憍慢。嗔恚诸恶之心。说是语已。礼佛而出。
　　
　　深达实相。故外钦佛德。内革己心。如悟冰水同一湿性。以汤消冰。永不凝结也。四明所化得益竟。
　　
　　　（丁）五结会古今
　　
　　佛告大众。于意云何。妙庄严王。岂异人乎。今华德菩萨是。其净德夫人。今佛前（时放）光照（于东方所召之）庄严相菩萨是。哀愍妙庄严王及诸眷属故。于彼（光明庄严国土）中生。其二子者。今药王菩萨。药上菩萨是。是药王药上菩萨。成就如此诸大功德。已于无量百千万亿诸佛所。植众德本。成就不可思议诸善功德。若有人识是二菩萨名字者。一切世间诸天人民亦应礼拜。
　　
　　　（丁）六闻品悟道
　　
　　佛说是妙庄严王本事品时。八万四千人。远尘离垢。于诸法中得法眼净。
　　
　　于诸法中得法眼净。即徧照三千相性假实诸法。通达无滞无染著也。或是分证。或是相似后心。二约化他劝流通竟。
　　
　　　（乙）三约自行劝流通
　　
　　普贤菩萨劝发品第二十八
　　
　　梵音邲输颰陀。大论观经皆译徧吉。此经译为普贤。普即徧义。贤即吉义。等觉居众伏之顶。伏道周徧。故名为普。断道将尽。所较无几。邻终际极。故名为贤。如十四夜月。邻似十五夜月也。大佛顶经云。我用心闻。分别众生所有知见。若于他方恒沙界外。有一众生心中发明普贤行者。我乘六牙象。分身百千。皆至其处。纵彼障深。未得见我。我与其人暗中摩顶。拥护安慰。令其成就。今言劝发者。恋法之辞。遥在彼国。具闻此经始末旣周。欲令自行化他永永无已。故自东而来。更请正说。劝发自行。更请流通。劝发化他。复以誓愿而总劝发。文具四悉檀意。我为供养法华经故。自现其身。若见我身。甚大欢喜世界悉也。以见我故。转复精进。即得三昧及陀罗尼。为人悉也。无有非人能破坏者。亦复不为女人惑乱。对治悉也。刹尘菩萨具普贤道。第一义悉也。以此四悉檀因缘故来劝发。上判流通文为三。神力嘱累二品。正明付嘱流通。药王下五品。举菩萨化道力大以劝流通。今此一品。举普贤誓愿力大。以劝流通也。文分为四。初发来。二劝发。三述发。四发益。
　　
　　　（丙）初发来三。初上供。二下化。三修敬。
　　
　　　（丁）今初
　　
　　尔时普贤菩萨。以自在神通力。威德名闻。与大菩萨无量无边不可称数。从东方来。所经诸国。普皆震动。雨宝莲华。作无量百千万亿种种伎乐。
　　
　　自在是理一。神通是行一。威德是人一。名闻是教一。又自在是常。神通是乐。威德是我。名闻是净。言说如此。即一而四。德无不备也。威德故震动。名闻故雨华。神通故作乐。自在故随动。随雨。随作。譬如大龙飞行。云雨流起。此是心力。法力。众生力。应化力。不思议力所致。以此四德妙力。远来劝发四一。所经历处。自行上供。其事如此。问。华严明普贤菩萨。依真而住非国土。今何故云从东方来。答。彼经显示所证自体。此经且据应迹所从。夫真如法性。初住已能分证。何况普贤。应迹所从。多宝亦云东方。又何况普贤。若知真性之外无国土。则知国土之外。亦非别有真可住矣。
　　
　　　（丁）二下化
　　
　　又与无数诸天龙夜叉乾闼婆阿修罗迦楼罗紧那罗摩睺罗伽人非人等大众围绕。各现威德神通之力。
　　
　　随他所宜。现八部像。主伴并具四德举二摄二。故云各现威德神通之力。当知所随皆法身也。又与大菩萨。是示现实功德。与诸八部。是示现权功德。权实并具四德。并有上供下化二意。
　　
　　　（丁）三修敬
　　
　　到娑婆世界耆阇崛山中。头面礼释迦牟尼佛。右绕七匝。
　　
　　初发来竟。
　　
　　　（丙）二劝发二。初请问劝发。而誓愿劝发。
　　
　　　（丁）初中二。初问。二答。
　　
　　　（戊）今初
　　
　　白佛言。世尊。我于宝威德上王佛国。遥闻此娑婆世界说法华经。与无量无边百千万亿诸菩萨众。共来听受。惟愿世尊当为说之。若善男子善女人。于如来灭后。云何能得是法华经。
　　
　　当为说之。更请正说流通之要旨也。云何能得是经谓得正说流通之妙解也。请正说。是劝发自行。请流通。是劝发化他。欲令妙法光流无极。乃恋法无已之极思也。
　　
　　　（戊）二答
　　
　　佛告普贤菩萨。若善男子。善女人。成就四法。于如来灭后。当得是法华经。一者为诸佛护念。二者植众德本。三者入正定聚。四者发救一切众生之心。善男子。善女人如是成就四法。于如来灭后。必得是经。
　　
　　普贤菩萨旣双请正说流通。今佛亦以四法而双答之。先答正说者。开权显实也。佛于众生。虽复大慈平等普度。而诸众生迷背法性。如覆盆之下。自隔日光。若能远恶（世界）从善。（为人）返迷（对治）归悟。（第一义）开众生知见。显佛知见者。则称可圣心。是为诸佛护念。（法身）若佛知见开。则般若照明。是为植众德本。亦即不乱不味。不取不舍。是为入正定聚。（般若）亦即上合慈力。下同悲仰。是为发救众生之心。（解脱）当知四法。秖是开权显实。证圆三德也。又诸佛护念。是开佛知见。植众德本是示佛知见。入正定聚。是入佛知见。发救生心。是悟佛知见。迹门之要。此四收矣。又迹则有本。从本三德。故有迹中三德。从本开。示。悟。入。故有迹中开。示。悟。入。今开迹即显本。本迹无二无别。故以四法答其请正说也。次答流通者。流通之要。唯三唯四。今诸佛护念。入正定聚。即著如来衣。植众德本。即坐如来座。发救生心。即入如来室。又诸佛护念。即身安乐行。植众德本。即口安乐行。入正定聚。即意安乐行。发救生心。即誓愿安乐行。故以四法答其请流通也。一答酬其两请。举四冠罩一经。远来劝发。其义如此。能行四法。必解经体。故云必得是经。此结成正说之请也。能运此解传与他人。他人得此信解。成初依人。若得真解成第二。第三。第四依人。此结成流通之请也。初请问劝发竟。
　　
　　　（丁）二誓愿劝发二。初誓愿护人。二誓愿护法。
　　
　　　（戊）初中六。初攘其外难。二教以内法。三覆以神力。四示胜因。五示近果。六总结劝。
　　
　　　（己）今初
　　
　　尔时普贤菩萨白佛言。世尊。于后五百岁浊恶世中。其有受持是经典者。我当守护。除其衰患。令得安隐。使无伺求得其便者。若魔。若魔子。若魔女。若魔民。若为魔所著者。若夜叉。若罗刹。若鸠槃茶。若毗舍阇。若吉蔗。若富单那。若韦陀罗等诸恼人者。皆不得便。
　　
　　韦陀罗。主厌祷鬼也。此翻善妙。
　　
　　　（己）二教以内法又三。初行立读诵。二若坐思惟。三三七精进。
　　
　　　（庚）今初
　　
　　是人若行若立读诵此经。我尔时乘六牙白象王。与大菩萨众。俱诣其所。而自现身供养守护。安慰其心。亦为供养法华经故。
　　
　　　（庚）二若坐思惟
　　
　　是人若坐思惟此经。尔时我复乘白象王。现其人前。其人若于法华经有所忘失一句一偈。我当教之。与共读诵。还令通利。尔时受持读诵法华经者。得见我身。甚大欢喜。转复精进。以见我故。即得三昧及陀罗尼。名为旋陀罗尼。百千万亿旋陀罗尼。法音方便陀罗尼。得如是等陀罗尼。
　　
　　旋者。旋假入空也。百千万亿者。旋空入假也。法音方便者。二为方便。得入中道第一义也。
　　
　　　（庚）三三七精进
　　
　　世尊。若后世后五百岁浊恶世中。比丘比丘尼优婆塞优婆夷。求索者。受持者。读诵者。书写者。欲修习是法华经。于三七日中。应一心精进。满三七日已。我当乘六牙白象。与无量菩萨而自围绕。以一切众生所喜见身。现其人前而为说法。示教利喜。亦复与其陀罗尼咒。得是陀罗尼故。无有非人能破坏者。亦不为女人之所惑乱。我身亦自常护是人。惟愿世尊。听我说此陀罗尼咒。即于佛前而说咒曰。阿檀地（一）檀陀婆地（二）檀陀婆帝（三）檀陀鸠舍隶（四）檀陀修陀隶（五）修陀隶（六）修陀罗婆底（七）佛陀波膻祢（八）萨婆陀罗尼阿婆多尼（九）萨婆婆沙阿婆多尼（十）修阿婆多尼（十一）僧伽婆履叉尼（十二）僧伽涅伽陀尼（十三）阿僧祇（十四）僧伽婆伽地（十五）帝隶。阿惰僧伽兜略（卢遮切）。阿罗帝波罗帝（十六）萨婆僧伽地三摩地伽兰地（十七）萨婆达磨修波利刹帝（十八）萨婆萨埵楼驮憍舍略阿［少/兔］伽地（十九）辛阿毗吉利地帝（二十）。
　　
　　二教以内法竟。
　　
　　　（己）三覆以神力
　　
　　世尊。若有菩萨得闻是陀罗尼者。当知普贤神通之力。若法华经行阎浮提有受持者。应作此念。皆是普贤威神之力。
　　
　　　（己）四示胜因
　　
　　若有受持读诵正忆念解其义趣如说修行。当知是人行普贤行。于无量无边诸佛所。深种善根。为诸如来手摩其头。
　　
　　行普贤行。同未来佛得脱也。深种善根。于过去佛得种也。手摩其头。为现在佛所熟也。
　　
　　　（己）五示近果
　　
　　若但书写。是人命终。当生忉利天上。是时八万四千天女。作众伎乐而来迎之。其人即著七宝冠。于采女中娱乐快乐。何况受持读诵正忆念解其义趣如说修行。若有人受持读诵解其义趣。是人命终。为千佛授手。令不恐怖。不堕恶趣。即往兜率天上弥勒菩萨所。弥勒菩萨有三十二相。大菩萨众所共围绕。有百千万亿天女眷属。而于中生。有如是等功德利益。
　　
　　但能书写。近生忉利。具五法师。能生兜率。得为补处眷属也。问。何不生安乐土耶。答。若发净愿。则随其观行浅深。生四种安乐土。不发净愿。则随其五品功成。生兜率也。
　　
　　　（己）六总结劝
　　
　　是故智者。应当一心自书。若使人书。受持读诵。正忆念。如说修行。
　　
　　初发愿护人竟。
　　
　　　（戊）二誓愿护法
　　
　　世尊。我今以神通力故。守护是经。于如来灭后。阎浮提内广令流布。使不断绝。
　　
　　二劝发竟。
　　
　　　（丙）三述发二。初先述护法。二述护人。
　　
　　　（丁）今初
　　
　　尔时释迦牟尼佛赞言。善哉善哉。普贤。汝能护助是经。令多所众生安乐利益。汝已成就不可思议功德。深大慈悲。从久远来。发阿耨多罗三藐三菩提意。而能作是神通之愿。守护是经。我当以神通力守护能受持普贤菩萨名者。
　　
　　闻法华经。受持法华。皆是普贤神力。闻普贤名。受持普贤名字。皆是如来神力。即兼述护人中第三覆以神力也。
　　
　　　（丁）二述护人五。初述第二教以内法。二述第四示胜因。三述第五示近果。四述第一攘外难。五述总结劝。
　　
　　　（戊）今初
　　
　　普贤。若有受持读诵正忆念修习书写是法华经者。当知是人。则见释迦牟尼佛。如从佛口闻此经典。当知是人供养释迦牟尼佛。当知是人佛赞善哉。当知是人为释迦牟尼佛手摩其头。当知是人为释迦牟尼佛衣之所覆。
　　
　　见释迦佛。不但见六牙白象普贤身也。从佛口闻。不但普贤共读诵也。佛赞善哉。手摩衣覆。不但普贤咒护也。赞善是空座行成。手摩是慈室行成。衣覆是忍衣行成。
　　
　　　（戊）二述第四示胜因
　　
　　如是之人。不复贪著世乐。不好外道经书手笔。亦复不喜亲近其人及诸恶者。若屠儿。若畜猪羊鸡狗。若猎师。若炫卖女色。是人心意质直。有正忆念。有福德力。是人不为三毒所恼。亦不为嫉妬我慢邪慢增上慢所恼。是人少欲知足。能修普贤之行。
　　
　　　（戊）三述第五示近果
　　
　　普贤。若如来灭后。后五百岁。若有人见受持读诵法华经者。应作是念。此人不久当诣道场。破诸魔众。得阿耨多罗三藐三菩提。转法轮。击法鼓。吹法螺。雨法雨。当坐天人大众中师子法座上。普贤。若于后世受持读诵是经典者。是人不复贪著衣服卧具饮食资生之物。所愿不虚。亦于现世得其福报。
　　
　　当诣道场。必成远果。何止忉利兜率之近果耶。虽不贪著四事。亦于现世得其福报。何止命终方生天耶。
　　
　　　（戊）四述第一攘外难
　　
　　若有人轻毁之言。汝狂人耳。空作是行。终无所获。如是罪报。当世世无眼。若有供养赞叹之者。当于今世得现果报。若复见受持是经者。出其过恶。若实若不实。此人现世得白癞病。若轻笑之者。当世世牙齿疎缺。丑唇平鼻。手脚缭戾。眼目角睐。身体臭秽。恶疮脓血。水腹短气。诸恶重病。
　　
　　佛广示毁者之罪。令知过必改。不相恼乱。非但持经者难灭。亦乃欲毁者福生。无毁无难。彼此安乐。旷济无偏。慈之至也。
　　
　　　（戊）五述总结劝
　　
　　是故普贤。若见受持是经典者。当起远迎。当如敬佛。
　　
　　三述发竟。
　　
　　　（丙）四发益二。初闻品益。二闻经益。
　　
　　　（丁）今初
　　
　　说是普贤劝发品时。恒河沙等无量无边菩萨。得百千万亿旋陀罗尼。三千大千世界微尘等诸菩萨。具普贤道。
　　
　　百千万亿旋陀罗尼。秖是法界差别智耳。具普贤道。是满足十地。邻极至圣也。
　　
　　　（丁）二闻经益
　　
　　佛说是经时。普贤等诸菩萨舍利弗等诸声闻。及诸天龙人非人等。一切大会。皆大欢喜。受持佛语。作礼而去。
　　
　　三事欢喜如前说。此中云何犹称声闻。乃经家存其本位耳。又经家称其为大乘声闻。以佛道声。令一切闻也。
　　
　　妙法莲华经台宗会义卷七之二
　　
　　
　　
　　
　　跋语
　　
　　呜呼。圆顿妙法。旷劫难逢。繄我愚蒙。何缘幸遘。每一披阅。恍若夙闻。岂非普贤威神之力。释迦守护之功耶。智者大师。不可复作。后贤坚执。斗诤滋生。圆融绝待法门。几成彼此是非情见。宏之者城堑益高益深。望之者疑畏日新日盛。耳闻目击。扼腕痛心。不揣疎庸。聊为介绍。举笔于己丑之十一月初五日。甫成一序。病卧半月。至十九日。方得勉强从事。旦夕孳孳。手不停书。目不停阅。腊月二十六日。仅完三卷经文。计得会义八卷。歇节三日。庚寅元旦。随即试笔。又历一月。方得告成。共计会义一十六卷。足运心力六十八日。嗟嗟。曾闻古人一炷香中。即能朗诵华严一部。而旭也根钝。矻矻乃尔。亦可嗤矣。然以此诱接初学。令得渐悟法华实相。不终按劎。亦不望洋。则释迦普贤及与智者。皆必鉴旭苦心也夫。庚寅仲春朔日巳刻。阁笔故跋。
　　
　　佛弟子李果明。一心上叩。
　　
　　本师释迦文佛。证明发愿。法华经云。举首低头。皆当作佛。乃至散心称佛圣号。尚成菩提。（弟子等众）生此末世。得遇圣经因缘。岂可错过。必须展转化导。饶益有情。或少或多。众缘成就。良因同种。利益将来。源远流通。普传尘刹。凡有见闻。悟入一乘。同登宝所。不居化城。尽未来际。常遇如是经典。伏愿捐资人等。身心清利。永无病缘。四大康强。无诸魔障。福慧圆修。同登觉岸。惟愿我佛大慈。必垂护念。是祷。
　　
　　
　　
　　
　　
　　
　　
　　
　　佛说梵网经菩萨心地品玄义
　　
　　　　　　　　　　　　　　　　　　　　　　　　　　明菩萨沙弥古吴智旭述
　　　　　　　　　　　　　　　　　　　　　　　　　　菩萨比丘温陵道昉订
　　
　　
　　佛说梵网经菩萨心地品玄义
　　
　　
　　
　　　　夫道穷觉海。必称性以垂慈。教被群机。必摄末而归本。是以界内界外。混之弗齐。行布圆融。类之不隔。梵网经心地品者。其众生之本源。诸佛之慧命乎。本源自性清净。故称为梵。慧命徧传尘刹。故称为网。万法之所集起。故称为心。凡圣之所依持。故称为地。约身。则舍那为本。释迦为迹。约土。则华藏为本。此界为迹。本迹虽殊。皆不离于梵网。约法。则九处所说为别。四禅今说为总。约义。则次第行位为别。初心木叉为总。总别虽殊。皆不出于心地。故机缘初熟。乃接众以觐本源。心地既敷。仍秉法而传异界。示成正觉。即广演总中之别。还至菩提。爰先敷别内之总。至哉斯教。尤返迷归悟之要津。行菩萨道之根本也。拈一品而知一部指归。即一部而通一代仪法。观一佛而徧知十方三世楷模。廼绍先哲之芳规。补前圣之未备。将释经文。先陈五义。一释名。二显体。三明宗。四辨用。五教相。
　　
　　　　释名为二。初释佛说梵网经名。次释菩萨心地品名。
　　
　　　　初中为三。初释佛说。次释梵网。第三释经。
　　
　　　　初言佛说者。乃大圣慈尊四辩宣扬也。梵语具云佛陀。此翻觉者。自觉。觉他。觉行圆满。故名为佛。原始要终。具六即义。谓一切众生本具觉性。名为理佛。闻此理性。圆解初开。是名字佛。念念观心。伏五住惑。名观行佛。功深垢落。净于六根。名相似佛。分破无明。分见法性。名分证佛。无明断尽。理性圆显。名究竟佛。佛有三身。谓法。报。化。法即本觉性体。报乃始觉智圆。化则慈悲应现。有处云法身名毗卢遮那。此翻光明徧照。报身名卢舍那。此翻净满。化身名释迦牟尼。此翻能仁寂默。然晋译华严皆称为卢舍那。唐译皆称毗卢遮那。只是梵音楚夏。未必专以此分法报。又华严或名释迦。或名遮那。本无异体。惟此经舍那自坐华台。释迦据百亿界。当知三身非一非异。机缘不同。见一异耳。又三身皆具单复二义。法身单者。惟指本来清净理体。报身单者。惟指无上功德智慧。化身单者。惟指应现如水中月。法身复者。一本性清净法身。即众生本源自性天真佛也。二离垢妙极法身。即诸佛所证究竟法界理也。报身复者。一自受用报身。即诸佛智断二德究竟实果。二他受用报身。即地上菩萨随其心量所见刹尘相好。一一相好皆无分剂者也。化身复者。一应现身。示成八相。二变化身。无而倏有。又化身亦名应身。应物示现。如月印水故也。示八相者。复有三种。一胜应身。谓地上大士所见。相好无量。及一类大根众生。虽未登地。繇善根力。亦能见之。此亦名为他受用报。二带劣胜应身。即通教三乘所见。接入别圆故胜。犹依事识故劣。三劣应身。即界内钝根所见丈六老比丘相。惟依事识不达相海无边之致。故名为劣。此三应身。复须约横竖以辨其相。约横辨者。只一丈六境本定身。界内钝根。见其在木树下。坐生草座。以老比丘身。转生灭四谛法轮。界内利根。即见在宝树下。坐天衣座。以带劣胜应身。转无生四谛法轮。界外钝根。又即见其在华藏界。坐华王座。以圆满报身。转无量四谛法轮。乃至界外利根。又即见其居寂光土。坐虚空座。以清净法身。转无作四谛法轮。此则佛身不动。机见自殊。故名横辨也。约竖辨者。如此经中千百亿释迦。自坐菩提树下。义当劣应。应藏教机。千华上佛。自居四禅宫中。义当带劣胜应。应通教机。故起信论云。菩萨功德成满。于色究竟处。示一切世间最高大身。谓以一念相应慧。无明顿尽。名一切种智。自然而有不思议业。能现十方利益众生。即其证也。卢舍那佛。自据莲华台藏世界。义当他受用报。亦名胜应。应别教机。此则佛身不同。处所亦异。若藏教机转而为通。则离于树下。得见四禅中佛。若通教机接入别教。则从于四禅。还至华藏世界。惟圆人根利。于一切身若横若竖。了知皆即法身影现。故不别明身相处所。此名竖辨也。问。起信为圆顿大乘。胡得判作通教佛相。答。文中既言示世间最高大身。知是应化。非指法报。而通教为大乘初门。前通三藏。令不滞于化城。后通别圆。令同归于宝所。故功德成满菩萨。示现此身最切机宜。兼与今经宛合。以三千大千世界。统一色究竟天。故亦统一佛身。即所谓周匝千华上之千释迦也。于同居土中最为高大。故名胜应。对方便土中犹属分段。故名带劣。言一念相应慧者。明是应通教机。言无明顿尽名一切种智者。约权。则断尽色心无知习气。亦称佛眼一切种智。约实。则是从法报而垂应化。言不思议业能现十方者。即所谓一华百亿国。一国一释迦。千百亿释迦。是千释迦化身也。无而倏有。又有二种。一示现佛相。二示九界相。如妙音。观音等。随类现身。来时不知。去时不觉。佛佛道同。总以慈悲感应。成兹妙用也。如此三身。义意无量。总非异体。法身如珠体圆。报身如珠光净。化身如珠影互涉。离体无光。离光无影。繇影知光。繇光见体。三身理明。梵网义显矣。又此三身。即是三德。法身即法身德。除中道外无别体故。报身即般若德。证理繇实智故。化身即解脱德。处处应现往故。三德秘藏。诸佛非增。众生非减。三身亦尔。但迷时为理即三身。乃至成佛时为究竟三身耳。说者。悦其所怀。谓诸佛久修久证一体三身。了知一切众生同具此德。大悲熏心。每思济度。今机缘初熟。廼接归本源世界。亲觐本尊。秉受心地法门。次复示成树下。普为凡夫结重轻戒。俾受者顿入佛位。成真佛子。度生本怀于兹畅悦。据文。则上卷是舍那所说。下卷是释迦所说。然经传此界。必繇释迦之所覆述。题称佛说当指释迦。亦以三身不异故也。问。三身既是不异。何故释迦擎接大众。还至莲华台藏世界。同礼舍那。答。三身不异。亦非定一。以不异而异。故约竖辨。如此经中释迦亿国舍那华台。以不一而一。故约横辨。如华严中不动寂场。徧于尘刹。又以一而不一。故华严明或见释迦。或无量寿。或复阿閦。或贤首等。令人不作定一之见。以异而不异。故此经云。如是千百亿。卢舍那本身。令人不作定异之见。佛身一异。既不可思议。说法传受。亦不可思议。谓初一番舍那传法。千释迦受之。次一番千释迦传法。千百亿释迦受之。第三番千百亿释迦传法。一切众生受之。乃至现在众生展转传法。后世众生次第受之。以言其异。则同者亦异。舍那尚非千佛。千佛尚非百亿。况千百亿。岂即一切众生。是名为迹。是随情说以言其同。则异者亦同。千百亿既即千佛化身。千佛又即舍那化身。彼一切众生。何独非舍那同体。故曰。若人受佛戒。即入诸佛位。汝是当成佛。我是已成佛。是名为本。是随智说。为本施迹。繇迹显本。此擎接大众还莲华藏意也。舍那为本。千释迦为迹。千佛又为本。千百亿释迦为迹。千百亿又为本。一切众生为迹。乃至展转传法者复为本。受法者复为迹。本迹重重。不可思议。而离本无迹。迹是本家之迹。故云诸佛心内众生。离迹无本。本是迹家之本。故云众生心内诸佛。法华本迹。竖约尘劫。此经本迹。横约亿界。竖则古今不离当念。横则自他不隔毫端。为本施迹。妙智随情。开迹显本。融情归智。岂不巧哉。又此经不惟横开本迹。知自他之不隔。亦复竖开本迹。显今古之常然。如下卷初云。吾今来此世界八千返。为此娑婆世界坐金刚华光王座。乃至摩醯首罗天王宫。为是中一切大众略开心地法门竟。岂非开显数数示成正觉之事。故法华经云。我实成佛已来。久远若斯。但以方便教化众生令入佛道。作如是说也。若谓概论受生行菩萨道。则观此大地。无有一微尘许非是菩萨舍身命处。又何止八千返耶。问。开近显远。惟在法华。余部之所不共。今方初示成道。胡得便约发本为解。若此经既已发本。又何须法华更开。答。法华两番开显。皆点示界内权机。令归佛道。今经与华严同部。自被界外两机。纵令二乘在座。犹然若哑如聋。况未与法席。那知绝唱。故须直至法华。方得开会。不可谓根已熟者。亦至法华方开会也。问。佛三身中。的是何身说法。答。三身既非一异。自不容偏执何身说法。但为对治有异。故使诸经所说不同。或云。报化非真佛。亦非说法者。此则恐人执相迷理。故惟示法性本觉以为真佛也。或云。法佛者。自觉圣境。无言无说。说法现仪。皆化佛耳。此则恐人以法身堕在情量。故惟指化佛示三轮也。实则说法度生。非法身。亦不离法身。非报化身。亦不离报化身。若得四悉檀意。谓惟法身说法亦可。如云。报化非说法者。谓惟报化说法亦可。如云。法身无言无说。谓三身合乃说法亦可。如云。功德和法身。处处应现往。谓三身各各说法亦可。法报佛为地上菩萨说法。胜应佛为地前及声闻缘觉说法。劣应佛为一切凡夫说法。谓三身总无所说亦可。如云。四十九年不说一字。若不解四悉因缘。随执一句。皆名谤佛也。
　　
　　　　次释梵网为二。初约喻。次约法。初约喻者。经云。时佛观诸大梵天王网罗幢。因为说无量世界犹如网孔。一一世界。各各不同。别异无量。佛教门亦复如是。故知以喻为名也。能喻惟一。谓梵王珠幢。所喻有二。谓世界及佛教门。世界即所被之机。教门即能被之法。法性平等。理非种种。繇机异故。教门亦殊。初明所被之机。不言众生而言世界者。举依报以该正报。所谓佛世界。乃至地狱世界。以此种种世界。皆是众生同别二妄所成。同中有别。别中有同。同别互缘。安立刹网。净秽差别。非言可穷。略而明之。有四种土。一常寂光土。二实报无障碍土。三方便有余土。四凡圣同居土。以四土摄十界者。寂光是佛世界。实报是菩萨世界。方便是声闻缘觉世界。同居是六凡世界也。于此四土。又各分净秽。及具横论竖论二义。今先明四土。初常寂光土者。常即法身。寂即解脱。光即般若。又三德皆常。性无迁故。三德皆寂。离尘劳故。三德皆光。极明净故。如此三法。不纵不横。名秘密藏。乃清净法身所游居处。约智名身。约理名土。身土一如。非二相也。此无各各别异之致。而实徧周别异界中。以别异世界。离此别无安立处故。实报无障碍土者。繇于全性起修。称性所感。真实果报。色心自在。尘刹互含。地上大士之所游居。身能现土。土亦现身。不违法性。胜妙庄严。具如华严所明法界安立海也。方便有余土者。出三界外三乘圣众修方便道之所游居。但离分段。未免变易。但尽见思。未除别惑。故名有余。谓有九人生于此土。藏教二人。声闻缘觉。通教三人。声闻。缘觉。及六地以上菩萨。别教三人。十住。十行。及十回向。圆教一人。即是十信也。凡圣同居土者。三界九地。二十五有。本是凡夫有漏。善。不善。不动业之所招感。而圣人亦复同居。其同居者。有二种圣。一实。二权。实者。谓此圣人。始是凡夫。本繇夙业牵生此界。生此界后。因修道力。证三乘果。权者。谓此圣人。或是寂光实报方便土人。繇大悲愿力。哀愍众生。示生此界。非是业牵。以此二种圣人与凡杂处。故名凡圣同居土也。问。同居土中。圣有权实。上三土中。惟圣无凡。亦各有权实否。答。方便土中。二权一实。若从同居土中断见思惑。尽分段生。乃于方便土中受法性身。如前所明九人。总名一实。若寂光。实报佛及菩萨为诱定性二乘。及地前菩萨。令入正位。示居方便。是名二权。实报土中。一权一实。若别地。圆住。分破无明而得生者。名之为实。若寂光法佛。现他受用报身。教诸菩萨令尽无明源者。名之为权。寂光土中。惟实无权。以是诸佛所游居故。次明四土各分净秽者。同居土中。五浊轻者则净。如极乐世界。妙喜世界等。五浊重者则秽。如今娑婆世界等。又或纯净无秽。或纯秽无净。或净兼秽。或秽兼净。或净转秽。或秽转净。各各不同。别异无量。皆繇众生业感。致斯差降。具如诸经广明。方便土中。析空拙度者秽。体空巧度者净。细论则九人所见。后后转胜。亦得展转论于净秽。实报土中。次第三观证入者秽。一心三观证入者净。寂光土中。分证名秽。究竟名净。问。同居繇业所牵。可分净秽。上之三土。皆是圣居。那复有秽。答。譬如孙陀绝色。比于天女。不啻瞎猴。上味酥酡。禅天视之。不啻脓血。色界妙身。四空视之。逾于痈毒。小乘三昧。法眼观之。犹如痴醉。以此为例。净秽何穷。未登妙觉。秽终未尽。净终未极。故曰。一一世界各各不同。别异无量也。次明横论竖论者。竖则出于同居。乃入方便。出于方便。乃入实报。出于实报。乃入寂光。断惑既浅深不同。住处亦高下迥别。横则不移当处。所见自殊。于同居土。横超三土。谓见思断尽。即见方便。尘沙断尽。分破无明。即见实报。亦得分见寂光。无明断尽。即得了了见于寂光。于方便土。横超二土。谓实报。寂光。于实报土。横超一土。谓常寂光。常寂光土。无复可超。亦无横竖。又约诸佛菩萨。三乘圣人。随于己土。横竖自在。谓常寂光土。能为众生现下三土。实报土中。能为众生现下二土。方便土中。能为众生现同居土。又同居土中。能为众生示上三土。方便土中。能为众生示上二土。实报土中。能为众生示寂光土。故曰。无量世界。犹如网孔。互相涉入也。
　　
　　　　次明能被之法。法贵当机。机既万殊。法亦千变。概而为语。有四种教。良以众生流转二死。止因迷真。迷中二种无明。迷真故有分段生死。须设界内教以度之。迷中故有变易生死。须设界外教以度之。而真中二迷。复各有轻重不同。故界内外人。又各有利钝根异。迷真重者为界内钝根。非析空观莫生其解。故有藏教法起。迷真轻者。为界内利根。非体空观。不逗其宜。故有通教法起。迷中重者为界外钝根。非次第三观莫治其惑。故有别教法起。迷中轻者为界外利根。非一心三观莫开其悟。故有圆教法起。就此四教。复各四门。谓有门。空门。亦有亦空门。非有非空门。凡四四一十六门。就十六门。又各具四种悉檀。谓诸众生闻一一门。或得欢喜益。是世界悉檀。或得生善益。是为人悉檀。或得灭恶益。是对治悉檀。或得入理益。是第一义悉檀。故曰佛教门亦复如是。犹如世界各各不同。别异无量也。又说此四教。更有四种化仪不同。或顿说。或渐说。或秘密说。或不定说。顿说者。顿示圆宗。或虽兼别。总被大机。如华严及此经等。渐说者。曲为小机。引权入实。如阿含为渐初。但说藏教。方等为渐中。并谈四教。而二乘秪得通益。般若为渐末。带通别正谈圆教。而二乘秪得别益。秘密说者。为此说顿。为彼说渐。一座一音。各自异解。互不相知。不定说者。顿说中得渐益。渐说中得顿益。以小助大。以大助小。如此仪法。融摄难思。故曰佛教门亦复如是。犹如无量世界。喻以网孔。互相涉入也。约四教对四土三佛者。寂光法佛说圆教。实报报佛说别教。方便胜应佛说通教。同居劣应佛说藏教。又法佛能具说四教。报佛能说三教。谓藏。通。别。胜应能说二教。谓藏与通。劣应能说一教。谓惟三藏。又同居中树下劣应须具说四教。众生根性杂故。色究竟天带劣胜应。惟说三教。藏教之机不能见故。方便土中。胜应身佛止说别圆二教。令见中道。界内二机皆绝分故。实报土中他受用报。惟说圆教。令诸菩萨永尽无明源故。自受用报。冥于法性。惟受真乐。等觉以下所不能见。无所说法。其诸菩萨所可见者。皆即他受用报耳。寂光法身惟是诸佛自觉圣智境界。无复可说。又报智冥法性身。离一切相。徧一切身。非说非不说。双照说与不说。谓自受用报冥法身而寂然。是不说义。种种应身依法报而起用。即是说义。又不惟法身非说非默。双照说之与默。即报化等身。亦各具说默二用。四辩宣扬。名之为说。三昧正受。名之为默。有云。说法则利益众生。默然则自受法乐。一往语耳。自有众生。闻佛说法而得欢喜生善灭恶入理者。复有众生。见佛默然而得欢喜生善灭恶入理者。是故如来一说一默。皆关四悉因缘。又说能诠表四教一十六门。门门令得四益。默亦能显示四教一十六门。门门亦得四益。若从说法荐取者。一往判是信行。若从默然荐取者。一往判是法行。又自有从说法而起随法行者。自有从默然而起随信行者。事非一概。又从默然处荐取者。一往判是利根。从说法处荐取者。一往判是钝根。又自有利根则一闻便悟。钝根乃须入定示相者。亦非一概。今更约机感总述其意。树下千百亿劣应。正为应藏教机。而博地凡夫有夙具通别圆根者。即于此劣应而闻后之三教。色究竟天带劣胜应身。正为应通教机。而诸天世人有夙具别圆根者。即于此带劣胜应身而闻后之二教。方便胜应身。正为接通入于别圆。故钝者但闻别教。利者兼闻圆法。实报土中华台报身。正应别圆二机。故华严圆而兼别。此经别而兼圆。盖诸佛现身说法。本为一实而施三权。必引三权而归一实。既以说法而引。亦以示相而引。说法而引。复有二义。一竖引。二横引。竖引者。先说阿含以除凡情。次说方等以夺圣解。次说般若以会其法。后说法华以会其人。如前所明。于三渐中仅得三益。直至法华方得圆益。此约最钝根人。必须备历五味而竖入也。横引者。即秘密。不定二种化仪。随其根性。或于阿含便悟圆常。或于方等。或于般若。便悟圆常。不必历尽诸味。随于何味。皆得超入。所谓置毒乳中。乳即杀人。酪及二酥。乃至醍醐。随其毒发。皆即杀人也。示相而引。亦有二义。一竖引。二横引。竖引者。树下机熟。得见色究竟身。四天机熟。接归华藏世界。华藏机熟。证入平等法性也。横引者。只此丈六劣应生身。通教机熟。即见其为高大胜应。别教机熟。即见其为刹尘相海。圆教机熟。即见其为净妙法身也。此横竖二引。复各二意。若彼众生。未曾伏断见思。尘沙。无明。而得见胜应他报及法身者。即是夙因将熟。故佛以神力加被令见。见已方得惑断理彰。若彼众生。既已伏断三惑而得见三身者。即是现在功熟。故佛随机应之。如水清则月自现。然佛力亦因自力。自力亦缘佛力。感应道交。机法相称。尤见别异无量而互相涉入也。约喻释竟。
　　
　　　　次约法者。梵网即是众生心性。乃诸佛之本源。行菩萨道之根本。是大众诸佛子之根本也。自性本净名梵。尘介含摄名网。繇此心性。建立无量世界众生之法。及设无量教门诸佛之法。故曰心佛及众生。是三无差别。而此心性。体绝染净。徧能出生染净诸法。正染净时。仍非染净。染亦法界。净亦法界。染净俱不思议。乃名为梵。所谓佛界清净。乃至地狱清净。即此心性。体非同异。徧能示现同异诸相。正同异时。仍非同异。异亦法界。同亦法界。同异俱不思议。乃名为网。所谓佛为法界。一切法趣佛。乃至地狱为法界。一切法趣地狱。略而言之。夫心者。不起而已。介尔有心。三千具足。谓一念心中。必具十界。于一一界。必各互含。便成百界。如此百界。各具相性。乃至本末究竟等十如。共有千如。复次实法一千。假名一千。国土一千。则成三千。实法者。地狱五阴。乃至佛界五阴。假名者。地狱假名。乃至佛界假名。国土者。地狱依报。乃至佛界依报。随指一法。随举一名。随拈一尘。无非法界。理事顿足。无欠无余。如一法。一切诸法亦复如是。如一名。一切诸名亦复如是。如一尘。一切诸尘亦复如是。而但云介尔有心。三千具足者。以众生太广。佛法太高。故且令观心。庶易悟入。只此介尔极微劣心。三千性相。炳然顿具。非前非后。不减不增。何以故。一念体圆。名为理具。随起念时。即名事造。良繇介尔所起之心。于十界中必落一界。一界既现。九界同彰。故地狱现时。一切法趣地狱。十界无非狱界。又狱界亦能徧起十界。乃至佛界现时。一切法咸趣佛界。十界无非佛界。又佛界亦能徧起十界。法性自尔。非关强造。只因此介尔一念之心。必全揽法界以为其体。而此法界。从来无有分剂。不可割裂。安得谓此介尔之心。止是少许法界理耶。又此介尔之心。既全具法界之理。必全具法界之事。以此法界。从来摄一切事罄无不尽。并无一事如微尘许。能出法界外者。倘谓介尔心中。但具法界全理。不具法界全事。不几有理外之事耶。所以念体念用。同名为心。念体则冥乎理具。而理具还包事造。念用则成乎事造。而事造还含理具。故此事理两重三千。皆即一念心中圆具。如帝网珠。光光融摄。重重无尽。难议难思。昏迷倒惑。此理常如。梵网理也。迷此理心。纷然五住。妄受二死。不契妙心。是成世界种种差别。诸佛愍之。随机设教。为圆为别。为通为藏。教设四门。门兼四悉。或顿或渐。或秘或显。广化众生。令归本际。梵网教也。背尘趋觉。秉教修行。小大随其夙根。钝利仍其惯习。或转或接。或借或会。从无量门。通一实境。梵网行也。繇理起教。因教发行。藉行契理。理非心外。教行亦然。理即法身。教即般若。行即解脱。迷成三障。悟显三身。自悟名佛。悟他名说。自他不二。名为梵网。约法释竟。
　　
　　　　第三释经者。先正释。次示通别。三明具义互含。先正释者。梵语修多罗。此翻契经。上契妙理。下契群机。故名为契。为法为则。今古常然。故名为经。从来译师。皆略去契字。直称为经。经乃此方之言。训法训常。法者。轨执义。轨生物解。任持自性。常者。不变不坏义。轨持即契机。常即契理。字虽从略。义亦无减。而此经法。具有教行理三。言教经者。大圣垂慈。随类开示。所有训诰。法界同遵。故名为经。言行经者。一行。五行。万行。微尘数行。三乘圣众之所共繇。决无异趣。故名为经。言理经者。有佛无佛。性相常住。魔外不能令其坏。大圣不能有所作。竖穷横徧。体极真如。故名为经。又文字即教经。契机即成行经。契理即是理经。又此方以文字为教体。故指卷帙为经。于卷帙中。具足三经。能令众生解其所诠。即是教。依此生善灭恶。即是行。依此证入法性。即是理。当知卷帙。只是色法。于色尘中既具三经。余尘亦尔。如佛在世时。以音声为教体。或随闻欢喜。随闻生善灭恶。随闻入证。于一音中。三经圆具。或从善知识。及说法人边闻言得益。亦复如是。随法行人历法观察。以法尘为教体。香积佛国以香饭作佛事。是味为教体。或有佛国以天衣作佛事。是触为教体。以要言之。六尘体是法界。故一一无非教经。亦无非行经。亦无非理经。但随根有利钝。致使迷悟不同耳。
　　
　　　　次示通别者。梵网是别名。别余经故。经是通名。同名经故。教行理三。皆论通别。具如台宗广明。有释经为能诠。佛说梵网为所诠者。兹所不用。以佛等五字。皆是能诠。字下之义。皆是所诠。若以能所判释。岂佛说梵网四字便非文字。而经之一字便无义耶。故惟得论通别也。
　　
　　　　三明具义互含者。先明具义。谓佛等五字。各具教行理三义。佛即是教。生物解故。亦即是行。是心作故。又即是理。究竟性故。说即是教。四辩宣故。亦即是行。如说行故。又即是理。如理说故。梵即是教。显净法故。亦即是行。具梵行故。又即是理。清净性故。网即是教。示差别故。亦即是行。徧布列故。又即是理。相常住故。经即是教。善诠显故。亦即是行。共遵繇故。又即是理。不可坏故。
　　
　　　　次明互含。谓佛等五字。各含诸字之义。佛即是说。令他悟故。亦即是梵。极清净故。亦即是网。三轮普覆法界海故。亦即是经。为天人师。极真常故。说即是佛。觉悟他故。亦即是梵。言音净故。亦即是网。具足四悉一十六门。捷诸众生出生死故。亦即是经。堪秉受故。梵即是佛。清净觉故。亦即是说。显示理故。亦即是网。互照无穷故。亦即是经。清净之性不可坏故。网即是佛。覆护众生故。亦即是说。昭示众生故。亦即是梵。庄严清净故。亦即是经。竖穷横徧故。经即是佛。法身舍利故。亦即是说。永传慧命故。亦即是梵。离过绝非故。亦即是网。义门无量故。更约品名互显者。佛即菩萨。不舍众生故。菩萨即佛。不违法界故。佛即是心。心外无佛故。心即是佛。佛性之外。无别心故。佛即是地。荷负众生故。地即是佛。平等持载故。梵网即菩萨。自觉觉他故。菩萨即梵网。差别庄严故。梵网即心地。繇心所现故。心地即梵网。王所相应故。人即是法。实法所成故。法即是人。假名所显故。乃至人。法即喻。假施设故。喻即人。法。依理智故。经即是品。离别无总故。品即是经。离总无别故。一一互含。义理无际。尽一品文。尽一部教。尽一代法。尽十方三世诸佛所说。随拈一经。随拈一品。随拈一句。随拈一字。亦各互含。无限无剂。故云。一即是多多即一。文随于义义随文。又云。一中解无量。无量中解一。一字法门。海墨书而不尽。若不作此解释者。安窥梵网法喻之旨耶。
　　
　　　　次释菩萨心地品名者为四。初释菩萨人名。次释心地法名。三就人。法对释。四释品字。
　　
　　　　先释菩萨者。梵语具云摩诃菩提质帝萨埵。此翻大道心成就众生。或翻觉有情。或云大士。或云开士。以其依四谛境。发四弘誓。擐大甲胄。能为难事。上弘佛法。下化众生。悲智双运。故获此名。今略去六字。但称菩萨明此行位。须约四教。
　　
　　　　一明藏教菩萨。创闻生灭四谛及事六度法。愍己愍他。大悲增上。发菩提心。誓度一切。历三阿僧祇劫。炽然修行六波罗蜜。初僧祇中。离三恶道。及边地。根缺。女身。亦能常识宿命。但心犹未知作佛与不作佛。二僧祇中。心知作佛。口未能言。第三僧祇。功德渐备。了知作佛。口亦能言。三僧祇满。更住百劫。修相好因。积百福成一相。治大千盲人悉瘥为一福等。如经广明。至最后生。住兜率天宫。待众生缘熟。示现降神母胎。乃至出家。坐菩提树。降伏魔军。齐此以前。总名菩萨。发真无漏三十四心。顿断见思习气。乃名为佛。此藏教中。说菩萨于三阿僧祇劫久受生死。求大菩提。但自专精修行六度。而见思二惑。伏而不断。以见思若断。即证声闻。辟支佛地。永入涅槃。不复能行菩萨道故。何以须作此说。谓此教门。本为界内钝根而设。正化二乘。傍化菩萨。正化二乘者。愍其久在火宅。了无出意。自非权示生灭四谛法门。尚不免被三界火烧。何繇得解佛之智慧。故须为说断见思惑。出分段苦。且入化城以苏息之。既为二乘说此法门。何得更说菩萨断惑利生。所以三祗止言伏惑。直至树下。方乃顿发无漏三十四心也。然使见思果在。则二生三生尚难保其不迷不退。况历三祗。故知此说。权中之权。已为通教所破。经云。安有毒器。堪贮醍醐。此之谓也。
　　
　　　　二明通教菩萨有九地。第十名佛。一干慧地。体阴界入如幻如化。总破见爱八倒。名身念处。受。心。法亦如是。住此观中。修正勤。如意。根。力。觉。道。虽未得相似理水。而总相智慧深利。故称干慧。第二性地。从干慧增进。得成暖法。乃至顶法。忍法。世第一法。相似得无漏性水。故言性地。三八人地。人者。忍也。体见假发真断惑。在无间三昧中。八忍具足。智少一分。名八人地。四见地者。见第一义无生四谛之理。断见惑八十八使皆尽。五薄地者。体爱假发真。断欲界思惑前六品尽。余三品在。烦恼薄也。六离欲地。体爱假即真。断欲界思惑尽。故名离欲。七已办地。体色无色爱即真。发无漏。断上八地思惑七十二品俱尽。故言已办。此前七地。与声闻人共。八辟支佛地。既断正使。兼侵习气。此地与缘觉人共。九菩萨地。从空入假。道观双流。深观二谛。进断习气。色心无知。游戏神通净佛国土。成就众生。学佛十力四无所畏也。第十地名为佛者。大功德力以资智慧。一念相应慧观真谛究竟。习亦无余。如劫火烧木。无复灰炭。香象渡河。到于边底也。此教亦名三乘共十地。以七地之前与三乘共。八地之前与支佛共。又此教名为通者。三人虽各不同。通观无生体法。同证无学。同出分段。同到化城。故称为通。又通前藏教。通后别圆。故称为通也。
　　
　　　　三明别教菩萨。此教专被界外之机。机不一故。说亦不同。华严明十住。十行。十回向为三贤。十地为圣。此经明三十心。十地。义意颇同。而名字迥异。至后释文中当辨。金光明但出十地佛果。胜天王明十地。涅槃明五行。如是增减不同。皆不出四悉檀意。而璎珞明五十二位。位次最为周足。至若唯识明资粮。加行二位。颇似藏教。而通达位后。明修习十地。乃是别教地名。楞严于十信前。更加干慧。十回向后。明四加行。并取最初三渐次行以为能历。五十七位是其所历。能所合称共名六十圣位。若单约所历。复除干慧非真。妙觉非路。则名五十五位真菩提路。若据干慧。名同通教。四种加行。复滥藏名。而义理迥别。此意多途。未易卒举。今且约璎珞明其阶次。一外凡十信位。一信。二念。三精进。四慧。五定。六不退。七回向。八护法。九戒。十愿。此十位。伏三界见思烦恼。次内凡十住位。一发心。二治地。三修行。四生贵。五方便具足。六正心。七不退。八童真。九法王子。十灌顶。初住断见惑。七住断思惑尽。证位不退。与藏通二佛齐。八住以上。断界内尘沙。伏界外尘沙。此十住名习种性。用从假入空观。见真谛理。开慧眼。成一切智。行三百由旬。三内凡十行位。一欢喜。二饶益。三无违逆。四无屈挠。五无痴乱。六善现。七无著。八难得。九善法。十真实。此十行断界外尘沙。名性种性。用从空入假观。见俗谛理。开法眼。成道种智。四内凡十回向位。一救护众生离众生相。二不坏。三等一切佛。四至一切处。五无尽功德藏。六随顺一切平等善根。七等随顺一切众生。八真如相。九无缚无著解脱。十入法界无量。此十回向。伏无明。习中观。名道种性。行四百由旬。从八住至此。名行不退。又此三十位。亦名三贤也。五明十地圣位。一欢喜。二离垢。三发光。四焰慧。五难胜。六现前。七远行。八不动。九善慧。十法云。初地用中道观。破一分无明。显一分三德。证念不退。开佛眼。成一切种智。行五百由旬。初到宝所。百界作佛。八相成道。利益众生。二地以上。地地各断一品无明。证一分中道。六明等觉位。从法云地更断一品无明。入一生补处。此十一位。俱名圣种性。齐此名为菩萨。更破一品无明。入第七妙觉位。了了见性。证大菩提。名之为佛。
　　
　　　　四明圆教菩萨。圆教位次。名与别同。但别教次第渐修。圆教一心圆具。别教位位各不相收。圆教位位互相融摄。是为不同。今亦用璎珞五十二位。复依法华。于十信前。更明五品观位。一随喜品。若人夙植深厚。或从善知识。或从经卷。圆闻妙理。谓心佛众生。三无差别。此心即空即假即中。全体法界。顿具百界千如。种种性相。闻已信解。庆己庆人。欲开此心而修圆行。圆行者。一行一切行。略言为十。一者识知一念平等具足。不可思议。二者愍已昏迷。慈及一切。三者又知此心常寂常照。四者用寂照心破一切法即空即假即中。五者善识一心诸心若通若塞。六者能于此心具足道品向菩提路。七者又解此心正助之法。八者善识己心及凡圣心。九者安心不动不堕不退不散。十者虽识一心无量功德。不生染著。十心成就。其心念念悉与诸波罗密相应。名随喜品。二读诵品。内则勤修理观。外则读诵大乘。闻有助观之力。如膏助火。十心转明。三说法品。内解转胜。弘誓熏心。导利前人。化功归己。随说法净则智慧净。十心倍明也。四兼行六度品。正观增明。傍兼利物。能以少施与虚空等。使一切法趣檀。檀为法界。事相虽少。运怀甚大。戒等亦尔。理观为正。事行为傍。故言兼行。事福资理。十心弥盛也。五正行六度品。圆观淳熟。事理欲融。事不妨理。理不隔事。权实二智。究了通达。治世语言。资生产业。皆与实相不相违背。十心光猛。如火益薪也。此五品位。用圆三观圆伏五住烦恼。名为外凡。次入内凡十信。繇修圆行。善巧增益。五倍深明。得入圆位。善修平等法界。即入信心。善修慈愍。即入念心。善修寂照。入精进心。善修破法。即入慧心。善修通塞。即入定心。善修道品。入不退心。善修正助。入回向心。善修凡圣位次。即入护心。善修安忍。即入戒心。善修离著。即入愿心。此是六根清净位。初心任运先断见惑。证位不退。七心任运思惑断尽。八心九心十心。任运断尽界内界外尘沙。证行不退。与别教十回向齐。次明圣位。初住以圆观力。分破一品无明。三心圆发。谓缘因善心发。即解脱德。了因慧心发。即般若德。正因理心发。即法身德。如此三德。不纵不横。圆在一心。发得本有。故名初发心住。从二住去。乃至等觉。凡四十位。位位各破一品无明。各显一分三德。乃至妙觉。永别无明父母。究竟登中道山顶。成大菩提。证大涅槃。一切大理。大誓愿。大庄严。大智断。大徧知。大道。大用。大权实。大利益。大无住。即是十观成乘。圆极竟在于佛。卢舍那名净满。一切皆满也。然圆教行人。亦名菩萨。亦名为佛。以创闻圆理。能生圆解。是名字即佛。外凡五品。是观行即佛。内凡十信。是相似即佛。住。行。向。地。乃至等觉。皆名分证即佛。妙觉极果。究竟即佛。而等觉以下。五品以上。已背尘缘。未极觉海。亦名菩萨。又佛既有六即。菩萨亦然。乃至十界。皆明六即。妙觉即是究竟菩萨。亦是究竟缘觉声闻。究竟天人修罗。究竟地狱鬼畜生也。
　　
　　次释心地法名者。据天台师但疏下卷戒品。则云亦是譬名。以品内所明。大士要用。如人身之有心。能总万事。能生胜果。为大士所依。义之如地。今据上品。具明菩萨三十心十地法门。当是指法之称。然三十心。无非菩萨之所游履。一一皆能生胜妙果。何独非地。而体性十地。一一皆能总摄诸法。一一何非菩萨妙心。但以相似位中。未证真实。故地亦名心。分证位中。堪任荷持。故心亦名地。则知心地二字。似别还通。约法约喻。皆无不可。且下卷重轻戒品。若云。初发心中常所诵一戒。似向发心一位。别别拈此尘许法门。若云。乃至十发趣。十长养。十金刚。十地诸菩萨亦诵。我今亦如是诵。是诚一切菩萨之要用。一切大士之所依。喻以心地。愈觉融通矣。
　　
　　　　三就人法对释者。问。菩萨阶位。既有四教不同。今此心地。的属何教。答。正属别圆二教。非属藏通。藏通菩萨法门。虽亦从此心地流出。而机不相关。设别圆有接通之义。既已被接。不复名通。今就上下二卷须作两番对释。次更合释会经。
　　
　　　　先就上卷三十心。十地对释者。若心心别历。地地渐证。即是别教菩萨。若一心一切心。一切心一心。一地一切地。一切地一地。即是圆教菩萨。又一往对位解释。则发趣十心。同于十住。长养十心。同于十行。金刚十心。同于十向。体性十地。同于欢喜。乃至法云。若再往研义。则住。行。向。位。念念皆应修习此三十心。欢喜等地。位位皆应游履此体性地。良繇菩萨行位。功德难思。若欲具说。众必惊疑。次第略明。人复徧执。故此经与华严。部味虽同。特示出入。如华严十地明十波罗密。此则以十度为发趣十心。华严所明菩萨四摄。此经收在十长养中。此经所明十金刚心。大似圆教内凡十信。又第六不退心中。即具明三种不退。华严以十度分属十地。此则初地便具十力。十号及不共法。而五地复专明十力。七地专明十八不共。十地专明十号功德。是以迷宗者。便谓相违。得旨者知其互映。虽次第渐陈。而一地中。非不具足一切诸地功德。虽位位圆摄。而分证法身。亦自宛然成其高下。若不位位具德。则圆顿之义不成。若不宛然高下。则四十二位徒设。如月虽渐圆。月体非渐。月虽不异。光必渐增。可以悟性修交成义矣。
　　
　　　　次就下卷十重。四十八轻戒对释者。藏教在家菩萨。但秉优婆塞戒。或兼秉善生经中六重二十八轻。出家菩萨。但秉沙弥。比丘二种律仪。若急于自度。惟持遮戒。即名二乘。若为众生故。善识开遮。即名菩萨。不别秉此重轻戒也。通教菩萨与藏教同。别。圆二教菩萨。正秉此戒。名字位中。从师受得。或千里无师。像前求受。若善修五悔者。不惟发得摄律仪戒。亦能发得定共。道共。乃至证入五品十心。及登正位。受此戒已。极至佛身。于其中间。戒体常在。设隔世不忆。数数重受。亦非新得。惟退失大心。及毁犯十重。便失戒体。失此戒者。如人坏心。如地崩陷。不复堪能修习善法。增长菩提。故知此戒。即心地也。此心地戒。从名字菩萨。直至等觉。位位修习。坚固成就。入妙觉位。戒体圆极。诸恶永净。万善悉满。是故名为卢舍那佛。若藏教菩萨。转入别圆者。未得定道。须从师受。已得定道。随发律仪。通教初心。亦复如是。若通教被别圆接者。既入真似二位。随应发得胜妙律仪。不须受得。或为物作则。示现秉受。亦弥善也。问。下卷经云。一切有心者。皆应摄佛戒。又云。国王王子。乃至畜生。变化人等。但解法师语。尽受得戒。今明藏通菩萨不秉此戒。义云何通。答。此经不又云。众生受佛戒。即入诸佛位乎。国王乃至畜生。但秉此戒。即属别圆。不得名藏通也。且据‘即入佛位。位同大觉之言。则别教初心。尚非其分。何况藏通。
　　
　　　　次更合释会经者。夫以本源心地。出生一切菩萨行位。各各不同。于此菩萨位中。位位修行心地法门。亦复无量。非依心地之法。孰成菩萨之名。非因菩萨之人。孰秉心地之法。人即是法。法即是人。繇人故有大菩提。繇法故有大涅槃。菩提是智。涅槃是理。无理外之智能照于理。无智外之理为智所照。理智双绝。理智圆彰。智无量故。理亦无量。理难思故。智亦难思。交融互摄。横徧竖穷。信如帝网明珠。光光相映。一珠中现一切珠。一切珠中一珠影。一切珠中一切珠。一珠各住一珠位。题称梵网。妙极于斯。又本源心地。不惟出生一切菩萨行位。亦复徧出一切诸法。所谓地狱心。乃至佛心。地狱地。乃至佛地。而兹但云菩萨心地者。以菩萨上同慈力。下同悲仰。徧摄十界之义。尤为明显。且菩萨既论六即。六即便包十界。十界无非心地法门。又菩萨位中。不惟修此三十心十地。亦复徧修一切心地。所谓修于地狱心。地狱地。知即法界。乃至修于佛心。佛地。知即法界。而兹但云菩萨者。以界界既各明六即。则一名即一切名。一义即一切义也。如此义理。无量无边。自非梵网。孰为其喻。故名梵网经菩萨心地也。
　　
　　　　四释品字者。梵语跋渠。此翻为品。品者。类也。义类相从。故名为品。此经有一百一十二卷。六十二品。今惟第十菩萨心地品上下两卷。什师诵出。然上卷明三十心十地。为入佛果之根源。下卷明十重四十八轻戒。又为行菩萨道之根本。性修因果。义理皆周。饮一滴而知大海。烧一丸而具众香。惟贵精修。不俟多也。
　　
　　　　二显体者。略为三义。初明须显体。二正出体。三会异。
　　
　　　　初明须显体者。体是主质。乃名下之所诠。种种名言。意欲令人寻名得体。如因筌得鱼。因指得月。若逐名迷体。如捉蛇尾。反遭其螫。世尊所以常为比丘说筏喻也。即如此经。从梵网题名。心地品名。乃至上下二卷全文。一一无非能诠之名。就兹名下。一一皆显所诠之体。得此体已。方能全性起修。以修合性。又释名总诠三法。体章别在法身。宗章别在般若。用章别在解脱。教相分别总别。故释名之后。须先显体。体虽法身。必具二德。虽具二德。还属法身。具二德故非纵。属法身故非横。不纵不横。故成妙体。妙体贵极。诸法中尊。一切万行之所归趣。无量功德之所庄严。种种言辩之所诠显。如众星拱宸。众流归海。故以礼释体。明是贵极之法。法身德也。悟此体者。穷法界源。到实相底。故以底释体。明是透彻之宗。般若德也。得此体者。会万殊而不二。徧众法而无遗。故以达释体。明是无碍之用。解脱德也。如此三义。为一妙体。迷之则历劫长沦。悟之则当下具足。经云。大众心谛信。汝是当成佛。我是已成佛。又卢舍那佛。先现虚空光体性本源成佛常住法身三昧示诸大众。后开心地法品。意在于斯。
　　
　　　　二正出体者。此经以诸佛本源心地为体。言心地。则当体即是。更无他求。言本源。则法尔性德。非关修证。言诸佛。则出障圆明。非同在缠。以卢舍那佛。及一切世尊所证最极清净常住法身。全是众生心性之理。更无少许别法可得。此理即名为体。亦为一切教体。亦为一切行体。此印真正魔外所不能坏。权小所不能滥也。
　　
　　　　三会异又二。先会诸经。次会义疏无作戒体。
　　
　　　　先会诸经者。此经与华严同一部味。当以法界为体。法界与诸佛本源心地。同体异名。更无别体。又诸大乘经。皆以实相为印。为经正体。实相亦即诸佛本源心地异名。以其离一切相。即一切法。超诸戏论。不可破坏。无相不相。故名实相。以其万法之所从出。万法之所归趣。故名法界。以其在凡不减。在圣不增。迷悟宛然。体性常住。故名诸佛本源心地。乃至或名法住。或名法位。或名一切种智。或名一实境界。或名中道第一义谛等。无量异名。无量异义。究竟总无别体也。
　　
　　　　次会义疏无作戒体者。问。此品既以诸佛本源心地为体。何故智者大师义疏三重玄义之中。第二出体。乃明无作戒体。答。大师但疏重轻戒相。以便行持。故仅列三重玄义。谓第一释名。第二出体。第三料简。盖戒法惟贵专修。故理体姑置不辨。若辨理体。则自性清净无犯无持。亦无得失。于弘扬戒法。似非所急。故独明无作戒体。用彰修证之门。能如实修。自能合性。又大部教观。既已广开称性圆解。今正示秉戒成修。何须复谈理体。所以于三重中。虽名出体。乃是戒之当体。非是所依理体。以理体属性。戒体属修。理体于五重中属体。戒体于五重中属宗。言无作者。只是一作之后。不俟再作。所谓凭师秉受。直至未来。任运止恶。任运行善。故名无作。与无作四谛之义不同。以此无作戒体。乃是无漏色法。受之则得。不受则无。持之则坚。毁之则失。故属事不属理。属修不属性。属宗不属体。然事理非二。性修交成。宗体不隔。故起信论云。以知法性无染。离五欲过故。随顺修行尸波罗密。此经云。光非青黄赤白黑。非色非心。非有非无。非因果法。而戒光从口出。又云。计我著相者。不能生是法。灭寿取证者。亦非下种处。菩萨戒羯磨文云。先发菩提愿。乃堪受此戒。是则无作戒体。全依理体而发。而本净理体。全赖戒法而显。故义疏中出体一章。始则重在以修合性。指宗为体。次明止行二善。又属力用中事。而料简一章。宛同教相。虽曰三重。五义自足。略五成三。急在修证。四依利物。岂不巧哉。兹复曲为末世钝根。寡于闻见。既不能向大部教观。开圆解门。又不能知三十心。十地是何法义。徒受菩萨戒之虚名。何关修证。故略述教观大纲以成合注。俾稍知性修不二之旨。既通释一品经文。须用五重玄义。无作自归于宗。心地乃成正体。古今异辙。意在于斯。
　　
　　　　三明宗者。体显于性。宗显于修。全性起修。故不二而二。全修在性。故二而不二。如梁柱是屋之纲维。屋空是梁柱所取。今以屋空喻体。梁柱喻宗。繇有梁柱。方得受用屋空。故次体之后。须明宗也。此经以佛性因果为宗。佛性非因非果。徧能出生一切因果。经云。一切众生。皆有佛性。此佛性者。即是诸佛本源心地。以此不生不灭为本修因。然后圆成果地修证。则因亦佛性。果亦佛性。据经文中。有三重因果。一者三十心。十地为因。成等正觉为果。二者初发心常所诵戒为因。分满法身为果。三者谛信成佛为因。波罗提木叉为果。又三十心。十地。亦得传传论于因果。正觉惟果。谛信惟因。本源自性清净为因因。常住法身为果果。如此重重因果。会入非因非果。是此经宗致。文云。应当静观察。诸法真实相。不生亦不灭。不常复不断。不一亦不异。不来亦不去。如是一心中。方便勤庄严。夫不生不灭等。即真常佛性非因果法。亦名诸法实相。亦名一心。正显经体。而方便庄严。即是称性圆修。成妙因果。明此经宗也。方便庄严。复有二义。一者智慧庄严。二者功德庄严。上卷三十心。十地。深明观慧。属于慧行。下卷十重。四十八轻。备显止行二善。属于行行。此亦一往为语。若备论者。心地法门。具胜功德。无作妙戒。全繇慧明。故曰繇慧净故戒净。繇戒净故慧净。如两手互洗。不容前后。而此无作妙戒。及发趣长养金刚等心。体性平等诸地。同以本源清净佛性为所依体。以宗契体。体非宗外。悟体成宗。宗原属体。修证要门。孰过于此。
　　
　　　　四辨用者。用是力用。亦名功德。此经以舍凡入圣为用。上卷云。我已百阿僧祇劫修行心地。以之为因。初舍凡夫。成等正觉。下卷云。若人受佛戒。即入诸佛位。又云。但解法师语。尽受得戒。皆名第一清净者。今总释其意。须知传传舍凡。传传入圣。则传传清净。若云初舍凡夫成等正觉。则惟佛名圣。惟佛第一清净。若云受佛戒。即入佛位。则但能解语便已入圣。便成清净。故佛顶从三渐次。直至妙觉。通名六十圣位。若约教道而论。则别教三十心名贤。十地名圣。圆教十信为贤。初住以去名圣。贤是相似清净。圣是分证清净。今更约六即义释。谓本源自性清净。是理即佛。亦理即圣。理即清净。此全是凡。因此经力用而舍。若解语受戒。即入佛位。是名字佛。亦名字圣。名字清净。因此经力用。最初而入。若常作谛信。静观实相。是观行佛。亦观行圣。观行清净。若三十心向果。是相似佛。亦相似圣。相似清净。若登体性十地。是分证佛。亦分证圣。分证清净。若法身智身满足。是究竟佛。亦究竟圣。究竟清净。因此经力用。次第而入。从前望后。一一为圣。从后望前。一一为凡。理即惟凡。正觉惟圣。舍凡须尽。入圣须极。又理即圣。亦理即凡。究竟圣。亦究竟凡。中间四即。亦复如是。凡无可舍。圣无可入。无舍无入。而论舍入。是名无作大功德力也。
　　
　　　　五教相者。此经于五时中。是第一时。日照高山。于五味中。即是乳味。于化仪中。即属顿教。于化法中。即是别圆。然与华严同而不同。略有三义。一者华严遮那即是释迦。徧坐尘刹。此经舍那自坐华台。释迦自据千叶。二者华严诸会说法。不动而周。此经复从座起。乃至余处。三者华严十住多明圆义。而兼于别。十地多明别义。而兼于圆。此经三十心。多明别义。亦复兼圆。十地多明圆义。亦仍兼别。一往为论。似较华严为劣。细寻厥旨。各有所繇。良以如来平等大慈。方便应现。巧具四悉。胜劣随机。或胜法中得劣益。或劣法中得胜益。事非一致。那容定判。且如遮那即是释迦。则三身一体之义。固为易彰。而释迦接见舍那。俨然有开迹显本之致。利根者亦堪取悟。又三十心名。迥与住。行。向异。或一心别对一位。或位位圆修此心。两经参合。逾彰法门之妙。今但粗定其相。则华严圆兼别。此经别兼圆。又释迦但云千百亿者。周匝千华。恺就二地菩萨所见。戒波罗密增上故也。只此二地所见法门。亦复全具一切事理因果。无量中一。一中无量。题称梵网。良有以也。又周匝千华。何必不表一念千法。既念念具足千法。亦法法互具无尽。聊示千百亿界。以表心地法门耳。五重义竟。
　　
　　佛说梵网经菩萨心地品玄义
　　
　　
　　
　　
　　
　　
　　
　　
　　
