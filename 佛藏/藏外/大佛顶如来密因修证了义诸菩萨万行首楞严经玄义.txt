

大佛顶如来密因修证了义诸菩萨万行首楞严经玄义

重刻大佛顶经玄文序
首楞严经玄义卷上（并序）
首楞严经玄义卷下



　　重刻大佛顶经玄文序
　　性相二宗。犹波之与水。从来不可分隔。而其流弊也。甚至分河饮水。此岂文殊弥勒之过。亦岂马鸣护法之旨哉。谓真如受熏。譬如劫火洞然。虚空安得独冷。谓真如不受熏。譬如劫火洞然时。虚空何尝烂坏。故知得其语脉者。合则双美。失其宗趣者。离则两伤。观大佛顶经第四卷云。譬如虚空。体非群相。而不拒彼诸相发挥。只此一言。两疑冰释。善夫智者大师有言。偏执法性生一切法。何异自生。偏执梨耶生一切法。何异他生。例而推之。纵谓法性梨耶和合生一切法。何异共生。纵谓非法性非梨耶生一切法。又何异无因缘生。繇此观之。四句无非是谤。倘能妙达无生。不起性计。则四句虽不可说。有四悉檀因缘故。亦可得说。谓真如不思议熏生一切法。谓梨耶是可熏性生一切法。皆无不可。吾乃知智者大师。真悟权实秘要。故能于大佛顶经未来之时。悬合其旨趣若此。此经来时。智者不可复作。习台宗者。昧于唯识。习法相者。迷于圆理。所以众解纷纷。咸失纲要。究义理之攸归。大似蚊咬铁橛。判文字之下落。亦如凿孔栽须。旭于未剃发日。卽会研究此典。每翻旧注。迷闷实多。后因双径坐禅。始解文字之缚。复因数番讲演。深理葛藤之根。并探二宗。融以心镜。直至温陵弘法。方得取笔疾书。脱稿未几。剞劂旋毕。板留甘露戒坛。不能携至江外。兹者幻游普德。略露赃私。诸友固追不已。顿公发意重刊。爰述片言。以为弄引。剖千古未破之籓篱。犯从来严设之禁忌。位卑言高。安免于罪。然在出世君子。谅不以人废言也。

甲申春日古吴藕益智旭书




大佛顶如来密因修证了义诸菩萨万行首楞严经玄义卷上（并序）
明菩萨沙弥古吴智旭撰述

菩萨比丘温陵道昉参订

　　大佛顶者。卽心自性之理体也。随缘不变。融四科而惟是本真。不变随缘。妙七大而各周法界。喻冰水之始终。惟是湿性。譬太虚之群相。不拒发挥。十界一心。事造与理具。徧摄徧含。一境三谛。横辨与竖历。非并非别。依此成自行因果。故名如来密因修证了义。卽此为化他因果。故名诸菩萨万行首楞严。因果妙修。全归性具。化他力用。宁隔体宗。二本明而金沙立辨。二义决而华屋有门。圆通旣陈。信方便之无非圣性。圆根旣选。知耳门之独利此方。明诲殷勤。戒乘俱急。道场安立。显密互资。无渐次而立渐次。能历之正助圆彰。卽位次而非位次。所历之转依如幻。精研七趣。只因迷此大佛顶理而妄受轮回。谁达空华无别体。详辨五魔。本求悟此大佛顶理而中途成惑。那知妄想作根原。是诚一代时教之精髓。成佛作祖之秘要。无上圆顿之旨归。三根普被之方便。超权小之殊胜法门。摧魔外之实相正印也。所以一念示人。灭业障如翻大地。依教行道。成菩提如观掌果。智者大师。闻名遥礼。不惮其劳。般剌尊者。剖膊远传。不辞其苦。智旭生逢像季。获遘雄诠。自非大士神功。曷繇染指。特以文圆义妙。旨远趣深。注疏虽多。宗极未立。悲了义之尚隐。痛迷津之孰告。不辞固陋。聊殚隙明。徧采众长。折衷一理。研精竭思。再述玄文。不敢与前人苦较是非。但自向斯经深求脉络。愿我同仁。虚心著眼。必有知其同异浅深。违顺得失者矣。时

崇祯己卯春三月二十有七日下笔故序。

　　将释此经。五重玄义。一释名。二显体。三明宗。四辨用。五教相。释此五重。有通有别。通释七番。具如法华玄义。兹不复出。今别释中。释名为二。先就经中所结五名彰存略。次就今题通别诸字正解释。

　　初彰存略者。按经中佛答文殊问名。共有五句。一曰。是经名大佛顶悉怛多般怛罗无上宝印。十方如来清净海眼。今仅存三字略去十八字。以大佛顶三字。全示此经正体。是故须存。此体卽是显密圆诠之所依。亦卽显密圆诠之所显。悉怛多般怛罗无上宝印。密诠不离此体也。十方如来清净海眼。显诠不离此体也。故但存三字。而显密二教之体。摄尽无遗矣。二曰。亦名救护亲因。度脱阿难。及此会中性比丘尼。得菩提心。入徧知海。此名全略。以其单从用立。近而复狭。阿难性尼二人。可以摄入诸菩萨中。菩提徧知二法。可以摄入首楞严中。盖首楞严三昧。为能得能入。菩提心徧知海。为所得所入。能所原自不二故也。三曰。亦名如来密因修证了义。此名全存。以是一经宗要故。四曰。亦名大方广妙莲华王。十方佛母陀罗尼咒。此亦从体与宗立名。单约密诠。是故俱略。实则还是大佛顶如来密因义耳。显密本无二体。亦无二宗。故得以显摄密。五曰。亦名灌顶章句诸菩萨万行首楞严。此十二字从用立名。略四存八。亦是以显摄密。

　　次正解释为二。初通别合释。次分句各释。

　　初合释者。一切诸经。皆有通别二名。教行理三。皆论通别。今大佛顶等一十九字。名异众典。故教别。同名为经。故教通。依教起行。为行不同。从一乃至无量。故行别会同常乐。故行通。理虽无名。因门名理。理随于门。四教一十六门入理。故理别。门随于理。一门所入之理。卽一切门理。一切门所入之理。卽一门理。故理通。此约一化以论通别。次约一经。前后诸文能诠相异。故教别。所诠理一。故教通。二十五圣方便多门。故行别。同证圆通。故行通。二十五门各具全理。故理别。一门全理融摄诸门。故理通。更约一题。大佛顶卽理。了义卽教。首楞严卽行。此皆偏举。具论必备。以对经字。任运有通别意。又约一字。所言大者。梵语摩诃。具含三义。谓大多胜。大卽是理。多卽是行。胜卽是教。又理大故。教行亦大。行多故。教理亦多。教胜故。理行亦胜。一字中无量义。一一义中义复无量。况一句。况一题。况一经。况一切经耶。通别合释竟。

　　次分文各释为二。初释别名一十九字。次释通名经字。

　　释别名为二。初拣定。二正释。

　　拣定者。一切诸经。别名无量。取要言之。不出七种。一单法。二单人。三单喻。四人法。五法喻。六人喻。七人法喻。今经正以人法为名。略兼于喻。法则有性有修。人则有因有果。大佛顶。性法也。密因修证了义万行首楞严。修法也。如来。果人也。诸菩萨。因人也。略兼喻者。佛顶现化。表示众生本具性德。是故显诠名大佛顶经。密诠名大佛顶咒。从所表以立称。亦得名为喻也。

　　正释为二。初分句广释。二合辨大途。

初中三。初释大佛顶。次释如来密因修证了义。后释诸菩萨万行首楞严。

　　初释大佛顶复为三。初约心法略释。次约佛法广释。三约众生法例释。夫心佛众生三无差别。无差别性。卽是大佛顶性。此之理性。在迷不减。在悟不增。一性一切性。一切性一性。随释一法。徧能通一切法。胡须作此三释耶。特以性德在缠。人莫能晓。如暗室中宝。谁能知者。故必约佛界三德以明其致。而昧者又独让能于佛。故必更约九界三性以验其同。十界并陈理事悉等。而犹不知两重三千。同居一念。便疑众生法广。佛法太高。故必近约一念三因以识其要。若知心佛众生。的无差别。则言言显谛。句句知宗。为不了者。作此三番解释。又恐滞句乘言者众。说食数宝者多。故今先从近要指南。庶可随文入观。

　　初约心法略释者。此大佛顶三字。直指众生现前心性。全彰一经所谈理体也。以吾人现前一念实无分剂。亦无方隅。无有初后。并无时劫。竖穷横徧。当体绝待。不可思议故名为大经云。一切因果世界微尘。因心成体。又云。彼不变者。元无生灭。又云。不汝还者。非汝而谁。乃至又云。觉海性澄圆。圆澄觉元妙等。皆直指此现前一念。当体常徧。无欠无余。譬如一刹那中所见明月。卽是古今之月。不可谓是月之少分。又如一点水中所现之月。卽是天上月之全体。不可谓是少分月也。以吾人现前一念。了了常知。不可昬眛。故名为佛。佛者。觉也。经云。如是见性。是心非眼。当知闻觉知性亦复如是。又云。头自动摇。见无所动。手自开合。见无舒卷。又云。觉所觉眚。觉非眚中。又云。闻实云无谁知无者。乃至其形虽寐。闻性不昬。纵汝形销。命光迁谢。此性云何为汝销灭等。皆是显出现前一念之觉性也。以吾人现前一念。不可踪迹。不可名状。离过绝非。用无穷尽。贵极无为。不堕诸数。故名为顶。譬如佛顶。虽是妙相。而不可见。经云。惟心与目。今何所在。又云。以何为心。当我拳耀。是故七处无所。相想非体。不可指是。不可指非。旣非明暗色空。亦非觉闻知见等。皆是显此现前一念。本自离一切相故也。从来释此三字。或单约法。谓此法是大觉最胜之顶法。或单约喻。谓喻之以佛顶。使不滞于见相。或单约事。谓繇如来顶中化佛说咒。故得大佛顶名。或单约理。谓大卽法身。佛卽般若。顶卽解脱。譬如担板。各见一边。若知全喻显法。全事表理。则群说纷纷。合之双美。盖如来顶中所现化佛。亦名无为心佛。正表众生本具性德。而此性德。本极尊贵。如转轮圣王。尊为蚁子。虽昬妄颠倒。寻膻阶下。而牀上王体。依然如故。又此性德。旣非有相。亦非无相。喻如佛顶。虽不可见。而非无顶。非无顶。卽如实不空义。故能从顶发辉。现光现化。不可见。卽如实空义。故能超诸戏论。离卽离非。空与不空。义似有二。体实无二。卽空不空。圆融无二义。故能非遮非照。遮照同时。然则不离一喻。三法宛然。法身大。故无所不统。般若大。故无所不照。解脱大。故无所不融。觉于真谛。故一空一切空。觉于俗谛。故一假一切假。觉于中谛。故一中一切中。一空一切空。空无空相。故无有一法出过于空。一假一切假。假无假相。故无有一法出过于假。一中一切中。中无中相。故无有一法出过于中。三字共显三德而非纵。一字各具三义而非横。不纵不横。名秘密藏。七趣迷此而沉沦。迷亦不失。二乘昧此而枯寂。昧亦不减。如来证此为极果。果亦非果。菩萨悟此为真因。因亦非因。善读经者。能向此三字中识取自心。则无上宝王。不求自致。善观心者。能向一介尔心中识此妙理。则无边法藏。触处洞明。故先约心法略释也。

　　次约佛法广释者。心法圆具。何所不周。迷强不知。更观果德。验果知因。令自荐取。所云广者。不过广其所略。非谓心外更有佛法也。复为四意。一约事释。二约理释。三约法释。四约喻释。虽似徧用古释。有二不同。一者若但徧用古释。不能相融。今四释各列。而义实融通。二者就今四释各论。则名与古同。而义味迥别。读者当自详之。

　　一约事释者。经初卷云。世尊顶放百宝无畏光明。光中出生千叶宝莲。有佛化身结加趺坐。宣说神咒。第七卷云。斯是如来无见顶相。无为心佛。从顶发辉。坐宝莲华。所说心咒。又云。世尊从肉髻中涌百宝光。乃至化佛顶放十道百宝光明。一一光明。皆徧示现十恒河沙金刚密迹。擎山持杵。徧虚空界。然后宣说神咒。又云。亦说此咒名如来顶。而结名中。直云是经名大佛顶悉怛多般怛罗无上宝印。十方如来清净海眼。故可约事直释。谓此咒旣是大佛顶咒。此经卽名大佛顶经也。夫事相法门。必有所表。且此神咒。释迦何不自宣。乃现顶光化佛。又此化佛。何故名为无为心佛。良以释迦如来。旣已示现出家修道。方证菩提。众生习见。谓是从父母以生身。从修证而尅果。条然与我辈有殊。曾不知其心性平等。故今顶现化佛。表其非属修成。只是卽心自性。方是法身无为天然妙觉。尊胜第一。应化之本。法身故称大。妙觉故称佛。尊胜故称顶。此大佛顶。的是十界同具之心源耳。近有解者。因见经文顶光化佛。遂欲以大佛顶如来五字为句。殊觉割裂文旨。不知只此三字。已足摄于化佛之事矣。间曰。旣云表法。宁不滥下约理。答曰。彼则直约三德道理。此但托事表法。仍属事释。又问。旣有所表。宁不滥下约喻。答曰。彼则扩其不滞见相之喻。无关于事。今则卽事有所诠表与经中放光动地诸事同例。不与冰水叠巾等喻同例也。

　　二约理释者。旧云。大卽法身。佛卽般若。顶卽解脱。三字分属。义或可然。文则割裂。且圆妙三德。理绝纵横。作此一途。宁殚实义。今明大佛顶三字。直诠果上三德。而字字圆具三意。亦复非横。所谓大者。赞三德也。法身体大。般若相大。解脱用大。所谓佛者。詺三德也。法身本觉。般若始觉。解脱究竟觉。又般若自觉。解脱觉他。法身觉满。所谓顶者。表三德之究竟也。法身更无可上。般若不可相见。解脱放光现化。故合名之为大佛顶。又一字中所具三义。仍复各各圆具三义。大字三义者。谓大多胜。一往为语。大是法身。统诸法故。如经云。此见及缘。元是菩提妙净明体等。多是般若。照诸境故。如经云。我以妙明不灭不生合如来藏。乃至于中一为无量等。胜是解脱超一切故。如经云。若能转物。卽同如来等。然法身亦多亦胜。般若亦胜亦大。解脱亦大亦多。法身多者。徧一切处无非法身。经云。阴入处界。皆如来藏妙真如性。随举一阴一根一尘一识。卽是如来藏之全体。非是少分。如千万人仰视圆月。各见全体。若各各行。各见圆月随之而去。法身非一非多。而说为多。亦复如是。法身胜者。旣云常住真心性净明体。宁不最胜。此易可知。般若胜者。第一波罗密多故。佛知见故。般若大者。如智如理无二体故。如经云。惟妙觉明圆照法界等。解脱大者。不可思议解脱。当体绝待故。如经云。狂心顿歇。歇卽菩提。胜净明心。本周法界等。解脱多者。法法无缚故。如大涅槃百句解脱。亦如净名三十二门。此经二十五圆通等。佛字三义者。自觉。觉他。觉满。一往为语。自觉是般若。觉他是解脱。觉满是法身。然自觉者。卽是自证三德觉他者。卽是令他亦证三德。觉满者。卽是自他不二。又本觉卽是性中三德。始觉卽是因中三德。究竟觉卽是果中三德。顶字三义者。谓最尊义。不可见义。放光现化义。一往为语。最尊是法身。不可见是般若。放光现化是解脱。然三德无不最尊。三德并不可见。而能现所现。一一无非三德全体。斯则文义俱妙。秘藏泠然。是故经云。而如来藏本妙圆心。非心。非空。非地。非水。非风火。非六根。非六尘。非六识界。非十二因缘。非四谛智得。非六度彼岸。非如来三号。非涅槃四德。以是俱非世出世故。卽如来藏元明心妙。卽心。卽空。乃至卽我卽净。以是俱卽世出世故。卽如来藏妙明心元。离卽离非。是卽非卽。当知此卽是大佛顶法之极证也。盖此如来藏心。祗是众生本具理体。惟佛以妙明不灭不生合之。故发真如妙觉明性。所谓发得本有。实无新得。又复应知。卽此本具如来藏心。非谓除郤十界依正假名之外。别有一总相法门。以为能非能卽能双遮照。而以十界诸法为所非所卽所双遮照也。特以不变之性。炽然随缘。正随缘处。全体不变。故于十法界中。若染若净。若实若名。若依若正。随拈一法。卽是全体如来藏心。卽复俱非俱卽。双遮双照。称性圆融。不可思议。夫随拈一法。而十界皆离卽离非是卽非卽者。一往是大义也。随拈一法。而十界俱非者。一往是佛义也。随拈一法。而十界俱卽者。一往是顶义也。复次离卽离非是卽非卽者。体大义也。本觉义也。最尊义也。十界俱非者。相大义也。始觉义也。不可见义也。十界俱卽者。用大义也。究竟觉义也。现化义也。乃至一义中更复圆具三义。可准思之。复次如来藏心。本自离卽离非。是卽非卽。遮照同时。不可思议。特以随缘卽不变故。一切俱非。不变卽随缘故。一切俱卽。又不变随缘者。卽是举此一体三义。而徧随十界迷悟染净诸缘。随缘不变者。卽是举彼十界迷悟染净诸法。无不当体卽是此之一体三义。是故一切俱非。名为如实空义。一切俱卽。名为如实不空义。空与不空。只是如来藏性。法尔圆具二义。而其体元非空与不空。故能双照空与不空。所以经中。但称如来藏本妙圆心。元明心妙。妙明心元。并无三如来藏之名。卽阿难之所致问。观音之所自述。亦皆但称空如来藏。更无有不空如来藏。空不空如来藏之两名。后世不直明如来藏心所具三义。而条然安立三名。遂使乘言滞句之流。似谓三藏各有别体。亦可叹也。约理释竟。

　　三约法释者。此是十方如来及大菩萨自住三昧。是故最尊无上。名之曰大佛顶。亦名第一义谛。亦名胜义中真胜义性。亦名无上觉道。亦名无戏论法。亦名阿毗达磨。亦名真实圆通。亦名无等等阿耨多罗三藐三菩提心。以要言之。只是众生本具心性。常不变而随缘。正随缘而不变。迷之则生死无边。类演若之狂走。悟之则涅槃本有。喻神珠之元在。惟此理为真实。故是大觉最胜之顶法也。经中初则从胸卍字涌出宝光。徧灌十方诸如来顶。次则十方如来顶光来灌佛顶。乃至说圆通已。世尊及十方佛。五体同放宝光。互灌佛及诸菩萨顶。皆卽表示此最胜法。所谓依最胜理说教。依最胜教起行。依最胜行还契此最胜理。教行理三。悉名大佛顶矣。

　　四约喻者。旧云。喻之以佛顶。使不滞于见相。意谓佛顶是相。而不可见。则不滞于相。犹般若所谓若见诸相非相。卽见如来。此但卽空意耳。若善用之。则成衍教初门。不善解之。仍堕无相窠臼。般若如大火聚。四边俱不可触。触则被烧。云何单约无相义解耶。今谓如来藏性。不可以有相喻。不可以无相喻。不可以亦有亦无相喻。不可以非有非无相喻。譬如佛顶。不可谓有相。不可谓无相。不可谓亦有亦无相。不可谓非有非无相。若谓有相。何以华严九地善知识。自云不可得见。若谓无相。何以此会大众。皆得仰观顶光化佛。若谓亦有亦无相。终属相违。若谓非有非无相。徒增戏论。如来藏性。亦复如是。经云。指皆是物。无是见者。又云。而如来藏本妙圆心。非心非空。乃至非我非净。此卽喻如佛顶。不可以相见也。经云。是万象中。微细发明。无非见者。又云。而如来藏元明心妙。卽心卽空。乃至卽我卽净。此卽喻如佛顶。不可以非相见也。经云。见与见缘。并所想相。如虚空华。本无所有。又云。而如来藏妙明心元。离卽离非。此卽喻如佛顶。不可以亦有亦无相见也。经云。此见及缘。元是菩提妙净明体。云何于中有是非是。又云。而如来藏妙明心元。是卽非卽。此卽喻如佛顶。不可以非有非无相见也。般若云。若见诸相非相。卽见如来。古人云。若见诸相非相。卽不见如来。又云。若见诸相非相。卽见眉毛在眼上。又般若偈云。若以色见我。以音声求我。是人行邪道。不能见如来。予翻偈云。若离色见我。离音声求我。是人行邪道。不能见如来。乃至亦卽亦离。不卽不离。均成邪道。若善用之。则四句卽成四门。门门皆可入道。故以佛顶喻如来藏。须知若喻若法。无不圆离四谤。圆具四门。方无过咎耳。约佛法广释竟。

　　三约众生法例释者。夫大佛顶性。含灵本有。虽迷悟天渊。而体用悉皆平等。故须就众生现前三障。点示三德。令知演若纵未歇狂。头原不失。言三障者。一烦恼障。谓见思惑。尘沙惑。无明惑。障三菩提。二业障者。谓善恶不动诸有漏业。偏真无漏业。出假神通非有漏非无漏业。障三解脱。三报障者。谓同居分段报。方便变易报。实报变易报。障三涅槃。然三惑卽三菩提。何以故。离菩提性。无别惑故。如离目无瞪。三业卽三解脱。何以故。离解脱性。无别业故。如离手无拳。三土生死卽三涅槃。何以故。离涅槃性。无生死故。如离空无华。故曰。惑卽般若。业卽解脱。苦卽法身。又曰。生死卽涅槃。烦恼卽菩提也。问曰。二句与三句。若何相摄。答曰。菩提是究竟智德。照于菩提。照于解脱。照于涅槃。名为般若之果。涅槃是究竟断德。断于三惑。断于三业。断于三土生死。名为解脱之果。菩提是如如智。涅槃是如如理。理智不二。卽名法身。经云。生灭名妄。灭妄名真。是称如来无上菩提及大涅槃二转依号。此之谓也。更以喻明。经云。加水成冰。冰还成水。夫冰与水。湿性是同。坚流似异。正谓九法界随于染缘。迷本藏性。转菩提为烦恼。转涅槃为生死。喻以如水成冰。不惟失其流润之相。并湿性亦几难辨矣。然湿性未尝不在。湿性旣在。则流润之性。亦未尝不在。是故性中所具缘了。夺之但名正因。虽云正因。实具缘了。惟如来随于净缘。悟本藏性。转烦恼为菩提。转生死为涅槃。喻以冰还成水。不惟湿性昭然。亦且周流润泽。然虽周流润泽。实于湿性无增。湿性无增。则流润之性亦无增也。是故修中所有缘了。实惟性具。虽云性具。不废修功。当知九法界之七大如冰。佛法界之七大如水。而同一湿性也。是故九法界之七大。与佛界七大。同皆清净本然。周徧法界。故今题称之为大。前五大是心之相分。根大是心之见分。识大卽是心之异名。是故九法界之七大。与佛界七大。同属一心。心卽觉义。故今题称之为佛。九法界之七大。与佛界七大。皆非因缘自然。非分别计度之所能知。故今题称之为顶。不可谓水具大佛顶义。而冰不具大佛顶义也。又经云。如澄浊水。乃至去泥纯水。名为永断裉本无明。当知九法界生死五阴。喻诸浊水。佛界法性五阴。喻纯清水。清浊虽异。体用并同。体则同一湿性。用则同其流润。若知浊水中有清水性。必不弃浊水而别求清水。若见浊水能流能润。卽知不异清水之能流润。故但有澄浊法。别无求清法。若约浊水外无清水义。则云烦恼卽菩提。生死卽涅槃。若约澄浊水方得清义。则云转烦恼依菩提。转生死依涅槃。不有卽义。那成转义。不知众生在迷大佛顶法。那得诸佛所证大佛顶法。所以经中。始就见精曲显。次历阴入处界普会。后约七大畅谈。乃至具明如来藏心。俱非俱卽。俱遮俱照。无非直显一切众生现前依正色心等法。无不法尔如斯。岂谓离彼浊水体用。别求清水体用哉。设不肯信一切众生本具大佛顶法。或虽仰信本有。而不达现前烦恼业苦。卽是大佛顶之全体大用。则何以狂心顿歇。歇卽菩提。譬如本无头者。更不怖头之无。又若无怖头狂走之人。亦更无悟头狂歇之人矣。且夫十因六报。一一唯心。离心无体。惑大故业亦大。业大故苦亦大。何非大义。自心起惑。自心造业。自心受报。始终因果俱不离心。何非觉义。惑无内外体相。业无积习形相。报无来去处相。何非顶义。且十因必受十果。宁非密因之致。六报交于六根。宁非互用之理。一人亦满。多人亦满。宁非横徧之征。此方劫尽。转寄他方。宁非竖穷之性。地狱旣尔。余趣可知。故知十二类生。二十五有。总彼七趣升沉。若灵若蠢。若善若恶。若乐若苦。一一皆是大佛顶不变之性。举全体以随缘。而卽彼正随缘时。一一皆卽大佛顶性始终不变之全体。经云。于妙圆明无作本心。皆如空华。元无所著。空喻不变藏心。华喻随缘七趣。全空是华。全华是空。岂可谓华来空去。华灭空生也哉。六凡旣尔声闻。缘觉。权教菩萨。亦复可知。彼虽不达大佛顶性。妄取偏真幻有但中以为极致。而大佛顶性。岂彼三乘所能改变所能割裂。且设非大佛顶性不变随缘全体之力。何处更有偏真幻有但中可取。譬如摩尼宝珠。愚者不识。用贸一衣一食。而宝体何尝减损。又如日轮当空。光入一隙。非繇全日。那有隙光。昧者观隙光而疑日轮之小。智者因隙光可窥日轮之全。九界众生所具大佛顶之全理。亦复如是。此众生法。亦卽心法。非于心外别有众生。亦卽佛法。非于佛法外有众生。非于众生法外有佛法。是故能于一众生法中。具见一切众生法。一切佛法。一切心法。无非大佛顶法者。便能于一佛法中。具见一切佛法。一切心法。一切众生法。无非大佛顶法。亦能于一心法中。具见一切心法。一切佛法。一切众生法。无非大佛顶法。此之谓善知心佛众生三无差别。可与共读此经。不招数宝之讥。不堕无闻之祸矣。释大佛顶竟。

　　次释如来密因修证了义复为二。初分释。次合释。分释为四。初释如来。次释密因。三释修证。四释了义。

　　初释如来者。金刚经云。无所从来。亦无所去。故名如来。此经云。生灭去来。本如来藏。性真常中。求于去来迷悟生死了无所得。皆约法身释也。转法轮经云。第一义谛名如。正觉名来。此经云。明极卽如来。皆约报身释也。成实论云。乘如实道。来成正觉。此经云。自觉已圆。能觉他者。如来应世。皆约应身释也。复次真谛为如实道。一切智为正觉。断见思为自觉。令他断见思为觉他。是藏通如来也。中谛为如实道。一切种智为正觉。断无明为自觉。令他断无明为觉他。别圆如来也。复次出二谛外是第一义谛。不分别二边是名正觉。断十二品无明为明极。别教如来也。卽二谛是第一义谛。一心三智是名正觉。龂四十二品无明皆尽为明极。圆教如来也。复次法身本有。报身修成。应身起用。别教如来也。三身全是性具。亦复全是修显。性修不二。圆教如来也。今正指圆教如来。乃修德之究竟。称性之极果也。

　　次释密因者。不生不灭为本修因。然后圆成果地修证。因该果海。果彻因源。故称为密。又正因佛性。缘因佛性。了因佛性。圆具圆修圆发。不纵不横。不并不别。故称为密。又经云。汝虽强记。但益多闻于奢摩他微密观照。心犹未了。又云。是种种地。皆以金刚观察如幻十种深喻。奢摩他中。用诸如来毗婆舍那清净修证。渐次深入。夫奢摩他者。一心三止也。毗婆舍那者。一心三观也。奢摩他微密观照者。止观不二也。从圆境谛。起圆止观。以圆止观。照圆境谛。如外无智。智外无如。故称为密。又经初阿难见佛。殷勤启请十方如来得成菩提妙奢摩他三摩禅那最初方便。卽是问此密因。以三德不纵不横。不并不别。如世△字。如天三目。斯则名为秘密之藏。所问妙奢摩他三摩禅那。亦复如是。奢摩他。是体真止。亦是空观。三摩。是方便随缘止。亦是假观。禅那。是息二边分别止。亦是中观。又奢摩他。卽一心三止。三摩。卽一心三观。禅那。卽止观不二。三若定三。则不名妙。三若定一。亦不名妙。非一非三。而三而一。卽一恒三。卽三恒一。三一不可思议。方名为妙。妙卽是密。又经初佛酬阿难之请。首卽告云。有三摩提。名大佛顶首楞严王。具足万行。十方如来一门超出妙庄严路。次则破缘影之非心。显见性之实相。会四科以归理。明七大之性具。乃至结归如来藏心。俱非俱卽。并遮并照。更无一言谈及修此三昧之方。但显吾人本性圆妙三谛之理。当知达此理性。自成妙修。所谓全性起修。全修在性。故名为密。复次圆顿止观。是成佛因。而大佛顶性。又是圆顿止观之因。卽名因因。如来无上菩提。是止观果。而大佛顶性。又是如来所证果理。卽名果果。以此果果而为因因。因果理微。不可思议。故名为密。

　　三释修证者。修有缘修真修。证有分证满证。若言四善根位生灭道品为缘修。见谛已后重虑缘真为真修者。藏教意也。若言性地相似无生空慧为缘修。见地已后真无生慧为真修者。通教意也。若言住行向次第三观为缘修。登地中道实观为真修者。别教意也。若言十信相似一心三观为缘修。住后一心三观无功用道为真修者。圆教意也。若言断见惑为分证。断思惑尽为满证者。藏通意也。若言初断一品无明登欢喜地为分证。断十二品无明为满证者。别教意也。若言初发心时。便成正觉。成就慧身。不繇他悟。为分证。乃至五住究尽。二死永亡。圆满菩提归无所得。为满证者。圆教意也。今明圆修圆证。故称修证了义。

　　四释了义者。空假非了。中道为了。隔历非了。圆融为了。旧以此二字单属言教。今谓不然。教行理三。同称了义。经云。惟垂哀愍。开示众生中道了义无戏论法。夫中道。卽了义理也。无戏论。卽了义行也。开示。卽了义教也。又了义卽第一义。第一义属理。又了义卽决定义。决定义属行。说此理行。皆名为教。自行化他。皆名为行。教行所契。皆名为理。胡得作偏释耶。

　　次合释复为二。初约显说释。次约密咒释。

　　初约显说释者。谓圆教妙觉极果。不过以此性具大佛顶理而为妙密真因。故缘修真修。分证满证。无非了义。所谓名字了义。乃至究竟了义也。若藏通极果。全不知此大佛顶理。所以若修若证。始终非了。若别教极果。推其初心。虽仰信此大佛顶理。以为但是佛法。不知卽是现前心法及众生法。所以缘修非了。真修方了。又分证虽了。满证未了也。问曰。大佛顶性。旣云统一切法。则十界因果。总不离此。何得简去藏通别教三种极果。答曰。虽一切不离此性。而知与不知自别。虽分知与不知。而离此决无异因。当知此之密因。在圆佛卽是妙密。以始终皆知故。在别佛卽是微密。以始不知。终方知故。在藏通极果卽是秘密。以始终皆不知故。

　　次约密咒释者。经云。十方如来因此咒心。得成无上正徧知觉。乃至传此咒心。于灭度后。付佛法事。究竟住持。严净戒律。悉得清净。又云。亦说此咒名如来顶。当知卽是以此大佛顶咒而为密因。故若修若证。无非了义也。此密亦有三义。以此五会神咒。全是密诠大佛顶心。故名咒心。亦名心咒。卽妙密义。以此神咒。如仙陀婆。惟菩萨智臣能解。卽微密义。以此神咒。但可诵持。不可翻释。卽秘密义。释如来密因修证了义竟。

　　后释诸菩萨万行首楞严亦为二。初分释。次合释。分释又三。初释诸菩萨。次释万行。三释首楞严。

　　初释诸菩萨者。诸。是众义。约时处。则十方三世。约解行。则偏圆权实。菩萨。是梵语。具云摩诃菩提质帝萨埵。此翻大道心成就众生。今略称但云菩萨。或翻大士。或翻开士。亦翻始士。始发心故。亦翻高士。超一切故。正翻觉有情。虽已觉悟。犹带缘情。单约当体释也。以菩提道。觉悟有情。单约利他释也。觉道是所求。有情是所化。双约二利释也。三大阿僧祇劫伏惑利生。功德成满。直至树下方断结者。藏菩萨也。亦自断惑。亦化众生。正使虽尽。扶习润生者。通菩萨也。知有中道佛性。用次第三观断惑利生者。别菩萨也。了知心佛众生三无差别。从始至终。圆伏圆断。圆成二利者。圆菩萨也。卽此经始自干慧。终至等觉。五十五位真菩提路是也。料简者。时处。则通收十方三世。经云。过去诸如来。斯门已成就。现在诸菩萨。今各入圆明。未来修学人。当依如是法也。解行。则简偏取圆。简权取实。经云。诸修行人。不能得成无上菩提。乃至别成声闻缘觉等。皆繇不知二种根本。又云。得循圆根。与不圆根日劫相倍也。

　　次释万行者。万。是此方总数。表其最多。行。是修德都名。不出二种。谓慧行。行行。般若名慧行。五波罗密名行行。慧行名正行。行行名助行。又助行有显有密。清净律仪为显行。坛仪心咒为密行。又涅槃明五种行。一圣行。二梵行。三天行。四婴儿行。五病行。圣行天行。为上求佛道之行。梵行婴儿行病行。为下化众生之行。又有次第五行。一心五行。如是等种种分别不同。故总名万行。今且依次第五行略出其相。一圣行者。复有三种。谓戒圣行。定圣行。慧圣行。戒圣行者。所谓具足根本。业清净戒。前后眷属。余清净戒。非诸恶觉。觉清净戒。护持正念。念清净戒。回向具足。无上道戒。经云。要先持此四种律仪皎如冰霜。此卽业清净戒。又云。自不能生一切枝叶。心三口四生必无因。此卽余清净戒。又云。心灭贪淫。持佛净戒。而四明诲中。一一皆约心说。卽是觉清净戒。又云。心尚不缘色香味触。一切魔事云何发生。又云。必使淫机身心俱断。断性亦无。卽是念清净戒。又云。若得妙发三摩提者。则妙常寂。有无二无。无二亦灭。尚无不杀不盗不淫。云何更随杀盗淫事。又云。欲得菩提。要除三惑。当知卽是无上道戒也。定圣行者。一世间禅。二出世禅。三出世上上禅。世间禅复二种。一根本味禅。二根本净禅。一味禅者。卽四禅四等四空。总名十二门禅。一切凡夫外道。以六行观修之。所谓厌下苦粗障。欣上净妙离。但以隐没故。有垢故。无记故。名为味禅。隐没者。闇证无观慧。有垢者。地地生爱味。无记者。境界不分明。此经所明色界有十三天。除五不还。无色四天。除钝罗汉。余皆是此禅定果报。故云。一切世间所修心人。不假禅那。无有智慧。但能执身不行淫欲。若行若坐。想念俱无。爱染不生。无留欲界。乃至穷空不归。迷漏无闻。便入轮转。此之谓也。二净禅者。名相与味禅不异。但以不隐没故。无垢故。有记故。与上相反。谓佛弟子修之。有观慧。不味著。境界分明。故名净禅。此又三品。一者六妙门禅。谓一数。二随。三止。四观。五还。六净。二者十六特胜。谓知息出知息入等。亦名安那般那三昧。此经周利调息法门似之。三者通明禅。观息色心三事不可得。一切法亦不可得。此经孙陀观鼻端白似之。已上三品。具在禅波罗密。须者寻之。二出世禅者。有四种。一观褝。谓九想。八背舍。八胜处。十一切处等。二练禅。谓九次第定。三熏禅。谓师子奋迅三昧。四修禅。谓超越三昧也。三出世上上禅者。卽地持所明九种大禅。又经初云。有三摩提。名大佛顶首楞严王。第六卷云。我承佛威力。宣说金刚王。如幻不思议。佛母真三昧。若约别对当机。则独指观音耳门三昧。若约真实圆通。实无优劣前后差别。则徧指二十五圣三昧。无非出世上上禅也。慧圣行者。卽是四圣谛慧。此复四种。一生灭四谛慧。二无生四谛慧。三无量四谛慧。四无作四谛慧。生灭四谛慧者。观三界二十五有依报正报若乐若苦。皆是三苦之聚。逼恼众生。无常无我。不净虚假。无一可乐。是苦谛慧。知见思二惑有漏善恶不动三业。皆是三界受生之因。誓不复造。是集谛慧。以四念处。破四颠倒。别相总相。善巧正勤。如意。根。力。觉。道。向涅槃城。慈悲誓愿。广行六度。除自他烦恼业苦。是道谛慧。倒不起则业不起。业不起则果不起。是灭谛慧。无生四谛慧者。观不净色。色性自空。如镜像无实。洞达五阴空无所有。解苦无苦而有真谛。名苦谛慧。知集繇心。心如幻化。起集亦幻。一切爱见。见与虚空等。名集谛慧。所治如幻。能治亦然。名道谛慧。法本不生。今何所灭。设有一法过涅槃者。我亦说为如幻如化。名灭谛慧也。无量四谛慧者。所谓苦有无量相。分段变易二种生死皆苦也。集有无量相。五住烦恼漏无漏业皆集也。道有无量相。半满权实正助诸行皆道也。灭有无量相。半满权实一十六门所会之理皆灭也。徧知十界假实差别。名苦谛慧。徧知十界惑业因缘。名集谛慧。徧修半满正助诸行。名道谛慧。徧达半满诸门理谛。名灭谛慧也。无作四谛慧者。知涅槃卽生死。名苦谛慧。知菩提卽烦恼。名集谛慧。知烦恼卽菩提。名道谛慧。知生死卽涅槃。名灭谛慧。此经二十五圣。约初心方便。则四种四谛慧行。各各不同。约证入圆通。则惟是无作四谛慧也。无作四谛慧成。则具二十五王三昧。能破二十五有。法华所明普门示现。及此经所明三十二应。十四无畏。四不思议等。卽其验也。二十四圣。亦皆具证。但非此会当机。故不说耳。二明梵行者。梵。是净义。无二边爱见证得。故名为净。卽是无缘大慈大悲大喜大舍。徧拔法界众生苦。徧与法界众生乐。非余梵天所修四无量心。亦非藏通二教所修生缘法缘等慈悲也。经云。一者上合十方诸佛本妙觉心。与佛如来同一慈力。二者下合十方一切众生。与诸众生同一悲仰。卽是其相。亦是二十五圣之所同证。而观音当机。故详说之。三明天行者。天。是第一义天。此经亦名为涅槃天。识阴初破。卽已明悟。登圆初住。从此发行。进趣十住十行十向四加行心十地等觉。乃至圆满菩提。归无所得。皆是繇理成行。故名天行。四明婴儿行者。旣证无缘大慈。观众生有种种小善之机。若无菩萨开发。不得生长。故以慈善根力。和光利行。令诸众生。得见菩萨同其始学。或示五戒十善之行。或示色无色界因行。或示藏通别教种种诸行。以此俯同群小。提引成就。如此中所明三十二应。随何类说何法。卽其事也。五病行者。旣证无缘大悲。观一切众生病。则是我病。故示同其病而度脱之。卽如阿难于空王佛所。已发菩提之心。今方示堕淫室。悔责多闻。浚发大教。普利未来。又如三十二应中天龙药叉等恶趣众生乐脱其伦。卽皆现身而为说法。亦其事也。次第五行竟。言一心五行者。卽是一行一切行。一切行一行。圆五行也。涅槃经云。复有一行是如来行。所谓大乘大般涅槃。今经云。有三摩提。名大佛顶首楞严王。具足万行。十方如来一门超出妙庄严路。又云。十方薄伽梵。一路涅槃门。又云。此是微尘佛。一路涅槃门。皆卽指此一心圆五行也。所谓摄心为戒。因戒生定。因定发慧。卽圆圣行。一向专心发菩萨愿。卽圆梵行。奢摩他中用诸如来毗婆舍那清净修证渐次深入。卽圆天行。应身生彼末法之中。作种种形度诸轮转。与其同事。称赞佛乘。卽圆婴病两行也。圆天行成。故称大雄。圆圣行成。故称大力。圆梵行婴病行成。故称大慈悲。大力故名妙湛。大慈悲故名总持。大雄故名不动。又五行总无二相。故名妙湛。五行互具诸用。故名总持。五行惟是一性。故名不动。阿难亲悟自心如来藏性所具五行。方知世尊果上所证五行。一一无非三德秘藏。而赞之也。谓依藏性随缘不变义。远离诸和合缘及不和合。卽成圣行。依藏性不变随缘义。随众生心。应所知量。种种示现。卽成梵行及婴病行。藏性随缘不变不变随缘之理。卽是天行。初心知此。名字五行。依此起观。观行五行。观成解发。相似五行。解深发证。分真五行。圆满菩提。究竟五行。从始至终。一心圆具。是故名为一心五行。今更约三种增进修行惭次点示其相。严净戒律。永断淫心。尘旣不缘。根无所偶。身心快然。妙圆平等。卽戒定慧圣行。永断五辛。不餐酒肉。无啖生气。卽慈悲梵行。一切如来密圆净妙皆现其中。卽是天行。永无相生相杀之业。偷劫不行。无相负累。游十方界。宿命清净。得无艰险。卽具婴病两行。是人卽获无生法忍。谓五行功成。证圆初住也。以要言之。始从干慧。终至妙觉。无不以三渐次为能历。故曰。从是渐修。随所发行。安立圣位。而此三渐次行。第一第二是助行。第三违现业是正行。正助二行。摄一切行罄无不尽。故得标名为万行也。

　　三释首楞严者。梵语首楞严三昧。此示健相分别正定。得此三昧者。知诸三昧行相多少深浅。如转轮圣王主兵臣宝。能知兵力多少。所住至处。无能摧伏。此三昧宝。亦复如是。按藏中别有首楞严三昧经三卷。专明此定功用威力。似是深位菩萨所修。与今经初心方便稍异。今不依此释首楞严也。涅槃经云。首楞者。一切事竟。严者。坚固。一切毕竟而得坚固。名首楞严。今正依此释名。兼摄健相分别之义。言一切事者。所谓五阴六入十二处十八界及七大也。言毕竟坚固者。所谓皆非因缘非自然非和合非不和合。本如来藏常住妙明不动周圆妙真如性。皆悉清净本然。周徧法界也。言健相分别者。所谓善知五阴浊相。及澄浊得清相。善知入处界大流相。所相。及入流亡所相。善知二十五门显密修证。各有能历三渐次行。所历五十五位。始终差别及平等相。善知一念迷惑。能起七趣升沈诸因果相。善知修奢摩他毗婆舍那所现微细诸魔事相。故名健相分别也。复次约阴入处界七大等事明毕竟坚固者。仍为十意。一毕竟理。二毕竟誓愿。三毕竟庄严。四毕竟智断。五毕竟徧知。六毕竟道。七毕竟用。八毕竟权实。九毕竟利益。十毕竟无住。一毕竟理者。谓阴界七大等。皆卽如来藏性。圆三谛理。天然性德。离过绝非。凡十法界若依若正若色若心。随举一尘。随举一念。随举一事。随举一名。一一无非三德秘藏全体大用。更无少许事理不具此中。经云。此见及缘。元是菩提妙净明体。又云。一切浮尘诸幻化相。其性真为妙觉明体。又云。性色真空。性空真色。清净本然。周徧法界等。又云。各各发明。则各各现。若俱发明。则有俱现。乃至我以妙明不灭不生合如来藏。是故于中一为无量。无量为一等。而结之以如来藏性。俱非俱卽。双遮双照。此理方名毕竟。尚非出二边之中道可比。何况灭色卽色二种真谛耶。二毕竟誓愿者。谓知涅槃卽生死。菩提卽烦恼。故有随染缘之阴界七大。如水成冰。遂起同体大悲。发无作二誓。徧拔十界自他苦集。曰。众生无边誓愿度。烦恼无尽誓愿断。又知烦恼卽菩提。生死卽涅槃。故有随净缘之阴界七大。如冰成水。遂起无缘大慈。发无作二誓。徧与十界究竟道灭。曰。法门无量誓愿知。佛道无上誓愿成。经云。愿今得果成宝王。还度如是恒沙众。乃至舜若多性可销亡。铄迦罗心无动转。夫得果必兼法门。度众必断烦恼。今繇旣悟藏性。称性而发。所以终无动转。当知卽是无作四弘誓也。又云。上合十方诸佛本妙觉心。与佛如来同一慈力。下合十方一切众生。与诸众生同一悲仰。又云。第二七中。一向专心发菩萨愿。又云。自未得度。先度人者。菩萨发心。自觉已圆。能觉他者。如来应世。如此皆明毕竟誓愿。尚非依无量四谛所发弘誓可比。何况依生灭无生四谛所发弘誓愿耶。三毕竟庄严者。谓知阴界大等。卽是性觉妙明。本觉明妙。而修圆顿止观。依明妙照而常寂义。成奢摩他一心三止。依妙明寂而常照义。成毗婆舍那一心三观。依妙明明妙寂照无二体义。于奢摩他微密观照平等无二。法华经云。定慧力庄严。以此度众生。此经云。我以妙明不灭不生。合如来藏。又云。静极光通达。寂照含虚空。又云。奢摩他中。用诸如来毗婆舍那清净修证。如此皆明毕竟庄严。尚非次第止观可比。何况体析等止观耶。四毕竟智断者。谓知阴界大等。本如来藏常住妙明不动周圆妙真如性。以圆顿止观。圆破三惑。圆显三谛。不离谛而有惑。不离惑而有谛。破无可破。显无可显。方名毕竟破显。就惑破处。烦恼卽菩提。说名智德。就理显处。生死卽涅槃。说名断德。又照理故名智。惑破故称断。经云。希更审除微细惑。令我早登无上觉。又云。歇卽菩提。胜净明心本周法界。不从人得。又云。觉迷迷灭。觉不生迷。譬如金鑛。杂于精金。其金一纯。更不成杂。如木成灰。不重为木。诸佛如来菩提涅槃。亦复如是。又云。去泥纯水。名为永断根本无明。又云。知见无见。斯卽涅槃无漏真净。如此皆明毕竟智断。尚非次第三智仅断无明十二品者可比。何况偏空智慧只断界内见思者耶。五毕竟徧知者。谓知阴界大等。本如来藏不变随缘随缘不变。若迷此阴等诸法。妄计因缘自然和合及不和合。则有十界苦集。十二因缘。六蔽。尘沙无明等。名之为塞。若悟阴等诸法。当体卽是三德秘藏。则成十界道灭。灭因缘智。六度。一心三观等。名之为通。于塞知破。于通知护。经云。灭尘合觉。故发真如妙觉明性。又云。如来发明世出世法。知其本因。随所缘出。如是乃至恒沙界外一滴之雨。亦知头数。现前种种松直棘曲鹄白乌玄。皆了元繇。又云。当处禅那觉悟无惑。则彼魔事无奈汝何。如此皆明毕竟徧知。尚非历别五眼可比。何况法眼及天眼耶。六毕竟道者。谓知阴界大等。一一非净非不净。双照净与不净。名身念处。一一非苦非乐。双照苦之与乐。名受念处。一一非常非无常。双照常与无常。名心念处。一一非我非无我。双照我与无我。名法念处。一身念处。一切身念处。一受念处。一切受念处。一心念处。一切心念处。一法念处。一切法念处。是名圆四念处。恶灭善生。名正勤。定断成就。名如意足。五法增长。名根。根破障。名力。分别道用。为觉分。安隐道中行。为正道。繇此圆入一切法门。经云。我又获是圆通修证无上道故。获四不思议无作妙德。又云。是种种地。皆以金刚观察如幻十种深喻。如此皆是明毕竟道。尚非无量道品可比。何况无生生灭诸道品耶。七毕竟用者。谓知阴界大等。虽复理性平等清净。而无始妄习。事障偏强。须加事助以开圆解。虽用事助。一一还与圆理称实相应。经云。若有宿习不能灭除。汝教是人一心诵我佛顶光明摩诃萨怛多般怛罗无上神咒。又云。结界建立道场。求于十方如来放大悲光来灌其顶。出入澡浴。六时行道。如是不寐。经三七日。乃至道场仪轨。事事皆表圆顿乘法。如此皆明毕竟助用。故至果成。便名三轮不思议化。当知事相虽同。收功永别。圆人对治。岂前三教所能比耶。八毕竟权实者。谓知阴界大等如来藏性。非权非实。非因非果。而能成就一切权实因果。以不达阴等空故。则有世间魔外种种诸位。以但知阴等空寂。不达其卽假故。则有出世声闻缘觉种种诸位。以但知阴等体空如幻。不达其卽中故。则有历别种种诸位。经云。诸修行人。不能得成无上菩提。乃至别成声闻缘觉。及成外道诸天。魔王及魔眷属。皆繇不知二种根本。又云。将欲复真。欲真已非真真如性。非真求复。宛成非相。此之谓也。以了知阴等本如来藏。卽空假中。则有圆顿种种诸位。经云。如是皆以三增进故。善能成就五十五位真菩提路。此之谓也。知前三种诸位。则善知权。知后圆顿诸位。则善知实。知此如来藏中同体权实。则知为实施权。开权显实。是名毕竟权实。尚非教权证实可比。何况教证俱权者耶。九毕竟利益者。谓知阴等本如来藏。觉悟无惑。则凡内外强软诸魔。永不能动。经云。摩登伽在梦。谁能留汝形。又云。然彼诸魔虽有大怒。彼尘劳内。汝妙觉中。如风吹光。如刀断水。了不相触。汝如沸汤。彼如坚冰。暖气渐隣。不日消殒。又云。消息邪缘。令其身心入佛知见。从始成就。不遭岐路。直至菩提。无诸少乏。此是自利毕竟。自利旣尔。利他可知。是名毕竟利益。尚非四荣利益可比。况四枯耶。十毕竟无住者。谓知阴等藏性。离一切相。卽一切法。言妄显诸真。妄真同二妄。是故不住生死。不住涅槃。不住二边。不住中道。经云。是名妙莲华。金刚王宝觉。如幻三摩提。弹指超无学。又云。入于如来妙庄严海。圆满菩提。归无所得。是名毕竟无住。尚非不住但中似解可比。况仅不住偏真似解者耶。此十种毕竟。从始至终。通修彻性。纵令在迷。理本毕竟。初知此理。卽名字毕竟。依此修观。卽观行毕竟。解发根净。卽相似毕竟。进破无明。卽分证毕竟。成无上道。卽毕竟毕竟。而总约阴界大等为所观境。故言一切事毕竟坚固也。

　　次合释者。谓圆教一切菩萨。亦惟繇此大佛顶理。故能一心具足万行。而十八界七大。随举一事。皆悉毕竟坚固。始终修证。无能摧伏。若不悟此大佛顶理。则虽积集万行。而于一切事法。终非毕竟坚固。且如藏通菩萨。始终不知大佛顶理。故虽事度理度。历劫辛勤。终归灰断。不名坚固。别教菩萨。初心不知。登地方知。虽获坚固。犹未毕竟。惟圆教菩萨。先悟此大佛顶理以为真因。所以十八界七大。随举一事为所观境。皆得毕竟坚固也。然前三教菩萨。虽繇不知此理。未得毕竟坚固。实非离此大佛顶理。别有差别因果可得。故依对待义。则须简去。约绝待义。仍无所不收。且如尼沙陀初观不净。药王昆季初作世医。迦叶以然灯涂像为缘因。周利以调出入息为方便。乃至火头观暖气以息淫。持地从平地以积行。种种权行。总入圆通。自非大佛顶理平等法性本具功能。何繇一切事行。皆得毕竟坚固也哉。分句广释竟。

　　二合辨大途者。经题三句。只是体宗用三。亦是性修人法因果并举。亦与经初所唱大定之名符合。言体宗用者。大佛顶。是境妙。全彰经体。如来密因修证了义。是智妙。显示经宗。诸菩萨万行首楞严。是行妙。示经力用。虽了义非无大用。万行不离真宗。且约智妙属宗。行妙属用。一往分之。又修证非无妙行。首楞非无妙智。且约如来为自行因果。菩萨为化他因果。一往分之。言性修人法因果者。大佛顶。卽如来藏性。非因非果。因果所依也。如来。是果人。密因修证了义。是果彻因源。菩萨。是因人。万行首楞严。是因该果海。言符合定名者。经云。有三摩提。名大佛顶首楞严王。具足万行。十方如来一门超出妙庄严路。夫具足万行。卽诸菩萨万行也。十方如来一门超出妙庄严路。卽如来密因修证了义也。若文若义。皆悉允合。但经中取大佛顶性德。及首楞严修德。合成三昧之名。总显全性起修全修在性之妙。而以具足万行二句。别显三昧功能旨趣。题中直将此十九字一气贯下。正显达性之因。方为密因。达性之修。修方了义。达性之证。证方了义。达性之行。一行一切行。方名具足万行。达性之事。全事卽理。方得毕竟坚固。是知首楞严名。虽属于修。而全繇于大佛顶性。所以经中广开圆解。欲人卽性成修。但依此教理。成就首楞严行。则智断因果等。无一非首楞严矣。又何俟于再分别耶。释别名竟。

　　次释通名为二。初正释经字。二历法明经。

　　初正释者。梵语修多罗。或云修单兰。或云修妬路。或云素怛缆。总是彼方楚夏不同。此土或翻为契。或翻法本。或翻为线。或翻善语教。或翻为经。或云无翻。含五义故。一法本义。亦云出生。二微发义。亦云显示。三涌泉义。四绳墨义。五结鬘义。智者大师和融有无。复于翻五含五。各作三义释之。卽是教行理三。所谓契缘。契事。契理。乃至结教。结行。结理。教指世界悉檀。行指为人对治二种悉檀。理指第一义悉檀。具如法华玄义广明。兹不具出。今约此方经字训法训常释之。法者。可轨义。常者。不变义。可轨者。教可轨。行可轨。理可轨。经云。是佛顶光聚微妙章句。出生十方一切诸佛。又云。如是法门。先过去世恒沙劫中微尘如来。乘此心开。得无上道。又云。汝当恭钦十方如来究竟修进最后垂范。教可轨也。经云。十方如来一门超出妙庄严路。行可轨也。经云。妙性圆明。离诸名相。又云。精真妙明。本觉圆净。非留生死及诸尘垢。理可轨也。不变者。教不变。行不变。理不变。经云。如我此说。名为佛说。不如此说。卽波旬说。教不变也。经云。过去诸如来。斯门已成就。现在诸菩萨。今各入圆明。未来修学人。当依如是法。又云。汝等有学未尽轮回。发心至诚取阿罗汉。不持此咒而坐道场。令其身心远诸魔事。无有是处。行不变也。经云。汝与众生。亦复如是。宝觉真心。各各圆满。又云。觉海性澄圆。圆澄觉元妙。理不变也。

　　二历法明经者。若从佛及四依闻法。则音声为经。若从卷帙。则色尘为经。若法行人历法观察。则法尘为经。若他国土。有以光明作佛事者。亦是色尘为经。香积佛国。卽是香尘为经。以香饭作佛事。兼取味尘为经。或有佛国以天衣作佛事。卽是触尘为经。复次悟者一切是经。迷者一切不知是经。且如佛正说法。有时四百九十八人意中罔罔。则与清风过耳何异。而古人或闻击竹。或闻淫词。或闻估肉俚言。皆卽悟道。则何声非经。又如黄卷赤牍。种种庄严。牛羊鸡犬视之。则与草木瓦石何异。而古人或见桃花。或观流水。或观块破。皆卽悟道。则何色非经。复次佛斥阿难云。汝等尚以缘心听法。此法亦缘。非得法性。旣曰非得法性。是未悟理。旣不悟理。卽不成行。旣不成行。则教道亦虚。而憍陈那于佛音声悟明四谛。旣已悟理。验必成行。旣已成行。则验教非谬。故知经体不殊。迷悟自异。且尼沙陀观色。色卽是教行理。童子闻香。香卽是教行理。药王尝味。味卽是教行理。毕陵伤刺。痛卽是教行理。乃至六裉六识七大。亦复如是。以要言之。根尘诸法。一一本卽如来藏性。性不可变。法尔可轨。举体旣卽理经。那得不是教经行经。故于一一法中。能见大佛顶理者。则一一无非如来密因修证了义。一一无非诸菩萨万行首楞严矣。此经一名中印度那烂陀大道场经。于灌顶部录出别行。卽是以处彰名。言灌顶部。卽密部也。若经中所结五名。显密互彰。若今题存三略二。以显该密。乃结集家善巧。若后世称此经名。畏于繁文。直云大佛顶首楞严经。妙合经中王三昧名。亦复略摄性修旨趣已尽。诚为无过。若近世喜简。直呼为楞严经。理固无碍。奈与藏中首楞严三昧经相滥。今谓圆顿妙诠。互融互摄。旣可直云楞严经。亦何不可直云万行经。了义经。密因经。佛经。菩萨经耶。然虽互摄互融。而性修理事。亦仍不分而分。自应以性摄修。以理摄事。似宜直称大佛顶经。则经体旣显。不滥他帙。亦两便也。释名竟。

大佛顶如来密因修证了义诸菩萨万行首楞严经玄义卷上




大佛顶如来密因修证了义诸菩萨万行首楞严经玄义卷下
明菩萨沙弥古吴智旭撰述

菩萨比丘温陵道昉参订

　　第二显体为十。初明须显体。二释体义。三正出体。四引证。五会通异名。六广简伪滥。七明入体之门。八徧为众经体。九徧为诸行体。十徧为一切法体。

　　初明须显体者。前释通别二名。共二十字。皆是能诠之名。文义浩博。今更点示名下所诠要理。正显一经之主质。意欲令人寻名得体。如因指见月。盖标指非欲令其玩指。见月始知别无他月。又释名总示三德。显体别在法身。明宗别在般若。辨用别在解脱。教相分别总别。故释名之后。须先辨体。体虽法身。必具二德。虽具二德。还属法身。具二德故非纵。属法身故非横。不纵不横。方是经体。又经若无体。则邪倒无印。同于魔说。故须显体。又得此体已。方能全性起修。以修合性。如有虚空。方可驾屋。旣成屋已。仍取屋空。是故须显体也。

　　二释体义者。体是主质。亦释为礼。亦释为底。亦释为达。只一主质。具此三义。非三体也。言礼体者。如君尊臣卑。父贵子贱。臣子虽多。君父惟一。经体亦尔。惟是一理。统摄万法。种种众行之所归趣。无量功德之所庄严。言说问答之所诠辩。以贵极故。称为礼体。经云。妙湛总持不动尊。又云。顶礼如来藏。无漏不思议。此之谓也。言体底者。如恒河大海。莫测浅深。唯香象修罗。乃穷其底。佛法亦尔。释论云。智度大海。惟佛穷厎。此经云。如来常说诸法所生。唯心所现。一切因果世界微尘。因心成体。又云。我以妙明不灭不生合如来藏。而如来藏。惟妙觉明圆照法界。又云。如来发明世出世法。知其本因。随所缘出。此之谓也。知此体者。卽知一切法之源底。故名体底。言体达者。如风行空中。通达无碍。如天王号令。万国齐奉。佛法亦尔。知此体者。卽能徧达一切诸法。无有留碍。故名体达。经云。若能转物。卽同如来。又云。十方如来及大菩萨。于其自住三摩地中。见与见缘。并所想相。如虚空华。本无所有。此见及缘。元是菩提妙净明体。此之谓也。礼体是法身。体底是般若。体达是解脱。只一德而三德宛然。总三义而惟是一体。是谓体义。

　　三正出体者。此经以如来藏妙真如性为体。于三名中。取大佛顶名。于竖义中。取大字义。于横义中。取体大义。本觉义。最尊义。于三德中。卽是取法身德。复次于三因中。取正因佛性。于三了义中。取理了义。于十毕竟中。取毕竟理。复次于经文辨见中。取见见非见义。于阴入处界。取随缘不变义。于冰水喻中。取湿性义。于如来藏。取离卽离非是卽非卽义。以繇离卽离非是卽非卽义故。前之俱非俱卽二义并成。问曰。旣取离卽离非是卽非卽之如来藏为此经体。何故阿难问果地七名。但云空如来藏。观音十四无畏中。亦但云空如来藏耶。答曰。只此空如来藏。便是离卽离非是卽非卽之体。非更别有不空等二藏以为之对。已如前辩。今更于一名中点示三义。空字。卽显离卽离非义。藏字。卽显是卽非卽义。如来二字。卽显妙明心元义。又繇空义故。则一非一切非。十界三谛俱非。繇藏义故。则一卽一切卽。十界三谛俱卽。繇如来义故。则一离卽离非是卽非卽。一切离卽离非是卽非卽。十界三谛俱离卽离非是卽非卽。夫一非一切非。体底义成。一卽一切卽。体达义成。离卽离非是卽非卽。礼体义成。今更就经中盛谈。一一皆云本如来藏妙真如性。故以此名而显经体。当知卽是中道理性。非空非不空。仍双照空与不空。以如来藏三字。点示众生本具理体。卽是诸佛究竟果德之本。以一妙字。点示如来藏如实不空义。以一真字。点示如来藏非空非不空双照空不空义。以一如字。点示如来藏如实空义。以一性字。总上三义。结成不变之体。此理极成。无容异议矣。问曰。旣云事理圆融。性修不二。何须于诸法中别简正体。答曰。譬如梁柱成屋。所取惟是屋中之空。若无屋空。梁柱何用。如来藏性。亦复如是。非因非果。因果所依。因果如梁柱。藏性譬屋空。梁柱可多。屋空惟一。以譬事相因果虽多。理性惟一。又如日月星辰可多。太虚惟一。宰辅臣吏可多。帝主惟一。为此义故。须显正体。虽三德秘藏。不纵不横。不一不异。以便于显示。必简般若解脱。惟以法身当名。旣显法身。卽显般若解脱。以本不卽不离故也。三德旣尔。余法例然。可以意知。不复委出。

　　四引证者。经于阴入处界之首。卽总标云。殊不能知生灭去来。本如来藏常住妙明不动周圆妙真如性。而于下文复征起云。云何五阴。本如来藏妙真如性。乃至十八界文。亦皆如是。又七大中。一一皆云。汝元不知如来藏中。性色真空。性空真色等。至后三大文中。各各更加性真圆融。皆如来藏。本无生灭之语。重重昭示。不一而足。直至答满慈问。方乃圆结如来藏性一体三义。然后阿难领诲请修。喻以虽获大宅。要因门入。是明指此如来藏性。为天王所赐华屋矣。以藏性虽人人本具。迷强不知。知繇佛示。义如佛赐。譬如诸侯失国。天王为之继绝举废。亦名为赐也。又文殊选圆通毕。结云。顶礼如来藏。无漏不思议。岂非以众生所具。卽具此体。耳门所显。卽显此体。诸佛所证。卽证此体。故藉此同体法性之力。以加被于未来也哉。明文在兹。可为诚证也。

　　五会通异名又为二。初会本经异名。次会他经异名。

　　初会本经异名者。初卷佛告阿难。一切众生生死相续。皆繇不知常住真心性净明体。卽指此体。次则阿难自诲责云。当繇不知真际所诣。真际亦是此体异名。佛示第二根本云。无始菩提涅槃元清净体。又云。何况清净妙净明心。性一切心而自无体。皆指此体。阿难又自责云。良繇不知寂常心性。佛又告云。吾今为汝建大法幢。亦令十方一切众生。获妙微密性净明心。亦指此体。笫二卷云。云何汝等遗失本妙圆妙明心。宝明妙性。又云。本是妙明无上菩提净圆真心。又云。汝等声闻狭劣无识。不能通达清净实相。又云。其性真为妙觉明体。第三卷云。故我今时为汝开示第一义谛。又云。亦令当来修大乘者通达实相。第四卷云。普为此会宣胜义中真胜义性。又云。一乘寂灭场地。又云。性觉妙明。本觉明妙。又云。观性元真。惟妙觉明。又云。故发真如妙觉明性。又云。宝觉真心。各各圆满。又云。胜净明心。本周法界。第六卷云。觉海性澄圆。圆澄觉元妙。又云。是则圆真实。是则通真实。是则常真实。第七卷云。妙性圆明。离诸名相。第九卷云。妙圆明无作本心。又云。本觉妙明觉圆心体。第十卷云。于涅槃天将大明悟。又云。精真妙明。本觉圆净。如是等种种异名不同。义或各有所取。而体惟是一。义则或寂照双明。或空有圆显。或但约双离。或但约双卽。或兼明遮照。或直指本体。而尅实为论。惟取本有性德。不取修成。又虽取性德。多就出障圆明之性。以彰在缠本有之性。例前所明如来藏心三义。虽是在缠本具。必于灭尘合觉之后明之。以非灭尘合觉。不显自性本理故也。然此正取自性本理。不兼修德。若兼修德。便涉宗用。且令三无差别之旨。六而常卽之致。反成隐晦。非是直指人心见性成佛本意。故不可也。惟性德明。则修德自显。以离性无修故。故显体后。方可明宗用矣。

　　次会他经异名者。释论云。除诸法实相。余皆魔事。是故诸大乘经。同以实相为印。为经正体。今如来藏妙真如性。卽是实相正印。但有异名。更无异体。又此实相正印。华严名一真法界。维摩名不思议解脱。般若名一切种智。法华名一乘实相。涅槃名常住佛性。又智者大师观音玄中。名为灵智合法身。光明玄中。名为法性。四明尊者妙宗钞中。名为上品寂光。如帝释一人。有千名字。会须寻名得体。不可昧体而徇名也。

　　六广简伪滥复为四。初约如来藏义简。二约妙义简。三约真如义简。四约性字义简。一一简示。复各五番。一就世间法简。二就偏小法简。三就权渐法简。四就开示简。五就悟入简。

　　初五番者。一就世间法简如来藏。系辞传云。寂然不动。感而遂通天下之故。寂然有似如义。感通有似来义。又云。乾坤其易之缊耶。有似藏义。而止是言易。非是言心。又仅推太极为天地万物之生因。大与西竺冥谛相类。尚未明知正因缘境。况不思议如来藏耶。又老聃云。常无欲以观其妙。常有欲以观其獥。玄牝之门。是谓天地根。庄周云。枢始得其寰中以应无穷。亦复片似如来藏义。而究其归趣。仅以虚无自然为宗。大与西竺本无因论相类。是亦未知正因缘境。况不思议如来藏耶。二就偏小简者。析空教门。本无如来藏名。卽空教门。有二分别。一者利根。旣见于空。亦见不空。二者钝根。但见于空。不见不空。利根接入别圆。玆所不论。钝根虽见真空。终与析空同成灰断。尚未能见如来藏性如实不空之义。况能见彼离卽离非是卽非卽之正体耶。三就权渐简者。利根虽见不空。复有二种。若见不空。次第断结。从浅至深。见思尘沙惑尽。空与不空二义双明。方乃得见非空非不空体。此则证道虽同。教道永别。不达始终惟是一如来藏。故名权渐。不识正体。若了达因缘生法。卽空卽假卽中。阴入处界。一一本如来藏。随拈一法。三义圆彰。方是此经之正体也。四就开示简者。理性微妙。不惟会之最难。亦复说之不易。故才涉语言。动成转计。自非荐言外之旨归。融文中之脉络。鲜有得其实义者。且如此经。最初佛告阿难。卽称常住真心性净明体。悬示定名。卽称大佛顶首楞严王。何尝不直指此如来藏性。若向破计内处。了达缘影非心。便可狂心顿歇。而阿难悬知末世钝根。从此荐取者少。故示同未悟。曲尽七番妄计情态。直至水穷山尽。咄破前尘虚妄相想。止属徧计。全体非心。方更直指之云。诸法所生。唯心所现。一切因果世界微尘。因心成体。可谓和盘托出。更无余蕴。予谓此是初番破显也。但妄执破处。真性必彰。真未明时。验妄仍在。故阿难犹执缘影。不达性真。遂永隔于寂常心性。必须借客尘以显主空。拣前尘而彰见性。于生灭中。偏指无生灭性。迨阿难不知颠倒所在。佛又彻底道破云。汝身汝心。皆是妙明真心中所现物。是第二番破显也。阿难复执缘心听法者为是。佛又拣去可还。独以不可还者为真汝心。次示为物所转。则观大观小。若能转物。则身心圆明。夫旣身心圆明。则何物而非妙性。是第三番破显也。卽此所显见精。本指见见非见之性。而阿难又妄谓现在我前。故复以是见非见两关齐勘。令其二处无依。方与文殊酬唱。畅明十方如来自住三昧境界。首云见与见缘并所想相。如虚空华本无所有。则何所不破。次云此见及缘。元是菩提妙净明体。则何所不显。是第四番破显也。阿难又以冥谛为疑。佛乃广破因缘自然。结云离一切相。卽一切法。夫离一切相。又何所不破。卽一切法。又何所不显。是第五番破显也。阿难尚执昔时因缘之教。佛更并其见闻觉知俱从拣去。独以见不能及者为真。阿难重增迷闷。为说同别二种妄见以例明之。又为除去和合及不和合二种余惑。然后广历阴入处界。明其一一本如来藏。是第六番破显也。如此六番破显。性体方彰。性量亦显。而性具妙旨。犹为引而未发。故阿难再申疑请。佛乃畅明本具七大。全性卽相。全相卽性。随举一法。互融互摄。互徧互含。然后阿难顿悟圆三谛理。以为修证之本。而有学虽悟。无学尚疑。以其所知障重。仍复蹑前而成二难。直待事理性相并融。然后圆结藏性三义。而又申以怖头之喻。譬以衣里之珠。再破因缘自然余执。方名无戏论法。自非妄计尽除。何繇识此妙体。辄云。一言可了。诚未易也。五就悟入简者。法性虽复本然。若行未会理。安知实义。经云。此句方名无戏论法。菩提涅槃尚在遥远。圆觉经云。未证无为而辨圆觉。彼圆觉性卽同流转。譬如云驶谓是月运。舟行谓是岸移。涅槃经云。盲人逐语生迷。闻粖谓輭。闻雪谓冷。闻贝谓硬。闻鹄谓动。终不能见乳之真色。若更坚执情谓。起诸诤论。言己是实。余皆妄语。是非蜂起。结业滋生。转增流动。云何名谛。若欲见谛。发大惭愧。苦到忏悔。安立坛仪。专持密印。除其助因。刳其正性。违其现业。感通诸佛冥显加持。禅慧开发。观心明净。尔时犹名暗中见杌。人木未明。若得无明豁破。如明镜无尘。色像自现。净水不动。鱼石分明。如金錍抉眼。一指二指三指分明。尔时方得名为见体。经云。譬如琴瑟箜篌琵琶。虽有妙音。若无妙指。终不能发。琴瑟等。喻十界阴入处界。妙音。喻如来藏理全体大用。妙指。喻圆修也。又云。清水现前。名为初伏客尘烦恼。去泥纯水。名为永断根本无明。又云。此根初解。先得人空。空性圆明。成法解脱。解脱法已。俱空不生。是名菩萨从三摩地得无生忍。又云。初于闻中。入流亡所。乃至寂灭现前。忽然超越世出世间。十方圆明。如此皆明随智妙悟。得见经体也。简如来藏竟。

　　二约妙义简有五番者。一就世间法简。系辞传云。神也者。妙万物而为言者也。又云。阴阳不测之谓神。此赞造化气机耳。老聃云。玄之又玄。众妙之门。此赞虚无自然耳。凡外修欣厌定。于十二门禅。展转指下为苦粗障。指上为净妙离。故此经于大梵天。则曰身心圆妙。于少净天。则曰披音露妙。乃至于善见天。则曰妙见圆澄。皆不过顺其情计而已。尚非出世之粗。况是出世之妙耶。二就偏小法简。如六妙门禅。妙法圣念处经等。对世间法。名之为妙。只是无常无我寂灭三印所印耳。三就权渐法简。若对析空则体空为妙。若对偏真。则出假为妙。若对二边。则但中为妙。皆非今经义也。今经以法法本如来藏。不变随缘。随缘不变。一体三义。不可思议。故称为妙。四就开示简。五就悟入简。并如前说。

　　三约真如义简有五番者。一就世间法简。夫愚昧凡夫。执其一种谬计。或执一技一能一巧一术等。谁不各自谓我道真。讵知见闻幻翳。三界空华。且以非非想定。八万四千大劫之后。不免穷空轮转降此而下。安有真实。治国齐家。不过百年活计。御风蜕化。只名播弄精魂。旣不知四谛法门。不明四念处慧。穷神极化。总在三界轮回数中。出世偏真。永非其分。况真如佛性耶。二就偏小法简。若析色观空。则因灭会真。灭非真谛。灭尚非真。况苦集道。斯乃真理全居事外。一向不融。若体色卽空。则解苦无苦而有真谛。苦旣卽真。集灭道谛亦复如是。斯乃卽事全真。才得如来藏中一切俱非少分之义。旣未见中道实体。纵使标中道名。亦不过是离断离常意耳。三就权渐法简。若谓真如是无为法。凝然常住。不堕有为法中。别藉资粮加行缘修之力。至通达位。方断一分重障。证一分真如。乃至修习位中。断十重障。证十真如。此则理居事外。初心绝分。非今经体。今经以阴入处界。无非本真如性。正向凡夫现前色心诸法点示本体。是故但能远离诸和合缘及不和合。则复灭除诸生死因。圆满菩提不生灭性。清净本心本觉常住。所谓彻果该因。统惟一真魔界佛界。亦无二如。若达魔如卽是佛如。不取不怖。则彼魔事。无奈汝何。如此方名不可坏印也。就示就悟。并如前简。

　　四约性字义简。夫如来藏妙真如性。卽所谓佛性也。有正因佛性。有缘因佛性。有了因佛性。简此又五番者。一就世间法简。世间之人。谁不谈心说性。然语言虽同。旨趣硕异。西域性计。乃有多途。曰时。曰方。曰微尘。曰冥谛。曰神我。曰大自在天。乃至别计地水火风等。为一切万化之原。称之为性。兹不暇辨。此土孟子道性善。大有功于世道。而亦不指何者为性。告子谓生之谓性。而亦不指云何为生。独中庸推其原曰。天命之谓性。则与西域所计大自在天能生万物者相类。但彼所计大自在天。高居色界之顶。水火风灾不到。世界将欲坏时。一切众生法尔皆得四禅。生于彼处。然后三灾方起。而世界还复成时。彼处众生有福尽者。法尔下生此间。故外道有神通力。能见劫初事者。见诸众生从此天出。便计此天能生一切也。若据此土所称天命。如商书云。帝臣不蔽。简在帝心。周诗云。文王在上。于昭于天等。不过皆指帝释天王。正是居须弥顶。统治人间。赏善罚恶之主。其去大自在天远矣。然唐汉以前遡至三代。皆未尝不谓天地神明。有灵有赫。直至宋儒。见佛书中。以种种天神而为侍从。恐谓渠等奉天。便出佛门之下。故窃涅槃第一义天。此经大涅槃天之意。强饰其词曰。天。卽理也。鬼神者。二气之良能也。夫使天卽是理。鬼神卽良能者。则冬至圜丘。夏至方泽。乃至春秋社稷山川等祀。卽是祭理祭良能乎。且天旣卽理。则人能弘道。非道弘人。又安能以阴阳五行化生万物。各成其形。各赋以理。而称为犹命令乎。唯孔子曰。性相近也。习相远也。似指不变者为性。指随缘者为习。孟子乃于习性之中。偏指人性为善。故与犬牛不同。则是佛门五戒十善方得人身意耳。孔子之赞易也。有曰。先天而天弗违。似非以天命为性者。天命谓性。自是子思以下一切后儒通计。尚未必是尼山性学真传。况佛性耶。若老庄所云。窈窈冥冥。昬昬默默。神鬼神帝。生天生地等。卽指虚无自然之道。颇与冥谛相类。何尝指出卽心自性。故知世论纷纷。终与佛性义无涉也。二就偏小法简者。佛以生灭因缘。对破外道性计。而愚法声闻。但知诸法无实我性。不知诸法当体无性。于无性义。尚未了了。况知无性之性。卽是三佛性耶。通教体达无生。知法无性。而一分钝根者。仍与三藏同归灰断。亦复不见三佛性也。三就权渐法简者。若谓二种人有佛性。三种人无佛性。卽是别接通意。若谓一切众生。但有正因佛性。无缘了佛性。须别修缘了。庄严正因者。卽别教意。若谓性虽并具三因种子。而各不相摄者。还是别义。或是圆接别义。皆非今经意也。今经意者。只此阴入处界大等。观相元妄。无可指陈。观性元真。惟妙觉明。相妄则全性亦妄。如冰水之外无湿。性真则全相亦真。如湿外别无冰水。故三因在性。同名正因。正因在修。同名缘了。故九界阴入处界七大。当体卽是佛界阴入处界七大。方得名为本如来藏妙真如性。方得名为蠢动含灵皆有佛性。方是此经之正体也。就示悟简。亦如前说。广简伪滥已竟。

　　七明入体之门者。如来藏性。非情谓之所阶。故曰。识心分别计度。但有言说。都无实义。纵使超情离见。妙悟泠然。譬得大宅。要因门入。经云。彼人因指当应看月。则教是理门。又云。不如一日修无漏业。则行是理门。从教入者。是随信行。从行入者。是随法行。或信行转为法行。或法行转为信行。或以信行助法行。或以法行助信行。信法各有利钝。具如天台止观广明。兹不具引。今但略明三意。一略示门相。二以门摄二十五圣。三总示入门观法。

　　一示门相者。夫如来藏性。清净本然。实非迷悟所能增减。但以无始虚妄力故。具足根本枝末二种无明。根本无明。惟障中道。枝末无明。兼障空中。而此二种无明。复各有轻重不同。若二俱轻者。开悟则易。故有圆教法门。若根本惑轻。枝末惑重者。证入则难。故有别教法门。若根本惑重。枝末惑轻者。了空则易。故有通教法门。若二惑俱重者。证空复难。故有藏教法门。就一一教。赴缘而说。必约四句诠理。能通行人入真实地。盖空中二理。无不圆离四句。圆通四门。所谓有句。无句。亦有亦无句。非有非无句。苟执著之。则成四谤。故云。般若如大火。四边不可取。取则邪见火烧。若善用之。则成四门。故云。四门入清凉池。约四教各有四门。便有一十六门。就一一门中。各有信行法行回转差别。成无量门。又约所观十八界七大境中。一一皆有通境别境。如内色外色内外色等。于彼若通若别境中。一一皆有十六门信行法行差别。宁复算数之所能尽。然能通门。虽复无量所通之理。惟是空中。空中只是一理。约界内根不见全体。但名为空。约界外根见其全体。卽空卽中。当知藏通八门。远通于体。别圆八门。近通于体。卽彼远近。复分巧拙纡直。藏教四门。远复纡拙。通教四门。远而巧直。别教四门。近而纡拙。圆教四门。近复巧直。前三教四门。具在台宗。兹亦不引。圆教四门。今当略说。所谓圆融不可思议之门。非一非四。而四而一。一门一切门。一切门一门。经云。十方薄伽梵。一路涅槃门。此之谓也。更就经中稍明其相。若从征心。辨见。广历阴入处界就事显理科中悟入。及从而如来藏本妙圆心十界俱非处悟入者。名为不思议空门。此空门卽是有门。卽是双亦门。卽是双非门。空为法界。一切法趣空。是趣不过。空尚不可得。云何更有趣与非趣。若从七大性本具相科中悟入。及从卽如来藏元明心妙十界俱卽处悟入者。名为不可思议有门。此有门卽是空门。卽是双亦门。卽是双非门。有为法界。一切法趣有。例如前说。若从而如来藏妙明心元离卽离非处悟入者。名为不可思议非有非空门。此非有非空门。亦卽是余三门。乃至非有非空为法界如前说。若从而如来藏妙明心元是卽非卽处悟入者。名为不可思议亦有亦空门。此亦有亦空门。亦卽是余三门。乃至亦有亦空为法界如前说。复次初闻常住真心性净明体。又闻有三摩提名大佛顶首楞严王。尔时征心所在。觅心了不可得。卽入空门。一切世界因果。因心成体。卽入有门。无是见者无非见者。卽入非有非空门。见与见缘并所想相。如虚空华本无所有。此见及缘元是菩提妙净明体。卽入亦空亦有门。一一门相互融互摄。例如前说。略示门相竟。

　　二以门摄二十五圣者。若论所观二十五境。若通若别。每境各具一十六门。且如约一内色。则有析空观四门。体空观四门。次第三观四门。一心三观四门。约外色亦如是。约内外色亦如是。乃至识大通别亦如是。何可具论。今就二十五圣已成法门。摄归一十六门。令修行者。知此一十六门摄法无遗。亦知各各厝足进修之地。言十六门摄诸圣者。若论所通。无非如来藏性妙体。若能通门。杂用四教。不专一途。憍陈那于佛音声悟明四谛。迹同藏教有门。而妙音密圆。则密悟如来藏中。性音真空。性空真音。清净本然。周徧法界。随众生心。应所知量。或作生灭四谛解。或作无生四谛解。或作无量四谛解。或作无作四谛解。一一皆是循业发现也。余所悟理。类此可知。尼沙陀厌离不净。迹是藏教有门。香严谛观诸有为相。因我香气四性无生。迹是通教空门。药王分别药味。初似藏教有门。后是圆教非空非有门。跋陀忽悟水因。初是别教空门。迦叶唯以空寂修于灭尽。迹是藏教空门。那律乐见照明金刚三昧。迹是通教有门。周利调出入息。迹是藏教有门。憍梵一味清净心地法门。迹是通教亦有亦空门。毕陵无痛痛觉。迹是通教非有非空门。须菩提旷劫知空。迹是通教空门。舍利弗心见清净。迹是通教有门。普贤心闻发明。是圆教有门。孙陀观鼻端白。迹是通教有门。满慈法音降魔。徧用四教四门。波离持戒修身。迹是藏教有门。目连心光发宣。迹是通教有门。乌刍瑟摩观火。初是通教有门。持地初勤苦行。是藏教事度。亦属有门。月光修习水观。是圆教有门。琉璃观群动性。是圆教亦有亦空门。虚空藏观察虚空无边。是圆教空门。弥勒初修唯心识定。是别教非有非空门。大势至都摄六根念佛三昧。是圆教有门。观音从闻思修。亦是圆教有门。故曰。归元性无二。方便有多门也。

　　三总示入门观者。若信行利根。闻说卽悟。得悟方法。难可示人。经云。狂心顿歇。歇卽菩提。譬如利刀截纸。一下千张。何容分别。若约法行观门。则四四十六。各须十意。今不具述。且约观音耳门圆通。圆教有门。以示其概。言十意者。第一观不思议境。第二真正发菩提心。第三善巧安心止观。第四破法徧。第五识通塞。第六道品调适。第七对治助开。第八知位次。第九能安忍。第十离法爱。此之十意。上根唯用一。中根用二至七。下根具用十。上根用一者。但观不思议境。卽能圆具十法。不俟传传用耳。非无下九意也。中根用二至七。亦复如是。今此观音法门。通被三根。方是常修学浅深同说之法。仍作二意分别。一约上根。二约下根。约上根者。始终但观不思议境。而十意圆收。谓此现前一念闻性。卽是不思议境。具足十界五阴诸法。旣具十界五阴。卽是具足百界千如。三千性相。理具事造。无不炳然。今总云入流亡所者。入十界道灭之流。亡十界苦集之所也。别云动静二相了然不生者。卽是观色阴不可思议。圆超劫浊。破佛界中九界妄色。显九界中佛界真善妙色也。闻所闻尽者。卽是观受阴不可思议。圆超见浊。破佛界中九界邪受。显九界中佛界正受也。觉所觉空者。卽是观想阴不可思议。圆超烦恼浊。破佛界中九界妄想。显九界中佛界妙想也。空所空灭者。卽是观行阴不可思议。圆超众生浊。破佛界中九界妄行。显九界中佛界不思议行也。忽然超越者。卽是观识阴不可思议。圆超命浊。破佛界中九界妄识。显九界中佛界真识也。于此不思议观圆具下九意者。破佛界中九界五阴。是拔自他苦集。显九界中佛界五阴。是与自他道灭。卽菩提心。由圆止观。方有破显。卽善巧安心。破惑无不尽。卽破法徧。知佛界卽九界。悉有苦集名塞。知九界卽佛界。悉有道灭名通。是识通塞。闻性是圆心念处。一念处一切念处。法尔具足正勤如意根力觉道等。是道品调适。修时三业必皆精进。是对治助开。于五阴境。虽复乘悟并销。仍是灭从色除。次第不乱。卽知位次。善得圆通法门。非复内外强輭诸魔所能扰动。卽是安忍。超越世出世间。卽离法爱。上根如此。中根从二至七。各该十意。例亦可知。二约下根者。第一观不思议境。卽指现前一念闻性。本圆本通本常。不可思议。心佛众生。三无差别。若迷此本闻。循声流转。则十界苦集。浩然无涯。若弃于生灭。守此真常。则十界道灭。宛尔无缺。故知三千性相。理具事造。总不离此现前一念闻性。经云。彼佛教我从闻思修入三摩地。闻卽是境。从此思修。卽是观等十意也。第二真正发菩提心者。谓旣知此圆通常性。十界无殊。迷则苦集浩然。悟则道灭宛尔。故兴同体慈悲。愿作无缘与拔。经云。我于彼佛发菩提心。菩提心只是悲智双运。上求自性佛道。名智。下化自性众生。名悲也。问曰。经。文先发心。后受教。今胡次第颠倒。答曰。菩提心者。非止一发。自有受教前之发心。发心方可受教。自有受教后之发心。卽是依教重发大愿。岂受教前。许有发心。而观境后。反不许更发心耶。特以先有发心之文。故不更赘耳。第三安心止观者。入流是三止。止于三谛。亡所是三观。破于三惑。乃至别就五阴破惑显谛。皆是善巧止观也。第四破法徧者。卽以圆顿止观破五阴诸法无有不尽也。第五识通塞者。动静二相是塞。了然不生是通。尽闻而住是塞。不住卽通。空觉不极是塞。极圆卽通。生灭未灭是塞。旣灭卽通。寂灭现前精妙未圆是塞。忽然超越是通也。第六道品调适者复为二。一约横具。二约竖历。横具者。圆念处观。能灭恶生善。卽四正勤。能成神足。卽四如意。能生善根。卽五根。能摧五障。卽五力。能分别道用。卽七觉。能安隐道中行。卽八正。则有观行道品。相似道品。分证道品。浅深不同。二约竖历者。从闻思修。是念处。所入旣寂。是从正勤得如意。动静二相了然不生。卽五根五力。如是渐增闻所闻尽去。卽七觉八正也。第七对治助开者。或正道多障。亦须用下文道场持咒等事。文虽不说。理必不无。且因中若不用咒助修。果上何乃现形说咒。较他菩萨独为盛乎。第八知位次者。如渐增不住等。皆由明识位次。故不起增上慢。自谓满足以滥极圣也。第九能安忍者。若被强輭诸魔所动。何以有进无退。第十离法爱者。亦卽尽闻不住之不住字。空觉极圆之极字。生灭旣灭之灭字。皆于相似顺道法爱无贪著也。有门旣尔。余三门悉有十意。亦复如是。观闻性境旣尔。余二十四境。悉可以此圆妙十意修入。亦复如是。善学者贵在得意。不俟言之多也。明入体门竟。

　　八明如来藏性徧为众经体者。夫此藏性。乃众生本有性德。诸佛出世种种说法。无非欲令悟此藏性。一切别圆诸教。纵有种种异名如前所陈。究竟终无异体。但根利者。卽令速悟。根钝者。亦令渐悟耳。一切藏通诸教。虽且约如实空义。令出生死。而空义亦实不离此体。但根利者。卽令于空而见藏体。根钝者。先令证于偏空而密入此体耳。故不惟一实相印。卽是此体。而小乘三印。亦依此体而得成就。但远近纡直巧拙永异。如甸服侯服要服荒服。其去天子处有近远。其来朝觐路有夷险。而普天之下。莫非王土。率土之滨。莫非王臣。故得徧为诸经体也。

　　九徧为诸行体者又三意。初泛明诸行同异。二别明依经修行。三独显此经行法。

　　初意者。夫秉教修行。不出信法两行。两行并通四教。三藏信法。以藏性中空义为体。通教信法。以藏性空义兼含不空为体。别圆二教。并以如来藏性全体为体。又横论诸行。卽是六度四摄等。各就当教论体。若竖论诸行。藏通外内凡位。以相似空义为体。分证以去。以如实空义为体。别三十心。圆五品十信。皆以相似藏性为体。别地圆住以上。皆以如实藏性为体。横行有体。故广。竖行有体。故高。法华经云。其车高广。此之谓也。

　　二别明依经修行者。诸经多有别明行法。尅日制时。勤身策苦以期果证。此经亦然。今先约诸经所明。不出四种。所谓常行。常坐。半行半坐。非行非坐也。常行名佛立三昧。出贤护经。常坐名一行三昧。出文殊般若经。半行半坐。如方等法华二种三昧。出方等法华二经。非行非坐。卽前三种三昧之所不摄。悉入此中。此复有二。一者依经所制三昧。如大悲心咒行法等。二者随自意三昧。卽是历法观察。如觉意三昧等。此四三昧。惟约大乘引证。而藏通教中。亦明常行等方法。若藏教四三昧。但用偏空义为体。通教四三昧。用卽空义为体。别圆四三昧。均用如来藏性为体。别行次第观于三义。圆行直下知其一体。是为异也。若三昧无体。便同无益苦行。纵使缘三宝境。孱有灭恶生善功能。而为益则微。为因则远。然行者虽不达此行体。而种种诸行。并不出于藏性之外。若无藏性。何处得有诸行。如无虚空。何处得有染净世界。故此藏性。徧为诸行体也。第三独显此经行法者。泛明信法二行。卽是二十五圆通门。离此藏性。决定无体。别明安立道场者。三七不寐。卽是制令常行。百日安居。卽是制令常坐。四种清净明诲。卽五缘中持戒清净。然香闲居。卽闲居静处及息缘务。选持戒清净者第一沙门为师。卽令亲近教授知识。同会有一不清净者道场多不成就。卽令亲近同行知识。著新净衣。卽衣具足。但略不言饮食外护。理决不无也。心灭贪淫。卽诃五欲及灭五盖。贪为上首。故独说之。端坐安居。必调五事。求最上乘。发菩萨愿。卽行五法。如此二十五种方便。各有事仪及以观法。具如止观广明。而坛仪供具。皆表不思议境。亦表圆具十乘。若不达此如来藏体。则诸行徒施。况端坐百日。尤为正修要务。乃一经宗体。茫然不辨。所秉戒律。未必成就。徒事观美。将欲何为。亦可叹也。然藏性威力。不可思议。如来教法。不可思议。密咒功能。不可思议。庶几见闻随喜。聊种远因云耳。明徧为诸行体竟。

　　十明徧为一切法体者。旣如来藏性。清净本然。不变随缘。随缘不变。则一切世出世法。何非全体如来藏性。经云。如水成冰。喻佛界卽九界也。又云。冰还成水。喻九界卽佛界也。冰水虽异。湿性何殊。十界虽分。藏性奚别。经云。譬如虚空。体非群相。而不拒彼诸相发挥。今谓诸相决定不从虚空外来。空无外故。则知诸相卽是虚空。虚空卽是诸相。旣虚空体非群相。则诸相亦体非群相矣。旣虚空不拒诸相发挥。则诸相亦不拒诸相发挥矣。虚空喻藏性。诸相喻七大等。卽当以法合云。藏性体非七大。卽七大亦体非七大矣。藏性不拒七大发挥。卽七大亦不拒七大发挥矣。是故藏性卽十界七大也。十界七大卽藏性也。是故精研七趣。详辨五魔。皆是如来藏性循业发现随缘之用。皆卽如来藏性清净本然不变之体。设无如来藏性。则无世出世间一切诸法。设有微尘许法。当知卽是如来藏性全体大用。经云。乃至大地草木蠕动含灵。本元真如。卽是如来成佛真体。普贤观云。毗卢遮那徧一切处。此之谓也。二显体竟。

　　第三明宗。宗者。修行之纲领。显体之要枢。释此为四。一简宗体。二正明宗。三诸教同异。四结成因果。

　　一简宗体者。妙玄云。有人言宗卽是体。体卽是宗。今所不用。何者。宗致旣是因果。因果卽二。体非因非果。体卽不二。体若是二。体卽非体。体若不二。体卽非宗。宗若不二。宗卽非宗。宗若是二。宗卽非体。云何而言体卽是宗。宗卽是体。如梁柱是屋之纲维。屋空是梁柱所取。不应以梁柱是屋空。屋空是梁柱宗体若一。其过如是。又宗体异者。则二法孤调。宗非显体之宗。宗则邪倒无印。体非宗家之体。则体狭不周。离法性外。别有因果。宗体若异。其过如是。今言不异而异。约非因非果而论因果。故有宗体之别耳。

　　二正明宗者。有云。圆通妙定为宗。有云。楞严妙定为宗。一则别指耳门。通该诸圣。一则泛指三止。总成一名。虽复理皆可通。而实文无的据。又虽复通因彻果。而因果之义未彰。今所不用。复有以佛之知见为宗者。若指知见本体。卽是体非宗。若取能知见用。旣系之以佛。复无开示等文。则与众生何与。纵令佛通六卽。不隔众生。将何以显从因至果。一期修证要途。又彼虽引经中三处明言入佛知见。然旣云入佛知见。则佛知见的属于体。入之一字。方为宗致。而所以入之之要。何不拈出。今亦不用。今据第一决定义云。应当审观因地发心。与果地觉为同为异。若于因地。以生灭心为本修因。而求佛乘不生不灭。无有是处。又云。依不生灭。圆湛性成。以湛旋其虚妄灭生。复还元觉。得元明觉。无生灭性。为因地心。然后圆成果地修证。此则明文彰灼。岂有异途。的的当取不生不灭因果为宗。又经初卽云。一切众生生死相续。皆由不知常住真心性净明体。用诸妄想。此想不真。故有轮转。第二卷云。若能远离诸和合缘及不和合。则复灭除诸生死因。圆满菩提不生灭性。第四卷云。若弃生灭。守于真常。常光现前。乃至云何不成无上知觉。第七卷云。颠倒不生。斯则如来真三摩地。如此明文。不一而足。皆显示经宗之诚证也。盖因若生灭。则不能该于果海。果若生灭。则不能彻于因源。今以二决定义为初心方便。令其去浊以就清。从心以解结。方为修证了义。方得毕竟坚固。又耳根圆通。卽是不生不灭因果。谓此众生现前闻性。本圆本通本常。名为不生灭因。依此修证。便成不生灭果。若别就时机。则独有耳门称胜。若通论至理。则二十五门并同。但取别则似遗通。取通则必该别。今云不生不灭因果。任运摄得圆通妙定矣。又首楞严定。卽是一心圆妙止观称性之修。故阿难首请十方如来得成菩提妙奢摩他三摩禅那最初方便。佛卽首告之曰。有三摩提。名大佛顶首楞严王。具足万行。十方如来一门超出妙庄严路。夫明首楞严王三昧。而必先冠之以大佛顶者。正显全依性德而修止观。方称三昧中王。惟其性中无法不具。故称性所起妙修亦无法不具。又万行旣皆性具。则万行一一皆王三昧。一行一切行。一切行一行。一门一切门。一切门一门。故名一门超出妙庄严路也。所以必须先悟大佛顶不生灭性以为修因。则正行助行。事仪理观。若显若密。一一皆不生灭。若未悟妙体。那成妙修。今以不生不灭因果为宗。又任运摄得楞严妙定矣。

　　三诸教同异者。藏教依生灭四谛。修析空观。成灰断果。则因果皆属生灭。通教依无生四谛。修体空观。成偏真果。则因果虽皆无生。亦非不生不灭。别教依无量四谛。修次第三观。成报身果。则因带生灭。果方分证不生不灭。若以教道夺之。涅槃为了因所了。可云不生不灭。菩提为生因所生。便非不生灭性。则果中犹是半生半不生耳。圆教初心悟此不生不灭之理。卽名字不生不灭。以湛旋其虚妄灭生。复还元觉。卽观行及相似不生不灭。得元明觉无生灭性为因地心。卽分证不生不灭。圆成果地修证。卽究竟不生不灭。今经正是圆教妙宗也。

　　四结成因果者。有局有通。局者。初发心住。以真方便发此十心。心精发晖。十用涉入。圆成一心。名之为因。重重单复十二。方尽妙觉。成无上道。名之为果。从二住乃至等觉。中间诸位。名为亦因亦因因。亦果亦果果。位位用无碍道伏一分无明。名之为因。用解脱道断一分无明。名之为果。约此解脱复修无碍。故云因因。从此无碍复得解脱。故言果果。又十住为因。十行为果。十行为因。十向为果。十向加行为因。十地为果。十地为因。等觉为果。等觉为因。妙觉为果。妙觉惟果惟解脱。不得名因名无碍。初住惟因惟无碍。不得名果名解脱。何以故。初住见真。以真为因。住前相似。非是真因。故不取也。通者。正取性德以为初因。经云。譬如人静居。十方俱击鼓。十处一时闻。此则圆真实。隔垣听音响。遐迩俱可闻。是则通真实。声无旣无灭。声有亦非生。生灭二圆离。是则常真实。皆就吾人现前闻性本自如此。此卽不生不灭真因。又通者。闻性旣尔。见性亦然。盲人睹暗。观河不迁。筑墙非断。穿窦无续。入室非缩。观日非舒。又通者。见闻旣尔。六用并同。根性旣尔。尘识亦然。故曰。阴入处界。本如来藏。性无生灭。又曰。十方如来。于十八界一一修行。皆得圆满无上菩提。于其中间亦无优劣。又曰。彼等修行。实无优劣。又曰。圣性无不通顺逆皆方便也。略明宗竟。

　　第四辨用。用者。力用也。卽如来之妙能。此经之功德。灭恶名力。生善名用。灭恶名功。生善名德。此皆偏举。具论必备。复为三意。一简宗用。二出旧解。三正明用。

　　一简宗用者。妙玄云。宗亦有用。用亦有宗。宗用非用用。用用非宗用。用宗非宗宗。宗宗非用宗。宗有用者。因果是宗。因果各有断伏为用。用有宗者。慈悲为用宗。断疑生信为用用。若论于宗。且置伏断。但论因果。今明于用。但论断疑生信。且置慈悲也。

　　二出旧解者。或以破疑生信为用。今问法华断权疑。生实信。断近疑。生远信。得作此名。今经破何等疑。生何等信。若云破小疑生大信者。阿难先已信大。故开章卽问得成菩提方便。安得更有小疑可破。若云阿难小惑未忘。大理未悟。则应名破惑生解。若但生解。则止成前三卷半经力用。后经力用。宁复竟无可论。又或以返妄归真为用。或以断妄显真为用。二意无别。今谓此是宗家之用。非是用章正意。又或以破妄知见显真知见为用。卽同破惑生解。不摄全经力用。若云破妄知见。是灭恶直至等觉。显真知见。是生善直至妙觉。则仍与断妄显真义同。还是宗用。非用用也。

　　三正明用者。此经显密二说。俱以离爱得脱为用。离爱故言力。得脱故言用。离爱故言功。得脱故言德。经云。敕文殊师利将咒往护。恶咒消灭。提奖阿难及摩登伽归来佛所。又云。何须待我佛顶神咒。摩登伽心。淫火顿歇。得阿那含。爱河干枯。令汝解脱。又云。由神咒力。销其爱欲。法中今名性比丘尼。又云。彼尚淫女。无心修行。神力冥资。速证无学。皆是密说之用。又云。不如一日修无漏业。远离世间憎爱二苦。又云。离苦得解脱。良哉观世音。又云。性比丘尼闻说偈已。成阿罗汉。又云。我今度汝已出生死。又云。令识虚妄。深厌自生。知有涅槃。不恋三界。皆是显说之用。又云。亦名救护亲因。度脱阿难及此会中性比丘尼。得菩提心。入徧知海。又云。阿难得蒙如来开示密印般怛啰义。兼闻此经了义名目。顿悟禅那。修进圣位。增上妙理。心虑虚凝。断除三界修心六品微细烦恼。卽是双彰显密二说之用。然所离者。有三界果报之爱。有偏真涅槃之爱。有出假神通之爱。有中谛似道法爱。而所得者。有圆净涅槃之脱。有方便净涅槃之脱。有性净涅槃之脱。今经显密二说。能令众生圆离诸爱。圆得诸脱。卽是大力用也。

　　第五明教相者。教是圣人被下之言。相是分别异同之致。智者大师。以五时八教。判释如来一代所说法门。昭如日月。今先略述纲要。次乃正判此经。言纲要者。卽是化仪四教。化法四教。以历五时。有通有别。化仪四教者。一顿。二渐。三秘密。四不定。化法四教者。一藏。二通。三别。四圆。别五时者。一华严时。初成道说。二阿含时。起道树说。三方等时。次阿含说。四般若时。又次方等而说。五法华涅槃合为一时。法华次般若说。涅槃为最后说。通五时者。如华严入法界品。便非局在三七日说。又无量义经云。次说般若。历劫修行华严海空。则华严通至般若之后明矣。阿含通至后者。现见四阿含经。从初鹿苑。至涅槃夜。所说诸法。无不备载。而毗尼藏。亦复如是。此易可知。方等通前后者。如方等陀罗尼经云。先于王舍城。授诸声闻记。卽指法华在先。岂非通后。又十二年前。岂遂一向不说大法。故知必应通前。般若通前后者。经云。从得道夜。至泥洹夜。常说般若。卽诚证也。涅槃通至前者。释论云。从初发心。常观涅槃行道。前来诸教。岂无发心菩萨观涅槃耶。又涅槃经云。我坐道场。初成正觉。尔时无量恒沙世界菩萨。亦曾问我如是深义。然其所问句义功德。亦皆如是。等无有异。如是问者。则能利益无量众生。当知涅槃通至前也。法华通至前者。约显露边则无。约秘密边亦有。故舍利弗云。我昔从佛闻如是法。见诸菩萨授记作佛。岂非指妙法为如是法乎。知此五时通别意已。以前化仪化法二种四教历时分别。则无错谬。初华严时。于化仪为顿。于化法为圆兼别。次鹿苑时。于化仪为渐始。于化法为但藏。次方等时。于化仪为渐中。于化法为对藏说通别圆。次般若时。于化仪为渐终。于化法为带通别正明圆教。次法华时。于化仪为非顿非渐非秘密非不定。于化法惟圆。涅槃于化仪同法华。于化法仍具四教。然与方等四教。同而不同。有二分别。一者方等是对半教以说满教。涅槃是借三权以扶一实。二者方等中四教。藏通初后俱不知常住佛性。别教初不知后方知。惟圆教初后俱知。涅槃中四教。皆初后知。是为异也。复次顿有二义。一顿教部。所谓譬如日出。先照高山。则专指华严。二顿教相。所谓初发心时。便成正觉。则方等般若法华涅槃。皆悉有之。渐亦二义。一渐教部。所谓曲引二乘。循循善诱。则专指阿含方等般若。二渐教相。所谓历劫修行。积因尅果。则华严法华涅槃。亦皆有之。秘密二义。一秘密部。则专指一切陀罗尼灌顶诸部。二秘密相。所谓闻小法而密证大。闻大法而密证小。彼此互不相知。则华严阿含方等般若皆得有之。惟法华是显露教。但有密咒。更无密相。然约一分最钝根人。始终不见佛说大法。亦可称密。而五千退席。方乃正直舍方便。但说无上道。故一席中。决无彼此异闻之相。非秘密也。不定义者。佛以一音演说法。众生随类各得解。或闻大教得小益。或闻小教得大益。或闻顿教得渐益。或闻渐教得顿益。则前四时亦皆有之。惟法华是决定义。无不定义。已上略述天台判教纲要竟。

　　次正判此经。复为三意。初且申五时八教言外之旨。二正以此经结属教部。三略破群疑以息诤论。初意者。原夫诸佛出世。教必逗机。机有万殊。教亦何定。故五时必须兼论通别。八教必须互相组织。方收万有不齐之机。而智者大师。语意俱圆。后人承用。不免偏执。知五时之别。不知五时之通。知开显之必待醍醐。不知毒发之通前四味。所以纷纷诤论。无有了期。今更略出其意。以为判教纲维。盖群机虽复无量。大约惟有四种。一者最利。始终皆见于大。二者最钝。始终皆见于小。三者利而仍钝。虽不终于小证。然必备历五时。方于法华入实。四者钝而仍利。虽不卽见华严。然于般若方等便得悟入。或于阿含便能密入。又复应知。若未入大者。但见于小。必不见大。若已入大者。旣见于大。必兼见小。至于十大弟子等助转法轮之人。皆是法身大士应物现形。徧为四类众生而作弄引。岂可执迹而昧本哉。且如央掘魔罗一事。据大乘所见。则是佛果现权。据小乘所闻。则是酬昔恶愿。又卽今摩登伽女一事。据此经佛顶放光。文殊将咒。则是一类大机所见。据摩登伽经。佛自说咒。及说二人夙世因缘。则是一类小机所见。此皆一席异闻之明证也。

　　二正以此经结属教部者。谓此经为华严部耶。华严说在初成道时。今佛与波斯匿王同生。已年六十二岁。旣非其时。又华严惟为大根众生说圆别教。今经乃为阿难等诃小说大。复非其味。谓此经为阿含耶。则阿含正说小乘。此经正诃小乘。尤非其类。谓此经为般若耶。则般若带通别二教。正说圆教。会一切法皆摩诃衍。不复诃斥声闻缘觉。今经惟有如来藏三义中。普收十界。与般若同。而前后诃小乘处。不一而足。与般若异。又般若有共与不共二种。而此经惟明不共。又般若专明共不共二种般若。而此经总明一切诸法。故虽与般若同时。决不与般若同部味也。谓此经为法华耶。则法华开权显实。此经破妄显真。法华举手低头皆成佛道。此经不知二本不成菩提。时之与味。一向不同。谓此经同涅槃耶。则旣非中夜唱灭之时。复非借三助一之旨。尤难联络。旣此四部不可浪收。不归方等而归何部。且弹偏斥小。叹大褒圆。正是方等法门。故知于通别二时中。是通时方等也。于四种机中。卽钝而仍利者所见也。于四种化仪中。是顿教。非顿部也。是渐时。非渐教也。大机所见。小机不见。是秘密相也。放光说咒。亦是秘密部也。别题云。一名中印度那烂陀大道场经。于灌顶部录出别行。此之谓也。阿难悟大。登伽证小。亦是不定义也。于四种化法中。正诃藏教。傍诃通别二教。独明圆教也。结属竟。

　　三略破群疑以息诤论者。问曰。此经若在法华之前。何故叹声闻德胜于法华。答曰。法华为引利而仍钝之机。方将开权显实。故且据迹浅叹。此经自引钝而仍利之机。意显圆通不殊。故得据本深叹也。问曰。此经若在法华之前。何故阿难今已发心誓入五浊。至法华中。反畏五浊。发愿异国持经。答曰。此经大众。是钝而仍利。故根性勇猛。彼经大众。是利而仍钝。故怯习尚存。导首虽同是阿难。大众则各是一类也。且此经有学者悟。无学仍迷。故云。如阿难等。虽则开悟。习漏未除。我等虽尽诸漏。尚纡疑悔。彼经发愿。通于有学无学。设许此经在法华后。由闻胜法。改愿入五浊者。岂法华时。已成无学之人。今反退而成有学耶。尤不可也。问曰。此经若在法华之前。何云耶输得蒙授记。答曰。或如阿含中以罗汉为第一尊记。或方等般若别有密记。何必专指法华。问曰。此经若不同于法华。何故佛告满慈。令汝会中定性声闻。及诸回向上乘阿罗汉等。皆获一乘寂灭场地。答曰。虽与说法。未与授记。正同般若付财之意。仍兼方等弹斥之旨。的是法华先容。安得反云在法华后。又法华之后。安得更有定性声闻。又此辈无学。亦指根稍利者。故不必俟至法华方获悟耳。问曰。孙陀罗难陀自云得菩提记。又云何通。答曰。亦是二酥密记也。问曰。持地证明法华。复云何通。答曰。旣云闻诸如来。则或指过去。或指十方。岂必定指释迦。问曰。如须菩提舍利弗等。各言旷劫深因。自非法华开显之后。何敢辄自发本。答曰。旣是善权引物。别为大机。何必不说。问曰。观音三十二应。与普门示现何殊。答曰。彼经说法。单指流通圆教。此经众应。徧用权实法门。问曰。经初波斯匿王营斋。经后琉璃大王陷狱。应非一时所说。答曰。说经不必一时。判义必归方等。然此经与他部方等。同而不同。有三种殊胜。不可不知。一者他部但对斥三藏。兼用通别圆理。此经则兼斥藏通别理。惟用圆理。一殊胜也。二者他部方等明位。兼用通别圆位。此经明位。虽用四教之名。实惟圆教之义。如干慧地。借通教名。四加行。借藏教名。信住行向地等。别圆名同。而十信初心。便云卽以此心中中流入。乃至后位。节节深妙。故知惟圆义也。三者文中虽有菩提涅槃尚在遥远。历劫辛勤修证之勖。虽有事非顿除。因次第尽之语。而总是全性起修。全修在性。所谓圆家之渐。不同历别法门。然则教相虽在方等。而方等中圆。卽与醍醐同味。奚必强置法华经后。方称最胜哉。五重玄义竟。

大佛顶如来密因修证了义诸菩萨万行首楞严经玄义卷下





