摩尼光佛教法仪略一卷
　　开元十九年六月八日大德拂多诞奉诏集贤院译
　　
　　
　　
　　托化国主名号宗教第一
　　
　　佛夷瑟德乌卢诜者本国梵音也，译云光明使者，又号具智法王，亦谓摩尼光佛，即我光明大慧无上医王应化法身之异号也。当欲出世，二耀降临，分光三体；大慈愍故，应敌魔军。亲受明尊清净教名，然后化诞，故云光明使者；精真洞慧，坚疑克辩，故曰具智法王；虚应灵圣，觉观究竟，故号摩尼光佛。光明所以彻内外，大慧所以彻极人天，无上所以位高尊，医王所以布法药。则老君托孕，太阳流其晶；释迦受胎，日轮叶其象。资灵本本，三圣亦何殊？成性存存，一贯皆悟道。
　　
　　按彼波斯婆毗长历，自开辟初有十二辰，掌分年代。至第十一辰，名讷，管代二百廿七年，释迦出现。至第十二辰，名魔谢，管代五百廿七年，摩尼光佛诞苏邻国跋帝王宫，金萨健种夫人满艳之所生也。婆毗长历，当汉献帝建安十三年二月八日而生，泯然悬合矣。至若资禀天符而受胎，斋戒严洁而怀孕者，本清净也；自胸前化诞，卓世殊伦，神验九徵，灵瑞五应者，生非凡也。又以三愿、四寂、五真、八种无畏，众德圆备，其可胜言；自天及人，拔苦与乐，謏德而论矣。若不然者，曷有身诞王宫，神凝道慧，明宗真本，智谋特正，体质孤秀，量包乾坤，识洞日月？开两元大义，示自性各殊；演三际深文，辩因缘互合。诛耶佑正，激浊扬清。其词简，其理直，其行正，其证真。六十年内，开示方便。感四圣以为威力，腾七部以作舟航；应三宫而建三尊，法五明而立五级。妙门殊特，福被存亡也。
　　
　　按《摩诃摩耶经》云：“佛灭度后一千三百年，袈裟变白，不受染色。”《观佛三昧经》云：“摩尼光佛出世时，常施光明，以作佛事。”《老子化胡经》云：“我乘自然光明道气，飞入西挪玉界苏邻国中，示为太子。舍家入道，号曰摩尼。转大法轮，说经戒律定慧等法，乃至三际及二宗门。上从明界，下及幽途，所有众生，皆由此度。摩尼之后，年垂五九，我法当盛者。”五九四十五，四百五十年，教合传于中国。至晋太始二年正月四日，乃息化身，还归真寂。教流诸国，接化苍生。从晋太始至今开十九岁，计四百六十年。证记合同，圣迹照著。
　　
　　教阐明宗，用除暗惑；法开两性，分别为门。故释经云：“若人舍分别，是则灭诸法；如有修行人，不应共其住。”又云：“鸟归虚空，兽归林薮；义归分别，道归涅槃。”不覈宗本，将何归趣？行门真实，果证三宫。性离无明，名为一相。今此教中，是称解脱。略举微分，以表进修。梵本颇具，此未繁载。
　　
　　
　　
　　形相仪第二
　　
　　摩尼光佛顶圆十二光王胜相，体备大明，无量秘义；妙形特绝，人天无比；串以素帔，仿四净法身；其居白座，像五金刚地；二界合离，初后旨趣，宛在真容，观之可晓。诸有灵相，百千胜妙，实难备陈。
　　
　　
　　
　　经图仪第三
　　
　　第一，大应轮部，译云《彻尽万法根源智经》；
　　
　　第二，寻提贺部，译云《净命宝藏经》；
　　
　　第三，泥万部，译云《律藏经》，亦称《药藏经》；
　　
　　第四，阿罗瓒部，译云《秘密法藏经》；
　　
　　第五，钵迦摩帝夜部，译云《证明过去教经》；
　　
　　第六，俱缓部，译云《大力士经》；
　　
　　第七，阿拂向胤部，译云《赞愿经》；
　　
　　大门荷翼图一，译云《大二宗图》。
　　
　　右七部大经及图，摩尼光佛当欲降代，众圣赞助，出应有缘，置法之日，
　　
　　传受五级。其馀六十年间，宣说正法，诸弟子等随事记录，此不载列。
　　
　　
　　
　　五级仪第四
　　
　　第一，十二慕阇，译云承法教道者；
　　
　　第二，七十二萨波塞，译云侍法者，亦云拂多诞；
　　
　　第三，三百六十默奚悉德，译云法堂主；
　　
　　第四，阿罗缓，译云一切纯善人；
　　
　　第五，耨沙喭，译云一切将信听者。
　　
　　右阿罗缓已上，并素冠服；唯耨沙喭一位，听仍旧服。如是五位，禀受相依，咸遵教命，坚持禁戒，名解脱路。若慕阇犯戒，即不得承其教命；假使精通七部，才辩卓然，为有僭违，五位不摄。如树滋茂，皆因其根；根若惫者，树必干枯。阿罗缓犯戒，视之如死，表白众知，逐令出法。海虽至广，不宿死尸。若有覆藏，还同破戒。
　　
　　
　　
　　寺宇仪第五
　　
　　经图堂一，斋戒堂一，礼忏堂一，教授堂一，病僧堂一。
　　
　　右置五堂，法众共居，精修善业；不得别立私室厨库。每日斋食，俨然待施；若无施者，唯使听人，勿畜奴婢及六畜等非法之具。
　　
　　每寺尊者，诠简三人：
　　
　　第一，阿拂胤萨，译云赞愿首，专知法事；
　　
　　第二，呼嚧唤，译云教道首，专知奖劝；
　　
　　第三，遏换健塞波塞，译云月直，专知供施。
　　
　　皆须依命，不得擅意。
　　
　　
　　
　　出家仪第六
　　
　　初辩二宗：求出家者，须知明暗各宗，性情悬隔；若不辨识，何以修为？
　　
　　次明三际：一，初际；二，中际；三，后际。
　　
　　初际者，未有天地，但殊明暗；明性智慧，暗性愚痴；诸所动静，无不相背。
　　
　　中际者，暗既侵明，恣情驰逐；明来入暗，委质推移。大患厌离于形体火宅愿求于出离。劳身救性，圣教固然。即妄为真，孰敢闻命？事须辩折，求解脱缘。
　　
　　后际者，教化事毕，真妄归根；明既归于大明，暗亦归于积暗。二宗各复，两者交归。
　　
　　次观四寂法身。
　　
　　
　　四法第七
　　
　　　
　　
　　
