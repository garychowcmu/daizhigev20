

梵网经忏悔行法

明菩萨戒弟子藕益智旭述


【一严道场】
【二净三业】
【三香华供养】
【四赞礼归依】
【五陈罪悔除】
【六立愿诵戒】
【七苦到礼佛】
【八重修愿行】
【九旋绕自归】
【十坐念实相】


　　经云。若有犯十戒者。应教忏悔。在佛菩萨形像前。日夜六时诵十重四十八轻戒。苦到礼三世千佛。若一七日。二三七日。乃至一年。要见好相。便得灭罪。此金口明训也。故知法华方等大悲占察等种种行法。虽各有灭罪得戒功能。而于犯十戒者。仍须别依梵网行法。方使标心不泛。所谓如从地倒。还从地起。又此经所明千里无师。像前自受。但云当以七日。佛前忏悔。得见好相。便得戒。若不得好相。应二七三七。乃至一年。要得好相。而不云苦到礼三世千佛。盖大意与璎珞地持之自誓受戒同耳。故向年已曾述学戒法。今则特为受菩萨戒之后。犯十重者。别明忏仪。俾依三世诸佛出罪。旣见好相。则戒体完复。虽于比丘法中。不任僧用。而或为菩萨沙弥。或为菩萨优婆塞。可无惭德。且密默进道。直证无生。亦非分外事矣。其或八戒五戒。及沙弥戒破根本者。依此忏法。见好相已。旣得菩萨大戒。亦仍可许进比丘戒。若小乘比丘破根本者。依此忏悔见好相已。密达无生。或仍可附与学之科。纵令障深。未成感应。而永断相续。恳恻求哀。必能闭恶趣门。植出世种也。略为十意。一严道场。二净三业。三香华供养。四赞礼归依。五陈罪悔除。六立誓诵戒。七苦到礼佛。八重修愿行。九旋绕自归。十坐念实相。

【一严道场】

　　择取闲静堂室。扫洒清净。中安卢舍那像。或释迦像。更安诸菩萨像亦得。但须有佛像为主。悬设幢盖。及缯彩幡华种种庄严须倾竭己财。尽心尽力。至诚为之。勿得苟简。亦勿輙化施主。必其贫窭无措。方可随缘求办。

【二净三业】

　　行者自念繇夙善故。今生幸得受戒。繇恶障故。而复毁犯。我旣毁犯三世诸佛所设净戒。现今卽是地狱中人。生大惭愧。生大怖畏。如处溷厕。一心求出。如系牢狱。一心求脱。不得刹那念世间事。沐浴清净。著新洁衣。秉志虔诚。口无杂语。如捧满油。惧其滴堕。独自专精。勿求伴侣。设有一二同犯戒者。惭惧专志决定是一。方可同修。必以得见好相为期。不论一七。二七。乃至一年。乃至毕世。心无中懈。

【三香华供养】

　　行者初至像前。缘想十方一切三宝。性同虚空。无所不在。我罪障故。不见不知。然诸佛菩萨。于我向所作罪。今所修行。悉知悉见。无有遗余。譬如盲人。在大众中。所作所为。盲不见众。众皆见盲。今我亦尔。无明所覆。妄于清净法界体中。违犯禁戒。造极重罪。早为诸佛菩萨所见所知。今日觉悟。惭惧悔过。诸佛菩萨。亦必现前。知我见我。先起如是深信解已。于十方三宝。如对目前。敷具竦立。口当唱云。
一切恭敬。
一心顶礼十方常住三宝。
　　总一礼已。烧香捧华。胡跪唱云。
严持香华。如法供养。
愿此香华云。徧满十方界。供养一切佛。尊法诸菩萨。无边声闻众。缘觉独觉仙。无边佛土中。受用作佛事。普熏诸众生。皆发菩提心。
　　以手散华。次复想云。我此香华徧十方。以为微妙光明台。诸天音乐天宝香。诸天肴膳天宝衣。不可思议妙法尘。一一尘出一切尘。一一尘出一切法。旋转无碍互庄严。徧至十方三宝前。十方法界三宝前。皆有我身修供养。一一皆悉徧法界。彼彼无杂无障碍。尽未来际作佛事。普熏法界诸众生。蒙熏皆发菩提心。同入无生证佛智。想已起立。唱云。
供养已。一切恭敬。（一拜）

【四赞礼归依】

　　行者修供养竟。一心缘念三宝真实功德。哀慕眷恋。誓不舍离。胡跪合掌。口出梵音。作是赞叹。
如来妙色身。世间无与等。无比不思议。是故今敬礼。如来色无尽。智慧亦复然。一切法常住。是故我归依。善调心过恶。及与身四种。到不思议地。故我今敬礼。知诸尔焰法。智身无挂碍。于法无忘失。故我今敬礼。稽首过无量。稽首无伦等。稽首法自在。稽首超思惟。哀愍覆护我。令法种增长。逮及最后身。常在如来前。我所修福业。此世及余生。由斯善根力。愿佛恒摄受。（偈出大宝积经胜鬘夫人会第四十八）
　　赞已。一叩首。起立唱云。
一心顶礼过去世。尽过去际一切诸佛。
　　拜下想云。能礼所礼性空寂。感应道交难思议。我此道场如帝珠。一切诸佛影现中。我身影现诸佛前。头面接足归命礼。至礼贤圣。卽以诸佛二字改作贤圣二字。
一心顶礼未来世。尽未来际一切诸佛。
一心顶礼现在世。尽现在际一切诸佛。
一心顶礼过去世。尽过去际一切尊法。
　　想云。真空法性如虚空。常住法宝难思议。我身影现法宝前。一心如法归命礼。
一心顶礼未来世。尽未来际一切尊法。
一心顶礼现在世。尽现在际一切尊法。
一心顶礼过去世。尽过去际一切贤圣。
一心顶礼未来世。尽未来际一切贤圣。
一心顶礼现在世。尽现在际一切贤圣。
　　各一礼已。胡跪唱云。
我弟子某甲。从今时。尽未来际身。归依佛。归依法。归依贤圣僧。归依正法戒。
　　三说已。一叩首。随俯伏想云。我及众生。无始常为三业六根重罪所障。不见诸佛。不知出要。但顺生死。不知妙理。我今虽知。犹与众生。同为一切重罪所障。今对舍那。十方佛前。普为众生。归命忏悔。惟愿加护。令障消灭。

【五陈罪悔除】

　　行者归依及运想竟。次应胡跪合掌。作是唱云。
普为法界。一切众生。悉愿断除三障。至诚忏悔。
　　唱己。五体投地。复作是念。我与众生。无始来今。由爱见故。内计我人（一）。外加恶友（二）。不随喜他一毫之善（三）。惟徧三业。广造众罪（四）。事虽不广。恶心徧布（五）。昼夜相续。无有间断（六）。覆讳过失。不欲人知（七）。不畏恶道（八）。无惭无愧（九）。拨无因果（十）。故于今日。深信因果（一）。生重惭愧（二）。生大怖畏（三）。发露忏悔（四）。断相续心（五）。发菩提心。断恶修善（六）。勤策三业。翻昔重过（七）。随喜凡圣一毫之善（八）。念十方佛。有大福慧。能救拔我。及诸众生。从二死海。置三德岸（九）。从无始来。不知诸法本性空寂。广造众恶。今知空寂。为求菩提。为众生故。广修诸善。徧断众恶（十）。惟愿卢舍那佛。一切世尊。慈悲摄受。听我忏悔。运此顺逆十心已。次应胡跪合掌。发露犯戒之罪。求于十方。现住世间诸佛菩萨。以大慈悲。为我洗涤。令得还净。涕泪号泣。作如是说。
我弟子某甲。至心忏悔。我及众生。自性清净。无明所覆。不自觉知。以是因缘。长沦生死。今者。幸逢正法。秉受律仪。烦恼乱心。复违学处。造作如是。（应随所犯。或杀生。或偷盗。或邪淫。或妄语。依事说之。）无羞耻法。于佛法海。便为永弃。应堕阿毗。大地狱中。猛火炽然。受无量苦。乃至备历恶趣。无解脱期。如是罪障。因果不虚。
诸佛菩萨。悉知悉见。我今发露。不敢覆藏。起正直心。离谄曲行。奉对。
十方。一切如来。已入大地。诸菩萨众。不惜身命。悔过求哀。普与众生。洗涤往业。从前所作。愿悉消除。自今以后。誓不更造。惟愿。
诸佛。诸大菩萨。以大慈悲。怜愍于我。拔我罪根。施我净戒。
　　应须具足三说竟。起立唱云。
忏悔已。礼三宝。（一拜）

【六立愿诵戒】

　　行者发露悔除已竟。应想罪无实性。旣从缘生。还从缘灭。罪恶旣灭。堪住菩萨三聚净戒。胡跪合掌。作如是白。
仰启十方。一切如来。已入大地。诸菩萨众。我从今日。尽于未来。誓不退舍。大菩提愿。誓不远离。三聚净戒。惟愿十方。无边无际。诸世界中。诸佛菩萨。第一真圣。于我某甲。重愿受持。净戒律仪。咸为作证。
　　白已。至诚展诵十重四十八轻戒法。于朗诵时。心缘文义。勿令散乱。若一时不能全诵者。分作二时三时。乃至六时共诵一周。亦可。

【七苦到礼佛】

　　行者随诵戒经多少竟。叩首起立。添香致敬。一心缘念三世诸佛。如对目前。殷重恳切。一一顶礼。
一心顶礼梵网教主卢舍那佛。（三礼）
一心顶礼本师释迦牟尼佛。
　　次卽顶礼三世三千诸佛。一佛一礼。或每时百拜。或八十五十。或四十三十拜亦可。随力多少。但令相续无间。礼一部已。未获好相。再礼一部。乃至十部百部。直以得见好相为期。又行人色力若康。能于七日中。礼三千佛一周。如是每七一部。相续无间。弥善。设不能者。二七日方得一周。亦可。如是次第。随意多少礼竟。次复总礼一拜云。
一心顶礼尽十方三世一切诸佛。
一心顶礼梵网经菩萨心地品微妙尊法。（三礼）
一心顶礼大小乘毗柰耶藏。及十方三世一切尊法。
一心顶礼玄通华光主菩萨。华光王大智明菩萨摩诃萨。
一心顶礼一生补处弥勒菩萨。及十方三世一切菩萨摩诃萨。
一心顶礼持律大师优波离尊者。及一切声闻缘觉贤圣僧。
　　观想偈如前应知。

【八重修愿行】

　　行者礼三宝竟。添香致敬。胡跪合掌。随顺弥勒菩萨往昔所修微妙胜行。奉对三宝。如在目前。作是唱云。
我今归命礼。十方一切佛。菩萨声闻众。大仙天眼者。亦礼菩提心。远离诸恶道。能得生天上。乃至证涅槃。若我作少罪。随心之所生。今对诸佛前。忏悔令除灭。我今身口意。所集诸功德。愿作菩提因。当成无上道。十方国土中。供养如来者。及佛无上智。我今尽随喜。有罪悉忏悔。是福皆随喜。我今礼诸佛。愿成无上智。十方大菩萨。证于十地者。我今稽首礼。愿速证菩提。得证菩提已。摧伏于魔军。转清净法轮。饶益众生类。常愿住世间。无量俱胝劫。击于大法鼓。度脱苦众生。我没于欲泥。贪绳之所系。种种多缠缚。愿佛垂观察。众生虽垢重。诸佛不厌舍。愿以大慈悲。度脱生死海。现在诸世尊。过去未来佛。所行菩萨道。我今愿修学。具足波罗密。成就六神通。度脱诸众生。证于无上道。了知诸法空。无相无自性。无住无表示。不生亦不灭。又如大仙尊。善了于无我。无补特伽罗。乃至无寿者。于诸布施事。不执我我所。为安乐众生。施与无悭悋。愿我所施物。不假功用生。观察了知空。具施波罗密。持戒无缺减。得佛净尸罗。以无所住故。具戒波罗密。忍辱如四大。不生分别心。以无嗔恚故。具忍波罗密。愿以身心力。发起大精进。坚固无懈怠。具勤波罗密。以如幻如化。及勇猛精进金刚等三昧。具禅波罗密。愿证三昧智。入于三脱门。了三世平等。具慧波罗密。诸佛妙色身。光明大威德。菩萨精进行。愿我皆圆满。　（偈出大宝积经。弥勒菩萨所问会第四十二。云弥勒名称者。勤修如是行。具六波罗密。安住于十地。）
　　说已起立。作如是唱。
回向发愿已。归命礼三宝。（一拜）

【九旋绕自归】

　　礼竟起立。整理衣服。手执香炉。立定少顷。缘想三宝贤圣。畟塞道场。各坐法座。以次旋身。一一徧绕。安详而转。口作梵音唱云。
南无十方佛。　南无十方法。　南无十方僧。　南无卢舍那佛。　南无释迦牟尼佛。　南无三世三千佛。　南无梵网经菩萨心地品。　南无弥勒菩萨摩诃萨。
　　如是称名。或三或七。旋绕毕。还至像前。结三自归。
自归依佛。当愿众生。体解大道。发无上心。
自归依法。当愿众生。深入经藏。智慧如海。
自归依僧。当愿众生。统理大众。一切无碍。
和南圣众。

【十坐念实相】

　　行者礼忏竟。次应别就坐处。端身正坐。闭目合口。调合气息。如止观前方便中广明。次卽谛观向所犯罪。为因心故犯。为因境故犯。为亦因心亦因境故犯。为不因心不因境故犯。若因心故犯。彼境不现前时。何以无犯。若因境故犯。境自犯罪。不应我犯。又若我因境犯。则圣人于境。何以不犯。若亦因心亦因境故犯者。为是心境各有犯性。待合方犯。为是心境各无犯性。合乃生犯。若心境各有犯性者。何须待合。又合时便有二犯。若心境各无犯性者。合何能犯。如一砂无油。众砂岂能出油。如是因心。因境。双因心境。尚自不得犯之生处。况复不因心不因境而生犯耶。当知犯性。本自不生。我迷倒故。于无心无境无持无犯性。妄计有心有境有于违犯。如是违犯。本性空寂。非灭故空。作是观已。于心无所得。于境无所取。不见罪生相。不见罪灭相。但以虚妄颠倒因缘故。非生似生。以觉悟虚妄颠倒因缘无性故。非灭说灭。是名观罪性空。此观若得相续现前。自然烦恼渐薄。慧性渐开。卽是得戒之先容也。又观此罪。为在内。为在外。为在中间。为在过去。为在现在。为在未来。过去已灭。现在不住。未来未有。云何有罪。又观此罪为身造耶。为心造耶。若身造者。地大造耶。水火风大造耶。空大造耶。若心造者。心复云何。青黄赤白耶。长短方圆耶。内外中间耶。过现未来耶。心尚无形。安能造罪。如是观己。不得能造。不得所造。但以无明熏习。虚妄颠倒因缘。于无能无所性中。幻见能造所造。今以正智如实观察。身心旣空。罪福无主。如彼霜露。慧日能消。如久闇室。一灯能破。又观此心。虽复本性空寂。无能无所。无罪相。无福相。繇无相故。无碍无际。不可思议。横徧竖穷。无法不具。无法不造。随其所造一法。仍复卽是全体大用。还具一切法。还造一切法。无有一法而非所造。亦无一法而非能造。如是观已。卽于罪相深达实相。实相卽是本源成佛常住法身三昧。此观若成。必发戒体。是故经云。应当静观察。诸法真实相。不生亦不灭。不常复不断。不一亦不异。不来亦不去。如是一心中。方便勤庄严也。如上事仪。名福德庄严。如上理观。名智慧庄严。有事仪而无理观。不能清罪之源。有理观而无事仪。不能竭罪之流。譬如旧井。忽坠秽触。宿水臭浊。新泉不来。理须汲尽。幷撤污泥。则泉脉泠然。不改渫冽也。问曰。经中制令要见好相。坐时何不谛观诸佛相好。乃令推简入空耶。答曰。欲观诸佛相好。须是戒根清净。及了达是心作佛是心是佛者。方何修习。今戒旣有缺。解未必圆。若作意观相。恐招魔事。故必以空观洗涤罪尘也。问曰。经云。观佛相好。灭无量劫生死重罪。岂不能涤破戒垢。答曰。观相好者。实能灭罪。然须利智上根。方堪修习妙观。而推简性空。则是大乘初门。正治破戒心垢。问曰。彼韦提希及五百侍女。何必尽是利智上根。答曰。梵语韦提希。此翻思惟修。岂非利智。生值佛世。亲感佛临。岂非上根。问曰。五停心中。多障众生应修念佛观。岂反招魔。答曰。报障重者。令念佛功德以除夙罪。亦未必单念相好。若现罪未拔。辄求好相。戒慧俱劣。魔必得便。问曰。若尔。则经中不应令得好相。答曰。夫好相者。不可以有心求。不可以无心得。今但深观罪性本空。罪旣拔已。自成感应。譬如磨镜。垢净像现。方超有心无心二过。问曰。圆觉经明修三观者。非彼所闻一切境界。终不可取。今旣观罪性空。设复得见好相。岂不境观相违。答曰。此事理二忏。祗期灭罪。原无著意求相之心。惟其空观旣深。罪根永拔。感应道交。好相斯现。虽见好相。仍了性空。故无喜动扰心。亦不惊愕乱意。如此方是罪灭戒复之相。若见好相时。不与空观相应。或复喜动扰心。不能寂静。或复惊愕乱意。不得轻安。当知卽是魔事。切须谙识。勿被境迷。尔时仍须深入空观。但念惟心。若是魔事。必渐隐没。若实好相。倍复增明。而能助发空慧。令无取著。故知推简法门。于灭罪障。有大功能。初心易入。令荡无始虚妄我法二执。顿达大乘实相正理。行者若能如是事理二忏。精进勤修。不惟灭罪。亦有三根证相不同。下根先获戒品清净。复有三品。一下品者。得诸好梦。幷觉诸根明净。四大轻安。道心增长。二中品者。于坐禅中。见诸灵瑞。光华异香。善声称赞等。得法喜乐。三上品者。于静心中。自见身相端严。威仪无缺。篇聚戒相。次第现前。安隐无怖。中根证得定品清净。或发世间净禅。或发亦世间亦出世禅。或复发出世禅。是为三品。上根证得慧品清净。或发观行。或阶相似。或入分真。具如法华三昧等广明。

梵网经忏悔行法

正定王荫福施钱十一千文敬刻此卷连圈计字五千三百八十四个
同治十三年夏五月金陵刻经处识
