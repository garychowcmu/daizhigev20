

赞礼地藏菩萨忏愿仪

　　明菩萨沙弥古吴智旭述

　　行者净身口意。至尊像前。应念我及众生。积迷造罪。无救无归。大士洪慈。为归为救。又念大士法身。及十方三宝。体常徧满。无所不在。与我现前心性。平等无二。起深信解。如奉慈颜。敷具拱立。唱云。
　　一切恭敬。
　　一心顶礼。十方常住三宝。（总一礼已是诸众等。各各胡跪。严持香华。如法供养。唱云。）
　　愿此香华云。徧满十方界。供养一切佛。尊法诸贤圣。无边佛土中。受用作佛事。（至此停唱。烧香散华。至心想云。一切佛法僧宝。体常徧满。无所不在。愿令以此香华。等同法性。普熏一切诸佛刹土。施作佛事。十方一切供具。无时不有。我今当以十方所有。一切种种香华璎珞幢幡宝盖。诸珍妙饰。种种音乐。灯明烛火。饮食衣服。卧具汤药。乃至尽十方所有。一切种种庄严供养之具。忆想遥拟。普共众生。奉献供养。一切世界中。有修供养者。我今随喜。若未修供养者。愿淂开导。令修供养。又愿我身。速能徧至一切刹土。于一一佛法僧所。各以一切种种庄严供养之具。共一切众生等持奉献。供养一切诸佛。法身色身舍利形像。浮图庙塔。一切佛事。供养一切所有法藏。及说法处。供养一切贤圣僧众。愿共一切众生。修行如是供养已。渐得成就六波罗蜜。四无量心。深知一切法。本来寂静。无生无灭。一味平等。离念清净。毕竟圆满。想已起云。）
　　供养已。一切恭敬。（一礼已。次复合掌。赞云。）
　　南无地藏菩萨摩诃萨。以神通力。现声闻像。是诸微妙。功德伏藏。是诸解脱。珍宝出处。是诸菩萨。明净眼目。是趋涅槃。商人导首。如如意珠。雨众财宝。随所希求。皆令满足。照行善者。犹如朗日。照失道者。犹如明炬。除烦恼热。如月清凉。渡四流者。为作桥梁。趋彼岸者。为作船筏。伏诸外道。如师子王。降诸天魔。如大龙象。护诸怖畏。如亲如友。防诸怨敌。如壍如城。救诸危难。犹如父母。藏诸怯劣。犹若丛林。令诸有情。善根不坏。现妙境界。令众欣悦。劝发有情。增上惭愧。求福慧者。令具庄严。能无功用。转大法轮。殊胜功德。不能测量。久修坚固。大愿大悲。勇猛精进。过诸菩萨。于一食顷。至心归依。称名念诵。礼拜供养。能令一切。皆离忧苦。求诸所愿。速得满足。安置生天。涅槃之道。故我一心。归命顶礼。（赞已。一礼。添香。致敬。唱云。）
　　一心顶礼。本师释迦牟尼如来。（拜下想云。能礼所礼性空寂。感应道交难思议。我此道场如帝珠。释迦如来影现中。我身影现如来前。头面接足归命礼。　下皆如此唯改佛名。）
　　一心顶礼。过去师子奋迅具足万行如来。觉华定自在王如来。
　　一心顶礼。一切智成就如来。清净莲华目如来。
　　一心顶礼。无边身如来。宝性如来。波头摩胜如来。师子吼如来。
　　一心顶礼。宝胜如来。宝相如来。袈裟幢如来。大通山王如来。
　　一心顶礼。净月佛。山王佛。智胜佛。净明王佛。智成就佛。无上佛。妙声佛。满月佛。月面佛。如是等不可说诸佛如来。
　　一心顶礼。拘留孙佛。毗婆尸佛等七佛如来。
　　一心顶礼。普光佛等五十三佛如来。
　　一心顶礼。过去殑伽沙等诸佛如来。　　一心顶礼。忉利天宫十方集会无量世界。不可说不可说一切诸佛如来。
　　一心顶礼。未来净住世界安乐劫中无相如来。及十方三世一切诸佛如来。
　　一心顶礼。十方一切诸佛所有色身舍利形像浮图庙塔一切佛事。
（想云。诸佛法身如虚空。化事住世难思议。我皆影现化事前。一一皆悉归命礼。）　　一心顶礼。地藏菩萨本愿经。大乘大集地藏十轮经。占察善恶业报经。及十方三世一切法藏。
（总三礼想云。真空法界如虚空。常住法宝难思议。我皆影现法宝前。莫不皆悉归命礼。）
　　一心顶礼。文殊师利菩萨。财首菩萨。定自在王菩萨摩诃萨。（想偈如佛。但改菩萨名字。下皆仿此。）
　　一心顶礼。无尽意菩萨。解脱菩萨。普贤菩萨摩诃萨。
　　一心顶礼。普广菩萨。观世音菩萨。虚空藏菩萨摩诃萨。
　　一心顶礼。好疑问菩萨。弥勒菩萨。金刚藏菩萨。坚净信菩萨摩诃萨。
　　一心顶礼。十方三世一切菩萨摩诃萨。
　　一心顶礼。憍陈那尊者。优婆离尊者。目乾连尊者。一切声闻缘觉贤圣僧。
　　一心顶礼。忉利宫中。分身来集。地藏菩萨摩诃萨。
　　一心顶礼。大集会中。现声闻相地藏菩萨摩诃萨。
　　一心顶礼。占察经中善安慰说地藏菩萨摩诃萨。
　　一心顶礼。入能发智定地藏菩萨摩诃萨。
　　一心顶礼。入具足无边智定地藏菩萨摩诃萨。
　　一心顶礼。入具足清净智定地藏菩萨摩诃萨。
　　一心顶礼。入具足惭愧智定地藏菩萨摩诃萨。
　　一心顶礼。入具足诸乘明定地藏菩萨摩诃萨。
　　一心顶礼。入无忧神通明定地藏菩萨摩诃萨。
　　一心顶礼。入具足胜通明定地藏菩萨摩诃萨。
　　一心顶礼。入普照诸世间定地藏菩萨摩诃萨。
　　一心顶礼。入诸佛灯炬明定地藏菩萨摩诃萨。
　　一心顶礼。入金刚光定地藏菩萨摩诃萨。
　　一心顶礼。入智力难推伏定地藏菩萨摩诃萨。
　　一心顶礼。入电光明定地藏菩萨摩诃萨。
　　一心顶礼。入具足上妙味定地藏菩萨摩诃萨。
　　一心顶礼。入具足胜精气定地藏菩萨摩诃萨。
　　一心顶礼。入上妙诸资具定地藏菩萨摩诃萨。
　　一心顶礼。入无诤智定地藏菩萨摩诃萨。
　　一心顶礼。入能引胜踊跃定地藏菩萨摩诃萨。
　　一心顶礼。入具足世路光定地藏菩萨摩诃萨。
　　一心顶礼。入善住胜金刚定地藏菩萨摩诃萨。
　　一心顶礼。入增上观胜幢定地藏菩萨摩诃萨。
　　一心顶礼。入具足慈悲声定地藏菩萨摩诃萨。
　　一心顶礼。入引集诸福德定地藏菩萨摩诃萨。
　　一心顶礼。入海电光定地藏菩萨摩诃萨。
　　一心顶礼。能入如是殑伽沙等诸定成熟一切有情地藏菩萨摩诃萨。
　　一心顶礼。以诸定力除刀兵劫地藏菩萨摩诃萨。
　　一心顶礼。以诸定力除疫病劫地藏菩萨摩诃萨。
　　一心顶礼。以诸定力除饥馑劫。地藏菩萨摩诃萨。
　　（礼竟。如前想偈毕。复作是念。）
　　（我及众生。无始常为。三业六根。重罪所障。不见诸佛。不知出要。但顺生死。不知妙理。我今虽知。犹与众生。同为一切。重罪所障。今对地藏十方佛前。普为众生。归命忏悔。惟愿加护。令障消灭。）
　　（作是念已。胡跪。唱言。）
　　普为法界一切众生。悉愿断除三障。归命忏悔。
　　（唱已。五体投地。复作是念。）
（我与众生。无始来今。繇爱见故。内计我人。外加恶友。不随喜他。一毫之善。惟徧三业。广造众罪。事虽不广。恶心徧布。昼夜相续。无有间断。覆讳过失。不欲人知。不畏恶道。无惭无愧。拨无因果。故于今日。深信因果。生重惭愧。生大怖畏。发露忏悔。断相续心。发菩提心。断恶修善。勤策三业。翻昔重过。随喜凡圣。一毫之善。念十方佛。有大福慧。能救拔我。及诸众生。从二死海。置三德岸。从无始来。不知诸法。本性空寂。广造众恶。今知空寂。为求菩提。为众生故。广修诸善。徧断众恶。惟愿地藏。慈悲摄受。）
　　（作是念已。应起胡跪。唱言。）
　　至心忏悔我弟子（某甲）与法界众生。自迷法性。枉受轮回。无明覆心。不知出要。怀聪明慢。自实愚痴。闻大乘法。谬生空解。拨无因果。断灭善根。远离正信。远离正愿。离正意乐。及以正见。远善知识。好处好时。远离净戒。正定正慧。随逐恶友。起诸邪见。造身语意。无量罪业。或复毁谤。大乘正法。或复毁谤。独觉乘法。或复毁谤。声闻乘法。障蔽隐没。不令流布。或复于彼。诸佛弟子。若是法器。若非法器。具戒破戒。下至无戒。著片袈裟。剃须发者。多行忿恨。诃骂毁辱。讥刺诽谤。隐善扬恶。以粗恶言。期克迫胁。打棒伤害。侵夺衣鉢。侵夺资生。绝其饮食。退令还俗。脱其袈裟。枷锁系缚。禁闭牢狱。轻慢触恼。令不安乐。夺窣堵波。及僧祇物。十恶五逆。至一阐提。乘此业缘。于无量劫。堕诸恶趣。备历三涂。受种种苦。痛楚难言。设得值遇。无量诸佛。及大菩萨。亲承供养。发露忏除。复更护持。无量道法。修学无量。难行苦行。由彼业障。有余未尽。令我等辈。未能证得。安乐涅槃。未能证得。三摩地门。殊胜功德。今向
　　地藏菩萨摩诃萨。及诸佛世尊。发大乘心。弘如来教。为令此土。三宝种性。威德炽盛。久住世故。为欲摧灭。一切众生。坚固烦恼。令无余故。与诸众生。复深惭愧。发露忏悔。求悉消除。惟愿
　　十方诸大慈尊。及地藏大士。哀愍覆护。济拔我等。令此罪障。皆得除灭。永不复受。恶趣苦果。我等今者。对世尊前。及与大士以至诚心。发真誓愿。从今以去。乃至菩提。常愿不遇。如是恶缘。决定不造。如是重罪。终不毁谤。诸佛正法。亦不触恼。诸出家人。必不挑坏。众生法眼。亦不断灭。三宝种性。惟愿
　　世尊。及与大士。摄受证知。所发誓愿。令我等早成十法。及成十轮。获得无罪。正路法忍。于三乘法。若三乘人。及非法器。得无误失。于大乘法。升进无转。利慧胜福。常得增长。于一切定。诸陀罗尼。诸忍诸地。速得自在。常得值遇。诸善知识。常得不离。见一切佛。及诸菩萨。声闻弟子。不离闻法。不离亲近。供养众僧。于诸善根。常能精进。菩提行愿。无厌足心。先所造恶。摧坏散灭。速能证得。无上法轮。善巧方便。成熟众生。皆令获得。利益安乐。
　　（或一说或三说起立唱云）
忏悔发愿已。归命礼三宝。
　　（一礼已。起立。正身运想。一切三宝。徧满虚空。安坐法座。一一回身。如法旋绕。此身如影。音声如响。普徧十方。上供三宝。下警群灵。勿令心散。和雅唱云。）
南无十方佛。
南无十方法
南无十方僧。
南无本师释迦牟尼佛。
南无地藏菩萨本愿经。
南无大乘大集地藏十轮经。
南无占察善恶业报经。
南无地藏菩萨摩诃萨。
　　（或三称。或七称。旋绕既毕。回身至法座前。正立。举赞）
地藏大士。誓愿宏深。明珠照破铁围城。金锡振幽冥。花雨缤纷。大地布阳春。
南无地藏王菩萨摩诃萨（三称）
　　（回向偈）
礼忏功德殊胜行。无边胜福皆回向。普愿沉溺诸有情。速往无量光佛刹。
十方三世一切佛。一切菩萨摩诃萨。摩诃般若波罗蜜。
自皈依佛。当愿众生。体解大道。发无上心。
自皈依法。当愿众生。深入经藏。智慧如海。
自皈依僧。当愿众生。统理大众。一切无碍。　和南圣众。
　　（再礼佛三拜。问讯毕。次至静室。或念地藏菩萨名。或持灭定业真言。或观大士平等法身。或作唯心识等二种观道。唯信唯笃。则必能灭障。必证法忍矣。）

赞礼地藏菩萨忏愿仪终。


【后序】

　　鸣呼。大法久湮。人多谬解。执大谤小。举世皆然。宁知地狱众苦。已随其后。喑哑余报。复更难穷。故我地藏慈尊。于大集会中。现声闻相。而世尊广叹胜德。且为之较量云。假使有人。于弥勒妙吉祥。并观自在普贤之类。殑伽沙等大菩萨所。于百劫中。至心皈依称念礼供。求诸所愿。不如有人。于一食顷。皈依称念礼供地藏。以菩萨久修坚固。大愿大悲。勇猛精进。过诸菩萨故也。盖末世之中。笃言于大乘芷易。而躬行于僧行实难。宁知庆小谈大。并其大而亦非。悟大用小。并其小而亦大。故法华诫弘经者。必依四安乐行。涅槃极谈常住佛性。尤扶戒律。今大士之功德独盛。得非亦在此乎。智旭深恨夙生恶习。少年力诋三宝。造无间罪。赖善根未殒。得阅本愿尊经。知有出世大孝。乃转邪见而生正信。仍以谤法余业。虽辛勤修证。不登法忍。每一展读大士三经。辄不禁涕泗横流。悲昔日之无知。感大士之拯拔也。因念浊智流转之日。与我同此过者不少。敬宗十轮。并占察本愿二典。述此仪法。庶几共涤先愆。克求后果。不终为无依行乎。未登无生正位。皆可修之。无论初心与久学也。

