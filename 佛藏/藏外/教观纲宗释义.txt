
　　
　　
　　教观纲宗/释义
　　
　　北天目蕅益沙门智旭重述
　　
　　佛祖之要。教观而已矣。观非教不正。教非观不传。有教无观则罔。有观无教则殆。然统论时教。大纲有八。依教设观。数亦略同。八教者。一顿。二渐。三秘密。四不定。名为化仪四教。如世药方。五三藏。六通。七别。八圆。名为化法四教。如世药味。当知顿等所用。总不出藏等四味。藏以析空为观。通以体空为观。别以次第为观。圆以一心为观。四观各用十法成乘。能运行人至涅槃地。藏通二种教观。运至真谛涅槃。别圆二种教观运至中谛大般涅槃。藏通别三。皆名为权。唯圆教观。乃名真实。就圆观中。复有三类。一顿。二渐。三不定也。为实施权。则权含于实。开权显实。则实融于权。良由众生根性不一。致使如来巧说不同。且约一代。略判五时。一华严时。正说圆教。兼说别教。约化仪名顿。二阿含时。但说三藏教。约化仪名渐初。三方等时。对三藏教半字生灭门。说通别圆教满字不生不灭门。约化仪名渐中。四般若时。带通别二权理。正说圆教实理。约化仪名渐后。五法华涅槃时。法华开三藏通别之权。唯显圆教之实。深明如来设教之始终。具发如来本迹之广远。约化仪名会渐归顿。亦名非顿非渐。涅槃重为未入实者。广谈常住。又为末世根钝。重扶三权。是以追说四教。追泯四教。约化仪亦名非顿非渐。而秘密不定二种化仪。徧于前之四时。唯法华是显露。故非秘密。是决定。故非不定。然此五时。有别有通。故须以别定通。摄通入别。方使教观咸悉不滥。今先示五时八教图。次申通别五时论。
　　
　　五时八教权实总图
　　
　　
　　
　　【通别五时论（最宜先知）】
　　
　　法华玄义云。夫五味半满。论别。别有齐限。论通。通于初后。章安尊者云。人言第二时。十二年中说三乘别教。若尔。过十二年。有宜闻四谛十二因缘六度。岂可不说。若说。则三乘不止在十二年中。若不说。则一段在后宜闻者。佛岂可不化也。定无此理。经言。为声闻说四谛乃至说六度。不止十二年。盖一代中随宜闻者即说耳。如四阿含五部律。是为声闻说。乃讫于圣灭。即是其事。何得言小乘悉十二年中也。人言第三时。三十年中说空宗般若维摩思益。依何经文。知三十年也。大智度论云。须菩提于法华中。闻说举手低头皆得作佛。是以今问退义。若尔。大品与法华。前后何定也。
　　
　　论曰。智者章安。明文若此。今人绝不寓目。尚自讹传阿含十二方等八之妄说。为害甚大。故先申通论。次申别论。先明通五时者。自有一类大机。即于此土见华藏界舍那身土常住不灭。则华严通后际也。只今华严入法界品。亦断不在三七日中。复有一类小机。始从鹿苑。终至鹤林。唯闻阿含毗尼对法。则三藏通于前后明矣。章安如此破斥。痴人何尚执迷。复有一类小机。宜闻弹斥褒叹而生耻慕。佛即为说方等法门。岂得局在十二年后。仅八年中。且如方等陀罗尼经。说在法华经后。则方等亦通前后明矣。复有三乘。须历色心等世出世法。一一会归摩诃衍道。佛即为说般若。故云。从初得道。乃至泥洹。于其中间。常说般若。则般若亦通前后明矣。复有根熟众生。佛即为其开权显实。开迹显本。决无留待四十年后之理。但佛以神力。令根未熟者不闻。故智者大师云。法华约显露边。不见在前。秘密边论。理无障碍。且如经云。我昔从佛闻如是法。见诸菩萨授记作佛。如是法者。岂非妙法。又梵网经云。吾今来此世界。八千返。坐金刚华光王座等。岂非亦是开迹显本耶。复有众生。应见涅槃而得度者。佛即示入涅槃。故曰。八相之中。各具八相。不可思议。且大般涅槃经。追叙阿阇世王忏悔等缘。并非一日一夜中事也。
　　
　　次明别五时者。乃约一类最钝声闻。具经五番陶铸方得入实。所谓初于华严。不见不闻。全生如乳。（华严前八会中。永无声闻。故云不见不闻。至第九会入法界品。在祇园中。方有声闻。尔时已证圣果。尚于菩萨境界如哑如聋。验知尔前纵闲华严。亦决无益。然舍利弗等。由闻藏教。方证圣果。方预入法界会。则知入法界品。断不说在阿含前矣。人胡略不思察。妄谓华严局在三七日内耶。）次于阿含。闻因缘生灭法。转凡成圣。如转乳成酪。（酪即熟乳浆也。）次闻方等。弹偏斥小。叹大褒圆。遂乃耻小慕大。自悲败种。虽复具闻四教。然但密得通益。如转酪成生酥。次闻般若。会一切法皆摩诃衍。转教菩萨。领知一切佛法宝藏。虽带通别正明圆教。然但密得别益。如转生酥成熟酥。次闻法华。开权显实。方得圆教实益。如转熟酥而成醍醐。然只此别五时法。亦不拘定年月日时。但随所应闻。即便得闻。如来说法。神力自在。一音异解。岂容思议。又有根稍利者。不必具历五味。或但经四番三番二番陶铸。便得入实。若于阿含方等般若随一悟入者。即是秘密不定二种化仪所摄。复有众生。未堪闻法华者。或自甘退席。或移置他方。此则更待涅槃捃拾。或待灭后余佛。事非一概。熟玩法华玄义文句。群疑自释。
　　
　　【化仪四教说】
　　
　　顿有二义。一顿教部。谓初成道。为大根人之所顿说。唯局华严。（凡一代中。直说界外大法。不与三乘共者。如梵网圆觉等经。并宜收入此部。是谓以别定通。摄通入别也。）二顿教相。谓初发心时。便成正觉。及性修不二。生佛体同等义。则方等般若诸经。悉皆有之。渐亦二义。一渐教部。谓惟局阿含为渐初（凡一代中。所说生灭四谛。十二缘生。事六度等。三乘权法。并宜收入此部。）方等为渐中。（凡一代中。所说弹偏斥小。叹大褒圆等经。及余四时所不摄者。并宜摄入此部。如增上缘。名义宽故。）般若为渐后。（凡一代中。所说若共不共诸般若教。并宜摄入此部）二渐教相。谓历劫修行断惑证位次第。则华严亦复有之。法华会渐归顿。不同华严初说。故非顿。不同阿含方等般。若隔历未融。故非渐。然仍双照顿渐两相。
　　
　　秘密亦有二义。一秘密教。谓于前四时中。或为彼人说顿。为此人说渐等。彼此互不相知。各自得益（法华正直舍方便。但说无上道。故非秘密）二秘密咒。谓一切陀罗尼章句。即五时教中。皆悉有之。不定亦有二义。一不定教。谓于前四时中。或为彼人说顿。为此人说渐。彼此互知。各别得益。即是宜闻顿者闻顿。宜闻渐者闻渐也。（法华决定说大乘。故非不定教相）。二不定益。谓前四时中。或闻顿教得渐益。或闻渐教得顿益。即是以顿助渐。以渐助顿也。（随闻法华一句一偈。皆得受记作佛。故非不定益也。）顿教部。止用圆别二种化法。渐教部。具用四种化法。显露不定。既徧四时。亦还用四种化法。秘密不定。亦徧四时。亦还用四种化法。顿教相。局惟在圆。通则前之三教。亦自各有顿义。如善来得阿罗汉等。渐教相。局在藏通别三。通则圆教亦有渐义。如观行、相似、分证究竟等。秘密教。互不相知。故无可传。秘密咒。约四悉檀。故有可传。不定教。不定益。并入前四时中。故无别部可指。约化仪教。复立三观。谓顿观。渐观。不定观。盖秘密教。既不可传。故不可约之立观。设欲立观。亦止是顿渐不定三法皆秘密耳。今此三观。名与教同。旨乃大异。何以言之。顿教指华严经。义则兼别。顿观唯约圆人。初心便观诸法实相。如摩诃止观所明是也。渐教指阿含方等般若。义兼四教。复未开显。渐观亦唯约圆人。解虽已圆。行须次第。如释禅波罗蜜法门所明是也。不定教。指前四时。亦兼四教。仍未会合。不定观。亦唯约圆人。解已先圆。随于何行。或超或次。皆得悟入。如六妙门所明是也。（此本在高丽国。神州失传）问。但说圆顿止观即足。何意复说渐及不定。答。根性各别。若但说顿。收机不尽。问。既称渐及不定。何故惟约圆人。答。圆人受法。无法不圆。由未开圆解。不应辄论修证。纵令修证。未免日劫相倍。
　　
　　【化法四教说】
　　
　　法尚无一。云何有四。乃如来利他妙智。因众生病而设药也。见思病重。为说三藏教。见思病轻。为说通教。无明病重。为说别教。无明病轻。为说圆教。
　　
　　○三藏教。四阿含为经藏。毗尼为律藏。阿毗昙为论藏。此教诠生灭四谛。（苦则生异灭三。相迁移。集则贪嗔痴等分四心流动。道则对治易夺。灭则灭有还无。）亦诠思议生灭十二因缘。（无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭。）亦诠事六度行。（布施。持戒。忍辱。精进。禅定。智慧。）亦诠实有二谛。（阴入界等实法为俗。实有灭乃为真。）开示界内钝根众生。令修析空观。（观于地水火风空识六界。无我我所）出分段生死。证偏真涅槃。正化二乘。傍化菩萨。亦得约当教自论六即。
　　
　　理即者。偏真也。诸行无常。是生灭法。生灭灭已。寂灭为乐。因灭会真。灭非真谛。灭尚非真。况苦集道。真谛在因果事相之外。故依衍教。判曰偏真。
　　
　　名字即者。学名字也。知一切法。从因缘生。不从时方梵天极微四大等生。亦非无因缘自然而生。知因缘所生法。皆悉无常无我。
　　
　　观行即者。一五停心。二别相念。三总相念。外凡资粮位也。五停心者。一多贪众生不净观。二多嗔众生慈悲观。三多散众生数息观。四愚痴众生因缘观。五多障众生念佛观。以此五法为方便。调停其心。令堪修念处。故名停心也。别相念者。一观身不净。二观受是苦。三观心无常。四观法无我。对治依于五蕴所起四倒也。总相念者。观身不净。受心法亦皆不净。观受是苦。心法身亦皆苦。观心无常。法身受亦皆无常。观法无我。身受心亦皆无我也。
　　
　　相似即者。内凡加行位也。一暖。二顶。三忍。四世第一。得色界有漏善根。能入见道。
　　
　　分证即者。前三果有学位也。初须陀洹果。此云预流。用八忍八智。顿断三界见惑。初预圣流。名见道位。二斯陀含果。此云一来。断欲界六品思惑。余三品在。犹润一生。三阿那含果。此云不还。断欲界思惑尽。进断上八地思。不复还来欲界。此二名修道位。
　　
　　究竟即者。三乘无学位也。一小乘第四阿罗汉果。此含三义。一杀贼。二应供。三无生。断三界见思俱尽。子缚已断。果缚尚存。名有余涅槃。若灰身泯智。名无余涅槃。二中乘辟支佛果。此人根性稍利。逆顺观察十二因缘。断见思惑。与罗汉同。更侵习气。故居声闻上。三大乘佛果。此人根性大利。从初发心。缘四谛境。发四弘誓。即名菩萨。修行六度。初阿僧祇劫。事行虽强。理观尚弱。准望声闻。在外凡位。第二阿僧祇劫。谛解渐明。在暖位。第三阿僧祇劫。谛解转明。在顶位。六度既满。更住百劫修相好因。在下忍位。次入补处。生兜率天。乃至入胎。出胎。出家。降魔。安坐不动时。是中忍位。次一刹那。入上忍。次一刹那。入世第一。发真无漏三十四心。顿断见思正习无余。坐木菩提树下。以生草为座。成劣应身。（如释迦丈六。弥勒十六丈等）受梵王请。三转法轮。度三根性缘尽入灭。与阿罗汉辟支佛。究竟同证偏真法性。无复身智依正可得。
　　
　　此教具三乘法。声闻观四谛。以苦谛为初门。最利者三生。最钝者六十劫。得证四果。辟支观十二因缘。以集谛为初门。最利者四生。最钝者百劫。不立分果。出有佛世。名缘觉。出无佛世。名独觉。菩萨弘誓六度。以道谛为初门。伏惑利生。必经三大阿僧祇劫。顿悟成佛。然此三人。修行证果虽则不同。而同断见思。同出三界。同证偏真。只行三百由旬。入化城耳。十法成乘者。一观正因缘境。破邪因缘无因缘二种颠倒。二真正发心。不要名利。惟求涅槃。（二乘志出苦轮。菩萨兼悯一切。）。三遵修止观。谓五停名止。四念名观四偏破见爱烦恼。五识道灭还灭六度是通。苦集流转六蔽是塞。六调适三十七品。入三脱门。七若根钝不入。应修对治事禅等。八正助合行。或有薄益。须识次位。凡圣不滥。九安忍内外诸障。十不于似道而生法爱。是为要意。利人节节得入。钝者具十法方悟。
　　
　　○通教钝根通前藏教。利根通后别圆。故名为通。又从当教得名。谓三人同以无言说道体法入空。故名为通。此无别部。但方等般若中有明三乘共行者。即属此教诠无生四谛。（苦无逼迫相。集无和合相。道不二相。灭无生相）亦诠思议不生灭十二因缘。（痴如虚空。乃至老死如虚空。无明如幻化不可得故。乃至老死如幻化不可得）亦诠理六度行。（一一三轮体空）亦诠幻有空二谛（幻有为俗。幻有即空为真）亦诠两种含中二谛。（一者幻有为俗。幻有即空不空共为真。是通含别二谛。故受别接。二者幻有为俗。幻有即空不空一切法趣空不空为真。是通含圆二谛。故受圆接。）亦诠别入通三谛。（有漏是俗。无漏是真。非有漏非无漏是中。）亦诠圆入通三谛。（二谛同前。点非漏非无漏具一切法。与前中异。）开示界内利根众生。令修体空观。（阴界入皆如幻化。当体不可得。）出分段生死。证真谛涅槃。正化菩萨。傍化二乘。亦于当教自论六即。
　　
　　理即者。无生也。诸法不自生。亦不从他生。不共不无因。是故知无生。（此四句推检。通别圆三教。皆用作下手工夫。但先解不但中者。即成圆教初门。先闻但中理者。即成别教初门。未闻中道体者。止成通教法门。）解苦无苦而有真谛。苦尚即真。况集灭道。
　　
　　名字即者。幻化也。知一切法。当体全空。非灭故空。生死涅槃。同于梦境。
　　
　　观行即者。一干慧地也。未有理水。故得此名。即三乘外凡位。与藏教五停别相总相念齐。
　　
　　相似即者。二性地也。相似得法性理水。伏见思惑。即三乘内凡位。与藏教四加行齐。（藏通指真谛为法性。与别圆不同）。
　　
　　分证即者。从八人地。至菩萨地。有七位也。三八人地者。入无间三昧。八忍具足。智少一分。四见地者。八智具足。顿断三界见惑。发真无漏。见真谛理。即三乘见道位。与藏须陀洹齐。五薄地者。三乘断欲界六品思惑。烦恼渐薄。与藏斯陀含齐。六离欲地者。三乘断欲界思惑尽。与藏阿那含齐。七已办地者。三乘断三界正使尽。如烧木成炭。与藏阿罗汉齐。声闻乘人止此。八支佛地者。中乘根利。兼侵习气。如烧木成炭。与藏辟支佛齐。九菩萨地者。大乘根性。最胜最利。断尽正使。与二乘同。不住涅槃扶习润生。道观双流。游戏神通。成熟众生。净佛国土。此与藏教菩萨不同。藏教为化二乘。假说菩萨伏惑不断。正被此教所破。岂有毒器。堪贮醍醐。
　　
　　究竟即者。第十佛地也。机缘若熟。以一念相应慧。断余残习。坐七宝菩提树下。以天衣为座。现带劣胜应身。（分段生身故劣。如须弥山故胜。）为三乘根性。转无生四谛法轮。缘尽入灭。正习俱除。如劫火所烧。炭灰俱尽。与藏教佛果齐。
　　
　　此教亦具三乘根性。同以灭谛为初门。然钝根二乘。但见于空。不见不空。仍与三藏同归灰断。故名通前。利根三乘。不但见空。兼见不空。不空即是中道。则被别圆来接。故名通后。中道又分为二。一者但中。唯有理性。不具诸法。见但中者。接入别教。二者圆中。此理圆妙。具一切法。见圆中者。接入圆教。就此被接。又约三位。一者上根。八人见地被接。二者中根。薄地离欲地被接。三者下根。已办地支佛地被接。就此三位被接。又各有按位胜进二义。若按位接。或同别十向。或同圆十信。若胜进接。或登别初地。或登圆初住。既被接已。实是别圆二教菩萨。于当教中。仍存第九菩萨地名。至机缘熟。示现成佛。乃是别地圆住。来示世间最高大身。非由通教教道。得成佛也。通教尚无实成佛义。况藏教哉。藏教佛果。亦皆别地圆住所现劣应身耳。十法成乘者。一明观境。六道阴入。能观所观。皆如幻化。二明发心。二乘缘真自行。菩萨体幻兼人。与乐拔苦。譬于镜像。三安心如空之止观。四以幻化慧。破幻化见思。五虽知苦集流转六蔽等皆如幻化。亦以幻化道灭还灭六度等通之。六以不可得心修三十七道品。七体三藏法无常苦空。如幻而治。八识干慧等如幻次位。而不谬滥。九安忍干慧位内外诸障。而入性地。十不著性地相似法爱。而入八人见地证真利钝分别。如前说。
　　
　　○别教。谓教、理、智、断、行、位、因、果。别前藏通二教。别后圆教。故名别也。（教则独被菩萨。理则隔历三谛。智则三智次第。断则三惑前后。行则五行差别。位则位不相收。因则一因迥出。不即二边。果则一果不融。诸位差别。）此教诠无量四谛。（苦有无量相。十法界不同故。集有无量相。五住烦恼不同故。道有无量相。恒沙佛法不同故。灭有无量相。诸波罗蜜不同故。）亦诠不思议生灭十二因缘。（枝末无明。为分段生因。根本无明。为变易生因。）亦诠不思议六度十度。（于第六般若中。复开方便、愿、力、智。四种权智。共成十度。一一度中。摄一切法。生一切法。成一切法。浩若恒沙）亦诠显中二谛。（幻有。幻有即空。皆名为俗。不有不空为真。）亦诠圆入别二谛。（幻有。幻有即空。皆名为俗。不有不空。一切法趣不有不空为真。）亦诠别三谛。（开俗为两谛。对真为中。中理而已）亦诠圆入别三谛。（二谛同前。点真中道具足佛法。）开示界外钝根菩萨。令修次第三观。（先空。次假。后中。）出分段变易二种生死。证中道无住涅槃。亦于当教自论六即。
　　
　　理即者。但中也。真如法性。随缘不变。在生死而不染。证涅槃而非净。迥超二边。不即诸法。故依圆教。判曰但中。
　　
　　名字即者。解义也。仰信真如法性。凡不能减。圣不能增。但由客尘覆蔽而不证得。须先藉缘修。助发真修。方可尅证。
　　
　　观行即者。外凡十信位也。一信心。二念心。三精进心。四慧心。五定心。六不退心。七回向心。八护法心。九戒心。十愿心。既先仰信中道。且用生灭因缘观。伏三界见思烦恼。故名伏忍与通干慧性地齐。
　　
　　相似即者。内凡三十心三贤位也。初十住者。一发心住。断三界见惑。与通见地齐。二治地住。三修行住。四生贵住。五方便具足住。六正心住。七不退住。断三界思惑尽。与通已办地齐。八童真住。九法王子住。十灌顶住。断界内尘沙。与通佛地齐。此十住名习种性。（研习空观。）用从假入空观。见真谛。开慧眼成一切智。行三百由旬证位不退。次十行者。一欢喜行。二饶益行。三无嗔恨行。四无尽行。五离痴乱行。六善现行。七无著行。八尊重行。九善法行。十真实行。此十行名性种性。（分别假性。）用从空入假观。徧学四教四门。断界外尘沙。见俗谛。开法眼。成道种智。次十回向者。一救护众生。离众生相回向。二不坏回向。三等一切佛回向。四至一切处回向。五无尽功德藏回向。六随顺平等善根回向。七随顺等观一切众生回向。八真如相回向。九无缚解脱回向。十法界无量回向。此十向名道种性。（中道能通。）习中观。伏无明。行四百由旬。居方便有余土。证行不退。
　　
　　分证即佛者。十地圣种性。（证入圣地）及等觉性（去佛一等）也。初欢喜地。名见道位。以中道观。见第一义谛。开佛眼。成一切种智。行五百由旬。初入实报无障碍土。初到宝所。证念不退得无功用道。随可化机缘。能百界作佛。八相成道。利益众生。二离垢地。三发光地。四焰慧地。五难胜地。六现前地。七远行地。八不动地。九善慧地。十法云地。各断一品无明。证一分中道。更破一品无明。入等觉位。亦名金刚心。亦名一生补处。亦名有上士。
　　
　　究竟即佛者。妙觉性也。（妙极觉满）从金刚后心。更破一品无明。入妙觉位。坐莲华藏世界七宝菩提树下大宝华王座。现圆满报身（量同尘刹。相好刹尘。）为钝根菩萨。转无量四谛法轮。
　　
　　此教名为独菩萨法。以界外道谛为初门。（藏通道谛。即界外集。藏通灭谛。即界外苦。故以界外道谛治之。）无复二乘。而能接通。通教三乘既被接后。皆名菩萨。不复名二乘也。十法成乘者。一缘于登地中道之境而为所观。迥出空有之表。二真正发心。普为法界。三安心止观定爱慧策。四次第徧破三惑。五识次第三观为通。见思尘沙无明为塞。传传检校。是塞令通。六调适三十七道品。是菩萨宝炬陀罗尼。入三解脱门。证中无漏。七用前藏通法门助开实相。八善知信住行向地等妙七位差别。终不谓我叨极上圣。九离违顺强软二贼。策十信位入于十住。十离相似法爱。策三十心令入十地。
　　
　　○圆教谓圆妙。（三谛圆融。不可思议。）圆融。（三一相即。无有缺减）圆足。（圆见事理一念具足。）圆顿（体非渐成）故名圆教。所谓圆伏（圆伏五住）圆信（圆常正信）圆断（一断一切断）圆行（一行一切行）圆位（一位一切位）圆自在庄严（一心三谛为所庄严。一心三观为能庄严。）圆建立众生。（四悉普益）此教诠无作四谛（阴人皆如。无苦可舍。无明尘劳即是菩提。无集可断。边邪皆中正。无道可修。生死即涅槃。无灭可证。）亦诠不思议不生灭十二因缘。（无明爱取。烦恼即菩提。菩提通达。无复烦恼。即究竟净。了因佛性也。行有。业即解脱。解脱自在。缘因佛性也。识名色六入触受生老死。苦即法身。法身无苦无乐是大乐。不生不死是常。正因佛性也。故大经云。十二因缘名为佛性）亦诠称性六度十度。（施为法界。一切法趣施。是趣不过等。）亦诠不思议二谛。（幻有。幻有即空皆为俗。一切法趣有趣空趣不有不空为真。真即是俗。俗即是真。如如意珠。珠以譬真。用以譬俗。即珠是用。即用是珠。不二而二。分真俗耳。）亦诠圆妙三谛（非惟中道具足佛法。真俗亦然。三谛圆融。一三三一。如止观说。）开示界外利根菩萨。令修一心三观。（照性成修。称性圆妙。不纵不横。不前不后。亦不一时）圆超二种生死。圆证三德涅槃。正约此教。方论六即。（前三虽约当教各论六即。咸未究竟。以藏通极果。仅同此教相似即佛。别教妙觉。仅同此教。分证即佛。又就彼当教。但有六义。未有即义。以未知心佛众生三无差别故也。是故夺而言之。藏通极果。别十回向。皆名理即。以未解圆中故。登地同圆。方成分证）
　　
　　理即佛者。不思议理性也。如来之藏。不变随缘。随缘不变。随拈一法。无非法界。心佛众生。三无差别。在凡不减。在圣不增。
　　
　　名字即佛者。闻解也。了知一色一香。无非中道。理具事造两重三千。同在一念。如一念。一切诸念亦复如是。如心法。一切佛法及众生法。亦复如是。
　　
　　观行即佛者。五品外凡位也。一随喜。二读诵。三讲说。四兼行六度。五正行六度。圆伏五住烦恼。与别十信齐。而复大胜。
　　
　　相似即佛者。十信内凡位也。（名与别十信同。而义大异。）初信任运先断见惑。证位不退。与别初住。通见地藏初果齐。二心至七心。任运断思惑尽。与别七住。通已办。藏四果齐。而复大胜。故永嘉云。同除四住。此处为齐。若伏无明。三藏则劣也。八心至十心。任运断界内外尘沙。行四百由旬。证行不退。与别十向齐。
　　
　　分证即佛者。十住十行十向十地等觉圣位也。（名亦同别。而义大异。）初住断一分无明。证一分三德。（正因理心发。名法身德。了因慧心发。名般若德。缘因善心发。名解脱德。）一心三观。任运现前。具佛五眼。成一心三智。行五百由旬。初到宝所。初居实报净土。亦复分证常寂光净土。证念不退。无功用道。现身百界。八相作佛。与别初地齐。二住至十住。与别十地齐。初行与别等觉齐。二行与别妙觉齐。三行已去所有智断。别教之人不知名字。
　　
　　究竟即佛者。妙觉极果。断四十二品微细无明永尽。究竟登涅槃山顶。以虚空为座。成清净法身。（一一相好。等真法界）居上上品常寂光净土。亦名上上品实报无障碍净土。性修不二。理事平等。
　　
　　此教名最上佛法。亦名无分别法。以界外灭谛为初门。当体即佛。而能接别接通。接别者。上根十住被接。中根十行被接。下根十向被接。按位接。即成十信。胜进接。即登初住。接通已如通教中说。故曰。别教接贤不接圣。通教接圣不接贤。以别若登地。乃名为圣。证道同圆。不复论接。通八人上便名为圣。方可受接。若干慧性地二贤。仅可称转入别圆未得名接。若藏教未入圣位。容有转入通别圆义已入圣后。保果不前。永无接义。直俟法华。方得会入圆耳。十法成乘者。一观不思议境（其车高广）。二真正发菩提心（又于其上张设幰盖）。三善巧安心止观（车内安置丹忱）。四以圆三观破三惑徧。（其疾如风）。五善识通塞（车外枕亦作轸）。六调适无作道品七科三十七分（有大白牛肥壮多力等）。七以藏通别等事相法门助开圆理。（又多仆从而侍卫之）。八知次位。令不生增上慢。九能安忍。策进五品而入十信。十离法爱。策于十信。令入十住乃至等妙（乘是宝乘。游于四方。直至道场）。上根观净。即于境中具足十法。中根从二展转至六。随一一中得具十法。下根须具用十也。又复应知。说前三教。为防偏曲。文意所归正归于此。
　　
　　【附转接同会借说】
　　
　　转○藏七贤得转入通别圆○通干慧性地得转入别圆○别十信得转入圆○此三皆不名接。以仅在初心。脚跟未牢。故但名转。
　　
　　接○通八人见地薄地离欲已办支佛。得接入别圆○别住行向。得接入圆○根有利钝。故接有迟速如以好桃李。接彼平常桃李。故名为接。
　　
　　同○别十地证道同圆。不复名接。但存教道之粗。以待法华开会成妙○别初住。通见地。藏初果等。亦得约所断惑名同。
　　
　　会○开藏七贤。通干慧性地。别十信。即圆五品○开藏初果。通见地。别初住。即圆初信○开藏四果。通已办。别七住。即圆七信○开别十向即圆十信○开别十地。即圆十住（功在法华）
　　
　　借○欲接通入别。先借别明通。如云。欢喜地断见惑。远行地断思惑等○欲含别于通。必借通明别。如云。须陀洹若智若断。是菩萨无生法忍等○欲接别入圆。先借圆明别。如云。初住能现八相。犹有微苦等○欲含圆于别。先借别明圆。如云。三贤十圣住果报等。
　　
　　问曰。但依圆教。直指人心见性成佛。岂不痛快直捷。何用此葛藤为。答曰。六祖大师不云乎。法法皆通。法法皆备。而无一法可得。名最上乘。倘有一法未通。即被此法所缚。倘有一法未备。即被此法所牵。既被缚被牵。故于不可得之妙法。误认为葛藤耳。临济云。识取纲宗。本无实法。汝乃欲舍葛藤。而别求实法耶。永明大师云。得鸟者网之一目。不可以一目而废众目。收功者棋之一著。不可以一著而废众著。法喻昭然。胡弗思也。问曰。藏通同诠真谛。何故藏以四果为究竟。通必佛地为究竟耶。答曰。藏教正为二乘。通教正为菩萨故也。问曰。一般断见思惑。何故藏通名圣。别圆名贤。答曰。藏通诠真。故见真即得名圣。别圆诠中。故见中方得名圣。见真仅可名贤也。问曰。藏四加行。通性地。既称相似。何故仅齐别圆观行。答曰。藏通圣位。既成别圆内凡。则藏通内凡。仅成别圆外凡。复何疑哉。
　　
　　教观纲宗终
　　
　　
　　
　　
　　教观纲宗释义
　　
　　北天目蕅益沙门智旭述
　　
　　教者。圣人被下之言也。观者。禀教修行之法也。教纲万殊。大纲唯八。而化仪无体。全揽化法为体。则藏通别圆四教。乃教之纲也。依教设观。亦复万殊。而析空体空次第一心四观。收无不尽。则析体等四。乃观之纲也。教观虽各有四。而前三是权。后一是实。为实施权。开权显实。乃佛法之宗要也。临济云。识取纲宗。本无实法。夫四教四观。总为对治众生见思无明重轻诸病而设。药不执方。合宜而用。所以施此四教。须有顿渐秘密不定四种之殊。岂容执著。又为实施权。则不可执实而废权。开权显实。则不可执权定异实。故云无实法也。
　　
　　【观非教不正四句】
　　
　　问。教观止约自行化他。本无二理。何得云有教无观。有观无教耶。答。得意之人。举一教字。教为法界。便具观法。不必更别言观。举一观字。观为法界。便具教法。不必更别言教。只因众生但认语言为教。不能与观相应。但认工夫为观。不能与教相应。故设做工夫。不以教印。则盲修瞎炼。未免行邪险径。名之为殆。犹所云思而不学也。设学文字。不解观心。则说食数宝。究竟茫无受用。名之为罔。犹所云学而不思也。
　　
　　【依教设观数亦略同】
　　
　　化法四教。则有四观。化仪四教。但有三观。无秘密观。故云略同。又顿渐不定三教。统该化法四教。而顿渐不定三观。唯约圆观。故云略同。明其不尽同也。
　　
　　【半字满字】
　　
　　喻出大涅槃经。例如此方小学大学也。三藏正化二乘。傍化菩萨。哆哆和和。渐诱初学。故如半字。通教正化菩萨。傍化二乘。名为大乘初门。别教独菩萨法。圆教纯明佛法。故如满字。此略判也。细而论之。藏通诠真。名为半字。别圆诠中。名为满字。又藏教不能通至别圆。故但是半字。通教能通别圆。是半而含满。别教须用藏通方便。是满而带半。唯圆教始终皆以佛知佛见而为修行。是满字法门也。
　　
　　【生灭门不生不灭门】
　　
　　三藏诠生灭四谛。由之证道。故名为生灭门。通教诠无生四谛。由之证道。故名为不生不灭门。亦一往略判也。细而论之。三藏是界内生灭门。通教是界内不生灭门。别教是界外生灭门。圆教是界外不生灭门。又通教约界内论。不生灭。约界外观。仍属生灭。以其但能体分段空。不能体变易空故。别教约界外论。虽云生灭。约界内观。亦不生灭。以其虽不体变易空亦能体分段空故○言界内界外者。三界之内。见思为因。所感分段生死为果。藏通二教。正治此病。名界内教。三界之外。方便实报二土。无明为因。所感变易生死为果。别圆二教。正治此病。名界外教。
　　
　　【对半明满】
　　
　　诸方等经。弹偏斥小。叹大褒圆。故云对半明满。然细论之。或以通别圆对破三藏。如维摩经五百弟子品是也。或以别圆对破藏通。如佛与弥勒论说俗谛。诸大弟子谓说真谛。真俗俱不解是也。或唯以圆对破藏通别教。如大佛顶首楞严经。诃斥不知常住真心性净明体。用诸妄想。不知二种根本。错乱修习。别成三乘魔外者是也。
　　
　　【涅槃追说四教追泯四教】
　　
　　重为未入实者。广谈常住。是追说圆教也。又为末世钝根重扶三权。是追说藏通别教也。虽复四教并谈。而与方等四教不同。方等中之四教。藏通初后并不知常。别教初不知后方知。（初心虽知中道。是但中理。不具诸法。不同涅槃佛性）唯圆教初后俱知。今涅槃中之四教。同知常住。故不同也。既前三教亦皆知常。不同方等中隔异之三。是追泯藏通别也。既扶三权以助一实。不同方等中对三之一。是追泯圆教也。
　　
　　【般若带通别正明圆教】
　　
　　会通一切世出世法。皆摩诃衍。互具互融。是圆教也。或说法性离一切相。非生死。非涅槃。非有为。非无为等。则是带别教义。或说一切法如幻如梦。或说诸法实相三乘同证。则是带通教义。盖般若明空。有共不共。共即诸法本空。三乘同证。出三界因果幻缚。是通教义。不共即第一义空。菩萨独入。断三土二死因果。是别圆义。若云依第一义空得成诸法。犹是别义。若云即第一义空。顿具诸法。诸法无非第一义空。乃是圆义也。细玩大部般若。显发圆义为多。为钝根人。略带通别方便耳。后人判般若为空宗者。但得共意。尚未知别教义。何况知有圆教义耶。
　　
　　【秘密不定】
　　
　　具足应云秘密不定。显露不定。盖一音说法。随类异闻异解。就相知边。则名显露不定。就不相知边。则名秘密不定也。秘密故无可传。可传便属显露不定。又或一座说法。两人所闻所解不同。若互相知。则皆名显露不定。若互不知。则皆名秘密不定。若此知彼。彼不知此。或彼知此。此不知彼。则约不知边。便名秘密。若约知边。便名不定也。
　　
　　【法尚无一云何有四】
　　
　　诸法寂灭相。不可以言宣。又诸法从本来。厂自寂灭相。寂灭则何一何四。此所谓识取纲宗。本无实法也。因病设药。大纲唯四。开权显实。究竟归一。一为实。三为权。权实相对。皆是不得已而有言。若论本体。不但不可名四。亦复不可名一。故云非权非实也。然所谓非权非实者。非谓出权实外。别有一法名为非权非实。但以权即实家之权。故即非权。实即权家之实。故即非实。犹云波即水家之波。故即非波。水即波家之水。故即非水。究竟同一湿性耳。湿性岂在波水外哉。
　　
　　【四阿含毗尼阿毗昙】
　　
　　阿含。亦云阿笈多。亦云阿笈摩。此翻教。又翻法归。又翻传所说义。又翻无比法。通则大小二教。皆名阿含。别则增一阿含。约数明法。长阿含。明世界生起等事。中阿含。明诸深义。杂阿含。明诸禅法。乃摩诃迦叶请阿难陀结集。故云四阿含也。毗尼。亦云毗柰耶。亦云鼻柰耶。此翻善治。亦翻调伏。亦翻灭。亦翻律。通则佛所说教。皆名正法毗尼。别则因事所制五篇戒相。摩诃迦叶请优波离结集。成毗尼藏。初唯一部。后因诤故。分为大众上座两部。乃至分为十八部等。久后流传。止留五部也。阿毗昙。亦云阿毗达磨。此翻无比法。又翻对法。通则佛所说法。亦皆名阿毗昙。别则摩诃迦叶自结佛所说论。及阿罗汉所造诸论。名为阿毗昙也。问。半满皆有三藏。何故独名半字法门以为三藏教耶。答。凡有二义。一者半字三藏部帙各别。满字经律二藏混同。二者据法华云。贪著小乘三藏学者。又智度论。处处以摩诃衍斥三藏法。故呼半字法为三藏教也。问。何故不名为小乘教耶。答。此教具有三乘权法。是故不可偏名小乘。
　　
　　【生灭四谛】
　　
　　三界二十五有果报色心。并是三相有为之法。故名生灭苦谛。贪分烦恼二万一千。嗔分痴分等分亦各二万一千。总此四分。共有八万四千烦恼。此烦恼心。皆悉流动扰浊内心。由此方起善恶不动三有漏业。能感三界生死苦果。故名生灭集谛。以戒定慧。对治易夺贪嗔痴等。名为出世之道。譬如明生暗灭。故名生灭道谛。灭彼三界因果之有。方得还于真谛之无。故名生灭灭谛也。问。有为四相。所谓生住异灭。今胡但云生异灭。复有处但云生住灭耶。答。略则但言生灭。足显有为。广则须言生住异灭。以表无实。生表此法先非有。灭表此法后定无。异表此法非凝然。住表此法暂有用。今处中说。故云三相。自无而有。假说为生。自有而无。假说为灭。中间暂有。假说为住。住不久停。复名为异。故言住即摄异。言异即摄住也。若二若三若四。总显有为虚妄不实。平等平等。
　　
　　【思议生灭十二因缘】
　　
　　发业无明。大约有二。一者异熟果愚。不知善恶因果确然无谬。故发三涂恶业。二者真实义愚。不知三界无常无我。贪著人天色无色界果报。故发有漏善业及禅定业。由此二种无明。既发有漏善恶不动三种行已。便于现前一念心中。引得将来三界受生识种。即此识种。便具名色六入触受等种。故云无明缘行乃至触缘受也。复由迷事无明。于昔因所感现境界受不了知。故而起贪爱。所谓于诸乐受。则爱其合于诸苦受。则爱其离等。复由此爱而起于取。所谓于诸乐受。种种追求。令其常合于诸苦受。种种方便。令其速离等。以此爱取二种润生之惑。数数溉灌心中识等五支种子。令其渐渐增长成熟。便生有芽。有芽既生。则此身灭位。任运向彼受生。既受生已。任运迁变而至老死。起于种种忧悲苦恼。故云受缘爱乃至生缘老死等也。所以无明及行。为能引二支。识名色六入触受。为所引五支。爱取及有。为能生三支。生及老死为所生二支。十支属因。皆约现世。二支属果。别约未来。依生死果。复起无明。依于无明。复起行等。致使三界因果不绝。足显轮回及离断常。不堕无穷之过。此释出在唯识。的可依承。不必更依小乘论解也。问。十使皆能发业。皆能润生。何故发业偏说无明。润生偏说爱取耶。答。发业则无明力强。举强以该弱。润生则爱取用胜。举胜以摄劣。释此十二缘生。更有多门分别。具如识论。须往寻之。
　　
　　【实有二谛】
　　
　　此教但明人空。不明法空。故云五阴十二入十八界皆是实法。依此实法和合。假名为人。人虽定无。法则实有。名为俗谛。直待修人空观断尽见思。方灭三界阴入界等俗法。复归真空。名为真谛也。
　　
　　【诸行无常四句】
　　
　　若论此四句偈。亦能横竖该摄一代时教。初横摄者。藏教以三界依正色心因果名为诸行。一一皆是无常生灭之法。必须灭此因果。方证真谛寂灭之乐。通教亦以三界依正色心因果。名为诸行。皆是无常生灭之法。体此生灭。即是灭已便证真谛寂灭之乐。然此二教。虽证寂灭。实无能受乐者。以无复身智故。别教则以分段变易二种因果。通名诸行。皆非真常。皆是生灭门摄。灭此二边。显于中道寂灭之理。而有四智菩提妙心。有大圆镜智相应心品所现无漏身土妙色。故得恒受此真乐也。圆教亦以十界因果。通名诸行。通名无常。通名生灭。而了达因果即是实相。无常即常。生灭即无生灭。故云生灭灭已寂灭为乐。此则不断痴爱。起于明脱。如融冰为水。所以三千果成。咸称常乐也。次竖摄者。诸行无常句。摄得六凡法界。以有为有漏故。是生灭法句。摄得藏通二乘法界。以出世圣人。乃能知其为生灭故。生灭灭已句。摄得别教菩萨法界。以灭二边。归中道故。寂灭为乐句。摄得圆教佛法界法。以诸法从本来。常自寂灭相故。今但用此四句证偏真理。则诸行无常是生灭法二句。即苦集二谛。生灭灭已一句。约三学为能灭。即道谛。约因果为所灭。即灭谛。四谛皆是因果事相。名安立谛寂灭为乐一句。约所显理以为真谛。乃是非安立谛。故云理居事外。为偏真也。
　　
　　【知一切法从因缘生】
　　
　　名字位中。观察正因缘境。具破外道凡夫分别我法二执。言法执者。不出邪因缘及无因缘二种。时、方、梵天等。名邪因缘。自然。名无因缘也。言我执者。妄计是常是一。自在能为主也。然知一切法从因缘生。亦有四教差别。若知性具为因。迷悟为缘。三千性相为所生法。即属圆教。若谓一切种识为因。展转熏习为缘分段变易乃至四智菩提为所生法。即属别教。若以六识相应有漏种子为因。六尘美恶中庸境界为缘。三界依正色心因果所生法。即属藏通二教。但通教则知若因若缘若所生法皆如幻梦。藏教则以为实法耳。故圆解则能徧破外道凡夫我法二执。及藏通别等种种法执别教亦能破于外道凡夫我法二执。及藏通二教法执通教亦能破于外道凡夫我法二执。及三藏教法执。今藏教则唯破外道凡夫我法二执也。既从内六识因。外六尘缘而生。则三界依正。决定不从时生。不从方生。不从大梵天生。不从极微性生。不从地生。不从水生。不从火生。不从风生。不从空生。亦不从神我生。亦不从本际生。但由内因外缘和合。所以虚妄有生。则亦非自然生。故能徧破邪因缘无因缘二种法执也。若法从因缘生。生必有灭。故无常。生灭相异故非一。非一则不自在。不能为主。故必无我。正报既非是我。则依报亦必非我所矣。
　　
　　【暖顶忍世第一】
　　
　　由四念处。发四正勤。断二恶。修二善。劝观四谛。能发似解。犹如钻火。先得暖相。故名为暖。由修四如意足发生禅定。谛观转明。如登山顶。洞览四方。故名为顶。由定慧均平。善法增进。能成信等五根。安住不动。故名为忍。由五根增长成力。能破五障而阶见道。于诸世间有漏位中最为胜妙。故名为世第一。以此有漏闻思修慧为增上缘。资助本具无漏种子。令发现行而入见道。
　　
　　【八忍八智】
　　
　　欲界四谛下。各有一忍一智。谓苦法忍。苦法智等。色无色界四谛下。亦各有一忍一智。谓苦类忍。苦类智等。合为八忍八智。忍即无漏禅定。智即无漏观慧也。无间道中。三昧断惑名之为忍。乃即慧之定。解脱道中。观慧证理。名之为智。乃即定之慧。
　　
　　【真无漏三十四心】
　　
　　见道八忍八智。名十六心。修道约三界九地。各有一无碍一解脱。名十八心。见修合论。共成三十四心。此之定慧并从无始本具无漏种子所发现行。由此现行能证真谛我空真如。故云发真无漏三十四心也。三大阿僧祇劫所修福智为增上缘。无始法尔无漏种子为亲因缘。故得顿发顿断顿证。然约所断惑品。故分三十四心。若约能断能证。唯是无漏定慧而已。所证秖是我空真如。亦名择灭无为。无为真如。不堕诸数。以无为法而有差别。故名三十四心。复分渐顿种种不同。
　　
　　【苦无逼近相四句】
　　
　　三界色心依正诸果。名为苦谛。如幻如梦。当体全空。所以无逼近相。所谓生死即涅槃也。见思烦恼有漏行业名为集谛。不自他生。不共无因。所以无和合相。所谓烦恼即菩提也。既体达烦恼即是菩提。故道不二相。非别有法为能治也。既体达生死即是涅槃故灭无生相。非别有法可证得也。然此但是即空。故与圆教即中不同。
　　
　　【痴如虚空。乃至老死如虚空。无明如幻化不可得故。乃至老死如幻化不可得。】
　　
　　痴即无明也。十二因缘流转还灭名相。与前藏教不殊。但以体空智慧。了达即生非生。灭即非灭耳。痴如虚空等者。谛观无明不在内。不在外。不在中间。犹如虚空。但有名字。毫无实体也。行等例知。无明如幻化等者。无明不自生。不他生。不共生。不无因生。以当体不可得故。喻如幻化本不可得。不可妄谓自他共离生也。行等亦然。
　　
　　【幻有空二谛】
　　
　　三界因果色心依正。并是非有似有。犹如幻事。指此幻有以为俗谛。有既是幻。则当体全空。非灭故空。指此即空以为真谛。此则真俗不二。不同藏教真居事外。
　　
　　【两种含中二谛】
　　
　　通含别者。幻有为俗如前说。幻有即空为真。而此空理。即是真如。其体不空。故能为迷悟依。是则真谛之中。含有别教中道理体。故名通含别二谛也。通含圆者。幻有为俗亦如前说。幻有即空为真。而此空理。即如来藏。亦名为空。亦名不空。名空之时。空即具一切法。一切法皆趣此空。言不空时。不空亦即俱一切法。一切法皆趣不空。是则真谛之中。含有圆教圆空圆中道理。故名通含圆二谛也。
　　
　　【别入通三谛】
　　
　　通教止云有漏是俗。无漏是真。今立非漏非无漏句以显中道。则三谛义成。盖由前通含别二谛。故成此别入通三谛也。
　　
　　【圆入通三谛】
　　
　　三谛同前。今立非漏非无漏句以显中道。一切法皆趣非漏无漏。则此非漏无漏具一切法。圆中义成。盖由前通含圆二谛。故成此圆入通三谛也。
　　
　　【诸法不自生四句】
　　
　　四性推检。通乎四教。无生之义。局在后三。藏通二教。指六凡为诸法。别圆二教。指十界为诸法。藏教明六凡诸法。自种有故不从他。待众缘故非自作。无作用故非共生。有功能故非无因。（此四句出集论）则显缘起正理不堕四执也。通教明六凡诸法。如幻如梦。如水中月。如空中花。非有似有。有即非有。不可说从自他共离而生。且如妄情所计三界有为生法。虽复万品差殊。略而言之。心境二字收无不尽。先约心法以推四性。若自生者。从心生心应有二心。又不对境时。心应常生。而实不生。故非自生。若他生者。从境生心。于我何与。又圣者对境。亦应生心。而圣不生。故非他生。若共生者。为心境各有生性故共生耶。为心境各无生性故共生耶。若心境各有生性。何须待共方生。又设待共方生。应有二心并生。谓一从心生。一从境生故。而实不然。若心境各无生性。共亦何能有生。如一砂无油。众砂共压亦岂有油。故非共生。若云无因生者。既不因心。又不因境。心境尚无。云何能生于心。不应虚空突出心识。故非无因。如是四性检责。不得心之生处。则知心本无生也。次约境法以推四性。若自生者。从境生境。应有二境。又心不缘时。境应常现而实不现。故非自生。若他生者。从心生境。境还属心。何得名境。又心念兔角。兔应生角。而角不生。故非他生。若共生者。例如前破。但以二心并生。改作二境并生为异。若云无因生者。不应日中忽覩明月。如是四性检责。不得境之生处。则知境亦无生也。是以若心若境。俱如幻梦。求其生性了不可得。当体无生。此无生理。今古常然。始终不改。佛不能增。生不能减。但约种性差别。有三乘人。约悟入浅深。分十地位耳。别教明十界诸法。自种有故。不从他。待众缘故非自作。无作用故非共生。有功能故非无因。则显不思议缘起正理。皆以真如为迷悟依藏识为持种依。以先知有真如藏识。而用四性推简入无生门。故为别教工夫也。圆教明十界诸法。非法性生。故非自生。非无明生。故非他生。非法性无明合生。故非共生。非离法性无明别有诸法。故非无因而生。随一一法体即法界。当体无生。无生而生。三千宛然。生即无生。三千无性。非生非无生。唯一实相。实相非生。生亦实相。实相非无生。无生亦实相。法住法位。世间相常。因缘即中。双照空假。此是圆教初无生门。一门一切门。阿字即具四十二字功德。余字亦然。故为圆妙无工夫之工夫。
　　
　　【解苦无苦而有真谛】
　　
　　三界果报。名为三苦。解之则皆如空华。无逼近相。但是真空法性而已。真谛即在虚妄苦谛之上。如空处即在华处。无二处也。于此真谛假立四名。四并即真。真非事外。乃是通教所诠之理。今人谈玄说妙。迥超情见。壁立万仞。总皆不能出此。
　　
　　【扶习润生】
　　
　　别圆二教证中道理。则以中道法身为应化本。譬如月印万川不须惑业受生也。藏教说惑是实有故。菩萨不可断惑。断则不能三僧祇受生行道矣。通教说惑是幻有故。菩萨体幻而断正使。正使既断。设欲涅槃。即便能入。但由本愿力故。不取涅槃以神通力。扶起三界思惑余习资于故业种子而得受生。所谓思惑余习者。非贪似贪。非慢似慢非痴似痴等是也。
　　
　　【行则五行差别】
　　
　　戒定慧三。名为圣行。十住入空行也。慈悲喜舍。名为梵行。十行十向入假行也。依理成行。名为天行。初地已上中道行也。从天行体起化他用。示同小善。名婴儿行。即慈用也。示同烦恼。名为病行。即悲用也。藏通二教。但有圣行及少分梵行耳。今有五行故不同前。圆教则一行一切行。今有次第。故不同后。
　　
　　【一因迥出不即二边】
　　
　　正因佛性。即指中道理体。非是生死。亦非涅槃。藏通二教之所不诠。又复不具缘了二因。故不同圆。
　　
　　【一果不融诸位差别】
　　
　　妙觉极果。方证法身。不云初发心时便成正觉也。
　　
　　【不思议生灭十二因缘】
　　
　　枝末无明为分段生因。已如藏教中释。根本无明者。不了心外无法。厌苦断集。证灭修道。即是迷于中道真实义谛。发起界外偏真无漏行也。由此引生方便变易生死识种。复缘界外无漏正受。而起涅槃法爱。深生取著。润彼变易识种。令生有芽。招感方便不思议变易生死。又不了心外无法。诃弃真空。别修万行。亦是迷于中道真实义谛。发起界外入假神通行也。由此引生实报变易生死识种。复缘界外胜妙境界。而起神通法爱。深生取著。润彼变易识种。令生有芽招感实报不思议变易生死。直至佛果。则十二品无明尽灭。方得二死永亡。
　　
　　【显中二谛】
　　
　　束通教之二谛以为俗谛。则十界阶为俗也。以不有不空为真。则中道为十界迷悟所依。乃为真也。明言中道为真。故称显中。
　　
　　【圆入别二谛】
　　
　　当教以真谛显中。中但不有不空法性而已。今明法性具一切法。一切法皆趣不有不空。则不有不空之外。更无一法可得。是十界之俗。犹属别义。不有不空之真。已成圆义也。
　　
　　【别三谛】
　　
　　显中二谛。则合有之与空为俗。不有不空为真。今分此俗谛为二。谓有即是俗。空即是真。取真谛之不有不空名为中谛。则二谛三谛。但有开合之殊。义无增减。
　　
　　【圆入别三谛】
　　
　　有即是俗。空即是真。不改别义。不空不有名为中谛。中谛具一切法。则为圆中矣。
　　
　　【圆建立众生】
　　
　　藏通别教。虽亦各论四悉檀益。而收机未普。今圆教人。穷心性源。彻法界底。自行既圆。故四益亦普。所谓为实施权。开权显实。权实不二。用与适宜。如一雨所润。大地普洽也。
　　
　　【不思议二谛】
　　
　　三千性相皆名为俗。一一无非实相。故名为真。三千之外无实相。则即俗恒真。事造即理具也。实相之外无三千。则即真恒俗。理具即事造也。故云。理具事造两重三千。同居一念。亦可云同居一尘。同居一名。如一念。一切诸念亦然。如一尘。一切诸尘亦然。如一名。一切诸名亦然。真俗不二。真俗宛然。
　　
　　【圆证三德涅槃】
　　
　　法身德名性净涅槃。般若德名圆净涅槃。解突破德名方便涅槃。唯是一心。更不纵横并别。故名圆证藏通二教。不知法身但有修得生空般若。仅能净于见思。未得一切解脱。别教谓法身本有。般若修成。解脱始满。则先后历别。不名圆证。
　　
　　【十乘观法】
　　
　　第一观不思议境者。心佛众生。三无差别。佛法众生法。一一皆不思议。皆得为所观境。但初机之人。则谓佛法太高。生法太广。故但就现在自己阴界入法以为所观。又舍界入。但观于阴。又舍前四阴。但观识阴。又七八二识微细难观。前五根识现起时少。故但以现前一念第六意识为所观境。近而复要也。现前意识不起则已。起则于十界中。必落一界。若落一界。必具百界千如。以此随落一界之心。非是心之少分。必是心之全体。心外更无百界千如故也。若顿了此现前一念。全具百界千如三千性相。无自性。无他性。无共性。无无因性。无性亦无性。则能顿证三德秘藏。则为初发心时便成正觉。则是定慧平等庄严。则已徧破三惑。则已了知一切诸法中皆有安乐性。则已具足圆妙道品。则已到于事理彼岸。则为登于菩萨正位。则为永超十魔八魔。则已心心流注萨婆若海。是谓上上根人。秖于一法具足十法乘也。若虽观心。未能顿入。应念心佛众生。三无差别。云何诸佛已悟。我及众生犹滞迷情。由是缘无作四谛。殷重发起四弘誓愿。因发心故。一发一切发。登发心住。则是定慧平等庄严。徧破三惑。知一切法皆安乐性。具圆妙道品到事理彼岸。登菩萨正位。超八魔十魔。心心流入萨婆若海。知一切法本不思议。是谓上中根人。于第二真正发菩提心。具足十法乘也。若虽发心。心仍散动。未能登位。应念心体本来寂照。善巧调试。或以即寂之照令不沉没。或以即照之寂令不浮散。浮沉病除心体明净。则能徧破三惑。证安乐性。具圆道品。到事理岸。登菩萨位。超越魔境。入萨婆若。知一切法本不思议。初发心时便成正觉。是谓上下根人。于第三善巧安心止观。具足十法乘也。若虽以止观安心。心仍未安。未得即证寂照本体。必于所观一念三千之境。犹存意解。未知当下即空假中。应以四性而简责之。其根利者。秖观一念三千无自生性。即当悟入无生。无生则无不生。三谛圆显。十乘具足。若根钝者。破自则必计他。破他则必计共。破共必计无因。展转破尽。方悟无生。具足十乘。若犹未悟。必当度入相续假中。应观此一念三千。为前念不灭后念续耶。为前念灭后念续耶。为前念亦灭亦不灭后念续耶。为前念非灭非不灭后念续耶。若仍不悟。必当度入相待假中。应观此一念三千。为待有念而立耶。为待无念而立耶。为待亦有念亦无念而立耶。为待非有念非无念而立耶。如此展转简责。若能悟入无生无不生者。则知一切诸法中悉有安乐性。具圆道品。到事理岸。登菩萨位。超越魔境。入萨婆若。知一切法本不思议。便成正觉。定慧庄严。是谓中上根人。于第四破法徧。具足十法乘也。若虽约因成相续待徧破诸惑。仍未入者。应思一切诸法中。悉有安乐性。但除其病。不除其法。如金锞去膜养珠。如郢匠去垩存鼻。那得一向破法。则破却成塞。今须善识通塞。若塞须破。若通须护。如圣王轮宝。能破能安。由此识通塞故。即塞成通。烦恼即菩提。菩提通达无复烦恼。生死即涅槃。涅槃寂灭。无复生死。则能具足圆妙道品。到事理岸。登菩萨位。超越魔境。入萨婆若。知一切法本不思议。便成正觉。定慧庄严。徧破三惑。是谓中中根人。于第五识通塞。具足十法乘也。若虽识通塞。仍未能即塞成通。应观现前一念三千性相不可思议。即是圆心念处一心念处。一切心念处。正勤策发。缘如意定而生五根。令其增长而成五力。调停七觉。趣八正道。开圆三解脱门而入秘藏。则为到于事理彼岸。登菩萨位。超越魔境。入萨婆若。知一切法本不思议。便成正觉。定慧庄严。徧破三惑。证得诸法皆安乐性。是谓中下根人。于第六调适道品。具足十法乘也。若虽调练无作道品。而观慧力弱。盖障偏起。不能入位。必有无始事障未除。应审观察何障偏重数数现起。兼以事行而对治之。理观为主。事行为助。正助合行。不惜身命。誓当尅证终弗懈息。由事理二治。能断无始事理二幻障故。豁然证入。位相分明。则为永超魔网。入萨婆若。知一切法本不思议。便成正觉。定慧庄严。徧破三惑。证安乐性。具足圆妙道品。是谓下上根人。于第七对治助开。具足十法乘也。然对治助开之时。纵令钝根。必皆有益。倘不知次位。起增上慢。以凡滥圣。招过不轻。故须深自简察。为究竟耶。为分证耶。为相似耶。抑亦仅仅小轻安耶。既知位次。不起上慢。必有强软诸魔恼乱真修。须加安忍不动不退。策进五品而阶十信。既阶十信。六根清净。得顺道法。易生法爱。须离法爱而入分真。入分真已分得大理。大誓愿。大庄严。大智断。大徧知。大道。大用。大权实。大利益。大无住。是谓下根人。具修十法而成大乘。乘是大乘。游于四方。直至道场。自运功毕。运他不休。故此十乘妙观。全性起修。全修显性。非横非竖。横竖该彻也。
　　
　　【附三慈体相】
　　
　　生缘慈有六种差别。一凡夫修生缘慈。成梵王福。以爱为体。二外道修生缘慈。取梵天果。以见为体。三藏教二乘修生缘慈。对治嗔恚。作父母亲属想。以世谛为体。菩萨修生缘慈。广行济度。亦以世谛为体。然皆不起我人等执。依析空观得成。四通教三乘修生缘慈。皆了生空。依体空观得成。缘六凡境亦得以世谛为体。五别教次第先修生缘慈。亦以世谛为体。不起我人等妄执。亦是依析体二空观成。（十信析空。十住体空）。六圆教一心中修生缘慈。知十法界即空假中。缘此即空假中之十界有情。一一皆作父母等想。故以妙有为门。得论六即。
　　
　　法缘慈有四种差别。一藏教二乘。了生空故。观诸众生。唯是四大五蕴。不生嗔恼。随力济度。以生空观为体。（菩萨虽未证空。亦得修空）。二通教三乘。了生本空。法亦如幻。二乘随力济度。菩萨弘誓徧周。同以空观为体。三别教次第修法缘慈。知空而不住空。悟缘生法。广度九界。以从空入假观为体。四圆教一心中修法缘慈。知十界缘生之法即空假中。缘此即空假中之十界法知其无性。故以妙无为门。得论六即。
　　
　　无缘慈有二种差别。一别教十回向。不缘十界假名之众生。不缘十界五蕴之法相。惟缘中道佛性。故明无缘。以相似中道为体。（若登初地后。则与圆慈同。）二圆人初心即了三千诸法。一一当体即中。中道之外。更无别法。能所顿绝。与拔难思。得论六即。故有观行无缘慈乃至究竟无缘慈义。只一慈体。而论三慈。故三慈皆妙。三慈皆论六即。如慈心三昧。有此种种差别。悲喜舍亦如是。但约与乐名慈。拔苦名悲。见他得乐。心生适悦名喜。怨亲平等一相。心无系著名舍也。
　　
　　教观释义终
　　
　　
　　
　　
　　弟子等伏愿
　　
　　十方三宝常住世间。利益有情。同圆种智。藉兹功德。仰祈各各父母现增福寿。速得一心决生极乐。广度众生。普愿过去父母。历劫怨亲。同蒙拔济。稽首归依。
　　
　　诸佛菩萨悲愍听许。
　　
