《四库全书　法藏碎金录》　　（宋）晁逈撰

　　钦定四库全书

　　子部十三

　　法藏碎金录

　　释家类

　　提要

　　臣等谨案法藏碎金录十卷宋晁迥撰迥字明逺澶州清丰人其父始徙家彭门太平兴国五年登进士第至道末擢右正言直史馆知制诰旋为翰林学士加承旨天禧中判西京留司御史台以太子少保致仕卒谥文元迥受学于王禹偁以文章典赡擅名而性躭禅悦喜究心内典是编乃天圣五年退居昭徳里所作皆融会禅理随笔记载盖亦宗门语录之类其曰碎金取世说新语谢安碎金义也孙觌谓其宗向佛乘以庄老儒书彚而为一盖嘉佑治平以前濂洛之说未盛儒者沿唐代余风大抵归心释教以范仲淹之贤而手制疏文请道古开坛说法其它可知迥作是书盖不足异南宋初年迥五世孙公武作郡斋读书志乃附载迥道院集后列之别集门中殊为不类殆二程以后诸儒之辩渐明公武既不敢削其祖宗之书不着于录又不肯列之释氏贻论者口实进退维谷故姑以附载回护观其条下所列仅叙迥仕履始末行谊文章而无一字及本书其微意盖可见矣然自阮孝绪七录以后释氏之书久已自为一类歴朝史志著录并同不必曲为推崇亦不必巧为隐讳今从陈振孙书录解题入之释氏类中存其实也其书传本颇稀明嘉靖乙巳迥裔孙翰林院检讨瑮始从内阁录出锓板以行改其名曰迦谈殊为无谓今亦仍迥原名以着于录焉

　　乾隆四十二年五月恭校上

　　总纂官（臣）纪昀（臣）陆锡熊（臣）孙士毅

　　总校官（臣）陆费墀

　　●法藏碎金録原序

　　予爰自弱龄逮兹暮齿探古圣之域窥众妙之门渉猎儒道诸经必也考求微旨修身慎行着为葴规又于贝典详观了义法喜融液映夺居多倦闻世谛不争戏论洞见至理新新无穷然知抚心驯柔道所由致而且挥翰祖述志未能忘暨挂冠之后栖息乎浚都昭徳坊之旧居别葺静斋翛然独处素所乐欲习以成性手不释卷笔不停缀贯微臻极深入骨髄消忧释结大沃襟灵虽患思萦亦庆缘熟斐然章句聮翩衍溢开陈有补弗忍遐弃众制词律存乎别集每分类例颇烦命篇自今聴览机会或该演劝属文导意靡拘详畧片言鳞次混而编之数无预定兴尽当止奉法寳而推美非小智之自矜故名之曰法蔵碎金録内有意渉重出积习之故前軰亦尔不复删简若其束于教者或以迦谈见诮亦无惮焉不能以外妨内也时天圣五年丁卯岁季秋望日序云尔天圣九年仲冬月稍量字数分为十卷晁逈撰

　　●钦定四库全书

　　法藏碎金录卷一

　　（宋）晁逈撰

　　定慧之法宜知至理仍令均济二者相资何谓也凡言定者贵乎澄明之定勿入顽空之定定而无慧譬如石人木偶虽不动而奚为凡言慧者贵乎安详之慧勿肆轻狂之慧慧而无定譬如云电风灯于久照而何有混而为一曲尽其妙
　　至信发外之著者可以贯金石蹈水火宻行积中之深者可以动天地感鬼神其次权实随宜外顺世间之法得中而不失其正者上也
　　凡诸识想之数内妄也名物之饰外妄也人能去二妄之惑诣一真之理久于其道何以加焉
　　良将御兵多多而益办方畧有余也大士御情亦多多而益办智慧有余也万縁纷纭一心晓了道驯致而善应徳日新而无穷黙识冥符岂凡庸之可及
　　啄食之禽善惊畏而疾起虞系捕之奄及也渉境之心善惊觉而疾止防流宕之忘返也内习之士宜乎知此此言虽小可以喻大
　　大乗四法经云求菩提者当修四法一者发大菩提心宁失身命不应退转予今于此四法之中止举第一之法详其语意因知菩提心至精至妙虽身命至亲至切若比菩提心犹是外物予久知菩提心之义即是真正本觉之心也唯此心字方是真我其余我所节次踈逺穷到此际弥叹己之道孤矣
　　东方之教以言行为本言顾行行顾言处世之第一义西方之教以理性为本理合性性合理出世之第一义拟象经语垂文导意古今之人一也勿以荣陋为蔽
　　予观寳积经第一百四临末有语云若彼比邱于一切法但取一行极随顺者所谓无生是为禅行予详此语若有的然明禅理而学佛法者止用此一科足矣谛观悠悠万事无不是空智者一以贯之归于无物事来干我我皆应之以无生无生谓心不起念譬如物触虚空有何妨碍随顺谓物我皆如无所违逆故圆觉经云照了诸相犹如虚空此名如来随顺觉性是也此无生法是禅中一行简当臻极之处何必以多为贵者
　　无上妙道夐超诸有上上智人了达一切法不住一切相心如虚空自然无碍何以故心住于相即属有法予厯观经旨大率以此为根极
　　议处世之士当以才行兼偹议出世之士当以理性相符此外云为资其崇饰者也
　　顺违二境俱为缠缚顺则生爱结细业而难觧违则生憎结麤业而易觧有大智力行方能摆脱之也
　　学道之人须由观行息心达本贯微洞宻谓之观收视反聴忘情契理谓之行观行明偹根力坚深入道法门此当枢要
　　谛观物情大率以伪为智邪为乐不知至人以真为智正为乐伪邪多真正少自古而然岂非流转浩刼中宿习犹存耶
　　忘自身之至亲营他事之至重狥不急之多欲践不测之畏途非智眼观焉能洞见
　　夫日月有晦明阴阳有舒惨天之常道不得不尔施之于人亦其类也其乐满志理或难胜间以郁然固当如是
　　释迦氏舍去王宫入雪山修道六年而成不恋富贵之乐其果决也如此慧可断臂立雪求法于达摩不顾支体之苦其恳切也又如此因原佛理精真殊胜可归仗也何如哉
　　人爱万金资用以为我所何如万行庄严以为佛士夫深于妙道者始可与之谈此理茍失言于不知者必大笑其迂阔也定矣
　　穷理尽性易义具矣予甞因此四字别有所陈夫剖析至理有浅深次第浅者及于名深者及于身深之又深者及于心心由性生必若穷其理之尽处极于性而后已故曰穷理尽性
　　予有法喻宻获二寳其一曰如意浄明珠圆而照能破一切昏暗而珠无染着此喻不惑之智其一曰降魔金刚杵坚且利能破一切障碍而杵无亏损此喻不退之志持用二寳天下无敌何往而不至哉其后因看寳积经第一百二十内有金刚杵如意珠二物之名予喜暗合
　　众生之心本有空寂安乐之体臻其极者此名涅盘本有灵明照了之用臻其极者此名菩提既是本有何假外求又縁弃本逐末迷失久矣固当启廸懐柔须有颕悟之人师资授受
　　一切之形形本无无而有生有生则有化灭有化灭则复归于无也定矣一真之性性本有有而无象无象则无化灭无化灭则常存其有也定矣不有之有名曰妙有不空之空名曰真空妙有真空其体一也
　　夫良药所以去病加之信重则易服必由诚感而其效弥应妙法所以去迷加之信重则易入必由诚感而其道弥胜是故切于去迷而见性亦如切于去病而保
　　命儒教之法以正身为深切勿求其名而名自得矣道教之法以养生为深切勿求其功而功自成矣佛教之法以复性为深切勿求其证而证自知矣是三者率以无心而然也
　　中智以降得地成势下必趋势而动色上亦乗势而变态其理所至自然而然达观了知不当惊异
　　儒教本于名与情佛教本于理与性儒教大意修己成美善之徳不许伐其徳佛教大意清心得微妙之相不许住于相至论概举深学当知
　　夫万类万形形必不同斯可见矣万类万情情亦不同固当然欤人心如面安可同也有一不同于己己即非之若以理断曲反在己
　　前汉书有陈大道之要去健羡黜聪明予甞三复其言深以为然夫去健羡则无贪欲黜聪明则反其素人能行此六字亦足为越世出尘之士矣
　　予有宿志者二焉其一欲得解去名利之场独归自得之场不被仕宦所拘今则已遂志矣其一欲得觧去分段之身别生意生之身不被造化所拘未知果能然乎
　　予常爱白乐天词旨旷达沃人胸中有诗句云我无奈命何委顺以待终命无柰我何方寸如虚空夫如是则造化阴隲不足为休戚而况时情物态安能刺鲠其心乎
　　夫形之壮衰随时而变理之常也万一不变此乃神仙之流情之顺违随势而变亦理之常也万一不变此乃圣贤之流形之与情若责以尽与神仙圣贤为比不亦难乎
　　予自问曰晚年学道日课何如哉自对曰动则观书以广智求出世之阶差静则息念以存诚恐渉境而流宕如此而已余无所能
　　昔向子平有言曰吾已知富不如贫贵不如贱但未知死何如生耳予因思庄子云以生为附赘悬疣以死为决疣溃痈列子云善哉古之有死也仁者息焉不仁者伏矣斯亦可知矣
　　晋山涛不知山简父不知其子也王济不知王湛犹子不知其叔父也而况他人之踈逺乎士之屈于不知已据理当然何恨之有哉
　　观练之法我今自陈其观也见诸相之本同色空如一其练也勤守中而不失心息相依率是而行以为日用
　　吾常谛观一切因縁有合有离一切情识有起有灭亲踈顺逆爱憎是非杂然交并混而成世新新之事与日无穷身心之苦何有纪极其或万万数中有一大达之人越世髙蹈特立独行出此方域之外者其人智力何如哉
　　彼至人者角立杰出智了一真余惑不能障其明心住一境诸念不能夺其志不挂名利之纲不齅嗜欲之饵我今誓愿师之服膺终老而已
　　有名有色随造化而迁革无色无名亘古今而灵明谁曽究此徒自负于豪英
　　人间有三大事皆无可奈何须归委顺而已谓身也世也刼也人之自身生之始不能知化之终不能知无可奈何此委顺之大者一也处于世则有因縁之善恶身心之苦乐无可奈何此委顺之大者二也又说浩刼运数中则有陷厯阳之地居人变水族之类凿昆明之池胡僧辨刼灰之理无可奈何此委顺之大者三也唯闻别有至神至圣之人超出此三事之外无能及者故谓之大雄氏
　　颠倒之心反掌成菩提譬如迷路之人忽尔醒然见其路觉背所趣实时旋踵先迷后悟之速非反掌而何苦恼之心反掌成涅盘譬如忧事之人忽尔耸然闻其事得遂所志实时开懐先忧后喜之速非反掌而何
　　一气幻化而生形形之妍丑不一也一性幻化而生情情之善恶不一也自古而然无可奈何唯闻大雄氏之法至深至大至微至妙超出二幻化之外此明复其理性之根本非在末迹孰有智识论议之胜过于此乎吾不敢以区区所见臆断其事也
　　佛书中说安乐行予今引儒书比类儒书云君子居易以俟命此是安乐行小人行险以徼幸此是不安乐行
　　夫学道之人在乎智力兼偹何谓也设使观慧明了见法指归此名智也须得妙心精宻入佛境界此名力也智力相济为两足尊茍或止务髙谈斯则未为了义
　　西方圣人垂法详悉有大善利不可非也于幻化中明一切空不执为有虽贤愚异贯皆见其空矣于虚空中立一切法不落于空深智之士信知其法妙矣终使人离空有二邉之见出轮环大苦其理如此其能仁也何如哉不逹之人若以世间法比方致诘何可与之论议哉
　　吾自省已颇能推穷至理直诣精深之处唯有情累绵绵未到豁然安稳之处力量如此
　　尽工之格致髙妙有能注思落笔传神写照而逼真者文士之格致髙妙有能注思落笔穷理尽性而臻极者此二事颇相类也吾常览唐贤著述有陈心法宗趣而立言颕利明白凿出大意使其晓畅文义者了了见妙道之源信知才俊精敏有资助发扬之力
　　今之僧俗所谈分禅辨律互相矛盾各执其末不究其本但目作者之词曰文章也非禅话也吾所不取吾能大和会一以贯之尔
　　吾能了知身心世三者本从虚妄中有而终归于空此则吾自断之以智也既知之则一切念虑徒有忧劳而无所济者当令不生此则吾自济之以力也此是出世智力与世间智力不同若霄壤矣
　　予自陈顿悟渐修之说各有二焉予知一切之有都属幻化者无不终变灭此为顿悟之一也唯一真法界散而为万灵者决定无变灭此为顿悟之二也此二顿悟既明而不昧者也忧悲苦恼之念无人无之自省了达已久今求日损当以理遣此为渐修之一也常乐我浄之道唯大雄氏能然自省信重已久今求日益当务驯致此为渐修之二也此二渐修有进而无退者也内省详求乐欲所趣如是得非宿习使然乎
　　予观释氏之书而有一经一论各言无生之法简妙大同合而敷演可以足用寳积经中有说云若彼比邱于一切法但取一行极随顺者所谓无生是为禅行摩诃止观论中有说云小乗对治如应病用药药必兼偹大乗对治秪用第一义谛如阿竭陀药能治众病其语云空无生中谁是烦恼谁是能治但以无生一方徧治一切此文极畧须善取意予博考诸经诸论大约尽是修行出世之法若得其枢要之处何须广覧今据此经指陈极随顺之理又据此论指陈善取意之理并在无生之法而已其为精当何以加焉必能触境无生则所谓尽善臻极矣
　　世间俗士而为名利缠缚嗜欲缠缚其身不得自在而致败壊小乗人又为空缠缚法缠缚其心不得自在而有障碍唯大乗上乗人免此二缠缚谓之觧脱身心俱自在无败壊障碍得出世之乐名曰涅盘
　　人之谈禅好以隐晦为深宻予之谈禅好以显畅为亲切虽谈者隐显不同而道之本源则无异也
　　予今自思晚年内习虽穷理尽性务极于精研而澄神定灵未臻于纯熟疑善根之宿植期胜果以圆成聊用披陈亦非矜伐
　　众縁之累须以道断理遣一真之妙须以驯致冥会畧举大端智者善自求之也
　　夫醉者坠奔车而不伤全其外也乗荡舟而不惧全其内也故先贤颂酒徳赞酒功称其美利盖非徒然茍或遂肆沈湎自贻诸失前言作戒抑又深切
　　或问予曰先生不从游赏之朋不设欢娱之具阖扉燕处何以销日予对曰老夫致政之后适意居多观练熏修获温寻于妙道栖迟偃仰遂頥养于天和自便衰躯更无他想至寒暑之来往岁时之代谢任彼运行而已与予了不相关
　　约已自修立为条教所学无生之法或遇习气欻尔而生我当记之实时而止所学安住之法未果全然安住我当随其缓急量力而住新新之智其理可书而旋复忘失惜而求之再萦心绪我愿不复追思又欲礼必逮情常念弥缝其阙斯乃世间之法耳学出世法抑亦相妨自今亦宜无可无不可纵心浩然而已
　　予于晚节胜进弥坚厯观荘子微言兼采楞伽妙法吉祥止止但务于心斋正智如如自符于成相道释二典责实同归夫何末流妄有分别
　　我立一志自学无生法忍入道权舆此乃小乗独善之利也佛度四生尽入无余涅盘成功臻极此乃如来兼济之利也力量殊致固当如是
　　儒家之书大易为首有象本乎乾坤道家之书老子居最无名始于天地二家之说率以此为造极矣若引佛书言之空生大觉中如海一沤发又据譬喻则天地乾坤沙界之一沙也
　　学道不易为师亦难学道之人性有优劣上根之士来学则师逸而功多下根之人来学则师劳而功少譬如良驹骏利见鞭影而疾行驽马钝顽受锥锋而不动
　　予于悟修自能和会研覃乎定慧之学叅验以老荘之书设使遵老聃之言练谷神之粹契荘子之说发天宇之光二教指归有何差别
　　夫事君者不可以二心唯一至忠而已矣至忠则名光而众仰学道者亦不可以二心唯一至诚而已矣至诚则神会而自知
　　昔向子平读易至损益二卦乃曰吾已知富不如贫贵不如贱予读荘子至巧者劳而智者忧予又知巧不如拙智不如愚矣此与常情不同唯有深达妙道者可与言之耳
　　夫天地中空虚生成万物而不妨有日月照临而尽见身心中空虚含容万法而无碍有智慧观察而尽知真学之人当须具此知见
　　易曰龙蛇之蛰以存身也吾思据定以宁志又曰精义入神以致用也吾思乗慧以立法从事于道唯变所适吾能然尔不求人知
　　予尝自思获其法利少分焉何谓也凝然不动定力也了然常明慧用也锵然闻和天乐也翛然自得道情也合此四妙归乎一真世间富贵功名未可争其胜负耳
　　夫学法之人尤宜洞达虽发蒙辨惑始务于从师若荣古陋今则乖于适变予于此道灼然了知精思而究前言触类而生新意开示悟入佛存方便之门收合凝融自得修行之要但懐宗趣安可讲求
　　予偶自思而言曰夫有财而不能用与无财同有学而不能行与无学同予今照了其事不欲落二者之失
　　姚秦时释僧肇初以庄老为心要后见古维摩经欢喜曰始知所归矣予今信以为然予初读南华真人之书因齐物之理自得一法目之曰逍遥大同观且无一事可争后读西方圣人之书因无我之理又得一法目之曰平等大空观兼无一物可齐由是省己之所学有增长二家之书有浅深矣
　　夫学法之人必在乎破相观空见性行道此四次第端如贯珠与我同志应作是念知而能尔斯所谓入佛境界者也
　　初学道人念念须有所法触正念如不及渉智地也如此触邪念如探汤避诸趣也如此
　　予自觉者涓毫法利安住无念之念或时能然独闻无声之声未甞有絶脗然相契翛然自得而已予自以为粗得少分殊胜但觉闻性弥聪妙音无穷犹未得心如大空中有日月昭融若能到此吾道方隆见可见非常见我见无色之妙闻可闻非常闻我闻无声之和虽如是言亦无所有也得者当自得不可以言宣
　　世间法或能舍去大权位者有语云如释重负出世间法有语云菩萨断除五事所谓五音能令众生生死相续不离重担因思二重之累予且于世间法中不当重负矣犹于出世间法中欲得离其重担自念具足凡夫未知智力志愿果何如哉
　　涅盘经云譬如芭蕉生实则枯一切众生亦复如是噫予之生子身相已衰又见生孙衰可知矣去身逾逺复忧于孙以道眼观悠悠斯甚
　　老马识路犹归国而不迷老夫识道岂还源而有失虽云耄及自怜智生
　　施肩吾三住铭序云心常御气气与神合圆觉经圆觉章注云心息相依息调心浄予观两处之说因知道家言神仙之术释氏明禅那之法其理大同矣
　　已往事勿追思未来事勿迎想见在事勿留念随觉而止习以为常久久弥坚不烦多学
　　世间所爱者不过富贵功名而已若以道眼观之岂能胜第一义谛
　　老子云道冲而用之或不盈渊兮似万物之宗又云湛兮似或存予详文意所云或似者不敢决定言之此于世智中得为髙邈唯西方古先生直指显说无非臻极可谓出世殊胜之智也
　　予甞有晚年勤道自修诗云老来何故惜分阴如月明亏魄渐侵进道不遑求广智随时随处且冥心因思自说冥心二字盖言四威仪中不拘闲忙毎遇意到实时随分检情摄念是也晋书隐逸辛谧传云冥心至趣而与吉会唐贤白乐天寄詶常州陈使君诗断句云勿使问荣枯冥心无不可近代僧俗有名者诗僧贯休懐香炉峰道人诗景聨句云冥心同槁木扫雪带微阳又齐己山寺喜道者至诗断句云知住南岩下冥心坐绿苔又吴融寄贯休诗断句云若得重相见冥心学半铢如此之类不可具举大约冥心二字谓以其心向晦宴息善入无为潜符妙道之理也
　　我愿得天聪明入佛知见以决定信致精进力到涅盘域无退心也
　　或问予曰子甞言不求功名不求富贵何谓也予对曰予不求富贵而取乐乐变则苦不求功名而干誉誉变则毁夫至乐无乐至誉无誉此道家之阃域也可以意到不可以言宣问者曰妙矣哉虚往而实归矣
　　儒家以名教为亲切而道书云士以身殉名道家以寿命为亲切而佛书云寿者见度长挈大穷理尽性若非允臻其极何名第一义谛
　　大觉圣人推为无上尊者何谓也以其豁达大观洞见形质空言语空文字空名器空大约无数空如是真见无人能及故曰无上尊夫浅识滞泥挟私而争彼我者亦如梦中所争及其觉也方知尽空矣而此圣人又特见空中不空此则别论
　　予思鉴围灯帝网珠光影重重交相渉入此喻诸佛妙契心心混融非异非同之相也
　　予晚岁自修恊用二法止观也导引也止念令静观理令明念静理明无生可成导气令和引体令柔气和体柔长生可求此二法内外相资之法也
　　予有二有余一不足演法无尽意闻和无尽音此二有余既尽美矣未得无念心此一不足若得此心又尽善矣
　　世间人有二大怖而不怖何谓也在则必有渉畏途触祸机以贪冒而致死者事可信亦可见此既可怖而不怖殁则必有落阴崖入苦海以昬冥而流转者事可信不可见此又可怖而不怖夫如是观其根性以择法器万中无一而与之议出世之法不亦难乎
　　详夫止观二字但以文顺而言用随便宜不拘先后或先止而后观也有如临池俯视对止水而影象可观或先观而后止也又如秉烛夜行观险路而车徒乃止譬喻易晓明敏当知
　　夫开示悟入锡智则由乎师观练熏修致力则由乎己与我同志当如是觧
　　吾今自约当以先觉智无生忍奉为顿教实教又以对治法方便门奉为渐教权教二者并用其理偹矣
　　予初观老庄之书其心豁然包太虚而不碍次观释梵之书其心脗然贯微尘而深入所以安贫佚老蔚为羲皇上人也
　　吾居静境可比华胥国之境吾为逸民可比葛天氏之民吾闻和声可比钧天乐之声饮食节约无求所嗜之滋味寝兴顺适何须外助之嬉戏不改其乐永锡难老动与吉会其如予何
　　眼中不可有一物有则不安心中不可有一法理亦如是是故佛佛所传无一法可得
　　罪人出枷名为释放智人出家名为觧脱与其免有限之拘系曷若免无穷之拘系乎
　　百骸导引贵乎动久久必和柔此道家之妙用也一心检摄贵乎静久久必凝明此禅家之妙用也非二妙用吾何所归
　　内外二定有深浅吾得其浅者矣外有舍名利之心已能得定内有学禅观之心未能得定此心若定可谓卓然而独立者也
　　世人贪于我所种烦恼根我愿常于佛所种诸善根此自然智不从外得
　　孔子云富贵如可求虽执鞭之士吾亦为之如不可求从吾所好予谓先圣所言外富贵耳予之所求内富贵也予欲得华严藏百炼金以此为富又欲佩秘宻王三昧印以此为贵未知可求不可求吾所好也
　　荣启期三乐则甞闻之矣予又别爱三乐以儒家言之予爱颜氏子箪瓢陋巷不改其乐以道家言之予爱庄氏子栖迟一邱天下不易其乐以佛家言之予爱释氏子生灭灭已寂灭为乐是三者由外以及内自浅而至深矣
　　天圣六年戊辰岁予年七十八矣身轻安心清爽窃谓之自觉身心境界但未知楞伽经中所说自觉圣智境界何如耳
　　佛书之言菩提如道书之言大觉庄子云有大觉而后知此其大梦是也佛书之言涅盘如道书之言至乐庄子云至乐无乐至誉无誉是也吾好旁达于理也如此
　　向子平读易至损益二卦乃曰吾已知富不如贫贵不如贱但未知死何如生耳予详子平学而知之者也而学不兼该止曽泛览儒书知富贵之为累不及肥遯之超絶未甞深究佛书不知生死之为累不及寂灭之觧脱所以有所知而有所不知矣
　　夫出世入道之法广大微妙之臻极者非世人所能知故隐君子之书有语云不可致诘古先生之书有语云不可思议岂可以世人情量测度哉智人不当与之是非锋起而争胜负耳
　　予以为烦恼性空不当过执须以智慧烛理勿与愚夫混同故佛书云以智慧剑破烦恼贼又云以智慧力裂烦恼网又云以智慧火烧烦恼薪是也
　　禅门枢要唯以无念为宗甞有学人与予谈云不怕念起唯恐觉迟予深以为然因而依韵别作四句续之以自规云觉速止速二妙相宜知非改过蘧颜可师
　　唐刺史李繁述玄圣蘧庐十六篇其序有云冀深信照之能度苦厄又知有以常相见不在于眼界予因思白乐天有诗云东宫白庶子南寺逺禅师何处遥相见心无一事时是知至人之相见在心不在眼也
　　吾今谛观人伦一切之形一切之情一切之声一切之名重重虚妄唯一真之灵谓之实际固当随缘而过以顺外事如理而住以辨内事独断在己无以询于众论盖由残年迅景不可以踈而害亲以小而妨大也
　　吾有二失与道为累触境小忿熖熖成炎婴情隐忧绵绵不断改之为贵唯力是视琢磨至此吾道庶几
　　论者言飬生之道身贵乎劳心贵乎逸予因思之得正为妙身贵乎劳盖谓劳动之劳非劳役之劳心贵乎逸盖谓优逸之逸非放逸之逸智人当知其理如是
　　白乐天酷好游观形于吟咏有诗句云留春不住登城望惜夜相将秉烛游又有诗句云眼看筋力减逰得且须游如此之类不可具举予谓乐天所好者常游耳予所好者游可游非常游予好列子之游列子曰人之游也观其所见我之游也观其所变谓凡人唯覩荣悴殊观以为休戚未觉与化俱往势不暂停予又好壶丘子之游壶丘子曰务外游不如务内观外游者求偹于物内观者取足于身取足于身游之至也求偹于物游之不至也予详其意谓人身取象二仪无有不偹大约贵乎反躬观理心游于大道足矣故予好之予于游观又好庄子云假道于仁托宿于义以游逍遥之墟又好老子云常无欲以观其妙予以立意为宗触类而长唯变所适下笔不休也
　　吾获三胜之利其理超然知寡欲之道无大疾疢而获康胜见正念之法无大浊乱而获清胜居不竞之地无大咎悔而获吉胜此三者自得而已
　　身相日日变衰心相念念迁谢汨没浮世诚宜自惜洞见至真之源梵语谓之菩提安住至乐之境梵语谓之涅盘上智兼该当如是觧
　　予因泛覧究观具知世为幻也人为幻也心为幻也智为幻也何以明之白乐天有诗云幻世春来梦浮生水上沤此言世为幻也又有诗云生去死来都是幻幻人哀乐系何情此言人为幻也圆觉经云众生幻心还依幻灭诸幻尽灭觉心不动此言心为幻也圆觉道场修证仪云佛运如幻智慧出谷响音声说空中风画言教救摄梦想苦恼众生还令悟入法性此言智为幻也夫如是则从凡至圣无不是幻谁能于此重重夫幻化之中妄执有法以自苦耶而今而后予当遇物而应无所将迎顺缘而过无所固必未知果能然乎而志愿如此
　　吾甞览儒书礼记礼运云人者天地之徳阴阳之交鬼神之会五行之秀气也又甞览道书列子冲虚至徳真经云一体之盈虚消息皆通于天地应于物类吾久未感悟及引年致政之后闲居于浚都之旧庐至天圣六年戊辰岁季春月一日之中忽尔先降细雹后作宻雪一旬之内而多风不雨吾见本族卑幼屡有微爽康宁者或有咽喉壅闭不利皆经信宿而愈复闻邻里之家亦如之盖愆玉烛之和而使然也二书之言信不虚矣岂敢自谓学际天人但明气类果同决定无疑耳因而谛思由于天者既了知而无闷由于人者当调护而攸宜偶书其事徧示诸儿孙俾之详究且表古圣垂文设教灼然有据又表吾老年之学重增精至非孟浪而言也
　　姚秦时释僧肇初以荘老为心要后见古维摩经始知所归吾已甞述之矣复有绪余之意今续书之再明理之浅深焉道家所说犹渉世间之法贵乎混然大同外无一迹可识释氏所说直是出世之法贵乎豁然大空内无一法可得具此知见者必能自信自足彼此无往来定矣
　　佛书中意不许人偏计之心为其悞认虚妄无穷重増太烦也道书中意不许人逆计之心为其预生劳虑过当未必果然也二计之失吾当自戒
　　畏苦爱乐当修福业出世入道当修慧业修慧业者固不可得修福业不失其正者亦鲜矣
　　夫悲哀感恚成其性习者道家不许以为幽阴之病也鼓发狂闹恣其娱乐者禅家不许以为放逸之咎也离邉得中由己之智
　　用智之道精之至者可洞贯于人神其道有为故有成有败有所不偹焉不用智之道诚之至者必洞贯于人神其道无为故有成无败无所不偹焉此则大槩而言不可剖析者也
　　向子平所云富不如贫贵不如贱予甞立理为文因言及此者多矣而未始引证其事有所明据夫二不如之事厯代尤多难以具举今且以古人富贵之极灼然易见者陈其二人以为验焉昔晋石季伦奢豪角胜可以言富矣及乎孙秀矫诏季伦遇害乃叹曰奴軰利吾财此则富不如贫信有之矣隋越王侗留守东都及乎唐公起义而东都之臣立侗为帝仍号皇太主可以言贵矣而遭王世充威势所廹乃焚香发愿从今以去不生尊贵家此则贵不如贱信有之矣
　　我于一念二念三四五念乃至百千万念于念念中存其觉慧即是一佛二佛三四五佛乃至百千万佛于佛佛所种诸善根圎顿之宗贵简而速其有妄想氷执当使应时融液不厯僧祗获法身其理如此
　　世间法厯任之身则一也考其官业而陟降各各不同出世间法厯生之性则一也随其行业而升沉各各不同世间法麤或容规求规避出世间法妙如影响之应形声决定无差也
　　吾今立言明学人顿悟渐修之喻顿悟如灯来照物入闇室实时而洞分渐修如春至融氷积和气移晷而消尽其理亲切谁曰不然
　　唐相裴公休所作劝僧俗发菩提心文各有条目内有一条劝通圎顿经典有句云金刚圎觉简妙通明华严涅盘广大具足予于简妙二经最所留意因思金刚经云须菩提闻说是经深觧义趣涕泪悲泣又思圭峰宻禅师初为僧在蜀随众斋于民家居下位以次受经遇圆觉了义卷末终轴感悟流涕是知二经殊胜大同贯心逹性感动之深切也如此予今止采二经名义决定总持以为智力先以圎觉浄明之体为其智此则识心达本其智永不迷永不昧矣又以金刚坚利之用为其力此则有进无退其力不可碍不可壊矣得此二法守而弗失可自号曰无敌公也
　　我愿以无所住心退蔵于宻令人不可窥测有如季咸善相不能相壶丘子末后之相【在列子第二荘子第三】又如大耳三蔵得他心通不能观慧忠国师末后之心【在景徳传灯录第三】此相此心无迹可寻故也
　　予因看景徳传灯录第十五筠州洞山良价禅师有语云若不体此意何超始终之患直须心心不触物歩歩无处所常不间断稍得相应予三复怡然冥符宿志乃录于此以为法要
　　劝农垦荒勿责近利责近利则辟土不成何以广滋殖之业立法垂裕勿定深文定深文则残人无极何以赞生成之徳贤良翼圣明恕居最非其明不能达佐治之本非其恕不能逃始祸之罪唯济世安民之主暨论道经邦之臣同心而行方期集事
　　古语有云见恠不恠恠自壊予因拟之别为两句语云见魔非魔魔自和
　　幻身诸病须以药攻幻意诸病须以理攻病既去矣其攻即止
　　谛观吾身身之未生不知预喜身必有化如何预忧此是觉慧此是理断其次缘累抑亦浸踈
　　予问觉道之人曰此物大包太虚为何百歩视秋毫之眼不能覩轻无一毛羽为何擘太华山之力不能举彼但熟视于予嘿然而已
　　学道之人虽曰有心心常在定非同猿马之未寜虽曰无心心常在慧非同株块之不动理性体用至论如此
　　身随一气而聚散孰能制也心应众缘而起灭孰能避也唯烛理之明者善以智力委顺裁遣耳
　　予自谓曰尔能总持三事可以足用读儒书若能乐天知命不以世故贻忧读佛书若能识心达本不以外缘致挠读道书若能遗物离人不以众人同趣既明且守夫复何求
　　吾今直指显说心法简妙精微之理取其正真但得明了安静到纯熟而已
　　物有生化心有起灭事有变迁天下古今理之大常者也达观熟者不当惊异
　　凡一百三十八章

　　法藏碎金录卷一

　　●钦定四库全书

　　法藏碎金录卷二

　　（宋）晁逈撰

　　一念照了一念之菩提也一念宴息一念之湼盘也三心日夕趣向依止欲念念常然故或黙或语而匪疾匪徐夫如是虽曰微细善缘傥积习纯熟何忧失之沦坠哉
　　深根固蔕长生久视道家保身之要也生灭灭已寂灭为乐释氏清心之要也上智明了可以足用
　　吾老矣而能生一智执一志何谓也外顺世间法无固无必以此为无所碍之智内学出世间法有初有终以此为不可夺之志志与智交相济久而弥坚吾之道其殆庶几乎
　　开示悟入大事之因縁也由乎师观练薫修大事之功用也由乎己若止务空言则必贻后悔
　　摩诃止观有语云蹑蹑而入玄圣蘧庐有语云溶溶而进人多闲好禅谈罕见实知妙用
　　天台教止观二法法华经悟入两字入字最后济觉之力也予自得此精意不能剖析而言
　　有客谓予曰甞观吾子落笔成言不求功名不求富贵奚独如此蒙窃惑马予对曰夫拜将拜相处世之荣名学仙学禅出尘之妙事各从所好复何疑哉
　　予引古佛名号人多笑其迦谈因思以理和会之也庄子云至徳之人无声之中独闻和焉岂非观音佛之法门乎又云宇泰定者发乎天光岂非定光佛之名相乎予于二者觉有至微朕兆茍或胶固致诘予当黙然而已
　　予甞歴覧释教经论所说有二生灭一寂灭若具引本书即文繁隔越难为直指予今节略裁成俾人易晓二生灭者其一是分叚生灭即今一切众生相续有情是也其一是变易生灭即所谓阿罗汉菩提萨埵随意生身出没自由是也一寂灭者谓如来觉利自他兼济功毕入于圆寂不复生灭是也
　　古人有言为善最乐吾亦有言学禅最乐此理大同而小异自浅而及深者也为善世间法学禅出世间法知者自知说则难说
　　予老矣人多见称言其面色红润神气清健此以发外而可知也而不知予入道深宻抗心髙逺此以积中而不知也
　　予覧罗什荅慧逺书加之一偈其首云既已舍染乐心得善摄否若得不驰散深入实相否予爱此语但能深入实相安住妙境何假叅禅问法耶
　　髙僧传云晋司徒王谧致书于庐山慧逺有语自陈曰年始四十衰同耳顺逺答书曰古人不爱尺璧而重寸阴观其所存似不在长年檀越乗佛理以御心复何羡于遐龄耶予因思之寿长不及于道胜况诸悠悠之事岂胜于道乎
　　释道常【此字本是雷风卦名予避庙讳权改】秦姚兴敦逼欲夺其法服令居翼赞之任固辞得免乃叹曰古人有言曰益我货者损我神生我名者杀我身于是窜影岩壑毕命幽薮蔬食味禅缅迹人外予因思向子平云富不如贫贵不如贱殆相类乎
　　顾此法但能识心达本无微细之疑忘情契理到纯熟之地其道成矣安用繁云
　　块处清闲自诲曰迹务退藏避虚名之为累心勿驰散入实相以増深善縁既获冥符余景岂宜空过古人轻尺璧重寸阴良有以也
　　浮云或聚或散岂碍太虚之清旷浮沤或成或破岂损寒潭之湛浄浮想或起或灭岂壊真心之灵照念念不息人皆有之勿以其然遂亏进道
　　予以决志辞荣闲居佚老跻仁寿之域乐育无强窥众妙之门胜进不退翛然自得何必求之
　　身如翔鸿不可笼心如莲华不着水身心所乐已出世间何况纯修别有妙处
　　晋书隐逸传云嵇康从孙登游三年问其所图终不荅康每叹息将别谓曰先生竟无言乎登乃曰子识火乎火生而有光不用其光而果在于用光人生而有才不用其才其果在于用才故用光在乎得薪所以保其耀用才在乎识真所以全其年今子才多识寡难乎免于今之世矣子无求乎康不能用果遭非命乃作幽愤诗曰昔惭栁下今愧孙登予详识真二字爱之重之以为明哲保身之法也贤逹诣道之见也有智之士可不务乎
　　庄老之书理有明据嗜欲深而天机浅道徳髙而下士笑真隐寡偶自古而然块处逍遥亦足为乐
　　今有文士目庄子曰碎金多采先生之语以资应用章句耳予亦耽味其书求理缀文以为助道之品入此法藏碎金录中名同而实异者也
　　又晋隐逸传云董京字威辇至洛阳行吟常宿白社中时乞于市得残碎缯絮结以自覆全帛佳绵则不肯受或见推排骂辱曽无怒色孙楚贻书劝仕京不从答以古诗其末有句云万物皆贱惟人为贵动以九州岛为狭静以圜堵为大予详最后二句明知足常足鹏鷃逍遥之意也又详其少欲忍辱渉于梵行得非髙僧髙士伦类相参而流转乎
　　范乔字伯孙禀徳真粹立操髙洁以父粲有疾侍养衡门至于白首凡一举孝亷八荐公府再举清白异行又举寒素一无所就予覧此爱之重之古人纯孝髙节有如此者与夫名实相违者异矣
　　谯秀字符彦巴西人也祖周以儒学著称显名蜀朝秀少而静黙不交于世知天下将乱预絶人事虽内外宗亲不与相见郡察孝亷州举秀才皆不就遇乱避难宗族依凭之者以百数秀年出八十众人欲代之负担秀曰各有老弱当先营护吾气力犹足自堪岂以垂朽之年累诸君也年九十余卒予读秀传美其有清节有先见推分克己无所干扰而获康强寿考乃福报之使然乎
　　庄子云大浸稽天而不溺大旱金石流土山焦而不热注云无往而不安则所在皆适死生无变于己况溺热之间哉故至人之不婴乎祸难非避之也推理直前而自然与吉会又晋书隐逸辛谧传云贤人君子虽居庙堂之上无异于山林之中斯穷理尽性之妙岂有识之者耶是故不婴于祸难者非为避之但冥心至趣而与吉会耳予以二书意同乃合而书之
　　索袭字伟祖敦煌人也虚靖好学不应州郡之命举孝亷贤良方正皆以疾辞敦煌太守阴澹竒而造焉经日忘返澹曰世人之所有余者富贵也目之所好者五色也耳之所玩者五音也而先生弃众人之所收收众人之所弃味无味于恍惚之际兼重玄于众妙之内宅不弥畆而志忽九州岛形居尘俗而栖心天外因详阴澹之言予以为古之贤人君子道徳内充而自得者其实沛然满足不可以常情拟议也
　　张忠字巨和中山人也永嘉之乱隐于泰山恬靖寡欲清虚服气餐芝饵石修导养之法以至道虚无为宗其教以形不以言弟子受业观形而退年在期頥视聴无爽予味先生所授之道有似禅师宻传心印者也又以为窒嗜欲之源居清旷之域寿长神王固当然欤
　　宋纎字令艾少有逺操沈靖不与世交隐居于酒泉南山不应州郡辟命酒泉太守马岌具威仪鸣铙鼓造焉纎拒而不见岌叹曰名可闻而身不可见徳可仰而形不可覩先生人中之龙也年八十笃学不倦后张祚遣使者备礼征为太子友寻迁太子太傅顷之上疏曰臣受生方外心慕太古生不喜存死不悲没素有遗属属诸知识在山投山临水投水处泽露形勿告我家今当命终乞如素愿遂不食而卒年八十二谥曰玄虚先生予详逹人大观形骸为外物族类为妄縁不以形累性不以族婴情与夫大禅师临终勿塔勿悲之言何异之有
　　郭瑀字符瑜敦煌人也少有超俗之操精通经义雅辩谈论多才艺善属文隐于临松薤谷凿石窟而居服柏实以轻身张天锡遣使者孟公朙持节以蒲轮玄纁备礼征之遗瑀书曰先生潜光九皋懐真独逺心与至境冥符志与四时消息岂知苍生倒悬四海待拯者乎孔圣车不停轨墨子驾不俟旦皆以黔首之祸不可以不救先生懐济世之才故遣使者虚左授绥鹤企先生乃眷下国公明至山瑀指翔鸿以示之曰此鸟也安可笼哉遂深逃绝迹予读瑀传爱张天锡遗瑀书云心与至境冥符此一句入道之门也
　　祁嘉字孔宾酒泉人也少清贫好学年二十余夜牕中有声呼曰祁孔宾祁孔宾隐去来隐去来修饰人间事甚苦不可谐所得未毛铢所丧如山崖旦而逃去西至敦煌依学官诵书遂慱通经传精究大义西游海渚教授门生百余人张重华征为儒林祭酒天锡谓为先生而不名之竟以寿终予读祁嘉传异其牕中呼者盖神人也所言得丧利害之殊堪为鍳诫耳
　　吾今逼大耋之年已老之身举止轻健不为恶欲之所败已老之心观照明了不为邪见之所昧必因宿习何忧后縁此真实语非増上慢
　　晋书谢鲲传中多说鲲规谏王敦之事是时朝望被害皆为其忧而鲲推理安常时进正言而敦不能用予读鲲传爱此推理安常凡四字蔚为心要夫自古及今有无数之人无数之情无数之事是非曲直得失利害忧恚苦乐种种不同理之常而大者也若以道断但推而安之都为梦幻如观羣动终归乎空不用鼓发于言下留滞于胸中此乃无碍法门之最也予尝为安顺大常略论意亦如此今重言之
　　出世大圣人具有一切智能行一切行不住一切相此是佛功徳以世间法如何拟议
　　夫斋戒沭浴清浄身之法也涤除疏■〈氵龠〉清浄心之法也必若识真拔俗退居进道之士可用此外内二清净洁其身心以为资助尔
　　顾此法自悟自得契真不殊可目之曰同文印觉他利他照闇相继可目之曰无尽灯在上上之智谨授受之理不可轻也
　　我自立一科法言欲得已心至空至明以为体善利万物不求其报以为用亦不分属名家
　　论语云子张问行子曰言忠信行笃敬虽蛮貊之邦行矣言不忠信行不笃敬虽州里行乎哉子张书诸绅予因思内典教中有语云众生无边誓愿度烦恼无边誓愿断法门无尽誓愿学无上佛道誓愿成如此言句岂止书绅铭肌镂骨可也
　　解脱门三亲切方便而出纒縳良以次第相成也湼盘路一直截坦荡而归寂灭不由岐径致迂也我如是言人谓我何
　　予详教中所说之意谓小乗着空是心住于相而起见障盖言空之为法执亦成碍而况外道之学别作异计种种邪妄为病也可知矣自
　　顾晚年信道弥■〈艹马〉南华经髓逰逍遥之墟西圣书心泛寂灭之海尽摄大千沙界无蔕芥于胸中深入不二法门非剖析于言下所好如此谁为同人
　　法华经云诸佛世尊唯以一大事因縁故出现于世其下陈列欲令众生开示悟入佛之知见予尝率意立言云开示由乎师悟入由乎已其后因覧唐李繁著书十六篇名曰玄圣蘧庐内有心宗第十一不动第十二梦觉第十三闻思第十四有说云经言开示悟入而不说开示悟入之方因着此四篇开心宗之性示不动之体悟梦觉之真入闻思之寂予详四篇所述咸有妙旨就中悟梦觉之真入闻思之寂暗合予即今朝夕趣向事理亲切由是忻然自得以为天奬冥符尔不复一一具载之也
　　白乐天有自咏诗云斗闲僧尚闹较痩鹤犹肥予因自思抑亦如此仍叙余意可资清谈爰自引年挂冠摄生修道居深迹晦絶无泛交行健聴聪觉有所得乃复为两句以拟前诗云介居僧尚杂警聴鹤犹聋
　　初读老庄之书入大观之理见世间梦幻荡胸中蔕芥后读释梵之书得上乗之法启我明彻之智无穷而不昧锐我坚利之志无穷而不壊根力次第有如此者
　　法止一乗日常三省幻身虚假虽悟有涯之生本觉空明未归无念之体然于净信不忘真修
　　文殊表信觧之智普贤明周徧之徳合而为一是谓毗卢遮那华严名曰三圣圆融观信妙矣哉
　　予觉晚年益甘道味酷好含华隐曜收视反聴优游何有之鄊放旷自得之场从造物者为师友而世间幻累其如予何宜乎三径就荒一室不扫凝尘满席其心湛然
　　圆觉经义有云从本起末为出摄末归本为入又云迷之则出悟之则入予因知悟入二字理合相连又知既能觉悟而乃摄其妄念入于无念斯为法要而况闻中灵应助发道縁岂非天瑞冥符资其宿习俾我策励何法喜之深乎
　　夫恬愉相资成长久之道喜怒不节伤阴阳之和顾已暮年尤宜知明而力胜也
　　予覧二教之书有所惬当而能唯变所适推而广之释氏经旨予爱其见空而度苦厄一见其空则一一皆空矣自然目之所及见其无全物无全事无不是空何能障碍于目哉老氏经旨予爱其知常而益明了一见其常则一一皆常矣自然心之所及知其天时之惨舒晦明人身之灾福苦乐世故之顺逆成败无不是常何能刺鲠于心哉二者对治可以足用
　　身心之法举要而言一真是本名之为道万縁是末名之为累不可弃本逐末以累妨道如此逹观谓之初学
　　人之学禅率多随其影和其向效为语立为文予之学禅无不贯于心逹于性发以智济以力其理如此何必繁云
　　有道友尝说考验修行功课之法令置白黒二碁子每有一善念投一白子入于一器中每有一恶念投一黒子别入一器中至夜比较其数即知善恶之念増减多少矣予窃谓此法太迂阔谁能细碎致烦予又自思但性急耳除有触境小忿未能顿除外且无故心造恶之念不当如斯拘执筭数也唯知务在静胜于动最为要切宜于日夕四威仪中不计情境如何随分量力常习静念而已不可废也
　　庄子所说有以死生为小变我与变俱而无失为大常此则深契佛书所明理性真常之道夫如是则知身外悠悠愈不足以介意也昭然矣
　　庄子云百里奚爵禄不入于心故饭牛而牛肥使秦穆公忘其贱与之政也有虞氏死生不入于心故足以动人吾因思之若或即今有人二者不入于心吾当推而尊之曰至人真人道人也
　　予省已方期耄及似觉智生切欲内习絶伦离人而独立外顺晦迹虚縁而葆真确乎弥坚怡然自得
　　荀卿有言曰志意修则骄富贵道义重则轻王公予谓此世间法也予别作二句语云逹观深则遗情累内习至则还天真此出世间法也
　　中乗之人能观根本十二縁转为生死轮不烦更述予今又观枝末三縁结为烦恼网谓身縁家縁世縁是也续说三者该括尽矣此縁此理古今大常既知大常足以消遣
　　昔老聃于新沭之余凝然逰心于物之初且云不能知不能言我亦于新悟之余凝然逰心于闻之初亦不能知不能言引类而书以明殊胜
　　佛书云湏菩提觧空第一予于观空之智亦得少分然而不入断灭又知有不空如来藏也
　　一切凡夫终日念念营致五欲乐具不知万中有一真大丈夫回向一乗妙法如此胜事与谁交谈
　　楞严经云情想均等不飞不坠生于人间想明斯聪情幽斯钝窃详此语信不虚矣予今年近八旬而觉耳聪心爽每于清宵静卧虚白堂中或闻左右前后儿孙列宇言音所及辨其谁何故有效白体诗云介居僧尚杂警聴鹤犹聋之句是知想明斯聡予得万一因思贯休之诗有以楞严为禅髓乐天之诗有以坛经为佛心凡此类例子最称美予观
　　世界伦类都是众多幻化因縁生灭假合而成其中情气各各微细分别遂有纷扰无穷之事新陈相续随时运任造化古今常然无如之何然而到了虚妄唯有一种妙说目曰一真法界非但少有到者抑亦少有知之予爱如此而言曲尽其理
　　庄子杂篇有云长生安体乐意之道予爱此语因而简省聨贯目之曰长安乐之法窃谓此三者无贤不肖皆爱之虽爱之之心同而致之之道异所以利害相反矣予若形于文言则浅近而犯时忌人能自以意取则深逺而得天机今故不复具陈智者详之可也
　　予自谓心逰瓌玮之书所以慕髙逺目想清旷之域所以遗繁华于道虽非大成于理亦为小善
　　道集虚吾所信仁者静吾所师无声之声声成文非因叩寂无学之学学日益止务栖真不作圣心安住妙境有如此者谓之何哉
　　唐圭峰宻禅师有指示学人最后安心方便之法先有叙述之言云诸修行人但将不认不随之智照于身心自然觉疾病时痛恼时或暂安乐时侍者乖意时喜事适情时所有种种念虑千般万类皆如幻化影像皆是他缘灵灵一心如镜之明未曾不照斯为真我我既本无病健无死生谁能劳神而忧他妄缘乎已曾千万亿刧妄忧之竟何所益非惟无益仍展转招于妄苦今但自保灵明免遭妄执所系即舍此身趣后身时无所虑也【云云】予详宻公之言虽僧俗不同而縁累一也乃至族之蕃衍因而縁亦増多固当如是但依此教诚以觉智断之慎勿一向忧挠若能如此便是得亲切法门也
　　观诸文字之中有使栖心栖神栖真栖禅大约秪是检情摄念之意有如鸟之栖宿不飞不动是也予以为明正学人但于一切时中随分止息思虑凝然宴寂而已复何疑焉
　　列子所说周之尹氏大治产心营世事虑锺家业资财有余心形俱疲夜则昬惫而寐梦为人仆趋走作役而尹氏之趋役者晨昬弗息有老役夫筋力竭矣而使之弥勤夜亦昬惫熟寐梦为国君其乐无比此章立理大约齐物以明觉梦不异苦乐各适一方未足分胜负予于此外别得新意以为尹氏家虽富盛心有营运之劳故有梦中之苦役夫身虽贫贱而心无营运之劳故有梦中之乐若复有人昼无役夫之劳苦夜无尹氏之劳苦其享福也何如哉予又独断以为劳心之苦苦甚于劳身之苦也如何分胜负
　　五鼓梦回缘念未起灵响清彻闻和逹聪凝聴静専颇资禅恱安住妙境何胜如之
　　阿育王经云优波笈多宿世为猕猴学縁觉坐禅证阿罗汉果又玄圣蘧庐心法篇云东都有人养鹦鹉以其慧甚而施于僧僧教之能念经徃徃架上不言不动问其故对云身心俱不动为求无上道及其死焚之有舎利洛人为之作塔予详二者得道皆自宴寂中入夫如是则华严经云心佛及众生是三无差别信不虚语矣唯人为万物之贵者茍不知此道乃猨鸟之不若也知之者安可自轻弃乎
　　晋刘毅对武帝之言比帝为汉之桓灵尤为不逊晋武能笑而容之此事有人君之量情之所难也因思为人臣者忍受恶言于理差易而不自抑制于理可乎受人凌辱畏其势而忍之者不足为忍无可畏之势而能忍之者真为忍也
　　教中说烦恼即菩提予甞比方而可晓夫人之为恶一变成善譬如盗贼亦有劝谕感悟翻然改图便为良民者即盗贼本良民也烦恼即菩提固当无二
　　无益之言自戒勿发无益之事自戒勿思
　　世间法以让为徳然亦有不可让者故儒书有云君子不争必也射乎又曰当仁不让于师出世间法尤不可让古徳有偈云十方法界诸有情念念以证善逝果彼既丈夫我亦尔何得自轻而退屈
　　谈者曰蝇能縁物不能縁火若能縁火与火为一人能縁事不能縁道若能縁道与道为一
　　闻人谈论但且虚受恱服慎勿锋起求胜详究取舍在我而已
　　老子曰不争而善胜予欲加此而行非止不争亦不取其善胜之胜
　　有故人尝说人自无始以来情性相合欲遣其情有如亲戚之人同居已久相别之际恋恋难去予以为世间法贵乎情日厚出世间法贵乎情日薄然圣人忘情者非木石之无情也无偏爱之仁耳故有縁之慈以亲亲而慈其慈小无缘之慈不以亲亲而慈其慈大
　　予尝自立两句语云欲可从于人不可从于物上句取儒书以欲从人则可以人从欲鲜济之义是屈已以济事也下句取佛书若能转物即同如来之义是不令真随妄转也
　　予自说云因言会意谓之悟道忘情诣理谓之修道至寂洞照谓之得道
　　易遯卦■上九肥遯无不利肥者饶裕之义也以其无应于内故曰肥遯予今以人心比之若有人其心既静而能无应于外亦可谓之肥静矣内心外迹厥理何殊
　　孔子曰克己复礼天下归仁焉予拟之别立句克情复性众妙归本焉
　　予自立言云神气相守道家存有心息相依禅功造微其理一揆吾能贯之
　　窃为口诀二句云湏有智断方修止观因自觧云有智照了乃能决定信有断猛利乃能决定行
　　谛观无明如醉醉人起诸恶展转为过咎以至祸败无明生众支展转为因缘以至老死
　　佛书云寂灭者名为一心谓无念也自一起念则为二矣予因独断人二心为念字似得此理
　　佛书云本觉曰如心住曰如不变易曰如予因触类演之曰性与理合曰如物我混一曰如
　　予谓小乗初学者也大乗功成者也故释迦佛云我念过去诸佛方便力皆以小乗引诱然后令入究竟一乗是也予又谓亦如世间法童法蒙与老成之学量次第不同矣
　　觉了一切法如幻化者如悟杯中蛇影豁然而疾愈知其疾妄想结成也
　　唐陆象先尝谓人曰天下本无事祗是庸人扰之始为繁耳予又以为心间本无事率由妄念扰之始为烦耳
　　入道之门湏用止观二法何以故夫理障碍正知见事障续诸生死非大观之法安能除理障非大止之法安能除事障
　　楞严经有云非因縁非自然子常疑其两无所归一日忽自悟夫因縁者虚妄假合凡夫世间法也自然者拨无因果外道不了义也唯出世了义不堕二边耳亦可自谓得无师智也
　　老子云不见可欲使心不乱此小乗之力也若见可欲而心亦不乱此大乗之力也亦如牛头山慧融禅师云有二种用心一者不见一切物得空唯见于空不见一切物二者一切物得空了了见一切有不住于有了了见一切空不住于空是也
　　昔晋王济有马癖和峤有钱癖杜预有左传癖予亦有耽味禅悦遗忘机心之癖
　　习伪智矫性狥时损天真取世资考其得失至人弗为也
　　有客谓子曰欲求妙道从何门而入予因决择径直而答曰当须悟人法二空断事理二障学止观二法去沈掉二病四者纯熟有进无退勿问符应久而自知此法简要亲切而言之也
　　学法之人有闻谈道而豁然顿悟者亦是宿世修习之功而不自知也譬如学世间文章曾经讽诵岁深遗忘或有举其端绪复能记之又如久别之人相逢不识彼若话及姓字此乃忽尔悟焉亦犹是也
　　世间愽闻强记洪笔丽藻之士视其暴威武而不识姓名点画者何如哉逹人大观穷理尽性视其懵然不知者亦类于此
　　礼以检其迹乐以和其心予又别得无体之礼检摄之至者南华庄真人所著书中述其心斋是也无声之乐和畅之妙者襄阳龎居士所集诗中述其智乐是也【此乐音落】
　　人多止好神仙之事而不知禅功造极者合至神之神为仙中之仙也
　　枹朴子曰辞千金之重聘忽卿相之贵位者无所修为犹尚如此况加以知神仙之道必不肯役身于世矣予以为脱落世网致禅功之深妙者比诸神仙又增殊胜也
　　外身出纒小自在内身出纒太自在如如不动寂为体了了常知照为用
　　智者知也深知其理勿复悮为行者行也力行其道勿复虚过
　　楞伽阿跋多罗寳经云縁自得胜进相逺离言说文字虚妄趣无漏界自觉地光明辉发是名宗通此一科合论语云古之学者为己又经云说种种教法以巧方便随顺众生令得度脱是谓说通此一科又合论语云今之学者为人于其本教又合自觉觉他自利利他
　　脱世网避畏途简妄缘甘静居小寂灭之乐也尘事无所拘劳虑悉已除心如大虚清逺恬愉大寂灭之乐也但趣此境何必广求异论哉
　　详佛法所明之理有二殊胜与凡情对背有以亲为踈谓五藴皆空形相是外物此智之深者也有以踈为亲谓一切众生皆如己子此仁之大者也此智与仁何如哉茍有敏识不当轻议
　　予以不贪之故获善利者三不渉畏途不履危机一也量入自足身闲气和资养生之道二也习静悟空深知理性之法三也
　　二姓之亲因媒而成亲成而留媒不遣媒反为扰一真之道因智而合道合而留智不遣智反为碍
　　古徳云有所知者有所不知无所知者无所不知予甞设喻以明此理上八字有似夜有其烛烛不及而有所不见下八字有似昼无其烛烛不用而无所不见
　　形质全具人之外美繋乎天耳目手足是也行实全具人之内美繋乎人道徳仁义是也其外幸而全具不能内修以相称诚堪自惜诚堪自责且夫外不全具无如之何内不全具可以修补而鲜克能然堪惜堪责岂虚语哉
　　世人但见有之有不见有之空如此者无数或见有之空不见空之有如此者甚多既见有之空又见空之有如此者甚少若能空有并见智行相资■〈月曶〉合深入谓之得道
　　名器权利虚中之虚寿康给足虚中之实详择所急驯致天倪踰量躁求道家深忌
　　心者身之本也心不生灭则身不生灭定矣故荷泽法门有语云虽备修万行唯以无念为宗无念即无生之法也千经万论但广敷扬法之根源止在无念念增缘起乃入轮回
　　古人云燕雀焉知鸿鹄之志此于世间法中志之大者也予因拟之别有语云酰鸡焉知云龙之志此出世间法中志之大者也
　　人物志云晋楚带剑逓相诡反注云自晋视楚则笑其右自楚视晋则笑其左因思好道徳者避权利之地修安乐之行无傍观之荣免切身之苦好富贵者大笑之好富贵者据权利之地失安乐之行得傍观之荣被切身之苦好道徳者亦窃笑之与带剑相笑其事虽殊其理相类
　　予好推求妙理念念増新落笔成文编缀未已有如心府之内众寳庄严又如百炼之金转加明净以此自慰不亦然乎
　　万事贵乎得中夫日过午则昃月过盈则亏物过盛则衰器过满则溢必然之理也世人升髙位积羡财不务得中贪极致祸者多矣宜乎自戒之也唯有学道之志贯微臻极精修宻诣使太过此则无妨
　　世间法不失其正者究竟犹虚若更邪伪纷扰此又虚中之虚也不知至真至妙之理枉用其心与物化灭者但可嗟悯而已何足贵乎
　　妙法功行勿惮难成譬如瓦砾易取珠玉难求自然之理也若不登山渉海安得此寳莫同瓦砾轻视之耳得之则其利甚愽
　　后汉孟敏字叔逹荷甑堕地不顾而去郭林宗见而问之答曰甑已破矣顾之何益林宗异之劝令学业果着其名予谓斯人明理而有断者也为事敏逹称其名焉以此推之人所失当以既往不咎勿复介懐有若更追思不已亦犹顾惜破甑何所益乎
　　佛教说因果道教说自然说因果则有惩劝说自然则无惩劝夫万事若皆谓自然拨无因果则陷人于不修而虚生浪死多入恶趣之中也殊不知于其自然亦有因果试举一端以明之耳人有树蓻之功则有采收之利自然之理也树蓻者岂非因乎采收者岂非果乎
　　人有未壮之子而为薄徒所诱习以成非罹于深刑者多矣唯幼敏而殊常者乃能不近薄徒人有可欲之心而为尘境所诱习以成迷堕于恶趣者亦多矣唯夙悟而殊常者乃能不逐尘境配而设喻殆相类乎
　　予欲自规并劝学道之人修四常行谓常不障常不碍常不动常不退上二行在乎智明而量大也次二行在乎志坚而力胜也
　　昔向子平所言富不如贫贵不如贱予又知显不如隐盖以隐近道家之旨老聃大圣人史氏止谓之隐君子然而隐者亦有窃吹滥巾之士钓声华希宠利而已若能名迹俱隐乃为真隐古人有诗云始知真隐者不必在山林又有云禅师示我真隐心月在中峰葛洪井又出处一贯为通隐古人有诗云禅门有通隐喧寂共忘机如此之类是也
　　凡一百二十六章

　　法藏碎金录卷二

　　●钦定四库全书

　　法藏碎金録卷三

　　（宋）晁逈撰

　　论语云子絶四毋意毋必毋固毋我予详义理谓孔子絶去四事与常人异也毋意者常人师心狥惑自任己意孔子以道为度故不任意毋必者常人行藏不能随时用舍好自专必孔子用之则行舍之则藏故无专必毋固者常人之情可者与之不可者拒之好坚固其所行也孔子则无可无不可故无固行毋我者我谓身也多制作自异以擅其身孔子则述古而不自作处羣萃而不自异和光同尘唯道是从故不有其身予于四者似得百分之一每希驯致其道未甞纵心所欲此近无意昔仕宦之日不茍求进用此近无必友交泛交不偏执一此近无固好为文立理而无所自衒此近无我因思儒宗孔圣四絶之德比夫释氏经教有陈大乘四法大乘四行同归善利抑亦何殊哉予今又以四絶之德各以其类分而合之其一其四无意无我混而为一以属于内其二其三无必无固混而为一以属于外内习出世之法事事无意无我外顺世间之法事事无必无固若能触类融摄果决尽然此为枢会可目之曰无碍法门矣
　　白乐天有诗云惭将理自夺不是忘情人窃思理夺二字正是予切用之法夫御世之道求理而已出世之道理可废乎以理夺情率由智胜以理复性率由力胜若能智力兼备理性相符眞学指归曲尽善矣
　　逹摩说大乘四行其三曰无所求行予甚慕之奈何廹于情累未能免此虽求之在我而可否在彼既或应或违须无固无必因别持一行勿以顺逆自起忻恚自为所求无固必行
　　梁氏删定止观第一内有说云意之所起卽修三昧谓之觉意三昧行者心数起时反照不见动转根原故名觉意又穷诸法本皆由意造故以意为言端未对境觉知异乎木石名为心次心筹量名为意照了分别名为识如是辩别堕心想见倒中予读此一科爱之重之尤喜精要因而崇重其名立为一法以备自修目曰觉智平意识法门凡有意识所起卽时以觉智平之而自断曰教中说身心于真性皆为幻垢则表意识诸念又属身心之余事乃是重重疏逺之妄颠倒之见不知此理则无智者也旣知此理岂可与无智之人混同汨没当观意识是眞我之贼来卽杀之不复容纵在我明鉴利刃而已
　　昔向子平读易至损益二卦因而发叹谢絶尘寰又老子有日损日益之言予渐老矣夙好栖眞禅寂而钝根重障旣不能速成圎顿之理若不策励精修胜进更俟何时乃约已而自立损益二法门用为入道枢要但省已不当复为者一一而日损之忧恚二病居先也省已即今切用者一一而日益之明住二妙居先也自出于心固难缕述
　　楞严经中所说如来命文殊师利法王子较量二十五无学诸大菩萨及阿罗汉各陈从初入道法门何者最为圎通令将来学者易得成就时文殊辨白最许观音闻中入流圎照三昧其对佛偈中有六句云我今白世尊佛出娑婆界此方眞教体清净在音闻欲取三摩提实以闻中入予爱重此法形于赞咏多矣又独闻灵响殊常清妙凝听融怡乃是天赐神竒吉祥助发乐欲俾成大事因縁也何庆如之自今了逹天时人事世态物情徃古以来不可齐一但委顺而过勿介于懐凡诸魔境我当以观空觉妄之智平定于外唯此佛境我当以闻和摄念之力修诣于内决定不退转不复别求入道法门也
　　予甞作心祷六符诗云恬和端洁及虚明六妙均融道法成愿考此祥皆宻契不求知己浪传名今复追觧其意意欲己心恬静和畅端眞洁清虚白明了妙妙相应若得心之体用如此毕备不必广求禅学之法亦不求众人知己也
　　白氏诗云自从苦学空门法消尽平生种种心予因此语晓悟学空之理乃是无碍法门何以故夫学人有明智有果断谛观在外随时过去者事事尽空不执其事则身无碍也在内随时过去者念念尽空不执其念则身无碍也身心外内无碍无缚更去何处别求觧脱譬如云翔之鸟在空中自然自在人若不能以空破有自取罣阂乃是凡愚知见于已有何所利所以佛许须菩提觧空第一斯人足可景慕若能于空不着空此又妙之又妙也
　　衡山石头希迁大师有僧问如何是觧脱师曰谁缚汝又问如何是浄土师曰谁垢汝又问如何是湼盘师曰谁将生死与汝予知禅家问答有兹体势最为切当予能触类适变则而象之设使有人问予如何得心地清凉当答曰谁令汝热恼又问如何得心地安静予答曰谁令汝烦动予非但能学其语类又能悟其法意直臻要妙之处盖明一切烦恼起灭只由于己巳能照了诸法性空不以为碍便是菩提湼盘之体用岂待如来慧以三昧必无此理智者当如是觧勿与愚人混同也頋此法至简至易其如知之者至少行之者至难矣
　　今自清审决择居常进道之功莫若斋心服形收视反听退藏于宻直在其中住无所住得无所得坚久之志日复一日其余法尘烦动亦宜稍稍休息矣
　　国家法要则有任贤勿贰去邪勿疑予因拟之而立言曰身心法要则有任真勿贰去邪勿疑二者大同唯改一字而已
　　学法之人或未能深入妙境但且师老子之日损庄子之鞭后蘧子之知非颜子之改过若能致力悉僃自然暗合于道
　　子今申明圎觉楞严二经之旨趣夫圎觉经一味精纯要妙专说心起之真妄悟修之顿渐以利钝根故分辨学法之次第楞严经于真心正法之外又说种种事相有邪有魔有升有堕令人晓会不至差殊
　　梁氏删定止观第五内有语云若善修三昧道力所持何罪不灭何业不转予于此法素有信心乐欲每覧如是语句令人倍加策发
　　即此第五卷内又有语云夫慧觧眞正则不为诸相所惑然后鞭心入理业不能碍若本无觧心又发意邪僻见相生爱则魔得其便入示吉凶生为鬼禅死堕鬼界必然之理也予知有一类之人多作此见是思引证为戒因复采而书之
　　又有语云当安忍内外诸障使不滞碍又不起法爱自然流入清浄之地得无上报得自在业返本还源智照圎极故名无上普门示现无徃不应故名自在予爱斯言蔚为妙法若能详求其理力行其道此可足用何劳博访空谈
　　又第六内有语云夫幻术法犹能变转示人亦如流金结氷变化不一定力所转理固宜然予因思入道至论必须致力但无为与有为异耳
　　天时之顺序天文之垂象本乎天也据理则有常而或有不常人身之安否人事之得失本乎人也据理则有常而或有不常是则常中有不常古今如此亦可以为大常矣予甞为安处大常略论今复意及而书之姑务修已此意乃自然而然也
　　予甞自作禅门法语四言五句二十字云正修行心以破为修以住为行非正修行其心反是
　　周易正义序云江南义疏十有余家皆辞尚虚玄若论住内住外之空就能就所之说斯乃义渉于释氏非为教于孔门也又后汉书西域传论佛教云详其清心释累之训空有兼遣之宗道书之流也此皆儒书正经之疏正史之语该说所及证据公矣但以内外之法理难相参故各行其教焉后人更相排斥未为通论
　　人有所作之梦洎至明日或有忽然闻见与所梦相应者世俗谓之觧梦吾因此似得二理一则表事有所定一则表神有所通必若澄心至清则能知未来之事其理不虚也
　　吾有一事终未晓其由尝与人对谈或至一处所忽然记忆有似已曽如此言已曽如此见倐然复忘之耳自壮岁及老年相识故旧歴遇五经及第人于澈直集贤院范贻孙知制诰路振此三人亦说其事与吾暗合因追思而记之
　　孔子罕言命与仁易称穷理尽性以至于命窃详命者正是佛书所说理性之法也人鲜能及之又仁为五徳之首正是佛书所说能仁之事此亦人鲜能及故皆罕言非全不言也又对门人云未知生焉知死未能事人焉能事鬼盖为力行世教不欲言人所不及之理非不知也逹识之士宜体至圣宻意
　　今为己立法者二夫处世之法如谢鲲之率性也推理安常而已出世之法如阿难之回心也息縁反照而已
　　楞严经云空生大觉中如海一沤发圎觉经云无邉虚空觉所显发予今引此二经配而明之盖言见空见色皆不离觉性之中也又色空二法相对立名空相在觉性之中亦为障碍故般若心经云空即是色盖言但有空相空卽色也色卽为其障碍矣
　　予甞独断以其无为而大者谓之道有为而小者谓之术道之神妙无为而自然也术之神妙有为而精至也学其道者可名道士学其术者可名术士道德技术不可同日而言
　　古人有云宁我负人无人负我此乃奸雄之魁图取之志大也予别有语正与此背却云寜人负我无我负人此劝仁智之士趣受之理大也又云宁天负我无我负天此则但信福善祸淫之格言勿疑其应与未应也
　　昔子夏唯学素王之道而义与利交战于胷中终义胜而肥所学之道必成也今予兼学法王之道而信与疑交战于胷中终信胜而喜所学之道岂有不成哉
　　冲虚至德眞经云孔子能废心而用形注中所觧之意谓对接世务止用形迹而已其心则泊然不动也予谓临世间之法固当如此如此则事济而不劳矣又贯休寄山中伉禅师诗云举世遭心使吾师独使心万縁冥目尽一句不言深其诗意谓举世之人被心所役使而伉师独能制服其心也予又谓学出世之法亦宜如此如此则道成而不悞矣
　　了三空之尽空知一眞之至眞此大观也卽时而万念都息此大止也若能练之纯熟道学成矣何必更尚多谈妄求异见哉
　　人所分别者名相也不可分别者体性也若能不著名相而直归体性者何诤论之有
　　经教中说一种外道作无所有想如兎无角谓一切法亦复如是经教中又有说未得谓得名増上慢予观今之谈禅者多云知之则已更何修也故鄙其看经论求方便者以为滞于名相予谓执此见者可惜悞人深矣譬如以兵力讨贼兵力胜而贼退然后罢兵理之常也故法要有云如人入贼心不决定不能破贼破乱想军亦复如是修行致力其喻如此吾辈看经论详求旨趣以济觉力又不得与课数希洪福寻文起狂慧者一槩视之也
　　予今集诸经妙言贯而为文共成四句曰求自然智住无碍行成不壊业名决定相
　　古语云临渊羡鱼不如退而结网予以为寻文好禅不如坐而进道
　　止观论有云帖帖安穏楞伽经有云上上升进此二者皆谓入道之相也
　　道家流谓黄庭内境夐超外境予以为尚属有法未出幻魔之界岂知夫自觉圣智空寂灵明絶妙之境乎若有悟四相之非我知一眞之大同始可与言此境矣
　　荣启期自云有三乐予观乎域中象外别有三乐焉声色之乐乐之下者也名教之乐乐之中者也禅寂之乐乐之上者也
　　予但得宴坐之室静日渉之园幽分恬智以均和合端虚而进道飬太和之气栖天真之心适我愿兮无出于此
　　常安了了之心常合深深之息诸念不动静胜而乐斯入道之妙门也
　　庄子内篇齐物论注云夫是非者生于好辩而休乎天均予详大意人好横议分别道家所忌当息其言奈何所见各异禀于自然固难一揆责之也因思辩是与非唯有莅官为政分曲直之讼事国治家成规诲之道如此则明是非可矣若或真学之流闲谈之际未能顿絶商确评品斯亦有妨道行者也左氏春秋云人心如面焉盖言各各不同不可齐一尔若也须责人心之非令皆归于是斯则何异须责人貎之陋令皆同于美乎自今力戒此事为吾日损之一
　　夫学道之人若能无事静居清心调息虽云宴坐赢得飬生故圎觉经注中说道场修证之法有云遇善境界得心轻安谓身心调畅轻利安和神爽气清支体柔润予以为有此爱树但令本根深固则枝叶自然茂盛也
　　予吏隠洛中之留台忽踰六稔详周易之乐天知命暨荘子之安时处顺省躬契理庶乎得其少分焉而燕居之际与令顺子孙之随侍者徃徃谈道适意甚欢于世论则为福犹爱善庆有余之故也于迦谈则为累未到湼盘无余之故也
　　权公之文有云精修宻诣盖明修诣之功也白公之文有云阴利潜益盖明利益之徳也教门功徳其在兹乎
　　士有学素王之行行有枝叶学空王之心心无罣阂若令冠以道号方可目为真君
　　予今指陈佛书之简要者有二经焉般若心经圎觉了义经是也般若心经凡三百余言佛为舎利子说人空法空破一切相遣虚妄之情尽更有何事予谓以正智为目见之而悟其理定其志而趣于道此乃妙法之心也圎觉了义经凡二十八纸佛为文殊菩萨等各说入道之门与圎成之性合更有何事予谓以浄行为足行之而还其原臻其极而成于道此乃妙本之体也若人于此经中自足相资始终如一信觧修证光严住持其人殊胜超絶不可称量也
　　方内之教原情而立法方外之教原性而立法二教浅深有异内外兼济若能和会而公共不以胜负而交争然后臻乎大通也
　　予好渉猎内典研覃了义自谓种诸善根虽有之矣逮得已利则未能然
　　夫妙道非形噐言意所能区别其有教门逐末矛盾交争者不出名利之场也试思未有书契之时孰分主宰而求胜乎
　　教文中有言云灵灵不昧了了常知此乃妙性之本体也又有言云怗怗安隐蹑蹑而入此乃进道之法门也若更习性未已而好多闻慱览此亦于道无所损于智有所益也
　　予今年近八旬矣保身自觉安而轻澄心自觉虚而明飬气自觉和而清得法自觉真而精予有四觉觉如此不问道之成不成
　　今之讲师率多传文之狂慧今之禅师率多传口之空言唯有该明之士洞晓其理更不疑也
　　释梵之书谓人属地水火风终非坚久故破之耳本为破虚幻之身而归于实相也老庄之书谓人称圣智仁义终非纯一亦破之耳本为破小善之名而归于大道也方内之士多骇其言以为破毁身名盖局见一隅不能会通至理矣
　　道经云恍兮惚其中有物窈兮冥其中有精其精甚真其中有信此则约信相之源而罔测周易云精气为物游魂为变是故知鬼神之情状此则言生灭之法而未尽唯内典有一真灵妙三世流转之说理最详悉夫鸿明之士得意忘言然后可以心到
　　先贤有清畏人知者谓洁已而不求名也吾则妙畏人知欲进道而亦不求名也
　　先师孔子晚而好易读之韦编三絶夫易者穷理尽性之书也予亦晚而好读上乘内典因而发为演劝笔不停缀良由见其旨趣极陈理性之法曲尽其妙虽设教不同而会归于善是则区区力学不背先师之道明矣教识洞鉴当以为然
　　古德有云前念迷是凡后念觉是圣予因思之或有人念念不迷乃是以觉济觉以圣继圣者也若能守此常觉之念深固长乆日新无极者此可为入道之人也
　　予于理性渐得会同之意谓出世定慧之均用如世间礼乐之相须夫礼胜则离故和之以乐乐胜则流故节之以礼予以为定之过恐成于沉住故照之以慧慧之过恐成于动乱故制之以定礼乐相须然后尽美矣定慧均用然后尽善矣拟议二法出于陋衷
　　内省吾心动不忘于观照静不忘于止息今自觉动多而静少观多而止少然不陷于邪观恶慧昬住痴禅者也
　　教文中有言云薄伽常在定无有不定时亦旣内省居常以观照在念因自谓予心常在慧无有不慧时若于已分言之慧者烛理之谓也定者忘情之谓也觉其烛理易而忘情难耳
　　夫枉道则心苦直道则身危守直道者所以甘于恬退而不争趣捷之径也
　　自顾旣老犹健视日影一分分一寸寸转移不回则所发道心亦宜一念念一息息常在止观二法方是正勤之功耳此事常己书之矣而复书之者惜日之志深也
　　予素尚禅观日惜暮年天禧中乃固辞近职求退居散地遂得分台于洛都舆论以为勇退人之难事而予独恬然以为甚易既而闻有呉中僧藴贤者年始三十余幽栖嵩顶之石室不交声利几乎絶食屏迹宴息已越数稔如此孤洁未之有也予是以精进之志弥坚焉岂非天资其助欤因自喜曰起予者贤也始可与言禅已矣
　　凡分彼我皆是妄心妙一真心元无彼我
　　浮生可见如梦幻泡影虽有象而终无妙本难穷谓真信灵明虽无象而常有
　　古贤著书垂法心存利泽而后人务求言意之龃龉横生驳议似是而非者余目之曰文讼
　　吾着文立意欲如国寳庄严为妙器求法练心欲如国工鍜炼成真金此比别欲不亦优乎
　　谛观常情于彼虚名冗利有取无舍是以麤暴之勇明入死地而不顾奸伪之智暗践畏途而不虑必谓至理无有胜于此乎
　　洪覆之内无数之人人人所覩各有一天地世界互不相妨苦其法性归真又不同分叚之身自然混融摄入何有彼我哉
　　夫万物有象皆于大道无象中生此则无为无不为之理故圣人之道贵混然无迹凡有迹者虽美善名著亦未合于大道也
　　吾日三省吾心自知性之串习尚有悠哉之浮想事之违忤尚有■〈忄敝〉然之小忿爱法成缚未免披文染翰之动作若能尽去此累吾亦庶几于道而获逍遥也
　　予于佛法中精勤详练浸乆浸深研覃会同徃徃有得因知人有两种悟予谓小者智通大者神通且如古颜回之改过蘧瑗之知非及诸临事见机观书逹理之类此小悟者易到盖由智之通也又有龎居士诗云罗汉若悟空掷钵腾空□縁觉若悟空醒见三生事止观论云忆三世事不忘名觧脱无减自然觉悟不同二乘名觧脱知见无减予谓此自得圣力而然耳维摩经中说富楼那为新学比丘说小乗法时维摩诘谓富楼那言此比丘久发大乘心中忘此意如何以小法而教导之时维摩诘即入三昧令此诸比丘自识宿命曽于五百佛所殖众徳本卽时豁然还得本心予谓此假彼圣力而然耳此大悟者难到盖由神之通也圭峰宻禅师亦有言云迷时烦恼悟时神变此悟亦是神通之悟也予又思此大悟者已渉佛境六通之数其宿命通具如上说其漏尽通予因设喻以为漏尽通如月之除云云渐除而光渐出云尽除而明尽现又如鉴之除垢垢渐除而明渐现垢尽除而明尽现亦如始觉小而有所觉有所不觉本觉大而无所觉无所不觉予剖析虽繁贵其理之曲尽矣
　　维摩经云举足下足皆从道场来予因自思昼心夜心常逰法苑去
　　学道之人不能少思寡欲澄神定灵虽未得应圎觉之妙心亦可入楞严之外分矣
　　予详华严经大意明法性圎通无所不至如教中说须弥纳芥子芥子纳须弥之义盖言大无不包细无不入者也甞试论之譬如含识之灵流转受生先为鲲鹏非随其形而増大后为蟭螟非随其形而减小本性元一不变易而分洪纎也所以华严之义有云一微尘中包含法界以明一真之性本无分叚区限矣
　　庄子云能体纯素谓之真人甞试论之斯乃人中之人也教文中有以竺干古先生为仙中仙天中天也盖以仙人天人已在世人之上而古先生义于其中角立杰出尤为殊胜者也覆载之内中古之氓纷扰无筭形与名则然矣以道以实求相应者则不可知不可见也夫人以幻化之身又常为虚伪之行是则表里非真重迭冐名而已深思其理岂不内愧逹识公论当以为然
　　居常自诲拨去外事外物不用计着务置身心扵安穏之所其有浩浩茫茫不能前知者无必然之理不当虚劳过虑耳莫若归乎大委顺诵无可柰何之歌而已矣
　　了了见一真之体如掌珠圎明悠悠觉万有之空似天云变灭
　　谈宾有云辩不如讷语不如黙动不如静忙不如闲予爱之重之因作五言二句云不言成吉庆无事是神仙
　　系心一縁文殊之妙德入流亡所观音之法门合此天机为吾日用能长且乆得意忘言而况独闻和焉又尽善也名决定相其在兹乎
　　一切凡夫皆是迷人内有廽心起信询求妙理者此是迷中悟人也其中却有细分名义或空务对答流宕而不返者此又是悟中迷人也若有悟而不迷此是通人可以学道
　　吾甞独断名义夫非过非不及谓之中也事是理当谓之正也此二字循名责实难矣哉
　　夜犬虚警不辨奸良而吠有之矣众犬传吠愈逺愈踈夫昧道束教响和流谤亦类此也
　　智人有求有乐有忧道人无求无乐无忧
　　寳积经云常行清澄微妙之法予因经意自立其法据圎觉经有注云心息相依息调心静窃详心净即清澄之类也息调即微妙之类也今以绵绵之息合深深之心心浄息调日益纯熟此则清澄微妙之法乃禅那之本体也
　　人之常情所惯习者当云习性而又云习气者何也予据庄子释文有注云许慎云人心以上气所徃来予谓心常御气而动故心顺而喜则气和平心逆而怒则气结滞必然之理也性与气同体故亦云习气
　　多杀以恣充口腹者神仙之人目之为啄腐吞腥善佞以过求富贵者髙尚之士比之以吮痈舐痔视其羙恶何如哉
　　予于观慧大略已知物本无物当复道之混茫空中不空当入佛之知见
　　庄子杂篇原宪之觧病孔子之辨穷通与凡情不同故圣贤适天均而不忧也吾軰静而省已禀赋之性望圣贤絶逺幸而有禄不至于桦冠縰履藜羮不糁资用之属反优丰于古德足外有余复何忧乎
　　纯动者躁人也纯静者道人也动静相济者吉人也夫人在仕宦之途固难纯静即须动中息之以静故白氏有动静交相飬赋庄子有恬智交相飬言论语云文质彬彬然后君子予拟之而成句云动静均均然后吉人
　　人多盛车服外修洁身之容鲜克尚道义内修洁心之行其倒置也率皆如此
　　老子曰君子终日行不离辎重予以为不离辎重则资用无阙也予亦终日居不离静室不离静室则虚极可致也每念爰从引退但觉恬愉位髙金多畏官途之叵测息调心浄宗禅学以弥深人不我知兹唯自得
　　蚕之有丝丝染成色色之明暗由工之力人之有思思作成德德之吉凶由己之识
　　噫歴观羣迷趣向背一真无有之郷营四海他人之事智者独断岂无亲踈
　　予自思之日日深穷天理广立文意终是分别名相营为事迹不如静坐息心也
　　若欲贯人天而膺福报必在乎阴德宻行清心素节圎满具足而已矣若欲超色空而入佛境必在乎大止妙观浄定真慧圎满具足而已矣悠悠之说何假多云
　　予有四句雅言中含八字深旨上智黙而自识中智说之乃知其言曰欲得保身道诀莫若闲静介洁要知出世禅功无如照收凝融
　　事不师古匪予攸闻心闲道尊仰髙风于疏傅名遂身退遵格训于老聃非云自矜是足为乐
　　常患禅宗所说名相阶差颇多繁细卒难凑泊一日忽自悟焉此是渐门权教譬如病有多方故药有多种罪有多名故律有多条若无病无罪何用药律夫大礼无体因思大道无为大法无说何必须在分别名相企及阶差乎但自守一而已一之之义亦不能更烦觧说唯空无二当自契焉寳积经云求自然智破无明殻吾其庶几
　　趋快捷方式者悞渉秽地足之所污心无再徃素所更事心之所恶不当追思亦复如是
　　佛书说生老病死人所共有夫生死二者今不复言甞思富贵多欲之人乃至清浄不惑之士于此四数之中颇见各阙其一富贵多欲之人颇见有病而无老清浄不惑之士颇见有老而无病较其得失何如哉
　　子好和会经旨发明义趣窃以为佛书所云正受者有类毛诗云思无邪左氏春秋云弗纳于邪也又以为物我如如定之体也吉祥止止慧之兆也若执胶柱则同面墙
　　般若心经所说观自在深般若见五藴皆空华严经所说菩提心如快箭破一切苦的学法者若能如是觧孺子可教矣
　　麟之独角则居瑞之首人之独觉则居士之上独觉表自然之智独学失外奨之益独之名理有所不同
　　孔子曰如有周公之才之美使骄且吝其余不足观也己意才美如周公犹不可骄吝而况不及者乎故孙叔敖位益髙而礼益恭禄愈厚而施愈博所以三相楚而无罪者不骄吝也
　　觉之一字予有三说随其浅深而分也一者觉触之觉谓一切含灵凡有自身之所触无不知也二者觉悟之觉谓一切明哲凡有事之所悟无不辨也三者觉照之觉谓一切大圣凡有性之所至无不通也前二觉名曰俗觉一凡一智后一觉名曰真觉入神之见亦名正觉大觉圎觉谓十方三世之中无数之物无不见之也无数之事无不知之也
　　予甞穷理尽性自问真性之理根本如何自答曰无邉法界真空性又问即今之心如何又自答曰有限凡躯妄想心
　　世间法出世间法皆以酌中为妙且夫禅门之理大约心要不劳用意除灭妄想但觉尘念所起勿复恣其相续而已亦如敌人侵疆不可穷追尽杀但御扞之勿纵其深入吾地而已事上亦然上之所欲不可斥言干忤必不能止也徒以自触祸机但不将迎求媚而已
　　儒家言百行道家言三千功行佛家言万行大约举其众多之数今详楞严经所说干慧地十信十住十行十回向四加行十地等妙二觉共五十七心足矣
　　或问予佛之功行如何予对曰能除百千万刼障顿超五十七阶心
　　白氏有诗句云梦中说梦两重虚今畧就改别作上句云影外影为三等妄梦中梦是两重虚白氏又有诗云紫绶朱绂青布衫颜色不同而已矣予乂拟之别作两句云三台八座九品官名目不同而已矣
　　学道之人深入妙境仍不得起见觧之碍譬如灯以照暗灯且不言其功汤以消氷汤亦不见其迹此喻亲切者也
　　圆觉经注中述禅那处言心息之相依南华经注中述心斋处言气性之自得妙理同也
　　庄子注云凡非真性皆尘垢也予因触类而言之曰凡非实相皆梦幻也
　　儒书论语云君子无所争又云君子矜而不争礼记儒行篇云道涂不争险易之利冬夏不争阴阳之和道书老子云上善若水水善利万物而不争又云夫唯不争故无尤又云以其不争故天下莫能与之争又云善胜敌者不争又云天之道不争而善胜又云圣人之道为而不争大矣哉古先圣哲垂不争之训丁寕周至也如此予今更引佛书和会发明据金刚经须菩提言佛说我得无诤三昧人中最为第一僧肇注云湏菩提得六万三昧无诤最胜善防众生心不与违诤也予以为湏菩提觧空第一既能洞晓万縁虚妄自然不肯争空其心大定故名无诤三昧窃详三教之书大略同矣夫学法之人若能遵儒道书中不争之言合佛书中无诤之行此一法首出于万法也予于此法亦似得万分之一尔
　　证道歌云心是根法是尘则知爱法之心亦是尘也又有修行方便名为乐欲欲即爱也若非爱欲妙道岂肯归心乎由有诸法助发爱性是故能令慧观相续俟其胜进纯熟拂去爱尘可矣智之通局繋乎人焉
　　学道之人但且用五胜之法亦可为资助之品矣此予自立名数谓令五者之力皆胜耳清胜于浊静胜于动忘胜于思黙胜于语性胜于情五胜习熟乃入道之渐门也
　　人伦生化大幻也世事新陈大梦也寒暑徃来大疟也中外歴职大采选也官曹决事大杂戱也作是观者名为大观
　　古人以义而死犹谓之得死所而况以道而退以吏而隐辞剧就闲栖真飬素适愿自乐何以加焉亦可谓得其所矣
　　予甞作四禅体要偈因再思之大约物理成壊势数至四而极夫心念则生住异灭身相则生老病死噐界则成住壊空此世间必壊之理势数至四而极者也亦如四时之次焉禅定之功是出世间必成之理势数至四而极亦复如是修行之人但凖四禅而行斯可矣况华严论亦言四禅为佛境界不然者何以不言五禅六禅乎
　　究观其妙得二无碍法湏菩提无诤三昧推为最胜外无碍也维摩诘不二法门贵乎深入内无碍也内外无碍可至于道因而又得三无之名次第愈胜谓无诤三昧无生法忍无上菩提是也
　　有故旧之交以子老退贫居忧其不足而问念者予对以不然夫资用有阙或可以求而致之也形质有阙必不可求而致之也不可求致者予一无所阙可以求致者亦不甚阙其天幸也如此又何忧不足之有
　　夫鸟雀啄食疾视而遽起畏击捕之患鸿雁衔芦而飞以避矰缴耳人有冐禁行险多取致祸者雀雁之不若也
　　饮食味美太多则伤权利过求亦复如是
　　习乎定则当澄念不动如道经之云徐清是也生乎慧则当烛理无尽如易卦之云久照是也茍能如此其道成矣
　　在分叚形躯尽生分别到虚无灵妙熟可思量彼我之情夫复何有
　　白乐天诗云识行妄分别智隐迷是非若转识为智菩提其庶几予详识之与智同体而异用耳识是智之迷者也常寻妄境而生爱智是识之悟者也独辨真理而有归
　　详究禅宗之法有想妄作入于邪见也无想痴定落于顽空也若以虚融之体含微妙之用乃合中道耳
　　论精深之理直须到此其或意幽语峻习为宗风者不必根究反致迷闷其间胶柱之瑟滥吹之竽抑亦甚众焉
　　教文中有言云佛境界如又云魔境界如予因思之此以阴为魔耳正觉之念即佛境界也邪见之念即魔境界也固当同体但由人心正邪而已知其要者莫若破五阴之区宇复一真之本源则混并其二境矣
　　淳而不敏则失入于愚敏而不淳则失入于猾愚猾毕备其何以堪淳而复敏旣静且明静明者定慧之异名寂照之根性也禅兼照了非守黙之痴禅慧复澄凝非寻文之狂慧
　　凡一百二十八章

　　法藏碎金録卷三

　　●钦定四库全书

　　法藏碎金録卷四

　　（宋）晁逈撰

　　证道歌云无罪福无损益寂寞性中莫问觅予尝独断此谓真性无物廓然虚明究极三空何有一法罪福损益皆属妄情若有横生疑惑谓其为善无福为恶无罪为学无日益为道无日损斯则悮矣逹理之士必无此疑
　　古徳有言曰今人看古教不免心中闹欲免心中闹但知看古教予因拟之而言曰今人学宴坐不免寻思过欲免寻思过但知学宴坐
　　谛思内身外事因縁资畜统而言之都为我所悉欲如意理不当然设使皆然谅难克荷间以不尔却恐易胜有智之人冝乎消遣
　　予所趣动静之境不越两端趣动境志在内典爱读鲜洁句趣静境志在内身爱入清白处同志深者方明此说
　　凡诸有思有为倒置也却行也无思无为正受也胜进也名相分别则有异也理性臻极则无异也明智之士当知此法
　　金刚三昧经云无住菩萨闻佛所说一味真实不可思议専念谛聴入清白处身心不动予因援老庄之言配觧清白二字所谓清者得非老子云熟能浊以静之徐清乎所谓白者得非庄子云瞻彼阕者虚室生白乎但能到此徐清虚白之地亦可谓之入清白处矣予又思宜作水月观水月定令其心如水之澄清月之洁白亦可谓之清白处矣
　　白傅有诗云摄动是禅禅是动不禅不动即如如此言定体之深者也予拟之别作二句云破暗用明眀是用非明非暗即惺惺此言慧用之深者也
　　华严论云一念相应一念佛一日相应一日佛但自了三界业空即是佛矣何必湏歴阿僧祗刧然后成之乎予谓此说包含宻意是权实相兼之教也夫久迷忽悟悟即觉也觉即佛也一念成佛其理在此必要称真合体理湏有渐故以一念一日以言其始若能积久增多所获法利即可知矣此乃实教也亦虑志弱之人患其歴刧绵逺直谓不可希及甘心永退故偏举圆顿之说云不湏歴刧所以奖劝之此乃权教也随其根器俱可用之耳大士方便如此予之管窥亦李逸人之知音也
　　定如大空自然清旷慧如皦日自然光明均定慧以凝融等空明之混合兹为内习何必多闻
　　吾爱后汉书中有清心释累之言吾今行此四字而已内澄诸念渐清其心外简诸縁渐释其累过此以徃未能自知
　　人以一心而为灵道以一真而为体诸念虽异同是一心之縁起众生虽异同是一真之法界所以千经万论多说人空法空必然穷理尽性何彼我之有哉
　　善恶有报此决定理在阳之报踈而速在阴之报宻而迟敢告仁贤信而无忽
　　内修本真当如养鸡成其木鸡之状是也外顺物性当如养虎不以生物与之之类是也
　　宻禅师语句云灵灵自觉元无物扰扰他縁尽是空又云勿认纷纷境唯观了了心白少傅诗云一性自了了万縁徒纷纷一宿觉证道歌云一切数句非数句与吾灵觉何交渉庄子注云凡非真性皆尘垢也夫学法之人但自了悟灵明之心是谓本源所有念念妄想皆是尘垢勿令染着久当证知清净法身也
　　外身虽见而元无譬如水上之泡暂起而还灭也内身不见而元有譬如木中之火求之而可得也
　　此世界者释教谓之五浊恶世然而不当厌之何以故夫烦恼者菩提之本根居此世界中若有智力眀果照了练习可以学出世之法也不同在天逸乐因而自恣反沦坠耳譬如髙原陆地不生莲花莲花生于淤泥浊水之中矣
　　花有荣落果有甘苦木品之常也年有盛衰情有忧乐人伦之常也人若爱盛惧衰厌忧恋乐偏曲在己未离于贪
　　龎居士诗云世人重珍寳我贵刹那静金多乱人心静见真如性予因拟之成四句云人爱贵而富我爱白而虚富贵荣辱会虚白吉祥居
　　老子云大道甚夷而民好径予知其理所以自戒偏邪之见华严经云深心不动成不壊业予知其理所以务守坚眀之志
　　人多忙中切于办闲事我独闲中切于办忙事此理可以智识及不可以言说到
　　两仪万物之父母不能免寒暑成岁之怨咨二亲诸子之父母不能免惩责成人之忿恨其理必尔自当释然
　　予尝自作两句语云古今无始终虚空无边际因看老子云迎之不见其首随之不见其后此语有似古今无始终庄子云至精无形至大不可圉此语又似虚空无边际予之语但谓时代方所无以穷也经文之语盖言妙道体用不能诘也
　　牧羣羊者加之以鞭驱其落后之行惩不及也钓巨鱼者纵之以纶收其有渐之势戒欲速也约已进道得中为妙韦弦自警理亦如斯
　　周易之乐天知命老子之少思寡欲庄子之安时处顺释氏之背尘合觉若能四者不失久而弥坚斯亦非常之人也
　　佛书华严经中说六通谓天眼天耳他心智宿命念神足通漏尽智道书南华真经中说六彻谓目彻为眀耳彻为聡鼻彻为颤口彻为甘心彻为知知彻为徳彻即通也佛书则无以加矣道书之文予因更增其二云情彻为圣性彻为神圣属于外外为世间之法也神属于内内为出世之法也
　　一气分而为万物一真分而为万灵万物化而还一气万灵复而合一真无数称我以同为异仍计我所迷妄何穷
　　华严经云菩提心如快箭破一切苦的予因思汉将军李广出猎见草中石以为虎而射之中石没矢视之石也他日射之终不能入矣其故何哉予以广之前心是精诚果敢无分别不动之心也所以射而能入广之后心是犹豫畜缩有分别已动之心也所以射而不入夫学道之人发菩提心若能真纯决定如李广之前心此乃圣心又超彼凡心逺矣破一切苦的何难之有耶予
　　今于儒书释典中各引一端之语可以包举世间法及出世间法精要悉备曲礼云愽闻强识而让敦善行而不怠此则东鲁之教眀古君子盛徳之全者也维摩经云能善分别诸法相于第一义而不动此则西域之教眀古先生妙道之全者也若能兼而有之则内外相应尽善尽美矣学者当知不烦缕述岂容易而企及哉
　　内典甚深之道非与世教故为仇敌自是后人分彼我角胜负而云云也其实竺干古先生理性之说曲尽其妙所谓穷理尽性之书焉试举大意之简当者且如世教中仁徳本乎施济而有偏恩之在私爱也谦徳本乎恭顺而有饰情之隔纯诚也佛法则不尔行必归于无縁慈言必归于决定信包含众善若洪溟之纳细流混而为一其广大有如此者愽闻洞晓之士当以斯言为然
　　道佛二家各述心要其理之大小浅深余今又举大端以眀之道家谓心如虚舟委顺而逰此属于外外属世间之法也佛家谓心如太虚触境皆如此属于内内属出世之法也
　　妙道难说深学乃知必须尽破诸结等金刚之坚利不染五欲比莲花之清浄受想行识如消汤里之氷爽利虚眀似得握中之寳若能到此可谓竒人
　　深于妙法之人当知方便门者是谓有余说不了义真实相者是谓无余湼盘无上菩提
　　予爱诸佛语心上乗经旨得圆融之寳觉六根混同发眀妙之心华十方照了如斯如胜何以加焉谓之无上菩提信不虚矣
　　白乐天有诗其末句云穷通不由己欢戚不由天命即无奈何心可使泰然且务由己者省躬谅非难勿问由天者天髙难与言予因拟之别作八句云求位不由己求道不由天位即无以求道可使进焉且务由己者己能尽心源勿问由天者天髙擅化权又拟之别作八句云顺逆不由己喜怒不由他他即无奈何己可存太和且务由己者克己谅非多勿贵由他者他心是我魔
　　智悟不迷智有所见此名智人智人之心达理之圣心也神彻无碍神无不见此名神人神人之心圆觉之妙心也又言行相顾儒家之常徳也理性相符佛家之妙道也
　　儒家立一切法以为规检目曰名教此于佛家门中有如相宗道家破一切法贵乎混一复归虚无此于佛门中有如空宗若乃立一切法不碍真空破一切法不妨妙有并包广大唯佛法之性宗焉
　　予读魏志见髙柔所上疏有句云育精养神専静为寳颇爱此语因采而书之
　　进道之方亦资外奖检迹摄念二者相须自谓浮想犹存且非邪恶分别名相未能顿除虽不及学禅精夺趣定之前令万縁尽闭亦可比奉祭恭肃致斋之日唯祀事得行
　　东汉史论有言佛法云清心释累之训空有兼遣之宗所云空有兼遣盖谓着有着空二俱为病故兼遣之也夫逹道之人于有法中不同凡夫之痴爱于空法中不同小乗之偏局予尝较量二病着有之病小而浅着空之病大而深何以故着有多虑或有发慧之因免成断灭之见着空定性而无适变之智遂失菩提之心故无上依经云佛言若有人执我见如湏弥山大我不惊恠若执着空见如一毛髪我不许可予谓我见犹可柔服空见絶方便之行也
　　古圣经典大意颇同自是后人妄分彼此因看论语一科其有语句聨贯正是佛之智行矣孔子曰黙而识之学而不厌诲人不倦何有于我哉予以为黙而识之顿悟之理也学而不厌渐修之理也诲人不倦自觉觉他自利利他之理也何有于我哉亦如佛之真实语不以餙情而妄谦也
　　忧与喜相参錬成之福福必久也魔与定相敌炼成之心心必坚也学道之士当知此理
　　维摩经云是身如芭蕉中无有坚僧肇注云芭蕉之草唯叶无干予详大意止喻人身不坚实也今又别得新意可喻人心亦不坚实往年自作芭蕉诗句云叶外应无叶心中更有心盖言草木之叶无有长大于芭蕉叶者故言叶外应无叶而又抽心其叶渐展复有叶从中而出故言心中更有心芭蕉叶展重重尽非坚实世人心生念念悉为虚幻予以身心对比岂不二理俱然
　　世间人中二颠倒者十有七八其一少而当勤以图身计而反自放逸老而无成故古人有诗云少年经岁月不觧早媒身晚岁成无益低眉向世人其一老而当逸以就便安而反自劳役老而弥苦故古人有诗云可怜八九十齿堕双眸昬朝露贪名利夕阳忧子孙唯此二事知之不难而知者尚少何况深妙之事乎
　　凡夫之心常动而不住如来之心常住而不动如来之心有时而动动以应用未用虽动而本体不动如空中之云云动而空不动凡夫之心无时不动动皆过用未用既动而本体亦动如风中之云云动而风亦动退省狂言庶几屡中
　　唐贤梁肃作隋智者修禅道场碑铭其序有云自缙云至左溪玄珠相付向晦宴息而已予据周易随卦象曰君子以向晦入宴息其义明万物皆说豫相随不劳眀鍳故君子象之郑康成云晦冥也犹人君既夕之后入于宴寝而止息楞伽经云初中后夜当自觉悟修行方便圆觉经云欲求如来净圆觉心应当正念逺离诸幻先依如来奢摩他行坚持禁戒安处徒众宴坐静室予详肃之立言假彼文句而已予今引二经之文以相配合方见向晦宴息之意
　　垢净念无容起灭善恶事都莫思量内不觉其一身外不知其天地予详入道此语最亲
　　儒佛二圣之道洞逹本源者亲矣滞泥末流者踈矣何谓也儒门以礼乐为事礼在检其迹乐在和其心斯为儒门之本也夫惟升降揖让之容采章形器之物繁会节奏之音鼓舞蹈厉之状以为礼乐者斯乃儒门之末者也佛家以定慧为事定以复其性慧以神其用斯为佛门之本也夫惟取三十二相八十种好目之曰佛已踈矣至其虚饰土木滥希福报踈之又踈斯乃佛门末之甚者也
　　吾观世人扰扰营为不出循环之趣冉冉迁谢皆归入闇之涂因而作偈叹佛曰起灭心不停生化形无数竒哉大丈夫自在空中住又观生物无穷知一气之冥造含灵相续见一真之常存有能深觧来起予者始可与言道已矣
　　观二仪而为始见一沤之初生指八极以穷边分一沙而立界此中称我不亦小哉
　　湼盘经云智者言出息入息之顷我当于中精勤修道中阴经颂云一意一念顷断垢自不为垢本胜于我坠我于三趣今我胜于垢灭汝入湼盘襄阳龎居士诗云世人重珍寳我贵刹那静金多乱人心静见真如性以此叅详吾当随时少分方便增修断在不疑矣
　　僧文诩所谈云佛所说法不离五法三印若离于此即非佛说五法谓无常一也苦二也空三也无我四也湼盘五也就此五法分为三印无常苦空一印也无我二印也湼盘三印也予详其说因而触类觧释别立三法之名以济其说三法谓之智力果也夫言无常苦空者破事相也谓世间事非常也是妄也非乐也是苦也非实也是空也若能见此三者予以为智又言无我者破心相也谓心本无我妄为主宰乃是一真流散未得还源者也若事相破则无我无我则心相破也能破心相予以为力又言湼盘者事与心外内之相皆破则了无结使罣碍而快乐矣无穷自然之乐谓之湼盘获此乐者予以为果其理相符至人信受故谓之印当法不让于师幸勿责予管见
　　佛书中有偈云一切业障海皆从妄想生若欲懴悔者端坐念实相予以自得因而拟之别作一四句偈云一切是非薮皆从外聴成我是厌闻者反聴存灵响既而乗兴求已又飜成五言四句诗云收视契无我冥心合太虚消融浮想尽名曰小无余
　　世间富贵之外别有出世富贵而人多不知且夫人之身中元有无价寳珠若自认得以为己用则所求如意庄严具足此即出世之富也又若能了逹自在不被无明郎主恩爱魔王之所役使此即出世之贵也此之富贵比夫贪冗利争虚名自致忧劳悲苦者不亦胜乎
　　顾已晚年味道逾至分别诸法尚多见想游戱三昧未住妙境聊以自娱犹胜别劳心也
　　学法之人直须颕利便学最上乗法夫英雄之士图王不成犹足为霸驰骋之人逐鹿弗获尚能得兎学上乗法设使未成必胜人天之福
　　孔子曰予欲无言子贡曰子如不言则小子何述焉子曰天何言哉四时行焉百物生焉天何言哉予详此意有似维摩诘黙然之义因拟之别作四句语云佛何言哉一乗行焉万物生焉佛何言哉予又详孔子自比于天亦如佛之真实语不同人之饰让情也
　　学法者得色空如一之心住凡圣平等之境是也若以此法为有有复为病
　　吾得闻中自然之音是乐也又得禅悦自然之味是饵也又得日新自然之智是过客也此三者与老子之说不可同日而言之矣
　　大乗经典中说信解修证之四法理势当然予因思更立四法以济其用谓智志力量是也非智不能知非志不能求非力量不能成此举其大意若更细说又渉繁文
　　世间万法皆以得中为妙乃至出世之法亦当如是予观四禅天此是佛境界而在三界之中色界之内详究其理夫不及者固不可也过犹不及亦不可也色界既能超六欲之有染又不入四空之不还得其中道乃是佛之行处也力量是二事
　　庄周之书雅士多读而其所取不过润彩毫之华藻资玉柄之清谈而已予则不然别有所得详其书中所述闻和见晓超老氏之希夷神静心眀契释宗之定慧与予同者复何人哉
　　列子所说人之身形性命皆非已有乃是天地委积和气而生庄子所说大冶铸金金踊跃曰我且必为镆鎁大冶必以为不祥之金譬喻造化中偶得为人辄自矜而有我造化必以为不祥之人也因而思之更若计我我所滋蔓无已一切外物逮诸权利皆为己有岂非重迭不祥乎
　　时情物态奔势竞利常理必尔不当讶之譬如祁寒附炎盛暑荫樾人之所趣其可已乎
　　白乐天有诗云是非都付梦语黙不妨禅予因拟之稍加増易别为七字句云色空辨相何妨道语黙由心不碍禅
　　世间之法戒人贪多常宜知足唯有出世之法则独不然不许得少为足渉于増上慢而自贻懈怠之咎也
　　士所著文千章万句皆以立理为本佛所说法千章万句皆以眀心为本事有体统可以类知至如才力之变态神化之应物亦各随其作用矣
　　古人善别味者知黒白之鹅辨淄渑之水竒则竒矣有何所济予知道中之淡为无味之味禅中之恱为有味之味较其优劣何如哉
　　古人有以故车轮为樵爨者或目之曰劳薪予谓此乃无情之劳为人所用耳夫有情之劳为人所用又甚于此而终归灭絶则同矣
　　般若心经者心是枢要之义亦如文之枢要者名文心律之枢要者名律心此则般若之枢要是为智心其末言神明等呪者盖眀正法之语以破邪心之惑如彼禁呪之义耳故谓之呪予之独断欲人易晓
　　唐张燕公陈州龙兴寺碑文云言语之不到者心识心识之不到者真如予今触类穷理更増其句于前别序事云文字之不到者言语因谓心识者真如之影也言语者心识之影也文字者言语之影也去道弥逺斯可知矣故轮扁谓齐威公所读之书古人之糟粕耳信如是哉所以敏悟之人虽凭文字言语往徃别得深旨又不可好竒自是失中过当反成见障也予又谓意为心影言为心响离真即妄终非本体若得道于言意之表此不同影响之踈也
　　学佛法之人要入无余入无余则其漏有尽营世财之人常欲有余有余则其贪无极
　　阴物晦微影响眹兆不当疑怪过有推穷夫甚于此者尚不能晓至如日月之出没雷电之震耀风雨之飘洒草木之荣落究其所以果知之乎是则疑于小而不疑于大怪于少而不怪于多人之形躯亦是幻化若能悟此物物皆如真心湛然外境自谢
　　维摩经中长者子寳积叹佛偈颂云能善分别诸法相于第一义而不动予详其意盖以讃美佛心定慧□一理事混融成无碍之法界也因拟此别作二句以为自心量力所依之道云善思委顺世间法于本真心而不动
　　白氏诗云富贵亦有苦苦在心危忧贫贱亦有乐乐在心自由予因拟之别作诗云权要亦有苦苦在当忧责闲慢亦有乐乐在无萦廹
　　学古入官自知名宦视履考祥自知祸福勿萌贪欲之心悞问奸人瞽者受其承迎诳惑也
　　吾重西方圣人大雄氏所说之理无超于此者形容拟议终莫能及今且以十字称赞云此法广大殊胜真正深逺要妙者也
　　儒书但说世间云为之事而节制之内典说人身心之理生灭去来曲尽其妙儒书不能到此慎勿以世间法比类而非之自贻聋瞽其实不可非也
　　古之髙贤道充于内者物空于外是以一箪一瓢鼎食任列于他庖一丘一壑天下不易其自乐世人情尘厚重翳之不见其性而况至虚至静之中至真至妙之理霄壤殊絶何由能知
　　一切法师广传佛语以眀设教到详偹处一切禅师直指佛心以眀还源到简妙处是故长者子寳积叹佛颂云能善分别诸法相此一句法师之体也又云于第一义而不动此一句禅师之体也后人当二师之号不亦难乎
　　古之病人身变为虎而食其兄者但闻牛哀而已孰不惊异其事乎今之迷人恃权挟私肉视于人容易杀其非辜自矜竒特以取殊宠者有之矣乗势睚眦以摅宿憾者有之矣斯则心变为虎也鲜有惊异其事者世情之惯习也如此噫身变不由己心变不由天夫病者识随形变本无害人之心止可同于过失若怙威枉杀有欲心以取宠有忿心以摅憾于理自断罪合如何报应影响非无至论
　　圆觉经句我记妙言当知身心皆为幻垢因知大觉豁然性空不执身心有何挂碍
　　老子曰虽有拱壁以先驷马不如坐进此道予因拟之别作四句语云虽能致位一品营利百倍不如四威仪中常进妙道
　　古徳有语云戒生定定生慧有经文云尸罗不清浄三昧不现前此则戒生定之理也又有经文云净极光通逹寂照含虚空此则定生慧之理也寂照含虚空又似经文云心精徧圆含裹十方予之管见也如此
　　摩诃止观论云忆三世事不忘名觧脱无减又龎居士诗云縁觉若悮空醒见三生事予以为出纒在纒系乎真妄之心也夫眀静之性弥深者虽宿生事亦渐能记忆昬乱之情益厚者虽今生之事亦转多遗忘考其物理固当然乎吾欲澡雪柔挺断无疑也
　　一宿觉永嘉集中所说枝条念吾愿学人无使滋繁李逸人华严论中说根本智吾愿学人务令深固若能了悟此理是入妙用之门又若能得法出于意表回心逰于物初是登胜进之路
　　一宿觉云初修心人湏识五念一故起念二串习念三接续念四别生念五即静念得此五念停息之时名为一念相应予以为照见五藴皆空如服药去病之始得其一念相应如觉药胜病之初观练纯深心地安适又如药力渐胜厥疾顿瘳
　　深于神仙之学者见众人逆知未来之状既哂且悯曰满目纷纷无非行尸走骨深于定慧之学者见众人亦知未来之状既哂且悯曰满目纷纷无不随心变形夫行尸走骨在世之见也人皆可知随心变形出世之见也人不能知
　　第十四祖龙树尊者尝至南印度为众说法遂于坐上现自在身如满月轮大众唯闻法音不覩师相众中有长者子名迦那提婆谓其众曰此是尊者现佛性体相盖以无相三昧形如满月佛性之义廓然虚明言讫轮相即隐尊者复居本坐予因详究今之像塔顶上以铜为相轮必因取象于此
　　菩提者慧解能觉至眀之因也湼盘者空寂成功至乐之果也此二者之名不离烦恼情根本性非同非异混然为一求之者不可舍动取静避焚就溺道无不在在无所有但志于其妙不择时不择所自可洞晓驯致譬如顽矿出真金淤泥生嘉莲必然之理更勿疑也况佛经多说凡诸清浄国土人皆放逸不能修行不及五浊世中却有勇猛精进出世之力倍胜于彼故古语谓南阎浮提为选佛场信不虚矣真学勉旃
　　陶渊眀读书不求甚解白乐天亦有诗云书不求甚解琴聊以自娱予则不然尝思圭峰宻禅师有语句云观空直遣空于色觧义湏教解入神予每读书详味文理触类而长唯变所适徃往别得新意人患觧少予患觧多亦常以此为劳然而亦胜别劳心矣
　　吾观大雄氏之智力虚眀广大如太清视一切妄想如游云游云其能蔽太清乎解脱自在如象王视一切妄縁如游丝游丝其能系象王乎妄相不能蔽妄縁不能系智力如此所以谓之大雄氏懵然不知者乍闻斯言宜乎大笑之也
　　自始觉证本觉都名菩提得菩提者湏有大智识失菩提者良由痴迷蔽翳局束滞泥也自初安乐至寂灭乐都名湼盘得湼盘者湏有大志力失湼盘者良由因循放荡卤莽灭裂也若能学二心法去二心病此人无敌于天下也
　　论者曰至人体道自然心无主宰予谓此言虽嘉其理未尽予别有二说其一谓世间之法其或人之多僻浸以成俗虽欲忿嫉规正必不能敌自祸无益何如卷懐此可心无主宰矣若见其效尤徼利风行草靡或争先迎合有腼胡颜而我弗往朋从此则心有主宰矣其一谓出世之法一切妄縁不可不忘此宜心无主宰矣一乗真理不可暂忘此宜心有主宰矣智者详之可也
　　予于老庄之旨自得新之又新之理所云视之不见聴之不闻谓凡夫也至人则不然视于冥冥见夷中之有晓聴于寂寂闻希中之有和见可见非常见闻可闻非常闻天地不可同其晓天地不可同其和此以至寂而成至妙耳茍非其人安可与之交谈哉
　　佛也者离相穷理反情合性之総名也夫人迷一切事本从自心悟一切事亦从自心起一切事本由自心止一切事亦由自心佛心则悟而不迷止而不起了逹深逺浄眀纯熟胸中大空不碍诸有万行尽善神化无极其法如此何闗外求
　　庐山归宗寺慧诚禅师有答僧问之语云祖师西来秪道见性成佛其余所说不及此说予因黙而识之推而广之窃以为世人纵情背性未始觉悟故曰凡夫也智人眀了至理识心逹本知其佛是觉义见性见觉觉了真性便是佛也故曰见性成佛如师之言固当不烦别说也
　　谛观浮世凡诸人伦迷失一真如遂成三差别何以眀之唐相裴休所著之文眀菩提心体云十方诸佛一切众生与我此心三无差别子谓从无出有自然含识始有差别之形一也踵事増餙因而辨等次有差别之名二也乗势肆意极于私已又有差别之情三也转丧鸿蒙渐分罔两如此三者滔滔皆是必使和会三差别同归一真如不亦难乎哉或于万万之中有一不以为难者不亦异乎哉
　　习定之光闻和之音自然而然天之义也予自谓神逰于光音天束教之士无庸致诘
　　圆觉经威徳章中有注云一切众生寿命但为浮想任持予因拟之别作十二字语云一切世间名数皆是妄情交立
　　如来有出世智照了穷尽至圣悉备故推其法为大明咒如来有出世力奋迅超絶自在无碍故推其名为大雄氏世智测度未可轻议
　　寳积经云知苦断集证灭修道余详此四谛之法并依次叙粗得指归苦集二谛不必更说既云证灭复云修道余谓此是自体起用觉利及他亦如既云解脱又有解脱知见是也
　　谛思一真法界无始终无边际自然神妙不知其所以然孰得指名而形容哉古今智人虽能穷理尽性立语言文字拟议而目之曰法亦为外事唯有忘情脗合者是矣此一真散而为万灵万灵中秀出者目之曰人人中秀出者目之曰贤贤中秀出者目之曰圣圣贤之于一真太虚之电光也圣人之秀出者智力臻极而能归合一真之源目之曰道天竺之语又名佛陀
　　予在洛中避暑燕居有风泠然而至因私语曰意随无事适风爱自然清又闲看史传难得文行具美者又私语曰予欲一见具美才贤西汉之文格东鲁之儒行正自不可得也
　　学法者举要言之但学道家宗旨清虚澹泊佛家宗旨微妙寂静如此足矣其清虚澹泊出前汉书叙传第七十说庄子之事其微妙寂静出楞伽阿跋多罗寳经及大般若经中是也
　　佛书立法本乎性儒书立法本乎情道书立法该渉二书该渉佛书不尽复性之理该渉儒书不耴饰情之容
　　吾之所贵者三焉身贵安而轻气贵和而清心贵灵而眀三者备矣莫之与京何羡重重规冗利久久计虚名
　　教文中说大乗菩萨亦有出世贪瞋谓不以得少为足而乃直趣最上乗位有此贪也又诃责小乗之人智力狭劣不能如己超迈不羣有此瞋也予亦有在世贪瞋夫身縁之事欲得寿考且宁子孙逢吉有此贪也世縁之事又欲得除恶务本去邪勿疑有此瞋也
　　予知菩提者梵语也原其理具正徧知非世间觉知之知也湼盘者亦梵语也原其理得寂灭乐非世间悦乐之乐也
　　色即是空非无色之空原其至理恐人执色为碍空即是色非有色之色原其至理恐人执空为碍色空双泯心境一如无纎尘可拂方是旷然了逹
　　自念已临大耋之年尚爱知新之学渉猎书记雍容艺文吟咏情性谐和律吕时或有作未能顿除盖宿习之使然也
　　老子曰名与身孰亲我知之矣我当既眀且哲深根固蔕以保其身不取虚名也因复拟之别立五字句者二其一曰情与性孰亲我亦知之我当惩忿窒欲割慈忍爱以遣其情自全真性也又一曰事与道孰亲我亦知之我当息縁反照背尘合觉无营于事独归妙道也智之适变触类如此览之者以为何如哉
　　庄子云旧国旧都望之畅然注云得旧犹畅然况得性乎释文云畅然喜悦貎予尝渉歴人事因知经旨信然徃岁使于龙荒回及强场逺望雄州乔树目眀心喜故行程诗中有桥过涿水心先喜路入雄州眼更眀之句并经进御蒙降手诏优答焉是知望郷归国犹得畅然喜悦而况还源复性合如何哉
　　后秦符坚时有僧曰鸠摩罗什与佛陀耶舍接座交谈坚问何谓第一义二师相顾而不答意眀不可以言宣也予谓然则然矣若且随时而答云元不动者是第一义元不二者是第一义坚有道眼自可黙而识之若无道眼必当随答更问如是问答则无有穷尽譬如年长丧眀问物之状说其形象彼必知之若有初生即盲未尝识物问物答状其问何穷
　　吾常谓开示悟入虽假于道师观练薫修不由于朋执自宜为道日损见善则迁奉以周旋不敢失坠是也
　　予壮岁之前闻道流所说云学道之人目有神光耳有灵响予始志于道自耆年之后乃思勤而行之而于澄神定灵有之矣未得精至将及从心之年而夜视或时熠熠有光又闻灵响未尝暂歇岁久益清紧意其神灵澄定而光响彰闻理必当然难加异议
　　吾尝究观世人心念日夜所到境界大率不离于幻中分别幻梦中分别梦影外认微阴声外寻余响如此而已若要个回心来知有深深处妙妙处空空处灵灵处但恐万中无一设使万一有知者若要个必能观照万境起于一真而妄有又能止息万念归于一如而大同但恐万中无一
　　凡一百十六章

　　法藏碎金录卷四

　　●钦定四库全书

　　法藏碎金録卷五

　　（宋）晁逈撰

　　宾谈可采予皆书之甞有一杂五品常参官与予谈道引易为证云复卦次以无妄卦者盖縁返本还源方为无妄予闻之深以为然因检周易序卦云复则无妄矣故受之以无妄又无妄卦有注云有妄之道灭无妄之道成予自思之而见暗合之理楞严经云妙性圎明离诸名想本来无有世界众生因妄有生因生有灭生灭名妄灭妄名真予详之始自真性起一切情念云为此皆名妄妄情复性性乃真源自然无妄也内外之教立言明理各有归趣者也
　　予甞读唐书因采述孙思邈言卢齐卿未来之事予以为目见二理其一见事有前定之理其一见人有预知之理及看传灯録有菩提逹摩付慧可传法偈云吾本来兹土传教救迷情一花开五叶结果自然成窃详逹摩为一花下至六祖为五叶不复传衣又是前定预知之一也
　　梁氏所删止观云明者难晦辨者难黙予因触类増语云慧者难定是三者皆妨入道学者当知
　　逹理之人所学之法举要而言且依二法足矣一谓其动也依伽陁经四句偈首云诸恶莫作众善奉行一谓其止也依施肩吾三住铭序云心常御气气与神合二法交济乆当自知
　　古圣设教宗旨各有攸宜但以浅深不同而已聊举其一儒书所云蒙飬正晦而明渉于外事其着有迹圣之浅者也佛书所云定生慧寂而照主于内事其妙入神圣之深者也
　　道释宗旨但其华竺之言有异也考其大畧意同耳且如庄子有云大觉者予谓释氏菩提之义也又有云至乐者即释氏湼盘之义也
　　一切凡夫常于四大五藴六入十二縁中轮回汨没终而复始如循环之无穷其间行得其伦则随善受报居髙胜处行失其伦则随恶受报坠诸恶趣自三界而下凡五岐路其一升诸天其四沉苦海彼圣人者有大智力特立独行能超出之故楞严经云佛子住持善超诸有是也以其勇猛神妙强名大雄氏此非文言之可拟议非心识之可测度中士以降宜乎不甚信乃至有大咲者也
　　般若心经云观自在菩萨行深般若波罗蜜多时照见五藴皆空度一切苦厄予因触类而长唯变所适拟之而别立语云意无尽居士行深般若波罗蜜多时照见一真不空成一切妙德夫照见五藴皆空犹是半偈义第二义照见一真不空方是全偈义第一义凡诸上智之人必不陋今荣古
　　予观三圣立言言无枝叶质略雄重纯正明白而以理垂范于世者聊举一端而三家之言次第弥简儒教之书三句凡十六字孔子孝经云要君者无上非孝者无亲非圣人者无法道教之书二句凡十三字老子德经云罪莫大于可欲祸莫大于不知足佛教之书三句凡十三字释伽文金刚经云如筏喻者法尚应舍何况非法噫三圣之书语直事大也如此比夫今之所作或雕篆侈靡作艶冶轻浮之语或摘裂诡异作琐碎隐微之语自分古律而无益于理道者何如哉
　　楞严经云瑠璃光法王子观世间众生皆是妄縁风力所转观世动时观身动止观心动念诸动无二等无差别此羣动性来无所从去无从至十方微尘颠倒众生同一虚妄一世界内所有众生如一噐中贮百蚊蚋啾啾乱鸣于分寸中鼓发狂闹予参详之作是观者诚为大观然其大观之性比一蚊蚋之性亦无差别故华严法界观有云一尘含容空有遍盖明真性惟一不同世间法而分限量也彼法王子于虚妄中犹渉妄有分别妄自尊大之迹耳
　　予甞谓明智之士若有洞分法要却以息心为难遂废秘宻之学深可惜也昔优波笈多宿世为猕猴因学縁觉坐禅后证阿罗汉果夫轻狂不定莫若猕猴戏学坐禅犹能成定故唐贤王维游悟真寺诗云猛虎同三径愁猿学四禅是也而况人为万物之灵气禀五行之秀志习妙道岂有不成之理乎
　　小乘执空反成空病既取空相空复为有此所谓空即是色也且据三界名为三有夫无色界有四空天列为三有之数岂非执空相而生空天乎故范晔所论谓佛法为空有兼遣之宗盖不许着有着空也
　　禅师之说意多不同然而采聴咸有所益譬如药性有紧慢凉暖各治一色之病善服食者当自省病受药其余空传影响滥以师道自处者亦犹不晓方脉之肓医也其理如此
　　人伦在三界之末五浊之世茫茫烦恼海中欲免烦恼无有是处譬如泅浮洪涛之内欲求无湿可乎若得遇浮嚢浮木抱之勿舍或勉力拍水而浮既济而先登于岸者不可多得
　　予读三圣之书而能混而为一自成法要所谓殊途而同归者也读佛书圎觉经爱威德章中一句云寂静轻安止此一句可以存心可以入道读儒书周易爱干卦中一句云刚健中正止此一句可以辟邪可以降魔予之读书志趣如此
　　思益梵天所问经第三之首谈论品云不二者终不为二虽种种分别为二然其实际无有二相予详所云二者非定谓一二三数之二盖言本体元空者有一一则同也自一起相者为二二则异也即今演说语言文字以明真性者理本归一而语言文字种种分别离于黙然真性亦是二也
　　翰林承旨李尚书维有书垂问云神气相主为道家之妙门物我皆如乃禅宗之极致道兄所得其在兹乎予览之尤加珍重因而荅之曰神气相主其殆庶几乎物我皆如仆病未能也
　　予甞见禅师说话有语太质而甚峻者然而其理确的并紧切而已其语云学禅入道之人湏得毒眼晴硬脊梁予黙而识之以为毒眼睛谓其妙见精深觑破一切空相不能为障碍如文殊之智是也硬脊梁谓其道力坚壮办于大事克荷付嘱之重如普贤之行是也取要而言学人直湏善照了无退败二者交相济最为根本乆久成就名曰两足尊
　　佛书中有云苦海苦厄藴又有云甘露门甘露味饭苦有人能知甘苦之味见空实之相逹真妄之理而有所归趣者亦不可多得
　　唐相权德舆送玄上人归天竺寺序有语云师早诵大乘微言数万言晓得观门之学今则色空如一哀乐不入矣予非止爱此文而益爱此意因而自得简要具足法门当令凡诸忧悲苦恼喜怒疑悔贪爱一切之情不可尽言者悉不入于心中惟一真性是道矣何烦多学又自智断茍不能然试熟思之于己何益
　　今我真修引诸经据于一切时中息微细流注鞭心入理撮念而住日久功深自到觉知之处
　　庶品纷然佛教之书目之曰众生儒教之书目之曰苍生道教之书目之曰浮生劳生非谓轻蔑而言之其实如此者多也
　　金刚经云离一切相则名诸佛南华真经云能体纯素谓之真人学法者合此二经四句足矣何必广求经据妄分教门哉
　　予知观自在菩萨度一切苦厄竺干古先生善入无为皆以深智大力而然予与谁谈哉
　　释氏教文中有云佛名能仁仁字儒家孔子切言之矣别书中谓佛为竺干古先生善入无为无为字道家老子切言之矣云何后人过有分别
　　天禧末予在西京判留台日曽到魏家园见杏实烂熟自落满地因悟物理者三焉其一见万物势数必有终极之时人合安时处顺是也其二见果之杏实纯熟则味乃甘美人之杏实纯熟亦如之其三见老人食杏爱其全熟者壮夫食杏爱其半熟者童子食杏方当酸涩亦以为美也人之性识生熟次第其类如此
　　有一说云禅是思惟检摄之义予以为此说最当非思惟何以得穷理尽性之智非检摄何以致澄神定灵之切二妙相成可以入道彼但以问答为事者不亦谬乎
　　佛行以怨亲平等此最难事予以为其次且能逆顺或义利之类平等抑亦非易
　　毛俗之猛者虎弱者鼠皆触机而陷身止为求所食不得已此可悯也人而最灵以过贪求触机自陷此可责不足悯也
　　吾有二洪愿其一愿智眼善照了诸相如无尽灯长明长在经毗岚风不动不灭其一愿志力能干办大事如金刚寳至利至坚到真实际不碍不壊混而为一守而勿失
　　予自得一法强名曰三合应天机法门三者谓心息音也其初先见圎觉经注中有八字云心息相依息调心净予以为此正是禅那入道之门遂引别书加乎演润重其事也心字引庄子云至人之心若鉴取其寂而照不将迎于物息字又引庄子云真人之息以踵取其深而细从根本中来其后耳中甞闻妙音殊胜不可名状正是观音入流之处又契庄子云无声之中独闻和焉每当日暝宴坐心息相依之际而其妙音清逺听之而凝湛融怡有以见天然妙吉祥助其乐欲三者相合所以激励讃叹形于文言多矣此则予之自知贵者也
　　空五藴度一切苦厄奉三寳成一切妙德若能究观洞晓驯致冥符学道之人更有何事
　　予自作五言四句名曰具足观修诀云三空一不空悟入势孤雄得道加殊称超天自在公因而自觧之云三空谓名也身也情也观此三者外则自外而及内内则自亲而及疏种种因縁终毕归空此是三空唯一真空则至精无形大无不包细无不入古今不能穷此是一不空若能先觉悟是观也后顺入是修也而又竒特勇猛得道必矣超出人天而造化不能拘目曰自在公此非戏论
　　白公有诗句云富贵亦有苦苦在心危忧贫贱亦有乐乐在身自由又有诗句云闲倾三数酌醉咏十余声便是羲皇代先从心太平予因省已而言之爰以引年致政阖扉燕居虽非富贵亦非贫贱月尸优禄无■〈革夬〉掌之事可以言身自由也日养天和获逍遥之乐可以言心太平也二者备矣何以加焉由是较量不譲白公之所得何况庆幸有余也
　　予以退居佚老得三无三有合为六幸矣于族无饥寒之忧一幸也于心无营欲之事二幸也于时无势利之交三幸也于已有寿康之福四幸也于后有肯堂之绪五幸也于道有悟入之门六幸也此六者幸何乐如之
　　予览唐诗人张蠙送南海僧逰蜀诗云真修絶故乡一衲度暄凉此世能先觉他生岂再忘因见真修之理不拘处所又喜縁熟必无他虞次览周贺赠四门兰若寂禅师诗云夕雨生眠兴禅心少话端信有之矣夫吉人犹寡辞而况真禅子固无逰谈戏论矣
　　唐贤杜牧集有登池州九峰楼寄张祜诗其句云睫在眼前长不见道非身外更何求予因思之此两句比类佛书中衣珠之意有何差别圎智之人自能和会
　　觉妄遣情明真指体安心入道此六次第吾当分门属类集为一书以备已之详览
　　善入无为名曰先生即佛也能体纯素名曰真人即仙也外争像教不亦踈乎
　　唐白氏诗中颇有遣懐之作故近道之人率多爱之予友李公维録出其诗名曰飬恬集予亦如之名曰助道词语盖于经教法门用此弥缝其阙而直截晓悟于人也予记其有诗云此身是外物何足苦忧爱又有句云已共身心要约定穷通生死不惊忙夫如是则身外悠悠不合意事何用介懐
　　世间之事有极力而求者有不可求者由人而不由己故也人多固必而求之出世之事极力而必可求由己不由人故也而罕有固必而求之者人之大迷也如此若有迷中忽悟则疾如反掌
　　予谛观三寳之义止在乎心夫佛者觉之义也有出世之智而能觉悟真理觉即佛也法者行之义也于其觉悟之中而见种种浄妙之行行即法也僧者和合之义也能以觉悟之心和合浄妙之行和合即僧也此说最为精要若不知根源而外取名相者中智以下逐末之人也此则非予自矜伐顾其理难夺之也
　　内听凄锵之妙音顺恊融怡之赏心坚凝浸深无容念侵胜于天赐之黄金我惜余年而日寻
　　照见五藴皆空可破妄情矣能令一念相应可办大事矣若于身外询求此则悠悠悠悠
　　楞严经中说三无漏学谓戒定慧也予自谓于戒定得百一于慧得百二何谓也忆念我昔将及纵心之年知非改过之外特立一法以办所作且以间日食素仍于旦旦焚修善祷有暇则时习宴坐逮今越十稔矣此是于戒定得百分之一而于弄翰之间多住佛事常立言以自勖致力加倍此是于慧得百分之二今已宻迩大耋而乃加以昼课般若心经外凡诸触境情气之不顺者力习制御以济乎戒夜増数息观门复随时随分不计多少专切寕心以济乎定庶乎三学之稍均耳虽未能卓然殊絶然而区区之心务在宿植善根也如此
　　宵征縁崖不觉落瞽者吹火不觉着昧懵则贪冒穷极则变灭失虑奄及亦复如是
　　夫般若经云心住为如吾因自思年渐老矣宜乎不以情意之苦乐不限时景之少多不择处所之喧静常湏随分学其心住而已何以故据湼盘经所说大意一切众生皆有念心发心念念生灭相续不断亦名修道此经又有说云智者言出息入息之顷我当于中精勤修道又襄阳龎居士诗云世人重珍寳我贵刹那静金多乱人心静见真如性以此参详则知随分住心不失真修之理
　　吾好以无师智分别诸法相忽然得意自立小大二寂照之说其一小寂照谓学道之初阶常湏寂静其心照了于理入菩萨境界也其一大寂照成功之极致而能圎寂普照入佛境界也
　　圎觉经注云心息相依息调心净荘子云无声之中独闻和焉二者不可致诘伊予混而为一守而勿失退藏于宻
　　予之宿志求庆幸之大者三也已遂者二而未遂者一何谓也老年致政今生悟道若合符契此二者已遂也万事前知如指诸掌此一者未遂耳
　　吾爱习定慧久矣以晚年故切务増修今不择时景处所且于生灭心中就少顷即静念以为不生灭之心且于虚空法中就随时无尽意而究不虚空之法不问获果如何但自致力而已
　　心之日用莫先乎智止令防一身效一官而不能者尚多何况周万物照五藴度一切苦厄不亦难乎哉不亦难乎哉
　　学道之人初入三净境次歴四禅天终复一真法界此乃得道之臻极者也
　　唐诗人有诗云终日昬昬醉梦间忽闻春尽强登山因过竹院逄僧话又得浮生半日闲又有诗云南随越鸟北燕鸿松月三年别逺公无限心中不平事一宵清话又成空且夫半日一宵接僧谈成法药犹得遂闲情平宿憾而况予今退居佚老获终身之闲日览佛书道书耽味古圣贤要妙之语其为适恱也何如先净三业哉
　　予爱般若心经其中语意有云照见五藴空能除一切苦此语意以理遣情足矣又爱玄圣蘧庐篇中语意有云身心俱不动为求无上道此语意存诚入道足矣
　　予自演述德行道共三字之意而日用之其初以德者得也凡一切法善自得于心者而为己德其次以行者行也既得善法而自行之其终以道者导也不止独善于已而复开道于人以成兼济之利尔
　　予详求其贪字之义释名曰贪探也探入他分因而思之盖表踰涯而取尔凡人以手探取穴中之物谓之探此乃见利忘害者也故吴吕蒙有言曰不探虎穴安得虎子夫如是则探虎穴者不畏乳虎之暴怒探龙颔者不畏睡龙之忽寤儒书有云君子居易以俟命小人行险以徼幸盖谓此也佛书又云种种贪欲故有轮回是知贪欲之弊于有验法中见有验之祸败于无穷法中入无穷之循环此理深逺要切古圣人垂训多矣若非中智以上未可与之轻议焉法门名义过患品贪在三毒之首夫古贤有以不贪为寳者其意可知也
　　老夫耄矣急于胜进方便自立一法名曰近事三学何谓也力行朝课积习夜坐俾无大过是也夫焚诵肃容力行朝课此近乎戒恬宴摄心积习夜坐此近乎定采述修身俾无大过此近乎慧三者不废可以入道
　　三菩提者经疏中有解释云三为正也菩提为觉也已谓佛法为正觉矣予详教文别得新意亦可名曰三菩提有说三品菩提谓声闻菩提小乘也辟支菩提中乘也佛菩提大乘也唯佛菩提为无上菩提二乘不及故有语云唯有佛菩提是真归伏处
　　因习定希凝寂忽见神光睒烁可曰定光佛因内观存照了常闻妙音清彻可曰观音佛体有大小理无差殊虽知强名亦非戏论
　　办戎事之大大将也有多多方略以御师师和而战必克办佛事之大大士也有种种方便以御意意正而道必胜非尚属辞是为求理
　　我愿生生世世作居士身学菩萨行不求报不取相不退转自然而然而已
　　至人学道先须得天锡大明智则于虚幻中无挂碍次湏得天资勇进力则于真妙中到源底此得非常得此说不可说
　　白乐天有词句云靖节先生樽长空广文先生饭不足噫予今陶融太和如饮醇酎自以为不空樽大雅杯耽味道腴如享太牢自以为法喜食甘露饮去彼取此既醉又饱沛然充足其如予何
　　予甞作三言自晓存心诀云心息音混融深智先觉念无侵随办及即温寻用此法存于心此八句予自了知言简意偹而兴犹未已推而演之云此法正念圎觉经中圎觉菩萨所学禅那法门又合楞严经中观音菩萨所学圎照法门合二法门有三清妙其一谓心之清妙也成恬愉其二谓息之清妙也入深细其三谓音之清妙也发聪瞻恊用三法而进于道惬心至当自以为禅师法要无有出其右者奉为秘印乃目之曰清妙三和合入流三昧
　　予以晚年内习期乎若坐若卧务安其心或黙或语不离于道亦不求应任彼自然
　　出世之法不知之者固无筭万有一知而人多无断予谓敏识之士无知则已茍能知之安可自弃何不果断而行之哉此法比世间法何者为急且夫人之情累自古而然有何穷极有何利益终毕了不相干是以唐圭峰宻禅师直示学人方便尤为亲切尝云种种念虑皆如幻化影像皆是他縁灵灵一心如鉴之明未曽不照斯为真我谁能劳神而忧他妄縁乎已曽千万亿刼妄忧之终有何益非惟无益仍展转招于妄苦予谓古德训导恳切无出于师予当佩服遵守以为秘印勇猛精进脱落痴冥之网罗尔
　　歴观内典章句颂叹佛之功德有云善入无为有云善入空寂有云能善分别诸法相于第一义而不动但详语意可见佛心噫学禅之人何必湏问传言比丘蹑其陈迹徒以法为戏论耶
　　烦恼障无损于菩提心譬如日月翳于烟云中而日月必无损也珠玉落于泥滓中珠玉无损亦如之尔莫管烦恼障但存菩提心
　　予谓此法藏碎金録有如聚畜百药随方而用种种之疾而治之也
　　予所録碎金之一内有六句语云不怕念起唯恐觉迟觉速止速二妙相宜知非改过蘧颜可师予今拟之复为六句之语语或宗经意唯克己其语云不怕忿生却贵惩速惩胜忿平转祸为福明明佛子智以自牧
　　无念为宗法之枢要不住于相然后臻极上智学人必知理也
　　维摩经云菩萨示行瞋恚于诸众生无有恚门又云示行瞋恚而常慈忍予因自思时或禁诸违慢不能无忿怒而乘势暴发既而悔之本非残忍今详经旨亦可除疑悔之益也
　　经又云示行诸烦恼而心常清浄又云当知一切烦恼为如来种譬如不下巨海终不得无价寳珠如是不入烦恼大海则不能得一切智寳予因参详法意独断斯事以为智人不当厌烦恼夫有烦恼鍜炼则必愤悱策发菩提心也若以如意优足则惯习骄恣陷于怠惰失菩提心也
　　因览维摩经不二法门品妙臂菩萨云观心相空如幻化予自得新意法门夫内观心相空如幻化外观世縁亦空如幻化既见内外之事俱非真的谁能坚执以为挂碍
　　经又云浄觧菩萨曰有为无为为二若离一切数则心如虚空以清浄慧无所阂者是为入不二法门予今和会诸经大意而裁决之夫真性之外一切妄情皆为尘垢若能悟心宜空虚无容一尘坌污即是清浄慧也既能发之以清浄之慧便能应之以清浄之行此则妙道具足贯统诸法不烦多学也
　　谛思经教中有二法除过去不复言而见在未来皆为妙用其一曰无生法忍未有不复有凝寂还真空此未来也又一曰无碍法门在有即为无圎融得自在此见在也智者当自了知吾不能曲而畅之耳
　　夫洞晓无明是障蔽者此谓之明若取相于明则复陷于无明非上智孰能知之
　　予观白氏诗凡有惬心之理者每好依据而沿革之徃徃得新意以自规耳白氏诗中有题目云遣懐其诗七言四韵予今拟其语句聊加变易入于别韵前四句依旧意述时景之迅迁后四句立新意述世态之不一而终篇亦断之以不惊也白氏诗云羲和走驭趂年光不许人间日月长遂使四时都似电争教两鬂不成霜荣销枯去无非命壮尽衰来亦是常巳共身心要约定穷通生死不惊忙予拟之而作诗云羲和走驭趂年华不许人间岁月賖春正艶阳春即老日方停午日还斜时情莫测深如海世事难齐乱似麻已共身心要约定古今如此勿惊嗟
　　真人能体纯素如来善入空寂此二者俱为妙道但其理有浅深耳知者当自知之也
　　予自微细揣摩晚节薫修驯致厥功之状生观慧滋多结善縁渐熟而其久来习气未尽除新持定力未全固忧喜战酣觉喜势差胜耳唯妙境深处则未能知之也
　　人所好者虚名客气冗具羡财予所好者心印衣珠真乘寳所各从所好而不相知
　　白氏有诗句云华簮与髙盖复在外物外入庄子宗旨以轩冕为得志而丧已失性者谓之倒置之民予歴观羣趣轩冕之外更加五欲乐具重复冗饰伐徳祸深而不悟者又何如哉
　　凡夫住有为小乘住无为大乘俱不住上乘
　　维摩经云菩萨深发一切智心而不忽忘注云什曰志求佛道其心深固譬如种树根深难拔故歴刼愈明不暂失也予因览此而喜誓将秉心内习坚久不退后身縁熟必成胜果尔
　　人心计我我所无不太甚而不当但思为巳有不悟终毕非巳有不思为巳用不思巳用是巳有可哂可悯今畧记大端誓将敷演以为法利
　　白氏有诗句云是非都付梦语嘿不妨禅予爱此语惬心精当因而叙述其意云是非都付梦南华真人指归也语嘿不妨禅竺干先生指归也和会发明西鄂居士指归也导扬推演出于深衷勿诮僣差庶几有补
　　维摩经说菩萨不住无为不尽有为予申其意若住无为则功德不具若舍有为则智慧不具
　　予详佛书如字之义经论中各有所解大约意同然未有能和会直说令人易晓予今发明如之本体是真性均一之义至人依理学法令其性合于理理合于性同于本体故曰如如不动此两如字上轻下重谓其心之所学如其本如之理
　　维摩经云如自观身实相观佛亦然注云见实相法为见佛也若谓巳与佛接为得见者则以巳与佛异相去逺矣予谓此明一真同归也
　　吾今直截用三无漏学依次对治三毒以戒治贪禁贪心令不生以定治嗔镇嗔心令不起以慧治痴晓痴心令不执
　　吾又倒用此三学为修道次第以慧观为见道智以定力为入道功以戒条为助道品势当然也
　　维摩经云同真际等法性不可称不可量予详大意谓佛之虚妙也如此
　　人性缓急各有所禀予以触境而动■〈忄敝〉然厉声虽未能顿除且随时而觉今立一法应用对治比之电光谷响既过即止勿使留碍豁然自规
　　予今独断自立三师维摩经中所言柔顺忍立之为戒师楞严经中所言不动尊立之为定师寳积经中所言自然智立之为慧师
　　我发二愿夫维摩经中所言杂句文饰之事此世间之事也我愿外顺从权寳积经中所言清澄微妙之法此出世之法也我愿内修致力
　　予晚学权舆安于所习习其心清也乐其所欲欲其灵澈也自强名曰初安乐行
　　教文有言云在家而出家吾今在家而山居尝读圎觉经爱宴坐静室此外室也读荘子爱虚室生白此内室也此吾外内二室岂譲嵩山太室少室乎
　　天圣六年十二月十五日夜予于梦中琢磨律诗对属盖以宿好该渉而然也偶成七言两句云芃芃麦垄惊翚起灼灼桃园舞蝶来既寤寻思独断其理夫如是雕章镂句縁情合意犹能入梦而常存则知其妙道天机贯心逹性固当经刼而无失因之窃喜必续胜縁
　　有念无觉凡人境界有念有觉贤人境界无念有觉圣人境界无念有觉臻极者上上圣人境界智者可了知说则难为说
　　天圣六年十二月十七日夜梦独断书看其中见有义兎两字因而节出予记忆大意谓乎渉猎文史得其义理有如获兎而归也寤而思之此乃宿学性习浸久浸益岂非根深縁熟为来生张本必无差别而枉入诸趣所以窃喜逾多也
　　酉阳杂俎云竹六十年一易根易根则结实楛死予昔于真宗朝同修太祖太宗国史时中书首厅虚位而史官奉诏就此厅位中毕集修撰予旧日巳曽见厅后有藂竹碧润尤盛至修史时当大中祥符六年秋九月此竹结实如粳米粒其后竹乃枯裂亲见尽除之付庖人为薪又闻京中诸处竹皆如此因知前言不谬信乎物必有数也
　　荷泽法门唯以无念为宗又曰乐天诗云唯吟一句偈无念是无生噫无念之理至矣哉大约人之忧悲苦恼及一切种种之情皆属縁念所摄学人若能知其至简至当之法以照了智见五藴皆空之后以揔持力到一念不生之时智力相资久而不退当自觉知此外无法可及也
　　圎觉道场修证仪中有偈句云无累无所欲是名真湼盘又有句云数息在静定是名头陁行予详句意最为胜进之法
　　李白庐山东林寺夜懐诗云我寻青莲宇独徃谢城阙霜清东林钟水白虎溪月天香生虚空天乐鸣不歇宴坐寂不动大千入毫发湛然冥真心旷刼断出没又贯休山居诗云自古浮华能几几逝波终日去滔滔汉王废苑生秋草吴主荒宫入夜涛满屋黄金机不息一头白髪气犹髙岂知知足金仙子霞外天香满毳袍予因思静胜境中当有自然清气名曰天香自然清音名曰天乐予故以所闻灵响自为天簧亦取天籁之义此盖唯变所适不可致诘也
　　鋭意钩深每得无师之智强力致逺遂忘进道之劳人固不知我亦难说
　　白乐天有诗云此身不欲全强健全健多生人我心又于良史有诗云僻居人事少多病道心生是知体中微苦未可心情不足
　　吾自得三天之法可对治三毒之病而回其次第也存天真之性常自知其明可以去痴飬天和之气常自知其平可以去嗔乐天均之分常自知其足可以去贪用此三法去彼三病其为亲切如羿基之射中的也习之初者则甚难久而精熟自然渐易
　　万物自万物两仪中空虚本无碍万念自万念一心中空虚亦无碍深悟入者智力第一
　　儒书生而知之者即今之顿也佛书云宿殖德本者云歴刼之渐也顿渐之理智圎自晓
　　予覧太平广记第一百七十六噐量事类引国史异纂云卢尚书承庆总章初考内外官有一官督运遭风失米卢考之三监运损粮考中下其人容止自若无一言而退卢重其雅量改注曰非力所及考中中既无喜容亦无愧词又改曰宠辱不惊考中上予既重此人雅量又重承庆藻鉴故録之
　　凡夫心量不出情尘小乘心量不出法尘大乘上乗出尘弥逺
　　予甞谛观而直说文殊是见理周圎之妙智普贤是契理周圎之妙行合而为一强名曰毘卢遮那
　　予详普眼谓明一切智普贤谓具一切行是也
　　金刚三昧经云心不幻化则无所见予谓一气生万物即幻化也一真生万灵亦幻化也一心生万念亦幻化也一一知空有何罣碍
　　以无思之心合无物之音随时随处逾久逾深独为法乐不在禅林
　　予览太平广记第一百八十引摭言云费冠卿元和二年及第以禄不及亲永懐罔极之念遂隠于池阳九华山长庆中殿中侍御史李行修举冠卿孝节拜右拾遗制曰前进士费冠卿甞与计偕以文中第禄不及于荣飬恨每积于永懐遂乃屏身丘园絶迹仕进守其至性十有五年峻节无朋清飙自逺夫旌孝行举逸人所以厚风俗而敦名教也宜承髙奨以儆薄夫擢叅近侍之荣载伫移忠之効可右拾遗冠卿竟不应征命予重费冠卿之思孝李行修之知人唐室之善敦风唐贤之能演诰四美具矣有补清谈采而书之式资泛览
　　予好拟诸文句以为法乐周易干卦文言曰云从龙风从虎圣人作而万物覩予拟之而为文句曰动为慧静为定妙用成而百祥应唐权文公二踈赞曰静专动直惟干之徳酌用不穷君子中庸予又拟之为文句曰定坚慧正惟佛之性酌用不穷佛子深功
　　美服厚味非寡欲之宜草衣木食非飬老之具得其中者何乐如之
　　我知三静关进道之权舆我知四禅天人佛之境界唯当日省心自到深深处
　　道胜之智日用新福会之因天奨偹唯兹乐欲为吾愿王
　　儒书中所云子絶四吾能和会裁决入于二教之理无意无我合于道书中所云不宰宗旨无固无必合于佛书中所云无碍法门
　　有客谓予曰近知一阴阳家流深于三命之学可能召而问之乎予对曰予自别得三命之理不随俗也常以为自然之分谓之天命乐天不忧谓之知命推理安常谓之委命三者偹矣一以贯之不能逆计未来妄分忧喜复何问哉客既笑且愧唯唯而退
　　凡一百二十三章

　　法藏碎金録卷五

　　●钦定四库全书

　　法藏碎金録卷六

　　（宋）晁逈撰

　　夫曲士束教不能宏达予好和会敷演庶有开悟焉据佛书楞严经说三无漏学谓戒定慧也予于儒书周易中各取一句则象其理亦无差别今取损卦之文一句四字云惩忿窒欲用之以为戒又取系辞一句四字云寂然不动用之以为定又取系辞一句七字云精义入神以致用用之以为慧唯变所适有何不可
　　维摩经云安处道场圆觉经云宴坐静室予重兹语句而怡然惬心
　　圆觉道场修证仪第十一并本经清浄慧章注并引华严初地文云得经论智予因自喜看经论生智思入道之初也
　　寳积经云诸魔平等烦恼为先又云现住烦恼魔烦恼无所有又云智者于苦乐不动如虚空善观察烦恼我我所俱离予究经文重复言说足表无人无之当知烦恼性空既过即止无使留碍是其法也又闻之惟要畧法中说心想住者见有种种色光从身而出又有经中说自觉圣智境界予因思素闻灵响久而増胜亦可谓种种妙音从耳而闻乃目之曰自觉妙音境界荘子首篇名曰逍遥游予今动则临文求智纵观于法苑英华谓之外逍遥游静则反听闻和凝神于妙音境界谓之内逍遥游其趣尚也如此
　　详究寤时之想性所存也寐时之梦亦性所存也梦中所为之事皆巳素所习者所见之人多巳素所识者自念世间之法属意浮沉偶经耳目犹得存于性中而不失况乎出世之法属意深切洞贯心府固当存于性中其可失乎今生结缘既熟必为来生张本定矣
　　易曰积善之家必有余庆予因拟之而言曰学道之心必有余应何谓也夫家之积善此外事也善力延及犹为后嗣之庆心之学道此内志也道力延及岂失来生之应形声影响又何疑乎
　　三教之人皆有修行要法而人不能知不能行正相反夫居易俟命儒教修行要法也而多冒行于险径深根固蔕道教修行要法也而多纵伐于元命息缘反照释教修行要法也而多外役于正性顺此三法其为利也可知矣反此三法其为害也可知矣全得之者上也得其二得其一者次之又次也全不得之者民斯下矣固无算也
　　予尝梦中有如侍从游观之际不见巳之仆马方在忧烦忙廹计无所出忽尔梦觉豁然而喜因思楞严经云浄极光通达寂照含虚空却来观世间犹如梦中事此喜可知也
　　幻质无坚定随化徃灵心有觉须从静来洞晓详求斯为上智
　　干将之剑利可刜钟柙其锋铓则全也豫章之木髙可凌云护其根干则成也圣贤之徳蒙养正晦养明恬养智抑亦全成之道是以荘子辞千金重聘列子避五浆先馈姑务含华隐曜者意在此也
　　前言有云三代之将道家所忌予因续为两句语曰四大之相智人所避
　　学道者戒贪瞋痴具闻思修导气令和引体令柔心静而明息细而幽习头陁行与逍遥游不惊不怖无喜无忧几乎出世名为入流
　　恬智相养定慧之权舆也定慧均济恬智之臻极也上根圆观当如是解
　　见闻为外冦意识为内应内外交缔刼吾道寳吾知之矣自兹戒严
　　伊予内应慧悟増新由己性也道力深固由己志也庆缘毕会由天应也愿出三福成吾一心
　　予似记忆李白有诗句云野禽啼杜宇山蝶舞荘周后又见潘佑有感懐诗句云幽禽唤杜宇宿蝶梦荘周席地一樽酒思与化元浮但莫辜明月何必秉烛游予谓才思暗合古今无殊不可恠也
　　自念余生得几何固当随时随处于世间法中就随分适意于出世法中就随分冥心夫复奚云
　　修道之法譬如金不炼不精水不澄不清灯不燃不明榖不种不生其理必尔何以不信
　　逆计而忧忧而无益况未必尔即悟而断不如去忧触境而怒怒而无益况多偶然即悟而断不如去怒随意立法出自然智
　　出世有法此法难全全同圣贤接武差肩导之以仙而入于禅仙中之乐髙蹈云烟禅中之乐夐超人天处世有法此法易致致养情气含和孕粹导之以醉而入于睡醉中之乐陶陶茂遂睡中之乐栩栩遨戏酌用随宜消忧释恚
　　见道学法之人当令照了之智如明鉴之明果决之断如利刄之利次第相应久久纯熟自到大安乐处
　　极见闻于外而周知者处世之明圣也反见闻于内而周知者出世之明圣也
　　智明断利力胜志坚四次第全可以入道
　　周身之防外办之事固鞭心入理内习之诚笃世故万变推为大常
　　有外官寓书于予有语云仰燕居之申申谅吉祥之止止此虽奨饰之词而暗合予意中天机也因之窃喜而书于此
　　荘子有云两臂重于天下予谓一身即可知也而有贪虚荣冗利据权门畏途恃力固守卒致覆族之祸者较其轻重何如哉斯为智乎
　　大妙之道不在名相深智自明辩才难说
　　立不易方行不由径允执厥中不失其正口无择言身无择行餐和履顺乐天知命见贤思齐同声相应清心释累収视反听澄神定灵穷理尽性从吾所好于兹为盛
　　文中子中说有语云子曰变风变雅作而王泽竭矣变化变政作而帝制衰矣吾爱其言雅而理大因采而书之
　　文中子谓贾琼等曰诸生何乐贾琼曰乐闲居子曰静以思道可矣予览之信以为然
　　文中子谓房玄龄曰好成者败之本也愿广者狭之道也予览此因思阴符经云生者死之根老子云福兮祸所伏殆相类乎自然之理也
　　文中子中说云贾琼曰甚矣天下之知子也子曰尔愿知乎哉姑修焉天将知之而况于人乎予览此因自言云予所修唯愿天知不愿人知也
　　文中子曰广仁益智莫善于问乘事演道莫善于对非明君孰能广问乎非达臣孰能专对乎其可因旨引类钩深致逺无不终乎鼌董公孙之对洋洋乎其对之宗乎其得王道之纲乎予览此乃知逺祖西汉大夫公其才智之大已经文中子盛称之矣
　　周易系辞云精气为物老子道经云恍兮惚其中有物窈兮冥其中有精噫精物两字孔老二氏言之矣此乃妙用之本体也而释氏但谓之实相而复教人不取于相是故人伦不能穷其理鬼神不能见其迹也
　　唐权文公二疎赞有句云优游衡门栖息化源日饮醇酎身闲道尊予爱其文美其事然而犹是处世之事也予重出世之事因而同韵别为四句以拟象之述己意云观光妙门探奥真源日味禅悦情忘志存
　　文中子燕居董常【真宗庙讳权改为常】窦威侍子曰常也【谓董生也】其殆乎坐忘静不证理而足用焉思则或妙予详此说因知董生几乎知出世之道也而云静不证理者言其行未至未得其所应耳佛书胜思惟经有语云系念住一处名为具足禅定心盖明入道之法必以坐忘为始坐忘即系念住一处之类也故云足用焉其于发慧迟速各由力致之分限又云思则或妙者此欲其穷理尽性而入于神不欲其沉空住寂而已矣予所亿度自证而已
　　出世之道极于寂照寂虽固不可着空以实无照虽明不可取相而渉有妙理如是不亦难乎
　　束教之士多笑迦谈予非迦谈不尽其意如见由基射彻札似得麻姑痒处抓是也
　　老年所学心法随时随处且依观音菩萨闻其音声而得解脱又依数息头陁抖擞烦恼归于涅盘此皆巳所了知不能委细而说
　　夫智人安而利之及于国及于天下斯固难者而止及于身及于家亦鲜矣
　　文中子曰疑滞者智之蝥忿憾者仁之螣纎恡者义之蠧予览之深重其言堪为鉴戒
　　文中子曰吾不仕故成业予因自思之不致仕无以成其味道之志古今贤愚虽异其理一也
　　文中子曰君子不贵得位予览此因原其意而继之以言曰君子贵乎得道
　　文中子中说云贾琼曰徳不在年道不在位予因而言之夫青衿之子性或幼敏不可以童蒙小之也白衣之士志或髙简不可以布素轻之也
　　文中子曰以静失之者寡矣予详此语有似孔子曰以约失之者鲜矣予谓静也非止寡失亦可学道而有得也
　　或问道之说文中子曰泯其迹絶其心然可以神会难以事求吾不知其说曰敢问其旨子曰非礼勿言非礼勿动非礼勿视非礼勿听或曰此仁者之目也子曰道在其中矣予详此说大约古圣之教名言则异而体用同也文中子所陈虽非内典之文而其理暗合故云吾不知其说而但引言动视听必以理者此如释氏之戒戒生定定生慧其势必然故曰道在其中矣
　　前言有云得全于诗者得全于酒者予亦自谓得全于道腴法喜禅悦之味也
　　文中子曰智者乐其存物之所为乎仁者寿其忘我之所为乎予详此说推演仲尼之意也论语云智者乐郑曰智者自役得其志故乐仁者寿包曰性静者多寿考窃谓斯言隐微非夫嗜欲浅志趣逺不能知而明之也茍当公论不譲于师可也予以为存物是得理性之深者也易家人卦象曰言有物而行有常此云存物是此有物之类也得此理性之深者自然得志而乐矣又以为忘我是去封累之至者也论语云无固无我此云忘我是此无我之类也去此封累之至者自然性静而寿考矣
　　予颇好观书立言常在真理而畅悦迨及耋耄之岁退处恬愉而轻安所以信其果验而申明之也
　　文中子谓颜延之王俭任昉有君子之心焉其文约以则予又云古之文也约而达今之文也繁而塞噫予也何人晚岁为文唯求简当
　　学妙道者若有智明行果志坚福会悉备臻极何胜如之予尝屡言意深所及
　　文中子之食去生与冷酸醎必适果菜非其时不食曰非天之道也非其土不食曰非地之道也饵药必辅性命者曰吾无他疾也予详此说非唯立教亦善摄生大约与论语相类予心所至多渉于此岂非宿习之然乎
　　芮城府君起家召为御史将行谓文中子曰何以赠我子曰清而无介直而无执曰何以加焉文中子曰太和为之表至心为之内行之以恭守之以道予详此说曲尽其妙常见世有拔俗者清而多介直而多执先生之言至矣哉
　　文中子曰中和之为徳盛矣我未见体之而乐也子曰訾过而好怒唯利是得愚矣哉子曰我未见仁而好利者也子曰好忿嗜利爱名诡利小人哉予详此说因而省巳有所乐有所惩有所劝是故取而书之以为巳法
　　文中子曰轻誉茍毁好憎尚怒小人哉予详此说意亦同上垂训深切谨书诸绅
　　文中子谓薛収善接小人逺而不疎近而不狎予详此说子之知人甚精收之接物甚妙窃以为接君子易接小人难収于难能而能也善接小人是谓明哲之深者矣【俗语云畏虎不畏佛仿此】
　　文中子不相形不祷疾不卜非义予虽愚亦如此
　　上所録薛収善接小人予虽言其接物甚妙而言不尽意夫不善接君子止有过不善接小人必有祸蜀志闗羽张飞之事可知矣
　　仲长子光曰【子光字不耀元和姓纂有姓仲长】在险而运竒不若宅中而无为文中子以为知言也予爱之重之因而曲解文中子所云知言者盖谓知道之言也
　　文中子曰其名弥消其徳弥长其身弥退其道弥进古之人其知之矣予详此理固难得知所以伤今而思古然而焉知来者不如今也
　　文中子谓北山黄公善医先寝膳而后针药汾阴侯生善筮先人事而后为卦说予服先生精鉴无不及兼明事理本末垂为教也
　　洞澈天真之灵廓然虚明陶融太和之气熏然茂遂于兹有得孰曰无修
　　虞世基使谓文中子曰盍仕乎子见其使者曰通也适有风瞀之疾不暇也饮其使者歌小明而送之世基闻之曰吾徒特游矰缴之下亦怨乎若夫子飞冥冥矣予详此说有以见先生髙尚不仕宿素能然所歌之诗以表其志小明者小雅之诗其序云小明大夫悔仕于乱世也噫予仰先生越世清尘邈不可及而且自喜歴仕重熈之世引年而退不失其正抑又次焉比夫伛偻入金门者幸无深愧耳然而先生旷逹无所顾避歌诗致意亦渉危言刺讥失于韬晦予所慎也
　　予志于无上妙道久矣桑榆之光浸暮金石之诚尤固必冀天从善愿神介景福尽此报身之数不失胜缘之会是所祷也其可退乎
　　吾今退身居静境収心入静境余无所求唯愿道应至妙止之以吉祥神听至灵介之以景福胜缘毕会何乐如之
　　明哲保身大雅也闻勤行道上士也二者备矣不亦善乎予殆庶几留心于此
　　韩诗外传云凡草木花多五出雪花独六出予之所居有迎春花桃花因闲观之二花多五出亦有六七出者百中之一尔譬如千万人中或有一人生六指物理如此不足恠荘子云枝指是也万一有反常之事固当无执定之理
　　曲士有三执着谓意言事三者于迷中成滞固达人有二脱洒谓身心二者于悟中免拘系上智当黙识吾不能缕述之也
　　白氏集中有诗题云期李二十文畧王十八质夫不至独宿仙游寺其诗云文畧也从牵吏役质夫何故恋嚣尘始知解爱山中宿千万人中无一人予详诗意此犹言外境之清胜者而更有内境之清胜者用而拟之别为四句诗云角胜劳生不足云滥传僧语亦非真始知解爱禅中乐万万人中无一人
　　予尝究观人伦大槩梦本缘想梦是想之幻化固无穷极予尝患未能豁然无想所以未到恬然无梦又谓言本析理言亦理之幻化亦无穷极尝患未能冥然契理所以未到嘿然无言予今有此二病若得二病俱瘳晁氏之叟其殆庶几乎
　　西汉书赞畧有云世称张汤陷严助石显谮捐之察其行迹严贾出入禁门招权利死皆其所也亦何排陷之恨哉予尝披详本传此谓严助贾捐之也助事武帝为中大夫在左右与大臣辩论因使淮南与王相结而还后淮南王来朝厚赂遗助交私论议及王反事与助相连上欲勿诛而廷尉张汤争以为助出入禁门腹心之臣而外与诸侯交私如此不诛后不可治助遂弃市元帝时捐之上疏言得失召待诏金马门数召见言多纳用时中书令石显用事捐之数短显以故不得官后稀复见捐之乃与长安令杨兴共议为奏更相延荐欲以兴为京兆尹捐之为尚书令石显闻知白之上乃下兴捐之狱令显推治而捐之坐弃市兴减死髠钳为城旦予因究观人事不必当钧轴凡居待问之列不以才之能否行之淑慝已渉危疑之地矣虽存诚守正犹有忌克而诬谤者焉而况严贾或过贪重赂结诸侯而无嫌或交缔伪情恃抗言之有力所云招权利者盖谓此也死皆其所抑亦信然是知祸福之来先宜自考履祥不当但委天命
　　合身心息三者凝然之相强名曰不动尊闻金泉蝉三者自然之声强名曰内观音吾无师智获此法印混而为一用之不匮
　　白乐天有诗云心不择时适足不拣地安穷通与逺近一贯无两端予爱其语因而拟之别为四句以述已意云心不择时息书不择时观达理意无碍豁如天地寛
　　分叚之身非大身也起灭之心非本心也知此身心者几何人哉未有证之者也
　　予尝静思独断欲求无上菩提须学无生法忍夫无上菩提次第之理不离观也慧也照也无生法忍次第之理不离止也定也寂也凡诸曲士多笑迦谈若不迦谈何由到此
　　孟子曰养心莫善于寡欲虽有不存焉者寡矣赵氏注云虽有少欲而亡者谓遭横暴若单豹卧深山而遇饥虎之类然而寡少也又章指言清浄寡欲徳之髙者予爱此说録而断之举一类诸其理皆尔智者推究不必条陈
　　入道从权当依佛事众人礼念归有相智人礼念归无相知须自知说则烦说
　　无思之心若存之息自然之音三者相合凝而融之用为法印得寳多矣
　　寳积经云于一刹那尽一切相及诸所缘故得名忍又楞伽阿跋多罗寳经云一切法譬如电光刹那顷现现已即灭予因检证刹那之理如电光睒烁之顷也今详此寳积经文之意但于至少时间止息心之妄缘犹可名为法忍而况如此息念时日増多其资胜利可知矣是故唐太原李逸人作华严合经论有云一念相应一念佛一日相应一日佛予以考求经论重重相照不觉私喜弥加策励虽造次颠沛之际自愿力学正念之法必有所济耳洞晓古圣贤善诱之仁也金刚经云有持戒修福者于此章句能生信心当知是人不于一佛二佛三四五佛而种善根已于无量千万佛所种诸善根予自此方于此法门宿有至心抑亦知其歴刼以来不于一二三四五刹那时而归正念已于无量千万刹那时归于正念矣不然者何以自壮及老志于道也愈切安可自轻自弃哉
　　博览智可以资见性内见自然之理静居力可以资闻性反闻自然之音二者交济伊予所得
　　白氏集中有诗题云题赠定光上人其诗云二十身出家四十心离尘得径入大道乘此不退轮一坐十五年林下秋复春春花与秋气不感无情人我来如有悟潜以心照身误落闻见中忧喜伤形神安得遗耳目冥然反天真予爱此诗因而别作七言八句述己意云孟子四十心不动定光四十心离尘我到明年加一倍如何此际尚因循已喜自逃名宦网犹患长随造化钧记得前贤有诗句祖师元是世间人
　　四威仪中一刹那顷得心法无住之住犹为妙用而况习熟时多理可知也
　　江南才子潘佑有词句云凝神入混沌浙中诗僧贯休有词句云融神出空寂予爱其语该渉道释凝融出入之理因而采取相合书之
　　自定纯修之法但于一切时中随其办及止习无住之住足矣金刚经云应生无所住心是也僧肇五论有云圣人之心住无所住其住解云安住无为名之为住住无方所故名无住六祖坛经云我此法门无住为本坐忘论枢翼云不依一物而心常住如此之类不可具举佩为宻印何烦别求
　　观一切境顺违无不空勿失无碍法于一切时闲忙无不可勿失无念法协用坚久吾事济矣
　　予以无师智自明无上道以观练熏修之心入正真圆妙之觉其名有四意分次第夫洞分至理不入邪见名曰正觉灵彻而见名曰真觉觉之大成无所不备名曰圆觉此觉以其驯致臻极所云等觉者是也等觉之上名曰妙觉即本觉也此觉之理尽性之处其上更无一法故曰无上道也
　　陆龟蒙复友生论文书有云仆少不攻文章读古圣人书诵其言思行其道而未得者也每涵咀义味独坐日昃案上一杯藜羮如五鼎七牢馈于左右加之以撞金石万羽钥也予以读经妙趣得法喜之味又以习静灵应闻天簧之音其为殊胜超彼自乐尤深也
　　动则临文求理任意记忘无固必静则冥心息念随时多少无固必日复一日不期符应
　　古人有欲碎其首为保连城璧伊予却爱熟其心令如百炼金较量得失何如哉
　　唐醉吟先生有诗断句云归去卧云人谋身计非误又有诗断句云回首语秋光东来应不错人谓先生率尔成章予谓先生的然有理
　　予年臻耋耄而所好之学益务精至深逺窃谓抗志肥遯不婴矰缴之累故曰冥鸿演道合变不挂名迹之网故曰犹龙出世无敌不属造化之钧故曰大雄冥鸿贤人之状也犹龙圣人之状也大雄神人之状也予皆爱之重之畧述形容而言不尽意者也
　　太宗朝端拱年予偶与进士刘安国同舟出京师安国酷爱庾信哀江南赋是时凌晨舟行髙声诵之自言每诵此赋虽日旰未食而不饥予亦素曽披览美其雄富晚岁之学志趣髙邈因追思安国好此赋者以其词气鼓动快哉惬心而已矣不知前贤评品有云南朝徐庾体乃是风雅之变而流宕之胜者也昔予方壮乐游文苑之洪丽今老矣唯于微言妙道回向深切文章中有白乐天求玄珠赋髙迈长明灯颂一宿觉证道歌每一读诵非但忘饥有如食其品膳侑以国乐比较安国所好类乎野人美芹以为至味也
　　予尝泛览羣书及诸文章内有潜心游心栖心息心如此字者颇爱重之唯愿潜心游心常在于觉海栖心息心不离于禅林亦如池鱼笼鸟有江湖山薮之思也
　　我之读易唯变所适取其文句恢为法门刚健中正可闲邪以成定穷理尽性可钩深以成慧言外得意有何不可
　　定力如天慧用如日月日月得天而能久照慧用得定力而能尽妙吾何以知厥理之然哉以此
　　晋时孙登答嵇康之问有说云火用其光人用其才用光在乎得薪所以保其耀用才在乎识真所以全其年今子才多识寡难乎免于今之世矣予因之演畅而言云才识兼备可以为佐时之器定慧均济可以办出世之事
　　予忆少年日尝见凡人中有及耆艾之年者遇壮夫发怒侵凌而能不答且曰我昔年似汝少壮时必不奉容今则不能也予因思之凡夫年长犹善改徃而况吾徒太老矣深究内典或对不顺之境比彼耆艾忍事得不加其一等乎
　　予能谛观古人今人心之情又得处世出世法之髓非谓如目前掌中物尽见之但知其理必然也
　　大耳三藏不能知慧忠国师最后之心者盖以前心是有念妄心动而有迹故可知之后心是无念真心止而无迹故不可知之夫有念心如物象可思量也无念心如虚空不可思量也
　　吾谓知出世之法者合大喜合力行观世间法无以比而未见有大喜力行与我同者
　　吾今自思所得者已得经论智又得因缘会若除瞋恚阂更除疑悔盖未及道超升且致心恬泰
　　或问予闲居何乐予对曰条畅太和之气适悦天真之味研覃微宻之言依游上妙之道以此为乐此外之乐则不知也
　　予自微细揣摩巳之三毒贪痴殆尽矣唯有余嗔未殄故宗尚老子之日损周易之惩忿立言自规者多矣偶看圆觉道场修证仪第十三第二十叶有注云一念嗔起具八万障门因思已渐老矣而于去嗔之法尤宜力行又看维摩经之初佛国品列五十二菩萨名号内有喜根菩萨什公注云于实相法中生喜及随喜也又有喜王菩萨什公又注云清浄喜故言王也予谓习喜成性是菩萨行修证仪又说得经论智是入初地予于内典详览已多既得经论智若持欢喜行可以窃名欢喜地也习之成熟非徒惩忿亦足销忧矣
　　祥瑞冠五灵之首唯有独觉之麟竒持冠五行之秀唯有独觉之人彼上人者不可多得
　　髙迈作寳融寺经藏院所置长明灯颂据序中说其灯以■〈釒截〉盆盛膏而序之语句其畧云佛有燃灯名法有传灯义长明灯是其藴乎日中则昃昃则没长明灯不没月满则亏亏则尽长明灯不尽四维上下虚空不可思量长明灯功徳亦复如是迈愿铭颂之数年间廹贱事未致鄙思一朝忽染目疾瞢瞢然不自审从何得之也会夜梦神人谓迈曰子于长明灯不有负乎迈应声而寤寤而起起而作颂明日而目愈予谓长明灯以喻佛法即维摩经中无尽灯是也无尽灯以法喻灯长明灯以灯喻法予竒其说以迈践言补过之速有如此者灵应疾愈之速又有如此者可以警劝信士存至诚结胜缘耳因而采述入于法録
　　事以理遣明而深可以为慧用心以道宁纯而固可以为定力久于相济何有不臧
　　予已自定纯修之法録之于前自为无住法门今又见寳积经中所说菩萨安住无所住之念非忆非忘所安住念即名法界予详之冥契前法重増忻慰而思策励也
　　予得理性之髓而形于言曰破幻妄而见精真习虚静而成寂照从简尽妙立法存诚
　　冥心静虑之学深逆计追思之念息二者不失何胜如之我愿书绅常为巳法
　　大般若经第三百八十四内有语云名是分别妄想所起亦是众缘和合假立予因此语究观人世之事灼然如此弥重教法精深茍能知之而大决了何有休戚之心乎
　　予今知足寡欲既合人天之业观书弄翰又得经论之智私喜缘熟固非自矜
　　究彼前闻勇于独断身非已有是天地之委形性命非已有是天地之委顺姑务乎心灵灵而不昩息绵绵而若存何必寻师然后为学
　　真归伏处窃仰天人师学而知之粗得经论智油然法喜与日増新
　　予知法要不离定慧定可定非常定是对境不动之定非用力制之之定慧可慧非常慧是见性不迷之慧非役心求之之慧学定慧者当如是解
　　景徳传灯録第二十六内说杭州报恩光教寺通辨明达禅师绍安上堂有语曰一句染神万刼不朽予爱其法语因自推而演之云夫真学之流得第一义谛熏修浸渍贯心达性是人不可惑之智至信至悟不可夺之志至坚至固自然生生世世无复忘失矣予先宻访契勘屡同亦既融怡弥资策励
　　直上一路絶妙一句罕有知者茍有知者若能御三清浄轮入三解脱门此胜因缘不是小事
　　华严法界其用也神妙无穷圆觉道场其体也凝虚不动言意及此谁与我同
　　南史何点字子晳性隐退而名重当时齐豫章王曽命驾造焉点从后门遁去竟陵王子良闻之曰豫章王尚望尘不及吾当希岫息心也后于法轮寺遇之子良忻说不已予美其事因成文句云望风懐想虽仰于清尘希岫息心虑烦于髙徳
　　事君有二心不可为忠臣事佛有二心不可为法器唯当一心于忠一心于法是也
　　吾今退居养老随分充足寛床穏枕以便支体清心静虑以养神气如斯可矣谁能委细分别禅机道法以自烦乎
　　佛书法华经说安乐之行道书荘子有恬愉之言其理同出而异名本乎心者也然而不住于相方为尽妙非止此法他皆仿此
　　世间法祸机忽发之甚者闻有甘露事出世间法妙藴难窥之深者闻有甘露门可畏可爱无大于此上智之人洞然明了
　　正其定心北辰之不动均其慧照南日之方中妙觉之尊体用如是
　　宋宗炳字少文常游名山老疾还江陵叹曰老疾俱至名山恐难遍覩唯澄懐观道卧以游之凡所游履皆图之于室予览之爱见雅趣自谓登山临水固不能然澄懐观道庶乎可及
　　昼观良书采微妙之言而穷理尽性夜习宴坐入凝寂之道而澄神定灵伊予晚节未为虚过
　　晋隗照善于易临终书版授其妻曰吾忘后当大荒穷虽然慎勿卖宅却后五年春当有诏使姓龚来顿此亭此人负吾金以此版徃责之照亡后其家大困乏欲卖宅忆夫言輙止至期果有龚使者止亭中妻遂赍版徃责之使者初惘然不知所以沉吟良久而悟谓曰贤夫何善妻曰善于易而未曽为人卜也使者曰噫可知矣乃命取蓍筮之卦成抚掌而叹曰妙哉隗生含明隐迹可谓镜穷达而洞吉凶者也吾不负金贤夫自有金耳知亡后当穷困故藏金以待太平所以不告儿妇者恐金尽而困无巳也知吾善易故书版以寄意金有五百斤盛以青瓮覆以铜柈埋在堂屋东头去壁一丈入地九尺妻还掘之皆如卜焉予览此而叹隗龚易卜精至有如此者而隗生未尝为人卜因思此艺若中人以上学之则入正真彼妙道可致中人以下学之则入邪伪唯奸利是取夫卜筮之流如隗照龚使者及严君平者几何人哉而又知事有前定之理人有预知之理此乃数术有为之法学之精深犹能神异而况禅观无为之法茍能尽妙何以比方乎
　　忘情之心不住于相如汤消冰冰汤俱尽无可分别触境之心未能不动如响应声即应即止无复有余二法详熟妙用足矣
　　白乐天诗云昨日制书临郡县不该愚谷醉乡人予谓此语自述其情而于愚谷醉乡理有未尽因而别作二十字推演其意云貌愚愚谷邃道醉醉乡春愚醉无迷谬伊予意又新
　　前贤有以樽长空饭不足形于咏叹者予则不然但醉道饱徳亦自充足此则味外之味也
　　每览前辈词章予心惬当者必采而书之有句云凝神入混沌予以为学道之初从宴息也又有句云融神出空寂予以为学道之成得自在也枚卜同人未遇知者
　　布武轻安反闻清警益新经论之智宻奉天人之师絶其交游老于禅观怡然自得夫复何言
　　一箪一瓢颜子不改其乐一丘一壑荘子不易其乐去五鼎而食丰屋而居果得胜兹乐乎
　　李华作荆州南泉故兰若和尚慧真塔碑文中语云有问师修行功徳逺近答曰滴水下岩则知朝海予因而自悟但能刹那际冥心半铢亦是古先生善入无为之法隐君子归根复命之道积习经久不止不退自然有臻极之理
　　予以开悟于法触如灌顶沃心佩服其妙言若铭肌镂骨谛思所习宁无自庆
　　见外境而迷者继踵竞进居怨府蹈畏途触祸机懵然不知见内境而悟者拂衣独徃跻寿域栖天真养太和翛然自得髙卑夐絶何啻霄壤
　　义学禅学理须兼备非义学何以开其智非禅学何以成其行予之趣向立志如此
　　史记孔子谓老子其犹龙耶寳积经谓佛为龙中之太龙予思圣功神化有以见其弥髙矣
　　唐李华作故中岳禅师常越塔记首句云智之深者反照人之大者无思予爱重其语深入法门欲援证据触类滋广今聊举一端而已前言有云阿难多闻总持积岁不登圣果息缘反照暂时即证无生予谓止引此一事明之足矣然而不离止观二法息缘即止也反照即观也凡夫之心终日趣外逾逺逾背唯反照者向真合觉至简至速者也所云无思即无生也前言又有云若能忍者即名为有力大人予谓反照无思者亦可名为深智大人矣
　　凡一百三十八章

　　法藏碎金録卷六

　　●钦定四库全书

　　法藏碎金录卷七

　　（宋）晁逈撰

　　禅源都序上卷有语云性如虚空不增不减何假添补但随时随处息业养神圣胎增长显发自然神妙此即是为真悟真修真证也予爱此语简要纯偹追思巳所立言多合此意
　　予自耆而耋习静不已或于夜坐刹那见光及闻灵响愈觉清彻后看维摩经云有以菩提树而作佛事僧肇注云佛于下成道树名菩提此树光无不照香无不薫形色微妙随所好而见树出法音随所好而闻此如来报应树也众生过者自然悟道又看楞严经说二禅界分有光音天因思二经所陈菩提树光音天于我犹为外境而况己所见闻以作佛事法喜殊胜亦可知矣乃述五言六句偈以自赞叹云身是菩提树名合光音天如斯妙吉祥信为希有事我无取相心岂非善境界
　　李白庐山东林寺夜懐诗有句云宴坐寂不动大千入毫髪潘佑独坐诗有句云凝神入混沌万法成虚空予爱二才子吐辞精敏之力等入道深宻之状同合而书之聊资已用
　　有客谓予曰先生块居一亩之宫不延三径之客何以销日何以资道予对曰非不欲师友名德而异趣寡合不逢投分者耳况乎出世之法人罕乐欲独觉孤进古今常然譬如大鹏怒飞寕求于接翼独象无侣岂惜于离羣哉客笑而无答须臾吿退
　　佛书云一切分别无非障碍予因续为二句以广其意云一切寻思亦复如是
　　我思心要但于四威仪中一刹那际常令自心正而一安而虚静而明亦足为法利而况乆习理可知矣
　　予读列子之书见两科之说其一云齐人有清旦入市见所鬻之金攫之而去者志在取金不见人也又其一云愚公欲平所居之山约以子孙相承平而后已心之至也感神动天天帝率神力以移之予详所说虽知寓言而皆以立意为本可资入道之法据世间之理则金不可取山不可平因而别得出世新意若以此取金之果决不见众人之所非以此平山之志愿不见众人之所艰求无上道世世不退岂有不成者乎
　　识心逹本贯微妙以精深息业飬神守静安而坚固但无违失勿用希求
　　晋书陆机陆云传后词其略有云衒美非所罕有常安韬竒择居故能全性观机云之行已也智不逮言自以智足安时才堪佐命不知运锺方否而奋力危邦生在已而难长死因人而易促覆宗絶祀良可悲夫予览诸书再见垂为规戒者未尝不济之以言噫老子云名与身孰亲茍有务贪虚名而害身及族者吾弗与也
　　究观法门中道不可落于二邉偏宗于顿则有卤莽灭裂失胜进之方便也偏宗于渐则有繁琐滞固失直造之颕利也唯上根圆智之士自能和会法择而用之耳定
　　慧之理吾今直言譬如明珠在盘盘不动而珠光圆照满月临沼沼既澄而月影洞分体此存心何劳问法
　　髙测韵对第一内有云晋张澄将葬其父郭璞为占墓地曰葬某处年过百岁位至三司而子孙不蕃于某处年减半位纔卿校而累代贵盛澄乃葬其年减处后位至光禄勲年六十四而子孙果昌焉予素不好杂学偶看此说乃知葬师学世间之法精妙者犹能如此若有禅师学出世之法能精妙者殊胜可知矣又见古人之意有以子孙蕃昌最为盛事而且不独擅其福应务在庆流后嗣仁德之至者也予因自思见为太子少保致仕今岁七十有九自觉康寕而资用粗充即今子孙十七人咸有肯堂之材子四人并升朝列诸孙十三人十人已为京官延荫及弟侄侄孙不遑具载超于晋张澄远矣于今之世亦无有其比者自身及族各奉名教而积善之报未易可量其天幸也如此云何不乐
　　余深知法要合空假二观为中道观起动静二相为大寂相予能言之而未能至
　　予好道之心老而弥壮观练深熟决定有理观之深则出世法洞见源底练之熟则世间法无所障碍言不可及唯自了知
　　予之退居飬老务在安其身遂其性成其进道之志此外悠悠不复分别也
　　会佛法者当存真体用如待真花结真果若立妄能所如欲假花结真果其理如此
　　吾所了知者无为之事无生之法无住之相不测之神不空之真不动之尊若是而已
　　西汉丞相王嘉屡上封事于哀帝有斥言嬖幸之事切直忤旨终致召诣诏狱相府掾史涕泣共和药进嘉主簿曰将相不对理陈寃相踵以为故事君侯宜引决嘉不从而系狱二十余日不食欧血而死噫由是言之则知士有髙蹈物表不撄世网者安可不以为贵乎
　　扬子法言有问神篇云或问神答曰潜天而天潜地而地天地神明而不测者也心之潜也犹将测之况于人乎况于事伦乎有注云测于天地之情者潜之乎心也心测乎天地之情则入乎神矣予今览之而自得法意因思潜者谓心游其间也予早年潜心于物情见其理已多矣晚岁潜心于道奥惟精惟一期有所至必不枉其存诚也
　　外顺虚縁俾无结阂内观实相期于混冥有洞晓于斯言可精修于妙道
　　晋张翰任心自适或谓之曰卿纵适一时独不为身后名耶答曰使我有身后名不如实时一杯酒又梁吴规颇有才学邵陵王纶引为宾客深相礼遇时张纉出镇湘州王饯之于南浦见规在坐意甚不平忽举杯曰吴规此酒庆汝得陪今宴规寻起还其子翁孺见父不恱气结而卒规恨缵恸男俄而致死规妻恸夫及子翌日又亡时人谓张纉一杯酒杀吴氏三人予详览二张事迹皆因出意杯酒间翰之旷逹自遂其性也如此缵之轻傲致害于人也如此吴规之器小哉可哀可咍儒书云不见是而无闷佛书云毁誉不动如须弥规于此理大远矣其妻子情苦会集又如此不知宿因何故也因为六句语吿诸大逹之士云我许张翰一杯酒不求千载空垂名不许张纉一杯酒害及三人俱丧生如何合得酒中趣洪量深深上智明
　　八元三杰著名迹以无穷四皓七贤逸身心而自得同归不了知者难言
　　悟精真之本一入理弥深见幻化之皆空触境无碍作是观者谓之圣人
　　无恋亦无厌始是逍遥人此道书中意行之稍易无怨亦无亲始是平等法此佛书意行之甚难
　　道家者流姑务长生乆视夫处世之长生不及出世之无生乆视于外以劳幻身不如反视于内以证法身此虽迦谈而有真理
　　道家者流所著方书多以气之作用为事业条陈淘炼闭咽之法烦于鼓动颇渉有为内有一法名曰委气盖取委顺之意有说云体和心平神气调畅或委身于床或兀然而坐神识沉寂心同大空又有歌诀云欲知委气妙寂湛自无思手足纵如醉心神兀似痴予详此说最近无为之理因而类举自立三委三然之法一曰委气浩然二曰委心恬然三曰委命自然恊用为常其妙备矣智者可晓不能剖精析微也
　　老子曰不可得而亲不可得而踈其注云元同无私故不可得而亲泛然和众故不可得而踈予详大意此谓体道之人其德如此又别书中有说至德之人亦有云不可得而亲不可得而踈予以为假此二句而其理小异不可得而亲谓其絶迹而高邈也不可得而踈谓人景仰而归之也
　　华严奥旨有语云大止妙观摩诃止观论有语云观练熏修予爱观练二字今取而增之自立一名名曰明观精练法门观谓观照也练谓练习也观照令其至明练习令其至精此法最为简妙何谓也夫佛书所说入道要切之理小异大同固难具引予今和会宗旨且约自心现量径直言之当先观照一切因縁所起之情念念相续了知生灭终空然而未能触境不动次湏用练习继之但以智断此皆是魔是贼如梦如幻视其过去便休勿复追思是也至于大运之事不必虚忧唯存根本寂静微妙之体性如是观练乆于正定其道成矣在已分中此乃以一御多是为百法之王也
　　唐贤笔语有作名僧之碑其首句云百亿三昩无非度门于觉照中而得自在予因此语而乃简径独断令人易晓大凡种种方便之说可为入道法门而成正定者皆曰三昩是也
　　扬子法言有先知篇其篇目之下注云图难于易求大于细为之乎其未有治之乎其未乱如斯而已其文曰先知其几于神乎其注云几近也神以知来探未兆也逆识先知追于神也文又曰敢问先知曰不知其注云答以不知者神悟则先知非问之所及文又曰知其道者其如视又其注云举目便见予详其说此谓智断而得之者有如善射注物十中八九若以神彻而见之者有如明鉴对物无不洞分
　　扬子法言十三篇以学行篇为始孝至篇为终学行篇首句云学行之上也言之次也孝至萹首句云孝至矣乎一言而该圣人不加焉李轨栁宗元注云夫学者所以行其性命之本本立而道生是故冠乎众篇之首始于学行而终于孝至始终之义人伦之事毕矣一言而孝兼该百行圣人无以加之是至德也予览此书因知昔贤著述蔚有深旨盖明士之所学以能行为上也人之立德以率孝居先也予于观书非止务乎属辞而切贵乎求理矣
　　予老矣约巳居常性习自立一法名曰交修动静无遗时法决定揔持何谓也动则观书求入道之智静则冥心成息念之功不拘昼夜处所无复废时是也其余一切事之违顺身之苦乐推为大常之理不以为碍尔
　　吾有三大法一曰圆明观智之大者也二曰坚刚断力之大者也三曰驯柔干志之大者也三大相承归无上道何有不至者乎
　　陈虞寄字次安少笃行造次必于仁厚前后所居官未曾至秩满便求解退曰知足不辱予重古人有如此者故采而书之以其深知道家所忌老子曰知足不辱又曰祸莫大于不知足是知过贪而不知足者有辱有祸自然之理圣人之言不虚也
　　维摩经云毘耶离大城中有长者名维摩诘虽为白衣奉持沙门清凈律行虽处居家不着三界亦有妻子常修梵行现有眷属常乐远离圆觉道场修证仪第十六云一切众生为此无明起诸爱结役使驱驰身心破裂无明若灭三界都尽以是因縁名出世人予因览此而和会独断之云若有清信省事之人明了家縁之系缚而誓愿觧释不必落髭髪被仪制已是在家出家者也顿悟世情之迷执而志趣超絶不必具相好现神异已是在世出世者也但其事有始终理有浅深不同耳
　　唐圭峰宻公有言云外事内身了不相闗予又觉气质心识亦不相闗自觉气质年年减心识年年增何谓也气质属外非由巳善能保守心识属内则由巳善能观炼此必终之理也
　　若得无恋无厌之道逍遥以平其情又得不生不灭之法寂定以正其性均济纯熟何乐如之
　　佛书中有语云寂湛生光道家流语有云虚明含元吾皆爱之斯乐欲之所至也
　　我爱学蒙庄髙情师友造化竺干妙旨澡练神明虽未见功必不成过行有余力雍容艺文
　　前言有云习礼之家名为聚讼予谓说禅之家名为起诤夫禅观之理无言而自识者上也无心而自得者上之又上也
　　逹凝明而是体均观练以为功勿取相而有求当不期而自至厥理如是伊予了知
　　吾老矣自为入道精深之法二而决定率从之其一曰大明之智识其二曰弥坚之志力何谓也大明之智识者取权公之语云一气暂聚白公之语云万縁皆空用此破相而不昩弥坚之志力者取什公之语云深入实相宻公之语云安住妙境用此复性而不退二法均济殊胜第一吾自知之而日用焉未能为人演说也因复集书其句云一气暂聚万縁皆空深入实相安住妙境上二句了逹而无碍也下二句修诣而无违也
　　趣虚名之髙者万万皆然入实相之深者万万无一知而言及复何人哉
　　前科所集古德四句语以为上二句大明之智识下二句弥坚之志力予思余说未尽今复追书补之一气暂聚人空也万縁皆空事空也用此观照焉深入实相胜进也安住妙境胜定也用此揔持焉此一法简妙备尽无有出其阃域者予当奉行
　　外见一切有而能空其有内见一切法而不有其法内外不住相根力日深固虚融成寂照理尽禅宗妙【立名曰禅门简要圆成偈】
　　庄子有说假修混沌金刚经有说真是菩萨予谓去假就真是为要妙
　　东晋庾阐尝为零陵太守有逰衡山诗云北眺衡山道南瞻五岭末寂坐抱虚恬运目情四豁翔虬凌九霄陆鳞困濡沬末体江湖逰安识南溟阔予览此诗因见古人之意懐虚静之趣以乐其内赏清旷之境以奬其外予爱而书之抑亦自得
　　吾尝谛观大雅明哲之士千百中无一二大觉了达之士亿万中无一二或有一二然犹得天机而渉浅入圣域而未优自视视他喜与悲等
　　予常爱唐贤白乐天有诗句云未得无生心白头亦为天及看韵对第四有说宋萧惠开尝为益州刺史有所取求而不得遂诬告其人讪毁朝政先戮而后奏孝武称快及明帝即位惠开同四方反叛后虽归顺负舋不得志每谓人曰人生不得行胸臆虽百岁犹为夭未几发病欧血吐物如胏肝而死因详白萧二人之言各叹人生心无所得虽寿亦为夭而善恶智愚相背絶逺何啻霄壤之殊也
　　夫物我皆如不见身相空有兼遣不染法尘真学能然方为脱洒
　　天机之浅者以富贵功名为第一天机之深者以志行理性为第一各从其好两不相妨
　　予以深心乐欲晚节弥坚惜分寸光阴常逰法苑着百千章句皆为度门此表存诚固非伐德
　　唐白乐天诗云自学坐禅休服药从他时复病沉沉我身不欲全强徤强徤多生人我心予尝拟之别作诗云自学养恬休用智从他名迹日衰微我身不欲全高贵髙贵多乗祸败机
　　予块处独觉因经论智得无所得法住无所住心不可思不可说其理如此何必羣居然后为学
　　予看佛经有说凈名居士深逹实相而又素闻竺干先生善入无为予爱之重之而愿宻尽至诚而奉之从心法之要也
　　智明无不周处世之圣人也神彻无不周出世之圣人也次圣有等贤人也背贤所趣愚人也
　　入道之法随用有说因理著名予究其极皆须不取相不留迹方臻妙处
　　吾读易爱钩深致远凡四字而能适变为用吾当如无师智钩深以求法又当驭不退轮致远以进道有如此者不亦乐乎
　　予详经论大意若有云我是凡夫佛是圣人岂可以凡夫之心学圣人之事此名断灭见又有云我心即佛本无有异何用更求佛果此名增上慢唯有上智宏逹之人无此二邉障碍
　　人能善避大权利如避网罗槛穽而行坦夷道路者此名初修安乐行也人能善避大嗜欲如避圊圂汤火而逰清凉园沼者此名初入禅定门也了逹之士必信必果
　　以智慧眼见五藴皆空此名菩提以方便力解六结尽散此名觧脱既了然而知永不迷也即安然而住永不动也此名湼盘其诸辩才苦行不能到此圆顿法门
　　夫人质性挺特建拔俗之标志力坚深有济胜之具可期出世不当自轻
　　无相之相实相也我思深入而但未至无声之声希声也我喜独闻而将大和世智不知妙德自得
　　酉阳杂俎云许州有一老僧自四十夏以后每寐熟即喉声如鼓簧若成均节许州伶人伺其寝即谱其声按之丝竹皆合古奏僧觉亦不自知已二十余年如此予因自思所闻灵响清彻殊胜因目之曰天簧似合此理闻之者虽各别言之则皆甚竒亦可谓妙而不测者也
　　吾自得三常法立为入道三门期年观练纯深而已渉一切之境常如不碍已者境常空捍一切之魔常为不胜已者魔常退平一切之事常比不及已者事常乐因而叹曰妙哉三常云胡弗臧卓立冠絶为三昧
　　王常平等心如地广大妙观察智如日光明体用及此是佛境界
　　金刚三昧经中说无生禅予爱之重之因而演述夫摄动之禅是已动之心制之于末也无生之禅是未动之心镇之于本也若且以麤法比之则燋头烂额之劳岂胜曲突徙薪之智耶
　　至论以身为外物者非轻其身也但要知身从幻化而生当知有还源之道不可执妄以累真也以世间法为外道者非薄其世间法也但要知外事以治世则非出世之法也不可以不了义为究竟法上智之士必无致诘
　　白乐天有诗句云恬然不动处虚白在胸中予因拟之别作二句云昭然不昧处灵照在胸中白公之诗言定也予之诗言慧也
　　孔子所举一言曰思无邪孟子自谓四十而心不动予谓思无邪者正也心不动者定也若能以至正成至定以此为入道法门何以加焉至如佛书所说不许羣邪干善境界不许八风动妙高山其意大同允为深切而曲士以迦谈障隔如何和会而了逹哉
　　予所居京师道院中有僮竖闲植草花丛生滋多叶似竹叶花小而碧其蕋黄稍类飞虫之状俗谓之碧胡蝶花予观其花至晚而敛缩将及夜而尽结视之不见暨乎晨朝则其花渐出日升弥髙而花复盛开因知物理阴惨阳舒自然有盛衰予以其随昏明而卷舒近乎智而强名之曰近智花
　　士之有智不可无学夫佛书所云无学者其理无别若误会此器因循自弃尤可惜也予观三教之书粗见必学之意儒教之书周易云君子进德修业欲及时也道教之书老子云上士闻道勤而行之释教之书寳积经有叙大士成功之语云犹如大龙所作已办舍于重担逮得已利予因会同叅究虽知其文句不类而必从于学断可知矣加以老年之志深信于最后一说不复疑也
　　天者自然之义也佛者觉义也自然无蔽塞可曰天聪明豁然大觉悟可曰佛知见人能启天聪明入佛知见此为上智安可轻议予之独断如此览之者以为何如哉
　　有能观空见性悟妄识真真心入理决志成道此何人哉此何人哉吾不可得逢之而交谈也
　　善恶事都莫思量是非言都莫分别亦是资修之一法然而易知而难行者也
　　白乐天有诗云已共身心要约定穷通生死不惊忙予因拟之别为二句曰已共身心要约定险艰情伪不伤嗟白公所云知天均不定之大常也予之所云知世縁本妄之大常也
　　予今省已晚节勤道夫名宦之网障于外能自决开而恩爱之魔纒于内未善释缚比其懵学亦既知方自谓智虽明而力未胜也
　　予读道家之书得大逹观已了知情境幻妄不复琐细分别读释氏之书得最上乗又了知理性渊妙当思精微悟入唯此法门自能晓会
　　予好读内典非以课诵为功必也详求入道之要读圆觉经得禅那数息之门读楞严经得观音入流之法随时而用亦不甚精至虽未到自觉之境而独闻无声之和积歳弥加清胜不知所以然而然也
　　或问予曰先生于内典之中盛称楞严圆觉何谓也予对曰广分性相之差别布在楞严专明体用之精真归乎圆觉
　　百骸之动动而去病道家之法用资保命期于康胜百虑之静静而见性禅家之法用资趣定期于妙应伊此二法吾日用之而人不知也
　　予以所闻灵响目曰天簧而凝聴逾新终不知其所以乆于详究似有所得得非积习归根之静静既由中独闻无声之和和非发外理近于此书以明之
　　列子之书云欲辨梦觉唯黄帝孔丘窃详二者圣人淳质之时也而庄子之书云广成子谓黄帝曰自汝治天下云不待族而雨草木不待黄而落【言泽少杀气多】日月之光益以荒矣佞人之心翦翦者【浅短狭小之貌】又奚足以语至道论语云孔子曰圣人吾不得而见之矣得见君子者斯可矣善人吾不得而见之矣得见有常者斯可矣噫世质民淳之日犹有此说则知情伪之态百端浸以乆矣理亦是常不必惊嗟可也
　　魔境佛境不离于心心之所迷者为魔境心之所觉者为佛境当知魔境如梦从妄想生魔境如幻从邪法成佛境如大空如昼日清旷明白不可蔽亏学人体此为定法而观练之令符契纯熟何必多闻博览然后为学
　　元圣蘧庐不动章云童稚观百戏有舞破阵攻戎城貙抟牛鲸吞舟皆以为真初则甚惧见之熟则无畏况乎成人之心知见又熟安有动之哉予详之颇得其理乃知不动之心可以习成也
　　汉祖威加四海武不杀也萧相功居三杰文无害也所以创业垂统君臣相得而然也
　　孔子以不义富贵视如浮云庄子谓真性之外皆为尘垢夫如是则悠悠之事何足介意
　　孔仲尼鲁之圣人也五十而读知命之书蘧伯玉卫之君子也五十而有知非之言予自谓心师古圣人古君子乆矣而年将八十若不勇猛精进重增观练知命知非学道学法更俟何时哉
　　予素景重子罕不贪之寳并逹摩无所求行昔壮歳不甚贪求而老年自戒弥笃内省于此法门似得百分之一二今试言之自思于已有八不求不求功名不求货利不求富贵不求神仙不求黄白之术不求巫觋之祷不求卜命之者不求据要之人此语由衷非为伐德
　　种种着于有起诸妄想者此名颠倒之见种种落于空都无所悟者此名断灭之见无此二病而能洞晓空趣者此名正真之见
　　吾以文章为佛事得自然智以音声为佛事得自然闻非敢超于天人几乎逮得己利
　　吾老矣不能叅禅问道但依归根之静知常之明湛兮似或存无必取于相确乎不可拔无輙易其志日复一日如斯而已矣
　　照五藴皆空真见也得一念相应妙慧也真见妙慧乆而相资何必多谈横分名相
　　内典中有偈云净极光通逹寂照含虚空却来观世间犹如梦中事此是菩提之名理菩提之体用菩提者觉照之义也又有偈云诸行无常是生灭法生灭灭已寂灭为乐此是湼盘之名理湼盘之体用湼盘者安乐之义也释氏经论真乗宗旨虽千章万句广大微妙原其臻极之意不离明此二法今予直指尽矣此外分彼我之品类成私而心乖平等言华竺之敎相不同而力争胜负者自是世间物情于虚妄中强生分别唯上根圆智能了知而和会也
　　杜荀鹤春感诗云浮生七十今三十已是人间半世人予因拟之而作赋云浮生七十今踰九已是超羣越世人
　　处世之法三纲五常大端也出世之法四谛六度大端也并用交济其道备矣
　　予性本愚直今则太老绵歴浸多洞见时情物态求与己意合者款宻交谈不可得也愈增叹息不乐者乆之不平之事不愿闻知而不可避一旦忽尔自悟而开懐焉譬如行多露之径者孰不沾衣入鲍鱼之肆者岂免闻臭事之常者复何怪哉
　　人之所切名与利予之所切道与义予不战而成功自以道义之志胜而为肥也
　　善入无为西域先生之妙道也能体纯素南华真人之格言也予爱之重之混而为一潜资日用于何弗臧
　　予谓故交曰名位愈髙禄利愈厚我不如君观练日深根性日熟君不如我出处进退各从其宜
　　予有语曰自见真理此为佛眼自■〈契，廾代大〉真行此为佛心心眼同符更求何法
　　庄子至乐篇说富贵寿者以其不知道而身各有苦其致三失之名谓外疏远也予因推演而言之曰富者之失其蔽也吝妄保余财而不得成周急之仁贵者之失其蔽也贪妄认虚名而不得遂无虞之安寿者之失其蔽也愚妄歴多忧而不得享永年之乐能反是者几何人哉
　　国语云髙位疾颠厚味腊毒杜牧和州絶句诗云歴阳前事知虚实髙位纷纷见陷人噫予今聊举其一苏秦位高金多如何如何
　　诗云不忮不求易云无咎无誉是吾心也
　　崇高富贵居权要但可旁观逍遥游燕乐清闲兹惟自得言之无妄乆而当知
　　闻是非之交攻聪不如聋见倾夺之相图知不如愚吾之趣向大率如此
　　易卦出师之初必先以律是知学道之初必先用戒故予年及大耋而加之焚诵以自捡摄亦非志乐小法安敢自谓大逹而不拘小莭乎
　　诣道之枢味道之腴观练薫修潜资日用恬愉羙妙益茂禅支有此胜縁岂非宿习
　　予自深思独断身当处世湏避不测之祸机心期出世须学无生之法要此外世态率皆悠悠故我端居块然寡偶
　　老子云名与身孰亲予尝推而演之云身与心孰亲心与性孰亲故予穷理尽于性而后已
　　如何得一大士适变如大龙克荷如大象法门之利知无不为内习之力所作已办吾将师之
　　老子云杳兮冥其中有精予素闻灵应漻兮清其中有声予觉歳乆益多殊胜因而自谓不着外声尘而反闻闻妙音其心凝然助定力可目为不动尊此即普贤之一行也而又不着外名相而反思思妙事其心油然生慧用可目为无尽意此即文殊之一智也
　　儒家之言云寂然不动道家之言云归根曰静禅家之言云息縁反照人能洞晓三家之言同归一真之理吾当目之为会三归一之智
　　庄子云富者多积财而不得尽用其为形也亦外矣予因内省自以为学者多立言而不得尽行其为心也抑亦如是自今以此为戒且务温故不必知新今微细揣摩动心不如息心之利也
　　孔子家语云楚昭王出游亡乌号之弓左右请求之王曰楚人亡弓楚得之又何求焉孔子闻之曰惜乎其志不大也不曰人亡之人得之何必楚也予因思之凡计我我所之人有积财至多而无毛铢之利以济困穷者彼何人哉
　　予今采集诸经敷演大意别立一说以为消除烦恼之法不避重复有渉旧述者也有经云诸魔平等烦恼为先又云现住烦恼魔烦恼无所有又云智者于苦乐不动如虚空善观察烦恼我我所俱离又云无障大悲观诸众生所有烦恼皆从虚假妄想而生知诸烦恼体性自离何以故是诸烦恼等趣了义无少烦恼可积可集如是随觉即是菩提烦恼之性即菩提性又曰烦恼性是佛境界观烦恼性空是正修行又有经云欲除烦恼当行正念其所觧云烦恼出私情耳便应观察法理以遣之又有经云有一法门名无量义应普观察一切诸法性相空寂而诸众生虚妄横计是此是彼是得是失轮回六趣备是苦毒无量亿刧不能自出复次谛观一切法诸念念不住新新生灭无量义者从一法生其一法者即无相也如是无相名为实相如有通逹义已虽有烦恼如无烦恼出生入死无怖畏想又僧肇五论中有言经云不离烦恼得湼盘注云悟烦恼性空即为湼盘予今叅究经旨因而直说大约谓烦恼性空勿为窒碍观如梦幻不用介懐设使触境情动如响应声既应即止是也且夫愚痴之人被诸烦恼之事有熈熈然者此非悟道其实如木偶而已若或中根之事而以烦恼为苦是则智慧不如愚痴也不亦谬乎固当勿存于心茍不能然学道何用于已有何所利须令智慧力胜可矣故又有经云以智慧剑破烦恼贼以智慧力裂烦恼网以智慧火烧烦恼薪以智慧斧伐烦恼树故予曾为究观直说遣情词云身同梦幻非真有事比风云不乆留古徃今来尽如此此中坚执大悠悠既能洞逹湏刚断烦恼魔空过便休予今单用此法
　　凡夫贪着世间荣利之乐无止足者劳苦或祸败此致不复论至如大士学出世之法若耽禅恱此亦为味病未能尽善脱洒夫知之者几何人哉欲其决定回向不亦难乎
　　上古圣人有观察一切音声前贤为文遂云以音声为佛事予自思素闻灵响亦所谓以音声为佛事而尢知殊胜夫外音声而或慆心堙耳致荡然之动予所闻内音声而乃清心惊耳致凝然之静又前贤作名僧碑文云师以儒墨者般若之笙簧词赋者伽陀之鼓吹故博通外学时复着文在我法中无非佛事予亦如之晚年著述好为禅家偈颂又与随顺世间文章不同以此比方沛然多得
　　大心众生游如来大寂灭海入如来大光明藏予知此言孰以为然闻之而大笑者多矣
　　予于三家之书各得一法儒家之法用明智以保庆仙家之法用静安以永命禅家之法用清微以正性三者并用卓然殊胜
　　荘子南华真经有说自得之场此世间法也予已得之矣楞伽阿跋多罗寳经有说自觉圣智境界此出世间法也予未觉之尔
　　采诸经论随意多少资其智于四威仪随时多少息其意老当益壮乎志亦不考求功利
　　予喜既寿且康应縁具福而独观妙音求菩提率以为常不住于相老而益壮乆而弥坚宻印已定愈觉清胜书而自奨难卜同符之交
　　不婴荣利之縁已逃世网慱考身心之法渐见天机虽非絶伦粗殊流俗
　　仁王护国经下卷内说第九善慧地菩萨得无碍觧法义词辨演说正法无断无尽予因自思此碎金録采缀增多皆是胜縁妙事不同无记之性亦足私喜也
　　予因经论智得反照之慧修转依之业必信必果老心益壮者惜余年之迅景也
　　观空见性悟妄归真常习静明知魔不动当令既照而寂寂而复照勿或误会无修枉入因循之失
　　乐器中有簧者器动即有声而不见其形人所为也吾所闻灵响耳中有声亦不见有物之使尔自然而然故予强名曰天簧其音成文清妙超胜合奏之乐昔晋魏綘善和犷悍戎情国所赐以国乐今予善和麤动心相天所赐以天簧由此乐欲助发爱性深庆善縁之符会也
　　入流得观音之门数息练头陁之行惟日不足学然后知闻中吉祥助发乐欲时予自觉夫复何言
　　予览杜牧诗和州絶句云江湖醉度十年春牛渚山邉六问津歴阳前事知虚实髙位纷纷见陷人予因别作一句偏对末句所得者三其一云妄縁扰扰知萦已又云宴居寂寂堪修道又一云明心了了思超世夫如是则老生之志非昬乱也
　　生老病死谁逃大播之钧观练薫修自有不夺之志我今如此人其谓何
　　易蛊卦曰上九不事王侯髙尚其事象曰不事王侯志可则也予详所觧谓最处事上而不累于位志则清虚高尚可法则也遯卦曰上九肥遯无不利象曰肥遯无不利无所疑也予详所觧谓最处外极无应于内超然絶志心无疑顾忧患不能累矰缴不能及荘子第十有注云夫事下然后功髙功高然后禄重故髙远恬淡者遗荣也予今歴览详求有以见事之为上者事之为下者统而论之归乎独断则知显而居亢者未足矜隐而自得者尤可重也
　　若坐若卧时行时止未尝于一刹那顷志不在道吾之晚节如此孰谓今生虚过耶
　　观古佛之音超动静之相其音由寂寞而彰调真人之息融麤细之住其息自根本而来二法交修一志已定
　　如何得见一了逹至道之人而能洞晓欲色空三界大虚幻之迹又能克荷开示悟入四字大因縁之事与之交谈结为真友噫吾今生不得见之矣
　　黄老清静之言竺干空妙之法非上上智岂能深知茍有深知不当自失
　　予晚节勤道自谓由至诚感真应因立天簧天瑞二殊胜之名何谓也素闻灵响浸歴星纪矣老年弥觉清彻聪警以其耳中自然之音不见有物如乐器中簧故曰天簧日夕常然而于五鼓后梦觉时坐待清旦闻之尤可爱寂然凝聴而心益专不生縁虑怡然乐欲而神逾爽不入昏住以其自然符信妙契心法故曰天瑞自喜宿习所致庆幸之多而不可得而言之于人也
　　予以年臻大耋之期日修无上之道静中宴坐非怠非速屏气似不息反闻自性和顺积而安以乐英华发而声成文斯可聊以自娱何必鼓缶而歌也
　　吾所闻灵响隐隠如雷初动浩浩如潮将至或如行轩百子铃或如风蝉曵绪声随时有变新新不停其聪警清彻聴外声弥审终莫知所以然
　　凡一百三十九章

　　法藏碎金録卷七

　　●钦定四库全书

　　法藏碎金録卷八

　　（宋）晁逈撰

　　圆觉经中所说禅观法门粲然该备吾今约已随宜决择其一以为入道之权舆威徳章中说三种观门今取其三观之初者经云以浄觉心取静为行由澄诸念觉识烦动静慧发生身心客尘从此永灭便能内发寂静轻安由寂静故十方世界诸如来心于中显现如镜中像此方便者名奢摩他其次辨音章中说二十五种清浄定轮今亦取其二十五轮之初者经云唯取极静由静力故永断烦恼究竟成就不起于坐便入湼盘此名单修奢摩他予详二说其理一也予爱所言不起于坐便入湼盘可以且从此去禅源都序有云随时随处息业养神正是此矣
　　恊用恬愉养天和以适性宻扣真寂乗佛理以御心殊胜法门吾从此入
　　身居一室安之则具足逍遥身也心住一境安之则具足禅定心也身心俱安动静相养宴息法空之坐优游自得之场今我能然云何不乐
　　智晓了性真纯学澄凝成证应自立此意如贯四珠委细名理分配收摄用为法要复何以加
　　儒家之言率性道家之言养神禅家之言修心其理一也何烦诤论
　　昔魏太祖曹操尝谓蜀先主刘备曰天下英雄唯使君与操耳予以为此乃世间之事也固不足云若有言天下大逹唯君与我此乃出世之事也何以超此未知有人言之乎
　　真学之士若能顺天和以调息乗佛理以御心亦可目之曰调御丈夫矣大雄氏则调御法中大调御可尊之曰大调御丈夫矣
　　夫能坚固金石之志详求寳玉之书穷尽天人之理有此三善可无愧于心矣【有以佛书为寳书道书为玉书】
　　予今于圆觉经普贤章辨音章共采四句凡十六字合为一法约已足用文简理备可实时而行自以意求无烦笔解其语云知幻即离不作方便不起于坐便入湼盘
　　羣誙誙而趣死独熈熈而养生智识之殊天壤斯絶不可说莫能知庄生至乐之言信乎自得而已
　　情因事触未能不动当使情之所动动如电光光实时灭动之所应应如谷响响实时絶动情应触如斯而已如斯之善己为难得若能如蘓迷卢山八风不动此则卓尔絶伦矣
　　心归妙理学西域之无生迹避畏途得南华之至乐此二殊胜复何加焉
　　似动不动真人深深之息似用不用如来空空之心心息相依息调心浄混融纯熟名曰精修
　　真隐之深者身心俱身隐之深则人伦不能见其迹心隐之深则鬼神不能察其意陶然得天和■〈月曶〉然与道合我愿如此孰知之耶
　　夫逹士者不入智笼异羣愚也独扣道枢知所归也穷当益坚勇于拔俗老当益壮勤于行道具四竒节孰能比方我愿师之庻几踵武
　　禅源所云随时随处息业养神者予因解之云不拘晷刻之多少不择处所之喧静但能摄念安心皆是禅功分限
　　雅善之名虽有百分之一亦胜于无何谓也夫郑卫之声曲将终而奏雅犹胜于终不奏雅奸慝之人命将终而言善犹胜于终不言善
　　一气散结而为身一灵分宅而为神神身合而为人人所起而为事事相续而为世世事无穷纷纭其中种种不可说一一旋成空唯有万一真知独能和而不同
　　权利是外贪爱若不能鉴戒而知止足则不免事有变衰之祻患恩情是内贪爱若不能觉了而求出离则不免身有生化之轮环迷悟两端有直有枉迷则天壤悟则反掌
　　天地中万物人伦中万情世界中万事吾以道眼观之无不知其大槩种种是常何烦分别
　　吾自谛思黒业殆尽白业增多唯未到无业有觉之深深处若能到此吾道成矣
　　予自思即今常修三无漏学粗得百分之一焉何谓也奉焚课小法又间日食素惩忿窒欲应日损之师以此为戒学随时随处息业养神以此为定学得经论智因以文章为佛事命笔立言多明观照之理以此为慧学
　　清旷域逍遥游外境殊胜避世髙士知之华严法界金刚浄土内境殊胜出世大士知之知之行之而能深入造极者不可及也
　　谛观人世身有病健劳逸心有忧喜苦乐事有吉凶成败相叅混然大槩如此若能推理安常亦是逹人之一法耳
　　夫鲰生不可与议逺图曲士不可与谈大道故予块然独处聊以自娱研味典坟师友圣贤而已
　　经教中说四大之四色为四虵六根之六入为六贼身心为幻垢附离真性綂名曰我其理如此而于此外悠悠更欲求备如意不亦踈乎不亦过乎
　　自古圣贤发大菩提心学大调御法成大湼盘果彼安能说俗安能知嘿然自得而已
　　经教中所说住心一境名为具足禅定心予因自言存心众妙名为具足智慧心又有所说繋心一縁以习定如发箭也发多则中多乆乆而箭箭不失予因又言游心万法以增慧如分灯也分多则明多乆乆而灯灯无尽推类适变伊予能然
　　吾谛观人心于世间法不及于情者大约言万数于出世法不及于性者又巨万数噫吾谁与言
　　自省吾心而有三寡刚而寡欲不由势利之径讷而寡辞不接游戏之谈介而寡合不须友泛之交三者无相妨自便于从道
　　见在之身庆大耊而康健未来之性愿隔生而诚明世智所图非吾愿也
　　予以罢留滞于西台求退居于上国归乎旧地松菊犹存易以隐装衣冠甚伟挂车不出读书自娱絶无荣利之心洞究正真之道此唯自得何必人知
　　予有二不求六自觉名不求虚荣利不求太盈修身自觉轻澄心自觉明调气自觉清为文自觉精顾行自觉平学道自觉生去彼取此莫之与京
　　人人各有四因縁盖起于身心事世者也自止三数由于己最下之一则不然何谓也身可使无侵损心可使无惑乱事可使无繋缚此皆由己者也其唯众共成世有可安之理则不由己此固无可奈何而三者由己亦罕能自保有之噫人之大迷也如此何必读书然后乃知而未尝见人言及于此
　　予尝内思自壮及老志辞权利惧贻氷炭之懐欲寡私邪免罹针艾之苦率由己见不俟他言
　　列子第七杨朱篇第四叶有注云夫不谋其前不虑其后无恋当今者徳之至也予爱其语可以销忧释结予当奉持又能不失中正者也
　　三归五戒初法其师出以律四谛六度终济于曲尽其妙此从方便门渐进修行路
　　吾尝究观人世大情于其禀赋有限光景之中志在求取无穷爱欲之事者万万皆然万中有一自保天均不致大患者已为明哲若又能别得悟入之理此则巨万中或有一人乃希世絶伦者也众人不可得而知之而此人亦不可得自言之耳
　　予以观书得意聊举三家之所宗孔氏之书云有杀身以成仁无求生以害仁此以名为宗不顾其身者也老氏之书云名与身孰亲此以身为宗不顾其名者也释氏之书云妙性圆明离诸名相此以性为宗不顾其名与身者也源流实繁难以广记而备言之尔
　　予自引年退居日用有定酒药随宜扶衰养疾身心随时息縁反照以经论为智地以文章为佛事止此四者余无所云
　　夫学道入理之心有如翔禽度空而不留迹又如闲云出岫而不着物经教中所说无住法门无碍法门其自在也如此复何疑乎
　　处世之道亚圣邻于至圣出世之道等觉邻于妙觉唯变所适始可与言道已矣
　　予退居养老有清遐髙洁之意恬和适悦之味殊胜超絶之志自知而已
　　予所见所践所愿不求名誉福报若其理有如影响自应者抑亦非予所贪也
　　予承多士美谈见推清健自详内典所说似得轻安只此清健轻安不羡华腴充盛
　　自念退身渐老脱俗弥殊无所图无所拘不好围碁不好呼卢立法之言信必书服药之酒断缾沽日得新新经论智知有孤雄大丈夫
　　自觉随宜真应之兆乆闻灵响清彻透三静闗未得心华发明照十方刹此善境界邻妙吉祥
　　吾志在圆觉经得普眼上根之观门行在楞严经得观音入流之法要姑务相济积习胜縁
　　刚健中正予取韦编之言以为定观练薫修予取具典之言以为慧大槩如此余自详求之也
　　真修法门次第有四智观道断志守力行此但开端详求在己或该己録意孰増深
　　清心释累予取后汉书息业养神予取禅源序二句足矣用不必多
　　身心不动坐圆觉道场权实会归入法华三昧从吾所好何必求人
　　予思壮岁歴官之日尝见公馆之壁上有题诗云猛风拔大树其树根已露上有寄生草青青犹未悟不审何人之作也因知物理自昔而然先觉形言警戒多矣
　　解脱三门见空虚而有觉湼盘一路云寂灭以无余广说异端吾不取也
　　伟兹灵响发我天机乗妙妙之闻心入如如之成相钦哉瑞应蔚为道师
　　人之多欲三圣同诚周易损卦云惩忿窒欲老子道经云少私寡欲释氏湼盘经云离于爱欲垂训并着岂合纵心
　　言行动天地儒教之极致也此法有为寂照含虚空佛理之极致也此法无为二法俱正其用则别
　　人间有畏途内外共二皆速死之地也举世誙誙然趣之而不能避安知有一路湼盘门乎茍闻斯言大笑者多矣
　　南史中有说梁时刘歊者幼敏特髙长而博学有文才不娶不仕隐居学道忽有老人无因而至谓歊曰君心力坚猛必破死生弹指而去寻之莫知其所予因追师独断其理夫人分段之身乃一幻累之藴耳此人能破之而出所谓有自然智破无明役超于天人者也岂世网之可婴乎
　　孔子学礼辨其俎豆之名品此则典仪之职也孔子赞易演其卜筮之象数此则执艺之职也然孔子所学此有司之职乃是体大而不失其正者耳若以妙道超乎形器之上出乎言意之表固不可同日而论也而輙问礼于老聃故老聃荅以他辞形于教诫而孔子遽有犹龙之叹焉是知宣尼主善为师闻义则服有如此者
　　予别得一对治之法矣言简意备可以足用先思己之切于身心次及庶事之不如意者摠名为苦而歴观甚于己者至多又思己之切于身心次及庻事之得如意者总名为乐而歴观不及己者亦至多夫如是以己方人有何不足
　　予惜暮年壮心不已所修功徳颇异于常作不退轮铭且志之于己而勿失自警策于胷中作无尽灯颂又传之于人而渐多期照耀于天下自觉自利觉他利他言念此生不为虚过
　　南史内有说梁刘歊志行甚髙竒尝有异人谓歊曰君心力坚猛必破死生予慨然慕之而志气雄伟愿超造化抗心希古唯力是视
　　谛思人伦自凡及圣分为四种知见夫唯贪所欲都无觉悟此是凡夫知见超凡有觉屑屑然乐于小法或沈空住寂此是小乗知见夫杰出此类而不落小乗二边独得中道此是大乗知见虽得中道亦不住于相此是上乗知见出此四等之外更有上上乗知见无不了知不可以限量对待为比而妙觉周圆此是佛之知见
　　南华之书有说逍遥游盖明大小虽殊而能随己自足不越涯分而过贪西域之书有说解脱门盖明次第皆空而能见理无着免罹虚幻之所缚誓将乗逍遥游入解脱门予茍能然岂有不当二教参用有何相违
　　士若宿植善根将成胜果练一心之凝寂期五眼之圆明驭不退轮行无上道有如此者何以加焉
　　予之引退志本真纯三径就荒愿无客到五浆先馈常畏人知自然而然不可致诘
　　今得自生巧慧事甚近而意甚新夫化导于人犹为种种方便而况于己岂不能然此乆迷而忽悟者也
　　自今或值一切不如意事当实时而先觉屹然不动在我而已茍不能然于己何益
　　化民成俗之学儒门之事也长生乆视之道道门之事也清心释累之训佛门之事也予以此三事为贵名同而实异者也
　　今偶得一论一经之中四字各一句采而合之以为道家心体之四相茍或能然何须广求入理之法坐忘论云心安而虚南华经云水静犹明予谓但令心体安虚静明即是真人至人尔忽自追省曾作静深生四妙词其序具述静中生四妙谓安虚明乐是也今之所说该渉其四矣且表志趣纯深自然暗合故不避重复而书
　　若有人功名富贵如唐之裴度郭子仪我不爱之若有人琢磨道徳师友造化合于天伦名出世人我爱之重之愿以至诚效之
　　持金刚经者若有人了知住无所住心得无所得法者此名慧业若有人日积课诵之功希求丰报之利者此名福业二者相去絶逺如霄壤矣
　　周易云知进退存亡而不失其正者其唯圣人乎老子云见素抱朴少私寡欲又云知足不辱知止不殆湼盘经云于世间中得名圣者少欲知足亦名清净夫如是则三教之书有何相戾劝戒之道有何不同读书之人何不听信
　　寳积经云犹如大龙所作已办湼盘经云如空野象独一无侣予因思之大士智力如大龙独象竒特超絶也如此若望有朋自逺方来不亦难乎
　　定如壁立不动也慧如珠明圆照也定慧相合体用备矣到此体用何必多谈
　　若有人于世间法中不婴于网罟不犯于鍖斧于出世间法中知出世之道路见入理之门户如是之人可谓独歩我自思之谁将晤语
　　予尝作愿成四胜深心偈云豁然悟空了然见性凝然不动寂然无思今又以此四句偈自为己说用之为法要焉豁然悟空者照破幻藴情累不留苦恼也了然见性者洞晓相续有情都是一真法界也凝然不动者任其外縁所触如八风之吹妙髙山也寂然无思者如晏海澄湛絶识浪之腾跃也四法纯熟其利甚慱
　　古人古事过去空今人今事即今空未来人事决定空不悟则已既深悟之岂可于此大虚空幻妄之中一一执为有法执之为有则有碍有碍则有害视之为空则无碍无碍则无害以理断之何者为胜茍不见此理何以得为上上智茍不能以理夺情于己何益又何以得为大丈夫哉行之由己何必求人
　　动揺支体无积滞之气融练情性无结阂之念修行之要最为亲切予今老年所学如此
　　儒门中所尊推之曰龙周易云龙徳而隐者也道门中所尊亦推之曰龙史记孔子曰老子其犹龙耶释门中所尊亦推之曰龙寳积经中称述无生大士云犹如大龙所作已办予因思凡诸俊彦有以人龙士龙自负者一何容易哉
　　吾今佚老自谓方知身心世洞见大空佛道儒会归真理涪然气畅但保太和之和油然心新当成至乐之乐以兹度日岂曰虚生
　　志于道者必在乎抗心希古雄节迈伦穷当益坚老当益壮脱落俦侣如独象之絶羣超腾风云如大龙之办事噫我有此愿而世无同人
　　才智为佛事文殊之法门也行实为佛事普贤之法门也声响为佛事观音之法门也求自然智唯变所适吾能独断何必咨询
　　慧可初师事逹摩告其师曰我心不安逹摩曰将心来与汝安慧可曰我心不可得逹摩曰吾与汝安心讫予谓人之心也若此其身乃是至真至亲之处然亦无物可得况乎虚名至假至疎而乃自矜其有不亦谬哉设有人曰我得好官予当告之曰将官来与汝看彼或曰我官众縁所成强名曰官亦如数舆无舆不可得取而看之也予当答曰吾与汝看官讫
　　予因泛览诸书又得三种之师尚书云主善为师夫宏逹之士不当止学一先生之言凡有一善皆能师之则其智广矣又列子云子列子师壸丘子林注云日损之师老子云为道日损夫人若能知非改过日思减损有去非之善居无过之地乃几于道也又唐贤白乐天有诗云澹然无他念虚静是吾师庄子云唯道集虚老子云归根曰静夫人若能虚静其心则于道最为亲切此三种理有浅深俱为入道之门故予采而师之
　　弥陁之浄土法华之化城权教也渐教也金刚之无所住心圆觉之普眼观门实教也顿教也看内典者当如是戒
　　吾于二教之书各得法要之一老氏之书云深根固蒂此乃长生之法也释氏之书所云息縁反照此乃无生之法也名相之谈不烦多取
　　予自视所履进退不失其正应儒教之宗旨也动静之养其命应道教之宗旨也定慧均适其性应释教之宗旨也合此三善之法奉今一报之身与众不同于己有得
　　二兽济渡壮独象之絶流四果超升嘉大龙之办事甘从曲士见诮迦谈
　　入道之要先戒嗜欲吾口不恣其所嗜得老氏之旨淡乎无味心不恣其所欲得大易之旨寂然不动能戒嗜欲故几于道
　　予素爱重唐圭峯禅师宗宻所述法要之书尤为详备窃心师之乆矣天圣八年正月十八日夜忽梦见一老僧或云此即宻公也予乃再拜稽首自叙宿昔归依之志云弟子幼不狎好弄之侣长不学无益之艺唯于妙道乆留深意夙钦禅徳愿为门人携缾洗钵服勤问法而已公亦有荅见器之深而不一一记省其语寤而思之虽知因心成梦固当然欤亦喜妙事同符斯可见矣
　　中观论云因縁所生法我说即是空予自别有语云因果所成法我说不是空何以故予谓善恶真妄皆有报应故不为空也然而善恶真妄其理不同夫人心之根本为因也心之所起为縁也所成为果也当知恶縁妄縁可以除去有如左氏之语云无使滋蔓蔓难图也善縁真縁可以封植有如白公之诗云前岁种桃核今岁为花树其理决然耳智人宜乎详择之也
　　自古以驾驭英雄乃威柄之极致庄子之师友造化在人伦而何如超絶卓然殊非拟议
　　威仪动止有节身随宜也收合凝融有叙心随宜也饮啖服饵有法物随宜也详择应顺有理事随宜也我之四随宜日用人不知
　　设使絶伦才逸赏之曰天上谪仙人何如出世道髙推之为法中大调御
　　凡夫之心动而昏圣人之心静而明深智之士志于道者详究此言足用矣
　　身世二事罕有悟者世有世网之患难身有身藴之苦厄二俱出离方名解脱
　　季子观乐观诸国之乐知其各有兴衰此外事也予之观音观独闻之音知其最为殊胜此内事也观音之名亦非无谓
　　予于世间法本以薄艺自结人主未尝依权幸而茍进也于出世间法亦思以至诚合天道未尝信巫祝之妄求也自然而然无助我者
　　迷人既贪存日虚荣虚利此乃有中之空也又贪殁后虚名虚餙此乃空中之空也皆由自执为我不悟我是虚妄幻累之根本孰能思之
　　予览唐书文苑传云司空图退居中条山别墅自称耐辱居士予因思佛法中有六度而忍辱是其一耐辱即忍辱之义也夫如是则释迦文曾为忍辱仙人司空图自称耐辱居士噫言之斯无难唯受辱俾如流是唯难哉经教中谓能忍者名为有力大人予独断其理夫人不能忍者则有恶事发作譬如暴风起涛坐致覆没能忍之者必得恶事消灭譬如沸汤沃雪不暂停留图若诚如所称予谓耐忍辱居士便是有力大人
　　学法之要见性居先槩举大端谛观可晓佛经云非幻不灭道经云其精甚真难遇至人欵谈妙理
　　老庄道奥既见其清虚能秀禅宗又知其顿渐晚年真学自顾多然
　　天时人事物理道枢举四大端该括尽矣予于四者靡不经心鋭意详求悉见崖畧抚已自得岂曰虚生卜此谈交罕逄深契
　　予读圆觉经爱普眼观门理事无碍读华严经爱普贤观行智力相资若夫优柔而求厌饫而趣是吾心也云谁知之
　　自思性分稍应佛书引车避仇得须菩提无诤三昧忘言合意入维摩诘不二法门窃冀涓尘积成海岳是于妙道粗结胜縁
　　隋珠弹雀荆玉抵鹊外物也人犹惜其所失而况精神内寳也弃而不收过求虚冗之荣利者吾惜之深也
　　禅心之体不可不住不可有住当住乎无所住之住金刚经云应生无所住心坐忘论枢翼云不依一物而心常住是也若住此住安稳深固可以到自觉圣智境界之处此其大畧也至要也
　　出是非域见庄子之道枢破烦恼贼用维摩之慧劔学也如此人其何谓
　　徐寅律赋体格浮华内有可采予亦收之有赋述神僊之道约畧记其大意明乎道不易致其语有云上不在天不可以翼翥下不在地不可以身到不在乎近不可以耳目审不在乎逺不可以车马造又有云在乎破尘网清心源出嗜欲之千里入希夷之一门予亦以为然
　　礼记有云七岁曰悼八十九十曰耄悼与耄虽有罪而不加刑予今年八十矣因而自思非但不作世间有刑之罪又欲力学出世间无为之道以此比方怡然自是
　　吾老矣自设常用疾力之法譬如金铁之器可以速办汤饮者名曰急须子是也今自约于其四威仪中不管情境之顺违不管晷刻之多少且实时而入至人无何有之乡放懐而游不计近逺又实时而泛如来大寂灭之海冥神而渉不计浅深量收功用此法定矣禅源都序云随时随处息业养神正是此也所宜罢诸演说之烦尔
　　予以文章为佛事者自然道心好陈法要非世间之随顺也又以音声为佛事者自然灵响暗资法乐非耳外之铿锵也言念胜因何求益友
　　予记得齐已诗句云心清槛底潇湘月骨冷禅中太华秋又记得似是陈陶诗句云髙僧示我真隐心月在中峰葛洪井予爱诵之令人气格爽拔
　　夫人生之所值遇者大槩凡有四种焉世运之治乱事理之顺违气质之盛衰情意之苦乐皆有势数而不能出矣唯有大觉力圣人至明至勇炼成不二性还源深固者独能出之予所见如此复与谁言
　　圆觉经普眼观门被上根而如来告普眼菩萨言欲求如来浄圆觉心应当正念逺离诸幻先依如来奢摩他行坚持禁戒安处徒众宴坐静室予详真学当从此始夫安处徒众则非吾事所云坚持禁戒实资外奬又云宴坐静室最为要切维摩经云不于三界现身意是为宴坐予尝拟之而言云不令一事碍方寸是为虚室然而此皆言其臻极之理必未能尔自思力量且宜从渐虽不及苾蒭受具足戒且以严持小法检迹正仪可也虽未能顿虚方寸之地以为吉祥之室且虚方丈之室専于静居可也吾之老年属意如此
　　学而欲求外事者唯恐人不知欲求内事者唯恐人知之吾有此言已泄天机
　　谛观贪欲有二大患固权宠而触祸机饰私邪而渉畏途知之善避百无一二古今之大情也如是
　　自谓暮年急于无学之学不必须俟从容固当随时抖擞一切尘念冥心絶境便是入至人无何有之乡泛如来大寂灭之海此但至小至浅者也古徳所言之理乃是至大至深者也
　　服云母粉不如我自得法门甘露味之妙也听清商乐不如我独闻性域天籁音之和也五鼓梦回聪警甚乐福会灵应超然絶伦
　　习定如习射射多则中多中多则分寸无失如此则定心熟矣益慧如益灯灯多则明多明多则毫芒必照如此则慧心广矣非曰狂言悉因经据吾求自然智切问近思唯变所适他皆仿此
　　儒家之文雅道家之清浄禅家之宴寂吾登耊耄之年弥加乐欲之意自喜性习之天然也如此
　　左氏春秋有语曰老将智而耄及之予今年登八旬而演法成文其意无尽常患才多以为增上縁然而年及耄而智日新度越古人亦足自庆即非妄有矜伐也加以寿康给足似续蕃衍使我胜修益壮耳
　　予读楞严经知动静不生之相读圆觉经见理事无碍之门非止读经而皆得法
　　予读类书有云隋时髙洁之士张文诩愽览文籍以灌园为业州郡频举皆不应也以其贫素而赈给之又輙辞不受每叹曰老冉冉而将至恐修名之不立予见古人之行如此因而省已夫服劳有养自免学老圃之事赐禄足用岂待致公家之恤年登大耋精爽不昧庆幸毕集超于先贤固当激励志莭亦加先贤一等今不复修饰更求虚名且叹曰老冉冉而已至惜渉道之未深尔
　　予自冠及耄好读书未省一日而废弃亦既大耄尤嗜竺坟酷信所说行之因报如影响不差慨然有挺拔出尘之想犹患前言博而寡要因为四字六句以定积习之法自晓而已其语云知幻识真去邪住正冥心摄念入流闻和不失不劳法要尽矣
　　人伦有三大苦未见有丁宁形言而戒惧者仕宦之间暗触祸机衽席之上宻渉畏途轮环之中枉入诸趣夫第一第二之苦可以目覩第三之苦可以心知若能严持至行善避此苦者其唯有智力大人乎
　　人之所惜愈增愈踈予之所惜愈减愈亲智者可以意取予不能以言陈
　　离名相精真体用难为力致不思议解脱境界率由神会故惟道侣非尚谈交
　　时君御极旧有至言书云任贤勿贰去邪勿疑予因思之法王御心亦复如是依华严经信用普贤依楞严经勿受羣邪是也
　　大道人事物理动息各有自然时数若能洞晓臻极而无蒂芥于胷中者可推之曰贤哉大丈夫
　　禄位神物也求者不可得有有者不可得守守者不可得乆所以然者不知其道也抑亦数有定分也
　　心之所起念念名为尘垢念之所属事事名为梦幻当如是观如是断勿复分别牵纒
　　大千沙界尚为空里之空名巨万金钱固是末中之末事非上上智无了了心
　　我自得二大观法门观一切动植之形来触目者悉谓之梦幻观一切差别之情来触心者悉谓之魔贼此二者事类繁细不可件析从无始以来与我为仇敌非我独然而人皆然非止于今已徃未来无穷亦皆然我知之矣彼来触我我当观之令精审而不迷练之令纯熟而不动难则至难未必能尔然比夫全不知观练者则殊矣
　　我视富贵如秋风之过如浮云之变视身世如幻化之相如梦想之状是故我心无所住而住亦不见其无所住之住
　　吾晚年之学住无所住故不为住修无所修故不为修得无所得故不为得说不可说所以无说是故径荒交絶介然自守而已
　　吾尝谛观多士求其杰出若乃博闻强记洪笔丽藻学洞天人之际才堪将相之科根器得中或有之矣必要中根以上自然智生知髙蹈之大方见还源之妙性超出世表卓然独存者吾不得而见之矣
　　庄子外篇有虚縁葆真之说圆觉经普眼章有理事无碍法门予尝究观其体一也夫顺縁而不失真与应事而不妨理有何差别宏逹之士适变会同固当如此若偏执一家之言而意成隔阂者非也
　　南华之经有所评品谓之蔽蒙之民倒置之民天之戮民予叹士大夫为何不知此言可愧可畏又西域之经有所尊奬谓之开士大士无上士为何不知此言可贵可爱而但蠢蠢然纷纷然与万物同化灭欲何为哉
　　夫圣人作易穷神知化穷理尽性此乃数术之大者也数术虽大而有限量惟世雄妙觉之理不可以数术穷之独出限量之外固非偏见孤说角其胜负者也
　　金刚齐云我不依有住而住不依无住而住如是而住予因续之以言云我愿于造次颠沛之际逆情乖意之时亦不失安然而住
　　采集内典四句以明己意云宴坐静室冥神絶境凡所有相梦幻泡影
　　道家之言虚无但得其体佛教之言寂照体用兼备真学之流所宜具此知见分其半满
　　清心释累姑务息縁澄神定灵居常宴坐用之不匮其如予何
　　儒书之要仁与义道书之要恬养智佛书之要定生慧兼而有之广大悉备
　　非理外至当如逄虎实时而避勿恃格兽之勇非理内起当如探汤实时而止勿从染指之欲大率如此不烦具陈
　　老子云有物混成先天地生此乃释教所说一真法界是也周易云精气为物游魂为变此乃释教所说羣有从一真起灭名为生死随其因报轮环各入诸趣是也若非大和会不凝滞何以到穷理尽性之处不以时刻之少多处所之喧静情境之违顺冥心息念常存揔持
　　夫道家法要气为元也调柔顺适自觉气之和禅家法要性为宗也空明洞彻自觉性之灵二法相符其妙尽矣
　　多藏厚亡不如积而能散髙位疾颠不如卑以自牧是以古人有言富不如贫贵不如贱者识之深者也
　　内学之人但依道家流所说真人至人体纯素之理禅家流所说大乗上乗入空妙之法恊用臻极谁穷智力
　　修证仪中已说须具五縁予尝思之尚未该备今自立一说须具四縁第一具心縁深信乐欲此为根本其次具身縁无诸疾瘴事役其次具资縁有物足用有人善奉其次具世縁运歴平宁是也最先由已次第委命
　　予爱经教中所言栖心圣境冥心絶境安住妙境若能知而宻契语嘿一致其要备矣何假外求于人
　　予读经得楞严圆通法门圆觉无碍法门维摩不二法门与夫诵其经而籍其数者异矣
　　学道者但得寐无梦而寤无忧誉不喜而毁不怒脗色空而如一即动静而皆如练此纯深其道成矣
　　归心圣境上有古先生蒇事私庭下有隶子弟吾之庆幸灼然居多
　　圆觉经中叙普眼之观重重是幻冲虚经中辨争鹿之讼重重是梦是知即今之我是幻也即我之所是梦也见此大空已是真智犹名半智又此普眼章中言非幻不灭如老子云其精甚真此则不空若能洞晓非空非不空超絶混融方名全智
　　予已大耋之年矣尚多游心文章愈爱体势混融格力雄重才学典雅语句清拔内视灵府殊未有昬浊之状
　　法华之悟入圆觉之随顺吾思详练兼该以尽致力之妙斯亦无得之得
　　信正说作正观志在超絶洞晓无为之理者名为逹道信邪说作邪观志在贪得増上有为之事者名为侫佛此二人心霄壤殊致
　　予好看内典若要学出世圣人圆寂妙湛之心固不可及然而观练增深了逹世间之幻妄销去胷中之蒂芥比不知者亦获法利万分之一也
　　人所爱欲大率有二有声无形谓之名或物或事谓之利殊胜反是亦有其二美善自得谓之徳美善可蹈谓之道条目繁细此举宏纲
　　前辈有诗句云两轮日月般兴废一合乾坤夹是非有以见是非之颇多也如此今人着文褒贬古人以为论有以见是非之有余也又如此故庄生之书以环中之空为道枢释氏之书以心言路絶名曰不可思议解脱
　　真学之士若不到此则其言意未有休歇之地真学之士且能言不出是非色不形喜愠意不存爱憎积习纯深亦不易得
　　寂然不动定体也志以道宁油然而生慧用也心华发越混而为一何虑何营
　　人生而静天之性也此为因地感物而动性之欲也此为縁起息縁反照是为要妙
　　一真法界本自常然三世妄心了不可得
　　始觉之觉名曰圣胎难忍能忍谓之有力大人观练交深所作办矣
　　予读类书相术门有说唐时事初髙智周来济郝处俊孙处约同游寓于扬州而江都人石仲览倾产以待之尝引相工视济等相工曰此四人皆宰相也来公早贵而末途屯踬髙公晚逹而最为寿考夫速登者易颠徐进者少患天之道也而济等皆如所言又有说五代周时赵廷乂世为星官仍于袁许之鉴长于气色清泰未廷乂待诏内庭尝与枢宻学士吕琦同行琦从容宻问国家运祚廷乂曰来年厄会之期俟过别论琦敦讯不已廷乂曰保祚在刑政保祚在福徳于刑政则术士不敢言奈何际会诸公罕有卓絶福徳者下官实有恤纬之僣寻而晋髙祖入洛予因思艺术之士亦如此言是知天时人事必以理道居先耳
　　维摩经疏中有说云文字般若谓名句文三者平显般若故又圆觉道场修证仪中说修行初地得经纶智予因自思好看佛书道书得意着文亦不失学法之巧慧耳
　　酷嗜于道谈乎无味之味也独闻其和天然无声之声也有如此者名决定相
　　不齅骄饵则免五鼎之烹不入智笼则免四隅之触古人髙蹈肥遯其见如此若复别得妙道何以加焉
　　学仙至要无越于深根固蒂长生乆视赡养神气自求独善之利学禅至要无越于定慧相合合而后明化导生灵曲成兼济之名其意则已备矣其言则无穷也
　　予读内外经典咸有所得读法华经信入佛知见为大事所以依正觉观其妙不使心昬迷读周易信蒙以养正为圣功所以履正道晦其迹不求人见知协用交济何徃弗宜
　　内学之士智明而无为行于正道者是也识暗而有作行于邪道者非也大率如此法门枢要
　　澡雪灵明之心道可致也固存幻化之身道所寄也牵制重复之縁道有累也于此观练尤宜纯熟
　　蒙以正功乃圣其直贯天必无愆应晦而明用乃灵其照对物必无遁形我如是言亦不立名
　　今采经録之语配为四句诸幻尽灭觉心不动照体独立物我皆如法相及此吾道成矣
　　儒家燕居闲暇和舒显放懐之容止禅家宴坐澄心空寂晦入道之指归理有浅深说难穷尽
　　道书言真人至人佛书言大乗最上乗者其理大同小异若执所说则难为和会
　　凡一百八十一章

　　法藏碎金録卷八

　　●钦定四库全书

　　法藏碎金録卷九

　　（宋）晁逈撰

　　吾谛观人世誙誙然趣死者如百川东注也其死所有二焉触名位之祸机冐衽席之畏途能不尔者万万中或有一二
　　梁刘慧斐解官寓居于庐山东林寺人称之为离垢先生唐司空图辞荣退隐于中条山王官谷自号曰耐辱居士夫如是则出尘之想自古而然故予亦立居士之名曲士相讥出何典记
　　道家之导引本乎动者也禅家之宴寂本乎静者也夫动静交相养吾从事于斯矣
　　身端心虚美妙恬愉无恋无厌非智非愚今我如此块然而孤
　　味道逾深晚年自觉矛盾对敌举世多然针芥相投会意难得伊予晦迹非爱絶交
　　人爱宠禄之重厚我爱身心之轻安情既相暌道固难合所以人不我知我亦不求人知
　　穷理尽性了然而洞分澄神定灵湛然而不动道人智力大率如此
　　予之眼根晱烁见妙光耳根铿琤闻妙音意根惺惚知妙法三妙不失久而纯熟亦可入精微之境界
　　唐中岳隐士栖真子施肩吾作三住铭及灵响词皆叙述习静而闻其妙音谓之小兆盖言道家真应之朕兆也予今年八十而耳中素闻灵响越一纪矣今益清紧每凝听之际音息混融身心条畅非止为小兆之符契抑亦资大事之因缘喜而复书聊以自警
　　前辈有诗云尘海茫茫万古深是非波浪至于今其中名利为香饵钓尽人间不了心又有诗句云举世尽遭名利染何人不带是非行因知名利之生是非如形声之有影响古今皆然若有天赋至竒大士豁然而悟理挺然而抗志跃出此四者之域特立独行于妙妙之道者吾当尊之曰大人先生
　　涅盘经云智者言乃至出息入息之顷我当于中精勤修道护持禁戒说法教化利益众生予详此说夫出息入息之顷何暇说法教化利益众生哉大约以修行激切无暂废时之意也予太老矣虽不能为利他之利且以此语为凖而急于自利息息之顷时最少者我当于中检情摄念澄神定灵依观音入流圆照法门随分増修不令虚过而已时之更多即可知也亦不计其应验亦不更有询求予志如此定矣
　　立至理夺妄情夺而胜也事日销去存至诚住妙境住而安也道日深固二法交济为具足智
　　自得思修之慧爰资决定之志究观万万空了知一不空期于八面受敌巍巍而不动百虑致力多多而益办唯不空之一不令起二无辞外御之劳如増富有之利老用此法没齿而已
　　反听无声之声清警而彻不容有念聨绵而生随时随处详练纯熟耄年自得切于斯矣
　　可损之事即日而改自生之智实时而书抚已谛思亦足为学道之人矣
　　予读三家之书各有所得而爱之读儒家流之书得大雅之法爱其所说行之端确而无邪读道家流之书得大观之法爱其所说智之旷达而无滞读禅家流之书得大觉之法爱其所说性之圆融而无碍是三法者阙一不可曷争胜负而分彼我哉
　　究观自古以来明道之浅者髙士也且不愿以官拘其身明道之深者圣人也又不愿以身拘其神噫伊予此说中智以下览之必大惊疑中智以上览之必稍忻沃或有踊跃讃叹者复何人哉有
　　客问予曰丈夫年甚髙矣不当虚过浮生夫世间诸事人皆臻凑盍亦取之以为利乐而杜门不出手不释卷无乃自劳乎蒙窃惑焉予答曰阖扉观书性之宿好不觉其劳读古圣人之书味其言见其意知其道深入其奥但惜乎日太促力不足未果行之安能更营他事乎客愕然不复致诰亦不称善俄而告退
　　若有人志于道者但能不失闻思修三慧不留贪嗔痴三毒已不可多得或更超胜于此善莫大焉予于此中似得百分之一
　　予之耄年切于真学爱道经之虚极暨觉论之清升虽未有成必应无失
　　闻中入道古圣妙门我独闻和助发清兴岂非灵贶所及致合天人之理乎愈惜残年切于修诣
　　求处世之利太甚者不知纪极横致杀身之大苦此为迷徒宵征于险路也求出世之利太甚者不顾毁灭自甘趣死之大苦此亦迷徒相沿于邪见也予洞晓焉而独雍容优游于二见之间渉道得中有若乘白昼而遵大路也
　　五鼓梦初回羣动声未有而无思之心觉惺惚无作之气方冲融无物之音闻玲珑三者混同恬愉何穷而我游戏于其中
　　御兵之数多多益办者为将有余力也御心之数多多益办者学道有余力也吾方致力于道当此不譲于师
　　用智以烛理勿至于烦致力以成道勿至于劳简逸居中在我而已
　　外御侵疆百战百胜边将之功居最也对治搅心百法百中道人之力自强也畏懦畜缩非大丈夫
　　浮名冗利假贵虚荣过求而致横死者莫知其数天机元吉妙用清升了知而能回向者未见其人古徳明谕而不闻斯固无如之何也
　　予自独清独觉以来块然独处常独行独坐独思独语或时乘兴独酌非由介僻成性斯盖出门无同人凡百豪英欲大非吾偶也
　　触善念如不及触不善念如探汤积习久之至于纯熟者深心之美利也
　　众人无不从事于妄心俗缘中至人独能从事于真心胜缘中至人所从者事益真而益亲众人所从者事益虚而益疎终日相背而交驰何由会而而论心哉
　　予觉萧洒出尘之心髙髙然排虚凌烟如戞摩于云天又觉精微入理之心深深然研几造极如洞贯于金石夫耄年力学有志于妙道也如此予何忧哉予何忧哉
　　自喜耄年益壮法器晚成固护深心宴坐虚白之室优游妙境按辔清真之途逺期三浄轮终达一乘地尚多祖述咸有指归
　　了知太虚妄回向甚精真扣圆顿之门入圣优之域茍有知我必无相轻
　　夫强学之士当志于大者逺者纵不能果如其志亦不失小者近者譬如图王不成犹足为霸本期逐鹿获兎而归是也此犹是世间之学若有志于出世之学者当更加于人一等纵不及圆顿之门亦不失阶渐之次纵未得无生亦可得长生纵未见法利必不婴世累为善自强其理如此
　　耄年真学协用大端观世缘苦空为上上智以静念坚凝为上上行如是纯修无虚晚景
　　出世之道必由乎学光明有炜炼精金而见佛心温润无瑕琢美玉而成法器茍亏此志是曰虚生
　　予自叙一说名为六委顺委形而生顺造化也委质而仕顺器业也委心而退顺典法也委气而和顺调御也委命而乐顺安处也委蜕而代顺势数也次第六委斯为六顺茍乖其一乃道中之罪人也去顺效逆自贻伊戚敢告同志无或忽诸
　　予今耄年学道逾切何故也夫朝闻夕死犹垂圣人之言而日就月将宁非老夫之幸寳惜余景岂下新进少年乎
　　究观常情而有带随求执如意者未离于贪盖欲物随求而皆得事如意而不愆不亦难乎哉予爱达摩四行而内有无所求行宣尼絶四而首言毋意此内外徳教宗旨何如哉
　　宗隐逸而臻极者荣辱不能及宗神仙而臻极者寒暑不能侵宗禅智而臻极者造化不能拘三者次第殊胜而究羣伦所趣了不相闗
　　自叙耄年日用之功云清晨焚课以小法助端诚良宵宴坐以无念念实相其间白书随意渉猎寳玉之书得其义味直取冥神絶境为至要凡知其已徃之非者勤勤日损所以阖扉而居絶无交游自然而然也如是积习贯心达性虽未能入圣域而优深亦可结胜缘而宻致种善根而深固矣设使至他生何忧何患乎
　　夫外顾他缘其事疎而小内办已作其事亲而大心茍明达安可以疎间亲小妨大吾今了知以此为决定智期于惜日余光行已亲切之事自省天赋宿习从少至老好读敷陈理性之书每得其意輙着为文皆立法自规耳耄年愈笃而克壮悟修之志确乎不可拔
　　前贤所说有以文章为佛事予思之窃喜且知素所好尚贯入骨髓必无退失何以明之凡心之所及者梦中亦如之予之梦中所见者多渉慧业暨诸妙事情之常然者也譬如北人必不梦具舟楫以闲游南人必不梦骋骑射以为乐是知己之身心至他生亦必如今世此是智慧之种种诸善根善巧之绪结为胜缘更不疑也吾何忧哉吾何忧哉
　　人有日日亲挥彩笔援引经据开陈众妙之门剖析精微直贯天人之际以为身谋者犹悔其烦又有日日自执牙筹勾稽文簿収藏悖入之货根穷琐细不舍锥刀之末以为身谋者不知其劳较其所见明昩优劣胜负得失损益利害果以孰是孰非乎
　　猗欤古圣蔚为世雄练性超诸天冥真成正觉至灵周含识之识大空合太虚之虚仰之弥髙妙而不测教兴因利之利法有至仁之仁岂可以世智区区耳目所及轻易品量而加指名哉吾
　　爱南华真人著书以明理有说东郭顺子虚缘而葆真此法印吾心自以为善利
　　宗儒书致力之臻极者吾取周易中言行动天地宗佛书致力之臻极者吾取楞严经中寂照含虚空此皆殊胜之文自有浅深之理
　　法学穷理道学栖神二者交修久而不失吾事办矣孰果知之言约意周无烦绮饬
　　究观妙典浚发天机灌顶沃心既资大悟书绅铭座安可暂忘一一形于文言句句植其种智也
　　详求古教大启深心仁不可造次而违道不可须臾而离故我不起于坐便入涅盘斯乃随时随处息业养神之理也
　　唐贤白乐天有诗句云济世才无取谋身道不周应须共心语万事一时休予自引年退处絶无交游约已趣向因而拟象其句増多其意而书之云应须共心语共书语共道语昔晋阮瞻时人谓之三语掾予今自目之曰三语翁其三语名则略同而理全异耳名僧贯休有诗断句云岂知知足金仙子霞外天香满毳袍予因拟之自述所得别成二句云岂知习静知常子尘外天声满耳根
　　圆觉经所说建立道场三期修行感应之兆有云遇善境界得心轻安为何不言身轻安而言心轻安予以为心者身之本即法身也所言轻者谓去其心之垢累重浊而得空虚故心轻也所言安者谓澄其心之诸念烦动而得寂静故心安也是以禅家之言空寂道家之言虚静心体之相其理一也
　　我愿心如河直贯于髙天其上达也如此又愿心如海旁吞众川其并容也如此上达欲以精妙道并容欲以消苦恼克践愿言何往不可
　　世间之事与心期者多苦于不足与天期者常乐于有余何谓也夫心之所期而自固必或不遂心故多苦于不足天谓自然也任其自然而至者出于意外故常乐于有余予今得此二期之说自为心要之法
　　白公名居易盖取礼记中庸篇云君子居易以俟命字乐天又取周易系辞云乐天知命故不忧予观公之事迹可谓名行相副矣故情动于中而形于言集中有诗云朝见日上天暮见日入地不觉明镜中忽年三十四勿言身未老冉冉行将至白髪虽未生朱颜已先悴又云贫贱非不恶道在何足避富贵非不爱时来当自致所以达人心外物不能累噫公年方壮而作是诗予今年八十比公赋此诗章之年已加一倍更余一纪矣安得不如公之旷达哉故予抗心希古以公为师多作道情诗粗合公之词理尔
　　荘子云贼莫大乎徳有心而心有眼及其有眼也而内视内视而败矣夫荘生大意谓分别是非探射幽隐丧真徳也自是道教之一说若据内典金刚经中说五种之眼除肉眼天眼谓在面之眼其次三种皆谓在心之眼也观一切法空为慧眼见空中有一切法为法眼并包大备为佛眼荘生之说亦不相妨
　　千圣不传之路问之则难说万刼不朽之语得之则无失既知之矣复何忧乎羣疑消于雪霜一志贯于金石伊予学道其谁与同
　　学道之要予谓无出于动静恬智交相养故予动而观书穷理尽性养智也静而息心澄神定灵养恬也若言更有妙者予则未能知之
　　徐寅律赋有句云易伏猛兽难降寸心眼看西晋之荆榛犹矜白刃身属北邙之狐兔尚惜黄金此虽文词麤壮抑亦快人心胷故予采而书之
　　予偶自思即今之学姑务以理夺情未到忘情复性若能理常胜情亦甚善也
　　夫博学多识穷理尽性是谓知道収视反听澄神定灵是谓修道道法之利不可以言宣可以意取中智以上必能学而致之尔
　　自念圣胎初养于圆觉经有起信之心灵音内观于楞严经契入流之法伊此二妙庆悦交深
　　儒家所贵贵乎有法以成徳故周易云君子言有物而行有常道家所忌忌乎有机而丧道故荘子云贼莫大乎徳有心而心有眼宗趣各别两不相妨
　　寓身虚白之堂或出或处身自在也寓心清羸之躯或黙或语心自在也寓言优游之文或律或古言自在也强名三自在混为一逍遥
　　入道之法宴坐静室居先也自顾耄年惜日尤切随时随处息业养神古教如此耳俟时之静余生几何前贤有诗句云如今休去便休去若觅了时无了时因而拟之别为二句以自规云可能宴坐即宴坐待全静无全静时
　　予觉灵心之惺惚真气之冲融妙音之玲珑今且优游雍容于其中自目之曰熈怡逍遥翁
　　神光发明或隐或显真气流行或开或塞势数自然委顺而已不生疑怪是无挂顺而已不生疑怪是无挂碍
　　心足则常足道胜者自然而足心乐则常乐道胜者自然而乐道力清壮物无以敌
　　所读之书穷理尽性所得之法贯心达性所爱之事怡神养性人不我知苟有知我者以我为何如人也又谓熏修善利合何如哉
　　孔氏之教以忠恕为宗老氏之教以道徳为宗释氏之教以觉利为宗举其宏纲尽在此矣内外同济阙一不可
　　道唯自觉人不我知澄凝一心逮得已利照了诸幻其如予何深入精微重増恳激
　　孔氏之教在乎名器如释氏之相宗也老氏之教在乎虚无如释氏之空宗也唯释氏之教本乎理性而兼该二教之事方为臻极然而孔老二教亦有渉乎理性空有之迹而不到穷尽理性之说
　　向上一路吾能自见造微一句吾能自记于兹悟入是大方便是大因缘随意即书非为戏论
　　天台观门之教圭峯禅源之法而皆贯微洞宻曲尽其妙若僧若俗谈宗风者不能于此书中研精覃思穷理尽性而但道听涂说不亦谬乎
　　若有器宇渊邈人伦不能见其边际心境秘宻鬼神不能知其朕兆吾当推之为有道之士
　　我今发洪誓愿愿我今生得本来之心有如云忽披而见白日养浩然之气又如春积暖而消清冰开悟流畅何乐及此
　　今取荘老二子圆觉楞严二经文注之句集成三连珠为己心要尽其美妙可以专行固守也言意始末该括虚空盖明二教大同夫驯致妙道当以虚空为体心息为用其句云唯道集虚虚其心心息相依息调心净净极光通达寂照含虚空
　　甘醴淖糜可以扶衰养老良书妙典可以求智葆真此外悠悠不能介意
　　白公有诗句云澄江深浅好最爱夕阳时予自有所得因而拟之别为二句云耳音清亮好最爱梦醒时事虽不同而句相类也
　　译经院僧首惟浄恵访欵谈及于三施谓财施法施无畏施也仍言无畏之施善利最深谓人有忧危恐怖而其心未决仁者姑务慰悦令得安穏是也予思仁人之言惠而不费力行其法夫何难哉因而书之永为吾事
　　自念已登耋耄之年弥耽经论之学或穷理尽性观妙道之本源或抗心希古服先贤之景行天必鉴我我无愧焉
　　独觉自奋举世焉知醉象逼人坠丘井而惕息大龙办事乘风云而腾凌凡圣殊途其理如此
　　自觉反听致聪已如警露鹤又欲冥心致浄有如辟尘犀又欲澄渟重浊有如清水珠又欲发见光明有如辉山玉内省狂言必贻大笑
　　大功厚赏相嫉必众阴徳宻行获报宜深惟道与仁君子所见
　　太平广记第四百五竒物门类说李徳裕东都平泉荘去洛城三十里卉木台榭若造仙府荘东南隅即征士韦楚老拾遗别墅楚老风韵髙邈雅好山水李公居廊庙以白衣累擢今居谏署公后至平泉造门访之楚老避于山谷间逺其势也予重韦生深识采而书之别资详览
　　予观出世之法而得四种之无也无所求行无生法忍无碍法门无上菩提比夫世间之法有取求有生灭有挂碍有法超出于其上何者殊胜乎
　　天竺古先生独行首出是谓世雄证果之初六种震动说法之际四花飞洒妙道至仁絶不可及其大威徳为天人师故我归心自感悟尔
　　谛思入道之法无有胜于养恬智也非冥心宴坐何以养其恬非观书博学何以养其智我当从事于斯始终如一期于没齿而已矣
　　大雄氏推为无上士其道无上又曰古先生其法无生夫世间区区之智不当以此絶伦之圣而于有为局分中容易比拟而致交争
　　哕噫嚏咳随其气之有常行住坐卧随其意之有常知其有常可以无闷而我于此意气有常之中未尝瞬息之顷暂忘思修无上妙道因而内省亦足自慰疾
　　驱驷马争先于覆车之辙枉用七寳加饰于伐性之斧古今同迷滔滔皆是唯上智之人但能知之而自戒虽大辩之士不能规诲于人也
　　或谓予曰丈夫儒林之士披寻释老之书何用何益予对曰予读释氏之书得三解脱门不二法门无碍法门读老氏之书得众妙之门夫如是则蔚为心师法利居最况于儒术亦不相妨
　　有念有为有生之业无念无为无生之法浄明可致理在其中一一言之则不能尽自喜达道具缘渐老加信观练深切在我而已
　　予以学而知之今自得一法可以敌百该渉易意万变虽殊可以执一御也又足以并包荘子虚缘而葆真之旨谓乎性生情情生缘缘生事性为本而情缘事次第为末情缘事当思顺理而动而性不动譬如众星有转移而北辰不动浮云自飞扬而南山不动观练纯熟道必成矣予常因一事立一法唯此一法可以足用譬如大药之一而蠲百疾
　　唐中宗朝神龙初有同州刺史孟诜致仕归于伊阳之山第年虽晚暮志力如壮尝谓所亲曰若能保身养性者常须善言莫离口良药莫离手予思言意有所未备因而拟之别成语句云若有明道志学者常须善念莫离心良书莫离手
　　夫清言妙道之人必以闻思修三慧发天机又以戒定慧三学办大事固当究观驯致臻极自觉若有妄起异端而云此外别有一法吾不取也
　　自念养老具缘推分易足或以宴坐静室栖心圣境或以圆经了论穷理尽性日复一日率以为常内自省躬有何忧患
　　吾有观空眼见梦虚幻妄又有入理心觉智明力胜是故加老益壮而志不可夺
　　天圣八年十一月十七日夜梦有如对于尊贵大人令立而赋诗口诵而成七言八句在青字韵止能记忆二句云文昭岂异天垂象泽布还同雨洒溟斯大人其意未晓凝然以思予因实时承意解释之云古诗曰云根临八极雨足洒四溟有此故事斯大人方以为然予既寤不复以占梦考祥为意但悟人生性习之事随其志趣常存耳追思曩昔梦中所为无非己之好尚艺文之类未尝梦为骑射戈矛角胜之事夫形神不接而识想如故则知缨情结念善恶由己影响因报世世不失旧缘也定矣适足私喜明哲之士固当慎其所习为来生张本
　　闲居有禄大耋无嗟视听不衰发神灵之光响思修愈切穷理性之根源比于羣伦怡然自得
　　我安身心已得其所杜门不出三径就荒环堵萧然四顾满志不知我者谓我何求
　　吾自引年退居身闲心喜异于他等身之闲非简傲纵逸之闲是端荘不动之闲心之喜非世间荒狂之喜是法中清浄之喜夫如是则视履考祥吾有何患
　　御多益办吾知其大将斵妙难传吾知其大匠负重济深吾知有大象澄挠如一吾知有大量吾当体此四者之大合而为一志奋勇力决重障入方便门归真实相如是而回向如是而归依
　　若能逍遥于荘子无何有之乡又能游戏于如来大寂灭之海优深快乐无碍自在何如人也更有一法加于此乎
　　予以年登耋耄事歴见闻以决定信中之心学决了教中之法必谐胜利复何自疑
　　眼前白石烂南山寿非可久身后黄金拄北斗富亦何为过务贪求谁能觉了
　　身之所值有安有疾心之所值有顺有违事之所值有得有失或由于已或不由己靡不皆然若求一一从其所欲必无此理晓谕消遣曲尽至论
　　拥肿之材匠者不顾免见伐于斤斧欵叚之马骑士不驭免致疲于道路人不才而有饱食遨游者亦以无能之故
　　意为心之足足逢秽地皆实时而避意渉欲境当实时而回内习之心大率如此
　　或有人云心无可修何用修心此皆误会其言凡言无修者本谓为无为也误会之人遂成怠惰恣纵与诸凡夫不殊若心无修则前言所云洗心清心澄心安心虚心冥心栖心息心凡此之类为何事而言之耶
　　夫真学道人当以觉智忍力勇进坚守四者相成如贯珠连环而持之不失复何忧乎
　　寳积经言烦恼性是佛境界观烦恼性空是正修行予谓学人但止依此观练精至更求何法
　　无生法忍大力也无上菩提圆觉也无余涅盘至乐也三者备矣何以加乎
　　髙僧传庐山慧逺所著论有语云冥人絶境谓之泥元又东晋孙绰老子讃云李老无为而无不为道一尧孔迹入灵竒塞闗内镜冥神絶涯永合元气长契两仪予据此古徳之言言释氏则云冥神絶境言老氏则云冥神絶涯详其入理体用有何差别而后裔妄分彼我不亦谬乎予
　　观荘老之书而见妙道本体荘子云至精无形至大不可围老子云其精甚真其中有信予因合而言之推而求之夫其至精至大无形而有信者是何物也浚哲之士而有意及于此果能知之乎
　　寳积经第一百二其卷首列诸菩萨名号数十临末相连者云无攀缘菩萨无着意菩萨常笑菩萨喜根菩萨除诸障盖菩萨予因省已若能以此五者名理协用而为法要久久精至可以入道必矣
　　寳积经第一百三其卷首列其大众有云善住意天子善寂天子予谓善住意者盖言善能止息其念不令驰散善寂者盖言能静其心寂然不动大凡学人有智不必求多秪此顾名思义无非法门
　　读古人书共古人语虽不见古人面而却见古人心比夫交杂妄谈戏谈不可以相参
　　寳积经第一百四内有句云能作难作予因演而续之云能作难作是名为作能忍难忍是名为忍皆菩萨之行
　　我观人伦形之与情如幻化如梦想言之与声如风鸣如谷响歴刼久痴冥不能逃世网
　　养老之具求理之书所食者淖糜黄葅不羡八珍之膳所读者圆经了论如闻九奏之音何必多图沛然已足
　　一心二妙西圣能然屹如妙髙之山八风不动晏如妙湛之海万象斯分一名山持一名海印山持表定力之固海印表慧明之深予观世雄体用如此
　　荘子云虚缘而葆真予因拟之作儒书之言云应务而存诚又作佛书之言云在梦而常觉其理一也
　　予自问曰吾子修真日益何如哉自答曰草里冬瓜应暗长又问曰悟妄日损何如哉又答曰庭中春雪必潜消勿谓戏谈无非至理
　　夫人但见徃日即日纷纷之缘不知身前身后茫茫之事唯出世大圣人一一了知如视掌中之果而曲士贡髙岂可自以为贤而非之乎但以身心之所不及者疑而非之果能断之以理而令人信服乎
　　大象渡河直絶洪流自利也大龙办事广布膏雨兼济也法此二者名大丈夫
　　寳积经第一百十五其卷首名号有云无比喻心菩萨又云无尽慧菩萨予黙而识之自有所得
　　乐记云乐乐其所自生予谓乐本生于人心然后成于形器故作乐者足以自乐也予每观书得意而形于笔皆演法门之事为利益故不下于乐固当自乐而无愧不可轻已述作须重其法也
　　夫一真是道万物皆空道胜于内则内无所刼物空于外则外无可欲故我所得唯在乎灌顶沃心不在乎娱耳悦目
　　大乘小乘知顿渐之名理麤住细住得宴息之法门虽未应一真亦不入诸趣
　　列子注有云检情摄念禅源序有云息业养神此凡八字合而言之则与坐忘论収心章所说大槩其理一也随时随处可为常凖其诸深妙之法难凑泊者无烦过有思惟姑务量力而已
　　前言有云此身不向今生度更向何生度此身予因拟而言之曰此心不向今生了更向何生了此心
　　吾尝谛观人伦大槩迷者誙誙而趣死悟者孜孜而学道迷悟相反众寡全殊如彼牛毛之对麟角矣古今悉尔无如之何
　　观身无物从幻化缘生观心无物从颠倒想生夫天机深者洞见此重重之空而不落于空又见空中之不空照体独存存存之道由大觉力不可以言宣笔演者也
　　周孔经制之术黄老清静之教释梵熏修之法歴观体用各无相妨人多取舎妄分憎爱
　　吾于贝典详求多矣了知身心皆为幻垢身心之外夫复何思一切分别无非障碍
　　要切法门须从观练观也者照以明融之智练也者习成恬宴之心二妙相资不可废也
　　知一真之本有不执于有知万缘之本空不落于空明而融之在我而已
　　稽古适变处世之上智也贯微臻极出世之上智也条分则繁此为纲要
　　多言不如无言多思不如无思若有人善于清言深于正思而能与我欵宻交谈更相导谕者是名福会
　　传无尽灯此乃烛理之智也御不退轮此乃进道之力也兼而有之逮得已利
　　禅家之言有云心息相依息调心浄若以道家之言言之乃是神气交合气和神清于十二时在四威仪何烦别求用兹足矣
　　吾之所爱读良书饮美酒接髙人谈妙道在心为志四者难并
　　宻依禅观内习也严持禁戒外护也内外交济复何言哉
　　予好克己正身而不求名誉量力济人而不求福报由真素之所尚非劝戒之能然
　　吾好力学真乘老而益壮所得心要无非度门所立法言无非佛事日复一日不知其它
　　出世圣人善入真实际臻极混融处世凡夫常在虚妄中析微规夺其相反也甚矣
　　众所好者虚名客气冗具羡财予所好者天机道眼法要度门人心不同各从其志
　　酒力之胜也消忧释结其乐有限道力之胜也贯心达性其乐无极不有二法吾将畴
　　依身心安乐一幸也资缘备具二幸也时世清平三幸也老年三幸复何求乎
　　人身有病健人心有忧喜人事有违顺古今皆然不足怪也
　　资给随宜足其用子孙多材服其劳所读者穷理尽性之书所学者清心释累之法究观自得天幸居优加以年及耄而智益生故思罙而入于道
　　自定髙年进道之法但且随时随处冥目冥心便入凝虚之境界不计安住之几多不分情况之如何唯务积习为常日日増修而已矣
　　迷已逐物一切愚人之见也息缘反照万一智人之见也若能顿悟丕变此则疾如反掌
　　无形而常有者真也有形而终无者妄也唐贤白乐天所演八渐偈而有句云真妄茍辨觉生其中此一觉字佛心之初也
　　身有安全败壊者事之报也即世而可见性有超升沦坠者行之报也异世而不知譬如形声之有影响必然之理也
　　予思自少及老真学逾深量处世奉身之宜沛然而知足悟出世存心之要涣然而不疑得一卷演道之书如収至寳闻一句达理之言如尝甘露从吾所好聊以自娱
　　人之赋象顺造化之造而不知始造之前顺造化之化而不知终化之后唯上上圣智得道大成者一一知之夫如是则深识之人安可不信重其法乎
　　圭峰禅源之序永嘉证道之歌天台观门之学并为法要学宜兼该久味道腴知其美妙
　　天时有风雨晦明人事有吉凶悔吝舒休常少惨戚常多自古而然其理一也
　　严持不退之心日诵无生之句虽未得解脱且稍息尘劳愿结胜缘世世相续
　　真学大成之士其心寂寂不同昬住而成无记其心惺惺不同缘虑而生乱想至静至明体用如是
　　思致无生之身兹事体大歴刼方成但习无生之心随宜恬宴即今由已恬宴之境入道之初门也
　　水不大无以养大鲲横海之鳞风不大无以举大鹏垂天之翼志不大无以办大事出世之缘我当浚心雄成大道
　　知非不如去非改过不如无过明恕之士于此法门随其浅深能行其一者亦不可多得
　　唐有名贤香山居士白公所著章句云一性自了了万缘徒纷纷又有名僧圭峰禅师宻公所著章句云灵灵自觉元无物扰扰他缘尽是空二人同时而词意亦同今并书之予所爱也
　　予今以妙观察智知不思议事三世无始终十方无边际惺惺冥冥混成法器
　　以物为药疗身之病也以法为药疗心之病也故予检讨方书详求经论俱非徒然
　　人事有吉凶悔吝生乎动者也虽有吉之一而凶悔吝三者随之天时有风雨晦明生乎静者也虽有风雨晦之三而终归于明是故生乎动而得少失多者道家所忌生乎静而终明者几乎道
　　今我油然有得别为二就法门佚老开懐且就了知而适悦栖真入理且就凝寂而轻安日用参同成决定志
　　吾今之年八十一矣身之所至无亏伤心之所主无昬乱随缘养老常知足着文演法常患多静而思之云何不乐
　　宴坐静室栖心圣境寂然不动怡然自得获大安穏可乐如之
　　心不散乱禅定根也心不痴冥智慧根也但令深固能久勿思证验如何
　　知同归之法而能大和会居不竞之地而获大安穏虽未还源且非失道
　　坦然明白为大道精义入神为妙道当耋耄之年学大妙之道予之归趣何如哉
　　论语云子絶四谓毋意毋必母固毋我予因采集典言而拟之云予慎四谓慎斋慎独慎微慎终何故而然夫慎斋者即心斋尔洗心斋洁是也慎独者即不欺闇室是也慎微者谓祸患生于所忽先慎于未兆之初是也慎终者谓有初鲜终当思慎终如初是也此四法在儒书属礼义所摄在佛书属戒律所摄学道之人斯为善护
　　情可理夺见理由智道可力行壮力由志书不尽言言不尽意吾自得之日用而人不知也
　　究观物理油清则灯明油浊则灯暗水静则影定水动则影乱因知人心当以清静为本
　　谛观大觉大雄之名理大觉者神道也寂照于内万象洞分澄湛海大雄者神力也降伏于外八风不动妙髙山内外如此殊胜可知吾思学其百亿分之一而不可以言及姑务归心而已
　　诗有大雅小雅章酒有大雅小雅杯夫雅士好诗酒之乐与诸好不同何愧于人乎
　　非盘根错节何以知攻木之利刄非贯石饮羽何以明射虎之纯诚我今极其智力破烦恼魔多多益办亦复如是适足以道胜而私喜也
　　习定存一如善射之箭中的无失鋭意破坚如良庖之刀投刄皆虚内学贵精其理如此
　　任其惯习者名为増上慢明其因报者名为决定相是故荘生之言缮刻释氏之言熏修至理昭然非无谓也
　　翼翼小心求处世之多福恢恢大心办出世之胜缘小心独可及大心不可及此理尤为要切孰能知而思之乎
　　古人有言置器安处则安危处则危予因思之而况安置身心合如何哉岂得不及于器而自轻其身心耶观
　　烦恼性空是正修行法知恬宴味腴是初安乐行或有赋之以颕利加之以精进卓然挺特超乎羣萃而能自至于道此则系乎人者也
　　吾今自集无住之法金刚经云不应住色生心不应住声香味触法生心应生无所住心又传灯录有说金刚齐菩萨云我不依有住而住不依无住而住如是而住又坛经六祖云我法以无住为本又坐忘论枢翼云不依一物而心常住如此类例固难具引且从此四者备矣一以贯之随时随处不计情之休戚舒惨即当径入无住之法如升太虚空中无碍自在久久如初不用较量应验之功耳
　　夫上智真学之人于处世法中修身慎行不求名而名自应于出世法中清心释累不求道而道自证能知能然何忧何虑
　　详夫心心宻印之法无一言可说无一事可作无一物可得而其空明灵妙不可推测但因豁然而觉信有决定之相若能钩深以智又能致逺以力智照力行而其道可渉者也
　　左氏春秋云三折肱知为良医又楚辞云九折臂而成医此皆言其更歴方药以试病故能触类敷演夫真学之人百练心可目之以大士予尝著书而名之曰自择增修百法篇其殆庶几乎
　　澄凝一性养恬也渉猎羣书养智也恬智并进日夕常然内省胜因足以自乐
　　大匠化材所以成受用之器大龙办事所以施涵濡之利大士传法所以示悟入之智伊予宿习与此冥契在心为志唯力是视每思穷当益坚老当益壮造次必于是颠沛必于是
　　读蒙荘之书得道腴之味爱其栖迟丘壑脱落朝市不挂圣人之网不齅骄君之饵茍有诘难斯言吾弗与之轻议
　　白乐天为翰林学士时有室名曰松斋自题其诗云非老亦非少年过三纪余非贱亦非贵朝登一命初才小分易足心寛体长舒充肠皆美食容膝即安居况此松斋下一琴数帙书书不求甚解琴聊以自娱夜直入君门晚归卧吾庐形骸委顺动方寸付空虚持此将过日自然多宴如昬昬复黙黙非智亦非愚又诗僧贯休有山居诗云一庵暝目在穹冥菌枕松床藓阵青乳鹿暗行柽径雪瀑泉微溅石楼经闲行不觉过天井长啸深能动岳灵应恐无人知此意非凡非圣独惺惺予以致政闲居居常逍遥因览二公诗而知二公意是知道同者无隐显无古今遽自抽毫合而书之得趣钦味逌然适悦
　　凡一百九十四章

　　法藏碎金録卷九

　　●钦定四库全书

　　法藏碎金録卷十

　　（宋）晁逈撰

　　合世态者由乎饰情感神道者由乎至诚有妄有真各以类应必然之理也君子时权以适变小人幸权而失正大智明照物无遁形
　　予自引退就第乆于佚老阖扉宴息交游殆絶门闲室静身端心虚饵药扶衰读书广智味老庄之语体真素而不杂究宗雷之学增观练而匪懈凡有所述率由自规感悟福縁放懐私喜而已
　　观神道之设教教极精微乗佛理以御心心弥洞逹觉大虚妄是正修行伊予于兹耄年益壮
　　真修正勤斯为急务清升妙彻布在微言自有胜因勿疑至理
　　自省年髙为学功倍所读之书唯务游圣门味道腴所著之文无复解客嘲荅宾戏何求外奬率由天至
　　吾抚已谛观自艾越耆逮兹九九之岁增上内外之学未始荒坠虽耄年已及而智思益生今试聊陈梗槩得其三焉其一曰观书启觉心智其二曰触类发天机智其三曰则象演文言智必使条分泒别则不可悉数若其自以意取即此三智该括大端足矣
　　释氏所明妙性非幻老氏所明真精有信其言虽异其理则同云何妄分别不能大和会
　　内则无一息之顷輙离于道外则虽万物之众不忤其志抚已环顾非甚缺然
　　一切之妙自以观照一切之苦自以智度凡诸骇俗之谈华而诞者不愿闻之尔
　　予尝以吃食后道院中徃复闲行数及五百歩而止偶看文选第十一有鲍明逺行药至城东桥诗注云昭因疾服药行而倡导之遂至建康城东桥见游宦之子而作是诗也其诗有句云扰扰游宦子营营市井人予因服药后别行五百歩而不赋诗但拟之立二名曰行食行药此亦素所自谓有则象智之一端也
　　黄老之言聿遵于清静宗雷之学式重于薫修吾今于此存诚岂不谓之善利
　　道家所言虚心者去妄情也禅家所言实相者明真性也能如是解何用多言
　　先师孔圣有言所慎者三谓斋战疾也此三者人之重事固当慎之垂为敎诫仁者之利予因立言别有所慎者三尔谓仕宦之祸机嗜欲之畏涂因报之恶趣智者必以为然矣
　　儒敎五常以仁为首道敎三寳以慈居先释敎所演能仁大慈倍百深至考其同归斯则一揆必也儗伦则当异日而言之
　　予歴观典籍之中各有叹美三教圣人之言今试概举以明限量论语云逹巷党人曰大哉孔子博学而无所成名颜渊喟然叹曰仰之弥髙鑚之弥坚瞻之在前忽焉在后史记云孔子适周见老子老子告之以言孔子谓弟子曰鸟吾知其能飞鱼吾知其能游兽吾知其能走走者可以为罔游者可以为纶飞者可以为矰至于龙吾不能知其乗风云而上天吾今日见老子其犹龙耶又庄子云孔子见老子之谈道出以告颜回曰丘之于道也其犹酰鸡与微夫子之发吾覆也吾不知天地之大全也华严经中叹佛偈云十方大雄最无上譬如虚空无等等境界广大不可测功徳第一超世间又云如人持尺量虚空复有行计筭其数虚空边际不可得如来境界亦如是予观内典偈颂如此甚多今但举其一端而已
　　夫真正学道之人但能颓然嗒然混冥而同于外翛然陶然融畅而乐于内莫贪殊胜之阃域且入逍遥之境界一无所为而得自在
　　凡云乐道者道不同世间法可以名状但且以顺性合理而成适悦者强名曰乐道
　　庄子所云心斋者性之自然戒也孟子所云我四十不动心者性之自然定也孔子所云吾四十而不惑者性之自然慧也内典綂而名之曰三无漏学夫识敏智圆之士方能和会不滞于一隅尔
　　■〈忄敝〉然之忿出于天性非素藴畜既过即已不用存其乆悔止可思其渐戒人有疾苦或多偶尔非因所作无如之何历观幻化之躯而有甚于己者推此二理足以自寛
　　夫人心境清浄是佛国浄土心境浊乱是魔国秽土此至论也若有舍此外取则非真智
　　人性处世有限量周一身之所触能自觉尔佛性出世无限量尽一真之法界无不知之小大絶伦有如此者逹理之士当如是解
　　不能攻坚木何以见大匠之利刃不能行难事何以见大士之利根我今耄及之年未见道胜之力深自惜也更俟何人警劝哉
　　左氏春秋云祁奚请老晋侯问嗣焉称解狐其雠也将立之而卒又问焉对曰午也可君子谓能举善矣称其雠不为謟立其子不为比礼记儒行曰儒有内称不避亲外举不避怨予谓祁奚直道至诚不起憎爱非儒行而何内典多云怨亲平等祁奚非佛行而何若夫曲士偏私有以教法更相是非者岂可与言大逹至公之理乎
　　吾尝特立独行考求于众而未尝见有同心如己者窃谓人不出吾之右吾不在人之后非为伐徳是曰至论
　　入道初门先除我相一切伦品从无始际自认四颠倒不得三解脱
　　耄年深思入道之要调御其性常无动乱斯可以为定观照其理常无蔽蒙斯可以为慧知众縁之必空随縁而勿碍知一真之不空冥真而勿失止此足矣何必多求
　　时属歊蒸性躭禅悦究慧能南宗之法可以雪烦当元亮北窻之风可以御暑道院虚旷尘事蠲除内外清凉朝晡畅适佚老所得不亦多乎
　　无牵纒者即为解脱除热恼者便获清凉虽未成静定之功而且得逍遥之趣
　　无中出有名曰造有复归无名曰化造化之中伦类万品而最灵者名之曰人百亿人中或有一上上智力能超出造化之外者大圣人也立言垂法救拯焚溺善利无疆吾罕见有确论而深知者噫悠悠之徒何所用心哉
　　古教中有说云一切善恶事都莫思量一切分别心无非障碍予今耄年惜日急于真学再思得一条简备方畧立为标凖且先用此古教二说不思量不分别浄其意业然后日夕溶溶胜进不计开塞之胷臆不计延促之晷刻实时即处直以冥神絶境为大事乆于融练习以成性此法至当何以加焉
　　吾道寡合吾心自知佚老扶衰养至人之浩素凝懐入理办大事之因縁无以佥谋出于独断
　　推理安常此法外御冥真体寂此法内习同符足用吾事济矣自以意取不复言宣也
　　吾尝谛观学人根气之小者析色明空根器之大者即色明空根器之小者到空而断灭根器之大者到空而灵照无穷
　　今我裁定进道之心如鸟飞空即飞即起无所碍也触境之心如响应声即应即止无所余也不复援据立名径直如此而已
　　伊予有大志学大雄办大事如大龙何物而能障碍哉自念志气既如此多福亦符会又当大耄之年安可虚废余景乎彼鼓缶而歌是何末事
　　后周韦曼以髙尚而贵时论推之曰逍遥公前唐韦嗣立以宠遇而贵君命封之曰逍遥公吾自引退合礼国朝优待寿康庆幸无不如意顺縁于外取晋书中一句云推理安常养性于内取周易中一句云乐天知命夫如是亦足以为逍遥矣不敢窃君公之名顾已大耄之叟耳可在二韦季孟之间因自目之曰太平逍遥翁循揣乆之未为忝冐
　　吾今八十一岁矣而独雍容优游熈怡逍遥日渉艺文之芳润益躭道味之甘腴而又于法句禅心罙入深深之处何乐如之
　　内典有所譬喻贤者易为晓悟夫水之澄渟经乆则至清至清则照物无不明金之鍜炼经多则至精至精则造器无不成学道如此复何疑乎
　　吾尝谓己得自然智大纲有三内有其一名曰触类发天机智今于此类中又得一条因见像设有千手千眼之状吁可怪也吾忽了悟不当以相好取当以真理取夫真理难名言难形容故假外状以明之耳窃谓千眼者观照必普千手者办作必大能如是解则几于道虽然楞严经中有千臂千目之说予之独断亦不失理
　　自然开发谓之天聪明自然了逹谓之佛知见我愿得天聪明入佛知见此意重出志之深也
　　悟妄识真觉智也冥心入理道行也不择时不择处不择情急于胜进耄年志力可知矣
　　吾今径直辨明佛有三身之名夫真性妙空并无一物者谓之清浄法身具一切庄严万行者谓之圆满报身随机设教善利无穷者谓之千百亿化身智人崇饰演润增华则有之矣然而大槩至理不离如此
　　一念觉了此乃菩提之本初一念止息此乃湼盘之权舆始毫末而成大树由跬歩而遵长途茍有动天之异何愧移山之愚匹夫之志犹不可夺而况大士之心乎
　　慱古知今以理遣情而无惑息縁反照以道存诚而有常恊用乆之吾事毕矣
　　儒门以事为主成乎名也道门以气为主固乎形也释门以法为主练乎性也此其大纲咸有条目
　　吾今太老急于内习谨依贝典法言离一切分别网超一切障碍山力学第一调顺奢摩他随时随处即于四威仪中挺然脱洒深入实相安住法界乆乆观练俾致纯熟此中该括殆尽自以意求而已
　　圆悟顿修抗出尘之大志清升妙彻见入理之天机我思其流不可得也
　　以经纶为智地以文章为法言以思修为妙事我今如此人其谓何逌然私喜
　　观一切穷理尽性之书吾能奉持自为道具得一切冥真体寂之智吾能琢磨自成法器谛思慧业其殆庻几
　　吾益加老切于进道不计十二时不计四威仪不计情顺违即乗勇志径入无有乡脱去覊縻又入寂光土混冥融怡自作絶伦之竒不求人知
　　我今所愿但得寝无梦觉无忧道无妨志无退止此足矣复何求欤
　　菩提者微妙之智圆明也湼盘者寂静之乐臻极也其理深广言之无穷
　　吾以精进心学无生之法以决定心期无生之报从今耄年至于没齿
　　白乐天有诗云沈忧竟何益只自劳懐抱不如放身心冥然任天造予因拟之别为四句以相对曰多图果何益只自劳奔竞不如收身心凝然成静定一放一收各有归趣
　　逍遥墟是仙境界寂光土是佛境界我思游戱于其中无忧资装即意而办
　　爰当大耄之年景慕大心之士详求大乗之法顾已能然私自慰悦
　　抚心自谕但于一切时中周视所履无染着无系缚无纵逸无障阂或观文理宏浚未能忘法爱但以随宜晓畅勿至烦劳
　　外避虚荣以安身内平妄情以安心内外同安则乐在其中矣此名逹观不得其人不可言也
　　从权道以顺俗推至理以遣情求妙智以冥真量能仁以济物四法修已百胜絶伦
　　人有爱其内胜于外者此则强其本以制其末渉驯致之道也人有爱其外胜于内者此则纵其末以攻其本获可欲之罪也爱内胜者至少爱外胜者至多茍有能断大事者较其明昧之见得失之理果以孰为优乎
　　入道之法虚心最妙虚心之利内外恊吉外则如虚舟触物而人不怒内则如虚室生白而吉祥止此不妄语学者详之可知也
　　老聃沭髪之次逰心于物之初吾当不择动息处所随时冥心于性之本际
　　约已自揭立修道六变之法云变褊忿为寛恕变麤犷为调柔变放逸为精严变感伤为适悦变热恼为清畅变忧怖为恺康一切之情悉知虚妄六变之法吾当摠持夫乐以六变之和而天神降吾以六变之法而道心生事虽不同名数同矣
　　多闻严持此学为基复性离相此法难状自以心见不可言宣
　　古人有诗句云醉遇春秋社闲因雨雪天唐贤白乐天闲醉俱多故自称闲乐公又称醉吟先生吾自引年退居闲乐有之矣虽爱诗酒之美不至耽于醉吟而思福庆之縁窃比尢胜
　　吾今谛思二空一不空即今身世观徃知来三际必同矣此则空之一也道家以逆旅为喻夫逆旅不可占而有之也不可毁而阙之也人身不可恋而固存也不可厌而自壊也即今事縁随时而过过即归无此即空之二也道家贵虚縁葆真但顺应而无挠勿故引而自萦也伊此二空我之外妄不可得守唯一不空我之内真不可不守守之之道上智能求焉名为决定相
　　斋心服形严持纪律冥真体寂深入精微恊用常然无法胜此
　　论者有以老氏为释氏中小乗人吾闻其语矣未见其理也今自得之老子云不见可欲使心不乱有似儒书非礼勿视之意可比小乗坚持禁戒之人此于大妙法中行之差易者也释氏之大乗人最上乗人非但歴渉一切可欲之事心常在定而又于其歴渉之中力行化导自他俱利若不尔者则非徳施周普也此于大妙法中行之至难者也而能行之其为殊胜也何如哉
　　自念非富非贫非贵非贱非吏非隐非智非愚万虑息机四顾满志居中悉备夫复何求
　　有思有议则以意言为系縳而浄名居士所说法是不思议解脱有恋有厌则以身世为挂碍而香山居士所咏篇是无恋厌逍遥吾才患多多此新说
　　论语云瞻之在前忽焉在后老子云迎之不见其首随之不见其后周易云范围天地之化而不过庄子云至精无形至大不可围夫如是原其语意分限者束教之儒不当轻议老庄之书也
　　今直截剏立一法是谓渐中之顿顿中之渐何谓也随时随处便以勇健果断志力顿息一切之念径入大空之域令心安住此是渐中之顿也初习则难乆习必易此是顿中之渐也不烦以经据引证我决了心定则定矣
　　予约已而思得外御二法内习一法可以足用矣一切事已多逆计而过忧者非也当依古教除其患虑一切事已多乗势而积忿者非也当依古教平其恚阂此外御之二法也然后専志妙道当依古教日夕存心务致虚而安静而明志人乆于道而其道大成此内习之一法也亦勿预思符应终当自知
　　天圣九年八月二十八日夜梦见一僧相好圆满衣紫方袍威容整肃升髙座将讲经听众云臻列坐未定予亦随喜赴会自以为未尝轻易致拜于僧今以听法之故当于狻猊坐前拜讫而坐私念此僧必为我起而侧立当言回礼诸圣未及如此而忽窹焉因思法华经所言梦中见妙事盖其类也
　　人皆以实时称我者为己身梦中亦然一生之中其梦无数定以何者为我身是以古人有作普示道俗用心偈云莫认纷纷境唯观了了心知身不是我烦恼更何侵又以实时所居之宇为己家或士或庻改卜经营不定果以何处所居之宇为己家又以先世相承生育之地为己乡亦有迁移隔絶别成故里者果以何处之地为己乡复有舟居之民舟中生子其子但以舟为家舟之徃来不停亦有改造易换其舟者此舟中所生之子果以何舟为家何处为乡耶故白乐天有自诲之词云无妄喜无浪忧此中是汝家此中是汝乡汝何舍此而去自取其遑遑又有诗云我生本无乡心安是归处白公大逹能警觉迷妄坚执之人也
　　了知诸念无非妄縁开眼观穷理尽性之书閇目习冥神絶境之法昼坐夜卧一向栖心无所希求至于没齿
　　法华经初安乐行致定之权舆者也佛菩提真归仗处致慧之臻极者也二妙相应一体混成
　　自获道符不由师授法行所起我相先除五藴皆空一言以蔽
　　龙图阁待制燕公肃尝谓予五福之外复有余庆子孙诜诜世济其美虽愧燕公特相推重然而内省亦非妄言自谓福之增多符会成六夫古人获六国之印纵诡辩而力取后之有报者事可见也伊予获六福之符守直道而天与后之有报者理合如何影随响应固当必尔
　　于法见妙妙之相不取于相岂有受羣邪乎于心得了了之明犹晦其明岂有入诸趣乎卓然独立吾之志也觉路坦坦复何忧疑
　　详览寳书之说夫真学入流之士修集三昧乐境界者不说心识外诸境界噫予观一切凡夫贪着世间名相分别无穷极者比此不同有若胡越之人习俗异心也安可与之欵谈哉故予所居宜乎三径就荒凝尘满席块然独处人不我如但逍遥自得而已
　　予思昧爽之际起而晏坐目光睒烁耳音清彻和气融液静心凝虚即此少时亦非常之境界
　　吾今自思在天地造化之中万物之一耳始于无物而忽有物自称曰我物极则反反则复归于无物其理必尔何用惊疑昔当无物之时冥然未觉而任天造造乃为生之始夫未生之前自知生期而预喜乎今当有物之时造而未化化乃为生之终未知化期安得虚增其预忧哉我欲造而不化于理可乎人各称我其我无数悉如此欲造而不化则当充塞无所容或说有术可使重浊之质上升轻清之天于理又可乎自古上德之人善于其中以智决择而去取之以道消融而委顺之无龃龉于心胸不亦乐乎孰能胜此大达至当之论耶此外别有超出造化之法精微广大又非言意之可穷也岂能容易而书之
　　内典所说闻中入流名为圆照法门其法殊胜第一予知而习之迨今十五年矣而闻自然之声清亮交彻岁久愈甚尤资反聴之乐譬如世王与外国交战战胜而王回奏凯乐之乐以为前导其喜可知矣因而对比其理今予之心王与外境交战战胜而心回有此清声潜发助其归趣殆相类也亦非贪着善境界且欲赞扬微妙音此音微妙又与形气之乐不同也
　　自得正修行之法但持无念之心坚自然无碍之性熟久则无生之道成道成乃自在无拘系洞照无障蔽一一当自知言之不可及
　　有善吉解空之眼见外物皆空叩观音入理之门致内音相应妙而不测怡然自得驯致其道适我愿兮
　　自古宗风爰分顿渐允臻其极任彼谈髙习则生常须吾力到以决定智除犹豫情
　　见诸相之非相外无所障知一真之至真乃有所亲具此知见庶几乎与道为邻
　　清明在心节槩如山法施将启有志必坚私自庆喜孰能若此
　　处世之法推理安常出世之法息心达本叅同顺入圆顿消融臻极含虚获大安隐用一而足其在兹乎
　　欲其妙道当发至心掘地及泉定知见矣鑚燧改火孰曰无之愿力有加善根必植
　　难忍能忍殊胜之力也可行必行决定之行也二法相济其道混成
　　一气散而成形为万物一性分而含识为万灵寂然不动混而为一复归于无强名曰道
　　游心于世谛中者率多巧宦游心于真谛中者亦有巧慧巧宦谓巧于仕宦巧慧谓巧于智慧夫道不同不相为谋此二知见之人终身异路而行
　　遇善境界得心轻安道芽已生也有佛菩提是真归依道果将成也如此之事谁可与说
　　繄我罢休退仕宦情销落如出深溪壑如解久纒缚所以潜抃跃人多恐休退仕宦情贪着如舍寳楼阁如失金囊槖所以不欢乐此理有安危迷人无忖度
　　至愚之人有如众卉苍苍然生植又如昆虫蠢蠢然动息岂可与之谈妙道哉
　　学成道心得无所得本体大空无秋毫挂碍妙用大明无微尘点翳然后为得也
　　导引而勤四体本乎动者也晏寂而息诸缘本乎静者也动静交相养其是之谓乎
　　予自得心法者三谓无分别无固必无挂碍三者足用矣列而言之其理详备若更要简省则无挂碍之一足包余二盖缘无分别无固必都在无挂碍之域中耳
　　水静而清久之益明心静而清久之益灵诸有智者譬喻得解予虽不敏其殆庻几
　　深于相宗者初及门深于空宗者次升堂深于性宗者终入室得法阶渐其理如此
　　吾从学道以来歴年浸乆得个休歇处得个安乐处世间梦境之交争胸中幻累之相萦吾皆洞见源底不用折螽之力而胜之矣
　　吾思古人言不渉于是非色不形于喜愠者此乃士行也若能心不存于爱憎者此乃道行也
　　学古入官布在前言学古入道出于予意则象之智何所不可是故博览详求未尝废坠
　　影外有影之像浸微而踈梦中说梦之言重增其妄贪人所惑觉心自知
　　身之有无既委顺于造化事之得失当委顺于因縁吾心浩然归二委顺
　　心无障难无不悟身无障难无大苦世无障难无多故幸会之尤者三比类之同者少故予大耄之年而道学弥深矣
　　予于三教之书各取八字綂为法要儒教之书毛诗大雅云既明且哲以保其身道教之书老子道经云归根曰静静曰复命释教之书湼盘经云悟诸法性成无师觉予自视所得本末符契因目曰三和合法门
　　结交游识今人面览传记识古人心识今人多有损益识古人多有劝戒
　　心息相依混冥融怡息绵绵而若存心了了而常知非音之音亦闻和而成文焉何胜如之
　　谛观人伦之众受生各有涯分含识各有限量不可以一理责之勿复追思分别此几于道
　　义天垂象而参罗性海含空而妙湛混而为一粲然可观天瑞海印于兹备矣
　　积金帛而为富不如广艺文而为富据权位而为贵不如守道徳而为贵吾之好尚有如此者
　　吾有则象智今于宴寂之法自立一名夫僧家谓之入定道家谓之入静吾以五鼓之际方当梦醒诸念之前未有縁起此时神气翛然最清宜乎摄心直造真际因目之曰入清金刚三昧经云无住菩萨入清白处身心不动正是入清之理也
　　内典有云百千三昧予于法意无尽而所作章句聨翩患多因自谓之曰百千法门以理言之有何差别
　　楞严经有说圆融清浄觉南华经有说放旷逍遥游此二者贯心逹性表里相应禅机道用何烦别求
　　酒是禄之美者诗为乐之心也清圣之醇酎风雅之髙格助道余品何以胜此
　　外护其身如惜干霄茂树勿纵一斧之刃伐伤内护其行如惜渡海浮嚢勿容一针之锋穿破真修妙道之士当知二护之法
　　不择情兴处所随时随分常用入清之法
　　誙誙然趣死而不回者如牛毛之多了了然见性而独觉者如麟角之少麟之独角犹以为瑞人之独觉岂不为贵有时谛思私自喜慰
　　谛观己之情理有顺有不顺而欲人之情理皆顺者非也又观人之体候有和有不和而欲已之体候常和者亦非也反照对治是方便法
　　予偶追思从壮及老己身之髪肤未尝用一针己心之法则自用百千箴字音虽同而名理有异
　　公平之举无怨亲上下之交无謟渎此儒行也
　　人之身有如意有不如意厥理惟均是常也人之事有如意有不如意厥理惟均亦是常也
　　前言有云信顺可以祈福庆夫逹道之士若有既明且果而能信而顺之则福庆可致决定之理也
　　予之志愿求善利者二焉身心恬愉善利之常常者也神明清彻善利之深深者也其有大妙臻极不可以思议而速致者姑务存诚而匪懈是也
　　昧旦之前入清之际神清气清音清境清众清和会为清渊府乗乎髙邈之兴而有融怡之情孰知之耶孰知之耶
　　既有觉心仍多义学老年壮志未始暂忘独蹈大方安敢自谓枉入诸趣必无此忧
　　入道之要唯觉与力觉能照了而不迷力能堪忍而不动不迷不动恊致无生
　　入不空空三昧到无住住境界此妙妙之心也
　　智慧有浅深人伦有分限肥遯髙蹈虽为拔俗之标妙彻清升自是应真之道
　　十二时中有昼夜十二縁中有生死正觉大明之人洞分真妄故有决定归心之处
　　自定晚年简径常行之法随时随处或坐或卧冥目冥心直入清彻妙音之境界乗兴而然兴尽而止
　　吾尝谛观上上智人求大雄正觉之道其法是无修之修无学之学无作之作无事之事无生之生无住之住无念之念无受之受无得之得无用之用其道是无体之体无相之相出世超絶与在世正对背宜乎世人不知不见不信不重自然之理也
　　六度之名忍辱在其数夫真学之人若值人所毁辱而能堪忍不动此乃道力胜而徳量大也当喜而不当怒盖闻释迦文尝为忍辱仙人司空图自称耐辱居士虽非等伦而忍之大槩一也杜牧诗云忍过事堪喜理亦相符
　　迷心之縁起于无明展转贪着重增盖纒悟心之縁起于始觉展转观练重増晓逹叩此两端洞分真妄入道之初门也
　　观练精至修奉严恭期一报之归全庶终天幸超三界而独立仍存大心人不我知其志如此
　　内外二典悉知宗旨福慧二业咸有端绪年踰八旬益志于道予自能然非妄言也
　　吾有二爱自谓天然至理贯心爱清澄微妙之法善利垂世爱广大教化之言难求欵谈逆甘块处
　　吾于耄年自见二法徳行阴宻贯天地而着诚明理性精真练身心而成寂照斯为至理断在深衷
　　吾于耄年又获四愈支体愈轻神气愈清祖述愈精观照愈明人多见推吾亦自觉足以私喜夫复何忧
　　穷理尽性钩深出重渊之鱼进道忘劳致逺乗千里之马真学之士有如此焉
　　人多爱功名富贵在世之事也我自爱禅定智慧出世之事也大槩如此言不能细分别
　　神仙之事于凡人中殊胜禅智之事于妙道中亲功谁同此意与之欵谈
　　随时随处随其情况限量姑务存心但令不动不思不迷不着积习纯深而已此法最为简径也
　　人之所好富贵权势荣利嗜欲没齿而已矣吾之所好闲适宴息清畅恬愉复性而已矣各从其志无由会议
　　古圣人有不思议解脱之法得以消融而释其累古贤人又有无可奈何之歌得以旷逹而养其和吾于此中须求力胜
　　昔孙登谓晋嵇康曰子才多识寡难免于今之世矣予复思之又谓康德定力而失慧用何以名之耶传述康之梗槩有竒才大量含垢匿瑕心师老庄善说养生之道斯则可矣无何纵情轻忽贵公子故触祸机自贻诬谤而致害焉何慧用之有暨乎临刑顾视日影索琴弹之而辞气不挠非定力而何予于孙登言外得此新意因书其事以补阙文
　　释氏书说如来之心起相而性不动道家书说至人之心顺縁而真不失得意忘言其归一揆
　　道心贯微真入真际士风逐末止尚清谈于兹洞分方为至鉴
　　体道自爱率有常凖量饮美酒涤其烦虑何须大醉间读异书味其新意不求甚解服衰佚老务养天和力竭外縁非吾所欲
　　追思壮年筮仕之初秉笔作气好为张皇奋发之词比彼击水抟风之翰飞刷燕秣楚之疾驰今兹大耋以道眼观之是何颠倒想是何虚妄言此自知非之深者也
　　夫局束蹇浅蔽翳滞溺智不明也卤莾灭裂因循迁延力不勇也能反是者大士之全徳也
　　身老形必衰心老智必盛决定之理也形衰吾无惧智盛吾有喜人不知之自知之耳
　　圆觉经说身心为幻垢维摩经说烦恼为客尘我能知之谁复如我
　　见五藴空虚为深般若得一心寂灭是大湼盘此法纲宗资吾观练
　　予年八十有二矣未尝以针艾攻肌肤未尝以几杖扶坐起老徤同者几何人哉
　　谛观縁起端绪结为魔罗纲吾当以勇健力挥智慧劔实时深去径入清白处住鲜明法更不作方便渐次也
　　修证仪中发愿偈有云且愿此生无障难免令来世乏资粮临终了了不昏迷自在随心寄生处予因概举障难之极者婴于重病廹于全乏罹于大乱若无此三者是谓洪庆其诸悠悠细故不如意者何足蒂芥于胷中以为障难乎
　　歴观世人少者老者四支六根其中或有亏废者已独不然又有资用大乏者全不得宗属之力者已又不然省已之福居多矣其余琐琐失志不当介懐何足妨吾进道之心乎此乃对治之法亲切者也
　　水静则清清而后明明则照物物无遁形至人观之得为心印入理枢要莫尚于斯
　　处世之法以主善为师而允执厥中出世之法以惟道是从而不住于相至理备矣上智详之
　　我心宴息既非逐境攀縁我心慧明亦免沈空住寂独觉独断何须问禅
　　内典所说髙原陆地不生莲华粪壤之中种植滋茂因知苦恼之会正是练心之处也
　　因看维摩经注本第七卷内说菩萨通逹佛道之理详其大意盖谓菩萨之心在苦不以苦为挫衂在乐不以乐为贪欲种种之事一一如此可谓入平等大空之法也茍不能然则非佛道是一切凡夫之情耳
　　自觉耄年道心益壮以功名富贵为妄认之物以观练薫修为力行之事块然寡合固当然与
　　息縁任运观妙练真入道大端此为纲要
　　处世间上善之事莫若抗心希古出世间上善之事莫若澄神定灵摠持宏纲两端足矣
　　法华经云诸有智者以譬喻得解今举一法麤相易晓而要害者内典以贪瞋痴名为三毒夫人衣中有三毒虫不去之可乎食中有三毒药不去之又可乎人于心中有此三毒药尤在亲切之处而常存留试审思之得曰智乎去此三毒比汉寿亭侯命医破臂刮骨去流矢之毒何者为难
　　世间之法大妙者谓之数术盖以物有成壊之数推穷以至根极者能然也出世间之法大妙者谓之神道盖以心有圣神之道修练以至明彻者能然也道与术以大小分名可以智晓不可以言宣
　　吾于妙道天机积年穷理会则深会其体不别说则难说其法无穷万一神交相视莫逆
　　心法都如大空即可矣夫处世之心以道家逹观评之但有一尘沙许障碍未行到逍遥之墟出世之心以禅家妙观评之但有一丝毫许萦挂未得入解脱之门不在引喻证据直用此言明理
　　谛思真性之外一切之形皆梦幻也一切之情皆尘垢也一切之縁皆影响也胡足为累是名逹观恢为度门唯明入道之深心可致还源之妙用
　　自念立心无疑而信真功徳大调御学道有应而觉善境界妙吉祥超然絶伦云何不乐
　　当师大逹逍遥于无何之乡勿逐羣迷汨没于梦幻之境意取足用吾皆了知
　　吾今特立安心之法凡三焉大畧兼该包举已述重重教中之理次第足用耳第一无思第二观空第三对治自向意中推演不能笔下敷陈
　　凡一百七十七章

　　法藏碎金録卷十

