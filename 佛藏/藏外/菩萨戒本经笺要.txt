
　　
　　菩萨戒本经笺要
　　慈氏菩萨说
　　北凉天竺三藏昙无谶第二译
　　北天目蕅益沙门智旭笺要
　　
　　
　　大文为三。初归敬述意。二正列戒相。三结示宗趣。初及第三。皆结集家所安。二正列戒相。出瑜伽师地论菩萨地戒品中。谶师于地持论已先译竟。今更译出别行。故称第二译也。
　　初中四。初归凭。二诫听。三喻赞。四劝持。
　　初归凭
　　归命庐舍那。十方金刚佛。亦礼前论主。当觉慈氏尊。
　　庐舍那此翻净满。恶无不断故净。善无不行故满。即修德究竟圆极。克证本性具足三身。恒居报土。乃菩萨戒之大和尚也。十方金刚佛者。金刚道后。证不坏性。亦是圆满报身。与庐舍那一身一智慧。力无畏亦然。各徧法界。无碍无杂。非一非异。乃菩萨戒之同坛尊证也。慈氏尊者。梵称弥勒。于前则为地论主。于后则次当作佛。乃菩萨戒之羯磨阿阇黎也。将欲诵戒。故先归命敬礼。以求加被。
　　二诫听
　　今说三聚戒。菩萨咸共听。
　　只此重轻学处。能断诸恶。即是摄律仪戒。能成诸善。即是摄善法戒。能益有情。即是摄众生戒也。
　　三喻赞
　　戒如大明灯。能消长夜闇。戒如真宝镜。照法尽无遗。戒如摩尼珠。雨物济贫穷。
　　大明灯者。喻赞摄律仪戒。能断生死长夜一切恶业愚惑闇也。真宝镜者。喻赞摄善法戒。能照佛地一切功德智慧法也。摩尼珠者。喻赞摄众生戒。如意珠能雨一切圣财。普济九界贫穷苦也。
　　四劝持
　　离世速成佛。唯此法为最。是故诸菩萨。应当勤护持。
　　非离世则不能度世。如岸上人。方可拯溺水人也。故华严经普贤常行。亦名离世间品。离世乃下化之本怀。成佛乃上求之夙愿。上求下化。惟此三聚净戒为最。可不精勤护持哉。初归敬述意竟。
　　二正列戒相二。初明四重。二明四十一轻。
　　初中三。初总标。二别列。三结问。
　　今初
　　诸大士。此四波罗夷法。是菩萨摩得勒伽。和合说。
　　波罗夷此翻弃罪。犯此罪者。永弃佛海边外。故又翻极恶。正违胜妙善法故。又翻堕罪。堕在三涂受苦故。又翻重罪。又翻过恶深重。不易悔除故。摩得勒伽。此翻智母。是法相义。能生智故。即指瑜伽师地论也。和合说者。同一住处不相秉诤。乃可如法诵戒也。问。梵网具明十重。此胡仅列四重耶。答。菩萨戒法。通乎七众。若优婆塞。优婆夷。必已先受五戒。若沙弥。沙弥尼。必已先受十戒。若式叉摩那。必已先受六法。若比丘。比丘尼。必已先受具戒。万无单受此菩萨戒之理。是故通途根本四戒。已于七众戒中明之。此不重说。今但申明菩萨增上戒也。又此四戒。失许重受。若杀盗淫妄犯者。须见好相。故不与此同列。又杀盗淫妄。菩萨为众生故容开。如唐译本广明。今此四重惟遮不开。故独列之。
　　二别列四。第一自赞毁他戒。第二悭惜财法戒。第三嗔不受悔戒。第四谤乱正法戒。
　　第一自赞毁他戒
　　若菩萨。为贪利故。自叹己德。毁呰他人。是名第一波罗夷处法。
　　自叹己德者。扬己德以形他短。毁呰他人者。借人短以显己长。人己互形。欲令利养尽归于己。正违大菩提心。故犯重也。若贪心自赞而不毁他。或恚心毁他而不自赞。自在下文轻戒中摄。
　　第二悭惜财法戒
　　若菩萨。自有财物。性悭惜故。贫苦众生。无所依怙。来求索者。不起悲心。给施所求。有欲闻法。悋惜不说。是名第二波罗夷处法。
　　菩萨之道。常应财法二施。摄取众生。自有财物。明其非乏财也。贫苦众生。明其非越理妄求也。有欲闻法。明其非不堪闻也。悋惜不说。明其非不知法也。悋恪鄙澁不起慈心。正违六菩提道。故亦犯重。
　　第三嗔不受悔戒
　　若菩萨。嗔恚出粗恶言。意犹不息。复以手打。或加杖石。残害恐怖嗔恚增上。犯者求悔不受其忏。结恨不舍。是名第三波罗夷处法。
　　一念嗔心。已违摄取众生之道矣。况口出恶言。身行打杖乎。身口加恶。已失慈悲心矣。况拒绝而不受忏悔乎。弃舍众生。故失菩萨法也。
　　第四谤乱正法戒
　　若菩萨。谤菩萨藏。说相似法。炽然建立于相似法。若心自解或从他（受是）。名第四波罗夷处法。
　　相似法者。实非正法。有似正法。譬如紫之夺朱。郑声之乱雅乐。此则名为谤菩萨藏。非必毁骂而后谓之谤也。又设毁骂罪。犹稍轻。以不能惑乱人故。说相似法。其罪更重。以最能疑悞人故。而此炽然建立相似法者。凡有二类。一者若心自解。谓意见穿凿邪悟发明。二者。或从他受。谓领纳邪教坚党邪师。此二并违出世正法。故犯重也。二别列竟。
　　三结问
　　诸大士。已说四波罗夷法。若菩萨起增上烦恼。犯一一法。失菩萨戒。应当更受。今问诸大士。是中清净不。（三说）诸大士。是中清净。默然故。是事如是持。
　　增上烦恼。谓上品贪。或上品悭。上品嗔。上品邪悟解也。犯一一法谓四法中随犯一法也。失菩萨戒。谓失菩提所感无作戒体也。应当更受。谓应深革前非。重复发起增上大菩提心。对治增上烦恼也。于半月中设有犯者。未诵戒前。必应发露忏悔。既忏悔已。还得清净。故至正诵戒时。仍与不犯戒者同皆默然。而表清净应恒如是持此戒也。问。设先有犯忘而未忏。今诵戒时方自忆知。为即出众发露。为仍默然。若出众发露。则不可默然。（故仍）若默然。则岂不犯覆藏罪耶。答。律有之矣。尔时设自忆知有罪。应向比座同意之人。心口发露。俟事毕后。如法悔除。设无同意人可得。应作是念。待事毕已。当向清净比丘发露悔除。作是念已。虽默坐听。不犯覆藏罪也。初明四重竟。
　　二明四十一轻三。初总标。二别列。三结问。
　　今初
　　诸大士。此菩萨众多突吉罗法。是菩萨摩得勒伽。和合说。
　　突吉罗。此翻恶作。即不净有罪也。言众多者。下文虽列四十一条。而每条之中。事非一概故也。
　　二别列四十一。第一不供养三宝戒。至第四十一神力不折摄戒。
　　第一不供养三宝戒
　　若菩萨。住律仪戒。于一日一夜中。若佛在世。若佛塔庙。若法。若经卷。若菩萨修多罗藏。若菩萨摩得勒伽藏。若比丘僧。若十方世界大菩萨众。若不以少分多（分量力而与）供养。乃至（不以）一礼。乃至不以一偈赞叹三宝功德者。乃至不能一念净心者。是名为犯众多犯。若不恭敬。若懒惰。若懈怠。犯。是犯染污起。若妄误。犯非染污起。不犯者。入净心地菩萨。如得不坏净比丘。（此二圣断分别惑已。时时）常（以真）法供养佛法僧宝。
　　住律仪戒。谓已受得菩萨学处。不破不舍。不犯不乱。不病坏心也。佛在世及佛塔庙者。总举佛宝为所供境也。法者。金口所宣。经卷者。贝叶所传。菩萨修多罗藏者。别指大乘经典。菩萨摩得勒伽藏者。别指大乘论释。此总举法宝为所供境也。比丘僧者。出世仪表住持胜福田相。十方世界大菩萨众者。三贤十圣影响神通。形无定准。志在菩提。此总举僧宝为所供境也。住戒菩萨于三宝境。每一日夜之中。必应三业供养。身业极少。亦须一礼。口业极少。亦须一偈赞叹。意业极少。亦须一念净心。若并此极少供养。亦不能修。则犯突吉罗罪。言众多犯。即上文所谓众多突吉罗法也。就此众多犯中有二分别。一者是染行起。或翻重垢。应向人忏。二者非染污起。或翻轻垢。应自责心。入净心地菩萨者。若约通教则是见地以上。若约别接通义。则是初欢喜地。若约实义。则是别初住。圆初信。断分别惑。位齐初果。故云如得不坏净比丘也。比丘若证初果。则于三宝及戒得不坏净。故名常以真法供养三宝。菩萨入净心地。应知亦尔。纵令身口不行礼赞。而心恒不违背佛法僧也。
　　第二贪财物戒
　　若菩萨。多欲不知足。贪著财物。是名为犯众多犯。是犯染污起。不犯者。为断彼故起欲方便。摄受对治。性利烦恼更数数起。
　　习所成性。各有偏重。如好财。好色。好名。好食等。菩萨即知生平烦恼习性。何者最为猛。利必当断之。为断彼故。必于佛法起善乐欲。思惟种种方便摄受而对治之。如多贪者。修不净观。多嗔者。修慈悲观等。若已勤修对治方便而此性利烦恼更数数起。则是无可奈何。但当仍起胜善乐欲。则不名犯戒也。（下文所云悉皆仿此）为断彼故。
　　第三不敬同法戒
　　若菩萨。见上座有德。应敬同法者。憍慢嗔恨。不起恭敬。不让其座。问讯请法悉不酬答。是名为犯众多犯。是犯染污起。若懒惰懈怠。若无记心。若妄误。犯非染污起。不犯者。若重病。若乱心。若（我本）眠（彼上座等）作觉想。（而来）问讯请法。（我实睡眠不知）悉不答者。是名不犯。若上座说法及决定论时。若自说法。若听法。若自决定论时。若（决定论）众中不礼不犯。若护说者心。若以方便令彼调伏。（使其）舍离不善修习善法。若护僧制。若护多人意。（不礼皆悉不答不犯）
　　先受戒者。名为上座。具持戒者。名为有德。同持菩萨净戒。名为同法。此等皆应敬之人也。憍者恃己。慢者轻他。嗔恨者心怀恼恚。乱心者得心乱病。决定论时者。评论正法律时。余并可知。问。第一戒中懒惰懈怠。结染污起。今何结非染污起耶。答。住戒而不供三宝。其罪则重。今不敬上中下座。但是别人。未是僧众。故其过稍轻。然设非染污起。若不责心悔除。亦能障菩萨戒。莫轻小罪。以为无殃也。
　　第四不应供戒
　　若菩萨。檀越来请。若至自舍。若至寺内。若至余家。若施衣食种种众具。菩萨以嗔慢心。不受不往。是名为犯。众多犯是犯染污起。不犯者。若病若无力。若狂若远处。若道路恐怖难。若知不受令彼调伏舍恶住善。若先受请。若修善法不欲暂废为欲得闻未曾有法。饶益之义。及决定论。若知请者为欺恼故。若护多人嫌恨心故。若护僧制。
　　嗔心慢心。而不受请。正违菩萨慈摄之道。故为应忏重垢罪也。狂即乱心等病。
　　第五不受施戒
　　若菩萨。有檀越以金。银。真珠。摩尼。瑠璃。种种宝物。奉施菩萨。菩萨以嗔慢心。违逆不受。是名为犯众多犯。是犯染污起。舍众生故。若懒惰懈怠。犯非染污起。不犯者。若知受已必生贪著。若知受已施主生悔。若知受已施主生惑。若知受已施主贫恼。若知是物是三宝许。若知是物是劫盗得。若知受已多得。若恼所谓杀缚谪罚夺财诃责。
　　是三宝许。犹言已许三宝。即是属三宝之物也。
　　第六不施法戒
　　若菩萨。众生往至其所。欲得闻法。若菩萨嗔恨悭嫉。不为说法者。是名为犯众多犯。是犯染污起。若懒惰懈怠。犯非染污起。不犯者。若外道求其短处。若自重病。若狂（乱心）。若知（现时）不说。令彼（问法人能令）调伏（改恶增善）。若所修法。未（能尽）善通利。若知前人不能敬顺。威仪不整。若彼（问法人）钝根。闻深妙法。生怖畏心。若知闻已增长邪见。若知闻已。（彼必）毁呰退没。若彼闻已必向恶人说。
　　问。此与四重戒中悭法何异。答。彼约上品烦恼。故犯重。此约中下烦恼。故犯轻。又据梵网则加毁。乃结重。今虽悭惜。未必加毁。故结轻也。
　　第七不教悔罪戒
　　若菩萨。于凶恶犯戒众生。以嗔恨心。若自舍。若遮他令舍。不教化者。是名为犯众多犯。是犯染污起。若懒惰懈怠。若忘（误故）遮他（令舍）。犯非染污起。何以故。菩萨于恶人所起慈悲心。深于善人。不犯者。若狂。若知不说令彼调伏。如前（不施法戒）说若护他心。若护僧制。
　　慈以与乐。悲以拔苦。善人自知避苦求乐。恶人则但有苦无乐。故菩萨深起慈悲。譬如父母虽等爱子。而于病者。尤偏怜也。
　　第八不同声闻戒。
　　此有二意。一者护众生戒。应须同学。不同则犯。二者少方便戒。不应同学。同学则犯也。
　　若菩萨于如来波罗提木叉中。毗尼建立遮罪。护众生故。令不信者信。信者增广。同声闻学（此指菩萨比丘。既为出家人。便应同出家法也）。何以故。声闻者乃至（不过）自己度（脱生死耳）。乃至（亦须）不离护他。欲令不信者信。信者增广而学（诸比丘）戒。何况菩萨（自他兼利之）第一义度。（岂可反不学此比丘戒耶。）又复遮罪（中有）住少利少作少方便。世尊单为声闻人建立者。菩萨（虽为比丘亦）不得同学此戒。何以故。声闻（人专为）自度而舍他。（所以）应住少利少作少方便。非（可谓）菩萨自度（亦兼誓令）度他。（岂可）应住少利少作少方便（也而）。菩萨由为众生故。当从非亲里婆罗门居士所。求百千衣。（是一）为及（彼居士等）自恣与（衣但）。当观其施主堪与不堪。（不拘多少。堪则）随施应受。（是二）为如衣钵亦如是。（是三）为如衣钵。如是自乞缕。令非亲里织师织（亦如是。是为四）。为众生故。应畜积憍著耶卧具坐具。乃至百千（是为五）为。乃至金银百千（为众生故）亦应受之。（是为六）如是等住少利少作少方便之声闻遮罪。菩萨此不共（声闻）学。（此六条戒法既已）住菩萨律仪戒（法更应）。为诸众生。（余二百四十四戒菩萨比丘。亦共学此。）若嫌恨心住少利少作少方便者。是名为犯众多犯。是犯染污起。若懒惰懈怠住少利少作少方便。犯非染污起。
　　“波罗提木叉”。此翻保解脱。又翻别别解脱。通指大小七众戒法而言之也。毗尼。此翻为灭。翻为律。别指比丘律藏而言之也。毗尼法中有性罪有遮罪。性罪者。纵令彼不受戒人。于世法中亦自有罪。如杀生偷盗邪淫妄语两舌恶口等是也。遮罪者。佛为出家弟子护惜讥嫌。遮令莫作。若违佛制。则便得罪故。亦名制罪也。是故菩萨比丘须同声闻比丘护持戒法。不得媒嫁。不得私作大房。不得在难处妨处作房。不得污他家行恶行。不得自畜长衣而不说净。不得离三衣宿。不得使尼浣故衣。不得求益衣价。不得求合价买衣。不得过六反索衣。不得杂野蚕绵作卧具。不得作纯黑羊毛卧具。不得未满六年更作新卧具。不得坐具不帖故者。不得持羊毛远行。不得使尼染羊毛。不得买卖宝物。不得贩卖。不得畜鉢求好。不得求织好衣。不得与衣嗔夺。不得畜含消药过七日。不得非时求用雨衣。不得回僧物入己。不得与妇女同室宿。不得与未受大戒人过三宿。不得与未受戒人共诵。不得向外人说他粗罪。不得向外人说所证法。不得与女人多说法。不得掘地。不得坏生草木。不得敷僧卧具不举。不得僧房不举卧具。不得强夺止宿处。不得牵他比丘出房。不得于重阁上坐脱脚床。不得覆房过三重。不得自往教尼。不得教尼至暮。不得讥论教尼。不得为尼作衣。不得与尼屏坐。不得与尼期行。不得与尼同船。不得因尼赞得食。不得与妇女同行。不得过受一食施。不得展转食。不得别众食。不得过三鉢受饼麫饭。不得不作余食法。不得使他犯余食法。不得非时食。不得残宿食。不得自取食。不得索好食。不得自与外道食。不得不嘱授诣余家。不得食家强坐及屏处坐。不得独与女人坐。不得故使他失食。不得过受请药。不得观军阵。不得饮酒。不得水中戏。不得相击扣。不得不受谏。不得恐怖他。不得过洗浴。不得露地然火。不得戏藏他物。不得辄著净施衣。不得衣不坏色。不得故恼他。不得覆他粗罪。不得授未满二十者比丘戒。不得发起诤事。不得同贼伴行。不得党恶见人。不得畜被摈沙弥。不得拒谏难问。不得轻诃说戒。不得受戒而不知。不得违及羯磨。不得不与欲。不得与欲后悔。不得辄入官阃。不得辄提宝物。不得非时入村。不得作高床。不得兜罗棉贮褥。不得作骨牙角针筒。不得过量修覆疮衣。不得等佛衣量。不得任尼代索食。不得学家受食。不得恐处受食。不得不齐整著衣。不得反抄衣入白衣舍。乃至人持杖剑刀盖等。不得为说法如此二百五十戒中。但除少利少作少方便之六戒。其余二百四十四戒悉皆同学。若不学者。仍同比丘结罪。以是菩萨比丘。不可谓是菩萨沙弥。菩萨优婆塞等故也。菩萨比丘既尔。菩萨比丘尼亦然。菩萨式叉摩那。亦须同学六法。菩萨沙弥亦须同学十戒也。憍奢耶。此翻虫衣。即是蚕绵。但许为众生畜。不许自用。大涅槃经明文昭著。大佛顶经亦有诰诫。慎之。慎之。又菩萨比丘。虽云不同学此少利少作少方便之六戒。然亦同须说净。故地持云。菩萨先于一切所畜资具为非净故。以清净心舍与十方诸佛菩萨。如比丘将现前衣物舍与二师等。涅槃亦云。虽听受畜。要须净施。笃信檀越也。荆溪辅行记云。有人言。凡诸所有。非己物想。有益便用。说净何为。今问等非己物。何不任于四海。有益便用。何不直付两田　。而乃闭之深房。封于囊箧。宝怀他想。用必忽谓己财。仍违说净。故知不说净人。深乘佛制两乘。不摄三根不收。若此出家岂非虚丧。缁门警训云。今时讲学。专务名利。不耻五邪。多畜八秽。但随浮俗。岂念圣言。宁知日用所资无非秽物。箱囊所积。并是犯财。慢法欺心。自贻伊戚。谁知报逐心成。岂信果由因结。现见袈裟离体。当来铁叶缠身。况大小两乘。通名净法。倘怀深信。岂惮奉行。
　　第九住邪命戒
　　若菩萨。身口谄曲。若现相。若毁呰。若因（自己向所得）利（养复向人说以动人心而）求（再得其）利。（养若如是）住邪命法。无惭愧心。不能舍离。是名为犯众多犯。是犯染污起。不犯者。若断彼故。起欲方便。烦恼增上更数数起。
　　身口谄曲者。总明邪命之相。若现相者。或现奇特相。或现寒热等相。皆是身谄曲也。若毁呰者。或卜相吉凶为人说法。或高声现威。令人敬畏。皆是口谄曲也。若因利求利者。或自说功德。或说所得供食以动人心。则亦是口谄曲。或以物赠遗白衣。或贩卖出纳求利。则亦是身谄曲。故总结云。住邪命法也。不知尊重己灵。故无惭。不知仰希贤哲。故无愧。然仅云染污犯。不云失菩萨戒者。犹有菩提智愿不忘故耳。倘不悔革必招秽果。
　　第十掉戏戒
　　若菩萨。掉动心不乐静。高声嬉戏。令他喜乐。作是因缘。是名为犯众多犯。是犯染污起。若忘误。犯非染污起。不犯者。为断彼故。起欲方便如前说。又不犯者。他起嫌恨。欲令止故。若他愁忧。欲令息故。若他性好戏。为摄彼故。欲断彼故。为将护故。若他疑菩萨嫌恨违背。和颜戏笑。现心净故。
　　第十一倒说菩萨法戒
　　若菩萨。作如是见。如是说言。菩萨不应乐涅槃。应背涅槃。不应怖畏烦恼。不应一向厌离。何以故。菩萨应于三阿僧只劫。久受生死。求大菩提。作如是说者。是名为犯众多犯。是犯染污起。何以故。声闻深乐涅槃。畏厌烦恼。百千万倍。不及菩萨深乐涅槃。畏厌烦恼。谓诸声闻但为自利。菩萨不尔。普为众生所留不染污心。胜阿罗汉成就有漏离诸烦恼。
　　谓声闻阿罗汉所留不染污心。乃是成就无漏。离诸烦恼。譬如水中莲花。是不为难。今菩萨所习不染污心。以普为众生故。须要成就有漏而仍离诸烦恼。譬如火中莲花。是最为难也。设非百千万倍深乐涅槃。畏厌烦恼。何能涉有漏而不起烦恼过患耶。倘不畏厌烦恼。则是以染污心受生死果。不久必当迷失大菩提道。其为倒说甚矣。然不名为波罗夷者。亦约下中品言之耳。若决起此增上执见。便是说相似法谤菩萨藏。
　　第十二不护讥嫌戒
　　若菩萨。不护不信之言。不护讥毁。亦不除灭者。若实有过恶亦不除灭（护其讥毁）者。是名为犯众多犯。是犯染污起。若实无过恶而亦不除灭（嫌疑者）。犯非染污起。不犯者。若外道诽谤及余恶人（横生诽谤）。若出家乞食修善因缘生他讥毁。若前人若嗔若狂而生讥毁。（不除灭者是名不犯。）
　　实有过恶。固宜改过。除讥毁。设无过恶。亦宜速嫌避疑也。惟除外道恶人。嗔狂谤毁不可强除灭耳。
　　第十三不折伏众生戒
　　若菩萨。观众生应以苦切之言。方便利益。恐其忧恼而不为（利益彼）者。是名为犯众多犯。是犯染污起。不犯者。若观彼（众生）现在少所得利益。多起忧恼。
　　第十四嗔打报复戒
　　若菩萨。骂者报骂。嗔者报嗔。打者报打。毁者报毁。是名为犯众多犯。是犯染污起。
　　第十五不如法忏谢戒
　　若菩萨侵犯他人。或虽不故犯。令他起疑（似故触犯）者。（我则）应忏谢。（若以）嫌恨轻慢心不如法忏谢者。是名为犯众多犯。是犯染污起。若懒惰懈怠。犯非染污起。不犯者。若以方便令彼调伏。若知彼欲令作不净业。然后受者。不谢无罪。若知彼人性好斗讼。若悔谢者增其嗔怒。若知彼和忍无嫌恨心。（谢而）恐彼（反生）惭耻不谢无罪。
　　第十六不受忏谢戒
　　若菩萨。他人来犯。（彼则）如法悔谢。若以嫌恨心欲恼彼故。不受其忏者。是名为犯众多犯。是犯染污起。若不以嫌恨心。性不受忏。是犯非染污起。不犯者。若以方便令彼调伏。如前说。若彼不如法悔。其心不平不受其忏无罪。
　　我嗔仇。而不受他悔。故前文结重。他犯我。而不受其悔。故今文结轻也。
　　第十七嫌恨他戒
　　若菩萨。于他起嫌恨心。执持不舍。是名为犯众多犯。是犯染污起。不犯者。为断彼故起欲方便。如前说。
　　第十八贪心畜眷属戒
　　若菩萨。为贪奉事。畜眷属者。是名为犯众多犯。是犯染污起。不犯者。无贪心畜。
　　若无贪心。则必审己德行堪为师否。既畜眷属能以财法二事善将护否。虽能将护。知彼依我果能增长出世业否。虽稍益彼。果于自己修行无妨损否。倘不能自他两利。仍是为贪奉事耳。可不慎乎。
　　第十九贪睡眠戒
　　若菩萨。懒惰懈怠耽乐睡眠。若非时。不知量。是名为犯众多犯。是犯染污起。不犯者。若病。若无力。若远行疲极。若为断彼故起欲方便。如前说。
　　第二十世论经时戒
　　若菩萨。以染污心。论说世（间无益之）事。经常时（而不舍离）者。是名为犯众多犯。是犯染污起。若忘误经常时。犯非染污起。不犯者。见他聚话护彼（恐有嫌恨）意故。须臾暂听。若暂答他问。未曾闻事。
　　第二十一不受师教戒
　　若菩萨。欲求定心。嫌恨憍慢不受师教。是名为犯众多犯。是犯染污起。若懒惰懈怠。犯非染污起。不犯者。若病。若无力。若知彼人作颠倒说。若自多闻（了明性修不二之旨）有力（进修。）若先已受法。
　　夫欲求定心。必须咨承师教。然后可以依教修习。未有卤莽辄自进功者也。或疑师教繁细而不直捷。故嫌恨憍慢而不肯受。则其罪及重于懒惰懈怠。今之学人可不慎哉。
　　第二十二随五盖心戒
　　若菩萨。起五盖心不开觉者。是名为犯众多犯。是犯染污起。不犯者。为断彼故起欲方便。如前说。
　　五盖者。一贪欲。二嗔恚。三睡眠。四掉悔。五疑惑也。贪欲盖者。正修禅慧之时。其心猛利思念五尘不能暂止也。嗔恚盖者。正修禅慧。其心猛利思念怨家不能暂忘也。睡眠盖者。正修禅慧。身心沉重昏昧不能自持也。掉悔盖者。正修禅慧三业散荡飘流不能自安也。掉不名盖。由掉难摄而生于悔。悔如毒箭。能障禅慧。乃名为盖。疑惑盖者复有三种。一疑法。谓此法未必能得禅慧。二疑人。谓师虽教我修禅慧法。自既未证种种禅慧何必可依。三疑自。谓我根钝障深安能修证种种禅慧。此五盖心随起一种便为大障。急须方便而开觉之。贪欲盖起。应观不净无常苦空。嗔恚盖起。应念实无我人等相。睡眠盖起。应当策励警觉经行。掉悔盖起。应当系心一处渐令调伏勿事追悔。疑惑盖起。应念佛所说法决无虚诳。师虽凡夫。能说圣法。如食母乳勿嫌面丑。如采树果勿嫌枝曲。夙根难测不可自弃。障无实性不应自暴。
　　第二十三取世禅戒
　　若菩萨。见味禅。以为功德者。是名为犯众多犯。是犯染污起。不犯者。为断彼故起欲方便。如前说。
　　外道凡夫。修六行观。所得四禅。四等。四空。名为味禅。以其闇证无闻慧。地地生爱染。境界不分明故。若佛弟子依六妙门。十六特胜等修之。不过借此对治欲散。令发出世正慧。非以此为真实功德也。倘乍得禅境而生味著。则与凡外何异。必当随禅受生。退失大菩提道。岂不险哉。
　　第二十四毁声闻法戒
　　若菩萨。如是见如是说言。菩萨不应听声闻经法。不应受。不应学。菩萨何用声闻法为。是名为犯众多犯。是犯染污起。何以故。菩萨尚听外道异论。况复佛语。不犯者。专学菩萨藏未能周及。
　　第二十五背大向小戒
　　若菩萨于菩萨藏。不作方便。弃舍不学。一向修习声闻经法。是名为犯众多犯。是犯非染污起。
　　前戒毁声闻法。则大小俱失。故犯属染污。此戒弃大习小。则小为大阶。故犯非染污。观此二戒。则后世之自负大乘不甘小节者。深违慈尊之训明矣。
　　第二十六不习学佛戒
　　若菩萨。于佛所说弃舍不学。反习外道邪论世俗经典。是名为犯众多犯。是犯染污起。不犯者。若上等聪明能速受学（佛经）。若已久学（佛经）不复忘失。若已思惟（佛经深）知其义。若于佛法（已曾）具足观察。（深能彻明性际之根源。而）得不动之智。（决不为外学所动）。若于日日常以二分（胜时）受学佛经。一分（劣时旁涉）外典。是名不犯。如是菩萨（虽许一分劣时旁涉外典。若复）善于世典外道邪论。（随书生见）爱乐不舍。不作毒想（不知爱见二论过患者。）是名为犯众多犯。是犯染污起。
　　律云。为降伏外人故。日三时中。许一时读外书。然不得随书生见。夫欲伏彼。则不宜爱乐于彼。知其不能出离生死。则应作毒想矣。
　　第二十七不信深法戒
　　若菩萨。闻菩萨法藏甚深义。真实义。诸佛菩萨无量神力。诽谤不受。言非利益。亦非是如来所说。是亦不能安乐众生。是名为犯众多犯。是犯染污起。或自心不正思惟故谤。或随顺他（语生邪解）故谤。（皆悉犯也。）是菩萨若闻第一甚深义。（虽或）不（能即）生解（悟之）心。是菩萨应（当依此甚深妙义。勉强）起其信心。不谄曲心。作如是（心而）学。（应自责言。）我本不是盲无慧目。如来（具足十力）慧眼。如是随顺（上根众生。而作此第一义）说。如来（亦复更）有余说。（以逗我等浅机之人。然则若深之法若浅。皆是佛说。皆是慧眼应机。我今）云何（妄自）起谤。是菩萨（若能如是）自（知退）处。于无知之处。（而于）如是如来现知现见之法。（吾当）正（念而）观。正（信趣）向。不犯。虽非（了明实义。而亦）不解。（而亦不）谤。（故不犯也）。
　　甚深义者。事理皆超情离见也。真实义者。全事即法界理。三谛圆融不可思议。如所云。烦恼即菩提。生死即涅槃等是也。诸佛菩萨无量神力者。全理成稀有事。重重含摄不可穷尽。如所云。于一毫端现宝王刹。坐微尘里转大法轮等是也。以要言之。大藏教中匪夷所思事理甚多。虽不即解。亦应仰信。不可辄生诽谤也。寄语来哲特宜慎此。
　　第二十八叹己毁他戒
　　若菩萨。以贪恚心。自叹己德毁呰他人。是名为犯众多犯。是犯染污起。不犯者。若轻毁外道称扬佛法。若以方便令彼调伏。如前说。又不犯者。令不信者信。信者增广。
　　自叹己德者。虽有实德。而贪心故叹也。毁呰他人者。虽有实过。而恚心故毁也。贪故叹。恚故毁。二事决不竝起。故各结轻。若以贪心。自他相形即犯重矣。惟以佛法与外道相形。则是摧邪显正。故不犯戒。又或方便调伏众生。令舍彼恶。学己之善。故亦不犯。又或因于赞毁能令不信者信。信者增广。则亦不犯戒也。此须真实知机。非可滥引为例。
　　第二十九憍慢不听法戒
　　若菩萨。闻说法处。若决定论处。以憍慢心。嗔恨心。不往听者。是名为犯众多犯。是犯染污起。若懒惰懈怠。犯非染污起。不犯者。若不解。若病。若无力。若彼颠倒说法。若护说者心。若数数闻。已受持。已知义。若多闻。若闻持。若如说行。若修禅定不欲暂废。若钝根难悟难受难持。不往者皆不犯。
　　第三十轻毁法师戒
　　若菩萨。轻说法者。不生恭敬。嗤笑毁呰。但著文字。不依实义。是名为犯众多犯。是犯染污起。
　　说法之人。自有文义俱妙者。自有义妙而文粗者。自有文美而义浅者。故听法人但当依义不当依文。徜因文粗而生嗤笑毁呰其过深矣。
　　第三十一不同事戒。
　　菩萨有四摄法摄取众生。一布施。二爱语。三利行。四同事。今即同事摄也。
　　若菩萨。住律仪戒。见众生所作以嗔恨心。不与同事。所谓思量诸事。若行路。若如法兴利。若田业。若牧牛。若和诤。若吉会。若福业。不与同者。是名为犯众多犯。是犯染污起。若懒惰懈怠。犯非染污起。不犯者。若病。若无力。若彼自能办。若彼自有多伴。若彼所作事非法非义。若以方便令彼调伏。如前说。若先许他。若彼有怨。若自修善业不欲暂废。若性闇钝。若护他人意。若护僧制。不与同者不犯。
　　是中兴利田业牧牛等事。则惟是在家菩萨应同。若行路和诤吉会福业等事。则出家菩萨亦应同也。不犯有十二种。各一若字为句首可知。
　　第三十二不看病戒
　　若菩萨。见羸病人。以嗔恨心不往瞻视。是名为犯众多犯。是犯染污起。若懒惰懈怠。犯非染污起。不犯者。若自病。若无力。若教有力心随顺病者。若知彼人自有眷属。若彼有力自能经理。若病数数发。若（彼人）长病。若（自己）修胜业不欲暂废。若（自己）钝根（于佛法中）难悟难受难持。难（于事）缘之中安住（一心而不散乱。恐妨己行。而不看。）若先看他病。如（看他人之）病（犯及不犯既尔。若既不往看他人之）穷苦者。（犯及不犯）亦尔。
　　难缘中住唐译云。难于其中缘心而住。谓闇钝之人虽复系心一境。难得心住一缘也。余并可知。
　　第三十三不谏恶人戒
　　若菩萨。见众生造今世后世之恶业。以嫌恨心。若不为（彼心）正（法开）说（令改恶业者）。是名为犯众多犯。是犯染污起。不犯者。若自无智。若无力。若使有力者说。若彼自有力。若彼自有善知识。若以方便令彼调伏。如前说。若为以正法说。于我增恨。若为（正说必）出恶言。若（为正说必）颠倒作为。若（彼与我总）无爱敬（说必不受）。若复彼人性弊（忄*龙）戾。（与说非但不能调伏顺法而行。而且反得与我增恨）。
　　能招现报。名为今世恶业。能招生报后报。名为后世恶业。又杀。盗。淫。妄等。名为今世恶业。愿求人中天上五欲长寿而修施戒禅等。名为后世恶业。前之恶业。由于异熟果愚。应为正说世间因果。后之恶业。由于真实义愚。应为正说出世因果也。
　　第三十四不报恩戒
　　若菩萨。受他恩惠以嫌恨心。不以答谢。若等。若增酬报彼者。是名为犯众多犯。是犯染污起。若懒惰懈怠。犯非染污起。不犯者。若作方便而无力。若以方便令彼调伏。如前说。若欲报恩而彼不受。
　　第三十五不慰忧恼戒
　　若菩萨。见诸众生。有眷属难。财物难。以嫌恨心。不为开解除其忧恼。是名为犯众多犯。是犯染污起。若懒惰懈怠。犯非染污起。不犯者。若前不同事中说。
　　第三十六不施财戒
　　若菩萨。有求饮食衣服。以嗔恨心。不能给施。是名为犯众多犯。是犯染污起。若懒惰懈怠。犯非染污起。不犯者。若自无。若求非法物。若不益彼物。若以方便令彼调伏。如前说。若彼犯王法。护王意故。若护僧制。
　　虽不给施。亦不加毁。故仅结轻。又或中下品悭。非上品悭。故结轻也。不犯有六种并可知。
　　第三十七不如法摄众戒
　　若菩萨。摄受徒众以嗔恨心。不如法教授。不能随时从婆罗门居士所。求衣食卧具医药房舍。随时供具。是名为犯众多犯。是犯染污起。若懒惰懈怠放逸。犯非染污起。不犯者。若以方便令彼调伏。如前说。若护僧制。若病。若无力。若使有力者说。若彼有力多知识大德自求众具。若曾受教自己知法。若外道窃法不能调伏。
　　菩萨若自乐远离行。不收徒众则已。苟受徒众。必当以二事将护。所谓。以法。以财。法者如法教授戒定慧学。财者衣食等四事供给也。犯不犯并如文可知。言外道窃法者。本是外道诈为徒众。意在盗取正法。以附邪宗。向由未具他心天眼。误摄受之。今既不能令其调伏。不以财法将护。亦不犯也。
　　第三十八不随他戒。
　　此即四摄法中。第三利行摄也。普贤十大愿王之中。名为恒顺众生。当知众生有事我往助之。名为同事众生。求愿我应许之。名为随他。
　　若菩萨。以嫌恨心。不随他者。是名为犯众多犯。是犯染污起。若懒惰懈怠。犯非染污起。不犯者。若彼欲为不如法事。若病。若无力。若护僧制。若彼虽如法能令多人起非法事。若伏外道故。若以方便令彼调伏。
　　第三十九不随喜功德戒
　　若菩萨。知他众生有实功德。以嫌恨心不向人说。亦不赞叹。有人赞叹者。亦不唱其善哉。是名为犯众多犯。是犯染污起。若懒惰懈怠放逸。犯非染污起。不犯者。知彼少欲。护彼意故。若病。若无力。若以方便令彼调伏。若护僧制。若反令彼人起烦恼。起溢喜。起慢。起非义。除此等诸患故。（所以不说不赞不犯。）若似实功德。虽似（而实）非功德。若似实善说。虽似（而实）非善说。（不说不赞不犯。）若为摧伏外道邪见。（不说不赞不犯。）若待说竟（方乃赞叹唱善。）
　　若实功德二句。据余译文应正回云。若似功德实非功德。若似善说实非善说。乃于文理俱顺。今是译人回文不尽。然不敢改。但添字释之则意自显。
　　第四十不行威折戒
　　若菩萨。见有众生应诃责者。应折伏者。应罚黜者。以染污心而不诃责。若但诃责而不折伏。若但折伏而不罚黜。是名为犯众多犯。是犯染污起。若懒惰懈怠放逸。犯非染污起。不犯者。彼不可治罚。不可与语。或难可教诲。（若教诲而与我）多起嫌恨（心。故置不诃责折伏罚黜。默而摈之。）若观时（节至。然后诃责折伏罚黜之。）若恐因彼起斗诤相违。若相言讼。若僧诤。若坏僧。（故不诃责）等。若彼不谄曲。有惭愧心渐自改悔。（故不须诃责等）。
　　罪有三等。小者应诃责。中者应折伏。大者应罚黜。又悞犯则容可恕。故犯则应诃责。诃责不改则应折伏。折伏不改则应罚黜。若眷属情重。或受彼利养而姑恕之。皆名为染污心。皆名为染污起也。
　　第四十一神力不摄戒
　　若菩萨。（既已）成就种种神力。（观众生）应当恐怖者。而恐怖之。应引接者。而引接之。欲令众生消信施故。若不以神力恐怖引接者。是名为犯众多犯。是犯非染污起。不犯者。若知彼众生（设见神力。则必）更起染著。（或令）外道谤圣。（或及）成就邪见。（故不恐怖引接。）一切不犯。又若彼（见神力必）则发狂。若（彼由神力而）增苦受。（故不恐怖引接不犯）。
　　已成神力菩萨。尚尔有犯。所以戒波罗蜜。非佛地不能究竟满也。二别列竟。
　　三结问
　　诸大士。已说众多突吉罗法。若菩萨犯一一法。应作突吉罗忏。若不忏者。障菩萨戒。今问诸大士。是中清净不。（三说）诸大士。是中清净。默然故。是事如是持。
　　于此众多法中。随犯一法即应忏悔。若不忏悔。虽不失戒。而能障戒。如尘障镜。如云障日。不能显明菩萨道也。勿轻小罪以为无殃。水滴虽微渐盈大器。苟数数违犯。不生厌离。积轻成重。亦能失戒。具如羯磨文中所明。可不慎哉。二正列戒相竟。
　　三结示宗趣三。初结指戒法功能。二劝示护持心要。三结显护戒利益。
　　今初
　　诸大士。我已说菩萨四波罗夷法。众多突吉罗法。此是弥勒世尊摩得勒伽和合说。（即此）律仪戒。（便是）摄善法戒。（便是）摄众生戒。此诸戒法。能起菩萨行。能成菩萨道。
　　起行则万善庄严。缘因佛性力也。成道则一性圆极。了因佛性力也。并由此戒之功。能大矣哉。
　　二劝示护持心要
　　诸大士。欲发心求阿耨多罗三藐三菩提者。当善护持。若护持者。不起像法。法灭尽想。
　　由发大菩提心。方得菩萨净戒。由护菩萨净戒。方成无上菩提。更相由藉。不得暂离也。像法。末法自是众生妄见分别耳。既欲护持菩萨妙戒。必须深观法性常住。如佛在世等无有异。所谓灵山一会。俨然未散。安得起于像法。法灭尽想。而姑自宽恕哉。
　　三结显护戒利益
　　能令像法实义炽然。能令正法永不灭尽。心得止住自成佛法。教化众生常无劳倦。善业毕竟速成佛道。
　　言若护持此戒。则能令像法之世实义仍得炽然。犹如正法住世不异。能令如来正法常住在世。永不灭尽。以恒安住真法故心得止住。自能成就佛法。此自利毕竟也。即以此教化众生。则有善巧方便。故常无劳倦。此利他毕竟也。心得止住是律仪戒力。自成佛法。即摄善法戒力。教化众生常无劳倦。即摄众生戒力。由三聚戒。令成二利故善业无不毕竟坚固。速成佛道。何疑甚矣。护戒之利益大也。
　　菩萨戒本经笺要毕
　　
　　
　　一切恭敬。一心顶礼常住三宝（存心徧礼十方三世一切诸佛法僧宝。拜地两膝著地。手执香云。）愿此香烟云。徧满十方界。无边佛土中。无量香庄严。具足菩萨道。成就如来香。（冥心少顷徧运香云。供养三宝普熏众生。咸生净土。想已起作一礼。礼已合掌曲躬恳切）想（面对弥陀及一切佛而赞叹曰）
　　如来妙色身。世间无与等。无比不思议。是故今顶礼。如来色无尽。智慧亦复然。一切法常住。是故我皈依。大智大愿力。普度于群生。今舍热恼身。生彼清凉国。我今净三业。皈依及礼赞。愿共诸众生。同生安乐刹（赞愿已即便礼佛一一存心专对云）
　　一心顶礼。常寂光净土。阿弥陀如来。清净法身。徧法界诸佛。
　　一心顶礼。实报庄严土。阿弥陀如来。微尘相海身。徧法界诸佛。
　　一心顶礼。方便圣居土。阿弥陀如来。解脱相严身。徧法界诸佛。
　　一心顶礼。西方安乐土。阿弥陀如来。大乘根界身。徧法界诸佛。
　　一心顶礼。西方安乐土。阿弥陀如来。十方化往身。徧法界诸佛。
　　一心顶礼。西方安乐土。教行理三经。极依正宣扬。徧法界尊法。
　　一心顶礼。西方安乐土。观世音菩萨。万亿紫金身。徧法界菩萨摩诃萨。
　　一心顶礼。西方安乐土。大势至菩萨。无边光智身。徧法界菩萨摩诃萨。
　　一心顶礼。西方安乐土。清净大海众。满分二严身。徧法界圣众。
　　（每位三礼或一礼。礼已即两膝跪地。至诚而唱是言）
　　我今普为四恩三有。法界众生。悉愿断除三障。归命忏悔。（起礼复跪）
　　至心忏悔。（叩）我弟子某甲及法界众生。从无始世来。无明所覆。颠倒迷惑。而有六根三业。留不善法。广造十恶。及五无间。一切众罪。无量无边。说不可尽。十方诸佛。常在世间。法音不绝。妙香充塞。法味盈空。放净光明。照触一切。常住妙理。徧满虚空。我无始来。六根内盲。三业昏暗。不见不闻。不觉不知。以是因缘。长流生死。经历恶道。百千万劫。永无出期。经云毗庐遮那。徧一切处。其佛所住。名常寂光。是故当知。一切诸法。无非佛法。而我不了。随无明流。是则于菩提中。见不清净。于解脱中。而起缠缚。今始觉悟。今始改悔。奉对诸佛。弥陀世尊。发露忏悔。当令我与法界众生。三业六根。无始所作。现作当作。自作教他。见闻随喜。若忆不忆。若识不识。若疑不疑。若覆若露。一切重罪。毕竟清净。我忏悔已。六根三业。净无瑕累。所修善根。悉亦清净。皆悉回向。庄严净土。普与众生。同生安养。（叩）愿阿弥陀佛。常来护持。令我善根。现前增进。不失净因。临命终时。身心正念。视听分明。面奉（叩）弥陀。与诸圣众。手执花台。接引于我。一刹那顷。生在佛前。具菩萨道。广度众生。同成种智。（应三说。若时促及事迫。一说亦得。起云。）忏悔发愿已。归命礼阿弥陀佛。及一切三宝。（次旋绕法。或三匝或七匝。乃至多匝。如是称念。随匝不拘匝徧数。称云。）
　　南无阿弥陀佛。南无观世音菩萨。南无大势至菩萨。南无清净大海众菩萨。
　　（三自皈三拜毕）
　　慈云忏主云。安养净业。捷径易修。诸大乘经。皆起斯要。十方诸佛。无不称美。若比丘四众。善男信女。欲得速破无明。永灭五逆十恶重罪。及余轻过。当修此法。欲得还复清净大小戒律。具足一切诸波罗密者。当学此法。欲得临终离诸怖畏。身心安乐。喜悦如归。究照室宅。异香音乐。阿弥陀佛。与诸圣众。送紫金台。授手迎接。五道横截。九品长骛。谢去热恼。安息清凉。初离尘甇。便登不退。不历长劫。即证无生者。当学此法。欲修少法。而感妙报。十方诸佛。俱时称赞。现前授记。一念供养。无央数佛。还至本国。与弥陀坐食。观音议论。势至行步。洞视彻闻。身量无际。飞空自在。宿命了了。徧观五道。如镜中像。念念证入。无尽三昧。如是称述。不可穷尽。应当修习。此之胜法。
　　
　　
　　
　　
