
　　
　　
　　成唯识论观心法要
　　
　　成唯识论观心法要卷第一
　　成唯识论观心法要卷第二
　　成唯识论观心法要卷第三
　　成唯识论观心法要卷第四
　　成唯识论观心法要卷第五
　　
　　
　　
　　
　　成唯识论观心法要卷第一（附缘起幷凡例）
　　
　　蕅益沙门智旭述
　　
　　夫万法唯识。虽驱乌亦能言之。逮深究其旨归。则耆宿尚多贸贸。此无他。依文解义。有教无观故也。然观心之法。实不在于教外。试观十卷论文。何处不明心外无法。即心之法。是所观境。了法唯心。非即能观智乎。能观智起。则二执空而真性现。所以若境。若教。若理。若行。若果。皆名唯识。而五位五观。一以贯之。纷而不杂。赜而不乱者也。慨自古疏失传。人师异解。文义尚讹。理观奚赖。钝者既望洋而退。利者复蔑裂而求。四分之旨未谙。一心之宗徒设。三性之理未究。二谛之致安归。赖有开蒙问答。梗概仅存。大钞。宗镜援引可据。而溯流穷源。则瑜伽。显扬诸论。尤似黄河之有宿海。于是绍觉法师为之音义。一雨法师为之集解。宇泰居士为之证义。无不殚精竭思。极深研几。然教道已明。观道未显。嗣有新伊法师。为之合响。力陈五观。冠罩诸家。以其尚未刊行流布。故仅获染指。不克饱(冫*食)。适二三同志。拟从能变所变差别之途。以开性具性徧圆融之钥。漫尔饶舌。兼命管城。不敢更衍繁文。秪图直明心观。随讲随录。用质大方。将释论文。先申凡例。
　　
　　一诸家著述。贵在引证以明可据。未免文义杂糅。不便初机。今领会诸家之旨。自抒浅显之文。不令句读艰澁。观者恕之。
　　
　　一西域外道。实繁有徒。故破之不得不详。今彼党既无。何劳细究。不过借彼我法二执以为言端。破之以显二空真理而已。若欲穷其出处。自当广阅大钞诸书。一科含大意。不可不立。然子科太繁。亦能割裂论文。令人眩目。今从简略。以便时机。
　　
　　一性之与相。如水与波。不一不异。故曰性是相家之性。相是性家之相。今约不一义边。须辨明差别。不可一概儱侗。又约不异义边。须会归圆融。不可终滞名相。
　　
　　一文字为观照之门。若不句句消归自己。则说食数宝。究竟何益。故标题曰。观心法要。以此论成。立唯识道理。即是观心法门。不同法华别立观心释也。法华广明本迹佛法。故须更约观心。此论直诠众生心法。但可开粗显妙而已。
　　
　　一众生妄识本妙。由我法二执。所以成粗。但破二执。便显妙理。然设句句开显。恐或反成儱侗。故仍随文释义。但于提纲挈领之处。略指点之。
　　
　　　○大文为二。初题目。二入文。初中四。初正释题。二明颂主。三明论主。四明译师。今初。
　　
　　成唯识论
　　
　　梵语毗若底。此云识。梵语摩怛喇多。此云唯。梵语悉底。此云成。梵语奢萨怛罗。此云论。应云识唯成论。今言成唯识论者。盖梵文先所后能。此方先能后所也。今依梵文次第释之。识者了别义。谓心王。心所。皆能了别自所缘故。心王有八。一眼识。二耳识。三鼻识。四舌识。五身识。六意识。七末那识。八根本识。眼识了别自相分色。耳识了别自相分声。乃至意识了别自相分法。末那任运了别妄执内自我相。本识任运了别根身器界。及诸种子。心所有五十一。具如文中广明。必与心王相应。故唯识之名。亦摄心所也。唯者独义。除此心王心所之外。决无实我实法可得故也。成者成立义。以三支八支成立唯识道理。三支者。一宗。二因。三喻。八支者。一立宗。二辨因。三引喻。四同类。五异类。六比量。七现量。八正教量也。论者。研穷决择。辨析阐扬。教诫学侣。垂范后昆也。复次大乘具明五位百法。今但名唯识者。以心法有八。即自性唯识。心所法有五十一。即相应唯识。色法十一。即唯识所变。不相应有二十四。即唯识分位。无为法有六。即唯识实性故也。又古释明五义。一境唯识。二教唯识。三理唯识。四行唯识。五果唯识。又复言唯识者。具五种观。一遣虚存实观。唯遮外境非有。即遣徧计之虚。识表内心不无。是存依圆之实也。二舍滥留纯观。若论自证分。转成见相二分。则相分内境。本是依他起性。不同外境之无。应云唯见唯相。今恐相分滥同所计外境。故但云唯识。即是舍滥留纯也。三摄末归本观。相见二分。皆依自证分起。今摄相见之末。归于自证之本。故直云唯识。即唯是自证体也。四隐劣显胜观。若论心王。心所。各有四分。应云唯心心所。但心所劣。心王胜。心所不能为主。心王有自在义。举王则能摄所。如举帝王。必有臣佐。故隐心所之劣。但显心王之胜。直名为唯识也。五遣相证性观。相者依他起性。如幻事等。性者圆成实性。即二空所显真如。是故论云。诸心心所。依他起故。亦如幻事。非真实有。为遣妄执心心所外实有境故。说唯有识。若执唯识真实有者。如执外境。亦是法执。又云。如前所说识差别相。依理世俗。非真胜义。真胜义中。心言绝故。如伽陀说。心意识八种。俗故相有别。真故相无别。相所相无故。又云。此诸法胜义。亦即是真如。常如其性故。即唯识实性。当知唯识二字。即是遣相证性。故宗前敬叙。即云。稽首唯识性也。论有宗论。释论。今天亲三十颂。即是宗论。亦名本论。护法等十菩萨所造百卷论文。即是释论。亦名末论也。五重玄义者。单法为名。唯识实性为体。即是二空所显真如。五唯识观。断障证果为宗。摄之秖是二空妙观。初之二观。具遣凡外我法二执。令达二空。后之三观。为遣微细法执。令其深达法空。二空既达。二障随断。断烦恼障。证真解脱。断所知障。证大菩提也。遮执生解为用。大乘生酥以为教相。
　　
　　　　　二明颂主
　　
　　天亲菩萨造颂
　　
　　梵语婆薮槃豆。此云天亲。弟兄三人。长名无著。先修禅定。即得离欲。思惟空义。不能得入。欲自杀身。宾头卢尊者。为说小乘空观。如教观之。即便得入。意犹未安。谓理不应止尔。因乘神通。往兜率天。咨问弥勒菩萨。为说大乘空观。还阎浮提。如说思惟。地六种动。寻便得悟。因此名阿僧伽。译为无著。尔后数上兜率。咨问大乘经义。随有所得。还为人说。闻者多不生信。因自发愿。欲令众生信解大乘。惟愿大师。下阎浮提。解说大乘。弥勒即如其愿。每于夜时下阎浮提。放大光明。集有缘众。于说法堂。诵出十七地经。凡四月夜方竟。即今瑜伽师地论也。因此众人皆信大乘。第二弟名天亲。博学多闻。徧通诸部。神才俊朗。戒行清高。执小乘解。不信大乘。无著恐其造论破坏大乘。遣使报云。我今疾笃。汝可急来。天亲随使。与兄相见。咨问病源。兄曰。我今心病。由汝而生。汝不信大乘。恒生毁谤。以此恶业。必永沉沦。我今愁苦。命将不全。天亲惊惧。即请兄解说大乘。随得解悟。于是就兄广学。悉得通达。咎昔毁谤。欲割舌以谢其罪。兄云。汝舌善巧毁谤大乘。欲灭此罪。亦当善巧解说大乘。遂制十地论。摄大乘论。此二论是创归大乘之作。既又采摄玄机。提控精邃。著唯识三十颂。以畅大乘妙趣。
　　
　　　　　三明论主
　　
　　护法等菩萨造
　　
　　梵语达磨波罗。唐云护法。达罗毗茶国大臣之子。少而爽慧。王爱其才。欲妻以公主。菩萨久修离欲。无心爱染。将成之夕。特起忧烦。于佛像前。恳祈加护。愿脱兹难。感大神王。携负送置一山寺佛堂中。僧谓为盗。菩萨自陈由委。闻者惊嗟。因即出家。专精正法。究通诸部。等者。等于亲胜。火辩。德慧。安慧。难陀。净月。胜友。陈那。智月。九大论师也。十师各造释十卷。故卷有百。慈恩基师。以其旨殊见异。禀者无依。固请奘师。糅成十卷。然而文多影略。以护法为司南。故首标护法也。
　　
　　　　　四明译师
　　
　　唐三藏法师玄奘译
　　
　　唐者。李氏有天下之国号。三藏者。经律论也。法师者。正法自轨。弘辩导人。玄奘者。法师之讳。亲游西域。传法相宗。具如慈恩传中广明。译者。翻梵成华。以此易彼也。
　　
　　○入文为三。初宗前敬叙分。二依教广成分。三释结施愿分。
　　
　　　（甲）初中二。初归敬述意。二造论因缘。（乙）今初。
　　
　　稽首唯识性。满分清净者。我今释彼说。利乐诸有情。
　　
　　初二句是归敬。后二句是述意也。稽首二字。是能归。唯识性等是所归。能归。须具三业。今口称稽首。以表敬意。则三业具足。所归。秖是三宝。今唯识性。即法宝。满清净者。即佛宝。分清净者。即僧宝。然唯识有五位百法。此独称性。以是所依故。复是所证故。究竟位中。转八识成四智。转依如之生死。成依如之涅槃。出障圆明。名满清净。通达位后。先转六七二识。成妙观察。平等性智。断十重障。证十真如。名分清净。此之三宝。有情本具。无始迷背。不自觉知。天亲菩萨。造三十颂。本为利益安乐有情。故先归命三宝。求于加被。释彼三十颂中所说之义。令诸有情。得生解起行之利。臻断障证果之乐。乃护法等造论之深意也。
　　
　　　（乙）二造论因缘二。初通为利生。二别为破执。（丙）今初。
　　
　　今造此论。为于二空有迷谬者。生正解故。生解为断二重障故。由我法执。二障具生。若证二空。彼障随断。断障。为得二胜果故。由断续生烦恼障故。证真解脱。由断碍解所知障故。得大菩提。
　　
　　迷。谓迷理。不达我法二空也。谬。谓谬执。妄执实我实法也。由今论中。以真比量。真能破执。真能立理。故使迷谬之人。得生正解。解二空故。不起我法二执。则断烦恼。所知二障。断烦恼障。则不随其生死相续。证大涅槃。名真解脱。断所知障。则于所知事理。无复障碍。得无碍解。名大菩提。
　　
　　　（丙）二别为破执又二。初破凡外。二破四师。（丁）今初。
　　
　　又为开示谬执我法。迷唯识者。令达二空。于唯识理如实知故。
　　
　　谬执我法。具如下文所列所破。今既令达我法二空。便如实知唯识相性。此遣虚存实观之力也。
　　
　　　（丁）二破四师。
　　
　　复有迷谬唯识理者。或执外境。如识非无。或执内识。如境非有。或执诸识。用别体同。或执离心。无别心所。为遮此等种种异执。令于唯识深妙理中。得如实解。故作斯论。
　　
　　四师所执。虽各不同。而于唯识深妙之理。皆悉迷谬。故作论以遮遣之。初云。或执外境亦如识之非无。此即有宗。依于阿含教中。说十二处。遂妄计为心境俱有。不知阿含但是立十二处。以明无我。非谓五根。六尘果是心外实法也。今明六尘俱是识之相分。五根俱是色之功能。非外四大所造。亦是遣虚存实观之所治。次云。或执内识。亦如境之非有。此即清辩。依于大乘教中所说一切无性。遂妄计为心境皆无。不知大乘但明诸法无实。意令遣相证性。非是拨无俗谛。成恶取空也。今明识是依他起性。四分皆有。但相分非在于心外。见分不离于识体。虽无实我实法。仍有缘起差别。乃舍滥留纯观。摄末归本观之所治。三云。或执诸识。用别体同。此即一类菩萨。依于大乘教中所说心性是一。能生一切诸法。如一水镜。多波像生。遂妄计为识体定一。不知大乘但明理体无二。亦令遣相证性。非谓八识种现当体行相总无差别也。今明八识。各从种生。各有现行。所依不同。所缘亦别。此识灭时。余识不灭。又复各具四分。见相二分是用。用固各别。自证。证自证。之二分是体。体亦非同。良由如来藏心不思议故。举体而为眼识之四分。复举体而为耳鼻等识之四分。非分一如来藏。而为八识。亦非八识。只共一如来藏。又非八识。便成八如来藏。此与泥团微尘之喻。自不相侔。是故约真谛。则相无别。体用俱泯。不得但云体同。约俗谛。则相有别。体用俱分。不得但云用别。又若约所依理体。则一尚叵得。如何复说用别。若约八识当体。则相各有异。又如何可说体同。当知水镜波像之喻。自有二义。一者遣相证性义。则如来藏性如水如镜。八识体用俱如波像。固不得云诸识用别体同。二者摄末归本义。则八识之各各内二分。一一如水如镜。其各各相见二分。一一如波如像。亦不得云诸识用别体同。今此一类大乘。依于遣相证性义中而起妄执。故为摄末归本观之所治。四云。或执离心无别心所。此即经部。依于经中所言士夫六界。复言染净由心。遂计心所。但是依于识之分位假立。无别实有。不知经中乃约心王胜故。所以但说由心。及说地。水。火。风。空。识。名为六界。然既说心王。必有心所与之相应。故唯识言。亦摄心所。此从隐劣显胜义中起执。仍为此观所治。盖但隐心所之劣。非竟无心所也。斯论所明实无外境。唯有内心。体用条然。王所宛尔。能令四执涣然冰释。于唯识理。如实而解。不乖异故。名之为如。真比量也。非影响故。名之为实。真现量也。
　　
　　　（甲）二依教广成分三。初略答外难略标识相。二广明识相显前颂意。三明修行位次。（乙）初中二。初托问举颂。二以论释成。（丙）今初。
　　
　　若唯有识。云何世间及诸圣教。说有我法。颂曰。
　　
　　由假说我法。有种种相转。彼依识所变。此能变唯三。谓异熟。思量。及了别境识。
　　
　　问意在说有二字。谓说有则非无。答释在假说二字。谓假说则非实有也。余如论文自释。
　　
　　　（丙）二以论释成二。初释前三句。二释后三句。（丁）初中二。初略释。二广释。（戊）初中二。初正释。二结判。（己）初又三。初释第一句。次释第二句。后释第三句。（庚）今初。
　　
　　论曰。世间圣教。说有我法。但由假立。非实有性。我。谓主宰。法。谓轨持。
　　
　　世间说有我法。是无体随情假。随自执情。妄名为我法故。如有情命者等。实德业等是也。圣教说有我法。是有体强设假。随位随缘。假施设故。如预流一来等。蕴。处。界等是也。主有自在力。宰有割断力。又主是体宰是用。约主宰义。故名为我。轨范可生物解。任持不舍自相。约轨持义。故名为法。世间妄计为实。圣教知由假立也。
　　
　　　（庚）次释第二句。
　　
　　彼二俱有种种相转。我种种相。谓有情命者等。预流一来等。法种种相。谓实德业等。蕴处界等。转。谓随缘施设有异。
　　
　　有情命者等。谓十六知见。世间所妄执之我也。预流。一来等。谓三乘名位。圣教所假说之我也。实德业等。谓胜论六句。及余种种世间所妄执之法也。蕴。处。界等。谓三科开合。及四谛。十二因缘。六度。十力一切法相。圣教所假说之法也。随缘施设有异者。且如五蕴和合。妄计有我。施设有情之名。妄计色心连持不断。别有实体。施设命者之名。断分别惑。施设预流果名。断欲界思惑六品。施设一来果名。乃至断尽我法二执。施设罗汉。如来果名。又为迷心重者。施设五蕴之名。为迷色重者。施设十二处名。乃至为治六蔽。施设六度名等。
　　
　　　（庚）后释第三句又二。初征起总释。二约义别释。（辛）今初。
　　
　　　（征曰）。如是诸相。若由假说。依何得成。（释曰）。彼相皆依识所转变而假施设。
　　
　　　（辛）二约义别释二。初释圣教假说所依。二释世间假说所依。（壬）今初。
　　
　　识。谓了别。此中识言。亦摄心所。定相应故。变。谓识体转似二分。相见俱依自证起故。依斯二分。施设我法。彼二离此。无所依故。
　　
　　先释八识皆是了别之义。谓眼识了别色。耳识了别声。乃至第八识了别根身器界种子也。识之为言。亦摄心所。以心王决定与诸心所。恒相应故。自证是识体。相见二分。皆依体起。依此相见二分。施设种种我法。故彼我法二名。离此相见二分。更无所依。夫我法但依相见施设。则我法非有。相见不无。即遣虚存实观也。相见俱依自证而起。则用不离体。体外无用。即摄末归本观。及舍滥留纯观也。识言亦摄心所。即隐劣显胜观也。
　　
　　　（壬）二释世间假说所依。
　　
　　或复内识转似外境。（谓由）我法分别熏习力故。诸识生时。（遂即）变似我法。此（似）我法（之）相。虽（复仍）在内识。而由（虚妄）分别。（故）似外境（幻）现。诸有情类。无始时来。（遂妄）缘此（似我法之相分）。执为实我实法。（譬）如（病）患（及睡）梦者。（由于）患梦力故。心似种种外境相现。（虽无外境而患梦人）缘此（种种似相）。执为实有外境。
　　
　　前文圣教假说所依。通于八识及诸心所。此中世间假说所依。局在第六意识。前是依他起性。由依他故。得起徧计。此是徧计执性。由徧计故。亦熏依他也。故宗镜云。护法正义。一切心心所。四分皆依他起。于中妄执为决定实者。方名徧计执性。乃至于圆成性。及五尘性境。若坚执为实者。亦名徧计所执。然本来无体。龟毛兔角等。不对执心。即非徧计性。今亦多有妄认龟毛等为徧计性者。非也。初正释竟。
　　
　　　（己）二结判又二。初判假实。二判有无。（庚）今初。
　　
　　愚夫所计实我实法。都无所有。但随妄情而施设故。说之为假。内识所变似我似法。虽有而非实我法性。然似彼（我法而）现。故说为假。
　　
　　初即无体随情假。次即有体强设假也。
　　
　　　（庚）二判有无。
　　
　　外境随情而施设故。非有如识。内识必依因缘生故。非无如境。由此便遮增减二执。
　　
　　非有如识。谓非如识之有。非无如境。谓非如境之无也。执境为有。是增益谤。执识亦无。是减损谤。今成立唯识。遣虚存实。故能遮止二执。
　　
　　境依内识而假立故。唯世俗有。识是假境所依事故。亦胜义有。
　　
　　识外我法。固如龟毛兔角。决定非有。识内相分之境。亦如水月镜花。但约世俗假名为有。非实有也。若夫识体。则是假境所依事体。义通真俗。故约胜义。亦得名有也。胜义。即四真谛中第一体用显现谛。此更约二谛以判有无。即舍滥留纯义。初略释前三句竟。
　　
　　　（戊）二广释三。初征答总标。二征答别释。三总结无实。（己）今初。
　　
　　云何应知实无外境。唯有内识似外境生。（答）。实我实法。不可得故。
　　
　　　（己）二征答别释二。初破我执。二破法执。（庚）初中三。初假问征起。二正破我相。三问答释妨。（辛）今初。
　　
　　如何实我。不可得耶。
　　
　　　（辛）二正破我相三。初叙破外小所执。二立量以显唯识。三结判俱生分别。
　　
　　　（壬）初中三。初别破六师三计。二别破小乘三计。三总约识根尘破。
　　
　　　（癸）初又二。初叙计。二破斥。（子）今初。
　　
　　诸所执我。略有三种。一者执我。体常周徧。量同虚空。随处造业。受苦乐故。二者执我。其体虽常。而量不定。随身大小。有卷舒故。三者执我。体常至细。如一极微。潜转身中。作事业故。
　　
　　第一执。即胜论计作者名我。数论计受者名我。第二执。即无惭及尼犍子所计。第三执。即兽主及徧出所计。故名六师三计。
　　
　　　（子）二破斥为三。初破常徧。次破不定。后破至细。（丑）今初。
　　
　　初且非理。所以者何。执我常徧。量同虚空。应不随身。受苦乐等。又常徧故。应无动转。如何随身。能造诸业。
　　
　　此先约受者作者。以破非常遍也。动乃有业。故无动转。则不能造业。
　　
　　又所执我。一切有情。为同为异。若言（一切有情）同（一我）者。（则）一（有情）作业时。一切（有情亦）应作（业）。一（有情）受果时。一切（有情亦）应受（果）。一（有情）得解脱时。一切（有情亦）应解脱。（此则世间不成差别安立）。便成大过。若言（一切有情之我。体各）异者。诸有情（之）我更相遍故。（其）体（便）应相杂。又（处处皆有一切有情之我所遍。则）一（有情）作业。一（有情）受果时。与一切（有情之）我。（其）处（所更）无别故。（亦即）应名（为）一切（有情之）所作所受。
　　
　　此更约我体同异。以破常遍义。皆不成也。
　　
　　若谓作受。各有所属。无斯过者。理亦不然。业果及身。与诸我合。属此非彼。不应理故。
　　
　　恐彼救云。我体虽复各徧。而作受各有所属。故无一作一受。应无一切所作所受之过。今牒破云。理亦不然。盖我体既遍。则业果及身。必与诸有情之我体合。若仍属此而非属彼。既有偏属。便不名徧。与我体周遍之理。不相应故。
　　
　　　（又）一（有情）解脱时。一切（有情皆）应解脱。（以）所修证（之）法。（亦与）一切（有情之）我（体）合故。
　　
　　既一作一切作。一受一切受。亦应一解脱一切解脱。既作。受。解脱。各有所属。则常遍之义不成矣。
　　
　　　（丑）次破不定。
　　
　　中亦非理。所以者何。我体（设使）常住。不应随身而有舒卷。既有舒卷。（则便）如橐籥风。应非常住。又我（既）随身（大小）。应（即如身之）可分析。如何可执我体一耶。故彼所言。如童竖戏。
　　
　　文义幷显。不必更解。
　　
　　　（丑）后破至细。
　　
　　后亦非理。所以者何。（既云）我量至小。如一极微。如何能令大身遍动。若谓（我体）虽小。而速巡身。如旋火轮。似遍动者。则所执我。非一非常。诸有往来。非常一故。
　　
　　先破小我。不能令大身动。次破往来。则非常一。以或往或来。故非常。往者不是来者。故非一也。初别破六师三计竟。
　　
　　（癸）二别破小乘三计二。初叙计。二破斥。（子）今初。
　　
　　又所执我。复有三种。一者即蕴。二者离蕴。三者与蕴非即非离。
　　
　　此三。皆即附佛法之外道也。
　　
　　　（子）二破斥三。初破即蕴。二破离蕴。三破非即非离。（丑）今初。
　　
　　初即蕴我。理且不然。我应如蕴。非常一故。
　　
　　先总破也。蕴生灭。故非常。蕴有五。故非一。
　　
　　又内诸色。定非实我。如外诸色。有质碍故。
　　
　　此下别破。先破色蕴非我。内诸色。谓五根身。外诸色。谓五尘境。此身假借四大所成。与外四大五尘毫无差别。既有质碍。便可分析。岂可执为我哉。量云。色身是有法。定非实我宗。因云。有质碍故。喻如外色。
　　
　　心。心所法。亦非实我。不恒相续。待众缘故。
　　
　　此破受想行识。四蕴非我。心即八识心王。即识蕴也。心所即五十一心所。即受。想。行三蕴也。前六识及相应心所。悉皆不恒相续。眼识待九缘生。耳识待八缘生。鼻舌身识待七缘生。意识待五缘生。故非实我。第七。第八两识。虽恒相续。亦待三缘四缘而生。亦非实我。然余乘本不知有第七第八两识。故不复论。今但破彼妄计六识心王。受想行之心所为我而已。量云。心。心所是有法。定非实我宗。因云。不恒相续。待众缘故。喻如声等。
　　
　　余行余色。亦非实我。如虚空等。非觉性故。
　　
　　此更破不相应行。及法处所摄色非我。以此不相应行。及法处色。虽无形质。非觉性故。量云。余行余色是有法。定非实我宗。因云。非觉性故。喻如虚空。初破即蕴竟。
　　
　　　（丑）次破离蕴。
　　
　　中离蕴我。理亦不然。应如虚空。无作受故。
　　
　　所执之我。既离五蕴。则非色非心。应如虚空。不能作业。亦不受报。又岂可唤虚空为我耶。
　　
　　　（丑）三破非即非离。
　　
　　后俱非我。理亦不然。（既）计依蕴立（我。又）非即（蕴）离蕴。（则所执我）。应如瓶等。（依泥团立。非即泥。非离泥。但是假法）。非实我故。又既不可说有为无为。亦应不可说是我非我。故彼所执实我不成。
　　
　　先立量云。彼所执非即离蕴之我是有法。定非实我宗。因云。许依蕴立故。喻如瓶等。次更以有为无为例破。盖若即五蕴。则是有为。若离五蕴。则是无为。今非即蕴。则不可说有为。又非离蕴。则不可说无为。既不可说有为无为。又岂可说是我非我。而执有实我。不亦谬乎。二别破小乘三计竟。
　　
　　　（癸）三总约识根尘破三。初约思虑有无破。即约识破。二约作用有无破。即约根破。三约所缘是否破。即约尘破。（子）今初。
　　
　　又诸所执。实有我体。为有思虑。为无思虑。若有思虑。应是无常。非一切时。有思虑故。若无思虑。应如虚空。不能作业。亦不受果。故所执我。理俱不成。
　　
　　先双征。次别破。后总结。幷可知。
　　
　　　（子）二约作用有无破。即约根破。
　　
　　又诸所执。实有我体。为有作用。为无作用。若有作用。如手足等。应是无常。若无作用。如兔角等。应非实我。故所执我。二俱不成。
　　
　　亦双征。别破。总结可知。
　　
　　　（子）三约所缘是否破。即约尘破。
　　
　　又诸所执。实有我体。为是我见所缘境不。若非我见所缘境者。汝等云何知实有我。若是我见所缘境者。（则）应有我见（者）。非颠倒摄。（以其）如实知故。若尔（果然如实不倒）。如何执有我者。所信（阿含等）至教。（仍）皆毁（斥）我见。称赞无我。（而）言无我见（者）。能证涅槃。执著我见。沉沦生死。岂有邪见。能证涅槃。正见翻令沉沦生死。
　　
　　亦先以是不总征。次别破也。先破若非我见所缘。则既非所缘。云何知有。此易可解。次破若是我见所缘。则应我见。果见实我。便非颠倒。既我见非是颠倒。则应反成正见。而无我反为邪见矣。如何无我之邪见。至教中反称赞为能证涅槃。如何有我之正见。至教中翻诃毁为沉沦生死耶。初叙破外小所执竟。
　　
　　　（壬）二立量以显唯识。
　　
　　又诸我见。不缘实我。有所缘故。如缘余心。
　　
　　此先以真比量而破能缘也。量云。诸执我之见是有法。必不能缘于实我宗。因云。以其有所缘故。喻如缘余法之心。盖凡余心所缘。但能缘自所变相分。决定不能缘心外法。则今诸执我见。亦但能缘自所变之相分。妄计为我而已。岂心外果有实我。而我见果能缘之也哉。
　　
　　我见所缘。定非实我。是所缘故。如所余法。
　　
　　此更以真比量而破所缘也。量云。我见之所缘者是有法。决定非实我宗。因云。以是我见之所缘故。喻如所余色等五尘之法。盖色等五尘。但是五识所变相分。非心外有实境也。今所执实我。既是我见所缘。亦但即是我见所变相分而已。岂真有实我哉。问。假使外人不许有相分色。则同喻应犯无俱不成之过。答。纵使外人不许有相分色。而所缘五尘外境变坏无常。亦得与无实我为同喻也。
　　
　　是故我见不缘实我。但缘内识变现诸蕴。随自妄情种种计度。
　　
　　初一量破能缘。则显我见是颠倒见。而非正见。次一量破所缘。则显实我是非量境。而非性境。故今结成唯识所变。识外决无实我也。二立量以显唯识竟。
　　
　　　（壬）三结判俱生分别二。初结属二种。二判其有无。（癸）初结属二种。
　　
　　然诸我执。略有二种。一者俱生。二者分别。俱生我执。无始时来虚妄熏习内因力故。恒与身俱。不待邪教及邪分别。任运而转。故名俱生。此复二种。一常相续。在第七识。缘第八识（之见分以为本质。随即变）起（第七识）自心（中之影子以为）相（分。遂妄）执为（内可）实我。二有间断。在第六识。缘（第八）识所变五取蕴相（之）或总或别。（托此为质。随即变）起（第六识）自心（中之影子以为）相（分。遂妄）执为实我。此二我执。细故难断。（直待见道之）后修道（位）中。数数修习胜生空观。方能除灭。分别我执。（虽有无始内熏之因）。亦（必）由（于）现在外缘力故。非与身俱。要待邪教（为缘）。及（禀邪教而内起）邪分别。然后方起。故名分别。唯在第六意识中有。此亦二种。一缘邪教所说。（即离俱非等）蕴相。（托为本质。随即变）起（第六识）自心（中之影子以为）相（分）。分别计度。执为实我。二缘邪教所说（大小不定等）我相。（托为本质。随即变）起（第六识）自心（中之影子以为）相（分）。分别计度。执为实我。此二我执。粗故易断。初见道时。观一切法（中众）生（本）空（所显）真如（之理）。即能除灭。
　　
　　邪教所说蕴相。即附佛法之外道所说。邪教所说我相。即外道六师所说也。余可知。
　　
　　　（癸）二判其有无又三。初约相质判有无。二约依徧判有无。三引证。（子）今初。
　　
　　如是所说一切我执。自心外蕴。或有或无。自心内蕴。一切皆有。是故我执。皆缘无常。五取蕴相。妄执为我。
　　
　　自心外蕴。谓本质。自心内蕴。谓相分也。余可知。
　　
　　　（子）二约依徧判有无
　　
　　然诸蕴相。从缘生故。是如幻有。妄所执我。横计度故。决定非有。（从缘生。谓依他起性。横计度。谓徧计所执性也。）
　　
　　　（子）三引证
　　
　　故契经说。苾刍当知。世间沙门婆罗门等所有我见。一切皆缘五取蕴起。
　　
　　二正破我相竟。
　　
　　　（辛）三问答释妨二。初正释妨难。二结成唯识。（壬）初中三。初约忆识诵习释。二约造业受果释。三约生死涅槃释。（癸）今初。
　　
　　实我若无。云何得有忆识诵习恩怨等事。（答）。所执实我。既常无变。后应如前。是事非有。前应如后。是事非无。以后与前。体无别故。若谓我用。前后变易。非我体者。理亦不然。用不离体。应常有故。体不离用。应非常故。
　　
　　先问难。次答破也。答中先约前后有无破。谓我既常恒无变。则前必如后。后必如前。后若如前。则前本无忆识诵习恩怨等事。后不应有。前若如后。则后既有忆识诵习恩怨等事。前不应无。以后与前体无别故。次若谓下。约体用常。无常以破转计。恐转计云。我用不妨前后变易。我体则常无变。故破之云。理亦不然。以体用决不相离。用不离体。则体常用亦应常。体不离用。则用既无常。体亦应非常故。
　　
　　然诸有情。各有本识。一类相续。任持种子。与一切法。更互为因。熏习力故。得有如是忆识等事。故所设难于汝有失。非于我宗。
　　
　　此既约前后体用以破我执。乃申明得有忆识等事之理也。本识。谓第八识。一类。谓唯是无覆无记。相续。谓无间而转。任持种子。谓能持世。出世种。一切法。谓前七转识。及心所法。幷色法等。更互为因。谓诸法现行熏于本识。即以诸法为本识之因。本识所藏种子生起现行。即以本识为诸法之因。由此熏习力故。得有忆识等事。何须有实我哉。故所设难。于汝有失者。结前两番破斥。非于我宗者。结后申明正理也。
　　
　　　（癸）二约造业受果释。
　　
　　若无实我。谁能造业。谁受果耶。（答。）所执实我。既无变易。犹如虚空。如何可能造业受果。若有变易。应是无常。
　　
　　此亦先问难。次答破也。若无变易。则无造无受。犹如虚空。虚空岂是实我。若有造有受。则有变易。应是无常。无常又岂实我哉。
　　
　　然诸有情。心心所法。因缘力故。相续无断。造业受果。于理无违。
　　
　　此亦既约无变易有变易以破我执。乃申明得有造业受果之理也。八识心心所法。现行种子互为因缘。相续生起。恒无间断。造业受果。理皆得成。又何须别执实我哉。
　　
　　　（癸）三约生死涅槃释。
　　
　　我若实无。谁于生死轮回诸趣。谁复厌苦求趣涅槃。（答）。所执实我。既无生灭。如何可说生死轮回。常如虚空。非苦所恼。何为厌舍求趣涅槃。故彼所言。常为自害。
　　
　　此亦先难问。次答破也。文义幷显。
　　
　　然有情类。身心相续。（于相续中。起诸）烦恼。（造作诸）业。（以此惑业之）力。（所以）轮回诸趣（受苦。复由）厌患（诸趣）苦故。（所以）求趣涅槃。
　　
　　此亦既破彼执。复申正理也。初正释妨难竟。
　　
　　　（壬）二结成唯识。
　　
　　由此故知。定无实我。但有诸识。无始时来。前灭后生。因果相续。由妄熏习似我相现。愚者于中。妄执为我。
　　
　　初破我执竟。然此虚妄我执。乃分段生死之根本。无余涅槃之大障。毫忽未尽。仍名有漏。故大佛顶经云。现前虽成九次第定。不得漏尽成阿罗汉。皆由执此生死妄想。悞为真实。正谓此也。此且约俱生我执言之。若夫大小不定之戏论。即离俱非之谬谈。则是分别所起。名为见惑。此惑不除。终成凡外。是故欲为佛弟子者。先须向此论文。随义观察。必使我执。荡然不萌。方于佛法有造修分。其或不然。纵令持戒。坐禅。广学。博问。我见未伏。只成附佛法之外道而已。可不畏哉。
　　
　　　（庚）二破法执二。初总问征起。二正破诸执。（辛）今初。
　　
　　如何识外实有诸法。不可得耶。外道余乘所执外法。理非有故。
　　
　　　（辛）二正破诸执三。初叙破外小所执。二立量以显唯识。三结判俱生分别。（壬）初中二。初破外道。二破余乘。（癸）初又三。初假问征起。二别破十三家。三总破四句。（子）今初。
　　
　　外道所执。云何非有。
　　
　　　（子）二别破十三家五。初破数论。二破胜论。三破自在天等八论。四破二种声论。五破顺世师论。
　　
　　　（丑）初又二。初叙执。二破斥。（寅）今初。
　　
　　且数论者。执（神）我（之性）是思。受用萨埵。刺阇。答摩所成大等二十三法。然（此）大等（二十三）法。（以萨埵等）三事合成。是实非假。现量所得。
　　
　　萨埵。此翻有情。亦翻勇。亦翻贪。刺阇。此翻尘坌。亦翻微。亦翻嗔。答摩此翻闇。亦翻黑。亦翻痴。彼计冥初自性。即萨埵。刺阇。答摩三事。能成一切诸法。自性初生大。亦名觉慧。觉生我慢。慢生五微。亦名五唯。一声。二触。三色。四香。五味也。五唯生五大。一空。二风。三火。四水。五地也。五大生十一根。一耳。二身。三眼。四鼻。五舌。（名五知根）。六语具。七手。八足。九小便道。十大便道。（名五作业根）。十一肉团心。（名平等根）。此二十三法。皆第二十五神我之所受用。
　　
　　　（寅）二破斥二。初正破。二结非。（卯）初中七。初破所成不实。二以能所互破。三以体用互破。四破三合成一。五约合不合破。六破各有三相。七破所成无别。（辰）今初。
　　
　　彼执非理。所以者何。大等诸法。多事成故。如军林等。应假非实。如何可说现量得耶。
　　
　　量云。彼执所生大等二十三法。是有法。应假非实宗。因云。萨埵等多事成故。喻如军林。
　　
　　　（辰）二以能所互破。
　　
　　又大等（二十三）法。若是实有。应如本（萨埵等三）事。非（待）三（事）合成。（又）萨埵等三。即大等故。应如大等。亦（待）三（事）合成。转变非常。为例亦尔。
　　
　　由彼妄计能成三事。即所成大等二十三法。故以能所互相破夺之也。言转变非常。为例亦尔者。三事是能成。故彼许能转变。大等是所成。故彼许为非常。然彼谓能成。即是所成。则本事既能转变。大等亦应能转变矣。大等既属非常。本事亦应非常矣。
　　
　　　（辰）三以体用互破。
　　
　　又三本事。各多功能。体亦应多。能体一故。三体既遍。一处变时。余亦应尔。体无别故。
　　
　　三本事各多功能者。谓能造二十三法故也。故以体从能。则体亦应多。以功能与体性。是一而不相离故。若谓三事之体。徧于二十三法。故非多者。则三体既遍。三能亦遍。一处变为二十三法之时。余处亦复应尔。各顿变起二十三法。以体既遍。则彼处此处。更无别故。
　　
　　　（辰）四破三合成一。
　　
　　许此三事。体相各别。如何和合共成（大等）一相。不应（未合是三）。合时变为一相。（以合时之体）。与未合时。体无别故。若谓三事体异相同。便违己宗体相是一。（三事之）体应如（大等之）相。（则亦）冥然是一。（大等之）相应如（三事之）体。（则亦）显然有三。（此则应云一合成一。或云三合成三）。故不言三（事和）合（共）成（大等）一（相）。又（本事之）三是别。大等（俱三所成）是总。（汝执）总别（皆是实法。是）一（类）故。应非一三。
　　
　　先正破。次若谓下。破转计。言违已宗者。彼计萨埵相即萨埵体。乃至答摩相即答摩体故。又三是别下。更约总别破。言应非一三者。总应如别。是三非一。别应如总。是一非三也。
　　
　　　（辰）五约合不合破。
　　
　　此三变时。若不和合成（色等）一相者。（则）应如未变（时一般）。如何现见是一色等。若三（事）和合成一相者。应失本（未变时三事）别相。（相失则）体亦应随失。
　　
　　先破不合。次若三下。破合也。
　　
　　不可说三。各有二相。一总。二别。总即别故。总亦应三。如何见一。
　　
　　此破转计也。恐转计曰。萨埵等三。各有二相。一总。二别。因别相故。未合是三。因总相故。合时见一。今破之曰。不可说三。各有总别二相。假令三法各有二相。而萨埵上之总相。非刺阇。答摩上之总相。乃至答摩上之总相。非萨埵刺阇上之总相。是则总即别故。总亦应三。如何现见是一色等耶。
　　
　　　（辰）六破各有三相。
　　
　　若谓三（事之）体。各有（萨埵等）三相。（但以）和（合）杂（沓而）难（了）知。故（唯）见（是）一者。既有三相。宁见为一。（又三事既平等各有三相）。复如何知三事有异。（又）若彼一一（事）皆具三相。应一一事（即）能成（于）色等。何所阙少。（而更）待三和合。（方成色等法耶。又三事皆具三相。则三事之）体亦应各（各有）三。以（彼计）体即相故。
　　
　　　（辰）七破所成无别。
　　
　　又大等（二十三）法。（既）皆（以）三（事）合成。（则）展转相望。应无差别。是则（所计三事之）因。（二十三法之）果。（及）唯量。诸大。诸根差别。（一）皆不得成。若尔。（则）一根应得一切境。或应一境（而为）一切根所得。世间现见情与非情。净秽等物。现比量等。皆应无异。便为大失。
　　
　　唯量。即五唯。诸大。即五大。诸根。即十一根也。一根应得一切境者。以根根皆三事所成。无差别故。或应一境。一切根所得者。以境境亦三事所成。无差别故。初正破竟。问。后文如来五根。一一皆于五尘境转。不几为数论解难耶。答。如来由达诸法无性。永断俱生法执种子。故一一法。皆称真性。任运圆融。彼方妄计心外实法。情执炽然。触途成碍。岂能借口于诸根互用哉。
　　
　　　（卯）二结非。
　　
　　故彼（数论）所执实法不成。但是妄情计度为有。
　　
　　　（丑）二破胜论二。初叙执。二破斥。（寅）今初。
　　
　　胜论所执实等句义。多（分是）实。（及）有（自）性。（是）现量所得（之境）。
　　
　　彼执六句胜义。一实。二德。三业。四大有。五同异。六和合也。一实句者。执有九种。一地。二水。三火。四风。五空。六时。七方。八我。九意。二德句者。执有二十四种。一色。二香。三味。四触。五数。六量。七别性。八合。九离。十彼性。十一此性。十二觉。十三乐。十四苦。十五欲。十六嗔。十七勤勇。十八重性。（即坚）。十九液性。（即暖）。二十润。（即湿）。二十一行。（去声即动）。二十二法。二十三非法。二十四声。三业句者。执有五种。一取。二舍。三屈。四伸。五行。（平声）。四大有句者。彼执离实德业之外。别有一法为体。由此大有。乃有实德业故。五同异句者。如地望地。有其同义。望于水等。即有异义。地之同异。是地非水。水等同异。其义亦然。彼亦执为离实德业。有别自体。六和合句者。谓法和集。由和合句。如鸟飞空。忽至树枝。住而不去。由和合句故。令有住等。
　　
　　　（寅）二破斥二。初正破。二结非。（卯）初中二。初明诸句体非实有。二明诸句非现量得。（辰）初中八。初破诸句中常无常。二以实德二句对破。三破实句有碍常。四破诸句无碍法。五约实有二句互破诸句。六破大有性。七破同异性。八破和合句。（巳）今初。
　　
　　彼执非理。所以者何。诸句义中。且常住者。若能生果。应是无常。有作用故。如所生果。若不生果。应非离识。实有自性。如兔角等。诸无常者。若有质碍。便有方分。应可分析。如军林等。非实有性。若无质碍。如心心所。应非离此。有实自性。
　　
　　此先总立四量。破彼所执。诸句义中。常无常法。一一非实有也。彼执六句义中。或有是常。或是无常。然皆妄计实有。今故不必细辨。但以四量而总破之。先立二量。破彼所计常住实法。由彼所计常住实法。有能生果者。有不生果者。初破能生果者量云。汝所执能生果之常住实法是有法。应是无常宗。因云。有作用故。喻如所生果。二破不生果者量云。汝所执不生果之常住实法是有法。应非离识实有自性宗。因云。无作用故。喻如兔角。次立二量。破彼所计无常实法。由彼所计无常实法。有有质碍者。有无质碍者。初破有质碍者量云。汝所执有质碍无常之心外实法是有法。非实有性宗。因云。有方分故。可分析故。喻如军林。二破无质碍者量云。汝所执无质碍无常之心外实法是有法。应非离识有实自性宗。因云。无质碍故。喻如心心所。
　　
　　　（巳）二以实德二句对破。
　　
　　又彼所执地水火风。（有法）。应非有碍实句义摄。（宗）。身根所触故。（因）。如坚湿暖动。（喻）。即彼所执坚湿暖等。（有法）。应非无碍德句义摄。（宗）。身根所触故。（因）。如地水火风。（喻）。地水火三。对青色等。俱眼所见。准此应责。故知无实地水火风。与坚湿等。各别有性。亦非眼见实地水火风。
　　
　　彼计地水火风。是实句摄。以有质碍故。坚湿暖动。是德句摄。以无质碍故。命先以德句无质碍为同喻。破彼所执实句有质碍之非。次以实句有质碍为同喻。破彼所执德句无质碍之非。以其同一身根所触之因。无别因故。既无别因。如何妄计实有质碍。德无质碍。定各实有耶。地水火三等者。量云。又彼所执地水火。（有法）。应非有碍实句义摄。（宗）。眼根所见故。（因）。如青等色。（喻）。即彼所执青赤等色。（有法）。应非无碍德句义摄。（宗）。眼根所见故。（因）。如地水火。（喻）。故知下。结显无性。谓彼所执实德句义。既皆不成。则知地水火风与坚湿暖动。皆无实法。而人妄谓眼见地水火风。亦岂实有识外之地水火风哉。盖地水火风。秖是第八识所变相分。与坚湿暖动。其性无二。皆非心外实法。而眼见时。又托彼第八识之相分以为本质。自于眼识变起相分以为所缘。幷不实见本质境也。眼若果见实火。何以不热。果见实水。何以不湿乎。
　　
　　　（巳）三破实句中有碍常。
　　
　　又彼所执实句义中。有碍常者。（有法）。皆有碍故。（因）。如粗地等。（喻）。应是无常。（宗）。
　　
　　　（巳）四破诸句中无碍法。
　　
　　诸句义中色根所取无质碍法。（有法）。应皆有碍。（宗）。许色根取故。（因）。如地水火风。（喻）。
　　
　　　（巳）五约实有二句互破诸句。
　　
　　又彼所执非实（句摄之）德等（五句。是有法）。应非离识有别自性。（宗）。非实摄故。（因）。如石女儿。（喻）。非（大）有（句摄之）实等。（五句。是有法）。应非离识有别自性。（宗）。非有摄故。（因）。如空华等。（喻）。
　　
　　　（巳）六破大有性。
　　
　　彼所执（大）有（性。是有法）。应离实等无别自性。（宗。彼）许（大有性）非无故。（因）。如实德等。（喻）。若（大有性）离（于）实等。（有法）。应非（是大）有性。（宗。彼）许异实等故。（因）。如毕竟无等。（喻）。如有非无。无别有性。如何实等有别有性。若离有法。有别有性。应离无法。有别无性。彼既不然。此云何尔。故彼有性。唯妄计度。
　　
　　先立二量。以破大有。若许为有。则不应离实德业。若许其离实德业。则应是无。此易可知。如有非无下。更以理征破也。彼谓因此大有。乃能有实德业。大有是能有。实德业是所有。能不是所。故必各别。今难之曰。若实德业。必须有别大有句以有之。则此大有句。更当有一有性以有之矣。如大有非无。而无别有性以有之。如何实德业非无。乃须别有此大有性以有之耶。又若离实等有法。可许别有一个大有性。则应离非实等无法。亦可许别有一个无性矣。彼无法之外。既无别无性。则此有法之外。云何乃有别有性耶。故彼所执离实德业之大有性。唯妄计度而已。
　　
　　　（巳）七破同异性。
　　
　　又彼所执实德业（之同异）性。异实德业（之体。而别有者）。理定不然。
　　
　　此先总斥。下立量破。
　　
　　勿此（同异性）。亦（幷）非实德业（上之同异）性。（既）异（于）实等（之体别有同异性）故。（喻）如德业（之体。非实体）等。
　　
　　彼计实句非德句。德句非业句。同异句非实德业句。而仍就实德业上。展转论同异性。故今破云。彼所执同异性是有法。应非实德业之同异性宗。因云。异实德业故。喻如德业句非实句。
　　
　　又应实等（法。即）非实等摄。（以）异实等（同异）性故。（喻）如德业实等（各无同异也）。
　　
　　前一量。破同异性与实德业不相干。此一量。破实德业与同异性不相干也。量云。实德业是有法。即非实德业摄宗。因云。异于实德业同异性故。喻如德业实等。盖同异性。不过依于诸法假立。彼既妄执别有自体。不即诸法。则诸法亦不即同异矣。若同异不即诸法。则将以何为同。以何为异。若诸法不即同异。则实望实。不得名同。实望德业。不得名异。既无同异。则不应或名为实。或名为德。或名为业矣。
　　
　　地等诸（同异）性。对地等体。更相征诘。准此应知。
　　
　　同异性是有法。非地等上之同异性宗。异地等别有同异性故因。喻如水火风等。又应地等是有法即非地等宗。因云。异地等同异性故。喻如水火风地等。盖同异性。既离地水火风。则地水火风。亦必离同异性。同异若离于地。则如水火及风。地若离于同异。则望地不得名同。望水火风不得名异。展转皆无同异。又岂可唤作地水火风哉。
　　
　　如实性等。无别实等性。实等亦应无别实性等。若离实等有实等性。应离非实等有非实等性。彼既不尔。此云何然。故同异性。唯假施设。
　　
　　此亦更以理征破也。彼计由同异性。令实德业成同成异。能同异者。非所同异。故是别有。若然。则应更有一同异性。令此同异得成同异。便有无穷之过。今既如实德业之同异性等。无别实德业之同异性。而使其成同异性。则实德业之外。亦应无别实德业之同异性等。而使实德业成同异矣。又若许离实德业。别有实德业之同异性。应离非实德业。亦别有非实德业之非同异性。彼非实德业之外。既别无非同异性。则此实德业外。云何别有同异性耶。故同异性。唯假施设。不可妄执为实有也。
　　
　　　（巳）八破和合句。
　　
　　又彼所执和合句义。（有法）。定非实有。（宗）。非有实等诸法摄故。（因）。如毕竟无。（喻）。彼许实等现量所得。（今）以理推征。尚非实有。况彼自许和合句义。非现量得。而（岂）可实有（耶）。设（彼更）执和合是现量境。由前理故。亦非实有。
　　
　　初明诸句体非实有竟。
　　
　　　（辰）二显诸句非现量得。
　　
　　然彼（所执）实等（诸句。是有法）。非缘离识实有自体现量所得。（宗。彼自）许（是）所知故。（因。即是意识非量所缘）。如龟毛等。（喻）。
　　
　　此先明诸句非现量境也。
　　
　　又（彼）缘（此）实（句之）智。（是有法）。非（是果能）缘（于）离识实句自体现量（之）智（所）摄。（宗。但与）假（法和）合（而）生（起）故。（因。）如（缘）德（句）智等。（喻）。广说乃至（彼）缘和合（句之）智。（是有法）。非缘离识和合自体现量（之）智（所）摄。（宗）。假合生故。（因）。如实智等。（喻）。
　　
　　此更明能缘非现量智也。盖所缘六句之境。既无实体。则能缘六句之智。同为非量矣。初正破竟。
　　
　　　（卯）二结非
　　
　　故胜论者实等句义。亦是随情妄所施设。
　　
　　亦者。承上数论而言。明其同皆妄执。无优劣也。
　　
　　　（丑）三破自在天等八论二。初破大自在。二例破余七。（寅）初中二。初叙。二破。（卯）今初。
　　
　　有执有一大自在天。体实徧常。能生诸法。
　　
　　彼计此天有四德。一体实。二徧。三常。四能生诸法。
　　
　　　（卯）二破。
　　
　　彼执非理。所以者何。若法能生。（则有作用）。必非常故。诸非常者。必不遍故。诸不遍者。非真实故。（若使）体既常遍。具诸功能。应一切处。（一切）时。顿生一切法。（若谓必）待（众生乐）欲。或（待种种助）缘。方能生者。即涉三因。违（自己唯）一（大自在天为）因（之）论。（又）或欲及缘。亦应顿起。（以大自在天之）因（是）常有故。
　　
　　先以能生。破常徧真实。次以常遍。具诸功能。而破能生。徧。则一切处应生。常。则一切时应生。具诸功能。则一切法应顿生。若待欲及缘。则非一因。若许一因。则欲及缘亦应顿起。以欲及缘。亦大自在天而为因故。
　　
　　　（寅）二例破余七。
　　
　　余执有一大梵。时。方。本际。自然。虚空。我等。常住实有。具诸功能。生一切法。皆同此破。
　　
　　一计大梵常住实有。具诸功能。生一切法。二计时。三计方。四计本际。即是浑沌。五计自然。六计虚空。七计神我。皆云常住实有。具诸功能。生一切法。皆同大自在天破也。三破自在天等八论竟。
　　
　　　（丑）四破二种声论二。初叙。二破。（寅）今初。
　　
　　有余偏执（五）明论（中）声（论是）常。（以其）能为（决）定（不易之）量。（以）表诠诸法（故）。有执一切声（性）。皆是常（住。不从缘生。但是）待缘显发。方有诠表。
　　
　　　（寅）二破。
　　
　　彼俱非理。所以者何。且明论之声。（是有法。既）许能诠（表）故。（因）。应非常住。（宗）。如所余声。（喻。以余声亦能诠表故）。余（一切）声。（是有法。）亦应非（实有）常声体。（宗）。如瓶衣等。（喻）。待众缘故。（因）。
　　
　　四破二种声论竟。
　　
　　　（丑）五破顺世师论二。初叙。二破。（寅）今初。
　　
　　有外道执地水火风（之）极微（是）实（是）常。（是）能生（于）粗色。所生粗色。不越因量。（所以）虽是无常。而体实有。
　　
　　于极微有三计。一计实。二计常。三计能生粗色。于所生粗色。但计实有也。粗色。亦名子微。即所生之果。因量。亦名父母微。即是极微。乃能生之因。谓所生粗色。全以极微为体。故不越于因量。既不越因量。故虽无常。而体实有。
　　
　　　（寅）二破二。初破能生极微。二破所生粗色。（卯）今初。
　　
　　彼亦非理。所以者何。所执极微。（是有法。）若有方分。（因）。如蚁行等。（喻）。体应非实。（宗）。
　　
　　此先破实色。极微若有方分。则聚而成物。应如蚁行。谓必有来去相故。
　　
　　若无方分。（因）。如心心所。（喻）。应不共聚生粗果色。（宗）。
　　
　　此次破能生也。如心心所。既无形质。不可聚作粗色故。
　　
　　既能生果。（因）。如彼所生。（喻）。如何可说极微常住。（宗）。
　　
　　父必与子相似。子既无常。父安得常。
　　
　　　（卯）二破所生粗色二。初破不越因量。二破因果同处。（辰）初又二。初正破。二破救。（巳）今初。
　　
　　又所生果。（既）不越（于）因量。（便）应（仍）如极微。不名粗色。则此果色（同于极微）。应非眼等色根所取。便违自执。
　　
　　所生果是有法。不名粗色。应非眼等色根所取宗。因云。不越因量故。喻如极微。言便违自执者。彼执能生极微。不可见闻嗅觉。所生之果。定可见闻嗅觉故也。
　　
　　　（巳）二破救又三。初破量德合。二破徧自因。三破多分合。（午）今初。
　　
　　若谓果色。（乃因）量（与粗）德合故。非粗似粗。（由斯故是）色根（之）所能取。
　　
　　先叙救辞也。不越因量。故非粗。与粗德合。故似粗。
　　
　　所执果色。（有法）。既同因量。（因）。应如极微。（喻）。无粗德合。（宗）。或应极微。（有法）。亦粗德合。（宗）。如粗果色。（喻）。处无别故。（因）。
　　
　　果色既同因量。果同因。则应非粗。因同果。则亦应粗矣。
　　
　　　（午）二破徧自因。
　　
　　若谓果色。遍在（能成）自（体之极微）因（上。由其）因非一故。（果）可名粗者。则此果色。体应非一。如所在因。处各别故。既尔。此果还不成粗。由此亦非色根所取。
　　
　　先叙计云。果色徧在自因者。谓所住果。遍在能生极微因上。由能生有多极微。故使果色成粗也。次破又二。先申量云。彼执所生果色是有法。体应非一宗。因云。处各别故。喻如所在因。谓一一极微各住自位也。既尔下。又以各住自位。还不成粗。非眼所能见等破之。
　　
　　　（午）三破多分合。
　　
　　若果多分合。故成粗。多因极微。合应非细。足成根境。何用果为。既多分成。应非实有。则汝所执。前后相违。
　　
　　彼转救云。粗色不由极微因量。但以所生之果是多分合。故成粗色。而为色根所取。破曰。若是。则但将多多因量极微合时。亦应非细。足成五根所取之境。更何用所生之果色耶。又果色既是多分合成。便可分析。应非实有。汝前何云不越因量而体实有。岂不前后自语相违。初破不越因量竟。
　　
　　　（辰）二破因果同处二。初正破因果同处。二破救果体是一。（巳）今初。
　　
　　又果与因。（既皆实有。则）俱有质碍。应不同处。如二极微。
　　
　　汝所执果色因量是有法。应不同处宗。因云。俱有质碍故。喻如二极微。
　　
　　若谓果因体相受入。如沙受水。药入镕铜。
　　
　　此叙转计也。谓因入果色。果则受因。果入因微。因则受果。异体同居。故如沙之受水。药之入铜。宁不同处。
　　
　　谁许沙铜。体受水药。或应离变。非一非常。
　　
　　先夺破曰。沙铜虽与水药同处。而沙自沙。水自水。铜自铜。药自药。谁许体受水药。次纵破曰。或应受则可离。不妨倾水存沙。入则须变。便见铜改其体。可离则非一。体变则非常。非一。则何名不越因量。非常。则何云体是实有。
　　
　　　（巳）二破救果体是一。
　　
　　又粗色果。体若是一。得一分时。应得一切。（以）彼（分）此（分体是）一故。彼（分）应如此（分。若汝）不许（得一切者。便）违（体一之）理。（若汝）许（得一切）。便违（世间之）事。故彼所执。进退不成。但是随情。虚妄计度。
　　
　　恐彼救云。因相虽多。果体是一。故破之也。进即是许。退即不许。余可知。二别破十三家竟。
　　
　　　（子）三总破四句二。初总标。二别破。（丑）今初。
　　
　　然诸外道。品类虽多。所执有法。不过四种。
　　
　　　（丑）二别破为四。初破法与性一。二破法与性异。三破亦一亦异。四破非一非异。（寅）今初。
　　
　　一执有法。与有等性。其体定一。如数论等。彼执非理。所以者何。勿一切法。即有性故。皆如有性。体无差别。便违（所执萨埵等）三德。（与所生）我等（二十三法）。体（相各）异。亦违世间（现见）诸法差别。又若色等即色等性。色等应无青黄等异。
　　
　　有法。谓所生大等二十三法。有性。谓能生冥性。即萨埵。刺阇。答摩三德也。量云。所执二十三法是有法。体应无别宗。因云。即有性故。喻如有性。余可知。
　　
　　　（寅）二破法与性异。
　　
　　二执有法。与有等性。其体定异。如胜论等。彼执非理。所以者何。勿一切法。非有性故。如已灭无。体不可得。便违（所执）实等自体非无。亦违世间现见有物。又若色等非色等性。应如声等非眼等境。
　　
　　有法。谓实德业。有性。谓大有性也。量云。彼所执实德业是有法。体不可得宗。因云。非有性故。喻如已灭无。又彼所执色是有法。应非眼境宗。因云。非色性故。喻如声等。彼所执声是有法。应非耳境宗。因云。非声性故。喻如色等。
　　
　　　（寅）三破亦一亦异。
　　
　　三执有法。与有等性。亦一亦异。如无惭等。彼执非理。所以者何。一异同前一异过故。（一之与异）。二相相违。（其）体（必）应别故。（若执）一异体同。（决定）俱不成故。勿一切法。皆同一体。
　　
　　一异同前一异过者。谓一。则过同数论。异。则过同胜论也。设使一异相反而可同体。勿一切法。皆可同一体故。
　　
　　或应一异。是假非实。而执为实。理定不成。
　　
　　若达一异。是假非实。如水火影。同现镜中。纵说亦一亦异。有何不可。而彼妄执为实。则定无此理矣。
　　
　　　（寅）四破非一非异。
　　
　　四执有法。与有等性。非一非异。如邪命等。彼执非理。所以者何。非一异执。同异一故。
　　
　　谓非一便同于异。非异便同于一也。
　　
　　非一异言。为遮为表。若唯是表。应不双非。若但是遮。应无所执。亦遮亦表。应互相违。非表非遮。应成戏论。
　　
　　谓汝非一非异之言。为但是遮遣耶。为唯是表显耶。若唯是表。则或以非一表异。或以非异表一。可矣。应不双非。若但是遮。则应更无所执。何得仍执有法与有等性。两皆是实。若云亦遮亦表。则应展转相违。若云非表非遮。毕竟了无实义。而成戏论。
　　
　　又非一异。（则）违世（间）共知有一异物。亦违自宗色等有法。决定实有。是故彼言。唯（是）矫（强）避过。诸有智者。勿谬许之。
　　
　　佛法每言真俗二谛。非即非离。法与法性。非一非异。盖由但是遮诠。元无所执。了一切法。缘生无性。如幻不实。故得正显中道。远离断常空有等戏论也。彼既妄执诸法法性。决定实有。为避诘难。谩云。非有非无。既非无执之但遮。秖是四谤之所摄。岂可以其言语滥同。而谬许为正法哉。然外道妄执心外实法。故四句皆名为谤。若能了知心外无法。无所执著。则四句便为四门。谓法与法性一亦可。如波即水故。谓法与法性异亦可。如水非波故。谓法与法性亦一亦异亦可。真故相无别。俗故相有别故。谓法与法性非一非异亦可。不变恒随缘。随缘恒不变故。初破外道竟。
　　
　　　（癸）二破余乘二。初假问总破。二随执别破。（子）今初。
　　
　　余乘所执。离识实有色等诸法。如何非有。（答）。彼所执色。不相应行。及诸无为。理非有故。
　　
　　不秉大乘实教。惟执方便权说。故名余乘。彼计五位七十五法。心法唯一。心所法有四十六。色法十一。不相应行十四。无为法三。妄谓色。不相应及无为法。离心心所。别有实性。故今就彼所执破之。
　　
　　（子）二随执别破三。初破色法。二破不相应行。三破无为法。（丑）初中二。初破对无对。二破表无表。（寅）初又二。初标列。二别破。（卯）今初。
　　
　　且所执色。总有二种。一者有对。极微所成。二者无对。非极微成。
　　
　　有对色。谓五根五尘。无对色。谓法处所摄色也。大乘则明皆是识之相分。余乘妄执有对是极微成。无对非极微成。然皆谓是心外实色。
　　
　　　（卯）二别破二。初破有对。二破无对。（辰）初中二。初明有对非实。二明唯是识变。（巳）初又二。初略明。二广显。（午）今初。
　　
　　彼有对色。定非实有。能成极微。非实有故。
　　
　　　（午）二广显二。初明能成极微不实。二结所成有对不实。（未）初又二。初约质碍有无破。二约方分有无破。（申）今初。
　　
　　谓诸极微。若有质碍。应如瓶等。是假非实。若无质碍。应如非色。如何可集成瓶衣等。
　　
　　汝所执极微是有法。是假非实宗。因云。有质碍故。喻如瓶等。又极微是有法。不可集成有对色宗。因云。无质碍故。喻如非色。
　　
　　　（申）二约方分有无破。
　　
　　又诸极微。若有方分。必可分析。便非实有。若无方分。则如非色。云何和合（而能）承光发影。（试观）日轮才举。照柱等时。东西两边。光影各现。（东边）承光。（西边）发影。处既不同。所执极微。定有方分。又若（眼）见（身）触壁等物时。唯得此边。不得彼分。既和合物即诸极微。故此极微必有方分。又诸极微。随所住处。必有上下四方差别。（若）不尔（者。即如非色。无所质碍）。便无共和集（成粗色）义。或（许极微。互）相涉入。（既无质碍。）应（亦）不成粗（色。今既许和集成粗。）由此极微定有方分。（又彼既）执（所成）有对（果）色。即诸极微。若（极微）无方分（者。则）应（有对色亦）无障隔。若（许）尔（者）。便非障碍有对。是故汝等所执极微。必有方分。有方分故。便可分析。定非实有。
　　
　　先破有方分云。极微是有法。定非实有宗。因云。有方分可分析故。喻如瓶衣等。次破无方分云。极微是有法。不能和合承光发影宗。因云。无方分故。喻如非色。次更种种推穷。明其必有方分。如文可知。初明能成极微不实竟。
　　
　　　（未）二结所成有对不实。
　　
　　故有对色。实有不成。
　　
　　既非实有。则唯识所变明矣。初明有对非实竟。
　　
　　（巳）二明唯识所变三。初总征释。二依缘各释。三总结成。（午）今初。
　　
　　五识岂无所依缘色。
　　
　　此总征也。所依色。谓五根。所缘色。谓五尘。
　　
　　虽非无色。而是识变。谓识生时。内因缘力。变似眼等色等相现。即以此相。为所依缘。
　　
　　此总释也。虽非无所依所缘之十种色。而即是识之所变现。谓五识生时。由内第八识。执持相分种子因缘熏习之力。变似眼等五根色等五尘之相而现。由是五识。即以此第八识所现根尘之相而为亲所依。疏所缘。非是识外。别有极微所成。
　　
　　（午）二依缘各释二。初明所依。二明所缘。（未）今初。
　　
　　然眼等根。非现量得。以能发识。比知是有。此但功能。非外所造。外有对色。理既不成。故应但是内识变现。发眼等识。名眼等根。此为所依。生眼等识。
　　
　　谓眼等五根。非如五尘之现量可得。特以能发五识。故比量而知是有。此五根虽属色法。然但是第八识上功能。非识外别有极微所造。以彼所执外有对色。如上推破。理既不成。故应但是内识之所变现。以其能发眼等五识。是故名为眼等五根。以此为增上所依。而生眼等五识也。
　　
　　　（未）二明所缘二。初总标有无。二别明有无。（申）今初。
　　
　　此眼等识。外所缘缘。理非有故。决定应许。自识所变。为所缘缘。
　　
　　　（申）二别明有无二。初明外所缘缘非有。二显内所缘非无。（酉）初中二。初破执。二结况。（戌）初又四。初破计能生为所缘缘。二破计和合为所缘缘。三破转计和合时极微为所缘缘。四破转计极微和集位为所缘缘。（亥）今初。
　　
　　谓能引生似自识者。汝执彼是此所缘缘。非但能生。勿因缘等。亦名此识。所缘缘故。
　　
　　此所破执。与观所缘缘论不同。彼论首破极微非所缘缘。故云极微于五识。设缘非所缘。彼相识无故。犹如眼根等。今此乃计五根。为所缘缘。故云。谓能引生似自识者。汝执彼是此所缘缘。谓眼根引生眼识。眼识。似眼之能见。耳根引生耳识。耳识。似耳之能闻等。执彼五根。是此五识所缘也。然所缘缘。要具能生。带相二义。非但能生之一义也。若但能生。即可名所缘缘。则因缘及等无间缘。皆有能生一义。勿亦可名。所缘缘乎。
　　
　　　（亥）二破计和合为所缘缘。
　　
　　　（或计）眼等五识了色等时。但缘和合。似彼相故。（彼亦非理）。非和合相。异诸极微。有实自体。（以）分析彼（和合物）时。似彼（和合物）相（之）识。定不生故。彼和合相。既非实有。故不可说。是五识缘。勿第二月等。能生五识故。
　　
　　此与观所缘缘论所破是同。能破稍异。彼论纵许所缘。夺其为缘。故云。和合于五识。设所缘非缘。彼体实无故。犹如第二月。此无纵辞。但立量云。和合是有法。非五识缘宗。因云。非实有故。喻如第二月。
　　
　　　（亥）三破转计和合时极微为所缘缘。
　　
　　非诸极微共和合位。可与五识。各作所缘。（以）此识上无（有）极微相故。非诸极微。（各别）有（一）和合（之）相。（可与五识各作所缘。以）不和合时。无此（和合）相故。非（可谓）和合（之）位。与不合时。此诸极微体相有异。故（知）和合（之）位。如不合时（一般）。色等极微。（决）非五识（所缘之）境。
　　
　　若谓于和合位。仍缘各各极微。则五识不带极微之相。固不可也。若谓一一极微。各别有和合相。则与不和合时体相应异。又不可也。若极微体相不异。则和合时。极微仍自极微。岂得为五识境哉。
　　
　　　（亥）四破转计极微和集位为所缘缘。
　　
　　有执色等一一极微。不和集时。非五识境。共和集位。展转相资。有粗相生。为此识境。彼相实有。为此所缘。
　　
　　此叙转计也。粗相为此识境。是具带相之义。彼相不离极微。体是实有。是具能生之义。二支无阙。故为此识之所缘缘。
　　
　　彼执不然。（以极微）共和集位。与未集时。体相一故。（若谓五识缘彼极微和集。则如）瓶瓯等物。（大小既同。能成之）极微（亦相）等者。缘彼（瓶瓯等）相（之）识。应无别故。（若瓶瓯有别者。则于）共和集位。一一极微各各应舍微圆相故。（若不舍者。）非（缘瓶瓯等）粗相（之）识。（能）缘（极微）细相（之）境。（若许粗相识缘细相境者）。勿余境识。（亦应互）缘余境故。（则）一识应（可）缘一切境故。
　　
　　假如一瓶。集万极微所成。复有一瓯。亦万极微所成。则等是一万极微。有何差别。汝执五识缘彼极微和集。便不应见瓶瓯差别。若见差别。便应极微巳舍本相。若极微不舍本相。断非五识之所能缘。若许五粗相识。得缘极微细相境。亦应许眼识。得缘声香味触等矣。岂可乎哉。初破执竟。
　　
　　　（戌）二结况。
　　
　　许有极微。尚致此失。况无识外。真实极微。
　　
　　前来种破斥。犹是纵许极微是实。尚招如此过失。况识外何尝别有真实极微。宁得执有外所缘缘也哉。初明外所缘缘非有竟。
　　
　　（酉）二显内所缘缘不无。
　　
　　由此定知自识所变似色等相。（以）为（五识真）所缘缘。（以）见（分）托彼（似色而）生。（即变）带彼相（状而为所缘虑）故。
　　
　　带彼相故。是所缘二字之义。见托彼生。是下一缘字之义。此正释所缘缘。唯是自识所变相分。非心外法也。
　　
　　然识变时。随（彼本质）量（之）大小。顿现一相。非别变作众多极微。（而）合成一物（也。阿含及余经中。不过）为执粗色有实体者。佛说极微。令其除析（以知无实）。非谓诸色实有极微。（又）诸（修）瑜伽（观之）师。以假想慧。于粗色相。渐次除析。至不可析。假说极微。虽此极微。犹有方分。而不可析。若更析之。便似空现。不名为色。故说极微。是色边际。
　　
　　此申明识所变相。犹如镜中随量顿变。非先变极微。后合成物也。次更释疑。谓教中所说极微。不过欲显粗色是假。非谓别许极微是实。又观中所见极微。不过依假想慧。假说为色边际。亦岂有心外实极微哉。瑜伽。此云相应。依大乘理。修于假想事定事理相应。名瑜伽师。二依缘各释竟。
　　
　　　（午）三总结成。
　　
　　由此应知诸有对色。皆识变现。非极微成。
　　
　　初破有对竟。
　　
　　　（辰）二破无对。
　　
　　余无对色。是此（有对之流）类故。亦非实有。或无对故。（便）如心心所（一般）。定非实色。诸有对色。现有色相。以理推究。离识尚无。况无对色。现无色相。而（岂）可说为真实色法。
　　
　　五尘落谢影子。名无对色。即法尘也。初破对无对竟。
　　
　　　（寅）二破表无表三。初总征释。二别破执。三结唯识。（卯）今初。
　　
　　表无表色。岂非实有。（答）。此非实有。所以者何。
　　
　　　（卯）二别破执二。初别破表无表。二总明三业道。（辰）初又三。初破身表。二破语表。三破无表。（巳）今初。
　　
　　且身表色。若是实有。以何为性。若言是形（量）。便非实有。可分析故。长（短）等（形。析至）极微。（即便）不可得故。若言是动（作）。亦非实有。才生即灭。（不至余方）。无（有）动（转）义故。有为法灭。不待因故。灭若待因。（便成果法）。应非灭故。若言（别）有（一种）色（法）。非（青黄等）显（色）。非（长短等）形（色。乃）心（之力用）所引生（者。此）能动手等。名身表业。理亦不然。此（一种色。）若（言）是动。义如前破。若是动因。应即风界。风（则无体。）无（可）表示。不应名表。又（风是触微）。触（唯无记。）不应通善恶性。非显香味。（亦惟无记）类触应知。故身表业。定非实有。
　　
　　于五尘中。色有二种。一者显色。即青黄赤白等。亦名实色。二者形色。即长短方圆等。亦名假色。其声。香。味。触。虽名实色。皆非显色。亦非形色。但是有对而已。又五尘唯色声二种。通于善恶无记三性。香味触三。唯属无记。今身表通三性业。故不应以触香味为身表也。余可知。
　　
　　然心为因。令（本）识所变手等色相。生灭相续。转趣余方。（虽非实动）。似有动作。表示心故。假名身表。
　　
　　前破身表非实。此明不坏假名。而假名唯依识变。还表于心。究竟心外。更无实法也。
　　
　　　（巳）二破语表。
　　
　　语表。亦非实有声性。一刹那声。（纵许是实）。无诠表故。多念相续。（虽能诠表）。便非实故。外有对色。前已破故。（不可仍执为实有也）。然因（第六）心故。（于本）识（上）变似（音）声。生灭相续。似有表示。假名语表。于理无违。
　　
　　亦先破执实。次立假名。如文可知。
　　
　　　（巳）三破无表。
　　
　　表既实无。无表宁实。然依思愿善恶分（剂定）限。假立无表。理亦无违。谓此（无表）。或依（于能）发胜身语（之）善（思）恶思（所熏）种（子）增长位（而假）立。或依定中（能）止身语（二）恶（之）现行思（而假）立。故（此二种无表。皆依思立。但）是假有。
　　
　　无表色。即无作假色也。此复有二。一律仪戒。二定共戒。律仪。有善有恶。定共。则唯是善。不言道共者。道亦能发无作。但既由道力所发。决不计为心外实法。故不辨之。发胜身语恶思。谓期心作尔许时恶律仪业。此心熏于本识。遂发尔许时无作恶律仪也。发胜身语善思。谓期心受何等善戒。此心熏于本识。随发何等无作戒也。定中止恶行思。即定共戒。亦发无作。但是不作恶故。故名无表。初别破表无表竟。
　　
　　　（辰）二总明三业道。
　　
　　世尊经中。说有三业。（今但言心思。而）拨（无）身语（二）业。岂不违经。（答）。不拨（身语二业）为无。但言非（汝等所执实）色。能动身（之）思。（与身相应）。说名身业。能发语（之）思。（与语相应）。说名语业。（其）审（虑）决（定）二思。（与）意相应故。（能）作动（于）意故。说名意业。（发）起身语（之）思。有所造作。说名为业。（此之身语）。是审决（二）思所游履故。（又作善恶二因）。通生（或）苦（或）乐。（二种）异熟果故。亦名为道。（是）故前（身口）七（支）业道。亦（以）思为自性。或身语（二）表。（体虽非思。而由）中思（所）发（动）故。假说为业。（又是）思所履故。说名业道。
　　
　　思有三种。一动发胜思。二审虑思。三决定思。道者。路也。通也。余可知。二别破执竟。
　　
　　　（卯）三结唯识。
　　
　　由此应知实无外色。唯有内识。变似色生。
　　
　　初破色法竟。
　　
　　　（丑）二破不相应行三。初总明无实体用。二别破得非得等。三傍破执随眠。（寅）今初。
　　
　　不相应行。亦非实有。所以者何。得非得等。非如色心。及诸心所。体相可得。非异色心。及诸心所。作用可得。由此故知。定非实有。但依色等分位假立。此（有法）。定非异色心心所有实体用。（宗）。如色心等。（喻）。许（行）蕴摄故。（因）。或心心所及色无为所不摄故。（因）。如毕竟无。（喻）。定非实有。（宗）。或余实法所不摄故。（因）。如余假法。（喻）。非实有体。（宗）。
　　
　　相应者。和顺义。谓得等非能缘故。不与心心所法相应。非质碍故。不与色法相应。有生灭故。不与无为法相应。简非四位法故。名为不相应行。大乘假立二十四种。皆非识外实有。小乘立十四种。皆执实有。故今破之。凡申三量。总以此字为前陈有法。即指彼所执十四种也。一云。定非异色心心所有实体用宗。因云。许行蕴摄故。喻如色心等。二云。定非实有宗。因云。或心心所及色无为所不摄故。喻如毕竟无。三云。非实有体宗。因云。余实法所不摄故。喻如余假法。余实法。指色及心心所。余假法。指镜花水月等也。
　　
　　　（寅）二别破得非得等为六。初破得非得。二破众同分。三破命根。四破无心定等。五破诸有为相。六破名句文身。（卯）初中二。初征答破斥。二结申正义。（辰）今初。
　　
　　且彼如何知得非得。异色心等有实体用。契经说故。如说如是补特伽罗。成就善恶。圣者成就十无学法。又说异生不成就圣法。诸阿罗汉不成就烦恼。成不成（之为）言。（正）显得（与）非得。
　　
　　且彼下。大乘征。契经下。余乘答也。十无学法。谓正语。正业。正命。正念。正定。正见。正思惟。正精进。正解脱。正智也。
　　
　　经不说此异色心等有实体用。为证不成。亦说轮王成就七宝。岂即（实自）成就（女臣象马之）他身。（及珠轮之）非情（耶）。若谓于宝有自在力。假说成就。（非别实有得之一法。则一切有情）于善恶法。何不许然。（亦是假说成就）。而（必）执（为）实（有一）得（法耶）。若谓七宝在现在故。可假说成。宁知所成善恶等法。（独）离现在有（耶。若）离现（在。则诸善恶）实法。理非有故。现在必有善种等故。
　　
　　此下皆大乘破斥也。等者。指恶种及无漏种。已前先明得无体。已后更明得无用。
　　
　　又得于法。有何胜用。若言（此得于一切法。是）能起（因。则一切有情皆）应（以此得而）起无为（圣法。又）一切（草木等）非情。（不具此得）。应永不起。（何故现有非情生起。又）未得（善法者。及虽得善法。而）已失（者。亦无此得）。应永不生（善法。何故现有未得善法而今得。亦有已失善法而后得者）。若（谓未得已失。虽无现得。由有）俱生（之）得为因。（所以能复）起者。（则汝）所执（生与生生。此之）二（种）生（缘）。便为无用。又具善恶无记（三性之因为俱生）得者。（则于一时之中）。善恶无记（亦）应顿现（在）前。若（谓更）待余因。（故不顿现。则此）得。便（为）无用。若（更许云）。得（之）于法。是不失因。（一切）有情。由此（得因。乃能）成就彼（善恶等法）故。（然而）诸可成法。（总）不离（于）有情。若离有情。实不可得。故得于法。俱为无用。得实无故。非得亦无。
　　
　　初征答破斥竟。
　　
　　　（辰）二结申正义。
　　
　　然依有情可成诸法分位。假立三种成就。一种子成就。二自在成就。三现行成就。翻此。假立不成就名。此类虽多。而于三界见（道）所断（邪惑）种（子）未永害位。假立非得。名异生性。于诸圣法。未成就故。
　　
　　种子成就。谓无漏善种不坏。自在成就。谓加行善根。引发无碍。现行成就。谓已入见道。现证无漏圣法也。因此成就。翻立不成就名。此不成就。虽非一类。且约未见道前。未得圣法。名异生性。然岂于有情心外。别有得非得之实法哉。
　　
　　　（卯）二破众同分二。初征答破斥。二结申正义。（辰）今初。
　　
　　复如何知异色心等有实同分。契经说故。如契经说。此天同分。此人同分。乃至广说。
　　
　　复如下。大乘征。契经下。余乘答也。
　　
　　此经不说异色心等有实同分为证不成。若（谓）同智（同）言。（乃）因斯（同分而）起故。知（此同分是）实有者。则草木等（亦有同类之境。可发同智同言。亦）应有同分（矣。岂不违经）。又（若）于同分起同智言。（则此）同分复应有别同分（以起之）。彼既不尔。此云何然。若谓（以此同分）为因。（故）起同事（同）欲。（证）知（同分是）实有者。理亦不然。宿习为因。起同事欲。何要别执。有实同分。
　　
　　此大乘破斥也。智。谓解了。言。谓诠表。事。谓所为。欲。谓所愿。余皆可知。征答破斥竟。
　　
　　　（辰）二结申正义。
　　
　　然依有情身心相似分位差别。假立同分。
　　
　　　（卯）三破命根二。初征答破斥。二结申正义。（辰）今初。
　　
　　
　　复如何知异色心等。有实命根。契经说故。如契经说。寿暖识三。应知命根。说名为寿。
　　
　　亦大乘征。余乘答也。
　　
　　
　　此经不说异色心等。有实寿体。为证不成。又先已成色不异识。（暖是色法。既不离识）。应（可）比（知）。离识无别命根。又若命根异识实有。应如受（想）等。非实命根。（难曰）。若尔。如何经说三法。（答曰）。义别说三。如四正断。（难曰）。住无心位。寿暖应无。（以无识故）。答曰）。岂不经说。识不离身。（难曰）。既尔。如何名无心位。（答曰）。彼灭转识。非阿赖耶。有此识因。后当广说。此识足为（三）界（六）趣（四）生（之）体。是遍恒续异熟果故。无劳别执。有实命根。
　　
　　此大乘破斥也。先正申量云。命根是有法。非别实有宗。因云。不离识故。同喻如暖。次更申量云。彼执命根是有法。非实命根宗。因云。异识实有故。喻如受想等。此下三难三答。义皆可知。言义别说三者。秖一阿赖耶识。约相分色法。身根所得。名暖。约种子能持根身。名寿。约现行自体。名识。如四正断。秖一精进。约修断已生未生善恶。义别说四耳。征答破斥竟。
　　
　　（辰）二结申正义。
　　
　　然依亲生此（第八）识（之）种子。由（先世）业所引（持身）功能（各有）差别。（令色心等）住时决定。假立命根。
　　
　　　（卯）四破无心定等二。初征答破斥。二结申正义。（辰）今初。
　　
　　复如何知二无心定。无想异熟。异色心等。有实自性。若无实性。应不能遮心心所法。令不现起。
　　
　　复如下。大乘征。若无下。余乘答也。二无心定。谓外道无想定。及圣者灭尽定。无想异熟。谓第四禅无想天果。
　　
　　若无心位。有别实法。异色心等。能遮于心。名无心定。应无色时。有别实法。异色心等。能碍于色。名无色定。彼既不尔。此云何然。又遮碍心。何须实法。如堤塘等。假亦能遮。
　　
　　此大乘破斥也。先约无色定以为幷难。次以堤塘而喻假亦能遮。皆如文可知。征答破斥竟。
　　
　　　（辰）二结申正义。
　　
　　谓修定时。于定加行（位中）。厌患粗动心心所故。发胜期愿。遮心心所。令心心所渐细渐微。微微心时。熏异熟识。成极增上厌心等种。由此损伏心等种故。粗动心等暂不现行。依此分位。假立二定。此种善故。定亦名善。无想定前求无想果故。所熏成种。招彼（天之）异熟识。依之粗动想等不行。于此分位。假立无想。依异熟（识而）立。（故）得异熟（之）名。故此三法。亦非实有。
　　
　　厌心等种。谓与厌患相应之心。心所种子也。心等种。谓前六转识。及诸相应心所之种子也。粗动心心所暂不现行。正显第八第七细心心所。仍现行也。若但伏灭前六转识及彼心所。名无想定。若兼伏灭第七识中俱生我执现行。名灭尽定。此二位中。皆不与别境之定心所相应。但是假立定名。然其种是善法。故定亦得名善。由无想定。招无想天异熟果报。故名无想异熟。故此三法。皆非离识实有。明矣。
　　
　　成唯识论观心法要卷第一
　　
　　
　　
　　
　　成唯识论观心法要卷第二
　　
　　蕅益沙门智旭述
　　
　　　（卯）五破诸有为相二。初征答破斥。二结申正义。（辰）今初。
　　
　　复如何知。诸有为相。异色心等有实自性。契经说故。如契经说。有三有为之有为相。乃至广说。
　　
　　此亦大乘征。而余乘答也。三有为。即下文所云定有法略有三种。一现所知法。如色心等。二现受用法。如瓶衣等。如是二法。世共知有。三有作用法。如眼耳等。由彼彼用。证知是有。此三摄尽一切有为诸法也。有为相者。即生住异灭四相。谓色。心。瓶。衣及眼。耳等。无不各有生住异灭相故。
　　
　　此经不说（生住等相）。异色心等有实自性。为证不成。非（八转声中）第六（属）声。便表异体。（以）色心之体。即色心（生住异灭之相）故。非（生灭等）能相（之）体。定异（于色心等）所相。勿坚相等。（亦可）异地等故。（又）若（使生灭等）有为（之）相。异（色心等）所相（之）体。（则无生无灭等）无为相（之）体。（亦）应异（于真如虚空等）所相（乎）。又生等（四）相。若（其）体俱（是实）有。（则）应一切时（中）齐兴作用。（即生即住即异即灭）。若（以四相）相违故。（而）用不顿兴（者。则四）体亦（复）相违。如何（可）俱有（哉）。
　　
　　此下皆大乘破斥也。八啭声者。一体。二业。三异。四为。五从。六属。七于。八呼。今契经所云。三有为之有为相。此一之字。乃是诠所属义。正即第六属声。明其离有为法。无有为相。即于色心诸法体上。而辩生住异灭。非表能所。各有异体也。假使生。住。异。灭。定异于色。心诸法。则坚。湿。暖。动。亦可定异于地。水。火。风乎。又若生。住。异。灭之相。果异色心诸法之体。则不生不灭等相。亦可异于虚空真如等体乎。又生。住。异。灭。若各有体。则应一切时中。各齐兴用。若用相违。故不顿兴。则体亦相违。安得俱有乎。
　　
　　又（体既不俱。则）住。异。灭（三）用。（亦）不应俱（为现在实有。若谓生灭等）能相（与色心等）所相体俱本有。（则）用亦应然。（以用与体）。无别性故。
　　
　　彼计生属未来。住。异。灭。同属现在。故今破曰。三体既不可俱。则三用亦不宜俱属现在。设许体俱本有。则四相亦应俱有。不应独许住。异。灭是现在。别以生属未来也。
　　
　　若谓（能所体虽本有）。彼（之作）用更待因缘。（然后起者。则色心等）所（相。既）待因缘。应非本有。又（复既待因缘。则汝所）执生（住）等（能相）。便为无用。
　　
　　先破色心等所相非有。次破生住等能相无用也。
　　
　　　（又若谓色心等）所相恒有。而（与）生（灭）等（能相）合。（则）应无为法。亦有生（灭）等（合。以）彼（无为之恒有。与）此（有为之恒有。求其）异因。不可得故。
　　
　　不达生。住。异。灭之外。无色心诸法。故妄计云。所相恒有。不达色心诸法之外。无生。住。异。灭。故妄计云。与生等合。应先出余乘。量云。所相是有法。决定恒有宗。因云。生等合故。喻如无为法。次申违量云。无为是有法。亦生等合宗。因云。以恒有故。喻如所相。既无为恒有。不与生灭等合。则色。心等。与生灭合。岂得为恒有哉。既生灭等。不能与无为合。则离色心诸法之外。岂别有生灭等实体哉。
　　
　　又去来世。非现非常。应似空华。非实有性。生名为有。宁在未来。灭名为无。应非现在。灭若非无。生应非有。又灭违住。宁执同时。住不违生。何容异世。故彼所执。进退非理。
　　
　　此更破彼妄计生属未来。住异灭属现在也。初征答破斥竟。
　　
　　　（辰）二结申正义。
　　
　　然有为法。因缘力故。本无今有。暂有还无。表异无为。假立四相。本无今有。有位名生。生位暂停。即说为住。住别前后。复立异名。暂有还无。无时名灭。前三有故。同在现在。后一是无。故在过去。
　　
　　此正明假立四相。非别有实体也。前三。谓生。住。异。后一。谓灭。余俱可知。
　　
　　　（难曰）。如何（灭是）无法。（乃）与有（法）为相。（答曰）。表此（有法）后（必归）无。为相何失。生表有法先非有。灭表有法后是无。异表此法非凝然。住表此法暂有用。故此四相。于有为法虽俱名表。而表有异。此依刹那假立四相。（若约）一期（果报之）分位。亦得假立（四相）。初有名生。后无名灭。生已相似相续名住。即此相续转变名异。是故四相皆是假立。
　　
　　五破诸有为相竟。
　　
　　（卯）六破名句文身二。初征答破斥。二结申正义。（辰）今初。
　　
　　复如何知。异色心等。有实诠表名句文身。契经说故。如契经说。佛得稀有名句文身。
　　
　　亦大乘征。余乘答也。解见下文。
　　
　　此经不说异色心等有实名等。为证不成。若名句文。（有法）。异声实有。（因）。应如色等。（喻）。非实能诠。（宗。若）谓声能生名句文者。此声必有音韵屈曲。此足能诠。何用名等。若谓声上音韵屈曲。即名句文。（而是）异声实有。（则）所见色上形量屈曲。（亦）应异色处。别有实体（耶）。若谓声上音韵屈曲。如弦管声。非能诠者。此（言语声。亦）应如彼（弦管之）声。不别（能）生名（句文）等。（且）又谁说彼（弦管之声）定不能诠。（余乘难曰）。声若能诠。风铃声等应有诠用。（大乘答曰）。此（语声亦）应如彼（风铃等声）。不别生实名句文身。若（许）唯（有）语声能生名等。如何不许唯（此）语（声即）能诠（理。既唯语声即能诠理。何须别生名句文身。小乘又难曰）。何理定知能诠即语。（大乘答曰）。宁知异语别有能诠。语不异能诠。人天共了。执能诠异语。天爱非余。
　　
　　此大乘破斥也。文义幷显。不须别释。言天爱非余者。有谓光音天以上。不用语言为诠表故。
　　
　　　（辰）二结申正义。
　　
　　然依语声分位差别。而假建立名句文身。名诠（法之）自性。句诠（法之）差别。文即是字。为（名句）二（者）所依。此（名句文）三离声。虽无别体。而假实异。亦不即声。由此法词二无碍解。境有差别。声与名等。蕴处界摄。亦各有异。
　　
　　名句文是假立。声是实有。名句文是法无碍解境。声是辞无碍解境。约五蕴。则声是色蕴摄。名句文是行蕴摄。约十二处。则声是声处摄。名句文是法处摄。约十八界。则声是声尘界摄。名句文是法尘界摄也。
　　
　　且依此土。说名句文依声假立。非谓一切。诸余佛土。亦依光明妙香味等。假立（名句文）三故。
　　
　　此又统论十方佛土。六尘皆得假立名句文也。盖此土唯耳根利。故且依声立三。余土六根各有利钝。眼根利者。则依光明立名句文。鼻根利者。则依妙香立名句文。舌根利者。则依妙味立名句文。等者。指触法二尘。亦得依之立名句文。故法华玄义云。六尘体是法界。一一无非教经。亦无非行经。亦无非理经也。二别破得非得等竟。
　　
　　　（寅）三傍破执随眠。
　　
　　有执随眠。异心心所。是不相应行蕴所摄。
　　
　　先叙计也。随眠。谓烦恼种子。随逐有情。眠伏藏识。故名随眠。本是第八识所执持。即彼相分。而余乘以为不与前六现识相应。遂妄执为。别有自体。是行蕴摄也。
　　
　　彼亦非理。（既）名（为）贪等（随眠惑）故。如现贪等。非不相应。
　　
　　量云。所执随眠是有法。非不相应行宗。因云。名贪等故。喻如现贪等。
　　
　　执别有余不相应行。准前理趣。皆应遮止。
　　
　　小乘止执十四不相应行。故且随其所执破之。大乘所明二十四法。本非实有。但是假立。设有更执为实法者。即以如前理趣。遮破可知。二破不相应行竟。
　　
　　　（丑）三破无为法二。初以理破斥。二结申正义。（寅）今初。
　　
　　诸无为法。离色心等。决定实有。理不可得。且定有法。略有三种。一现所知法。如色心等。二现受用法。如瓶衣等。如是二法。世共知有。不待（宗）因（比量而）成。三有作用法。如眼耳等。由彼彼用。证知是有。无为非世共知定有。又无作用。如眼耳等。设许（其是）有用。（则）应（反）是无常。故不可执无为定有。
　　
　　诸无为。指余乘所执三无为。一虚空无为。二择灭无为。三非择灭无为也。色等五尘。是五识现量所知。心及心所。是他心智现量所知。故名现所知法。余可知。
　　
　　然诸无为。所知性故。或色心等。所显性故。如色心等。不应执为离色心等。实（有）无为（之）性。
　　
　　下结申正义中云。诸无为法。略有二种。一依识变。假施设有。二依法性。假施设有。今约依识变义立量云。诸无为是有法。不应执为离色心等实无为性宗。因云。所知性故。喻如色心等。又约依法性义立量云。诸无为是有法。不应执为离色心等实无为性宗。因云。色心等所显性故。喻如色心等。
　　
　　又虚空等（三无为法）。为一为多。若体是一。遍一切处。虚空容受色等法故。随能合法。体应成多。一所合处。余不合故。不尔。诸法应互相遍。若谓虚空不与法合。（则）应（虚空）非（能）容受。如余（择灭等）无为。又色等中。有虚空不。有应相杂。无应不遍。
　　
　　若达三无为法。不过是色心等所显之性。假施设有。本非离识。别有实性。则何一何多。亦不妨说一说多。如后文断十重障。证十真如。真如尚非是一。云何有十。乃约断障所显。不妨非十而说十也。今余乘既妄执离识别有三无为性。故以为一为多。双征难之。先破一。后破多。今破一中。先破虚空无为是一。故云。若虚空无为之体是一。遍一切处。以能容受色等法故。然而随能合法。则体应成多。是遍则不一也。或应一所合处。余不合故。是一则不遍也。设既不许体应成多。又不许余皆不合。则应诸法。各互相遍。方成一体遍一切处。而岂可哉。恐转计云。虚空不与法合。奚至体应成多。亦何论一合而余不合。故今破云。若谓虚空不与法合。则应非能容受。如择灭等无为。何得名为虚空无为。又色等中若有虚空。则应相杂而非一。或色等中便无虚空。则应有缺而不遍。宁得执虚空体一。遍一切处。为识外实法耶。
　　
　　一部一品结法断时。应得余部余品择灭。
　　
　　此破择灭无为定一之执也。无为之性。即是唯识实性。但依智慧简择力故。分分除灭见思烦恼。分分显出真如实性。故名择灭无为。然而真如体绝言思。既非定多。又岂定一。今若执为定一。则如一部一品结法断时。便应顿得余部余品择灭。而四果差别分位皆不成矣。又岂可哉。言部品者。见所断惑。分为四部。一者见苦谛所断部。凡有十种随眠。若约三界。共有二十八品。二者见集谛所断部。三者见灭谛所断部。四者见道谛所断部。修所断惑。共为一部。约三界九地。分为八十一品。
　　
　　一法缘阙得不生时。应于一切得非择灭。执彼体一。理应尔故。
　　
　　此破非择灭无为定一之执也。无为法性。本无生灭。由缘生法。覆令不显。故于缘缺之时。法暂不生。名非择灭无为。亦非定多定一也。今若执为定一。则一法缘缺不生时。应一切法皆悉不生。又岂可哉。执彼下。总结上文。先破一竟。
　　
　　若体是多。便有品类。应如色等。非实无为。虚空又应非徧容受。
　　
　　此总破三无为体多也。文义可知。
　　
　　余部所执离心心所实有无为。准前应破。
　　
　　设或更执不动无为。想受灭无为等。总以一多二义破之。例皆别无实法也。
　　
　　又诸无为。许无因果故。应如兔角。非异心等有。
　　
　　若有因果。便是有为。既称无为。决同许无因果。故总立量破云。诸无为是有法。非异心等有宗。因云。许无因果故。喻如兔角。初以理破斥竟。
　　
　　　（寅）二结申正义。
　　
　　然契经说。有虚空等诸无为法。略有二种。一依识变。假施设有。谓曾闻说虚空等名。随分别有虚空等相。数习力故。（功夫渐渐成熟。致使）心等生时。似虚空等无为相现。此所现相。（是独头意识所缘之独影境。但以）前后相似。无有变易。假说为常。二依法性。假施设有。谓空无我所显真如。有无俱非。心言路绝。与一切法非一异等。是法真理。故（说）名（为）法性。离诸障碍。故（或）名（为）虚空。由简择力。灭诸杂染。究竟证会。故（又）名（为）择灭。不由择力本性清净。或缘阙所显。故（又）名（为）非择灭。苦乐受灭。故（又）名（为）不动。想受不行。（故又）名想受灭。此五（种名。）皆依如假立。（即此）真如（二字）。亦是假施设名。遮拨为无。故说为有。遮执为有。故说为空。勿谓虚幻。故说为实。理非妄倒。故名真如。不同余宗离色心等有实常法。名曰真如。故诸无为。非定实有。
　　
　　虚。谓徧计所执。幻。谓依他所现。非妄故名真。无倒故名如。余皆可知。初叙破外小所执竟。
　　
　　　（壬）二立量以显唯识。
　　
　　外道余乘所执诸法。（是有法）。异心心所非实有性。（宗）。是所取故。（因）如心心所。（喻）。能取彼（诸法之）觉。（是有法）。亦不缘彼（心外实法。宗）。是能取故。（因）。如缘此（内相分之）觉。（喻）。
　　
　　初一量破所徧计。次一量破能徧计。所徧计。即心心所之相分。名为所取。能徧计。即心心所之见分。名为能取。见相二分。皆不离于自证。设使异心心所。便无能取所取矣。
　　
　　诸心心所。（是有法）。依他起故。（因）。亦如幻事。（喻）。非真实有。（宗）。为遣妄执心心所外实有境故。说唯有识。若执唯识真实有者。如执外境。亦是法执。
　　
　　此由前文既显徧计本空。今更申明依他非实也。故大佛顶经云。入圆成实。远离依他。及徧计执。得无生忍。若不达依他如幻。岂名具分唯识哉。宗前敬叙。即云。稽首唯识性。此中借依他以破徧计法执既竟。遂彻底掀翻。如此道破。而昧者。犹谓法相一宗。但是建立。呜呼冤哉。
　　
　　　（壬）三结判俱生分别二。初结属二种。二判其有无。（癸）今初。
　　
　　然诸法执略有二种。一者俱生。二者分别。俱生法执。无始时来虚妄熏习内因力故。恒与身俱。不待邪教及邪分别。任运而转。故名俱生。此复二种。一常相续。在第七识。缘第八识（之见分。变）起（第七识）自心（中之影）相。执为实法。二有间断。在第六识。缘（第八）识所变蕴。处。界相。或总或别。（变）起（第六识）自心（中之影）相。执为实法。此二法执。细故难断。后十地中。数数修习胜法空观。方能除灭。分别法执。（虽有内熏之因）。亦由现在外缘力故。非与身俱。要待邪教及邪分别。然后方起。故名分别。唯在第六意识中有。此亦二种。一缘邪教所说蕴。处。界相。（变）起（第六识）自心（中之影）相。分别计度。执为实法。二缘邪教所说自性等相。（变）起（第六识）自心（中之影）相。分别计度。执为实法。此二法执。粗故易断。入初地时。观一切法（中）法（性本）空。（所显）真如（之理）。即能除灭。
　　
　　邪教所说蕴。处。界。指小乘人。禀受不了义说。所造小乘诸论。名邪教也。余可知。
　　
　　　（癸）二判其有无。
　　
　　如是所说一切法执。自心外法。或有或无。自心内法。一切皆有。是故法执。皆缘自心所现似法。执为实有。然似法相。从缘生故。是如幻有。所执实法。妄计度故。决定非有。故世尊说。慈氏当知。诸识所缘。唯识所现。依他起性。如幻事等。
　　
　　自心外法。非亲所缘。故或有或无。自心内法。是亲所缘。唯识所变。不离识故。故一切皆有。余可知。广释初三句中。二征答别释竟。
　　
　　　（巳）三总结无实二。初正明。二释妨。（庚）今初。
　　
　　如是外道余乘所执离识我法。皆非实有。故心心所决定不用外色等法为所缘缘。缘用必依实有体故。现在彼聚心心所法。（是有法）。非此聚识亲所缘缘。（宗）。如非所缘。（喻）。他聚摄故。（因）。同聚心所。（是有法）。亦非亲所缘。（宗）。自体异故。（因）。如余非所取。（喻）。由此应知。实无外境。唯有内识。似外境生。是故契经。伽他中说。如愚所分别。外境实皆无。习气扰浊心。故似彼而转。
　　
　　八识互望。互称彼此。心王必有心所相应。故皆名聚。且如第八识。与五徧行心所自为一聚。非第七识亲所缘缘。余皆可知。同聚心所。谓与心王相应而俱起者。且如徧行五心所。虽与第八识相应。然非第八识之所缘缘。又第八识心王。亦非五心所之所缘缘。又五心所互望。亦各不得相缘。如触心所。虽与作意等俱起。然决非作意等亲所缘缘。乃至思心所。决非受想等亲所缘缘。余皆可知。
　　
　　　（庚）二释妨二。初难。二释。（辛）今初。
　　
　　有作是难。若无离识实我法者。假亦应无。谓假必依真事似事共法而立。如有真火。有似火人。有猛（烈）赤（色之）法。乃可假说此人为火。假说牛等。应知亦然。我法若无。依何假说。无假说故。似亦不成。如何说心似外境转。
　　
　　真火喻真事。似火人喻似事。猛赤喻共法也。余可知。
　　
　　　（辛）二释二。初正释外难。二示假说意。（壬）初中三。初总破。二别破。三结斥。（癸）今初。
　　
　　彼难非理。离识我法。前已破故。依类依实。假说火等。俱不成故。
　　
　　　（癸）二别破二。初破喻。二破法。（子）初中二。初破依类。二破依实。（丑）今初。
　　
　　依类假说。理且不成。（猛性赤色人虽有之。而）猛赤等（能烧之）德。非类（同火之）有故。若无（此能烧之）共德。而假说彼（为似火人）。应亦于水等假说火等名。（以水亦有猛赤法故）。若谓猛等虽非类（火能烧之）德。而（猛与赤。恒）不相离。故可假说。此亦不然。人类猛等。现见亦有互相离故。（或性猛而色不赤。或色赤而性不猛）。类既无（能烧之）德。又（猛与赤二）互相离。然有于人假说火等。故知（世间）假说。不（必）依类（而）成。
　　
　　　（丑）二破依实。
　　
　　依实假说。理亦不成。（以）猛赤等德。非共有故。谓猛赤等。在火（则以色微触微为体。依火而住）。在人（则以色心为体。依人而住）。其体各别。所依异故。（若）无共（德而可）假说。有过同前。（应亦于水等。假说火等名）。若谓人（有暖德。与）火德相似故。可假说者。理亦不然。（假）说（为似）火（人。正）在（于）人（之猛赤相）。非在（于暖）德故。由此（世间）假说。不（必）依实（而）成。
　　
　　大凡世间假说。有依类者。亦有不依类者。有依实者。亦有不依实者。元非一概。今彼妄执假说。必须依类依实。故即彼所说之喻。夺其依类依实二俱不成也。初破喻竟。
　　
　　　（子）二破法二。初正破假说依真。二结申假说正义。（丑）今初。
　　
　　又假必依真事立者。亦不应理。真。谓（诸法）自相。假智及诠。俱非（能得其）境故。谓（有分别之）假智。（及名句文之假）诠。不得（诸法）自相。唯于诸法共相而转。亦非离此（共相之外）。有别方便。（更）施设（一个）自相。（以）为假（智及诠）所依。然假智（及）诠。必依（意言）声（相而）起。声不及处。此（假智诠。即）便不转。（是以）能诠所诠。俱非（法之）自相。故知假说。不依真事。
　　
　　依真说假。下文亦自有之。但谓假必依真事立。则不应理。以诸法自相。离心缘。离言说。唯是现量所证知故。一涉语言。则能诠所诠。皆非诸法自相。唯于诸法共相而转。然离共相之外。亦别无自相可得。盖现量所缘之境。名为自相。比量非量所缘之境。名为共相。不过皆是识所变之相分。非以自相为真。共相为依真之假也。既知假智及诠。不依诸法自相。便可例知假说我法。不必有真我真法以为依矣。
　　
　　　（丑）二结申假说正义。
　　
　　由此但依似事而转。似谓增益。非实有相。（言）声依（此）增益似相而转。故不可说假必依真。
　　
　　增益者。意识变现之影像也。依此影像。有所言说。言说为能诠。影像为所诠。故幷不依真也。二别破竟。
　　
　　　（癸）三结斥。
　　
　　是故彼难。不应正理。
　　
　　初正释外难竟。
　　
　　　（壬）二示假说意。
　　
　　然依（内）识变（现。而有似我似法）。对遣妄执真实我法。（故）说假似（之）言。由此契经伽他中说。为对遣愚夫。所执实我法。故于识所变。假说我法名。
　　
　　初释前三句竟。
　　
　　　（丁）二释后三句二。初结前标数。二释通别名。（戊）今初。
　　
　　识所变相。虽无量种。而能变（八种）识。（约）类（而言）。则唯（有）三。
　　
　　　（戊）二释通别名二。初释三类别名。二释能变通名。（己）今初。
　　
　　一谓异熟。即第八识。多异熟性故。二谓思（察度）量。即第七识。恒审思量（我无我）故。三谓了境。即前六识。了境相粗故。（颂中）及（之一）言。（乃）显（前）六（识）合为（了别境之）一种（类）。
　　
　　第八不同前六。惟有一分是异熟生。故名多异熟性。前六不恒。第八不审。第七于未转位。恒审思量我相。已转依位。恒审思量二无我理。余可知。
　　
　　　（己）二释能变通名二。初总标。二别释。（庚）今初。
　　
　　此三皆名能变识者。能变有二种。
　　
　　（庚）二别释二。初释因能变。二释果能变。（辛）今初。
　　
　　一因能变。谓第八识中等流异熟二因习气（也）。等流习气。由（前）七识中善恶无记（三性之现行）。熏（于第八。）令（第八中三性种子未生者）生。（巳生者）长。异熟习气。由（前）六识中有漏善恶（二种现行。）熏（于第八而）令生长。
　　
　　　（辛）二释果能变。
　　
　　二果能变。谓前二种习气力故。有八识（自证分）生。现（于相见二分之）种种相。（此中由前）等流习气（以）为（亲）因缘故。八识体相差别而生。名（之为）等流果。（以其）果似因故。（由前）异熟习气（以）为增上（助）缘。感第八识酬引业力恒相续故。（而）立（真）异熟（之）名。（若）感前六识酬满业者。（乃）从异熟（而）起。（但）名（为）异熟生。不名（为真）异熟。（以其）有间断故。即前（真）异熟及异熟生（之二种。皆）名（为）异熟果。（以其）果（性）异（于）因（性）故。（然）此（颂）中（所言异熟）。且（单）说（第七）我爱（所执。及有）执（持含）藏（能）持杂染（有漏善恶）种（因）。能变（二种异熟）果（之第八本）识。名为异熟。非谓一切。
　　
　　果异因者。因从善恶。果惟无记也。非谓一切者。谓前六识一分酬满业者。亦可得异熟名。而非此中所指也。初略答外难。略标识相竟。
　　
　　　（乙）二广明识相显前颂意二。初广明三能变相。二广明所变唯识。（丙）初中二。初分释三能变相。二会三能变俱转以示二谛。（在第七卷中。）（丁）初中三。初释初能变。二释第二能变。三释第三能变。（戊）初又二。初设问举颂。二以论释成。（己）今初。
　　
　　虽已略说能变三名。而末广辨能变三相。且初能变。其相云何。颂曰。初阿赖耶识。（一自相门）。异熟。（二果相门）。一切种。（三因相门）。不可知。（四不可知门）。执。受。处。（五所缘门）。了（六行相门。）常与触。作意。受。想。思。相应（七相应门）。唯舍受。（八受俱门）。是无覆无记。（九三性门）。触等亦如是。（十心所例王门）恒转如暴流。（十一因果法喻门）。阿罗汉位舍。（十二伏断位次门）。
　　
　　　（己）二以论释成二。初正释颂文。二证有本识。（庚）初中八。初释自相等三门。二释不可知等三门。三释相应门。四释受俱门。五释三性门。六释心所例王门。七释因果法喻门。八释伏断位次门。（辛）初中二。初正释三门。二重明因相。（壬）今初。
　　
　　论曰。初能变识。大小乘教。（皆）名（为）阿赖耶。此识具有能藏所藏执藏义故。谓与杂染互为缘故。有情执为自内我故。此（阿赖耶之名）。即显示初能变识。所有自相（以）摄持因果（而）为（本识之）自相故。此（第八）识自相。分位虽多。藏（名最）初（先舍。又其）过（失最）重。是故偏说。
　　
　　藏一切转识种子。故有能藏之义。受转识所熏成种。故有所藏之义。被第七识执之为我。故有执藏之义。言与杂染互为缘者。谓由本识与前七为缘。故起前七现行。复由前七与本识为缘。故熏本识种子。此句释成能藏所藏义也。有情执为自内我句。释成执藏义也。言此识自相分位虽多者。瑜伽论云。第八识自相有八。一依止执受相。二最初生起相。三有明了性相。四有种子性相。五业用差别相。六身受差别相。七处无心定相。八命终时分相。今取第一依止执受相说也。
　　
　　此（第八识。乃）是能引诸界（诸）趣（诸）生。（种种）善不善业（所引之）异熟果故。说名异熟。离此（第八识外）命根。众同分等。恒时相续（之）胜异熟果。不可（别）得故。此（异熟识之名）。即显示初能变识所有果相。此（第八）识果相。虽多位多种。（唯有真）异熟（果之义）。实不（与前七识）共。故偏说之。
　　
　　诸界。即三界。诸趣。即六趣。诸生。即四生十二类生也。言此识果相虽多位多种者。宗镜录云。第八识于五果中。除离系果。余四皆有。故云。果相虽多。如望自种子。是等流果。望作意等心所。是士用果。望前七识。为增上果。望善恶业。即异熟果。
　　
　　此（第八识）。能执持诸法种子令不失故。名一切种。离此（第八识外）。余法能遍执持诸法种子不可得故。此（一切种识之名）。即显示初能变识所有因相。此（第八）识因相。虽有多种。（惟此能）持种（义实）。不（与前七识）共。是故偏说。
　　
　　宗镜录云。第八因相。于六因中有四。能持种子义边。是种子因。若因望种子俱时而有。即俱有因。若望自类种子。前后相引。即同类因。若望同时心所等。即相应因。惟无异熟因及徧行因。故云。因相多也。（异熟因。谓增上善恶。此第八识。惟无记故。是异熟果。非异熟因。徧行因。谓见疑无明等。徧于染法。此第八识。不与相应。非徧行因也）。
　　
　　初能变识。体相虽多。略说惟有如是三相。
　　
　　初正释三门竟。
　　
　　　（壬）二重明因相三。初标。二释。三结。（癸）今初。
　　
　　一切种相。应更分别。
　　
　　　（癸）二释为四。初明种子相。二明本新义。三明种子义。四明熏习义。（子）初中二。初正释。二结判。（丑）初又二。初正释种相。二明种实有。（寅）今初。
　　
　　此中何法名为种子。谓本识中亲生自果功能差别。此（种子因用）。与本识（之体）。及所生（之）果。不一不异。体用因果。理应尔故。
　　
　　如眼识种子。亲生眼识自果等。此种有生果之作用。故名功能。色心等种。其类非一。故名差别。本识为体。种子为用。种子为因。所生为果。体是能藏。用是所藏。因是能生。果是所生。故不一。离体无用。离因无果。故不异也。
　　
　　　（寅）二明种实有。
　　
　　虽非一异。而（种子原）是实有。（以一切）假法（犹）如（空）无。非（可为诸法亲）因缘故。（难曰）。此（种子）与诸法。既非一异。应如瓶等。是假非实。（答曰）。若尔。（则）真如（与诸法亦非一异。岂亦）应是假有（耶。设）许（真如是假。）则便无真胜义谛。（既许真如非假。则知种子亦实）。然诸种子。唯依世俗说为实有。不同真如（是胜义实有也）。
　　
　　先正明。次答难。后以二谛判。幷可知。初正释竟。
　　
　　　（丑）二结判又二。初结属相分。二判属三性。（寅）今初。
　　
　　种子虽依第八识体。而是此识（之）相分。非余（三分）。见分恒取此（种子。以）为（亲所缘缘）境故。
　　
　　　（寅）二判属三性又二。初正判。二释妨。（卯）今初。
　　
　　诸有漏种。与异熟识。体无别故。无记性摄。（然彼能生之）因。（与所生之）果。俱有善等（三）性故。亦（可）名（为）善等。诸无漏种。非异熟识性所摄故。因果俱是善性摄故。唯名为善。
　　
　　因。谓前七现行熏种之因。果。谓种子所发七现行果。余可知。
　　
　　　（卯）二释妨。
　　
　　　（难曰。）若尔。何故决择分说二十二根。一切皆有异熟种子。皆异熟生。（释曰。三无漏根）。虽名异熟。而非无记。依异熟故。名异熟种。异性相依。如眼等识。或无漏种。由熏习力转变成熟。立异熟名。非无记性所摄异熟。
　　
　　决择分。瑜伽师地论之第二分也。二十二根者。眼。耳。鼻。舌。身。五净色根。男女二根。命根。意根。忧。喜。苦。乐。舍。五受根。信。进。念。定。慧。五善根。及三无漏根也。一未知当知根。二己知根。三具知根。名为三无漏根。初明种子相竟。
　　
　　　（子）二明本新义三。初净月师等唯立本有。二难陀师等唯立新熏。三护法正义本新合论。（丑）初中三。初释义。二引证。三结示。（寅）今初。
　　
　　此中有义。一切（染净）种子。皆本性有。不从熏生。由熏习力。但可（令其）增长。
　　
　　　（寅）二引证。
　　
　　如契经说。一切有情无始时来。有种种界。如恶叉聚。法尔而有。（以）界即（是）种子（之）差别名故。又契经说。无始时来界。一切法等依。界是因义。瑜伽亦说。诸种子体。无始时来。性虽本有。而由染净新所熏发。诸有情类无始时来。若（堪）般涅槃法者。一切（有漏无漏）种子。皆悉具足。（若）不（堪）般涅槃法者。便阙三种菩提种子。如是等文。诚证非一。又诸有情。既说本有五种性别。故应定有法尔种子。不由熏生。又瑜伽说。地狱成就三无漏根。（决）是种（子）。非（是）现（行）。又从无始。展转传来。法尔所得。本性住（之种子）性。
　　
　　般。入也。三种菩提。谓声闻菩提。独觉菩提。无上菩提也。五种性。谓一阐提种性。声闻种性。独觉种性。不定种性。如来种性也。三无漏根如前说。
　　
　　　（寅）三结示。
　　
　　由此等证。无漏种子。法尔本有。不从熏生。有漏亦应法尔有种。由熏增长。不别熏生。如是建立。因果不乱。
　　
　　初净月师等。唯立本有竟。
　　
　　　（丑）二难陀师等惟立新熏亦三。初释义。二引证。三会违。（寅）今初。
　　
　　有义。种子皆熏故生。（但以）所熏能熏俱无始有。故（言）诸种子无始成就。种子既是习气异名。习气必由熏习而有。如麻香气。华熏故生。
　　
　　　（寅）二引证。
　　
　　如契经说。诸有情心。染净诸法所熏习故。（乃有）无量种子之所积集。论说内种定有熏习。外种熏习或有或无。又名言等三种熏习。总摄一切有漏法种。彼三既由熏习而有。故有漏种必藉熏生。无漏种生亦由熏习。（故诸圣教）。说闻熏习。（谓）闻净法界等流正法而熏起故。是（即）出世心（之）种子性故。
　　
　　三种熏习者。一名言习气。二我执习气。三有支习气。具如第八卷中广明。净法界等流正法者。谓诸佛菩萨。以根本智。证清净法界妙理。以后得智。随顺众生。流出语言文字。诠显净法界理。令诸众生。寻名取悟。此所流出正法。与净法界相应。故名等流。
　　
　　　（寅）三会违。
　　
　　有情本来。种性差别。不由无漏种子有无。但依有障无障建立。如瑜伽说。于真如境。若有毕竟二障种者。立为不般涅槃法性。若有毕竟所知障种非烦恼者。一分立为声闻种性。一分立为独觉种性。若无毕竟二障种者。即立彼为如来种性。故知本来种性差别。（但）依（有）障（无障）建立。非（依本有）无漏种（子）。所说（地狱）成就（三）无漏种（之）言。（乃）依当（来有）可生（义）。非（谓）已有（其）体。
　　
　　不般涅槃法性。即一阐提种性也。余可知。二难陀师等。唯立新熏竟。
　　
　　　（丑）三护法正义本新合论三。初正释。二斥前。三结成。（寅）今初。
　　
　　有义。种子各有二类。一者本有。谓无始来异熟识中。法尔而有（四）生。（五）蕴。（十二）处。（十八）界。功能差别。世尊依此。说诸有情。无始时来。有种种界。如恶叉聚。法尔而有。余所引证。广说如初。此即名为本性住种。二者始起。谓无始来。数收现行熏习而有。世尊依此。说有情心。染净诸法。所熏习故。无量种子之所积集。诸论亦说染净种子。由染净法熏习故生。此即名为习所成种。
　　
　　　（寅）二斥前又二。初斥唯本有。二斥唯新熏。（卯）今初。
　　
　　若唯本有。转识不应与阿赖耶为因缘性。如契经说。诸法于识藏。识于法亦尔。更互为果性。亦常为因性。
　　
　　宗镜释云。诸法于识藏。能摄藏也。谓与诸法作二缘性。一为彼种子。二为彼所依。识于法亦尔。所摄藏也。谓诸转识。与阿赖耶亦为二缘。一于现法长养彼种。二于后法转摄植彼种。互相生故。
　　
　　此颂意言阿赖耶识。与诸转识。于一切时。展转相生。互为因果。摄大乘说。阿赖耶识。与杂染法。互为因缘。如炷与焰。展转生烧。又如束芦。互相依住。唯依此（种现）二（法互相生义。）建立因缘。所余因缘。不可得故。若诸种子不由熏生。如何转识与阿赖耶有因缘义。非熏令长。（即便）可名因缘。勿善恶业（能招异熟。亦可）与异熟果为因缘故。又诸圣教。说有种子由熏习生。皆违彼义。故唯本有。理教相违。
　　
　　熏长。但可名增上缘。熏生。乃名因缘也。余可知。
　　
　　　（卯）二斥唯新熏又三。初正破。二通教。三结责。（辰）初又二。初斥非。二显正。（巳）初又二。初直约有为无漏因破。二破转计心性为无漏因。（午）今初。
　　
　　若唯始起。（则）有为无漏无（本有）因缘故。应不得生。（若夫闻熏乃）有漏（善）。不应为无漏种。勿无漏种。（亦可）生有漏故。许应诸佛有漏复生。善等应为不善等种。
　　
　　有为无漏。指四智菩提也。四智菩提。理应先有本住种子。未登地前。所有闻。思。修慧。俱属有漏。但可为增上缘。助彼无漏种子令渐增长。非可作因缘也。设许有漏为无漏种。亦应无漏为有漏种。而诸佛已证无漏。仍得生有漏矣。岂理也哉。又有漏无漏。两性相反。设得互相为种。则善恶二性相反。亦得互相为种乎。
　　
　　　（午）二破转计心性为无漏因又三。初出彼所凭。二破彼谬解。三申经正义。（未）今初。
　　
　　分别论者。虽作是说。（经云）。心性本净。客尘烦恼所染污故。名为杂染。离烦恼时。转成无漏。（以此为证）。故无漏法。非无因生。
　　
　　　（未）二破彼谬解。
　　
　　而心性（之）言。（汝谓）彼（经）说何义（耶）。若（谓彼经）说空理（为本净者。）空非（四智）心因。（又空理是）常法。定非诸法种子。以（空理之）体。前后无转变故。若（谓彼经）即说心（为本净。）应同数论（所计）。相虽转变。而体常一。（且）恶（与）无记（之）心。又应（即）是善（心。汝若）许（此说者。）则应（恶无记心。亦）与信等（诸善心所）相应。（汝若）不许。便应（恶无记心。仍）非（是）善心体。（是则）尚不名善。况是无漏。（又彼）有漏善心。（虽与恶及无记不同。然）既称（为）杂染。（便亦）如恶心等。（其）性（决）非无漏。故（一切有漏善心。皆）不应与无漏（而）为（二）因。（若许有漏。为无漏因。）勿善恶等。（亦可）互为因故。（又）若（谓）有漏（之）心。（其）性是无漏（者。则）应无漏（之）心。（其）性（却）是有漏。（以同是心法。）差别因缘。不可得故。又异生心（之性）。若是无漏。则异生位。无漏现行。应名圣者。若（谓）异生（之）心。（其）性虽（是）无漏。而相有染。不名（为）无漏（现行）。无斯（应名为圣之）过者。则心（现行既非无漏。心之）种子亦非无漏。何故汝论说有异生。唯得成就无漏种子。（以）种子现行。（其）性（定）相同故。
　　
　　　（未）三申经正义。
　　
　　然契经说。心性净者。说心空理。所显真如。真如是心。真实性故。或说心体。非（是）烦恼（法）故。（具斯二义）。名性本净。非（谓）有漏（之）心。（其）性（即）是无漏。故名（为）本净（也）。
　　
　　初斥非竟。
　　
　　　（巳）二显正。
　　
　　由此应信是诸有情。无始时来。有无漏种。不由熏习。法尔成就。后胜进位。熏令增长。无漏法（之现）起。以此（本有种子）为因。（而）无漏（法现）起（之）时。复熏成种。（展转增胜。乃至圆满菩提）。有漏法种。（亦有本有）。类此应知。
　　
　　二斥唯新熏中。初正破竟。
　　
　　　（辰）二通教三。初通内种定有熏习。二通无漏由闻熏习。三通依障建立种性。（巳）今初。
　　
　　诸圣教中。虽说内种定有熏习。而不定说一切种子皆熏故生。宁全拨无本有种子。然本有种。亦由熏习令其增盛。方能得果。故说内种。定有熏习。
　　
　　　（巳）二通无漏由闻熏习。
　　
　　其闻熏习。非（是）唯（熏新）有漏（种）。闻正法时。亦熏本有无漏种子。令渐增盛。展转乃至生出世心。故亦说此名闻熏习。（其）闻熏习中。（所熏新）有漏（善种）性者。是修（道位）所断。（是能）感（于）胜异熟。（果。是能）为出世法（之）胜增上缘。（若闻熏习中所熏本有）无漏（种）性者。（乃是）非所断摄。与出世法。正为因缘。（但）此正因缘（相）。微隐难了。（故）有（教中。且）寄粗显（三慧）胜增上缘。方便（假）说（以）为出世心种。
　　
　　　（巳）三通依障建立种性又二。初正通义意。二傍破当生。（午）今初。
　　
　　依障建立种性别者。（其）意（正要）显（于）无漏种子（之或）有（或）无。谓若全无无漏种者。（则）彼二障种（子）永不可害。即立彼为非涅槃法。若唯有二乘无漏种（无大乘种）者。（则）彼所知障种。永不可害。一分立为声闻种性。一分立为独觉种性。若亦有佛无漏种者。彼二障种俱可永害。即立彼为如来种性。故（正）由（此）无漏种子（之或）有（或）无。（所以）障有可断不可断义。然无漏种。微隐难知。故约彼障（可断不可断以）显性（之）差别。（若）不尔（者。则）彼（二）障（更）有何（等）别因。而（乃）有可害（及）不可害者（耶）。若谓法尔有此（二）障（可害不可害之差）别。（则）无漏法种宁不许然。若本全无无漏法种。则诸圣道永不得生。谁当能害二障种子。而说依障立种性别。
　　
　　　（午）二傍破当生。
　　
　　既彼圣道。必无生义。说（三无漏根。有）当（来）可生（之义）。亦定非理。
　　
　　二通教竟。
　　
　　　（辰）三结责。
　　
　　然诸圣教。处处说有本有种子。（今汝）皆违彼义。故唯始起。理教相违。
　　
　　二斥前竟。
　　
　　　（寅）三结成。
　　
　　由此应知。诸法种子。各有本有始起二类。
　　
　　宗镜云。第八识聚。及此所变异熟五根相分。幷异熟浮尘根等。及异熟前六识等。幷无新种。以其极劣。非能熏故。但从本有旧种所生。其长养五根。及此浮尘根。及等流五尘等相分。前六识所变者。皆可各有新本二种。己上二明本新义竟。
　　
　　　（子）三明种子义四。初明内种。二明外种。三明内外种。具二因义。四明内外种熏习有无。（丑）今初。
　　
　　然种子义。略有六种。一刹那灭。谓体才生。无间必灭。有胜功力。方成种子。此遮常法。常无转变。不可说有能生用故。
　　
　　无转变。则非无间必灭。不可说有能生用。则非有胜功力。故一切无为等常法。及外道所计常我。不可说为种子也。
　　
　　二果俱有。谓与所生现行果法。俱现和合。方成种子。此遮前后及定相离。（以）现（行）种（子虽是）异类。互不相违。一身俱时。有能生用。非如（前）种子（望后种子）自类相生。前后相违。必不俱有。（是故种生现行。因果必俱。种引种子。因果不俱）。虽（种子之）因与果。（具）有（如是）俱（与）不俱（二义）。而（今但取因果）现在（同）时。可有（能生果之）因用。（方名种子。以未来）未生。（过去）已灭。无自体故。（所以必）依生现（行）果（者而）立种子（之）名。不依引生（种子）自类（者）名（为）种（子也）。故但应说与果俱有。
　　
　　难曰。若刹那灭。得为种子。则前后相望。或自他相望。皆有刹那灭义。应得为种。今以第二义拣之。前后则不俱现。定相离。则不和合。一身则和合定不相离。俱时则现在定无前后。方名种子。故他身之法。及自身前后之法。不可说为种子也。
　　
　　三恒随转。谓要长时一类相续。（直）至究竟位（者）。方成种子。此遮（前七）转识。转易间断。与种子法。不相应故。此显种子。自类相生。
　　
　　难曰。现行熏种。亦果俱有。应得名种。今以第三义拣之。第七识或漏或无漏。故有转易。前六识或行或不行。故有间断。唯第八识。一类无记。长时相续。直至金刚道后。究竟位中。方称无漏。此前恒随有漏法转。得与漏种为所依持。故彼诸法种子。依之而得自类相引。乃至成熟也。
　　
　　四（须三）性决定。谓随因力。生善恶等功能决定。方成种子。此遮余部。（妄）执异性（之）因。生（于）异性（之）果。（亦计）有因缘义。
　　
　　难曰。若恒随转。即名种子。应善等种。生染等现。今以第四义拣之也。
　　
　　五待众缘。谓此要待（办）自（果之）众缘（和）合功能殊胜。方成种子。此遮外道执自然因。不待众缘。恒顿生果。或遮余部缘恒非无。（今）显所待（之）缘。非恒有性。故种于果。非恒顿生。
　　
　　难曰。若性决定。即名种子。则三性种。既是恒有。亦复俱有。即应一切时中顿生三性现行。今以第五义拣之。虽有种子为因。仍待众缘和合。方能生果。如眼识九缘生等。又心法更待三缘。谓增上缘。等无间缘。所缘缘。色法更待增上缘故。须众缘。则遮外道之执自然。须有待。则遮余部之执缘恒非无也。
　　
　　六引自果。谓于别别色心等果。各各引生。方成种子。此遮外道。执唯一因。生一切果。或遮余部。执色心等。互为因缘。
　　
　　难曰。若性决定待众缘。即名种子。则一善因与众缘合。即生一切善果。恶及无记亦然。又善心种子与众缘合。亦能生于善色。善色种子与众缘合。亦能生于善心。今以第六义拣之。别别等果。各各引生。则非一因生一切果。亦非色心。互为因缘也。
　　
　　唯（第八）本识中（所有）功能差别。具斯六义。（故）成种（子）。非余（识之所有）。
　　
　　初明内种竟。
　　
　　　（丑）二明外种。
　　
　　外谷麦等。（乃第八）识所变（现行相分摄）故。假立种名。非实种子。
　　
　　　（丑）三明内外种具二因义。
　　
　　此（内外）种（之）势力。（能）生（切）近正果。名曰生因。（能）引远残（之）果。令不顿绝。即名引因。
　　
　　内种则识缘名色。名色缘六人等。名生因所生近正果。丧后尸骸不灭。名引因所引远残果。外种则种生芽。芽生茎等。名近正果。谷等枯后不灭。名远残果。然外种既云非实种子。但可借之以喻内种而已。
　　
　　（丑）四明内外种熏习有无。
　　
　　内（第八识中一切法之）种（子）。必由熏习（而）生（起）长（养。此种子）亲能生果。是因缘性。外种熏习或有或无。（不过皆）为增上缘（耳。若欲）办所生果。必以内种为彼（诸物之亲）因缘。（以彼外谷麦等。皆）是（本识中）共相种（子）所生（之现）果故。
　　
　　外种或有熏习者。如苣蕂与华等。或无熏习者。如种生芽茎等。言共相种所生果者。外谷麦种等。皆是器界所摄故也。三明种子义竟。
　　
　　　（子）四明熏习义三。初总标。二别释。三结判。（丑）今初。
　　
　　依何等义。立熏习名。所熏能熏。各具四义。令（本识中）种（子）生长。故名熏习。
　　
　　　（丑）二别释二。初释所熏。二释能熏。（寅）今初。
　　
　　何等名为所熏四义。一坚住性。若法始终。一类相续。能持习气。乃是所熏。此遮转识。及声风等。性不坚住。故非所熏。
　　
　　一类。即坚义。相续。即住义。应立量云。转识是有法。非所熏宗。因云。性不坚住故。喻如声风等。
　　
　　二无记性。若法平等。无所违逆。能容习气。乃是所熏。此遮善染势力强盛。无所容纳。故非所熏。由此如来第八净识。（以极善故）。唯带旧（时因中所熏无漏善）种。非新受熏。
　　
　　问云。若坚住性。即为所熏。则如来净识。亦坚住性。应是所熏。今以第二义拣之。可知。
　　
　　三可熏性。若法自在。（而又）性非坚密。能受习气。乃是所熏。此遮（本识相应之五）心所。及无为法。（以心所）依他（而不自在。无为）坚密（而不受习）。故非所熏。
　　
　　问云。若坚住及无记性。即为所熏。则第八识相应之五心所。亦是坚住无记。又无为亦坚住性。何非所熏。今以第三义拣之。
　　
　　四与能熏共和合性。若与能熏同时同处。不即不离。乃是所熏。此遮他身刹那前后。无和合义。故非所熏。
　　
　　问云。若坚住无记。自在非坚密者。即为所熏。则他人第八。可为所熏。又自第八前后相望。可为所熏。今以第四义拣之。他身。则不同处。刹那前后。则不同时也。
　　
　　唯异熟识。具此四义。可是所熏。非心所等。
　　
　　初释所熏四义竟。
　　
　　　（寅）二释能熏。
　　
　　何等名为能熏四义。一有生灭。若法非常。能有作用。生长习气。乃是能熏。此遮无为。前后不变。无生长用。故非能熏。二有胜用。若有生灭。（更须）势力增盛。能引习气（者）。乃是能熏。此遮异熟心心所等。势力赢劣。故非能熏。
　　
　　初义可知。次应问云。若有生灭。即能熏者。异熟心心所等亦有生灭。应是能熏。今以第二义拣之。谓须或善或恶。或有覆无记。势力强盛。乃名能熏。
　　
　　三有增减。若有胜用。（又须数习）。可（令）增（益。伏除）可（令损）减。摄（藏培）植习气。（令不失坏）。乃是能熏。此遮佛果圆满。善法无增无减。故非能熏。彼若能熏。便非圆满。前后佛果。应有胜劣。
　　
　　问云。若有生灭。乃有胜用。即能熏者。佛果位中之前七识。应是能熏。今以第三义拣之。佛果位中。修善满足。更无可增。修恶断尽。更无可减。假使受熏。则前佛熏得无漏种多。应胜后佛矣。
　　
　　四与所熏和合而转。若与所熏同时同处。不即不离。乃是能熏。此遮他身刹那前后无和合义。故非能熏。
　　
　　问云。若有生灭有胜用有增减。即能熏者。则他人前七。应是能熏。又自前七。前后相望。应亦能熏。今以第四义拣之。他身。则不同处。刹那。前后则不同时也。
　　
　　唯七转识及（与）彼（相应之）心所。有胜势用而增减者。具此四义。可是能熏。
　　
　　二释能熏四义竟。二别释竟。
　　
　　　（丑）三结判二。初结。二判。（寅）今初。
　　
　　如是能熏（之前七识。及心所法）。与所熏（之第八）识。俱生俱灭。熏习（之）义（乃）成。令所熏（第八识）中（之一切法）种子生（起）长（养）。如熏苣蕂。故名熏习。
　　
　　此结成熏习名也。苣蕂。即胡麻。西土作涂身香油。先以香华与苣蕂子一处捣烂。然后压油。油即香美。今以苣蕂。喻第八识。香华。喻前七转识现行。
　　
　　能熏（之现）识等从种生时。即能为因。复熏成种。三法展转。因果同时。（约相生。则）如炷生焰。焰生燋炷。（约相依。则）亦如芦束。更互相依。因果俱时。理不倾动。
　　
　　此结示熏习相也。其理极成。不可破坏。故不倾动。
　　
　　　（寅）二判。
　　
　　能熏（之现行）生种（子。从）种（子）起现行。如俱有因。得士用果。种子前后。自类相生。如同类因。引等流果。（唯）此二（因）。于（一切法之）果。是（亲）因缘性。除此（二种因外）。余（所有）法。皆（是增上缘等）。非（亲）因缘。设（有处）名（为）因缘。应知（但是）假说。
　　
　　俱有因。谓果与因俱时而有也。士用果。谓士夫作用所成办果也。同类因。谓因与果相似也。等流果。谓果与因相似也。十因五果。解见第八卷中。二重明因相中。初标。二释竟。
　　
　　　（癸）三结。
　　
　　是谓略说一切种相。
　　
　　初释自相等三门竟。
　　
　　　（辛）二释不可知等三门二。初总标。二别释。（壬）今初。
　　
　　此识行相所缘云何。谓不可知执。受。处。了。
　　
　　　（壬）二别释二。初释行相所缘二门。二释不可知门。（癸）初中二。初略释。二广释。（子）初又二。初明行相。二明所缘。（丑）今初。
　　
　　了。谓了别。即是行相。识以了别。为（现）行（之）相（状）故。
　　
　　　（丑）二明所缘。
　　
　　处。谓处所。即器世间。是诸有情。所依处故。执受有二。谓诸种子。及有根身。诸种子者。谓诸相名分别（之）习气。有根身者。谓诸（胜义五净）色根。及根（所）依（浮尘身）处。此二皆是识所执受。摄为自体。同安危故。执受及处。俱是（第八识之）所缘。阿赖耶识。（以）因缘力故。自（证分）体（得）生（之）时。（便）内变为种。及有根身。外变为器。即以所变（三类性境）为自所缘。（见分）行相仗之而得起故。
　　
　　执有二义。一摄为自体。二持令不散。受有二义。一领以为境。二令生觉受。第八缘种子。具持令不散。领以为境三义。缘根身具四义。一摄为自体。同无记性故。二持令不散。一期不坏故。三领以为境。是亲相分故。四令生觉受。安危共同故。若缘器界。但有领以为境一义也。初略释竟。
　　
　　　（子）二广释二。初广释行相。二广释所缘。（丑）初中三。初略指见分。二通论诸分。三结归见分。（寅）今初。
　　
　　此中了者。谓异熟识。于自所缘。有了别用。此了别用。见分所摄。
　　
　　　（寅）二通论诸分三。初难陀立二分。二陈那立三分。三护法立四分。（卯）初中三。初正立二分。二破安慧唯立自证分。三结明引证。（辰）今初。
　　
　　然有漏识。自体生时。皆似所缘。能缘相现。彼相应（之心所）法。应知亦尔。似所缘相。说名相分。似能缘相。说名见分。
　　
　　　（辰）二破安慧唯立自证分。
　　
　　若（使）心心所。无所缘（之）相（分）。应不能缘。自所缘境。或应一一能缘一切。自境如余。余如自故。
　　
　　眼识缘色。耳识缘声等。名为自所缘境。若眼识无相分色。则应不能缘色。耳识无相分声。则应不能缘声。又设眼识无相分色。而能缘色。则亦可无声香等。而能缘声香等。又余识虽不以色为相分。亦可以缘色矣。自境如余境。自境无而可缘。余境无亦可缘。余识如自识。自识可缘余境。余识亦可缘自境故。
　　
　　若（使）心心所。无能缘（见分之）相。应不能缘。如虚空等。或虚空等。亦是能缘。
　　
　　心无见分而能缘。则虚空无见分。亦应能缘也。
　　
　　　（辰）三结明引证。
　　
　　故心心所。必有二相。如契经说。一切唯有觉。所觉义皆无。能觉所觉（之二）分。各自然（从相见二分之种子）而转。（成现行）。
　　
　　契经。即密严经。所觉义皆无。谓实无外境也。能觉所觉分。即见相二分也。初难陀立二分竟。
　　
　　　（卯）二陈那立三分二。初辨异小乘。二正立三分。（辰）初中二。初出小乘偏义。二申大乘正说。（巳）今初。
　　
　　执有离识。所缘境者。彼说外境是所缘。相分（即）名行相。见分名事。是心心所。自体相故。心与心所。同所依（根。同所）缘（境）。行相相似。（心王见分之）事。虽（与心）数（相）等。而（其）相各异。（以心王是）识。（心所是）受想等。相各别故。
　　
　　事。谓自体。心数。即心所也。事虽数等。谓心王体是见分。心所亦体是见分。故相等也。
　　
　　　（巳）二申大乘正说。
　　
　　达无离识。所缘境者。则说相分是所缘。见分名行相。相见所依自体（乃）名（为）事。即自证分。此（自证分）若无者。应不自忆心心所法。（喻）如（见分）不曾更（历之）境。（则）必不能忆（知）故。（此则）心与心所。（但）同（一）所依（之）根。（而）所缘（不过）相似。行相（便自）各别。（以）了别领纳等作用各异故。（心王自证分之）事。虽（亦与心）数（相）等。而（其行）相各异。（以）识受等体。有差别故。
　　
　　忆。知也。相分若无见分以更历之。必不能知。则可例知。见分若无自证分以更历之。亦何能自知哉。故古人以相分喻绢。见分喻尺。自证分喻智也。言所缘相似者。谓心王心所。各以自所变相分而为所缘故。言行相各别者。识以了别为行相。受以领纳为行相。乃至思以造作为行相故。言事虽数等者。谓心王之体是自证分。心所之体亦是自证分也。初辨异小乘竟。
　　
　　　（辰）二正立三分。
　　
　　然心心所一一生时。以理推征。各有三分。所量能量。量果别故。相见必有所依体故。如集量论伽他中说。似境（之）相（分是为）所量。能取相（之见分及）自证（分）。即（名为）能量及（量）果。彼三体无别。
　　
　　各有三分。谓一一心王。一一心所。皆有三分。非共只三分也。所量。即相分。能量。即见分。量果。即自证分。果。即所依体义也。言彼三体无别者。同一识故。可见离心别无境矣。二陈那立三分竟。
　　
　　　（卯）三护法立四分二。初正明四分。二摄归一心。（辰）今初。
　　
　　又心心所。若细分别。应有四分。三分如前。复有第四证自证分。此若无者。谁证第三。心分既同。应皆证故。又（若无证自证分。则）自证分。应无有果。诸能量者。必有果故。不应（妄计）见分。（便）是第三（自证分之）果。（以）见分或时非量摄故。由此见分不证第三。（以）证自体者。必（须）现量故。
　　
　　心分既同应皆证故者。谓见分既须自证分以证之。则自证分。亦须证自证分以证之也。诸能量者必有果故者。谓见分是能量。则以自证分为量果。今自证分亦是能量。亦必以证自证分为量果也。故古人以相分喻绢。见分喻尺。
　　
　　自证分喻智。证自证分喻人。又以相分喻镜影。见分喻镜光。自证分喻镜面。证自证分喻镜背。或以自证分喻镜。证自证分喻铜也。
　　
　　宗镜录云。相分有四。一实相名相。体即真如。是真实相故。二境相名相。谓能与根心而为境故。三相状名相。此唯有为法。有相状故。通影及质。唯是识之所变。四义相名相。即能诠下所诠义相分是。于上四种相中。唯取后三相而为相分。又相分有二。一识所顿变。即是本质。二识等缘境。唯变影缘。不得本质。○见分有五类。一证见名见。即三根本智见分是。二照烛名见。此通根心。俱有照烛义故。三能缘名见。即通内三分。俱能缘故。四念解名见。以念解所诠义故。五推度名见。即比量心。推度一切境故。于此五种见中。除五色根。及内二分。余皆见分所摄。○自证分者。谓能亲证自见分缘相分不谬。能作证故。○证自证分者。谓能亲证第三自证分。缘见分而不谬故。从所证处得名。○若不达四分成心者。斯皆但念名言。罔知成心实义。体用既失。量果全无。终被心境缘拘。无由解脱。
　　
　　此四分中。前（相见）二（分）是外（用）。后（自证及证自证）二（分）是内（体）。初（相分）唯所缘。后三（分）通（能缘所缘之）二。谓第二（见）分。但缘第一（相分）。或量非量。或现或比。第三（自证分）。能缘第二（见分及）第四（证自证分。第四）证自证分。唯缘第三（自证分。）非（缘）第二（见分）者。以无用故。第三第四。皆现量摄。
　　
　　先明须有四分。此更分别内体外用。能缘所缘。及现。比。非三量。差别不同也。无用。犹言无益。
　　
　　故心心所。（一一皆是）四分合成。具所能缘。（而）无无穷（之）过。非即非离。唯识理成。
　　
　　假使自证分与证自证分。不互相缘。则更须立证证自证分。便有无穷之过。今由互为能所。譬如镜面镜背。亦如人之与智。故无无穷之过也。四分差别。故非即。唯是一心。故非离。此先结成。次后引证。
　　
　　是故契经伽他中说。众生心二性。内外一切分。所取能取缠。见种种差别。
　　
　　众生心二性者。内二分为一。外二分为一也。内外一切分者。内亦二分。外亦二分也。所取缠者。所缘相缚也。能取缠者。能缘见缚也。见种种差别者。见分通于三量故也。
　　
　　此颂意说。众生心性二分合成。（所谓）若内若外（也。以一切众生）皆有所取。能取缠缚（故）。见有种种。或量非量。或现或比。多分差别（之不同）。此（颂）中（所云）见者。是（但指）见分故。
　　
　　先引颂。此更释也。初正明四分竟。
　　
　　　（辰）二摄归一心。
　　
　　如是四分。或摄为三。第四摄入自证分故。或摄为二。后三俱是能缘性故。皆见分摄。此言见者。（不是单指见分。即）是能缘（之）义。或摄为一。体无别故。如入楞伽。伽他中说。由自心执著。心似外境转。彼所见非有。是故说唯心。如是处处。说唯一心。（须知）此一心（之）言。亦（必）摄（于）心所。（定相应故）。
　　
　　上来欲显俗谛差别。故以二分破一。又以三分破二。又以四分破三。今欲显真理圆融。故第四可摄入。于第三。而可但言三分。又内三可摄入于见分。而可但言二分。又相见本无二体。而可但言一心也。入楞伽偈。即证成一心之旨。然所谓一心。亦非拨无八个心王五十一个心所。而别指一真如心。以为大总相法门也。但以四分体无别故。名为一心。则知八个心王。五十一个心所。随指一王一所。皆具四分。随其所有四分。体皆无别。惟是一心。是知一一王。所。无非法界。又四分既无别。以体融用。用亦无别。故得说云。一色一香。无非中道。及唯色唯香等也。二通论诸分竟。
　　
　　　（寅）三结归见分。
　　
　　故识行相。即是了别。了别即是识之见分。
　　
　　初广释行相竟。
　　
　　　（丑）二广释所缘二。初正明所变。二总结所缘。（寅）初中二。初明唯变处等。二明不变心等。（卯）初又二。初正释。二结示。（辰）初又二。初明业力所变决定。二明定力所变不定。（巳）初又三。初器界。二种子。三根身。（午）今初。
　　
　　所言处者。谓异熟识。由共相种成熟力故。变似色等器世间相。即外（四）大种。及所造（器界之）色。虽诸有情所变各别。而相相似。处所无异。如众灯明。各徧似一。
　　
　　此先总释器界由识所变也。以不摄持令生觉受。故名为外。非谓实在识外。不可不知。
　　
　　　（问曰）。谁（之）异熟识。变为此相（耶）。有义。一切。所以者何。如契经说。一切有情。业增上力。共所起故。有义。若尔。诸佛菩萨。应实变为此杂秽土。诸异生等。应实变为他方此界诸净妙土。又诸（那含）圣者。厌离有色生无色界。（将来）必不下生。变为此土。复何所用。是故现居及当生者。彼异熟识。变为此界。经（但）依（于）少分（而）说一切（之）言。（惟是）诸业同者。皆共变故。
　　
　　初义太泛。次义业同共变则可。然约现居则太狭。约当生又不切。故为第三家所破也。
　　
　　有义。若尔。（则）器（世间）将坏时。既无现居及当生者。谁异熟识。变为此（将坏之）界。又诸异生。厌离有色（而）生无色界（者。后虽当生。然）现（在）无（有）色身。（其劫数甚远）。预变为（欲色二下）土。此复何用。（又欲界色界众生）设有色身。与异地（之）器（界）粗细（不同）。（上下）悬隔。不相依持。此（识）变为彼（异界土）。亦何所益。
　　
　　此先破前第二义也。
　　
　　然所变土本为色身依持受用。故若于身。可有持用。便变为彼。由是设生他方（之各各）自地。彼识亦得变为此土（之各各自地）。故器世界将坏（及）初成（时）。虽无有情。而亦现有（器界）。此说一切共受用者。若别受用。准此应知。鬼人天等。所见异故。
　　
　　此释成正义也。共受用。即共中之共。别受用。即共中不共。言鬼人天所见异者。宗镜云。天见是宝庄严地。鱼见是窟宅。人见是清冷水。鬼见是浓河猛火。乃彼四类有情自业识所变相分不同。更无心外别四境。旧云。一境尘四心者不正。若言一境者。未审定是何境。若离四类有情所变相分外。更别有一境者。即是心外有法。初器界竟。
　　
　　　（午）二种子。
　　
　　诸种子者。谓异熟识所持一切有漏法种。（是）此（第八）识（无记）性摄。故是（第八识见分之）所缘。（若夫）无漏法（之）种（子）。虽（亦）依附此识。而非此（无记）性摄。故非所缘。虽非所缘。而（亦与此本识）不（曾）相离。（喻）如真如（即识实）性。（故）不违（于）唯识。
　　
　　　（午）三根身。
　　
　　有根身者。谓异熟识不共相种成熟力故。变似（清净胜义）色根。及根（所）依（浮尘六）处。即内大种及所造色。
　　
　　以执受故。名之为内。此先明不共中不共地。
　　
　　有共相种成熟力故。于他身处。亦变似彼。不尔。应无受用他（身之）义。此中有义。（不惟变他依处）。亦（能）变（他五）似（色）根。（以）辩中边（论）说。似自他身五根现故。有义。唯能变（他）似（根所）依（之）处。（以）他（之似色）根。于已非所用故。（然论云）。似自他身五根现者。（乃）说自（识）他识各自变（之）义（耳）。故生他地。或般涅槃。彼余尸骸。犹见相续。
　　
　　此明不共中共也。初义非。次义是。幷可知。故生他地等者。以识能变他依处。故尸骸犹见相续。以不变他人五根。故尸骸无复见闻也。然此尸骸相续。一是彼自己引因之力。二是他人共相所变。故仍名为不共中共。初明业力所变决定竟。
　　
　　　（巳）二明定力所变不定。
　　
　　前来且说业力所变外器。内身界地差别（切此）。若（佛菩萨及诸圣者。以禅）定（神通）等力所变器身。（其器之）界地。（身之）自他。则不决定。（然）所变身器。多恒相续。变声光等。多分暂时。随现缘力。击发起故。
　　
　　器则。示净示秽。身则。示圣示凡。故不决定也。一期利物。与他受用。故身器多恒相续。然亦有暂时者。随彼机缘现在击起。故声光多分暂时。然亦有相续者。初正释竟。
　　
　　　（辰）二结示。
　　
　　略说此（第八）识所变境者。谓有漏种。十有色处。及堕法处。所现实色。
　　
　　有漏种。即执受中诸种子也。十有色处。即五根五尘也。堕法处所现实色。谓意识缘境。有实有假。今指定果色也。初明唯变处等竟。
　　
　　　（卯）二明不变心等。
　　
　　何故此（第八）识。不能变似心心所等为所缘耶。（答曰）。有漏识变。略有二种。一（者第八前五及第六之一分）随因缘势力故变（似境）。二（者第七及第六之一分）随分别势力故变（似境）。初（因缘变。）必有（实）用。后（分别变。）但为（相分之）境。（非有实用。今）异熟识（之）变（境）。但随因缘。（其）所变（之）色等。必有实用。若（使）变（为）心等。便无实用。（以所变）相分（中之）心（心所）等。不能（有）缘（虑）故。须彼（有）实用（法。乃可）别从此（第八识变）生。（设使）变无为等。亦无实用。（所以不变无为）。故异熟识。不缘心（及心所及无为）等。（此约有漏位言。若）至（佛果）无漏位（中。既与大圆镜智）胜慧相应。（则）虽无（有）分别。而（镜体）澄净故。设（心心所等。仍）无实用。亦现彼影。不尔。诸佛应非徧智。
　　
　　宗镜录云。一因缘变非分别变。即五识心心所及第八心王。为所缘相分。从自种生故。二惟分别变非因缘变。即有漏第七识及第八五心所是。为所变相分唯从分别心生故。三俱句。即有漏第六及无漏八识。以能通缘假实法故。四俱非。即不相应行是。以无实体故。不与能缘同种生故。初正明所变竟。
　　
　　　（寅）二总结所缘。
　　
　　故有漏位。此异熟识。但缘器（界根）身。及有漏种。（其名三类性境）。在欲色界。具三所缘。无色界中。（则但）缘有漏种。（以）厌离色故。无业果色。（不缘身器。然仍）有定果色。（即谓具三所缘。亦）于理无违。（以）彼（四空天之第八）识。亦缘此（定果）色（以）为境（故）。
　　
　　初释行相所缘二门竟。
　　
　　　（癸）二释不可知问。
　　
　　不可知者。谓此（第八识之能缘）行相极微细故。难可了知。或此所缘内执受境。亦微细故。外器世间。量难测故。名不可知。（问曰。）云何是识取所缘境（之）行相（为）难知（耶。答曰）。如灭定中。（一切恒行心心所皆灭。而此）不离身（之异熟）识。应信为有。然必应许灭定有（第八）识。（以是）有情摄故。如有心时。无想等位。当知亦尔。
　　
　　一能缘不可知。以其行相极微细故。二所缘不可知。以三类性境。内执受之五净色根。及诸种子。亦微细故。外器世间。徧于十方。难测量故。次立量以显第八识是有。量云。灭定是有法。有第八识宗。因云。有情摄故。喻如有心时。无想定。及无想天亦尔。既灭定。无想定。仍有第八。第八行相岂不难知也哉。二释不可知等三门竟。
　　
　　成唯识论观心法要卷第二
　　
　　
　　
　　
　　成唯识论观心法要卷第三
　　
　　蕅益沙门智旭述
　　
　　　（辛）三释相应门三。初问答总明。二别释体用。三结成相应。（壬）今初。
　　
　　此识与几心所相应。常与触。作意。受。想。思相应。阿赖耶识。无始时来。乃至未转。于一切（圣凡升沉定散等）位。恒与此五心所相应。以（此五种）。是徧行心所（所）摄。（一切心所皆可得）故。
　　
　　此识下设问。常与下。举颂以答。阿赖下。总明也。未转。谓金刚道前。余如下释。
　　
　　　（壬）二别释体用五。初释触。二释作意。三释受。四释想。五释思。（癸）今初。
　　
　　触。谓（于根境识）三和（时）。分别（其）变异。令心心所触（对于）境（以）为（体）性。受想思等所依（以）为业（用）。
　　
　　分别。即领似之义。是触作用。变异。是三和功能。谓根境识三和之时。令诸心所。次第转生。名为变异。此触心所。能领似之也。此先正释。下更转释。
　　
　　谓根境识。更相随顺。故名三和。触依彼（三和而）生。令彼（三得）和合。故说（此触心所）。为彼三和合位。（根可为依。境可为取。识依下根而取于境。此三）皆有顺生（一切）心所（之）功能（作用。所以）说名变异。（今）触（心所）。似彼（顺生一切心所变异功能而）起。故名（之为）分别。（然三和中。独有）根变异力。引触（心所）起时。胜彼识（之与）境。故集论等。但说分别根之变异。
　　
　　此转释三和。分别变异也。根变异下。释疑。谓有疑云。触既分别三和变异。何故集论等。但说分别根之变异。释云。根变异力。引触起时。胜识境故。按宗镜。解根四义独胜。一由主故。二由近生心心所故。三由徧故。不惟生心所。亦能生心。四由常相续故。识虽为主。近生心所。不自生心。故不徧。有间断。故不续。境非主故。亦非近故。虽徧能生心及心所。亦不相续。以识生则境生。识灭则境灭故。
　　
　　和合一切心及心所。令同触境。是触自性。
　　
　　此转释令心心所。触境为性也。谓八个心王。各有相应心所。此触心所。能各使和合而触境也。
　　
　　　（此触心所）。既（有）似（三和）顺起心所（之）功能。故以受等所依为业。起尽经说。受想行蕴。一切皆以触为缘故。由斯故说识触受等。因二三四。和合而生。瑜伽但说与受想思。为所依者。思于行蕴为主胜故。举此（以）摄（其）余（四十七心所也）。集论等（但）说为受依者。以触生受。近而胜故。谓触所取可意等相。与受所取顺益等相。极相邻近。（又）引发（受起。比余）胜故。
　　
　　此转释受。相。思等所依为业也。等之一字。即总摄行蕴诸余心所。不但指一思心所。瑜伽但说受。想。思者。乃是以主摄伴。集论但说受者。乃是以近摄远。又皆以胜摄劣耳。言识触受等。因二三四和合生者。识因根境二和合生。触因根境识三和合生。受。想。思等。皆因根境识触四和合生也。触所取可意相。与受所取顺益相。极相邻近。故引发触胜。触所取不可意相。与受所取违损相。触所取非可意非不可意相。与受所取非顺益非违损相。亦复如是。
　　
　　然触自性。是实非假。（以是）六六法中。心所性故。（又）是（四）食（之所）摄故。（又）能为（十二支中）缘故。（应）如受等。（有实自）性。非即三和。
　　
　　此结判也。或计三和生触。触即三和。无别自体。故今以三因。成立有体之宗。而喻之以受等。一。是六六法中心所性故。六六法者。六识。六触。六受。六想。六思。六爱也。二。是四食摄故。四食。谓段食。触食。思食。识食也。三。是能缘故。谓六入缘触。触缘受也。初释触竟。
　　
　　　（癸）二释作意。
　　
　　作意。谓能警心为性。于所缘境。引心为业。谓此（作意。能）警觉应起（之）心种（令起。亦能）引（已起之心）令趣（于）境。故名作意。虽此亦能引起心所。心是主故。但说引心。有说（此作意者）。令（正缘此境之）心。回趣异境。或（说此作意者。乃）于一境。持心令住。故名作意。彼（二说）俱非理。（若令心回趣异境）。应非徧行。（若于一境持心令住）。不异定故。
　　
　　初正释体用。有说下。出异解。彼俱下。破斥。皆可知。
　　
　　　（癸）三释受。
　　
　　受。谓领纳顺违俱非境相为性。起爱为业。能起合离。非二欲故。
　　
　　此正释体用也。于顺境。则希合。于违境。则希离。于非顺非违境。虽不希合。亦不希离。希。即是欲。欲名为爱。
　　
　　有作是说。受有二种。一境界受。谓领所缘（顺等三境）。二自性受。谓领俱（生之）触（而为所缘。此中）唯自性受。是受自相。以境界受。共余相故。
　　
　　此出异解也。言共余相者。谓通于王。所。共缘相故。
　　
　　此说非理。受定不缘俱生触故。若（谓此受）似触（而）生。名领触者。（则一切）似因之果。应皆（有领因之义。应皆名为）受性。又（触）既（是）受因。（则受领此因）。应名因受。（触非受之自性）。何名自性。
　　
　　此下。皆破斥也。今先正破。受定不缘俱生触者。触生于受。受不缘触。如父生子。子不纳父也。余可知。
　　
　　若谓如王。食诸国邑。受能领触。所生受体。（故）名自性受（者）。理亦不然。违自所执。（领俱生触。为自性故。又受）不（应）自证（受）故。若（谓受虽领触）。不舍（受之）自性。名自性受（者。则）应一切法皆是受自性。（以一切法皆不舍自性故）。故彼所说。但诱婴儿。
　　
　　次破转计也。彼转计云。触如国邑。受如王。触能生受。譬如由有国邑。方名为王。受能领触。譬如王能食诸国邑。而又避上应名因受之过。故云受能领触所生受体。犹言王能领国所生王体也。然既云领触所生受体。则非领俱生触。与前所执相违。又触所生即是受体。如何又以受而领之。若更转计不舍自性名自性受。则一切法。皆悉不舍自性。皆可名为受乎。故彼下。结斥。
　　
　　然境界受。非共余相。（受）领顺等（三）相（之）定属己者。名（之为）境界受。不共余（心心所之行相）故。
　　
　　由彼妄计境界受。为共余相。故别立自性受。今先破自性受竟。方申明境界受。非共余相也。受以领纳境界为相。识以了别境界为相。想以于境取像为相。欲以希望境界为相。乃至慧以简择所观境界为相。故皆不共。三释受竟。
　　
　　　（癸）四释想。
　　
　　想。谓于境取像为性。施设种种名言为业。谓（先）要安立境（之）分齐（高下美恶等）相。方能随起种种名言。
　　
　　　（癸）五释思。
　　
　　思。谓令心造作为性。于善品等。役心为业。谓能取境正因等相。驱役自心。令造善等。
　　
　　取正因境相。令心造善品。取邪因境相。令心造不善品。取非正非邪境相。令心造无记品。皆思心所之力也。二别释体用竟。
　　
　　　（壬）三结成相应。
　　
　　此五既是徧行所摄。故与藏识。决定相应。其徧行相。后当广释。此触等五。与异熟识。行相虽异。而（所起）时（同。所）依（根）同。所缘（境等。自体）事等。故名相应。
　　
　　后当广释。指第五卷言也。行相异者。识以了别为行相。触以触对为行相。作意以警心为行相。受以领纳为行相。想以取像为行相。思以造作为行相也。宗镜录云。由四等故。说名相应。谓一事等。二处等。三时等。四所依等。等者。相似之义。体各惟一。故名事等。境相相似。故所缘等。三释相应门竟。
　　
　　　（辛）四释受俱门二。初正明相应舍受。二简非余所相应。（壬）今初。
　　
　　此识行相。极不明了。不能分别。违顺境相。微细。一类。相续而转。是故唯。与舍受相应。又此（识）相应（之）受。唯是（真）异熟。（以但）随先引业（而）转。不待现缘。（唯）任善恶业（之）势力转故。（所以）唯是舍受。（若夫）苦乐二受。是异熟生。（属前六识）。非真异熟。（要）待现缘（方转）。故非（与）此（第八识）相应。又由此识。常无转变。有情恒执为自内我。若与苦乐二受相应。便有转变。宁执为我。故此但与舍受相应。（问曰）。若尔。如何此识。亦（可）是恶业（所招）异熟（果耶。答曰。既许善业能招舍受。（则）此（恶业）亦（复）应然。（以）舍受不违苦乐品故。（喻）如无记（之）法。（亦能）善恶俱招。
　　
　　若苦乐受。则必明了。今第八识行相极不明了。此一义也。若是余受。则必取于违顺境相。今第八识不能分别违顺境相。此二义也。若苦乐受。行相必粗。今第八识行相微细。此三义也。若是余受。必有易脱。今第八识唯是一类无覆无记。此四义也。若是余受。心有间断。今第八识相续而转。此五义也。具此五义。故唯得与舍受相应。余皆可知。
　　
　　　（壬）二简非余所相应。
　　
　　　（问曰）。如何此识。非别境等心所相应。（答曰）。互相违故。谓欲。希望所乐事转。此识任业。无所希望。胜解。印持决定事转。此识瞢昧。无所印持。念。唯明记曾习事转。此识昧劣。不能明记。定。能令心专注一境。此识任运。刹那别缘。慧。唯简择得等事转。此识微昧。不能简择。故此不与别境相应。此识唯是异熟性故。（十一）善（心所。及根随）染污等（心所）。亦不相应。恶作等四。（虽有通于）无记性者。（然以）有间断故。定非（与）异熟（识相应）。
　　
　　先详简非别境。次略简非善染不定。幷如文可知。四释受俱门竟。
　　
　　　（辛）五释三性门。
　　
　　　（问曰）。法有四种。谓善。不善。有覆无记。无覆无记。阿赖耶识。何法摄耶。（答曰）。此识唯是无覆无记。（以是）异熟性故。异熟若是善染污者。流转还灭。应不得成。又此识是善染依故。若（自体是）善染者。（则便）互相违故。应不（能）与（善染）二（法）。俱作所依。又此识是所熏性故。若善染者。如极香臭。应不受熏。（若使）无熏习故。（则）染净因果。俱不成立。故此唯是无覆无记。覆。谓染法。障圣道故。又能蔽心。令不净故。此识非染。故名无覆。记。谓善恶。有爱非爱（之）果。及殊胜自体（之因）。可记别故。此非善恶。故名无记。
　　
　　一是异熟性故。二是善染依故。三是所熏性故。所以唯是无覆无记。余皆可知。
　　
　　　（辛）六释心所例王门二。初正释。二斥异。（壬）今初。
　　
　　触等亦如是者。谓如阿赖耶识。唯是无覆无记性摄。触。作意。受。想。思亦尔。诸相应法。必同性故。又触等五。如阿赖耶。亦是异熟。所缘行相。俱不可知。缘（种子。根身。器界）三种（性）境。五法相应。无覆无记。故说触等。亦如是言。
　　
　　五法相应。谓一心王。及余四心所也。余可知。
　　
　　　（壬）二斥异。
　　
　　有义。触等如阿赖耶。亦是异熟。及一切种。广说乃至无覆无记。（以颂中）亦如是（之为）言。无简别故。彼说非理。所以者何。触等依识。不自在故。如贪信等。（依于心王）。不能受熏。如何同识。能持种子。又若触等。亦能受熏。应一有情。有六种（子之）体。若尔。果起。从何种生。理不应言从六种起。未见多种生一芽故。若说果生。唯从一种。则余五种。便为无用。亦不可说。次第生果。（以）熏习（既在）同时。（则）势力（亦心）等故。又不可说六果顿生。勿一有情一刹那顷。六（个）眼识等。俱时生故。
　　
　　有义下。先叙计。彼说下。次破斥也。触等五心所法。断断不得名一切种。以一切种。必由受熏而得名故。故立量云。触等五心所是有法。不能受熏宗。因云。依识不自在故。喻如贪信等。又若下。破其转计触等亦得受熏。设许受熏。则一心王。五心所。各各受诸法熏。应成六个诸法种子。而果生时。或从六起。或从一起。或次第起。或复顿起。皆违理矣。
　　
　　（救曰）。谁言触等。亦能受熏持诸种子。（诘曰）。不尔。如何触等如识。名一切种。（彼妄解曰）。谓触等五。（各）有似种（子之）相（分）。名一切种。（以）触等与识所缘。（必相）等故。（以）无色（界天之）触等（五心所。必）有所缘（似种子之相分）故。（以触等五心所。各各）亲所缘缘。定应有故（但）此（触等五心所上）似种（子之）相（分）。不为因缘生现识等。（喻）如触等上（所现）似眼根等。非（眼等）识所依。亦如（所变）似火无能烧用。（破曰）。彼救非理。触等所缘。似种等相。（须待）后执受处（句中）。方应与识而相例（同）故。由此（颂中）前说一切种（之为）言。定目受熏能持种义。（不指所缘有漏种子）。不尔。（则）今颂有重言（之）失。
　　
　　此破转计相分为一切种而妄救也。相分有漏种子。是第五所缘门摄。故触等可以例王。今一切种。乃第三因相门。岂触等所可例同。若即指一切种为所缘。则执受处中。复有所缘种子。不几为重言乎。
　　
　　又彼所说。亦如是言。无简别故。咸相例者。定不成证。勿触等五。亦（如识之）能了别。触等亦（如识之）与触等相应。由此故知。亦如是者。（乃）随所应（而）说。非谓一切。
　　
　　触等不以了别为行相。触不与触相应。乃至思不与思相应。一刹那中。无二触故。乃至无二思故。六释心所例王门竟。
　　
　　　（辛）七释因果法喻门二。初明正义。二斥异说。（壬）初中二。初正释颂文。二通妨显理。（癸）今初。
　　
　　　（问曰）。阿赖耶识。为断为常。（答曰）。非断非常。以恒转故。恒。谓此识无始时来。一类相续。常无间断。（以）是（三）界。（六）趣。（四）生。施设（之根）本故。（体）性坚（住）持（诸）种（子）。令不失故。转。谓此识无始时来。念念生灭。前后变异。因灭果生。非常一故。可为（前七）转识（所）熏。（令）成种故。恒。言遮断。转。表非常。犹如暴流。因果法尔。如暴流水。非断非常。相续长时。有所漂溺。此识亦尔。从无始来。生灭相续。非常非断。漂溺有情。令不出离。又如暴流。虽风等击。起诸波浪。而流不断。此识亦尔。虽遇众缘。起眼识等。而恒相续。又如暴流。漂水上下。鱼草等物。随流不舍。此识亦尔。与内习气。外触等法。恒相随转。如是法喻。意显此识。无始因果。非断常义。谓此识性。无始时来。刹那刹那。果生因灭。果生。故非断。因灭。故非常。非断非常。是缘起理。故说此识。恒转如流。
　　
　　因果。简我执。生灭。简常执。生灭故非常。因果故非一。譬如暴流。前后相续。流流之中。望前名果。望后名因。故非断常。可喻此识。又有三义相似。一者能漂溺故。二者转识间断。此不断故。如波涛有起灭。而流不断。三者习气及心所法。恒随转故。识所执受之内习气。喻如水内之鱼。识所相应之触等五法。喻如水面之草也。余可知。
　　
　　　（癸）二通妨显理。有两番问答。
　　
　　　（难曰）。过去未来。既非实有。非常可尔。非断如何。断岂得成缘起正理。（答曰）。过去未来。若是实有。可许非断。如何非常。常亦不成缘起正理。（虽然）。岂（但）斥他（之）过。己（所立）义便（得）成（就）。若不摧（破）邪（宗）。难以显（明）正（理）。前因灭位。后果即生。如称两头。低昂时等。如是因果。相续如流。何假去来（实有）。方成非断。
　　
　　称之两头。以喻因果。称之低昂。以喻生灭。低昂时等。以喻生灭同一刹那。无有前后也。
　　
　　　（又难）。因现有位。后果（尚自）未生。（则）因是谁（之）因。果现有时。前因（既）已灭（谢。则）果是谁（之）果。既无因果。谁离断常。（答曰）。若（谓）有因（之）时。（即）已有后果（者）。果既本（来是）有。何（须更）待前因。因义既无。果义宁有。无因无果。岂离断常。（今大乘）因果（之）义。（所由）成（立。正唯）依（现在有）法作用（显示。所以远离断常。成缘起理）。故（汝之）所诘难。非（有）预（于）我（大乘正）宗。（若使果）体既（是）本有。（则果）用亦（复）应然。（以）所待因缘。亦本有故。（则体用皆本来有。何须更待前因。既无因义。亦无果义）。由斯汝（所执）义。因果定无。应信大乘缘起正理。谓此正理。（即诸法自相）。深妙离言。（假智及诠。所不能到。今之）因果等言。皆（依增益相似。而）假施设。观现在法。有引后用。假立当果。对说现因。观现在法。有酬前相。假立曾因。对说现果。假。谓（于）现（在）识（上）。似彼（当果会因之）相（而）现。如是因果。（总不离现前一刹那法）。理趣显然。远离（断常）二边。契会中道。诸有智者。应顺修学。
　　
　　只是现前一刹那法。望前即名为果。望后即名为因。约现在果。谈过去因。则尘点劫前。犹若今日。乃于现识。变似过去因相。而非实缘过去事也。以过去己灭。无可缘故。约现在因。记未来果。则无量劫后。犹如指掌。乃于现识。变似未来果相。而非实缘未来事也。以未来未生。无可缘故。故曰。十世古今。始终不离于当念。又宗镜云。过去未来无体。刹那熏习。唯属现在。现在正起。妄念之时。妄念违真。名为初识。非是过去有识创起。名为初识也。故名横该一切处。竖通无量时。皆是即今现在一心。更无别理。初明正义竟。
　　
　　　（壬）二斥异说二。初正斥。二结劝。（癸）初中二。初斥余部。二斥经部。（子）初又二。初叙计。二破斥。（丑）今初。
　　
　　有余部说。虽无去来。而有因果。恒相续义。谓现在法。极迅速者。犹有初后生灭二时。生时酬因。（即名果相）。灭时引果。（即名因相）。时虽有二。而体是一。前因正灭。后果正生。体相虽殊。而俱是有。如是因果。非假施设。然离断常。又无前（来因是谁因。果是谁果之）难。谁有智者。舍此信余。
　　
　　　（丑）二破斥。
　　
　　彼有虚言。都无实义。何容一念。而有二时。生灭相违。宁同现在。灭若现在。生应未来。有故名生。既是现在。无故名灭。宁非过去。灭若非无。生应非有。生既现有。灭应现无。又二相违。如何体一。非苦乐等。见有是事。生灭若一。时应无（初后之）二。生灭若（是）异（时）。宁说（其）体（是）同。故（所执）生灭时。俱现在有。（而）同依一体（者）。理必不成。
　　
　　何容下。先破一念二时。又二下。次破生灭体一也。非苦乐等。见有是事者。生灭二法。喻如苦乐二受。决定相违。安有体是一者。量云。生与灭是有法。体定非一宗。因云。相违故。喻如苦与乐。初破余部竟。
　　
　　　（子）二破经部。
　　
　　经部师等。（所计）因果相续。理亦不成。彼不许有阿赖耶识。能持种故。
　　
　　前六转识。展转相望。虽亦得有因果之义。而多间断。不能相续。若无本识。受熏持种。则何理能成因果相续之缘起哉。初正斥竟。
　　
　　　（癸）二结劝。
　　
　　由此应信大乘所说因果相续。缘起正理。
　　
　　七释因果法喻门竟。
　　
　　　（辛）八释伏断位次门二。初正释舍赖耶义。二通明第八异名。（壬）初中二。初正明能舍之位。二简示所舍唯名。（癸）初又二。初明正义。二斥异解。（子）初又二。初正释。二通妨。（丑）今初。
　　
　　此识无始。恒转如流。乃至何位。当究竟舍。阿罗汉位。方究竟舍。谓诸圣者。断烦恼障。究竟尽时。（皆悉）名阿罗汉。尔时此识。烦恼粗重。永远离故。说之为舍。此中所说阿罗汉者。通摄三乘无学果位。皆已永害烦恼贼故。（是杀贼义）。应受世间妙供养故。（是应供义）。永不复受分段生故。（是无生义）。云何知然。决择分说。诸阿罗汉。独觉如来。皆不成就阿赖耶故。集论复说。若诸菩萨。得菩提时。顿断烦恼。及所知障。成阿罗汉。及如来故。
　　
　　粗重。即种子之别名。阿罗汉是小乘无学果位。独觉是中乘无学果位。如来是大乘无学果位。次引集论。显如来亦名为阿罗汉。以断烦恼障故。成阿罗汉。以断所知障故。成如来也。
　　
　　　（丑）二通妨又二。初问。二答。（寅）今初。
　　
　　若尔。菩萨（于入地后。现行烦恼。虽复渐伏）。烦恼种子未永断尽。非阿罗汉。应皆成就阿赖耶识。何故即彼决择分说。（一切）不退菩萨。亦不成就阿赖耶识。
　　
　　若据前义。则菩萨至成佛时。方得名阿罗汉。方舍此识。今云不退菩萨。亦不成就。故问之也。盖菩萨初地已上。即名为不退故。
　　
　　　（寅）二答又二。初约二乘回心名不退。二约八地已上名不退。（卯）今初。
　　
　　彼说二乘无学果位。回心趣向大菩提者。（纵未登地）。必不退起烦恼障故。趣菩提故。即复转名不退菩萨。彼不成就阿赖耶识。（虽名菩萨）。即摄在此阿罗汉中。故彼论文。不违此义。
　　
　　不起烦恼。故名不退。趣大菩提。故名菩萨。彼论乃指此人。为不退菩萨。不指直修大乘登初地者。故不相违。
　　
　　　（卯）二约八地已上名不退。
　　
　　又不动地以上菩萨。一切烦恼永不行故。法驶流中。任运转故。能（于）诸行（之）中起诸行故。刹那刹那。转增进故。此位方名（真正）不退菩萨。然此菩萨。虽未断尽异熟识中烦恼种子。而缘此识（之）我见爱等（四种烦恼）。不复执藏。为自内我。由斯永舍阿赖耶名。故说不成阿赖耶识。（故）此（颂中）亦说彼（不动地以上）名阿罗汉。
　　
　　此明直修大乘者。须至八地以上。方得烦恼永伏。亦可名阿罗汉也。所知法执。漂溺有情。受不思议变易生死。名法驶流。已得自在。名任运转。心心流入萨婆若海。故刹那刹那转增进也。初明正义竟。
　　
　　　（子）二斥异解二。初正破。二破救。（丑）初中二。初叙计。二破斥。（寅）今初。
　　
　　有义。初地以上菩萨。已证（我法）二空所显（真如）理故。已得（根本后得）二种殊胜智故。已断分别（烦恼所知）二重障故。能一行中起诸行故。虽为利益（众生）。起诸（现行）烦恼。而彼不作烦恼过失。故此亦名不退菩萨。然此菩萨。虽未断尽俱生烦恼。而缘此识（之）所有分别我见爱等。不复执藏为自内我。由斯亦舍阿赖耶名。故说不成阿赖耶识。此（颂之中）亦说彼（初地以上）。名阿罗汉。故集论中作如是说。十地菩萨。虽未永断一切烦恼。然此烦恼犹如咒药所伏诸毒。不起一切烦恼过失。一切地中。如阿罗汉已断烦恼。故亦说彼名阿罗汉。
　　
　　　（寅）二破斥。
　　
　　彼说非理。（以）七地已前。犹有俱生我见爱等。执藏此识。为自内我。如何已舍阿赖耶名。若彼分别我见爱等不复执藏。说名为舍。则预流等诸有学位。亦应已舍阿赖耶名。许便违害诸论所说。
　　
　　　（丑）二破救又二。初叙救。二破斥。（寅）今初。
　　
　　地上菩萨所起烦恼。皆由正知。不为过失。非预流等。得有斯事。宁可以彼（预流果等）。例此（地上）菩萨。
　　
　　　（寅）二破斥。
　　
　　彼六识中。所起烦恼。虽由正知。不为过失。而第七识。有漏心位。任运现行。执藏此识。宁不与彼流等同。由此故知。彼说非理。
　　
　　初正明能舍之位竟。
　　
　　　（癸）二简示所舍唯名。
　　
　　然阿罗汉。断此识中烦恼粗重。究竟尽故。不复执藏阿赖耶识。为自内我。由斯永失阿赖耶名。说之为舍。非舍一切第八识体。勿阿罗汉无识持种。尔时便入无余涅槃。
　　
　　阿罗汉断尽烦恼。名证有余涅槃。由其异熟识体仍在。能持旧有漏种。令有根身。寿命不断。直俟余残果报既尽。方入无余涅槃。设无此识持种。则身命便应尽灭。而入无余涅槃矣。云何现有证阿罗汉。仍住世间者耶。初正释舍赖耶义竟。
　　
　　　（壬）二通明第八异名二。初正释诸名。二结归二位。（癸）今初。
　　
　　然第八识。虽诸有情皆悉成就。而随义别。立种种名。谓或名心。由种种法熏习种子所积集故。或名阿陀那。执持种子及诸色根令不坏故。或名所知依。能与染净所知诸法为依止故。或名种子识。能徧任持世出世间诸种子故。此等诸名。通一切位。或名阿赖耶。摄藏一切杂染品法令不失故。我见爱等。执藏以为自内我故。此名唯在异生有学。非（可谓）无学位（及）不退菩萨。（亦）有杂染法执藏义故。或名异熟识。能引生死善不善业异熟果故。此名唯在异生二乘诸菩萨位。非（可谓）如来地。犹有异熟无记法故。或名无垢识。最极清净诸无漏法所依止故。此名唯在如来地有。（若在）菩萨二乘及异生位。持有漏种。可受熏习。未得善净第八识故。如契经说。如来无垢识。是净无漏界。解脱一切障。圆镜智相应。
　　
　　契经。如来功德庄严经也。无垢识。标名也。净无漏界。示义也。解脱一切障。明离障解脱至究竟也。圆镜智相应。明相应之慧心所。名为大圆镜智也。
　　
　　阿赖耶名。过失重故。最初舍故。（故）此（颂）中偏（先）说（之。若）异熟识体。菩萨将得菩提时舍。声闻缘觉。入无余依涅槃时（亦）舍。（至于）无垢识体。无有舍时。利乐有情。无尽时故。心等（四名）。通（一切位）故。随（染净）义。（如）应说（之）。
　　
　　众生分中名染心。佛果位中名净心。众生分中。执持有漏种子及有漏色根。佛果位中。执持无漏种子及无漏色根。众生分中。名染所知依。佛果位中。名净所知依。众生分中。名世间种子识。佛果位中。名出世种子识。故云随义应说也。然此中谓二乘入无余依涅槃舍者。仍带通教方便说之。若据大乘实义。出三界外有净土。声闻缘觉出生其中。受法性身。则仍未舍异熟识体。故法华云。是人虽生灭度之想。入于涅槃。而于彼土求佛智慧。得闻是经。唯以佛乘而得灭度。更无余乘。
　　
　　　（癸）二结归二位。
　　
　　然第八识。总有二位。有漏位。无记性摄。唯与触等五法相应。但缘前（文所）说执受处境。二无漏位。唯善性摄。与二十一心所相应。谓徧行别境各五。善十一。（以徧行五心所）。与一切心。恒相应故。（所以亦与无漏第八相应）。常乐证知所观境故。（得与善欲相应）。于所观境。恒印持故。（与善胜解相应）。于曾受境。恒明记故。（得与善念相应）。世尊无有不定心故。（得与善定相应）。于一切法。常决择故。（得与善慧相应）。极净信等。常相应故。（与十一善心所相应）。无染污故。（不与根随烦恼相应）。无散动故。（不与四不定相应）。此亦唯与舍受相应。任运恒时平等转故。以一切法而为所缘境。镜智遍缘一切法故。
　　
　　亦惟舍受。谓无漏位中。同于有漏之唯舍受也。以一切法为所缘境。谓不同有漏之唯缘三类性境也。初正释颂文竟。
　　
　　　（庚）二证有本识三。初征答总标。二别显教理。三总结劝信。（辛）今初。
　　
　　　（问曰）。云何应知此第八识。离眼等识。有别自体。（答曰）。圣教正理。为定量故。
　　
　　　（辛）二别显教理二。初引圣教。二显正理。（壬）初中二。初引大乘。二引余部。宗镜云。引七本经。即大三小四也。（癸）初又二。初正引经证有第八。二显大乘是圣言量。（子）今初正引三经四颂。
　　
　　谓有大乘阿毗达磨契经中说。无始时来界。一切法等依。由此有诸趣。及涅槃证得。
　　
　　阿毗达磨此云无比法。此即所引第一颂也。下文共作三番释义。
　　
　　此第八识。自性微细。故以作用而显示之。颂中初半显第八识为因缘用。后半显与流转还灭作依持用。
　　
　　此第一番释义。先分科也。
　　
　　界。是因义。即种子识。（此种子识）。无始时来。展转相续。（能持一切漏无漏色心等诸法种子）。亲生诸法。故名为因。依。是缘义。即执持识。（此执持识）。无始时来。与一切（现行漏无漏）法（平）等（而）为依止。故名为缘。谓（种子识）。能执持（一切）诸种子故。（执持识）与现行法。为所依故。（由种子故）即变为彼（现行。由执持故）及为彼（现行所）依。变为彼者。谓（由种子）变为器（界）及有根身。为彼依者。谓与转识作所依止。以（执持识）能执受五色根故。（令）眼等五识依之而转。又与末那为依止故。第六意识依之而转。（以）末那（及）意识（皆）转识（所）摄故。如眼等识。（必须）依俱有根。第八理应是识性故。亦以第七为俱有依。是谓此识。为因缘用。
　　
　　此释初半颂义也。
　　
　　由此有者。（谓）由有此（第八）识（也）。有诸趣者。（谓）有善恶（等六）趣（也）。谓由有此第八识故。执持一切顺流转法。令诸有情流转生死。虽或业生。皆是流转。而趣是果。胜故偏说。（又）或诸趣（之）言。通（指）能（趣）所趣。（以）诸趣（之）资具。亦得趣名。诸惑业生。皆依此识。是与流转作依持用。
　　
　　此释后半颂之第三句也。一切顺流转法。即惑业生等有漏种子。惑。谓见思二惑。业。谓善恶不动三业。生。谓胎卵湿化四生。所趣。即六道果报。能趣。即惑业。亦名诸趣资具。
　　
　　及涅槃证得者。由有此识。故有涅槃证得。谓由有此第八识故。执持一切顺还灭法。令修行者证得涅槃。此中但说能证得道。（以）涅槃不依此识有故。或此但说所证涅槃。是修行者正所求故。或此双说涅槃与道。俱是还灭品类摄故。谓（颂中）涅槃（之）言。显所证灭。（颂）后证得（之）言。显能得道。由能断（之）道。断（破）所断（之）惑。（至于）究竟尽位。证得涅槃。能所断证。皆依此识。是与还灭。作依持用。
　　
　　此释后半颂之第四句也。一切顺还灭法。即本有新熏二种无漏种子。还者。归趣之义。即能证之道。灭者。寂止之义。即所证涅槃。又能还能灭。皆是道谛。所还所灭。皆是灭谛涅槃也。第一番释颂义竟。
　　
　　又此颂中初句。显示此（第八）识自性无始恒有。后三（句）显与杂染清净二法总别为所依止。杂染法者。谓苦集谛。即所（趣）能趣（之）生及惑业。清净法者。谓灭道谛。即所（证）能证（之）涅槃及道。彼二皆依此识而有。依转识等。理不成故。
　　
　　此第二番释颂义也。第二一切法等依句。是总显染净依止。第三由此有诸趣句。是别显染依止。第四及涅槃证得句。是别显净依止。所趣之生。是苦谛。能趣之惑业。是集谛。所证之涅槃。是灭谛。能证之道。是道谛。转识不能受熏持种。故非染净二法所依。
　　
　　或复初句。显此（第八）识体无始相续。后三（句）。显与三种自性为所依止。谓依他起。徧计所执。圆成实性。如次应知。
　　
　　此第三番释颂义也。一切法等依句。显依他性不离此识。由此有诸趣句。显徧计所执性。不离此识。及涅槃证得句。显圆成实性。不离此识。
　　
　　今此颂中。诸所说义。离第八识。皆不得有。
　　
　　总结上来三番释义。皆须约第八识也。第一颂竟。
　　
　　即彼经中。复作是说。由摄藏诸法。一切种子识。故名阿赖耶。胜者。我开示。
　　
　　此即所引第二颂也。下文解释。
　　
　　由此本识。具诸种子。故能摄藏。诸杂染法。依斯建立。阿赖耶名。非如（数论）胜性。转为大等。（今）种子与果。体非一故。能依所依。俱生灭故。
　　
　　此先释种子识。摄藏诸法。不同数论。冥初自性义也。冥性。亦名胜性。彼计因果虽殊。而体是一。今明种子与果。体非一故。一不同也。彼计果虽生灭。而因是常。令明能依所依俱生灭故。二不同也。
　　
　　与杂染法。互相摄藏。亦为有情执藏为我。故说此识名阿赖耶。
　　
　　此正释第三故名阿赖耶句义也。第八摄藏杂染种子以起现行。即能藏义。杂染现行熏成第八识中种子。即所藏义。有情执藏为自内我。即执藏义。具此三义。故名藏识。
　　
　　已入见道。诸菩萨众。得真现观。名为胜者。彼能证解阿赖耶识。故我世尊正为开示。或（复通）诸（地前）菩萨。皆名胜者。虽见道前。未能证解阿赖耶识。而能信解（唯识道理）。求彼转依（之果）。故亦为说。非诸转识。有如是义。
　　
　　此释第四胜者我开示句。兼结成也。第二颂竟。
　　
　　解深密经。亦作是说。阿陀那识甚深细。一切种子如暴流。我于凡愚不开演。恐彼分别执为我。
　　
　　此即所引第三颂也。下文解释。
　　
　　以能执持诸法种子。及能执受。（五净）色根。（与根）依处。亦能执取结（缚受）生（诸趣）相续。故说此识。名阿陀那。无性有情。不能穷底。故说甚深。趣寂种性。不能通达。故名甚细。是一切法。真实种子。缘击便生。转识波浪。（而此种子识性。念念生灭）。恒无间断犹如暴流。凡。即无性。愚。即趣寂。恐彼于此（甚深细理。不能证解。更）起分别。（妄）执（为我）。堕诸恶趣。障生圣道。故我世尊。不为开演。唯第八识。有如是相。
　　
　　无性有情。谓一阐提。为此第八识之所漂荡。令不出离。故云不能穷底。趣寂种性。谓定性二乘。为此第八识之所沦溺。而不觉知。故云不能通达。以其亲生现行。故名真实种子。阐提不起妄执。犹得暂游人天。若起分别。必堕恶趣。二乘不起妄执。犹得证出世果。若起分别。必障圣道。故佛不为此等凡愚说第八识也。第三颂竟。
　　
　　入楞伽经。亦作是说。如海遇风缘。起种种波浪。现前作用转。无有间断时。藏识海亦然。境等风所击。恒起诸识浪。现前作用转。
　　
　　此即所引第四颂也。前四句。单约喻说。后四句。法喻合明。幷可知。下文结示。
　　
　　眼等诸识。无如大海恒相续转起诸识浪（之义）。故知别有第八识性。
　　
　　已上正引三经四颂竟。已下结略指广。
　　
　　此等无量大乘经中。皆别说有此第八识。
　　
　　初正引经证有第八竟。
　　
　　　（子）二显大乘是圣言量。
　　
　　诸大乘经。皆顺无我。违数取趣。弃背流转。趣向还灭。赞佛法僧。毁诸外道。表蕴等法。遮胜性等。（故一切）乐大乘者。（皆）许（此等大乘诸经。实）能显示无颠倒理。（以是）契中摄故。（喻）如增壹（阿含）等。（同为）至教量摄。
　　
　　此因小乘不信有第八识。遂乃诽拨上所引证三经四颂。妄谓非佛所说至教。故今立量以显是至教也。量云。诸大乘经是有法。能显示无颠倒理。至教量所摄宗。因云。皆顺无我违数取趣。乃至遮胜性等契经摄故。喻如增益阿含等。
　　
　　又圣慈氏。以七种因。证大乘经。真是佛说。一先不记故。若（使诸）大乘经。（或是）佛灭度后。有余（恶人）为坏正法故（假造）说。何故世尊。（于经律中）。非（亦）如（彼）当起诸可怖事。（而）先预记别（之）。二本俱行故。（自佛灭后）。大小乘教本来俱行。宁知大乘独非佛说。三非余境故。大乘所说广大甚深。非外道等思量境界。彼（外道）经论中。曾所未说。设为彼（外道）说（此大乘法）。亦不信受。故大乘经。非（是）非佛（所）说。四应极成故。若谓大乘。是（或过去或他方）余佛（所）说。非真（释迦）佛语。则（佛佛道同。正显）大乘教是佛所说。其理极成。五有无有故。若（汝许）有大乘（法者）。即应信此诸大乘教是佛所说。离此（诸经之外）。大乘（妙法更）不可得故。若（汝谓）无大乘（法。则）声闻乘教亦应非有。以离大乘。决定无有得成佛义。谁出于世说声闻乘。故声闻乘（法。汝即许）是佛（之）所说。（而独）非（毁）大乘教（典。不肯信受）。不应正理。六能对治故。依大乘经。勤修行者。皆能引得无分别智。能正对治一切烦恼。故应信此是佛所说。七义异文故。大乘所说。意趣甚深。不可随文。而取其义。便生诽谤。谓非佛语。是故大乘。真是佛说。如庄严论。颂此义言。先不记俱行。非余所行境。极成有无有。对治异文故。
　　
　　初引大乘竟。
　　
　　　（癸）二引余部。凡有四经。
　　
　　余部经中。亦密意说阿赖耶识。有别自性。
　　
　　密意说者。恐彼愚法声闻。妄起分别。执之为我。故未敢显了开示也。
　　
　　谓大众部阿笈摩中。密意说此（第八识）。名根本识。是眼等识所依止故。譬如树根。是茎等本。非眼等识。有如是义。
　　
　　此即所引第一经也。阿笈摩。此云契经。
　　
　　上座部经。（及彼）分别论者。俱密意说此（第八识）。名有分识。有。谓三有。分。是因义。唯此（第八识。是）恒（是）遍。（得）为三有（之）因。
　　
　　此即所引第二经也。
　　
　　化地部（中。亦密）说此（第八识）。名（为）穷生死蕴。离第八识。无别蕴法。（能）穷生死（边）际。（而恒）无间断时。谓无色界。（则）诸色间断。无想天等。（则）余心等灭。（若夫）不相应行。（则）离色心等无别自体。（前文破法执中）。已极成故。唯此（第八）识。（可）名穷生死蕴。
　　
　　此即所引第三经也。蕴。谓五蕴。于五蕴中。色受想行。及前六识。俱不能穷生死边际。或有间断故。或无别体故。
　　
　　说一切有部增一经中。亦密意说此（第八识）。名阿赖耶。谓爱阿赖耶。乐阿赖耶。欣阿赖耶。喜阿赖耶。谓阿赖耶识。是贪总别三世境故。立此四名。有情执为真自内我。那至（此执）未断（之时）。恒生爱著。故阿赖耶识。是真爱著处。不应执余五取蕴等（为真爱著处也）。谓生一向苦受处者。于余取蕴不生爱著。彼恒厌逆余五取蕴念我何时当舍此命。此众同分苦身心。令我自在在受快乐故。五欲亦非真爱著处。谓离欲者。于五妙欲虽不贪著。而爱我故。乐受亦非真爱著处。谓离第三静虑染者。虽厌乐受。而爱我故。身见亦非真爱著处。谓非无学（而）信无我（理）者。虽于身见。不生贪著。而于内我犹生爱故。转识等亦非真爱著处。谓非无学（而）求灭心者。虽厌转识等。而爱我故。色身亦非真爱著处。离色染者。虽厌色身。而爱我故。不相应行。离色心等无别自体。是故亦非真爱著处。（可见一切）异生（及诸）有学起我爱时。虽于余蕴有爱非爱。而于此（第八）识。我爱定生。故唯此（第八识）。是真爱著处。由是（知）彼（增一经中所）说阿赖耶名。定唯显此（第八）阿赖耶识。
　　
　　此即所引第四经也。爱字。总约三世。乐字。别约现在。欣字。别约过去。喜字。别约未来。故云是贪总别三世境也。一向苦受处。谓无间狱。及一分畜生饿鬼。余取蕴。谓除第八识外所有五蕴诸法。离欲者。谓初禅以上。离第三静虑染者。谓第四禅以上。身见。谓依身执我之见。求灭心者。谓修第九灭尽定人。离色染者。谓空无边定以上。余可知。初引圣教竟。
　　
　　　（壬）二显正理三。初结前生后。二引经显理。三结略指广。（癸）今初。
　　
　　已引圣教。当显正理。
　　
　　　（癸）二引经显理十。初持种心。二异熟心。三界趣生体。四有执受。五寿暖识。六生死时。七缘起依。八识食体。九灭定有识。十染净心。（子）初中三。初引经证识。二斥异解。三总结成。（丑）今初。
　　
　　谓契经说。杂染清净诸法种子之所集（聚生）起。故名为心。若无此（第八）识。（则）彼（经所说）持种心不应有故。谓诸转识。在灭定等（五无心位）。有间断故。（即在有心位。而）根境作意（等缘）。善等（三性）类别。（亦复）易脱起故。（犹）如电光等。（其性）不坚住故。（既不坚住。所以）非可熏习。（既有间断。所以）不能持种。（故诸转识）。非染净种所集起心。（唯）此（第八）识（者）。一类（无记）。恒无间断。如苣蕂藤等。坚住可熏。（乃正）契当彼经所说（持种）心义。若不许有持种心。非但违经。亦违正理。谓诸所起染净品法。（虽是能熏。若）无（第八识为）所熏故。（便）不（得）熏成种（子）。则应所起（染净等法。皆无后果）。唐捐其功。（又）染净起时。既无因种。应同外道。执自然生。色（法及）不相应（行）。非心性故。如声光等。（性不坚住）。理非染净内法所熏。岂能持种。又彼（色行二法。唯识所变）。离职无实自性。宁可执为内种依止。转识相应诸心所法。如（彼转）识（之有）间断。易脱起故。（且既名为心所。则依心王）。不自在故。非心性故。（故决）不能持种。亦不受熏。故（第八）持种（之）心。理应别有。
　　
　　此持种心。是约因相而言之也。文皆易知。
　　
　　　（丑）二斥异解五。初破识类受熏持种。二破六识俱转受熏持种。三破色心自类为种。四破过未实有。五破执遣相空。（寅）初中二。初叙执。二斥破。（卯）今初。
　　
　　有说六识。无始来时。依根境等。前后分位。（故有三性种种差别。然）事虽转变。而（其）类无别。（即此六识之类）。是所熏习。能持种子。由斯染净因果皆成。何要执有第八识性。
　　
　　　（卯）二斥破。
　　
　　彼言无义。所以者何。（若）执（识）类是实。则同（胜论）外道。（若）许（识）类是假。便无胜用。应不能持内法实种。
　　
　　此先约假实破也。如眼识与眼识为类。耳识与耳识为类等。若执是实。则同胜论执同异句为实矣。若许是假。岂能受熏持种哉。
　　
　　又（汝所）执识类。（为复）何性所摄。若（识类）是善（是）恶。应不受熏。许有记故。犹如择灭（无为）。若（识类）是无记。（性。则正起）善恶心时。（必）无（有）无记（之）心。此类应断。（如何受熏）。非（可谓）事（有）善恶。（而）类可（惟）无记。（以）别类必同别事性故。
　　
　　此次约三性破也。类若善恶是有法。应不受熏受宗。因云。许有记故。喻如择灭。类若无记是有法。应有间断不受熏宗。因云。善恶心时。无无记故。如苦乐受时。无舍受。又事既善恶。不应说类惟无记。此遮其转计也。
　　
　　又无心位（中既无六识则）此（识）类。定（亦是）无。既有间断。性非坚住。如何可执（为能）持种（能）受熏（耶）。又阿罗汉或异生心。（设使其六）识类同（是无记性）故。（罗汉）应为诸染（法熏。异生应为）无漏法熏。许便有失。
　　
　　此更约六识类有间断破。又约凡圣受熏破也。
　　
　　又眼等根。或所余法。与眼等识。（其）根（之类）。法（之类。与识之）类。（皆悉）同（是无记）。应（各）互（得）相熏。然汝不许（根类法类受熏）。故不应执识类受薰。
　　
　　此更约根类法类。例破也。若谓识类受熏。则根类法类。何独不许受熏。若既不许根类法类受熏。则识类何得独受熏哉。
　　
　　又六识身。若事若类。前后二念。既不俱有。如隔念者。非互相熏。（以）能熏所熏。必（要）俱（在一）时故。
　　
　　此更约前后不能熏习破也。盖若但一念。不名为类。又无同时幷起二念之理。必须前后相望。方名为类。且如当念眼识。或望前念眼识。或望后念眼识。故名为类。若望当念耳鼻识等。则不名类。其余五识。一一皆然。是则识类既在前后二时。则非一处。喻如自他相隔。如何可互熏哉。初破识类受熏持种竟。
　　
　　　（寅）二破六识俱转受熏持种。
　　
　　执唯六识俱时转者。由前理趣。既非所熏。故彼亦无能持种义。
　　
　　有说六识。俱时而转。前五是能熏。第六是所熏。由同时故。熏习义成。能持种子。今破云。由前理趣者。谓第六识有间断故。通三性故。
　　
　　　（寅）三破色心自类为种二。初叙执。二斥破。（卯）今初。
　　
　　有执色心自类无间。前为后种。恩果义立。故先所说。（集起名心。为染净种子第八识）。为证不成。
　　
　　谓前刹那色。能为种子。引生无间后刹那色。前色名因。后色名果。心等亦然。故不须第八持种识也。
　　
　　　（卯）二斥破。
　　
　　彼执非理。无熏习故。谓彼自类（一前一后）。既无熏习。如何可执前为后种。又（彼自类有）间断者。应不更生。二乘（证）无学（时。既断色心种子）。应无（有余）后蕴。（以彼但执）死位色心为后（世）种。（不许有持种之本识）故。亦不应执色心展转互为种生。转识（及）色（法）等。非所熏习。前已说故。
　　
　　先约无熏习不能成种破。可知。次约有间断破。言有间断。应不更生者。彼既妄执色心。前为后种。则如生无色天者。于多劫中。前色已断。不应还生色界。又如生无想天者。于多劫中。前心已断。不应还生想心。又二乘证无学时。了知五蕴无我。则色心种子已断。设无第八异熟识体。持彼旧时色心残种。则应便无果后余残五蕴。何故现见证阿罗汉而未入无余涅槃者。尚有果缚未尽亡耶。亦不应下。恐彼转计无色还生下界。则以心为色种。无想还生想心。则以色为心种。故云转识色等。非所熏习。前已说故。既非所熏。岂能为种也哉。三破色心自类为种竟。
　　
　　　（寅）四破过未实有二。初叙执。二斥破。（卯）今初。
　　
　　有说三世诸法皆有。因果感赴。无不皆成。何劳执有能持种（之第八）识。然经说心为种子者。（能）起染净（现）法。（心之）势用强故。
　　
　　谓过去为因。现在为果。现在为因。未来为果。故因果感赴。无不皆成也。然经下。通妨。谓既三世诸法各自为种。何故经中独说心为种子耶。答曰。心势用强。故偏说之。
　　
　　　（卯）二斥破。
　　
　　彼说非理。过去未来。非常非现。如空华等。非实有故。又无作用。不可执为因缘性故。若无能持染净种（之第八）识。（则）一切因果。皆不得成。
　　
　　过去未来是有法。非实有宗。因云。非常非现故。喻如空华等。又过去是有法。不可执为因缘性宗。因云。无作用故。喻如空华等。余可知。四破过未实有竟。
　　
　　　（寅）五破执遣相空。
　　
　　有执大乘遣相空理为究竟者。（不能如理正解。但）依（于相）似比量。拨无此（第八）识。及（拨无）一切法。彼特违害前所引经。（遂于起）智断（惑）证（灭）修（道。及）染净因果（一切诸法）。皆执非实。（则便）成大邪见。（即彼）外道毁谤染净因果。亦不谓全无。但执非实故。若一切法（果然）皆非实有。（则诸）菩萨不应为舍（不实之）生死。精勤修习（不实之）菩提资粮。谁有智者。为除幻敌。（而）求石女而。用为军旅（耶）。
　　
　　外道亦不谓全无。但执非实者。谓染因未必招恶果。净因未必感善果耳。今此一类大乘。既执智断。证修染净因果悉皆非实。则与外道邪见何异。良由依文解义。不达如来语脉。其祸至此。可不惧哉。幻敌。喻不实生死。石女儿军旅。喻不实菩提资粮也。问曰。般若云。诸法皆如幻如化。乃至涅槃亦如幻如化。得不堕邪见耶。答曰。毫厘有差。天地悬隔。般若深明一切法空。悉皆无性。由无性故。得成缘起。于缘起中。智断证修染净因果纤毫不滥。虽复不滥。一一无性。故非实我实法也。今既拨无俗谛。又岂得成真谛哉。且此论前文有云。诸心心所。依他起故。亦如幻事。非真实有。为遣妄执心心所外实有境故。说唯有识。若执唯识。真实有者。如执外境。亦事法执。又后文云。如前所说。识差别相。依理世俗。非真胜义。真胜义中。心言绝故。则与般若有何差别。当知执为实有。成增益谤。执为非实。成损减谤。谤虽是同。善恶仍异。起有见者。不拨因果。犹在人天。但不能出二种生死。起空见者。拨无因果。堕大险难。决定永沉三恶道苦。故曰。得则龙女顿成佛。失则善星生陷坠。鼠即鸟空。名为谤真般若。故似比量。名为毒智也。然宗镜云。清辨为成有。故破于有。护法成空。故破于空。菩萨造论如用药。本为除病。而众生执药成病。菩萨亦奈之何。故此空有二门。不执。则分而愈合。合则双美。茍执。则会而愈离。离则两伤。学者。不可不慎思而明辨也。二斥异解竟。
　　
　　　（丑）三总结成。
　　
　　故应信有能持种心。依之建立染净因果。彼心即是此第八识。
　　
　　初持种心竟。
　　
　　　（子）二异熟心。是约果相而言之也。
　　
　　又契经说。有异熟心。（是）善恶业（所）感（之果）。若无此（第八）识。彼（经所谓）异熟心。不应有故。谓眼等识。有间断故。非一切时是业果故。如电光等。非异熟心。
　　
　　此先立二量以显转识非异熟心也。一云。眼等识是有法。非异熟心宗。因云。有间断故。喻如电光等。二云。眼等识是有法。非异熟心宗。因云。非一切时是业果故。喻如电光等。盖一分无记眼等识。是满业所感之果。名异熟生。若起善恶之眼等识。即非业果故也。
　　
　　异熟不应断已更续。彼命根等。无斯事故。
　　
　　此重释有间断故之因。所以不得为异熟也。谓若计转识为异熟者。既是异熟。则不应断已更续。彼寿与暖。从来无断已更续之事故。命根。即寿。等。即等取于暖。盖暖是识之相分。命根依识假立。同是异熟所摄。异熟寿暖。尚不可断已更续。异熟心体。岂可断已更续耶。转识定非彼经所说异熟心也明矣。
　　
　　眼等六识（之中。虽有一分无记报法。是善恶满）业（之）所感者。（然而）犹如声等。非恒续故。（但）是（从）异熟生。非真异熟。
　　
　　此重释非一切时是业果故之因。所以不名真异熟也。谓有问曰。善恶六识。非异熟心可矣。业所感之无记六识。何不得为异熟心耶。今立量云。业所感无记六识是有法。非真异熟宗。因云。非恒续故。喻如声等。言是异熟生者。依真异熟。总报藏识。得有满业所感别报。皆名为异熟无记也。
　　
　　定应许有真异熟心。（是）酬（彼）牵引业（因之果）。遍而无断。（能）变为（根）身器（界）。作有情依。（以）身器离（此真异熟）心。理非有故。不相应法。无实体故。诸转识等。非恒有故。若无此（第八真异熟）心。谁变身器。复依何法。恒立有情。
　　
　　此承上二量。极成转识非异熟心。而申明真异熟心。必指第八识也。不相应法。本无实体。故不应说命根为异熟心。余可知。
　　
　　又在定中。或不在定。（不在定。则）有别思虑。（在定中。则）无思虑时。理有众多身受生起。此（等心受生起）。若（是）无者。不应后时（因无思虑。则）身有怡适。或复（因别思虑。则身有）劳损。若不恒有真异熟心（执受此身。则）彼（后时之）位。如何有此（或怡适。或劳损之）身受。（故知除非是佛则已。若）非佛（之九界）。起余善心等位。必应（与彼善恶同时）现起真异熟心。（问曰。佛何独无异熟心耶。答曰）。如许起彼（异熟）时。（即）非（是）佛。（但是九界）有情故。由是（九界有情）。恒有真异熟心。彼心即是此第八识。
　　
　　此又约先时心行差别。能令后时身受不同。以验真异熟心之功能也。且如有人入定。无别思虑。则其身怡适。然正入定时。已忘其身。幷不知身之怡适。若无真异熟心。与彼定心同时现起。执受此身。则于出定之后。定法已谢。身不应仍有怡适。由有真异熟心与定同转。受定所熏。故使出定之后。身仍怡适耳。又如有人不定。多别思虑。则其身劳损。然正思虑时。亦忘其身。幷不知身之劳损。若无真异熟心。与彼思虑同时现起。执受此身。则于思虑歇后。既不思虑。身不应仍有劳损。由有真异熟心。与彼思虑同转。受彼思虑所熏。故使思无歇后。身尚劳损耳。余皆可知。二异熟心竟。
　　
　　　（子）三界趣生体。谓三界五趣四生之体也。前明因果相酬。此言趣生之体。以有因果。必有体故。
　　
　　又契经说。有情流转五趣四生。若无此（第八）识。彼（五）趣（四）生（之）体。不应有故。谓要（须）实有。恒徧。无杂。彼（具四义之）法。（方）可立（为）正实（五）趣（四）生（之体）。
　　
　　五趣。谓天。人。狱。鬼。畜。不言阿修罗者。或是四趣所摄。或摄入鬼神趣中。四生。谓胎。卵。湿。化。诸天化生。人具四生。多分从胎。地狱唯化。鬼畜各具四生也。实有者。不是假立。简不相应行。恒者。无间而转。简异熟生无记。徧者。徧于三界。简色及前五识。无杂者。惟无记性。简善恶六识。
　　
　　非异熟法。趣生杂乱。住此起余趣生法故。
　　
　　此先简善恶六识。非趣生体也。正在人趣。或起天趣善法。或起三种恶法。在余趣中。亦复如是。若立为趣生体。岂不杂乱。
　　
　　诸异熟色。及五识中（一分）业所感者。（虽不杂乱）。不遍趣生。（以）无色界中。全无彼（二种）故。诸生得善及意识中（一分）业所感者。虽遍趣生。起无杂乱。而不恒有。不相应行。无实自体。（已上）皆不可立（为）正实趣生（之体）。
　　
　　此简余无记法。及不相应行。非趣生体也。诸异熟色。谓五根及香味触三尘。幷色尘中一分。五识业所感者。是异熟生无记。鼻舌二识。唯局欲界。眼耳身识。局至初禅。异熟色法。局在欲色二界。故皆不遍。生得善。即报得善。意识业所感者。亦异熟生无记。余可知。
　　
　　唯（第八真）异熟心。及彼（相应五个）心所。实恒遍无杂。是正实趣生。此（真异熟）心若无。（则）生无色界（中。既无色及五识。惟第六识。或时）起善等位。（已无执藏）。应非趣生（所摄）。设许趣生摄诸有漏。（故无色界是趣生者。然诸那含圣人）。生无色界。起无漏心。应非趣生（所摄）。便违正理。（以那含。虽在无色。理应仍是天趣化生摄故。心欲）勿有前（起善等。应非趣生之）过。及（勿）有此（那含应非趣生之）失。故唯（应立真）异熟法。是正实趣生（之体）。由是（惟有）如来（乃）非（五）趣（四）生（所）摄。（以）佛（更）无异熟无记法故。亦非（三）界（所）摄。（以）非有（三）漏故。世尊已舍苦集谛故。诸戏论种已永断故。正实趣生。既唯异熟心及心所。彼心心所。离第八识。理不得成。故知别有此第八识。
　　
　　此正明趣生之体。唯是第八识也。苦谛。是三界果。集谛。是三界因。戏论种者。种即因义。因即界义。余可知。三界趣生体竟。
　　
　　　（子）四有执受。谓趣生无杂。由有执受。执受即体家之用也。
　　
　　又契经说。有色根身。是有执受。若无此（第八）识。彼（经所说）能执受（者）。不应有故。谓五色根。及彼依处。（过去已灭。未来未生）。唯现在世。是有执受。彼定由有能执受（之）心（以执受之。然）唯（此第八真）异熟心。（是）先业所引。（不由现缘）。非善染等。一类（无记）。能徧（依止诸根）。相续执受有色根身。眼等转识。无如是义。
　　
　　此正明异熟识能执受根身也。文幷易知。
　　
　　此言意显眼等转识。皆无一类能徧相续执受自内有色根身。非显能执受唯异熟心。勿诸佛色身无执受故。然能执受有漏色身。唯异熟心。故作是说。
　　
　　此释伏难也。难曰。若唯异熟识能执受根身。则佛无异熟识。色身便无执受耶。故今释曰。此唯异熟能执受之言。但显眼等转识不能执受耳。非显能执受唯异熟心也。以无垢净识。亦能执受无漏色身故。然有漏色身。则唯异熟能执受矣。
　　
　　谓诸转识。现缘起故。如声风等。彼善染等。非业引故。如非择灭。异熟生者。非（真）异熟故。非徧依故。不相续故。如电光等。不能执受有漏色身。
　　
　　此中凡立三量。一云。诸转识是有法。不能执受有漏色身宗。因云。现缘起故。喻如声风等。二云。彼善染等是有法。不能执受有漏色身宗。因云。非业引故。喻如非择灭。三云。异熟生者是有法。不能执受有漏色身宗。因云。非真异熟故。又非徧依故。又不相续故。喻如电光等。
　　
　　诸心识言。亦摄心所。定相应故。如唯识言。（亦摄心所）。
　　
　　此明转识既不能执受。则彼相应心所。亦决不能执受也。
　　
　　非诸色根。不相应行。可能执受。有色根身。无所缘故。如虚空等。
　　
　　量云。色根及不相应行是有法。不能执受有色根身宗。因云。无所缘故。喻如虚空等。
　　
　　故应别有能执受心。彼心即是此第八识。
　　
　　上既立量。遮余心心所法。色不相应。不能执受。今结成唯第八识能执受也。四有执受竟。
　　
　　　（子）五寿暖识。此识既持根身。亦持寿暖也。
　　
　　又契经说。寿暖识三。更互依持。得相续住。若无此（第八）识。（则彼经所说）能持寿暖令久住（之）识。不应有故。谓诸转识。有间有转。如声风等。无恒持用。不可立为持寿暖识。唯异熟识。无间无转。犹如寿暖。有恒持用。故可立为持寿暖识。经说三法更互依持。而寿与暖。一类相续。（若使）唯识不然。岂符正理。
　　
　　此正明能持寿暖必第八识。非余转识也。
　　
　　　（难曰）。虽说三法更互依持。而许唯暖。不徧三界。何不许识。独有间转。
　　
　　此以暖可不徧。例明识可间转。意谓持寿暖者。不须第八识也。言暖不徧三界者。无色界无暖故。
　　
　　　（答曰）。此于前理非为过难。谓若是处。具有三法无间转者。可恒相持。不尔。便无恒相持用。前（正）以此理显三法中。所说识（之为）言。（定）非诠（于）转识。（今即）举暖不徧。岂坏前理。（以舍暖时。寿识不舍。若舍寿识。必兼舍暖）。故前所说。其理极成。又三法中。寿暖二种。既唯有漏。故知彼（持寿暖之）识。如寿与暖。定非无漏。（若不以异熟为持寿暖之识。而但指六识者。则阿那含）生无识界。起无漏心。尔时何识能持彼寿。（不应无漏识。持有漏寿也）。由此故知有异熟识。一类恒徧。能持寿暖。彼识即是此第八识。
　　
　　释前所难。如文可知。五寿暖识竟。
　　
　　　（子）六生死时心。既明现持根身寿暖之能。次明去后来先之主。文分为四。初引经证释。二斥异解。三通余部。四别明将死时心。（丑）今初。
　　
　　又契经说。诸有情类。（于）受生（及）命终（时）。必住散（心有）心。非无心（亦非）定（心）。若无此（第八）识。（则彼经说）生死时（之散）心不应有故。非无心（亦非）定（心）。若无此（第八）识。（则彼经说）生死时（之散）心不应有故。谓生死时。身心惽昧。如睡无梦。极闷绝时。明了转识。必不现起。又此（生死）位中。六种转识。行相所缘。不可知故。如无心位。必不现行。六种转识。行相所缘。有必可知。（倘许生死时有六识。便）如余时。（非生死时）故。（唯此）真异熟识。极微细故。行相所缘。俱不可了。是引业（所招之）果。（从生至死）。一期相续。恒无转变。（即此）是散有心。（非无心定）。名（为）生死（时）心。不违正理。
　　
　　第一量云。生死时是有法。明了转识必不现起宗。因云。身心惽昧故。喻如睡无梦。极闷绝时。第二量云。生死位中六转识是有法。必不现行宗。因云。行相所缘不可知故。喻如无心位。第三量云。六种转识是有法。非生死时心宗。因云。行相所缘必可知故。喻如余时。唯有真异熟心。微细不可了知。而是散有。乃可名为生死时心也。
　　
　　　（丑）二斥异解又二。初叙执。二斥破。（寅）今初。
　　
　　有说（前之）五识。此（受生）位（固是）定无。（即彼）意识取境。（乃）或因（于）五识。或因他（人言）教。或（以）定（力）为因。（然后生起。今受）生位。（如此）诸因。既不可得。故受生位。（连此）意识亦无。（直名为无心位。非是住散有心）。
　　
　　此不以第八识中种子为意识因。而别以五识等三为因也。受生位幷无意识。原同正说。而妄谓意识之无。由于诸因之不可得。则无色天既无诸因。岂意识永不生乎。
　　
　　　（寅）二斥破。
　　
　　若尔。（则诸）有情生无色界。后时（与无色定相应之）意识。应永不生。（以）定心必由散意识（为加行。方得）引（起。汝谓散意。必由五识或由他教。方得引起。今）五识他教。彼（无色）界（中）必无。（则）引定（之）散心。无由起故。（既无散心。亦无定心。既无或定为因。何有六识）。
　　
　　凡生天者。不论欲色无色。初生之一刹那。决无意识。既生之后。必先起散意识。一知所生处。二知所来处。三知受生因。然后随其所生。或受诸乐。或入诸定。乃至生于无想天者。亦必半劫之后。方得想全不行。故云。定心必由散意识引也。余可知。
　　
　　若谓彼（无色界之）定。由串习力。后时率尔能现在前。（则）彼初生时。宁不现起。（而必待后时耶）。又欲（界）色界初受生时。串习意识。亦应现起。（而胡以亦不即现前耶）。若由惽昧（所以）初（生）未（即）现前。此即前（文所说身心惽昧转识不现之）因。（即此惽昧便是散有之心。至于由惯习力。后时能现。乃从本识中之种子而现）。何劳别说（三因）。
　　
　　三因。即彼所计。一五识。二他教。三定也。二斥异解竟。
　　
　　　（丑）三通余部。
　　
　　有余部执生死等位。别有一类微细意识。行相所缘。俱不可了。应知即是此第八识。极成意识。不如是（之一类微细不可了）故。
　　
　　（丑）四别明将死时心。
　　
　　又将死时。由善恶业。下上身分冷触渐起。若无此（第八）识。彼（冷触渐起之）事不成。（以前七）转识。不能执受身故。（谓）眼等五识。各别依（于眼等五根）故。（又）或（时缘阙）。不（现）行故。第六意识。不（依）住（于色）身故。（所缘之）境不定故。遍寄身中（诸根。随逐诸尘。无有暂舍）。恒相续故。不应冷触。由彼（第六意识）渐生。唯异熟心。由心业力。恒遍相续。执受身分。舍执受处。冷触便生。（以）寿暖识三。不相离故。冷触起处。（便同外器一般）。即是非情（所摄）。虽（亦此识所）变。亦（仍）缘（之为境）。而不执受。（以与器界相同）。故知定有此第八识。
　　
　　由善业力。识神飞举。生诸人天。故冷触渐从下起。由恶业力。识神沉坠。生诸恶道。故冷触渐从上起。余可知。六生死时心竟。
　　
　　　（子）七缘起依。既约生时死时。更约中有入胎时相也。
　　
　　又契经说。识缘名色。名色缘识。如是二法。展转相依。譬如芦束。俱时而转。若无此（第八）识。（则）彼（经所说缘名色之）识自体。不应有故。谓彼经中自作是释。名。谓非色（之受想行识）四蕴。色。谓羯罗蓝等。此二与识。相依而住。（识为一。名色共为一）。如二芦束。更互为缘。恒时俱转。不相舍离。眼等转识。摄在名中。此（第八）识若无。说谁为识。亦不可说名中（之）识蕴。谓（但是）五识身。（而以缘名色之）识。谓（是）第六。（以）羯罗蓝时。无五识故。又诸转识。有间转故。无力恒时执持名色。宁说恒与名色为缘。故彼（经中）识（之为）言。（正唯）显第八识。
　　
　　羯罗蓝。此云杂秽。亦云薄酪。即初受生位。揽父母精血以为体也。等者。等余四位。二七日名额部昙。此云胞。三七日名闭尸。此云软肉。四七日名犍南。此云坚肉。五七日名鉢罗奢位。此云肢节。齐此乃名色位摄。第六七后。渐成六根。即六入位摄矣。余可知。
　　
　　成唯识论观心法要卷第三
　　
　　
　　
　　
　　成唯识论观心法要卷第四
　　
　　蕅益沙门智旭述
　　
　　　（子）八识食体。前约生灭分位。今约住位言之也。文分为二。初引经通明四食。二别显识食唯真异熟。（丑）今初。
　　
　　又契经说。一切有情皆依食住。若无此（第八）识。彼（经所说）识食（之）体。不应有故。谓契经说。食有四种。一者段食。变坏为相。谓欲界系香味触三。于变坏时。能为（长养诸根资益身命之）食事。由此色处非段食摄。以变坏时。色无用故。
　　
　　段者。形也。分也。亦作搏。谓有形分可搏取也。变坏为相者。食于腹中变坏。方成资养事相。以初入口时。未见损益。故不名为食事也。欲界系者。色。无色界。俱不用段食也。
　　
　　二者触食。（令心）触境为相。谓有漏触才取境时。摄受喜（乐）等（境。令诸根怡适）。能为食事。此触（心所）。虽（徧）与诸识相应。（唯）属（前）六识者。食义偏胜。（以所）触（者是）粗显境。摄受喜乐。及顺益（身之）舍（受）。资养胜故。
　　
　　触。即徧行五心所之一也。有漏者触。简非无漏识相应触也。今人观戏闻乐等事。虽忘食而不倦。即是以触为食。
　　
　　三（第六）意（识中）思（心所）食。（此思以）希望为相。谓有漏思。与（别境中）欲（心所）俱转。希可爱境。（资益身命）。能为食事。此思（心所）。虽（亦徧）与诸识相应。（唯有）属（第六）意识者。食养偏胜。（以）意识于境希望胜故。
　　
　　思。亦徧行五心所之一也。有漏思。亦简非无漏识相应思也。如昔有人避难。儿幼不能随行。悬灰袋于梁间。语彼儿言。汝若饥者。梁间袋中有食。小儿视梁念食。多日不死。后一人至。儿令取下。既见是灰。儿命即绝。此即思食之相。又望梅止渴。亦是思食。
　　
　　四者识食。（以能）执持（诸根令不散坏）为相。谓有漏识。由段触思势力增长。（执持身命）。能为食事。此识虽通诸识自体。而第八识。食义偏胜。一类相续执持胜故。
　　
　　有漏识。亦简非无漏净识。盖无垢第八。虽亦执持无漏色身。亦得名为出世无漏之食。而此且约一切众生。皆依食住。则执有漏身者。必是有漏第八识也。一类。谓无记性。相续。谓无间转。
　　
　　由是集论说此四食。三蕴。五处。十一界摄。此四能持有情身命令不坏断。故名为食。段食唯于欲界有用。触（食及）意思食。（是徧行心所所摄）。虽徧三界。而依（相应之六）识转。（故）随识（而为）有无。
　　
　　三蕴者。于五蕴中。段食是色蕴摄。触食思食是行蕴摄。识食是识蕴摄也。五处者。于十二处中。段食是香味触三处摄。触食思食是法处摄。识食是意处摄也。十一界者。于十八界中。段食是香味触三界摄。触食。思食是法界摄。识食是意界及六识界摄也。随识有无者。如初禅无鼻舌二识。则无鼻识舌识相应之触思二食。但有眼识耳识身识意识相应之触思二食。二禅已上。无前五识。则无前五识相应之触思二食。但有意识相应之触思二食。若从胜说。但名思食。无想天中。无第六识。则无第六相应之触思二食。虽有第七第八相应之触思二种心所。而食义不胜。但有识食也。初引经通明四食竟。
　　
　　　（丑）二别显识食唯真异熟。
　　
　　眼等转识。有间有转。非徧恒时能持身命。谓无心定。熟眠。闷绝。无想天中。有间断故。设（于）有心位（中）。随所依（根。随所）缘（境。而于三）性（三）界（九）地等。（一切时中）有转易故。于持身命非徧非恒。诸有执无第八识者。（将）依何等（为识）食。（而）经（乃）作是言。一切有情皆依食住。非（可谓）无心位（中。现虽无识。而以）过去未来识等为食。彼（过未识）非现（非）常。如空华等。无体用故。设（谓识于过未自）有体用。（然既）非现在摄。如虚空等。非食性故。亦不可说人定心等。（能）与无心位（之）有情为食。（以）住无心（之）时。彼（加行之心及心所既）已灭故。过去非食。以极成故。又不可说无想定等不相应行即为彼食。（以）段等四食所不摄故。（且）不相应法。（离色心等）。非实有故。
　　
　　此正简示转识无持身命之义。不可立为识食体也。若以转识为食。则无心位中。便应无食。若以过未之识为食。则过未既非现常。无体无用。犹如空华。云何可作食耶。量云。过未识有法。非识食宗。因云。彼非现常无体用故。喻如空华。恐有救曰。识于过去未来。各各皆有体用。云何无体用耶。今破之曰。识于过未虽有体用。而过去体用。自属过去。非现在摄。未来体用。亦属未来。非现在摄。譬如现前了无一物。名为虚空。虚空岂可为食耶。量云。过未识之体用是有法。非食性宗。因云。非现在摄故。喻如虚空。言入定心等者。谓定前加行之心及心所也。余可知。
　　
　　有执灭定等。犹有第六识。于彼有情。能为食事。
　　
　　此叙转计也。等者。等余四无心位。
　　
　　彼执非理。后当广破。又彼（若谓第六识能为食事。则）应说生上二界（而起）无漏（第六）心时。以何为食。（以）无漏识等。破坏有故。于彼身命。不可为食。亦不可执无漏（第六）识中有有漏种。能为彼食。（以）无漏识等犹如涅槃。（决定）不能执持有漏种故。复不可说上界有情身命相持。即互为食。（以）四食（中）。不摄彼身命故。（且）又无色（界中）无身。（则）命无能持故。（若以无色界中众同分而持命者）。众同分等（但是假立）。无实体故。（安能持命）。由此定知异诸转识。（别）有（真）异熟识。一类恒遍。执持身命。令不坏断。世尊依此。故作是言。一切有情皆依食住。
　　
　　此破转计也。后当广破。指下第九灭定有识章中。无漏心。谓生空观智相应之心。余可知。
　　
　　唯依取蕴建立有情。佛无有漏（五蕴）。非有情摄。（不依食住。或时）说（佛）为有情（中无上。亦）依食（而）住者。当知皆依（权巧）示现而说。
　　
　　此释伏难也。难曰。既一切众生皆依食住。佛转第八识为大圆镜智。以何为食。故今释曰。唯依取蕴建立有情。佛非有情。何须依食而住。又难曰。佛若非有情摄。何故复有经云。有情无上者佛是。又佛在世时。亦受段食。此云何通。故今释曰。皆依权巧示现而说也。
　　
　　既异熟识。是胜食性。彼识即是此第八识。
　　
　　此结成也。八识食体竟。
　　
　　　（子）九灭定有识。前约流转门显。今约还灭门显也。文分为二。初破无第八识。二破有第六识。（丑）今初。
　　
　　又契经说。住灭定者。身语心行。无不皆灭。而寿不灭。亦不离暖。根无变坏。识不离身。若无此（第八）识。（则经所云。）住灭定者。不离身（之）识。不应有故。谓眼等识。行相粗动。于所缘境。起必劳虑。（本为）厌患彼（转识）故。暂求止息。渐次伏除至都尽位。依此位立。住灭定者（之人）。故此定中。彼（诸转）识皆灭。若不许有微细一类。恒徧执持寿等识在。依何而说识不离身。若谓后时彼（六转）识还起。如隔日疟。名不离身。是则不应说心行灭。（以六）识与想等起灭（必）同。（亦应说心行不离身）故。（又复）寿暖诸根。应亦如（六）识（之灭已还起）。便成大过。故应许（有第八）识。（犹）如寿暖等。实不离身。又此位中。若全无识。应如瓦砾。非有情数。岂得说为住灭定（之圣）者。又异熟识此位若无。谁能执持诸根寿暖。无执持故。皆应坏灭。犹如死尸。便无寿等。既尔。后识必不还生。说不离身。彼何所属。（以）诸异熟识。舍此身已。离托余身。无（有）重生（者）故。又（纵许后识还生。然）若此位无持种识。（则）后识无种。如何得生。过去未来（及）不相应法。（皆）非实有体。（前文）已极成故。诸色等法。离识皆无。受熏持种。（前文）亦已遮故。然灭定等无心位中。如有心位。定实有（第八）识。（以其）具根寿暖。有情摄故。由斯理趣。住灭定者决定有（第八）识。实不离身。（非约后时转识还起。名不离身也）。
　　
　　灭定等无心位是有法。定实有第八识宗。因云。具根寿暖有情摄故。喻如有心位。
　　
　　　（丑）二破有第六识。
　　
　　若谓此（灭定）位。有第六识。名不离身。亦不应理。此（灭尽）定亦名无心定故。若（转计云）。无（前）五识名无心者。（则）应一切定皆名无心。（以）诸定皆无五识身故。（且）意识（本）摄在六转识中。如五识身。灭定非有。或此位识。行相所缘不可知故。如寿暖等。非第六识。若此位有行相所缘可知识者。应如余（有心）位。非此（灭定）位摄。本为止息行相所缘可了知识（而）入此（灭尽）定故。
　　
　　此正破灭定有第六识之执也。立量云。意识是有法。灭定位中非有宗。因云。摄在六转识中故。喻如前五识。次或立量云。此灭定识是有法。非第六识宗。因云。行相所缘不可知故。喻如寿暖等。次反申量云。若此位有行相所缘。可知识是有法。非灭定位摄宗。因云。本为止息行相所缘。可了知识而入灭尽定故。喻如余有心位。
　　
　　又若此位有第六识。彼（第六识相应之）心所法。为有为无。
　　
　　此下更约心所有无破也。今双征。下先破有心所。
　　
　　若有心所。经不应言住此定者。心行皆灭。又不应名灭受想定。（救曰）。此定加行。但厌受想。故此定中。唯受想灭。受想二法。资助心强。诸心所中。独名心行。说心行灭。何所相违。（破曰。若如所说。则）无想定中。应唯想灭。（以加行中）但厌想故。然汝不许（但是想灭）。既唯受相资助心强。此二灭时。心亦应灭。（如何犹有第六识耶）。
　　
　　救意谓但灭受想。不灭心王及余心所。破意先以无想例责。次明受想既是资助心强。则受想既灭。心无资助。安得不随灭耶。
　　
　　　（救曰）。如（出入息之）身行灭。而身犹在。宁要责心令同（受想之心）行灭。（破曰）。若尔。（则）语行寻伺灭时。语应不灭。而（汝亦）非所许。然（加）行（之）于法（体）。有徧非徧。徧行灭时。法定随灭。非徧行灭。法或犹在。非徧行者。谓出入息。见息灭时。身犹在故。寻伺于语。是徧行摄。彼若灭时。语定无故。（今）受想于心。亦徧行摄。许如思等。（皆是）大地法故。（是故）受想灭时。（彼六识）心定（亦）随（之俱）灭。如何可说彼（受想）灭。（而六识）心（犹）在。又（既）许思等是大地法。（则）灭受想时。彼（思等）亦应（随）灭。既尔。（则）心等（诸余心所）。此（灭定）位亦无。非（可谓）徧行（心所已）灭。（而）余（心所反）可在故。如何可言有余心所。（若）既许思等此（灭定）位非无。（则）受想（亦复）应然。（以同是）大地法故。又此定中若有思等。亦应有触。（以凡）余心所法。无不皆依触力生故。若许有触。亦应有受。触缘受故。既许有受。想亦应生。不相离故。
　　
　　救意谓出入息灭而身不灭。例如受想灭而心不灭。破意谓寻伺灭。则语必灭。例知受想灭。则心必灭。以受想同寻伺之徧行。不同出入息之非徧行故也。言大地法者。受。想。思。触。欲。慧。念。与作意。胜解。三摩地。徧于一切心。名十大地法。此余乘之所共许。故得例而破之。余可知。
　　
　　　（救曰）。如受缘爱。非一切受皆能起爱。故触缘受。非一切触皆能起受。由斯所难。其理不成。（破曰）。彼救不然。有差别故。谓佛自简。唯无明触所生诸受。为缘生爱。曾无有处简触生受。故若有触。必有受生。受与想俱。其理决定。或应如余位。受想亦不灭。执此（灭定）位中有思等故。许便违害心行灭言。亦不得成灭受想定。
　　
　　救意谓受既不必尽皆生爱。例知触亦不必尽皆生受。破意谓受不生爱。佛自简示。触不生受。佛曾不简。既有差别。岂得为例。或应下更立量破云。彼所执此位是有法。受想亦不灭宗。因云。有思等故。喻如余有心位。已上破有心所竟。
　　
　　若无心所。（则六）识（决）亦应无。不见余（眼识等）心。离（相应）心所（而得独存）故。余（五识相应之）徧行（心所若）灭。（则心）法（决）随灭故。（若谓有心王而无受等。则）受等应非大地法（摄。以不能徧一切心）故。（又）此识应非（有心所）相应法故。（若）许（此识无相应法）。则（既无触心所。根境与识。三不和合。便）应无所依（根。亦无所）缘（境）等。（便应）如色等法。亦非（可名为）心故。
　　
　　此破转计灭定位中。但有第六识心王。无心所也。
　　
　　又契经说。意法为缘。生于意识。三和合触。与触俱起。有受相思。（今）若（许）此（灭尽）定中有（第六）意识者。三和合故。必应有触。触既定与受想思俱。如何有识而无心所。若谓余时三和有力。成（于）触（对）。生触（心所）。能起受等。由此（灭尽）定前厌患心所。故在定位。（根境识之）三事无能。不成（触对。不复）生触（心所）。亦无受等。若尔。应名灭心所定。如何但说灭受想耶。若谓厌时虽厌受想。此二灭故。心所皆灭。依前所厌以立定名。既尔。（则）此（灭尽定）中（第六识）心亦（决）应灭。（以第六心。必与）所厌（之受想）俱故。如余心所。不尔。如何（此定亦复）名无心定。
　　
　　此亦更破有心王而无心所之执也。意。即是根。法。即是尘。二缘生识。三和生触。有触。则必有受想思。如何但有心王而无心所。若谓下。转救。若尔下。转破。次若谓下。又转救。次既尔下。又转破。既受想二灭。则余心所皆灭。而谓心王独存。可乎。
　　
　　又此（灭尽）定位。（设许有）意识（者。为）是何（性）。不应是染。或无记性。（以）诸善定中。无此（染与无记）事故。余染无记（之第六识）心。必有心所（与之相应）故。（本为厌有漏善而修灭定）。不应厌善（而反）起染等故。（本为厌患劳虑而住寂定）。非求寂静翻起散故。若谓（此灭定中意识）是善。（则必有）相应善故。应（与）无贪等善根相应。
　　
　　此更约三性破也。若执定中有第六识。为是何性。若云是染。则尚厌有漏善。岂得反起于染。若云无记。则本求胜寂静。岂得反起于散。若云是善。必有诸善心所相应。何得名为灭受想定。以无受想等徧行心所。不能引生诸善心所。设有诸善心所。亦必有徧行别境诸心所故。
　　
　　此（灭定中第六识）心不应是自性善。或胜义善。违自宗故。（以第六识）非（信及无贪）善根等（之自性）。及（非）涅槃（之胜义）故。
　　
　　此亦破转计也。恐彼救曰。灭尽定中之第六识。非相应善。但是自性善。或是胜义善耳。然无贪等善根。名自性善。涅槃名胜义善。今若谓第六识即无贪等。或即涅槃。非但大乘不许。虽汝自宗。亦所不许。岂不相违。
　　
　　若谓此（灭定中第六识）心。是等（流引）起（之）善。（以是）加行善根所引发故。理亦不然。违自宗故。如余（位之）善（第六）心。非等起故。（以）善（第六）心无间（必灭。后便随缘）起三性心。如何善（第六）心。（可云）由前等起。故（大凡第六识）心（若）是善（者。必）由相应（心所之）力。既尔。必与（无贪等）善根相应。宁（可）说此（灭定中第六善）心。独无心所。故（若此定既）无心所。（则第六识）心。亦（必）应无。
　　
　　此破转计等起善也。然据后文有云。无想定者。又唯是善。彼所引故。况今灭定。宁非加行善根所引。宁非等起善耶。须知谓灭定及无想定为等起善则可。谓灭定。及无想定。尚有第六识心。则断不可。以第六识。必相应善。非等起善。即彼余乘自宗。亦所不许。亦相违故。
　　
　　如是推征。眼等（六种）转识。于灭定位。非不离身。故契经言不离身者。彼识即是此第八识。（以）入灭定时。（但为止息粗动劳虑）。不为止息此极寂静执持识故。无想等位。类此应知。
　　
　　结示可知。九灭定有识竟。
　　
　　　（子）十染净心。此总收上文染净九法而言之也。
　　
　　又契经说。心杂染故。有情杂染。心清净故。有情清净。若无此（第八）识。彼（经所说之）染净心不应有故。谓染净法。以心为本。因心而生。依心住故。心受彼熏。持彼种故。
　　
　　此引经先总略释也。因心而生。即是起义。依心住故。即是集义。所谓集起名心。故为染净诸法本也。心受彼熏。即所藏义。持彼种故。即能藏义。故亦名为阿赖耶也。
　　
　　然杂染法。略有三种。烦恼。业。果。种类别故。
　　
　　此下先释心杂染故有情杂染之义也。烦恼。谓见思二惑。性是烦动。恼乱有情。故名烦恼。业。谓善。恶不动三业。体是造作。有为之事。故名为业。果。谓三界。五趣。四生升沉苦乐。皆是酬答业因。故名为果。种。谓烦恼业果现行所熏种子。类。谓各别差殊不同。此中烦恼及业。即是集谛。果。即苦谛也。
　　
　　若无此（第八）识（以）持烦恼（之）种。（则三）界（九）地。（离染而）往。（报尽而）还。（先在上界已）无（下地）染心（之）后。（重来下界）。诸烦恼起。皆应无因。（以）余法不能持彼（下地烦恼）种故。过去未来。非实有故。若诸烦恼无因而生。则无三乘学无学果。（何以故）。诸已断者皆应起故。
　　
　　此正释烦恼种子。非第八识不能持也。
　　
　　若无此（第八）识（以）持业果（之）种。（则）界地往还。（上下优劣）。异类法后。诸业果起。亦应无因。余种余因。前已遮故。若诸业果无因而生。入无余涅槃界已。三界业果还复应生。（即彼招业果之）烦恼。亦应无因生故。
　　
　　此复释业果种子。亦非第八识不能持也。由烦恼故。造善恶不动三业。由此三业。故感三界五趣果报。约因果。则烦恼与业属因。果属于果。约能所。则烦恼为能招。业果皆为所招。故今业果合辨。意指业所感果。须知第八识中所藏业果种子。是业果之亲因缘。现行烦恼。是业果之胜增上缘也。
　　
　　又行缘识。应不得成。转识受熏。前已遮故。结生染识。非行感故。应说名色行为缘故。时分悬隔。无缘义故。此不成故。后亦不成。
　　
　　此更约十二因缘中义。非第八识不能成也。谓设无此第八识持业果种。则行缘识应不得成。何以故。若云行缘转识。则转识不能受熏持种。前文已遮破故。若云行缘结生染识。则结生染识。非是行所感故。既不可云行缘转识。又不可云行缘结生染识。若无此第八识。则应直云行缘名色。然而行在先世。名色在胎。时分悬隔。安有缘义。此行缘识既不成故。后诸有支。亦不得成。不许有第八识。其过若此。岂可乎哉。结生染识者。即投胎时。妄于父母生憎爱之第六识也。此是润生烦恼所摄。非业感异熟生所摄。故云非行感故。
　　
　　诸清净法。亦有三种。世出世道。断果别故。
　　
　　此下次释心清净故有情清净之义也。一者世间清净道。谓一切所修事戒事禅。及有漏闻思修慧。二者出世间清净道。谓圣位所修无漏根本后得二智。三者所证断果。谓择灭无为。有余无余二种涅槃。此中世出世二道。即道谛。断果。即灭谛也。
　　
　　若无此（第八）识。持世出世清净道种。（则于世出世道）异类心后。（更）起彼（世与出世异类）净法。皆应无因。所执余因。前已破故。若二净道无因而生。（则既）入无余依涅槃界已。彼二净道。还复应生。（何以故）。所依（身心）。亦应无因生故。
　　
　　此正释清净道种。必须第八识持也。且如有人。既修出世道。若无第八识持世间道种。则从无漏观出。何故复起世间净道。又如须陀洹等。或时亦修世间净道。若无第八识持出世道种。则于世间道后。何故仍能起出世道。又净道若可无因而生。则无学圣人。如无余涅槃之后。亦可无因复生二净道耶。恐彼救云。入涅槃后。身心已灭。依何修道。今更破云。既二净道可无因生。则所依身心。亦可无因还复生故。
　　
　　又出世道。初不应生。无法持彼法尔种故。有漏类别。非彼因故。无因而生。非识种故。初不生故。后亦不生。是则应无三乘道果。
　　
　　此展转破救也。恐彼救曰。谁说诸法无因得生。今破之曰。又若无第八识持彼出世道种。则出世道初不应生。以更无别法。可能持彼无始法尔无漏种故。彼又救曰。出世之道从闻熏生。何须别有第八持无漏种。今破之曰。闻熏属于有漏。与出世无漏之道。其类各别。但是出世道之增上缘。非彼出世道之正因故。若许出世道从闻熏生。即是无因而生。以非从第八识中无漏种子生故。然既无出世道种。何由生出世道。初出世道既不生故。后出世道及诸果证亦不得生。是则应无三乘道果矣。
　　
　　　（又）若无此（第八）识持烦恼种。（则）转依断果亦不得成。谓（出世）道（一）起（之）时。现行烦恼。及彼种子。俱非有故。（以）染净二（种第六识）心。不俱起故。（与出世）道相应（之第六识）心。（决）不持彼（烦恼）种（子）。自性相违。如涅槃（与世相违）故。（若夫）去来（识等。及圣道）得等。（决）非实有。（亦不能持烦恼种）故。（更计）余法持（烦恼）种。理（亦决）不成故。（是则）既无所断（之烦恼种子差别。则）能断（之出世道）亦无。依谁由谁而立断果。若（谓）由（于）道力。后惑不生。立断果者。则初道起（之时。便）应成无学（果）。后诸烦恼。（无第八识持彼种子）。皆已无因。永不生故。
　　
　　此正释出世断果。必依第八识成也。二种净道。是智德。是所生得。故有种子。灭谛涅槃。是断德。是所显得。故但约烦恼种子有无。以立断德差别。不可谓断德亦自有种子也。金刚般若经云。一切贤圣。皆以无为法而有差别。约所证。则唯是无为。约能证。则三乘四果差别。譬如虚空非丈尺。丈尺显虚空。法喻泠然。智者思之。余皆可知。
　　
　　许有此（第八能持种）识。（则）一切（染净因果）皆成。（以）唯此（第八识）。能持染净种故。
　　
　　结成第十染净心也。二引经显理竟。
　　
　　　（癸）三结略指广。
　　
　　证此识有。理趣无边。恐厌繁文。略述纲要。
　　
　　二别显教理竟。
　　
　　　（辛）三总结劝信。
　　
　　别有此识。教理显然。诸有智人。应深信受。
　　
　　初释初能变竟。
　　
　　　（戊）二释第二能变二。初设问举颂。二以论释成。（己）今初。
　　
　　如是已说初能变相。第二能变。其相云何。颂曰。
　　
　　次第二能变。是识名末那。（一释名门）。依彼转。（二所依门）。缘彼。（三所缘门）。思量为性相。（四体性门。五行相门）。四烦恼常俱。谓我痴。我见。幷我慢。我爱。（六染俱门）。及余触等俱。（七余相应门）。有覆无记摄。（八三性门）。随所生所系（九界系门）。阿罗汉。灭定。出世道无有。（十伏断门）。
　　
　　　（己）二以论释成二。初正释颂文。二证有第七。（庚）初中九。初释释名门。二释所依门。三释所缘门。四释性相两门。五释染俱门。六释余相应门。七释三性门。八释界系门。九释伏断门。（辛）今初。
　　
　　论曰。次初异熟能变识后。应辩思量能变识相。是识圣教别名末那。（以其）恒审思量。胜余识故。
　　
　　末那。此云意。其义即恒审思量也。胜余识者。第八恒而不审。第六审而不恒。前五不恒不审。唯此第七。于未转位。恒审思量妄执我法。于既转位。恒审思量二空平等理也。
　　
　　　（问曰）。此（识既）名（为意）。何（以）异（于）第六意识。（答曰）。此（第七是）持业释。（犹）如藏识（之）名。（以）识（体）即（是）意（用）故。彼（第六是）依主释。（犹）如眼识等（名。以）识（体）异（于所依之）意（根）故。然诸圣教。恐此（第七）滥彼（第六）。故于第七但立意名。（不名意识）。又标意名。为简（第八名）心。（前六名）识。（以此第七。其）积集了别（二义）。劣（于）余（七种）识故。或欲显此（第七）。与彼（第六）意识为近所依。故但名意。
　　
　　此问答料简立名之义也。若此识名末那识。即应翻为意识。则与第六意识何别。故曰。若第七名为意识。则识是体。意是用。体能持用。用不离体。意即是识。犹如藏识。持业释也。若第六名为意识。则识是能依之识。意是所依之根。根不是识。识依于根。犹如眼耳等识。依主释也。然诸圣教但名第七为意。不名为意识者。恐滥同第六故。以上但对第六拣异。又标下。次对余七拣异。谓若约恒审思量。则此第七独胜。若约积集名心。则第七虽亦有积集义。较第八识则劣。若约了别名识。则第七虽亦有了别义。较前六识则劣。故但名为意也。或欲下。复显第六近所依故。即是不共亲依。具如下释。
　　
　　　（辛）二释所依门三。初正释此识所依。二傍论诸识所依。三结归本颂所依。（壬）今初。
　　
　　依彼转者。显此（第七识之）所依。彼。谓即前初能变（之第八）识。圣（慈氏）说。此（末那）识依藏识故。有义。此意（唯）以彼（第八）识（中之）种（子）而为所依。非（依）彼（第八）现识。（以）此（第七识恒）无间断。不假现识为俱有依方得生故。有义。此意（必）以彼（第八）识（中）种（子）及彼现识俱为所依。（以第七识）。虽无间断。而有转易。（亦）名（为）转识故。（亦）必假（托第八）现识为俱有依。方得生故。转。谓流转。显示此（第七）识。恒依彼（第八）识（之现及种子相续生起。即）取（所依为）所缘故。
　　
　　释所依中有二义。后义为正。言有转易者。圣道起时。转染为净等也。二空智果现前。则第七便与平等性智相应。法空智果不现前时。则第七仍起俱生法执。生空智果不现前时。则第仍起俱生我执。故必须以第八现识为俱有依。若夫识中种子。则是因缘依也。流。谓相续。转。谓生起。余可知。
　　
　　　（壬）二傍论诸识所依二。初略释。二广释。（癸）今初。
　　
　　诸心心所。皆有所依。然彼所依。总有三种。一因缘依。谓自种子诸有为法。皆托此依。离自因缘。必不生故。
　　
　　对果名因。因即生缘。简非增上缘。所缘缘及等无间缘。故名因缘。即诸心心所各别种子。亦名种子依也。
　　
　　二增上缘依。谓内六处。诸心心所。皆托此依。离俱有根。必不转故。
　　
　　但云增上缘。则所收甚宽。今既称依。则但局取六根。谓五净色根及意根处。以是妄情之所执受。故名为内。此亦名俱有依也。
　　
　　三等无间缘依。谓前（念已）灭（之）意。诸心心所。皆托此依。（以）离（此前）开导根。必不起（于后念心心所）故。
　　
　　但云等无间缘。则心心所皆得为缘。故亦稍宽。今既称依。则但取无间即灭之心王。望于后心。名为意根。此能开导后念心心所法。故亦名开导依。
　　
　　唯心心所。具三所依。名有所依。非所余法。
　　
　　谓色及不相应行无为法等。皆不用三依也。初略释竟。
　　
　　　（癸）二广释三。初释种子依。二释俱有依。三释开导依。（子）今初。
　　
　　初种子依。有作是说。要种灭已。现果方生。（以须）无种已（然后）生。（乃）集论（之所）说故。（又如世间之物）。种与芽等。不俱有故。
　　
　　此先叙经部师异解也。
　　
　　有义。彼说为证不成。彼（集论中。但）依引生（自类）后种（而说。非依引生现果）说故。（又）种生芽等。（是依世俗假说）。非（依世间）胜义（说）故。（又现见麦等芽种俱有。则）种灭芽生。非极成故。（须如）焰炷同时。（方可）互为因故。然种自类。因果不俱。种现相生。决定俱有。
　　
　　此下大乘正释也。先破异解。次明正义。焰炷同时者。如炷生焰。焰生燋炷。炷之生焰。喻种生现行。焰生燋炷。喻现行熏种。若前炷后炷相望。即可喻种引种。若前焰后焰相望。即可喻现引现。是故因缘自有三义。一者种引种。因果不俱。以异念故。喻如前炷后炷。二者种生现。三者现熏种。决定俱有。以同时故。喻如炷生焰。焰生燋炷。若现引现。但名等无间缘。不名因缘。喻如前焰后焰。但能相引。而后焰实非前焰所生。以炷若尽。则前焰不能更生于后焰故。
　　
　　故瑜伽说。无常法与他性为因。亦与后念自性为因。是因缘义。（其）自性（之）言。（即）显种子自类前为后因。（其）他性（之）言。（即）显种与现行互为因义。摄大乘论亦作是说。藏识（与）染法。（更）互为因缘。犹如束芦。俱时而有。又说种子与果必俱。故种子依。定非前后。设有处说种果前后。应知皆是随转理门。如是八识及诸心所。定各别有种子所依。
　　
　　此引二论。以证种子依必俱时有也。无常法。通指诸心心所种子言之。以诸种子。虽复相似相续。不坏不失。体是生灭。故名无常。种子无常。则现行亦无常矣。以种子望种子。假名自性。以种子望现行。假名他性。犹言同类异类耳。染法。指有漏前七转识。随转理门。谓非一定不易之理。乃随宜方便之权说也。初释种子依竟。
　　
　　　（子）二释俱有依。共四家解。第四为正。（丑）今初。
　　
　　次俱有依。有作是说。眼等五识。（以同时）意识为（俱有）依。此（五识）现起（之）时。必有彼（意识）故。无别眼（根）等为俱有依。（以）眼等五根。即（五识之）种子故。（如）二十唯识伽他中言。识从自种上。似境相而转。为成内外处。佛说彼为十。彼颂意说。世尊为成十二处故。（所以）说五识（之）种（子）为眼等根。（成内五处。又说）五识（所变）相分为色等境。（成外五处）。故（知）眼等（五）根。即（是）五识（之）种（子耳）。观所缘论。亦作是说。识上色功能。名五根应理。功能与境色。无始互为因。彼颂意言。异熟识上。能生眼等色识（之）种子。（以能生眼识等现行。故）名（为）色功能。（即此功说）。说为五根。无别（有）眼等（五色根也）。种与色识。常互为因。（以）能熏（之现识现色。常）与种（子）递为因故。第七八识。无别此（俱有）依。恒相续转。自力胜故。第六意识。别有此（俱有）依。要托末那而得起故。
　　
　　色识。即眼识。依根。名眼识。依尘。名色识。余四例知。此中。以意识为五识俱有依。一谬也。谓五识种子为五根。二谬也。谓第七八识无俱有依。三谬也。唯第六依末那一义。不谬。
　　
　　　（丑）第二家解。
　　
　　有义。彼说理教相违。若五色根。即五识种。（则）十八界种。应成杂乱。然十八界。各别有种。诸圣教中。处处说故。（一违也）。
　　
　　此下先破初家识种为根之谬也。十八界种应成杂乱者。若以根为识种。则识全无种。又识种为根。则根全无种故。
　　
　　又五识种。各有能生相见分异。为执何等名眼等根。若（执五识之）见分种（子以为五根。则见分属心）。应识蕴摄。若（执五识之）相分种（子以为五根。则相分属境）。应外处摄。便违圣教眼等五根。皆是色蕴内处所摄。（二违也）。又若五根即五识种。（则）五根应是五识（之亲）因缘。不应说为增上缘摄。（三违也）。又（若）鼻舌（二）根即（鼻舌）二识（之）种。则应鼻舌（二根。亦如鼻舌二识之）唯欲界系。或应（鼻舌）二识（亦如鼻舌二根之）通色界系。许（此说者）。便俱与圣教相违。（又若）眼耳身（三）根。即（眼耳身）三识（之）种（子。则）二地五地。为难亦然。（四违也）。
　　
　　眼等三根。通于五地。谓五趣杂居地。（欲界）离生喜乐地。（初禅）定生喜乐地。（二禅）离喜妙乐地。（三禅）舍念清净地。（四禅）眼等三识。唯通二地。谓五趣杂居地。离生喜乐地也。今若执眼耳身根。即是识种。则或根应如识。惟局二地。或复识应如根。亦通五地矣。
　　
　　又五识种。既通善恶。应五色根。非唯无记。（五违也）。又五识种。无执受摄。五根亦应非有执受。（六违也）。
　　
　　第八识缘一切种子。但缘而不执受。今谓五根但是五识种子。则第八不应执受五根矣。岂不理教相违。
　　
　　又五色根。若（即是）五识种。应意识种即是末那。彼（末那）以五根为同法故。（七违也）。
　　
　　同法者。同为间转识所依之根法也。
　　
　　又瑜伽论说眼等识。皆具三依。若五色根即五识种。依但应二。（八违也）。
　　
　　识种子现行。是种子依。五根。是俱有依。前灭意。是开导依。若谓根即识种。是合俱有依为种子依。但有二矣。
　　
　　又诸圣教。说眼等（五）根。皆通（有）现（行有）种（子。今）执唯是（识）种（而为五根）。便与一切圣教相违。（九违也）。
　　
　　正破初家识种名五根竟。
　　
　　有避如前所说过难。朋付彼执。复转救言。异熟识中。能感五识增上业种。名五色根。非作因缘生五识种。妙符二颂。善顺瑜伽。
　　
　　此叙救也。谓五识所作善恶业习气。能感当来异熟果摄之无记五识。即此业种。名五色根。作增上缘。生眼等识。既以增上业种为根。则合二十唯识颂中从自种生之义。亦契观所缘缘论中功能名五根义。此种但为增上。不为因缘。又顺瑜伽具三依义也。
　　
　　彼有虚言。都无实义。（业种由善恶熏。通善染性。若执以为五根）。应五色根。非无记故。又彼（五根）应非唯有执受。（以业种非所执受故。亦非）唯色蕴摄。（以业种非色。故亦非）唯内处（摄。以业种通内外）故。鼻舌（二根）唯应欲界系故。（以二识业种唯在欲界。二根不应通色界故。眼耳身）三根不应五地系故。（三识业种唯在二地。三根亦应惟二地故）。感意识（之）业（种）。应（是）末那（以五根为同法）故。眼等（五根。又亦）不应通现种故。又（业属思。若执为根。则）应眼等（五根）非色根故。又（眼等五识。皆通三性）。若（使）五识皆业所感。则应一向（总唯）无记性摄。（不通善染二性。又无记五识是业所感。可有眼等为俱有依。则）善等五识。既非业感。应无眼等为俱有依。故彼所言（业种为五根者）。非为善救。又诸圣教。处处皆说阿赖耶识。变似（五净）色根。及根依处。器世间等。如何汝等拨无（五净）色根。（既）许眼等（五）识变似色等（五尘外相分境。乃独）不许眼等（五根内相分是）藏识（之）所变。如斯迷谬。深违教理。
　　
　　此破救也。此下通所引颂。
　　
　　然（三十唯识论及观所缘缘论之）伽他（中）。说种子功能名五根者。为破（余部妄执）离识实有色根（故）。于（本）识所变似眼根等。以有发生五识用故。假名种子及色功能。非谓色根即（是）识（种及）业种（也）。
　　
　　已上破初家者皆妙。已下自立业未全妥。
　　
　　又缘五境（之）明了意识。应以五识为俱有依。以彼（明了意识）。必与五识俱（时起）故。若（使）彼（明了意识。可以）不依眼等（五）识者。（则）彼（同时意识。亦）应不与五识为依。（以）彼此（互）相（为）依。势力等故。又第七识。虽无间断。而见道（修道）等（位。有漏无漏间起）。既有转易。应如六识有俱有依。不尔。彼应非转识摄。便违圣教转识有七。故应许彼（第七末那。亦必）有俱有依。此（俱有依）即（是）现行第八识摄。如瑜伽说。有藏识故。得有末那。末那为依。意识得转。彼论意言。现行藏识为依止故。得有末那。非由彼（中）种（子。若）不尔。（者。彼论）应说有藏识故。意识得转。（以藏识中亦有意识之种子故）。由此彼说（以种为根。及说第七无俱有依）。理教相违。
　　
　　此中所说明了意识以五识为依者非。所说末那以现行第八为依者是。
　　
　　是故应言前五转识。一一定有二俱有依。（此应有四。今尚阙二）。谓五色根。（是）同时意识。（是）第六转识。决定恒有一俱有依。（此应有二。今尚阙一）。谓第七识。（是）若与五识俱时起者。亦以五识为俱有依。（非）第七转识。决定唯有一俱有依。谓第八识。（是）唯第八识。恒无转变。自能立故。无俱有依（非）。
　　
　　第二家解竟。
　　
　　　（丑）第三家解。
　　
　　有义。此说犹未尽理。第八类余（七识）既同识性。如何不许有俱有依。第七八识。既恒俱转。更互为依。斯有何失。
　　
　　此义全是。
　　
　　　（又既）许现起（之）识。以种（子）为依。（则此）识种亦应许依现（行之）识。（以）能熏（之前七识。所熏之）异熟（识）。为（一切种子）生长住依。（谓）识（中）种（子）离彼（能熏。则）不生长。（离彼所熏。则无可依）住故。
　　
　　此因缘义。非俱有依义也。
　　
　　又异熟识。有色界中。能执持身。依色根转。如契经说。阿赖耶识。业风所飘。遍依诸根。恒相续转。瑜伽亦说。眼等六识。各别依故。不能执受有色根身。若异熟识。不徧依止有色诸根。应如六识。非能执受。或所立因。有不定失。
　　
　　异熟识是有法。非能执受宗。因云。不徧依止有色诸根故。喻如六识。或所立因有不定失者。将异熟识同六识之不徧依止。而不同六识之无执受。是犯二宗共一因也。然此但是能执受义。亦非俱有依义。以无色界无有根身。而第八现转故。
　　
　　是故藏识若现起者。定有一依。谓第七识。（是）在有色界。亦依色根。（非）若识种子。定有一依。谓异熟识。（依之而住故非）。初熏习位。亦依能熏。（依之生长故非）。余如前说。
　　
　　第三家解竟。
　　
　　　（丑）第四家正解。
　　
　　有义。前说皆不应理。未了所依与依别故。依。谓一切有生灭法。仗因托缘而得生住。诸所仗托。皆说为依。（不简亲疏胜劣能所）。如王与臣。互相依等。若（有）法（于此。一者）决定（同时而转。二者）有境（可照。三者自在）为主（不由他引。四者能）令心（及）心所取自所缘。（具此四义）。乃是所依。即内六处。余非有境。（非决）定（非）为主故。（故非所依）。此（所依）但如王。非如臣等。故诸圣教。唯心心所名有所依。非色等法。（以其）无所缘故。但说心所。（以）心（王）为所依。不说心所。为心（王之）所依。彼（心所）非主故。然有处（或）说依为所依。或（说）所依为依。（应知）皆（是）随宜假说。由此五识俱有所依。定有四种。谓五色根。（第）六（识。第）七（识。第）八识。随阙一种。必不转故。（五色根是）同境（所依。第六识是）分别（所依。第七识是）染净（所依。第八识是）根本所依。（如此四差）别故。（然诸）圣教。唯说（五识）依五根者。以（是五识所）不共故。又必同境。近相顺故。第六意识俱有所依。唯有二种。谓（第）七（识。第）八识。随阙一种。必不转故。虽五识俱取境明了。而不定有。故非所依。（然诸）圣教唯说（第六）依第七者。染净依故。同转识摄。近相顺故。第七意识俱有所依。但有一种。谓第八识。藏识若无。定不转故。如伽他说。阿赖耶为依。故有末那转。依止心及意。余转识得生。
　　
　　心即第八。意即第七。余转识。即前六也。余可知。
　　
　　阿赖耶识俱有所依。亦但一种。谓第七识。彼识若无。定不转故。论说藏识。恒与末那俱时转故。又说藏识恒依染污。此即末那。而说三位无末那者。依有覆说。如言四位无阿赖耶。非无第八。此亦应尔。
　　
　　三位无有覆末那。谓一阿罗汉。二灭尽定。三出世道。四位无阿赖耶。谓三乘无学及佛。
　　
　　虽有色界。亦依五根。而不定有。非所依摄。识种不能现取自境。可有依义。而无所依。心所（之）所依。随（其相应之）识应说。复各加自相应之心（王）。若作是说。妙符理教。
　　
　　此破第三家以五色根为藏识所依。及破现依种依现之说。而结成正义也。二释俱有依竟。
　　
　　　（子）三释开导依。有三家解。第三为正。（丑）今初家解。约相续义。
　　
　　后开导依。有义。五识自他前后不相续故。必第六识所引生故。唯第六识为开导依。第六意识自相续故。亦由五识所引生故。以前六识为开导依。第七八识自相续故。不假他识所引生故。但以自类为开导依。
　　
　　　（丑）第二家解约有力义。
　　
　　有义。前说未有究理。且前五识未自在位。（及）遇非胜（之）境。可如所说（前后不相续）。若自在位。如诸佛等于境自在。诸根互用。任运决定。不假寻求。彼五识身。宁不相续。
　　
　　此下先破初家五识不相续之义也。瑜伽论云。由眼识生。三心可得。如其次第。谓率尔心。寻求心。决定心。初是眼识。二在意识。此明余位必寻求而后决定。非谓自在位故。
　　
　　　（又）等流五识。（未自在位。设遇胜境）。既为决定染净（意识及）作意（缘）势力（之所）引生。（正当）专注所缘未能（相）舍（之）顷。如何不许多念相续。
　　
　　宗镜录云。缘虑心有五种行相。一率尔心。谓遇境便起。二寻求心。谓于境未达。方有寻求。三决定心。谓审知境体而起决定。四染净心。谓于境欣厌而起染净。五等流心。谓念念缘境前后等故。当知前五转识。得有四相。但除寻求。无随念计度二种分别故。第六具五相。第七无率尔寻求二相。有决定染净等流三相。谓第七常缘现在。故幷无率尔相也。第八有三相。率尔。决定。等流。无染净寻求。有率尔者。初受生时。创缘三界三种性境故。
　　
　　故瑜伽说。决定心后。方有染净。此后乃有等流眼识善不善转。而彼（等流眼识）。不由自分别力。（全赖意识决定染净引生）。乃至此意（但缘色尘）。不趣余（声音味等）境（时。随）经尔所时（候）。眼意二识或善或染相续而转。如眼识生。乃至身识。应知亦尔。（是）彼（论）意定显经尔所时。眼意二识俱相续转。既眼识时。非无意识。故非二识。互相续生。（又）若（未自在位。遇）增盛境。相续现前。逼夺身心。不能暂舍。时五识身。理必相续。如热地狱。戏忘天等。
　　
　　热地狱。苦增盛境。戏忘天。乐增盛境也。余可知。
　　
　　故瑜伽言。若此（前念）六识。为彼（后念）六识等无间缘。即施设此名为意根。若（使）五识前后定唯有意识。彼论应言。若此一识。为彼六识等无间缘。（以五识前。定唯有意识故）。或彼应言。若此六识为彼一识等无间缘。（以五识后。定惟有意识故。论文）既不如是。故知五识（各自）有相续义。（又）五识起时。必有（同时）意识。（即）能引后念意识令起。何假五识为开导依。
　　
　　此上破初家者皆是。此后若破若立。皆未当理。
　　
　　无心睡眠闷绝等位。意识断已。后复起时。藏识末那既恒相续。亦应与彼（意识）为开导依。若（谓）彼（意识但）用前（时）自类开导。（则）五识自类何不许然。此（五识）既不（许）然。彼（意识）云何（独）尔。
　　
　　藏识末那。何得为意识开导依。一谬也。用前自类开导本是。而反破之。二谬也。彼不许五识自类开导本非。而反印之。三谬也。
　　
　　平等性智相应（之）末那。初起（之时）。必由第六意识（入二空观）。亦应用彼（第六）为开导依。圆镜智俱（之）第八净识。初必六七方便引生。又异熟心。依染污意。或依悲愿相应善心。既尔。必应许第八识。亦以六七为开导依。由此彼（初家）言。都未究理。
　　
　　染污意。即第七识。悲愿相应善心。即第六识。谓菩萨由此悲愿。长劫利生。不取涅槃。故异熟心。亦以此为开导依也。此义全谬。
　　
　　应说五识。前六识内随用何识为开导依。第六意识。用前（念之）自类。或第七八为开导依。第七末那。用前（念之）自类。或第六识为开导依。阿陀那识。用前（念之）自类。及第六七为开导依。皆不违理。由前说故。
　　
　　谬处偏多。至下自明。第二家解竟。
　　
　　　（丑）第三家正解。
　　
　　有义。此（第二）说。亦不应理。开导依者。谓（一者必）有。（二者是）缘（虑）法。（三者自在）为主。（四者）能作等无间缘。（具）此（四义。能）于后生心心所法开辟引导。名开导依。此但属心。非心所等。
　　
　　此正释开导依之义也。有者。简不相应行。非实有故。缘法者。简色及无为。不能有缘虑故。为主者。简心所依他。不自在故。等无间者。简异类得俱起故。
　　
　　若此（前念）与彼（后念）无俱起义。说此（前念）于彼（后念）有开导力。一身八识既容俱起。如何异类为开导依。若许（异类）为（开导）依。应（八种识）不俱（时）起。便同（小乘）异部（所执）心不幷生。又一身中诸识俱起。（或二或三乃至七八）。多少不定。若（谓此依唯遮多少。不拣异类。皆）容互作等无间缘。（则）色（根）等（与心异类幷生。亦复）应尔。（皆可互作等无间缘）。便违圣说等无间缘。唯心心所。然摄大乘说。色亦容有等无间缘者。（乃）是纵夺（之）言。谓假纵小乘色心前后有等无间缘。（以）夺（其互为）因缘（之执）故（耳）。不尔。等（之一）言。应成无用。若谓等言非遮（力用）多少。但表同类。（故色同类。亦有等无间缘者。又）便违汝（先所）执。异类识作等无间缘（矣）。
　　
　　此破前互为开导之谬也。然摄大乘下。转释伏难。难曰。若等无间缘。唯心心所有之。则摄大乘论。何故说色容有等无间缘。今释之曰。摄大乘论。为破小乘妄执色心前后相续为因缘性。故纵许云。色心前后相生。但应容有等无间缘。无有因缘义也。设不尔者。等无间之等字。便为无用。以等乃齐等之义。一遮多少。二表同类。一遮多少者。谓心用多。色用少。故心但与心作等无间缘。不与色作等无间缘。色用既少。故无等无间缘之义。二表同类者。如前眼识。于后眼识。名为同类。若望耳鼻等识。便非同类。余可知。
　　
　　是故八识。各唯自类为开导依。深契教理。自类必无俱起义故。心所（之）此（等无间）依。应随（相应之）识（而）说。虽心心所。异类幷生。而互相应。和合似一。定俱生灭。事业必同。一开导时。余亦开导。故展转作等无间缘。诸识（相则必）不然。不应为例。然诸心所。非开导依。于所引生。无主义故。
　　
　　先承前破谬结成正理。次辨心所之开导依。应设难云。若等之一言必表同类者。诸心所法。与相应心王异类幷生。何容随识说耶。今释之曰。而互相应等故。事。谓所依体。业。谓所作用。如眼识相应诸心所法。定与眼识同依眼根。定与眼识同缘色尘。余可例知。言一开导时。余亦开导者。如眼识与触俱生之时。则受想思等乃至或善或染皆随生也。展转作等无间缘者。约诸心所互相引生也。诸识相望。幷无相应和合定俱生灭事业必同之义。故不应以心所为例。妄许展转为等无间缘也。然诸心所下。简依缘义宽狭不同。若云等无间缘则宽。故心所可以互作。若云开导依则狭。故心王名依。心所非依。以其不能为主故也。
　　
　　若（谓诸）心（相应之）心所等无间缘。（亦但）各唯自类。（不由心王及余心所异类引生。则）第七八识初转依时。相应信等（之）此（等无间）缘便阙。（以七八二识未转依时。无信等故）。则违圣说诸心心所皆四缘生。
　　
　　有因前文等表同类之语。不许心所异类引生。故此释之。
　　
　　无心睡眠闷绝等位。意识虽断。而后起时。彼开导依即前自类。间断五识。应知亦然。（问曰。既久间断。何名无间。答曰。但以）无异类心于中为隔。（即）名（为）无间故。（问曰。前念灭时。后念尚无。何所开导。今识生时。前念非有。何能开导。答曰）。彼先灭时。已于今识为开导故。何烦异类为开导依。然圣教中。（或）说前六识互相引起。（或）说第七八依六七生（者）。皆依殊胜增上缘说。非等无间。故不相违。瑜伽论说。若此识无间。诸识决定生。说此为彼等无间缘。又（言。若）此六识。为彼六识等无间缘。即施设此名意根者。言总意别。（故今所说）。亦不相违。故自类依。深契教理。
　　
　　先申明无间之意。次会通圣教所说。幷可知。后简示瑜伽言意。盖此彼之言。似通自他。然其意但以自类前后而名此彼。故云言总意别也。二傍论诸识所依竟。
　　
　　　（壬）三结归本颂所依。
　　
　　傍论已了。应辩正论。此（第二）能变识。虽具三所依。而（颂中）依彼转（之）言。但显前二。为显此识（所）依（所）缘。同（是第八识）故。又前二依。有胜用故。（颂偏说之）。或开导依。易了知故。（颂故不说）。
　　
　　前二者。初因缘依。即种子识。次俱有依。即第八现识也。二释所依门竟。
　　
　　　（辛）三释所缘门二。初正释。二释妨。（壬）初中二。初略释。二广释。（癸）今初。
　　
　　如是已说此识所依。所缘云何。谓即缘彼。彼。谓即前此所依识。圣说此识缘藏识故。
　　
　　　（癸）二广释二。初释未转依。二释已转依。（子）初中有四家。第四家为正。（丑）今初家释。
　　
　　有义。此（末那）意。缘彼（第八）识体及相应（之五心所）法。论说末那。我我所执恒相应故。谓缘彼体及相应法。如次执为我及我所。然诸心所。不离识故。如唯识言。（亦摄心所。故颂但云缘彼）。无违教失。
　　
　　　（丑）第二家释。
　　
　　有义。彼说理不应然。曾无处言缘触等故。应言此意但缘彼识（之）见（分）及相分。如次执为我及我所。相见俱以识为体故。不违圣说。
　　
　　　（丑）第三家释。
　　
　　有义。此说亦不应理。（以相分中）五色根境。非识蕴故。（又相分中器界。乃是外境。若使末那缘之）。应同五识亦缘外故。应如意识（同前五识）缘共境故。（既缘根尘生我所执）。应生无色者不执我所故。厌色（而）生彼（天）。不变（为根尘之）色故。应说此意。但缘藏识及彼种子。如次执为我及我所。以种即是彼（第八）识功能。非实有物。不违圣教。
　　
　　　（丑）第四家正释。
　　
　　有义。前说皆不应理。（以）色等种子。非识蕴故。论说种子。是实有故。（若谓是）假。（则）应如无。非（可为诸法之亲）因缘故。又此（第七）识俱（之）萨迦耶见。任运一类恒相续生。何容别执有我我所。（譬如第六意识）。无一心中。有断常等二境别执俱转义故。亦不应说（第七识之我及我所）二执前后（别转。以）此（第七识从）无始来。一味（恒）转。（无前后分位之差别）故。
　　
　　萨迦耶。此翻积聚。萨迦耶见。即身见也。正执我时。不能别执我所。正执我所之时。亦不能别执于我。故此二执。喻如断常二执。决不俱起。今此第七识相应之身见。既是任运一类恒相续生。所以但有我执。更无我所执也。
　　
　　应知此意。但缘藏识见分。非（缘）余（相分及种子心所等）。彼（第八识之见分）。无始（以）来。（微细）一类相续（不断）。似常（似）一故。恒与诸法为所依故。此（第七识）唯执彼（第八见分）为自内我。（论中但是）乘语势故。说我所言。或此（第七）执彼（第八见分）是我之我。（即以能执为我。所执为我所）。故于一（我）见。（约）义说（我及我所之）二言。若作是说。善顺教理。多处唯言（第七识）有我见故。我（及）我所（二）执。（从来）不俱起故。
　　
　　相续。故似常。一类无记。故似一也。初释未转依竟。
　　
　　　（子）二释已转依。
　　
　　　（然第七识）未转依位。（则）唯缘藏识（见分。若夫）既转依已。亦缘真如及余诸法。（以）平等性智。证得十种平等性故。知诸有情胜解差别。示现种种佛影像故。（今）此（颂）中且说未转依时。故但说此缘彼藏识。悟迷通局。理应尔故。无我我境。徧不徧故。
　　
　　十种平等性者。一诸相增上喜爱平等。二一切领受缘起平等。三远离异相非相平等。四弘济大慈平等。五无待大悲平等。六随诸众生所乐示现平等。七一切众生敬爱所说平等。八世间寂静皆同一味平等。九世间诸法苦乐一味平等。十修植无量功德究竟平等。此中证得十平等性。释缘真如之义。知诸有情胜解差别。释缘余诸法之义也。平等性智是悟。故所缘则通。染污末那是迷。故所缘则局。平等性智缘无我境。故其境周徧。通摄真如及余诸法。染污末那缘我法境。故其境不徧。但是第八见分非余。初正释竟。
　　
　　　（壬）二释妨。
　　
　　　（问曰）。如何此（第七）识。（乃）缘自所依（之第八识耶）。答曰）。如有后（念意）识。即缘前（念已灭之）意。彼（前意是等无间缘。得与后识作所缘缘）。既（已）极成。此（所依藏识是增上缘）。亦（可作所缘缘。又复）何咎。
　　
　　三释所缘门竟。
　　
　　　（辛）四释性相两门。
　　
　　颂言思量为性相者。双显此识自性行相。意以思量为自性故。即复用彼（思量）为行相故。由斯兼释所立（末那之）别名。（以）能审思量。（乃）名（为）末那故。未转依位。能审思量所执我相。已转依位。亦审思量无我相故。
　　
　　　（辛）五释染俱门。
　　
　　此意相应。有几心所。且与四种烦恼常俱。此中俱（之为）言。（是）显相应（之）义。谓从无始至未转依。此意任运恒缘藏识。与四根本烦恼相应。其四者何。谓我痴。我见。幷我慢。我爱。是名四种。
　　
　　且者。未显其余。先明此意之过失也。
　　
　　我痴者。谓无明。愚于（自心所变之）我相。迷（于）无我（真如之）理。故名我痴。我见者。谓我执。于（第八识见分。本）非我法（之上）。妄计为我。故名我见。我慢者。谓倨傲。恃所执我。令心高举。故名我慢。我爱者。谓我贪。于所执我。深生耽著。故名我爱。（颂言）幷（者）。表慢爱有见（得俱。见）慢（亦得与爱）俱。遮余部（所）执（见爱慢三）无相应义。此四常起扰浊内心。令外转识（所作施等）。恒成杂染。有情由此生死轮回。不能出离。故名烦恼。
　　
　　此正释四烦恼相。幷显其过患也。内心。即指第七识。外转识。指前六识。由第七识妄起我痴。我见。我慢。我爱。遂使五度诸行。不能忘相。咸成有漏。故名杂染。若欲出离轮回。必先勤观无我。然此第七识之俱生我执。细故难断。必先用第六识。与相应之正慧心所。依于大乘教理。如实观察。俾无我正解种子。渐熏渐著。至成熟位。方得无漏实智现前。又即以此无漏实智。数数勤修。然后四烦恼种。方得永断。今人辄谈六度万行。而于破执法门曾不究心。求出轮回。不亦难乎。问曰。既由第七。令前六识恒成杂染。理须直用第七修我观。始为灸病得穴。伐树得根。何故先用第六识耶。答曰。第七我执。元由第六之所资熏。故仍以第六为病之穴。为树之根。况第七识。从无始来至未转位。一味有覆无记性摄。不与信等诸善心所相应。又无欲解念定之力。何能自修无我观哉。是故吾人发大乘心。须于唯识相性深生信解。然后修习菩提资粮。可名顺解脱分。否则纵修诸行。但是人天有漏之因而已。
　　
　　　（问曰）。彼（根本惑。共）有十种。此（识相应）。何唯（有）四。（答曰）。有我见故。余（二取边邪之四）见不生。（以）无一心（之）中（而容）有二慧故。
　　
　　此下皆问答释疑也。诸见皆以慧为体。故不俱起。
　　
　　　（问曰）。如何此识。要有我见（而非余见。答曰）。二取邪见。但（从）分别（而）生。唯（属）见（道）所断。此（第七识所）俱（之）烦恼。唯是俱生。（必）修（道）所断故。（是以无有二取邪见）。我所（见及断常二种）边见。（皆）依我见（而）生。（今）此（第七识）相应（之我）见。不依彼（我所断常见而）起。（是故无有我所边见）。恒内执有我。故要有我见。由（我）见审决。（则）疑无容起。（由）爱著我故。（则）嗔不得生。故此识俱（之）烦恼唯四。（问曰）。见慢爱三。如何俱起。（答曰）。行相无违。俱起何失。（又问）。瑜伽论说。贪令心下。慢令心举。宁不相违。（答曰）。分别俱生。外境内境。所陵所恃。粗细有殊。故彼此文。义无乖反。
　　
　　谓彼瑜伽论。乃指第六识相应之分别惑。贪于外境。陵于外人。行相粗故。不容幷起。此唯识颂。乃指第七识相应之俱生惑。贪于内境。恃于内已。行相细故。自不相违也。五释染俱门竟。
　　
　　　（辛）六释余相应门二。初未转依。二已转依。（壬）初中二。初正释颂义。二例论受义。（癸）初又二。初问答举颂。二别释颂义。（子）今初。
　　
　　　（问曰）。此意（相应）心所。唯有四耶。（答曰）。不尔。（颂云）。及余触等俱故。
　　
　　　（子）二别释颂义二。初一家无余心所。次四家有余心所。（丑）今初。
　　
　　有义。此意心所唯九。前四及余触等五法。即触。作意。受。想。与思。意与思遍行。定相应故。前（颂既）说触等（与）异熟识俱。（今）恐谓同前亦是无覆。显此（第七相应心所）。异彼（第八相应心所）。故置余（之一）言。及（之一字。即）是集义。前四后五。合与末那恒相应故。（问曰）。此意何故无余心所。（答曰）。谓欲（心所）。希望未遂合事。此（第七）识。任运缘遂合境。无所希望。故无有欲。胜解（心所）。印持曾未定境。此（第七）识。无始恒缘定事。经所印持。故无胜解。念（心所）。唯记忆曾所习事。此（第七）识。恒缘现所受境。无所记忆。故无有念。定（心所）。唯系心专注一境。此（第七）识。任运刹那别缘。既不专一。故无有定。
　　
　　谓此第七。缘彼第八。能缘所缘。皆悉刹那生灭。前不似后。后不似前也。
　　
　　慧（心所）即（是）我见。故不别说。善（十一心所）是净故。非此（染污）识俱。随烦恼生。必依（根本）烦恼前后分位差别建立。此识恒与四烦恼俱。前后一类。分位无别。故此识俱无随烦恼。恶作（心所）。追悔先所造业。此（第七）识。任运恒缘现境。非悔先业。故无恶作。睡眠（心所）。必依身心重昧。外众缘力。有时暂起。此（第七）识无始一类内执。不假外缘。故彼（睡眠。此识）非有。寻伺（二种心所）。俱依外门而转。浅深推度。粗细发言。此（第七）识唯依内门而转。一类执我。故非（与）彼（寻伺相）俱。
　　
　　缘六尘等诸境。名为外门。缘藏识之见分。名为内门。浅推度。粗发言。名之为寻。深推度。细发言。名之为伺。
　　
　　　（丑）次四家有余心所二。初斥前总标。二四家别解。（寅）今初。
　　
　　有义。彼释余（字之）义非理。颂（中更）别说此（第七是）有覆（无记性）摄故。又阙意俱（之）随烦恼故。（根本）烦恼必与随烦恼俱。故此（颂中）余（之一）言。（正是）显随烦恼。
　　
　　　（寅）二四家别解。第四家为正。（卯）今初家解。
　　
　　此中有义。五随烦恼。徧与一切染心相应。如集论说。惽沈。掉举。不信。懈怠。放逸。于一切染污品中。恒共相应。若离无堪任性等（五法。则）染污性成。无是处故。烦恼起时。心既染污。故染心位。必有彼五。（以）烦恼若起。必由无堪任。嚣动。不信。懈怠。放逸故。掉举虽遍一切染心。而（于）贪位增（盛。故瑜伽论中）但说（掉举是）贪分。如眼与悔。虽遍三性心。而痴位增（盛。故）但说为痴分。
　　
　　无堪任。即惽沈。嚣动。即掉举也。余可知。
　　
　　虽（瑜伽论中）余处（复）说有随烦恼。或六或十徧诸染心。而彼俱依别义说徧。非彼（或六或十）实徧一切染心。谓依二十随烦恼中。（其）解通（于分别之）粗。（及通俱生之）细。（通于有有覆）无记。（及通）不善。（又能）通障定慧。（此等）相显。（故）说六（随徧诸染心。又）依二十二随烦恼中。（其）解通（于分别之）粗。（俱生之）细。（又通不善及有覆之）二性。（故）说十（随徧诸染心）。故此（所说唯五随烦恼与）彼（六徧十徧之二）说。（各依别义）。非互相违。然此意俱心所十五。谓前九法。五随烦恼。幷别境慧。我见虽是别境慧摄。而五十一心所法中。义有差别。故开为二。
　　
　　二十随烦恼。即小十。中二。大八。具如下文所明也。解者。行相也。二十二者。加邪欲。邪胜解也。义有差别者。我见唯染。慧通染净也。余可知。
　　
　　　（问曰）。何缘五意无余心所。（答曰）。谓忿等十（种小随）。行相粗动。此（第七）识审细。故非（与）彼（小处得）俱。无惭无愧（二种中随）。唯是不善。此（第七识是）无记故。非彼（中随）相应。（大随中之）散乱。令心驰流外境。此（第七识）恒内执（第八识之见分）一类境生。不外驰流。故彼（散乱此识）非有。不正知者。谓起外门身语意行。违越轨则。此（第七识）唯（是）内执。故非（与）彼（不正知）俱。无余心所。义如前说。
　　
　　　（卯）第二家解。
　　
　　有义。应说六随烦恼。徧与一切染心相应。瑜伽论说。不信。懈怠。放逸。忘念。散乱。恶慧。一切染心皆相应故。忘念。散乱。恶慧。若无。心必不能起诸烦恼。要缘曾受境界种类。发起忘念及邪简择。方起贪等诸烦恼故。烦恼起时。心必流荡。皆由于境起散乱故。
　　
　　此加忘念。散乱。恶慧三心所也。邪简择。即恶慧。
　　
　　惽沈。掉举。行相互违。非诸染心皆能徧起。论说五法徧染心者。（乃约）解通粗细。违唯善法（而言。盖以）纯随烦恼。通（于不善有覆之）二性故。（瑜伽又）说十徧（之）言。义如前说。
　　
　　此泛明掉举与惽沈相违也。论说下。通妨可知。
　　
　　然此意俱心所十九。谓前九法。六随烦恼。幷念定慧。及加惽沈。此别说念。准前慧释。幷有定者。专注一类所执我境。曾不舍故。加惽沈者。谓此识俱（之）无明尤重。心惽沈故。无掉举者。（与）此（惽沈正）相违故。无余心所。如上应知。
　　
　　此更加念与定。简去掉举也。此别说念准前慧释者。谓忘念虽即以念为体。而义有差别故。
　　
　　　（卯）第三家解。
　　
　　有义。复说十随烦恼。徧与一切染心相应。瑜伽论说。放逸。掉举。惽沈。不信。懈怠。邪欲。邪胜解。邪念。散乱。不正知。此十。一切染污心起。通一切处三界系故。若无邪欲。邪胜解时。心必不能起诸烦恼。于所受境要乐合离。印持事相。方起贪等诸烦恼故。
　　
　　邪念。即忘念。不正知。即恶慧。于所受境等者。谓可爱境。邪欲于中乐合。非可爱境。邪欲于中乐离。更以邪解决定印持可爱事相。方起贪心。印持非可爱相。方起嗔心也。
　　
　　诸疑理者。于色等事必无犹豫。故疑相应（心）。亦有（邪）胜解。（即使）于所缘事亦（有）犹豫者。非（是）烦恼（中之）疑。如疑人杌。（不名烦恼）。余处不说此（邪欲邪胜解之）二（心所）遍（染心）者。（谓）缘非爱事（中之邪欲）。疑相应心（之邪胜解。此之）邪欲胜解（微薄）非粗烦故。（略不言之。非全无也）。余（处说随烦恼或五或六。各）互有无。义如前说。
　　
　　此释邪胜解不遍染心之难也。难曰。胜解于决定境印持为性。疑以犹豫为性。此二相违。云何邪解得遍染心。答云。诸疑理者。于诸谛理虽怀疑惑。于色等事。必无犹豫。故仍得与胜解相应。设或于事有疑。亦复不名烦恼。故疑事时。虽无胜解。而邪胜解。不妨与疑理之烦恼相应也。余可知。
　　
　　此意心所有二十四。谓前九法。十随烦恼。加别境五。（皆）准前（文之）理（而）释。无余心所。（亦）如上（文）应知。
　　
　　　（卯）第四家正解。
　　
　　有义。前说皆未尽理。且疑他世为有为无。于彼有何欲胜解相。（是故邪欲胜解。非徧染心）。烦恼起位若无惽沈。应不定有无堪任性。掉举若无。应无嚣动。便如善等。非染污位。若染心中无散乱者。应非流荡。非染污心。若无失念不正者。如何能起烦恼现前。故染污心。决定皆与八（种大）随烦恼相应而生。谓惽沈。掉举。不信。懈怠。放逸。忘念。散乱。不正知。（其）忘念。不正知（二种。若以）念慧为性者。（则）不徧染心。（何以故）。非诸染心。皆缘曾受有简择故。若（忘念。不正知）。以无明为自行者。（则必）徧染心起。由前说。（若无失念不正知。如何能起烦恼）故。
　　
　　染心非皆缘曾受境。故以念为性之忘念不遍。染心非皆有简择。故以慧为性之不正知不遍也。余可知。
　　
　　然此意俱心所十八。谓前九法。八随烦恼。幷别境慧。无余心所。及论三文。准前应释。若作是说。不违理教。
　　
　　论三文。谓集论明五遍染心。瑜伽明六遍染心。十遍染心也。准前应释。即解通粗细等文也。第二能变。释相应门未转依中。初正释颂义竟。
　　
　　成唯识论观心法要卷第四
　　
　　
　　
　　
　　成唯识论观心法要卷第五
　　
　　蕅益沙门智旭述
　　
　　　（癸）二例论受义
　　
　　此染污意。何受相应。
　　
　　既释第二能变。第六余相应门。故更例初能变以论受俱门也。此先假问征起。下有三解。第三为正。
　　
　　有义。此（第七识所）俱。唯有喜受。（以）恒内执（第八识之见分为）我。生喜受故。有义。不然。（若如所说。则）应许喜受。乃至有顶。违圣言故。应说此意。四受相应。谓生恶趣。忧受相应。缘不善业所引（之真异熟）果故。生人（道及）欲天。（幷）初（静虑第）二静虑。喜受相应。缘有喜地善业（所引异熟）果故。第三静虑。乐受相应。缘有乐地善业（所引异熟）果故。第四静虑。乃至有顶。舍受相应。缘唯舍地善业（所引异熟）果故。
　　
　　有顶。谓三有之顶。即非想非非想天。余可知。
　　
　　有义。彼说亦不应理。此（第七识。从）无始来。任运一类缘内执我。恒无转易。与变异受。不相应故。又此末那。（但是）与前藏识义有别者。（颂中）皆别说之。若（使有）四受俱。（则颂）亦应别说。（今颂）既不别说。（决）定与彼（藏识相）同。故此（第七）相应。（亦但）唯有舍受。
　　
　　变异受。谓忧。喜。苦。乐。改变不同之受也。余可知。初未转依竟。
　　
　　　（丑）二已转依。
　　
　　未转依位。与前所说（十八）心所相应。已转依位。唯二十一心所俱起。谓徧行别境各五。善十一。如第八识。已转依位。唯舍受俱。任运转故。恒于所缘平等转故。
　　
　　平等转。谓平等性智。证得十平等性故。亦唯舍受也。六释余相应门竟。
　　
　　　（辛）七释三性门。
　　
　　　（问曰）。末那心所。何性所摄。（答曰）。有覆无记所摄。非余（善恶及无覆无记。盖以）此意相应四烦恼等。是染法故。障碍圣道。隐蔽自心。说名有覆。非善不善。故名无记。（问曰。既是烦恼。何非不善。答曰）。如上二界诸烦恼等。（种子。由于）定力摄藏。（不起现行）。是无记摄。此（意所）俱（现行）染法。（由其）所依（之识。极微）细故。（无强计度）任运转故。亦无记摄。若已转依。唯是善性。
　　
　　　（辛）八释界系门。
　　
　　　（问曰）。末那心所。何地系耶。（答曰）。随彼（藏识）所生。即为（彼地所系。谓生欲界。现行末那。相应心所。即欲界系。乃至有顶。应知亦然。任运恒缘自地藏识。执为内我。非（缘于）他地故。若起彼地（之）异熟藏识。现在前者。名生彼地。染污末那。（即便）缘彼（藏识）执（为内）我。即系属（于）彼（地藏识）。名彼所系。或为彼地诸烦恼等之所系缚。名彼所系。若已转依。即非所系。
　　
　　彼地。谓三界九地之随一地也。或为彼地藏识所系。是约所缘义释。或为彼地烦恼所系。是约相应义释。
　　
　　　（辛）九释伏断门二。初正明无染末那。二申明有净末那。（壬）今初。
　　
　　　（问曰）。此染污意。无始相续。何位永断。或暂断耶。（答曰）。阿罗汉灭定。出世道无有。阿罗汉者。总显三乘无学果位。此位染意种及现行。俱永断灭。故说无有。（若夫有）学位（中入于）灭定。（及）出世道（无漏观）中。俱暂伏灭。故（亦可）说无有。谓染污意。无始时来。微细一类。任运而转。诸（世间）有漏道。（虽复是善）。不能伏灭（此识相应之我执。惟）二乘（无漏）圣道。有伏灭义。（以根本）真无我解。（能）违（彼）我执故。后得（智）无漏现在前时。是彼（根本真无我解之）等流。亦违此（染污）意。（盖以）真无我解。及后所得。（此二智）俱（是）无漏（道）故。（皆）名（为）出世道。（又复）灭定既是圣道（之）等流。（以其）极寂静故。此（染污意）亦暂非有。（然出世道及灭尽定）。由未永断此种子故。（所以）从灭尽定。（及出世）圣道起已。此（染污意仍）复现行。乃至未灭（位中。恒相续转）。然此染意相应烦恼。是俱生故。非见（道之）所断。是染污故。非（是）非所断（摄。此染污意相应烦恼）。极微细故。所有种子。与有顶地。下下烦恼。一时顿断。（以其）势力等故。（直须）金刚喻定现在前时。顿断此种。成阿罗汉。故无学位。（方得）永不复起。（若夫）二乘无学回趣大乘（者）。从初发心。至未成佛。虽实是菩萨。亦名阿罗汉。（以）应（供等三）义等故。不别说之。
　　
　　有等地下下烦恼。谓第六识中。俱生之极细贪痴慢也。约三界九地。各分九品。此当第八十一。由其最极微细。故与第七识之烦恼势力齐等。非金刚喻定。不能断彼种子。然第六识中。俱生烦恼。既分八十一品。则是品品渐断。此第七识相应烦恼。惟是微细一类。不分三界九地。故云顿断也。
　　
　　　（壬）二申明有净末那二。初出谬解。二出正解。（癸）今初。
　　
　　此中有义。末那唯有烦恼障俱。圣教皆言三位无故。又说四惑恒相应故。又说为（前六）识（之）杂染依故。
　　
　　　（癸）二出正解二。初正明无染有净。二通释染净差别。（子）初中二。初斥前非。二申正义。（丑）今初。
　　
　　有义。彼说教理相违。出世末那。经说有故。无染意识。如有染时。定有俱生。不共依故。
　　
　　此先总斥也。经说有出世末那。而彼说无。岂不违教。又无染意识。必有所依意根。而彼说无。岂不违理。言无染意识者。即无漏道相应之第六净识也。言俱生不共依者。指第七意根也。量云。净意识是有法。定有净末那为俱生不共依宗。因云。转识摄故。喻如有染时意识。
　　
　　论说。藏识决定恒与一识俱转。所谓末那。意识起时。则（藏识与）二俱转。所谓意识。及与末那。若五识中随起一识。则（藏识与）三俱转。乃至或时顿起五识。则（藏识与）七俱转。（明文若此）。若（汝执）住灭定无第七识。尔时藏识应无识俱。便非恒定一识俱转。（又第六识入无漏观）住圣道时。若无第七。尔时藏识应（但与第六）一识俱。如何可言若起意识。尔时藏识定二俱转。显扬论说。末那恒与四烦恼相应。（是为染位）。或翻彼相应恃举为行。或平等行。（是不染位）。故知此意。通染不染。若由（本）论说阿罗汉位。无染意故。便（谓竟）无第七。应由（本）论说阿罗汉位舍藏识故。便（亦幷）无第八。（彼第）八既不尔。此（第七）云何然。又诸论言。转第七识得平等智。彼（平等智。亦）如余（大圆镜妙观察等）智。定有所依相应（之）净识。此（第七）识（若）无者。彼（平等）智（亦复）应无。非离所依（之心王。得）有能依（之净无漏慧心所）故。（又）不可说彼（平等性智）依六转识。（论）许（诸）佛恒行（平等性智。犹）如（大圆）镜智（之无间断）故。
　　
　　此广明违教也。
　　
　　又无学位。若无第七识。彼第八识应无俱有依。然（第八识）必有此（俱有）依。如余（眼）识（等）性故。又如未证补特伽罗无我者。彼我执恒行。亦应未证法无我者。法我执恒行。此（第七）识（于三位中）若无。彼（三位中之法我执。将）依何识。非（可谓三位中之法我执）。依（于）第八。（以法我见即是慧。而）彼（第八识）无慧（心所与之相应）故。由此应信二乘圣道灭定无学（位中）。此（第七）识恒行。彼未证得法无我故。又诸论中。以（前）五（识为）同法。证有第七（意根）为第六（意识之俱有）依。圣道起时及无学位。若无（净）第七。为（净）第六依。所立宗因便俱有失。或应五识。亦无有（五根为）依。（既）五（识）恒有依。（则第）六（识）亦应尔。
　　
　　此广明违理也。应立量云。无学位第八识是有法。定有净第七为俱有依宗。因云。以是识性故。喻如眼等识。补特伽罗无我。即生空理。法无我。即法空理。以五同法等者。谓立量云。第六识是有法。定有第七意根为俱有依宗。因云。转识摄故。喻如前五识必以五根为俱有依。今若谓二乘圣道及无学位。但有第六识相应之生空智慧。而无第七净识为俱有依。则宗上有能别不极成之过。以俱有依不必定有故。因中犯共不定之失。以前六识。共是转识摄故之因。而五识定有所依。第六于无漏位不定有依。则外人反出不定过云。为第六如前五。一切时中定有依耶。为前五。如无漏位中第六。亦不必有依耶。初斥前非竟。
　　
　　　（丑）二申正义。
　　
　　是故定有无染污意。于上（无学。灭定。及出世道）三位。恒起现前。（颂中）言彼（三位）无有者。（但）依染意（而）说。如说四位无阿赖耶。非无第八。此亦应尔。
　　
　　四位无阿赖耶者。三乘无学及佛也。初正明无染有净竟。
　　
　　　（子）二通释染净差别。
　　
　　此意差别。略有三种。一补特伽罗我见相应（之意）。二法我见相应（之意）。三平等性智相应（之意）。
　　
　　补特伽罗我见。即俱生我执。法我见。即俱生法执也。
　　
　　初（我执相应之意）。通一切异生（恒时）相续。（若夫）二乘有学（及）七地以前。（但除无学回心者。余）一类（有学）菩萨。（于无漏位。则不现起。而于）有漏心位。（彼意仍）缘阿赖耶识。起补特伽罗我见。次（法执相应之意）。通一切异生声闻独觉。（皆悉恒时）相续。（若夫）一切菩萨。（于法空智果现前之时。则不现起。而于）法空智果不现前位。彼（意仍）缘异熟识起法我见。后（平等性智相应之意）。通一切如来。（恒时）相续。（若夫）菩萨（于初地）见道。及（初地后）修道（位）中。（法空智果不现前时。则不现起。而于）法空智果现在前位。彼（意或）缘无垢（净识。或缘）异熟识等。起平等性智。
　　
　　如来平等性智。缘无垢识。菩萨平等性智。缘异熟识也。余可知。
　　
　　补特伽罗我见起位。彼法我见亦必现前。我执必依法执而起。如夜迷杌等。方谓人等故。我法二见。用虽有别。而不相违。同依一慧（心所）。如眼识等。体虽是一。而有了别。青（黄赤）等多用。不相违故。此亦应然。
　　
　　迷杌等。喻法执。谓人等。喻补特伽罗执也。我法下释伏难。谓有难曰。上云我我所执。决不俱起。此中我法二见。何得俱起。今释之曰。用虽有别。而不相违。以同依一慧。非一心中有二慧故。又难曰。既唯一慧。何有二执。今释之曰。如一眼识。顿别青黄。如一耳识。齐闻钟鼓。亦复何违。应立量云。我法二执是有法。用不相违宗。因云。同依一慧故。喻如眼识体一而了别多色。
　　
　　二乘有学。（于或）圣道。（或）灭定现在前时。顿悟菩萨。于修道位（中。及）有学（回心之）渐悟（菩萨。若）生空智果现在前时。（此三等人）。皆唯起法执。（以彼）我执。已（彼圣道灭定生空智果所）伏故。二乘无学。及此（无学回心）渐悟（菩萨。于）法空智果不现前时。亦唯起法执。（以彼）我执已断故。八地以上。一切（若顿若渐）菩萨。所有我执。皆永不行。或（无学回心。固）已永断。或（顿悟及有学回心。亦）永伏故。（若夫）法空智果不现前时。（虽在八地以上）。犹起法执。（以生空智果。与法执）不相违故。如有经说。八地以上。一切烦恼不复现行。唯有（我执）所依（之）所知障在。（当知）此所知障。是现（行）非种（子。若）不尔者。烦恼（种子。犹未永断）。亦应（名为）在故。（然此与）法执俱（之）意（根）。于二乘等。虽名不染。（而）于诸菩萨。亦名为染。（以正）障彼（法空）智故。由此亦名有覆无记。（惟）于二乘等。说名无覆。（以此法执相应之意）。不障彼（生空）智故。（又此第七识。虽随第八所生所系。然非真异熟识。但）是异熟生（所）摄。（以）从（第八真）异熟识。恒时生故。名异熟生。非（即引业所招之）异熟果。（问曰。前六识一分无记性者。名异熟生。此第七识。云何亦名异熟生耶。答曰。以）此（异熟生之）名。（可）通（摄）故。（喻）如增上缘。（虽正指六根。然凡）余（三缘所）不摄者。皆入此（增上缘）摄。（今异熟生亦尔）。
　　
　　初正释颂文竟。
　　
　　　（庚）二证有第七三。初问答总标。二别明教理。三通妨总结。（辛）今初。
　　
　　　（问曰）。云何应知此第七识。离眼等识。有别自体。（答曰）。圣教正理。为定量故。
　　
　　　（辛）二别明教理二。初明圣教。二显正理。（壬）初中二。初正释。二指广。（癸）今初。
　　
　　谓薄伽梵。处处经中说心意识。三种别义。集起名心。思量名意。了别名识。是三别义。
　　
　　薄伽梵。即世尊也。而含六义。佛地经论云。谓诸如来。永不系属诸烦恼故。具自在义。炎猛智火所烧炼故。具炽盛义。妙三十二大士相等所庄饰故。具端严义。一切殊胜功德圆满。无不知故。具名称义。一切世间。亲近供养。咸称赞故。具吉祥义。具一切德。常起方便。利益安乐。一切有情。无懈废故。具尊贵义。或能破坏四魔怨故。名薄伽梵。按小乘不知三种别义。妄计过去名意。现在名识。未来名心。今以大乘实义开晓之也。
　　
　　如是三义。虽通八识。而随胜显。第八名心。集诸法（之）种（子）。起诸法（之现行）故。第七名意。缘藏识等。恒审思量为我等故。余六名识。于六（尘各）别境（界）。粗动间断。了别转故。如入楞伽伽他中说。藏识说名心。思量性名意。能了诸境相。是说名为识。
　　
　　三义通八识者。八皆名心。心王有八。亦皆有集起义故。八皆名意。八识皆有前灭等无间意。又皆有思量义故。八皆名识。称为八识。一一皆有了别用故。随胜显者。第八集起之义独胜。第七思量之义独胜。前六了境之义独胜也。缘藏识等。思量为我等者。一切凡夫。二乘有学。及八地前菩萨。于有漏心位。此第七识缘阿赖耶。恒审思量。补特伽罗我。二乘菩萨。入灭定位。及生空智果。现在前位。此第七识缘异熟识。恒审思量法我。地上菩萨。于法空智果。现在前位。此第七识缘异熟识。恒审思量。二种无我。如来位中。此第七识缘无垢识。恒审思量二种无我也。
　　
　　又大乘经。处处别说有第七识。故此（第七识。是决定）别有。诸大乘经。是至教量。前（于初能变中。既）已广说。故不（须）重（为极）成。（又复）解脱经中。亦别说有此第七识。如彼颂言。染污意恒时。诸惑俱生灭。若解脱诸惑。非曾非当有。彼经自释此颂|意言。有染污意。从无始来。与四烦恼。恒俱生灭。谓我见。我爱。及我慢。我痴。对治道生断烦恼已。此意从彼便得解脱。尔时此意相应烦恼。非唯（于今）现无。亦无现在过来未来。（以诸烦恼）无（实）自（体）性故。
　　
　　若约迷情。则现前一念。积集过去无量惑业苦种。能起未来无量惑业苦事。然过去已灭。未来未生。唯此一刹那心。可名有体。而此心体。念念迁流。新新不住。亦何尝有实体哉。依此妄心。故妄见有三世差别。果见觅心了不可得。则现在既无。三世何有。惟其坐断三世。方能普达三世。又觅心既不可得。岂有形相方隅。惟其消殒十方。方能徧照十方。故曰微尘刹土。自他不隔于毫端。十世古今。始终不离于当念。此所谓非曾非当有也。是故所谓对治道生断烦恼者。非如世间军阵相杀。对垒抵敌之谓也。直是以二空智。深观烦恼。本无自性。既不自生。亦不他生。又不共生。不无因生。只是因缘和合。虚妄有生。正妄生时。仍不在内。亦不在外。不在中间。不在过去。不在现在。不在未来。生即无生。终无自性。自性既无。他性何有。自他既无。岂有共性。有尚叵得。况无因生。如此研观。勿令休息。解种熏发。惑种自消。故瑜伽论决择分中云。问。断烦恼时。为舍缠耶。舍随眠耶。（缠。谓现行。随眠。谓种子也。）答。但舍随眠。缠即不起。问。为断过去。为断未来。为断现在。答。非断去来今。然说三世断。何以故。若在过去有随眠心。任运灭故。其性已断。复何所断。若在未来有随眠心。性未生故。体既是无。当何所断。若在现在有随眠心。此刹那后。性必不住。更何须断。又有随眠。离随眠心。二不和合。是故现在亦非所断。然此他意内正作意。二因缘故。正见相应。随所治惑。能治心生。诸有随眠。所治心灭。此心生时。彼生灭时。平等平等。对治生灭。道理应知。正见相应。能对治心。于现在世。无有随眠。于过去世。亦无随眠。此刹那后。离随眠心。在未来世。亦无随眠。从此以后。于已转依已断随眠身相续中。所有后得世间所摄。善无记心。去来今位。皆离随眠。是故三世。皆得说断。初正释竟。
　　
　　　（癸）二指广。
　　
　　如是等教。诸部皆有。恐厌广文。故不繁述。
　　
　　初明圣教竟。
　　
　　　（壬）二显正理三。初结前起后。二显示正理。三指广劝信。（癸）今初。
　　
　　已引圣教。当显正理。
　　
　　　（癸）二显示正理六。初恒行无明。二为缘生识。三思量名意。四无心定别。五无想天染。六三性时染。（子）初中二。初正显恒行。二转释不共。（丑）今初。
　　
　　谓契经说。不共无明。微细恒行。覆蔽真实。若无此（第七）识。（则）彼（不共无明。便）应非有。谓诸异生。于一切分。恒起迷理不共无明。覆真实义。障圣慧眼。如伽他说。真义心当生。常能为障碍。俱行一切分。谓不共无明。
　　
　　谓能照真义之智心。正当生时。有一法常能为其障碍。此障碍法。俱行于一切异生善。恶。无记三性分位之中。所谓不共无明是也。
　　
　　是故契经说异生类。恒处长夜。无明所盲。惽醉缠心。曾无醒觉。若（使）异生位（中。或）有暂不起此无明（之）时。便违经（中所说。恒处长夜等）义。（以）俱（在）异生位（中。而）迷理无明。有行不行。不应理故。此（不共无明。若谓）依（于）六识。皆不得成。应此（无明如六识之）间断。（或）彼（六识如此无命之）恒染故。许有末那。便无此失。
　　
　　初正显恒行竟。
　　
　　　（丑）二转势不共。
　　
　　染意恒与四惑相应。此（所）俱（之）无明。何（独）明不共（耶）。
　　
　　此设问征起也。下文也三家释。第三为正。
　　
　　有义。此俱我见慢爱。非根本烦恼。名不共何失。
　　
　　谓此意所俱无明。是根本烦恼。其所俱我见。我慢。我爱。则非根本烦恼所摄。但是随烦恼性。故虽四惑俱起。而三非同类。独此无明。名为不共。亦复何失。此初家释全非。
　　
　　有义。彼说理教相违。纯随烦恼中。不说此（见。慢。爱）三故。此三（是其）中十（根本）烦恼摄故。处处皆说染污末那。与四烦恼恒相应故。应说四中无明是主。虽（与见慢爱）三俱起。亦名不共。（以其）从无始际。恒内昏迷。（不了空理）。曾不省察。（惟妄执我。无循反时）。痴增上故。（问曰）此所俱见等（三惑）应名相应。（答曰）若（三法行。各）现为主时。（亦）应名（为）不共。如无明故。许亦无失。
　　
　　若为主时。应名不共者。谓生死流转。则贪爱为主。障于圣道。则见慢为主。见则偏执一理。不肯虚心。慢则倨傲自恃。不肯求他故也。此第二家释虽是。然未曲尽其致。
　　
　　有义。此痴名不共者。如（十八）不共佛法。（惟如来有。今此无明亦尔）。唯此（第七）识有故。（难曰）。若尔。（则）余（六）识相应烦恼。此（第七）识中（所）无。（亦）应名不共（耶。答曰。但）依殊胜（之）义。（以）立不共（之）名。非（谓但）互所无。皆名不共也。谓第七识相应无明。无始恒行。障真（实）义（及无漏）智。如是（殊）胜（业）用。余识所无。唯此识有。故名不共。（又难曰）。既尔。（则）此（所）俱（见慢爱）三。亦（有胜用）。应名不共。（答曰）。无明是主。（故）独得此（不共之）名。或许余三。（为主之时）。亦名不共。（今但）对余（识相应之）痴（心所）故。且说无明（为不共耳。然）不共无明。总有二种。一恒行不共。余识所无。二独行不共。此识非有。
　　
　　且说无明以上。与第二家释同。不共无明以下。辨此不共一名而有二义。方曲尽其致也。一恒行不共者。于有漏位常起现行不间断故。此惟第七识有之。余六识之所无。今正指此为不共无明也。二独行不共者。不与余九根本烦恼同起。独迷谛境。惟第六识有之。故此第七识中非有。今不指此为不共也。
　　
　　故瑜伽说。无明有二。若（与）贪等俱者。名相应无明。非贪等俱者。名独行无明。（就独行无明。又分是主非主二义。若）是主独行。（不与忿等小十俱者。此能发业）。唯见（道之）所断。如契经说。诸圣有学。不共无明已永断故。（所以更）不造（作）新业。（此即徧指是主独行。以为不共无明。非指第七识中恒行为不共也。若夫）非主独行。（一任忿等小十各自为主。此类无明）。亦（通于）修（道）所断。（以与）忿等（十小随惑）。皆通（修道）见（道之）所断故。
　　
　　若论第七识之无明。亦仍与贪等俱。亦是相应无明所摄。但以恒行为主。故又徧得不共之名。若夫独行不共。又分是主非主二义。是主。则唯见所断。非主。则通见修所断。而皆但与第六识俱。非同第七恒行不共。故特细剖析之。
　　
　　恒行不共。（惟修所断。故是）余部所无。独行不共。（既有是主非主二种。通于见修二断。故得）此彼（五部）俱有。
　　
　　按俱舍中。惑分五部。一者见苦谛所断部。二者见集谛所断部。三者见灭谛所断部。四者见道谛所断部。五者修所断部。部者。分也。类也。根本十惑。各由迷于谛理而起。故各有部分。一一谛下。各起多惑。故部类不同也。恒行不共。但在第七识有。唯属修所断部。故云余部所无。独行不共。若非主者。通于五部。故云此彼俱有。然是主独行。惟见所断。亦应云此部非有。以非此中正意。故略不言之耳。初恒行无明竟。
　　
　　　（子）二为缘生识。
　　
　　又契经说。眼色为缘。生于眼识。广说乃至意法为缘。生于意识。若无此（第七）识。（则）彼（意法为缘之）意非有。谓如五识。必有眼等（五根为）增上不共俱有所依。意识既是六识中摄。理应许（其亦）有如是所依。此（第七）识若无。彼（第六识之增上不共俱有所）依宁有。又不可说（肉团心）色。为彼所依。（以说名为）意。非（是）色故。（且）意识（由依意故。得具自性。随念。计度。三种分别。设依色者。便与五识一般。但有自性分别）。应无随念计度二分别故。亦不可说五识无有俱有所依。彼与五根俱时而转。如（种与）芽。（形与）影故。又识与根。既必同境。（喻）如心（与）心所。决定俱时。
　　
　　五根为五识依。共有三义。一者增上。由根发识故。二者不共。眼识自依眼根。不与耳识等共故。三者俱有。眼正见时。识正了别。同一刹那。无前后故。余五亦然。五根如种。五识如芽。五根如形。五识如影。五根如心王。五识如心所。意与第六。应知亦然。
　　
　　由此理趣。极成意识。（犹）如眼等（五）识。必有不共（他识）显自名（为意识之意）处。等无间（意根之所）不摄。（是）增上生（缘）所依。极成六识（各）随一（根）摄故。
　　
　　量云。极成意识是有法。必有不共显自名处等无间不摄增上生所依宗。因云。极成六识随一摄故。喻如眼等识。言等无间不摄者。谓瑜伽云。若此六识。为彼六识等无间缘。即施设此名为意根。此约前灭识为后开导依。所以假立意根之名。今此同时增上所依。非彼等无间意所摄也。二为缘生识竟。
　　
　　　（子）三思量名意。
　　
　　又契经说。思量名意。若无此（第七）识。彼（思量意则）应非有。谓若意识现在前时。等无间意已灭非有。过去未来理非有故。彼（过去等无间意）。思量（之）用。定不得成。既尔。如何（经中）说（思量）名为意。若谓（思量名意。乃是）假说。理亦不然。（既）无正思量。假（名为意复）依何立。若谓（意识于前）现在（之时）。曾有思量。（今虽已灭。得名为意。然殊不知第六意识）尔时（正现在位。虽有思量。但）名（为）识。宁（得）说为意（乎）。故知别有第七末那。恒审思量。正名为意。（若夫）已灭（之等无间意。乃）依此（第七而）假立意名（耳）。
　　
　　问。二卷破外难云。假必依真。亦不应理。今乃云无正思量。假依何立。不亦自语相违耶。答。世间名字。固有依真说假者。亦有不依真说假者。元非一概。依真说假。如依真见道假说相见道。依内种子假说外种子。依思量意假说等无间意之类是也。不依真说假。如兔无角。假说兔角。龟无毛。假说龟毛。又如月无二。假说二月。空无华。假说空华。乃至见相二分非我法。假说为我法等是也。故云。假必依真。亦不应理。倘更执假必不依实事。亦岂应理也哉。又若约诸法自相名真。则思量名意。亦唯于诸法共相而转。何尝亲得彼自相哉。特于共相之中说实说假耳。
　　
　　　（子）四无心定别。
　　
　　又契经说。无想（定。）灭（尽）定（二种不同。假使第七）染意若无。彼（二种定。便）应无别。谓彼二定俱灭六识及彼（相应）心所。体数无异。若无（第七）染意于（此）二定（之）中。一（无想定是）有。一（灭尽定是）无。（则）彼二（定）何别。若谓加行界地（所）依等有差别者。理亦不然。彼差别（之）因。（正）由此（第七识而）有故。此（第七识）若无者。彼（差别）因亦无。是故定应别有此意。
　　
　　体。谓心王。数。谓心所。言此二定之中。所灭心王。同是六识。所灭心所。同五十一。设非有染无染二意差别。则二定更无异矣。加行。谓作意。所依。谓教法。等者。等取自体假立也。集论明此二定有五门差别。一所依。二自体。三假立。四作意。五界地。一所依别者。无想定。乃外道弟子。依外道所说邪教而修。灭尽定。乃世尊弟子。依世尊所说正教而修。二自体者。无想定。体是有漏。灭尽定。体是无漏。三假立者。无定想。依有覆意所缘阿赖耶假立。灭尽定。依无覆意所缘异熟识假立。四作意者。无想定。由永出离作意以为加行。灭尽定。由暂止息作意以为加行。五界地者。无想定。是色界舍念清净地所系。灭尽定。依无色界非非想地而入。仍非所系。
　　
　　　（子）五无想天染。
　　
　　又契经说。无想（天中）有情。一期生中心心所灭。若无此（第七）识。彼（无想天便）应无染。谓彼长时无六转识。若无此意。（则俱生）我执便无。（然）非于余处有具缚者。一期生中（或能）都无我执。彼（无想天若）无我执。应如涅槃。便非圣贤同所诃厌。（救曰。彼无想天我执）初（半劫后方灭）。后（半劫时又生。则是）有故。无如是（应如涅槃之）失。（破曰）。中间（四百九十九劫）长时无（我执）故。有（如涅槃之）过。（救曰。过）去（未）来有（我执）故。无如是（如涅槃之）失。（破曰）。彼（过去未来）非现（非）常。（同于）无故。有（如涅槃之）过。（又）所得（之无想异熟既）无故。（则）能得（无想报之有情）亦无。（此无想异熟。乃是）不相应法。（不过依于色心分位假立）。前已遮破。（不是实有。若无末那。亦无藏识）。藏识无故。熏习亦无。余法受熏。已辩非理。故应别有染污末那。于无想天恒起我执。由斯贤圣。同诃厌彼。
　　
　　言所得无者。谓彼有情。于无想定前求无想果。故所熏成种。招彼异熟。染污末那。缘彼执我。依之粗动想等不行。于此分位中。假立无想报。若无此第七识。彼无想报。则不应有也。
　　
　　　（子）六三性时染。
　　
　　又契经说。异生善染无记心时。恒带我执。若无此（第七）识。彼（我执）不应有。谓异生类三性心时。（前六转识）虽外起（善恶）诸业。而内恒执我。由执我故。令六识中所起施（戒禅）等（善业）不能亡相。故瑜伽说。染污末那为（六）识依止。彼未灭时。相了别缚。不得解脱。（染污）末那灭已。相缚解脱。言相缚者。谓（由染意恒执我故。令前六识）于（其所缘）境相不能了达如幻事等。由斯见分（为彼）相分所拘。不得自在。故名相缚。依如是义。有伽他言。如是染污意。是识之所依。此意未灭时。识缚终不脱。又善（及）无覆无记心时。若无（第七识恒起）我执。应非有漏。（以）自相续中六识（所有）烦恼。与彼善等不俱起故。（若谓过）去（未）来（烦恼）缘缚。（则）理非（是）有故。非由他惑。成有漏故。勿由他解。成无漏故。
　　
　　他惑。指过去未来惑。他解。指过去未来生空智慧也。现在六识起善及无覆无记法时。既不与烦恼俱起。若谓过去未来有烦恼故。名有漏者。则须陀洹等于出观后所起思惑。应成无漏。以过去已曾证无漏故。又七方便人所有善无记心。应成无漏。以未来必当证无漏故。
　　
　　又不可说（异心心所之外）。别有随眠。是不相应（行蕴所摄。于善等时）现相续起。由斯善等成有漏法。彼（不相应）非实有（体。前文）已极成故。亦不可说从有漏种生彼善等。故成有漏。（以有漏因。惟由第七执我。若无第七执我。则）彼（善等）种子。先无（有）因。可（令）成有漏故。（亦）非由（于有）漏种（故。令）彼（善等现行）成有漏（法）。勿学（地中之）无漏（现行）心。（由彼尚有有漏种子）。亦（可）成有漏故。虽（或）由烦恼引施等业。而（烦恼已去）。不（与善等）俱起。故非（可为）有漏（之）正因。以有漏（之）言。（乃）表（与）漏俱（时起）故。又无记业。非烦恼引。彼复如何得成有漏。然诸有漏。由与自身现行烦恼俱生俱灭。互相增益。方成有漏。由此熏成有漏法（之）种（子）。后时（由此种子）现起。有漏义成。异生既然。有学亦尔。
　　
　　自身。明非他惑。现行烦恼。明非随眠种子。俱生俱灭。明非不俱时起。互相增益。谓六识所起施等。与第七我执。互相增长资益也。
　　
　　无学有漏。虽非漏俱。而从先时有漏种起。故成有漏。于理无违。
　　
　　此释伏难也。难曰。若有漏言。必表漏俱。则无学位中已得漏尽。何故五根五识仍名有漏。今释之曰。无学位中。五根五势有漏之法。虽非与有漏第七心俱。而由彼异熟未空。仍从先时所熏有漏种起。故成有漏。此则于理无违。
　　
　　由有末那恒起我执。令善等法有漏义成。此意若无。彼（有漏义则）定非有。故知别有此第七识。
　　
　　二显示正理竟。
　　
　　　（癸）二指广劝信。
　　
　　证有此识。理趣甚多。随摄大乘。略述六种。诸有智者。应随信学。
　　
　　二别明教理竟。
　　
　　　（辛）三通妨总结。
　　
　　然有经中说六识者。应知彼是随转理门。或随所依六根说六。而识类别。实有八种。
　　
　　以意根中。即摄第七第八两识故也。二释第二能变竟。
　　
　　　（戊）三释第三能变二。初明差别等前六门。二明共依等后三门。（己）初中二。初释差别等四门。二释心所受俱两门。（庚）初又二。初设问举颂。二以论释成。（辛）今初。
　　
　　如是已说。第二能变。第三能变。其相云何。颂曰。次第三能变。差别有六种。（一差别门）。了境为性相。（二体性门。三行相门）。善不善俱非。（四三性门）。
　　
　　此下共以九门释第三能变之相。今先举四门也。五心所相应门。即下文此心所徧行三句。及初徧行触等二十句是。六受俱门。即下文三受共相应一句是。七共依门。即依止根本识一句是。八俱转门。即五识随缘现三句是。九起灭分位门。即意识常现起四句是。
　　
　　　（辛）二以论释成三。初释差别门。二释性相两门。三释三性门。（壬）今初。
　　
　　论曰。次中思量能变识后。应辨了境能变识相。此识差别。总有六种。随六根（六）境种类异故。谓名眼识乃至意识。（乃）随（六）根（而）立（其）名。具五义故。五。谓依。发。属。助。如根。
　　
　　此正明依根而立六识名也。言五义者。一依眼等六俱有根而住。二由六根所发。三各系属于根。四能助根了别。五各如根所缘之境。
　　
　　虽六识身。皆依意转。然随不共。立意识名。如五识身。无相滥过。或唯依意。故名意识。辨识得名。心意非例。
　　
　　此释伏难也。难曰。五识亦以第一为染净依。何故第六独名意识。今释之曰。六识虽皆依意。然前五识。但以意为共依。惟第六识。以意为不共依。故随不共立意识名。如五识身。各依一根。各随不共立名。故无相滥之过。又或前五兼依色根。第六唯依于意。故名为意识耳。又难曰。若第六唯依于意。得名意识。则第八亦唯依意。亦应名为意识。又第七唯依第八。应名为心识耶。今释之曰。此中但辨六识所由得名。若第八名心。第七名意。自约集起思量义胜立名。虽互相依。非在此依根得名之例也。
　　
　　或名色识乃至法识。（则是）随境（而）立（其）名。（以）顺（于）识（之）义故。谓于（色声香味触法）六境了别。（乃）名（为）识。色等五识。唯了色等（各各一尘）。法识通能了一切法。或（第六）能了（差）别（之）法。独得法识名。（前五但能了自相分性境。不能了差别法。不名法识）。故六识名。（亦）无相滥（之）失。
　　
　　此复名依境而立六识名也。色等下。释伏难。难曰。五尘亦皆名法。法亦惟是五尘及五尘落谢影子。何故第六独名法识。释有二义。一者。前五识各局一尘。第六识通了六尘。二者。前五识但了一味性境。第六识能了种种差别之法。故亦不相滥也。
　　
　　此后随境（所）立六识（之）名。（乃）依五色根未自在（位而）说。若得自在诸根互用。一根发识缘一切境。但可随根（立名。乃）无相滥（之）失。
　　
　　谓此六识。有两种名字。前云眼识乃至意识。是随根立名。后云色识乃至法识。是随境立名。然此后随境所立之名。但可依未自在位说耳。若至诸根互用。一根发识。通能缘一切境。设名色识乃至法识。未免相滥。但可随所依根立名。始无相滥之失也。
　　
　　庄严论（中但）说如还五根。一一皆于五境转者。且依粗显同类境说。佛地经说。成所作智。决择有情心所差别。起三业化。作四记等。若不遍缘（六尘诸境）。无此能故。
　　
　　此释难也。难曰。若谓诸根互用。一根发识缘一切境。何故庄严论中但说如来五根。一一皆于五尘境转。不云徧于一切法转耶。释曰。且依粗显同类境说耳。非不徧缘一切境也。故更引佛地经以证遍缘。言粗显同类境者。即指五尘。其相粗显。又同一性境之类故也。此等粗显同类之境。未自在位决定不相融者。今自在位尚可互缘。况法尘境。本来细微不相窒碍。岂自在位反不得遍缘哉。言四记者。记即是答。一者一向记。二者分别记。三者反诘记。四者舍置记也。
　　
　　然六转识所依所缘。粗显极成。故此（颂中）不说。前随义便。已说所依。此所缘境。（姑俟）义便当说。
　　
　　此释疑也。疑曰。前第七识颂中。有所依所缘二门。今此六识。何故不说。答曰。此六转识。依于六根。缘于六尘。粗显极成。故颂不说。然前论中。因义便故。既已傍论诸识所依。至于此六识所缘境相差别。亦俟义便。乃当说之。初释差别门竟。
　　
　　　（壬）二释性相两门。
　　
　　次言了境为性相者。双显六识自性行相。识以了境为自性故。即复用彼（了境）为行相故。由斯兼释所立（了境名识之）别名。（以）能了别境（者。乃）名（之）为识故。如契经说。眼识云何。谓依眼根了别诸色。广说乃至意识云何。谓依意根了别诸法。彼经且说不共所依。（及）未转依位见分所了。余（共）所依（及已转依位所）了。如前已说。
　　
　　共所依。谓五识更须分别依。染净依。根本依。第六识亦更须根本依也。余可知。
　　
　　　（壬）三释三性门。
　　
　　　（问曰）。此六转识。何性摄耶。（答曰）。谓善不善俱非性摄。俱非者。谓无记。非善不善。故名俱非。能为此世他世顺益。故名为善。人天乐果。虽于此世能为顺益。非于他世。故不名善。能为此世他世违损。故名不善。恶趣苦果。虽于此世能为违损。非于他世。故非不善。于善不善益损义中。不可记别。故名无记。
　　
　　此先释三性义也。然无记中。复分有覆无覆。由前已解。故不重出。
　　
　　此六转识。若与信等十一相应。是善性摄。与无惭等十法相应。不善性摄。俱不相应。无记性摄。
　　
　　此示未转依位中三性相也。言无惭等十法者。一无惭。二无愧。即二中随烦恼。三忿。四恨。五覆。六恼。七嫉。八悭。九害。即小随十烦恼之七。十嗔。即根本六烦恼之一。此十唯是不善性摄。若大随八。小随余三。根本余五。皆通不善及有覆无记性摄。故不说之。且如有人。虽起贪痴慢疑。及诸见执。若不与无惭无愧同起。仅名有覆无记。起掉举惽沉等。亦复如是。起诳。起谄。起憍。亦复如是。但与无惭。无愧。相应。方名不善。不与无惭无愧同起。皆名有覆无记也。若不与善心所相应。亦不与诸烦恼心所相应。但与遍行别境及四不定随一相应。则皆名无覆无记。
　　
　　有义。六识三性（起必）不俱。（以此六识）同外门转。（善等三性）互相违故。（谓前）五识必由意义（为分别依）。导引（而起）。俱（时而）生。同（缘尘）境。（方乃）成善（成）染故。若许五识三性俱行。（则）意义尔时（亦）应通（于）三性。便违正理。故定不俱。（然）瑜伽等说藏识。一时与转识相应三性俱起者。彼（云一时。乃）依多念（而说）。如说一心。非（局在）一生灭。（今依一念。定不容俱。故）无相违（之）过。
　　
　　此明三性俱不俱义。有两家解。今初家明不俱也。先正释。次瑜伽下。通妨。幷可知。然未当理。故以下解为正。
　　
　　有义。六识三性容俱。（谓初起）率尔（无记之五识。及齐）等流（类之善染）眼等五识。或（四种五种）多（起）。或（三种二种）少（起）。容俱起故。（又）五识与意（识）。虽定俱生。而善性等。不必同故。前所设（意识尔时应通三性之）难。于此唐捐。故瑜伽说。若（人入于三昧。或）遇声缘从定起者。（此是）与定相应（善）意识俱转（之）余耳识生。非唯（是）彼定相应（之）意识能取此声（也）。若不尔者。（既无耳识）于此音声不领受故。不应出定。（亦）非取声时即便出定。（以先）领受声已。若有希望。后时方出。（此其）在定（之）耳识。率尔闻声。理应非善。（以凡）未转依者。率尔堕（境之五识）心。定（皆属）无记故。由此诚证。（与）五（识）俱（之）意义。非（必）定与五（识）善等性同。诸处但言五俱意识。亦缘五（识所缘五尘之）境。不说（意识。定与五识）同（其善恶无记之）性。（然）杂集论（中）说。等引位中五识无者。（彼）依多分（而）说。
　　
　　此第二家正明六识三性得俱也。且如等流善眼识。正观佛时。正读经时。耳忽闻声。鼻忽闻香。身忽觉触。则其所有率尔堕心。定属无记。又如等流染眼识。正观美色观剧戏时。耳忽闻声等。率尔堕心。亦属无记。此三性得俱起之一验也。彼谓五识设使三性俱行。意识尔时应通三性。殊不知同时意识。虽必同境。不必同性。且如入定意识。是善性摄。正于定中得闻声者。是率耳无记耳识。何必同性。又恐难曰。定中那有耳识。今故释曰。定中意识。不能取声。若无率尔耳识。则于音声不能领受。又恐难曰。宁知定中必有率尔耳识领此音声。今故释曰。若不领声。不应出定。恐更难曰。取声出定之时。耳识既生。则意识已非定善。今故释曰。非取声时即便出定。以率尔无记耳识正领声时。意识正尚在定。俟有希望。方从定起。故知在定意识。虽是善性。不妨无记耳识同时俱起。恐更难曰。宁知定中耳识非是善性。今故释曰。未转依者。率尔堕心定无记故。由此下。结证可知。杂集下。更通妨也。等引者。梵语三摩呬多。谓修习止观。平等不偏。引生功德。故翻等引。等引位中。善定善慧与第六识相应。调柔正直而住。故多分不起五识。今杂集中。乃依多分说无。非谓定中决不起率尔五识也。
　　
　　若五识中三性俱转。意随徧注。与彼性同。无徧注者。便无记性。故六转识。三性容俱。
　　
　　且如礼佛忏愿之时。眼识缘佛色像。则是善性。若缘花幡等。任运起贪。则是染性。若非善染。即无记性。耳识缘法音声。则是善性。若缘音声有美有恶。任运贪嗔。则是染性。若非善染。即无记性。鼻识闻香无所取著。则是善性。若缘好香。任运贪著。或缘余气任运憎恶。则是染性。若非善染。即无记性。身识翘勤谨肃不懈。则是善性。若多放逸。不合威仪。则是染性。若非善染。即无记性。又如舌识。正受食时。于味不生贪染。则是善性。若于好味恶味。任运贪嗔。则是染性。若非善染。即无记性。是故五识俱起之时。或眼识善。耳识染。鼻识等无记。或耳识善。眼识染。余识无记。或善多染少。或染多善少。或善染多无记少。或无记多善染少。或但一性。或但二性。或具三性。事非一概。至于第六意识。若随五识有所徧注。则与五识同其善染。若无徧注。便是无记性摄。又如正礼拜时。正习坐时。身识是善。而意识或起无记。或起染心。仍复不一。故前五识。不妨三性俱起。而第六识。无有一念通三性之过也。上约未转依位释竟。
　　
　　得自在位。唯善性摄。佛色心等。道谛摄故。（无有不善）。已永灭除戏论种故。（亦无无记）。
　　
　　得自在。谓佛果位中。转异熟识成无垢识。尔时五根成无漏故。所发五识。亦成无漏。又意根纯无漏故。所发意识亦纯无漏。五根名为佛无漏色。八识皆名佛无漏心。色即相好功德之所庄严。心即四智菩提相应心品。故皆道谛所摄。戏论种子已永灭尽。故此妙观察智相应心品。成所作智相应心品。皆唯善性摄也。初释差别等四门竟。
　　
　　　（庚）二释心所受俱两门二。初略标心所广释受俱。二广释六位心所别相。（辛）初中二。初设问举颂。二以论释成。（壬）今初。
　　
　　六识与几心所相应。颂曰。此心所遍行。别境。善。烦恼。随烦恼。不定。三受共相应。
　　
　　　（壬）二以论释成二。初略释六位心所。二广释三受相应。（癸）初中二。初总标。二别释。（子）今初。
　　
　　论曰。此六转识。总与六位心所相应。谓遍行等。
　　
　　　（子）二别释二。初释心所名义。二释六位类别。（丑）今初。
　　
　　恒依心起。与心相应。系属于心。故名心所。（犹）如属我（之）物。（便）立我所（之）名。（须知）心于所缘。唯取总相。心所于彼（所缘。既取总相）。亦取别相。助成心事。（故）得心所（之）名。（譬）如画（家之）师资。（师既）作模。（资乃）填彩。故瑜伽说。识能了别事之总相。作意了此（识）所未了（之）相。即（是明）诸心所取所别相（之义也。是故）触能了此（识所缘）可意等相。受能了此（识所缘）摄受等相。想能了此（识所缘）言说因相。思能了此（识所缘）正因等相。故作意等。名心所法。（其言了此之一）此（字。正）表心所（不惟缘别相。而）亦缘总相（也）。
　　
　　即诸心所取所别相句。一则转释上句。二则兼解下四句义也。可意等相者。等取不可意相。及中容相也。摄受。即顺益也。等者。等取违损。及非顺非违也。言说因。即境之分齐相也。正因等者。等取邪因及非正非邪因也。
　　
　　余处复说。欲亦能了（识所缘之）可乐事相。胜解亦了（识所缘之）决定事相。念亦能了（识所缘之）串习事相。定慧亦了（识所缘之）得失等相。由此（方能）于（所缘）境。起善染等诸心所法。（亦是）皆于所缘兼取别相（之义）。
　　
　　此更释别境等诸心所法。皆有助成心事之功能也。串与惯同。定慧亦了得失等相者。了于得相。起善心所。即名正定正慧。了于失相。起染心所。即名邪定邪慧。了于非得非失之相。起余无记心所。即定慧亦属无记也。初释心所名义竟。
　　
　　　（丑）二释六位差别。
　　
　　虽诸心所。名义无异。而有六位种类差别。谓徧行有五。别境有五。善有十一。烦恼有六。随烦恼有二十。不定有四。如是六位。合五十一。（初名徧行者）。一切心中定可得故。（二名别境者）。缘别别境而得生故。（三名善者）。唯善心中可得生故。（四名烦恼者）。性是根本烦恼故。（五名随烦恼者）。唯是烦恼等流性故。（六名不定者）。于善染等皆不定故。然瑜伽论合六为五。（以根本）烦恼与随烦恼。俱是染故。复以四一切辩（此）五位差别。谓一切性。及（一切）地。（一切）时。（一切心王）俱。（此）五（位）中。徧行俱四一切。别境唯有初（三性）。二（九地之两）一切。善唯有一。谓一切地。染四皆无。不定唯一。谓一切性。由此五位种类差别。
　　
　　一切性者。善。不善。无记。三性也。一切地者。三界九地。谓五趣杂居地。乃至非非想地也。一切时者。有心无心。有漏无漏。分位差别时也。一切俱者。徧与八识心王相应而俱起也。初略释六位心所竟。
　　
　　　（癸）二广释三受相应二。初释三受义。二明俱不俱。（子）今初。
　　
　　此六转识。易脱不定。故皆容与三受相应。皆领顺（相）违（相。及）非（违顺）二（之）相故。领顺境相。适悦身心。说名乐受。领违境相。逼迫身心。说名苦受。领中容境相。于身于心。非逼非悦。名不苦不乐受。
　　
　　此总释三受义也。易。谓变易。脱。谓转脱。余可知。
　　
　　如是三受。或各分二。五识相应。说名身受。别依身故。意识相应。说名心受。唯依心故。
　　
　　身受亦名外受。心受亦名内受。身受有三。心受亦三。则是六受。更约六识差别。则是十八受也。
　　
　　又三皆通有漏无漏。苦受亦由无漏起故。
　　
　　谓修无漏者。必备历艰辛。苦其心志故也。
　　
　　或各分三。谓见所断（三受）。修所断（三受）。非所断（三受）。
　　
　　见所断。谓与分别惑相应之三受也。修所断。谓与俱生惑相应之三受也。非所断。即无漏相应之三受也。
　　
　　又学。无学。非二为三。
　　
　　学位三受。即修所断。无学三受。即非所断。非二。谓非学非无学。指一切凡夫言之。非二三受。即见所断。又非二三受。通二所断。及非所断。学位三受。唯修所断。及非所断。无学三受。唯非所断。
　　
　　或总分四。谓（乐受即）善。（苦受即）不善。（不苦不乐受。即）有覆无覆二（种）无记（性）受。有义。三受容各分（为）四（性。以与前）五识俱起（之）任运贪痴。（及）纯苦趣中（之）任运烦恼不发（恶）业者。是（有覆）无记故。彼（有覆无记）。皆容与苦根相应。瑜伽论说。若任运生一切烦恼。皆于三受现行可得。若通（前六）一切识身者。徧与一切（诸识中三受）根相应。（若）不通一切识身者。（惟与）意地一切（三受）根相应。杂集论说。若欲界系任运烦恼发恶行者。亦是不善。所余（不发恶者）。皆是有覆无记。故知三受容各有四。
　　
　　初以三受。分配三性。无记有二。故总分四。此义太局。后以三受各通善。恶。有覆。无覆之四。方尽其致。
　　
　　或总分五。谓苦。乐。忧。喜。舍。三中苦乐各分二者。逼悦身心。相各异故。由无分别。有分别故。尤重。轻微。有差别故。不苦不乐。不分二者。非逼（身心）。非悦（身心）。相无异故。无分别故。平等转故。
　　
　　此释三受。亦名五受之义。苦分出忧。乐分出喜。故云各分二也。凡有三义。一者逼身名苦。逼心名忧。悦身名乐。悦心名喜。二者无分别。名苦名乐。有分别。名忧名喜。三者尤重。名苦名乐。轻微。名忧名喜。不苦不乐但名舍受。不分二者。一无逼悦身心之相。二是一味无分别性。三平等转无有轻重。故不可分也。
　　
　　诸适悦受。五识相应。恒名为乐。（但悦身故。无分别故。不得名喜）。意识相应（之适悦受）。若在欲界。（及色界中）初二静虑（之）近分。（止可）名喜。但悦心故。若在初二静虑（之）根本。名乐名喜。悦身心故。若在第三静虑（之若）近分（若）根本。（皆）名为乐。安静尤重。无分别故。
　　
　　此细释喜乐二受义也。近分。即未到定。根本。即正住于定。余可知。
　　
　　诸逼迫受。（与）五识相应（者。以逼身故。无分别故）。恒名为苦。（不得名忧）。意识俱者。有义。唯忧。逼迫心故。诸圣教说。意地戚受名忧根故。瑜伽论说。生地狱中。诸有情类。异熟无间。有异熟生。苦忧相续。又说。地狱寻伺忧俱。（更有）一分（纯受苦之）鬼趣。傍生亦尔。故知意地尤重戚受。尚名为忧。况余轻者。
　　
　　此下细释忧苦二受义也。五识相应。恒名为苦。此易可知。意识逼迫。应通忧苦二名。今初家释。但许名忧。不许名苦。未达尤重无分别者。即名苦故。引证可知。下文自破。
　　
　　有义。（意识逼迫）。通（忧苦）二。人天中者。恒名为忧。非尤重故。傍生鬼界。名忧名苦。（若）杂受（者名忧。若）纯受（者名苦。以其）有轻重故。（轻者名忧。重者名苦也。）捺落迦中。（则）唯名为苦。（以其）纯受尤重。无分别故。
　　
　　此第二家正释也。捺落迦。此云苦器。即是地狱。
　　
　　瑜伽论说。若任运生一切烦恼。皆于三受现行可得。广说如前。又说。俱生萨迦耶见。唯（是有覆）无记性（摄）。彼边执见。应知亦尔。（有覆无记性摄）。此（二见所）俱（之）苦受。（定属苦根）。非忧根摄。（何以故。以）论说忧根非无记故。又瑜伽说。地狱诸根。余三现行定不成就。纯苦鬼界傍生亦尔。（彼论所言）余三。定是（指）乐喜忧（之三）根。以彼（地狱纯苦趣中）。必成现行（之）舍（根）故。
　　
　　此引论以证地狱意受。唯名为苦。不得名忧也。广说如前。谓不通一切识身者。唯与意地三受根相应。此意地得名为苦之一证也。又忧根非无记。而第六识中。俱生身见。边见。唯属无记。得与苦受相应。此意地应名为苦之二证也。又瑜伽说地狱。于十一根中。现行止有八根。余三根之现行不成就。彼虽不曾说明何谓余三。而以义推之。余三定指乐。喜。忧根。以地狱舍根必现行故。此意地应名为苦之三证也。言地狱成就八根者。一眼根。二耳根。三鼻根。四舌根。五身根。六命根。七苦根。八舍根也。然于二十二根之中。不言男女二根者。地狱中无用故。不言等无间意根者。六识有时不行故。不言信等五根。及无三漏根者。纵有种子。定无现行。易了知故。定有五色根者。所招苦报。必有身故。设无五根。不受苦故。有命根者。由异熟业所引苦果。一期相续不断故。有苦根者。纯受苦故。有舍根者。地狱中之七八二识。仍与舍受恒相应故。
　　
　　　（难曰）。岂不容舍（根）。彼（地狱中）定不成（就）。宁知彼（瑜伽）文唯说（有中）容受。
　　
　　此不许地狱有舍跟。谓应有忧根也。容受。即舍受。
　　
　　　（答曰）。应不说彼（地狱）定成（等无间）意根。（以）彼（论中）容（许地狱）六识有时无故。
　　
　　前文已明忧非无记。故但破云。若使第八非舍根者。瑜伽岂以等无间意根为第八耶。然地狱中六识既容有时而无。安得复立等无间意。既无意根。则忧根更不待破矣。
　　
　　　（又难曰）。不应彼论唯说（有中）容（舍）受。（以彼）通说诸根。（更）无异因（惟说舍受）故。又若彼论（纵使）依（于中）容（舍）受（而）说。如何说彼定成八根。
　　
　　此纵许地狱无有意根。得有舍根。然未必以舍根为第八。或复第七是舍。第八是忧。亦不可知。以瑜伽论中。无有明文可据故也。
　　
　　　（答曰）。若谓五识不相续故。（惟逼迫心。所以）定说忧根为第八者。（则彼）死（时）生（时）闷绝（之时）。宁有忧根。（复）有（妄）执喜根为第八者。亦同此破。设执（男女二根随分）一形为第八者。理亦不然。（以地狱中）。形不定故。彼恶业招。容无（男女）形故。彼由恶业。令五根门恒受苦故。（所以）定成眼等（五根。设使）必有（男女）一形。于彼（地狱亦有）何用。非于无间大地狱中。可有希求淫欲事故。由斯第八定是舍根。（以）第七（第）八（两）识。（恒与）舍相应故。
　　
　　此正以理推征。破彼地狱成就忧根之执。兼破喜根形根之执。明其必有舍根也。
　　
　　如极乐地。意悦名乐。无有喜根。故极苦处。意迫名苦。无有忧根。故（瑜伽论中）余三（之）言。（决）定（指）忧喜乐。
　　
　　此正结显地狱意受。是苦非忧也。极乐地。谓第三禅。第三禅中。五识不行。唯有意悦。既可名乐而不名喜。以例地狱极苦。五识不行。唯有意迫。定亦名苦而不名忧矣。地狱既定成就苦根舍根。则瑜伽所云余三现行定不成就者。非指忧喜乐而何哉。
　　
　　余处说彼（恶道之中。亦）有（似前善因之）等流乐。应知彼依随转理说。或彼通说余受处。（以必）无异熟乐（者。乃）名（为）纯苦（处）故。然诸圣教。意地戚受名忧根者。依多分说。或随转门。无相违过。瑜伽论说。生地狱中诸有情类。异熟无间有异熟生苦忧相续。又说。地狱寻伺忧俱。一分鬼趣傍生亦尔者。亦依随转门。又彼（地狱中）苦根（与）意识俱者。是余（趣意俱）忧（根之同）类。假说为忧。或彼苦根损身心故。虽苦根摄。而亦名忧。（喻）如（初二禅）近分（之）喜（根）。益身心故。虽是喜根。而亦名乐。显扬论等。具显此义。然未至地。定无乐根。（以论中）说彼唯有（眼。耳。鼻。舌。声。意。命。苦。忧。喜。舍）。十一根故。由此应知意地戚受。（若于）纯受苦处。亦苦根摄。此等圣教。差别多门。恐文增广。故不繁述。
　　
　　此通会诸论文也。等流乐者。如立世阿毗昙云。人养六畜。饮食温凉者。在热地狱有凉间。在寒地狱有温间。此之温凉。果似前因。亦是异熟。假名等流。又如施设论云。等活地狱中。有时凉风所吹。血肉还生。有时出声唱言等活。彼诸有情。欻然还活。如是血肉生时。暂生喜乐。亦名为异熟乐。此皆约有间地狱言之。非指无间地狱也。余杂受处者。指有间地狱及多分鬼畜也。纯苦者。即无间地狱及一分鬼畜也。依多分说者。谓人天鬼畜等有分别处。则意戚但名忧根也。余幷可知。初释三受义竟。
　　
　　　（子）二明俱不俱。
　　
　　有义。六识三受不俱。皆外门转。互相违故。五俱意识。同五所缘。五三受俱。意亦应尔。便违正理。故必不俱。瑜伽等说。藏识一时与转识相应三受俱起者。彼依多念。如说一心。非一生灭。无相违过。
　　
　　此有二释。今初释不俱也。幷如前文三性中。义可知。
　　
　　有义。六识三受容俱。顺违中境。容俱受故。意不定与五（识之）受同故。于偏注境。起一受故。无偏注者。便起舍故。由斯六识。三受容俱。
　　
　　此第二正释也。义幷可知。
　　
　　得自在位。唯乐喜舍。诸佛已断忧苦事故。
　　
　　二释心所受俱两门中。初略标心所广释受俱竟。
　　
　　　（辛）二广释六位心所别相二。初正释别相。二会示二谛。（壬）初中五。初释徧行别境。二释善。三释根本烦恼。四释随烦恼。五释不定心所。（癸）初中二。初举颂。二论释。（子）今初。
　　
　　前所略标六位心所。今应广显彼差别相。且初二位。其相云何。颂曰。初徧行触等。次别境谓欲。胜解念定慧。所缘事不同。
　　
　　　（子）二论释二。初释徧行。二释别境。（丑）今初。
　　
　　论曰。六位中初徧行心所。即触等五。如前广说。（问曰）。此徧行相。云何应知。（答曰）。由教及理为定量故。此中教者。如契经言。眼色为缘。生于眼识。三和合（位。定生于）触。与触俱生。（必）有受想思（三）。乃至广说。由斯触等四是徧行。又契经说。若根不坏。境就现前。作意正起。方能生识。余经复言。若复于此（境起）作意。即于此（境起）了别。若于此（境起）了别。即于此（境起）作意。是故此（作意与了别之）二（法）。恒共和合。乃至广说。由此作意亦是徧行。此等圣教。诚证非一。
　　
　　初乃至广说者。乃至意法为缘。生于意识等也。次乃至广说者。若于此触对。即于此了别等。乃至领纳。取像造作。一一作四句说也。
　　
　　理。谓识起必有（根境识）三和。彼（三和位）。定生（于）触。（而彼三和。又）必由触（方）有。若无触者。心心所法应不和合触一境故。作意引心令趣自境。此（作意）若无者。（则）心（亦）应无故。受能领纳。（或）顺（或）违（或）中（之）境。令心等起（或）欢（或）戚（或）舍（之）相。（曾）无（有）心起（之）时。（而）无（此三相中之）随一（相）故。想能安立自境分齐。若心起时无此想者。应不能取境分齐相。思令心取正因等相。造作善等。（曾）无（有）心起（之）位。（而）无此（三法中）随（分）一（种思故）。故必有思。由此证知触等五法。心起必有。故是徧行。余非徧行。义至当说。
　　
　　心应无。谓不触自境。即是不起现行也。思取正因相。则造作善。取邪因相。则造作恶。取非正非邪相。则造作无记。余皆可知。初释徧行竟。
　　
　　　（丑）二释别境三。初正释体用。二现起分位。三诸门分别。（寅）初中三。初释通名。二别解释。三结非徧行。（卯）今初。
　　
　　次别境者。谓欲至慧。所缘境事多分不同。于六位中次初说故。
　　
　　　（卯）二别解释五。初释欲（至）五释慧。（辰）初中二。初正释。二斥异解。（巳）今初。
　　
　　云何为欲。于所乐境希（求冀）望（而）为（体）性。（精）勤依（此而生。是）为业（用）。有义。所乐。谓可欣境。于可欣事。欲见闻等。有希望故。（难曰）。于可厌事希彼不合。望彼别离。岂非有欲。（答曰）。此但求彼（可厌之境）不合（时。或）离（彼可厌境）时。（别有）可欣（之）自体（合而不离）。非（求彼）可厌事（而起希望）。故于可厌及中容境。一向无欲。（即）缘可欣事（时）。若不希望。亦无欲起。有义。所乐。谓所求境。于可欣厌求离合等。有希望故。于中容境。一向无欲。缘欣厌事。若不希求。亦无欲起。有义。所乐。谓欲观境。于一切事。（不论可欣可厌及中容境。但是）欲观察者。（即便）又希望故。若不欲观。随因境势任运缘者。即全无欲。由斯理趣。欲非徧行。
　　
　　初正释体性业用。次转释所乐。凡有三义。初义。但约可欣。则太局。第二双约欣厌以释所求。亦未尽理。第三约欲观。乃为正也。
　　
　　　（巳）二斥异解。
　　
　　有说。要由希望境力。诸心心所方取所缘。故经说。欲为诸法本。（应是徧行）。彼说不然。心等取境。由作意故。诸圣教说。作意现前能生识故。曾无处说由欲能生心心所故。如说诸法爱为根本。岂心心所皆由爱生。故说欲为诸法本者。（乃是）说欲所起一切事业。或说善欲能发正勤。由彼（正勤）助成一切善事。故论说此（欲以）勤依为业。
　　
　　善事。必由正勤得成。正勤。又由善欲得发。故说善欲为诸法本。非谓由欲生心心所也。余可知。初释欲竟。
　　
　　　（辰）二释胜解二。初正释。二斥异解。（巳）今初。
　　
　　云何胜解。于决定境印（可任）持为性。不可（以他缘诱）引转（动）为业。谓（依于）邪正等教理证（明之）力。于所取境审决印持。由此异缘不能引转。故由豫境。胜解全无。非审决心。亦无胜解。由斯胜解。非徧行摄。
　　
　　决定境。即非犹豫也。余可知。
　　
　　　（巳）二斥异解。
　　
　　有说。心等取自境时。无拘碍故。皆有胜解。（故是徧行）。彼说非理。所以者何。能不（为）碍者。即（所缘）诸法故。所不（被）碍者。即（能缘）心等故。（能作增上）胜（缘）。发起（心心所）者。（乃）根（及）作意故。若（谓）由此（胜解）故。彼胜（缘得）发起（者。则）此（胜解）应复待余（发起）。便有无穷（之）失。
　　
　　义并可知。二释解竟。
　　
　　　（辰）三释念二。初正释。二斥异解。（巳）今初。
　　
　　云何为念。于（过去）曾习之境。令心明（审忆）记不忘为性。定（之所）依为业。谓数忆持曾所受境令不忘失。能引（生于）定故。于曾未受体类境中。全不起念。设曾所受。不能明记。念亦不生。故念必非徧行所摄。
　　
　　　（巳）二斥异解。
　　
　　有说。心起必与念俱。（由念于境明记）。能为后时忆念因故。（应是徧行）。彼说非理。勿于后时有痴信等。前亦有故。（然）前心心所。或想（取境分齐之）势力。足为后时。忆念因故。
　　
　　若谓后时忆念。由心起时有念为因。则后时有痴等恶。或复有信等善。岂亦由心起时有痴信等以为因耶。况心心所。及想势力。足为念因。何必执心起时有念俱也。三释念境。
　　
　　　（辰）四释定二。初正释。二斥异解。（巳）今初。
　　
　　云何为定。于所观境。令心专注不散为性。智依（此生）为业。谓观得失俱非境中。由定令心专注不散。依斯便有决择智生。（然而）心专注（之为）言。（但是）显所欲住即便能住。非（必）唯（住）一境。（设）不尔（者。则）见道（位中）。历观（上下苦等）诸谛。前后境别（而不专一）。应无等持。若不系心专注境位。便无定起。故非徧行。
　　
　　如理名得。背理名失。非得非失。名俱非境。若善决择智。则取得而舍失。若染决择智。则取失而舍得。若无记决择智。则取俱非境相。是故定慧并通三性也。见道历观诸谛者。欲界四谛。色无色界四谛。周徧观察。乃成八忍八智也。等持者。平等任持之义。梵语称三摩地。盖定心所。百法论中。本名三么地也。
　　
　　　（巳）二斥异解。
　　
　　有说。尔时（虽不系心专注于境）。亦有定起。但相微隐。（故是徧行所摄。破曰。）。应说诚言。若（谓此）定能令心等和合。同趣一境。故是徧行。理亦不然。（和合）是触（之）用。（非定之用）故。若谓此定令刹那顷心不易缘。故徧行摄。亦不应理。一刹那心。自于所缘无（有改）易义故。若言由定。心取所缘。故徧行摄。彼亦非理。作意令心取所缘。（境。非由定）故。（又）有说（言）。此定体即是心。（非别有体）。经说。（三学之中。定）为心学。（又说此定为）心一境性故。彼非诚证。依定摄心。令心一境。（所以）说彼（心一境性。及心学之）言故。（以定及五）根。（五）力。（七）觉支。（八）道支等（所）摄。（犹）如念慧等。（各有自体）。非即心故。
　　
　　五根中有定根。五力中有定力。七觉支中有定觉分。八道支中有正定。故如念慧等。别有自体也。量云。定是有法。非即心宗。因云。根力觉道摄故。喻如念慧等。四释定竟。
　　
　　　（辰）五释慧二。初正释。二斥异解。（巳）今初。
　　
　　云何为慧。于所观境简（别决）择为性。断疑为业。谓观得失俱非境中。由慧推求。得决定故。非于观境。愚昧心中。无简择故。非徧行摄。
　　
　　善慧。则于得境决定。染慧。则于失境决定。无记慧。则于俱非境决定也。
　　
　　　（巳）二斥异解。
　　
　　有说。尔时（愚昧心中）亦有慧起。但相微隐（故似于无。如小物为）大（器所）受。宁知（是有。然不可直谓之无。以）对法（藏中）。说（此慧）为大地法故。
　　
　　对法藏。即阿毗昙论也。此叙执。下正破。
　　
　　诸部对法。展转相违。汝等如何执为定量。唯触等五。经说徧行。说十（大地。本亦）非经。不应故执。
　　
　　二别解释竟。
　　
　　　（卯）三结非徧行。
　　
　　然后等五。非触等故。定非徧行。如信贪等。
　　
　　欲等五心所是有法。定非徧行宗。因云。分触等五故。喻如信贪等。初正释体用竟。
　　
　　　（寅）二现起分位二。初解定俱者非。二解不定俱为正。（卯）今初。
　　
　　有义。此五定互相资。随一起时。必有余四。
　　
　　　（卯）二解不定俱。
　　
　　有义。不定。瑜伽说此（五别境心所。于）四一切中。无后（一切时一切俱之）二故。又说此五缘（所乐决定曾习所观）四境（而）生。所缘（之四境。及）能缘（之五法。皆）非（决）定俱故。应说此五。或时（只单）起一。谓于所乐唯起希望。或于决定唯起印解。或于曾习唯趣忆念。或于所观。唯起专注。谓愚昧类。为止散心。虽专注所缘。而不能简择。世共知彼有定无慧。（但因）彼（愚昧人。于）加行位少有闻思。故说等持缘所观境。或依（所观之境。）多分（是定慧俱有者。）故说是（等持缘所观境之）言（耳。且）如戏忘天。专注一境。起贪嗔等。有定无慧。诸如是等。其类实繁。（不可谓定必有慧也。）或于所观唯起简择。谓不专注。驰散推求。（则是有慧无定）。或时（此五心所。但于同时）起二。谓于所乐决定境中。起欲胜解。或于所乐曾习境中。起欲及念。如是乃至于所观境。起定及慧。合有十（个起）二。
　　
　　一欲解。二欲念。三欲定。四欲慧。五解念。六解定。七解慧。八念定。九念慧。十定慧也。
　　
　　或时（此五心所。但于同时）起三。谓于所乐决定曾习。起欲解念。如是乃至于曾所观。起念定慧。合有十（个起）三。
　　
　　一欲解念。二欲解定。三欲解慧。四欲念定。五欲念慧。六欲定慧。七解念定。八解念慧。九解定慧。十念定慧也。
　　
　　或时（此五心所。有于同时）起四。谓于所乐决定曾习所观境中。起前四种。如是乃至于（决）定曾习所观境中。起后四种。合有五（个起）四。
　　
　　一欲解念定。二欲解念慧。三欲解定慧。四欲念定慧。五解念定慧也。
　　
　　或时起五。谓于所乐决定曾习所观境中。俱起五种。如是于四（境中）。起欲等五。总（起一句）。别（三十句）幷合有三十一句。或有心位。五皆不起。如非四境。（幷）率尔堕（境之）心。及藏识俱。（如是等位。五皆不起）。此类非一。
　　
　　二现起分位竟。
　　
　　　（寅）三诸门分别三。初诸识相应门。二俱受相应门。三结例余诸门。（卯）今初。
　　
　　第七八识。此别境五。随（未转依已转依）位（而为）有无。如前已说。第六意识。诸位容俱。依转未转。皆不遮故。
　　
　　第八识未转皆无。已转皆有。第七识未转但得有慧。已转亦得有五也。第六识可知。
　　
　　有义。五识此五皆无。缘已得境。无希望故。不能审决。无印持故。恒取新境。无追忆故。自性散动。无专注故。不能推度。无简择故。
　　
　　前五识有二解。今初解直明。无此五心所也。
　　
　　有义。五识容有此五。虽无于境增上希望。而有微劣乐境义故。于境虽无增上审决。而有微劣印境义故。虽无明记曾习境体。而有微劣念境类故。虽不作意系念一境。而有微劣专注义故。（但为）遮等引故。（所以论）说（五识之）性散动。非遮等持。故（前五识亦）容有定。虽于所缘不能推度。而有微劣简择义故。由此圣教说（天）眼（天）耳（二）通。是（即）眼（识）耳识相应（之）智性（也）。余（鼻舌身）三。准此（眼耳。亦可）有慧无失。
　　
　　此第二解。亦许五识得有别境五心所也。三摩呬多。翻为等引。以离沉掉。名之为等。引生功德。名之为引。故惟第六意识所能修习。三摩地。翻为等持。即定心所。不过专注一境之义。故五识亦得有之。
　　
　　未自在位。此五或无。得自在时。此五定有。乐观诸境。欲无减故。印境胜解。常无减故。忆习曾受。念无减故。又佛五识。缘三世故。（缘过去者。即是念故）。如来无有不定心故。五识皆有作事智故。
　　
　　得自在时。谓转五识为成所作智时也。初诸识相应门竟。
　　
　　　（卯）二诸受相应门。
　　
　　　（问曰）。此别境五。何受相应。有义。欲（心所。与喜乐舍）三（受相应）。除忧苦受。以彼二境非所乐故。余四（心所）。通（于）四（受）。唯除苦受。以审决等（心所。乃是）五识（之所）无故。
　　
　　答有二义。初义未确。下义为正。
　　
　　有义。一切（皆与）五受相应。论说忧根。于无上法思慕愁戚。求欲证故。（是欲与忧受相应也）。纯受苦处。希求解脱。（是欲与苦受相应也）。意有苦根。前已说故。论说贪爱。忧苦相应。此贪爱俱。必有欲故。苦根既有意识相应。（则）审决等四。（即与）苦俱。（亦复）何咎。又五识俱。亦有微细印境等四。义如前说。由斯欲等。（各与）五受相应。
　　
　　　（卯）三结例余诸门。
　　
　　此五复依（三）性（三）界学（无学）等。诸门分别。如理应思。
　　
　　具二一切。故通三性。亦通三界。又第六识转未转位。皆不遮故。故知学等位中应有。初释徧行别境竟。
　　
　　成唯识论观心法要卷第五
　　
　　
　　
　　
　　成唯识论观心法要（下）
　　
　　成唯识论观心法要卷第六
　　成唯识论观心法要卷第七
　　成唯识论观心法要卷第八
　　成唯识论观心法要卷第九
　　成唯识论观心法要卷第十
　　跋语
　　
　　
　　
　　
　　成唯识论观心法要卷第六
　　
　　蕅益沙门智旭述
　　
　　已上第三能变。广释六位心所别相中。初释徧行别境竟。
　　
　　　（癸）二释善心所二。初举颂。二论释。（子）今初
　　
　　已说徧行别境二位。善位心所。其相云何。颂曰。善谓信。惭。愧。无贪等三根。勤。安。不放逸。行舍。及不害。
　　
　　　（子）二论释三。初正释颂文。二料简别立。三余门分别。（丑）初中二。初总标。二别释。（寅）今初
　　
　　论曰。唯（与）善心俱（起。故）名（为）善心所。谓信惭等定有十一。
　　
　　　（寅）二别释二。初释信等名。二释及字。（卯）初中八。初释信。二释惭愧。三释无贪无嗔无痴。四释勤。五释安。六释不放逸。七释行舍。八释不害。（辰）今初
　　
　　云何为信。于实德能深忍乐欲。心净为性。对治不信乐（求诸）善为业。然信差别。略有三种。一信实有。谓于诸法实事理中。深信（其为实有而随顺）忍（可）故。二信有德。谓于三宝真净德中。深信（而喜）乐故。三信有能。谓于一切世出世善。深信（其）有力。能得（乐果。）能成（圣道。）起希望故。由斯对治不信彼（实德能之）心。爱乐证修世出世善。
　　
　　此正释信之体性并业用也。实德能。是信依处。忍是信之因。乐欲是信之果。心净是信之自性。诸法实事。即俗谛。诸法实理。即第一义谛。希望。即欲也。余可知。
　　
　　（问曰。）忍谓胜解。此即（是）信（之）因。乐欲（二种。）谓（即是）欲。（此）即是信（之）果。确陈此信自相是何。（答曰。）岂不适言心净为性。（又问）。此犹未了彼心净言。若（持业释。则）净即心。应非心所。若（依主释。则）令心净。惭等何殊。（若邻近释。则是与）心俱（之）净法。（亦与惭等何别。）为难亦然。（答曰。）此（信之体。自）性澄清。（亦）能净（于）心（心所）等。以心胜故。（但）立心净（之）名。如水清珠。能清浊水。惭等虽善。非（以）净为（其）相。此（信心所。以）净为相。无滥彼（惭等之）失。又诸染法。各有别相。唯有不信。自相浑浊。复能浑浊余心心所。如极秽物。自秽秽他。信正翻彼（不信）。故（独以）净为相。
　　
　　此问答释疑也。此下更斥异解。
　　
　　有说信者。爱乐为相。（斥曰。是则）应通三性。（又）体应即（别境中）欲。又应苦集（二谛无可爱乐。）非信所缘。有执信者。随顺为相。（斥曰则亦）应通三性。（又）即（是）胜解。（及）欲。若印顺者。即胜解故。若乐顺者。即是欲故。离彼（解欲）二体。无顺相故。由此应知心净是信。初释信竟。
　　
　　　（辰）二释惭愧
　　
　　云何为惭。依自法力。崇重贤善为性。对治无惭。止息恶行为业。谓依自（身及）法。（生于）尊贵增上。（由斯）崇（尚敬）重贤（能）善（者。）羞耻过恶（而不敢为。别则）对治无惭。（通则）息诸恶行。云何为愧。依世间力。轻拒暴恶为性。对治无愧。止息恶行为业。谓依世间（他人）诃厌增上。轻拒暴恶。（由此）羞耻过罪（而不敢为。别则）对治无愧。（通亦）息诸恶业。
　　
　　此正释惭愧之体性业用也。轻拒暴恶者。轻彼暴人而不亲。拒彼恶法而不住。暴人。即有恶之人也。
　　
　　羞耻过恶。是二通相。故诸圣教。假说为体。若执羞耻为二别相。应惭与愧。体无差别。则此二法。定不相应。非受想等有此义故。若待自他立二别者。应非实有。便违圣教。若许惭愧实而别起。复违论说十遍善心。
　　
　　此复释惭愧二法。须以崇善拒恶而为别相。不以羞耻过恶为别相也。因诸圣教。每每以羞耻过恶释惭愧义。昧者遂执以为别相。故今释曰。惭愧二法。各有通别二相。其中皆云羞耻过恶者。乃是二法之通相。故诸圣教。假说羞耻以为惭愧体耳。若遂执羞耻为惭愧别体。则此二法。应无差别。既无差别。则应不俱生。既不俱生。则定不相应。譬如受想等相应之法。定各有体。非有此体无差别之义故也。量云。惭愧是有法。各有别体宗。因云。定相应故。喻如受想等。或申违量云。惭愧若同以羞耻为体是有法。定不相应宗。因云。无一心中有二羞耻故。同喻如忿恨等。异喻如受想等。执者救曰。止一羞耻。但约对待自他。故立惭愧二种别名。宁不俱起。今破之曰。若待自他。立二别者。则依分位假立。应非实有。便违圣教中说惭愧二法是实有矣。执者又救曰。惭是对自。愧是对他。二俱是实。故不俱起。今破之曰。若许惭愧。实而别起。则正起惭时。便应无愧。正起愧时。便应无惭。复违论说十一善心所中。唯有轻安不遍。余十定徧善心之义矣。
　　
　　崇重轻拒若二别相。所缘有异。应不俱生。二失既同。何乃偏责。
　　
　　此执者反难也。谓若以崇重善境为惭之别相。轻拒恶境为愧之别相。则所缘善恶之境有异。亦应不得俱生。与前所说实而别起。其失是同。何乃偏致责耶。
　　
　　（答曰。）谁言二法所缘有异。（难曰）。不尔。如何。（答曰。）善心起时。随缘何境。皆有崇重善。及轻拒恶义。故惭与愧。俱遍善心。所缘（之境）无别。（救曰。）岂不我说（羞耻过恶为二别相。）亦有此义。（破曰）。汝执惭愧自相既同。何理能遮前所设难。然圣教说（此惭愧二法。）顾（待）自他（而有）者。（不同汝执体无别也。圣教乃以）自法名自。世间名他。或即此中崇拒善恶。于己益损。名自他故。
　　
　　此展转答释。以明惭愧。体各别有。故得俱起而遍善心也。自法名自。世间名他。知顾自者。必即顾他。正崇善时。即必拒恶。又或崇善于己有益。即名为自。拒恶于己无损。即名为他。岂似汝执同以羞耻为体。设云是假。则违圣教。设云是实。复违论文也哉。二释惭愧竟。
　　
　　　（辰）三释无贪无嗔无痴三善根
　　
　　无贪等者。等无嗔痴。此三名（为善）根（者。能）生善（法最为）胜故。（又于）三不善根。（能为）近对治故。
　　
　　此先总释三善根义也。一能生善。二能对治。
　　
　　云何无贪。于（三）有（及三）有（之资）具。无（所贪）著为性。（别则）对治贪著。（通则能）作（众）善为业。
　　
　　有。谓三界果报。有具。谓三界惑业及依报也。
　　
　　云何无嗔。于（三）苦（及三）苦（之资）具。无恚为性。（别则）对治嗔恚。（通则能）作（众）善为业。
　　
　　苦。谓三界苦果。乐。是坏苦。苦。是苦苦。不苦不乐。是行苦。故名三苦。苦具。即三界苦因。及弊恶依报也。问曰。依正二苦。全由自惑业招。无恚可矣。三界苦因。既是惑业。云何可无恚耶。答曰。惑业无性。但不起惑造业则已。何劳嗔之。又过去惑业。达其已灭。即名忏除。故不须嗔。现在惑业。知其不住。勿令相续。亦不须嗔。未来惑业。今尚未有。防令勿起。亦不须嗔。他人惑业。亦复无性。但应怜愍。更不须嗔。若一起嗔。即成惑业。如水益深。如火益热。故曰。劫功德贼。莫过嗔恚。又曰。一念嗔心起。百万障门开也。问曰。大乘了知惑业无性。三际叵得。可无嗔矣。小乘未达法空。视烦恼贼及诸恶业。不啻怨毒。安得无嗔。答曰。小乘于已起惑业。如法忏除。未起惑业。深生厌离。亦非嗔也。问曰。如有经云。我是贪欲文殊。嗔恚文殊。又云。一法不舍。名为大贪。一法不取。名为大嗔。其旨若何。答曰。此不思议无性法门。即修恶而达性恶。即性恶便是性善。如指冰即水。水现而冰自融。如指木即火。火出而木即尽。如因丑像而悟现像之镜。知此丑像惟镜所现。能现丑像之镜。即是能现美像之镜。故得不离尘劳而见佛性。既见佛性。岂复滞尘劳哉。是故大贪者。究竟无贪之别名也。大嗔者。究竟无嗔之别名也。大痴者。究竟无痴之别名也。于有有具无所著。故能一法不舍。假使著有有具。则所舍者多矣。于苦苦具无所恚。故能一法不取。假使恚苦苦具。则所取者亦多矣。又一法不取名大嗔。即是此中所谓无贪。一法不舍名大贪。即是此中所谓无嗔。谁谓性相二宗。不同一致也耶。
　　
　　善心起时。随缘何境。皆于有等无著无恚。（以此二善根。但）观（待）有等（而）立。非要缘彼（有等之境。亦）如前（所明）惭愧（二法。但）观（待）善恶（而）立。故此（无贪无嗔）二种。俱遍善心。
　　
　　此释复难也。难曰。无贪于有有具无著。无嗔于苦苦具无恚。所缘之境既别。则其起不同时。何能俱遍善心。今释之曰。善心若起。法尔皆于有有具苦苦具无著无恚。但约观待有等而立。非要别缘二种境也。量云。无贪无嗔是有法。观待有等立。非缘彼境宗。因云。俱遍善心。同时起故。喻如惭愧。是故贪嗔二惑。决不同起。无贪无嗔。决定相应。迷局解通。于斯可验。大贪大嗔。是解非迷。止争解迷。不争名字。观心之士。于此宜思。
　　
　　云何无痴。于诸（谛）理（及诸实）事明解为性。（别则）对治愚痴。（通则能）作（众）善为业。有义。无痴即慧为性。集论说此（无痴以）报（智）教（智）证智（之）决择为体。（谓）生得闻思修所生慧。如次皆是决择性故。此虽即慧。为显善品有胜功能。如烦恼（中之）见。（虽即是慧。以染）故复别说。（今此善慧亦尔。）
　　
　　此正释无痴体性业用。兼辨假实。今初有义。妄谓是假有也。由闻果报智而生得闻慧。由思圣教智而生得思慧。由修证智而生得修慧。此三皆以决择为性。决择即是智慧。故谓无痴即以慧为体也。此虽下。释疑可知。
　　
　　有义。无痴非即是慧。别有自性。正对无明。（例）如无贪（无）嗔。（以是三）善根（所）摄故。（瑜伽）论说（诸佛）大悲。（是）无嗔（无）痴（所）摄。非（言悲是慧）根摄故。若彼无痴。（即）以慧为性。（无别体者。则应）大悲（所）如（十）力（四无畏）等。应（亦是）慧等根摄。（不是无嗔无痴摄矣。）又若无痴无别自性。（则便）如不害等。应非实物。便违论说十一善中。三世俗有。余皆是实。
　　
　　此正明无痴是实有也。量云。无痴是有法。别有自性宗。因云。正对无明。善根摄故。喻如无贪嗔。又大悲既是无嗔痴摄。设无痴以慧为体。则大悲亦应以慧为体矣。何故瑜伽论中不云大悲是慧根摄耶。三世俗有者。谓不放逸。行舍。不害。此三皆是依义假立。非别有体。名世俗有。具如下文所明。余八善法。各有自性。名为实有。故知无痴。非即慧性。
　　
　　然集论说慧为体者。举彼（三慧之）因果。显此（明解之）自性。如以忍乐表信自体。理必应尔。
　　
　　此通初家所引集论之义也。闻思二慧。即无痴之因。喻如忍为信之因。修慧。即无痴之果。喻如乐欲为信之果。明解。是无痴自性。喻如心净是信自性也。
　　
　　以贪嗔痴。（是）六识相应正烦恼摄。起恶胜故。立（三）不善根（之名。）断彼（三不善根。）必由通别对治。通唯善慧。别即（此）三（善）根。由此无痴。必应别有。
　　
　　此结成善根对治无明之正义也。三释三善根竟。
　　
　　　（辰）四释勤
　　
　　勤。谓精进。于善恶品修断事中勇（猛强）悍为性。对治懈怠。（成）满善（事）为业。勇表胜进。简诸染法。悍表精纯。简净无记。即显精进唯善性摄。
　　
　　于修善断恶事中勇猛。故名进。强悍。故名精也。诸染法。谓恶及有覆无记。净无记。即无覆无记。恶及有覆。是退堕法。今不退堕。即是胜进。无覆无记。与善性别。今不相襍。乃是精纯。
　　
　　此相差别。略有五种。所谓被甲（精进）。加行（精进）。无下（精进）。无退（精进）。无足（精进）。即经所说有势（精进）。有勤（精进）。有勇（精进）。坚猛（精进）。不舍善轭（精进）。如次应知。此五（种精进差）别（义）者。（凡有四义。一约行别。）谓初发心（行。）自分（行。）胜进（行。又就）自分行中。（有下中上）三品别故。或（二约修别。谓）初发心（修。）长时（修。）无间（修。）殷重（修。）无余修。（有）差别故。或（三约位别。谓）资粮等五道别故。（问曰。究竟道中。何用精进。答曰。）二乘究竟道。欣大菩提故。诸佛究竟道。乐利乐他故。或（四约道别。谓资粮加行二位之中。）二加行（道。及）无间（道。）解脱（道。）胜进（道。）别故。
　　
　　四释勤竟。
　　
　　　（辰）五释安
　　
　　安。谓轻安。远离粗重（杂染品法。）调畅身心。（于善法中）堪任（修持）为性。对治惽沈。转（舍染依转得净）依为业。谓此（轻安。）伏除能障定（之惽沈）法。令所依止（之身心）转安适故。
　　
　　　（辰）六释不放逸
　　
　　不放逸者。（即）精进（及无贪等）三根。于所断（恶所）修（善）防（令不生）修（令增长）为性。对治放逸。成满一切世出世间善事为业。谓即（精进无贪等）四法。于断修事。皆能防修。（即）名（为）不放逸。非别有体。（以其）无异相故。于防恶事修善事中。离（精进等）四（法）功能。（亦）无别用故。虽信惭等。亦有此（防修之）能。而方（于）彼四。（则）势用微劣。（以）非（善）根（亦非）徧策。故非此（不放逸之所）依。
　　
　　此正释不放逸之体性业用。依精进三根假立也。
　　
　　（虽曰。）岂不防修（即）是此（不放逸之）相用。（答曰。）防修何异精进三根。（若谓）彼（四法。）要待此（不放逸。）方有作用（者。则）此（不放逸。）应复待余（法。）便有无穷失。（又难曰。）勤唯遍策（一切善法。）根但（普）为（善法）依（持。）如何说彼有防修用。（破曰。）汝（所计）防修用。其相云何。若（云是）普依持。（则仍）即无贪等。若（云是）遍策录。（则仍）不异精进。（若云）止恶进善。（则仍）即总四法。（若云）令不散乱。（则又）应是等持。（若云）令同取境。（则又）与触何别。（若云）令不忘失。（又复）即应是念。如是推寻不放逸用。离无贪等竟不可得。故不放逸。定无别体。
　　
　　此问答破异解也。六释不放逸竟。
　　
　　　（辰）七释行舍
　　
　　云何行舍。（亦即）精进（及无贪等）三根。（又能）令心平等正直无功用住为性。对治掉举。静住为业。谓即四法。令心远离掉举等障。（寂）静（安）住。名（之为）舍。（所言）平等正直无功用住。（乃约）初中后位。（以）辨舍（之）差别（相也）。
　　
　　简非舍受。故名行舍。初位名平等。中位名正直。后位名为无功用住。此正释体性业用。亦依四法假立也。
　　
　　由不放逸。先除杂染。舍复令心寂静而住。（故）此（行舍。亦）无别体。如不放逸。离彼四法。无相用故。能令寂静（者。）即（彼精进等）四法故。所令寂静（者。又）即心（心所）等故。
　　
　　此释伏难也。难曰。不放逸与行舍。既皆以四法为体。云何而知此二有别。故以先后功能答之。虽约先后功能差别。其实更无别体也。七释行舍竟。问曰。不放逸与行舍。既分先后。何得俱遍善心。答曰。未有既不放逸而犹不静住者。亦未有正静住而仍放逸者。义虽先后。起必相应。
　　
　　　（辰）八释不害
　　
　　云何不害。于诸有情。不为（侵）损（逼）恼。（即以）无嗔为性。能对治害。悲（伤怜）愍为业。谓即无嗔。于有情所不为损恼。假名不害。（当知）无嗔。翻对断物命（之）嗔。不害正违损恼物（之）害。（所云）无嗔与乐。不害拔苦。是谓此二粗相差别。（据）理实（论。则）无嗔。实有自体。不害（不过）依彼（无嗔）一分假立。为显慈悲二相。（有差）别故。（又复）利乐有情。彼（慈悲）二（法最为）胜故。
　　
　　无嗔即慈。故能与乐。不害即悲。故能拔苦。此正释假立不害之义也。
　　
　　有说不害非即无嗔。别有自体。谓贤善性。（问曰。）此相云何。（答曰。）谓不损恼。（破曰。）无嗔亦尔。宁别有性。谓于有情不为损恼。慈悲贤善。是无嗔故。
　　
　　此破异解可知。初释信等名竟。
　　
　　　（卯）二释及字
　　
　　及。显十一（外之）义别心所。谓欣厌等善心所法。虽义有别。说种种名。而体无异。故不别立。（今更约义略为释出。）欣。谓（与善）欲俱（起之）无嗔一分。于所欣境不憎恚故。不忿（不）恨（不）恼（不）嫉等亦然。随应正翻嗔一分（之忿恨恼嫉四小随烦恼）故。
　　
　　此欣心所。虽不别立。而用最大。故首释之。凡外修六行观。展转欣上是净妙离。故能厌下诸苦粗障。但以见思未断。仅成世间有漏之善。二乘欣乐涅槃。故能厌离生死。但以尘沙未断。仅成出世偏真之善。权位菩萨欣乐大乘。故能厌离小道。但以无明未伏。仅成从空入假之善。地前菩萨欣乐中道。故能厌离二边。但以无明未断。仅成相似中道之善。唯有圆人。欣乐无分别之实法。故能厌舍二边虚妄戏论分别。于诸无明圆伏圆断。成就无上具足妙善。从名字善乃至究竟善也。又复圆人了达欣厌之极。与不欣厌亦非异辙。故独炽然欣乐求生极乐世界。厌离娑婆无量众苦。于此一欣一厌之中。便能圆净四种佛土。只此欣心。亦名不忿。亦名不恨。亦名不恼。亦名不嫉。只此厌心。亦名不悭。亦名不憍。欣净者必厌秽。厌秽者必欣净。故此二善。起必同时。成佛作祖。莫此为要。欣即大贪。厌即大嗔。岂似下劣贪嗔。有名无实者哉。
　　
　　厌。谓（与善）慧俱（起之）无贪一分。于所厌境。不染著故。不悭（不）憍等。当知亦然。随应正翻贪一分（之悭憍。二小随烦恼）故。
　　
　　厌欲界者。不染著欲界。乃至厌无所有处者。不染著无所有处。此世间善也。厌生死者。不染著生死。此二乘善也。厌偏真者。不染著偏真。此通菩萨善也。厌二边者。不染著二边。此别十回向菩萨善也。厌但中者。不染著但中。此别地菩萨善也。圆厌四秽土者。不染著四秽土。此泯绝凡圣。不历阶级。一超直入。不思议之最胜善也。是故厌离娑婆。求生净土。名为第一圆顿无上法门。
　　
　　不覆（不）诳（不）谄。（即）无贪痴一分。随应正翻贪痴一分（之覆诳谄三小随惑）故。有义。不覆唯无痴一分。无处说覆亦贪一分故。
　　
　　中二烦恼。正翻为惭愧。十小烦恼。惟害有翻。余九不翻。故今一一翻示。然覆亦通贪一分摄。如下文所明也。
　　
　　有义。不慢。信一分摄。谓若信彼。不慢彼故。有义。不慢。舍一分摄。心平等者。不高慢故。有义。不慢。惭一分摄。若崇重彼。不慢彼故。
　　
　　此正翻根本惑之慢也。三义皆通。故无破立。
　　
　　有义。不疑。即信所摄。谓若信彼。无犹豫故。有义。不疑。即正胜解。以决定者。无犹豫故。有义。不疑。即正慧摄。以正见者。无犹豫故。
　　
　　此正翻根本惑之疑也。亦复三义皆通。故无破立。问曰。根本慢疑。皆各有体。翻惑成善。何无自体。答曰。下不云乎。悟解理通。说多同体。迷情事局。随相分多。譬如水结成冰。可分多块。冰融成水。岂隔方隅。问曰。若尔。何故十一善中。仍云八实三假耶。答曰。此亦约理世俗。说假实耳。天台有随情随智随情智等三种分别。所应深思。
　　
　　不散乱体。即正定摄。（翻大随散乱。）正见。（翻根本邪见。）正知。（翻大随不正知。）俱善慧摄。不忘念者。即是正念。（翻大随失念。）悔眠寻伺通染不染。如（徧行）触（等。及别境）欲等。（故皆）无别翻对。
　　
　　染。即不善及有覆无记。不染。即善及无覆无记也。初正释颂文竟。
　　
　　　（丑）二料简别立
　　
　　（问曰。）何缘诸染（有二十六。）所翻善中。有（十一是）别建立。有（余十五是）不尔者。（答曰。）相用别者。便别立之。余善不然。故不应责。又诸染法。徧六识者。（作用）胜故翻之。（而）别立善法。慢等忿等。唯意识俱。（故不翻立。）
　　
　　慢等。等于疑及五见。忿等。等于小随九法。唯除害也。
　　
　　害虽亦然。而数现起。损恼他故。（又）障无上乘胜因（之大）悲故。为了知彼增上过失。（所以）翻立不害。
　　
　　此释难也。难曰。若是唯意识俱。便不翻立。害亦唯意识俱。何故翻立不害。答释可知。
　　
　　失念散乱及不正知。翻入别境。（中之正念正定正慧。故此十一）善中不说。
　　
　　亦释难也。难曰。若徧六识。胜故翻之。失念散乱及不正知。亦徧六识。何故不翻。答释可知。
　　
　　（问曰。）染净相翻。净宁（反）少（于）染。（答曰。）净（法殊）胜。染（法微）劣。少（净便能）敌多（染）故。又（净法悟）解理通。说多同体。（故不广立。染法）迷情事局。随相（差别。是以）分多。故于染净。不应齐责。
　　
　　只此染净相翻一语。便是密显染净无性。故解之则理通。乃解即事之理。迷之则事局。正迷全理成事。须知说染说净。皆属于事。染净无性。方名为理。但净是顺事。故能顺显无性之理。而事随理通。染是违事。故唯违覆无性之理。而理随事局也。二料简别立竟。
　　
　　　（丑）三余门分别十。初假实门。（至）十结例余门。（寅）今初
　　
　　此十一法。三是假有。谓不放逸。舍。及不害。义如前说。余八实有。相用别故。
　　
　　　（寅）二遍不遍门。有二家解。次家为正。
　　
　　有义。十一（之中）四遍善心。精进三根。遍善品故。余七不定。推寻事理未决定时。不生信故。惭愧同类。（一依自法。一依世间。所）依（之）处各别。随起一时。第二无故。要世间道断烦恼时。（方得）有轻安故。不放逸舍。无漏道时方得起故。悲愍有情时。乃有不害故。（是故）论说十一（善心所。在于）六位中起。谓决定位。有信相应。止息染时。有惭愧起。顾自他故。于善品位。有精进三根。世间道时。有轻安起。于出世道。有舍不放逸。摄众生时。有不害故。
　　
　　此即初解。世间道。谓四禅八定有漏善品。出世道。即无漏道也。余可知。
　　
　　有义。彼说未为应理。推寻事理未决定心。信若不生。应非是善。如染心等。无净信故。惭愧（之）类（是）异。（所）依（虽）别。（所缘）境同。俱遍善心。前已说故。若出世道轻安不生。应此（轻安）觉支非无漏故。若世间道。无舍不放逸。应非寂静防恶修善故。又应不伏掉放逸故。有漏善心既具（精进三根）四法。如出世道。应有（行舍不放逸之）二故。善心起时。皆不损物。（正以）违能损法。（乃）有不害（之名）故。（然而）论说六位起十一者。（乃）依彼彼增（胜。而）作此此说（耳。）故彼（初解）所说（余七不定）。定非应理。
　　
　　此即第二正解。先破前非。次论说下。会释彼所引论也。依彼彼增作此此说者。谓决定位。则信增。息染位。则惭愧增。乃至摄生时。则不害增耳。
　　
　　应说信等十一法中。十徧善心。轻安不徧。要在定位。方有轻安。（以）调畅身心。（乃）余位（之所）无故。决择分说。十善心所。（若）定（地）不定地。皆通善心。定地心中。增轻安故。
　　
　　此正释十徧一不徧也。定地。即定位。谓四禅八定等三昧心中。不定地。即欲界散心位中。
　　
　　有义。定加行亦得定地名。彼亦微有调畅义故。由斯欲界亦有轻安。不尔。便违本地分说。信等十一通一切地。
　　
　　此更出异解也。定加行。谓定前方便。即指未到地定言之。
　　
　　有义。轻安唯在定有。由定滋养。（方得）有调畅故。论说欲界诸心心所。由阙轻安。名不定地。（其）说一切地有十一者。通（指定中）有寻伺等三地皆有故。
　　
　　此正明欲界无轻安也。次更释彼所引论意。论说一切地有十一者。乃指有寻伺等三。三昧地。非指三界九地。以欲界名不定地。正由阙于轻安故耳。言三地者。一根本初禅。名有寻有伺三么地。二二禅加行。名无寻有伺三么地。三根本二禅已上。皆名无寻无伺三么地。二遍不遍门竟。
　　
　　　（寅）三诸识俱起门
　　
　　此十一种。前已具说第七八识随位有无。第六识中。定位皆具。若非定位。唯阙轻安。有义。五识唯有十种。自性散动。无轻安故。有义。五识亦有轻安。定所引（五识之）善者。亦有调畅故。成所作智俱。必有轻安故。
　　
　　第七第八。于未转位。无十一善。若已转位。皆定相应。第六有漏散善。则无轻安。有漏定善。便具十一。无漏不必言矣。五识二解。第二解正。然约有漏位中。鼻舌二识唯欲界系。则无轻安。眼耳身识。通于初禅。则是定所引之善者。亦有调畅。若至无漏位中。成所作智相应五识。则必皆有轻安也。
　　
　　　（寅）四诸受相应门
　　
　　（问曰。）此善十一。何受相应。（答曰。）十（个善心所。得与）五（受）相应。（轻安）一（种。则）除忧苦（二受。以凡）有逼迫受。（决定）无调畅故。
　　
　　　（寅）五别境相应门
　　
　　此与别境。皆得相应。信等（与）欲等。不相违故。
　　
　　　（寅）六三性相摄门
　　
　　十一唯善。
　　
　　　（寅）七三界系属门
　　
　　轻安非欲（界所系。）余（十皆）通三界。
　　
　　　（寅）八学等三摄门
　　
　　皆学等三。
　　
　　初果二果三果。及菩萨十地之十一善。即皆有学所摄也。四果支佛如来之十一善。皆无学所摄也。一切凡夫之十一善。皆非学非无学所摄也。
　　
　　　（寅）九三断相摄门
　　
　　非见所断。瑜伽论说。信等六根。唯修所断。非见所断。
　　
　　六根。谓信根。进根。念根。定根。慧根。及未知当知根也。信等五根。通漏无漏。若无漏者。即摄入于三无漏根。此中五根。且指有漏言之。加行位中。所有无漏九根。名未知当知根。有学位中。无漏九根。名已知根。无学位中。无漏九根。名具知根。虽由未知当知根。得入见道。既见道已。无所未知可当知故。即名为具知根。见道一刹那后。便属修道位摄。是故修道位中。即断未知当知根。及有漏五根也。此十一善。不与分别烦恼相应。故非见道所断。若有漏善。及无漏加行善。即属修道所断。若正无漏善。即属非所断摄。（九根者。信等五根。及意根。喜根。乐根。舍根。）
　　
　　　（寅）十例结余门
　　
　　余门分别。如理应思。
　　
　　对后烦恼不定等。自在下文也。二释善心所竟。
　　
　　　（癸）三释根本烦恼二。初举颂。二论释。（子）今初
　　
　　如是已说善位心所。烦恼心所。其相云何。颂曰。烦恼谓贪。嗔。痴。慢。疑。恶见。
　　
　　　（子）二论释二。初正释颂文。二诸门分别。（丑）初中二。初略释通名。二广释别名。（寅）今初
　　
　　论曰。此贪等六。性是根本烦恼摄故。得烦恼名。
　　
　　如树有根本。方有枝叶。由此六种烦恼。出生一切随烦恼法。故名此六以为根本。余随烦恼。皆此等流。或此分位。故如枝叶也。
　　
　　　（寅）二广释别名六。初释贪。（至）六释恶见。（卯）今初
　　
　　云何为贪。于有有具染著为性。能障无贪。生苦为业。谓由（贪）爱（之）力。（后五）取蕴（复得）生故。
　　
　　有有具。解现善中。五蕴皆是妄情之所取著。故名取蕴。
　　
　　　（卯）二释嗔
　　
　　云何为嗔。于苦苦具憎恚为性。能障无嗔。不安隐性恶行所依为业。谓嗔必令身心热恼。起诸恶业不善性故。
　　
　　苦苦具。亦如前解。身心热恼。故云不安隐性。起诸恶业。故云恶行所依。此唯是恶。不通有覆无记。故云不善性也。
　　
　　　（卯）三释痴
　　
　　云何为痴。于诸理事迷闇为性。能障无痴。一切杂染所依为业。谓由无明（力故。引）起疑（及）邪见贪等（根本）烦恼。（及忿等诸）随烦恼。（而作诸）业。能招后（三有）生杂染法故。
　　
　　独头无明。多迷谛理。相应无明。亦迷事相。故云于诸理事迷闇为性也。一切杂染。即指三界烦恼业生。
　　
　　　（卯）四释慢
　　
　　云何为慢。恃已（所长。）于他（有情心生）高举为性。能障不慢。生苦为业。谓若有慢。于（三宝真净）德（中。及一切）有德（之人。）心不谦下。（竞生人我。）由此生死。轮转无穷。受诸苦故。此慢差别。有七九种。谓于三品我德处生。一切皆通见修所断。圣位（之中。俱生）我慢既得现行。（则凡）慢（之流）类。由斯（于圣位中。容得现）起。（义）亦无失。
　　
　　七种慢者。一慢。谓不敬等类。藐视劣类。二过慢。谓于等类妄视为劣。及于胜类妄视为等。三慢过慢。谓于胜类反视为劣。四我慢。谓妄执有我而生贡高。五增上慢。谓少有所得。自谓满足。如妄认四禅为四果等。六卑劣慢。谓自实甚劣。妄谓少劣。或虽知彼胜。不肯起敬。七邪慢。谓自实无德。妄谓有德也。九种慢者。约我德处。各有胜等劣三品。我。即所执虚妄假名之体。德。即所修之德。处。即受用处所。或我胜。我等。我劣。或德胜。德等。德劣。或处胜。处等。处劣。是名九种。依之起于或慢。或过慢。或慢过慢。或卑劣慢。可以意知。是中不论七种九种。若依分别烦恼起者。即见所断。若依俱生烦恼缘事生者。即修所断也。
　　
　　　（卯）五释疑
　　
　　云何为疑。于诸谛理（未达是有是无。）犹豫（不决）为性。能障不疑（及诸）善品为业。谓犹豫者。善不生故。
　　
　　问曰。犹豫则善不生。过诚大矣。然贪嗔痴慢。苟知其过。有可作意蠲除。至于理实未明。安可强不知以为知耶。答曰。强不知以为知。正是疑之根也。若欲除疑。惟有虚心博学。审问慎思。凭正教为指南。依师友为眼目。又须如舜之好问好察。如孔之善恶皆师。方能永断疑根。直至不疑之地。
　　
　　有义。此疑以慧为体。（由其于所观境。）犹豫简择。说为疑故。毗助末底。是疑义故。末底般若。义无异故。
　　
　　此出异解也。毗。比也。助。辅也。末底及般若。皆翻慧也。言毗助末底。是疑义者。犹所云大疑大悟。小疑小悟。不疑不悟也。
　　
　　有义。此疑别有自体。（由此疑故。）令慧不决。（此疑）非即慧故。瑜伽论说。六烦恼中。（惟恶）见（是）世俗有。（以）即（是）慧分故。余（五皆）是实有。（以各）别有性故。（若因疑能）毗助末底。（汝便）执慧（以）为疑（体。亦可因识能）毗助若南。（而）智（便）应为识（体耶。）非由助力。义便转变。是故此疑。非慧为体。
　　
　　此正解也。若南。此云智也。智之与慧。同是别境中慧。不论有漏无漏。若善若染。皆可名慧。亦皆名智。无漏位中。或以无分别者名慧。有分别者名智。然根本后得。同称为智。道慧道种慧。同称为慧。故知约义。则随意立名。约体。则元无二性也。识是心王。智是心所。若疑以慧为体。则识亦应以智为体。岂可乎哉。先申违量云。识是有法。应智为体宗。因云。毗助智故。喻如疑助慧。次申正量云。毗助慧之疑是有法。非慧为体宗。因云。别有性故。非由助力。义便转变故。喻如毗助智之识。五释疑竟。
　　
　　　（卯）六释恶见二。初总释相用。二详示差别。（辰）今初
　　
　　云何恶见。于诸谛理颠倒推求。（即以）染（污相应之）慧为性。能障善见。招苦为业。谓恶见者。多受苦故。
　　
　　以推求故。体即是慧。以颠倒故。名之为染。何谓颠倒。即是妄执实我实法而已。九十六种外道。何尝不求出离生死。秖因我法二执所缠。故种种苦行。无非唐丧。此世他生。不能解脱。然则欲出生死。可不以破恶见为急务也哉。
　　
　　　（辰）二详示差别二。初标数。二释相。（巳）今初
　　
　　此见行相。差别有五。
　　
　　　（巳）二释相四。初释身见。（至）四释二取。（午）今初
　　
　　一萨迦耶见。谓于五取蕴执我我所。一切见趣所依为业。（此通分别俱生二摄。）此见差别。有二十句。六十五等。（但是）分别起摄。
　　
　　萨迦耶。义翻积聚。谓积聚四大五蕴。假名为身。依身妄起我我所执。故名萨迦耶见。此见复为一切恶见根本。一切边邪等见。皆依身见而生故也。就此根本身见。若第七识。缘第八识之见分。起自心相。任运执我。即是俱生惑摄。若第六识。缘五取蕴或总或别。起自心相。任运执我我所。亦是俱生惑摄。若第六识。缘于邪教及邪思惟。起二十句六十五等种种戏论。则惟是分别惑摄也。二十句者。一云我大色小。色在我中。二云色大我小。我在色中。三云即色是我。四云离色是我。受想行识。亦各四句。故合有二十句。六十五句者。随执一蕴为我。余四蕴为我所。四中各具璎珞。僮仆。窟宅三法。我与我所合十三句。五蕴互论。成六十五。
　　
　　　（午）二释边见
　　
　　二边执见。谓即于彼（萨迦耶见）随执断常。障处中行出离为业。（此通分别。俱生二摄。）此见差别。（于）诸（恶）见趣中。有执前际四徧常论。一分常论。及计后际有想十六。无想俱非。各有八论。七断灭论等。（皆惟）分别起摄。
　　
　　处中行。即非断非常。缘起正理也。由达缘起正理。方能正信因果。依教修行。出离生死。今断常二执。正障此行。然亦有俱生分别。二种不同。具如下文所明。若夫四徧常等。则依邪教邪思惟起。惟属分别惑矣。四徧常者。一计二十劫常。二计四十劫常。三计八十劫常。四以捷疾相智妄言为常。一分常者。一梵天常我无常。二由戏笑故无常。三由相观视故无常。四捷疾观察。谓常无常。后际有想十六者。一有色见。二无色见。三有色无色见。四非有色非无色见。五有边见。六无边见。七有边无边见。八非有边非无边见。九有乐见。十有苦见。十一有乐有苦见。十二不苦不乐见。十三一想。十四若干想。十五少想。十六无量想。无想八论者。一有色。二无色。三有色无色。四非有色非无色。五有边。六无边。七有边无边。八非有边非无边。俱非八论者。名相与无想八论同。七断灭论者。一身灭。二欲天灭。三色天灭。四空处灭。五识处灭。六不用处灭。七有想无想处灭。此等皆出阿含梵动经中。亦名梵网六十二见。此是西域外道宗本。不应引大佛顶经阴魔文释。以佛顶经中行阴六十二见。乃修心误堕。与此不尽同也。
　　
　　　（午）三释邪见
　　
　　三邪见。谓谤因果作用实事。及非四见（所摄之）诸余邪执。（皆此见摄。）如增上缘。名义遍故。此见差别。（于）诸（恶）见趣中。有执前际二无因论。四有边等。不死矫乱。及计后际五现涅槃。或计自在世主梵释。及余物类常恒不易。或计自在等。是一切物因。或有横计诸邪解脱。或有妄执非道为道。诸如是等。皆邪见摄。
　　
　　一者。拨无善恶诸因。二者。拨无善恶所招苦乐诸果。三者。拨无善行恶行作用。四者。拨无世出世间父子圣凡种种俗谛实事。及身边等四见之所不摄。皆此邪见所摄。譬如因缘等三缘之所不摄。皆增上缘所摄也。二无因者。一则从无想来。自谓本无今有。一则捷疾观察。妄谓无因而有。四有边者。一有边想。二无边想。三上方有边。四方无边。四非有边非无边。不死矫乱者。一云善恶有报耶无报耶。二云有他世无他世耶。三云何善何不善。四乃愚冥暗纯。随他言答。五现涅槃者。一云现在五欲自恣。即是涅槃。二云初禅是涅槃。三云二禅是涅槃。四云三禅是涅槃。五云四禅是涅槃。或计自在等。即如初卷所破。诸邪解脱。即非果计果。非道为道。即非因计因。
　　
　　　（午）四释二取
　　
　　四见取。谓于诸见（之中随执一见。）及所依蕴。执为（此因）最胜。能得清净（之果。）一切斗诤所依为业。五戒禁取。谓于随顺诸见（之）戒禁。及所依蕴。执为（此因）最胜。能得清净（之果）。无利勤苦所依为业。
　　
　　此正释二取之相也。由有见执。故互相违反而斗诤滋生。由持邪戒。故枉受勤苦而空无利益。
　　
　　然有处说执为最胜。（是非果计果。）名为见取。执能清净。（是非因计因。）名戒取者。是（互相）影略（而）说。或（是）随转（理）门。（若）不尔（者。）如何非灭计灭。非道计道。（诸论皆）说为邪见。非（说为）二取（之所）摄（耶）。
　　
　　此通妨也。文义可知。意显双计因果。方名二取。单计因果。止属邪见耳。初正释颂文竟。
　　
　　　（丑）二诸门分别十一。初俱生分别门。（至）十一例结余门。（寅）今初
　　
　　如是总别十烦恼中。六通俱生及分别起。任运思察俱得生故。疑（及）后（之）三见。唯分别起。要由恶友及邪教力。自审思察。方得生故。
　　
　　总则唯六。别须分十。故云总别十烦恼也。贪嗔痴慢身见边见。此六种中。一分任运生者。名俱生惑。一分思察生者。名分别惑。若疑。及邪见。见取。戒取。四种唯分别起也。俱生惑。即修所断惑。亦名思惑。分别惑。即见所断惑。亦名见惑。
　　
　　边执见中通俱生者。有义。唯（有）断（见。通于俱生。）常见相粗。（必由）恶友等力。方引生故。瑜伽等说。何边执见是俱生耶。谓断见摄。（以见道前）学现观者。（已伏分别现起诸惑。而于心中）起如是怖。今者我我何所在耶。故禽兽等若遇违缘。皆恐我断而起惊怖。
　　
　　此下重辨边执见之俱生义也。断常二执。名边执见。释此有两家解。今初家但许断见通于俱生。一者学现观人。已伏见惑。犹起断怖。二者禽兽无恶友教。不起见惑。亦起断怖。故知断见通于俱生。
　　
　　有义。彼论依粗相说。理实俱生。亦通常见。谓禽兽等。执我常存。炽然造集常时资具。故显扬等诸论皆说。于五取蕴执断计常。或是俱生。或分别起。
　　
　　此第二解。正许常见亦通俱生也。义并可知。初俱生分别门竟。
　　
　　　（寅）二自类相应门
　　
　　（问曰。）此十烦恼。谁几相应。（答曰。）贪与嗔疑。定不俱起。（贪）爱（嗔）憎二境。必不同故。于境不决（故疑。）无染著故（不贪。）贪与慢见。或得相应（而不一定。）所爱（为贪。）所陵（为慢）。境非一故。说不俱起。所染（为贪。）所恃（为慢）。境可同故。说得相应。于五见境。皆可爱故。贪与五见。相应无失。○嗔与慢疑。或得俱起。（亦不一定。）所嗔（为嗔。）所恃（为慢。）境非一故。说不相应。所篾（为慢。）所憎（为嗔。）境可同故。说得俱起。初犹豫时（为疑。）未憎彼故（非嗔。）说不俱起。久思不决（是疑。）便愤发故（是嗔。）说得相应。疑顺违事。随应亦尔。（顺事犹豫则不嗔。违事犹豫则愤发。）嗔与（见戒）二取。必不相应。执为胜道。不憎彼故。此（嗔）与（身边邪）三见。或得相应。（而不一定。）于有乐蕴起身常见。不生憎故。说不相应。于有苦蕴起身常见。生憎恚故。说得俱起。断见翻此。说嗔有无。邪见诽拨恶事好事。如次说嗔或无或有。
　　
　　于乐蕴起断见。则生嗔。于苦蕴起断见。则不嗔。故曰翻此说嗔有无也。邪见诽拨恶事。则不生嗔。妄计无恶果故。邪见诽拨好事。则得生嗔。妄计无善果故。
　　
　　慢于境定。疑则不然。故慢与疑。无相应义。慢与五见。皆容俱起。行相展转不相违故。然与断见。必不俱生。执我断时。无陵恃故。与身邪见一分亦尔。
　　
　　慢于境定。谓所恃之我。所陵之人。皆决定无疑惑也。与身邪见一分亦尔者。谓执若劣蕴为身者。不能恃己陵他。邪见诽拨好事者。亦无所恃以陵他故。
　　
　　疑不审决。与见相违。故疑与见。定不俱起。○五见展转。必不相应。非一心中有多慧故。
　　
　　五见皆以染慧为体。故一心中决不并起。
　　
　　痴与九种皆定相应。诸烦恼生。必由痴故。
　　
　　痴。即无明。乃诸烦恼根本。不破无明而能断诸烦恼不可得也。然于诸理事明解。则名无痴。于诸理事迷闇。则名为痴。当知理即空中二理。事即俗谛差别因果作用实事也。迷于中理。名根本无明。迷于空理及迷事者。皆名枝末无明。解中理者。名为中观。解空理者。名为空观。解诸事者。名为假观。是故理事二名。摄尽三谛。解迷二种心所。摄尽三惑三观。若不达秖一理事。分合差别。则有七种二谛。五种三谛。四种四谛。四种一谛。四种无谛之不同。何能舍迷得解。以解融迷也哉。二自类相应门竟。
　　
　　　（寅）三诸识相应门
　　
　　（问曰。）此十烦恼。何识相应。（答曰。）藏识全无。末那有四。（谓痴见慢爱。）意识具十。五识唯三。谓贪嗔痴。无分别故。由称量等。起慢等故。
　　
　　无分别。谓前五识无随念计度二种分别。但有自性分别也。由称量故起慢。由思察故起疑起见。今五识既无随念计度二种分别。故不能称量思察。不与慢疑五见相应。
　　
　　　（寅）四诸受相应门
　　
　　（问曰。）此十烦恼。何受相应。（答曰。）贪嗔痴三。（不论）俱生分别。一切容与五受相应。（以）贪会违缘。（亦与）忧苦俱故。嗔遇顺境。（亦与）喜乐俱故。○有义。俱生分别起慢。容与非苦（之）四受相应。恃苦劣蕴。（亦得与）忧相应故。有义。俱生（慢）亦（与）苦（受）俱起。意有苦受。前已说故。分别慢等。纯苦趣无。（以）彼（纯苦趣中。）无（有）邪师邪教等故。然彼不造引恶趣业。要（由）分别起（之烦恼。乃）能发彼（引恶趣业。今彼纯苦趣中。无分别起惑）故。○疑（及）后三（恶）见。容四受俱。（但除苦受。）欲（界之人）疑（未来）无苦等。亦喜受俱故。二取若缘忧俱见等。尔时得与忧相应故。
　　
　　恐有问曰。疑何容喜。故今释曰。欲疑无苦。亦喜受俱。又恐问曰。二取执为胜净。何得有忧。故今释曰。若缘忧俱之见戒及所依蕴。亦得与忧相应。如投灰拔发等种种苦事。亦有忧故。
　　
　　有义。俱生身边二见。但与喜乐舍受相应。非五识俱。（故无苦受。）唯（有覆）无记故。（故无忧受。）分别（身边）二见。容四受俱。（但除苦受。）执苦俱蕴。为我我所常。（得有忧受。）断见翻此。（执乐蕴断。）与忧相应故。有义。（身边）二见。若俱生者。亦苦受俱。纯受苦处。缘极苦蕴。苦相应故。论说俱生一切烦恼。皆于三受现行可得。广说如前。余如前说。
　　
　　广说如前。指第五卷释三受文。余如前说。谓分别二见。同初义所说。容四受俱也。
　　
　　此依实义（细释也。若）随粗相（一往明其梗概）者。贪慢四见。乐喜舍俱。嗔唯忧苦舍受俱起。痴与五受皆得相应。邪见及疑。四俱除苦。
　　
　　已上若细若粗。正判诸受相应竟。
　　
　　贪痴俱（之）乐（受。）通下四地。余七（所）俱（之）乐（受。）除欲（界）通三（禅。）疑（及）独行痴。（在）欲（界中。）唯忧舍（二受得俱。）余受俱起。如理应知。
　　
　　此更以诸受相应之惑。而判属界地也。下四地者。一杂居。二初禅。三二禅。四三禅也。四禅已上。唯舍受故。余七者。除去贪嗔痴三也。慢疑五见。但与意识相应。欲界无意地乐。故除欲界。唯通三禅。疑及独行痴。亦唯在意识。故欲界中无苦乐受。并无喜者。前约细相。故云欲疑无苦。亦喜受俱。今随粗相。则疑惑未决。安得有喜。又独行痴。凡有二种。一是主独行。独能发业。二非主独行。但与小随同起。此之二种在欲界中。若随粗相。亦无喜受。故亦唯忧舍俱也。余苦受喜受俱起之惑所通界地。并可准思。故不繁述。四诸受相应门竟。
　　
　　　（寅）五别境相应门
　　
　　（问曰。）此与别境。几互相应。（答曰。）贪嗔痴慢。容（与别境）五（心所）俱起。（以贪嗔痴慢。）专注一境（之时。亦）得有定故。疑及五见。各容（与）四（别境心所）俱。疑（则但）除胜解。（以）不决定故。（五）见非（与）慧俱。（以）不异慧故。
　　
　　　（寅）六三性相摄门
　　
　　（问曰。）此十烦恼。何性所摄。（答曰。）嗔唯不善。损自他故。余九通（于不善及有覆无记）二（性。）上二界者。唯无记摄。（以被）定所伏故。若欲界系分别起者。唯不善摄。发恶行故。若是俱生发恶行者。亦不善摄。损自他故。余（俱生不发恶行者。皆）无记摄。细不障善。非极损恼自他处故。当知俱生身边二见。唯无记摄。（以其）不发恶业。虽数现起。不障善故。
　　
　　　（寅）七界系现缘门又三。初明界系。二明现起。三明互缘。（卯）今初
　　
　　（问曰。）此十烦恼。何界系耶。（答曰。）嗔唯在欲。余通三界。
　　
　　　（卯）二明现起
　　
　　生在下地。未离下染。上地烦恼。不现在前。要得彼（上）地（之）根本定者。（然后）彼（上）地（之）烦恼。容现前故。（凡夫外道所修世间味禅）诸有漏道。（以无二空观智。）虽不能伏分别起惑及（第七识中）细俱生（惑。）而能伏除（六识中之）俱生粗惑。渐次证得上（地之）根本定。（以）彼（俱生粗惑。）但迷事（境。缘外五尘而起。）依外门转。散乱粗动。正障定故。（所以伏此粗俱生惑。）得彼（上地）定已。（然后）彼（上）地（之）分别俱生诸惑。皆容现前。（若夫）生在上地（者。则）下地诸惑。（不论）分别（不论）俱生。皆容现起。（何以知之。以）生第四（禅）定（之）中有中者。由谤解脱。（便）生（于）地狱故。（故知上地得起下地分别惑。又）身在上地。将生下时。起下（地）润生（之）俱生爱故。（故知上地得起下地俱生惑也。）而（有处）言生上不起下者。（乃）依多分（而）说。或（是）随转（理）门。
　　
　　
　　谤解脱者。无闻比丘证得四禅。起增上慢。妄谓己得四果。不受后有。迨命终后。于中有中。见彼四禅受生之处。不知己实未证四果。却云我今已证四果。仍复有受生处。则佛所云罗汉不受后有。定是诳语。由其于中有中。起此一念谤佛所说解脱之心。于是四禅后有随灭。地狱后有随生也。润生爱者。于后有处任运染著。如入胎时。于父母起颠倒爱之类是也。
　　
　　　（卯）三明互缘
　　
　　下地烦恼。亦缘上地。瑜伽等说。欲界系贪。求上地生味上定故。既说嗔恚（可以）憎嫉灭道（二谛。）亦应憎嫉离欲地故。（又复）总缘诸行执我我所断常慢者。得缘上故。（既此贪嗔身边慢五惑得缘上地。则）余（痴疑见戒邪）五（惑亦得）缘上。其理极成。而有处言贪嗔慢等不缘上者。依粗相说。或依别缘。（谓从）不见世间。（别）执他地（之）法。（以）为我（及我所）等故。（故说身见不缘上地。）边见必依身见起故。（故说边见不缘上地。）
　　
　　总缘诸行等者。谓有外道。总缘三界色心诸行。执谓我及我所。计断计常。高举于他。故身边慢亦得缘上。若依别缘。则不尔也。
　　
　　上地烦恼。亦缘下地。说生上者。于下有情。恃己胜德而陵彼故。（又复）总缘诸行执我我所断常爱者。得缘下故。疑（及）后（之）三见。（亦得缘下。）如理应思。而说上惑不缘下者。彼（亦）依多分（说。又）或（约）别缘说。
　　
　　不言嗔痴者。上地无嗔故。痴遍染心故。七界系现缘门竟。
　　
　　　（寅）八学等三摄门
　　
　　（问曰。）此十烦恼。学等何摄。（答曰。）非学无学。彼（学无学）唯（是）善故。
　　
　　问。初果以上。思惑尚存。何故非学摄耶。答。研真断惑。名为学。真穷惑尽。名无学。初果以上。虽有思惑。正研真时。惑不现起。出观失念。烦恼方行。故曰。唯圣罔念作狂。唯狂克念作圣。内外凡位。虽未证果。而能修观伏惑。即可云一念相应一念佛。则知三乘有学。虽已称圣。而出无漏观时。或起烦恼。例可云。一念失照一念狂也。
　　
　　　（寅）九见等所断门
　　
　　（问曰。）此十烦恼。何所断耶。（答曰。）非非所断。彼（非所断。）非染（法）故。分别起者。唯见所断。粗易断故。若俱生者。唯修所断。细难断故。见所断（之）十（种烦恼。）实俱顿断。以真见道（之时。）总缘（四）谛故。然（十烦恼之）迷谛相。有总有别。总。谓十种皆迷四谛。苦集。是彼（十惑）因依处故。灭道。是彼（十惑）怖畏处故。别。谓别迷四谛相起。（身边）二（见。）唯迷苦（谛。不依集灭道起。余）八（烦恼。）通迷四（谛。以）身边二见。唯（迷苦谛）果处（而）起。（是以）别（修）空（观及）非我（观以对治之。唯）属苦谛（境）故。（此二唯迷苦义也。）谓疑（及身边邪）三见。亲迷苦理。（见戒）二取。执彼三见。戒禁及所依蕴为胜能净。于自他见。及彼眷属。如次随应起贪恚慢。（故二取贪恚慢。迷苦则疏。）相应无明。与九同（其）迷（之亲疏。）不共无明。亲迷苦理。（此十通迷苦义也。）疑及邪见。亲迷集等（三谛。）二取贪（恚慢）等。准苦应知。（迷集灭道亦疏。）然嗔亦能亲迷灭道。由怖畏彼（灭道。）生憎嫉故。迷谛亲疏粗相如是。
　　
　　此既判见修二断。复明迷谛有总有别有亲有疏也。于自他见等者。贪自见。恚他见。慢彼眷属也。
　　
　　委细说者。（若）贪嗔慢三。（与分别惑五）见（及）疑俱（时）生（起者。）随应如彼（见道所断。若）俱生（身边）二见。及（与）彼（二见）相应（之）爱慢无明。（此五）唯迷苦谛。（以）细（而）难断故。修道方断。（复有）嗔（及）余爱等。迷别事（而）生（者）不违谛观。故（亦）修（道）所断。
　　
　　此复细判二断也。见疑俱生。谓与五见及疑相应而起之贪嗔慢也。俱生二见。谓一分任运之身边二见也。九见等所断门竟。
　　
　　　（寅）十随境立名门
　　
　　虽诸烦恼。皆有相分。而所仗（本）质。或有或无。（即）名（为）缘有事（缘）无事（之）烦恼。彼（烦恼之）亲所缘（相分。）虽皆有漏。而所仗（之本）质。亦通无漏。（即）名（为）缘有漏（缘）无漏（之）烦恼。缘自地（境之所起）者。（其烦恼之）相分似（于本）质。名缘分别。所起事境。缘灭道谛及他地（境之所起）者。（其烦恼之）相分与（彼本）质不相似故。名缘分别所起名境。（但有名字而无质影故也。）
　　
　　所仗质或有或无者。缘现境。则有本质可托。缘过未。则无本质可托也。亲所缘皆有漏者。能变之心是烦恼故。所变相分定惟有漏也。所仗质通无漏者。或缘道灭二谛。或缘佛法僧宝而起痴疑邪见及嗔慢等故也。夫现前一念。不起烦恼则已。于此十烦恼中。随起一种烦恼。皆有相分。既有相分。即有见分。既有见相二分。即有自证及证自证。便是四分。此四分中。相分属色。见等三分属名。名色二字。收一切法即无不尽。又见分。则通三量。自证及证自证。唯是现量。又此四分或摄为三。第四摄入自证分故。或摄为二。后三俱是能缘性故。或摄为一。体无别故。则此烦恼之性。可思议耶。不可思议耶。又此烦恼既能缘有事。亦能缘无事。既能缘有漏。亦能缘无漏。既能缘事境。亦能缘名境。则何法不具。何法不造。又能缘有漏自地他地。则摄尽六凡法界。能缘无漏。则摄尽四圣法界。能缘有事。则摄尽现在十界。能缘无事。则摄尽过去未来十界。可谓微尘刹土。自他不隔于毫端。十世古今。始终不离于当念矣。谁谓烦恼实性。非即佛性也哉。
　　
　　　（寅）十一例结余门
　　
　　余门分别。如理应思。
　　
　　正欲人触类旁通。即于烦恼而见法界理也。三释根本烦恼竟。
　　
　　　（癸）四释随烦恼二。初举颂。二论释。（子）今初
　　
　　已说根本六烦恼相。诸随烦恼。其相云何。颂曰。随烦恼。谓忿。恨。覆。恼。嫉。悭。诳。谄。与害。憍。无惭。及无愧。掉举与惽沉。不信。并懈怠。放逸及失念。散乱。不正知。
　　
　　　（子）二论释二。初正释颂文。二诸门分别。（丑）初中三。初略释通名。二广释别相。三释与并及。（寅）今初
　　
　　论曰。唯是（根本）烦恼（之）分位差别（及）等流性故。名随烦恼。此二十种。类别有三。谓忿等十。各别起故。名小随烦恼。无惭等二。徧不善故。名中随烦恼。掉举等八。遍染心故。名大随烦恼。
　　
　　分位差别。指无自体者言之。等流性。指有自体者言之。不善。即恶也。染心。即不善及有覆无记心也。
　　
　　　（寅）二广释别相三。初释十小随。二释二中随。三释八大随。（卯）初中十。初释忿（至）十释憍。（辰）今初
　　
　　云何为忿。依对现前不饶益境。愤发为性。能障不忿。执仗为业。谓怀忿者。多发暴恶身表业故。此即嗔恚一分为体。离嗔无别忿相用故。
　　
　　暴恶身表业。即执持器仗互相斗战之恶相也。一朝之忿。忘身及亲。结祸速仇。莫此为甚。故首明之。
　　
　　　（辰）二释恨
　　
　　云何为恨。由忿为先。怀恶不舍。结怨为性。能障不恨热恼为业。谓结恨者。不能含忍。恒热恼故。此亦嗔恨一分为体。离嗔无别恨相用故。
　　
　　不念旧恶。怨是用希。怀恨不释。徒自热恼而已。
　　
　　　（辰）三释覆
　　
　　云何为覆。于自作罪。恐失利（养名）誉。隐藏为性。能障不覆。（后必）悔恼为业。谓覆罪者。后必悔恼不安隐故。有义。此覆（乃是）痴一分摄。论唯说此痴一分故。不惧当（来）苦（果。）覆自罪故。有义。此覆（应是）贪痴（各）一分摄。亦恐失利誉。（乃）覆自罪故。论据粗显。唯说痴分。如说掉举是贪分故。然（又）说掉举徧诸染心。不可执为唯是贪分。
　　
　　罪无大小。发露则消灭。覆藏则增长。譬如树根。露则树枯。埋则树茂。是故有智慧者。发露忏悔。能因重罪而悟无生。诸愚痴人。贪惜覆藏。每因小愆而招剧苦。大佛顶经云。菩萨观覆。如戴高山。履于巨海。修心之士。可不慎哉。
　　
　　　（辰）四释恼
　　
　　云何为恼。忿恨为先。追触暴热。狠戾为性。能障不恼蛆螫为业。谓造往恶。触现违缘。心便狠戾。多发嚣暴凶鄙粗言。蛆螫他故。此亦嗔恚一分为体。离嗔无别恼相用故。
　　
　　蛆。知列切。螫。施只切。虫。行毒以伤人也。由此恼惑起恶口业。毒逾蛇虺。乃至死后受毒虫身。无有出期。修心者宜深戒之。又忿恨恼。皆嗔为体。忿缘现在。恨缘过去。恼追过去而触现在。忿发身业。恨专在意。恼发口业。是谓三种差别之相。
　　
　　　（辰）五释嫉
　　
　　云何为嫉。殉自名利。不耐他荣。妬忌为性。能障不嫉。忧戚为业。谓嫉妬者。闻见他荣。深怀忧戚。不安隐故。此亦嗔恚一分为体。离嗔无别嫉相用故。
　　
　　大乘理趣经云。彼人富贵。皆宿福生。以我贪嫉。岂能侵夺。若不断嫉。常受贫穷。无复威力。若能于他富贵起随喜心。不舍毫厘。获大功德。
　　
　　　（辰）六释悭。
　　
　　云何为悭。耽著财法。不能惠舍。秘悋为性。能障不悭。鄙畜为业。谓悭悋者。心多鄙涩。畜积财法。不能舍故。此即贪爱一分为体。离贪无别悭相用故。
　　
　　悭财者。世世贫穷。悭法者。生生愚暗。不可不戒。
　　
　　　（辰）七释诳
　　
　　云何为诳。为获利誉。矫现有德。诡诈为性。能障不诳。邪命为业。谓矫诳者。心怀异谋。多现不实邪命事故。此即贪痴一分为体。离（贪痴）二无别诳相用故。
　　
　　一身衣食。所需几何。作此欺诳。招无量罪。如末利夫人舆夫四人往因。亦可为寒心也。（事出观佛三昧海经。须者寻之。）
　　
　　　（辰）八释谄
　　
　　云何为谄。为罔他故。矫设异仪。险曲为性。能障不谄教诲为业。谓谄曲者。为罔冒他。曲顺时宜。矫设方便。为取他意。或藏己失。不任师友正教诲故。此亦贪痴一分为体。离二无别谄相用故。
　　
　　直心是道场。谄曲之心。与道相违。故不任教诲。
　　
　　　（辰）九释害
　　
　　云何为害。于诸有情。心无悲愍。损恼为性。能障不害逼恼为业。谓有害者。逼恼他故。此亦嗔恚一分为体。离嗔无别害相用故。嗔害别相。准善应说。
　　
　　无嗔名慈。不害名悲。故无慈即嗔。无悲即害也。障菩提道。招剧报苦。损逼他人。终成自损而已。哀哉。
　　
　　　（辰）十释憍
　　
　　云何为憍。于自盛事。深生染著。醉傲为性。能障不憍。染依为业。谓憍醉者。生长一切杂染法故。此亦贪爱一分为体。离贪无别憍相用故。
　　
　　盛必有衰。何可憍醉。所恃盛事。未必长保。而所生杂染。则相随不离矣。不亦悲夫。初释十小随竟。
　　
　　　（卯）二释中二随二。初别释。二通简。（辰）初中二。初释无惭。二释无愧。（巳）今初
　　
　　云何无惭。不顾自法。轻拒贤善为性。能障碍惭。生长恶行为业。谓于自法无所顾者。轻拒贤善。不耻过恶。障惭。生长诸恶行故。
　　
　　尊重己灵。名顾自法。不顾自法。即自暴自弃也。
　　
　　　（巳）二释无愧
　　
　　云何无愧。不顾世间。崇重暴恶为性。能障碍愧。生长恶行为业。谓于世间无所顾者。崇重暴恶。不耻过罪。障愧。生长诸恶行故。
　　
　　护惜讥嫌。名顾世间。不顾世间。即甘为人下也。
　　
　　　（辰）二通简
　　
　　不耻过恶。是二通相。故诸圣教假说为体。若执不耻为二别相。则应此二体无差别。由斯二法应不俱生。非受想等有此义故。若待自他立二别者。应非实有。便违圣教。若许此二实而别起。复违论说俱遍恶心。不善心时。随缘何境。皆有轻拒善及崇重恶义。故此二法。俱遍恶心。所缘不异。无别起失。然诸圣教说不顾自他者。自法名自。世间名他。或即此中拒善崇恶。于己益损。名自他故。而论说为贪等分者。是彼（贪等）等流。非即彼性。
　　
　　拒善。则于己无益。名不顾自。崇恶。则于己有损。名不顾他。余如惭愧中释可知。贪等者。等于嗔痴。由无惭愧。令贪嗔痴皆得生长。助成贪等是彼等流。故无惭愧。名为恶法。与诸禽兽不相异也。二释二中随竟。
　　
　　　（卯）三释八大随八。初释掉举（至）八释不正知。（辰）今初
　　
　　云何掉举。令心于境不寂静为性。能障行舍奢摩他为业。有义。掉举（乃是）贪一分摄。论唯说此是贪分故。此由忆昔乐事生故。有义。掉举非唯贪摄。论说掉举遍染心故。又掉举相。谓不寂静。说是烦恼共相摄故。掉举离此（烦恼共相。）无别相故。虽依一切烦恼假立。而贪位增。说为贪分。有义。掉举别有自性。遍诸染心。如不信等。非（因假）说他分。体便非实。勿不信等。亦假有故。而论说（此掉举以）为世俗有者。（例）如睡眠等。（虽实有体。而）随他（无明）相说。掉举别相。谓即嚣动。（能）令（与彼）俱生（之心心所）法。不寂静故。若离（诸）烦恼。无别此（掉举）相。不应别说障奢摩他。故不寂静非此（掉举）别相。
　　
　　奢摩他。此翻为止。释有三义。第三为正。
　　
　　　（辰）二释惽沈
　　
　　云何惽沈。令心于境无堪任为性。能障轻安毗鉢舍那为业。有义。惽沈（乃是）痴一分摄。论唯说此是痴分故。惽昧沉重。是痴相故。有义。惽沈非但痴摄。谓无堪任是惽沈相。一切烦恼皆无堪任。离此（烦恼无堪任相。）无别惽沈相故。虽依一切烦恼假立。而痴相增。但说痴分。有义。惽沈别有自性。虽名痴分。而是（痴之）等流。如不信等。非即痴摄。（论中）随他相说。名世俗有。如睡眠等。是实有性惽沈别相。谓即懵重。（能）令（与彼）俱生（之心心所）法。无堪任故。若离（诸）烦恼。无别惽沈相。不应别说障毗鉢舍那。故无堪任。非此（惽沈）别相。此与痴相有差别者。谓痴于境迷闇为相。正障无痴。而非懵重。惽沈于境懵重为相。正障轻安。而非迷闇。
　　
　　毗鉢舍那。此翻为观。释亦三义。第三为正。懵故名惽。重故名沈。与痴差别。如文可知。
　　
　　　（辰）三释不信
　　
　　云何不信。于实德能不忍乐欲。心秽为性。能障净信。墯依为业。谓不信者。多懈怠故。不信三相。翻信应知。然诸染法。各有别相。唯此不信。自相浑浊。复能浑浊余心心所。如极秽物。自秽秽他。是故说此心秽为性。由不信故。于实德能不忍乐欲。非（谓不忍乐欲）别有（自）性。若于余事邪忍乐欲。是此（不信之）因果。非此自性。
　　
　　若有疑者。犹可生信。若直不信。则佛亦无如之何。故极秽浊也。
　　
　　　（辰）四释懈怠
　　
　　云何懈怠。于善恶品修断事中。懒墯为性。能障精进。增染为业。谓懈怠者。滋长染故。于诸染事而策勤者。亦名懈怠。退善法故。（若）于无记事而策勤者。于诸善品无进退故。是欲胜解（所摄。）非别有性。（喻）如于无记（事而）忍可乐欲。非净非染。无信不信。（当知亦非精进亦非懈怠也。）
　　
　　　（辰）五释放逸
　　
　　云何放逸。于染净品不能防修。纵（恣流）荡为性。障不放逸。增恶损善。所依为业。谓由懈怠及贪嗔痴。不能防修染净品法。总名放逸。非别有体。虽慢疑等。亦有此能。而方彼（贪嗔痴懈）四（法。则）势用微劣。（惟彼四法。）障三善根。（及障）徧策法故。推究此（放逸。更无别）相。如不放逸（中可例。）
　　
　　　（辰）六释失念
　　
　　云何失念。于诸所缘。不能明记为性。能障正念。散乱所依为业。谓失念者。心散乱故。有义。失念（即是）念一分摄。说是烦恼相应（之）念故。有义。失念（乃是）痴一分摄。瑜伽说此（失念）是痴分故。痴令念失。故名失念。有义。失念（乃是念痴）俱一分摄。由前二文（但是）影略说故。论复说此遍染心故。
　　
　　释有三义。亦以第三为正。
　　
　　　（辰）七释散乱
　　
　　云何散乱。于诸所缘。令心流荡为性。能障正定。恶慧所依为业。谓散乱者。发恶慧故。有义。散乱（乃是）痴一分摄。瑜伽说此是痴分故。有义。散乱（及是）贪嗔痴摄。集论等说是三分故。（瑜伽）说（此是）痴分者。遍染心故。谓贪嗔痴。令心流荡胜余法故。说为散乱。有义。散乱别有自体。（集论）说三分者。是彼（贪嗔痴之）等流。如无惭等。非即彼（贪嗔痴所）摄。（但以）随他相说。名世俗有。散乱（自有）别相。谓即躁扰。令（与彼）俱生（之心心所）法皆流荡故。若离彼（贪嗔痴）三（法。）无别自体。不应别说障三么地。
　　
　　亦以第三义为正也。恶慧。谓邪简择。三摩地。即是正定。
　　
　　（问曰。）掉举散乱。二用何别。（答曰。）彼（掉举）令易解。此（散乱）令易缘。虽一刹那。解缘无易。而于相续。有易义故。（问曰。）染污心时。由掉乱力。常应念念易解易缘。（何故有时专注一境。答曰。）或由念等力所制伏。如系猿猴。有暂时住。故掉与乱。俱遍染心。
　　
　　此更料简并释疑也。初一问答。是对掉举料简用别。易解者。改其能知之心。易缘者。更其所缘之境也。次一问答。释疑可知。
　　
　　　（辰）八释不正知
　　
　　云何不正知。于所观境。谬解为性。能障正知。毁犯为业。谓不正知者。多所毁犯故。有义。不正知（乃是）慧一分摄。说是烦恼相应慧故。有义。不正知（乃是）痴一分摄。瑜伽说此是痴分故。令知不正。名不正知。有义。不正知（乃是慧痴）俱一分摄。由前二文影略说故。论复说此遍染心故。
　　
　　亦第三义为正。二广释别相竟。
　　
　　　（寅）三释与并及。
　　
　　（颂中）与并及（之为）言。显随烦恼非唯二十。（以）杂事等说。（复有）贪等多种随烦恼故。（当知）随烦恼名。亦摄（根本）烦恼。（以即）是前（根本）烦恼（之）等流性故。（若夫）烦恼同类（之）余染污法。（则）但（可）名（为）随烦恼。（以）非（根本）烦恼摄故。
　　
　　烦恼同类余染污法。如有覆无记之悔眠寻伺等是也。
　　
　　（然今）唯说二十随烦恼者。谓非（根本）烦恼。（又）唯染粗。（不同悔眠等通于善及细）故。此余染法。或（即）此（之）分位。或（是）此（之）等流。皆此（二十）所摄。随其类别。如理应知。初正释颂文竟。
　　
　　　（丑）二诸门分别十二。初假实门。（至）十二随境立名门。（寅）今初
　　
　　如是二十随烦恼中。小十。大三。定是假有。无惭无愧。不信。懈怠。定是实有。教理成故。掉举。惽沈。散乱。三种。有义是假。有义是实。所引理教。如前应知。
　　
　　大三假有者。放逸失念不正知也。
　　
　　　（寅）二俱生分别门
　　
　　二十皆通俱生分别。随（于俱生分别）二（种根本）烦恼（之）势力起故。
　　
　　　（寅）三自类相应门
　　
　　此二十中小十。展转定不俱起。互相违故。行相粗猛。各为主故。中二。一切不善心俱。随（其所）应（不善之法。）皆得（与）小（随）大（随）俱起。论说大八徧诸染心。展转（于）小（随）中（随）皆容俱起。有处说六遍染心者。（以）惽掉增时不俱起故。
　　
　　惽沉增盛。则无掉举。掉举增盛。则无惽沉。故说此二不遍染心。惟六法徧也。
　　
　　有处但说五遍染者。以惽掉等违唯善故。
　　
　　惽沉掉举不信懈怠放逸。此之五法。唯于善心中无。而于不善及有覆无记心中皆有。故说五遍。其忘念不正知二法。若以痴一分为性者。则遍染心。若以念慧一分为性者。则不遍染心。散乱一法。虽通不善及有覆无记。然有时被制伏故。所以亦不说徧也。
　　
　　　（寅）四诸识俱起门
　　
　　此（二十烦恼）虽染（性）故。非（与）第八（识）俱。第七识中。唯有大八。取舍差别。如上应知。第六识中。容有一切。小十粗猛。五识中无。中（二）大（八）相通。五识容有。
　　
　　　（寅）五诸受相应门
　　
　　由斯中（二）大（八之相既通。得与）五受相应。有义。小十除（谄诳憍）三。（其）忿等（七法。）唯（与）喜忧舍三受相应。（而）谄诳憍（之）三（法。与）四（受）俱。（但）除苦（受。）有义。忿等（七法。与）四（受）俱。（但）除乐（受。）谄诳憍三。五受俱起。意有苦受。前已说故。此受俱相。如烦恼说。实义如是。若随粗相。（则）忿恨恼嫉害。（但与）忧舍（二受）俱。（其）覆悭（二法。但与）喜舍（二受俱。）余（谄诳憍）三（法。更）增乐（受。若）中（二与）大（八。即）随粗（相。）亦如实义。（得与五受相应。）
　　
　　小十二义。后义为正。实义如是。即结成第二正义也。次更随粗相略判。可知。
　　
　　　（寅）六别境相应门
　　
　　如是二十。与别境五。皆容俱起。不相违故。染念染慧。虽非（与）念慧俱。而（此二之）痴（一）分（摄）者。亦得相应故。
　　
　　染念。即忘念。染慧。即不正知也。
　　
　　念亦缘现（在与）曾习（相）类（之）境。忿亦得缘刹那过去（未久之境。）故忿与念。亦得相应。染定起时。心亦躁扰。故乱与定。相应无失。
　　
　　此释伏难也。难曰。念缘曾习境。忿缘现在境。何得相应。答释可知。又难曰。定无散乱。何得相应。释亦可知。
　　
　　　（寅）七根本相应门
　　
　　中二大八。（与）十（根本）烦恼俱。二十定非（与）见疑俱起。此（小十）相粗动。彼（见疑）审细故。忿等五法。容（与）慢痴俱。非（与）贪恚并。（以即）是嗔分故。悭（与）痴慢俱。非（与）贪嗔并。（以即）是贪分故。憍唯（与）痴俱。与慢解别。是贪分故。覆诳与谄。（得与）贪痴慢俱。（以）行相无违。（但是）贪痴分故。
　　
　　忿等五法。谓忿恨恼嫉害也。既是嗔分。则一心中不容二嗔。又嗔与贪。定不俱起。故但得与慢痴俱耳。悭是贪分。不与贪嗔并起。憍亦贪分。不与贪嗔并起。而言与慢。解别者。贪令心下。慢令心举故也。问曰。法华文句。以憍释慢。此云何通。答曰。前文亦云。所染所恃境可同故。说贪与慢或得相应。又复憍以醉傲为性。傲即慢也。世人每云憍傲。亦云憍慢。此中且约小随粗相。正憍醉时。未必陵他。故云解别耳。言行相无违等者。贪分所摄之覆诳与谄。不与痴违。痴分所摄之覆诳与谄。亦不与贪慢违也。
　　
　　　（寅）八三性相摄门
　　
　　小七。中二。唯不善摄。小三。大八。亦通（有覆）无记。
　　
　　小七。谓忿恨覆恼嫉悭害也。五皆嗔分。故惟不善。覆兼贪痴。滋长罪垢。故唯不善。悭悋鄙涩。永塞福路。故唯不善。谄诳憍三。若与无惭愧俱。则名为恶。若未至于不顾自他。犹名有覆无记。大八若与十不善中随一俱起。则名为恶。若与其余任运烦恼相应。亦但名有覆无记也。
　　
　　　（寅）九界系现缘门又三。初明界系。二明现起。三明互缘。（卯）今初
　　
　　小七。中二。唯欲界摄。诳谄（通）欲色（二界。）余（憍及八大。皆）通三界。
　　
　　　（卯）二明现起
　　
　　生在下地。容起上（地之）十一。（谓八大及憍诳谄。以）耽（上）定。于他起憍诳谄故。
　　
　　上地无忿等五。以无嗔故。亦无覆悭。无不善故。故不言之。
　　
　　若生上地。起下后十。（谓中二大八。以）邪见（谤解脱。）爱俱（润生惑。）容起彼故。小十（则）生上（者）无由起下。非正润生及谤灭故。
　　
　　　（卯）三明五缘
　　
　　中二大八。下亦缘上。（与）上缘（之）贪等相应起故。○有义。小十下不缘上。行相粗近。不远取故。有义。嫉等亦得缘上。于胜地法。生嫉等故。○大八（及）谄诳。上亦缘下。（与）下缘（之）慢等相应起故。梵于释子起谄诳故。憍不缘下。（以下地）非（其）所恃（境）故。
　　
　　小十二义。后义为长。余可知。九界系现缘门竟。
　　
　　　（寅）十学等相摄门
　　
　　二十皆非学无学摄。此（二十）但是染。彼（学无学）唯净故。
　　
　　义如根本烦恼中释。
　　
　　　（寅）十一三断相摄门
　　
　　后十唯通见修所断。（非非所断。以）与（分别俱生）二（种根本）烦恼相应起故。见所断者。随迷谛相或总或别（之根本）烦恼俱（时而）生。故随所应。皆通四（谛）部（分。其）迷谛亲疏等。皆如（根本）烦恼（中）说。前十。有义。唯修所断。缘粗事境任运生故。有义。亦通见修所断。依（分别俱生）二（种根本）烦恼（之）势力起故。（以外道）缘他见等生忿等故。（所以亦通见所断也。）见所断者。随（其）所应缘总（缘）别（根本）惑力。皆通四部（所摄。）此中有义。忿等但缘迷谛惑生。非亲迷谛。行相粗浅。不深取故。有义。嫉等亦亲迷谛。于灭道等。生嫉等故。
　　
　　后十。即中二大八。前十。即小随十也。此中有义下。又判迷谛亲疏。有两家解。可以并参。故无去取。
　　
　　　（寅）十二随境立名门
　　
　　然忿等十。但缘有事。要托本质。方得生故。
　　
　　小十但缘有事。本缘无事。则知中二大八。通缘有事无事也。以大八遍染。中二遍不善故。
　　
　　缘有漏等。准上应知。
　　
　　谓二十皆缘有漏无漏。亦皆缘事境名境也。于此二十法中。随拈一法。亦复不可思议。若此。而众生迷不自觉。甘受虚妄颠倒轮回。譬如闇中触宝伤身。又如翳见空华乱舞。岂不哀哉。四释随烦恼竟。
　　
　　成唯识论观心法要卷第六
　　
　　
　　
　　
　　成唯识论观心法要卷第七
　　
　　蕅益沙门智旭述
　　
　　　（癸）五释不定心所二。初举颂。二论释。（子）今初
　　
　　已说二十随烦恼相。不定有四。其相云何。颂曰。不定谓悔。眠。寻。伺。二各二。
　　
　　　（子）二论释二。初正释颂文。二诸门分别。（丑）初中三。初释通名。二释别名。三释二各二。（寅）今初
　　
　　论曰。悔。眠。寻。伺。于善染等。皆不定故。非如触等定徧心故。非如欲等定徧地故。立不定名。
　　
　　善。即善性。染。即不善。及有覆无记性。等者。等取无覆无记性也。徧行触等。虽通三性以定徧心。故不名为不定。别境欲等。虽通三性。又不徧心。以定徧地。故亦不名为不定。今不徧心。亦不徧地。但徧三性。故立不定之名。
　　
　　　（寅）二释别名二。初释悔眠。二释寻伺。（卯）今初
　　
　　悔。谓恶作。（先时）恶所作业。（后乃）追悔为性。障止为业。此即于（追悔）果。假立（恶作）因名。（谓）先恶所作业。后方追悔故。悔先不作。亦恶作摄。如追悔言。我先不作如是事业。是我恶作。
　　
　　此先释悔也。百法论中名为恶作。乃是约因立名。今则依果故名为悔。此通三性者。先已作恶。今方追悔。或先不作善。今方追悔。皆名为善。若先已作善。今方追悔。或先不作恶。今反追悔。皆名不善。若先作无记事。今乃追悔。或先不作无记事。今乃追悔。仍属无记。然悔先作恶。悔不作善。虽皆名善。而苟失方便。则被忧箭所伤。名为悔盖。故能障止也。是故行人修行五悔。正贵永断相续。勤策众善。非但追思懊恼而已。
　　
　　眠。谓睡眠。令身不自在。（心极闇）昧略（缘境界）为性。障观为业。谓睡眠位。身不自在。心极闇劣。一门转故。昧简在定（之惺惺。）略别寤时（之周悉。）合显睡眠非无体用。（虽）有（于五）无心位（中。亦）假立此（极重睡眠之）名。（似无别体。然而）如余盖缠。（与）心相应故。（故亦定有体用也。）
　　
　　此次释眠也。心极闇劣。故名昧。唯一门转。故名略。盖同时意识。遍向内外六根门转。今独头意识。唯向内一门转。略无外五门也。此通三性者。由眠心所。与第六识相应。作种种梦。若于梦中修行十善六度等事。即名为善。若于梦中造作。杀盗贪嗔等事。即名不善。非善不善之梦。即名无记。然众生无始以来。不善无记习气偏熟。善习偏生。故睡眠时。能障正观。又复梦中作恶。是任运恶习故。不实损恼众生故。虽名不善。不因此而招苦报。若于梦中作善。是善根成熟故。复能熏长善根故。虽不实益众生。亦因此而获功德。良以恶虽从性所起。由违性故。其力则弱。善亦从性所起。由顺性故。其力则强也。如余盖缠者。盖。谓五盖。一贪欲。二嗔恚。三睡眠。四掉悔。五疑。覆障定慧。故名为盖。今眠既是盖。即应如贪等。亦自有体用。缠。谓十缠。一无惭。二无愧。三睡眠。四惽沉。五掉举。六恶作。七嫉妬。八悭悋。九忿。十覆。束缚有情。令不解脱。故名为缠。今眠既是缠。即如无惭等。亦自有体用。
　　
　　有义。此二唯痴为体。（瑜伽）说（是）随烦恼及痴分（所摄）故。有义。不然。亦通善故。应说此二（若是）染（者。以）痴为体。（若是）净（者。）即（以）无痴（为体。）论依染分。说（是）随烦恼及痴分摄。有义。此说亦不应理。（此二亦通无记。而）无记非痴。（亦非）无痴性故。应说恶作（以）思（与）慧（各一分）为体。（由慧）明了（由思）思择所作业故。睡眠合用思（与）想（各一分）为体。思想种种梦境相故。论俱说为世俗有故。彼（悔眠之有）染污者。（乃）是痴（之）等流。如不信等说为痴分。
　　
　　此下总辨悔眠体相也。凡有四义。今前三义。皆谓别无自体者非。
　　
　　有义。彼说理亦不然。非思慧想（为体。以悔与眠。数数增盛。）缠（绕身心。是）彼性故。应说此二各别有体。与余心所行相别故。（但以）随痴相说。（故）名（为）世俗有。（其实非无自体。）
　　
　　此第四义为正也。初释悔眠竟。
　　
　　　（卯）二释寻伺
　　
　　寻。谓寻求。令心忽（务急）遽。于意言境粗转为性。○伺。谓伺察。令心忽（务急）遽。于意言境细转为性。○此二俱以安不安住身心分位所依为业。并用思（与）慧（之各）一分为体。于意言境不深推度（名寻。）及深推度（名伺。）义类别故。若离思慧。（则）寻伺二种体类差别。不可得故。
　　
　　此二等者。谓身心有安不安。皆依寻伺而起也。不深推度。则思正而慧助。深推度者则慧正而思助。余皆可知。二释别名竟。
　　
　　　（寅）三释二各二。有三义。初二义非。第三义正。
　　
　　二各二者。有义。寻伺各有染净二类差别。有义。此释不应正理。悔眠亦有染净二故。应说（寻伺是一。悔眠是一。）如前诸染心所。有是（根本）烦恼。（有是）随烦恼性。（今）此二（类之中。）各有不善（及）无记（之二类。）或复各有（现行）缠（绕）及（有）随眠。（种子之二类也。）
　　
　　初义妄。以二各二句单属寻伺。次义虽知二各二句通于四法。而妄谓或是不善无记之二。或是现行种子之二。故皆不当理也。
　　
　　有义。彼释亦不应理。（以）不定四（之）后。（乃）有此（二各二之）言故。应言（颂中初一个）二（字）者。显二种二。一谓悔眠。二谓寻伺。此二（个）二种。（其）种类各别。（悔。与眠别。寻。与伺别。）故（颂中只是上头）一（个）二（之为）言。（便即）显（此）二（个）二种。此（二种二。又）各有二。谓染（及）不染。非如（十一）善（心所。及二十六）染（心所。）各唯一故。或唯简染。（惟是烦恼。此通不染亦可善摄。）故说此（二各二之）言。（良由诸论）有（处）亦说（此四）为随烦恼故。（今特）为显不定（之）义。说（此）二各二言。故置此（二各二之）言。深为有用。
　　
　　第三正义。如文可知。初正释颂文竟。
　　
　　　（丑）二诸门分别十三。初假实门（至）十三例结余门。（寅）今初
　　
　　四中。寻伺定是假有。思慧合成圣所说故。○悔眠。有义。亦是假有。瑜伽说为世俗有故。有义。此二是实物有。唯后二种说假有故。（然瑜伽中）世俗有（之为）言。（不过）随他相说。非显前二定是假有。又如内种体虽是实。而论亦说世俗有故。
　　
　　　（寅）二自类相应门
　　
　　四中。寻伺定不相应。体类是同。粗细异故。依于寻伺（之）有染离染。（而）立三地（差）别。不依彼（寻伺之）种（子）现起。有无故无（滥同）杂乱（之失。此寻伺二法。）俱与前（悔眠）二容互相应。前（悔眠）二亦（自）有互相应义。
　　
　　三地别者。一有寻有伺地。二无寻有伺地。三无寻无伺地也。恐有难曰。寻伺二法。既不俱起。若在欲界。或在初禅。本是有寻有伺地中。设正起伺之时。寻则不起。何异无寻有伺地耶。故今释曰。依于寻伺有染不染。立三地别。谓若寻伺俱未离染。名有寻有伺地。若寻离染。伺未离染。名无寻有伺地。若寻与伺二俱离染。名无寻无伺地。不依彼种现起有无。故无杂乱之失也。悔时眠时。得有寻伺。正睡眠中。亦得有悔。故皆相应。
　　
　　　（寅）三诸识相应门
　　
　　四皆不与第七（第）八（两识）俱。义如前说。悔眠唯与第六识俱。非（前）五（识相应）法故。
　　
　　义如前说。指初能变二能变中第七相应门所简示也。前五任运缘现在境。故不与悔相应。眠时五识不行。故不与眠相应。
　　
　　有义。寻伺亦五识俱。论说五识有寻伺故。又说寻伺即七分别。谓有相等。杂集复言任运分别。谓五识故。
　　
　　释寻伺相应有二义。第二为正。今初妄谓五识亦与寻伺相应也。七分别者。一有相分别。二无相分别。三任运分别。四寻求分别。五伺察分别。六染污分别。七不染污分别。复引杂集。意明寻伺即是七种分别。今五识既有任运分别。应亦有寻伺也。
　　
　　有义。寻伺唯意识俱。论说寻求伺察等法。皆是意识不共法故。又说寻伺忧喜相应。曾不说与苦乐俱故。（设有难曰。寻伺亦存苦乐受俱。但是彼论文略。例如舍受定俱。而亦不说。今通之曰。）舍受徧故。可不待说。何缘不说与苦乐俱。（岂非寻伺不与五识相应之一证耶。又有难曰。前许意地得有苦乐。今胡不说寻伺与苦乐俱。故又通曰。）虽初静虑。有意地乐。而不离（有）喜（地。）总说喜名。虽纯苦处。有意地苦。而似忧故。总说为忧。（尤见寻伺。唯与意识俱矣。）又说寻伺以名身（句身）等（所诠之）义为所缘（境。）非（可谓）五识身。（亦得）以名身等义为境故。（当知五识决不与寻伺相应也。）
　　
　　此第二正义。明五识定不与寻伺相应也。
　　
　　然（瑜伽）说五识有寻伺者。显（此寻伺）多（分）由彼（率尔五识引）起。非说（与）彼（五识）相应。杂集所言任运分别谓五识者。彼与瑜伽所说分别。义各有异。彼（杂集论所）说任运。即是五识。（以五识身。亦有自性分别义故。）瑜伽说此（七种分别。）是（与）五识俱（起）分别意识相应（之）寻伺。故彼（初家）所引。为证不成。由此五识。定无寻伺。
　　
　　此更通彼初家所引论文也。五识俱分别意识。即所谓同时意识。余皆可知。三诸识相应门竟。
　　
　　　（寅）四诸受相应门
　　
　　有义。恶作（与）忧舍（二受）相应。唯戚行转。（故忧相应。）通无记故。（故舍相应。）睡眠（与）喜忧舍（三）受俱起。行（相）通（于）欢戚中庸转故。（欢即喜。戚即忧。中庸即舍。）寻伺（与）忧喜舍乐（四受）相应。（忧喜舍可知。亦得有乐者。）初静虑中（有）意（地之）乐俱故。○有义。此四亦苦受俱。纯苦趣中（有）意（地之）苦俱故。
　　
　　初义缺苦受俱。第二义中补出。余并同也。
　　
　　　（寅）五别境相应门
　　
　　四皆容与五别境俱。行相所缘不相违故。
　　
　　　（寅）六善所相应门
　　
　　悔眠但与十善容俱。此（悔眠）唯在欲（界。）无轻安故。寻伺容与十一善俱。初静虑中。轻安俱故。
　　
　　　（寅）七烦恼相应门
　　
　　悔。但容与无明相应。此行相粗。贪等细故。睡眠寻伺。（得与）十烦恼俱。此彼展转不相违故。
　　
　　　（寅）八随惑相应门
　　
　　悔与中（二）大（八）随惑容俱。非（与）忿等十（俱。以忿等十。）各为主故。睡眠寻伺。二十（皆）容俱（起。）眠等位中。皆（容）起彼（二十随烦恼）故。
　　
　　　（寅）九三性相摄门
　　
　　此四皆通善等三性。于无记业。亦（可有）追悔故。○有义。初（悔眠）二。唯是生得善（摄。以悔则）行相粗鄙。及（眠则）昧略故。（非加行善。）后二亦通加行善摄。（以）闻所成等（善法。）有寻伺故。有义初二亦（通）加行善（摄。以）闻思位中。有悔眠故。○后三皆通（有覆）染（无覆）净（二种）无记。恶作非染。解粗猛故。（若于）四无记中。悔唯中（间威仪路及工巧处）二（种无记。以其）行相粗猛。非定（变化。亦非）果（异熟）故。眠除第四（变化。）非定（所）引生（故。然）异熟生（之无记第六识）心。亦得眠故。寻伺除初（异熟无记。）彼（异熟之）解微劣。不能寻察名等义故。
　　
　　先正明通三性。次料简生得加行二善。后料简有覆无覆二无记。及料简四无记也。四无记者。一异熟。二威仪路。三工巧。四变化也。解。即行相也。
　　
　　　（寅）十界系现缘门又三。初明界系。二明现起。三明互缘。（卯）今初
　　
　　恶作睡眠。唯欲界有。寻伺。在欲（界）及初静虑。余界地法。皆妙静故。（无此四法）
　　
　　余界地。指色界二禅地。三禅地。四禅地。及无色界四地也。
　　
　　　（卯）二明现起
　　
　　悔眠（二法。）生上（地者。）必不现起。寻伺（二法。生）上（地及生）下（地者。）亦（容互）起下上。
　　
　　　（卯）三明互缘
　　
　　下（地）上（地之）寻伺。能（互）缘（于）上（地境）下（地境）。○有义。悔眠不能缘上。（悔则）行相粗近。（眠则）极昧略故。○有义。此二亦缘上境。有邪见者。悔修定故。梦能善缘所更（历之上界）事故。
　　
　　寻伺通于欲界初禅。故云下上互缘上下。悔眠唯局欲界。故但明缘上不缘上义。初义不缘者非。次义亦缘者正也。十界系现缘门竟。
　　
　　　（寅）十一学等三摄门
　　
　　悔非无学。离欲（界不还之位。即）舍（此悔）故。睡眠寻伺。皆通三种。（以）求解脱者（所有）有为善法。（亦）皆名学故。学究竟者（所有）有为善法。（亦）皆（名）无学故。
　　
　　一切凡夫及初二果。皆得有悔。三果以上。即更无悔。故非无学也。凡夫之睡眠寻伺。即非学非无学摄。初二三果之睡眠寻伺。即是学摄。四果及八地以上菩萨之睡眠寻伺。即无学摄。以其虽是有为。皆唯善故。
　　
　　　（寅）十二三断相摄门
　　
　　悔眠唯通见修所断。（非非所断。）亦邪见等势力起故。（所以悔眠皆可见所断摄。）非无漏道亲所引生故。（所以眠属修所断摄。）亦非如忧（之）深求解脱故。（所以悔属修所断摄。）若（于见修）已断（悔眠之后。仍有眠）故。（即）名（为）非所断。则无学（位中之）眠。（乃是）非所断摄。
　　
　　无漏道乃非所断。今眠既非无漏亲所引生。故非非所断摄。无学回心向大。深求无上解脱。得有忧根。名非所断。悔不同忧。故非非所断摄。若罗汉有眠。佛亦有眠。则是非所断摄。然罗汉及佛。皆永无梦。八地以上菩萨。虽称无学。仍有好梦。
　　
　　寻伺虽非真无漏道。而能引（生）彼（无漏道。又）从彼（无漏道）引生。故通见修非所断摄。
　　
　　引生无漏之寻伺。即修所断。无漏引生之寻伺。即非所断。分别烦恼相应之寻伺。即见所断也。
　　
　　有义。寻伺（之）非所断者。于五法中。唯（属第三）分别（所）摄。瑜伽说彼（寻伺）是分别故。有义。此（寻伺）二。亦（是第四）正智（所）摄。（以八正道之中。）说正思惟是无漏故。彼（思）能令心（起）寻求等故。又说彼（思）是言说（之）因故。未（至如来）究竟（之）位。于（法门）药（众生心行）病等。未能徧知。（所以）后得智中。为他说法。必假寻伺。非如佛地无功用说。故此（寻伺）二种。亦通无漏。（瑜伽）虽说寻伺必是分别。而不定说唯属第三（分别性所摄。以）后得正智中。亦有分别故。
　　
　　此更约五法判寻伺也。五法者。一名。二相。三分别。楞伽名为妄想。四正智。五如如也。有漏寻伺。见修所断。可属第三分别。无漏寻伺。即非所断。宜属第四正智。以是后得智故。若至佛果位中。则并此无漏寻伺亦断。以如来所有后得妙智。任运照机。不假寻伺故也。十二三断相摄门竟。
　　
　　　（寅）十三例结余门
　　
　　余门准上。如理应思。
　　
　　谓缘有事无事。缘有漏无漏。缘事境名境等也。第三能变广释六位心所别相中。正释别相竟。
　　
　　　（壬）二会示二谛二。初略问答。二广问答。（癸）今初
　　
　　（问曰。）如是六位诸心所法。为离心体有别自性。为即是心分位差别。（答曰。）设尔何失。
　　
　　　（癸）二广问答二。初难即离。二答妙理。（子）今初
　　
　　二俱有过。若离心体有别自性。如何圣教说唯有识。又如何说（唯）心远（行）独行。（又如何说）染净由心。（又如何说）士夫六界。（又）庄严论说。复云何通。如彼颂言。许心似（善染）二（法而）现。如是似贪等。或似于信等。无别染善法。
　　
　　二俱有过。是先总难。若离心下。别难说离之过也。士夫。即有情。六界。即地水火风空识。不别言心所也。余可知。
　　
　　若即是心分位差别。如何圣教说心相应。（以必）他性（乃名）相应。非自性故。又如何说心与心所俱时而起。如日与光。瑜伽论说。复云何通。彼说心所。非即心故。如彼颂言。五种性不成。分位差过失。因缘无别故。与圣教相违。
　　
　　此别难说即之过也。心王如日。心所如光。日若即光。则光外无日。云何空中复见圆日。光若即日。则日外无光。十方世界应同为日。心所若即是心。其过亦尔。又瑜伽颂言。若谓心所即是心王。则五种取蕴之性不得成就。以无受想行三蕴故。又若谓但由分位差别而立五蕴者。亦有过失。以一刹那中。其因缘必无差别可得故。则与圣教相违。盖圣教说五蕴法。同在一刹那中横具。不依前后假立故也。
　　
　　　（子）二答妙理
　　
　　应说离心有别自性。以心胜故。（所以圣教但）说（为）唯识等。（又此）心所依（于）心（王）势力生故。（所以庄严论中）说似彼现。非（谓）彼（善染法）即（是）心（王。）又（凡）识心（之）言。（决定）亦摄心所。（以其）恒相应故。（所以诸圣教中）唯识等言。及现似彼。皆无有失。（然）此（且）依世俗。（说别有体。）若依胜义。（则）心所与心。非离非即。（乃至）诸识相望。应知亦然。是谓大乘真俗妙理。
　　
　　心王心所种现各别者。俗谛也。心王心所一一皆非即离者。真谛也。设非真谛。则俗谛无所依体。设非俗谛。则真谛无可表彰。真谛如水。俗谛如流与波。若知水外别无波流。则知波流之外亦别无水。真是俗家之真。俗是真家之俗。实际理地。原自不舍一法。今事门头。原自不立一尘。岂至分河饮水哉。故宗镜云。若不了性。亦不了相。其相即妄。若不识相。亦不识性。其性即孤。应须性相俱通。方得自他兼利。又云。楞伽经说。诸识有三种相。谓转相。业相。真相。此三种相通于八识。谓起心名转。八俱起故。皆有生灭。故名转相。动则是业。如三细中初业相故。八识皆动。尽名业相。八之真性。尽名真相。智旭曰。既八识皆有三相。则五十一心所法。何不例亦有三相哉。故慈恩云。识性识相。皆不离心。心所心王。以识为主。归心泯相。总言唯识。唯遮境有。执有者丧其真。识简心空。滞空者乖其实。此之谓也。初明差别等前六门竟。
　　
　　　（己）二明共依等后三门二。初举颂。二论释。（庚）今初
　　
　　已说六识心所相应。云何应知现起分位。颂曰。依止根本识。（七共依门。）五识随缘现。或俱或不俱。如涛波依水。（八俱转门。）意识常现起。除生无想天。及无心二定。睡眠。与闷绝。（九起灭分位门。）
　　
　　　（庚）二论释三。初释共依门。二释俱转门。三释分位门。（辛）今初
　　
　　论曰。根本识者。阿陀那识。染净诸识生（起之）根本故。依止者。谓前六转识。以根本识为共（依）亲依。
　　
　　阿陀那名。通至佛果。故偏举之。共依。指现行本识。乃六识所同依故。亲依。指本识中所藏种子。乃六识之各别种故。
　　
　　　（辛）二释俱转门
　　
　　五识者。谓前五转识。种类相似。故总说之。随缘现（之为）言。显（其）非（能）常起。缘。谓作意根境等缘。谓五识身。内依本识。外随作意五根（五）境等。众缘和合。方得现前。由此或俱或不俱起。（以）外缘合者有顿渐故。如水（所起）涛波。随缘（而有）多少。此等法喻。广说如经。
　　
　　五识种类相似者。一俱依色根。二同缘尘境。三俱缘现在。四俱有间断。故相似也。作意根境等缘者。谓眼识藉九缘生。一空。二明。三根。四境。五作意心所。六根本依。即第八识。七染净依。即第七识。八分别依。即同时意识。九种子依。即第八识中所藏转识种子也。耳识藉八缘生。不须明缘。以暗中亦闻声故。鼻识。舌识。身识。皆藉七缘而生。不须空明。以合时方知故。余可知。
　　
　　　（辛）三释分位门二。初释意识常起。二释五位不行。（壬）初中二。初对诸识。通明起不起。二对前五别明常现起。（癸）今初
　　
　　由五转识行相粗动。所藉众缘时多不具。故起时少。不起时多。第六意识虽亦粗动。而所藉缘无时不具。由违缘故。有时不起。第七八识行相微细。所藉众缘一切时有。故无缘碍令总不行。
　　
　　第六意识所藉五缘。一意根。二法境。三作意。四根本依。五种子依。此五种缘。一切时中定皆可得。唯除生无想天等五位。名为违缘也。第七识但藉三缘。一本识。二作意。三种子。第八识但藉四缘。一第七识。二作意。三境界。四种子。
　　
　　　（癸）二对前五别明常现起
　　
　　又五识身。不能思虑。唯外门转。起藉多缘。故断时多。现行时少。第六意识。自能思虑。内外门转。不藉多缘。唯除五位。常能现起。故断时少。现起时多。由斯（颂中）不说此（第六识为）随缘现。
　　
　　初释意识常起竟。
　　
　　　（壬）二释五位不行三。初正明五位。二释及与言。三判通凡圣。（癸）初中三。初标征。二别释。三总结。（子）今初。
　　
　　五位者何。生无想等。
　　
　　　（子）二别释三。初释无想天报。二释二无心定。三释睡眠闷绝。（丑）今初
　　
　　无想天者。谓（于因中）修彼（无想）定（时。有）厌（患）粗想（之）力。（所以）生彼天中。违（碍）不恒行（之）心及心所。（但以）想灭为首。名（之为）无想天。故六转识。于彼（天中）皆断。有义。彼天（从初生及至命终）常无六识。圣教说彼（天）无转识故。说彼（天）唯有（十二）有（支中之）色支（而无名支）故。又说彼为无心地故。有义。彼天将命终位。要起转识。然后命终。彼必起下（地之）润生爱故。瑜伽论说。后想生已。是诸有情（乃）从彼（天）没故。然说彼无转识等者。依长时说。非谓全无。有义。（初）生（彼天）时亦有转识。（以将生）彼（天之）中有。（亦）必起润生烦恼故。（例）如余（禅天之）本有初（生时。）必有转识故。瑜伽论说。若生于彼（天。）唯入（定而）不起（定。）其想若生。（即）从彼（天）没故。（设使）彼（天之）本有（于）初（生时）若无转识。如何（可）名入（定。以）先有后无。乃（可以）名入故。（又）决择分言。（彼天于）所有生得心心所灭。名无想故。此言（之）意。（正）显彼（天之）本有（于）初（生时。必）有异熟生（之）转识暂（时现）起。（但由）宿（习此定之）因缘力。后（乃违此转识令）不复生。由斯（无想定力。）引起异熟无记分位差别。（所以）说名（为）无想（天。例）如（加行）善（根所）引生（之无想灭尽二定。以加行善故。所以）二定（亦得）名善。（今无想定所引生之异熟。所以名为无想天也。设）不尔（者。则）转识一切不行。如何（决择分中）可言唯生得（之心心所）灭。故（知）彼（天）初（生之）位。转识（亦必）暂起。
　　
　　初正释无想天之名义。次有义下。凡三解。第三为正。大佛顶经亦云。初半劫灭。后半劫生也。本有。指一期现在之身。生得心心所。指初生时即得现起之心及心所。所谓异熟生无记。余可知。
　　
　　彼（无想）天唯在第四静虑（之中。以）下（三禅中。其）想粗动。难可断故。上（四空中。）无（此）无想异熟处故。即能引发无想定（之）思（业。）能感彼天异熟果故。
　　
　　此更释无想果处。及无想果之因种也。三禅已下。想粗难断。四空灭色存心。无想灭心存色。故四空天。无此无想异熟之处。当知无想异熟。必寄第四禅天处也。思业。即思心所。令心造作无想定业。所熏成种以为其因。乃招感于彼天之果。初释无想天报竟。
　　
　　　（丑）二释二无心定二。初略明。二广释。（寅）今初
　　
　　及无心二定者。谓无想（定。及）灭尽定。俱无（前）六（转）识。故名无心。
　　
　　　（寅）二广释二。初无想定。二灭尽定。（卯）今初
　　
　　无想定者。谓有异生。伏（第三禅）徧净（天之俱生）贪。未伏上（界之）染。由（永）出离想（之）作意（而）为先（导。）令不恒行（之）心（及）心所（得）灭。想灭为首。立无想名。令身安和。故（虽不与定心所相应。而）亦名定。
　　
　　此正释无想定之名义也。徧净贪及上染。皆指六识相应之思惑。出离想。谓悞认彼处以为涅槃。不恒行心心所。即前六转识。及彼相应之心所。余可知。
　　
　　修习此定。品别有三。下品修者。现法必退。不能速疾还引现前。后生彼天。不甚光净形色广大。定当中夭。中品修者。现不必退。设退（亦能）速疾还引现前。后生彼天。虽甚光净形色广大。而不最极。虽有中夭。而不决定。上品修者。现必不退。后生彼天。最极光净。形色广大。必无中夭。穷满（彼天五百大劫）寿量。后方殒没。
　　
　　此约三品修因以判三种所招果也。现法。即现生。
　　
　　此定唯属第四静虑（所摄。）又唯是善。（以是）彼（加行善心等法）所引（生）故。下（三禅地及）上（四空）地（中。）无（有此定。）由前（所）说（想粗动等之理）故。
　　
　　此更约界地判。及约三性判也。
　　
　　四业通三。除顺现受。
　　
　　此更约四业判也。四业者。一顺现受业。谓决定猛利心所作善恶。能令现世即招苦乐二报。二顺生受业。谓上品心所作善恶。能令转身即决受报。三顺后受业。谓中品心所作善恶。能令二生三生乃至百千生后。方受其报。四不定受业。谓下品心所作善恶杂业。或受不受。以微弱无大力故。今无想定下品修者。或不定受。或顺后受。或顺生受。中品修者。或顺后受。或顺生受。上品修者。则顺生受。决无此世即受彼天果报之理。故除顺现受也。
　　
　　有义。此定唯欲界起。由诸外道说力起故。人中慧解极猛利故。有义。欲界先修习已。后生色界。能引现前。（但）除无想天。（乃）至（色）究竟（天。不起此定）故。
　　
　　此更申明起定之处也。有两家解。第二周悉。无想天不起者。由成此定。乃感生无想天。非于彼天。方起此定。又彼天寿尽。决当退生欲界。不更起此定也。五不还天。皆是圣者。故亦不起此定。初禅二禅三禅四禅天中。皆得引起。可知。
　　
　　此由厌想。欣彼果入。故惟有漏。非圣所起。
　　
　　此更约有漏无漏判也。谓修此定者。本由厌患粗想。欣慕彼无想果。然后得入。则是非灭计灭。故唯有漏。而有学无学二种圣人。不起此定。唯是非学无学摄也。初无想定竟。
　　
　　　（卯）二灭尽定
　　
　　灭尽定者。谓有（三乘）无学（圣人。）或（复）有学圣（人。）已伏或离无所有（处之俱生）贪。（于）上（非非想处之）贪。（则无学已伏或离。而有学）不定。由（暂）止息想（之）作意为先。令不恒行（之心心所。及）恒行（中之一分）染污心心所（皆）灭。（故）立灭尽（之）名。令身安和。故（虽不与定心所相应。而）亦名定。（又）由（加行之时。）偏厌受想。（故）亦名（为）灭彼（受想之）定。
　　
　　此正释灭尽定之名义也。已伏指有学及顿悟菩萨。或离。指无学二乘及彼回心者。止息想。谓厌患劳虑。暂取寂静。不计为涅槃也。此定亦名灭受想定。故更释彼得名之由。
　　
　　修习此定。品别有三。下品修者。现法必退。不能速疾还引现前。中品修者。现不必退。设退（亦能）速疾还引现前。上品修者。毕竟不退。
　　
　　此但判三品。不云招果者。是无漏道。不感异熟也。
　　
　　此定初修。必依有顶。游（历）观（察真）无漏（理以）为加行。（乃得证）入。（以九）次第定（之）中。（此灭尽定）最居后故。虽（此定亦仍）属有顶。而（是）无漏（所）摄。若修此定已得（淳熟。出入）自在。（则于）余地心后。亦得现前。
　　
　　此判修定之所依也。有顶。谓三有极顶。即非想非非想定是也。凡佛弟子欲修灭尽定者。必依次第而修。谓先以觉观净除欲染。离生喜乐而入初禅。次以内净舍离觉观。定生喜乐而入二禅。次更舍弃喜动。离喜妙乐而入三禅。次更双亡苦乐。舍念清净而入四禅。次更灭色缘空。入无边空处定。次更灭空缘识。入无边识处定。次更灭识缘无所有。入无所有处定。次更灭无所有。缘于非想非非想处。入非想非非想定。次后了知此种极微细想。仍是有漏有为。即依此定。游观寂灭真无我理。伏灭第六心王心所。并伏第七识中。俱生我执令不现行。乃入此灭尽定。是故九次第定。此居最后。不依有顶。不能加行证入也。虽依有顶。而非有漏。以必游观无漏。方能入故。若修至淳熟。则随意出入。无不自在。或于无所有地心后得入。或于识处地心之后得入。乃至或于离生喜乐地心之后得入。或于欲界散地心后亦得径入也。
　　
　　（此定）虽属道谛。而是非学非无学摄。（以其）似涅槃故。
　　
　　此更约学等三摄判也。既属道谛。宜是学无学摄。然似涅槃。故非学。非真涅槃。故非无学。
　　
　　此定初起。唯在人中。（必由）佛及弟子说力（乃得）起故。人中慧解极猛利故。（若于人中先修得已。则于）后（时。生）上二界。亦得现前。邬陀夷经。是此诚证。（以）无色（天。但无业果粗色。）亦名（为）意成天。（元有定果色）故。（所以得依无色定果而入此定也。然）于（大乘诠显）藏识（之）教未信受者。若生无色（界中。）不起此定。（以）恐（既）无色（身。又复无）心。成断灭故。（若）已信（有藏识者。）生彼（无色四天。此定）亦得现前。（以其）知有藏识不断灭故。
　　
　　此更判起定处也。初必人中。后通四禅及无色界。
　　
　　要断三界见所断惑。方起此定。（以诸）异生不能伏灭有顶心心所故。（又复）此定微妙。要（先）证（于）二空。随应后得（智之）所引发故。
　　
　　此更判起定人也。异生未断分别我法二执。未证我法二空妙理。纵令以欣厌力。伏灭无所有处心及心所。而于非非想处心及心所。决定不能伏灭。以彼所修世间有漏道力。本劣弱故。唯有三乘圣者。或于初果位中。以根本智先证我空。或于初欢喜地。以根本智先证我法二空。然后随彼二空之后得智。渐次伏灭三界思惑至都尽位。乃入此微妙定。是中二乘以我空后得智引发此定。但伏第七识中微细我执。故虽身心度百千劫如弹指顷。不能现诸威仪。以未达法空故。菩萨以二空后得智引发此定。兼伏第七识中微细法执。故能不起灭定。现诸威仪。以得法自在故。
　　
　　有义。（于）下八地修所断惑（之）中。要全断欲（界九品思惑。）余（之七地但）伏（其）惑。（或亦除）断。然后方能初起此定。（以）欲界（之）惑种。（不善有覆）二性繁杂。障定（之力）强故。（经论）唯说不还（果人。）三乘无学。及诸菩萨。（乃能）得此定故。彼（等）随（其）所应。生上八地。皆得后起（此定。）
　　
　　此下更复细判定前所断惑也。有两家解。第二为正。今初家谓人中但断欲界思惑。即能起灭尽定。后生四禅四空。亦皆得起。以阿那含果。即可得此定故。
　　
　　有义。要（须尽）断下之四地修所断惑。余（之五地。但）伏（其）惑。（或亦除）断。然后方能初起此定。（以下四地中）变异受俱（之）烦恼种子。（其）障定（之力亦）强故。彼（等）随（其）所应。生上五地。皆得后起（此定。）
　　
　　此第二正解。谓人中须断下四地惑。方起此定。后生上五地中。乃得后起也。下四地。谓一者欲界五趣杂居地。二者初禅离生喜乐地。三者二禅定生喜乐地。四者三禅离喜妙乐地也。变异受。谓忧喜苦乐四种受也。上五地。谓一者四禅舍念清净地。二者空处地。三者识处地。四者无所有处地。五者非非想处地也。
　　
　　若伏下惑能起此定。后不断退生上地者。岂生上已却断下惑。
　　
　　此下问答释妨也。今先问曰。若于第四禅及四空惑。但伏不断。即能起此定者。假使不还果人。后于所伏之惑。不断不退而生无色上地。然彼下地惑种尚犹未断。岂既生上地已。却乃断下地惑耶。
　　
　　断亦无失。如生上者。断下末那。俱生惑故。
　　
　　此先纵答也。谓假使生上却断下惑。亦无有失。如生上地证无学者。一时顿断下九地之末那相应俱生惑故。盖六识中俱生烦恼。其相粗显。故三界九地种子。次第渐断。第七识中俱生烦恼。其相细微。故三界九地种子。须待金刚喻定方能顿断也。
　　
　　然不还者。对治力强。正润生位。不起烦恼。但由惑种润上地生。（又复）虽所伏惑。有退（起有）不退（起。）而无伏下生上地义。故无生上。却断下失。
　　
　　此释伏难。兼正答前问也。释伏难者。难曰。若得灭定后不断退而生上地。则正生时。岂无润生烦恼。今释之曰。然不还果圣人。对治力强。故润生位。不必起于现行烦恼。但由惑种。润上地生耳。正答前问者。虽灭尽定所伏之惑。有退不退。而六识中修所断种。必须断下方得生上。本无伏下生上地义。故亦无生上却断下惑之失也。且如有人于此。已断初禅二禅三禅思惑。又伏第四禅及四空思惑。而得此定。已后或起第四禅等思惑。或不起第四禅等思惑。皆不可知。但必断尽第四禅思惑种子。方生空处。断尽空处思惑种子。方生识处。乃至断尽无所有处思惑种子。方生非非想处。倘一生中灭定不退。虽已永伏非非想惑。而第四禅惑种未断。命终仍必生于五不还天。万无径生四空之理也。问曰。凡夫外道。但伏下地思惑。亦未曾断。何故展转得生上地。那含圣人。何故伏惑不断。反不生上地耶。答曰。凡夫外道。邪见取著。故但伏下地思惑。即能生于上地。报尽之后。仍复下坠。譬如仰空射箭。力尽则堕也。那含圣人。已破见惑。于三界中。不复取著。但其任运烦恼。未能顿断。故下地烦恼渐渐尽时。转转寄生上地。以次断尽。上地烦恼。便出尘界。譬如火不添薪。渐从熄灭也。
　　
　　若诸菩萨。先（于）二乘位（中。）已得（此）灭（尽）定。后（方）回心（向大乘）者。（则于）一切（三贤十圣）位中。（皆悉）能起此定。若不尔者。或有乃至七地满心。方能永伏一切烦恼。虽（七地中。犹）未永断欲界修（所断）惑（种子。）而（能）如（彼不还果人）已断（惑者一般。亦复）能起此定。论说已入远地菩萨。方能现起灭尽定故。（复）有（一类利根菩萨。始）从初地。即能永伏一切烦恼。如阿罗汉。彼（于初地乃至第）十地中。皆起此定。经说菩萨前六地中。亦能现起灭尽定故。
　　
　　此更就菩萨以判灭定起位也。若不尔者。指未得灭定先回心之二乘。一切烦恼。指三界现行思惑。余皆可知。二释二无心定竟。
　　
　　　（丑）三释睡眠闷绝
　　
　　无心睡眠与闷绝者。谓有极重睡眠闷绝。令前六识皆不现行。（故亦得无心之名。盖由）痴（劳）极（重）等缘所引身位。（身劳顿故。六情闇闭。）违前六识（令不现行。）故名极重睡眠。此（极重）睡眠时。虽无彼（四不定中睡眠心所之）体。而由彼（引起。相）似（于）彼。故假说彼（睡眠之）名。（复有感冒）风热等缘所引身位。亦违六识（令不现行。）故名极重闷绝。或此（疲极风热等缘。）俱是触处少分（所摄。）
　　
　　二别释竟。
　　
　　　（子）三总结
　　
　　除斯五位。意识恒起。
　　
　　初正明五位竟。
　　
　　　（癸）二释及与言
　　
　　（问曰。）正死生时。亦无意识。何故但说五位不行。○有义。（正）死生（位。即以颂中）及与（之）言（而）显。（破曰。）彼说非理。所以者何。（圣教）但说六时名无心故。谓前五位。及（入）无余依（涅槃界者。今但）应说死生即闷绝摄。彼（死生）是最极闷绝位故。（然颂）说及与（之）言。（为）显五（位）无杂（故耳。又颂但言五位。不说六时无心者。）此（中欲）显六识断已。后时依本识中（各）自种（子）还起。由此不说入无余依。（以入无余依后。则不起故。）
　　
　　释此为二。初义非。次义正。并可知。
　　
　　　（癸）三判通凡圣
　　
　　此五位中。异生有四。除在灭定。圣唯后三。于中如来（及八地以上）自在菩萨。唯得存一。无（极重）睡（眠及）闷（绝）故。
　　
　　凡夫外道。皆名异生。以未证圣法故。不能入灭尽定。三乘圣人。不入无想定。不生无想天。八地已上。得法自在。故无极重睡闷。但有时入灭定耳。已上从第二卷中间至此。初分释三能变相竟。
　　
　　　（丁）二会三能变俱转以示二谛三。初总明俱转。二料简俱转义。三结示二谛。（戊）今初
　　
　　是故八识。一切有情。心与末那。二恒俱转。若起第六。则三俱转。余随缘合。起一至五。则四俱转。乃至八俱。是谓略说识俱转义。
　　
　　一切有情。通指十界圣凡而言之也。余可知。
　　
　　　（戊）二料简俱转义。共有六番问答。（己）今初番
　　
　　（问曰。）若一有情。（而有）多识俱转。如何说彼是一有情。（答曰。）若立有情（而是）依识多少。（则）汝（于）无心位。应非有情。又他分心现在前位。如何可说自分有情。然立有情。（或）依命根数。或（依）异熟识。俱不违理。彼（命根及异熟识。）俱（是）恒时唯有一故。
　　
　　他分自分。乃以六道相望而互论也。且如只今为人。则以人为自分。其余五道皆名他分。然正为人时。或忽起天道心。或忽起地狱心等。若但依识多少而立有情。则正起天道识时。便应名为天道有情。何故仍名为人道有情耶。余可例知。命根。即依色心连持不断功能假立。异熟识。即第八果报无记识也。
　　
　　　（己）第二番问答
　　
　　（问曰。）一身唯一等无间缘。如何俱时有多识转。（答曰。）既许此一（等无间缘。）引多（后念相应）心所。宁不许此（亦）能引多心（王。）又谁定言此缘唯一。说多识俱者。许此缘（亦）多故。又（如）欲（于）一时取多境者。多境现前。宁不顿取。（以）诸根境等和合（之）力。（既是）齐（平。若谓）识（必）前后（次第而）生。不应理故。又（如诸）心所（之体）性虽无差别。而（善等）类别者。许多俱生。宁不许心异类俱起。又如（水之）浪。（镜之）像。依一起多。故依一心。多识俱转。又若不许意（识）与五（识）俱。（则意识）取彼（五识）所缘（之境）应不明了。（喻）如（独）散意识。（亦但）缘久灭故。
　　
　　小乘所执七十五法。心法唯一。由前灭心。引生后心。故云一身唯一等无间缘也。答中先顺答。次逆答。顺答者。假使只一等无间缘引生多识。亦复无过。以彼亦许一等无间引生多心所故。次逆答者。既许有情各有八识。亦许八识各有等无间缘也。又汝若不许多识俱转。则色声香味触等多境现前。一刹那中宁不顿取。若谓根境虽齐。识有前后。则不合理。又既许一时有多心所俱生。何独不许一时有多心王俱转。又如水镜唯一。浪像可多。则知藏识唯一。转识可多。又若不许同时意识与五识俱。则意识起时。前五已灭。便同独头意识缘已灭境。如何得明了耶。
　　
　　　（己）第三番问答
　　
　　（问曰。）如何（与）五（识）俱。唯一意识。于色等境。（乃能）取一或多。（答曰。）如眼等识。各于自境（亦能）取一或多。此（意识于五尘境取一或多。）亦（复）何失。（以六识之）相见（二分。）俱有种种相故。
　　
　　复有小乘。妄计有五意识。故难唯一意识。不应顿取多境。答释可知。应立量云。同时一意识是有法。能取多境宗。因云。相见俱有种种相故。喻如一眼识能取多色等。
　　
　　　（己）第四番问答
　　
　　（问曰。）何故诸识同类不俱。（答曰。）于自所缘（若不可了。多亦无用。）若可了者。一已能了。余无用故。
　　
　　同类不俱。谓一刹那中。无二眼识并生。乃至无二藏识并生也。答意可知。
　　
　　　（己）第五番问答。
　　
　　（问曰。）若尔。（则）五识已（能各）了自境。何用俱起意识了为。（答曰。）五俱（之）意识。（能）助五（识）令起。非专为了五识所缘（而已。）又（意识）于彼（五识）所缘。能明了取。异于眼等（五）识。故非无用。由此圣教。说彼意识名有分别。五识不尔。
　　
　　五识不尔者。但有自性分别。不同意识更有随念计度二种分别也。
　　
　　　（己）第六番问答
　　
　　（问曰。）多识俱转。何不（如心王心所之互）相应。（答曰。）非同境故。设同境者。彼此所依体数异故。（喻）如五根（之与五）识。（虽亦同境）互不相应。
　　
　　非同境者。眼识以色为境。乃至身识以触为境也。难曰。同时意识。与五识既是同境。何不相应。释曰。彼此所依体数异故。彼五识依五色根。此意识依于意根。是一异也。各有自证分体。从自种生。是二异也。此第六识。与五十一心所。皆得相应。彼前五识。虽与徧行五。别境五。善十一。根本三。中二。大八相应。是三异也。喻如五根之与五识。虽亦同境。而根是色法。识是心法。根为所依。识为能依。根为能发。识为所发。根但照境不能了别。识能了别。而无形像。识属现量。根属比量。故不可说如心心所之和顺似一而名相应。二料简俱转义竟。
　　
　　　（戊）三结示二谛
　　
　　八识自性。不可言定一。（以见分）行相。（及）所依（根。所）缘（境。）相应（之心所。四义皆）异故。又一（识）灭时。余（识）不灭故。（又七是）能（熏。八是）所熏。（如此）等相（亦）各异故。（然而）亦非定异。经说八识如水波等。无差别故。（设使）定异应非（互为）因果性故。（当知）如幻事等。无定性故。
　　
　　此结示俗谛也。先明不定一义。次明不定异义。第八识如水。前七识如波。波之与水。不即不离。不一不异。因之与果。亦复如是。故总以如幻结成无性。当知无性之俗。俗不违真也。量云。八识是有法。非定一异宗。因云。无定性故。喻如幻事。
　　
　　如前所说（三能变）识（六位心所）差别（之）相。（且）依（四俗谛中第二道）理世俗。（说有此事。）非（谓四真谛中第四）真胜义（谛。亦有此差别也。以）真胜义中。心言绝故。
　　
　　此结示真谛也。心路绝故不可思。言路绝故不可议。以心言皆悉无性。故名为绝。非是离于心言之外。别有一个非心非言境界以为真谛。当知无相之真。真不违俗。是故第八识如水。前七识如波。真胜义则如湿性。非波非水。亦不异波水也。四俗谛者。一假名无实谛。谓军林瓶车等。二随事差别谛。谓三科五蕴等。三方便安立谛。谓苦集灭道等。四法假名非安立谛。谓二空真理。四真谛者。一体用显现谛。即第二俗。二因果差别谛。即第三俗。三依真显实谛。即第四俗。四废诠谈旨谛。即一实真如。前一俗。唯俗非真。后一真。唯真非俗。中间三位。望后名俗。望前为真。虽云八谛。秖是五位。今所明八识六位心所。即约随事差别谛说。亦名为体用显现谛。以不同外道余乘所执我法。故名为理。以不约平等一实真如法性。故名世俗。
　　
　　如伽他说。心意识八种。俗故相有别。真故相无别。相所相无故。
　　
　　此结示真俗不二也。不变随缘。如举真金而作众器。故相有别。随缘不变。如彼众器全体即金。故相无别。以能相所相。本无性故。谓能即非能。所即非所。故名为无。非离能所之外。更立一个无能无所为真谛也。若向此结示中荐取分明。则知性相二宗。同条共贯。更无两辙。故宗镜录曰。智者大师净名疏中问云。今依龙树之学。何意用天亲之义。答。龙树天亲。岂不同入不二法门乎。今何取舍定执也。若分别界外结惑生死。及诸行名义。当细寻天亲所作。若观门遣荡。安心入道。何过龙树。故知菩萨制作。一一关于圣典。故非出自胸臆。广引证明。令生闻慧。若不先明识论天亲护法等。剖析根尘微细生死。又焉得依龙树观门遣荡。如无差别。无可圆融。若不先诊候。察其病源。何以依方。施其妙药。今时多不就己仔细推寻。及广披圣典。教观俱昧。理行全亏。唯尚随语依通。一时遣荡。拂迹而迹不泯。归空而空不亡。以不出法尘。全为影事。殊不识心王心所。种现根随。微细根尘。生灭起处。心心流注。念念现前。如醉如痴。懵无知者。智灯既闇。定水全枯。未审何门。能得清净。噫。智者永明。皆于性相融通若此。而今之学者。犹复胶柱鼓瑟。不知会归自心。不亦哀哉。已上广明能变三相竟。
　　
　　　（丙）二广明所变唯识二。初正明所变。二广释外难。（丁）初中二。初结前举颂。二以论释成。（戊）今初
　　
　　已广分别三能变相。为自所变（相见）二分所依。云何应知依识所变。假说我法。非别实有。由斯一切唯有识耶。颂曰。是诸识转变。分别所分别。由此彼皆无。故一切唯识。
　　
　　　（戊）二以论释成二。初正释颂文。二释小乘难。（己）初中二。初约见相二分释。二约转似外境释。（庚）今初
　　
　　论曰。是诸识者。谓前所说三能变识。及彼心所。（以其）皆能变似见相二分。立转变名。所变见分。说名分别。（以其）能取（于）相（分）故。所变相分。名所分别。（以是）见（分之）所取故。由此正理。（故知）彼实我法。离识所变皆定非有。（以）离能（取）所取（之外。）无别物故。非有实物。离（于能所之）二相故。是故一切有为无为若实若假。皆不离识。（然此）唯（之为）言。（但）为遮（遣）离识实物。非（并遮遣）不离识（之）心所法等。
　　
　　有为者。心王心所色法及不相应行也。无为者。虚空择灭等六无为也。实者。心王心所色法。从缘生也。假者。不相应行。依于色心分位立也。以要言之。即是五位百法。言皆不离识者。所谓心王。即识自相故。心所。即识相应故。色法。即二所现故。不相应行。即三分位故。无为。即四实性故。然唯遮离识实物非有。非遮相应心所为无。故唯识言。亦摄心所也。是中唯遮外境非有。识表心及心所非无。即遣虚存实观。不云唯相唯见而云唯识。即舍滥留纯观。不云唯二分而云唯识。即摄末归本观。不云唯心心所而云唯识。即隐劣显胜观。无为即识实性。亦不离识。乃至如前文云。俗故相有别。真故相无别等。即遣相证性观也。
　　
　　　（庚）二约转似外境释
　　
　　或转变者。谓诸内识转似我法外境相现。此能转变。即名分别。虚妄分别为自性故。谓即三界心及心所。此所执境。名所分别。即所妄执实我法性。由此分别。变似外境。假我法相。彼所分别实我法性。决定皆无。前引教理。已广破故。是故一切皆唯有识。（但由）虚妄分别（而）有。（已）极成故。唯既不遮不离识法。故真空等亦是有性。由斯远离增减二边。唯识义成。契会中道。
　　
　　前引教理。指第一卷及第二卷初。广破我法二执之文。真空。即圆成实性。等。即依他起性也。实我实法。名徧计所执性。心及心所。名依他起性。二空真理。名圆成实性。徧计非有。故无增益之过。依圆不无。故无损减之过。不减不增。是名中道。初正释颂文竟。
　　
　　　（己）二释小乘难九。初释唯识所因难。二释世事乖宗难。三释圣教相违难。四释唯识成空难。五释色相非心难。六释现量违宗难。七释梦觉相违难。八释外取他心难。九释异境非识难。（庚）初中二。初略问答。二广问答。（辛）今初
　　
　　（问曰。）由何教理。（而）唯识（之）义（可以证）成。（答曰。前文）岂不已说。
　　
　　　（辛）二广问答二。初问。二答。（壬）今初
　　
　　虽说（犹）未（显）了。（以前所引教理。但为破于他义。然）非（是但）破他义。（而）己义便（可）成（立。）应更确陈。（以）成此（唯识）教理。
　　
　　　（壬）二答为三。初引教。二显理。三总证。（癸）今初
　　
　　如契经说。三界唯心。又说。所缘唯识所现。又说。诸法皆不离心。又说。有情随心垢净。又说。成就四智菩萨。能随悟入唯识无境。一（者了达）相违识相（之）智。谓于一处鬼人天等随业差别。所见各异。境若实有。此（所见差别）云何（得）成。二（者）无所缘（境。而）识（现可得之）智。谓缘过未梦境像等。非实有境。识现可得。彼境既无。（则凡）余（现在境。）亦（复）应尔。三（者）自应无倒（之）智。谓愚夫智。若得实境。彼应自然成无颠倒。不由功用。应得解脱。（今既不尔。则知所执实境。但是颠倒妄计。）四（者）随三（种妙）智（境。即随）转（之）智。（何等为三。）一（知一切境界）随（八境已上心）自在者（妙）智（而）转（之）智。谓已证得心自在者。随欲转变地等皆成。（假使）境若实有。如何可变。二（知一切境界）随观察者。（妙）智（而）转（之）智。谓得胜定修法观者。随观一境。众相现前。（假使）境若是真。宁随心转。三（知一切境界）随无分别（妙）智（而）转（之）智。谓起证实无分别智。（则）一切境相皆不现前。（假使）境若是实。何容不现。菩萨成就（此）四智者。于唯识理。决定悟入。又伽他说。心意识所缘。皆非离自性。故我说一切。唯有识无余。此等圣教。诚证非一。
　　
　　所引诸教。并皆可知。自性者。即心意识之自体也。
　　
　　　（癸）二显理
　　
　　极成眼等识。五随一故。如余。不亲缘离自色等。
　　
　　宗镜云。第一比量。成立五尘相分色。皆是五识亲所缘缘。成其唯识义也。量曰。极成眼识是有法。决不亲缘离自识色宗。因云。极成五识中随一摄故。喻如余极成四识。乃至量曰。极成身识是有法。决不亲缘离自识触宗。因云。极成五识中随一摄故。喻如余极成眼识等。
　　
　　余识。识故如眼识等。亦不亲缘离自诸法。
　　
　　宗镜云。第二比量。成立第六识。并闇成立七八二识。皆缘自之亲相分不离于识。是唯识义也。量云。极成余识是有法。亦不亲缘离自识诸法宗。因云。是识性故。喻如极成眼识等。此中但言余识者。以小乘不许七八二识故。若言七八二识。恐彼不许。便犯所别不极成过。若只言六识。又不能闇立大乘第七第八两识故也。
　　
　　此识所缘。定非离此。二随一故。如彼能缘。
　　
　　宗镜云。第三比量。总成立一切亲相分不离心体。得成唯识也。量曰。六识亲所缘缘是有法。定不离六识体宗。因云。见相二分随一摄故。喻如彼能缘见分。
　　
　　所缘。法故。如相应法。决定不离心及心所。
　　
　　宗镜云。第四比量。成立一切疏所缘缘境皆不离心得成唯识也。量曰。一切随自识所缘是有法。决定不离我之能缘心及心所宗。因云。以是所缘法故。喻如相应法。言相应法者。即指前来已成立之亲相分也。此正成立第八识之相分。不离本识。望前六识。名为疏所缘缘。由彼小乘不许第八。故但云疏所缘缘。即是六识所托之本质境。乃第八识亲所缘缘。
　　
　　此等正理。诚证非一。
　　
　　结前四量也。二显理竟。
　　
　　　（癸）三总证
　　
　　故于唯识。应深信受。我法非有。空识非无。离有离无。故契中道。
　　
　　我法非有者。以是徧计所执性故。空。谓二空真如。即圆成实性。识。谓心王心所。即依他起性。空识非无者。以其非所执故。若执空识。亦是徧计。徧计本自非有。故离有。依圆本自非无。故离无。既离有无。理绝情谓。故即契中道矣。
　　
　　慈尊依此。说二颂言。虚妄分别（故）有（见相二分。）于此（二分之上。实我实法之）二（决定）都无。（即）此（依他性）中。唯有（无我无法真）空（之理。）于彼（真空理中。）亦有此（依他起性。）故说（有为无为）一切（诸）法。（有依圆故）非空。（无徧计故）非不空。有无及有故。是则契中道。
　　
　　此引二颂。以证三性圆离有无。契会中道。即是不思议三谛也。虚妄分别有句。明染分依但是有。即俗谛也。于此二都无句。明徧计我法本空。即真谛也。此中唯有空句。明依他中有圆成实。于彼亦有此句。明圆成实不离依他。盖是真俗不二。即显中道第一义谛体也。故说一切法非空非不空。则一切法无非中道。明矣。有字。即牒第一句。无字。即牒第二句。及有故。即牒第三第四两句。一切法有。即假也。一切法无。即空也。一切法及有故。即中也。故中论云。因缘所生法。即空即假即中。为令易解。说空假中。克实而言。唯一中道以为正体。中道离一切相。非徧计之所执。即为如实空义。中道即一切法。具依他之缘起。即如实不空义。虽有空与不空二义。而体元非空与不空。今既云一切法非空非不空。则八识一一非空非不空。即是中道。法尔具足三谛。五十一心所。一一非空非不空。即是中道。法尔具是三谛。十一色法。一一非空非不空。即是中道。法尔具足三谛。二十四种不相应行。亦一一非空非不空。即是中道。法尔具足三谛。六种无为亦复非空非不空。即是中道。法尔具足三谛。此性相两宗。血脉关通最显著处。人都忽而不察。奈之何哉。
　　
　　此颂且依染（分）依他（而）说。理实亦有净分依他。
　　
　　染分依他。因缘所生六凡法也。净分依他。因缘所生四圣法也。六凡诸法。既已一一即空假中。四圣诸法。何独不然。故曰十界无非即空假中。明文在兹。奈何不信。初唯识所因难竟。
　　
　　　（庚）二释世事乖宗难
　　
　　（难曰。）。若唯内识。似外境起。宁见世间情非情物。处时身用定不定转。（答曰。）如梦境等。应释此疑。
　　
　　此中自有四难。一者处定。二者时定。三者身不定。四者作用不定。一处定者。如南山在南。不可以识令其在北。故非唯识。二时定者。如缘山之识生时。固自有山。然缘山之识灭时。山不随灭。故非唯识。三身不定者。如多人同看灯光。其有翳者。别见五色重叠。则是虚妄。可名唯识。其无翳者。皆见清光。则是实境。故非唯识。四作用不定者。复有三难。一云如翳眼所见发蝇等物。即无作用。好眼所见发蝇等物。即有作用。无作用者。可名唯识。有作用者。则是实物。何名唯识。二云如梦中所得饮食衣服刀仗毒药。即无实用。可名唯识。觉时所得。便有实用。何名唯识。三云如乾闼婆城。则无实用。砖土城等。则有实用。虚实各殊。何名唯识。答云。如梦境等者。应引二十颂云。处时定如梦。身不定如鬼。同见浓河等。如梦损有用。初句。答第一处定第二时定难。第二第三两句。答第三身不定难。第四句。答第四作用不定难也。一释处定难者。且如梦见有山在南。梦中之心更缘北时。梦中之山依旧在南。岂果有山在于梦心之外耶。二释时定难者。且如梦见有山。梦中之心缘此山时。山固宛然。梦中之心不缘山时。山亦仍在。岂果离于梦心实有山耶。三释身不定难者。且如一类饿鬼。于恒河处。同见脓河。虽彼多鬼之所同见。岂实有脓河耶。若知饿鬼所见脓河。唯是自业所招。自识妄见。则知今人所见灯火清光。乃至日月星辰。山河国土。穷尽十方有漏国土。种种依正。皆是同分妄见而已。岂有识外实境可得。四释作用不定难者。且如梦得饮食刀仗等。即无实用。梦见男女交遘遗失不净等。即有实用。既有实无实。皆同一梦境。则汝所云作用不定。何一非唯识耶。
　　
　　　（庚）三释圣教相违难
　　
　　（难曰。）何缘世尊（不但说意法二处。而）说（有）十二处。（答曰。彼五根五尘十处。亦）依（本）识所变。非别实有。（世尊不过）为（今众生）入我空（观。所以）说（此）六二（之）法。（令观无我。喻）如（为）遮断见。（故假）说（相）续有情。（今大乘教。）为（令众生）入法空（观。所以）复说唯识。令知外法亦非有故。
　　
　　说十二处。为破我执。元非实法。譬如说续有情。但为破断见耳。岂可更计常哉。
　　
　　　（庚）四释唯识成空难
　　
　　（难曰。）此唯识性。岂不亦空。（设若）不尔。（其义）如何。（答曰。识性）非所执故。谓依识变妄执实法。（以）理（推征。了）不可得。说为法空。非（谓并）无离言正智所证唯识性故。（而）说为法空（也。）此识若无。便无俗谛。俗谛无故。真谛亦无。真俗相依而建立故。拨无二谛。是恶取空。诸佛说为不可治者。应知诸法有空不空。由此慈尊说前二颂。
　　
　　此中难意。谓由破我故。说十二处法。法既即空。则今由破法执。故说唯识。识岂不亦空耶。答意可知。恐又难曰。设无此识。亦何不可。故今答曰。此识若无。便无俗谛。盖八识及与心所。皆名俗谛。俗依真立。真依俗显。譬如色依空住。空依色显。又如波水依湿性立。湿性依波水显。真俗不二之旨。复见于此。谁云性相不同辙哉。
　　
　　　（庚）五释色相非心难
　　
　　（难曰。）若诸色处。亦（即以）识为体。何缘乃似色相显现。（又复）一类坚住相续而转。（答曰。无始以来虚妄）名言熏习。（妄作心外坚住相续等想。依斯）势力起故。（非有实物可得。然似外色现者。）与染净法为依处故。谓此（相分）若无。（则便）应无颠倒（妄执。）便无杂染。亦无净法。是故诸识亦似色现。如有颂言。乱相及乱体。应许为色识。及与非色识。若无余亦无。
　　
　　无妄执。则无杂染。无杂染。亦无净法。盖染净是对待法。皆依俗谛建立故也。是故十界染净。皆名俗谛。染净无性。则十界皆空。真俗不二。则十界皆中。明矣。乱相者。指所变之色相。乱体者。指能变之心体。色识者。指所变之乱相。非色识者。指能变之乱体。若无。余亦无者。谓若无能变。即无所变。若无所变。亦无能变也。宗镜曰。天亲唯识论。唯是一识。复有分别识。无分别识。分别识者。是识识。无分别识者。似尘识。一切法界所有瓶衣车乘等。皆是无分别识。例得云。复有分别色。无分别色。分别色者。如言光明即是智慧。无分别色。即四大所成色。智旭曰。分别识者。即颂所谓非色识也。无分别识者。即颂所谓色识也。色与非色。皆名为识。识外更无他法。故称唯识。此成唯识论之正旨也。例得以下。则以乱体名有分别色。以乱相名无分别色。有分别无分别。皆名为色。色外更无他法。故称唯色。此天台唯色唯香等义所由立也。良由诸法无性。名字亦空。故得作此妙说。非寻言逐句者。所能思议也。又临济大师。依此义而立四句。有时夺人不夺境。即一切唯色。有时夺境不夺人。即一切唯识。有时人境俱夺。则色识两亡。有时人境俱不夺。则色识宛尔。又智者大师。依此义而立四照。一者智照境。即有分别识照无分别色也。二者境照智。即有分别色照无分别识也。三者智照智。即有分别识照无分别识也。四者境照境。即有分别色照无分别色也。问曰。智照智者。应是以心缘心。则能缘所缘。皆有分别。何谓有分别识照无别识耶。答曰。能缘是见分。故得有分别用。所缘是相分。但托彼心以为本质。变似心相。譬如镜中之火。无能烧用。故设使真带质境。亦名无分别识耳。
　　
　　　（庚）六释现量违宗难
　　
　　（难曰。）色等外境。分明见证。现量所得。宁拨为无。（答曰。五识及同时意识）现量证（五尘）时。不执为外。后（念）意（识）分别（计度。）妄生外想。故现量境。（本）是（识）自相分。（以即）识所变故。（大乘）亦说为有。（惟彼）意识所执外实色等。（乃是）妄计有故。（大乘）说彼为无。又色等境。（皆是）非色似色。非外似外。如梦所缘。不可执为实是外色。
　　
　　　（庚）七释梦觉相违
　　
　　（难曰。）若觉时色。皆如梦境。不离识者。（譬）如（有人）从梦（而）觉。（即）知彼（梦所见色等。皆）唯心（现。）何故（今于）觉时。于自（所缘）色境。不知（皆是）唯识。（答曰。）如梦未觉（之时。）不能自知（所见唯心。）要至觉时。方能追觉（其无心外实境。只今）觉时境色。应知亦尔（与梦相似。）未（到）真觉（之）位。不能自知（其非实有。）至真觉时。亦能追觉。（今既）未得真觉。（则是）恒处梦中。故佛说为生死长夜。由斯未了色境唯识。
　　
　　追觉真觉。皆是入声。其余觉字。皆是去声。真觉有二。一分真觉。即初地以上。二究竟觉。即妙觉极果。推而广之。亦有相似觉。观行觉。名字觉。唯理即觉。则是熟睡长梦人也。
　　
　　　（庚）八释外取他心难
　　
　　（难曰。）外色实无。可非内识境。他心实有。宁非自所缘。（答曰。）谁说他心非自识境。但不说彼是亲所缘。谓（缘他心者。于自心中。有似他）识（之相分）生时。（此所现之似他识相。）无实作用。非如手等（之能）亲执外物。（非如）日等舒光（之能）亲照外境。但如镜等似外境现。名了他心。非亲能了。亲所了者。谓自所变。故契经言。无有少法能取余法。但识生时。似彼相现。名取彼物。如缘他心。（既必不能亲缘。应知缘于）色等（五尘。）亦尔。（不能亲缘本质也。）
　　
　　若达此义。则知诸佛心内众生之心。名为无漏相分。众生心内诸佛之心。名为有漏相分。然诸佛不能令彼众生之心即证无漏。众生亦不能令彼诸佛之心还成有漏。何有少法能取余法。不过还取自相分耳。既不能亲缘他心。但缘自所变相。则知亦决不能亲缘五尘本质。但缘自所变相而已。既无外境可缘。而妄于中起贪嗔痴。起诸见慢。大佛顶经所谓自心取自心。非幻成幻法也。哀哉。
　　
　　　（庚）九释异境非识难
　　
　　（难曰。）既有异境。何名唯识。（答曰。）奇哉固执。触处生疑。岂唯识教。但说（只）一（个）识。（问曰。若）不尔（者。其义）如何。（答曰。）汝应谛听。若唯一识。宁有十方凡圣尊卑因果等别。谁为谁说。何法何求。
　　
　　此先破执唯一识之过也。六道为凡。三乘及佛为圣。佛为圣中之尊。三乘为圣中之卑。菩萨为因。佛地为果。或凡圣各论尊卑。凡圣尊卑各论因果。设无诸佛。则谁为能说。设无众生。则谁听所说。设无佛说。则以何为法。设无众生。则何人求法。既无凡圣尊卑因果。亦无能说所说。能求所求。便成毕竟断灭。并此一识。亦复乌有。岂非大邪见哉。
　　
　　故唯识言。有深意趣。（须知）识（之为）言。（乃是）总显一切有情。各有八识。六位心所。所变相见。分位差别。及彼空理所显真如。识自相故。识相应故。（心心所）二（之）所变故。（前）三（种法之）分位故。（前）四（种法之）实性故。如是诸法。皆不离识。（所以）总立识名。（若夫）唯（之为）言。（乃是）但遮愚夫所执定离诸识实有色等。
　　
　　此正释唯识二字之旨趣也。只此识字。收尽五位百法。一者心法。即是八识。二者心所有法。即是六位心所。共五十一。三者色法。即是见分所缘相分。共有十一。四者不相应行法。即是心心所色分位差别。有二十四。五者无为法。即是我法二空所显真如。约义说有五也。八识是识自相。故名为识。心所是识相应。故亦名识。相见是二所变。故亦名识。不相应行是三分位。故亦名识。无为是四实性。故亦名识。心所名识。即隐劣显胜义。相见名识。即舍滥留纯义。及摄末归本义。不相应行名识。即遣虚存实义。无为名识。即遣相证性义。唯遮愚执离识实有色等。等取一切我法二执。如前所明也。
　　
　　若如是知唯识教意。便能无倒。善备资粮。速入法空。证无上觉。救拔含识生死轮回。非全拨无恶取空者。违背教理。能成是（自利利他大）事。故定应信一切唯识。
　　
　　此结显唯识教理有大利益也。不执徧计为实。不拨依圆为无。故能无倒。无倒之智如目。万行资粮如足。目足并运。安隐入于法空大清凉池。乃至证无上觉。尽未来际。救度众生。岂恶取空所能成办也哉。初正明所变竟。
　　
　　　（丁）二广释外难三。初释分别由何难。二释生死由何难。三释违经三性难。（戊）初中二。初申难举颂。二以论释成。（己）今初
　　
　　若唯有识。都无外缘。由何而生种种分别。颂曰。由一切种识。如是如是变。以展转力故。彼彼分别生。
　　
　　　（己）二以论释成二。初略解颂文。二广释颂义。（庚）初中二。初约染种现。生染分别。二例净种现。生净分别。（辛）初中五。初释第一句。二释第二句。三释第三句。四释第四句。五总显颂意。（壬）今初
　　
　　论曰。一切种识。谓（第八）本识中能生（诸法）自果（之）功能差别。此（差别功能。能）生等流异熟士用增上（四类）果故。名（之为）一切种。（此中）除离系（果而不言）者。（以离系果）非种生故。彼（离系果。）虽可（克）证。而非种（子之）果。要（须）现（行）起（于真无漏）道。断（彼惑）结（方始）得故。（此现起道。虽从无漏种生。望于彼离系果。）有展转义。（然）非此（颂中正意）所说。（以）此（颂但）说能生分别（之）种（子）故。此（分别种。是本识之相分。即以本）识为体。故立识名。种离本识。无别性故。种识二（字合）言（之者。）简（于）非种（非）识。有（现识可名为）识（而）非（是）种。（有外种可名为）种（而）非（是）识故。又种识（之为）言。显（本）识中（所持之）种。非（指能）持种（子之）识。（此差别义。）后当说故。
　　
　　　（壬）二释第二句
　　
　　此识中种。（由现识等）余缘助故。即便如是如是转变。谓从生位。转至熟时。显变种多。重言如是。谓一切种。摄三熏习共不共等识种尽故。
　　
　　三熏习者。一名言熏习。二我执熏习。三有支熏习。具如下文所明也。共相识种。能感依报。不共识种。能感正报。复有共中不共。不共中共。故名为等。具如大乘止观广说。
　　
　　　（壬）三释第三句
　　
　　展转力者。谓八现识。及彼相应（心所）相见分等。彼（于种子。亦）皆互有相助力故。
　　
　　等者等取不相应行。虽依色心分位假立。自无实体。亦有相助力也。
　　
　　　（壬）四释第四句
　　
　　即（从种生之）现识等。总名分别。（皆以）虚妄分别为自性故。分别类多。故言彼彼。
　　
　　等者。等取诸心所法。皆能分别故也。此等分别。复有性受界地现比非量差别不同。故云类多。
　　
　　　（壬）五总显颂意
　　
　　此颂意说。虽无外缘。由本识中有一切种转变差别。及以现行八种识等展转力故。彼彼分别而亦得生。何假外缘。方起分别。
　　
　　初约染种现。生染分别竟。
　　
　　　（辛）二例净种现生净分别
　　
　　诸净法起。应知亦然。（依附本识一切）净种（转变差别。及以）现行（净法）为缘。（助令）生故。
　　
　　诸净法。谓三乘智果也。初略解颂文竟。
　　
　　　（庚）二广释颂义二。初征。二释。（辛）今初
　　
　　所说种现缘生分别。云何应知此缘生相。
　　
　　　（辛）二释二。初正释缘生。二结斥指广。（壬）初中三。初且明四缘。二傍论十因。三正示缘生。（癸）初又二。初标。二释。（子）今初
　　
　　缘且有四。
　　
　　宗镜云。因缘。则于有为之门。亲办自果。无间。则为开导之义。万有咸生。所缘。则具虑托而方成。约亲疏而俱立。增上。则有胜势力。不障他缘。
　　
　　　（子）二释为四。初释因缘。二释等无间缘。三释所缘缘。四释增上缘。（丑）今初
　　
　　一因缘。谓有为法亲办自果。此体有二。一种子。二现行。
　　
　　感果名因。助生名缘。有为法者。简非无为。指色心等。亲办自果为因。兼有助生之义。因即是缘。故名因缘。种子现行。次文自释。
　　
　　种子者。谓本识中善染无记。诸界地等。功能差别。能引次后自类功能。及起同时自类现果。此（功能差别。）唯望彼（次后自类。及同时现果。）是因缘性。
　　
　　此先释种子为因缘体也。能引次后自类功能。即种生种义。及起同时自类现果。即种生现义。此二皆名为因缘性。
　　
　　现行者。谓七转识。及彼相应（心所。）所变相（分）见（分。三）性（三）界（九）地等。（但）除佛果（极）善。（与三性中）极劣无记（之外。）余（一切法。皆）熏本识生自类种。此（转识等。）唯望彼（自类种）是因缘性。（问曰。第八何不能熏。答曰。）第八心品。（体是所熏。若以之为能熏。则便）无所熏故。（问曰。性界地等。何亦能熏。答曰。）非简所依（之自证分）独能熏故。（问曰。何除佛果及劣无记。答曰。无记）极微。（佛果极）圆故。（所以此二。）不熏成种。
　　
　　此次释现行为种子之因缘体也。宗镜云。前五转识。能熏阿赖耶相分种子。第六意识。能熏第八相见二分种子。第七末那。唯熏第八见分种子。又云。前七识见相二分能熏种。以此二分有作用故。又云。见分与力。令相分熏种。又见分是自证分与力。又云。前五识与第八识熏相分种者。但熏内身及外器实五尘相分种。余即不熏。以不能缘故。若第六缘第八见分时。熏得见质二种。皆是心种。即与第八熏得见分种。又自熏得第六见分种。中间相分即不熏。若第六缘第八相分时。或熏三种子。谓自熏得能缘见分种。若现量时。亦自熏得相分五尘种。又与第八熏得五根尘本质种。然多分只熏见质二种。第六缘第八三境相分时。只熏根身器界种。缘种子境。即不熏种。恐犯无穷过故。又云。第六能缘第八四分。唯熏见相分种者。以内二分。与见分同是心种。故于见分中摄。又云。第六若缘无为并不相应行及心所中一分假者。皆不熏本质种。实者即熏。以缘假法时。但是独影境故。亦不熏相分种。其能缘见分种即熏。若七缘第八见分熏种者。但熏见质二种。定不熏相分种。具中间相分。但从两头合起。仍道二性。一半从本质上起者。是无覆性。一半从能缘见分上生者。是有覆性。
　　
　　现行同类展转相望。皆非因缘。（以彼各从）自种生故。一切异类展转相望。亦非因缘。不亲生故。有说异类同类现行展转相望为因缘者。应知假说。或随转门。有唯说种是因缘性。彼依显胜。非尽理说。圣说转识与阿赖耶。展转相望为因缘故。
　　
　　此简示结成因缘义也。先简同类。现行相引。是等无间。非是因缘。设无种子。则现行不能自引现行。譬如炷若尽时。前焰不能引生后焰故也。次简异类现行相助。是增上缘。亦非因缘。以其不亲生故。次示或说现行展转得为因缘。或说唯种是因缘性。一是随转假说。一是但依显胜。次圣说下。结成种子现行。决定互为因缘。初释因缘竟。
　　
　　　（丑）二释等无间缘
　　
　　二等无间缘。谓八现识及彼心所。前聚于后自类无间。等而开导。令彼（后聚自类决）定（得）生。
　　
　　等者。自类也。无间者。中无间隔也。缘者。助生也。八现识及彼心所。正出缘体。为简色不相应及无为法。无有等无间缘义也。心王必有心所与之相应。和合似一。名之为聚。前后者。显非同时。自类者。显非他类。如前眼识望后眼识。乃名自类。若望耳鼻识等。即名他类也。
　　
　　多同类种。俱时转故。如不相应。非此缘摄。由斯八识。非互为缘。
　　
　　此简种子非等无间缘。并简异类现识亦非等无间缘也。且如八识及诸心所。各有种子。与彼现行俱时而转。就种生现。得为因缘。现非种引。非等无间。譬如炷能生焰。不能引焰。以引后焰者。必由前焰故也。故种与现。如不相应。非此等无间缘所摄。既种与现。虽是同类。由其种现异故。便非此缘。则八识现行。各各异类。尤不相应。岂容互作等无间缘哉。
　　
　　心所与心。虽恒俱转。而相应故。和合似一。不可施设离别殊异。故得互作等无间缘。
　　
　　此释伏难也。难曰。种子与现行。以同时故。不为等无间缘。八识现行。以异类故。亦不为等无间缘。则心所与心。亦是同时异类俱转。如何得作等无间缘耶。今释之曰。虽恒俱转。而所依不异。所缘相似。又必同性。是故相应和合似一。得为等无间缘也。然但约为缘。则心与心所。便得互作。若约为依。则又独指心王。如第四卷中所明。
　　
　　入无余心。最极微劣。无开导用。又无当起等无间法。故非此缘。云何知然。论有诚说。若此（前）识等无间。彼（后）识等决定生。即说此（前识）是彼（后识）等无间缘故。
　　
　　此更简去入无余涅槃之最后心。不名为等无间缘也。以更无当起之法。则无所用其开导故。引证可知。问曰。若依法华。则无有一人入于二乘涅槃而灭度者。此云何通。答曰。彼是显实。此且施权。不应为难。
　　
　　即依此义。应作是说。阿陀那识。三界九地。皆容互作等无间缘。下上死生。相开等故。有漏无间。有无漏生无漏定无生有漏者。镜智起已。必无断故。（无垢）善（识）与无记（异熟。）相望亦然。
　　
　　此下别约八识以判等无间缘。今先判第八识也。镜智。约相应心所。相应心所。有二十一。独言镜智者。智为胜故。善与无记。约第八心王。相望亦然。谓异熟无间有无垢生。无垢定无生异熟者。
　　
　　（问曰。）此（第八识。在）何界后引生无漏。（答曰。）或从色界。或欲界后。谓诸异生。（直发大心）求佛果者。定（于）色界后（身。）引生无漏（第八净识。以因行既满之）后。必生在净居天上大自在宫。得菩提故。（若夫）二乘（极果）回趣大菩提者。定（于）欲界后（身。）引生无漏（第八识。以）回趣（所）留（生）身。唯（在于）欲界故。彼虽必往大自在宫。方得成佛。而本愿力所留生身。是欲界故。有义。色界亦有声闻回趣大乘愿留身者。既与教理俱不相违。是故声闻（之）第八无漏。色界心后亦得现前。然五净居（天中。）无回趣者。经不说（生）彼（天者）发大心故。
　　
　　此兼论第八引生无漏之界地也。色界亦有声闻回趣大乘。谓阿那含生色界已。证阿罗汉。身未入灭。即留色界之身。以俟功德成满也。然生五净居天。则无回趣之义。以彼多属定性声闻故耳。问曰。大佛顶经云。从是有顶色边际中。若于舍心发明智慧。慧光圆通。便出尘界。成阿罗汉。入菩萨乘。如是一类。名为回心大阿罗汉。何故此云经不说彼发大心耶。答曰。大佛顶经。虽属方等。然是纯明圆理。故得出尘而为菩萨。成唯识论。虽亦大乘。然是带通明别。故入无余。则无心智。即今所谓大自在宫得菩提者。亦是带劣胜应身相。以劣唯阎浮。胜须华藏。今寄净居。乃是梵网千释迦之一耳。起信论中。亦同此意。理虽圆别。事犹带通。权实相须。其旨非浅。圣意难测。但应仰信。
　　
　　第七转识。三界九地亦容互作等无间缘。随第八识生处系故。有漏无漏。容互相生。十地位中。得相引故。善与无记。相望亦然。于无记中。染与不染。亦相开导。（以）生空智果前后位中。得相引故。此欲色界。有漏得与无漏相生。非无色界。（以）地上菩萨。不生彼（无色界）故。
　　
　　此判第七识之等无间缘也。平等性智相应。名为无漏。我法二执相应。名为有漏。十地位中。入法空观。则名无漏。出法空观。则名有漏。故互相生。无漏即是善性。有漏即无记性。故云相望亦然。又我法二执相应。名为有覆。亦名为染。伏断我执。但与法执相应。名为无覆。亦名不染。初二三果圣人。入生空观位中。则名不染。未入之前。已出之后。则名为染。故亦互相引也。钝根二乘。得生无色。以厌色故。地上菩萨。不生无色。以无益故。然菩萨若证二十五王三昧。亦必应现无色。今亦依权说耳。
　　
　　第六转识。三界九地有漏无漏善不善等。各容互作等无间缘。润生位等。更相引故。初起无漏。唯（在）色界后（心。以）决择分善。唯（在）色界（有）故。
　　
　　此判第六识之等无间缘也。二空观智。皆名无漏。无漏唯善。我执相应。名为有漏。有漏则有善。恶。有覆。无覆不同。然皆互相引生。决择分善。即暖等四加行位所修善根。要依四禅方发无漏。故云唯色界后。所谓因定发慧也。然人中若能成就四禅。即名四禅。后心。非谓必生四禅天上。
　　
　　眼耳身识。（于欲色）二界（杂居离生）二地。鼻舌两识。（唯于）一（欲）界一（杂居）地。（各以）自类互作等无间缘。善等相望。应知亦尔。有义。五识有漏无漏。自类互作等无间缘。未成佛时。容互起故。有义。无漏（五识在于）有漏（五识）后起。非无漏（五识之）后容起有漏（五识。以）无漏五识。非佛无故。彼（因位中之）五色根。定有漏故。（以根）是异熟识（之）相分摄故。（若谓）有漏不共必俱同境（之五）根。（而能）发无漏（五）识。理不相应故。此二于境明昧异故。
　　
　　此判前五识之等无间缘也。互作。谓六道相望。善等。即三性差别。次释有漏无漏。有两家解。初义非。次义正。明昧异者。无漏根发成所作智相应五识。则于境明。有漏根发有漏五识。不论善恶无记。皆于境昧也。二释等无间缘竟。
　　
　　　（丑）三释所缘缘
　　
　　三所缘缘。谓若有法。是带己相。心或相应所虑所托。此体有二。一亲。二疏。
　　
　　带彼相起。故名所缘。助生于识。故复名缘。谓若有法者。即能为生缘义。简徧计所执。其体是无。纵是所缘。而无缘义也。是带己相者。即显是所缘义。简根及种子。识无其相。虽得为缘。而非所缘也。具此有法带相二义。名所缘缘。而心王与心所之或相应者。以此为所虑处。即以此为所托处。所虑故名为所缘。所托故复名为缘。宗镜云。一有所虑非所托。即徧计妄执我法等是。以无体故。二有所托非所虑。即镜水所照物等是。以镜水非能虑故。三俱句。即一切所缘缘实相分是。四俱非。即除镜水等所照外。余不缘者是。
　　
　　若（此相分。）与能缘（之见分同一所依。）体不相离。是见分等内所虑托。应知彼是亲所缘缘。
　　
　　此先释亲所缘缘也。体不相离。谓四分唯是一体。宗镜云。一有亲所缘缘。从质及心变起。即五识缘五尘相分是。二有亲所缘缘。但从心变。不仗质起。即第八缘三境相分是。三有亲所缘缘。不由心变。亦不由质起。即根本智所证真如是。四有亲所缘缘而非相分。即内二分互相缘是。
　　
　　若（此本质。）与能缘（之见分。）体虽相离。（然借）为质。能起内所虑托。应知彼是疏所缘缘。
　　
　　此次释疏所缘缘也。
　　
　　亲所缘缘。（但是）能缘（之心决定）皆有。（以）离内所虑托。必不生（于能缘心）故。疏所缘缘。能缘（之心）或有（不定。以）离外所虑托。亦得生（于能缘心）故。
　　
　　此即第二卷所谓自心内法一切皆有。自心外法或有或无也。宗镜云。一有本质相分是实性境。即前五识。及明了意识初念。并少分独头意识是。二有本质相分是假。即有质独影及带质境是。三无质相分是假。即无质独影是。四无质相分是质性境。即第八心王缘三境。及本智缘真如是。（真如即是实相。故名为相。而根本智非有相分也。）又云。带有二义。一者挟带。二者变带。相亦二义。一者体相。二者相状。若根本智缘真如。是挟带体相而缘。是所缘缘。乃至内二分相缘。及自证分缘。见分。亦是挟带体相。名所缘缘。若有漏心心所。及无漏后得智见分缘境之时。变相而缘。不论有质无质。皆是变带相状。名所缘缘。又云。但是相分。皆名变带。若不变相分。直附境体。即名挟带。
　　
　　第八心品。有义。唯有亲所缘缘。随业因力任运变故。有义。亦定有疏所缘缘。要仗他变质。自方变故。有义。二说俱不应理。自他身土。可互受用。他所变者。为自质故。（则初家惟有亲所缘缘。不应理也。）自种于他无受用理。他变为此。不应理故。（则次家定有疏所缘缘。亦非理也。且一切有情。法尔有五性差别。）非诸有情种皆等故。应说此（第八心）品。（其）疏所缘缘。（于未转已转等凡）一切位中。有无不定。
　　
　　此下别约八识。判所缘缘亲疏有无之义。今先判第八识也。有三家解。第三为正。未转位中。根身种子。定无疏所缘缘。器界及他人浮尘根身。得有疏所缘缘。已转位中。镜智缘真。定无疏所缘缘。镜智缘俗。得有疏所缘缘。又缘现在。则有本质。若缘过未。则无本质。故云有无不定。
　　
　　第七心品。未转依位。是俱生（我法二执）故。必仗（第八识之见分以为）外质。故亦定有疏所缘缘。已转依位。此非定有。（若缘净识为无我境。仍有疏所缘缘。若）缘真如（及过未）等。（则便）无外质故。○第六心品。行相猛利。于一切（圣凡）位（中。皆）能自在（而）转。（故）所仗外质。或有或无。（当知）疏所缘缘。有无不定。○前五心品。未转依位。粗钝劣故。必仗外质（五尘性境。）故亦定有疏所缘缘。已转依位。此非定有。（成所作智。通）缘过未等（法。）无外质故。
　　
　　此判前七转识所缘缘。亲疏有无之义也。或有外质。指同时意识。或无外质。指独头意识。余可知。三释所缘缘竟。
　　
　　　（丑）四释增上缘
　　
　　四增上缘。谓若有法。有胜势用。能于余法或顺或违。（俱能为缘。是故名增上缘。）虽前三缘。亦是增上。而今第四。除彼（前三。收）取（其）余。为显诸缘差别相故。此顺违（之胜势）用。于四处转。（谓）生住成得四事别故。
　　
　　有法。亦指有体之法也。或自有体。或依色心分位假立。即以色心等法为体。均是依他起性。非同徧计所执。故名有法。由此法故。未生诸法。或顺令生。或复违令不生。已生诸法。或顺令住。或复违令不住。未成诸法。或顺令成。或复违令不成。未得诸法。或顺令得。或复违令不得。故名增上缘。
　　
　　然增上用。随事虽多。而胜显者。唯二十二。应知即是二十二根。
　　
　　一眼根。二耳根。三鼻根。四舌根。五身根。（此五名五色根。）六男根。七女根。八命根。九意根。十苦根。十一乐根。十二忧根。十三喜根。十四舍根。（此五名五受根。）十五信根。十六进根。十七念根。十八定根。十九慧根。（此五名五善根。）二十未知当知根。二十一已知根。二十二具知根。（此三名三无漏根。）
　　
　　前五色根。以本识等所变眼等净色为性。
　　
　　识等。等取自种子。眼等。等取耳鼻舌身。净色。谓清净四大。即第八识上色之功能。非外所造。非同粗显色香味触。可得见嗅尝触。但是比量所知而已。
　　
　　男女二根。身根所摄。故即以彼（身根之）少分为性。命根。但依本识亲种分位假立。非别有性。（等无间）意根。总以八识为性。
　　
　　若八识自类心心所聚。前望于后。即是等无间缘所摄。今不论自类他类。总于后念诸心心所生住成得有顺违用。故总立为增上缘之意根。
　　
　　五受根。如应各（以）自受为性。信等五根。即以（善心所中）信等及（别境中之）善念等而为自性。
　　
　　苦乐忧喜舍五受。即五受根体性。善中信勤。别境中善念善定善慧。即五根体性。此五善根。且指有漏善言之也。
　　
　　未知当知根体。位有三种。一根本位。谓在见道（十五心中。唯）除（最）后（第十六心之一）刹那。（以第十六刹那。）无所未知可当知故。（即属已知根摄。）二加行位。谓暖顶忍世第一法。近能引发根本位故。三资粮位。谓从为（欲）得谛（而修）现观故。发起决定胜善法欲。乃至未得顺决择分（已前）所有善根。名资粮位。能远资生根本位故。于此三位信等五根（及）意（根）喜（根）乐（根）舍（根。合）为此（未知当知）根性。（然在）加行等位。于后胜法求证愁戚。亦有忧根。（但以）非正善根。故多不说。
　　
　　见道一十五心之中。所有信进念定慧意喜乐舍。正属无漏。以是出世无间道故。未证解脱。故名未知。无间必证。故名当知。故以此为未知当知根本位也。加行近能引发此位。资粮远能资生此位。虽所修者。犹是有漏五善根等。而有漏善为增上缘。助熏本有无漏信等种子。指彼无漏法尔种子。在于资粮加行位中。得有漏善所资熏故。渐渐增长成熟。将来必得发真无漏现行。是故名为未知当知无漏善根。
　　
　　前三无色有此根者。有胜见道傍修得故。或二乘位回趣大者。为证法空。地前亦起。九地所摄生空无漏。彼皆菩萨此根摄故。菩萨见道。亦有此根。但说地前。以时促故。
　　
　　若论未知当知根。正于四禅中有。以初果见道。必依第四禅故。然除非非想天。前三无色界天。亦得有此根者。谓有一类胜见道人。虽依四禅而发无漏。亦能傍修得上三定。故于空处识处无所有处。亦有未知当知根也。又二乘所证三界九地生空无漏。虽分未知已知具知三根差别。而以菩萨视之。则皆属未知根摄。以未证法空故。是故二乘回趣大者。虽已具证三界九地所证生空无漏。而法执未伏。犹属资粮位摄。今为证法空故。地前亦起此未知当知根也。菩萨见道下。释疑。谓有疑曰。声闻见道一十五心。犹名为未知当知根之根本位。直俟十六心满。不名为已知根。何故菩萨之未知当知根。但说在地前耶。今释之曰。菩萨在于无间道中。理应亦有此根。而但说地前者。以菩萨见道之时促故。盖声闻见道。须观苦集灭道四安立谛。历下上界。便有八谛。故有八忍八智一十六心。名为十六刹那。其时则长。菩萨见道。惟观真如非安立谛。虽多刹那。事方究竟。而相等故。总说一心。其时则促也。
　　
　　始从见道最后刹那。乃至金刚喻定。所有信等无漏九根。皆是已知根性。未离欲者。于上解脱求证愁戚。亦有忧根。非正善根。故多不说。
　　
　　二乘第十六心证预流果。菩萨无分别智登欢喜地。皆名见道最后刹那。那含最后心。等觉最后心。皆名金刚喻定。二乘已证我空真如。菩萨已证法空真如。故皆名已知根。不说忧根之义。如文可知。
　　
　　诸无学位无漏九根。一切皆是具知根性。
　　
　　罗汉。支佛。圆证生空。诸佛如来。圆证法空。故皆名具知根也。八地已上。亦名无学。望于二乘。则名具知。望于如来。犹名已知。
　　
　　有顶虽有游观无漏。而不明利。非后三根。
　　
　　此释疑也。疑曰。若但前三无色得有三无漏根。则有顶非非想天。亦可游观无漏而入灭定。何无二十二根之后三根耶。故今释曰。虽依有顶游观无漏。得入灭定。然此灭定。由止息想作意为先。但使劳虑不行。而不明利。盖欲断惑证真。必须无漏现观。今入灭尽定者。前六转识一总不行。非可依之断惑证理。以其无胜势用。故非无漏三根也。大佛顶经云。现前虽成九次第定。不得漏尽成阿罗汉。正是此意。是故若欲尽漏。须修胜生空观。
　　
　　二十二根自性如是。诸余门义。如论应知。
　　
　　谓业用。假实。乃至界系等余门分别。并如瑜伽地论五十七卷中广明也。初且明四缘竟。
　　
　　成唯识论观心法要卷第七
　　
　　
　　
　　
　　成唯识论观心法要卷第八
　　
　　蕅益沙门智旭述
　　
　　　（癸）二傍论十因三。初明依处立因。二明依处摄因。三明因缘依处得果。（子）初中二。初标征。二正释。（丑）今初
　　
　　如是四缘。依十五处义差别故。立为十因。云何此（十因）依十五处立。
　　
　　宗镜云。十因者。随说因。为诸法先导之门。观待因。了现得作用之事。牵引因。则令成自果。摄受因。则能摄万缘。生起因。令万类能生。引发因。使诸果成办。定异因。则种类各别。同事因。则体总一如。相违因。能起障碍之门。不违因。随顺缘生之理。
　　
　　　（丑）二正释二。初明十因依十五处立。二以二因摄上十因。（寅）初中十。初随说因。依于语依处立。（至）十不相违因。依于不障碍依处立。（卯）今初
　　
　　一语依处。谓（有一）法（必有一）名。（如名取相之）想。所起语（言之）性。即依此处立随说因。谓依此语。随见闻等说诸义故。此即（以）能说（之语）为所说（诸义之）因。有论说此（随说因）是名想见。由如名字取相执著。随起说故。若依彼（论所）说。便（可以）显此因。是语依处。
　　
　　有论。指集论也。余可知。
　　
　　　（卯）二观待因。依于领受依处立。
　　
　　二领受依处。谓所观待。（有）能（受）所受（之）性。即依此处立观待因。谓观待此（能受所受。）令彼诸事或生或住或成或得。（故）此（领受依处。）是彼观待因。
　　
　　能所受者。如手为能受。所持之物为所受等。举业时萟为能受。科名用第为所受等。乃至净业为能受。净土为所受等。观待所受之果。乃立能受之因。令彼举业净业等事。未生者生。已生者住。未成者成。未得者得也。
　　
　　　（卯）三牵引因。依于习气依处立。
　　
　　三习气依处。谓（于）内外种未成熟位。即依此处立牵引因。谓能牵引远自果故。
　　
　　内种。谓不共种。外种。谓共种也。由此习气相续相牵。令后自果渐渐成熟。即种引种令不断绝。名牵引因。
　　
　　　（卯）四生起因。依于有润种子依处立。
　　
　　四（三）有润（生）种子依处。谓内外种已成熟位。即依此处立生起因。谓能生起近自果故。
　　
　　谓三有种子。已经爱取所润。故能近生自果。名生起因。
　　
　　　（卯）五摄受因。依于六依处立。
　　
　　五无间灭依处。谓心心所等无间缘。○六境界依处。谓心心所（之）所缘缘。○七根依处。谓心心所所依六根。○八作用依处。谓于所作业（一切）作具（之）作用。即除种子（之外。所有）余助现缘。（皆名作具。）○九士用依处。谓于所作业（一切能）作者（之）作用。即除种子（之外。所有）余作现缘。（皆名作者。）○十真实见依处。谓无漏见。（唯）除引自种（外。但）于无漏法能助引证（者。皆名为真实见。）○总依此六（处）立摄受因。谓摄受（前）五。（能）办（世间）有漏法。具摄受六。（能）办（出世）无漏（法）故。
　　
　　　（卯）六引发因。依于随顺依处立。
　　
　　十一随顺依处。谓无记（法）染（法）善（法之）现（行）种（子一切）诸行。能随顺同类胜品诸法。即依此处立引发因。谓能引起同类胜（无记胜染胜善）行。及能引得无为法故。
　　
　　无记引发无记。染引发染。善引发善。后倍于前。故名胜品。善又兼能引得无为。以无为性。虽自平等。由善品力。灭无记染。性乃显现故也。
　　
　　　（卯）七定异因。依于差别功能依处立。
　　
　　十二差别功能依处。谓有为法。各于自果有能起（能）证差别势力。（望所生果不相杂乱。）即依此处立定异因。谓各能生自界等果。及各能得自界果故。
　　
　　差别功能。即色心等各别种子。且约十八界言。根定非尘等。尘定非识等。识定非根等。又眼定非耳等。色定非声等。眼识定非耳识等。各自种子。各于自果能生能住能成能得。故名为定异因。文中但举生得。影略住成也。
　　
　　　（卯）八同事因。依于和合依处立。
　　
　　十三和合依处。请从（第二）领受（依处。）乃至（第十二）差别功能依处。于所生住成得果中有和合力。即依此处立同事因。谓从（第二）观待（因）乃至（第七）定异（因。）皆同生等一事业故。
　　
　　合前十一依处。总名和合依处。合前六因总名同事因也。以同一生果住果成果得果之事业故。
　　
　　　（卯）九相违因。依于障碍依处立。
　　
　　十四障碍依处。谓于生住成得果中能障碍法。即依此处立相违因。谓彼能违生等事故。
　　
　　
　　如染能障净。净亦障染。有漏能障无漏。无漏亦障有漏。皆名为相违因。
　　
　　　（卯）十不相违因。依于不障碍依处立。
　　
　　十五不障碍依处。谓于生住成得事中不障碍法。即依此处立不相违因。谓彼不违生等事故。
　　
　　不必增上相助。但令不相障碍。即名不相违因也。初明十因依十五处立竟。
　　
　　　（寅）二以二因摄上十因二。初标。二释。（卯）今初
　　
　　如是十因。二因所摄。一能生。二方便。
　　
　　　（卯）二释为二。初通摄。二局摄。（辰）初中二。初引菩萨地。二引有寻等地。皆瑜伽论十七地中之名也。（巳）初又二。初引文。二释义。（午）今初
　　
　　菩萨地说。牵引种子。生起种子。名能生因。所余诸因。方便因摄。
　　
　　　（午）二释义
　　
　　此（菩萨地。乃）说牵引生起引发定异同事不相违。（凡六因）中诸因缘种。（各有生熟之别。若在）未成熟位。名牵引种。（若至）已成熟位。名生起种。彼（上文所说）六因中（之）诸因缘种。皆摄在此（菩萨地所说牵引生起）二位中故。虽有现起（亦）是能生因。如（彼随说观待摄受相违）四因（之）中。（皆有能）生自种（子）者。而多间断。（所以）此（菩萨地）略不说（之。）或（四因中现起之行。能）亲办（种）果（者。虽是现行。）亦立种名。如说现行榖麦等（亦得名为）种（故。）所余因。谓初（随说）二（观待）五（摄受）九（相违）及（牵引等）六因中（之）非因缘法。（此等）皆是生（因缘种）熟因缘种（之）余。故总说为方便因摄。非（可谓）此（菩萨地中牵引生起）二种。唯属彼（前所说十因中之牵引生起）二因。（以）余（引发定异同事不相违）四因（之）中。（亦）有因缘种故。非唯彼（前所说十因之）八。（一概）名所余因。（以）彼（前所说牵引生起）二因（之中。）亦有非因缘种故。
　　
　　菩萨地中所说牵引种子生起种子。其名虽同十因中之三牵引因四生起因。而义有异。故特释之。
　　
　　　（巳）二引有寻等地二。初引文。二释义。（午）今初
　　
　　有寻等地。说（唯）生起因。是能生因。余（皆）方便（因）摄。
　　
　　　（午）二释义
　　
　　此文意说（牵引等）六因中。（若）现（行若）种（子。但）是因缘（摄）者。皆名（为）生起因。能亲生起自类果故。此所余因。皆方便摄。非（可谓）此（有寻等地所说）生起（之因。）唯属彼（前所说十因中之生起）因。（以）余五因中。（亦）有因缘故。非唯彼（前所说十因中之余）九。名所余因。（以）彼（前所说）生起因中。（亦）有非因缘故。
　　
　　有寻等地所说生起因。其名亦同十因中之生起因。而义亦异。故特释之。初通摄竟。
　　
　　　（辰）二局摄
　　
　　或菩萨地所说牵引（种子）生起种子。即彼（十因中所说牵引生起）二因。所余诸因。即彼（十因中之）余八。（牵引生起）二因（之）内。（亦）有非能生因。而因缘种胜。显故偏说。虽余因内。（亦）有非方便因。而增上者多。显故偏说。○有寻等地说生起因是能生因。余（皆是）方便者。（亦可此中所说）生起。即是彼（十因中之）生起因。（此中所说）余因。应知即彼（十因中之）余九。虽生起中。（亦）有非因缘种。而去果近亲。显故偏说。虽牵引中。亦（必）有因缘种。而去果远疏。隐故不说。余（九皆）方便摄。准上应知。
　　
　　准上应知。谓九因内。虽有非方便因。而增上者多。显故偏说也。初明依处立因竟。
　　
　　　（子）二明依处摄因二。初问。二答。（丑）今初
　　
　　所说四缘。依何处立。复如何摄十因二因。
　　
　　一问四缘依处。二问四缘摄因也。
　　
　　　（丑）二答为二。初答四缘依十五处。二答四缘摄十因二因。（寅）今初
　　
　　论说因缘。依种子（依处）立。依无间灭（依处。而）立等无间（缘。）依境界（依处。而）立所缘（缘。）依所余（依处。而）立增上（缘。）
　　
　　此引论正答也。下复申明通摄局摄。
　　
　　此中（所言）种子。即是三（习气依处。）四（有润种子依处。）十一（随顺依处。）十二（差别功能依处。）十三（和合依处。）十五（不障碍依处。如是）六依处中（之）因缘种摄。虽（于）现（起之初语依处。二领受依处。五无间灭依处。九士用依处。如是）四处亦有因缘。而多间断。（是故）此略不说。或彼（现行）亦能亲办自（种子）果。如外麦等。亦立种名。
　　
　　此明因缘依种子立。约通摄也。
　　
　　或（此中）种子（之）言。唯属第四（有润种子依处。）亲疏隐显。取舍如前。
　　
　　此明因缘依种子立。约局摄也。淮前局摄。义可知。
　　
　　言无间灭（依处及）境界（依）处者。应知总显（等无间及所缘）二缘（之）依处。非唯五（无间灭依处）六（境界依处定属二缘。以）余（十二种）依处中。亦有中间（等无间及所缘）二缘义故。
　　
　　此明依无间灭立等无间。依境界立所缘。亦有通摄义也。
　　
　　或（此所言无间灭及境界者。）唯（指）五六。余处虽有。而少隐故。略不说之。
　　
　　此明无间灭及境界。亦有局摄义也。增上缘宽。故不必辨。初答四缘依十五处竟。
　　
　　　（寅）二答四缘摄十因二因。
　　
　　论说（四缘中之）因缘。（即二因中之）能生因摄。（四缘中之）增上缘性。即（二因中之）方便因。（四缘）中间（之等无间及所缘）二缘。（即十因中第五）摄受因摄。虽方便（因）内。具后三缘。而增上（缘）多。故此偏说。余（九）因（中）亦有中间二缘。然（唯）摄受（因）中。显故偏说。初能生（因）摄（因缘义。）进退如前。
　　
　　
　　既知十因。摄归二因。则知四缘亦二因摄。既知二因可摄十因。则知四缘亦摄十因。若以四缘对二因。则因缘是能生因。余三皆方便因也。若以四缘对十因。则因缘摄彼能生。等无间及所缘缘摄彼摄受。增上摄彼余八。然亦各各有通有局。如前进退可思。二明依处摄因竟。
　　
　　　（子）三明因缘依处得果二。初问。二答。（丑）今初
　　
　　所说因缘。必应有果。此果有几。依何处得。
　　
　　一问因缘得果。二问果数有几。三问果之依处。
　　
　　　（丑）二答三。初明果唯五数。二答依处得果。三答因缘得果。（寅）今初
　　
　　果有五种。一者异熟。谓（前六识所作）有漏善及不善法。（引满二业）所招自相续（之真异熟。及）异熟生无记。（总名为异熟果。）
　　
　　异熟凡有四义。一异时而熟。谓受果时。非造因时。二异性而熟。谓因通善恶。果唯无记。三异类而熟。谓一趣造业。五趣受报。四异圣而熟。谓依二障种子建立。言有漏者。简无漏善不招异熟果也。由发业无明所造善及不善。名为引业。能招总报。名真异熟。由润生无明所造善及不善。名为满业。能招别报。名异熟生。真异熟。即第八果报识体。异熟生。即报得诸心心所诸根器界种种差别。此真异熟及异熟生。同属无记性摄。依此复起善恶。而体非善恶故。
　　
　　二者等流。谓习善等（三性）所引同类。或似先业（而）后果随转。
　　
　　平等流类。故名等流。然有二种。一真。二似。一真等流者。前世习善。今亦生而好善。前世习恶。今亦生而喜恶。或施。或悭。或净。或染。或恶。或嗔。或进。或懈。或定。或散。或智。或愚。或信不信。或贪无贪。或惭无惭。或害不害等。无量差别。生性即然。不假熏习。皆真等流也。二似等流者。夙世慈心不害。今感长寿无病。夙世损害众生。今感短命多病。夙世不悭不贪。今感富饶安乐。夙世悭贪偷窃。今感贫穷失脱。夙世不犯外色。今感眷属贞良。夙世多犯邪媱。今感妻孥邪僻。夙世实语义语软语和合。今感口气香洁。发言诚证。声音清朗。辩才不断。夙世妄言绮语恶口两舌。今感謇吃喑瘂。言无人信等。种种后果。并随先业而转。皆似等流也。
　　
　　三者离系。谓无漏道断障。所证善无为法。
　　
　　无为法性。无去来今。由二障故。令不显现。生空法空二观。名无漏道。以无漏道断二障种。则证二空所显真如。以出缠故。名离系果。二乘断烦恼障。离分段系。大乘断所知障。离变易系也。
　　
　　四者士用。谓诸作者。假诸作具所办事业。
　　
　　作者名为士。即士农工商等是也。作具名为用。即文笔学问器械伎术等是也。所办事业名为果。即功名富贵榖麦器物等是也。
　　
　　五者增上。谓除前四（果外。其）余所得（之）果。
　　
　　如眼识是眼根之增上果。耳识是耳根之增上果。乃至身不散坏。是命根之增上果等。宗镜云。异熟则因生果熟。异时而成。等流则因果性同。流类无滥。增上则力用殊胜。能助他缘。士用则功业所成。能获财利。离系则断障证真。超诸漏缚。初明果唯五数竟。
　　
　　　（寅）二答依处得果三。初引文。二约通释。三约局释。（卯）今初
　　
　　瑜伽等说。习气依处。得异熟果。随顺依处。得等流果。真见依处。得离系果。士用依处。得士用果。所余依处。得增上果。
　　
　　　（卯）二约通释
　　
　　（当知此中）习气处言。（乃通）显诸依处。感异熟果一切功能。（不单指习气依处。）随顺处言。（乃通）显诸依处引等流果一切功能。（不单指随顺依处。）真见处言。（乃通）显诸依处证离系果一切功能。（不单指真见依处。）士用处言。（乃通）显诸依处招士用果一切功能。（不单指士用依处。）所余处言。（乃通）显诸依处得增上果一切功能。（不尽收余十一依处。）不尔。使应（所余处言）太宽。（习气随顺真见士用处言）太狭。
　　
　　　（卯）三约局释
　　
　　或（此中所言）习气者。唯属第三（习气依处。）虽异熟因。余处亦有。此（习气依）处亦有非异熟因。而异熟因。去果相远。习气亦尔。故此偏说。（此言）随顺。唯属第十一（随顺依）处。虽等流果。余处亦得。此（随顺依）处亦得非等流果。而此（等流）因招（善恶）胜行相显。随顺亦尔。故偏说之。（此中）真见处言。唯诠第十（真见依处。）虽证离系。余处亦能。此（真见依）处亦能得非离系（之果。）而此（真见）证离系相。显故偏说。（此中）士用处言。唯诠第九（士用依处。）虽士用果。余处亦招。此（士用依）处亦能招增上等。而名相显。是故偏说。（此中）所余（处言。）唯属余十一处。虽十一处。亦得余果。招增上果。余（四依）处亦能。而此十一。多招增上。余（四依处。）已显余（之四果。）故此偏说。
　　
　　文义并显可知。二答依处得果竟。
　　
　　　（寅）三答因缘得果。
　　
　　如是。即说此五果中。若异熟果。（则以）牵引生起定异同事不相违（之五）因。增上缘（之一缘而）得。若等流果。（则以）牵引生起摄受引发定异同事不相违（之七）因。初（因缘）后（增上之二）缘（而）得。若离系果。（则以）摄受引发定异同事不相违（之五）因。增上缘（之一缘而）得。若士用果。有义。（以）观待摄受同事不相违（之四）因。增上缘（之一缘而）得。有义。（以）观待牵引生起摄受引发定异同事不相违（之八）因。（但）除所缘缘（之一缘。以）余三缘（而）得。若增上果。十因四缘一切容得。
　　
　　士用果中二义。第二为正。余可知。二傍论十因竟。
　　
　　　（癸）三正示缘生二。初结前起后。二释缘生相。（子）今初
　　
　　傍论已了。应辩正论。
　　
　　　（子）二释缘生相二。初明种现生分别。二明亲种生种子。（丑）初中二。初明前半颂种生分别。二明后半颂现起分别。（寅）今初
　　
　　本识中种。容作三缘生现分别。除等无间。谓（八识）各（有）亲种。是彼（八识现行之亲）因缘。（即此种子。是第八识之相分故。）为所缘缘于能缘者。若（此识）种于彼（现识）有能助力。或不障碍。（即皆）是增上缘。生净现行。应知亦尔。
　　
　　初本识中种下。先明生染分别。次生净现行下。例明生净分别也。除等无间者。唯依现识前后相望。立此缘故。言能缘者。即指第八识及相应五心所之见分。
　　
　　　（寅）二明后半颂现起分别二。初明染分别。二明净分别。（卯）初中二。初总标。二别释。（辰）今初
　　
　　现起分别。展转相望。容作三缘。无因缘故。
　　
　　一者种引种。二者种生现。三者现熏种。皆有因缘义。今以现望现。故无因缘义也。
　　
　　　（辰）二别释五。初约有情自他相望。二约自八识展转相望。三约自类前后相望。四约同聚心心所相望。五约同体四分相望。（巳）今初
　　
　　谓有情类自他展转。容作（增上及所缘之）二缘。除等无间。
　　
　　　（巳）二约自八识展转相望
　　
　　自八识聚展转相望。定有增上缘。必无等无间。所缘缘义。或无或有。（第）八于（前）七有（所缘缘义。谓第七缘八之见分。前五缘八之相分。第六通缘八之见相二分故。若前）七于（第）八（则）无（所缘缘义。以）余七非八所仗质故。第七于（前）六。五（识）无（所缘缘义。以五识不缘第七识故。唯）一（第六识）有（缘第七之义。）余六（识）于彼（第七识。）一切皆无。（以第七不缘前六故。）第六于（前）五（识。）无（所缘缘义。）余五（识）于彼（第六识。）有（所缘缘义。）五识唯托第八（识之）相（分为本质）故。（所以不缘第六识也。）
　　
　　　（巳）三约自类前后相望
　　
　　自类前后。第六容三。（惟除因缘。）余（第八第七前五。皆更）除所缘。（以但）取现境故。（若）许五（识）后（念）见（分得）缘前（念之）相（分）者。（则）五（与）七（自类）前后亦有三缘。前七（转识）于（第）八（识。）所缘（缘义亦可）容有（以前七现行。）能熏成彼（第八识中）相见种故。
　　
　　初正释自类相望。次前七于八下。复追补展转相望中未尽之义也。若论余七非入所仗质义。明无疏所缘缘。若论现行熏种子义。则亦容有疏所缘缘。以种子由现行之所熏变。不异相分仗本质而得变起故。
　　
　　　（巳）四约同聚心心所相望
　　
　　同聚异体展转相望。唯有增上。诸相应法。所仗质同。不相缘故。或依见分。说不相缘。（若）依相分（而）说。（亦得）有相缘义。谓诸相分。互为质起。如（第八）识中种（子是相分。）为触等（五心所）相（分之本）质。（若）不尔（者。生）无色（界。既无身器。）彼（触等五心所。）应无（所缘）境故。设许（无色界亦）变（为定果）色。（然所等五。）亦定缘种（子而变似种相。）勿（可谓相应心所之）相分境。不同（心王所缘缘之本）质故。
　　
　　心与心所和合似一。故名同聚。然其相用各别。故名异体。各各见分。决不互缘。各各相分。亦得互为所仗本质。如无色界。现无身器。唯以本识所藏诸法种子为相分境。相应触等五心所。托此本识相分种子。以为本质。变似种子之相而为所缘。若不许彼互为质起。则应触等无所缘境。纵许无色有定果色。而心所心王。所缘必同。未存心王既缘三类性境。心所不同本质变起相分者也。
　　
　　　（巳）五约同体四分相望
　　
　　同体相分。为见（分之增上及所缘）二缘。见分于彼（相分。）但有增上（缘之一义。）见与自证。相望亦尔。余（自证分及证自证分之）二。展转（相望。）俱作（增上所缘）二缘。（须知）此中不依种相分说。但说现起互为缘故。
　　
　　见与自证相望亦尔者。见于自证能为二缘。自证于见。但有增上。以见分不能缘自证故。初明染分别竟。
　　
　　　（卯）二明净分别
　　
　　净八识聚。自他展转皆有所缘。（以四智相应心品。）能徧缘故。唯除见分非相（分之）所缘。相分理无能缘用故。
　　
　　圆镜平等观察。皆具本后二智。成所作智。唯是后得。根本实智。但缘真如。后得权智。徧缘假实色心有漏无漏有为无为过现未来一切诸法。是故自他展转。皆得有所缘缘义也。且约同体四分相望。有十二重。一见分缘相分。以现量证故。即是变带。二见分缘见分。三见分缘自证分。四见分缘证自证分。以无迷隔故。了了自知故。皆是挟带。五自证分缘相分。以从自体所现故。亦是变带。若约性宗。元是菩提妙净明体。云何于中有是非是。亦是挟带。六自证分缘见分。与本染时不异故。七自证分缘自证分。当体无迷故。八自证分缘证自证分。亦与染时不异故。皆是挟带。九证自证分缘相分。即心之相故。十证自证分缘见分。即心之见故。十一证自证分缘自证分。与本染时不异故。十二证自证分缘证自证分。当体无迷故。变带挟带。准自证分可知。唯有相分。终不能缘见分。以既名为相分。则是心所变影。决定无有能缘之用。若谓能缘。不应理故。夫至佛果位中。相分尚无能缘之用。况染位哉。今浮尘胜义两种五根。与器世界四大五尘同是第八识之相分。本无亲疏。乃妄分别一为有情。一为无情。迷谬甚矣。又六尘缘影。秪是独头意识相分。而大佛顶经之中。阿难妄认为心。不啻迷头认影。故如来直斥之曰。咄阿难。此非汝心。此是前尘虚妄相想。乃解者妄指此为六识。尤可笑矣。问曰。若谓相分理无能缘之用。则天台所立境照境及境照智。复云何通。答曰。此中自有二义。一者名融义别。二者名义俱融。言名融义别者。约有分别色照无分别色。为境照境。约有分别色照无分别识。为境照智。有分别与无分别。既得同名为识。亦得同名为色。故其名融。有分别方为能照。无分别但为所照。故其义别。此与相分理无能缘用之义仍同也。言名义俱融者。本是妙明无上菩提净圆真心。妄为色空等相分。及与闻见等见分。如于一月。妄见二月。谁为是月。又谁非月。则尽理而言。有十六重。其十二重。已如上说。更作四重。一相缘相。二相缘见。三相缘自证。四相缘证自证也。问曰。既云谁为是月又谁非月。即所谓此见及缘元是菩提妙净明体。云何于中有是非是。此则不尚名一。云何有二。尚非有二。云何有四。尚非有四。云何妄作十六重耶。答曰。不离汝问。即成我答。汝既云尚不名一。则知一亦无性。故不妨举体作二。作四作十六也。若不许作二作四作十六者。便是定一。云何得言尚不名一耶。且如月若定二。何故好目仍见是一。月若定一。何故捏目便见有二。然捏目但见其二。不知其一。好目既知其一。亦知其可以随捏成二。知二不知一者。迷情也。知一亦知二者。妙解也。若谓约俗谛则有四分一十二重。约真谛则无能缘所缘者。便是真俗分张。真则定一而不异。何殊数论之法性定一。俗则定意而不融。何殊胜论之法性定异。况伽他云。心异识八种。俗故相有别。真故相无别。相所相无故。谓俗是真家之俗。如金之为器。器别则金亦别。非离真谛而俗谛自能成别也。真是俗家之真。如器之即金。金无别则器亦无别。非拨俗谛而真谛自居相外也。故宗镜云。唯识大约有二种。一具分。二不具分。以无性理故。成真如随缘义。则不生灭与生灭和合。非一非异。名阿赖耶识。即是具分。若不全依真心。事不依理故。唯约生灭。便非具分。有云影外有质为半头唯识。质影俱影为具分者。此乃唯识宗中之具分耳。又引楞伽经释云。八识皆有生灭。皆名转相。八识皆动。尽名业相。八之真性。尽名真相。噫。可以思矣。初明种现生分别竟。
　　
　　　（丑）二明现种生种子二。初问。二答。（寅）今初
　　
　　既现分别缘种现生。种亦理应缘现种起。现种于种。能作几缘。
　　
　　　（寅）二答
　　
　　种必不由中二缘起。（以必）得（现起）心（及）心所。（乃）立彼（等无间缘所缘缘之）二（义）故。现于亲种。具作二缘。与非亲种。但为增上。种望亲种。亦具二缘。于非亲种。亦但增上。
　　
　　已上广释颂义中正释缘生竟。
　　
　　　（壬）二结斥指广
　　
　　依斯内识互为缘起。分别因果理教皆成。所执外缘。设有（亦复）无用。况违理教。何固执为。
　　
　　此先结斥也。
　　
　　虽分别言。总显三界心及心所。而随胜者。诸圣教中多门显示。或说为二三四五等。如余论中具广分别。
　　
　　此复指广也。二谓染分别净分别。或真识现识。或不堕意堕意等。三谓心意识等。四谓善不善有覆无记无覆无记等。五谓因果苦乐舍等。初释分别由何难竟。
　　
　　　（戊）二释生死由何难二。初申难举颂。二以论释成。（己）今初
　　
　　虽有内识而无外缘。由何有情生死相续。颂曰。由诸业习气。二取习气俱。前异熟既尽。复生余异熟。
　　
　　　（己）二以论释成四。初家约业取相续释。第二家约习气相续释。第三家约障支相续释。第四家约因缘相续释。四释俱有义理。而第四家尤长。然亦不得废前三释也。（庚）今初
　　
　　论曰。诸业。谓福非福不动。即有漏善不善思业。业之眷属。亦立业名。（以能）同招（酬）引（业及酬）满（业之二种）异熟果故。此（业）虽才起。无间即灭。无义能招。当异熟果。而熏本识。起自功能。即此功能。说为习气。是业气分熏习所成。简曾善业。故名习气。如是习气展转相续。至成熟时。招异熟果。此显当果胜增上缘。
　　
　　此释颂中第一句也。善业名福业。不善业名非福业。禅定对欲界散动。名不动业。此三种业。皆以思为体性。余心所法。名为眷属。同招异熟。亦名为业。曾现业。即过去时之现业。现业已灭。但由习气熏于本识。致感异熟果耳。
　　
　　（或取）相见（二分。或取）名色。（或取）心及心所。（或）本末。彼（能所）取。皆二取摄。（即现行二取也。）彼（二取）所熏发。亲能生彼本识上（之）功能（差别。）名二取习气。此显来世异熟果心。及彼相应诸因缘种。俱。谓业种（与）二取种俱。是疏亲缘互相助义。（然）业（种虽疏。）招生（义）显。故颂先说。
　　
　　此释颂中第二句也。名色。即五蕴。初蕴为色。余四为名。本。谓第八识。末。谓前七识。业种是增上缘。名疏相助。二取种是因缘。故得亲名。余如文可知。
　　
　　前异熟者。谓前（一生乃至）前（百千）生（中）业（力所感）异熟（之）果。余异熟者。谓（感）后（一生乃至感）后（百千）生业（力之）异熟果。虽二取种。（熏处即生。生处即熏。）受果无穷。而业习气。受果有尽。（何谓有尽。）由异熟果。性（是无记。与善不善业性）别（故。必异世方熟而）难招。（何谓无穷。谓）等流增上。（因果）性同（故。可同时而）易感。由感（当来）余生业等（之）种（子成）熟。（故于此身）前异熟果受用尽时。复别能生余异熟果。由斯生死轮转无穷。何假外缘。方得相续。
　　
　　此释颂中第三第四句也。业习气受果有尽者。如因戒善。今报人天。若不更修。报尽则堕等。
　　
　　此颂意说。由（诸）业（及）二取（习气。故有）生死轮回。（可见）皆不离识。（以即）心心所法。为彼（诸业二取习气之体）性故。
　　
　　此总申颂意也。初家释竟。
　　
　　　（庚）第二家约习气相续释
　　
　　复次。生死相续。由诸习气。然诸习气。总有三种。一名言习气。谓有为法（三性之）各别亲种。名言有二。一表义名言。即能诠义（之）音声差别。（简无诠声。彼非名故。）二显境名言。即能了境（之）心心所法。随二名言所熏成种。作有为法。各别因缘。（故名名言习气。）
　　
　　名是声上屈曲。性无记性。不能熏成色心种子。然因名起种。故种为名言种也。前七识见分等。实非名言。譬如由言说名。显所诠义。此心心所法。能显所了境。有似彼名之能诠义。故称为显境名言也。
　　
　　二我执习气。谓虚妄执我我所（之）种。我执有二。一俱生我执。即修所断我我所执。（通于第六第七两识。）二分别我执。即见所断我我所执。（惟在第六意识中有。）随二我执所熏成种。令有情等自他差别。（故名我执习气。）
　　
　　此二我执种子。即皆名言熏习。令有自他差别。故别立之。
　　
　　三有支习气。谓招三界异熟业种。有支有二。一有漏善。即是能招可爱果（之）业。二诸不善。即是能招非爱果之业。随二有支所熏成种。令异熟果善恶趣别。
　　
　　有支。即十二因缘中之行支有支也。
　　
　　应知我执有支（二种）习气。于（当来世）差别（之）果是增上缘。此颂所言（诸）业习气者。应知即是（第三）有支习气。（所言）二取习气。应知即是（第二）我执。（第一）名言二种习气。（由其）取我我所及取名言而熏成故。皆说名取。供等余文。义如前释。
　　
　　第二家释竟。
　　
　　　（庚）第三家约障支相续释二。初正约三障释。二以障摄有支。（辛）今初
　　
　　复次生死相续。由惑业苦。发业润生烦恼。名惑。能感后有诸业。名业。业所引生众苦。名苦。惑业苦（之）种（子。）皆名习气。前（惑业）二习气。与生死苦为增上缘。助生苦故。第三（苦）习气。望生死苦能作因缘。亲生苦故。颂三习气。如应当知。惑苦名（二）取。（惑是）能（取。苦是）所取故。取是著义。业不得名（为取。）俱等余文。义如前释。
　　
　　发业烦恼。即无明支。润生烦恼。即爱取二支。嗔等非不发润。取其尤者言之也。感后有业。即行支有支。所引众苦。即识名色六入触受生老死七支。
　　
　　　（辛）二以障摄有支三。初标列指广。二别释有支。三结属颂义。（壬）今初
　　
　　此惑业苦。应知总摄十二有支。谓从无明乃至老死。如论广释。
　　
　　十二皆名有支者。此支助有。故名有支也。
　　
　　　（壬）二别释有支三。初正释支体。二料简支义。三诸门分别。（癸）今初
　　
　　然十二支。略摄为四。一能引支。谓无明行。能引识等五果种故。此中无明。唯取能发正感后世善恶业者。即彼所发。乃名为行。由此一切顺现受（之）业。（及）别助当（受之）业。皆非行支。
　　
　　
　　识等。即等取名色六入触受也。别助当业。即能招别报之满业也。
　　
　　二所引支。谓本识内。亲（能）生（起）当来异熟果摄（之）识等五（支）种（子。）是前二支所引发故。此（五支）中（之）识种。谓（即当来）本识（之亲）因。（识中种子。唯）除后（六入触受）三因（其）余因（种。）皆是名色种摄。后之三因。如名次第。即后（六入触受）三（法）种（子。）或（可以）名色种总摄（识中）五因。于（五因）中随（其）胜（者）立余四种。六处与识。总别亦然。
　　
　　名色总摄五因。随胜立余四种者。谓以名中所摄胜者。则立识触受三支及六入中之意入。色中所摄胜者。则立六入中之五入也。六处与识总别亦然者。或六入种总摄五因。于中随胜立余四种。或以识种总摄五因。于中随胜立余四种也。
　　
　　集论说识（支不惟是所引。）亦是能引（者。彼以）识中（所持）业种名识支故。（至于）异熟识（之）种（子。则属）名色（种所）摄故。（缘起）经说识支。通（于）能所引（者。则以）业种识种俱名（为）识（支）故。识是名色（所）依。非（同集论以识种为）名色（所）摄故。
　　
　　此会释经论之文义也。若约业种。则是能引。若约识种。则是所引。前文但约识种。集论但约业种。缘起经双约业种识种。是故文言虽异。其义则同。
　　
　　识等五种。由业熏发。虽实同时。而依主伴总别胜劣因果相异。故诸圣教。假说前后。或依当来（之果）现起分位有次第故。说有前后。由斯（义故。）识等（五支）亦说（名为）现行。（若在）因时定无现行义故。复由此（当来现起果位。得）说（所）生（所）引同时。（以种生现。必同时故。若依识等初熏发位。则不可说生引同时。以）润未润时。必不俱故。
　　
　　发业无明。造作善恶引业。顿熏未来识等五种。决无先后。何故立此五支差别。释有二义。一者识支是主。余门是伴。名色是总。余三是别。六入是胜。触受是劣。触则是因。受则是果。约此相异。故假说前后也。二者既熏发后。至成熟时。先现起识。次起名色。次起六入。次起触受。乃约当果次第。立此五支因种也。余可知。
　　
　　三能生支。谓爱。取。有。近生当来（之）生（及）老死故。谓（先）缘迷内异熟果（之）愚。（愚于我相。昧无我理。于后生苦。不如实知。）发正能招后有诸业为缘。引发亲生当来生老死位（识等）五果（之）种（子）已。复依迷外增上果（之）愚。缘境界受。发起贪爱。缘爱复生欲等四取。爱取合润（于彼）能引业种。及（润彼）所引（五支之）因。（即五支之种子。）转（而）名为有（支。以）俱能近有后有果故。
　　
　　迷内异熟果愚。即迷理无明也。正能招后有业。即行支也。迷外增上果愚。即迷事无明也。欲等四取。谓一欲取。二见取。三戒取。四我语取也。
　　
　　有处唯说业种名有（者。以唯）此（业种）能正感异熟果故。复有唯说（识等）五种名有（者。以）亲生当来识等种故。
　　
　　此亦会释论文之义也。有处。谓瑜伽第十。复有。谓瑜伽第三十八。业种正感异熟者。谓识等五种。虽正为因能生。然无力正生果故。亲生当来识等者。谓业种虽复有力。但属增上缘故。
　　
　　四所生支。谓生老死。是爱取有近所生故。谓从中有（自求父母。乃）至本有（位）中。未（经）衰变（以）来。皆生支摄。诸衰变位。总名为老。身坏命终。乃名为死。
　　
　　初正释支体竟。
　　
　　　（癸）二料简支义
　　
　　（一问。生既别立。老死何共。答。）老非定有。附死立支。（二问。）病何非支。（答。病相）不徧（界趣。亦不）定（有）故。（又问。老亦不定。何故附立。答。）老虽不定。徧故立支。（谓）诸界趣生除中夭者。将中皆有衰朽行故。（三问。）名色不徧。何故立支。（谓无色界。及化生者。无名色支故。答。以决）定（有。）故（立为）支。（谓）胎卵湿（三）生者。（于）六处未满（时。）定有名色（位）故。又名色支。亦是徧有。（且如）有色化生初受生位。虽具五根而未有用。尔时未名六处支故。（是有色支也。又）初生无色。虽定有意根而不明了。未名意处故。（是有名支也。）由斯论说十二有支。一切（支中）一分（是）上二界（之所）有。（谓无想天。有色无名。四空天。有名无色。故各一分也。四问。）。爱非徧有。宁别立支。（以）生恶趣者。不爱彼故。（答。）。定故别立。（除是）不求。（方）无有（爱。）生善趣者。定有爱故。不还（果人于）润生（位。对治力强。）爱虽不起。然如彼取（支。决）定有种故。又爱亦徧。生恶趣者。于现我境亦有爱故。（但）依无希求恶趣身（之）爱。（故）经说（为）非有。非（谓）彼（恶趣中）全无（我爱也。）
　　
　　现我境。谓第八识之见分。
　　
　　（五问。）何缘所生（现果。但）立生（及）老死（二支。）所引（因种。）别立识等五支。（答。）因位难知差别相故。依当果位。别立五支。谓续生时。因识相显。次根未满。名色相增。次根满时。六处明盛。依斯发触。因触起受。尔时乃名受果究竟。依此果位。立（所引）因为五。果位易了差别相故。总立二支。以显（生老死之）三苦。然所生果若在未来。为生厌故。说生老死。若至现在。为合了知分位相生。说识等五。
　　
　　续生时。谓中有身。于父母边结生相续时也。
　　
　　（六问。）何缘发业。总立无明。润业位中。别立爱取。
　　
　　一则立名不同。二则广略有异。故问之也。
　　
　　（答。）虽诸烦恼。皆能发润。而发业位。无明力增。以具十一殊胜事故。谓所缘等。广如（缘起）经说。于润业位。爱力徧增。说爱如水。能沃润故。要数溉灌。方生有芽。且依初后（分位。）分（为）爱取二（支。若发业者。一发则已。）无重发义。（是故但）立一无明（支。又问。既分爱取。何云爱力徧增。答。）虽（于四种）取支（之）中。（通）摄诸烦恼（法。）而爱（于）润（业徧）胜。（所以）说是爱（力徧）增。
　　
　　十一殊胜事者。一所缘殊胜。徧缘染净故。二行相殊胜。隐直显妄故。三因缘殊胜。惑业生本故。四等起殊胜。等能发起能引能生所生缘起法故。五转异殊胜。随眠缠缚相应不共四转异故。六邪行殊胜。依苦集谛起增益相。减行故。七相状殊胜。微细自相。徧爱非爱共相转故。八作业殊胜。作流转所依事。作寂止能障事故。九障碍殊胜。障碍胜法故。十随转殊胜。乃至有顶犹有转故。十一对治殊胜。二种妙治所对治故。且依初后分爱取二者。初为爱后为取也。
　　
　　（七问。诸支相望。为是唯在自地。或与他地亦互为缘。答。）诸缘起支。皆依自地。（然或）有（支）所发行（业。亦）依他（地）无明。如下（地）无明。（能）发上地行（故。设或）不尔。（则如）初伏下地染者所起上（地之）定。应非行支。（以）彼（上）地（之）无明犹未起故。（必先得彼定已。彼地无明方得现故。又问。）从上下地（转）生下上（地）者。彼缘何（地之境界）受而起爱支。（答。）彼爱亦缘当生地（之）受（支。）若现若种（而起。）于理无违。（八问。诸支同世耶。异世耶。答。）此十二支。（前）十（是现在）因。（后）二（是未来）果。定不同世。（于前十支）因中。前七（支）与爱取有（三支。）或异（世。）或同（世。）若（生老死之）二。（爱取有之）三。（无明等之）七。各定同世。
　　
　　前七与爱取有或异或同者。约未润位则异世。约已润位则同世也。
　　
　　（九问。或说有支两重因果而历三世。此何唯一重耶。答。）如是十二。一重因果。足显轮转。及离断常。施设两重。实为无用。或应过此。便致无穷。
　　
　　现在生老死果。由于过去十支因。现在十支因。决招未来生老死果。是故足显轮转。因灭果生。果生因灭。果生故非断。因灭故非常。是故得离断常。设谓一重不足。须两重者。两重又或不足。须更设施三重。便有无穷之失矣。二料简支义竟。
　　
　　　（癸）三诸门分别十五。初假实门（至）十五惑业苦摄门。（子）今初
　　
　　此十二支义门别者。九实三假。（即）已润（之行等）六支。合为有（支）故。（所以有支是假。）即识等五（果之上。有生老死）三相（分）位（差）别。（名之）为生等故。（所以生及老死二支是假。）
　　
　　　（子）二一非一事门。
　　
　　五是一事。谓无明。识。触。受。爱。五。余（七支）非一事。
　　
　　　（子）三染不染门。
　　
　　三唯是染。（以无明爱取。是）烦恼性故。七唯不染（以识。名色。六入。触。受。及生老死。皆是无覆无记。）异熟果故。（然此）七（支。于现起）分位（之）中。容起染故。（所以瑜伽第十。）假说通（染不染之）二（耳。）余（行有二支。）通（染不染）二种。
　　
　　　（子）四独杂门。
　　
　　无明爱取说名独相。不无余支相交杂故。余是杂相。独。即纯也。余九是杂相者。已润六支。合为有故。即识等五。名生等故。
　　
　　　（子）五色非色门。
　　
　　六（支）唯（心法。而）非色（法。）谓无明。识。触。受。爱。取。余（六支。皆）通（色心）二种。
　　
　　　（子）六漏无漏为无为门。亦可分为二门。
　　
　　皆是有漏。唯有为摄。无漏无为。非有支故。
　　
　　　（子）七三性门。
　　
　　无明爱取（三支。）唯通不善（及）有覆无记。行（支）唯善（与）恶。有（支）通善（通）恶（及通）无覆无记。余七（支）唯是无覆无记。（然于）七（支）分位（之）中亦起善染。（是故瑜伽假说通二。）
　　
　　　（子）八界地门。
　　
　　虽皆通三界。而有分有全。
　　
　　有分。谓上二界一切一分。有全。谓欲界也。无想天。唯有色之半支。无色天。唯有名之半支。及六入中。唯有意入之一分故。
　　
　　上地（之）行（支。）能伏下地（烦恼。）即苦粗等六种行相。有求上（地）生而起彼（行）故。
　　
　　由下地惑。发上地行。由上地行。伏下地惑。所谓厌下苦粗障。欣上净妙离。欣厌行成。乃发上地业行也。此亦可别名能治所治门。
　　
　　　（子）九学等三摄门。
　　
　　一切皆唯非学无学。圣者所起有漏善业。（以智慧）明（而）为缘故。违有支故。非有支摄。由此应知圣必不造感后有业。于后苦果不迷求故。杂修静虑。资下故业。生净居等。于理无违。
　　
　　违有支故者。谓圣必不造感后有业也。杂修下。释难。难曰。若尔。则杂修五净居业。应非行支。若是行支。圣使造业。若非行支。如何感生彼天。今故释曰。不还果人。以有漏无漏。前后杂修第四静虑。资下福生福爱广果三天之故业。而生五净居天。非是新造此业。故于理无违也。
　　
　　　（子）十见等所断门。
　　
　　有义。无明。唯见所断。要迷谛理。能发行故。圣必不造后有业故。爱取二支。唯修所断。贪求当有而润生故。九种命终（时）心。（皆与）俱生爱俱故。余（之）九（支。）皆通见修所断。
　　
　　此门释有二义。第二为正。今初义也。九种命终心者。如欲界命终时。或起欲界心。或起色界心。或起无色界心。色无色界命终。亦尔。三三成九。
　　
　　有义。一切皆通二断。论说预流果。已断一切一分有支。无全断者故。若无明支唯见所断。宁说预流无全断者。若爱取支。唯修所断。宁说彼已（徧）断一切支（之）一分。又（彼论）说全（一）界（之）一切烦恼。皆能结生。（又说）往恶趣行。唯分别起（之）烦恼能发。（发彼）不言润生（烦恼）唯修所断。（亦不）谓（一切）感后有（之）行皆（是）见所断（惑）发（也。）由此故知无明爱取三支。亦（各各）通见修所断。
　　
　　此下第二正义也。全界一切烦恼皆能结生。谓欲界烦恼结欲界生。色界烦恼结色界生。无色界烦恼结无色界生也。但说全界烦恼皆能结生。不言润生唯修所断。则知爱取二支。亦通见所断矣。但说往恶趣行。唯分别惑能发。不谓感后有行。皆见所断惑发。则知无明一支。亦通修所断矣。
　　
　　然无明支。正发（恶趣）行者。唯见所断。助（发诸趣行）者。（则便）不定。爱取二支正润生者。唯修所断。助（润生）者（则亦）不定。
　　
　　此明发业润生烦恼。皆有正有助。故断亦不定也。恶趣。谓地狱。饿鬼。畜生。及无想天。八难等处。必由分别无明。起于增盛善恶业行。乃可熏成恶趣识等五果种子。故须陀洹既见道已。永断三涂无想八难种子。永不堕彼诸处也。其余俱生无明。亦能助发诸趣业行。若助发三涂恶行者。虽属俱生。亦见所断。以证初果时。永闭三恶趣门故。助发人天行者。则修所断。以设不胜进。犹有七返来往故。故云助者不定也。正润生之爱取。唯属俱生烦恼。所以唯修所断。助润生之爱取。亦与分别烦恼相应。若属分别。亦见所断。若属俱生。则修所断。故亦云助者不定也。
　　
　　又染污法。自性应断。（以）对治（彼之出世道若）起时。彼（染污法即）永断故。（若）一切有漏不染污法。非性应断。（以皆）不违道（品）故。（问曰。既云非性应断。如何又言皆通二断。答曰。）然有二义。说之为断。一离缚故。谓断缘彼离彼（之）烦恼。（故说为断。）二不生故。谓（依分别烦恼。方起彼法。今既）断彼（所）依。令永不起。（故说为断。）依离缚（义名）断。故说（行支有支中一分）有漏善。（及识等五支。生老死二支。是）无覆无记。（共有九支。）唯修所断。依不生（义名）断。（故）说（行支有支中一分招）诸恶趣（之业。及招）无想（果之有漏善）定。（并有支中所摄识等五支。以因该果。兼具生老死）等。（共有九支。）唯见所断。（若夫）说十二支通二断者。于前诸断。如应当知。
　　
　　此更约自性应断非性应断。以判见修二断义也。染污法。谓无明爱取三支。及行支有支中各一分恶。不论见修二断。皆名自性应断。以初起出世道时。顿断分别无明爱取。及断恶行恶有。数数修习出世道时。渐断俱生无明爱取故。一切有漏不染污法。谓行支有支中各一分善。及识等五支。生老死二支。体唯异熟无覆无记。不论见修二断。皆名非性应断。但约离缚名断。则是修所断摄。如善行善有。及人天识等五支。人天生老死支是也。若约不生名断。则是见所断摄。如行支有支中之恶业及无想定。乃至三涂八难无想天之识等五支。生老死二支是也。于前诸断如应当知者。无明爱取依正助说。通于见修二断。所余诸支。依离缚不生二义。亦通见修二断。十见等所断门竟。
　　
　　　（子）十一受俱门。
　　
　　十乐舍俱。（除受支及老死支。）受不与受共相应故。老死位中。多分无乐及容舍故。十一（皆得与）苦（受）俱。（但）非（与）受（支）俱故。
　　
　　　（子）十二三苦门。
　　
　　十一少分。坏苦所摄。（除老死支。）老死位中。多无乐受。无乐立坏。故不说之。十二少分。苦苦所摄。一切支中有苦受故。十二全分。行苦所摄。诸有漏法。皆行苦故。（若）依舍受（名为行苦）说（者。则）十一少分（是行苦摄。）除老死支。（无容舍故。）如（上文）坏苦（中）说。
　　
　　行苦自有通局二义。若约有漏有为刹那迁变皆名行苦。则通摄十二全分。若约坏苦依乐受立。苦苦依苦受立。行苦惟依舍受立者。则局摄十一少分也。
　　
　　实义如是。（若）诸圣教（之）中。随彼相增。（则）所说不定。
　　
　　　（子）十三四谛门。
　　
　　皆苦谛摄。（是五）取蕴性故。（无明爱取行有）五（支。）亦集谛摄。（行有是）业。（无明爱取是）烦恼性故。
　　
　　　（子）十四四缘门。
　　
　　诸支相望。（唯）增上（缘）定有。余之三缘。有无不定。（缘起）契经依定（有者。所以）唯说有一。○爱望于取。（爱是取种。能生现取。）有望于生。（有即识等五种。生即识等现行。）有因缘义。○若说识支是业种者。（则）行望于识。亦作因缘。（若说识支是识种者。则行支非识亲因。）○余支相望。无因缘义。而集论说无明望行有因缘者。（乃）依无明（俱）时（思）业（之）习气说。（以与）无明俱故。假说（业种以为）无明。（而）实是行种。（非指无明为行因缘也。）○瑜伽论说诸支相望。（容有三缘。但）无因缘者。依现（行）爱（支）取（支及）唯（以）业（种为）有（支而）说。无明（现行痴心所。）望行（现思心所。）爱（支现行。）望于取（支现行。）生（位心心所。）望老死（位心心所。）有余二缘。（谓等无间。及所缘缘。）有望于生。受望于爱。无等无间（缘。但）有所缘缘。余支相望。（则等无间及所缘缘）二俱非有。（但有增上缘耳。）○此中且依邻近顺次不相杂乱实缘起说。（若）异此（四义而互）相望。（则）为缘（又复）不定。诸聪慧者。如理应思。
　　
　　一邻近。则非隔越。二顺次。则非逆次。三不相杂乱。则不以行种为无明等。四实。则不依假借说也。若隔越相望。如无明望识。乃至望老死等。若逆次相望。如老死望生。乃至行望无明等。若相杂乱。及随转门约假借说。事非一概。但依前文四缘之理思之可得。
　　
　　　（子）十五惑业苦摄门。
　　
　　惑业苦三摄十二者。无明爱取（三支。）是惑所摄。行（支及）有（支中）一分。是业所摄。（识等及生老死）七（支。与）有（支中）一分。是苦所摄。有处说业全摄有（支）者。应知彼依业有说故。（不依种有说也。）有处说识（支是）业所摄者。彼说业种为识支故。（不依识种为识支说。）惑业所招（识等七支）独名苦者。为苦谛摄。（不通集谛故。又）为（令有情）生厌（离）故。
　　
　　二别释有支竟。
　　
　　　（壬）三结属颂意。
　　
　　由惑业苦即十二支。故此能令生死相续。
　　
　　第三家释竟。
　　
　　　（庚）第四家约因缘相续释二。初正明生死相续。二例明净法相续。（辛）初中三。初标征。二解释。三属颂。（壬）今初
　　
　　复次生死相续。由内因缘。不待外缘。故唯有识。因。谓有漏无漏二业。正感（分段变易二种）生死。故说为因。缘。谓烦恼所知二障。助感（分段变易二种）生死。故说为缘。所以者何。生死有二。
　　
　　有漏无漏二业。皆属增上缘摄。但以业招生显。故复名因也。余可知。
　　
　　　（壬）二解释二。初释分段生死。二释变易生死。（癸）今初
　　
　　一分段生死。谓诸有漏善不善业（为因。）由烦恼障缘助势力。所感三界粗异熟果。身命短长。随因缘力。有定齐限。故名分段。
　　
　　　（癸）二释变易生死三。初正释。二会异。三料简。（子）今初
　　
　　二不思议变易生死。谓诸无漏有分别业（为因。）由所知障缘助势力。所感殊胜细异熟果。由悲愿力。改转身命。无定齐限。故名变易。无漏定愿正所资感。妙用难测。名不思议。
　　
　　无漏有分别业。即有为无漏业也。改转身命。谓改秽为净。转短为长也。
　　
　　　（子）二会异
　　
　　或名意成身。（谓）随（大悲）意愿（之所）成故。如（胜鬘）契经说。（譬）如。（以）取为缘。（以）有漏业（为）因。续后有者而生三有。如是（以）无明习地为缘。（以）无漏业（为）因。有阿罗汉独觉（及）已得自在菩萨。生三种意成身。
　　
　　此会胜鬘经。所谓意成身。即令不思议变易生死身也。
　　
　　亦名变化身。无漏定力。转令异（于）本（时之身。犹）如变化（非新生）故。如有论说。（问。）声闻无学。永尽后有。云何能证无上菩提。（答。）依变化身证无上觉。非业报身。故不违理。
　　
　　此释不思议变易身。复名变化身也。如有论下。引证可知。二会异竟。
　　
　　　（子）三料简。
　　
　　（难曰。）。若所知障。助无漏业。能感（变易）生死。（则）二乘定性。应不永入无余涅槃。（喻）如诸异生（之）拘（于）烦恼（障）故。（又无漏有分别业是道谛摄。）如何道谛。（乃）实能感（变易生死之）苦。（答曰。）谁言实感。（难曰。）不尔如何。（答曰。但由）无漏（胜）定（胜）愿。资（于三界已感异熟之故。）有漏业。令所得果相续长时。（以无漏业资助。令其）展转增胜。假说名感。（非无漏业实能感苦也。又）如是感时。由所知障为缘助力。非（无漏业）独能感（也。）然所知障。（在菩萨分中。虽助变易生死。而在定性二乘分中。仍复）不障解脱。（以所知障。）无能发业润生用故。（则曰。）何用资感（变易）生死苦为。（答曰。为欲）自证菩提。利乐他故。谓不定性独觉声闻。及得自在大愿菩萨。已永断伏烦恼障故。无容复受当（来之）分段身。恐废长时修菩萨行。遂以无漏胜定愿力。（譬）如（世间）延寿（之）法。（以）资现身（故业之）因。令彼（故业因种。）长时与（今现身之）果不绝。数数如是定愿资助。乃至证得无上菩提。（问曰。既以无漏定愿资现身因。）彼复何须所知障助。（答曰。）既未圆证无相大悲。（若）不执菩提（及）有情（皆是）实有。（则）无由发起猛利悲愿。又所知障。障大菩提。为永断除（此所知障。所以）留身久住。又所知障。为有漏依。此障若无彼（变易生死则）定非有。故于身住。有大助力。（是中）若所留身。（从）有漏定愿所资助者。分段身摄。（以是）二乘异生所知境故。（若从）无漏定愿所资助者。变易生摄。非彼（二乘异生所知）境故。由此应知变易生死。性是有漏异熟果摄。于无漏业。是增上果。有圣教中。说（此变易之身以）为无漏出三界者。（乃）随（无漏业之）助因（而）说。
　　
　　二解释竟。
　　
　　　（壬）三属颂二。初结属。二释疑。（癸）今初
　　
　　颂中所言诸业习气。即前所说（有漏无漏）二业种子。二取习气。即前所说（烦恼所知）二障种子。俱执著故。（名之为取。）俱等余文。义如前释。
　　
　　　（癸）二释疑
　　
　　变易生死。虽无分段前后异熟别尽别生。而数资助。前后改转。亦有前尽余复生义。
　　
　　疑曰。分段生死。可云前异熟尽。复生易熟。变易既无分段。何名既尽复生余等。答释可知。
　　
　　虽亦由现（行。令）生死相续。而（惟）种定有。（故）颂偏说之。（若现行则不定有也。）或为显示真异熟因果。皆不离本识。（因是本识所执持故。果即本识自果相故。）故不说现。（若夫前大转识。名为）现异熟因。（要至未来。方感异熟之果。现在）不即与果。（又酬前满业之无记）转识。（多有）间断。（是异熟生。）非（是真）异熟故。
　　
　　又疑曰。现行诸业。现行二取。亦令生死相续。何故颂中但举习气说耶。答亦可知。初正明生死相续竟。
　　
　　　（辛）二例明净法相续
　　
　　前中后际生死轮回。不待外缘。既由内识。净法相续。应知亦然。谓无始来依附本识。有无漏种。由转识等数数熏发。渐渐增胜。乃至究竟得成佛时。转舍本来杂染识（之）种（子。）转得始起清净种（之净）识。任持一切功德种子。由本愿力。尽未来际起诸妙用。相续无穷。由此应知唯有内识。
　　
　　二释生死由何难竟。
　　
　　　（戊）三释违经三性难二。初正释三性不离识。二转释无性即识性。（己）初中二。初设难举颂。二以论释成。（庚）今初
　　
　　若唯有识。何故世尊处处经中说有三性。应知三性亦不离识。所以者何。颂曰。由彼彼徧计。徧计种种物。此徧计所执。自性无所有。依他起自性。分别缘所生。圆成实于彼（依他性上。）常远离前（徧计所执）性。故此（圆成）与依他。非异非不异。（喻）如无常等性。（与无常等法。亦非异不异。）非不见此（圆成实。而能了）彼（依他性也。）
　　
　　　（庚）二以论释成二。初正释颂文。二义类相摄。（辛）初中二。初别释颂文。二总申颂意。（壬）初又三。初释徧计所执性。二释依他起性。三释圆成实性。（癸）初又二。初略释。二广释。（子）今初
　　
　　论曰。周徧计度。故名徧计。（计度之心。）品类众多。说为彼彼。（此）谓能徧计之虚妄分别（心也。）即由彼彼虚妄分别。徧计种种所徧计物。（此）谓所妄执蕴处界等。若法若我自性差别（也。）此所妄执自性差别。总名徧计所执自性。如是自性。都无所有。理教推征。不可得故。
　　
　　我自性。谓横计主宰。我差别。谓有情命者等。预流一来等。乃至二十句。六十五句等。法自性。谓横计轨持。法差别。谓蕴处界等。实德业等。乃至有无一异俱不俱等。
　　
　　　（子）二广释二。初总分文。二别解释。（丑）今初
　　
　　或初句。显能徧计识。第二句。示所徧计境。后半方申徧计所执若我若法自性非有。已广显彼不可得故。
　　
　　　（丑）二别解释三。初释能徧计。二释所徧计。三对依他明徧计所执。（寅）今初
　　
　　初能徧计。自性云何。
　　
　　假问征起也。释有二义。初义非。第二正。
　　
　　有义。八识及诸心所有漏摄者。皆能徧计。虚妄分别为自性故。皆似所取能取现故。（又圣教）说阿赖耶（识。）以徧计所执自性妄执（之）种（子）为所缘故。
　　
　　所取能取。即能缘所缘也。此显八识皆能徧计。说阿赖下。更引证以显第八亦能徧计。盖所缘既是妄执种子。则能缘亦必是妄执矣。
　　
　　有义。第六第七心品（之）执我法者。是能徧计。（经中）唯说意识能徧计故。（以）意及意识。名（为）意（与）识故。（有）计度（及）分别。（乃为）能徧计故。（前五及第八。非能徧计也。）执我法者。必是慧（心所）故。二执必与无明（心所）俱故。（第八无慧痴二心所相应。非能徧计也。）不说无明有善性故。痴无痴等不相应故。（诸善心所非能徧计也。）不见有执导空智故。（喻如）执有执无不俱起故。（善慧心所亦非能徧计也。）曾无有执非能熏故。（第八但是所熏。决非有我法二执也。夫）有漏（诸）心（心所）等。不证实（理）故。一切皆名虚妄分别。（然不皆名为能徧计。以其）虽似所取能取相现。而非一切（皆是）能徧计摄。（倘以似能所取。便名能徧计者。）勿无漏心亦有执故。（且）如来后得（无漏自心。亦似能取所取相现。岂亦）应（名为）有执故。经说佛（后得）智。现身土等种种影像。如镜等故。若无（能所）缘用应非智等。虽（圣教）说藏识缘徧计种。而不说唯（缘徧计。）故非诚证。由斯理趣。唯于第六第七心品有能徧计。识品虽（只有）二。而有（于）二（法乃至）三四五六七八九十（法）等（上所起）徧计不同。故言彼彼。
　　
　　此护法正义也。初第六下。正简前五第八及诸善心所等非能徧计。次有漏心等下。破斥初义。次虽说藏识下。通前所引圣教。后由斯理趣下。结成能徧计者。唯是六七二识。但由所徧计有不同。故颂言彼彼耳。宗镜录云。一有徧非计。如无漏诸心。及有漏善识。能徧广缘。而非计执。（无漏诸心。即诸圣人无漏智慧。了诸法空。即无法不徧。都无计执。名为非计。唯后得智也。有漏善识。即地前菩萨。虽有漏心中。能作无我观故。亦能观一切法皆无有我。亦是徧而非计。）二有计非徧。如有漏第七识。恒缘第八见分。起我法二执。从第六识入生空观时。第七识中犹尚缘第八见分起于法执。故知计而非徧。三亦徧亦计。即众生染心。（谓染污相应之第六识也。）四非徧非计。即有漏前五识。及有漏第八识。各了自相分境。故不徧。无计度随念分别。故非计也。初释能徧计竟。
　　
　　　（寅）二释所徧计
　　
　　（问曰。）此所徧计。自性云何。（答曰。）摄大乘说。是依他起。徧计心等（之）所缘缘故。（问曰。）圆成实性。宁非彼（徧计执所缘之）境。（答曰。）真非妄执所缘境故。（若）依展转（而）说。亦（可是）所徧计。（然）徧计所执。虽是彼（能徧计心之）境。而（无实我法。）非所缘缘。故非所徧计。
　　
　　依展转说亦所徧计者。如计绳为蛇。即是计麻为蛇也。虽是彼境而非所缘缘者。如计蛇时。亦未尝有蛇。仍惟有绳。故蛇非所缘缘。亦复非所徧计。当知徧计之所缘缘。惟是依他起性。譬如妄计蛇时。仍即于绳起计。仍以本质绳为疏所缘缘。眼识相分绳为亲所缘缘。意识于中妄起蛇怖。名为非量。名为徧计执也。
　　
　　　（寅）三对依他明徧计所执
　　
　　徧计所执。其相云何。与依他起。复有何别。
　　
　　此亦假问征起也。释有二义。初义非。次义正。
　　
　　有义。三界（所摄有漏）心及心所。由无始来虚妄熏习。虽各体一。而似二生。谓见（分及）相分。即（是）能（取）所取。如是二分情（之所）有理（之所）无。（故）此（能所二）相说为徧计所执。（此相见）二（分）所依（自证之）体。实托缘生。此性非无。名依他起。（以是）虚妄分别缘所生故。云何知然。诸圣教说。虚妄分别。是依他起。二取名为徧计所执。
　　
　　此妄以自证分为依他起性。见相二分为徧计所执也。
　　
　　有义。一切（有漏无漏染与不染世出世间所有）心及心所。由熏习力所变二分。从缘生故。亦依他起。徧计依斯（相见二分。）妄执定实（我法。及执）有无一异俱不俱等。此（有无之二。或一异之）二（等。）方名徧计所执。诸圣教说。唯量唯二。种种皆名依他起故。又相（分）等四法。十一识等。论皆说为依他起摄故。
　　
　　此护法正义也。俱者。亦有亦无。或亦一亦异也。不俱者。非有非无。或非一非异也。此等执实戏论。方名徧计所执。若夫相见二分。本是从缘生起。岂非依他性哉。唯量唯二等者。摄论云。一者唯量。义无所有故。二者唯二。谓有相及见识故。三者唯种种。谓种种相生起故。天亲释云。唯量者。唯是识量。由所识义。无所有故。唯二者。成立有相及见故。即此一识。一分成相。第二分成见。此是眼等识二分故。唯种种者。即此一识。所起六尘为相。意识为见。意识境不定。故说唯种种也。相等四法。即诸心心所各有四分。所谓一相分。二见分。三自证分。四证自证分也。十一识者。一身识。谓眼等五界。二身者识。谓染污意。三受者识。谓意界。四应受识。谓色等六外界。（五正受识。谓六识界。六世识。谓生生相续）不断。七数识。谓算计一乃至无量。八处识。谓器世间。九言说识。谓见闻觉知四种言说。此九从名言熏习种子生。十自他差别识。谓依身差别。此从我见熏习种子生。十一善恶两道生死识。谓生死趣无量种。此从有支习气种子生。如是诸识。论皆说为虚妄分别所摄。名依他起。
　　
　　不尔。无漏后得智品（所有相见）二分。（亦）应名（为）徧计所执。（汝若）许（者。则）应圣智不缘彼（二分）生。（或复）缘彼（二分之）智品。应（是集谛而）非道谛。（汝若）不许（无漏二分是徧计者。）应知有漏（二分）亦尔。（但是依他起性。）又若二分是徧计所执。应如兔角等。非所缘缘。（以凡）徧计所执。体非有故。又应二分（既非有体。则便）不熏成种。（既不熏种。则此）后识等（复）生。应无二分。又诸习气。（即）是（第八识之）相分（所）摄。岂（以）非有（之）法（而）能作（现行诸识之亲）因缘。（又）若缘所生（之）内相见分非依他起。（则相见）二（分）所依（自证之）体。例亦应然。（同属徧计。以均是分别缘所生。）无异因故。
　　
　　此破斥初义也。文并易知。初释徧计所执性竟。
　　
　　　（癸）二释依他起性二。初承前出依他体。二简释。（子）初承前出依他体。即释颂第五句也。（依他起自性。）
　　
　　由斯理趣。众缘所生心。心所体。及相见分。有漏无漏。皆依他起。依他众缘而得起故。
　　
　　　（子）二简释。即释颂第六句也。（分别缘所生。）
　　
　　颂言分别缘所生者。应知且说染分依他。（若夫）净分依他。亦（可名）圆成故。或诸染净心。心所法。皆名分别。（以后得智亦有分别。）能缘虑故。是则一切染净依他。皆是此中依他起摄。
　　
　　净分依他。亦圆成者。如四智菩提。十力无畏等。以是修德名净依他。以其称性。复可名圆成实。二释依他起性竟。
　　
　　　（癸）三释圆成实性三。初正释圆成实体性。二对依他明非一异。三明证此能了依他。（子）初正释圆成实体性。即释颂七八两句也。（圆成实于彼。常远离前性。）
　　
　　二空所显圆满成就诸法实性。名圆成实。显此徧常。体非虚谬。简自共相虚空我等。
　　
　　此先释圆成实三字之义也。徧故圆满。常故成就。非虚谬故名实性。诸法自相。谓现量所得俗谛法体。离名种等所有分别。如色香味触等。以其各各差别。故非徧圆。诸法共相。谓比量所得俗谛道理。由名言等显示不谬。如无常无我等。以其约义诠表。故非常成。虚空因色显发。对有质碍而得其名。我非实有自性。依五取蕴施设假名。故皆虚谬。
　　
　　无漏有为。离倒究竟。胜用周徧。亦得此（圆成实）名。然今颂中。说初非后。
　　
　　此料简颂意也。无漏有为。即净分依他。所谓四智菩提等。离倒。故亦可名为实。究竟。故亦可名为成。胜用周徧。故亦可名为圆。然颂中所说圆成实性。但指二空所显。不指有为无漏也。
　　
　　此（圆成实性。）即于彼依他起上。常远离前徧计所执。（以）二空所显（之）真如为性。（颂中所）说于彼（二）言。（乃是）显圆成实。与依他起。不即不离。（颂中）常远离（三）言。（乃是）显妄所执。能所取性。理恒非有。（颂中）前（之一）言。义显（但空徧计。）不空依他。（颂中）性（之一言。乃）显二空。非（即是）圆成实。（二空所显。乃名为圆成实。以）真如离有离无性故。
　　
　　此正释颂中。于彼常远离前性七字之义也。
　　
　　　（子）二对依他明非一异。即释颂九十十一三句也。（故此与依他。非异非不异。如无常等性。）
　　
　　由前理故。此圆成实。与彼依他起。非异非不异。（若言）异（者。则）应真如非彼（依他之）实性。（若言）不异。（则）此（圆成实）性应是无常。（又）彼此俱应净非净境。则（根）本后（得二）智（之）用（亦）应无别。
　　
　　此先释第九第十两句也。彼依他性。通于染净。乃是后得智境。此圆成实。唯净非染。乃是根本智境。故不得定言不异。由此观之。马鸣谓无明熏时即真如熏。乃约异而不异。如触波时。全触于水。非定一也。护法谓赖耶受熏。非关真如。乃约不异而异。如波动时。湿性无动。非定异也。若执真如定实受熏。则应变异。何名真如。若执真如定不受熏。则应真如不徧一切。离法性外别有诸法。何异一分无常一分常之外道。习二宗者。曷深思之。
　　
　　（问曰。）云何二性。非异非一。（答曰。）如彼无常无我等法。无常等性。与（诸）行等（生灭之）法。（若言）异（者。则）应彼（行等）法。非无常等。（若言）不异。（则）此（无常等。）应非彼（行等法之）共相。由斯喻显此圆成实。与彼依他。非一非异。（盖依他起）法与（圆成实）法性。理必应然。（以）胜义世俗。（必）相待（而）有故。
　　
　　此释第十一句也。无常无我等法。谓诸行无常。亦复无我。如色无常。受想行识无常。眼无常。耳鼻舌身意无常。色无常。声香味触法无常。眼识无常。乃至意识无常。既无常。则无我。无我故空。不净苦恼。是故蕴处界等。各有法体名为自相。无常无我苦空不净。徧于诸法。名为共相。此自共相。不一不异。若言定异。则蕴处界不应无常及无我等。若言定一。且如色与无常既一。则受想等与色异故。应非无常。余可例知。故非定一定异也。今依他法与圆成性。亦复如是。圆成实性。是胜义谛。依他起性。是世俗谛。二谛相待而有。故亦不一不异。波水绳麻等喻。皆可准思。
　　
　　　（子）三明证此能了依他。即释颂第十二句。（非不见此彼。）
　　
　　非不证见此圆成实。而能见彼他起性。未达徧计所执性空。不如实知依他有故。无分别智证真如已。后得智中。方能了达依他起性如幻事等。虽无始来心心所法。已能缘自相见分等。而我法执恒俱行故。不如实知众缘所引自心心所虚妄变现。犹如幻事。阳焰。梦境。镜像。光影。谷响。水月。变化所成。非有似有。依如是义。故有颂言。非不见真如。而能了诸行。皆如幻事等。虽有而非真。
　　
　　问曰。若必证见真如。方了依他起性。则初心修观。即应便观真如。何故大乘止观。乃令先观徧计。次观依他。后观圆成实耶。答曰。真如不在依他性外。初心若观真如。必将妄计一个无名无相。旷若虚空者以为真如。便成徧计所执。此情最不可救。以不达诸法当体无性。堕恶取空。不知所观空理。正是第六识之相分。假使一切时中。空境现前。而又不破戒律。不拨万行。一秖可生无色天中。若因见此空故。破戒破见。直堕阿鼻大地狱矣。所以一切大乘法门。皆令众生。即于现前诸法。强观无实。既知无实。便解如幻。既解如幻。便悟实性。既悟实性。方能从体起用。夫强观无实者。观徧计也。解如幻者。观依他也。悟实性者。根本智也。从体起用者。后得智也。譬如以麻作绳。愚小无知。妄计为蛇。若不即从所计之蛇如实观察。何由得知蛇本非有。故须蛇计既息。然后知绳即麻。知即麻者。喻根本智。知麻可作种种大小诸绳。一一诸绳。皆无实性。随意所作。喻后得智。故知大乘止观。成唯识论。观心妙诀。曾无两途。初别释颂文竟。
　　
　　　（壬）二总申颂意
　　
　　此中意说。三种自性。皆不远离心心所法。谓心心所及所变现。众缘生故。如幻事等。非有似有。诳惑愚夫。一切皆名依他起性。愚夫于此横执我法。有无一异俱不俱等。如空华等。性相都无。一切皆名徧计所执。依他起上。彼所妄执我法俱空。此空所显识等真性。名圆成实。是故此三不离心等。
　　
　　此正所谓一依他。一切依他。一徧计。一切徧计。一真实。一切真实也。初正释颂文竟。
　　
　　　（辛）二义类相摄十三。初与六无为相摄。（至）十三结略指广。（壬）今初
　　
　　（问曰。）虚空。择灭。非择灭等。何性摄耶。（答曰。）三皆容摄。（若于）心等变似虚空等相。随心生故。（则是）依他起摄。（若有）愚夫于中妄执实有。此即徧计所执性摄。若于真如假施设有虚空等义。（则是）圆成实摄。（然而）有漏心等（所缘六无为法。）定属依他。（若是）无漏心等（所缘六无为法。）容二性摄。（以是）众缘生故。摄属依他。（以其）无颠倒故。（亦可）圆成实摄。
　　
　　　（壬）二与七真如相摄
　　
　　（问曰。）如是三性。与七真如云何相摄。七真如者。一流转真如。谓有为法流转（之）实性。二实相真如。谓二无我所显（之）实性。三唯识真如。谓染净法唯识（之）实性。四安立真如。谓苦（谛之）实性。五邪行真如。谓集（谛之）实性。六清净真如。谓灭（谛之）实性。七正行真如。谓道（谛之）实性。（答曰。）此七实性。（皆属）圆成实摄。（以是）根本后得二智境故。（若）随相（而相）摄者。（则）流转苦集三（种真如。）前二性摄。妄执杂染故。余四皆是圆成实摄。
　　
　　虽有七名。唯一真如。此真如体。离名绝相。唯根本智之所亲证。依此真体。约义差别说七种名。乃后得智之所建立。故皆圆成实摄。或可于无流转中妄执流转。无苦集中妄成苦集。即是徧计性摄。又真如不变随缘。举体而为流转苦集诸杂染法。即是依他性摄也。
　　
　　　（壬）三与六法相摄
　　
　　（问曰。）三性（与）六法。相摄云何。（答曰。）彼六法中。皆具三性。色受想行识及无为。皆有妄执缘生理故。
　　
　　六法。即五蕴及无为法也。妄执六法。皆徧计性。缘生六法。皆依他性。六法所依之理。皆圆成实性也。
　　
　　　（壬）四与五事相摄。（即五法。一相。二名。三分别。亦名妄想。四正智。五真如。亦名如如。）
　　
　　（问曰。）三性（与）五事相摄云何。（答曰。）诸圣教说。相摄不定。谓或有处。说依他起。摄彼相名分别正智。圆成实性。摄彼真如。徧计所执。不摄五事。彼说有漏心心所法。变似所诠。说名为相。似能诠现。施设为名。能变（之）心（心所）等。立为分别。无漏心（心所）等。离戏论故。但总名正智。（而）不说能（诠）所诠。（以上）四（事皆）从缘生。皆依他摄。○或复有处。说依他起。摄相分别。徧计所执。唯摄彼名。正智真如。圆成实摄。彼说有漏心及心所（之）相分名（为）相。余（见分及能变之体皆）名（为）分别。徧计所执都无体故。为显非有。（故但）假说为名。（正智真如）二无倒故。圆成实摄。○或有处说。依他起性。唯摄分别。徧计所执。摄彼相名。正智真如。圆成实摄。彼说有漏心及心所相见分等。总名分别。虚妄分别为自性故。徧计所执能诠所诠。随情立为名相二事。○复有处说。名属依他起性。义（相即）属徧计所执。彼说有漏心心所法相见分等。由名势力。成所徧计。故说为名。徧执所执。（乃）随名（而）横计（其）体。（则）实非有。（所以）假立义（相之）名。○（以上）诸圣教中所说五事。文虽有异。而义无违。然初所说。无相杂乱。（尤为尽善。）如瑜伽论广说应知。
　　
　　　（壬）五与五相相摄。（一所诠相。二能诠相。三二相属相。四被执著相。五不执著相。）
　　
　　（问曰。）又圣教中说有五相。与此三性相摄云何。（答曰。）所诠（相）能诠（相。）各具三性。谓妄所计。属初性摄。相名分别（之）随其所应所诠能诠。属依他起。真如正智（之）随其所应所诠能诠。属圆成实。（以）后得（智为他说法。）变似能诠相故。二相属相。唯初性摄。妄执义名。定相属故。被执著相。为依他起。虚妄分别为自性故。不执著相。唯圆成实。无漏智等为自性故。
　　
　　　（壬）六与四真实相摄。（一世间所成真实。二道理所成真实。三烦恼障净智所行真实。四所知障净智所行真实。）
　　
　　（问曰。）又圣教中说四真实。与此三性相摄云何。（答曰。）世间道理所成真实。依他起摄。（相名分别）三事摄故。（烦恼所知）二障净智所行真实。圆成实摄。（正智真如）二事摄故。辩中边论说初（世间）真实。唯初（徧计）性摄。（以是）共所执故。第二（道理）真实。通属三性。理通执无执杂染清净故。后二真实。唯属第三。
　　
　　二释并通。第二通属三性者。执理则属徧计。无执则属依圆。杂染属依他。清净属圆成实也。
　　
　　　（壬）七与四谛相摄。（苦集灭道。）
　　
　　（问曰。）三性（与）四谛相摄云何。（答曰。）四中一一皆具三性。且苦谛中。无常等四（种行观。）各有三性。无常三者。一无性无常。性常无故。（徧计。）二起尽无常。有生灭故。（依他。）三垢净无常。位转变故。（圆成。）苦有三者。一（观）所取（五蕴是）苦。我法二执所依取故。（徧计。）二（观缘起）事相（是）苦。（以是）三苦（之事）相故。（依他。）三（观）和合（是）苦。（谓真如法与）苦和合故。（圆成。）空有三者。一（观）无性空。（谓徧计所执）性非有故。二（观）异性空。（谓依他起法）与妄所执自性异故。三（观）自性空。（谓圆成实以）二空所显（真如）为自性故。无我三者。一（观）无相无我。（谓徧计所执）我相无故。二（观依他）异相无我。（谓）与妄所执（之）我相异故。三（观）自相无我。（谓圆成实以二）无我所显（真如）为自相故。○集谛三者。一习气集。谓（能）徧计（心）所执自性执（之）习气。（是）执彼（之）习气。（故）假立彼（习气集）名。二等起集。谓业（与）烦恼（即依他性。）三未离系集。谓未离障（之）真如。（集圆成实。）○灭谛三者。一自性灭。（徧计）自性不生故。二二取灭。谓（以）择灭（智。令能所）二取不生故。三本性灭。谓真如（之性本寂灭）故。○道谛三者。一徧知道。能知徧计所执（性空）故。二永断道。能断（染分）依他起故。三作证道。能证圆成实故。然徧知道。亦通后（依圆之）二（性。）○七三（之）三性。如次配释。今于此中所配三性。或假或实。如理应知。
　　
　　徧知道亦通后二者。谓于三性。皆悉通达。乃名徧知通也。七三者。即苦谛四种行观。及集灭道三谛。此七各有三句也。如次配释者。谓皆初句属徧计。第二句属依他。第三句属圆成实也。或假或实者。谓集谛三性。惟约实配。余六三性或有假说也。
　　
　　　（壬）八与三解脱相摄
　　
　　（问曰。）三解脱门所行境界。与此三性相摄云何。（答曰。）理实皆通。随相各一。空无愿（无）相。如次应知。
　　
　　空解脱门。知徧计空。无愿解脱门。于依他法无所愿求。无相解脱门。证圆成实。离有无相也。
　　
　　缘此复生三无生忍。一本性无生忍。（我法本无故。）二自然无生忍。（缘起无作故。）三惑苦无生忍。（究竟无生故。）如次此三（无生忍。）是彼（三解脱）境故。
　　
　　　（壬）九与二谛相摄
　　
　　（问曰。）此三（性）云何摄彼（真俗）二谛。（答曰。）应知世俗。具此三种。胜义。唯是圆成实性。世俗有三。一假世俗。（如军林等。但有假名。）二行世俗。（如蕴处界等。随缘生灭故。亦名道理世俗。）三显了世俗。（即安立世俗。以后得智安立真如故。）如次应知即此三性。胜义有三。一义（理）胜义。谓（即）真如。（乃最）胜之义（理）故。二（所证）得胜义。谓（即）涅槃。胜即义故。三（能证）行胜义。谓（即）圣道（以）胜（而）为义故。（此三胜义。）无变（易。）无（颠）倒。随其所应。故皆摄在圆成实性。
　　
　　　（壬）十凡圣智境
　　
　　（问曰。）如是三性。何智所行。（答曰。）徧计所执。都非智所行。以无自性。非所缘缘故。（然）愚夫（妄）执（为）有。圣者达（其本）无。亦得说为凡圣智境。依他起性。（凡圣）二智所行。圆成实性。唯圣智境。
　　
　　　（壬）十一假实分别
　　
　　（问曰。）此三性中。几假几实。（答曰。）徧计所执。（以其）妄安立故。可说为假。（以其）无体相故。（亦可说）非假非实。依他起性。有实有假。聚集相续分位性故。说为假有。心心所色从缘生故。说为实有。若无实法。假法亦无。假依实因而施设故。圆成实性。唯是实有。不依他缘。而施设故。
　　
　　聚集者。根身器界诸和集相也。相续者。心及心所无间转相也。分位者。二十四种不相应行也。此皆别无自体。故名为假。心者。八识心王也。心所者。五十一心所法也。色者。五根六尘十一种色法也。现在刹那从种起现。故名为实。依此实心心所及色。乃有聚集相似分位。故云假依实因而施设也。问曰。二卷以破假说依实。此复何云假依实有。答曰。心外实法决定是无。所以假说不必依实。今约唯识所现诸法。有实有假。实即道理世俗。假即是假世俗。此则有实然后有假。而若假若实。同名俗谛。不同外道余乘所执心外实法也。问曰。前云。胜义世俗。相待而有。今云圆成实性。不依他缘施设。又云何通。答曰。不因世俗。则不立胜义之名。故云相待而有。如因有水。乃得有波。有波之动。乃说水为静也。然但可云波因水有。不可云水因波有。故圆成实性。非依他缘而施设也。
　　
　　　（壬）十二异不异分别
　　
　　（问曰。）此三（性）为异。为不异耶。（答曰。）应说俱非。（以）无别体故（非异。以）妄执缘起真义。（二各）别故（非不异。）
　　
　　只此不思议法体。妄执之则为徧计。随缘起则为依他。约真义则是圆成实性。是故十法界之五位百法。皆依他也。执十法界之五位百法以为实我实法。皆徧计也。十法界五位百法之真义。皆圆成也。性相真源。从此和盘托出。读者幸深思之。
　　
　　　（壬）十三结略指广
　　
　　如是三性。义类无边。恐厌繁文。略示纲要。
　　
　　三释违经三性难中。初正释三性不离识竟。
　　
　　成唯识论观心法要卷第八
　　
　　
　　
　　
　　成唯识论观心法要卷第九
　　
　　蕅益沙门智旭述
　　
　　　（己）二转释无性即识性二。初设难举颂。二以论释成。（庚）今初
　　
　　若有三性。如何世尊说一切法。皆无自性。颂曰。即依此三性。立彼三无性。故佛密意说。一切法无性。初即相无性。次无自然性。后由远离前。所执我法性。此诸法胜义。亦即是真如。常如其性故。即唯识实性。
　　
　　　（庚）二以论释成二。初正释颂文。二结示劝信。（辛）初中二。初释三无性。二释识实性。（壬）初释三无性。即前两颂。
　　
　　论曰。即依此前所说三性。立彼后说三种无性。谓即（是一）相（无性。二）生（无性。三）胜义无性。故佛密意说一切法皆无自性（者。）非（谓）性全无（也。颂中）说密意（之）言。显非（究竟）了义。谓后（依圆）二性。虽体非无。而有愚夫。于彼增益妄执实有我法自性。此（托依圆所起我法二执。）即名为徧计所执。为除此执。故佛世尊于（依圆之）有。及（徧计之）无。总说无性。（不过为遣执耳。问曰。）云何依此（三性）而立彼三（无性。答曰。）谓依此初徧计所执。立相无性。由此（徧计所执）体相。毕竟非有。如空华故。依次依他。立生无性。此（依他起。但）如幻事。托众缘生。无如妄执自然性故。（所以）假说无性。非（依他起。体）性全无。依后圆成实立胜义无性。谓即胜义。由远离前徧计所执我法性故。假说无性。非（谓胜义。体）性全无。如太虚空。虽徧众色。而是众色无性所显。虽依他起（性。但是世俗。）非胜义故。亦得说为胜义无性。而（恐第三）滥（同）第二。故此不说。
　　
　　如太虚空。喻胜义也。众色。喻依他也。有众色处。未尝无空。可喻真如徧一切法。无所不在。众色无处。太虚乃显。可喻真如。远离徧计所执我法。然胜义无性之名。亦可以名第二依他起性。以依他起。但世俗有。非胜义故。然若说此义。则恐第三反滥第二。是故第二但名为生无性。第三乃名胜义无性。显此圆成实性。但是远离徧计所执我法二性。假说胜义无性。其实真如徧在依他起处。而依他无性。性即真如。譬如众色无性。性即太空。非色灭空。空非色外。故般若心经云。色不异空。空不异色。乃圆成与依他非异非不异之义。只为众生一向执异。故但言不异以遮情计。亦非更执定不异也。此借虚空以喻胜义。借众色以喻依他。故作此说。若约法直说者。则对色显空。对空显色。色空皆属依他起摄。色空无性。妄则俱妄。真则诸真。是则非色非空。而空而色。名圆成实。亦名胜义无性。故云。色不异空。空不异色。色即是空。空即是色。又云。性色真空。性空真色等也。学者。须以大乘止观三性三无性义参之。必有恍然得悟者矣。
　　
　　　（壬）二释识实性。即后一颂。
　　
　　此性即是诸法胜义。是一切法胜义谛故。然胜义谛。略有四种。一世间胜义。谓蕴处界等。（不同外道所执我法。）二道理胜义。谓苦等四谛。（世出世因果。真实不虚谬。）三证得胜义。谓二空真如。（约能证之智言。）四胜义胜义。谓一真法界。（约所证之理言。）此（颂）中（所言）胜义。（乃）依最后（胜义胜义而）说。（以）是最胜道（品）所行（证之）义故。为简前三（胜义。）故作是说。此诸法胜义。亦即是真如。真。谓真实。显非虚妄。如。谓如常。表无变易。谓此真实。于一切位常如其性。故曰真如。即是湛然不虚妄义。（颂中）亦（之一）言。显此（胜义。）复有多名。谓名法界。及实际等。如余论中。随义广释。
　　
　　一切位者。圣凡因果世出世间诸分位也。由真如不变随缘。故云于一切位。由真如随缘不变。故一切位常如其性。湛然。即如字之义。不虚妄。即真字之义。所谓在凡不减。在圣不增。处生死而不染。证涅槃而非净。如水与冰。同一湿性。岂凝然死定之谓哉。
　　
　　此性即是唯识实性。谓唯识性。略有二种。一者虚妄。谓（依他起上）徧计所执。二者真实。谓（依他所显）圆成实性。为简虚妄。说实性言。复有二性。一者世俗。谓依他起。二者胜义。谓圆成实。为简世俗。故说实性。
　　
　　初一番。即约依他辨二性。如绳上无蛇。但有麻也。次一番。即约真俗辨二性。如冰水虽殊。湿性无异也。故佛性论云。二性不可灭。一性可得灭。何以故。分别性本来是无。故不可灭。真实性本来是真。故不可灭。依他性虽有不真实。是故可灭。即是此中遣相证性之义。初正释颂文竟。
　　
　　　（辛）二结示劝信
　　
　　三颂总显诸契经中说无性言。非极了义。诸有智者。不应依之（而）总拨诸法都无自性（也。）
　　
　　已上大科。第二广明识相。显前颂意竟。
　　
　　　（乙）三明修行位次二。初略标五位。二广释颂文。（丙）初中二。初问。二答。（丁）今初
　　
　　如是（前来）所成唯识相性。谁（等之人。）于几位（次。）如何悟入。
　　
　　谓前有二十四颂。成立唯识之相。第二十五一颂。成立唯识之性。相成则遣虚存实。舍滥留纯。摄末归本。隐劣显胜之义俱立。性成。则遣相证性之义亦立。此领前也。一问谁人悟入。二问有几位次。三问如何悟入。此启后也。
　　
　　　（丁）二答
　　
　　谓具大乘二种性者。略于五位。渐次悟入。
　　
　　此标答也。大乘二种性者。答上谁人之问。略于五位。答上几位之问。渐次悟入。答上如何悟入之问。
　　
　　何谓大乘二种种性。一（者）本性（中。法尔成就）住（此菩萨）种（子）性（类差别。不由今有。）谓无始来依附本识法尔所得无漏法因。二（者熏）习所成种性。谓闻法界等流法已。谓所成等熏习所成。要具大乘此二种性。方能渐次悟入唯识。
　　
　　此下皆释答也。法界等流法。谓如来证法界已。从后得智流出语言文字。能诠法界妙理之法也。闻而思。思而修。熏成种子。名为习所成性。若但有本性大乘种子。而无熏习所成大乘种子。则不能令其展转增盛。以至成熟。若元无本性大乘种子。纵令熏习亦不成种。现见有人。未闻教时。浑若不知。既闻教已。便速开悟者。是有本性种子。亦有熏习种子故也。复见有人。未闻教时。茫然不知。既闻教已。虽不顿悟。深生渴仰者。但有本性种子。未有熏习种子故也。复见有人。未闻教时。茫然不知。既闻教已。与不闻同。绝不（冫*食）采。都无信乐者。原无熏习种子。又无本性种子故也。然依瑜伽师地论等。则一切众生。定有五性差别。若依法王经。如来藏经等。则一切众生。定无五性差别。当知皆是悉檀益物。随机异说。若依圆觉了义。楞伽心宗。则五性差别。历然不乱。而仍一一无性。若遇如来。根无大小。皆能成佛。今谓五性若是定无。则如来不应为实施权。说三乘教。五性若是定别。则如来不应开权显实。说唯一乘。若于法华。三草。二木。一地。一雨之喻。深思细绎。则经论异说。互相影略。妙旨冷然。盖蠢动含灵。皆有佛性。凡有心者。皆得作佛。此唯识性也。五性差别。种现不同。此唯识相也。相之与性。不一不异。是故以相局性。则性随相局。以性融相。则相随性融。性随相局。不可即与之言其融。所以如来有随性巧说。亦名随他意语。亦名为权。相随性融。不可终使之执其局。所以如来有随智妙说。亦名随自意语。亦名为实。儒云。中人以上。可以语上。中人以下。不可语上。应病与药。权实并设。病去药忘。权实俱泯。此可意知。不可言尽。今成唯识教。以别接通。以通含别。亦兼含圆。唯其带通方便。故须立五性差别。唯其正诠别理。故云断十重障。证十真如。唯其兼含圆理。故云真如。与一切法。非异非不异。又云。若执唯识真实有者。亦是法执。又云。俗故相有别。真故相无别。乃至举一烦恼心所。亦能徧缘有漏无漏事境名境等也。
　　
　　何谓悟入唯识（之）五位。一资粮位。谓修大乘顺解脱分。二加行位。谓修大乘顺决择分。三通达位。谓诸菩萨所住见道。四修习位。谓诸菩萨所住修道。五究竟位。谓住无上正等菩提。
　　
　　三乘皆有五位。而二乘但悟我空。不达法空。故唯大乘五位。乃能悟入唯识相性也。资粮顺解脱等。下文自释。
　　
　　云何渐次悟入唯识。谓诸菩萨于识相性资粮位中。能深信解。在加行位。能渐伏除所取能取。引发真见。在通达位。如实通达。修习位中。如所见理。数数修习。伏断余障。至究竟位。出障圆明。能尽未来。化有情类。复令悟入唯识相性。
　　
　　由闻唯识相性而生信解。乃发无上大菩提心。发此大心。即名菩萨。从此炽然修集菩提资粮。资粮渐积。信解益深。即是观行相似二位也。以定慧力加行决择。伏除二取而引真见。即相似后心也。信解之时。先信解相。随信解性通达位中。先通达性。随通达相。既通达已。即以所见真俗妙理。数数修习。净除习气。皆即分证位也。习气尽时。出障圆明。即究竟位也。约性则始终平等。约修则五位不同。然此五位。义兼通别。亦复含圆。若三藏菩萨。因位无断惑义。非此所摄。若干慧名资粮。性地名加行。见地名通达。薄地以上名修习。佛地名究竟者。通教位也。若十信。十住。十行。十向。名资粮。十向后心名加行。初欢喜地名通达。十地等觉名修习。妙觉名究竟者。别教位也。若五品十信名资粮。十信后心名加行。初发心住名通达。住行向地等觉皆名修习。妙觉名究竟者。圆教位也。今资粮位中。不立住行向名。故非纯约别教。修习位中。具列欢喜地等十名。故非纯约通教。又欢喜地。顿断分别我法二执。若唯别教。不应到此方断我执。若唯通教。不应能破法执无明。故知是通含别。别接通也。然设非圆教妙觉。胡能究尽明了唯识相性。尽未来时。化度含识。故云亦复含圆。初略标五位竟。
　　
　　　（丙）二广释颂文五。初释资粮位。（至）五释究竟位。（丁）初中二。初举颂。二论释。（戊）今初
　　
　　初资粮位。其相云何。颂曰。乃至未起（顺决择）识。求住唯识（真胜义）性。（然）于二取随眠。犹未能（永）伏灭。
　　
　　　（戊）二论释三。初正释颂文。二明地所摄。三明修行相。（己）初中二。初释前二句明位。二释后二句明惑。（庚）今初
　　
　　论曰。从发深固大菩提心。乃至未起（加行位中）顺决择识。（然已专志）求住唯识真胜义性。齐此皆是资粮位摄。为趣无上正等菩提。修习种种胜资粮故。（名资粮位。又复以其）为有情故。勤求解脱。由此亦名顺解脱分。
　　
　　此明发心以后。加行以前。皆名为资粮位。即住行向三贤位也。缘于唯识真胜义性。观察法空。故称为深。能以三事练磨其心。誓无退转。故称为固。徧欲度脱法界有情。不单自利。故称为大。菩提。此翻为觉。一切众生。长夜在迷。返迷归悟。皆可名觉。故有发声闻菩提心者。有发缘觉菩提心者。皆名发心。今云。深固大菩提心。大简声闻缘觉。固简藏教事度。深简通教界内无生也。顺决择识解在下文。胜资粮者。即是福智二事。亦如下释。解脱者。无上涅槃。分者。因义。亦支义也。
　　
　　　（庚）二释后二句明惑二。初略释。二广释。（辛）今初
　　
　　此位菩萨。依因善友作意资粮四胜力故。于唯识义虽深信解。而（犹）未能了（知）能（取）所取（其性本）空。多住外门。修菩萨行。故于二取所引（之）随眠。犹未有能伏灭功力。令彼（随眠）不起二取（之）现行。
　　
　　四胜力者。一因力。谓发大心。二缘力。谓亲近善友。三作意力。谓勤求无上菩提。四资粮力。谓修习福智也。多住外门者。理观名内。事相名外。虽亦修习理观。而理观力微。未能称理修行六度。故多依事相也。
　　
　　　（辛）二广释二。初释二取随眠。二释未能伏灭。（壬）初中二。初正释颂义。二转释二障。（癸）今初
　　
　　此（颂中）二取（之）言。（乃）显（执彼）二取（之）取。（谓）执取（有）能取（之见分）所取（之相分）性。（而不达无性）故。（此）二取（之）习气。名彼随眠。（以其）随逐有情。眠伏（于）藏识（故。又）或随增过（失。）故名随眠。（当知）即是所知烦恼（二）障种（子。）
　　
　　心王心所。由现缘力。变似能取所取相现。本是依他起性。非有实我实法。愚者不达。遂执取之。执为实我。成烦恼障。执为实法。成所知障。由执取彼二取现行。复熏成彼二取种子。随逐有情。眠伏藏识。展转增过。无由出离。故名此烦恼所知二障种子为二取随眠也。
　　
　　　（癸）二转释二障二。初正释。二结判。（子）初中二。初释烦恼障。二释所知障。（丑）今初
　　
　　烦恼障者。谓执（取彼）徧计所执实我萨迦耶见而为上首。百二十八根本烦恼。及彼等流诸随烦恼。此皆扰（乱）恼（害）有情身心。能障涅槃。名烦恼障。
　　
　　萨迦耶。此云积聚。实我萨迦耶见。谓执积聚为实我也。妄认四大为自身相。妄认六尘缘影为自心相。皆此我见所摄。由此我见为本。方起根随烦恼。故名上首。言百二十八者。迷于欲界四谛。各具十惑。共有四十。色无色界。但各除嗔。各三十六。通前一百十二根本烦恼。唯见所断。欲界任运贪嗔痴慢身见边见。为六。色无色界除嗔。各五。共有十六根本烦恼。是修所断。二断合论。故有一百二十八也。诸随烦恼。或彼等流。或彼分位。头绪多端。故不列数。
　　
　　　（丑）二释所知障六。初正释所知。二分对诸识。三对三性心。四二障辨异。五对四无记。六问答释妨。（寅）今初
　　
　　所知障者。谓执（取彼）徧计所执实法萨迦耶见而为上首。见疑无明爱恚慢等。覆（于）所知（有为无为）境（之）无颠倒性。能障（四智）菩提。名（为）所知（之）障。
　　
　　实法萨迦耶见。谓执积聚为实法也。妄执色不相应及无为法。离心心所。别有自性。皆此法见所摄。由此法见。复起疑痴贪恚慢等及诸随惑。不达所知真如无颠倒理。名所知障。当知前烦恼障。谓烦恼即障。乃持业释。今所知障。谓所知之障。乃依主释也。
　　
　　　（寅）二分对诸识
　　
　　此所知障。决定不与异熟识俱。彼（异熟识极）微（细）劣（弱）故。（又）不与无明慧相应故。（又所知障。要须）法空智品与俱起故。（当知）七转识内。随其所应或少或多。如烦恼说。眼等五识。无（随念计度二种）分别故。法见（法）疑（及法慢）等。定不相应。余（法贪法嗔法痴。）由意（识）力。皆容引起。
　　
　　法空智品。与俱起者。由有所治。乃有能治。唯六七二识。能起法空智品。故唯六七二识。实有所知障也。第七但有四障。谓法痴。法见。法慢。法爱。故名或少。第六具有六障。谓加法恚。法疑。故名或多。眼等五识。虽容有法贪。法恚。法痴。但是第六之所引生。非能自起。故必第六入法空观。乃能治灭。亦非能自治也。
　　
　　　（寅）三对三性心
　　
　　此（所知）障。但与不善无记二心相应。论说无明。唯通不善无记性故。痴（与）无痴等（善心。）不相应故。
　　
　　　（寅）四二障辨异
　　
　　烦恼障中。此（所知）障必有。彼（烦恼障。）定用此（所知障）为所依故。体虽（同是见疑无明等）无异。而（执我执法作）用有别。故二随眠。随圣道（之）用。有胜有劣。（而）断惑（有）前（有）后。
　　
　　由迷法故。方起我执。如迷杌。方谓是鬼。迷绳。方谓是蛇。故烦恼障。必以所知障为依也。法空观道用胜。能断二障。生空观道用劣。但断烦恼。
　　
　　　（寅）五对四无记
　　
　　此（所知障。）于（四种）无覆无记性中。（唯）是（异熟无记中之）异熟生（摄。）非余三种。彼威仪等。势用薄弱。非（能）覆（于）所知（之理。而）障菩提（智）故。（然）此名（之为）无覆（者。但是）望二乘说。若望菩萨。亦是有覆。
　　
　　威仪。工巧。变化。皆不覆障菩提。此既覆障菩提。应名有覆无记。但不覆障二乘所证生空涅槃。故名无覆耳。
　　
　　　（寅）六问答释妨
　　
　　（问曰。）若所知障。有见疑等。如何此种。契经（但）说（名）为无明住地。（答曰。）无明（力）增（盛）故。（所以）总名无明。非无见等。（例）如（于）烦恼（障）种。立见一处。（及）欲（爱）色（爱）有爱。（共成）四住地名。岂彼（烦恼。但是见爱二种。）更无慢无明等。
　　
　　初正释竟。
　　
　　　（子）二结判
　　
　　如是二障。（若从）分别起者。见所断摄。（若是）任运起者。修所断摄。二乘但能断烦恼障。菩萨（则二障）俱断。（然欲）永断二（障）种（子。）唯（地上）圣道能（之。若）伏二（障）现行。（亦）通（地前）有漏道（也。）
　　
　　初释二取随眠竟。
　　
　　　（壬）二释未能伏灭
　　
　　菩萨住此资粮位中。二粗现行。虽有伏者。而于细者。及二随眠。止观力微。未能伏灭。
　　
　　粗现行。指分别所起。细现行。指任运所起。二随眠。指分别俱生二障种子也。初正释颂文竟。
　　
　　　（己）二明地所摄
　　
　　此位未证唯识真如。依胜解力。修诸胜行。应知亦是解行地摄。
　　
　　唯识实性。亦即真如。登欢喜地。乃能分证。然依深信发起胜解。决定了知万法唯识。以此胜解导诸胜行。故与后加行位。同名为解行地。即别三贤及圆十信。而不立信住行向之名。亦不明先断见思之义。故是带通明别也。
　　
　　　（己）三明修行相二。初正释行相。二明退不退。（庚）今初
　　
　　所修胜行。其相云何。略有二种。谓福及智。诸胜行中慧为性者。皆名为智。余名为福。且依六种波罗密多。通相皆二。别相前五说为福德。第六智慧。或复前三。唯福德摄。后一唯智。余通二种。复有二种（胜行。）谓利自他。所修胜行。随意乐力。一切皆通自他利行。依别相说。六到彼岸菩提分等。自利行摄。四种摄事。四无量等。一切皆是利他行摄。如是等行。差别无边。皆是此中所修胜行。
　　
　　六波罗蜜。即六到彼岸。所谓布施。持戒。忍辱。精进。禅定。智慧也。菩提分。即三十七品。所谓四念处。四正勤。四如意足。五根。五力。七觉支。八正道也。四种摄事。即布施。爱语。利行。同事。四摄法也。四无量心。即慈悲喜舍。四三昧也。
　　
　　　（庚）二明退不退
　　
　　此位二障。虽未伏除。修胜行时。有三退屈。而能三事练磨其心。于所证修。勇猛不退。一闻无上正等菩提广大深远。心便退屈。引他已证大菩提者。练磨自心。勇猛不退。二闻施等波罗蜜多。甚难可修。心便退屈。省己意乐能修施等。练磨自心勇猛不退。三闻诸佛圆满转依极难可证。心便退屈。引他粗善。况己妙因。练磨自心。勇猛不退。由斯三事。练磨其心。坚固炽然。修诸胜行。
　　
　　一菩提广大屈。引他况己练。二万行难修屈。省己增修练。三转依难证屈。引粗况妙练也。更或惧此娑婆不常值佛。魔境粗强。恐堕险难者。以此深固大菩提心。回向西方极乐世界。则千稳百当。万无一失矣。愿我同志。皆痛勉之。初释资粮位竟。
　　
　　　（丁）二释加位行二。初举颂。二论释。（戊）今初
　　
　　次加行位。其相云何。颂曰。现前立少物。谓是唯识性。以有所得故。非实住唯识。
　　
　　　（戊）二论释二。初正释颂文。二别申余义。（己）初中三。初结前标列。二出体释名。三结属颂文。（庚）今初
　　
　　论曰。菩萨先于初无数劫。善备福德智慧资粮。顺解脱分既圆满已。为入见道住唯识性。复修加行伏除二取。谓暖。顶。忍。世第一法。此四总名顺决择分。（以能）顺趣真实决择分故。（以其）近见道故。（所以）立加行名。非（谓）前资粮（位。总）无加行（之）义。
　　
　　真实决择。指真见道出世慧也。今能顺趣此慧。故名顺决择分。然资粮加行。名别义通。以前位中。亦有加行之义。今此位中。亦具资粮之义。但加行约近立名。资粮约远立名耳。
　　
　　　（庚）二出体释名三。初出所依体。二别释四名。三总结行相。（辛）今初
　　
　　暖等四法。依四寻思。四如实智（之）初（位）后位（而）立。四寻思者。（谓）寻思（能诠之）名。（寻思所诠之）义。（寻思名义）自性。（寻思名义）差别。（皆是）假有实无。（若能）如实徧知。此四离识（非有。）及（知能取之）识。（亦复）非有。（即转）名如实智。名义相异。故别寻求。（名义）二（种之自性差别）二相同。故合思察。
　　
　　　（辛）二别释四名四。初释暖。二释顶。三释忍。四释世第一。（壬）今初
　　
　　依明得定。发下寻思。观无所取。立为暖位。谓此位中。创观所取名等四法。皆自心变。假施设有。实不可得。初获慧日前行相故。（所以）立明得（定之）名。即此所获道火前相。故亦名暖。
　　
　　明得定者。止也。下寻思者。观也。寻思初位。故名为下。名无得物之功。故名但是假有。物无当名之实。故义但是假有。名义自性既非实有。则名义差别。亦岂实有。皆是随心变现施设而已。以此寻思。历观蕴处界等。若名。若义。若自性。若差别。皆不可得。即是慧日道火前相。能破众生长夜迷闇执著。
　　
　　　（壬）二释顶
　　
　　依明增定。发上寻思。观无所取。立为顶位。谓此位中。重观所取名等四法。皆自心变。假施设有。实不可得。明相转盛。故名明增。寻思位极。故复名顶。
　　
　　寻思后位。故名为上。数数修习所取实不可得之观。令其增盛。如登山顶。周观无碍也。
　　
　　　（壬）三释忍
　　
　　依印顺定。发下如实智。于无所取。决定印持。无能取中。亦顺乐忍。既无实境离能取识。宁有实识离所取境。所取能取。（但是）相待立故。印顺忍时。总立为忍。印前（所取空。）顺后（能取空。）立印顺名。忍（印取）境（之）识（亦）空。故亦名忍。
　　
　　印前所取空。顺后能取空。名印顺定。亦即止也。下如实习。亦即观也。如实智之初位。故名为下。此忍自有三位差别。印前。即下忍。顺后。即中忍。忍识亦空。即上忍。大乘止观云。强观诸法唯是心相。虚状无实。复当观此能观之心。亦无实念。正同此中四加行观。
　　
　　　（壬）四释世第一
　　
　　依无间定。发上如实智。（双）印（能所）二取（皆）空。立世第一法。谓前上忍。唯印能取空。今世第一法。二空双印。从此无间必入见道。故立无间名。异生法中。此最胜故。名世第一法。
　　
　　如实智之后位。故名为上。前忍位中。下忍印所取空。中忍顺能取空。上忍印能取空。今乃二空双印。必入真见道也。二别释四名竟。
　　
　　　（辛）三总结行相
　　
　　如是暖顶。依（于）能取（之）识。观所取（之境本）空。下忍起时。印境空相。中忍转位。于能取识。（亦）如境（之）是空。顺乐忍可。上忍起位。印能取空。世第一法。双印空相。
　　
　　此唯识观之行相。入真见道之司南也。千经万论。从无二辙。不向此处闻思修证。终无通达之期矣。二出体释名竟。
　　
　　　（庚）三结属颂文二。初属颂。二引证。（辛）今初
　　
　　皆带相故。未能证实。故说菩萨此四位中。犹于现前安立少物。谓是唯识真胜义性。以彼空有二相未除。带相观心。有所得故。非实安住真唯识理。彼（空有二）相（悉皆）灭已。方实安住。
　　
　　空有二相未除者。暖位顶位。依识观所取空。则境空识有。下忍印成境空。上忍印成识空。世第一位双印二空。则亦皆带空相。故未得全除也。问曰。上根之人。直达空有。皆不可得。当下安住唯识真胜义性。何须如此次第修习。答曰。汝今空有皆不可得六字。便是所取之名。妄谓我能直达。便是能取之识。暖位止观。尚未梦见。而言安住唯识胜义。梦语刀刀。此之谓也。汝若实证唯识性者。必应顿了唯识之相。如六祖虽不识字。然于性相宗旨。无不通达。观彼转识成智八句偈义。何等透彻。乃至法华涅槃诸经。一入耳根。便达奥义。岂似今人妄称悟道。仍于教法粗疏卤莽者哉。
　　
　　　（辛）二引证
　　
　　依如是义。故有颂言。菩萨于定位。观（似法似义之）影（像）唯是心（变。）义想既（已）灭除。审观唯（是）自想。如是住内心。（了）知所取（之义）非有。次（知）能取（之心）亦无。后触无所得。
　　
　　初二句。颂暖位。次二句。颂顶位。又二句。颂下忍中忍位。第七句。颂上忍位。合此三句。即颂世第一位。第八句。颂见道位也。如是住内心者。谓能摄内心住于无义也。触者。证也。无所得者。真如也。初正释颂文竟。
　　
　　　（己）二别申余义三。初伏惑义别。二所观二谛。三所依界地。（庚）今初
　　
　　此加行位。未遣（空有二）相（之）缚。于粗重缚。亦未能断。唯能伏除分别。（二障之现行）二取。（以分别二障。正）违（于）见道故。（其）于俱生（二障之现起）者。及二随眠。有漏观心有所得故。有分别故。未全伏除。全未能灭。
　　
　　粗重缚者。分别二障种子也。分别二取。正违见道。故伏除之。以入见道。既见道已。彼种即断。现起俱生二障。但少分除。故云未全伏除。俱生二障种子。全然未断。故云全未能灭。此种分别烦恼障种未断。即约通教性地八人地言。分别所知障种未断。即约别教十回向言。故是以通含别。
　　
　　　（庚）二所观二谛
　　
　　此位菩萨。于安立谛。非安立谛。俱学观察。为引当来二种见故。及伏分别二障种故。非安立谛。是正所观。非如二乘。唯观安立。
　　
　　安立谛者。于苦等诸法中。安立苦等四谛理也。非安立谛者。三无性所显。二空真如。此谛通一切法。无有差别。故名为非安立。离颠倒。无变易。故名为谛。学观非安立谛。引真见道。学观安立谛。引相见道。学观非安立谛。伏分别所知障种。学观安立谛。伏分别烦恼障种。但观安立谛者。通性地也。俱观二谛者。通含别也。正观非安立谛者。别十向也。别向或亦观安立谛。须约界外四谛言之。变易生死为苦谛。根本无明及无漏有为名集谛。性净涅槃无依无住名灭谛。中道正智无作道品名道谛也。
　　
　　　（庚）三所依界地
　　
　　菩萨起此暖等善根。虽方便时通诸（初二三）静虑而依第四（静虑。）方得成满。托最胜依。入见道故。唯依欲界善趣身起。（以）余（界趣中）慧（心及）厌（离）心。非殊胜故。此位亦是解行地摄。未证唯识真胜义故。
　　
　　欲界善趣。指天人阿修罗也。然修罗方嗔。诸天正乐。唯人道为尤能耳。以善趣身。得根本第四禅定。于四禅中。双印二空。乃能引真见道。触证非安立谛。若在恶趣。则有厌而无胜慧。若在色天。则有慧而无胜厌。若在无色天中。则慧厌俱无。故皆不能成此善根。二释加行位竟。
　　
　　　（丁）三释通达位二。初举颂。二论释。（戊）今初
　　
　　次通达位。其相云何。颂曰。若时于所缘。智都无所得。尔时住唯识。离二取相故。
　　
　　　（戊）二论释二。初略释。二广释。（己）初中二。初总释颂文。二别解本智。（庚）今初
　　
　　论曰。若时菩萨于所缘境。无分别智都无所得。不取种种戏论相故。尔时乃名实住唯识真胜义性。即证真如。智与真如平等平等。俱离能取所取相故。（以）能所取相。俱是分别。有所得心戏论现故。
　　
　　无智外之如。为智所证。无如外之智。能证于如。故曰平等平等。俱离能所二取之相。不同有所得心分别戏论所现相也。
　　
　　　（庚）二别解本智。有三家解。初二义非。第三义正。
　　
　　有义。此智（相见）二分俱无。说无所取能取相故。○有义。此智相见（二分）俱有。带彼（真如）相起。（方）名（为）缘彼故。若无彼（真如）相。（而可）名缘彼（真如）者。应（缘）色等智。（虽无声等相。亦可）名声等智。若无见分。应不能缘。宁可说为缘真如智。勿真如性（不是见分。）亦名能缘。故应许此（智。）定有见分。
　　
　　此智。即无所得之根本智也。初谓相见俱无。次谓相见俱有。并如文可知。
　　
　　有义。此智见（分是）有。相（分是）无。说（真如）无相（可）取。（正智）不取（于）相故。虽有见分。而无（随念计度）分别。（故颂中）说非能取。非（谓见分之）取全无（也。）虽无相分。而可说此（根本实智挟）带（真）如（体）相（俱）起。（以此智）不离（于真）如故。（喻）如自证分缘见分时。（乃是亲证。）不（是）变（相）而缘。此（真如智。决）亦应尔。（以）变（相）而缘者。便非亲证。如后得智。应有分别。故应许此（根本实智。）有见无相。
　　
　　此第三正义也。虽有见分下。释难。谓有难曰。既有见分。何故颂中说非能取。答释可知。虽无相分下。释疑。谓有疑曰。若无相分。则应无所缘缘。若无所缘。何得独有能缘。释曰。此是挟带。不是变带。挟带体相。是所缘缘。不变相状。故非相分。如自证分。亦以见分为所缘缘。而非变带。不名相分。若变真如相分而缘。即是后得有分别智。非此根本无分别智矣。初略释竟。
　　
　　　（己）二广释二。初释位名。二释见道。（庚）今初
　　
　　加行无间。此（无分别）智生时。体（达）会（合）真如（理性。）名通达位。（以此位最）初照（真）理故。（所以）亦名见道。
　　
　　　（庚）二释见道三。初总标。二别释。三结益。（辛）今初
　　
　　然此见道。略说有二。
　　
　　　（辛）二别释二。初释二见道。二摄六现观。（壬）初中二。初释二道义。二简二道别。（癸）初又二。初释真见道。二释相见道。（子）今初
　　
　　一真见道。谓即所说无分别智。实证二空所显真理。实断二障分别随眠。虽多刹那。事方究竟。而相等故。总说一心。有义。此中二空二障。渐证渐断。以有浅深粗细异故。有义。此中二空二障。顿证顿断。由意乐力有堪能故。
　　
　　相等故者。谓始终唯观非安立谛。不同二乘所观上下八谛诸行相也。渐顿二义。顿义为正。初言渐者。生空理浅故先证。法空理深故后证。烦恼障粗故先断。所知障细故后断。次言顿者。由大菩提意乐。有堪能力故也。
　　
　　　（子）二释相见道二。初正释相见道。二结示唯假立。（丑）初中二。初标。二释。（寅）今初
　　
　　二相见道。此复有二。
　　
　　　（寅）二释为二。初释观非安立谛三品心。二释缘安立谛十六心。（卯）今初
　　
　　一观非安立谛。有（下中上）三品心。一（者缘）内（身为境而）遣有情假缘（之）智。能除輭品分别随眠。二（者缘）内（法为境而）遣诸法假缘（之）智。能除中品分别随眠。三（者）徧遣一切有情诸法假缘（之）智。能除一切分别随眠。前二名法智。各别缘故。第三名类智。总合缘故。（此乃效）法真见道（中）二空见分自所断障无间解脱别总建立。名相见道。
　　
　　非安立谛。即真如也。假缘。谓无体假说之缘也。輭品即下品。乃单约我执言之。中品。则单约法执。一切。则双约二执也。类智者。即前二智流类。盖效无间道别断二障。建立前二。效解脱道总断二障。建立第三。即是后得有分别智。故名相见道也。
　　
　　有义。此三是真见道。以相见道缘四谛故。有义。此三是相见道。以真见道。不别缘故。
　　
　　判此三智。自有二义。后义为正也。
　　
　　　（卯）二释缘安立谛十六心又三。初复标二种。二别释二种。三结为九心。（辰）今初
　　
　　二缘安立谛。有十六心。此复有二。
　　
　　　（辰）二别释二种又二。初依所取能取立。二依下上谛境立。（巳）今初
　　
　　一者依观所取能取。别立法类十六种心。谓于苦谛有四种心。一苦法智忍。谓观三界苦谛真如。正断三界见苦（谛时。）所断二十八种分别随眠。
　　
　　所取。即真如。能取。即正智也。四谛法忍。四谛法智。四谛类忍。四谛类智。故名法类十六种心。且约苦谛言之。苦者。谛也。法者。真如也。智者。加行有漏智也。忍者。无间无漏忍也。二十八种者。欲界十惑。色无色界。除嗔。各九惑也。
　　
　　二苦法智。谓忍无间观前真如。证前所断烦恼解脱。
　　
　　法者。亦指真如。智者。无漏解脱智也。
　　
　　三苦类智忍。谓（前法）智无间无漏慧生。于法忍（法）智各别内证。言（此法忍法智二心之）后。（乃至无学一切）圣法。皆是此类。四苦类智。谓此（类忍）无间无漏智生。审定印可。苦类智忍。○如于苦谛有四种心。集灭道谛。应知亦尔。此（四四）十六心。（法忍法智）八（种。）观（于）真如。（类忍类智）八（种。）观（于）正智。（此乃效）法真见道（中）无间解脱。见（分）自证分差别建立。名相见道。
　　
　　谓四法忍。皆效真无间道之见分立。四法智。皆效真解脱道之见分立。四类忍。皆效真无间道之自证分立。四类智。皆效真解脱道之自证分立也。
　　
　　　（巳）二依下上谛境立
　　
　　二者依观下上谛境。别立法类十六种心。谓观现前不现前界苦等四谛。各有二心。一现观忍。二现观智。如其所应（效）法真见道（中。）无间解脱见分观谛。断见所断百一十二分别随眠。名相见道。
　　
　　下即欲界。名现前界。依此四谛。立四法忍。及四法智。上。即色无色界。名为不现前界。依彼四谛。立四类忍。及四类智。现观忍。即无间道。依于下上各有四谛。故有八忍。现观智。即解脱道。依于下上各有四谛。故有八智。百一十二分别随眠。即三界根本见惑种子也。二别释二种竟。
　　
　　　（辰）三结为九心
　　
　　若依广布圣教道理。说相见道有九种心。此即依前缘安立谛二（番）十六种止观别立。谓（以）法类品（之）忍智合说（为一。而于下上界中。）各有四（谛之四）观。即为八心。八（观）相应（之）止。总说为一。（止观合说。故有九种。）虽见道中。止观（决定）双运。而于见义。观顺非止。故此观止。开合不同。由此九心。名相见道。
　　
　　初正释相见道竟。
　　
　　　（丑）二结示唯假立
　　
　　诸相见道。（俱是）依真（见道）假说。（其为从）世第一法无间而生。及（假说其能）断随眠。（然）非实如是（也。以必）真见道后。方得生（起此相见道）故。（以观）非安立（谛之）后（方乃）起安立（谛观）故。（以彼）分别随眠。真（见道中。先）已断故。
　　
　　初释二道义竟
　　
　　　（癸）二简二道别
　　
　　前真见道。证唯识性。后相见道。证唯识相。二中初胜。故颂偏说。（智都无所得也。）前真见道。根本智摄。后相见道。后得智摄。（问曰。）诸后得智。有（见相）二分耶。
　　
　　此正判简也。次问二分有无。下答有三。第三义正。
　　
　　有义。（二分）俱无。离二取故。○有义。此（后得）智。见（分是）有。相（分是）无。说此智品有分别故。圣智皆能亲照境故。（但以）不执著故。说离二取。○有义。此（后得）智。（见相）二分俱有。说此（智但）思惟似真如相。不见真实真如性故。又说此智。分别诸法自共相等。观诸有情。根性差别而为说故。又说此智现身土等。为诸有情说正法故。若不变现似色声等。宁有现身说法等事。（设使）转色蕴依。不现色者。转四蕴依。应无受等。又若此智不变似境。离自体法。应非所缘。（又或）缘色等时。应缘声等。又缘无法等。应无所缘缘。彼（过未法）体非实（有。）无缘用故。由斯后智二分俱有。
　　
　　第三义中。以五种义。证后得智具有二分。一者变相观真故。二者分别自共相随根说法故。三者能现身土故。转有漏五蕴。应有无漏五蕴故。四者设不变境。无所缘故。设非自境。而可缘者。缘色亦可缘声等故。五者过未等法。现在无体。设不变相。无所缘故。初释二见道竟。
　　
　　　（壬）二摄六现观
　　
　　此二见道。与六现观。相摄云何。六现观者。一思现观。谓最上品喜受相应（之）思所成慧。此（思慧）能观察诸法（无常苦等）共相。引生暖等（修慧善根。故在）加行道中观察诸法。（唯）此（思）用最猛。（所以）偏立现观（之名。）暖等不能广分别法。又未证理。故非现观。二信现观。谓缘三宝世出世间决定净信。此助现观。令不退转。（所以亦）立现观（之）名。三戒现观。谓无漏戒。除破戒垢。令观增明。（所以）亦名现观。四现观智谛现观。谓一切种缘非安立（谛）根本后得无分别智。五现观边智谛现观。谓（于）现观智谛现观（之）后。诸缘安立（谛）世出世（之）智。六究竟现观。谓尽智等究竟位（之）智。
　　
　　此先设问征起。次出六现观之名相也。二信现观。即四不坏信。一者决定信佛。二者决定信法。三者决定信僧。四者决定信谛。所谓世出世间因果各二。名为苦集灭道也。三戒现观。即道共戒。既发无漏。则所得无作戒体永无破犯。由戒净故。令慧净也。一切种者。不论何位。但缘非安立谛之本后二智。皆此第四现观所摄也。缘安立者。缘苦集谛。即是世智。缘灭道谛。即出世智也。尽智无生智。唯究竟位有之。故名究竟现观。
　　
　　此真见道。摄彼第四现观（之）少分。此相见道。摄彼第四第五（之）少分。彼第二（信现观。第）三（戒现观。）虽（与）此（见道）俱起。而（但相助。）非（即现观）自性。故不相摄。
　　
　　真见道。即第四现观之根本智。故云少分也。相见道有二。若观非安立谛三品心。即第四现观之后得智摄。故云少分。若缘安立谛十六心。即第五现观摄。然第五现观。通于见道修道。此唯见道。故亦云少分也。二别释竟。
　　
　　　（辛）三结益
　　
　　菩萨得此二见道时。生如来家。住极喜地。善达法界。得诸平等。常生诸佛大集会中。于多百门。已得自在。自知不久证大菩提。能尽未来利乐一切。
　　
　　得诸平等。谓一切众生平等。一切菩萨平等。一切如来平等。即是凡圣平等。因果平等。自他平等。亦所谓心佛众生三无差别也。多百门者。徧于五位百法。通达二种无我。一一法中。二空真如悉皆平等。则一各具百。故名多百。设非真俗互融。不名已得自在。是故教道虽别。证道同圆。三释通达位竟。
　　
　　　（丁）四释修习位二。初举颂。二论释。（戊）今初
　　
　　次修习位。其相云何。颂曰。无得不思议。是出世间智。舍二粗重故。便证得转依。
　　
　　　（戊）二论释二。初略释颂文。二广释颂义。（今初）
　　
　　论曰。菩萨从前见道起已。为断余（俱生二）障。证得转依。复数修习无分别智。此智远离所取能取。故说无得及不思议。或离戏论。说为无得。妙用难测。名不思议。是出世间无分别智。断世间故。名出世间。二取（之）随眠。是世间（之）本。唯此（无得不思议智。乃）能断（之。故）独得出（世之）名。或出世名。依二义立。谓（其）体（是）无漏。及（能）证（会）真如。此智具斯二种义故。独名出世。余智不然。即十地中无分别智。数修（习）此（无分别智）故。（乃能）舍二（障之）粗重。二障种子。立粗重名。（以其）性无堪任。违（于精）细轻（安之无漏法）故。（今能）令彼永灭。故说为舍。此（十地智。由）能舍彼二粗重故。便能证得广大转依。
　　
　　见道起者。初心断惑。为无间道。中心证理。为解脱道。后心起修。为胜进道。今正约后心言也。
　　
　　依。谓所依。即（第八识）依他起（性。）与染净法。为所依故。染。谓虚妄徧计所执。净。谓真实圆成实性。转。谓（于依他起中染净）二分。转舍（染分。）转得（净分。）由数修习无分别智。断本识中二障粗重。故能转舍依他起上徧计所执。及能转得依他起中圆成实性。由转烦恼。得大涅槃。转所知障。证无上觉。（今以此论。）成立唯识。意为有情。证得如斯二转依果。
　　
　　此先约转持种依释也。烦恼所知二障种子。皆第八识之所执持。菩提涅槃二转依果。亦第八识之所本具。由烦恼种。障大涅槃。由智障种。障无上觉。今二障分分转舍。则二果分分转证。可谓无始流转。安乐妙常。唯此八识。更非他物矣。问曰。性宗谓转烦恼成菩提。转生死成涅槃。与此若何会通。答曰。此中所言烦恼障。即见思通惑。此中所言所知障。即无明别惑。通别二惑。性宗通称烦恼。故彼所言。转烦恼成菩提。与此所言转所知障证无上觉同也。由通惑故。招感分段生死妄果。障无余依涅槃。由别惑故。招感变易生死妄果。障于性净涅槃。亦障无住涅槃。故彼所言转生死成涅槃。是约果言。此所言转烦恼得涅槃。是约因言。亦复不相违也。又烦恼招生义显。智障覆觉义强。故此偏说。又断烦恼。亦得二乘菩提。以非一切种智。故但名为涅槃。断所知障。亦得无住涅槃。以不住涅槃相。故但名无上觉。
　　
　　或依即是唯识真如。生死涅槃之所依故。愚夫颠倒。迷此真如。故无始来。受生死苦。圣者离倒。悟此真如。便得涅槃。毕竟安乐。由数修习无分别智。断本识中二障粗重。故能转灭依如（之二种）生死。及能转证依如（之无住）涅槃。此即真如离杂染性。如虽性净。而相杂染。故离染时。假说新净。即此新净。说为转依。修习位中。断障证得。虽于此（十地）位。亦（能分）得菩提。而非此中颂意所显。颂意但显转唯识性。（以唯识性。即是涅槃。然在）二乘满位。（但）名（为）解脱身。（唯）在大（乘）牟尼（极果。乃得）名法身故。
　　
　　此更约转迷悟依释也。唯识真如。即识之体性。生死如冰。涅槃如水。真如则如湿性。生死如转。涅槃如不转。真如则如本屋。生死如迷。涅槃如悟。真如则如本方。生死如狂走。涅槃如狂歇。真如则如本头。迷之枉受生死。悟之便得涅槃。此不变常随缘。体即用也。处生死而非染。在涅槃而非净。此随缘常不变。用即体也。二乘但悟我空。仍迷法空。故出分段生死。但证无余涅槃。名解脱身。大乘了悟我法俱空。故出二种生死。深证无住涅槃。名为法身。当知所悟者。即真如法身。能悟者。即无上菩提。能所不二。故颂意但显转唯识性。不必更言菩提也。牟尼。此云寂默。善寂空有二边。默契中道理故。初略释颂文竟。
　　
　　　（己）二广释颂义二。初总征。二正释。（庚）今初
　　
　　云何证得二种转依。谓十地中。修十胜行。断十重障。证十真如。二种转依。由斯证得。
　　
　　　（庚）二正释二。初明十地因。二明转依果。（辛）初中四。初释十地名。二释十胜行。三释十重障。四释十真如。（壬）今初
　　
　　言十地者。一极喜地。初获圣性。具证二空。能益自他。生大喜故。二离垢地。具净尸罗。远离能起微细毁犯烦恼垢故。三发光地。成就胜定大法总持。能发无边妙慧光故。四焰慧地。安住最胜菩提分法。烧烦恼薪。慧焰增故。五极难胜地。真俗两智。行相互违。合令相应。极难胜故。六现前地。住（有分别妙达）缘起（之）智。引无分别最胜般若令现前故。七远行地。至无相住功用后边。出过世间（道及）二乘（出世）道故。八不动地。无分别智任运相续。相用烦恼。不能动故。九善慧地。成就微妙四无碍解。能徧十方善说法故。十法云地。大法智云。含众德水。荫蔽一切。如空粗重。（令不为障碍。又以此大智。）充满（所证所依）法身故。如是十地。总摄有为无为功德以为自性。与所修行为胜依持。令得生长。故名为地。
　　
　　圣者。正也。永离邪倒。入正定聚。名获圣性。微细毁犯。谓悞犯也。无分别智。即无相观。任运相续。即是无功用义。大法智云。谓总缘一切诸法之智。含众德水。谓陀罗尼门三昧门等。如空粗重。谓所知障之一分及烦恼障种。广大如空也。有为功德。即妙观察智。平等性智。无为功德。即地地中。所证真如。余并可知。
　　
　　　（壬）二释十胜行。有十三门。初明数门。（至）十三结要简修。（癸）今初
　　
　　十胜行者。即是十种波罗密多。施有三种。谓财施。无畏施。法施。戒有三种。谓律仪戒。摄善法戒。饶益有情戒。忍有三种。谓耐怨害忍。安受苦忍。谛察法忍。精进有三种。谓被甲精进。摄善精进。利乐精进。静虑有三种。安住静虑。引发静虑。办事静虑。般若有三种。谓生空无分别慧。法空无分别慧。俱空无分别慧。方便善巧有二种。谓回向方便善巧。拔济方便善巧。愿有二种。谓求菩提愿。利乐他愿。力有二种。谓思择力。修习力。智有二种。谓受用法乐智。成熟有情智。
　　
　　财施。亦名资生施。即是以无染心。舍诸资生具也。无畏施者。不损恼他。济拔惊怖。即戒忍二度也。法施者。以无染心。宣示正法。言行相应。令他得益。即进禅慧三度也。律仪戒者。止恶防非。即在家出家诸戒品也。摄善法戒者。由持戒力。摄取一切成佛功德。自利行也。饶益有情戒者。由持戒力。出生一切度众生事。利他行也。耐怨害忍。亦名生忍。成熟有情。不嗔恚故。安受苦忍。亦名法忍。捍劳忍苦。求佛法故。谛察法忍。亦名第一义忍。观生法空。不动转故。被甲精进。即最初发菩提心。被弘誓铠。深自励故。摄善精进。乐集佛功德故。利乐精进。乐度诸众生故。安住静虑。谓得现法乐住也。引发静虑。谓引发六通等也。办事静虑。谓办饶益有情等事也。三般若如文可知。回向方便。谓不住生死。拔济方便。谓不住涅槃。又回向方便。令他不住涅槃。拔济方便。令他不住生死。又回向方便。正趋无上菩提。拔济方便。同离二种生死也。求菩提愿。即法门无量誓愿学。佛道无上誓愿成。利乐他愿。即众生无边誓愿度。烦恼无尽誓愿断也。思择。即慧行力。修习。即定行力。受用法乐智。即后得智。觉一切法自相共相不迷不谬。成熟有情智。即后得智。观一切机利钝生熟应病与药。
　　
　　　（癸）二出体门
　　
　　此十性者。施以无贪。及彼所起（行施时。身口意）三业为性。戒以受学菩萨戒时。三业为性。忍以无嗔。精进（明）审（善）慧。及彼所起（忍时）三业为性。精进以勤。及彼所起（进时）三业为性。静虑但以等持为性。后五皆以（七觉支中）择法（觉支）为性。（论中）说（般若）是根本（智。方便等四是）后得智故。有义。第八（愿度。）以（善）欲（善）胜解及信为性。（以凡弘誓）愿（必）以此三为自性故。此（上皆）说自性。若并眷属。一一皆以一切俱行（之）功德为性。
　　
　　受菩萨戒时三业。谓心希无上菩提。缘三宝境。秉受羯磨。由此思业所熏成种。发得任运止恶行善功能。名为无作假色。尽未来时。断一切恶。修一切善。度一切生。是谓三聚净戒之体性也。等持。即三么地。别境中之善定也。择法。即别境中善慧。本后二智。皆慧心所之所摄故。若约眷属。则一一波罗蜜多。必有信惭愧三善根等。及善别境善徧行与之相应。皆可准思。
　　
　　　（癸）三明相门
　　
　　此十相者。要七最胜之所摄受。方可建立波罗蜜多。一安住最胜。谓要安住菩萨种性。二依止最胜。谓要依止大菩提心。三意乐最胜。谓要悲愍一切有情。四事业最胜。谓要具行一切事胜。五巧便最胜。谓要无相智所摄受。六回向最胜。谓要回向无上菩提。七清净最胜。谓要不为二障间杂。若非此七所摄受者。所行施等。非到彼岸。由斯施等十。对波罗蜜多。一一皆应四句分别。
　　
　　二乘及世间善人。亦有布施持戒等行。故云要七最胜之所摄受。方名波罗蜜多。一安住菩萨种性。即前所说二种种性也。若非菩萨种性。则所行施戒等善。但感人天二乘等果。不成无上大菩提故。二依止大菩提心者。谓必上求佛道。修行施戒等善。方不堕有漏故。三意乐悲愍有情者。谓必下化众生。修行施戒等善。方不偏自利故。四具行一切善事者。谓以无分剂无厌足心。修行施戒等善。方能增长满足胜资粮故。五要巧便无相智者。谓达三轮体空。修行施戒等善。方令福与虚空等故。六要回向无上道者。谓随一一所修。皆令正趋极果。方不傍感异熟果故。七要清净无间杂者。谓随一一所修。皆能三时无悔。不被烦恼智障之所间杂。方能速疾到彼岸故。言四句分别者。共有三种四句。且初单约施言。一是施非波罗蜜。不与七胜相应而行施故。二是波罗蜜非施。随喜他施具七胜故。三亦施亦波罗蜜。七胜相应而行施故。四非施非波罗蜜。虽亦随喜他施。不与七胜相应故。戒等九度。例此各作四句可知。二约次第修者以明四句。初施度中。但有二句。一是施非度。二是施是度。次戒度中。对施得明四句。一是戒非度。不与七胜相应故。二是度非戒。即前布施具七胜故。三亦戒亦度。具七胜而持戒故。四非戒非度。谓前布施不具七胜故。忍望戒等。例此可知。三不约次第者。诸度互望。各作四句。如常可知。唯第六般若。止有三句。未有是波罗蜜。而非般若者故。
　　
　　　（癸）四无增减门
　　
　　此但有十。不增减者。谓十地中。对治十障。证十真如。无增减故。○复次前六不增减者。为除六种相违障故。渐次修行诸佛法故。渐次成熟诸有情故。此如余论广说应知。又施等三。（名为人天趣中）增上生道。（施）感大财。（戒感大）体。及（忍感大）眷属故。精进等三。（名为）决定胜道。（精进）能伏烦恼。（依定发通。）成熟有情。及（以慧成熟）佛法故。诸菩萨道。唯有此（增上生及决定胜之）二（种耳。）又前三种。饶益有情。施彼资财。（戒）不损恼彼。（忍）堪忍彼恼。而饶益故。精进等三。对治烦恼。虽未伏灭。而能精勤修对治彼诸善加行。（禅能）永伏（烦恼。慧能）永灭诸烦恼故。又由施等（三度。是大悲饶益有情。）不住涅槃。及由（进等）后三。（是大智伏灭诸惑。）不住生死。为无住处涅槃资粮。由此前六。不增不减。○后唯四者。为助前六。令修满足。不增减故。方便善巧。助施等三。愿助精进。力助静虑。智助般若。令修满故。如解深密。广说应知。
　　
　　先明十无增减。次明六无增减。后明以四助六。故无增减。义并可知。
　　
　　　（癸）五次第门
　　
　　十次第者。谓由前前。引发后后。及由后后。持净前前。又前前粗。后后细故。易难修习。次第如是。释总（名波罗蜜。）别名（施戒等。）如余处说。
　　
　　前前引发后后者。由施引戒。由戒引忍。乃至由力引智也。后后持净前前者。由智持故力净。由力持故愿净。乃至由戒持故施净也。前前粗者。施粗于戒。戒粗于忍。乃至力粗于智也。后后细者。智细于力。力细于愿。乃至戒细于施也。修施易。修戒难。修戒易。修忍难。乃至修愿易。修力难。修力易。修智难。是故依此诸义。而立次第。
　　
　　　（癸）六五修门
　　
　　此十修者。有五种修。一依止任持修。二依止作意修。三依止意乐修。四依止方便修。五依止自在修。依此五修。修习十种波罗蜜多皆得圆满。如集论等广说其相。
　　
　　一依止任持修者。复有四种。一依止因。谓种性力。二依止报。谓胜自体力。三依止愿。谓本愿力。四依止简择。谓慧力也。二依止作意修者。亦有四种。一胜解作意。于十度相应经教。起增上胜解故。二爱味作意。于得十度见胜功德。起深爱味故。三随喜作意。于一切所行十度。深生随喜故。四喜乐作意。于自他当来胜品十度。深生愿乐故。三依止意乐修者。复有六种。一无厌意乐。修行施等无厌足故。二广大意乐。无退无断至究竟故。三欢喜意乐。于所摄有情生大欢喜故。四恩德意乐。观诸有情有大恩德。能资助我无上大菩提故。五无染意乐。不希报恩异熟果故。六善好意乐。以施等福。共诸有情。回向无上大菩提故。四依止方便修者。谓无分别智。观察三轮。皆清净故。五依止自在修者。谓身自在。行自在。说自在。身自在者。谓自性受用二身。行自在者。谓变化身。说自在者。谓能宣说十度一切差别无有滞碍。
　　
　　　（癸）七自类相摄门
　　
　　此十摄者。谓（若总论相摄。则）十（种行。）一一皆摄一切波罗蜜多。互相顺故。（若别论相摄。复有二义。一者）依修前行而引后者。前摄于后。（以后）必待前（所引）故。后不摄前。（以前）不待后（引生）故。（二者）依修后行持净前者。后摄于前。（以能）持净前故。前不摄后。（前）非持净（后）故。若依纯杂而修习者。展转相望。应作四句。
　　
　　一是纯非杂。二是杂非纯。三亦纯亦杂。四非纯非杂也。又或即前三种四句。
　　
　　　（癸）八六十互摄门
　　
　　此实有十。而说六者。应知后四。（皆属）第六所摄。开为十者。第六唯摄无分别智。后四皆是后得智摄。（以方便等智。皆）缘世俗（而生起）故。
　　
　　　（癸）九感果门
　　
　　此十（行所感）果者。有漏（十行所感）有四。（谓等流果。异熟果。增上果。士用果。但）除离系果。无漏（十行所感）有四。（谓等流果。增上果。士用果。离系果。但）除异熟果。而有处说具五果者。或（依）互相资（说。）或（有漏无漏）二（行）合说。
　　
　　能永断除自所对治。是诸度离系果。于现法中。由此施等。摄受自他。是士用果。于当来世。后后增胜。展转生起。是等流果。成大菩提。是增上果。感大财富。往生善趣。无怨无坏。多诸喜乐。有情中尊。身无损害。广大宗族。是施等异熟果。此即有漏无漏合说也。
　　
　　　（癸）十三学相摄门又二。初明三学相。二明相摄义。（子）今初
　　
　　十与三学互相摄者。戒学有三。一律仪戒。谓正远离所应离法。二摄善法戒。谓正修证应修证法。三饶益有情戒。谓正利乐一切有情。此与二乘有共不共。（此戒）甚深广大。如余处说。
　　
　　言有共不共者。唯律仪与二乘共。而开遮亦复有异。余二皆不共二乘也。随一一戒。竖穷三谛之底。故甚深。横该十界之法。故广大。
　　
　　定学有四。一大乘光明定。谓此（定）能发照了大乘理教行果智光明故。二集福王定。谓此（定）自在集无边福。如王势力。无等双故。三贤守定。谓此（定）能守世出世间贤善法故。四徤行定。谓佛菩萨大徤有情之所行故。此四所缘。对治。堪能。引发。作业。如余处说。
　　
　　一大乘光明定者。般若德也。大乘理。谓二空真如。大乘教。谓十二部经。大乘行。谓十度五行。大乘果。谓无上菩提。唯此定能发智光以照了之。故名为光明定。二集福王定者。解脱德也。集无边福。谓具修万行资粮无分剂故。三贤守定者。法身德也。世出世间诸贤善法。皆依法身生长。皆为法身所任持故。徤行定者。首楞严三昧也。一心三止三观。非大徤有情不能行故。此四所缘者。谓大乘法为所缘故。对治者。谓一切法总相缘智。以楔出楔道理。遣本识中一切障种故。（以细智除粗惑。）堪能者。谓住静虑乐。随其所欲而受生故。（虽得禅定。不随禅生。虽示受生。不失定意。）引发者。谓能引发一切世界无碍神通故。作业者。谓能振动（一切世界）炽然（威德。）徧满（光明。）显示（诸余佛土。）转变（净秽。）往来（彼此。）卷舒（尘刹。）一切色像皆入身中。所往（诸处示）同（其）类。或显（现。）或隐（藏。）所作自在。伏他神通。施辩（施）念（施）乐。施大光明。引发如是大神通故。又能引发摄诸难行十难行故。（一自誓难行。誓受无上菩提愿故。二不退难行。生死众苦不能退故。三不背难行。一切有情虽行邪行而不弃故。四现前难行。怨有情所现作一切饶益事故。五不染难行。生在世间不为世法所染污故。六胜解难行。于大乘中虽未能了。然于一切广大甚深生信解故。七通达难行。具能通达生法二空故。八随觉难行。于诸如来所说甚深秘密言词能随觉故。九不难不染难行。不舍生死而不染故。十加行难行。能修诸佛安住解脱一切障碍穷生死际。不作功用。常起一切有情一切义利行故。）又能引发修到彼岸成熟有情。净佛国土诸佛法故。应知亦是菩萨等持作业差别。
　　
　　慧学有三。一加行无分别慧。二根本无分别慧。三后得无分别慧。此三自性所依。因缘所缘。行（相）等。如余处说。
　　
　　加行无分别慧者。是寻思慧。亦名为希求慧。即根本无分别慧之因。由此能生无分别慧。是故亦得无分别名也。根本无分别慧者。是正证慧。亦名为内证慧。即无所得智。触证真如。不思议出世慧也。后得无分别慧者。是起用慧。亦名为摄持慧。即根本无分别慧之果。是故亦得无分别名也。此三自性者。离五种相。一离无作意。（若谓无作意即无分别慧。则睡闷醉绝等。应成无分别慧。）二离过寻伺。（若谓过寻伺即无分别慧。则二禅已上应成此慧。）三离想受灭。（若谓心心所不转是无分别慧。则无想灭定等应成此慧。而实不然。）四离色自性。（若谓如色自性。是无分别慧。则墙壁瓦砾。应是此慧。而实不然。）五离于真义异计度。（若计度言。此是真如无分别义。以此计度。名无分别慧者。则应此慧仍有分别。而实不然。故以五相反显无分别慧。不堕此失。令人自悟。）离此五相。是名无分别慧自性。（譬如眼识缘色。现量证见。不带名言。不计为外。即是真智缘真如义。）此三所依者。非心。（非思义故。）非非心。（心种类故。）此三因缘者。闻熏习及如理作意。此三所缘者。二空所显真如。此三行相者。无分别。无取相等者。等于任持乃至甚深也。此三任持者。一切诸行依之进趣增长。此三助伴者。一资粮道。即施戒忍精。二依止道。即禅波罗蜜。此三异熟者。乃至未成佛果以前。恒于佛二会中受生。（若得加行无分别慧。于变化身会中受生。若得根本无分别慧。于受用身会中受生。）此三等流者。后后生中。无分别慧。展胜增胜。此三出离者。离异生性。于十地道成办相应。此三究竟者。得清净三身。及最上自在。此三胜利者。加行胜利。由信解力。种种重恶所不能染。根本胜利。成办相应。解脱一切二障种子。后得胜利。常行世间。非诸世法之所能染。此三差别者。加行无差别慧。求证真如而未能证。寂无言说。譬如哑人。求受境界而未能受。亦不能说。根本无分别慧。正证真如。离诸戏论。譬如哑人正受境界。无所言说。后得无分别慧。返照真如现证境界。能起言教。譬如不哑之人。受诸境界。起诸言说。又加行如五识求受境界。根本如五识正受境界。后得如意识受诸境界等。此根本后得譬喻者。根本如闭目。后得如开目。根本如虚空。后得现色像。此无分别慧所作事者。如摩尼任运雨宝。如天乐任运出声。此无分别慧甚深者。非缘依他境。亦非缘余境。非可说是智。亦不是非智。智外无真如。真如外无智。又虽一切法。本性无分别。有情不知故。不名无分别。证此无分别性。乃名菩萨妙慧也。
　　
　　如是三慧。初（资粮位。）二（加行）位中。种（子）具有三。现（行）唯加行。于通达位（中。）现（唯根本后得之）二。种（子具）三。（以）见道位中无（现）加行故。于修习位。七位已前。若种若现。俱通三种。八地以去。现（唯根本后得之）二。种（仍俱）三。（以）无功用道违（于现）加行故。（其）所有进趣。皆用后得。无漏观中。任运趣故。（非加行摄。）究竟位中。现种俱二。（以）加行（之）现种。俱已舍故。
　　
　　此更约五位判三种慧学也。初明三学相竟。
　　
　　　（子）二明相摄义
　　
　　若（但以）自性（相）摄。（则）戒唯摄戒。定摄静虑。慧摄后五。若并（取）助伴。（则）皆具相摄。若随（作）用（相）摄。（则）戒摄前三。（施是戒之）资粮。（戒是戒之）自体。（忍是戒之）眷属性故。定摄静虑。慧摄后五。精进三摄。遍策三故。若随显（了相）摄。（则）戒摄前四。前三如前（说。）及（精进）守护（戒）故。定摄静虑。慧摄后五。
　　
　　十三学相摄门竟。
　　
　　　（癸）十一五位具修门
　　
　　此十（行若约）位者。五位皆具。（唯于）修习位中。其相最显。然初（资粮）二（加行）位（之）顿悟菩萨。（十度）种（子虽）通（有漏无漏）二种。（而）现（行则）唯有漏。（若初二位之）渐悟菩萨。（则）若现若种。俱通二种。（以其）已得生空无漏观故。通达位中。种通二种。现唯无漏。（正断分别二障种子。未出观故。）于修习位。（若）七地已前。（则）种现俱通有漏无漏。（生空法空或出或入。所修胜行。应通二故。若）八地以去。（则）种通二种。现唯无漏。（至于）究竟位中。（则）若种若现。俱唯无漏。
　　
　　　（癸）十二因位名异门
　　
　　此十因位。有三种名。一（但）名波罗蜜多。谓初无数劫。尔时施等势力尚微。被烦恼伏。未能伏彼（烦恼。）由斯烦恼。不觉现行。二名近波罗蜜多。谓第二无数劫。尔时施等势力渐增。非（被）烦恼（所）伏。而能伏彼（烦恼。）由斯烦恼。（除是为众生故。）故意方行。三名大波罗蜜多。谓第三无数劫。尔时施等势力转增。能毕竟伏一切烦恼。由斯烦恼永不现行。（但以）犹有所知微细现（行）种（子。）及烦恼（之）种（子未断。）故未究竟。
　　
　　初无数劫。谓资粮加行二位。第二无数劫。诸通达位至第七地。第三无数劫。谓从八地至十地也。
　　
　　　（癸）十三结要简修
　　
　　此十义类。差别无边。恐厌繁文。略示纲要。十于十地。虽实皆修。而随相增。地地修一。虽十地行。有无量门。而皆摄在十到彼岸。
　　
　　随相增者。所谓初地施度增上。二地戒度增上。乃至十地智度最为增上。余非不修。但随力随分。具如华严十地品中广明。二释十胜行竟。
　　
　　　（壬）三释十种障三。初标起。二正释。三结属。（癸）今初
　　
　　十种障者。
　　
　　　（癸）二正释十。初释异生性障。（至）十释诸法中未得自在障。（子）今初
　　
　　一异生性障。谓（烦恼所知）二障中（之）分别起者。依彼（分别二障）种（子。建）立异生性故。二乘见道现在前时。唯断（分别烦恼）一种。名得圣性。菩萨见道现在前时。具断二种。名得圣性。（以）二真见道现在前时。彼（分别）二障（之）种（子。）必不成就。犹明与闇。定不俱生。如秤两头。低昂时等。诸相违法。理必应然。是故（智惑）二性。无（有）俱成（之）失。
　　
　　先辨大小乘断惑。有广有狭。次释伏难也。难曰。见道位中。为与惑俱。为不与惑俱。若不与惑俱者。即惑先断。后方见道。云何得名见道断惑。若与惑俱者。即先见道。后方断惑。是敌对断。智惑同时。应有凡圣二性俱成之失。今释之曰。亦非先断惑后见道。亦非先见道后断惑。然二真见道正现前时。则二障种子必不成就。如闇时无明。明时无闇。又如秤之两头。彼低此昂。曾无先后。故非惑智相见。敌对论断。又非先断惑已。后方见道。但正见道时。惑即不生。非断非不断而论断耳。
　　
　　（问曰。）无间道时。（若）已无惑种（者。）何用复起解脱道为。（答曰。无间期于）断惑。（解脱期于）证灭。期心别故。（又）为舍彼（惑）品（之）粗重性故。无间道时。虽无惑种。而未舍彼无堪任性。为舍此（无堪任性）故。起解脱道。及（为）证此品择灭无为（故也。）
　　
　　小乘妄计无间道中犹有惑种。至解脱道。方永断之。则犯二性俱成之失。今因大乘破之。故致此问难也。答释可知。粗重性。即无堪任性。乃惑品之余气耳。
　　
　　虽（于）见道生（起之位。）亦断恶趣诸业果等（种子。）而今且说能起（业果之）烦恼。（以）是（业果之）根本故。由斯初地说断二愚。及彼粗重。一执著我法愚。即是此中异生性障。二恶趣杂染愚。即是恶趣诸业果等。（问曰。执著我法。即是无明心所。故得名愚。业果何亦名愚。答曰。）应知（业果是）愚品（类。故亦）总说为愚。后（之九地悞犯三业等愚。皆）准此释。或彼（初地说断二愚者。）唯说利（使五见）钝（使贪等）障品（相应）俱起（之）二愚。
　　
　　若云断异生性障。即但说根本也。若云断二愚。即兼说业果也。又若说愚品为愚。则第二愚。指业果也。若说利钝障品为二愚。则执著我法愚。指利使言。恶趣杂染愚。指钝使言也。
　　
　　彼粗重（之为）言。显彼二（愚）种（子。）或（但即）二（愚）所起（之）无堪任性。（名为粗重。）如入（第）二（禅）定。说断苦根。（然其）所断苦根。虽非现（行。现行已先伏故。亦非）种（子。种子未永断故。）而（亦）名（为）粗重。此（初地所断二愚粗重。）亦（复）应然。（已）后（九地中）粗重（之）言。（亦皆）例此应释。
　　
　　以十地中所知障种。分分渐断。烦恼障种。但伏未断。故粗重义。须作此种子。及无堪任之二释也。
　　
　　虽初地（中见道）所断（之惑。）实通（烦恼所知）二障。而（今所云）异生性障。意（但）取所知（障说。以经）说（十地所断）十（种）无明。非（是烦恼）染污（性）故。无明即是十障品愚。（以）二乘亦能断烦恼障。彼（烦恼）是（与二乘所）共（断）故。非此所说。又十无明不染污者。唯依十地修所断说。（若见所断分别法执。亦是染污。）虽此（初地）位中。亦伏（一分俱生）烦恼。（及）断彼（俱生烦恼）粗重（无堪任性。）而非正意。（正意唯在断所知障。又）不断（彼俱生烦恼之）随眠。故此不说。理实初地修道位中。亦断俱生所知（之）一分。然今且说最初（见道之所）断者。（故但言断异生性障。）后九地断。准此应知。住满地中。时既淹久。理应进断所应断障。不尔。（则初中后）三时。（无间解脱胜进三）道。应无（差）别。
　　
　　十地各有三时三道。初时名无间道。正断障本地之惑种。中时名解脱道。正证本地所显真理。后时名胜进道。复起加行断后地惑。是故初地后心。即属修道位摄。亦断俱生所知一分也。
　　
　　故说菩萨得现观已。复于十地修道位中。唯修永灭所知障道。留（俱生）烦恼障（之种子。）助（菩提）愿（而来）受（三界）生。非如二乘速趣圆寂。故修道位。不断烦恼（种子。）将成佛时。方顿断故。
　　
　　此结显初地后心。即名修道。兼显但断俱生所知障种。不断俱生烦恼障种之意也。现观。即前文第四第五二种现观。余可知。问曰。留烦恼障助愿受生属何教义。答曰。此意深密。不可粗浮辄判。何以言之。若藏教事度。三祗伏惑。总未先断异生性障。若通教见地菩萨所断异生性障。与二乘同。曾无断所知障之义。至菩萨地。正使断尽扶习润生。复无留惑种义。若别教登地。但断所知障种。更无留烦恼义。圆教尤不必言。今约语言。则是通含于别。别入于通。若推意旨。则是密显圆宗。请试辩之。论云。我执必依法执而起。如夜迷杌等。方谓人等故。我执即烦恼障。法执即所知障也。岂有所知障种已断。烦恼障种犹得实存。今云留障助愿。明是巧用性恶法门耳。问曰。何不直言初地分得一身无量身。所谓中道应本。犹如月印千江。乃云留烦恼障。助愿受生耶。答曰。若是。则为别含于圆。圆入于别。非复别入于通。通含别圆之义矣。问曰。直说别圆二教。有何不可。何必带通方便耶。答曰。众生未堪径闻别圆。安得不带藏通方便。是故化法四教。并是如来权实妙智。应机施设。何容偏废。何容偏执。此论与瑜伽论。味同方等。正破小乘法执。傍破凡外我执。若废通教方便。则小机绝分。曷由引入别圆也哉。初释异生性障竟。
　　
　　　（子）二释邪行障
　　
　　二邪行障。谓所知障中俱生一分。及彼所起悞犯（之身口意）三业。彼障二地极净尸罗。入二地时。便能永断。由斯二地说断二愚。及彼粗重。一微细悞犯愚。即是此中俱生一分。二种种业趣愚。即彼所起悞犯三业。或唯起业。不了业愚。
　　
　　问曰。所起悞犯三业。何亦名愚。释曰。起业而不了知业性。故名为愚。由所知一分愚故。起悞犯业。由不了业趣愚故。不能当下即复清净。问曰。声闻初果。锄地即得虫离四寸。今菩萨二地。方得极净尸罗。不几与初果齐耶。答曰。虫离四寸。是道共戒力。于诸性罪。不复悞犯。若遮罪中微细悞犯。虽阿罗汉。亦未全免。故知二地境界甚深。
　　
　　　（子）三释闇钝障
　　
　　三闇钝障。谓所知障中俱生一分。令所闻思修法忘失。彼障三地胜定总持。及彼所发殊胜三慧。入三地时。便能永断。由斯三地。说断二愚及彼粗重。一欲贪愚。即是此中能障胜定及修慧者。彼（所知障中俱生一分。能障胜定及修慧者。）昔（来）多与欲贪俱故。名欲贪愚。今得胜定。及修所成（慧。）彼（所知障之一分）既（已）永断。（则与俱之）欲贪随伏。此（欲贪从）无始来。依彼（所知一分）转故。二圆满闻持陀罗尼愚。即是此中能障总持闻思慧者。（非不障修慧。近故偏说。）
　　
　　　（子）四释微细烦恼现行障
　　
　　四微细烦恼现行障。谓所知障中俱生一分。（与）第六识俱（之）身见等摄。（是）最下品故。不作意缘故。远随现行故。（以此三义。）说名微细。彼障四地菩提分法。入四地时。便能永断。彼（所知障。从）昔多与第六识中。任运而生（之）执我见等（烦恼。）同体起故。（所以）说烦恼名。今四地中。既得无漏菩提分法。彼（所知障）便（得）永灭。此我见等。亦永不行。初二三地行施戒修。相同世间。四地修得菩提分法。方名出世。故能永害此身见等。
　　
　　最下品。谓唯无记。不作意缘。谓任运生。远随现行。谓无始来相随逐也。由身见故。不能修身念处等观。故障菩提分法。由得菩提分法。彼障随断。如明与闇。如秤低昂等也。初地行施。二地行戒。三地行于修慧。若约别教。则久已出世。若借通教。则相同世间。谓欢喜地寄干慧。离垢地寄性地。发光地寄八人。焰慧地寄见地。璎珞经中。名为须陀洹地故。然通教见地名须陀洹。但害分别身见。此害微细俱生身见。故仍不同。若约实义。则断第六识中微细法我见耳。寄通明别。复何疑哉。
　　
　　（问曰。）宁知此（身见等。但）与第六识俱。（答曰。）第七识俱（之）执我见等。与无漏道性相违故。八地以去。方永不行。七地已来。犹得现起。（以彼第七识中身见。）与余（我爱等三）烦恼为依持故。此（第六俱者）粗。彼（第七俱者）细。伏（之自）有前后。故此（地中所断。）但与第六相应。（然）身见等（之为）言。亦摄无始所知障摄（之）定爱法爱。彼定（爱）法爱。三地尚增。入四地时。方能永断。菩提分法。特违彼故。由斯四地说断二愚及彼粗重。一等至爱愚。即是此中定爱俱者。二法爱愚。即是此中法爱俱者。所知障摄（之）二愚断故。烦恼（障摄之定法）二爱亦永不行。
　　
　　耽玩诸禅三昧。名为定爱。耽玩闻思修法。名为法爱。等至者。梵云三摩鉢底。即八胜处。十遍处。四无色。无想定。灭尽定等。
　　
　　　（子）五释于下乘般涅槃障
　　
　　五于下乘般涅槃障。谓所知障中俱生一分。令厌生死。乐趣涅槃。同下二乘厌苦欣灭。彼障五地无差别道。入五地时。便能永断。由斯五地说断二愚及彼粗重。一纯作意背生死愚。即是此中厌生死者。二纯作意向涅槃愚。即是此中乐涅槃者。
　　
　　凡夫乐生死而不知涅槃。固愚也。二乘乐涅槃而纯厌生死。亦愚也。总不知生死涅槃。并依他起。无实法故。若无实法。同一依他起性。则无差别。若了达元无差别。则既不同凡夫。亦岂肯同二乘。是故了知生死过患。而不纯作意背。欲于其中求得一切种智故。了知涅槃安乐。而不纯作意向。欲令众生同得无上涅槃故。
　　
　　　（子）六释粗相现行障
　　
　　六粗相现行障。谓所知障中俱生一分。执有染净粗相现行。后障六地无染净道。入六地时。便能永断。由斯六地。说断二愚及彼粗重。一现观察行流转愚。即是此中执有染者。（以）诸行流转。（皆是）染分摄故。二相多现行愚。即是此中执有净者。（以）取（还灭门之）净相故。相观多行。未能多时住无相观。（但能少时入无相观耳。）
　　
　　六地最胜般若现前。于缘生还灭。都无所得。即证无染净真如。故能证之道。亦名无染净道也。
　　
　　　（子）七释细相现行障
　　
　　七细相现行障。谓所知障中俱生一分。执有生灭细相现行。彼障七地妙无相道。入七地时。便能永断。由斯七地说断二愚及彼粗重。一细相现行愚。即是此中执有生者。犹取流转细生相故。二纯作意求无相愚。即是此中执有灭者。尚取还灭细灭相故。纯于无相作意勤求。未能（于无相）空中（善巧）起（于）有（为）胜行。
　　
　　　（子）八释无相中作加行障
　　
　　八无相中作加行障。谓所知障中俱生一分。令无相观不任运起。前之五地。有相观多。无相观少。于第六地。有相观少。无相观多。第七地中。纯无相观。虽恒相续。而有加行。由无相中有加行故。未能任运现相及土。如是加行。障八地中无功用道。故若得入第八地时。便能永断。彼永断故。得二自在。由斯八地说断二愚及彼粗重。一于无相作功用愚。二于相中不自在愚。令于相中不自在故。此（相不惟身相。）亦摄土相一分故。八地以上。纯无漏道（方得）任运起故。三界烦恼。（尔时）永不现行。（唯有）第七识中细所知障。犹可现起。（以）生空智果。不违彼（细所知障）故。
　　
　　二自在者。任运现相及现土也。余可知。
　　
　　　（子）九释利他中不欲行障
　　
　　九利他中不欲行障。谓所知障中俱生一分。令于利乐有情事中不欲勤行。乐修己利。彼障九地四无碍解。入九地时。便能永断。由斯九地说断二愚及彼粗重。一于无量所说法无量名句字。后后慧辩陀罗尼自在愚。于无量所说法陀罗自在者。谓义无碍解。即于所诠总持自在。于一义中现一切义故。于无量名句字陀罗尼自在者。谓法无碍解。即于能诠总持自在。于一名句字中现一切名句字故。于后后慧辩陀罗尼自在者。谓词无碍解。即于言音展转训释总持自在。于一音声中现一切音声故。二辩才自在愚。辩才自在者。谓辩无碍解。善达机宜。巧为说故。（此）愚（之用。）能障此四种自在。皆是此中第九障摄。
　　
　　由第七识中细所知障以为体性。令四无碍解不得自在。故名二愚。能障九地。今登九地。此障永断。如明与闇。定不俱生也。四无碍解者。一义无碍解。谓了达所诠无碍。二法无碍解。谓了达能诠无碍。三词无碍解。谓了达言音无碍。四乐说无碍解。即此中所云辩无碍解。谓随机巧说无碍。今以障前三种者。合名一愚。障后乐说者。名第二愚。
　　
　　　（子）十释于诸法未得自在障又二。初正释此障。二兼释余障。（丑）今初
　　
　　十于诸法中未得自在障。谓所知障中俱生一分。令于诸法不得自在。彼障十地大法智云。及所含藏所起事业。入十地时。便能永断。由斯十地说断二愚及彼粗重。一大神通愚。即是此中障所起（化他神通）事业者。二悟入微细秘密愚。即是此中障大法智云及所含藏者。
　　
　　大法智云。即能含之智。所含藏者。即力无畏等诸功德也。
　　
　　　（丑）二兼释余障
　　
　　此地于法虽得自在。而有余障。未名最极。谓有俱生微所知障。及有任运烦恼障种。（直俟）金刚喻定现在前时。彼皆顿断。入如来地。由斯佛地说断二愚。及彼粗重。一于一切所知境极微细著愚。即是此中微所知障。二极微细碍愚。即是此中一切任运烦恼障种。故集论说。得菩提时。顿断烦恼及所知障。成阿罗汉。及成如来。证大涅槃大菩提故。
　　
　　由断烦恼障故。证大涅槃。名为阿罗汉。此借通教义也。由断所知障故。证大菩提。名为如来。此显别圆义也。然通教佛亦断界内所知障。证一切智菩提。别圆佛亦断界外烦恼障。证无住涅槃。
　　
　　成唯识论观心法要卷第九
　　
　　
　　
　　
　　成唯识论观心法要卷第十
　　
　　蕅益沙门智旭述
　　
　　上来修习位中。三释十重障。初标起二正释竟。
　　
　　　（癸）三结属二。初正结二障所摄。二申明二障断义。（子）今初
　　
　　此十一障。（皆即烦恼所知）二障所摄。
　　
　　　（子）二申明二障断义二。初断种现位。二断种顿渐。（丑）今初
　　
　　烦恼障中见所断（之）种（子。）于极喜地见道初断。彼障（之）现起（者。）地前已伏。修所断（之）种（子。）金刚喻定现在前时。一切顿断。彼障（之）现起（者。）地前渐伏。初地以上能顿伏尽。令永不行。（犹）如阿罗汉（一般。）由故（作）意（之）力。（或于）前七地中虽暂现起。而不为失。（若）八地以上。毕竟不行。○所知障中见所断（之）种（子。）于极喜地见道初断。彼障（之）现起（者。）地前已伏。修所断（之）种（子。）于十地中渐次断灭。（直至）金刚喻定现在前时。方永断尽。彼障（之）现起（者。）地前渐伏。乃至十地方永断尽。八地以上。（若与）六识俱者。不复现行。（以）无漏观心及（生空智）果相续。能违彼（第六识中俱生所知障之现行）故。（若与）第七（识）俱者。犹可现行。（须是）法空智果起位方伏。前五转识设未转依。（由）无漏（观之所）伏故。障不现起。
　　
　　此正释伏断二障种子现行之位。
　　
　　虽于修道十地位中。皆不断灭烦恼障种。而彼（烦恼）粗重（无堪任性。）亦渐断灭。由斯故说二障粗重。一一皆有三位断义。
　　
　　此释伏难也。难曰。所知障种。于十地中渐次断灭。可云三位皆有断义。若夫烦恼障种其分别者。是见道顿断。其俱生者。则是金刚喻定顿断。但有二位断义。何云亦有三位断义耶。答释可知。言三位者。一通达位。二修习位。三究竟位也。
　　
　　虽诸位中。皆断粗重。而三位显。是故偏说。
　　
　　亦释伏难也。难曰。若粗重言。但指无堪任性。则资粮加行位中。亦有断粗重义。何故不说耶。答释可知。初断种现位竟。
　　
　　　（丑）二断种顿渐
　　
　　（问。）断二障种。渐顿云何。（答。）第七识俱（之）烦恼障种。三乘将得无学果时。一刹那中三界顿断。所知障种。将成佛时。一刹那中一切顿断。（以其）任运内起。无粗细故。○余六识。俱（之）烦恼障种。（若属）见所断者。三乘见位真见道中。一切顿断。（若属）所修断者。随其所应。（或有）一类二乘。（于）三界九地（俱生烦恼）一一渐次九品别断。（复有）一类二乘。三界九地（俱生烦恼。）合为一聚九品别断。（其在）菩萨。要起金刚喻定。一刹那中三界顿断。所知障种。初地初心顿断。一切见所断者。（若夫）修所断者。（则）后于十地修道位中渐次而断。乃至正起金刚喻定一刹那中。方皆断尽。（以彼六识相应之所知障。）通缘内外粗细境生。品类差别有众多故。（所以不容顿断。）
　　
　　此正明所断种也。下复明能断之道。
　　
　　二乘根钝。（故于）渐断（六识俱生烦恼）障时。必各别起无间解脱（二道。若夫）加行胜进。（则可）或别或总。
　　
　　若前之胜进。即为后之加行。则名为总。或不同时。则名为别也。
　　
　　菩萨利根。（故于）渐断（六识俱生所知）障位。非要别起无间解脱（二道。即于）刹那刹那（之中。）能断证故。（所以）加行等四（道。于）刹那刹那前后相望。皆容具有。
　　
　　念念能断。即无间道。念念能证。即解脱道。不住解脱。即为胜进。此位胜进。又复即是后位加行。正加行时。又于后位若障若理。若断若证。是故念念之中。望前即为解脱为胜进。望后即为加行为无间也。三释十重障竟。
　　
　　　（壬）四释十真如
　　
　　十真如者。一徧行真如。谓此真如。二空所显。无有一法而不在故。
　　
　　初地无间道中。深观我法二空。永断异生性障。故于解脱道中所证真如。名曰徧行。谓于五位百法。一一无实。补特伽罗。亦无实法。无实补特伽罗。名为生空。亦名我空。亦名为人无我。无有实法。名为法空。亦名为法无我。了知我法俱不可得。乃显唯识实性。此性不妄。故名为真。此性不改。故名为如。异生凡夫。从无始来。妄执实我实法。虽此真如无所不在。日用不知。二乘虽断我执。而犹不知法空所显真如。无所不在。仍于有为无为。定作二解。又或妄执色不相应。及无为法不即唯识。唯有大乘种性之人。先信解此唯识理已。发起深固大菩提心。于资粮加行位中。强观诸法皆悉无性。令二空观渐熏渐著。乃至通达位中。顿断分别二障种子。方实触证真如法界之理。徧于五位百法。无所不在。故遂能得百法明门。于彼一一法中。具证真如无所不徧之性。当知真如性本自徧。非今始徧。但由此位。初证真如本徧之体。独得徧行之名。已后诸位。不过随德立称。更无有二如也。依此徧行真如实义。故云初地具足一切诸地功德。依后随德立称之义。故云初地不知二地。乃至等觉菩萨。不知如来举足下足事等。金刚经云。一切贤圣皆以无为法而有差别。夫无为法。岂有差别。证无为法。仍有差别。如浅深皆大海。而入海仍论浅深。如丈尺显虚空。而虚空原非丈尺。此徧行真如。喻如哉生明之新月。已见月之全体大用。不异望夜圆月。亦不即望夜圆月。思之思之。
　　
　　二最胜真如。谓此真如。具无边德。于一切法最为胜故。
　　
　　秖是二空所显五位百法徧行真如之理。本来具无边德。本来最胜。但由无始迷惑。而为邪行所障。今此胜德。不得显现。今由菩萨了知法性无染。随顺修行尸波罗蜜。断邪行障。是故全性所起三聚净戒妙无作体。具足无边功德。于一切法最为胜也。经云。心无尽故。戒亦无尽。当知所缘无边故。戒亦无边。如不杀戒。徧于五位百法得不杀德。如不盗戒。徧于五位百法得不盗德。如不邪淫戒。徧于五位百法得不邪德。如不妄语戒。徧于五位百法得不妄德。乃至十善。一一皆尔。又徧于五位百法有断恶德。即徧于五位百法有生善德。亦徧于五位百法有度生德。断恶名律仪戒。即成法身断德。生善名摄善法戒。即成报身智德。度生名饶益有情戒。即成化身恩德。又复即是法身般若解脱三德。当知举真如全体。而为三聚净戒。仍举三聚净戒。一一无非真如全体。是故横悉无边。竖悉最胜。无有一法而不无边。无有一法而不最胜也。
　　
　　三胜流真如。谓此真如所流教法。于余教法极为胜故。
　　
　　亦只二空所显五位百法真如之理。虽复四句皆不可说。而有四悉檀因缘故。亦可得说。但由无始闇钝所障。不能契理契机。称性演说。今由菩萨善巧增益。闻思修慧胜定总持。断闇钝障。故于真如流出正智。于正智中流出后得智。于后得智中流出大悲心。于大悲心流出十二部经。极为胜妙。若余二乘凡夫等所说教法。非证真如之所流出。故不为胜。
　　
　　四无摄受真如。谓此真如。无所系属。非我执等所依取故。
　　
　　亦只二空所显五位百法真如之理。本来无所系属。本非我执我爱我慢我痴等之所依所取。但由无始以来。微细烦恼现行所障。不能达其本无摄受。今由菩萨善修无漏菩提分法。断此微细烦恼现行障已。真如本无系属之性。方得显现。名无摄受真如。
　　
　　五类无别真如。谓此真如。类无差别。非如眼等类有异故。
　　
　　亦只二空所显五位百法真如之理。本来无有生死涅槃差别。但由无始迷惑。妄有生死。对彼生死。权立涅槃。依此虚妄缘起生死涅槃。妄生欣厌。名为下乘般涅槃障。今由菩萨深观平等四谛。断此障已。类无差别之真如理。方显现也。言非如眼等类有别者。谓真如不变随缘。则有五位百法类别。且如同一色法。而根与尘别。又如同一根法。而眼与耳别。此皆依他起性。如幻事等。元非实我实法。既非实我实法。则同一真如体性。所谓随缘不变。眼即非眼。耳即非耳。何得更有类别哉。故曰。真俗两智。行相互违。合令相应。名难胜地也。若依文解义。妄谓眼等一向类别。真如一向无别。则行相仍互违矣。读者思之。
　　
　　六无染净真如。谓此真如。本性无染。亦不可说后方净故。
　　
　　亦只二空所显五位百法真如之理。在生死而无染。证涅槃非新净。但由无始迷惑。妄成流转。因于流转。权说还灭。流转名染。还灭名净。执此染净以为实有。名粗相现行障。今由菩萨深观平等缘起。断此障已。本无染净之真如理。方显现也。
　　
　　七法无别真如。谓此真如。虽多教法种种安立。而无异故。
　　
　　亦只二空所显五位百法真如之理。依之安立种种教法。而此真理。本来无异。相即无相。空有两融。但由不达相本无相。作意勤求无相。名细相现行障。今由菩萨善修称性方便。满是一切佛法。断此细相现行障已。法无别之真如妙理。方显现也。
　　
　　八不增减真如。谓此真如。离增减执。不随染净有增减故。即此亦名相土自在所依真如。谓若证得此真如已。现相现土俱自在故。
　　
　　亦只二空所显五位百法真如之理。随缘不变。故非染净所能增减。不变随缘。故现相土无不自在。但由不达性无增减。犹于真如而有趣向。名无相中作加行障。今由菩萨善得无功用道。深证无生法忍。断此加行障已。随缘不变之体。任运显现。名不增减真如。不变随缘之用。任运显现。名相土自在所依真如。当知五位百法之中。随拈一法。皆不增减。皆相土自在也。相约现身。土约器界。
　　
　　九智自在所依真如。谓若证得此真如已。于无碍解得自在故。
　　
　　亦只二空所显五位百法真如之理。以一一法皆真如故。所以随一一法。皆能总持一切所诠之义。随一一法。皆能总持一切能诠之名句字。随一一法。皆能总持一切言音训释。随一一法。皆能徧逗一切众生机宜。巧说无尽。令得四益。是故名此真如为智自在所依也。但由所知障故。不达一义一切义。一切义一义。不达一法一切法。一切法一法。不达一言音一切言音。一切言音一言音。不达义义法法言言。各具四教四门。一一门中。各具四悉。遂于利乐有情事中。不乐勤行。名利他中不欲行障。今由菩萨以无量智。思量观察一切法行。如实了知一切稠林。断此不欲行障已。真如显现。依之而发四无碍解。无不自在也。
　　
　　十业自在等所依真如。谓若证得此真如已。普于一切神通作业总持定门。皆自在故。
　　
　　亦只二空所显五位百法真如之理。随一一法。皆是真如不变全体。皆具真如随缘大用。重重无尽无尽重重。一切神通。一切事业。一切总持。一切定门。性即真如。本无分剂。但由微细所知障故。未证能所不可思议。未证体用不可思议。犹于无分剂中而存分剂。名为于诸法中未自在障。今由菩萨智慧圆满。断此障已。真如圆显。普于诸业得自在也。问曰。前第十障后云。犹有俱生微所知障。及有任运烦恼障种。金刚喻定现在前时。彼皆顿断。入如来地。此中胡不别明佛地所证真如。答曰。真如尚不名一。云何有十。前约十地分证。故随胜德。假立十名。至于圆满菩提。归无所得。则一切名义。皆悉究竟。无劳别立异名矣。
　　
　　虽真如性。实无差别。而随胜德。假立十种。虽初地中。已达一切。而能证（之十胜）行。犹未圆满。为令圆满（十胜行故。依于）后后建立（十名。）
　　
　　此总结十真如义。兼释伏难也。难曰。有为之法。可有数量。真如即非有为。安得有十。释曰。但随胜德。假立十名。其实无差别也。难曰。真如既无差别。则初地已证无差别性。名为徧行真如。何须建立后九。若初地所证。不即后九。何名徧行。若初地所证。已即后九。何须再证。释曰。所证理体。虽已顿达。而能证事行。犹未圆满。为满胜行。建立十名耳。初明十地因竟。问曰。能所不二。理事相即。今胡得云所证理圆。能证事行犹未满耶。答曰。能所不二。亦不定一。理事相即。亦不相滥。若以事从理。以理摄事。则初地中。亦能具足诸地功德。而又不妨仍是初地。若以理从事。以事显理。则后后位。乃能渐显本来法性。而又不妨仍自平等。大佛顶经云。理则顿悟。乘悟并销。事非顿除。因次第尽。当知顿渐二悟。同名为顿。以即事之理。理仍无差别故。顿渐二修。同名为渐。以即理之事。事仍有初后故。予于佛顶文句辨之颇详。幸细寻之。
　　
　　　（辛）二明转依果三。初来意。二正释。三简示。（壬）今初
　　
　　如是菩萨于十地中。勇猛修行十种胜行。断十重障。证十真如。于二转依。便能证得。
　　
　　　（壬）二正释二。初明位别。二明义别。（癸）今初
　　
　　转依位别。略有六种。一损（染）力益（净）能（名之为）转。谓初（资粮）二（加行）位。由习胜解及惭愧故。损本识中染种势力。益本识内净种功能。虽未断障种。实证转依。而渐伏（二障）现行。亦名为转。二通达转。谓通达位。由见道力。通达真如。断分别生（之）二障粗重。证得一分真实转依。三修习转。谓修习位。由数修习十地行故。渐断俱生二障粗重。渐次证得真实转依。（然）摄大乘（论）中。（又）说通达转在前六地（者。谓彼以）有（相）无相（二）观通达。真俗间杂现前。令真非真现不现故。说修习转在后四地（者。谓）纯无相观长时现前。勇猛修习断余粗重。多令非真不显现故。
　　
　　前六地中。或以有相观通达俗谛。则令非真现而真不现。或以无相观通达真谛。则令真现而非真不现。故名间杂现前。余可知。
　　
　　四果圆满转。谓究竟位。由三大劫阿僧企耶。修习无边难行胜行。（故至）金刚喻定现在前时。永断本来一切粗重。顿证佛果圆满转依。穷未来际利乐无尽。
　　
　　阿僧企耶。亦云阿僧祗。此翻无数。起信论云。一切菩萨。皆经三阿僧祇劫故。无有超过之法。问曰。大佛顶经云。狂心顿歇。歇即菩提。何藉劬劳肯綮修证。又云。不历僧祇获法身。又云识阴若尽。则汝现前诸根互用。从互用中。能入菩萨金刚干慧。如是乃超十信。十住。十行。十回向。四加行心。菩萨所行金刚十地。等觉圆明。入于如来妙庄严海。经论明文。何其硕异。答曰。依文解义。三世佛冤。岂不闻十世古今。始终不离当念。一刹那际三昧。智入三世而无往来乎。法华五十小劫。谓如半日。长入短也。瞿目仙人执善财手。已于无量佛所无量劫中修菩萨行。短摄长也。是故若唯约理。则长短并空。若唯约事。则长短各异。若约理事不二。则互夺两忘。若约理事交彻。则长短互在。今由理不碍事。故虽顿悟同于善财。而一生中。三祗具足。亦未尝有所超过。复由事不碍理。故虽积行犹如释迦。而尘点劫来。犹如今日。亦未尝出于刹那。且善财虽云一生圆满。而弥勒菩萨仍记之云。我成佛时。汝及文殊皆得见我。普贤又导之云。愿我临欲命终时。尽除一切诸障碍。面见彼佛阿弥陀。即得往生安乐刹。彼佛众会咸清净。我时于胜莲华生。亲睹如来无量光。现前授我菩提记。由此观之。经所谓顿悟者。悟此时劫原无实性也。论所谓经劫者。经此无实性之时劫也。不悟无性。则厌倦之心必生。不经旷劫。则称性之修不满。不悟无性。则不能称性以起真修。不事真修。则无以除障而显本性。是故阿难顿获法身之后。方请入华屋门。观音超越世出世间。仍居极乐补处。阅经论者。曷深思之。
　　
　　五下劣转。谓二乘位。（一则）专求自利。（二则）厌苦欣寂。（三则）唯能通达生空（所显）真如。（四则唯）断烦恼（障）种。（五则唯能）证真择灭（无为。）无胜堪能。（所以）名下劣转。六广大转。谓大乘位。（一则）为利他故。趣大菩提。（二则）生死涅槃俱无欣厌。（三则）具能通达二空（所显）真如。（四则）双断所知烦恼障种。（五则）顿证无上菩提涅槃。有（如此）胜堪能。（所以）名广大转。（今）此（颂）中（之）意。（正）说广大转依。（以）舍二（障）粗重而证得故。
　　
　　前之四义。竖约大乘五位而辩。此之二义。横约三乘胜劣对辨。仍结归颂意也。盖下劣转中。亦有五位四义不同。以非颂所说义。故不辩之。又大乘五位四转。亦同天台六即之义。资粮。即观行转。加行。即相似转。通达。修习。皆分证转。圆满。即究竟转。不言名字及理即者。转义未显著故。然非名字先转。何由得入资粮位转。又若性中不具理转。何由闻名得生信解。又理转者。即是转菩提为所知障。转涅槃为烦恼障。名字已去。即皆转烦恼障成大涅槃。转所知障成大菩提。故曰但转其名无实性。如水成冰。冰还成水也。初明位别竟。
　　
　　　（癸）二明义别三。初总标。二别释。三结指。（子）今初
　　
　　转依义别。略有四种。
　　
　　　（子）二别释四。初释能转道。二释所转依。三释所转舍。四释所转得。（丑）今初
　　
　　一能转道。此复有二。一能伏道。谓伏二障（之）随眠势力。令不引超二障（之）现行。此通有漏无漏二道。（亦通）加行根本后得三智。随其所应。渐顿伏彼。（二障现行。）
　　
　　若有漏六行观。（厌下苦粗障。欣上净妙离。）唯能渐伏俱生烦恼现行。若有漏位中加行智。能顿伏分别二障现行。渐伏俱生二障现行。若无漏根本智。顿伏一切俱生现行。若无漏后得智。渐伏一切俱生现行。又无漏位中加行智。亦渐伏一切俱生现行。
　　
　　二能断道。谓能永断二障随眠。此道定非有漏（道及）加行（智所能。以）有漏道（是夙）曾习。（又是）相执所引。未泯相故。（以）加行（智。）趣求所证（真如）所引（本智。）未成办故。
　　
　　此正简有漏道及加行智。不能断惑。唯根本后得二无漏智。乃为能断道也。相执所引者。谓与第七识中烦恼相依。
　　
　　有义。根本无分别智。亲证二空所显真理。无境相故。能断随眠。后得不然。故非断道。
　　
　　此辨后得智为能断道。共有二义。今初义也。言后得不然者。谓变相观空。不能亲证真如故。
　　
　　有义。后得无分别智。虽不亲证二空真理。无力能断迷理随眠。而于安立非安立相。明了现前无倒证故。亦能永断迷事随眠。故瑜伽说。修道位中有出世断道。（亦有）世出世断道。无（有）纯（以）世间道（而）能永害随眠（者。以世间道）是曾习故。（又）相执（所）引故。由斯理趣。诸见所断及修所断（之）迷理随眠。唯有根本无分别智亲证理故。能正断彼。余修所断（之）迷事随眠。根本后得俱能正断。
　　
　　此第二正义也。迷理随眠者。迷二空理。妄起我法二执。所有分别俱生之种子也。迷事随眠者。由迷二空。故于事境不能了达。起于贪嗔痴慢诸余烦恼。所有俱生之种子也。出世断道。即根本智世出世断道。即后得智。纯世间道。即有漏道。及加行智。余可知。初释能转道竟。
　　
　　　（丑）二释所转依
　　
　　二所转依。此复有二。一持种依。谓根本识。由此能持染净法（之）种（子。）与染净法俱为所依。圣道转令舍染得净。余依他起性。虽亦是依。而不能持种。故此不说。
　　
　　余依他起性。指前七转也。
　　
　　二迷悟依。谓真如由此能作迷悟根本。诸染净法依之得生。圣道转令舍染得净。余虽亦作迷悟法依。而非根本。故此不说。
　　
　　若论真如随缘不变。则迷不能染。悟不能净。今约真如不变随缘。则迷之为在缠真如。一切染法依之得生。悟之为出缠真如。一切净法依之得生。故以真如为迷悟依。譬如方虽不转。而依方故迷。依方故悟也。余虽亦作迷悟依者。谓五蕴十二处十八界等。一一皆以无性为性。皆即真如。故皆可作迷悟法依。而随相差别。则非根本。故不说之。二释所转依竟。
　　
　　　（丑）三释所转舍
　　
　　三所转舍。此复有二。一所断舍。谓二障种。真无间道现在现时。（所治之）障（与能）治（之智）相违。彼（二障种即）便断灭。永不成就。说之为舍。彼种（既已）断故。不复现行妄执我法。所执我法。不（复）对（彼虚）妄（徧计执）情。亦说为舍。由此名舍徧计所执。二所弃舍。谓余有漏（善种。及与）劣无漏种。金刚喻定现在前时。引极圆明纯净本识。非彼（有漏及劣无漏种所）依故。皆永弃舍。彼种舍已。现有漏法及劣无漏毕竟不生。既永不生。亦说为舍。由此名舍（变易）生死劣法。有义。所余有漏法种及劣无漏（种。于）金刚喻定现在前时。皆已弃舍。与（俱生微细所知烦恼）二障种（子。）俱时舍故。有义。尔时（但舍二障种子。）犹未舍彼（有漏善种劣无漏种。以彼）与无间道不相违故。（若言尔时即已舍者。）菩萨应无（一分变易）生死法故。（又）此位（所持有漏等种若舍。）应（亦）无所熏（能持之异熟）识故。（是则）住无间道（之时。不应犹名金刚后心菩萨。即）应名（为）佛故。（既即名佛。）后解脱道应无用故。由此应知余有漏等（种子。真俟）解脱道起。方弃舍之。（以）第八净识（乃）非彼（二种之所）依故。
　　
　　余有漏种者。即十地中有相观俱所修胜行之种也。劣无漏种者。即十地中无相观俱所修胜行之种也。此二皆能感于变易生死。故名劣法。舍此种时。有两家解。初义在无间道。次义在解脱道。次义为正也。
　　
　　　（丑）四释所转得又三。初总标。二别释。三总示。（寅）今初
　　
　　四所转得。此复有二。
　　
　　　（寅）二别释二。初释所显得。二释所生得。（卯）初又二。初正释。二料简。（辰）今初
　　
　　一所显得。谓大涅槃。此虽本来自性清净。而由客障。覆令不显。真圣道生。断彼障故。令其相显。名得涅槃。此依真如离障施设（名字。）故体即是清净法界。
　　
　　客障。即所知烦恼二障也。非本来有。故名为客。然亦不从真如外来。以真如体无外故。但以非我计我。名烦恼障。非法计法。名所知障。此障无体。全是虚妄。所以可断。了障本妄。无可当情。名真圣道。故如明之与闇。定不俱生。非敌对断也。
　　
　　涅槃义别。略有四种。一本来自性清净涅槃。谓一切（阴处界等）法相（所依）真如（之）理。虽有客染。而本性净。具无数量微妙功德。无生无灭。湛若虚空。一切有情。平等共有。与一切法不一不异。离一切相。一切分别。寻思路绝。名言道断。唯真圣者自内所证。其性本寂。故名涅槃。
　　
　　一切诸法。皆是因缘所生。观相元妄。无可指陈。观性元真。即真如理。所谓五阴。六入。十二处。十八界。本如来藏妙真如性也。虽有客染者。幻妄称相。约迷情而言也。而本性净者。染而不染。离一切相。因缘即空也。具无数量微妙功德者。即一切法。因缘即假也。无生无灭湛若虚空者。离即离非。是即非即。因缘即中也。是故真如本净。则阴入界等一切法无不本净也。真如具德。则阴入界等一切法无不具德也。真如无生无灭湛若虚空。则阴入界等一切法无不无生无灭。湛若虚空也。一切有情惟其平等共有阴入界法。所以即复平等共有真如。若谓真如与法定一。则真如无差别。诸法亦应无别。或诸法有差别。真如亦应差别。而实不然。故不定一。若谓真如与法定异。则真如非诸法。诸法应有自性。诸法非真如。真如应不徧常。而实不然。故不定异。是故真如离一切有相无相。双亦相双非相。即诸法亦离一切有相无相双亦相双非相也。真如离一切分别。即诸法亦离一切分别也。真如寻思路绝。名言道断。即诸法亦寻思路绝名言道断也。唯于诸法寻思路绝。名言道断。故证真如。倘于真如虚妄寻思。安立名言。翻成徧计矣。言自内所证者。以无外故。强名为内。以挟带故。强名为证。虽圣所证。非是圣所独有。故云一切众生即涅槃相。不可复灭也。
　　
　　二有余依涅槃。谓即真如出烦恼障。虽有微苦所依未灭。而障永寂。故名涅槃。
　　
　　三乘无学断烦恼障。证得生空所显真如。即此真如。依义假名涅槃。以其身智果缚尚在。未灭苦依。故名有余依也。
　　
　　三无余依涅槃。谓即真如出生死苦。烦恼既尽。余依亦灭。众苦永寂。故名涅槃。
　　
　　身智都泯。永无三界苦因苦果。即此所显真如之性。依义假名。无余依涅槃也。
　　
　　四无住处涅槃。谓即真如（兼复）出所知障。大悲般若常所辅翼。由斯不住生死涅槃。利乐有情。穷未来际。用而常寂。故名涅槃。
　　
　　即前本来自性清净涅槃真如之理。由出二障。方能圆显。以般若故。不住生死。以大悲故。不住涅槃。以般若即大悲故。利乐有情。穷未来际。以大悲即般若故。用而常寂。故复依义假名无住处涅槃也。当知真如不变。举体随于染缘。则有烦恼所知二障。而二障随缘不变。本无自性。故复举体随于净缘。转成大悲般若二德。以此二德。乃称性所起。不离本性。故云常所辅翼耳。初正释竟。
　　
　　　（辰）二料简七。初约凡圣通简（至）七简颂唯指后三种。（巳）今初
　　
　　一切有情。皆有初一。二乘无学。容有前三。唯我世尊。可言具四。
　　
　　自性清净涅槃。一切有情皆共有之。所谓心佛众生。三无差别。亦所谓诸法从本来。常自寂灭相。有佛无佛。性相常住。天台依此说六而常即。约性德也。二乘更加有余无余二种。然未入灭时。但有有余。而无无余。已入灭后。但证无余。而非有余。故云容有。惟我世尊。并具无住处义。所谓一切贤圣。皆以无为法而有差别。三乘因果。历然不滥。天台依此说即而常六。约修德也。全性起修。故平等不妨差别。全修在性。故差别不妨平等。是谓常同常别法界法门。
　　
　　　（巳）二简善逝有有余依
　　
　　（问。）如何善逝（尚）有（微苦未尽之）有余依。（答。）虽无实依。而现似有。（又）或苦依尽（故。）说（之为）无余依。非苦依在。（可）说（为）有余依。是故世尊可言具四。
　　
　　苦依尽者。世尊金刚不坏之身。不同罗汉果缚也。非苦依在者。无漏五蕴。尽未来际常住不灭也。此则四涅槃义。同时具足。不同二乘甚矣。
　　
　　　（己）三简二乘容有前三
　　
　　（问。）若声闻等有无余依。如何有处说彼非有。（又）有处说彼（二乘）都无涅槃。岂有余依。彼亦非有（耶。答。）然声闻等身智在时。（由）有所知障（故。）苦依未尽。圆寂义隐。说无涅槃。非彼实无烦恼障尽所显真理（之）有余涅槃（也。又因）尔时未证无余圆寂。故亦说彼无无余依。非彼后时灭身智已。无苦依尽（之）无余涅槃（也。又）或说二乘无涅槃者。（乃）依无住处（大涅槃说。）不依前三（说也。）又说彼（二乘）无无余依者。依不定性二乘而说。彼才证得有余涅槃。决定回心求无上觉。由定愿力留身久住。非如一类（定性二乘竟）入无余依（也。）谓有（一类定性）二乘。深乐圆寂。得生空观。亲证真如。永灭感生烦恼障尽。（先）显依真理（之）有余涅槃。彼能感生（之）烦恼（既得）尽故。（则）后有（之）异熟（果）无由更生。（所以）现苦所依任运灭位。余有为法既无所依。与彼苦依同时顿舍。显依真理（之）无余涅槃。尔时虽有二乘身智。而（先）由彼（身智）证（得此理。故）可（假）说彼有（无余涅槃。）此（无余涅槃）位（中。）惟有清净真如。离相湛然。寂灭安乐。依斯说彼（二乘）与佛无差。但无菩提利乐他业。故复说彼与佛有异。
　　
　　不定性二乘。即退大取小者。或是通教利根二乘。至已办支佛地中。接入别圆。以其未断所知障种。未得法身应本。故且留分段身。久住世间。上求下化也。定性二乘。即本来习小者。或是藏教钝根。故不回心向大。只待此身任运寿尽。永入涅槃。决不更受三有生身也。余有为法。指彼所知障种。然此论既是以别入通。通含别圆。故仍不坏界内教道。若依释论。则出三界外有净土。一切声闻缘觉出生其中。受法性身。非分段生。法华亦云。是人虽生灭度之想。入于涅槃。而于彼土求佛智慧。得闻是经。唯以佛乘而得灭度。更无余乘。当知此中所云清净真如离相湛然。秪是方便有余。但空法性土耳。犹有变易生死。非大涅槃也。
　　
　　　（巳）四简断所知得无住处
　　
　　（问。）诸所知障。既不感生。如何断彼。得无住处。（答。）彼能隐覆法空真如。令不发生大悲般若。穷未来际。利乐有情。故断彼时。显法空理。此理即是无住涅槃。令于二边俱不住故。
　　
　　生死涅槃。本来空寂。由所知障。障此法空。所以不能称性发生大悲般若。如水成冰。今断彼障。遂能不住生死。不住涅槃。如冰还成水也。
　　
　　　（巳）五简断所知不得择灭
　　
　　（问。）若所知障。亦障（无住）涅槃（真理。）如何断彼（所知障种。）不得择灭（无为。答。）择灭（是）离（烦恼）缚。彼（所知障。）非（分段生死）缚故。（问。）。既尔（非缚。则）断彼（时。亦）宁得（无住）涅槃。（答。）非诸涅槃。皆择灭摄。（若）不尔（者。）性净（既非择灭。岂亦）应非涅槃。（须知）能缚有情住（分段）生死者。断此（缚故。）说得择灭无为。诸所知障。不感（分段）生死。非如烦恼能缚有情。故断彼时。不（名为）得择灭。然（因）断彼（所知障）故。法空理显。此理相寂。（故亦）说为涅槃。非（必谓）此（无住）涅槃。（亦以）择灭为性（也。）故（今）四（种）圆寂。（于）诸无为（之）中。初后（二种）即真如（无为。）中间二（种。乃）择灭（无为所）摄。
　　
　　此正简示有余无余二种涅槃。乃名择灭无为。若自性清净涅槃及无住处涅槃。皆即真如无为也。
　　
　　（问。）若唯断缚得择灭者。（则）不动等二（种无为。于余）四（无为）中（当属）谁摄。（答曰。不动无为。灭受想无为。即）非择灭（无为所）摄。说（此二皆是）暂离（有似缘阙不生义）故。（若夫）择灭无为。唯究竟灭。有非择灭（无为。属）非永灭（者）故。（又）或（可）无住处（涅槃。）亦（是）择灭（无为所）摄。由（法空智）真择（之）力。灭（所知）障（而显）得故。（是则）择灭有二。一灭缚得。谓断感生（之）烦恼（而）得者。二灭障得。谓断余（所知）障而证得者。故四圆寂。（于）诸无为（之）中。初一即真如。后三皆择灭。（若夫）不动等二。（或那含及远行地前所入。不过）暂伏灭者。（即是）非择灭摄。（或无学果人所入。即属）究竟灭者。（亦可）择灭所摄。
　　
　　此复以六种无为互对简也。真如即是无为体性。余五皆是约义立名。已如第二卷中所释。是故不动无为。依入四禅假立。灭受想无为。依入灭定假立。皆属暂离。非究竟灭。并是非择灭所摄耳。就非择灭。元有二义。若本性清净义。即是永灭。若缘阙所显义。即非永灭。今不动及受想灭二种无为。既非永灭。即同缘阙所显义也。或无住处下。更作一解。无住处亦可择灭所摄。不动等二亦可两摄。文并易知。
　　
　　　（巳）六简所知障亦障涅槃
　　
　　（问。）既所知障亦障（无住）涅槃。如何但说是菩提障。（答。如）说烦恼障但障涅槃。岂彼不能为菩提障。应知圣教依胜用说。（各别障一。）理实俱能通障二果。
　　
　　烦恼亦障无上菩提。所知亦障无住涅槃。但我执招感生死用胜。法执隐覆正智用胜。故云烦恼障障涅槃。所知障障菩提耳。
　　
　　　（巳）七简颂唯指后三种
　　
　　如是所说四涅槃中。唯后三种。名所显得。
　　
　　自性清净涅槃。不由断障所显得故。初释所显得竟。
　　
　　　（卯）二释所生得三。初总释。二别释。三结成。（辰）今初
　　
　　二所生得。谓大菩提。此虽本来有能生种。而所知障碍故不生。由圣道力。断彼障故。令从种起。名得菩提。起已相续。穷未来际。此即障智相应心品。
　　
　　本来有能生种。即无始以来法尔所具无漏种子也。即以智慧为性。智慧本即别境心所。由与十一善法。徧行五法。及欲解念定四法同时俱起。故名菩提智品。只此智品。若与第八净识相应。即名大圆镜智。照一切法。无不尽故。若与第七净识相应。即名平等性智。达二无我平等性故。若与第六净识相应。即名妙观察智。善了诸法自共相等。徧知一切众生机故。若与前五净识相应。即名成所作智。能起三轮不思议化。成就利乐众生事故。八净识为所依。慧心所为能依。余二十善心所为助伴。异类合成一聚。故名为品。八识相用有别。故说有四。以其有漏障断。无漏智起。故名生得。实非本无今有之谓也。思之。
　　
　　　（辰）二别释二。初正释智品。二诸门分别。（巳）今初
　　
　　云何四智相应心品。一大圆镜智相应心品。谓此心品。离诸分别。所缘行相。微细难知。不妄不愚（于）一切境相。性相清净。离诸杂染。纯净圆（满功）德（之）现（行）种（子所）依持（体。）能现能生（自受用等三）身（四）土（及后三）智（之）影。无间无断。穷未来际。如大圆镜。现众色像。
　　
　　此智圆融无碍。无所不照。故以大圆镜为喻也。不缘非量故不妄。无有迷闇故不愚。无杂故纯。无染故净。功德现行。皆依于此。功德种子。皆此所持。一切现行。皆此所缘。故能现一切种子。皆此所持。故能生也。
　　
　　二平等性智相应心品。谓此心品观一切法自他有情悉皆平等。大慈悲等。恒共相应。随诸（十地大机）有情所乐。示现（他）受用身（及他受用）土影像差别。（为）妙观察智（之）不共所依。无住涅槃之所建立。一味相续。穷未来际。
　　
　　证得十平等故。名为平等性智。如第四卷所明也。由与悲智相应。依之建立无住涅槃。性唯无漏。故名一味。余可知。
　　
　　三妙观察智相应心品。谓此心品。善观诸法自相共相无碍而转。摄（藏）观（察）无量总持之门。及所发生功德珍宝。于大众会。能现无边作用差别。皆得自在。雨大法雨。断一切疑。令诸有情。皆获利乐。
　　
　　诸法自相。谓依他起性。当体各别故。诸法共相。谓圆成实性。同一真如故。又自相。谓心心所色等。各有自体故。共相。谓苦无常空等。无不皆然故。能不忘失。名之为摄。能善照察。名之为观。功德珍宝。即六度道品。作用差别。即神通妙用。余可知。
　　
　　四成所作智相应心品。谓此心品。为欲利乐诸有情故。普于十方示现种种变化三业。成本愿力。所应作事。
　　
　　佛地经论云。身化复有三种。一现神通化。二现受生化。三现业果化。语化亦有三种。一庆慰语化。二方便语化。三辩扬语化。意化复有四种。一决择意化。二造作意化。三发超意化。四受领意化。成所作智。能起如是三业化用。此是以用显体。皆是智上所现相分也。
　　
　　如是四智相应心品。虽各定有二十二法。能变所变种（子）现（行）俱生。而智用增。（故但）以智名显。故此四品。总摄佛地一切有为功德皆尽。
　　
　　二十二法者。每一心王。皆有二十一心所相应也。能变。指内二分。所变。指外二分。有为功德。指称性所起修德。初正释智品竟。
　　
　　　（巳）二诸门分别四。初转得门。二初起门。三缘境门。四作用门。（午）今初
　　
　　此（四智品。即）转有漏八七六五识。（及）相应品如次而得。智虽非识。而依识转。识为主故。说转识得。又有漏位。智劣识强。无漏位中。智强识劣。为劝有情依智舍识。故说转八识而得此四智。
　　
　　初此转下。一约转识成智释。次智虽下。二约智依识转释。后又有下。三约转强得强释也。智虽非识者。识是心王。智是慧心所故。智强识劣者。智则无恶慧而决断胜。故强。识则有净分而无染分。故劣也。
　　
　　　（午）二初起门
　　
　　大圆镜智相应心品。有义。菩萨金刚喻定现在前时。即初现起异熟识种。与极微细所知障种俱时舍故。若圆镜智。尔时未起。便无能持净种（之本）识故。有义。此品（须俟）解脱道时初成佛故。乃得初起。（以彼）异熟识种。金刚喻定现在前时犹未顿舍。与无间道不相违故。（彼无间道。但违二障种子。）非障有漏（善及）劣无漏法。（此有漏善及劣无漏。）但与佛果定相违故。（又若）金刚喻定无所熏（之异熟）识。（则）无漏不（复）增（长。即）。应（已）成佛故。由斯此品。从初成佛。尽未来际相续不断。持无漏种。令不失故。
　　
　　释有二义。第二为正。如文可知。
　　
　　平等性智相应心品。菩萨见道初现前位。违（分别我法）二执故。方得初起。后十地中。（俱生二）执（犹）未断故。（故于）有漏等位。或有间断。（直至）法云地后。与净第八相依相续。尽未来际。
　　
　　有漏等位者。等于无漏位也。若第六识入法空观。则此智便得现前。若第六识但入生空观时。虽名无漏。此智亦不现前。或第六识出观之后。名有漏位。此智亦不现前。故云或有间断。直至十地后心。法空智果恒时相续。乃令此智恒无间断。
　　
　　妙观察智相应心品。（有二种别。一者）生空观品。二乘见位亦得初起。此后展转至无学位。（方得究竟。其在大乘。）或至菩萨解行地终。（初见道时。此智初起。）或至上（七地）位。若（于）非有漏（心时。）或（于非入灭尽定）无心时。皆容现起。（二者）法空观品。（惟于）菩萨见位方得初起。此后展转。乃至上（十地）位。若非有漏（心。又非但）生空智果。或（非入灭定）无心时。皆容现起。
　　
　　言此后展转者。二乘见道之后。若有漏心。则生空观。便不现起。若入灭定。则生空观。亦不现起。故仍有间断也。菩萨七地已前亦然。法空观品。虽菩萨见道方能有之。然于十地已前。或于有漏心中。或于但生空智心中。或于灭尽定中。皆不现起。除此三位。方得现前。故亦有间断也。
　　
　　成所作智相应心品。有义。菩萨修道位中。（为第六识）后得（智所）引故。亦得初起。有义。成佛方得初起。以十地中。依异熟识所变眼等。非无漏故。（设以）有漏（之）不共必俱同境（五）根（而）发无漏（五）识。理不相应故。此二于境明昧异故。由斯此品。要得成佛。依（于）无漏（五）根。方容现起。而数间断。（以必待）作意（缘力方引）起故。
　　
　　明昧异者。有漏根识于境昧。无漏根识于境明也。问曰。小乘神通名为作意。佛地神通名为无记化化。今云成所作智。作意方起。何异小乘耶。答曰。小乘神通。作意方有。不作意则无。佛果神通。任运恒有。但应机方现。若无前机不浪起应。故名作意起耳。
　　
　　此四种性。虽皆本有。而要熏发方得现行。因位渐增。佛果圆满不增不减。尽未来际。（何故不增不减。以其）但从种生。不（复更）熏成种。（何不更熏成种。）勿前佛德胜后佛故。
　　
　　种皆本有者。性德也。熏发现行者。修德也。因位渐增者。全性起修。无差而差也。佛果圆满。不增不减者。全修在性。差而无差也。所知障如冰。四智品如水。所知障如月之黑。四智品如月之白。冰还成水。湿性何殊。白月渐圆。月体不动。性相不二之旨。于此亦可思矣。二初起门竟。
　　
　　　（午）三缘境门
　　
　　大圆镜智相应心品。有义。但缘真如为境。是无分别。非后得智。行相所缘不可知故。有义。此品缘一切法。庄严论说。大圆镜智。于一切境不愚迷故。佛地经说。如来镜智。诸处境识众像现故。又此决定缘无漏种。及身土等诸影像故。（但以）行缘微细。说不可知。（犹）如阿赖耶（识。）亦缘俗故。（当知）缘真如故。是无分别。缘余境故。（即是）后得智摄。其体是一。随用分二。（但以）了俗由证真。故说为后得。（非实有先后也。）余一分二。准此应知。
　　
　　释有二义。后义为正也。初证二智。必先证真而后了俗。所以说有前后。既在佛地。则念念真俗并照。但约缘真如义。即名为根本智。约徧缘余境义。即名为后得智耳。余平等性智。及妙观察智。亦各一体随用分二。准此应知。
　　
　　平等性智相应心品。有义。但缘第八净识。如染第七。缘藏识故。有义。但缘真如为境。缘一切法平等性故。有义。遍缘真俗为境。佛地经说。平等性智。证得十种平等性故。庄严论说。缘诸有情自他平等。随他胜解。示现无边佛影像故。由斯此品通缘真俗。（亦是根本后得）二智所摄。于理无违。
　　
　　释有三义。第三为正也。十平等性。已见第四卷中。
　　
　　妙观察智相应心品。缘一切法自相共相。皆无障碍。二智所摄。○成所作智相应心品。有义。但缘五种现境。庄严论说。如来五根。一一皆于五境转故。有义。此品亦能徧缘三世诸法。不违正理。佛地经说。成所作智。起作三业诸变化事。决择有情心行差别。领受去来现在等义。若不徧缘。无此能故。然此心品。随意乐力。或缘一法。或二或多。（庄严论中。）且（一往）说五根于五境转。（然）不言唯尔。故不相违。（此智）随作意生。缘事相境。（以）起化（他）业故。（唯属）后得智摄。
　　
　　释亦二义。后义为正也。三缘境门竟。
　　
　　　（午）四作用门
　　
　　此四心品。虽皆徧能缘一切法。而用有异。谓镜智品。现自受用身净土相。持无漏种。平等智品。现他受用身净土相。成事智品。能现变化身及土相。观察智品。观察自他功能过失。雨大法雨。破诸疑网。利乐有情。如是等门。差别多种。
　　
　　二释所生得中。二别释竟。
　　
　　　（辰）三结成
　　
　　此四心品。名所生得。
　　
　　四释所转得中。二别释竟。
　　
　　　（寅）三结示
　　
　　此所生得。总名菩提。及前（所显得之）涅槃。（二皆）名所转得。
　　
　　二明义别中。二别释竟。
　　
　　　（子）三结指
　　
　　虽转依义。总有（能转道等）四种。而今（颂意）但取（所显所生之）二所转得。（以）颂说证得转依（之）言故。
　　
　　二明转依果中。二正释竟。
　　
　　　（壬）三简示
　　
　　此修习位。（但）说能证得（义。）非（是说）已证得。（以属）因位摄故。
　　
　　即四义中初能转道义也。四释修习位竟。
　　
　　　（丁）五释究竟位二。初举颂。二论释。（戊）今初
　　
　　后究竟位。其相云何。颂曰。此即无漏界。不思议善常。安乐解脱身。大牟尼名法。
　　
　　（戊）二论释六。初释无漏界。二释不思议。三释善。四释常。五释安乐。六释解脱身大牟尼名法。（己）初中二。初正释。二释妨。（庚）今初
　　
　　论曰。前修习位。所得转依。应知即是究竟位相。此（者。）谓此前（所说）二转依果。即是究竟无漏界摄。诸漏永尽。非漏随增。性净圆明。故名无漏界。是藏义。此中含容无边稀有大功德故。或是因义。能生五乘世出世间。利乐事故。
　　
　　性净者。简异二乘。圆明者。简异十地。五乘者。一人乘。二天乘。三声闻乘。四缘觉乘。五大乘也。人天是世间利乐事。后三乘是出世利乐事。
　　
　　（庚）二释妨二。初释四智唯无漏妨。二释佛应无五根等妨。（辛）今初
　　
　　（问。）清净法界。可唯无漏摄。四智心品。如何唯无漏。（答。）道谛摄故。唯无漏摄。谓佛功德及身土等。皆是无漏种性所生。有漏法种已永舍故。虽有示现作生死身。业烦恼等。似苦集谛。而实无漏道谛所摄。
　　
　　作生死身。似苦谛也。业烦恼等。似集谛也。似苦谛。则同形九界。似集谛。则示行逆恶。而皆称性施设。总属无漏。所谓三千果成。咸称常乐。烦恼即菩提。生死即涅槃。性恶法门。此为诚证矣。
　　
　　　（辛）二释佛应无五根等妨
　　
　　（问。）集论等说。十五界等。唯是有漏。如来岂无五根五识五外界等。
　　
　　十五界。即五根界。五识界。五尘界也。五尘名外界者。妄情不执为自身故。随情说外。非谓在心外也。此因上文说四智心品。唯属无漏。而与难问。谓佛若有前十五界。则不应唯无漏摄。若佛唯是无漏。则不应有十五界。以十五界集论等说。唯有漏故。下文有三家答。第三为正。
　　
　　有义。如来功德身土。甚深微妙。非有非无。离诸分别。绝诸戏论。非界处等法门所摄。故与彼（集论等）说。理不相违。
　　
　　此初家答也。虽似有理。而实儱侗。无有的义。近时宗门及圆顿教。多堕此见。
　　
　　有义。如来五根五境。（从首楞严等）妙定生故。（但是）法界色摄。（其九界）非佛（之）五识。虽依此（如来法界所摄色为本质。）变（相而缘。）然（所变者）粗。（为质者）细。（其体各）异。（故）非五（尘）境摄。（而）如来（之）五识。（亦）非五识界（摄。以）经说佛心恒在定故。论说五识性散乱故。（问曰。既如来五识非五识界。则）成所作智。（与）何（净）识相应。（答曰。与）第六（净识）相应。（由观机而）起（三类分身之）化用故。（问曰。既与第六净识相应。则）与（妙）观察智性有何别。（答曰。）彼（观察智。善）观诸法自共相等。此（成所作智。）唯起化（用。）故有差别。（问曰。若然。则）此二智品应不并生。（以）一类二识。不俱起故。（答曰。）许不并起。（亦）于理无违。（又或）同体（而约）用分。（则）俱（起仍）亦非失。（又成所作智。）或与第七净识相应。（以其）依眼等（五）根。缘色等（五）境。（即）是平等智（之）作用差别（耳。问曰。此则与平等性智有何差别。答曰。）谓（即）净第七（识。）起他受用身土相者。（则属）平等品摄。起变化者。（则属）成事品摄。（问曰。既依五根缘五尘境。）岂不此（成所作智）品。（知其所应）摄（归）五识（亦）得。（答曰。）非（是）转彼（五识而）得（此智。便谓此智）体即是彼（五识。）如转生死。言得涅槃。不可涅槃同生死摄。是故于此不应为难。
　　
　　此次蒙答也。虽不似初家一味儱侗。而义多牵强。终违正理。
　　
　　有义。如来功德身土。如应摄在（五）蕴（十二）处（十八）界中。（以）彼（蕴处界）三。皆通有漏无漏（故。而）集论等。说十五界等唯有漏者。彼依二乘粗浅境说。非说一切（也。）谓余（九界有情）成就十八界中。唯有后（意根意识法尘）三（界）通无漏摄。（若）佛（所）成就（十八界）者。虽皆无漏。而非二乘所知境摄。然余处说佛功德等非界等者。（但以）不同二乘劣智所知界等相故。理必应尔。所以者何。（经）说（一切）有为法。皆（为五）蕴摄故。（又）说一切（有漏无漏）法。（皆是十八）界（十二）处摄故。（设使蕴界处外别有佛法。即是第六蕴第十三处第十九界。而）十九界等。（乃是）圣所遮故。（又）若（谓）绝（诸）戏论。便非界（处）等（摄。）亦不应说即无漏界善常安乐解脱身等。又处处说转无常（五）蕴。获得常（住五）蕴。（十八）界（十二）处亦然。宁（可竟）说如来非蕴处界。故（凡）言非（蕴处界等）者。（但）是密意说（耳。）又（论）说五识性散乱者。（乃）说余（九界之所）成者。非（说）佛所成（之五识亦散乱也。）故佛身中十八界等。皆悉具足。而纯无漏。
　　
　　此第三正答也。佛身具足十八界等。故与众生平等无二。而蕴处界皆纯无漏。故显一一无非法界。是故如来蕴处界等。一一含容无边希有大功德聚。一一能生五乘世出世间利乐事业。又如来蕴处界等。既皆即无漏界。当知众生蕴处界等。未尝不具无漏界性。故曰转无常蕴。获得常蕴。界处亦然。如转冰得水。湿性无殊。冰喻九界有漏蕴处界法。水喻佛界无漏蕴处界法。湿喻真如无为实性。与有为法。不一不异。此则性相融通。本来无二。分而愈合。旨趣彰明矣。纷纷诤论。岂理也哉。初释无漏界竟。
　　
　　　（己）二释不思议
　　
　　此二转依果。又不思议。超过寻思言议道故。微妙甚深自内证故。（故不可思。）非诸世间。喻所喻故。（故不可议。）
　　
　　　（己）三释善
　　
　　此（二转依果。）又（唯）是善。（以是）白（净）法性故。（谓）清净法界。远离生灭。极安隐故。四智心品。妙用无方。极巧便故。（此）二种皆有顺益相故。违不善（法之违损相）故。俱说为善。（难曰。）论说（十二）处等。（惟五根与香味触三尘性是无记。余通三性。）不唯无记。（今言佛四智等亦唯是善。）如来岂无（无记）五根。（及香味触）三（无记）境。此中（亦有）三释。广说如前（无漏界中。今第三正释曰。）一切如来身土等法。皆（是）灭道（二谛所）摄。故唯是善。圣说灭道。唯善性故。说佛土等。非苦集故。佛识所变有漏不善无记相等。皆从无漏善种所生。无漏善摄。
　　
　　佛识所变相自有二种。一者大悲愿力。同流九界。变为九界蕴处界相。如其所应。或同无漏。或同有漏。或同小善。或同不善。或同有覆无覆二种无记。而皆无漏善种所生。正是巧用性恶法门。故一切诸法无非佛法也。二者九界有漏不善无记相等以为本质。变起佛识无漏相分。所谓诸佛心内众生。尘尘极乐者也。理具事造。两重三千。同居一念。于此亦可悟矣。
　　
　　　（己）四释常
　　
　　此（二转依果。）又（皆）是常。无尽期故。（谓）清净法界。无生无灭。性无变易。故说为常。四智心品。所依（法界）常故。（永永）无断尽故。亦说为常。（然而）非自性常。（以四智品）从因生故。生者归灭。一向说故。不见色心非无常故。然四智品（亦非无常。）由本愿力。所化有情。无尽期故。穷未来际。无断无尽。
　　
　　前已具明真如与一切法不一不异。今故但言法界是自性常。四智非自性常。即显常与无常。二鸟双游之义矣。仍恐迷者执文失旨。故特申明四智非自性常。亦非无常。以双遮之。既可双遮。便可双照。既知四智双遮双照。便可例知清净法界亦必双遮双照。何以言之。真如不变随缘。则有在缠出缠之分。非常即无常乎。真如随缘不变。原无增减垢净之别。非无常即常乎。又不变随缘。故双照常与无常。随缘不变。故双非常与无常。又四智心品为能依。真如法界为所依。如波依水。不一不异。无有水而不波。无有波而非水。波无常即水相无常。水常即波性常矣。乃至理事。性修。体用。不二而二。二而不二。莫不皆然。思之。思之。
　　
　　　（己）五释安乐
　　
　　此（二转依果。）又（皆）安乐。无逼恼故。（谓）清净法界。众相寂静。故名安乐。四智心品。永离（智）体（之）害。故名安乐。此二自性皆无逼恼。及能安乐一切有情。故二转依俱名安乐。
　　
　　体害。即法执。能障所知妙理。故名智体之害也。
　　
　　　（己）六释解脱身大牟尼名法二。初释解脱身。二释大牟尼名法。（庚）今初
　　
　　二乘所得二转依果。唯永远离烦恼障缚。无殊胜法故。恒名解脱身。二乘二转依果者。一是择灭无为。而是生空智品也。但出分段生死苦轮。无有菩提利乐他业。故恒名解脱身。恒或作但。
　　
　　　（庚）二释大牟尼名法二。初略明颂义。二广解法身。（辛）今初
　　
　　大觉世尊。成就无上寂默法故。名大牟尼。此牟尼尊所得（菩提涅槃）二（转依）果。永离（所知烦恼）二障。亦（即）名（为）法身。（法者。谓）无量无边力无畏等大功德法。所庄严故。（身者。谓）体（义）依（义）聚义。总说名身。故此法身（总以真如及四智菩提）五法为性。非（但以清）净法界（一种。）独名（为）法身（也。以）二转依果。皆此（法身所）摄故。
　　
　　梵语牟尼。此云寂默。谓永寂二边。默契中道也。法身总以五法为性。即是体义。合此五法。以为法身。即是聚义。下云大功德法所依止故。即是依义。
　　
　　　（辛）二广解法身三。初明能依之身。二明所依之土。三身土合简。（壬）初中四。初正释三身。二五法相摄。三三身德别。四自他利殊。（癸）今初
　　
　　如是法身。有三相别。
　　
　　即法报应三身也。法身名自性身。报身名受用身。应身名变化身。相虽三别。皆名法身。即一而三。即三而一。不纵不横。不并不别。分而言之。法身是依义。报应二身是体义。三相总名法身。是聚义。合而言之。一一皆有体依聚义。
　　
　　一自性身。谓诸如来（所证）真净法界。（乃）受用（身及）变化（身之）平等所依。离相寂然。绝诸戏论。具无边际真常功德。是一切法平等实性。即此自性。亦名（三身中之）法身。（以是）大功德法所依止故。
　　
　　一切法平等实性。所谓有佛无佛。性相常住。悟不能增。迷不能减者也。然于众生分中。名为在缠真如。亦名本性清净法身。而于诸佛分中。名为出缠真如。亦名离垢妙极法身。是故诸佛如来无别所证。全证众生理本而已。
　　
　　二受用身。此有二种。一自受用。谓诸如来三无数劫修集无量福慧资粮。（引生本具无漏种子。）所起（现行四智菩提。）无边真实功德。及（大圆镜智所变）极圆（满极清）净常徧色身。相续湛然。尽未来际。恒自受用广大法乐。二他受用（身。）谓诸如来由（证自受用故。以）平等智（力。）示现微妙净功德身。居纯净土。为住十地诸菩萨众。现大神通。转正法轮。决众疑网。令彼受用大乘法乐。合此二种。名受用身。
　　
　　自受用身。正名报身。等觉以下所不能见。他受用身。亦名报身。亦名胜应。如华严经所明卢舍那身。随十地机。所见不等。故名胜应。即托自受用身以为本质。令彼各各变相而见。不同所示界内分段生身。故亦名报也。纯净土。即实报无障碍土。
　　
　　三变化身。谓诸如来由（证自受用故。以）成事智（力。）变现无量随类化身。居净秽土。为未登地诸菩萨众。（及）二乘（人。并一切）异生。称彼机宜。现通说法。令各获得诸利乐事。
　　
　　随类化身。谓十法界影像身也。净秽土。谓方便有余土。及凡圣同居土。或净或秽。差别无量。初正释三身竟。
　　
　　　（癸）二五法相摄
　　
　　以五法性。摄三身者。
　　
　　五法性。即一真法界。及四智菩提也。有两家释义不同。第二义正。
　　
　　有义。初（一真法界。）二（大圆镜智。）摄自性身。经说真如是法身故。论说转去阿赖耶识得自性身。（而）圆镜智品。（乃）转去藏识而证得故。○中（平等性妙观察）二智品。摄受用身。说平等智。于纯净土。为诸菩萨。现佛身故。说观察智。大集会中说法断疑。现自在故。说转诸转识得受用身故。○后（成所作）一智品。摄变化身。说成事智。于十方土现无量种难思化故。○又智殊胜。具摄三身。故知三身。皆有实智。
　　
　　此初义也。智殊胜具摄三身者。谓佛三身皆是智殊胜摄。
　　
　　有义。初一（真法界。）摄自性身。说自性身。本性常故。说佛法身。无生灭故。说（法身是）证因得。非生因（所生）故。又说法身。诸佛共有。徧一切法。犹若虚空。无相无为。非色心故。然（论中）说转去藏识得（自性身）者。谓由转灭第八识中二障粗重。（然后）显法身故。（又）智殊胜中说（摄）法身者。（谓法身）是彼（四智所）依止。（是）彼（四智之）实性故。（其实）自性法身。虽有真实无边功德。而无为故。不可说为色心等物。
　　
　　此下皆第二正义也。今先明自性身。唯是一真法界所摄。不应亦是大圆镜智所摄。一者自性身是本性常。而镜智非本性常。二者自性身无生无灭。而镜智无灭有生。三者自性身是了因所了。而镜智是生因所生。（了因。即本文所云证因。）四者自性身无相无为。非色非心。而镜智有相有为。体是心法。又能持于色法。然说转去下。通前所引二文可知。
　　
　　四智品中真实功德。（及）镜智所起常徧色身。摄自受用。○平等智品所现佛身。摄他受用。○成事智品所现随类种种身相。摄变化身。
　　
　　此正释四智摄后二身之义。然四智心品。皆是自受用摄。平等智品所起。乃名为他受用。非径以平等智摄他受用。成所作智所起。乃名为变化身。非径以成事智摄变化身也。
　　
　　（应）说圆镜智。是（自）受用佛。（以）转诸转识。（而）得受用故。虽转藏识。亦得（自）受用。然（已）说转彼（藏识而）显法身故。（所以）于得受用（之义。）略不说之。又说法身无生无灭。唯证因得。非色心等。（今）圆镜智品。与此（法身之义）相违。若（使）非（自）受用（身摄。）属何身摄。又（自）受用身。摄佛不（与二乘）共（之）有为实德。故四智品实有色心。皆受用摄。又他受用及变化身。皆为化他方便示现。故不可说实智为体。虽说化身。（亦是）智殊胜摄。而似智现。或智所起。假说智名。体实非智。但说平等成所作智。能现（他）受用（身及）三业化身。不说（他受用及变化）二身。即是二智。故此二智。（亦是）自受用摄。
　　
　　此转释自受用身。总摄四智之义也。先明大圆镜智。既非法身所摄。必应摄属自受用身。次明他受用及变化身。但是平等成事二智所起。体非二智。故此二智。亦必摄属自受用身。
　　
　　然变化身及他受用。虽无真实心及心所。而有化现心心所法。（良以）无上觉者。神力难思。故能化现无形质法。若不尔。（但是化现）者。云何如来现贪嗔等。（以如来于贪嗔等）又已断故。（又）云何声闻及傍生等。（亦能）知如来心。（以）如来实心。（虽）等觉菩萨尚不知故。由此经说。化无量类。皆令有心。又说如来成所作智化作三业。又说变化有依他心。（谓）依他实心。（以为本质。而有心心所）相分（假）现（起）故。虽（他处）说变化（人）无根心等。而依余（三乘及异生等所变化人）说。不依如来（所变化人说也。）又（余人虽）化色根心心所法。（而）无根等（实）用。故不说有。（若如来难思妙化所变根等。则便有实用故。）
　　
　　此释伏难也。难曰。若他受用及变化身。不以实智为体。云何现有心心所用。释曰。皆是化现而有。又难曰。色有形质。故可化现。心无形质。岂可化现。释曰。佛力难思。故能化现。若谓是佛实心。非化现者。佛岂实有贪嗔等心。又岂等觉以下所能知哉。由此经说下连引三文以证可知。又难曰。若佛果能化作三业。何故复说变化无根心等。释曰。此依余所化说。不依如来所化说也。二五法相摄竟。
　　
　　　（癸）三三身德别
　　
　　如是三身。德皆具足无边功德。而各有异。谓自性身。唯有真实常乐我净。离诸杂染众善。所依无为功德。无色心等差别相用。自受用身。具无量种妙色心等真实功德。若他受用及变化身。唯具无边似色心等。利乐他用化相功德。
　　
　　皆具足无边功德者。异而不异。三即一也。而各有异者。不异而异。一即三也。自性身如湿性。自受用身如水。他受用及变化身如波。自性身如月体。自受用身如圆满白月。他受用及变化身如千江月影。触波之时。全触水湿。睹月影时。便睹光体。是故智者观于土木等像。三身宛然。四德无减。以是如来大悲大智。徧入众生心想。仗因托缘。而显现故。因缘所生。即空假中。无有微尘许法出于法界外故。皆非徧计所行境故。如彼愚小。计绳为蛇。而绳未尝不即麻故。
　　
　　　（癸）四自他利殊
　　
　　又自性身。正自利摄。寂静安乐。无动作故。亦兼利他。为增上缘。令诸有情得利乐故。又与受用及变化身为所依止。故俱利摄。自受用身。唯属自利。若他受用及变化身。唯属利他。为他现故。
　　
　　自性身为增上缘者。法界妙理生佛体同。由此同体法性。所以佛与众生得有感应道交之事也。余皆可知。初明能依之身。
　　
　　　（壬）二明所依之土
　　
　　又自性身。依法性土。虽此身土。体无差别。而属佛法相性异故。此佛身土。俱非色摄。虽不可说形量大小。然随（受用变化身土等）事相。其量无边。譬如虚空。徧一切处。
　　
　　属佛法相性异者。谓法性属佛。名法性身。法性属法。名法性土。性随能依所依之相而异。盖于无能所中而说能所。虽分能所。能所不二也。非色摄者。谓色即是空。故不可说形量大小。而复空即是色。故随事相其量无边。所谓性色真空。性空真色。清净本然。周徧法界。故曰。譬如虚空徧一切处。非指太虚以为圆佛也。
　　
　　自受用身。还依自土。谓圆镜智相应净识。由昔所修自利无漏纯净佛土因缘成熟。从初成佛。尽未来际。相续变为纯净佛土。周圆无际。众宝庄严。自受用身。常依而住。如净土量。身量亦尔。诸根相好。一一无边。无限善根所引生故。功德智慧。既非色法。虽不可说形量大小。而依所证（二空真如）及所依（自性法）身。亦可说言徧一切处。
　　
　　纯净佛土因缘者。无漏种子为因。福慧二修为缘也。法性身土。皆约性德。受用身土。皆约修德。就法性中。能依名身。所依名土。此性德能所。本自不二。不二而二。名为身土。而性德身土。皆为所证。今之修德。乃是能证。就修德中。复约能依名自受用身。所依名自受用土。此修德能所。亦复不二。不二而二。名为身土。又全性起修。全修在性。则性修不二。亦以不二而二。故约性德。名法性身土。约修德。名受用身土耳。其实二而不二。离法性外无受用。离受用外无法性也。又法性不变随缘。故迷之者。成分段变易二种身土。悟之者。成无漏纯净受用身土。此令性起于逆顺二修。无差而差。圣凡条别也。法性随缘不变。故分段变易身土真如之性。不垢不灭。无漏纯净身土真如之性。不净不增。此逆顺二修。无不全即在性。差而无差。圣凡平等也。今所明自受用身。即圆满报身。自受用土。即上品实报无障碍土。并皆圆教究竟果位之相。故是通含别圆法门。
　　
　　他受用身。亦依自土。谓平等智大慈悲力。由昔所修利他无漏纯净佛土因缘成熟。随住十地菩萨所宜。变为净土。或小或大。或劣或胜。前后改转。他受用身依之而住。能依身量。亦无定限。
　　
　　纯净佛土因缘。谓直心是道场等。具如维摩经中所明。或小或大者。谓初地见百界。二地见千界等。或劣或胜者。谓界外钝根。次第而见。不能称性。名之为劣。即实报无障碍秽土。若界外利根。不次第见。顿同法性。名之为胜。即实报无障碍净土。能依身量亦无定限者。身心称土。土小则身亦小。土大则身亦大也。
　　
　　若变化身。依变化土。谓成事智大慈悲力。由昔所修利他无漏净秽佛土因缘成熟。随未登地有情所宜。化为佛土。或净或秽。或小或大。前后改转。佛变化身依之而住。能依身量。亦无定限。
　　
　　此有二种。一方便有余土。二凡圣同居土也。方便有余土者。如藏教二乘极果。通教七地。皆断烦恼。不复受三界生。而所知障未断。又不能入化受用土。故彼虽作灭度之想。入于涅槃。而出三界外。有此净土。仍于其中受变易身。又别教七住以上。圆教七信以上。通惑已断。无明未破。亦生此中。故云随未登地有情所宜。化为佛土也。就此方便土中。亦有大小。亦分净秽。如藏教二乘法执重故。则土小而秽。通教七地法执轻故。则土大而净。别七住以上。胜于通教所见。十行又胜。十向倍胜。若圆十信所见。尤为胜妙。然此方便若净若秽。自同居土视之。则总名净。以非分段生故。凡圣同居土者。有三恶道。则名为秽。如娑婆等。无三恶道。则名为净。如极乐等。或一向净。或一向秽。或净兼秽。或秽兼净。或净转秽。或秽转净。净亦有无量差别。秽亦有无量差别。佛身大小。亦复无量差别不等。具如诸经所明。此中净秽佛土因缘者。应折应摄等机为缘。二十五王三昧为因。具如法华玄义所明。二明所依之土竟。
　　
　　　（壬）三身土合简二。初简所变同别。二简能变同别。（癸）今初
　　
　　自性身土。一切如来同所证故。体无差别。○自受用身。及所依土。虽一切佛各变不同。而皆无边。（又复）不相障碍。○余二身土。随诸如来。所化有情有共不共。（若）所化共者。同处同时。诸佛各变为身为土。形状相似。不相障碍。展转相杂为增上缘。令所化（之众）生。（于）自识（上）变现（佛化身土。彼但）谓于一土有一佛身。为现神通说法饶益。（而不知其实是诸佛所共变也。若后）于不共者。（纵使彼谓见十方佛。实）唯一佛（所）变。（良由）诸有情类。无始时来。种性法尔更相系属。或多（有情唯）属一（佛所化。）或一（有情。须）属多（佛所化。）故所化（众）生。（法尔）有共不共。（若）不尔（者。则）多佛久住世间。各事劬劳。实为无益。（以）一佛（即）能益一切生故。
　　
　　余二身土。谓他受用身他受用土。及变化身变化土也。一切众生。由有我法二执。故使自化不二而二。诸佛已断此执。故于自他二而不二。但因众生所属之机。有同有别。故佛化用随而应之。是故若论佛德无量。则决能度尽众生。若论众生无缘。则不能受诸佛化。如日光虽无所不照。而覆盆之下便无日光。然众生未破法执以前。唯受有缘佛化。若破法执登于圆住别地。则为一切诸佛同体所护念矣。
　　
　　　（癸）二简能变同别二。初正简漏无漏别。二约三性结成五观。（子）今初
　　
　　此诸（三）身（四）土。若净若秽。（若从诸佛）无漏识上所变现者。同能变识俱善无漏。（以从）纯善无漏因缘所生。是道谛摄。非苦集故。（然能变之识虽是无漏。而所变之）蕴等识相不必皆同。（以从诸佛心内众生之蕴处界）三法因缘杂引生故。
　　
　　纯善无漏因缘者。无垢识中本具十界性相为因。悲智行愿及一切众生机感为缘也。蕴等识相不必皆同者。谓若众生入二空观。则其意识法之三界。便与诸佛同其无漏。若复未入二空观智。则其蕴处界三。一向皆是有漏所摄。而诸佛托此众生有漏无漏本质。自皆变为无漏相分也。夫佛变净土。纯善无漏。固无论已。佛变秽土。乃从众生三法因缘引生。所以识相不必皆同。然在如来分中。虽现九法界影。而九法界影。亦皆纯善无漏所摄。所谓三千果成。咸称常乐。岂不信哉。
　　
　　（即此身土若净若秽。若从九界）有漏识上所变现者。同能变识皆是有漏。纯从有漏因缘所生。是苦集摄。非灭道故。（然能变识虽唯无记。而所变）善等（三性之）识相不必皆同。（以从众生心内诸佛示现随顺善恶无记）三性因缘杂引生故。（所变众生心内诸佛之）蕴等（有）同（有）异。类此应知。（若）不尔（者。则化现之佛。）应无五（蕴）十二（处）等。
　　
　　有漏因缘者。异熟识中本具十界性相为因。与二障俱之闻思修慧及诸福行为缘也。蕴等同异。类此应知者。谓若众生心内诸佛。则蕴处界皆善无漏。若复众生心内三乘圣众。则意识法三。属于无漏。前十五界。仍属有漏。而众生托此四圣无漏有漏本质。自皆变为有漏相分也。夫生见秽土。纯属有漏。固无论已。生见净秽两土。及诸佛身。乃从诸佛示现三性三法因缘引生。所以识相不必皆同。然在众生分中。虽睹佛身土影。而佛身土影。皆是有漏所摄。所谓三千在理。同名无明。岂不信哉。初正简漏无漏别竟。
　　
　　　（子）二约三性结成五观五。初示遣虚存实观。二示舍滥留纯观。三示摄末归本观。四示遣相证性观。五示隐劣显胜观。问曰。何故隐劣显胜。反在遣相证性后耶。答曰。既达真如即识实性。方知真如亦即心所实性。既达识性之外无别真如。方知心所性外亦复无别真如。故遣相者。遣其迷性妄见差别之相。证性者。证其即相无非平等之性也。（丑）今初
　　
　　然相分等。依识变现。非如识性（为）依他中实（有之妙俗谛。若）不尔（者。则）唯识理应不（得）成。（以其）许识内境。俱实有故。
　　
　　此遣虚存实观中。有两家解。今初即安慧师义。谓相见二分是虚。自证体性是实也。相分等。等于见分识性。即自证分。
　　
　　或识（中）相见（二分。）等（皆）从缘（所）生。俱（是）依他起（性。其）虚（与）实（犹）如识（之自体。须知）唯（之为）言。（但）遣（识）外（我法。）不遮（识）内（相分）境（也。若）不尔（者。别根本智所缘）真如（内实相境。）亦应非实。
　　
　　此即护法正义。谓遮计所执是虚。四分皆依他起是实也。言虚实如识者。依真胜义。则识体既如幻梦。所变相见二分亦虚。约理世俗。则依他识体不无。所变相见二分亦实。盖所言唯识者。但以唯字遮彼徧计所执识外我法。非并遮此识内相见也。且如根本实智缘真如时。虽非变带相状。许是挟带体相。若谓相见二分是虚。则本智真如亦应非实矣。岂可乎哉。大佛顶经云。见与见缘。并所想相。如虚空华。本无所有。此约真谛遣相。而安慧师依此立于初义。又云此见及缘。元是菩提妙净明体。云何于中有是非是。此约即俗恒真。而护法师依此立于次义。故奘师并存其说。亦以可互发明故也。然执初义者。必失次义。而知次义者。必达初义。故仍以次义为正。
　　
　　　（丑）二示舍滥留纯观
　　
　　（问。）内境与识。既并非虚。如何但言唯识。非（言唯见唯）境。（答。）识唯内有。境亦通外。恐滥（徧计所执）外故。但言唯识。（又）或诸愚夫迷执于境。起烦恼业。生死沉沦。不解观心勤求出离。哀愍彼故。说唯识言。令自观心。解脱生死。非谓内境。如外都无。
　　
　　境从心变。心外无境。而愚夫不达唯识。妄生执著。起见起爱。枉受轮回。故但言唯识。令彼观心。言观心者。只是强观诸法无实。皆从识变。则能伏灭徧计执情。
　　
　　　（丑）三示摄末归本观
　　
　　或相分等。皆（以）识为（体）性。由熏习力。似多分生。
　　
　　秖一识性。由熏习力。似有四分生起不同。克实论之。相见之末。何尝离于识体。故大佛顶经云。本是妙明无上菩提净圆真心。妄为色空及与闻见。如第二月。谁为是月。又谁非月。
　　
　　　（丑）四示遣相证性观
　　
　　真如亦是识之实性。故除识性（之外。）无别有法。
　　
　　欲知如外无识。先观识外无如。若知识外无如。方悟如外无识。识外无如者。圆成实性。不离依他也。如外无识者。依他无性。即圆成实也。故前颂云。圆成实于彼。常远离前性故。此与依他。非异非不异。又云。此诸法胜义。亦即是真如。常如其性故。即唯识实性。而后之讲者。妄谓法相宗中。立凝然不变以为真如。不亦冤乎。
　　
　　　（丑）五示隐劣显胜观
　　
　　此中识言。亦摄心所。心与心所。定相应故。
　　
　　但以胜摄劣。故云唯识耳。非谓离心无别心所也。一一心所。皆具四分依他起性。一一依他。皆与真如。非异不异。故得介尔有心。三千具足。若不然者。不堕儱侗。则堕支离。岂大乘中道法义也哉。统论唯识修证法门。总不离此五观。以对南岳大乘止观。如出一辙。初遣虚存实。二舍滥留纯。即分别性中止观也。三摄末归本。即依他性中止观也。四遣相证性。即真实性中止观也。五隐劣显胜。即密显染分三性。净分三性。皆可具前四观。何以言之。若但论心王。则不显染净差别。唯兼论相应心所。方知三性各各不同。既于心王得论四观。亦于心所得论四观。且如贪嗔痴等。随举一法。若遣虚存实。则知所贪外境非有。若舍滥留纯。则知内相分境亦虚。若摄末归本。则知能贪所贪。本无二体。若遣相证性。则知贪之实性。即真如性。嗔痴慢等。例此可知。恶法尚尔。无记与善。益复可知。有漏尚尔。无漏诸法。益复可知。故能徧于五位百法。通达三性及三无性。成就真俗不二观门。此佛祖传心要诀。法性法相真源。愿有智者。慎思明辩而笃行之。勿蹈寻章摘句窠臼。勿招算沙数宝讥嫌。勿殉世谛流布陈言。勿犯斗诤坚固记莂。庶不负天亲护法等诸大菩萨慈力。亦不负戒贤玄奘等。师资授受苦心。已上第二大科依教广成分竟。
　　
　　　（甲）三释结施愿分二。初释结。二施愿。（乙）今初
　　
　　此论三分成立唯识。是故说为成唯识论。亦说此论名净唯识。显唯识理。极明净故。
　　
　　此先释结末释论也。三分。谓宗因喻三支比量。又略广位三分。境行果三分。相性位三分。故开蒙曰。有三种三科。一略广位三科者。初一颂半。略答外难略标识相。次二十三行颂半。广明识相。显前颂意。后有五颂。明修行之位次。二境行果三科者。前二十五颂。明唯识境。次四颂。明唯识行。后一颂。明唯识果。三相性位三科者。前二十四颂。明唯识相。第二十五颂。明唯识性。后五颂。明唯识位。当知三科。即三分也。
　　
　　此本论名唯识三十。由（天亲大士造）三十颂。显（于）唯识（之）理。乃得圆满。非（有）增减（于本颂）故。
　　
　　此更释结本宗论也。非略不足以提纲。非广不足以尽义。非位不足显修证。故三十颂不容增减。又非境不足以导行。非行不足以克果。非果不足以证境。故三十颂不容增减。又非相不足辨邪正。非性不足以容空有。非位不足以证性相。故三十颂不容增减。今依此三十颂。而释成之。先广破我法二执。略明能变唯三。次广明三能变相。申明所变唯识。既于依他起之心及心所。破其我法二种徧计。即知二空所显真如。与依他起非异不异。故得真俗理明。性相交彻。依之起行。便可历五位而证二种转依。虽十家殊释。广有百卷。细绎精搜。楺成十册。亦于三十本颂。义无增减。可谓入大乘之初门。破邪执之利斧。接权小之巧便。显性具之前茅矣。初释结竟。
　　
　　　（乙）二施愿
　　
　　已依圣教及正理。分别唯识性相义。所获巧德施群生。愿共速登无上觉。
　　
　　圣教。指能诠之文。正理。指所诠之义。文随于义。义随于文。教之与理。何尝有二。但恐依文解义。则为三世佛冤。故既依圣教。仍须正理以为司南。又恐离经一字。则便同于魔说。故既依正理。仍须圣教以为定量也。分别性相义者。若不了性。亦不了相。其相即妄。若不识相。亦不识性。其性即孤。故须性相俱通。方得自他兼利。又性相秖是事理。不达事而理非圆。不了理而事奚立。故今分别此义。令于真俗二谛了了分明。以为起行历位证果之本。只此一念弘法功德。能报十方诸佛深恩。又复回施群生。以顺大悲。愿登大觉。以顺大智。悲智双运。即是四弘誓铠。大乘唯识之正印也。
　　
　　成唯识论观心法要卷第十
　　
　　
　　
　　
　　跋语
　　
　　　　宗镜录云。应须以智慧合其多闻。终不执诠而认指。以多闻度其智慧。免成孤陋而面墙。设有一微尘处未了。此犹有无明在。以不了处为障翳故。何况自身根门之内。日用之中。有无量应急法门。全未明一。若欲为人。凭何剖析。只成自诳。反堕无知。自眼未明。焉开他目。故须三量定其是非。真修匪滥。四分成其体用。正理无亏。然后十因四缘。辨染净之生处。三报五果。鉴真俗之所归。若不达三量。真妄何分。若不知四分。体用俱失。又云。一心实相。悉是诸法。诸法所生。皆从现行善恶熏习第八识含藏种子为因。发起染净差别报应为果。若不微细剖析。问答决疑。何由到一心总别之源。彻八识性相之际。古德谓提纲意在张网。不可去网存纲。举领意在著衣。不可弃衣取领。故知理事双明。方通圆旨。教观齐运。始达一乘。又云。若不因教所指。何由得识自心。设不因教发明。亦须凭教印可。若不然者。皆成自然外道。闇证褝师。直饶生而知之。亦是多生闻经熏种。或乃诸圣本愿冥加。呜呼。永明大师。以法眼嫡孙。悟齐诸祖。而苦心苦口。劝诫若此。谁谓成唯识论。非佛袓传心之要诀耶。予自恨障深惑重。不能折伏现行烦恼。深负出家初心。而性相源头。颇窥一线。诚或佛祖本愿冥加。故亦不敢自私自秘。聊竭隙明。和盘拈出。举笔于丁亥年三月二十五日。脱稿于本年五月二十五日。凡阅两月。述成观心法要十卷。伏愿见闻随喜。不退菩提。若信若疑。咸成妙种。同生极乐净邦。先觐阿弥陀佛。还入龙华初会。影响弥勒世尊。尽未来时。广度含识。众生皆悉度尽。方证无上涅槃。蕅益沙门智旭阁笔故跋。时年四十有九。
　　
　　
