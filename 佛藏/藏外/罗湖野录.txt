罗湖野录 宋 江西沙门晓莹集
罗湖野录跋

　　前哲入道机缘。禅书多不备具者。其过在当时英俊失于编次。是无卫宗弘法之心而然。遂致有见贤思齐者。徒增大息耳。妙总穷居村落。不闻丛林胜事久矣。比者江西莹仲温远自双径来访山舍。娓娓谈前言往行。殊慰此怀。徐探囊中。遂得罗湖野录一编。所载皆命世宗师与贤士大夫言行之粹美。机锋之酬酢。
　　雄文可以辅宗教。明诲可以警后昆。于是详览熟思。不忍释手。亦足以见仲温为道为学之要。其操心亦贤于人远矣。与天下好事者共之。庶几后世英俊继而为之。使夫佛祖之道光明盛大。其功岂不博哉。绍兴庚辰十月二十日　毗陵无著道人妙总谨书。


罗湖野录序

　　愚以倦游。归憩罗湖之上。杜门却扫。不与世接。因追绎畴昔出处丛林。其所闻见前言往行。不为不多。或得于尊宿提唱．朋友谈说。或得于断碑残碣．蠹简陈编。岁月浸久。虑其湮坠。故不复料拣铨次。但以所得先后。会粹成编。命曰罗湖野录。然世殊事异。正恐传闻谬舛。适足滓秽先德。贻诮后来。姑私藏诸。以俟审订。脱有博达之士。操董狐笔。著僧宝史。取而补之。土苴罅漏。不为无益云尔。
　　绍兴乙亥十月望日湖隐堂释氏子(晓莹)叙。

罗湖野录上

　　　　宋　江西沙门　晓莹　集
　　赵清献公平居以北京天钵元禅师为方外友。而咨决心法。暨牧青州。日闻雷有省。即说偈曰。退食公堂自凭几不动不摇心似水。霹雳一声透顶门。惊起从前自家底。举头苍苍喜复喜。刹刹尘尘无不是。中下之人不得闻。妙用神通而已矣。已而。答富郑公书。略曰。近者旋附节本传灯三卷。当已通呈。今承制宋威去余七轴上纳。抃伏思西方圣人教外别传之法。不为中下根机之所设也。上智则顿悟而入。一得永得。愚者则迷而不复。千差万别。唯佛与祖以心传心。其利生摄物而不得已者。遂有棒喝拳指．扬眉瞬目．拈椎竖拂．语言文字种种方便。去圣逾远。诸方学徒忘本逐末。弃源随波。滔焰皆是。斯所谓可怜悯者矣。抃不佞。去年秋初在青州。因有所感。既已稍知本性无欠无余。古人谓安乐法门。信不诬也。比蒙太傅侍中俾求禅录。抃素出恩纪。闻之喜快。不觉手舞而足蹈之也。伏惟执事富贵如是之极。道德如是之盛。福寿康宁如是之备。退休闲逸如是之高。其所未甚留意者。如来一大事因缘而已。今兹又复于真性有所悟入。抃敢为贺于门下也。公以所证。形于尺素。而为郑公同事摄。盖不孤先圣嘱累而然。元丰间。以太子少保归三衢。与里民不间位貌。名所居为高斋。有偈见意。曰。腰佩黄金已退藏。个中消息也寻常。时人要识高斋老。只是柯村赵四郎。又志其寿茔曰。吾政已致。寿七十二。百岁之后。归此山地。彼真法身。不即不离。充满大千。普现悲智。不可得藏。不可得置。寿茔之说。如是。如是。观其漏泄家风。了无剩语。岂容裴．庞擅美于前耶。若夫身退名遂。善始令终。不出户庭。心契佛祖。贤于知机远祸。驾言从赤松子游者。远矣。
　　湖州西余净端禅师。字表明。出于湖之归安丘氏。甫六岁。事吴山解空院宝暹为师。暹数欲以赀补。端谢曰。志不愿为进纳僧。当肆业与三宝数。亦未晚耳。年二十有六。始获僧服。既而观弄狮子。顿契心法。乃从仁岳法师受楞严要旨。一日。岳以经中疑难十数。使其徒答之。唯端呈二偈。曰。七处征心心不遂。懵懂阿难不瞥地。直饶征得见无心。也是泥中洗土块。又曰。八还之教垂来久。自古宗师各分剖。直饶还得不还时。也是虾趒不出斗。岳视而惊异曰。子知见高妙。必弘顿宗。于时。齐岳禅师住杭之龙华。道价照映东吴。端往参礼。机缘相契。不觉奋迅翻身作狻猊状。岳因可之。自是丛林雅号为端狮子。端天资慈祥。戒捡不违。恤饥问寒。如切诸己。章丞相子厚由枢政归吴。致端住灵山。继遇有诏除拜。适乃翁体中不佳。进退莫拟。端投以偈曰。点铁成金易。忠孝两全难。子细思量著。不如个湖州长兴灵山孝感禅院老松树下无用野僧闲。又尝往金陵。谒王荆公。以其在朝更新庶务。故作偈曰。南无观世音。说出种种法。众生业海深。所以难救拔。往往沉没者。声声怨菩萨。吴兴刘焘撰端塔碑。荆公平时见端偈语称赏之。曰。有本者。故如是然。所献二公偈并出禅悦游戏。使不以方外有道者遇之。其取诟厉也必矣。此可谓相忘于道术也欤。
　　空室道人者。直龙图阁范公珣之女。幼聪慧。乐于禅寂。因从兄守官豫章之分宁。遂参死心禅师于云岩。既于言下领旨。寻以偈伸赞死心曰。韶阳死心。灵源甚深。耳中见色。眼里闻声。凡明圣昧。后富前贫。利生济物。点铁成金。丹青徒状。非古非今。死心问之曰。死心非真。向甚么处赞。若赞死心。死心无状。若赞虚空。虚空无迹。无状无迹。下得个甚么语。若下得语。亲见死心。对曰。死心非真。真非死心。虚空无状。妙有无形。绝后再稣。亲见死心。于是死心笑而已。灵源禅师遂以空室道人号之。自尔丛林知名。政和间。居金陵。圜悟禅师住蒋山。佛眼禅师亦在焉。因机语相契。二师称赏。然道韵闲淡似不能言者。至于开廓正见。雅为精峭偈句。有读法界观曰。物我元无二。森罗镜像同。明明超主伴。了了彻真空。一体含多法。交参帝网中。重重无尽意。动静悉圆通。又设浴于保宁。揭榜于门曰。一物也无。洗个甚么。纤尘若有。起自何来。道取一句子玄。乃可大家入浴。古灵只解揩背。开士何曾明心。欲证离垢地时。须是通身汗出。尽道水能洗垢。焉知水亦是尘。直饶水垢顿除。到此亦须洗却。后于姑苏西竺院剃发为尼。名惟久。宣和六年。趺坐而终。道人生于华胄。不为富贵笼络。杰然追踪月上女。直趣无上菩提。又变形服。与铁磨为伍。至于生死之际。效验异常。非志烈秋霜。畴克尔耶。
　　太史黄公鲁直。元祐间。丁家艰。馆黄龙山。从晦堂和尚游。而与死心新老．灵源清老尤笃方外契。晦堂因语次。举。孔子谓弟子。以我为隐乎。吾无隐乎尔。吾无行而不与二三子者。是丘也。于是请公诠释而至于再。晦堂不然其说。公怒形于色。沉默久之。时当暑退凉生。秋香满院。晦堂乃曰。闻木犀香乎。公曰。闻。晦堂曰。吾无隐乎尔。公欣然领解。及在黔南。致书死心曰。往日尝蒙苦口提撕。常如醉梦。依俙在光影中。盖疑情不尽。命根不断。故望崖而退耳。谪官在黔州道中。昼卧觉来。忽然廓尔。寻思平生被天下老和尚谩了多少。唯有死心道人不肯。乃是第一相为也。灵源以偈寄之曰。昔日对面隔千里。如今万里弥相亲。寂寥滋味同斋粥。快活谈谐契主宾。室内许谁参化女。眼中休自觅瞳人。东西南北难藏处。金色头陀笑转新。公和曰。石工来斫鼻端尘。无手人来斧始亲。白牯狸奴心即佛。龙睛虎眼主中宾。自携缶去沽村酒。却著衫来作主人。万里相看常对面。死心寮里有清新。黄公为文章主盟。而能锐意斯道。于黔南机感相应。以书布露。以偈发挥。其于清．新二老道契可概见矣。噫。世之所甚重者。道而已。公既究明。则杜子美谓文章一小技。岂虚也哉。
　　蹒庵成禅师。世姓刘。宜春人。裂儒衣冠。著僧伽梨于仰山。已而。从普融平公得出世法。宣和初。住东京净因。太尉陈良弼建大会。禅讲毕集。有善法师。贤首宗之雄者。致问诸禅曰。吾佛设教。自小乘至于圆顿。扫除空有。独证真常。然后万德庄严。方名为佛。而禅宗以一喝转凡成圣。考诸经论。似相违背。今一喝若能入五教。是为正说。若不能入五教。是为邪说。是时诸禅列坐。法真禅师一公以目眴慈受禅师深公。深复肘师。使对之。师乃召善而谓之曰。承法师所问。不足劳诸大禅师之酬。只净因小长老可解法师之惑。其五教者。如愚法小乘教。乃有义也。如大乘始教。乃空义也。如大乘终教。乃不有不空义也。所谓大乘顿教。乃即有即空义也。所谓一乘圆教。乃空而不有。有而不空义也。我此一喝。非唯能入五教。至于世间诸子百家。一切技艺。悉能相入。乃喝曰。还闻么。善曰。闻。成曰。汝既闻。则此一喝是有。是能入小乘教。又召善曰。汝今还闻么。善曰。不闻。成曰。汝既不闻。则适来一喝是无。是能入大乘始教。我初一喝。汝既道有。喝久声销。汝复道能。道无。则元初实有。道有。则即今实无。既乃不有不无。是能入终教。我有喝之时。有非是有。因无故有。无喝之时。无非是无。因有故无。即有即无。能入顿教。我此一喝不作一喝用。有无不及。情解俱忘。道有之时。纤毫不立。道无之时。横遍虚空。即此一喝入百千万亿喝。百千万亿喝入此一喝。是能入圆教。善遂稽首谢师。复召善曰。乃至一语一默．一动一静．从古至今．十方虚空．万像森罗．六趣四生．三世诸佛．一切圣贤．八万四千法门．百千三昧．无量妙义。契理契机。与天地万物一体。谓之法身。三界唯心。万法唯识。四时八节。阴阳一致。谓之法性。是故华严经云。法性遍在一切处。有相无相．一声一色。全在一尘。中含四义。事理无边。周遍无余。参而不杂。混而不一。于此一喝中皆悉具足。犹是建化门庭。随机方便。谓之小歇场。未至宝所。殊不知吾祖师门下。以心传心。以法印法。不立文字。见性成佛。有千圣不传底向上一路在。善又问曰。如何是向下一路。成曰。汝且向下会取。善曰。如何是宝所。成曰。非汝境界。善曰。望禅师慈悲。成曰。任从沧海变。终不为君通。善于是胶其口。褫其气。愀然变容。愧怍而退。噫。成之学赡道明。左右逢原。乘机挫锐于人天众前。借使先德扶宗。亦蔑以加于此矣。
　　玉泉皓禅师。元丰间。首众僧于襄阳谷隐。望耸诸方。无尽居士张公奉使京西南路。就谒之。问曰。师得法何人。皓曰。复州北塔广和尚。公曰。与伊相契可得闻乎。皓曰。只为伊不肯与人说破。公善其言。致开法于郢州大阳。是时谷隐主者私为之喜。谓我首座出世。盛集缁素。以为歆艳。皓登座曰。承皓在谷隐十年。不曾饮谷隐一滴水。嚼谷隐一粒米。汝若不会来。大阳为汝说破。携拄杖下座。傲然而去。寻迁玉泉。有示众曰。一夜雨霶烹。打倒葡萄棚。知事．头首．行者．人力。拄底拄。撑底撑。撑撑拄拄到天明。依旧可怜生。自谓此颂法身向上事。如傅大士云空手把锄头。洞山云五台山上云蒸饭。只颂得法身边事。然为人超放。未易以凡圣议。尝制犊鼻裈。书历代祖师名而服之。乃曰。唯有文殊．普贤较些子。且书于带上。故丛林目为皓布裈。有侍僧效之。皓见而诟曰。汝具何道理。敢以为戏事耶。呕血无及耳。僧寻于鹿门如所言而逝。呜呼。世所同者。道所异者。迹而已。皓之唱道。开豁正见。至于示迹殊常。则为不测。人求于往昔。殆邓隐峰．普化之流亚欤。
　　黄龙忠道者。初至舒州龙门。纵步水磨所。见牌云法轮常转。豁然有省。抚掌说偈曰。转大法轮。目前包裹。更问如何。水推石磨。遂写而作圆相。于后诣方丈。呈佛眼禅师。已而礼辞。渡九江。登庐阜。露眠草宿。蛇虎为邻。于山舒水缓处。会意则居。或数日不食。或连宵不卧。发长不剪。衣弊不易。所以禅会雅呼为忠道者。方是时。死心禅师住黄龙。道重一时。学者至。无所容。故于季春结制。以限来者。死心道貌德威。鲜敢婴其锋。忠直前抗论。有偈风之曰。莫怪狂僧骂死心。死心结夏破丛林。丛林明眼如相委。此语须教播古今。又迫暮持白木剑造其室而问曰。闻老和尚不惧生死。是否。死心拟对。忠即挥剑。死心引颈而笑。忠掷剑于地。作舞而出。冯给事济川尝有请忠住胜业疏。略曰。佛眼磨头。悟法轮之常转。死心室内。容慧剑以相挥。世以为实录云。
　　福州资福善禅师。古田人。姓陈氏。少有逸气。祝发于宝峰院。即出岭参侍石霜慈明禅师。当时龙象如翠岩真公尤所屈服。故天下丛林知有善侍者名。及礼辞慈明还闽。慈明口占偈调之曰。七折米饭。出炉胡饼。自此一别。称锤落井。既而出世里中凤林。逮迁资福。则碌碌无闻焉。以故言句亦罕传于世。有三玄要诀偈曰。三玄三要与三诀。四海禅人若为别。西瞿耶土竞喧鍧。北郁单越人打紩。马鸣龙树拟何云。弥勒金刚皆咬舌。文殊大笑阿呵呵。迦叶欲言言不得。言不得。释迦老子头须白。头发白。一二三四五六七。又示众曰。闲抛三寸刃锋铓。匝地冰霜定纪纲。若是丈夫真意气。任君敲磕振风光。二曰。垂钩四海浪吞侵。罕遇狞龙动角鳞。狮子颦呻全意气。纵横谁是显当人。呜呼。善与黄龙．杨岐．翠岩为雁行。况蚤于诸公间。言论风旨亦优。为之何得归乡。卒中慈明之调耶。
　　圜悟禅师。政和间。谢事成都昭觉。复出峡南游。时张无尽公寓荆南。以道学自居。少见推许。圜悟舣舟谒之。剧谈华严旨要曰。华严现量境界。理事全真。初无假法。所以即一而万。了万为一。一复一。万复万。浩然莫穷。心佛众生。三无差别。卷舒自在。无碍圆融。此虽极则。终是无风匝匝之波。公于是不觉促榻。圜悟遂问曰。到此。与祖师西来意。为同为别。公曰。问矣。圜悟曰。且得没交涉。公色为之愠。圜悟曰。不见云门道。山河大地无丝毫过患。犹是转句。直得不见一色。始是半提。更须知有向上全提时节。彼德山．临济岂非全提乎。公乃首肯。翌日。复举事法界．理法界。至理事无碍法界。圜悟又问。此可说禅乎。公曰。正好说禅也。圜悟笑曰。不然。正是法界量里在。盖法界量未灭。若到事事无碍法界。法界量灭。始好说禅。如何是佛。干屎橛。如何是佛。麻三斤。是故真净偈曰。事事无碍。如意自在。手把猪头。口诵净戒。趁出淫坊。未还酒债。十字街头。解开布袋。公曰。美哉之论。岂易得闻乎。夫圜悟融通宗教若此。故使达者心悦而诚服。非宗说俱通。安能尔耶。
　　庐山罗汉小南禅师。汀州张氏子。州南金泉院乃其故居。参祐禅师于潭之道林。获印可。随迁罗汉。而掌堂司。即分座摄纳。及祐移云居。以其继席。名重诸方。学者翕然归之。时有居士张戒者。雅意参道。一日。南问曰。如何。张曰。不会。南复诘之不已。张忽领旨。遽以颂对曰。天不戴兮地不知。谁言南北与东西。身眠大海须弥枕。石笋抽条也太奇。张寻取辞。南以二偈示之。曰。汝到庐山山到汝。更谁别我庐山去。出门问取岭头风。大道腾腾无本据。又曰。头戴乌巾著白襕。山房借汝一年闲。出门为说来时路。家在黄陂翠霭间。罗汉准世系。以黄龙是大父。名既同而道望逼亚。故丛林目为小南。尊黄龙为老南。然罗汉以传道为志。阅七寒暑。住世四十有三白。虽所蕴未伸。暐然名见当时。而垂称于后世。云居可谓有子矣。
　　大觉禅师。昔居泐潭。燕坐室中。见金蛇从地而出。须臾隐去。闻者赞为吉征。未几。自庐山圆通赴诏住东都净因。先是。　仁庙阅投子语录。至僧问。如何是露地白牛。投子连叱。由兹契悟。乃制释典颂十四首。今只记其首篇。曰。若问主人公。真寂合太空。三头并六臂。腊月正春风。寻以赐琏。琏和曰。若问主人公。澄澄类碧空。云雷时鼓动。天地尽和风。既进。经乙夜之览。宣赐龙脑钵。琏谢恩罢。捧钵曰。吾法以坏色衣。以瓦铁食。此钵非法。遂焚之。中使回奏。皇情大悦。久之。奏颂乞归山。曰。六载皇都唱祖机。两曾金殿奉天威。青山隐去欣何得。满箧唯将御颂归。御和曰。佛祖明明了上机。机前荐得始全威。青山般若如如体。御颂收将甚处归。再进颂谢曰。中使宣传出禁围。再令臣住此禅扉。青山未许藏千拙。白发将何补万机。雨露恩辉方湛湛。林泉情味苦依依。尧仁况是如天阔。应任孤云自在飞。至治平中。上疏丐归。　英庙付以札子曰。大觉禅师怀琏。受先帝圣眷。累锡宸章。屡贡款诚。乞归林下。今从所请。俾遂闲心。凡经过小可庵院。随性住持。或十方禅林不得抑逼坚请。琏携之东归。鲜有知者。苏翰林轼知杭。时以书问之曰。承要作宸奎阁碑。谨已撰成。衰朽废学。不知堪上石否。见参寥说禅师出京日。　英庙赐手诏。其略云任性住持者。不知果有否。如有。切请录示全文。欲添入此一节。琏终藏而不出。逮委顺后。获于箧笥。其不暴耀。足以羞挟权恃宠者之颜。若夫　仁庙万机之暇。与琏唱酬。发挥宗乘。以资至治。所以宸奎阁记谓得佛心法。古今一人而已。诚哉斯言也。
　　富郑公。镇毫州时。迎华严颙公馆于州治。咨以心法。既有证入。而别后答颙书曰。示谕此事。问佛必有夙因。非今生能辨。诚是如此。然弼遭过和尚。即无始以来忘失事一旦认得。此后须定拔出生死海。不是寻常恩知。虽尽力道断。道不出也。和尚得弼。百千其数。何益于事。不过得人道华严会下出得个老病俗汉。济得和尚甚事。所云淘汰其多。此事诚然。每念古尊宿。始初在本师处。动是三二十年。少者亦是十数年侍奉。日日闻道闻法。方得透顶透底。却思弼两次蒙和尚垂顾。共得两个月请益。更作聪明过人。能下得多少工夫。若非和尚巧设方便。著力擿发。何由见个涯岸。虽粉骨碎身。无以报答。未知何日再得瞻拜。但日夕依依也。噫。先佛特称富贵学道难。况贵极人臣。据功名之会而成办焉。此尤为难耳。形以汗简。尊奉颙公。而自谓不是寻常恩知。岂欺人哉。
　　圆照禅师本公。天资纯诚而少缘饰。初游云居。同数友观石鼓。相率赋颂。或议本素不从事笔砚。乃戏强之。本即赋曰。造化功成难可测。不论劫数莫穷年。如今横在孤峰上。解听希声遍大千。侪辈为之愕然。寻谒怀禅师于池阳景德。既领旨。而与众作息莫有知者。一日。怀设问曰。泥犁长夜苦。闻者痛伤心。调达在地狱中。为甚么却得三禅天乐。所对未有契者。怀曰。此须本道者下语始得。遂亟呼而至。理前语问之。本曰。业在其中。自是一众改观。其后被诏住慧林。道契神庙。而名落天下。其希声遍大千之语。岂苟然哉。
　　明教禅师嵩公。明道间。从豫章西山欧阳氏。昉借其家藏之书。读于奉圣院。遂以佛五戒十善通儒之五常。著为原教。是时。欧阳文忠公慕韩昌黎排佛。盱江李泰伯亦其流。嵩乃携所业。三谒泰伯。以论儒释吻合且抗其说。泰伯爱其文之高。服其理之胜。因致书誉嵩于文忠公。既而居杭之灵隐。撰正宗记．定祖图。赍往京师。经开封府投状。府尹王公素仲仪以札子进之曰。臣今有杭州灵隐寺僧契嵩。经臣陈状。称禅门传法祖宗未甚分明。教门浅学各执传记。古今多有争竞。故讨论大藏经。备得禅门祖宗所出本末。因删繁撮要。撰成传法正宗记一十二卷。并画祖图一面。以正传记谬误。兼注辅教编印本一部三卷。上陛下书一封。并不干求恩泽。乞臣缴进。臣于释教粗曾留心。观其笔削注述。故非臆论。颇亦精致。陛下万机之暇。深得法乐。愿赐圣览。如有可采。乞降中书看详。特与编入大藏目录。取进此。　仁庙览其书。可其奏。敕送中书。丞相韩魏公．参政欧阳文忠公相与观。叹探经考证。既无讹谬。于是朝廷旌以明教大师。赐书入藏。中书札子曰。权知开封府王素。奏杭州灵隐寺僧契嵩撰成传法正宗记并辅教编三卷。宣令传法院于藏经内收附。札付传法院。准此。嵩之高文至论。足以寄宣大化。既经进献。获收附于大藏。则维持法纲之功。日月不能老矣。嗟夫。吾徒有终身不过目者。岂知潜利阴益之所自耶。
　　蜀僧普首座。自号性空庵主。参见死心禅师。居华亭最久。雅好吹铁笛。放旷自乐。凡圣莫测。亦善为偈句开导人。其山居曰。心法双忘犹隔妄。色空不二尚余尘。百鸟不来春又过。不知谁是住庵人。又警众曰。学道犹如守禁城。昼防六贼夜惺惺。中军主将能行令。不动干戈致太平。又曰。不耕而食不蚕衣。物外清闲适圣时。未透祖师关棙子。也须有意著便宜。又曰。十二时中莫住工。穷来穷去到无穷。直须洞彻无穷底。踏倒须弥第一峰。雪窦持禅师尝有偈酬之曰。性空老人何快活。只有三衣并一钵。丛林端的死心儿。见胆开谈心豁豁。有时吹笛当言说。一声吹落西江月。桃花庵中快活时。往往观者舞不彻。甚道理。能欢悦。摇手向人应道别。堪笑无人知此意。尽道称锤硬似铁。难谩唯有当行家。为报临机莫漏泄。既而欲追船子和尚故事。乃曰。坐脱立亡。不若水葬。一省烧柴。二免开圹。撒手便行。不妨快畅。谁是知音。船子和尚。高风难继百千年。一曲渔歌少人唱。仍别众曰。船子当年返故乡。没踪迹处妙难量。真风偏继知音者。铁笛横吹作散场。即语缁素曰。吾去矣。遂于青龙江上乘木盆。张布帆。吹铁笛。泛远而没。持既闻其水化。以偈悼之。曰。僧不僧。俗不俗。曾得死心亲付嘱。平生知命只逍遥。行道苦无清净福。东西南北放痴憨。七十七年捏怪足。漆桶里著到。波涛里洗浴。个中谁会无生曲。随潮流去又流归。莫是庵前恋筇竹。阿呵呵。老大哥快活。谁人奈汝何。噫。生死之故亦大矣。普以为游戏。非事虚言。观其所存。岂得而议哉。
　　沩山小秀禅师与法云大秀禅师。久依天衣怀公。号为饱参。俱有时名。故丛林以大小呼之。因结伴探诸方。首谒圆鉴远公于浮山。远欲罗致。乃示以偈并所编禅门九带集而谕之曰。非上根利智。何足语此哉。大秀阴知其意。即和偈曰。孰能一日两梳头。繓得髻根牢便休。大底还佗肌骨好。不搽红粉也风流。于时。南禅师居黄檗积翠庵。小秀闻僧举三关语。悚然惊异。欲往见之。大秀曰。吾不疑矣。小秀于是独行。大秀迟其不复。潜令僧窥南公作为。僧至期月。见其孤坐一榻。泊如也。返告大秀曰。此老无佗长。但修行道者僧耳。大秀由是让小秀曰。这措大中途失守。负吾先师。大秀寻游淮上。首众僧于白云。而端禅师举之出世四面山。小秀于黄檗。久而有契证。闻大秀迁栖贤。以偈寄曰。七百高僧法战场。庐公一偈尽归降。无人截断黄梅路。刚被迢迢过九江。又尝颂三关话曰。我手佛手。谁人不有。分明直用。何须狂走。我脚驴脚。高低踏著。雨过苔青。云开日烁。问我生缘。处处不疑。语直心无病。谁论是与非。小秀。弋阳应氏子。家世业儒。环安院乃其故居也。若大秀因人之言。昧宗师于积翠。而能依白云。盖得所择。小秀疑三关话。而求所决。真不自欺矣。尔后俱为法道盟主。其所决所择。亦何可訾哉。
　　台州护国元禅师。丛林雅号为元布袋。初参圜悟禅师于蒋山。因僧读死心小参语云。既迷。须得个悟。既悟。须识悟中迷。迷中悟。迷悟两忘。却从无迷悟处建立一切法。元闻而疑。即趋佛殿。以手托开门扉。豁然大彻。继而执侍圜悟。机辨逸发。圜悟操蜀语。目为聱头。元侍者遂自题肖像付之曰。生平只说聱头禅。撞著聱头如铁壁。脱却罗笼截脚跟。大地撮来墨漆黑。晚年转复没刁刀。奋金刚椎碎窠窟。佗时要识圜悟面。一为渠侬并拈出。圜悟归蜀。元还淅东。铲彩埋光。不求闻达。括苍守耿公延禧。盖尝问道于圜悟。且阅其语录至题肖像。得元为人。乃致开法南开山。遣使物色至台之报恩。获于众寮。迫其受命。方丈古公。乃灵源高弟。闻其提唱。亦深骇异。以是见当时所至。龙象蹴踏。如元高道。尚复群居。既邃所养。逢辰则出。所以轩特于世。今夫珉中玉表。急于求售者。视元之操履。能无恧乎。
　　灵源禅师。蚤参承晦堂于黄龙。而清侍者之名著闻丛林。元祐七年。无尽居士张公漕江西。故钦慕之。是时灵源寓兴化。公檄分宁邑官。同诸山劝请出世于豫章观音。其命严甚。不得已。遂亲出投偈辞免曰。无地无针彻骨贫。利生深愧乏余珍。廛中大施门难启。乞与青山养病身。黄大史鲁直忧居里闬。有手帖与兴化海老曰。承观音虚席。上司甚有意于清兄。清兄确欲不行亦甚好。蟠桃三千年一熟。莫做褪花杏子摘却。此事黄龙兴化亦当作助道之缘。共出一臂。莫送人上树拔却梯也。噫。江西法道盛于元祐间。盖弹压丛林者眼高耳。况遴选之礼优异如此。灵源以偈力辞。而太史以简美之。得非有所激而云。
　　临邛复首座。顶平目深。短小精悍。常往来淮山。白云端和尚深器重之。一日。游山次。白云且行且语曰。子曾见甚尊宿。试语我来。复曰。顷在湖湘。如福严雅公．上封鹏公．北禅贤公。粗尝亲依。白云笑曰。元来见作家来。我且问你。玄沙不出岭。此意如何。复趋前将白云手一掐。白云又问。灵云见桃花悟道作么生。复即踏倒曰。将谓是个汉。白云蹶起。笑而已。自是丛林推敬。至五祖演和尚。亦待以父执。且使佛眼亲其绪论。佛眼因问以佛法大意。对曰。安仁出草鞋。复后归乡。年八十余而终。观其机契白云。则可知所蕴矣。而始终一节。亦足以增懿缁林。岂恃高踞雄席。然后为荣哉。
　　南岳芭蕉庵主泉禅师。生于泉南。祝发于崇福院。既出岭。造汾阳。参礼昭禅师。受其印可。隐于衡岳。佯狂垢污。世莫能测。以楮为帔。所至聚观。遂自歌曰。狂僧一条纸帔。不使毳针求细意。披来只么且延时。忍观蚕苦劳檀施。纵饶罗绮百千般。济要无过是御寒。僧来玩。俗来玩。黑喷云霞山水现。五岳烟凝是翠缣。四溟浪白为银线。佗人云。甚摸样。刚把渔笺作高尚。虽多素质混然成。免效田畦凭巧匠。逞金襕。与紫袍。狂僧直是心无向。迦叶头陀遥见时。定将白[疊*毛]来相让。向伊言。我不换老和尚。泉。平时慈明厚之以友。于老南敬之以叔父。至于放旷自任。简脱无捡。岂非所谓百不为多。一不为少耶。其制楮为帔。无乃矫于侈饰。肆意成歌。有以讽于浮竞。由是而观。未容无取也。
　　无尽居士张公天觉。蚤负禅学。犹欲寻访宗师与之决择。因朱给事世英语及江西兜率悦禅师禅学高妙。聪敏出于流类。元祐六年。公漕江西。按部分宁。五禅逆于旅亭。顾问至兜率。公曰。闻师聪敏之名久矣。悦遽对曰。从悦。临济儿孙。若以聪敏说文章。定似都运谈禅。公虽壮其言。而意不平。遂作偈命五禅举扬曰。五老机缘共一方。神锋各向袖中藏。明朝老将登坛看。便请横矛战一场。悦当其末。提纲之语。尽贯前者。公阴喜之。乃游兜率。相与夜谈。及宗门事。公曰。比看传灯录一千七百尊宿机缘。唯疑德山托钵话。悦曰。若疑托钵话。其余则是心思意解。何曾至大安乐境界。公愤然就榻。屡起。夜将五鼓。不觉趯翻溺器。忽大省发。喜甚。即扣悦丈室门。谓悦曰。已捉得贼了也。悦曰。赃物在甚么处。公拟议。悦曰。都运且寝。翌旦。公有颂云。鼓寂钟沈托钵回。岩头一拶语如雷。果然只得三年活。莫是遭佗受记来。别去未几。悦遂归寂。公登右揆之明年。当宣和辛卯岁二月。奏请悦谥号。遣使持文祭于塔祠曰。昔者仰山谓临济曰。子之道。佗日盛行于吴越间。但遇风则止。后四世而有风穴延沼。沼以谶常不怿。晚得省念。而喜曰。正法眼藏今在汝躬。死无遗恨矣。念既出世首山。荒村破寺。衲子才三十余辈。然其道大振天下。师于念公为六世孙。于云庵为嫡嗣。住山规范足以追媲首山。机锋敏妙。初不减风穴。余顷岁奉使江西。按部西安。相识于龙安山中。抵掌夜语。尽得其末后大事。正宗显决。方以见晚为叹。而师遽亦化去。惜其福不逮慧。故缘不胜喜。其德不可掩。故终必有后。有若疏山了常．兜率慧照．慈云明鉴．清溪志言者。皆说法一方。有闻于时。有若罗汉慧宜．杨岐子圆．广慧守真赣川智宣者。皆遁迹幽居。痛自韬晦。风穴得一省念。遂能续列祖寿命。今龙安诸子乃尔其盛。岂先师灵骨真灰烬无余耶。盖其道行实为丛林所宗向。有光佛祖。有助化风。思有以发挥之。为特请于朝。蒙恩追谥真寂大师。呜呼。余惟与师神交道契。故不敢忘外护之志。虽其死生契阔之异。而蒙被天下之殊恩。则幸亦共之。仰惟觉灵祗此荣福。夫蔚为儒宗而崇佛道。未有如公者。然非敏手。安能激发。苟非上根。未易承当。至于岳立廊庙。展大法施。既不忘悦之道义。而特与追荣。矢心以词。勤勤若此。盖所以昭示尊师重法欤。
　　五祖演和尚在白云。掌磨所。一日。端和尚至。语之曰。有数禅客自庐山来。诘之皆有悟入处。教伊说亦说得有来由。举因缘向伊亦明得。教下语亦下得。只是未在。你道如何。演于是大疑。即私自计曰。既悟了。说亦说得。明亦明得。如何却未在。遂参究累日。忽然省悟。从前宝惜一时放下。厥后尝曰。吾因兹出一身白汗。便明得下载清风。雪堂行公有颂发挥之曰。脑后一椎丧却全机。净裸裸兮绝承当。赤洒洒兮离钩锥。下载清风付与谁。呜呼。中兴临济法道。盖五祖矣。而于白云。日董厮役。办众资给。其服勤可谓至矣。然亦未闻馆以明牕。宠以清职。何哉。
　　潼川府天宁则禅师。蚤业儒。词章婉缛。既从释。得法于俨首座。而为黄檗胜之孙。有牧牛词。寄以满庭芳调曰。咄。这牛儿身强力健。几人能解牵骑。为贪原上绿草嫩离离。只管寻芳逐翠奔驰。后不顾颀危。争知道山遥水远。回首到家迟。牧童今有智。长绳牢把。短杖高提。入泥入水。终是不生疲。直待心调步稳。青松下孤笛横吹当归去。人牛不见。正是月明时。世以禅语为词。意句圆美。无出此右。或讥其徒以不正之声混伤宗教。然有乐于讴吟。则因而见道。亦不失为善巧方便。随机设化之一端耳。
　　西蜀广道者。住筠阳九峰。为云庵真净之嗣。天资纯至。脱略世故。有颂赵州勘婆话曰。指路婆婆在五台。禅人到此尽痴呆。一拳打破扶桑国。杲日当空照九垓。一日。有戒上座者。善于医术。分卫而归。命广说法。戒出致问曰。如何是九峰境。答曰。滔滔双涧水。落落九重山。进曰。如何是境中人。答曰。长者自长。短者自短。进曰。人境已蒙师指示。向上宗乘事若何。答曰。吃棒得也未。戒作礼而退。广遂问侍者曰。升座为何事。侍者曰。戒药王请。广曰。金毛狮子子。出窟便咆哮。且道金毛狮子子是阿谁。良久。云。即是今晨戒药王。便下座。广晚年依同门友深公于宝峰。雪夜。深与拥炉语论之久。潜使人戏去广卧榻衾褥。及就寝。摸索无有。置而不问。须臾熟睡。鼻息如雷。其忘物忘我如此。逸人季商老寄以诗曰。已透云庵向上关。薰炉茗碗且开颜。头颅无意扫残雪。毳衲从来著坏山。瘦节直宜青嶂立。道心长与白鸥闲。归来天末一回首。疑在孤峰烟霭间。广之高风逸韵于诗可见矣。妙喜老师亦尝与游。从言其大概。是时丛林以道者目之。真名称厥实也。
　　龙牙才禅师受潭帅曾公孝序之请。既开堂于天宁。有僧致问。德山棒．临济喝。今日请师为拈掇。答云。苏嚧苏嚧。进云。苏嚧苏嚧还有。西来意也无。答云。苏嚧苏嚧。由是丛林呼为才苏嚧。一日。曾延见诸禅。因问曰。龙牙答话只苏嚧。如何。道林月庵乃应声而顾诸禅曰。借问诸方会也无。曾笑曰。可联成一颂。以为禅悦之乐。时座无续者。及传至云盖。有慈观长老曰。昨夜虚空开口笑。祝融吞却洞庭湖。世偁月庵续后二句。岂不孤慈观耶。今径山法音首座。是时与云盖法席。目击其事。然月庵道满天下。亦何藉此。
　　西蜀表自禅师。参演和尚于五祖。时圜悟分座摄纳。五祖使自亲炙焉。圜悟曰。公久与老师法席。何须来探水。脱有未至。举来品评可也。自乃举德山小参话。圜悟高笑曰。吾以不堪为公师。观公如是。则有余矣。遂令再举。至今夜不答话处。圜悟蓦以手掩自口曰。止。只恁看得透。便见德山也。自不胜其愤。趋出。以坐具摵地曰。那里有因缘只教人看一句。于是朋侪竞勉。自从圜悟指示。未几有省。及迁圜悟监总院务。即举自为座元。圜悟私告五祖曰。渠只得一橛。大法未明在。须更鍜炼必为法器。居无何。五祖宣言请自立僧。实欲激其远到。自闻之。深有所待。一日。上堂以目顾自曰。莫妄想。便下座。自气不平。趋琅玡启公法社。久之。圜悟往抚存。遂于言下大彻。乃同归五祖。方命立僧。圜悟即还蜀。出世昭觉。演既委顺。郡守以自继席。开堂拈香。其略云。若为今成都昭觉勤禅师去。我于此时。如得其髓。为甚么不为佗。不见道。鱼因水有。子因母亲。由是观圜悟。于自有卵翼之功。而向人天众前吐露。直欲雪其所负。则与黄檗酬百丈有间矣。呜呼。自之无嗣。谅有以夫。
　　成都府世奇首座。初于舒州龙门燕坐瞌睡间。群蛙忽鸣。误听为净发版响。亟趋往。有晓之者曰。蛙鸣非版也。奇恍然。诣方丈剖露。佛眼禅师曰。岂不见罗睺罗。奇遽止曰。和尚不必举。待去自看。未几有省。乃占偈曰。梦中闻版响。觉后虾蟆啼。虾蟆与版响。山岳一时齐。由是益加参究。洞臻玄奥。佛眼屡举分座。且力辞曰。世奇浅陋。岂敢妄作模范。况为人解粘去缚。如金篦刮膜。脱有差。则破睛矣。佛眼美似偈曰。有道只因频退步。谦和元自惯回光。不知已在青云上。犹更将身入众藏。其谦抑自守见于佛眼之偈。而浮躁炫露好为人师者。闻奇之高风。得不羞哉。
　　潭州东明迁禅师乃真如喆公之嗣。天资雅淡。知见甚高。晚年逸居沩山真如庵。有志于道者。多往亲炙之。一日。阅楞严经。至如我按指。海印发光。有僧侍傍。指以问曰。此处佛意如何。迁曰。释迦老子好与三十棒。僧曰。何故。迁曰。用按指作甚么。僧又曰。汝暂举心。尘劳先起。又作么生。迁曰。亦是海印发光。僧当下欣然曰。许多时蹉过。今日方得受用也。忠道者住山时。迁尚无恙。相得欢甚。然距今未久。丛林几不闻名矣。观其言论若此。则意气高闲之韵可想见也。
　　饶州荐福本禅师。自江西云门参侍妙喜和尚。至泉南小溪。于时英俊毕集。受印可者多矣。本私谓其弃己且欲发去。妙喜知而语之曰。汝但专意参究。如有所得。不待开口。吾已识也。既而有闻本入室。故谓之曰。本侍者参禅许多年。逐日只道得个不会。本诟之曰。这小鬼。你未生时。我已三度霍山庙里退牙了。好教你知。由兹益锐志以狗子无佛性话。举无字而提撕。一夕。将三鼓。倚殿柱昏寐间。不觉无字出口吻间。忽尔顿悟。后三日。妙喜归自郡城。本趋丈室。足才越阃。未及吐词。妙喜曰。本胡子。这回方是彻头。寻于径山首众。逮散席。访友谦公于建阳庵中。谦适举保宁颂五通仙人因缘曰。无量劫来曾未悟。如何不动到其中。莫言佛法无多子。最苦瞿昙那一通。谦复曰。我爱它道。如何不动到其中。既是不动。如何到。看佗古人得了。等闲拈出来。自然抓著人痒处。本曰。因甚么却道最苦瞿昙那一通。谦曰。你未生时。我已三度霍山庙里退牙了也。于是相顾大笑。其朋友琢磨之益。盖如印圈契约之无差。至于会心辴然。可使后世想望其风采。
　　黄龙震禅师。初从丹霞淳公游。阅再夏。而得曹洞宗旨。作颂曰。白云深覆古寒岩。异草灵花彩凤衔。夜半天明日当午。骑牛背面著靴衫。淳见异之。及抵沩山。作插锹井颂曰。尽道沩山父子和。插锹犹自带干戈。至今一井明如镜。时有无风匝匝波。已而。参草堂清公。获印可。寻出世。三迁而至百丈。道大显著。绍兴己巳。有律师妄踞黄龙。禅衲散去。主事者走钱塘。求王承宣继先之书达洪帅张公如莹。坚命震以从众望。既而主事请致书谢王公。震让曰。若王公为佛法故。何谢之有。况吾与之素昧平生。主事恧缩而退。彼交结权贵倚为藩垣者。闻其言亦足颜汗。绍兴以来。宗师言行相应。与秋霜争严。舍震其谁哉。
　　湖州上方岳禅师。少与雪窦显公结伴游淮山。闻五祖戒公喜勘验。显未欲前。岳乃先往。径造丈室。戒曰。上人名甚么。对曰。齐岳。戒曰。何似泰山。岳无语。戒即打趁。岳不甘。翌日复谒。戒曰。汝作甚么。岳回首。以手画圆相呈之。戒曰。是甚么。岳曰。老老大大。胡饼也不识。戒曰。趁炉灶熟。更搭一个。岳拟议。戒拽拄杖趁出门。及数日后。岳再诣。乃提起坐具曰。展则大千沙界。不展则毫发不存。为复展即是。不展即是。戒遽下绳床。把住云。既是熟人。何须如此。岳又无语。戒又打出。以是观五祖。真一代龙门矣。岳三进而三遭点额。张无尽谓雪窦虽机锋颖脱。亦望崖而退。得非自全也耶。
　　徐龙图禧。元丰五年。自右正言出知渭州。既归分宁。请黄龙晦堂和尚就云岩为众说法。有疏曰。三十年前说法。不消一个莫字。如今荆棘塞路。皆据见向开门。只道平地上休起骨堆。不知那个是佗平地。只道吃粥了洗钵盂去。不知钵盂落在那边。不学溷绝学语言。在根作归根证据。木刻鹞子。岂解从禽。羊蒙虎皮。其奈吃草。故识病之宗匠。务随时而叮咛。须令向千岁松下讨茯苓。逼将上百尺竿头试脚步。直待骸骨回回。方与眼上安眉。图佗放匙把箸自由。识个啜羹吃饭底滋味。不是镂明脊骨。骨胜末后拳椎。法门中如此差殊。正见师岂易遭遇。昔人所以涉川游海。今者乃在我里吾乡。得非千载一时事。当为众竭力。袒肩屈膝。愿唱诚于此会人天。挑屑拔钉。咸归命于晦堂和尚。狮子广座。无畏吼声。时至义同。大众虔仰。噫。今之疏带俳优而为得体。以字相比丽而为见工。岂有胸襟流出直截根源若此。黄太史为擘窠大书。镌于翠琰。高照千古。为丛林盛事之传云。
　　寂音尊者洪公。初于归宗参侍真净和尚。而至宝峰。一日。有客问真净曰。洪上人参禅如何。真净曰。也有到处。也有不到处。客既退。洪殊不自安。即诣真净求决所疑。真净举。风穴颂曰。五白猫儿爪距狞。养来堂上绝虫行。分明上树安身法。切忌遗言许外甥。且作么生是安身法。洪便喝。真净曰。这一喝也有到处。也有不到处。洪忽于言下有省。翌日。因违禅规。遭删去。时年二十有九。及游东吴。寓杭之净慈。以颂发明风穴意。寄呈真净。曰。五白猫儿无缝罅。等闲抛出令人怕。翻身趒掷百千般。冷地看佗成话霸。如今也解弄些些。从渠欢喜从渠骂。却笑树头老舅翁。只能上树不能下。自后复阅汾阳语录。至三玄颂。荐有所证。妙喜老师盖尝语此。而丛林鲜有知者。夫以文华才辩而掩其道。微妙喜。亦何由取信于后耶。
　　湖州报本元禅师侍南公于黄檗。一日。为达上座咨闻入室。南曰。既是达了。为甚么更来。元曰。事不厌细。南曰。你便打赶出去。不是做得老僧侍者。元曰。不得一向。南遂行入方丈。元曰。大小黄檗龙头蛇尾。南笑而已。寻游东吴。寓姑苏南峰兰若。高自标致。放怀泉石。已而。郡将禅昆山慧严律居。致元为第一世。追释南公。凡见僧必首问。人人尽有生缘。作么生是上座生缘。次问。我手何似佛手。我脚何似驴脚。遂成二偈。曰。相逢不免问生缘。一句当锋旨最玄。达磨少林遗只履。却登葱岭不虚传。又曰。欲透宗门向上关。须明佛手与驴脚。真金不使假金妆。莫认醍醐为毒药。元之语录序次具在。至于真净问湛堂。语虽异而意同。亦可概见矣。今丛林先佛手驴脚。而后生缘。殊乖创问之旨。可不辨明哉。
　　淮南祐上座者。历丛席最久。而侪辈推重之。客鼎州天王寺。以道自牧。人不得而亲疏。居无何。语众曰。吾去矣。或有谓其戏也。以故迫之求颂。即索毫楮大书曰。来不入门。去不出户。打破虚空。更无回互。拍手呵呵归去来。白云散尽青山露。乃趺坐奄尽。主事以其未录道具。亟呼撼之。祐复开目举手以谢曰。不致上累。善为保重。是时郡守苏公亦往致敬。抚其遗体曰。可谓了事衲僧也。
　　雁山能仁元禅师。参妙喜和尚于海上洋屿庵。风骨清臞。危坐终日。妙喜目为元枯木。一日。以三世诸佛不知有话。征诘三四。豁然领旨。妙喜有偈嘉赏之。曰。万仞悬崖忽放身。起来依旧却惺惺。饥餐渴饮无余事。那论昔人非昔人。元后居连江县福严庵。食指猥众。日不暇给。庵有伽蓝土偶甚伙。遂揭偈于祠。晓之曰。小庵小舍小丛林。土地何须八九人。若解轮番来打供。免教碎作一堆尘。是夕。神致梦于山前檀越。愿如所戒。及出世能仁。有示徒偈曰。雁山枯木实头禅。不在尖新语句边。背手忽然摸得著。长鲸吞月浪滔天。元乃洋屿发明者十三人之一耳。然在当时朋伍中。最号为痴钝。及其遁迹。神亦遵从。以至应缘。徒尤趋慕。盖自般若殊胜中来。岂有佗哉。
　　佛眼禅师。元祐三年。为舒州太平持钵回自淝川。是时二十一岁。而演和尚将迁海会。佛眼慨然曰。吾事始济。复参随往一荒院。安能究决己事耶。遂作偈告辞曰。西别岷峨路五千。幸携瓶锡礼高禅。不材虽见频挥斧。钝足难谙再举鞭。深感恩光同日月。未能踪迹止林泉。明朝且出山前去。佗日重来会有缘。演以偈送之曰。晼伯台前送别时。桃花如锦柳如眉。明年此日凭栏看。依旧青青一两枝。佛眼之蒋山坐夏。邂逅灵源禅师。日益厚善。从容言话间。佛眼曰。比见都下一尊宿语句似有缘。灵源曰。演公天下第一等宗师。何故舍而事远游。所谓有缘者。盖知解之师。与公初心相应耳。佛眼得所勉。径趋海会。后七年。方领旨。噫。佛眼微灵源。堕死水也必矣。其能复透龙门乎。先德曰。成我者朋友。岂欺人哉。
　　湖州何山辩禅师。游方至西京少林。闻僧举龙门佛眼禅师以古诗发明罽宾王斩狮子尊者话曰。杨子江头杨柳春。杨花愁杀渡江人。一声残笛离亭晚。君向潇湘我向秦。默有所契。即趋龙门坐夏。居无何。佛眼举前话问之。辩拟对。佛眼以手托开。辩趋出。豁然大彻。复回吐露。佛眼拽杖逐之。已而。山门使丐麦太湖。以病不克行。遂还苕溪。庵于峡山。久之。出世天圣。继迁数刹。尝颂黄龙三关话曰。我手何似佛手。黄龙鼻下无口。当时所见颟顸。至今百拙千丑。我脚何似驴脚。文殊亲见无著。好个玻璃茶盏。不要当面讳却。人人有个生缘。从来罪大弥天。不是牵犁拽耙。便是鼎镬油煎。佛手驴脚生缘。谢郎不在渔船。底事奔南走北。不亲祖父田园。一日。葛待制胜仲携客造其室。坐论天地一指。万物一马。衮衮不已。辩不之听。葛疑而问曰。师谓如何。辩笑而不答。良久。厉声唤待制。葛仓皇应诺。辩曰。天地一指。万物一马。葛欣然曰。须是和尚始得。坐客瞠若。竦然加敬。非所谓具活人手段。能如是乎。
　　临川化度淳藏主。乃宝峰祥公参徒之杰者。该洽内典。博综外乘。高尚潇洒。备见于自述山居诗。凡数十解。今记十有二而已。拙直自知趋世远。疏愚羸得住山深。现成活计无佗物。只有鳞皴枝一寻。屋架数椽临水石。门通一径挂藤萝。自缘此处宜投老。饶得溪云早晚过。自笑疏狂同拾得。谁知痴钝若南泉。几回食饱游山倦。只么和衣到处眠。无心闲淡云归洞。有影澄清月在潭。此景灼然超物外。本来成现不须参。随身只有过头杖。饱腹唯凭折脚铛。几度遣闲何处好。水声山色里游行。瓦炉爇处清烟霭。铁磬敲时晓韵寒。一穿数珠粗又重。拈来百八不相谩。一瓢颜子非为乐。四壁相如未是高。争似山家真活计。屋头松韵泻秋涛。数行大字贝多叶。一炷粗香古柏根。石室静筵春昼永。杜鹃啼破落花村。渔父子歌甘露曲。拟寒山咏法灯诗。深云勿谓无人听。万像森罗历历知。坐石已知毛骨冷。漱泉长觉齿牙清。个中有味忘归念。身老无余合此情。幽岩静坐来驯虎。古涧经行自狎鸥。不是忘机能绝念。大都投老得心休。怕寒懒剃髼松发。爱暖频添榾柮柴。栗色伽梨撩乱挂。谁能劳力强安排。其咏闲适情。可谓得之至矣。傥非中有所养。孰能尔耶。
　　清逸居士潘兴嗣。字延之。初调德化县尉。同郡许瑊始拜江州守。潘往见之。瑊不为礼。遂怀刺归。竟不之官。问道于黄龙南禅师。获其印可。尝曰。我清世之逸民。故自号焉。嘉祐以来。公卿交荐章数十上。既以筠州军事推官起之。辞不就。隐居豫章东湖上。琴书自娱。一日。南公高弟潜庵源禅师访之。见其拂琴次。源曰。老老大大犹弄个线索在。对曰。也要弹教响。源曰。也不少。对曰。知心能几人。寂音题其画像曰。毗卢无生之藏。震旦有道之器。谈妙义借身为舌。擎大千以手为地。机锋不减庞蕴而解文字禅。行藏大类孺子而值休明世。舒王强之而不可。神考致之而不起。此天下士大夫所共闻。然公岂止于是而已哉。呜呼。公之休官问道。有始终之节。寂音既暴其隐德。著而为赞。自兹林下始可谓见一人耳。
　　妙喜老师以绍兴四年春入闽。抵甘蔗洲广因兰若。坐夏未终。徙海上洋屿。揭榜于众寮曰。先德有云。杂毒入心识。如油入面。永劫不可取。今时兄弟参禅不得。只为中毒深入骨髓。一向有可得道。只管禅将去。禅到末后。剩得一句时便欢喜。如此之辈。佛也救不得。今后上案。只得看经。不得看杂文字。如违。连案出院。呜呼。是时众才五十有奇。而阅八晦朔。获证者十有三焉。盖激励而然耳。
　　云居舜禅师。世姓胡。宜春人。以皇祐间。住栖贤而与归宗宝公．开先暹公．同安南公．圆通讷公。道望相亚。禅徒交往。庐山丛林于斯为盛。居无何。郡将贪墨。舜不忍以常住物结情固位。寻有谮于郡将。民其衣。乃寓太平庵。仁庙闻其道行。复以僧服．宠锡．银钵盂再领栖贤。入院。有偈曰。无端被谮枉遭迍。半载有余作俗人。今日再归三峡寺。几多道好几多嗔。未几。迁云居。道愈尊。众益盛。以偈示众曰。寻求就理两俱愆。不涉二途病亦然。孰谓个中端的处。椎胸贫子一文钱。嗟夫。言忤郡将而获谴。名闻天子而被宠。祸福倚伏。于舜亦何足云。
　　湖州甘露寺圆禅师有渔父词二十余首。世所盛传者一而已。本是潇湘一钓客。自东自西自南北。只把孤舟为屋宅。无宽窄。幕天席地人难测。顷闻四海停戈革。金门懒去投书策。时向滩头歌月白。真高格。浮名浮利谁拘得。遂以是得名于丛林。盖放旷自如者。藉以畅情乐道。而讴于水云影里。真解脱游戏耳。
　　临安南荡崇觉空禅师。生缘姑熟。参侍黄龙死心禅师。死心惜其福不逮慧。以无应世为嘱。草堂清公送以偈曰。十年聚首龙峰寺。一悟真空万境闲。此去随缘且高隐。莫将名字落人间。寻栖止天台。望高丛林。应命崇觉。未几。院罹回禄。黾勉于土木之役。亦无倦诲接。尝颂野狐话曰。含血潠人。先污其口。百丈野狐。失头狂走。蓦地唤回。打个筋斗。空之天资精悍。知见甚高。律身精严。外请不赴。有欲迎斋为架三门。乃告以舍家财。荷公发心矣。背众食。奈我破戒何。其固守如此。然平居气凌诸方。于学徒亦鲜假词色。真有父风。卓然可敬也。
　　投子聪禅师与海会演和尚。元祐间。道望并著淮上。贤士大夫多从之游。黄太史鲁直亦尝勉胡尚书少汲问道于聪演。具书曰。公道学颇得力耶。治病之方。当深求禅悦。照破生死之根。则忧畏淫怒无处安脚。病既无根。枝叶安能为害。投子聪老。是出世宗师。海会演老。道行不愧古人。皆可亲近。殊胜从文章之士学妄言绮语。增长无明种子也。聪老犹喜接高明士大夫。渠开卷论说。便穿诸儒鼻孔。若于义理得宗趣。却观旧所读书。境界廓然。六通四辟。极省心力也。然有道之士。须以志诚恳恻归向。古人所谓下人不精。不得其真。此非虚语。呜呼。古今文士于释教深排而力诋者。盖安于所习。毁所不见而然。若黄太史。虽为江西宗派之鼻祖。然见道而知天下无二道。故勤勤恳恳。曲折指陈。以尚书公为知言之人。而可与言也。金陵有俞道婆者。禅林传其参见琅邪启禅师。家以鬻油糍为业。一日。闻丐者唱莲花乐于市云。不因柳毅传书信。何缘得到洞庭湖。忽有省。不觉大笑。抛弃油。糍与市儿竞拾。其夫诟曰。你何颠耶。婆抚掌曰。非公境界。自是见僧必勘验。时有僧过其门。婆遽呼曰。儿。儿。僧曰。妈妈。爹爹在甚么处。婆转身拜露柱。僧即踏倒曰。将谓有多少奇特。次见僧。问曰。上座甚处来。僧曰。五祖来。婆曰。五祖长老犹是婆儿子在。僧曰。婆婆却是谁儿。婆曰。老婆被上座一问。直得立地放尿。其颂婆子偷赵州笋因缘曰。虎穴魔宫到者稀。老婆失脚又怀疑。赵州吃掌无人会。直至如今成是非。宣政间。江淮为禅衲渊薮。婆于是时吹无孔笛。韵出青霄。遂致和者旁乎而至。机缘偈句流布于世。自有赏音为其一唱而三叹也。
　　乌巨雪堂行禅师。与净无染书曰。比见禅人传录公拈古。于中有僧问赵州。如何是佛殿里底。拈云。须知一个髑髅里。内有撑天柱地人。愚窃疑传录之误。此决不是公语也。何故。盖杨岐子孙终不肯认个鉴觉。若认鉴觉。阴界尚出不得。何有宗门奇特事耶。因此亦尝颂之。特恃爱照。谩以浼闻。颂曰。不立孤危机未峻。赵州老子玉无瑕。当头指出殿里底。刬尽茫茫眼界花。行之真慈。为不请友。以书规拈古之失。以颂明赵州之意。于宗门有补矣。若吾徒不顾其谬。妄自提掇。岂独为明眼噱端。亦招谤法之愆。可不戒哉。



罗湖野录下

　　　　宋江西沙门　晓莹　集
　　蒋山佛慧泉禅师。丛林谓之泉万卷。绍圣元年。东坡居士有岭外之行。舟次金陵。阻风江浒。既迎其至。从容语道。东坡遂问曰。如何是智海之灯。泉遽对以偈曰。指出明明是甚么。举头鹞子穿云过。从来这碗最希奇。解问灯人能几个。东坡于是欣然。以诗纪其事曰。今日江头天色恶。炮车云起风欲作。独望钟山唤宝公。林间白塔如孤鹤。宝公骨冷唤不应。却有老泉来唤人。电眸虎齿霹雳舌。为余吹散千峰云。南来万里亦何事。一酌曹溪知水味。佗年若画蒋山图。仍作泉公唤居士。泉复说偈送行曰。脚下曹溪去路通。登堂无复问幡风。好将钟阜临岐句。说似当年踏碓翁。噫。东坡平生夷险一致。非与忧患争者。不然。正当放浪岭海之时。岂能问智海灯耶。泉奋霹雳舌。为吹散千峰之云。在东坡不为无得也。
　　宝峰湛堂准禅师。有十二时颂曰。鸡鸣丑。念佛起来懒开口。上楼敲磬两三声。惊散飞禽方丈后。平旦寅。当人有道事须亲。不闻先圣有慈训。莫认痴狂作近邻。日出卯。大道分明莫外讨。日用纵横在目前。逢原左右拈来草。食时辰。更无一法可当情。千里出山云有色。一源投涧水无声。禺中巳。龙象须观第一义。若向其中觅是非。见解何曾有李二。日南午。理事相谙更相互。三门拈向灯笼头。休问佗家觅归路。日映未。法身清净绝方比。乾坤遐迩尽东西。千山万山翠相倚。晡时申。由来大道绝疏亲。阳和九月百花发。须信壶中别有春。日入酉。净室焚香孤坐久。忽然月上漏东牕。照我床前瑞香斗。黄昏戌。楼上鸣钟已落日。行人旅店宿长途。花上游蜂罢采蜜。人定亥。老鼠此时正无碍。忽然灯灭寝堂前。床前咬我靸鞋袋。半夜子。梦里分明被人使。连宵合药到天光。起来何处有白芷。妙喜老师为诵出。而书其后曰。湛堂老人作十二时颂。家风不减赵州。而语录无有。谨令侍者了德录数本。送众寮与衲子辈结般若缘。
　　惟正禅师。字焕然。华亭黄氏子。幼从临安北山资寿本如肆业。且将较艺于有司。如使祷观音像以求阴相。正谢曰。岂忍独私于己哉。郡人朱绍安闻而嘉叹。欲启帑度之。正慨然曰。古人度人以清机密旨。今返是。去古亦远矣。吾堕三宝数。当有其时。已而。遇祥符覃恩。得谐素志。既学三观于天台。复诣径山。参老宿居素而得旨。素住净土院。正辅相久而继席焉。然为人高简。律身精严。名卿巨公多所推重。叶内翰清臣牧金陵。迎正语道。选日集宾。欲以优礼尊奉。及期。正作偈辞之。昨日曾将今日期。出门倚杖又思惟。为僧只合居岩谷。国士筵中甚不宜。又途中逢进山主。以偈赠之曰。貌古形疏倚杖藜。分明画出须菩提。解空不许离声色。似听孤猿月下啼。正识虑洗然。不牵世累。雅爱跨黄犊出入。临安守蒋侍郎堂有诗曰。禅客寻常入旧都。黄牛角上挂瓶盂。有时带雪穿云去。便好和云画作图。其为名公赏重如此。平生制作号为锦溪集三十卷。前二偈并见集中。而出处大概亦塔铭所载。呜呼。世之童乎颠。褐乎身。则曰如是而为僧矣。其知清机密旨之谓者。亦几希焉。正之言虽似迂阔。以药吾徒滥厕之病。于法门则未容无补也。
　　苏黄门子由。元丰三年。以睢阳从事左迁筠阳榷管之任。是时洪州景德顺禅师与其父文安先生有契分。因往访焉。相从甚乐。咨以心法。顺示古德搐鼻因缘。久之有省。作偈呈顺曰。中年闻道觉前非。邂逅相逢老顺师。搐鼻俓参真面目。掉头不受别钳锤。枯藤破衲公何事。白酒青盐我是谁。惭愧东轩残月上。一杯甘露滑如饴。暨绍圣元年。复至筠。顺化逾年矣。公礼其绘像。述赞于左曰。与讷偕行。与琏同处。于南得法。为南长子。成就缁白。可名为老。慈悯黑暗。可名为姥。我初不识。以先子故。访我高安。示搐鼻语。再来不见。作礼缣素。向也无来。今亦奚去。盖顺．讷偕行出蜀。而顺嗣黄龙。讷住圆通。而大觉琏掌记室。则与顺同处。唯以仁慈祐物。丛林目之曰顺婆婆。公为表而出之。良有以也。虽嗣法无闻。然有公。则所谓一麟足矣。建州开善谦禅师。平居不倦诲人。而形于尺素。尤为曲折。有曰。时光易过。且紧紧做工夫。别无工夫。但放下便是。只将心识上所有底一时放下。此是真正径截工夫。若别有工夫。尽是痴狂外边走。山僧寻常道行住坐卧决定不是。见闻觉知决定不是。思量分别决定不是。语言问答决定不是。试绝却此四个路头看。若不绝。决定不悟此四个路头。若绝。僧问赵州。狗子还有佛性也无。赵州云。无。如何是佛。云门道。干屎橛。管取呵呵大笑。谦之言如云廓天布。以授学者。与夫浮词滥说。何啻天冠地屦。然福不逮慧。出世未几而卒。于谦虽无恨。惜乎法门不幸耳。
　　大沩智禅师。号大圆叟。居秀州青锁之西庵。时参政陈公去非。相与过从。讲道为乐。因问以寂然不动时如何。智曰。千圣不能觅其踪。又问。感而遂通。又作么生。智曰。万化不能覆其体。公欣然以谓闻所未闻。作小诗呈似于智。以见意曰。自得安心法。悠然不赋诗。忽逢重九日。无奈菊花枝。一日。普净院范钟成。盛集缁素赞喜。公率智与焉。公曰。老僧首安能著语而击哉。西庵老人不可吝法布施。智遂操鲸曰。长子罗睺罗。遵受如来敕。撞钟发大机。阿难圆信入。我今撞此钟。见闻获大益。上彻三千界。下透无穷极。尘劫迥寥寥。太空常寂寂。息苦与停酸。皆承此恩力。于是四众叹呼。为非常佛事。智常举三世诸佛不知有。狸奴白牯却知有而拈曰。三世诸佛既不知有。狸奴白牯又何曾梦见。灼然须知向上知有底人始得。且作么生是知有底人。又继以颂发挥之曰。吃官酒。卧官阶。当处死。当处埋。沙场无限英灵汉。堆山积岳灵尸骸。其提唱又如此。智出世而齿少。虽作略。不让雄于诸方。其奈抠衣者走大声。及居大沩。则年运往矣。是致道不克行。而为有识所叹。然参政为序语要。谓其持临济宗自任。以斯道之重者。亦可谓知己哉。
　　佛眼禅师。住舒州龙门。尝题语于延寿壁间曰。佛许有病者当疗治。容有将息所也。禅林凡有数名。或曰涅槃。见法身常住。了法不生也。或曰省行。知此违缘皆从行苦也。或曰延寿。欲得慧命扶持色身也。其实使人了生死处也。多见少觉微恙。便入此堂。不强支吾。便求补益。及乎久病。思念乡闾。不善退思灭除苦本。先圣云。病者。众生之良药。若善服食。无不瘥者也。又尊宿云。须知有不病者。故明书示以告后来。观其规咏风巾尘履者。岂特今退思苦本而已。抑欲使遵乍可有戒而死之。训其明切精审。可谓药石之言矣。呜呼。是大医王。其佛眼之谓乎。
　　汝阳广慧琏禅师。泉州晋江人也。世姓陈。年志于学。占报劬院之僧籍。继依招庆真觉禅师。日事炊爨。有间诵经。真觉见而问曰。汝念甚么经。对曰。维摩经。真觉曰。经在这里。维摩在甚么处。琏茫然无以酬。泣涕曰。大丈夫汉被人一问。无词可措。岂不愧哉。于是谒闽中尊宿。仅五十余员。不能契旨。即趋河南首山念禅师。因致问曰。学人到宝山空手回时如何。念曰。家家门前火把子。琏豁然大悟。寻擢居堂中第一座。于景德甲辰岁。开法广慧。是时王参政署由给事中出知汝阳。琏入州治。见其判事次。便问。作么生是郡主一管笔。王曰。来者便判。琏曰。忽然总不恁么来时如何。王作掷笔势。又许郎中式漕西蜀。经由谒琏。适接见于佛前。许曰。先拜佛。先拜长老。琏曰。虾蟆吞大虫。许曰。恁么则总不拜去也。琏曰。运使话堕。许曰。许长老具一只眼。琏以衣袖便拂。许曰。今日看破。便礼拜。丁晋公以诗送宣赐进奉红绡封龙字茶与琏。密缄龙焙火前春。翠字红绡慰眼新。品字至高谁合得。只林树下上乘人。其为名公尊崇若此。景祐三年岁在丙子正月二十六日。示四圆相。自书虎．狗．鼠．牛字于中。揭方丈门。遂至九月二十六日而逝。景德间。宗师为高明士大夫歆艳者。广慧而已。迹其风尚。既拔乎类。况享寿八十有六。而预知报谢。因纪次大概。以补僧宝传之阙。庶不殒其美也。
　　金陵华藏民禅师。初讲楞严经于成都。听徒独盛。于时圜悟禅师住昭觉。民率其友胜公扣以教外别传之旨。偶僧请益十玄谈。方举问。君心印作何颜。圆悟厉声曰。文彩已彰。民闻而恍然。自谓至到矣。圜悟知其以意领解。遂示本色钳锤。民则罔措。数日。复陈己见曰。拈椎竖拂。岂不是一切世界诸所有物。皆即妙明真心。圜悟曰。汝元来在这里作活计。民又曰。下喝敲床。岂不是反闻闻自性。性成无上道。圜悟曰。教中道。妙性圆明。离诸名相。本来无有世界众生。是如何。民悚然无以酬。逮圜悟出蜀。住湖北夹山。民亦罢讲而至。因晚参举。僧问岩头。古帆未挂时如何。岩头云。后园驴吃草。民莫涯其意。乃诘于圜悟。及使理前话而问。乃答以庭前柏树子。民遽大彻。寻命为堂中第一座。圜悟升堂。有偈美之曰。休淹四分罢楞严。按下云头彻底参。莫学亮公亲马祖。须知德峤访龙潭。七年往返游昭觉。万里翱翔上碧岩。今日烦充第一座。百花丛里现优昙。胜亦为圜悟之嗣。住泗州普照。号法济禅师也。
　　福州空首座。在江西云门庵。一日。妙喜老师问其香严上树话。对以好对春风唱鹧鸪。及征之。是树上语。是树下语。空罔然。寻避寇之曹溪。复趋临川疏山。时草堂清和尚在焉。因看前话有所证。自谓顿见妙喜用处。遂归闽。寓古田秀峰。道望四驰。而屡却名刹之招。东禅净禅师。有偈调之曰。山龟有壳藏头尾。七十二钻不奈何。恰似秀峰空首座。嘉招不肯出烟萝。答曰。敢将不出以为高。朽索其如六马何。赖有舀溪长柄杓。不妨霜月在松萝。空之偈句风韵高妙。于事理尤为圆融。如赠撮药道人曰。当阳拈出大家看。来处分明去处端。总是诸人自遮护。先生毫发不相谩。又贻修漏道者曰。是处丛林走一遭。敲砖打瓦不辞劳。忽然踏著通天窍。始觉从前立处高。又雪中和僧偈曰。盖覆乾坤似有功。洞然明白又无踪。其如未识无踪处。玉屑霏霏落眼中。曾侍郎吉甫尝有诗寄之曰。江西句法空公得。一向逃禅挽不回。深密伽陀妙天下。无人知道派中来。其为名公击节如此。
　　潭州智度觉禅师。幼聪慧。书史过目成诵。欲著书排释氏。恶境忽现。乃悔过出家。因冥诵华严经。至现相品曰。佛具无有生。而能示出生。法性如虚空。诸佛于中住。无住亦无知。处处皆见佛。于是悟入华严境界。为众讲解于成都。剖发微旨。无出其右。寻以未探禅宗。出峡谒无尽居士于荆南。无尽曰。若向上一著。非蒋山老孰能指南。遂遣书为觉绍介。其略曰。觉华严。乃吾乡大讲主。前遇龙潭为伊直截指示。决成法器。有补宗门矣。觉抵蒋山。一日。闻圜悟举。罗山道。有言时。骑虎头。收虎尾。第一句下明宗旨。无言时。觌露机锋。如同电拂。觉恍然。自谓有所证。作偈曰。家住孤峰顶。长年半掩门。自嗟身已老。活计付儿孙。圜悟见而大笑。翌日。问之曰。昨日公案作么生。觉拟对。圜悟便喝曰。佛法不是这个道理。自兹参究。经于五载。阅浮山远禅师削执论。于庐阜有云。若道有亲疏者。岂有旃檀林中却生臭草。须知宗师著著不曾虚发。至是顿释所疑。乃述偈寄圜悟曰。出林依旧入蓬蒿。天网恢恢不可逃。谁信业缘无避处。回来不怕语声高。其得乐说之辨。以扶宗振教为己任。非驰骋于驾词而已。至于宗门统要机缘。无不明之以颂。古今名僧行实。无不著之以传。虽博而寡要。劳而少功。既藏于蜀山。岂不壮丛林寂寞之传耶。
　　吉州禾山方禅师。元符戊寅岁。至豫章翠岩参礼死心和尚。已而执侍。阅五载。死心既谢院事。寓靖安祐圣琚公席下。唯方与俱。日以禅悦为乐。使方述文而祭。死心危坐一榻。神观自若。而缁素环侍。其文曰。维崇宁元年。岁次壬午六月七日。参徒比丘惠方。谨以大虚为盘。万像为馔。致祭于死心和尚之灵。混元之精。廓尔发生。气孕南方。刚烈焕明。两踞猊座。祖令严行。一旦拂衣。衲子趋瞠。峻机电卷。孰敢论评。入烦恼海。现涅槃城。随机发药。省彼狂酲。含光育德。混入枯荣。得大自在。游戏寰瀛。一法若有。万像峥嵘。尚亨。噫。死心平生诃佛骂祖。气盖诸方。故丛林目为新孟八。及退藏于密。则自处固不轻矣。而于师弟子之间。乃为儿戏事。又岂可以常情测度哉。
　　翰林学士杨公大年。由秘书监出牧汝州。时广慧有琏禅师在焉。公至。首谒之。问曰。布鼓当轩击。谁是知音者。琏曰。来风深辨。公曰。恁么则禅客相逢只弹指。琏曰。君子可入。公应喏喏。及相与夜话。琏曰。秘监曾与谁语及此事来。公曰。曾问云门谅监院。两个大虫相咬时如何。谅对以一合相。亦尝自著语曰。我只管看。未审恁么道。还得也无。琏曰。老僧即不然。公曰。请别道看。琏以手作拽鼻孔势曰。这畜生。更勃趒。公于言下知有。遂酬酢达旦。自是咨询经于半载。碍膺之物嚗然而释。乃与尊宿激扬机语裒而号汝阳禅会集。因自著叙曰。粤以达磨西来。少林壁观。心灯续照。信衣密传。逮六世而花果乃成。流诸方而苇麻斯众。随机有得。证道同归。虽性地恒明。而言枢差别。师承异禀。体用致殊。河兽深浅。非观慧而孰分。城乳醇醨。亦法味之随变。差毫发而弥隔。滞筌罘而易分。自南岳怀让为曹溪嫡子。让传马祖道一。一传百丈怀海。海传黄檗希运。运传临济义玄。玄传兴化存奖。奖传汝州南院颙。颙传风穴延沼。沼传首山念。念传广慧元琏。琏于曹溪为十世。爰有俗士。潜心空谛。勤求知识。多历年所。滞于言句。迷乎物我。羁官之故。宿缘是契。咨询辨索。渺弥时序。恍然启悟。洞见真常。有法昭者。传法于叶县归省。省亦嗣于念。居多集会。形于问答。扣侍座隅。随时疏录。属有好事。传布襄阳。南雍名区。招提并列。大士间出。一音迭吼。互为主伴。更有酬对。其谷隐绍远．玉泉守珍。同嗣石门彻。白马令岳嗣先白马伦。普宁归道嗣德山密。正庆惠英．鹿门山主惠昭同嗣云居齐。凡六大士洎广教省。并存言唱。用咨提振。仍复讨历遗集。详求昔范。或尽相善。或虚其对。有别语焉。有代语焉。往哲深意。初心勤请。或教举其要。或显其旨。有拈语焉。有垂语焉。蹑前以申问者。列为进语。因时而兴论者。备诸辨语。后有同参之净侣。经途之禅客。公斋胥会。精庐环坐。随方扣击。寻常应报者。或用掇集以布于同志。凡十有三卷云尔。呜呼。六一居士谓公以文章擅天下。然性刚劲寡合。观夫公斋务简与宗师激扬萃集机语。布于同志。以其所存。实圣贤高致也。
　　温州江心龙翔肱禅师。天资严重。能踪迹其师高庵悟公之为人。其偈句亦精妍。丛林颇传诵之。因谢事龙翔。游雁荡。戏题龙鼻水以见意曰。雨足云收得暂闲。谩将头角寄空山。鼻端一滴无多子。引得人人到此间。肱后住筠阳洞山。退寓云居三塔而终。然云居乃受道之地。流行坎止。任之以缘。复与高庵冥会。此非偶然耳。
　　黄龙庵主者。初承南禅师遗命。领住山缘十有二白。于法席正盛时。毅然谢事。居西园。以晦名其堂。且曰。吾所辞者世务耳。今欲专行佛法也。于是榜其门曰。告诸禅学。要穷此道。切须自看。无人替代。时中或是看得因缘。自有欢喜入处。却来入室吐露。待为品评是非浅深。如未发明。但且歇去。道自现前。苦苦驰求。转增迷闷。此是离言之道。要在自肯。不由佗悟。如此发明。方名了达无量劫来生死根本。若见得离言之道。即见一切声色．言语．是非。更无别法。若不见离言之道。便将类会目前差别因缘以为所得。只恐误认门庭目前光影。自不觉知。翻成剩法。到头只是自谩。枉费心力。宜乎昼夜克己精诚。行住观察。微细审思。别无用心。久远自然有个入路。非是朝夕学成事业。若也不能如是参详。不如看经持课度此残生。亦自胜如乱生谤法。若送老之时。敢保成个无事人。更无佗累。其余入室今去。朔望两度却请访及。绍兴庚申冬。获斯榜于南荡空禅师处。空嗣死心。能详晦堂平居行事。然须学者渴法。乃与开示。以朔望为准。殆谓是也。
　　保宁玑道者。元祐间。住洪州翠岩。时无尽居士张公漕江西。绝江访之。玑逆于途。公遽问曰。如何是翠岩境。对曰。门近洪崖千尺井。石桥分水绕松杉。公曰。寻常只闻师道者之名。何能如是只对乎。玑曰。适然耳。公笑而长哦曰。野僧迎客下烟岚。试问如何是翠岩。门近洪崖千尺井。石桥分水绕松杉。遂题于妙高台。今有石刻存焉。
　　三祖会禅师者。天资敬严。临众烦苛。故丛林无善誉色。目之为会魔子。因持钵归。示众。举。世尊入舍卫乞食至。须菩提白佛言。希有世尊。此者山僧至深村陕路。一婆子亦乘轿来。不免各下轿而过。婆子问曰。和尚向甚处去。遂对以持钵去。婆子云。哑著甚来由。大众。你且道这婆子言哑著甚来由。与须菩提叹希有世尊。是同是别。若道同。甚么处是同。若道别。未具衲僧眼在。会乃天衣怀公之嗣。缘虽不稔。而机辩逸挌。乌巨行公固尝称其作略似临济下金刚眼睛．狮子爪牙者。盖此老亦服膺矣。
　　天童觉禅师。因岁暮过卫寺丞进可之庐。有堂曰六湛。盖取楞严六处休复同一湛然之义。且觅偈发挥其旨。觉即赋曰。风澜未作见灵源。六处亡归体湛存。诸法性空方得座。一弹指顷顿开门。寒梅篱落春能早。野雪棂牕夜不昏。万像森罗心印印。诸尘超豁妙无痕。妙喜老师自径山继至。卫命和之曰。非湛非摇此法源。当机莫厌假名存。直须过量英灵汉。方入无边广大门。万境交罗元不二。六牕昼夜未尝昏。翻思庞老事无别。掷剑挥空岂有痕。世俗名堂室。必于儒书。意在燕休闲适而已。其欲资坐进此道。取于佛经。盖亦鲜矣。所以天童赋偈美之。径山依韵和之。是皆指以入道捷径。略不少惜眉毛耳。
　　西蜀显禅师者。落发师乃绍觉白公。有偈送之南游曰。古路迢迢自坦夷。临行不用更迟疑。佗时若到诸方日。为我分明举似伊。既至海会。参礼演和尚。一日。演语曰。我固知你见处。只是未过白云关。是时圜悟为侍者。显密以白云关意扣之。圜悟曰。你但直下会取。已而。演自城归。显偕圜悟入城。相值于兴化。演曰。记得在那里相见来。显曰。全火只候。演顾圜悟曰。这汉饶舌矣。由是机语相契。久而辞归蜀。演为小参曰。离乡四十余年。一时忘却蜀语。禅人回到成都。切须记取鲁语。显旋成都。绍觉住昭觉。使显应长松之命。开堂拈香曰。一则炉鞴功精。一则磨淬极妙。二功并著。理孰为先。不见道。本重末轻。当风可辨。此香奉为绍觉和尚。爇向炉中。令教普天匝地。置沟塞壑。使天下衲僧无出气处。呜呼。言浮其实。欲隐弥露。无乃计之左乎。其与一宿觉盖相万也。至于[癸-天+虫]善戴嵩之笔。故丛林目为显牛子。既以小技溷掩道望。以故情谬紊师承而为后世矜式。其可耶。
　　邵武吴学士。讳伟明。字元昭。参道于海上洋屿庵。与弥光藏主为法友。别去未几。于南剑道中有省。乃颂妙喜老师室中所问十数因缘。今纪其一曰。不是心。不是佛。不是物。通身一穿金锁骨。赵州参见老南泉。解道镇州出萝卜。遂致书以颂呈。谓不自谩也。妙喜即说偈证之曰。通身一穿金锁骨。堪与人天为轨则。要识临济小厮儿。便是当年白拈贼。继而光往邵武相访。亦和之曰。通身一穿金锁骨。正眼观来犹剩物。纵使当机觌面提。敢保居士犹未彻。妙喜亦尝谓元昭有宗师体裁。又称光为禅状元。谅其然乎。以之追踪丹霞．庞老故事。可无愧也。
　　虎丘隆禅师。道貌如甚懦者。与圜悟禅师潭之道林法席。一日。圜悟开曰。见见之时。见非是见。见犹离见。见不能及。遂竖起拳云。见么。隆曰。见。圜悟曰。头上安头。隆于言下领旨。寻俾掌藏教。有问圜悟曰。隆藏主柔易如此。何能为哉。圜悟曰。瞌睡虎耳。及住虎丘。道大显著。因追绎白云端和尚立祖堂故事。乃曰。为人之后不能躬行遗训。于义安乎。遂图像奉安。题赞于上。达磨。曰。阖国人难挽。西携只履归。只应熊耳月。千古冷光辉。百丈。曰。迅雷吼破澄潭月。当下曾经三日聋。去却膏肓必死疾。丛林从此有家风。开山明教大师。曰。春至百花触处开。幽香旖旎袭人来。临风无限深深意。声色堆中绝点埃。呜呼。百丈创立禅规以来。丛林卒不至于阤废。实本于此。白云以百丈配享达磨。有识靡不韪其议。可谓知本矣。隆既能遵行奉先之礼。又从而为赞发明其道。有足多也。
　　灵源禅师。居黄龙昭默堂。与东湖居士徐师川夜话。遂及陈述古尝对东坡谈禅。东坡谓其如说食龙肉。且以自所论若食猪肉。实美而真饱也。灵源曰。此乃东坡早岁趁后发言。不觉负堕。当为明之。于是成二偈。东坡笑说吃龙肉。舌底那知已咽津。能省咽津真有味。会言龙肉不为珍。又曰。何知龙肉即猪肉。细语粗言尽入神。惜彼当年老居士。大机曾未脱根尘。师川笑曰。至哉斯言。惜老坡不闻也。噫。东坡诗有前身自是卢行者之句。盖自知从佛祖中来矣。然较所学于述古。可谓前言戏之耳。灵源欲杜其从而作说者。以偈辨明。厥有旨哉。
　　兴元府吴恂。字德夫。以元丰元年任豫章法曹。时郡帅王观文韶迎晦堂和尚入城。馆于大梵院而咨心要。吴亦往参扣。晦堂曰。公平生学解记忆多闻即不问。父母未生已前道将一句来。吴窘无以对。遂于行住坐卧提撕此语。忽自知有。而机莫能发。乃阅传灯录。至邓隐峰倒卓而化。其衣顺体不褪。深以为疑。自是遍问尊宿。或答以神通妙用。或答以般若力资。疑终不释。复趋晦堂而问之。晦堂笑曰。公今侍立。是顺耶。是逆耶。吴曰。是顺。晦堂曰。还疑否。吴曰。不疑。晦堂曰。自既不疑。何疑于彼。吴于言下大彻。尝有二偈题于晦堂。中无门户四无旁。学者徒劳捉影忙。珍重故园千古月。夜来依旧不曾藏。又庐峰居士旧门人。邈得师真的的亲。大地撮来成个眼。翻腾别是一般新。晦堂有偈送之。海门山险绝行踪。踏断牢关信已通。自有太平基业在。不论南北与西东。噫。吴为府椽。能自公余暇质疑于尊宿。与一行作吏。此事便废者。远矣。是时丛林皆颀慕其风采。亦可谓特立之士。林间录以德夫为敦夫。无乃误耶。
　　潜庵源禅师。初谒泐潭月和尚。月问曰。自何而来。作个甚么。源曰。近离洪州。欲学佛法。月曰。殿里有。去学取。源曰。今日撞著个泥堆。月曰。白日里见鬼。源便喝。既而趋黄檗与南禅师法席。源为人。外若简淡而中敏。南公喜之。命执侍最久。而源侍者之名遂著丛林。尝颂三关话曰。拈一放一。乌光黑漆。打破画瓶。青天白日。欲识鹫峰峰上机。摩诃般若波罗蜜。年逾八十而丧明。学者益亲附之。有欲版其语要流通。源设拒曰。若吾语深契佛祖。从今百日间目复有明。则副汝请。如期果愈。缁素赞喜曰。得非般若之验欤。寿九十有六而迁寂。建炎己酉冬。讫后事不数日。虏犯洪城。杀戮无噍类。源不罹斯厄。非道德所致耶。
　　明州智朋禅师。初为宝峰持钵。至焦山。时方丈成枯木与照阐提俱嗣芙蓉楷公。先后得法。未尝相识。成问朋曰。宝峰有何言句。朋即呈照自题肖像曰。雨洗淡红桃萼嫩。风摇浅碧柳丝轻。白云影里怪石露。流水光中枯木春。咦。你是何人。成偁赏之曰。今日方知宝峰亲见先师来。又指以问朋曰。汝会么。朋曰。不会。成曰。汝记得法灯拟寒山否。朋遂诵。至谁人知此意。令我忆南泉。于忆字处。成遽以手掩朋口曰。住。住。朋豁然有省。朋后出世衡州花药。为照之嗣。寻迁婺州天宁。先是。崇宁二年。诏州郡建禅苑。以万寿配纪元为额。于时有致法门兴衰之庆于妙湛禅师。妙湛谢之曰。乃今而后。安得明眼尊宿三百六十员布于天下耶。第恐法门衰由是矣。至政和元年。改崇宁为天宁。朋之住天宁。在绍兴七年。陈侨寓混肴于有司。遂奉　圣旨。改报恩广孝。得专一追崇指挥。逮十五年。易广为光。盖事权舆于朋矣。故录朋能推广　圣孝于无垠。而并记妙湛之言。妙湛住雪峰而终。
　　死心禅师。绍圣间。住江西翠岩。法堂后有齐安王祠。威灵甚著。死心徙祠于院西偏。即址以建丈室。设榻燕寝。蟒蟠身侧。叱去复来。夜以为常。一夜将三鼓。梦冠裳者涌谒。极陈迁居非所乐。欲假庄丁六十辈南游二广。死心在梦诺之。居无何。庄丁家疫疠大作。物故如数而后已。遂设问于学徒曰。且道果有鬼神乎。若道有。又不打杀死心。若道无。庄丁为甚么死。时下语鲜有契者。适楚源首座自宝峰真净会中来。死心如前问之。源曰。甜瓜彻蒂甜。苦瓠连根苦。死心笑而已。源应机钝甚。寂音目为源五斗。盖开口取气炊熟五斗粟。方能酬一转语。妙喜老师[癸-天+虫]尝为源见知。因谒李商老。逾年而归。源让之曰。哑荒了也。岂不念无常迅速乎。老师晚年常以此语学徒。且谓当时不觉汗下。呜呼。宝峰号江西法窟。源于其间持维挈纲。激励英俊。亦不失陈蒲鞋之为人也。
　　赣州显首座。赋性高逸。机辨自将。保宁勇禅师以子育之。因示以神剑颂。提得神锋胜太阿。万年妖孽尽消磨。直饶埋向尘泥里。争奈灵光透匣何。显曰。谩效颦亦提得一个。勇曰。何不呈似老僧。显便举云。凛凛寒光出匣时。乾坤闵烁耀闪辉。当锋坐断毗卢顶。更有何妖作是非。勇曰。忽遇天魔外道来时如何。显以坐具便摵。勇作倒势。显拂袖而行。勇曰。且来。显曰。且待去掘窟。勇笑而已。寻谒端禅师于白云。端偁于众。待以犹子之礼。一日。端与净居瑶公游水磨。显偕数衲先在。遂侍端右。瑶曰。显兄且莫妨稳便。端曰。从佗在此听说话。显曰。不曾带得标手钱来。便行。二老相顾。为之解颜。既而游湘西。寓鹿苑。真如禅师使之分座摄纳。久而归赣上。或传住西堂而终。显之参保宁。如太原孚在雪峰。及趋白云。似大禅佛到霍山。虽具有体裁。何竟无闻哉。得非溪边老妪唤其旧名耶。
　　佛鉴禅师。元符二年。首众僧于五祖。于时太平灵源赴黄龙。其席既虚。灵源荐佛鉴于舒守孙鼎臣。遂命之出世。演和尚付法衣。佛鉴受而捧以示众曰。昔释迦文佛以丈六金襕袈裟披千尺弥勒佛身。佛身不长。袈裟不短。会么。即此样。无佗样。自是一众悚服。及礼辞次。演曰。大凡应世。略为子陈其四端。虽世俗常谈。在力行何如耳。一．福不可受尽。福尽则必致祸殃。二．势不可使尽。势尽则定遭欺侮。三．语言不可说尽。说尽则机不密。四．规矩不可行尽。行尽则众难住。其词质而理优。足以救过远恶。亦犹药不在精粗。愈病者为良耳。
　　明州启霞宏禅师。秀峰祥公之嗣。为人刚峭。不妄言笑。故有铁面之名于丛林。尝著法宝传三卷。乌巨行公为序冠其端。略曰。凡禅门正法眼藏皆见于传。有引以叙其机缘。有颂以显其宗要。学者览之。宗要明而机缘得矣。兹可见传之大概。然启霞介于天童．育王之间。衲子过门。必与勘验。一日。有僧称衡阳人。与师同里闬。侍者通谒。宏拽杖且行且语曰。不去参禅学道。来认乡人。讨个甚么。僧拟议。即以杖打出。其摄物类如此。院之山林深秀。有贵人卜葬所。亲迎柩至。宏坚卧其穴。不克丧事。郡守仇待制遣人谕之曰。千年常住一朝僧。长老何苦争耶。宏曰。不可以一朝僧坏千年常住。贵人亦贤者。善其言而改图。又行事类如此。宏虽缘不胜。而以千年常住为己任。足可羞结情固位者之颜矣。至于刚正之操。勤俭之德。挺挺有祖风烈。可谓大沩喆公之有孙也。
　　冯给事济川。绍兴八年。随僧夏于径山。因题枯髅图曰。形骇在此。其人何在。乃知一灵。不属皮袋。妙喜老师见而谓之曰。公何作此见解耶。即和曰。只此形骇。即是其人。一灵皮袋。皮袋一灵。冯于是悚然悔谢。是时。堂中首座九仙清禅师亦继之曰。形骸在此。其人何在。日炙风吹。掩彩掩彩。清乃惠日雅公之嗣。
　　宝峰阐提照禅师。有法语五则。示其宗旨。以付聪藏主。一曰。曹山立四禁。尽衲僧命脉。透得过。切忌依倚将来。了事人。须别有生机一路。二曰。衲僧向异类中行履。先德道异类堕。此是了事人病。明安道。须是识主始得。三曰。阐提寻常向人道。不得参禅。不得学佛。只要伊如大死人。只恐闻此语。作无事会。作无法可当情会。正是死不得。若是死得。决不肯作这般见解。佗时为人。切宜子细。四曰。吾家立五位为宗。往往人以理事明。以寂照会。以能所见。以体用解。尽落今时。何得名为教外别传之妙。生死路头。那个是得力处。总不恁么时。如何卜度即不中。五曰。有情故情渗漏。有见故见渗漏。有语故语渗漏。设得无情．无见．无语。拽住便问佗。你是何人。阐提平时不谩许与。而嘱累于聪。其任固重。聪必颖然秀出于门弟子之间者。夫何出世福清之天王。不克行道而终。遂致名亦不闻于丛林也。
　　荐福本禅师。绍兴十年。首众僧于径山。有偈示聪上座曰。毒蛇猛虎当前立。铁壁银山在后横。进既无门退无路。如何道得出常情。聪还鄱阳。取道徽州。谒太守吴元昭。因出似之。吴曰。毒蛇猛虎空相向。铁壁银山谩自横。长笛一声归去好。更于何处觅疑情。吴与本以同参契分。更唱迭和。与夫捉杯笑语为治剧余乐。则有间矣。若非透脱情境。安能尔耶。
　　石霜清素侍者。闽之古田毛岩乃生缘也。晚遁湘西鹿苑。以闲淡自牧。兜率悦公时未出世。与之邻室。有客惠生荔支。悦命素曰。此乃老人乡果。可同饷也。素慨然曰。自先师去世。不见此矣。悦从而问之。师为谁耶。对以慈明。悦乃乘闲致密。款其绪余。素因问。子曾见何人。悦以真净文和尚告之。素曰。文又见谁耶。悦曰。南禅师。素曰。南匾头在石霜不久。其道盛如此。悦益骇异。寻袖香咨扣。素曰。吾福解缘寡。岂可为人师。但子之见解试吐露看。悦即具陈。素云。只可入佛。不可入魔。须知古德谓。末后一句。始到牢关。悦拟对。又遽问以。无为如何说。悦又拟对。而素忽高笑。悦恍然有得。故尝以语无尽居士张公。逮崇宁三穓。寂音尊者谒无尽于峡州善溪。无尽曰。昔见真净老师于皈宗。因语及兜率所谓末后句。语尚未终。而真净忽怒骂曰。此吐血秃丁。脱空妄语。不用信。既见其盛怒。不敢更陈曲折。然惜真净不知此也。寂音曰。相公惟知兜率口授末后句。至于真净老师真药现前而不能辨。何也。无尽骇曰。真净果有此意耶。寂音徐曰。疑则别参。无尽于言下顿见真净用处。即取家藏真净肖像展拜。题赞其上。以授寂音。曰。云庵纲宗。能用能照。冷面严眸。神光独耀。孰传其旨。觌露唯肖。前悦后洪。如融如肇。厥后有以赞镵石于仰山。寂音亦有二偈示悦之侍者智宣。云。素公死后闲名在。末后句如黄石书。杀尽英雄人不见。子房两眼似愁胡。又曰。无为两字如何说。开口知君病转深。试问旧时宣侍者。不言不语笑吟吟。噫。悦能扣素而不能忘其辙迹。致无尽随堕其中。非寂音发真净瞑眩之药。何能愈无尽膏肓之疾耶。信宗师为人各有惠利。岂易测其涯涘哉。
　　佛眼远禅师。初至海会。依演和尚。以己事咨决者屡矣。演只语之曰。我不如你。你自会得好。或曰。我不会。我不如你。远莫涯其意。久而复扣曰。今会中谁可亲近。演曰。有元礼首座。来时只向伊道。衲僧须具缁素眼始得。及闻我上堂道同门出入。宿世冤家之语。遂有省。子若乞教于礼。必须获益。及请问。礼乃以手引远之耳绕围炉数匝。且行且语。你自会得好。远曰。有冀开发。却尔相戏。岂法施之式哉。礼曰。汝佗日悟去。方知今日曲折。已而。寒夜孤坐拨炉。见火一豆许。恍然自喜曰。深深拨。有些子。平生事。只如此。遽起。阅机上传灯录。适当破灶堕因缘。洞符所证。圜悟因诣其寮。举青林搬土话验之。且谓。古今无人出得。远曰。有甚么难出。圜悟曰。只如佗道铁轮天子寰中旨。又作么生出。远曰。我道帝释宫中放赦书。圜悟退而语朋旧曰。喜远兄便有活人句也。其后。远之嗣子乌巨行公有颂发挥海会之语曰。我不会兮不如你。达磨当门缺两齿。满堂无限白苹风。明明不自秋江起。又曰。我不会兮不如你。堪笑千花生碓觜。善财谩说百城游。何曾踏著自家底。
　　仰山伟禅师者。平时机语丛林鲜传。其见于仰山祖堂自赞曰。吾真难貌。班班驳驳。拟欲安排。下笔便错。又塔铭载示众曰。道不在声色。而不离声色。凡一语一默．一动一静。隐显纵横。无非佛事。日用现前。古今凝然。理何差互。妙喜老师谓其是讲因明．百法．起信等论。师及参得禅了。开口更不著经论一字。以其说禅方于云盖老智云。
　　端和尚。于皇祐四年寓归宗书堂。郭功甫任星子主簿。时相过从。扣以心法。逮端住承天。迁圆通。郭复尉于江州德化。往来尤密。端移舒州白云海会。郭乃自当涂往谒。端问曰。牛醇乎。对曰。醇矣。端遽厉声叱之。郭不觉拱而立。端曰。醇乎。醇乎。于是为郭升堂而发挥之曰。牛来山中。水足草足。牛出山去。东触西触。又不免送之以偈曰。上大人。丘乙己。化三千。可知礼。未几。示寂。郭为铭其塔。略曰。师之道。超佛越祖。师之言。通今彻古。收则绝纤毫。纵则若猛虎。可谓知言矣。昔人逢僧。话得半日之闲。尚见于诗。况学牧牛卒致乎醇。自载于塔碑。亦不为过。
　　无尽居士。见兜率悦禅师。既有契证。因询晦堂家风于悦。欲往就见。悦曰。此老只一拳头耳。乃潜奉书于晦堂曰。无尽居士世智辨聪。非老和尚一拳垂示。则安能使其知有宗门向上事耶。未几。无尽游黄龙。访晦堂于西园。先以偈书默庵壁曰。乱云堆里数峰高。绝学高人此遁逃。无奈俗官知住处。前驱一喝散猿猱。徐扣宗门事。果示以拳头话。无尽默计不出悦之所料。由是易之。遂有偈曰。久响黄龙山里龙。到来只见住山翁。须知背触拳头外。别有灵犀一点通。灵源时为侍者。寻题晦堂肖像曰。三问逆摧。超玄机于鹫岭。一拳垂示。露赤体于龙峰。闻时富贵。见后贫穷。年老浩歌归去乐。从教人唤住山翁。黄太史鲁直闻而笑曰。无尽所言灵犀一点通。此藞苴为虚空安耳穴。灵源作偈分雪之。是写一字不著画。嗟乎。无尽于宗门可谓具眼矣。然因人之言。昧宗师于晦堂。鉴裁安在哉。悦虽得无尽。乐出其门。其奈狭中媢忌。为丛林口实也。
　　死心禅师。以大观元年丁亥九月从洪帅李景直之命住黄龙山。明年。揭榜于门曰。仰门头行者。宾客到来。划时报覆。即不得容纵浮浪小辈到此赌博。常切扫洒精洁。凡置三门者。何也。即空．无相．无作三解脱门。今欲登菩提场。必由此门而入。然高低普应。遐迩同归。其来入斯门者。先空自心。自心不空。且在门外。戊子九月十八日。死心叟白。死心平日。佛祖在所诋诃。而于宾客不立涯岸如此。其言典而严。简而悉。于世出世间两得之矣。若使守法任者。具如是施为。何虑丛林之不振耶。
　　程待制智道．曾侍郎天游。寓三衢最久。而与乌巨行禅师为方外友。曾尝于坐间举东坡宿东林。闻溪声。呈照觉总公之偈。溪声便是广长舌。山色岂非清净身。夜来八万四千偈。它日如何举似人。程问行曰。此老见处如何。行曰。可惜双脚踏在烂泥里。曾曰。师能为料理否。行即对曰。溪声广长舌。山色清净身。八万四千偈。明明举似人。二公相顾叹服。吁。登时照觉能奋金刚椎。碎东坡之窠窟。而今而后。何独美大颠门有韩昌黎耶。虽乌巨向曾．程二公略露锋铓。岂能洗丛林噬脐之叹哉。
　　苏州定慧信禅师。蚤以百丈野狐颂得丛林之誉。其颂曰。不落不昧。二俱是错。取舍未忘。识情卜度。执滞言诠。无绳自缚。春至花开。秋来叶落。错。错。谁知普化摇铃铎。又贻老僧曰。俗腊知多少。庞眉拥毳袍。看经嫌字小。问事爱声高。暴日终无厌。登阶渐觉劳。自言曾少壮。游岳两三遭。信为明眼宗匠。此乃其游戏耳。然品题形貌之衰惫。摸写情思之好尚。抑可谓曲尽其妙矣。
　　枢密蒋公颖叔。与圆通秀禅师为方外友。公平日虽究心宗。亦泥于教乘。因撰华严经解三十篇。颇负其知见。元丰间。漕淮上。至长芦访秀。而题方丈壁曰。余凡三日遂成华严解。我于佛法有大因缘。异日当以此地比觉城东际。唯具佛眼者当知之。于时。秀辨之曰。公何言之易耶。夫华严者。圆顿上乘。乃现量所证。今言比觉城东际。则是比量。非圆顿宗。又云异日。且一真法界无有古今。故云十世古今始终不离于当念。若言异日今日。岂可非是乎。又云具佛眼者方知。然经云平等真法界。无佛．无众生。凡圣情尽。彼我皆忘。岂有愚智之异。若待佛眼。则天眼．人眼岂可不知哉。公于是悔谢。及秀示寂。公以文祭之曰。方外之友。唯余与师。念昔相见。一语投机。师来长芦。我漕淮沂。亦复交臂。笑言熙怡。我论华严。师为品题。陷虎机缘。脱略径畦。曷为舍我先其往。而蔬奠致诚。庶其歆之。呜呼。公于华严非素业矣。而欲追踪枣柏大士。游普贤行愿海。未免背驰。秀不敢孤方外契。为之辨明。然一字之师。似可羞张回浪称于齐己也。
　　襄阳谷隐显禅师。生于西蜀安枢密之别业田丁家。南游。参仰山伟公。因致问。如何是佛向上事。伟对以日出东方。夜落西。显复进语。东方向上。更望指示。语未竟。而伟便打。于是有省。及住谷隐。以仰山忌日。对灵拈香曰。仰面不见天。低头不见地。不知大仰来不来。一炷旃檀表勤意。显为人诚至。道学纯正。安公尝携家属致拜。且语人曰。不意有一佛出吾家地上。遂奏净觉禅师号。以伸敬焉。盖取其蕴。略其所出。可谓道在一介。则一介重也。
　　潭州云盖智和尚。居院之东堂。政和辛卯岁。死心谢事。黄龙由湖南入山奉觐。日已夕矣。侍僧通谒。智曳履且行且语曰。将烛来。看其面目何似生而能致名喧宇宙。死心亦绝叫。把近前来。我要照是真师叔。是假师叔。智即当胸驱一拳。死心曰。却是真个。遂作礼。宾主相得欢甚。及死心复领黄龙。至政和甲午十二月十五日示寂。时智住开福。得其讣音。即升座曰。法门不幸法幢摧。五蕴山中化作灰。昨夜泥牛通一线。黄龙从此入轮回。侍僧编次。易入为出。智见而大诟。是时智年九十。可谓宗门大老矣。视死心为犹子。闻讣叹法幢之摧。盖前辈以法道故。今则不然。生誉死毁与市辈无异。真可羞也。
　　泉州教忠光禅师。与李参政汉老在小溪云门庵妙喜会中。有同参契分。李因致光住教忠功德院。其疏有三拜顿忘师弟子。一口吞尽佛众生之句。为丛林传诵。既而李病将革。以偈寄光。曩岁曾经度厄津。深将法力荷云门。如今稍觉神明复。拟欲酬师不报恩。光即和之。胡床稳坐已通津。何处更寻不二门。八苦起时全体现。不知谁解报深恩。李得其报。阅罢而逝。其处生死之大变。泊然不乱。而言神明还复。可见平日所养矣。东坡谓生死之际不容其伪。李殆庶几焉。
　　李文和公。大中祥符间。尝作二句颂。寄朱发运正辞。是时许郎中式亦漕淮南。朱遂以李颂示许。相与联成四句曰。参禅须是铁汉。著手心头便判(李)。雨催樵子还家(朱)。风送渔舟到岸(许)。仍命浮山远公和之。曰。参禅须是铁汉。著手心头便判。通身虽是眼睛。也待红炉再锻。锄麑触树迷封。豫让藏身吞炭。鹭飞影落秋江。风动芦花两岸。文和公寻复自和曰。参禅须是铁汉。著手心头便判。直趣无上菩提。一切是非莫管。今唯传后一颂而已。然世谓士夫学禅只资谈柄。亦宗知文和之唱。诸公之和。其语俓正。有宗师体裁也哉。
　　明州和庵主。从南岳辨禅师游丛林。以为饱参。及逸居雪窦之前山栖云庵。有志于道者。多往见之。雪窦主者。嫉其轧己。因郡守周舍人闻其名而问之。对云。一常僧耳。和遂题三偈于壁。徙居杖锡山。一曰。自从南岳来雪窦。二十余年不下山。两处居庵身已老。又寻幽谷养衰残。二曰。十方世界目前宽。抛却云庵过别山。三事坏衣穿处补。一条梨杖伴清闲。三曰。黄皮裹骨一常僧。坏衲蒙头百虑澄。年老懒能频对客。攀萝又上一崚嶒。和之清名高德。出自所守。而神蕊形茄亦何与于世。然犹取忌于时。卒致徙居。噫。名德累人。信矣夫。
　　百丈珍禅师。有开山大智禅师赞曰。要识百丈祖师。只这目前便是。若更顾伫思量。何止落在第二。向未遭喝已前识渠面目。寻扭住作声时。全无巴鼻。谁云马驹踏杀天下人。出得这一个。得恁衰气。元来不直半分。始解儿孙满地。珍乃建阳人。天资和雅。笃为杜多之行。搭以粗缯僧伽梨。韵致高古。由是得珍布衲之名于丛林也。
　　庐山慧日雅禅师。乃真净高弟。尝著禅本草一篇曰。禅。味甘性凉。安心脏。祛邪气。辟壅滞。通血脉。清神益志。驻颜色。除热恼。去秽恶。善解诸毒。能调众病。药生人间。但有大小．皮肉．骨髓．精粗之异。获其精者为良。故凡圣尊卑悉能疗之。余者多于丛林中吟风咏月。世有徒辈多采声壳为药食者。误人性命。幽通密显。非证者莫识。不假修炼。炮制一服。脱其苦恼。如缚发解。其功若神。令人长寿。故佛祖以此药疗一切众生病。号大医王。若世明灯。破诸执暗。所虑迷乱。幽蔽不信。病在膏肓。妄染神鬼。流浪生死者。不可救焉。伤哉。噫。世称韩昌黎。毛颖传以文章为滑稽。若禅本草。宁免并按者欤。先佛号大医王。而修多罗藏得非方书乎。况禅本草从藏中流出。议病且审使药。且亲其有。服食获证大安乐地也必矣。由是观之。雅岂徒然哉。
　　湛堂准禅师与雅公为法门昆仲。因雅述禅本草。乃制炮炙论佐之。曰。人欲延年长生。绝诸病者。先熟览禅本草。若不观禅本草。则不知药之温良。不辨药之真假。而又不谙何州何县所出者最良。既不能穷其本末。岂悟药之体性耶。近世有一种不读禅本草者。却将杜漏蓝作绵州附子。往往见面孔相似。便以为是。苦哉。苦哉。不唯自误。兼误佗人。故使后之学医者。一人传虚。万人传实。扰扰逐其末。而不知安乐返本之源。日月浸久。横病生焉。渐攻四肢。而害圆明常乐之体。自旦及暮不能安席。遂至膏肓。枉丧身命者多矣。良由初学粗心。师授莽卤。不观禅本草之过也。若克依此书。明药之体性。又须解如法炮制。盖炮制之法。先须选其精纯者。以法流水净洗。去人我叶。除无明根。秉八还刀。向三平等砧碎剉。用性空真火微焙之。入四无量臼。举八金刚杵。杵八万四千下。以大悲千手眼筛筛之。然后成尘尘三昧。炼十波罗蜜为圆。不拘时候。煎一念相应汤。下前三三圆。后三三圆。除八风二见外。别无所忌。此药功验不可尽言。服者方知此药深远之力。非世间方书所载。后之学医上流试取禅本草观之。然后依此炮制。合而服之。其功力盖不浅也。妙喜老师曰。湛堂读诸葛孔明出师表。而知作文关楗。遂著罗汉疏．水磨记．炮炙论。呜呼。尊宿于世间学尚尔其审。况出世间法乎。若夫炮炙论。文从字顺。详譬曲喻。而与禅本草相为表里。非真起膏肓必死之手。何能及此哉。
　　鼎州灵岩安禅师。为人奇逸。机辨自将。佛性泰公未出世时。安以师事之。及泰住德山。遣安通嗣书于蒋山圜悟禅师。尔时。圜悟坐于丈室。安捧书趋前。圜悟曰。千里驰达。不辱宗风。公案现成。如何通信。安曰。觌面相呈。更无回互。圜悟曰。此是德山底。那个是专使底。安曰。岂有第二人耶。圜悟曰。背后底聻。安便度书。圜悟曰。作家禅客。天然犹在。安曰。分付与蒋山。乃下通首座大众书于僧堂前。首座问曰。玄沙白纸。此自何来。安呈起书曰。见么。首座遂引手摄。安复执却曰。久默斯要。不务速说。今日拜呈。幸希一鉴。首座便喝。安曰。作家首座。首座又喝。安打一书。首座拟议。安曰。未明三八九。不免自沉吟。又以书打一下曰。接。圜悟与佛眼禅师立于法堂。且盼甚作略。圜悟厉声曰。打我首座死也。佛眼曰。官马厮踏。有甚凭据。安曰。说甚么官马厮踏。正是龙象蹴踏也。圜悟曰。唤来。唤来。安复至法堂上。圜悟曰。我五百众中首座。你为甚么打佗。安曰。和尚也吃一顿始得。圜悟顾佛眼吐舌而已。佛眼曰。未在。乃顾安而问曰。只如空手把锄头。步行骑水牛。人从桥上过。桥流水不流。意作么生。安低躬曰。所供并是诣实。圜悟笑曰。元来是家里人。遂至五祖自禅师处。自曰。书里说甚么。安曰。文彩已彰。自曰。毕竟说甚么。安曰。当阳挥宝剑。自曰。近前来。这里不识数字。安曰。莫诈败。自顾侍者曰。这是那里僧。安曰。莫。侍者曰。曾在和尚会下去。自曰。怪得恁么滑头。安曰。曾被和尚钝置来。自遂将书于炉上熏曰。南无三满多没驮喃。安近前弹指而已。安再至蒋山坐夏。圜悟使分座摄纳。秋辞归。圜悟曰。子何所需。安曰。短歌须要十数文。长句只消三两言。圜悟乃以颂嘉赏之曰。使乎不辱命。临机贵专对。安禅捋虎须。著著超方外。不唯明牕下安排。掇向绳床拶险崖。拈椎竖拂奋雄辩。金声玉振犹奔雷。九旬落落提纲宗。衲子济济长趋风。解粘去缚手段辣。驱耕夺食犹雍容。秋风忽作要归去。了却武陵一段事。勃窣理窟乃胸中。行行不患无知己。临行索我送行篇。栗棘蓬与金刚圈。短歌须要十数丈。长句只消三两言。金毛狮子解翻身。个是丛林杰出人。不日孤峰大哮吼。五叶一花天地春。自古禅会以专使为重任。礼貌机辩兼而优为之者。则不辱命矣。安之若此。可不谓全才乎。
