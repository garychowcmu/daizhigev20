南宋元明禅林僧宝传 清 自融撰、性磊补辑

南宋元明禅林僧宝传
　　清自融撰性磊补辑
　　十五卷


　　南宋元明僧宝传序

　　有传教则必有传人。有传人尤必有传书。盖教者道之所由行也。人者教之所由兴也。书者前人之所由□□。□□□所由镜也。是以大道弥沦。□□□。□□得一二人焉。为之眼目。犹贫□□□。□客衣珠。亦终于迷惘而已。苟得其□□。然承当大事。而幻躯易尽。实行就湮。如优昙千年一现。后此何由踵□。所以儒者勒之。传志论赞。以垂来兹。其书传则其人传。其人传则其教始传也。大慈之入震旦也。虽云教外别传不立文字。然而列祖相承。诸宗嗣起。其入道之机缘。登坛之提唱。与涅槃之证据。至今犹若目睹此。觉范僧宝一编。与大川会元。同为梵林之龟鉴也。自是以降数百年来。音徽渐邈。幻津融大师者。为天童密云和尚之孙。弘觉禅师之嗣。志趋刚果。机用弘通。建光明无畏之幢。紫箨之屦常盈。瑞云之竿复竖。予时避乱缑城。特谒老人山中。昕夕咨益。备悉婆心。虽经臣之见智海犹多未解。而死心之于山谷。则真第一相为矣。因得披读所续南宋元明僧宝传。旨深义朗。词博论该。昔范蔚宗谓。迁文直而事核。固文赡而事详。举而似之。洪公之后有融翁。殆即子长之后有孟坚。与末季乌藤白拂。滥觞已极。塔铭行实。称述过情。乃前传所编。仅八十一人。续传亦不逾九十七人。诚慎之也。使诸方有所征信不浮。则悬帝网之珠。光光互映。割师子之乳。滴滴皆真。绍往开来。祖焰重辉。岂独如迁固之以史才见长哉。闻丁未秋。紫箨一炬老人。寝室独存。传稿亦飞入竹林获兔。信乎。弘教苦心。为龙天八部护持。而其人其书之传。固当无尽时矣。谨盥手为之序。
　　康熙丁巳孟秋望日。佛弟子闽莆林友王和南题于瑞云之禅月峰。

　　南宋元明僧宝传序

　　人以文传。文以时贵。其时为人不可忽之时。其文为时不可少之书。广润幻津禅师。常续南宋元明僧宝一传。是矣。予因受政缑城间。尝私取而观之。其书时之法。以宋室南迁。禅林刹竿亦俱南指。初政和间。有国者崇道而抑佛。自称道君皇帝。以天下僧流。蓄发加冠。号为德士。居道之右。及道君蒙尘佛。教复遭北金兀术魔灭。凡在北丛林。无不秽辱焉。然幸禅宗知识。早图南隐者。若不闻也。斯传始自建炎丁未。历毕宋世。应元主运而再兴。又毕元顺逊代。明之高帝成祖。昌隆法域。而沿流不止。于顺治丁亥。共五百二十一年。非人之不可忽时乎。书人之法。始是佛灯珣。盖珣入寂于南宋之初。乃至虎丘大慧密庵无准中峰海舟密云悟雪峤信。为临济一宗。以弘智真歇自得晖全一温天童如净雪窦无印寿昌显圣博山来辈。为洞上一宗。其断桥云门两宗。无不错综其间。非时不可少之人乎。以人若此。以时若彼。其传志之于功。与获麟春秋铁函心史。今古同揆。皆感时愤事。不得已而作之。大有关于道法之替兴。宗绪之绝续。为不刊之书也。岂时节人文可同日语哉。予特序之。以征其志。且表其功云　　　　古闽霍童崔秉镜。

　　南宋元明僧宝传序

　　祖道东来。不立文字。正法眼藏。以心印心。如一灯传灯灯续焰。世俗未免有起而疑之。仲灵嵩禅师。不获已。乃撰定祖图传法正宗记。上之有国者。辄颁信于天下。由此综集传灯之书。亹亹间出。其文不一且繁。譬犹西竺分律部之为五。合而元之本乎一。禅师大川撮诸纲领。灯会其元。会元之出。灯史定矣。灯史既定。则所有言句。莫不起疴拯溺。更何疑滞而不冰泮乎哉。又觉范洪禅师。尝述僧宝传。以为载之空言。莫如见其始终行事。而深切著明也。自嘉祐至政和。据师座者垂千辈。仅八十一人入其章次。其文[打-丁+亥]而精。圆而劲。合撒语之。则诸纲目无有弗备。所备者。祖师大统不易之道也。逮洪公之后。建炎以来。惟济洞二宗法化于世。适明季英灵一时杰出。复有继续统灯之刻出焉。之刻出。其近古之参差疑滞。似又莫能释而定之。何也。其未有得于川之融览洪之博综乎。否则犹有所待而后定之乎。如近刻以海舟慈。先参万峰。暮龄方谒东明旵。盖万峰谢世于洪武辛酉。慈于洪武甲戌年。始生蜀之成都余氏。投大隋山出家。名永慈。年二十八。东谒旵。得法后陆沉牛首。晦迹全焦。四十四岁。开法东山。阅三载。旵公没。旵以衣偈差东明。住持明白庵。送至东山近刻以海舟名普慈。出常熟钱姓。脱白破山。年七十余。方见旵讹哉。明矣。或字经三写。乌焉成焉与。或别有所出。同其名号者耶。余以此质之大方。俱以近刻为然。复请天童吾师弘觉忞老人。吾师出智瑄智玺所立海舟永慈禅师道行碑示予。予疑始决。第不敏因采考宋建炎。以至明末五百岁尊宿。不可唐捐之实录。将成帙。付弟子性磊。令拾遗补辑。共九十七人。目之南宋元明僧宝传。俟命世贤明削而定之。余何敢专焉。紫箨沙门自融自序。

　　南宋元明禅林僧宝传目录

　　(此刻不论宗系惟书法化时代。始自建炎丁未。至顺治丁亥。凡五百二十一年)。

　　卷一
　　佛灯珣禅师　　圆通真际止禅师
　　智通深禅师　　龙牙才禅师
　　(补辑)性空普庵主　　(补辑)龙翔竹庵圭禅师

　　卷二
　　(补辑)祖奇二首座　　护国此庵元禅师
　　或庵体禅师　　(补辑)文殊道禅师
　　(补辑)宏智觉禅师　　真歇了禅师

　　卷三
　　虎丘隆禅师　　应庵华禅师
　　(补辑)大慧杲禅师　　径山大禅明禅师
　　(补辑)育王裕禅师　　(补辑)道场全禅师
　　(补辑)华藏权禅师

　　卷四
　　(补辑)道场辨禅师　　(补辑)乌巨雪堂行禅师
　　慈化普庵肃禅师　　天竺[仁-二+幻]堂仁禅师
　　(补辑)瞎堂远禅师　　湖隐汉颠书记

　　卷五
　　密庵杰禅师　　育王堪禅师
　　(补辑)华藏民禅师　　(补辑)径山印禅师
　　道林渊禅师　　白杨顺禅师
　　径山涂毒策禅师

　　卷六
　　松源岳禅师　　净慈云禅师
　　灵隐善禅师　　龙济鍪禅师
　　净慈自得晖禅师　　北涧简禅师

　　卷七
　　径山无准范禅师　　别山智禅师
　　净慈断桥伦禅师　　径山冲禅师
　　天目礼禅师　　天童如净禅师
　　(补辑)上都华严全一温禅师

　　卷八
　　北平庆寿简禅师　　径山高禅师
　　灵云铁牛定禅师　　说堂闇禅师
　　匡庐一山万禅师　　高峰妙禅师

　　卷九
　　中峰普应本国师　　仰山佛智熙禅师
　　笑隐欣禅师　　雪窦无印证禅师
　　断崖义禅师

　　卷十
　　元叟端禅师　　石屋珙禅师
　　径山虚舟度禅师　　孚中信禅师
　　楚石愚庵梦堂三禅师　　古梅友禅师

　　卷十一
　　伏龙千岩长禅师　　(补辑)龙池宁禅师
　　(补辑)金璧峰禅师　　(补辑)乌石愚禅师
　　(补辑)古鼎铭禅师　　天界金禅师
　　性原明禅师

　　卷十二
　　(补辑)雪峰逆川顺禅师　　万峰禅师
　　虚白旵禅师　　东山海舟慈禅师
　　(补辑)福林度禅师　　瑞岩恕中愠禅师
　　(补辑)松隐茂禅师

　　卷十三
　　(补辑)斗峰璋禅师　　季潭泐禅师
　　天界慧昙禅师　　(补辑)海门则禅师
　　云居呆庵庄禅师　　楚山琦禅师

　　卷十四
　　随州龙泉聪禅师　　笑岩宝禅师
　　(补辑)龙池幻有传禅师　　(补辑)幻也慧禅师
　　法舟济禅师　　(补辑)敬畏空禅师
　　寿昌经禅师

　　卷十五
　　博山来禅师　　湛然澄禅师
　　天童密云悟禅师　　磬山修禅师
　　雪峤信禅师
　　(拾遗)忠州聚云吹万真大师
　　南宋元明僧宝传目录(终)。
　　

　　南宋元明禅林僧宝传卷一

　　　　紫箨山沙门自融撰
　　　　门人性磊补辑
　　　　闽莆林友王较　订

　　佛灯珣禅师

　　禅师名守珣。号佛灯。出吉安州施姓巨族。早岁弃家。得道于太平佛鉴勤公。珣初参广鉴瑛不契。竟谒佛鉴。佛鉴孤硬难入。珣乃封其衾而矢曰。此生不悟。不展此也。于是昼坐宵立。逾七七日。惫甚。适佛鉴垂语曰。森罗万象一法所印。珣踊跃便出法堂。即投灵云。见桃花颂曰。终日看天不举头。桃花烂熳始抬眸。饶君更有遮天网。透得牢关即便休。佛鉴曰。如何是灵云不疑处。对曰。只今觅个疑处。了不可得。曰玄沙道未彻在。那里是未彻处。曰深知和尚老婆心切。佛鉴喜之。会佛果至。鉴称珣见处稳实。且曰。此子自治。严刻密室。如对大宾。后当有造。佛果佯诺。乃私招珣游山。偶到一潭。佛果推珣落水。遽问曰。牛头未见四祖时如何。珣对曰。潭深鱼聚。见后如何。珣曰。树高招风。见与未见时如何。珣曰。伸脚在缩脚里。佛果乃大笑。宣和改元。诏佛鉴住蒋山。佛果移书与鉴。必以珣首蒋山众。由是湖海知名。建炎间。住天圣。开堂时。内翰王公问。三圣逢人则出话。珣笑曰。公曾阅诗否。曰馆务之暇何所不览。珣曰。诗云。湖光潋滟晴遍好。山色空蒙雨亦奇。若把西湖比西子。淡妆浓抹总相宜。王公乃大称。珣于朝待制潘良贵。尝以南泉斩猫话。请益于珣。珣曰。如今士夫说禅说道。秖依著义理便快活。似将钱买油糍。吃了便不饥。其余便道。是瞒他亦可笑也。贵领旨后。以居士身。弘珣之道。珣迁何山。晚居天宁。每怜学者根器不妙。委曲援引。如瓶泻秋河。间有窃议。不遑恤也。尝举婆子烧庵话曰。大凡扶宗立教。须是其人。你看他婆子。虽是个女人。宛有丈夫作略。二十年蓰油费酱。固是可知。一日向百尺竿头做个失落。直得用尽平生腕头气力。自非个俗汉。知几洎乎巧尽拙出。然虽如是。诸人要会么。雪后始知松柏操。事难方见丈夫心。又举沩山一日见野火。乃问道吾。还见火么。曰见。沩曰。从何处起。曰除却经行坐卧。请师别致一问来。沩山休去。乃曰。连天野火了无涯。起处犹来辨作家。眼里瞳人双翳尽。面前遍界绝空花。道吾老也堪夸。且道毕竟从甚处起。汲水僧归林下寺。待船人立渡头沙。有僧问宾中宾。珣答。客路如天远。候门似海深。宾中主。珣答。长因送客处。忆得别家时。主中宾。答相逢不必问前程。主中主。答一朝权祖令。谁是出头人。僧曰。向上宗乘又如何。珣曰。大海若知足。百川应倒流。又尝谓众曰。兄弟若有省悟处。不拘时节。须来露个消息。会雪夜有僧。直扣丈室。珣起秉烛。震威喝曰。雪深夜半。求决疑情。因甚威仪不具。僧顾衣裓。珣便逐出。绍兴甲寅。从天宁归鄣南告寂。侍者请遗偶。珣曰。不曾做得。即逝火浴。舌根不坏。塔于宝应院。珣初在庐山日。有僧彦威。冬月用荻花絮纸衣。珣见大嗔曰。你少年辄求温暖如此。岂有心学道耶。威大惊。退问兄弟。时堂中有荻花衣者。才三四人。皆年七十余矣。
　　赞曰。佛灯于七七之际。顿了大事。圆悟尚剥啄之。何也。如海底珊瑚。不以铁纲举而出之。焉得珍灼于人间世哉。然佛灯以清简之风震一世。足征其源。亦不愧也矣。

　　圆通真际止禅师

　　德止禅师者。世居历阳金紫。徐闳中之季子也。法绍宝峰阐提照禅师。照为简州人。妙龄游方。谒芙蓉楷公于大洪。有得而去。及楷公辞大观之诏。而婴难。照自三吴急趋从之。于途中大悟。楷公遂以投子之谶而系照。是照与丹霞淳辈为伯仲。淳之视师。犹子也。是师与真歇了宏智觉。又雁行焉。师生十岁。不肯知书。多私夜坐。喜公昼寝。其父戏目师。为懵然子。然师双瞳绀碧。神光射人。出语间合圣诰。其父又钟爱之。异于诸子。尝称于门客曰。吾懵然不懵也。师弱冠梦异僧授偈四句。已而有以南安岩主像遗之者。其傍所载。即向梦所授之偈也。自是持念不忘。一切世典过眼即罢之。年二十。随父任漕西洛。每闭阁凝坐。或连朝不许进食。人俱怪其所为。一夜拟吹灯就寝。忽大悟。连吐数偈。其一曰。不因言句不因人。不因物色不因声。夜半吹灯方就枕。忽然者里已天明。于是啸歌自若。人益怪之。其父欲授师世职。师固让于从兄。乃告父曰。某方将脱世纲。不著三界。岂复刺头于名利场中。遂力求出家。其父知师志决。不可以章绶绾也。乃旌师祝发。具苾刍戒。游方数载。名振京师。政和间。机投阐提照公于楚南。宣和三年辛丑。徽宗皇帝以真际师号赐之。壬寅。适江州圆通席虚。朝旨以照补之。照辞圆通。而居泐潭。师遂应诏。代主圆通。圆通当匡庐之名刹。诸山耆德尚未足师名。领院日。俱往观之。升座拈提。众耳皆耸。其语曰。山僧二十年前。两目皆盲。了无所睹。唯是闻人说道。青天之上。有大日轮。照三千大千世界。无有不遍之处。筹策万端。终不能见。二十年后。眼光惭开。又值天色连阴。浓云乱涌。四方观察。上下推穷。见云行时。便于行处作计较。见云住时。便于住处立窠臼。正如是间。忽遇著个多知汉问道。莫是要见日轮么。何不向高山顶上去。山僧却征宅道那里。是高山顶上。他道。红尘不到处。是诸仁者好个端的消息。还会么。长连床上佛陀耶。又曰。昨夜黄面瞿昙。将三千大千世界来。一口吞尽。如人饮汤水。踪迹不留。应时消散。当尔时。诸大菩萨声闻罗汉。及与一切众生。尽皆不觉不知。唯有文殊普贤瞥然觑见。虽然得见。渺渺茫茫。恰似向大洋海里。头出头没。诸人且道。是甚么消息。若也简点得破。许你顶门。具一只眼。师住圆通。今古法门。所积之废。无不备举。而整顿之。然以身度人。使人易行。矫清卖高之条。师弗取也。选职任事。以德不以才。尝叹曰。宁缺人而废事。过在一时。若能事而败化。则遣臭万世矣。以故衲子游泳于圆通。如鱼相忘于江湖。南宋绍兴五年乙卯示寂。阇维烟焰所及。悉有设利。诸方称师身后佛事。与宝峰照公。皆乘大愿而来者也。照公先于建炎二年示寂。其阇维亦得设利无数。舌齿不坏。师之设利。塔于司空山。分窆叠石原。照公设利。则塔泐潭之西峰矣。

　　智通深禅师

　　禅师名景深。台州王氏子。幼喜林泉。不乐城居。每玩名山图志。恍若身游。年十八。竟走紫箨山之广度院。求度于德芝沙门芝爱。其标帜不凡。即为披剃。广度为东南禅窟。瓢笠挂搭者不绝。深辄闻少室宗风。辞芝行脚。芝难之。深泣告曰。日月迫人。速如转毂。生死事大。敢自放乎。芝悯而遣之。深出岭而心誓曰。此去若不发明大事。以报四恩非须眉丈夫也。遂扣净慈象之室。象或垂问。深便依理而默解之。一日闻象怒叱诸禅曰。思而知。虑而解。皆鬼家活计。深悚然束包而去。西入泐潭。谒阐提照。照有条约。凡僧来泐潭。须隶名行单半载。方许告香。深犯其禁。直剖己见于照公榻下。照曰。此事直须断起灭念。向空劫已前。扫除玄路。不涉正偏。尽却今时。全身放下。放尽还放。方有自繇分。深顿领旨。照大喜。乃击鼓告众曰。阐提大死之道。深阇黎得之矣。汝辈宜依之。一众大惊。争识深面。以故丛林共称深。为大死翁。建炎初。出领兴国军之智通寺。绍兴壬子。还台住宝藏岩。因事民其服。深恬然不辨顺受之。有司知深有道。奏还僧衣。时智朋禅师。新从清凉。退居明州瑞岩。闻而叹曰。嗟乎不陷于荣。不逃于辱。宝藏法兄。真得泐潭先师之道矣。我芙蓉师翁之风。不亦大哉。适明守挽朋。再赴清凉。朋一笑书偈。付使者曰。相烦专使入烟霞。灰冷无汤不点茶。寄语甬东贤太守。难教枯木再生花。遂殁。深闻恸之。乃上堂曰。来不入门。去不出户。来去无痕。如何提唱。直得古路苔封。羚羊绝迹。苍梧月锁。丹凤不栖。所以道藏身处没踪迹。没踪迹处莫藏身。若如是去住无依。了无向背。还委悉么。而今分散如云鹤。你我相忘触处玄。绍兴二十二年壬申三月十三日。深为众小参罢便告寂。有偈曰。不用剃头。何须澡浴。一堆红焰。千足万足。虽然如是。且道向上还有事也。无竟敛目而逝。深自复僧衣。其升堂入室提唱宗旨。切切无虚日。有僧问正中偏。深答。黑面老婆披白练。偏中正。答白头翁子著皂衫。正中来。答屎里翻觔斗。兼中至。答雪刃笼身不自伤。兼中到。答昆仑夜里行。僧曰。向上还有事也无。深曰。捉得乌龟。唤作鳖。乞师再垂方便。深曰。入山逢虎卧。出谷鬼来牵。曰何得干戈相待。曰三两线一斤麻。深之道眼精明。机用自在。于宝峰门下。称贤肖焉。
　　赞曰。芙蓉之后。异苗番茂。而阐提照公辈可想也。其门弟德止禅师。不假师授。神悟绝伦。倾当世有国者。时称为太阳再世。不谬矣。至于景深禅师。则照公独提奖于人天众前。师资缘会。夫岂偶然哉。及其弘道。而荣辱喧天人风。确不可撼。在往哲有所不能。而独能之。非深得羼提三昧者。其可得欤。呜呼二师于诸乐并作之际。而大振黄钟。则远录公之功。政未替也。

　　龙牙才禅师

　　禅师名智才。姓施氏。舒州人也。进止勇猛。有囊括之志。断发为大僧。趋最上乘。遂得旨于佛鉴勤公。公补太平时。众多务繁。才自典犁钁。一众仰焉。又谒死心禅师于黄龙。死心辄拈百丈野狐公案。以征才。才遽对曰。入户已知来见解。何须更举轹中泥。曰死心长老死在上座手里也。才曰。语言虽有异。至理且无差。曰如何是无差底事。才曰。不扣黄龙角。焉知颔下珠。死心便打。才拂袖趋去之。死心后知乃叹曰。太平之风果不寂寥。政和初。佛鉴自太平移智海。才造省。佛鉴以智海之众。命才首之。才辞不就。乃隐岳麓。佛鉴迁蒋山。才又造省。时珣禅师为座元。有僧以女子出定因缘。请珣批判。珣曰。瞿昙身心如泥。女子肝肠似铁。文殊贪寻锅子。罔明繇来著楔。历观大地众生。不解闭门作活。不动干戈建太平。雨过春山如黛泼。其僧不领。乃请决于才。才曰。女子文殊与罔明禅徒。毕竟如何委。除非格外妙投机。始信波涛元是水。僧有省。珣笑曰。须是我才苏噜始得。才居岳麓时。因僧问。德山棒临济喝。今日请师为拈掇。才曰。苏噜苏噜。曰苏噜苏噜还有西来意也无。才曰。苏噜苏噜。故丛林称为才苏噜云。才迁潭州龙牙。龙牙有众数百。不以声色。而出入提揭。如左右手。均劳逸预。险夷木榻之侧。片笠不完。禅徒饫染其味。昂昂自若。一以胎风雨鷇之舌。敲唱玄猷。故居十三载如一日。有语曰。弹指圆成八万门。刹那灭却三祇劫。若也见得行得。健即经行困即歇。若也未会。两个鸬鹚扛个鳖。绍兴间。退居云溪。忽集众曰。戊午中秋之日。出家住持事毕。临行自己。尚无有甚虚空可觅。众大惊。攀恋之。至二十三日。又曰。涅槃生死尽是空花。佛及众生并为增语。汝等诸人合作么生。良久喝曰。白云涌地。明月当天。竟长往。火浴。收五色舍利。塔于本山。
　　赞曰。佛鉴尝谓才公云。住持有三诀。见事能行果断。三者缺一。则见事不明。终为小人。忽慢住持不振矣。故才公开化二十载。众敬畏之。如羽族随凤怀其德也。是时死心善骂天下聋缩。独于公。则啧啧延誉于不衰。岂徒然哉。

　　性空普庵主

　　禅师妙普者。字性空。汉州人也。公性少缘饰。好面折人。能与公游者。始终皆播令名。公尝以短策荷敝衲。历诸名山。不喜同众挂搭。或宿古庙。或寄闲房。有以耐丛林而谏公。公为诺诺而已。及见死心于黄龙。乃折策坚依之。竟得黄龙之旨。死心独奇公。公慕船子遗风。辞抵秀水。结茅青龙之野。吹铁笛自娱。爱发新声。尝歌曰。心法双忘犹隔妄。色尘不二尚余尘。百鸟不来春又过。不知谁是住庵人。又曰。学道犹如守禁城。昼防六贼夜惺惺。中军主将能行令。不动千戈治太平。又曰。十二时中莫住工。穷来穷去到无穷。直须穷彻无穷底。踏倒须弥第一峰。建炎初。徐明唱叛。道经乌镇。恣杀戮。鸡犬绝声。公悯之。乃曳履独往。或以险难止公。公曰。随缘赴感。吾之愿也。贼见公伟异。疑必跪伏者。执问来端。公曰。吾乃禅者。欲抵密印寺。岂有他哉。贼怒欲杀。公笑曰。大丈夫。要头便斫去。何以怒为。愿施一饭。以为送终。贼意稍解。授以肉食。公如常应供。出生毕。乃曰。孰当祭我以文。贼相笑顾不答。公曰。吾自为之。贼复相笑。遗以秃笔。公起大书于空壁曰。呜呼惟灵。劳我以生。则大块之过。役我以寿。则阴阳之失。乏我以贫。则五行不正。困我以命。则时日不吉。吁哉至哉。赖有出尘之道。悟我之性。与其妙心。则其妙心孰与为邻。上同诸佛之真化。下合凡夫之无明。纤尘不动。本自圆成。妙矣哉。妙矣哉。日月未足以为明。乾坤未足以为大。磊磊落落。无挂无碍。六十余年和光混俗。四二十腊逍遥自在。逢人则喜见佛不拜。笑矣乎。笑矣乎。可惜少年郎。风流太光彩。坦然归去付春风。体似虚空终不坏。尚飨。字势飞动。数壁俱尽。遂举箸饫食。贼徒争视大笑。公食罢复高声招曰。来来。劫数既遭离乱。我是快活烈汉。如今正好乘时。便请一刀两段。又大呼斩斩。贼大骇异。令卫出之。乌镇庐舍独全。公之惠也。道俗闻益皈仰。以名刹致。公不顾。或说公从上付托之重。公辄以铁笛挥之。绍兴庚申。命造大盆。修书寄雪窦持禅师曰。吾将水葬矣。持笑曰。风流老子。灼有商量。壬戌持至。见公尚存。相叙欢甚。占偈嘲曰。咄哉老性空。刚要喂鱼鳖。去不索性去。只管向人说。公笑曰。惟待老兄证明耳。令告四众。众集。公为说法。仍说偈曰。坐脱立亡。不若水葬。一省柴烧。二省开圹。撒手便行。不妨快鬯。谁是知音。船子和尚高风难继。百千年一曲。渔歌少人唱。遂盘坐盆中。弄笛。顺潮而下。缁素随至。不可胜计。望欲断目。公取塞戽水。而回众拥观。水无所入。复乘流而往。引声拍掌。长歌曰。船子当年返故乡。没踪迹处妙难量。真风遍寄知音者。铁笛横吹作散场。其笛声呜咽。顷于苍茫间。见以笛掷空而没。后三日。滩头趺坐如生。四至争往迎。归留五日。异香不散。阇维时有二玄鹤。徘徊空中。得舍利。大如菽者莫计。塔于青龙。其尺楮片言。流播人间。珍如珙璧。
　　赞曰。余考建炎之扰。高蹈物表。不无其人。普公直蹑不测之垒。因机示教。布置节次。毫忽不乱。此其智力愿力。可称两足矣。惟颠末追慕船子。虽钓尽清波金鳞不遇。而公之慈风凛然在也。

　　龙翔竹庵圭禅师

　　禅师名士圭。号竹庵。蜀郡成都史氏子。乃龙门佛眼远公之高弟也。说法于江南浙闽诸大名坊。圭有密行。喜推奖人士。一与圭接者。皆成美名。圭初依止于大慈沙门宗雅。研究楞严。而雅亦僧杰也。默察圭器度宏大。意欲圭南询。乃盛赞真歇之为人。盖歇未出蜀时。亦习讲于成都大慈。圭味其指。弃讲谒诸名宿。虽经赏识。未豁所蕴。晚登龙门。拟以平时所得举似佛眼。佛眼知圭。命典堂司。不得辞。圭以未伸所解为闷。几入方丈。多遇高庵正堂辈在焉。高庵正堂时称明眼。圭惭乘间问曰。绝对待时如何。佛眼哂曰。如你僧堂中白椎相似。圭不领。至晚理前问。佛眼唾曰。闲言语。圭背汗淋踵。弗吐一词而出。因叹曰。穷诸玄辨。若一毫置于太虚。竭世枢机。似一滴投于巨壑。吾蜀周金刚不谬矣。政和间。开法天宁。浩归湖海。冯济川尝以圭之玄要颂举似妙喜。妙喜称之。及济川除给事。圭同日受诏。住雁山能仁。时称佛眼门下表里二檀树焉。真歇居江心寺。有大名闻。圭将至。恐东瓯未廓所见。乃过江迎圭。大展九拜。以诱瓯人。圭未视篆。有嫉者深夜纵火。能仁毁尽。圭就故址结茅。乃示众曰。爱闲不打禾山鼓。投老来看雁宕山。杰阁岳楼浑不见。溪边茅屋两三间。还有共相出手者么。喝一喝。未几能仁复成。初寺毁。随圭之众。多背去者。寺成复归。或曰。彼彼以成败事师。非义侣也。请勿收录。圭曰。不然。境风所飘。力未充也。若弃之。岂慈摄之义哉。真歇移径山。圭补江心。江心有僧。久居闲房。不预参列。值圭升座。搀众出问曰。如何是祖师西来意。圭曰。东家点灯。西家暗坐。未审意旨如何。圭曰。马便搭鞍。驴便推磨。僧礼拜。圭曰。灵俐衲僧只消一个。圭乃曰。马搭鞍驴推磨。灵俐衲僧只消一个。纵使东家明点灯。未必西家暗中坐。西来祖意问如何。多口阿师自招祸。其僧脱然。终其身。不露姓字。圭后住闽之乾元。有慧温入室。圭曰。情生智隔。想变体殊。不用停囚长智。速道将来。温有省。大笑起曰。拶出通身是口。何妨骂雨呵风。昨夜前村猛虎。咬杀南山大虫。圭诺之。又移居鼓山。进院至三门。德升把住问曰。国师不夸石门句。请师速道。圭震声喝之。升亦领旨。圭既年老。罢上堂。惟临轩随机。不计旦暮而已。以绍兴丙寅七月晨起。沐浴升座。命声鼓集众。众方集。圭顾视左右。就法座。泊然坐化。茶毗舍利无数。送者均得之。塔于鼓山。
　　赞曰。竹庵以魁梧奇伟之姿。初剃染。即受知于宗雅。游方复际遇于龙门。及行道。又逢真歇而襄之。辄与高庵正堂辈。齐名海内。噫其所谓狮子乳得器。有以哉。

　　南宋元明僧宝传卷一


　　南宋元明禅林僧宝传卷二


　　祖奇二首座

　　黄龙曰。道如山。愈升而愈高。如地。愈行而愈远。学者卑浅。尽其力而止耳。惟有志于道者。乃能穷其高远。其他孰与焉。悲夫众生之见。以形影为高。以肝胆为远。远则生疑。高则生慢。慢疑之疾。痼于胸次。所以与道日劫相违。故大慈示现。始假之以名。终昭之以迹。然名忘则形影之山非高。实迹则肝胆之地非远。俾血气之属。莫不一贯而归之。且名迹又安可少哉。达士则不然。若华亭白丁。日扰戛于烟波渚月之间。投之者有夹山。至于城隅破院。一语之下识老僧。而终嗣之者清凉也。又若贯首座单丁三十载。至今闻其风。莫不高山在仰。呜呼岂尽必万指围绕。始称有志于道。而后定向往哉。余辑传。见有宗振首座者。出昭觉之门。尝书壁云。住在千峰最上层。年将耳顺任腾腾。免教名字落人齿。甘作今朝百拙僧。味其语句。盖龙山大梅之俦也。惜后事莫考。不可得而传。惟祖奇二首座能穷山地之高远耳。倘所谓有得于道者非耶。传曰。道祖首座者。成都人也。缁裘敝履。健于游操。乡音见圆悟。众笑之。然悟爱其品堪任大法。乃以即心是佛话。上下鞭策之。祖忽开悟。于是出语惊人。人莫测也。一日圆悟白众。以祖为堂中第一座。众窃议曰。老汉大有乡情在。祖辄为众入室。骋其石光电闪之机。素称强项魁杰者。皆为失色。尚余二十许人。祖蓦击案问曰。生死到来如何回避。左右无对。祖掷下拂子。奄然脱去。众大惊。亟闻圆悟。悟至召曰。祖首座。祖张目视之。悟曰。抖擞精神。祖点首竟长往矣。
　　世奇首座。亦成都人。常随佛眼和尚。其慈祥博厚。为众所仰。真参实请。不间寅昏。佛眼每叹曰。若奇阇黎。可谓晚季之精进幢子也。奇既得旨于佛眼。佛眼命奇首众于龙门。奇固辞曰。此非细事也。如金针刺眼。毫发有差。睛则破矣。愿尽未来际生居学地。而自煅炼佛眼。因以偈美之曰。有道只因频退步。谦和原自惯回光。不知已在青云上。犹更将身入众藏。暮年学者力请。不容辞。每与宿衲盘桓紏结处。一语释之。佛眼益为嘉叹。一日集众说偈曰。诸法空故我心空。我心空故诸法同。诸法我心无别体。祗在而今一念中。且道是那一念。良久震威一喝而终。自是之后。宇内禅社。常追绎二首座之风。以率众焉。
　　赞曰。建丛林立宗旨。独掌委不浪鸣。自我本师能仁。分座于多宝世尊之后。其激扬法化。为人天眼者。斑斑较著焉。今观祖奇二公。以去来自在三昧。克壮一代宗猷。岂偶然哉。或以九峰侍者之机。而冒按之。所谓夜郎王初具君臣不知汉大也。

　　护国此庵元禅师

　　此庵禅师者。东瓯人也。出张氏。名景元。元以妙年谒圆悟勤公于钟阜。公即许元入侍。时悟公左右皆显名宿德。元与之抗。或议其少丛林。公不顾。然元不离公榻下。洞彻玄旨。机发触众。有诉于公。公笑曰。我家聱头侍者。汝姑避之耳。自是众惮其锋。靖康改元。圆悟归蜀。元辞还淅。悟公曰。向去有人问。你作么生。元拊傍僧背。曰和尚问你。何不抵对。公大笑曰。我有些子禅。被元聱头一布袋盛将去也。丛林又共称为元布袋云。圆悟乃题小像而付元曰。平生只说聱头禅。撞著聱头如铁壁。脱却罗笼截脚跟。大地撮来墨漆黑。晚年转复没刁刀。奋金刚锤碎窠窟。他时要识圆悟面。一为渠侬并拈出。元既受嘱。铲彩埋光。不求闻达。耿龙学守括苍。因阅圆悟录。得元之为人。时南明虚席。遂遣使物色之。至台之报恩。获于众中。迫授南明之命。众尚咿唔。无信可意。有僧问曰。逢人则出。出则不为人。意旨如何。元曰。八十翁翁嚼生铁。进云。逢人则不出。出则便为人。又作么生。曰须弥顶上浪翻空。报恩方丈古禅师。乃灵源高弟。深骇异之。即推崇元。勉应其命。元受请日。古公先引座。举白云见杨歧。歧举茶陵悟道公案。请元批判。元乃升座曰。诸禅德。杨岐大笑。眼观东南。意在西北。白云悟去。听事不真。唤钟作瓮。检点将来。和杨岐老汉。都在架子上。将错就错。若是新南明则不然。我有明珠一颗。切忌当头错过。虽然觌面相呈。也须一槌打破。举拂子云。还会么。棋逢敌手难藏拙。诗到重吟始见工。于是海众闻风。奔集南明。南明开堂日。僧问。昔年三平道场。重兴是日。圆悟高提祖印。始自师传。如何是临济宗。元曰。杀人活人不眨眼。目前抽顾鉴。领略者还稀。如何是云门宗。元曰。顶门三眼耀乾坤。未举先知。未言先见。如何是沩仰宗。元曰。推不向前。约不退后。三界惟心。万法惟识。如何是法眼宗。元曰。箭锋相值不相饶。建化何妨行鸟道。回途复妙显家风。如何是曹洞宗。元曰。手执夜明符。几个知天晓。僧曰。向上还有路也无。曰有。曰如何是向上路。元曰。黑漫漫地。僧便喝。元曰。贪他一粒米。失却半年粮。又问。天不能盖。地不能载。是甚么物。元曰。无孔铁锤。曰天人群生髅。皆承此恩力也。元曰。莫妄想。又问。三世诸佛说不尽底。请师速道。元曰。眨上眉毛。乃曰。威音王已前。者队汉错七错八。威音王已后。者队汉落二落三。而今者队汉坐立俨然。且道是错七错八落二落三。还定当得出么。举拂子云吽吽。又曰。野干鸣。师子吼。张得眼。开得口。动南星。蹉北斗。大家还知落处么。金刚阶下蹲。神龟火里走。又历应仰山连云诸刹。晚迁天台护国寺。寺久废。元乐而新之。绍兴丁丑。辄请西堂应庵禅师首众。以后事嘱之。俄顷握右拳蜕去。年五十有三。坐三十五夏。茶毗得五色舍利。齿舌右拳无少损。塔于寺东刘阮洞前。松窗居士钱端礼闻讣。乃喟然曰。吾师何独行也。适平田简堂禅师。并瑞岩国清二主人至。礼与详叙达旦。遂书语别之。置笔顾曰。先师握拳而去。礼坐去好卧去好。简堂哂曰。一去便了。理甚坐卧。礼合爪曰。法兄当为祖道自爱。正坐敛目而逝。简堂。名行机。后住国清。或庵住焦山。而元公之道大弘焉。

　　或庵体禅师

　　或庵禅师。名师体。台州罗氏子也。师事此庵。兄事简堂。简堂既得契证。因密言于此庵曰。体公他日十倍于某。愿和尚怜之。此庵默然。自是护国诸役。皆遣体任之。体勇于谋道。虽百冗终岁。未见喜愠之色。忽彻旨于此庵一喝之下。乃投颂曰。商量极处见题目。途路穷边入试场。拈起毫端风雨快。者回不作探花郎。此庵密书片纸而付体曰。老寿开花。隹火结子。体乃匿迹天台。居无定所。崖穴之士。率得法利。丞相钱公象先。遂以天封招提。勉令应世。体宵遁去。钱公深为太息。乾道初。远公瞎堂住国清。因见体题圆通像赞曰。不依本分。恼乱众生。瞻之仰之。有眼如盲。长安风月贯今昔。那个男儿模壁行。惊喜曰。不谓此庵有此儿耶。遍索之。得于江心寺。固于稠人中。请充第一座。僧问体曰。一种没弦琴。久居在旷野。不是不会弹。未遇知音者。知音既遇。未审如何品弄。体曰。钟作钟鸣。鼓作鼓响。丛林杂然称善。瞎堂迁虎丘。体就省。道俗闻体高风。力以觉报兰若延之。觉报旧名老寿庵。体忻然来就。以为此地符先师所谶。体初住老寿。衲子难构。瞎堂尝谓体曰。人之才器。自有大小。诚不可强。故楮小者不可怀大。绠短者不可汲深。鸱鸺夜撮虱。察秋毫。昼出嗔目。不见丘山。盖分定也。于是体别展机宜。以归来学。室中常摩捋苕帚柄。问学者曰。依稀苕帚柄。仿佛赤斑蛇。学者拟议。辄舞苕帚柄驱之。有老衲请其旨。体曰。棒下无生忍。临机不见爷。僧传至虎丘瞎堂曰。者个山蛮杜拗子。放拍盲禅。治你那一队野狐精。体闻说偈曰。山蛮杜拗得能憎。领众匡徒似不曾。越格倒拈苕帚柄。拍盲禅治野狐僧。瞎堂知之大笑而已。晚移焦山。上堂举临济四喝话。乃召众曰。者个公案。天下老宿。拈掇甚多。第恐皆未尽善。焦山不免四棱著地。与诸人分明注解。如何是金刚王宝剑咄。如何是踞地狮子咄。如何是探竿影草咄。如何是一喝不作一喝用咄。若也未会。拄杖子与焦山吐露看。卓一下曰。笑里有刀。又卓一下曰。毒蛇无眼。又卓一下曰。忍俊不禁。又卓一下曰。出门是路。更有一机举话。长老也理会不得。又曰。道生一。无角铁牛眠少室。一生二。祖父开田说大义。二生三。梁间紫燕语呢喃。三生万物。男儿活计离窠窟。多处添少处减。大虫怕吃生人胆。有若无。实若虚。争掩骊龙明月珠。是则是。只如焦山坐断诸方舌头一句。作么生道。肚无偏癖病。不怕冷油齑。拍禅床下座。又云水率以十智同真。浩浩商量。体曰。朝暮三四。岂良狙哉。乃大书于僧堂曰。阳春白雪非难和。藻鉴水壶岂足观。一把柳丝收不得。和烟搭在玉阑干。有居士。爱问诸禅曰。夫妇相打。通儿子作证。且道证父即是证母即是。江湖对者。不满其意。体寄以语曰。小出大遇。居士从此不问话。淳熙己亥八月示疾。召众言别曰。先师结子之谶。今其时矣。众涕哀不已。体挥其手。复弹指曰。铁树开花。雄鸡生卵。七十二年。摇篮绳断。遂趋寂。先一日。手书并砚寄别侍郎曾公。逮曾公奔至。以偈恸曰。翩翩只履逐西风。一物浑无布袋中。留下陶泓将底用。老夫无笔判虚空。
　　赞曰。千峰合岳。岳影自崇。万籁灵秋。秋光自迥。盖理之必然也。顾瞎堂索或庵于寂寞穷海之心。岂闲相识哉。然或庵一出。天下英灵霍然左袒。揆厥所繇。聱头之禅峻矣。乃其后叶与瞎堂远公齐鸣。岂非汉家子弟尽隆准乎。

　　文殊道禅师

　　禅师名心道。眉州人也。生徐氏。性刚毅。矜气节。施德于人。使人不知。赴人之厄。如救己溺。然厌世法。布衲芒鞋。出入古招提。意趣纯一。苦行头陀也。以三十岁出家。自恨其晚。习教参禅。寒暑衣不解带。遂为佛鉴勤禅师之长子。襄守慕其节操。请主天宁。解包之日。一拂临轩。龙象不啻子来。后迁常德之文殊寺。宋道君皇帝。宣和初。尚方术。敕改僧为德士。天下禅林刹竿易号。一时我诸老宿皆结舌而遁。惟道公与祖镜英禅师受诏。英仍住太梅。道仍住文殊。人讥之。道束发加冠。升座曰。祖意西来事。今朝特地新。昔为比丘相。今作老君形。鹤氅披银褐。头包蕉叶巾。林泉无事客。两度受君恩。所以道。欲识佛性义。当观时节因缘。且道即今是甚么时节。毗卢遮那顶戴宝冠。为显真中有俗。文殊老叟身披鹤氅。且要俯顺时宜。一人既尔。众人亦然。大家成立丛林。喜得群仙聚会。共酌迷仙酎。同唱步虚词。或看灵宝度人经。或说长生不死药。琴弹月下。指端发太古之音。棋布轩前。妙著出神仙之外。进一步便到大罗天上。退一步却入九幽城中。只如不进不退一句。又作么生道。直饶羽化三清路。终是轮回一幻身。英公则恣笔注老子。以进道君。道君嘉悦。命颁道藏流行。乃赐英冠佩坛诰。人复讥二公为佞。次年复僧。道公升座曰。不挂田衣著羽衣。老君形貌颇相宜。一年半内闲思想。大抵兴衰各有时。我佛如来预谶法之有难。教中明载。无不委知。较量年代。正在于兹。体得其便。惑乱正宗。僧改俗形。佛更名字。妄生邪解。删削经文。铙钹停音。钵盂添足。多般矫诈。欺罔圣君。赖我皇帝陛下圣德圣明。不忘付嘱。不废其教。特赐宸章。颁行天下。仍许僧尼重新披剃。实谓寒灰再焰。枯木重荣。不离俗形而作僧形。不出魔界而入佛界。重鸣法鼓。再整颓纲。迷仙酬变为甘露琼浆。步虚词番作还乡曲子。放下银木简。拈起尼师坛。昨朝稽手擎拳。今日和南不审。秖改旧时相。不改旧时人。敢问大众。旧时人是一个两个。良久曰。秋风也解嫌狼藉。吹尽当年道教灰。英公独不改服。仍冠佩逍遥。山居大梅。人益讥之。道闻而叹曰。大梅老真不忝云门之裔也。后果于南宋绍兴间。击鼓集众。捐冠佩象简于地。乃露顶披伽黎。拈拄杖说妙法竟。掷下拄杖。敛目而逝(英嗣九峰韶。为云门六世)道居文殊既久。时南北烽燹竞发。宇内丛社率苟简安众而已。道独不然。有以翰墨随身。常嗔诃之。或问其故。道叹曰。嗟乎取舍情存。是非斗乱。行未一尺。说便一丈。不足取信于天下。使血气之属。偷心不息者。皆此辈也。而握造化之柄。能辞其责乎。言讫潸然。建炎三年春。示众曰。正法眼藏瞎驴灭。临济何曾有是说。今古时人皆妄传。不信但看后三月。至闰三月。贼钟相叛。其徒请南避之。道叱曰。学道所以了生死。何避哉。贼至。道端坐木榻。若不知。贼疑举槊残之。血皆白乳。贼众大骇。引席覆之。及靖火化。颜不少异。香烟如云。门人慧方。闻道婴难。则隐于潭州。不肯应世。其继文殊席者。乃思业也。业世为屠宰。因戮猪忽彻心源。弃刀走文殊呈偈曰。昨日夜叉心。今朝菩萨面。菩萨与夜叉。不隔一条线。道公笑曰。你正杀猪时。见个甚么。业作鼓刀势。公颔之。
　　赞曰。戈矢播广长之音。枭獍说殊胜之法。处违常顺。履险常安。道公得之矣。公词华闳放。望盖天下。不许参徒驰骋翰墨。盖亦三折股。而知医者。乃云。学道所以了生死。岂虚言哉。又与大梅脱印同文。所谓其利断金也。

　　宏智觉禅师

　　禅师名正觉。姓李氏。李氏为隰州善族。觉公生则肉环特起于臂。盖其母孕时。梦感之征也。七岁日诵数千言。佛陀逊禅师见而大异。以法室祥麟记之。又四载公果得度。年十八游方。决誓而行。亲友俱贤之。遂依枯木成禅师于香山。香山多佳士。成独器公。公受严折不发。闻诵法华经有省。即陈所悟于成。成指台上香盒曰。里面是甚么物。对曰。是何心行。曰你悟处又作么生。公画圆相呈之。又抛向后。成曰。弄泥团汉有甚么限。曰错。成曰。别见人始得。公诺诺而去。造丹霞。时丹霞淳禅师居焉。淳为芙蓉楷之子。揩嗣投子青。青嗣太阳玄。玄公神观奇伟。慎其付授。年至八十。叹无可继者。乃以皮履直裰。寄浮山远录公。使为求法器。兼谶以偈。偈曰。杨广山头草。凭君待价焞。异苗翻茂处。深密固灵根。远既任荷两宗。居圣岩。出洞下宗旨示青。青悉妙契。远以大阳顶相皮履直裰。令青续其宗系。故青为淳之祖。而淳为青原思下十二世也。淳受公展讫。即问曰。如何是空劫以前自己。对曰。井底虾蟆吞却月。三更不借夜明帘。曰未在更道。公拟议。淳以拂打曰。又道不借。公大悟其旨。便作礼。淳曰。何不道取一句。对曰。某今日失钱遭罪。淳辗然曰。未暇打得你。自此丹霞白椎日。非公莫敢发响。淳移大洪。命公居七众之首。四年又分同门真歇了之座于圆通。六年出住泗州普照。历舒州太平江州圆通能仁真州长芦。俱为禅衲区薮。而洞上之风大廓。有问五位宗旨。公以颂示曰。正中偏。霁碧星河冷浸天。夜半木童敲月户。暗中惊破玉人眠。
　　偏中正。海云依约神仙顶。妇人鬓发白垂丝。羞对秦台寒照影。
　　正中来。午夜长鲸蜕甲开。大背摩天振云翼。翔游鸟道髅难该。
　　兼中至。觌面不须相忌讳。风化无伤的意玄。光中有路天然异。
　　兼中到。斗柄横斜天未晓。鹤梦初醒露叶寒。旧巢飞出云松倒。
　　建炎初。又住天童。屋庐湫隘。衲子结草树居。常数千指。未几所废俱成。而宏胜冠南国焉。有羽客。私进干汞之术。公曰。我辈非不能也。顾欲檀家有所植福耳。为汝验之。以汞纳口坐。逾时吐白金于地。客骇谢而去。公之再住天童。适金人陷明州。诸刹皆毁。及窥小白岭。见谷积阴云。疑有伏甲。惧而退。时江声绝渡。千二百众俱安床藉。知事忧之。顷之嘉禾钱氏致谷千斛。岁虽艰。远施无厌。赡众之余。存活白衣老少数万人。有诏移灵隐。未越月解归。公于天童计三十载。而名号所彰。万方革面。上堂曰。黄阁帘垂。谁传家信。紫罗帐合。暗撒真珠。正恁么时。视听有所不到。言诠有所不及。如何通得个消息去。梦回夜色依稀晓。笑指家风烂熳春。又曰。诸禅德。吞尽三世佛底人。为甚么开口不得。照破四天下底人。为甚么合眼不得。许多病痛。与你一时拈却了也。且作么生得十成通畅去。还会么。擘开华岳连天色。放出黄河到海声。僧问。清虚之理毕竟无身时如何。曰文彩未痕初。消息难传际。僧曰。一步密移玄路转。通身放下劫壶空。曰诞生就父时。合体无遗照。僧曰。理既如是。事作么生。曰历历才回分化事。十方机应又何妨。僧曰。恁么则尘尘皆现本来身也。曰透一切色。超一切声。僧曰。如理如事又作么生。曰路逢死蛇莫打杀。无底篮子盛将归。僧曰。入市能长啸。归家著短衫。公曰。木人岭上歌。石女溪边舞。又僧问。如何是向去底人。公曰。白云投壑尽。青嶂倚空高。如何是向来底人。公曰。满头白发离岩谷。半夜穿云入市廛。如何是不来不去底人。公曰。石女唤回三界梦。木人坐断六门机。公提唱语句。湖海争馨炙之。均以为因公得见青楷二尊宿也。公虽年老。日常过午不食。缕丝不衣。有巨贾献奇制新锦。公坚却之曰。为老僧一人。劳千里信施。老僧不忍居也。必不已。估直以供众。是以廉约成风。天下效之。绍兴丁丑九月。出队言别於越帅赵公令詪。及诸檀信。次月七日还山。遂作书请妙喜主我法门后事已。而沐浴更衣。告众曰。梦幻空花。六十七年。白鸟烟没。秋水连天。俄报妙喜至。公泊然蜕去。妙喜为公剃发。舍利随指而下。龛留七日。颜不少异。塔于东谷。谥曰宏智。塔曰妙光。
　　赞曰。观觉公唱教。当乾坤鼎沸之秋。辟启东南。缜言密行。为湖海倾归。妙喜尚左逊之。其余欲并驾争驱。知其孰可也。嗟乎洞上宗风。微公孰慰浮山之望。而足太阳之心哉。

　　真歇了禅师

　　真歇禅师。讳清了。蜀之左绵安昌雍氏子也。生有慧根。眉目疏秀。神宇静深。见佛则欣恋不舍。年十一。依圣果寺俊僧受业。又七岁试法华经得度。具戒听讲。玄解经论。以为言说终非究竟。出峡直抵沔汉。扣丹霞子淳禅师。淳问。如何是空劫时自己。师拟对。淳掌之。师契旨。翌日淳上堂曰。日照孤峰翠。月临溪水寒。祖师玄妙诀。莫向寸心安。师趋进曰。今日瞒某甲不得也。曰。试举看。师良久。淳曰。将谓你瞥地。师便出。辄北游五台京汴。南抵仪真。谒长芦祖照。一语契合。命为侍者。逾载分座。照常以老疾拟闲退。梦人告曰。蜀僧可代。照未决。蜀僧为谁。至宣和壬寅。照病笃。恍省前谶。蜀僧即了首座也。乃嘱经使陈公。请了继席。长芦开法。以香酬丹霞淳。语曰。我于丹霞先师一掌下。伎俩俱尽。觅个开口处不可得。如今有恁么快活不彻底汉么。若无。衔铁负鞍。各自著便。于是洞宗大振。禅流如归。亦多照公逊席之力也。及照殁。师以父礼行丧事。亦宜矣。师居七载。建炎二年戊申。南游普陀。以沤和机。引导海山。七百余家皆弃网业。庚戌应天台国清寺。寻受闽之雪峰。绍兴五年丙寅。奉旨补明州育王寺。育王院务旷贩。不易承理。因递代逋负几二十万贯。咸为师忧。而师居未几间。偿旧逋负十有八九矣。戊午诏迁蒋山。疾辞不赴。明年朝旨以温之龙翔兴庆二院。合一禅林。诏师主之。僧集如云。斋粥不继。朝以法田千亩赐之。又诏主双径。慈宁太后建崇先寺居师。赐金襕银绢法物。隆渥殊甚。师以为可作归休计。上堂。转功就位。是向去底人。玉韫荆山贵。转位就功。是却来底人。红炉片雪春。功位俱转。通身不滞。撒手无依。石女夜登机。密室无人扫。正恁么时。绝气息一句。作么生相委。良久云。归根风堕叶。照尽月潭空。寻示疾。中使问候。师从容叙谢。乃呼首座曰。吾行矣。跏趺瞑目而逝。时绍兴二十二年壬申十月朔日也。越世六十有二。坐四十五夏。凡七处说法。五承紫泥之诏。得度弟子四百。嗣法者宗珏等三十余人。所编语录二集若干卷。行世。其语曰。穷微丧本。体妙失宗。一句截流。玄渊及尽。是以金针密处。不露光芒。玉线通时。潜舒异彩。虽然如是。犹是交互双明。且道巧拙不到。作么生相委。良久云。云萝秀处青阴合。岩树高低翠锁深。师之语句精妙。约类如此。僧问。不落风彩还许转身也无。师曰。石女行处不同功。曰向上事作么生。师曰。妙在一沤前。岂容千圣眼。僧礼拜。师曰。秖恐不恁么。师一日入厨看煮面次。忽桶胝脱。众皆失声曰。可惜许。师曰。桶底脱自合欢喜。因甚烦恼。曰和尚即得。师曰。灼然可惜许一桶面。临机勘辨。约类如此。
　　赞曰。师初于丹霞掌下。洞彻根源。便乃遨游南北衡抗。时机不无离师太早之讥。殊未知真龙不借涓滴。而能霖霈九天。岂与点额钝鳞同日量论哉。况师夙承弘愿。以英伟之操。深明的旨。宜请假观方。非分外也。不期际长芦推代之风云。卒尔广泽。宜矣。故曰。得时而动。则功成百世。其师之谓乎。

　　南宋元明僧宝传卷二


　　南宋元明禅林僧宝传卷三


　　虎丘隆禅师

　　禅师和之含山人也。名绍隆。机投佛果勤禅师。出世开圣。次迁彰教。果还□移居虎丘。时佛果门贤虽有妙喜辈。尚庵居。楚吴衲子惟趋虎丘。故虎丘法筵之盛。无异佛果之住蒋山也。师凡见学流。必以湛堂死心诸宗匠而龟镜之。盖师初为大僧。辄知有于长芦信公。言下因慕。佛果老人造夹山。而道繇宝峰。见器于湛堂。又过黄龙。抗机于死心。抵夹山。适佛果移道林。师从其行。佛果问曰。见见之时。见非是见。见犹离见。见不能及。竖拳云见么。对曰见。曰头上安头。师脱然契证。佛果复召曰。见个甚么。师曰。竹密不妨流水过。佛果深肯之。于是二十载。侍从于果。而隆睡虎之名。饫惊丛社矣。宣和间。辞归省亲。因住褒禅山。靖康改元。领开圣。为建炎之扰。退隐铜峰。尚书李公光。起师居彰教。间有老宿。闻而笑曰。瞌睡虎今插翅矣。绍兴癸丑。迁平江之虎丘。虎丘为南国衣冠之薮。怀香请益外。掀禅床喝。大众之辈。腾腾不绝。僧问。为国开堂一句作么生道。师曰。一愿皇帝万寿。二愿重臣千秋。曰秖如生佛未兴时一著。落在甚么处。师曰。吾常于此切。曰官不容针。更借一问时如何。师曰。据虎头收虎尾。曰中间事作么生。师曰。草绳自缚汉。曰毗婆尸佛早留心。直至如今不得妙。师曰。几行岩下路。少见白头人。问九旬禁足意旨如何。师曰。理长即就。曰秖如六根不具底人。还禁得也无。师曰。穿过鼻孔。曰学人小出大遇。师曰。降将不斩。曰恁么则和尚放某甲逐便也。师曰。停囚长智。问如何是大道真源。师曰。和泥合水。曰便恁么去时如何。师曰。截断草鞋跟。问古人到者里因甚么不肯住。师曰。老僧也恁么。曰忽然一刀两段时如何。师曰。平地神仙。问如何是截铁之言。师曰。满口含霜。曰何必如此。师曰。阇黎又作么生。曰痛领一问。师曰。也须吐却。诸方以师之机。类于五祖。其上堂曰。凡有展托。尽落今时。不展不托。堕坑落堑。直饶风吹不入。水洒不著。简点将来。自救不了。岂不见道。直似寒潭月影。静夜钟声。随扣击以无亏。触波澜而不散。犹是生死岸头事。拈拄杖一划云。划断古人多年葛藤。点头石。不觉拊掌大笑。且道。笑个甚么。脑后见腮。莫与往来。又曰。目前无法。万象森然。意在目前。突出难辨。不是目前法。触处逢渠。非耳目之所到。不离见闻觉知。虽然如是。也须踏著它向上关棙子始得。所以道。罗笼不肯住。呼唤不回头。佛祖不安排。至今无处所。如是则不劳敛念。楼阁门开。寸步不移。百城俱到。还委悉么。路逢死蛇莫打杀。无底篮子盛将归。诸方又以师语类于白云。白云端和尚尝立祖堂。昭享先泽师追绎其事。图其像而安奉之。故有语曰。天子之庙九。诸候之庙七。况金轮世谱。宁甘草草饮水。遽昧其源。于义安乎。于是丛林咸遵行焉。师前后据室。严展化仪。不以狮乳。暴迸非器。所以得法于师者。气宇如王。丙辰五月。佛果讣始至。师乃白众曰。当以第一座宗达。承虎丘院事。复索笔书最后法语。俨然化去。寿六十。坐四十五夏。塔于本山。有门人应庵华禅师。

　　应庵华禅师

　　应庵禅师。讳昙华。北宋徽宗崇宁癸未。生于楚黄江氏。神彩炳异。识度持重。年十七。具决定志。津济群品。弃家得道于虎丘隆公。隆先妙喜。受印于佛果。佛果嗣法东山演禅师。而应庵为东山之四世也。当时推二甘露门。谓楚西有应庵。浙东有妙喜。妙喜谪梅杨。有传应庵法语至者。妙喜誉不容口。以偈柬曰。坐断金轮第一峰。千妖百怪尽潜踪。年来又得真消息。报道杨岐一脉通。应庵之语曰。九年面壁。坏却东土儿孙。只履西归。钝置黄面老子。以拄杖画一画云。石牛横古路。一马生三寅。又曰。十五日以前水长船高。十五日以后泥多佛大。东海鲤鱼打一棒。雨似盆倾。直得三千大千世界。一切众生悉皆欢喜。谓言打者一棒。不妨应时应节。山僧不觉通身踊跃。遂作诗一首。举似大众。蜻蜓许是好蜻蜓。飞来飞去不曾停。被我捉来。摘却两边翼。恰是一枚大铁钉。又曰。饭箩边漆桶里。相唾饶你泼水。相骂饶你接嘴。黄河三十年一度清。蟠桃五百岁一次开花。鹤勒那咬定牙关。朱顶王呵呵大笑。归宗五十年前有一则公案。今日举似诸人。且道是甚么公案。王节级失却帖。又曰。参禅人切忌错用心。悟明见性是错用心。成佛作祖是错用心。看经看教是错用心。行住坐卧是错用心。吃粥吃饭是错用心。屙屎送尿是错用心一动一静一往一来是错用心。更有一种错用心。归宗不堪与诸人说破。何故。一字入公门九牛车不出。其前后语要。约类如此。僧问。秖者是埋没自己。秖者不是孤负先圣。去此二途。和泥合水处。请师速道。曰。玉箸撑虎口。僧曰。一言金石谈来易。万事鸿毛脱去轻。曰。莫谩老僧好。侍郎季浩拟达所畜。应庵骤起。揕其胸曰。死后向甚处去。浩噤不能发。应庵叱退之。浩不旬日。彻见临济宗旨。其妙密钳锤。又类如此。故一时无表里贵贱。耆艾饱参。经其炉韛。无不汗下心死。隆兴改元五月。虎丘忌晨。应庵拈香曰。平生没兴。撞著无意智老和尚。做尽伎俩。凑泊不得。从此卸却干戈。随分著衣吃饭。二十年来坐曲录床。县羊头卖狗肉。知它有甚凭据。一年一度烧香日。千古令人恨转深。已而以丛林。嘱累教授严康朝。以滹沱正宗。分付密庵咸杰。次月将告寂。犹挂牌入室。或以偈请。应庵呵曰。吾长笑诸方所为。而自蹈之耶。区分院事。洪纤不遗。趺坐迁化。世龄六十一。僧夏四十三。塔于玲珑岩之外冈。未逾月。妙喜亦迁化。初应庵道既通闻。此庵元布袋住连云。深山广泽。衲子难近。徒步访之。故为分座。而连云之风立震。已而主明果。则雪堂每过。盘桓永夜。间有窃议者。雪堂叱之。应庵凡八历名刹。两住归宗。始明果。终天童。其居天童时。妙喜亦生。还住育王焉。
　　赞曰。临济宗枝。若无首山。几到大风吹止。虎丘命脉。一有应庵。家声始不寂寥。如珠中如意。花里优昙。色色改观。但圆悟为一睡虎。发其千片之弩。岂有鼷鼠。怏怏负其所望哉。

　　大慧杲禅师

　　禅师宗杲者。字昙晦。别号妙喜。大鉴十五世圆悟勤公之嗣也。妙喜出宣州宁国奚氏。年十三。就乡校。不旬而弃之。亲奇其志。乃许衣缁成大僧。遍探诸家语录。于云门睦州。尤笃意焉。竟有五家浅深门庭之疑。遂请益于广教珵公。珵示其节目。妙喜辄领意。珵私叹曰。杲乃再来人也。妙喜又弃之。遂至真如喆座下。入庆藏主贤蓬头之室。因之过黄龙谒晦堂。跨东林参昭觉。俱雅珍爱。妙喜又弃之。往见心印询。询与语连三日。大奇之。欲留不可。因指见湛堂准公于宝峰。机辨纵横。准漠然不诺。妙喜始伏膺事之。及准疾革。妙喜惶启曰。某向后当见何人。准曰。有个勤巴子。当能了子事。准殁。乃茧足千里。请塔铭于张公无尽。无尽时为禅室领袖。契之嘱妙喜必。见川勤老也。会东京天宁席虚。诏起蒋山勤禅师为住持。妙喜心庆曰。此天赐我也。其禅若不异诸方。妄相许可我。则造无禅论去也。遂入勤公之室。闻公拈提。期年不敢犯其机。一日公举东山水上行公案。以示众。妙喜跃然。急呈所得于公。公曰。未未。悬崖撒手。自肯承当。绝后再苏。欺君不得。令居择木寮。为不厘务。侍者日同士大夫入室。公每举有句无句如藤倚树话。妙喜拟对。公辄禁之。乃至握箸忘食。公笑曰。者汉却参黄杨木禅也。妙喜益茫然无措。乃坚请公在五祖时问答。公良久曰。我问。有句无句如藤倚树。先师但向我道。描也描不成。画也画不就。又问。树倒藤枯句归何处。先师则云。相随来也。妙喜溪然大彻。连呼曰。我会也。于是随声酬对势如涌泉。公拊掌称善。举以首众。宿衲皆下之。士绅争相从游。丞相吕公舜徒尤悦之。奏赐紫衣。号佛日禅师。是时已有诏。移勤公住云居。赐号圆悟。圆悟又以妙喜。首云居之众。其秉拂小参。万指轩腾。昭觉元禅师出问曰。眉间挂剑时如何。妙喜曰。血溅梵天。圆悟于座下。以手约曰。问得极好。答得更奇。于是海众争颂老东山之再见也。圆悟还蜀。妙喜始庵居古云门。迁湖南。转江右。入八闽。又结庵洋屿。僧昙懿者。久依圆悟。自谓不疑。绍兴初。出住祥云。法席颇盛。妙喜知其所见未实。致书令来。懿故不起。妙喜鸣鼓痛斥。榜告四众。懿乃破夏来洋屿。妙喜諊其所证。大笑曰。汝恁么见解。敢嗣我圆悟老人耶。懿傀汗浃背。即退院求侍于妙喜。入室次。妙喜曰。我要个不会禅的做国师。懿对曰。我做得国师去也。妙喜喝出。复召曰。阇黎香严悟处。不在击竹边。俱胝得处。不在指头上。懿失声横趋而去。妙喜笑曰。懿阇黎此回堪住院子也。又僧弥光。字晦庵。流誉诸方。趋风来见。妙喜命坐而商略。光一一具对。妙喜曰。虽有落处。只是不著所在。今诸方浩浩说禅者。见解秖如此。何益也。其杨岐正传三四人而已。语讫呵呵大笑。光愠而起去。妙喜即挝鼓入室。光颦额而至。妙喜曰。吃粥了也。洗钵盂了也。去却药忌。道将一句来。光遽对曰。裂破。妙喜震威喝曰。汝又说禅也。光乃得旨。遂以书招其友鼎需曰。洋屿庵主手段。与诸方别。需干笑而已。需字懒庵。乃闽人。幼登进士。绝婚为比丘。一锡湖湘。遍参名宿。以为法无异味。归隐羌峰绝顶。久不下山。佛心才禅师已挽出。首众于大乘。需尝以即心即佛问学者。毅然无可意。光强速其至。会入室鼓鸣。需随喜焉。妙喜以拂指曰。即心即佛作么生。速道。需从傍下语。妙喜诟之曰。汝见解如此。敢妄为人师耶。即普说。讦其生平珍重得力处。排为邪解。需涕泪交颐。不敢仰视。乃归心决择。一日垂问。内不放出。外不放入。正恁么时如何。需拟对。妙喜连击之。需释然厉声曰。和尚已多了也。曰。今日方知。吾不汝欺。妙喜之精猛开发。约多类此。时及门者五十三辈。期未半得法者十三人。丞相张公浚在蜀时。圆悟为言。杲真得吾宗之髓。张公还朝。遂以杲补径山。径山之席。常随二千余辈。方来无地以容。乃构千僧阁安之。侍郎张子韶。状元汪圣锡。少卿冯济用。悉预其列。当是时。秦桧居权。司谏詹大方阿之曰。鼓唱浮言。谤讪朝政。张九成为之首。径山僧宗杲和之。乃坐编置。九成毁衣焚牒。窜妙喜于衡阳。起遣日而恻声载道。识者曰。日月无私成其明。圣贤无择成其大。岂杲公之化应南。故天假之以示现于衡阳者耶。且法门正气。表烛千秋。又以群愿所系。公必寿还。何忧哉。凡十载徙梅杨。虽瘴疠之乡。而妙喜竖拂不倦。缁素腾腾。仍光风霁日也。又五载。有旨赐还复僧衣。四方虚席迎之。皆不就。最后有旨。强起主育王。筑涂田数百顷。以继众食。赐其庄。名般若。又二年。改移径山。径山益盛。虽龙象互相蹴踏。而上堂每赞犹子应庵。深得先人机用。于是天下益称其公。妙喜腊高。屡求退居明月堂。告谢方来。莫可禁止。先是孝宗居藩时。遣内监。至径山。见妙喜。献以偈。孝宗大悦。及在建邸。复遣近侍。请上堂。亲书妙喜庵额。并赞真制赐之。及即位。又锡法号大慧禅师。洎召对。妙喜已示疾。一夕忽大星陨地。流光四散。鸟兽皆鸣。遂乃告寂于明月堂。亲封遗疏。侍僧请留偈。妙喜厉声曰。无偈便死不得也。乃大书曰。生也只恁么。死也只恁么。有偈与无偈。是甚么热大。掷笔长往。时隆兴改元八月十日也。世寿七十五。坐夏五十八。上览遗语凄然。制词奠曰。生灭不灭。常住不住。圆觉空明。随物现见。诏以明月堂。为妙喜庵。全身[療-(日/小)+土]于庵后。谥曰普觉。塔曰普光。入其全录八十卷于大藏焉。
　　赞曰。端祖云。悟了须是遇人始得。余虚度林间数十载。每耳目所有诸道者。莫不据高广座。自称曹溪正脉少室真传。但惜未遇大慧老人耳。若遇。自当别有壶天。而端祖之言岂谬哉。呜呼马逢伯乐。薪遇中郎。吾宗之大幸也与。

　　径山大禅明禅师

　　禅师了明者。不知何许入。长身大腹。所至惊众。众皆称之曰。大禅大禅。机锋敏疾。仪度豪朗。为妙喜杲禅师会中之龙象。当妙喜住育王时。室中不许下喝。大禅每入室。必振声一喝而退。妙喜榜示曰。下喝者罚钱一贯。大禅乃密袖千钱。先顿于地。高声连喝而出。妙喜曰。柰者汉何。再榜曰。下喝者罚当日堂供一中。大禅即往言库司。和尚要金十两。主事者不疑与之。随袖以入。复顿于地。高声一喝。妙喜大骇。徐问知之。为之一笑。一日妙喜谓大禅曰。你者肥汉。如是会禅。驴年未梦见在。大禅曰。灵山授记。何异今日。妙喜乃以德山托钵因缘。征其节目。大禅对曰。凛凛吹毛照胆寒。不容拟议岂容传。抬眸已是身三段。此是吾家红铁团。妙喜叹曰。此话它日大行去在。于是出赴投子。丛席改观。次迁长芦。百废俱修。尝过径山。省妙喜。妙喜送以偈曰。人言棒头出孝子。我道怜儿不觉丑。长芦长老恁么来。妙喜空费一张口。从教四海妄流传。野干能作狮子吼。孰云无物赠伊行。喝下铁团颠倒走。大禅既主长芦。颇著异迹。虽万指周旋。而檀施如山。故旹以布袋和尚拟之。晚年继席径山。室中惟以台山婆子话。验学者。遁庵以偈嘲曰。一按牛吃草。一与贼过梯。早知灯是火。饭熟已多时。大禅答曰。干戈中有太平基。不用干戈始得之。若无举鼎拔山力。千里乌骓不易骑。径山当妙喜迁化之后。其法政大禅为之再新。然岁计浩大。知事以将来不给为谏。大禅独以龙天常住慰之。杨和王梦。一异僧长大皤髯。坦腹缓行。言欲化苏州一庄。王异之。次旦大禅杖履而至。阍人不能止。急启王。王立见大禅。奇伟与梦合。乃炷香设礼。大禅首言。大王庄田至广。可施苏州一所。以供佛僧。无穷之利也。王未可否。大禅斋毕。便出。无他语。是时内外訇传。和王以苏州庄田。施径山大禅布袋和尚。王入朝。孝宗闻王舍业。为王助喜。王谢归。遣使至径山。请大禅。而大禅前二日无疾别众示化矣。自是和王宴居寤寐。或少交睫。即见大禅在前。语曰。六度之大。施度为先。善始善终。则为究竟。王嗟慕即以庄隶径山。此庄岁计十万。舟库皆备。乃大禅之遗光也。初妙喜谪梅州。防送甚严。或为祸在不测。大禅挺力。荷枷从行。而师资仪礼。旦夕益慎。至贬所。衲子追随者。率二三百辈。妙喜以斋用不给。复虑生议。尝勉之令去。大禅曰。不可。衲子所抱者道也。所履者义也。况重茧千里。咨决为事。纵拮据辛劳。风波不定。听之龙天。安忍弃之。遂身任斋粥。每日肩栲栳。行乞至晚。则数十人为之荷饙。成列而归。衲子虽多。无不具足。如是十六年。似一日。顾妙喜法嗣之盛。在贬所接者居其半。大禅明之力也。
　　赞曰。禅师明公。于盘错之际。执礼凛若冰霜。可法也。及读其生平语句。如神锋出匣。截铁如泥。稽其行事。顺逆普应。灵异叠出。一时疑为慈氏下生。抑何神也。经云。譬如心王宝。随心现众色。众生心净故。得见清净刹。信哉。

　　育王裕禅师

　　禅师名端裕。会稽人。吴越钱王之裔也。年十四。驱乌于境之大善寺。目光外射。有异量。每闻灯笼露柱佛殿山门之语。则罔然。行脚经宿净慈。有僧击露柱云。如何不说禅。裕有省。谒诸名宿。皆以特迈见推。裕终歉然。别见佛果勤和尚于钟阜。勤每瞬目顾之。裕不领。一日勤问曰。谁知正法眼藏。向瞎驴边灭却。即今是灭不灭。裕对曰。和尚合取口好。曰。此犹未出常情在。裕拟进语。勤击之。裕顿去所滞。自此当机敏绝。会朝廷加勤圆悟师号。主天宁。裕以毫彩。典记室。价倾一时。初出住丹霞。众盈千辈。每挂牌入室。罕有构机者。裕垂涕长叹不已。众俱愤发自新。及迁虎丘双径。成大器者数十人。尝示众曰。德山入门便棒。多向皮袋里埋踪。临济入门便喝。总是声尘中出没。若是英灵衲子。直须足下风生。超越古今涂辙。卓拄杖喝云。秖者个何似生。若唤作棒喝。瞌睡未醒。不唤作棒喝。未识德山临济。毕竟如何。复卓拄杖喝云。总不得动著。又曰。动则影现。觉则冰生。直饶不动不觉。犹是秦时[車*度]轹钻。到者里。便须千差密照。万户俱开。毫端拨转机轮。命脉不沉毒海。有时觉如湛水。有时动若星飞。有时动觉俱忘。有时照用自在。且道正恁么时。是动是觉。是照是用。还有区分得出么。铁牛横古路。触著骨毛寒。又曰。行时绝行迹。说时无说踪。行说若到。则朵生招箭。行说未到。则神锋划断。就使说无渗漏。行不迷方。犹滞壳漏在。若是大鹏金翅。奋迅百千由旬。十影神驹。驰骤四方八极。不取次啖啄。不随处埋身。且总不依倚。还有履践分也无。刹刹尘尘是要津。又曰。尽大地是沙门眼。遍十方是自己光。为甚东弗于逮打鼓。西瞿耶尼不闻。南阎浮提点灯。北郁单越暗坐。直饶向个里。道得十全。犹是光影活计。摵拂子云。百杂碎了也。作么生是出身一路。掷拂云参。绍兴庚午十月。示微疾。尤示众谆切异往时。众多涕下。门人法全请垂遗训。裕振色曰。尽此心意。以道相资。语讫而逝。茶毗。目睛齿舌不坏。其地发光终夕。得舍利者无计。逾月不绝。弟子分塔于鄮峰西华两处。有黄冠罗肇常。频经问道于裕。适远归。独无所获。慕念诚切。方与客食咀嚼间。若有物吐哺。则舍利大如菽。色如琥珀。遂再拜于茶毗所。闻香奁有声。函开所获如前。而差红润。裕凡十历名刹。赐号佛智禅师。终于育王。谥曰大悟。

　　道场全禅师

　　法全禅师者。姑苏人也。姓陈氏。号无庵。早岁父携见东斋川和尚。川熟视曰。若能从我乎。全欣然膝地请名。其父奇之。遂舍断发。及游方。所至正大。人不易就。依佛智于虎丘。每入室。智以狗子无佛性话问之。全结舌。但见棒如雨。喝如雷。益迷闷。不知所以。频背众求示。佛智叱之。一日闻僧举五祖颂云。赵州露刃剑。忽惊汗下。趋呈智曰。鼓吹轰轰袒半肩。龙楼香喷益州船。有时赤脚弄明月。踏破五湖波底天。智乃肯之。然全所抱慎重。人莫知者。及佛智补灵隐。以全首众。林下知名。或以大刹请全主持。不应。每蹙额叹曰。古断臂以求安心。今卖身以要续祀。吾道殆哉。明矣。久之佛智以年迈。归西华旧隐。全始说法安吉道场。乃拈拄杖云。汝诸人个个顶天立地。肩横楖栗。到处行脚。勘验诸方。更来者里觅个甚么。才轻轻拶著。便道天台普请。南岳游山。我且问汝。还曾收得大食国宝刀么。切忌口衔羊角。又曰。欲得现前。莫存顺逆。以杖横案云。三祖大师变作马面夜叉。游遍四大部洲。却来山僧手里呈身。元来只是一条黑漆拄杖。还见么。直饶见得。入地狱如箭射。乾道己丑秋。有疾医至。全乃让之曰。为一幻躯。求良医。觅隹穴。是可忍乎。竟尔告寂。众泣求偈语。全大书无无二字。弃笔而化。火浴设利五色。塔于金斗峰。初全居灵隐首座时。有权道者。久参无证。请益于全。全以无住本。建一切法征之。权有省。乃私笑曰。暗里穿针。耳中出气。遂定师资焉。

　　华藏权禅师

　　禅师名有权。临安祁氏子也。号伊庵。虽机契无庵全首座。而权益自砥砺。常兀坐如木石。因过堂忘展钵。邻僧以手触之。有偈曰。黑漆昆仑把钓竿。古帆高挂下惊湍。芦花影里弄明月。引得盲龟上钓船。佛智大称赏之。乃召权问曰。心包大虚。量廓沙界时如何。权对曰。大海不宿死尸。智拊其座曰。此子他日当据此。诃佛骂祖去在。于是诸山请权出世。不就。以竿木随身。游戏湖江。来往应庵妙喜之庭。会全公殁。华藏虚席。物色求权。权仍却之。或曰。无庵老人法道宁不在公乎。公今拘小节。乐林泉。即洁如巢由。信如尾己。何足贵也。权感起就之。次迁万年。诸刹常随万指。肃如公府。日与众均其劳逸。或曰。住持安坐演法。何自苦耶。权曰。法末憍慢。未得谓得。借位自恣。身帅之且不从。敢自逸乎。淳熙庚子秋。示寂。茶毗。齿舌不坏。舍利无数。塔于横山。又分诸不坏塔万年山寺。权为人剩刚毅。法不容私。有贵人入寺施财。衣冠不整。权终不受。又僧充化主。归纳厚疏。颇有矜色。权叱还之。故门下不易出入。俱以气节自化。权暮年法令森严益甚。有语曰。今朝结却布袋口。明眼衲僧莫乱走。心行灭处解翻身。喷嚏也成狮子吼。栴檀林任驰骤。剔起眉毛顶上生。剜肉成疮露家丑。
　　赞曰。佛智三代。以稳实起家。当时禅风为之一转。观其前后垂迹。如虫书鸟篆。体势虽殊。谛理则一。使非亚圣大人。曷克臻此。矧止啼饶黄叶之方。而济讥绝悬沙之秘哉。

　　南宋元明僧宝传卷三


　　南宋元明禅林僧宝传卷四


　　道场辨禅师

　　禅师讳明辨。吉安州俞氏之子。说法于郡之道场山。以正堂自号。据令端方。毫不苟贷。每缁素入山请法。必令先具香设拜佛眼远和尚。然后受谒。谒者悚然。有问。语默涉离微。如何通不犯。辨曰。横身三界外。独脱万机。前曰。秖如风穴道。长忆江南三月里。鹧鸪啼处百花香。又作么生。辨曰。说者个不唧[口*留]汉作么。曰。嫩竹摇金风细细。百花铺地日迟迟。曰。你向甚么处见风穴。僧曰。耳里眼里绝萧洒。曰。料掉没交涉。又问。如何是佛。辨曰。无柴烧猛火。如何是法。曰。贫做富装褁如何是。僧曰。卖扇老婆手遮日。如何是一喝如金刚王宝剑。曰。古墓毒蛇头带角。如何是一喝如踞地狮子。曰。虚空笑点头。如何是一喝如探竿影草。曰。石人拍手笑呵呵。如何是一喝不作一喝用。曰。布袋里猪头。如何是向上事。曰。锯解秤锤。如何是和尚栗棘蓬。曰。不答此话。曰。为甚么不答。辨大笑曰。吞不进。吐不出。辨机要精悍。每经旬掩室。即近侍罕得见进。然其章训痛绝。名根不把玩不暴用。故及门皆三二十载。韬神晦颖。诸方有盛名者。率闻而钦畏之。暮年上堂云。猛虎口边拾得。毒蛇头上安排。更不钉桩摇橹。回头别有生涯。婆子被我勘破了。大悲院里有村斋。又上堂。以杖左卓云。三十二相无此相。右卓云。八十种好无此好。僧繇一笔。画成志公。露出草稿。又卓杖顾众曰。莫懊恼。直下承当休更讨。下座。归方丈。跏趺而化。火后得舍利。塔于仙人山。雪堂。见辨达磨赞乃叹曰。当今满目珠玑。慰我白首。独有此耳。其词曰。升元阁前懡[怡-台+羅]。洛阳峰畔乖张。皮髓传成话杷。只履无处埋藏。不是一番寒彻骨。怎得梅花扑鼻香。
　　赞曰。辨公初至少林。览立雪遗迹。乃至陨涕。及出世。必指人知其得法源委。昧者往往以世谛失之。盖择乳在鹅王也。当时佛眼门下。作略逸群。独于辨公。俱嗟不及。呜呼熠熠赤帜。皎皎白眉。千秋节合。其揆一也。

　　乌巨雪堂行禅师

　　禅师名道行。号雪堂。处州人也。其父叶公常游禅社。自称见独居士。以积厚流光而生行。行生而岐嶷。壮克节俭绝笑。俚爱博施。叶公尝谓行曰。中无主不立。外不正不行。此语宜终身践之。圣贤事业备矣。行茂年不乐。与诸子伍。乃依普照英禅师得度。英有鉴裁。舂汲樵爨。必使行董之。行乘间参请不倦。无所得辞。英参佛眼。因与高庵竹庵。同得究竟法。方是时。佛果佛鉴人满大江南北。而佛眼下诸贤。多驰化于浙水东西。是以东山法道大阐于三佛。高庵初在龙门时。骨鲠寡交独喜。行盘桓不间。尝叹曰。稠人广众中。鄙者多。识者少。鄙者易习。识者难亲。果能自奋于其间。如一敌万。庸鄙之习。力尽真挺特。没量汉也。行感佩其言。如雪峰之事岩头。故终其身未尝不举高庵之为人。行居荐福。谓众曰。我佛眼老人。住龙门时。龙象满席。尚自潸然太息。以为终愧老东山也。今山僧复愧老人倍倍耳。其流涕太息。可胜道哉。行虽寓名山。去就如流云。闻妙喜之子博山本有贤操。遂达郡守吴公。以本住持荐福。行迁乌巨。为终焉计。及门者有且庵仁退庵休晦庵光辈。俱为懿范。行老且病。汪乔年王十朋来往问道。行答不厌频。尝谓十朋曰。金堤千里溃于蚁壤。白璧之美罹于瑕玷。况无上妙道。非特金堤白璧也。而贪欲非特蚁壤瑕玷也。要心之端谨。行之精进。守之坚确。修之完美。然后可以自利而利他也。又示乔年曰。识则识自本心。见则见自本性。识见本心本性。正是宗门大病。一日召乔年。嘱以后事。沐浴更衣。跏趺而寂。阇维。齿舌不坏。五色舍利。烟所至处。人皆获之。塔于西寺。
　　赞曰。济下宗师。如钜鹿鏖兵。万夫辟易。壮矣。行公去临济。其世十三番。为名葩秋月。人人得而就之。经云。具足优婆夷。得菩萨无尽福得藏解脱门。能于小器中。随诸众生种种欲乐。出生种种美味珍奇。悉令充足。其行公之谓耶。

　　慈化普庵肃禅师

　　普庵禅师。名印肃。政和乙未冬。生于袁州宜春。余姓肃生。祥光烛天。莲生道周。异香远馥。襁褓中即善世言。梦异僧点其胸曰。汝他日当自省去在。即寤白母王氏。视胸有赤点。如含桃状。王氏恍悟初征。遂舍肃于寿隆寺。师事沙门贤公。贤尝授以法华经。肃曰。诸佛玄旨。贵悟于心。数墨循行。何益乎道。贤大惊。以大器期之。遂遣行脚。侣戒修谒牧庵忠于沩山。度岭。望丛谷中。有跨黄犊人。近之则忠公所跨者虎也。修拟避。肃下腰包。进前不审。忠微笑以手西指。令其前行。将及寺门回望。惟忠公策杖而来。失虎所在。二人具威仪。请益于忠。忠曰。何迟乎。望汝久矣。肃进曰。万法归一。一归何处。忠以拂示之。肃有省。时年二十九矣。归寿隆。袁州尹梦金甲人告曰。普庵大士。行道时至。言讫。天光五色。尹惊异。适刘长者亦感异征。捐资鼎建大伽蓝。袁尹俾物色于寿隆。请肃主之。号曰大慈化寺。肃既居慈化。楮衣粝食。胁不沾席。十有二年。一日诵华严论。至达本忘情知心体合。通身汗流。乃大声示众曰。我今亲契华严法界矣。李公长者。于此大经之首。痛下一椎。击碎三千大千世界。如汤消雪。不留毫发。许于后进作得滞碍。普庵一见。不觉吞却五千四十八卷。化成一气。充塞虚空。方信释迦老子出气不得之句。然后破一微尘。出此华严大经。遍含法界。无理不收。无法不贯。便见摩耶夫人是我身。弥勒楼台是我体。善财童子是甚茄子。文殊普贤是我同参。不动道场遍周法界。悲涕欢喜踊跃无量。大似死中得活。如梦忽醒。良久云。不可说不可说又不可说。即说偈曰。捏不成团擘不开。何须南岳又天台。六根门首无人用。惹得胡僧特地来。复谓心斋圆通二子曰。达本情忘知心体。合汝作么生会。二人各以颂呈。肃不诺。乃引声长吟。以示之曰。先天先地。何名何样。阿曼陀无物比况。触目菩提。自是人不肯承当。且轮回滞名著相。圆融法界无思无想。庐陵米不用商量。血脉才通。便知道击木无声。打虚空尽成金响。又曰。柏庭立雪一场败缺。了无为当下休歇。百匝千围但只者孤圆心月。不揩磨镇常皎洁。无余无欠。无听无说。韶阳老只得一橛。十圣三贤闻举著。魂消胆裂。惟普庵迥然寂灭。俄有异僧。名称道存。冒雪而来。肃大喜。互相征诘。棒喝交驰。心心密契。存合爪叹曰。师再来人也。大兴吾道。非师而谁。乃指雪书颂而别。于是肃大唱佛眼宗旨。盖其师牧庵忠观水磨。发明心要于佛眼拂下。后尝以白木剑。迫死心禅师。死心引颈而笑。忠作舞而出。故冯济川曰。佛眼磨头悟法轮之常转。死心室内容慧剑以相挥。忠出入江湖。人莫测之。宣和间。湘潭大旱。祷雨不应。忠跃入龙渊。呼曰。业畜当雨一尺。雨随至。时以佛僧目忠。肃既见忠后。亦以神异。利济含灵。藏污耐垢。不知有己。演释谈章咒。旋天地。转阴阳。世盛传之。布于弦谱。而弭灾焉。至其异迹。不可胜纪。有问曰。师修何行业。而得此三昧。肃当空一画云。会么。曰。不会。肃曰。止止不须说。归宗贤禅师曰。慈化乃吾党黄钟也。惜哉时流独传其迹耳。肃道满异邦。义学窃疑。其宗趣莫详。肃悯而说偈曰。苍天苍天。悟无生法。谈不说禅。开两片皮。括地该天。如何是佛。十万八千。一日书偈方丈西壁云。乍雨乍晴宝象明。东西南北乱云深。失珠无限人遭劫。幻应权机为汝清。乃结跏趺坐。令侍者鸣钟众集。瞑目而逝。时乾道己丑年。七月二十一也。
　　赞曰。荻苇之间。病鸟栖焉。六合之外。曲士藐焉。故肃公现三头六臂。而传持祖道。其心良苦矣。悠悠者独以神通见推。则公之大慈悲愿足乎否邪。

　　天竺[仁-二+幻]堂仁禅师

　　禅师名守仁。号[仁-二+幻]堂。洛阳人也。少持重。宽夷好学。初依东京奉先沙门。宣和间。试经于庆基殿得度。往来三藏译经所。谛穷经论。每游刃胶结之队。恢有余地。故互称曰。酥酪仁焉。于宗门语句。则曰。按黑豆法也。何足为奇。然疑周金刚蜀之杰士。胡得藞苴之甚耶。当是时。佛果勤公居天宁。天宁参头则有宗杲端裕昙玩等。择木寮则有枢密徐俯侍郎李弥达辈。禅风大盛。仁益疑。乃摄衣探之。值挂牌入室。仁默自计曰。若有所长则得。倘违吾教乘。自当别有议论在。佛果知仁在侧。乃召仁。问曰。依经解义。三世佛冤。离经一字。即同魔说。你还凑泊得么。仁拟引对。佛果以铁如意迅击之。因坠一齿。仁以手抹血。大悟。因太息曰。一人发真归源。十方世界悉同消殒。以为一时表法之诠。安知实有此等境界。至于清净本然云何忽生山河大地。不是其人。大难承当。繇是师资契合。住后每嗔。学者滞于奇妙言句。独以毒棒。出没江湖。著其声。尝易服过武林。访圆觉讲主。值其升堂。勾引经文。反覆浩浩。仁从傍失笑。讲主下座。请仁曰。上座高隐何处。仁曰。长行粥饭僧。安有定处。曰。适来上座致笑。非我说与经有违乎。仁曰。违虽未违。合则未合。曰。上座能明此义否。仁曰。明则不明。背却不背。讲主即请仁升座剖判。仁即蹑履而登。举经中道。居一切时。不起妄念。于诸妄心。亦不息灭。住妄想境。不加了知。于无了知。不辨真实。以手空指曰。会么。庭前栽莴苣。莴苣生火箸。火箸生莲花。莲花结木瓜。木瓜才劈破。撒出白油麻。参。讲主彻见圆觉宗旨。不从人得。即散席南行。仁为人。不务名。不苛察。轮蹄辏集。罕见其面。衲子至。不时进谒。然机要险绝。旦过堂无宿客。淳熙甲午。召入内廷。上问曰。朕尝披法典。襄州庞蕴奇士也。问马祖。不与万法为侣。是甚么人。祖云。待汝一口吸尽西江水。即向汝道。蕴于言下领会。尔师圆悟颂云。一口吸尽西江。栗棘[祝/土]杀老庞。当阳若也吞得。管取海内无双。禅师可中更出手眼。剖朕夙衷。仁对曰。秤锤搦出油。闲言长语休。腰缠十万贯。骑鹤上杨州。上大悦。癸亥丹书复至。仁集众说法毕。即法座而逝。
　　赞曰。宝觉云。一尘飞而翳天。一芥堕而覆地。安乐处切忌许多骨董。直须死却无量劫偷心乃可耳。盖仁公以经论鸣世。偷心正炽。及遇本色作家。一击而绝骨董。即家珍也。忌云乎哉。但其前后垂机。所谓浪子怜乡客。杯翁爱醉人者。非也。

　　瞎堂远禅师

　　瞎堂禅师者。名慧远。生眉山之彭氏。为圆悟禅师之晚子也。圆悟复领昭觉时。年老。乃以化柄属之门贤。其门贤已播海内矣。以故摩竭之令。复行于昭觉。而远新从灵崖来。灵崖为徽禅师所居。得起铁拂为首座。敲唱黄龙宗旨。远事之二载。于徽言下。得其概焉然起首座。屡诱掖之。远无留意。乃抵昭觉。侯十日。始得通谒于悟公。公与语大奇之。叹曰。吾道未衰也。许远得非时入室。远每大跪请益。公但笑曰。将谓吾老矣。故如此著急耶。远屏气自失。不敢进言。一日闻举庞居士不与万法为侣因缘。大彻其旨越众进问曰。净裸裸空无一物。赤骨立贫无一钱。户破家残。乞师赈济。公曰。七珍八宝一时拏。曰贼不入谨家之门。公曰。机不离位。堕在毒海。远便喝。公以拄杖击禅床曰。吃得棒也未。远又喝。公连喝两喝。远作礼趋而去。自此机发莫御。丛林共加其号。为铁舌远。遂与元布袋辈齐名。绍兴间。嵋守请居象耳山。不赴。未几圆悟顺世。远勃然起曰。芳躅云亡。继之者谁。高卧北窗。顾可得耶。扁舟出峡。抵淮南开化龙蟠。迁琅玡。繇琅玡迁普济。繇普济迁定业。繇定业迁光孝。历十八载。名辈归之。僧问。即心即佛时如何。远曰。顶分丫角。非心非佛时如何。曰。耳堕金环。不是心。不是佛。不是物。又作么生。曰。秃顶修罗舞柘枝。又问。浩浩尘中如何辨主。远曰。木杓头边镰切菜。莫便是和尚为人处也无。曰。研槌撩馎饦。又问。不与万法为侣。是甚么人。远曰。脚踏辘轳。曰。庵里人为甚不知庵外事。远曰。拄杖横挑铁蒺藜。又问。昔有一秀才。作无鬼论。论成。鬼叱曰。争柰我何。意作么生。远以手斫额曰。何似生。曰。只如五祖以手作鹁鸠嘴曰。谷孤孤。又且如何。远曰。自领出去。曰。东山水上行。明甚意旨远曰。初三十一不用择日。曰。十二时中如何用心。远曰。蘸雪吃冬瓜。其机海无涯。约多类此。又过南岳寓南台。是时琏禅师住龙王。与方广行公。皆月庵高弟。道著湖湘。私相语曰。此间壁立万仞。远来何所措足乎。故请升座。设三十余问。皆从上誵讹。险节关棙。远毕酬之。辞旨超伦。琏等屈服。欲以名刹居远。远不顾。东隐天台。来往国清护国鸿福三寺。乾道丁亥。平江守以虎丘迎远。又奉旨历崇光灵隐二处。孝庙常召见。咨询法要。加号佛海禅师。名儒日绕座下。以居士身而嗣法者。则有内翰曾开知府葛郯。郯号信斋。闻远发挥即心即佛之案。有省。而呈颂曰。非心非佛亦非物。五凤楼前山突兀。艳阳影里倒翻身。野狐跳入金毛窟。远曰。公见处只可入佛。难入魔在。郯愕曰。何也。远曰。何不道金毛跳入野狐窟。郯乃领旨。曾开字天游。久升圆悟大慧之堂。闻风来访。故问曰。如何是善知识。远曰。露柱灯笼。猫儿狗子。曰。为甚赞即欢喜。毁即烦恼。远曰。侍郎曾见善知识否。开变色曰。三十年参方。何言不见。曰。向烦恼处见。向欢喜处见。开拟议。远喝之。开复拟进语。远摇手曰。开口底不是。开愧汗透重襟。远召曰。侍郎向甚处去也。开猛省踊跃。说偈曰。咄哉瞎驴。丛林妖孽。震地一声。天机漏泄。有人更问意如何。拈起拂子劈口截。远笑曰。也秖得一橛。妙喜在岭南。因阅远语录。大骇曰。老师暮年有子如是耶。遂以圆悟所付法衣。寄赠之。于是江湖以为。远公见超妙喜云。一日忽示众曰。淳熙二年。闰季秋九月旦。闹处莫出头。冷处著眼看。明暗不相干。彼此分一半。一总作贵人。教谁卖柴炭。向你道。不可毁不可赞。体若虚空没涯岸。相唤相呼归去来。上元定是正月半。时都下喧传。颇疑之。遂达上听。至期无疾。升座如常。然士庶竞集。上亦密遣中使。伺起居。远命侍者。并赴堂。及斋毕。寝室窅然。白气氤氲。侍者入帷。见猿行者手捧卷庄立榻前。远已化矣。急取行者手卷视之。乃辞世偈也。偈曰。拗折秤锤。掀翻露布。突出机先。鸦飞不度。四众殷留十日。受朝廷最后之供。其颜不少异也。年七十四。坐五十九夏。远公素蓄一黑猿。驯知人意。名曰猿行者。亦悠然脱去。其小师道济及缁素。奉远公塔于寺之乌峰。亦葬猿行者于其侧焉。
　　赞曰。姬氏曰贞胜者也。余考佛海提唱。如赤帝子断蛇。而神姥夜号。其出没纵横。与五祖演公类也。此妙喜宁不望风而骇焉。

　　湖隐济颠书记

　　书记禅师。出浙东天台李氏贵族。名道济。母梦吞日而孕。娩时红光烛室。国清本禅师。以为法中之宝。摩顶而谶之。济年十八。走灵隐。见瞎堂远公。远即为济斩发。未逾年。神悟绝伦。远为印可。然济性狂简。出入僧堂。每大言忤众。众以济犯规。白远。远曰。禅门广大。岂不容一颠僧耶。自后常出冷泉亭。与少年扑跤。或狂歌酒肆。或去呼猿洞。引猿同翻觔斗。或携荤酒。污看经处。主事复白远。远惟以颠僧保护之。是以呼为济颠云。远公殁。济之颠酒愈甚。寺不容住。遂挂搭净慈。净慈德辉长老。奇济行履。以书记延之。然终不能忍酒。净慈之众。亦短济于辉前。辉之曲护亦如瞎堂。书记常私游十六听朝官之门。毛陈二太尉。日以香醪馈之。人不敢非。书记醉则赋诗千百言。言超意表。识者尚之。一晚醉卧十里松寺。主令人扶归。憨睡厨下。初夜分忽起绕廊。狂呼火发。众以为颠。中夜罗汉堂琉璃火。延幡脚寺毁。辉公乃留偈。承光化去。书记遂请嵩少林主方丈。嵩之贤书记亦如辉公。书记则曲设灵机。而梦感朝廷。不二载。万础千楹。顿还旧观。又以两廊影壁未就。欲达临安新任王安抚而成之。嵩止曰。不可。我闻王公微时。常投斋僧寺。业被寺僧所卖。王公怒。题寺壁曰。遇客头如鳖。逢斋项似鹅。今凡见僧皆恨。汝干之可得耶。众亦阻之。书记笑而唯。径投府前。值王公升堂。书记则探头引望。王公大怒。令阴执拟笞之。书记曰。吾乃净慈书记济颠僧也。有段因缘。惟阁下能省。特来计较耳。公亦微闻济颠诗酒之名。意稍解。书记遂以王公昔年题壁事。造妙语讽之。王公大笑。留济公。宿内衙。济公徐以影壁意扣之。王公遂捐钞三千贯。以忏前非。济公之演化无碍。约类如此。至若释结弭灾。游戏三昧。异迹饶剩。不胜述也。一日入城访旧。与张提点。饮酒赋诗。归便卧疾。嵩下安乐堂。问公。公抚榻谢曰。惭愧。乃请嵩为沈万法披剃。万法为人诚重。事公有年。公随命万法。报诸诗酒故檀。即沐浴跏趺书偈。瞑目而逝。太尉朝官俱赴净慈。诸山宿德毕集会。送者千万人。至虎跑寺前。茶毗。获无数舍利。回至净慈寺前。有二行脚僧。谒嵩曰。某甲适从六和塔过。遇济公。寄书一缄僧鞋一双。嵩大惊曰。济公终时。我以此鞋。易其敝屣。对众启缄。其辞恳切。计二百零九言。纸余又附颂曰。看不著。错认笊篱是木杓。昨夜三更月正西。麒麟撼断黄金索。幼年曾到雁门关。老少分明醉眼看。忆昔面前当一箭。至今犹是骨毛寒。只因面目无人识。又往天台走一番。又旬余。有钱塘差使。过天台山下。会济公。复寄来诗二首。又后五十年。有范村人。送木料于净慈。言近属济公所化。
　　赞曰。济公彻枢旨于瞎堂言下。遂以格外玄机。混俗同尘。或嘲风弄月。发明佛祖心宗。时不怪。以颠僧目之。幸也。及示化天下。始同称公。为不可测人。岂非末后实效光明之被于万物也。博矣。於戏鉴公生平。若非贤圣应世。求不巧尽拙。生亦不可得也。

　　南宋元明僧宝传卷四


　　南宋元明禅林僧宝传卷五


　　密庵杰禅师

　　禅师名咸杰。号密庵。其先福州世族也。姓郑氏。母梦庐山皓鬓头陀入室而生。生之夕。境内皆闻天乐。不知何祥。其亲亦秘之。师幼颖悟。气宇深沉。事亲以孝闻。亲有贤行。勖之远游。遂得度受具。不结侣。不备衾。寒暑一衲。遍扣诸方。诸方敬之。晚依应庵。屡遭诃詈。不假一词。默师默契其机。一日应庵晚参垂问。如何是正法眼。师遽趋对曰。破砂盆。应庵颔之。命入侍。大拥众心。及辞归省亲。应庵送以偈曰。大彻投机句。当阳廓顶门。相从今四载。征诘洞无痕。虽未付钵袋。气宇吞乾坤。却把正法眼。唤作破砂盆。此行将省觐。切忌便跺跟。吾有末后句。待归要尔遵。师闽还。应庵乃上堂。举师分座曰。一棒一条痕。一掴一手血。临济老瞎驴。至今犹未瞥。须弥顶上浪拍天。大洋海水无一滴。伟哉本色人。顶门亚三只辨龙蛇。百草头擒虎兕。一毫力穿大地人鼻孔。坐断衲僧摇舌。虽然犹未拨动向上一窍在。且作么生是向上一窍。问取堂中首座杰。未几开化衢之乌巨。其节概大类应庵。应接浑如妙喜。一时厌饫丛林者。皆起而归之。秘阁张镃。矢向宗风。改宅为慧云寺。请师据室。师怜其正信。示以赵州无字。镃得旨。及师应祥符蒋山。历华藏双径。而镃皆随侍。又迁灵隐。床历无所容。乃举破庵先。分座接纳焉。师尝被召入禁庭。或留宿内观堂。天子屡欲加赠。师屡以疾辞。教授严康朝曰。穷则独善其身。达则兼济天下。理固然也。况良时莫再。圣主难逢。法兄每用藏六之机。不顾从上县丝之脉。朝不取也。师曰。汝之所见。本为通论。但弘道设教也以时。当此际。京畿宫观。金碧交辉。古德高风。杳不闻矣。而躁进孟浪之病。庶几老成持重者。有以振之。且华亭渡西山隐。独非兼济天下乎哉。力请退休平江。淳熙甲辰春。天童使至。师告众曰。去年八月间。得旨与安闲。摆脱水云性。纵步到阳山。元宅诸子弟。忻然力追攀。庵居三个月。开怀宇宙宽。忽接四明信。来书意盘桓。天童虚法席。使君语犹端。迢迢遣专使。不问路行难。山僧临晚景。不敢自相瞒。捶鼓乐与行。四众亦忻欢。先师未了底。应是起波澜。敢问大众。如何是先师未了底。一回饮水一回咽。临济德山俱汗颜。入寺以应庵遗规结制。升座曰。数十年前旧公案。今日拈来重剖判。任是铁眼与铜睛。也须曳入红炉煅。众中忽有个不受瞒底出来道。尽大地是个红炉。也煅某甲不破。只向他道。也知你在鬼窟里作活计。淳熙丙午。无病示寂。塔于寺东。其嗣法者。破庵先等一十二人。而澄照自镜。复住天童。
　　赞曰。应庵廓虎丘之风。时出入其庭者济济耳。以其废钩绳而取曲直。故窃讳之。及密庵开化。山不束岳。海不束涛。岂非过师之智。自与齐眉共躅者异欤。不然。则临济宗风何能西咸四七。而东登二三也。

　　育王堪禅师

　　禅师出四明毛氏。名妙堪。号笑翁。十岁授以世典。过目成诵。不悦也。乃从野庵钦。潜心释训。竟为大僧。受无用全禅师之嘱。住后以持纲不屈。声达朝廷。朝廷屡以名山居堪。堪去就自若淡如也。一时争慕之。堪初参松源于灵隐不契。偶禅者读全无用自赞曰。匙挑不上个村夫。文墨胸中一点无。曾把虚空揣出骨。恶声赢得满江湖。堪悚然欲见全。未及发。会全公访灵隐。堪心幸之。松源引座。全乃曰。适来松源和尚。举竹篦话。令天童纳败缺。诸人要知么。听取一颂。黑漆竹篦握起。迅雷不及掩耳。德山临济茫然。懵底如何插嘴。堪于此信入。即随至天童。告香入室。全公以赵州无字征堪。堪拟对。全骤击之。堪大悟曰。大涂毒鼓。轰天震地。转脑回头。横尸万里。全公可之。堪后出世妙胜。迁金文。又广孝。始终不务姑息。诚感征应。绍兴乙亥。祷雨。有司欲援徽宗事例。以道居僧之左。而尊其符水之术。堪力言不可。遂退归雪窦。天竟不雨。童叟谣曰。以右为左。天曰不可。四月五月。池潭起火。闻于朝。复旧序。雨乃大通。卫藩遂以台山报恩请堪。堪以台山旧无律宗。乃议十寺为坛。弘施毗尼。于是四众云合。化行南国。乃至屠父行慈。狗盗弭节。奉诏住虎丘。未几升灵隐。卫王特建大慈寺。请堪为开山首祖。既而退隐上柏。台郡陈使君。邀居瑞岩。居无何。又迁江心寺。乃淳熙壬寅年也。当是时。孝宗留神内典。常制圆觉楞严经注。普赐文臣。又尝召对诸禅宗。如佛照光者。出入禁廷。以内观堂。为禅师邸。甚盛典也。俄有奏。令僧道买紫衣师号。为大刹住持。堪骇叹曰。审是。则商贾皆可主法耶。吾道危矣。即诣阙抗疏。切直数千言。议寝。绍熙癸丑年。佛照再赴寿皇诏。而育王席虚。以堪补之。堪历主名坊。机不虚发。深怜根有利钝。而法无小大。尝以颂示诸学流曰。车牛脑后痛加鞭。弃却黄金抱碌砖。逐恶随邪至今日。即非心佛错流传。又曰。觉城东际老婆婆。白发毵毵意气多。与佛同生嫌见佛。恶人无柰恶人何。又曰。柳毅传书只自知。得便宜是落便宜。亲生爱子都抛却。痛惜深怜乞养儿。犹以柬致石鼓夷曰。先师法道。惟我与公。我既日就衰颓。无足道者。公今应迹灵隐。利生接物。去就当如秋叶春云。任缘聚散。凡与公卿贵人相见。务翻其窠窟。绝其偷心。若稍有院子。一念挂在胸次。模棱苟合。便成流俗阿师。虽为万指住持。何足贵也。词甚激切。庆元庚申春。书遗表上达。并作短语。挽张寺丞主后事。乃趺坐白众曰。业镜高悬。七十二年。一锤粉碎。大道坦然。再与曹通守诀别。敛目而逝。其僧腊六十也。后嗣无文灿。灿付愚叟鉴。鉴闽人。有实德。元世祖诏住攴提。赐号通悟明印。明印去妙喜。其世有五。
　　赞曰。硕果不食。厥功伟也。当南迁后。司衡多建中之余。至今方外。以市名职。吾道微矣。公乃毅然拨乱。而反之正。功孰大焉。谓之硕果非耶。殊不知浩然纲领之节。又原于妙喜云。

　　华藏民禅师

　　禅师生于嘉定府朱氏。讳安民。字密印。有异表。声若洪钟。心契圆悟之机。圆悟举民首众。曰。休夸四分罢楞严。按下云头彻底参。莫学亮公亲马祖。还如德峤访龙潭。七年往返游昭觉。三载翱翔上碧岩。今日烦充第一座。百花丛里现优昙。盖民初开讲于成都。雅称楞严独步。因访友过昭觉。适圆悟小参。举赵州拈南阳三唤侍者话云。如人暗中书字。字虽未成。文彩已彰。且道那里是文彩已彰处。民闻疑之。次日拟行。踌躇未决。其友谓民曰。君既匡徒领众。文彩日彰。倘有从上道理。消不去处。直与堂头和尚。坐而商略。何不可耶。顾而蕴结胸次。无乃病乎。民唯唯。遂告香入室。圆悟徐举楞严。征其心之所在。民多呈义解。悟笑曰。座主他日入地狱。莫怨老僧不道。民愕然折节。胡跪求说前旨。悟又笑曰。文彩已彰。民俯首出。而叹曰。禅门委有长处。叶公之龙不足贵也。即散讲依栖焉。一日白圆悟曰。和尚休举话。待某说看。寻常拈椎竖拂。岂不是经中道。一切世界诸所有相。皆即菩提妙明真心。下喝敲床时。岂不是反闻闻自性。性成无上道。悟唾之曰。你元来在者里作活计。民于此信入。复请曰。古帆未挂时如何。悟曰。庭前柏树子。民积滞顿豁。踊跃趋出曰。古人道一滴投于巨壑。殊不知巨壑投于一滴矣。于是民之美誉溢丛林。佛鉴闻而笑曰。何日吹到蒋山门下。别有商量在。民后谒鉴。鉴问曰。佛果有不曾乱为人说底句。曾向你说么。对曰。合取狗口。鉴变色震声曰。不是者个道理。曰。无人夺你盐茶袋。叫作甚么。鉴曰。佛果若不为你说。我为你说。曰。和尚疑时退院别参去。鉴呵呵大笑。以殊礼延之。民遂开法保宁。而建康缁素。强民至华藏。升座以篆钥委之。座下各趋而去。民知中计。叹曰。三十年弄马骑。今日却被驴子扑。是时海内宗风大盛。丛林最小者。千指聚集。民独严持风裁榻。无杂宾春爨之役。常躬为之。至法鼓鸣时。龙蛇竞势。民不禁也。示众曰。众卖花兮独卖松。青青颜色不如红。算来终不与时合。归去来兮翠蔼中。可笑古人恁么道。大似逃峰赴壑。避溺投火。争如随分到尺八五分钁头边。讨一个半个。虽然如是。山僧半个也不要。何故富嫌千口少。贫恨一身多。又从华藏退居。故里之中峰。乃以圆悟白拂。付之宝印。会圆悟归蜀。民遣印省之。悟问曰。从上诸圣以何接人。印竖拳悟曰。此是老僧用底作么生。是从上诸圣用底。印以拳挥之。悟亦举拳。相交大笑。一众改观。而民公之望益重。民竟无疾。终于本山。阇维。心舌不坏。舍利无数。细民穴地尺许。皆得之尤。光明莹洁焉。

　　径山印禅师

　　宝印禅师者。嘉州人。号别峰。初业儒。弃儒剃染。业华严。又弃华严。从华藏民禅师。悟明心要。其祖圆悟每誉之谓。印有超师之略。印之名遂著。乃通谒于妙喜。自称西川法侄。时径山多士。窃笑之。妙喜问曰。未出剑门关。与你三十棒了也。印遂展拜曰。不合起动和尚。妙喜忻然。顾左右曰。你们骑马趁不及。是日万指。丛林为之震动。于是西还开法。而两川素称义虎之雄者。皆从印游。印仍慰其开讲曰。宗教无二致。而公白岐耳。公以无欺心而演教。教中之宗也。我以无欺心而弘宗。宗中之教也。我佛初转四谛于鹿苑。而憍陈如乃无欺之首也。后拈枝花于灵峰。而迦叶乃无欺之终也。故其间谈经三百余会。皆以无欺法。而利无欺众。公但自反能无欺乎。既无欺矣。以无欺舌而流无欺教。则教与宗。是一是二乎。惟诸公勉之。印又出峡。住持保宁。次迁金山。自金山移雪窦。自雪窦补双径。其众盛矣。尝示众曰。世尊初成正觉于鹿野苑中。转四谛法轮。憍陈如比丘最初悟道。真净拈云。今日新丰洞里。秖转个拄杖子。遂拈拄杖卓左边云。还有最初悟道者么。若无丈夫。自有冲天志。莫向如来行处行。遂喝一喝。下座。若是印上座不然。今日向凤凰山里。初无工夫。转四谛法轮亦无气方。转拄杖子。秖教诸人。行须缓步。语要低声。何故欲得不招无间业。莫谤如来正法轮。又曰。三世诸佛。以一句演百千万亿句。收百千万亿句只在一句。祖师门下半句也无。祗恁么合。吃多少痛棒。诸仁者。且诸佛是祖师是。若道祖是佛不是。佛是祖不是。取舍未忘。若道祖佛一时是。佛祖一时不是。颟顸不少。且截断葛藤一句。作么生道。大虫裹纸帽。好笑又惊人。又曰。将心除妄。妄难除。即妄明心道转。纡桶底趯穿。无忌讳等闲。一步一芙蕖。印年迈。日常宴坐。匡床颓然。一老比丘士夫访拜床下。爱慕倍于父母。孝宗皇帝知而召之。印以足疾。辞不奉诏。帝赐肩舆。于东华门内。迎入选德殿。初礼臣议。朝仪及见。印直登榻跏趺。群臣皆失色。帝喜其真率。乃问圆觉之旨。印随机酬对。帝默有契。辄注圆觉经。命印撰经首之序。自是东华门置禅师舆。以备顾问。十五年冬。力请庵居。绍熙改元。过访智策禅师。兼与言别。策问行日。印曰。水到渠成。归索纸书十二月初七夜。鸡鸣时。如期而化。奉蜕质。返寺之法堂。留七日。颜色明润。发长顶温。又七日择退居之西冈而閟焉。谥慈辨禅师。塔曰智光。
　　赞曰。民禅师义坛之翅虎也。一入昭觉之门。翻然易辙与夫抱英敏之姿。负昂藏之表甘。若捉月之猿。趋阳之鹿者。岂非日劫相倍乎哉师。以己愈之方。施之别峰印。自然水乳合。而针芥投。为万古我慢之正鉴。是则西山亮。何足为多耶。

　　道林渊禅师

　　渊禅师者。失其里氏。木讷寡文。为人无竞。尝点胸自警曰。参方须具择法眼。不然。踏碎铁鞋。何益哉。是时吴楚法席。以物色相胜。独大沩月庵果公峭甚。室中惟置一方木榻。兀坐如铁橛。霜雪不释。每诫知事。不可以软语诱人。学流见辄引去。惟渊坚依决择。每受诃责。株立弗避。月庵每切齿熟视而休。有檀家入山求法。月庵因起谓众曰。奚仲造车一百幅。拈却两头除却轴。蓦打圆相曰。切莫错认定盘星渊。于此尽脱廉纤。后出世潭州道林。法嗣月庵。月庵嗣开福宁。宁入五祖演禅师之炉鞴。故渊为演克肖之孙也。同出月庵之门。有八人。各化一方。独渊瞿然。以卑自牧。群贤竞起。成褫之故。道林声价甚迈。穷谷琏尝曰。道林颔下有逆鳞。不可撄他。有僧挺身曰。便撄时如何。琏曰。横尸万里。僧传语道林。渊曰。穷谷瞎秃错下名言。僧请别置一答。渊曰。只恐不是玉。是玉也大奇。于是禅流往来。馨炙其语。僧问曰。雪峰一问德山低头便归方丈意旨如何。渊曰。奔雷迸火。曰。岩头道其未会末后句。又作么生。渊曰。相随来也。曰。未审。那里是岩头密启其意处。渊曰。万年松在祝融峰。曰。三年后果迁化。还端的也无。渊曰。摩尼达唎吽癹吒。渊令不易出。出则风行草偃。而便懒之獘。靡然易向。然复不驰刺檀家。日以锄钁为佛事。普请归。忽拈拄杖。告众曰。离却色声言语。道将一句。来众无对。渊曰。动静色声外。时人不肯对。世间出世间。毕竟是谁会。言讫倚杖。当轩庄立而逝。
　　赞曰。余读东山演祖语录。则青山白云。开遮自在。嗣后尊宿肖之者几几。岂碧潭明月。捞捷方知乎。今拣道林数语。颇类之。不可不传之也。然月庵恣于孤硬。而道林继之。青阳解冻矣。万类不获荣。愿者未之有也。

　　白杨顺禅师

　　法顺禅师者。绵州文氏子也。弃冢行脚。观宝轮藏迅转。顿彻教外别传之旨。得受记于龙门佛眼。同出佛眼门者。有高庵悟竹庵圭雪堂行辈。顺住白杨时。其同门俱播令名矣。独白杨败屋数楹。东倾西压。以木丫支拄焉。顺日携钵袋。走抚之乡城。至晚或负斗粟而还。及门数十人乐与之。俱每夜参。必端据木床。徒属或栗足侧耳而听曲折。顺曰。好事堆堆叠叠来。不须造作与安排。落林黄叶水推去。横谷白云风卷回。寒雁一声情念断。霜钟才动我山摧。白杨更有过人处。尽夜寒炉拨死灰。忽有个衲僧出来道。长老少卖。弄得恁么穷乞相。山僧祇向它道。却被你道著。又曰。鸡啼晓月。狗吠枯桩。只可默会。难入思量。看不见处。动地放光。说不到处。天地玄黄。抚州尺六。状纸原来。出在清江。大众分明话出人难见。昨夜三更月到窗。又曰。风吹茅茨屋脊漏。雨打阇黎眼睛湿。恁么分明却不知。却来者里低头立。顺住白杨既久。激励学者。妙有方略。虽枯淡不堪。有青原绍灯辈。始终侍从。后俱出世。大显其声。顺老疾。一日诸山趋询。顺起示众曰。久病未尝离木枕。人来多是问如何。山僧据问随缘对。窗外黄鹂口更多。只如七尺之躯甚处受病。众中具眼者。试为山僧指出病原。看众争下语。顺乃拊掌一下。作呕吐声曰。好个木枕子。便趋寂。依法阇维。收五色舍利。并诸不坏者。曰目睛齿舌数珠。[療-(日/小)+土]于寺西。初顺在龙门时。云居虚席。闻高庵悟表里端劲。趋龙门聘之。悟固辞。佛眼勉其出住。悟仍不就。顺告悟曰。先知觉后知。先觉觉后觉。盖素分也。况云居为江右名刹之首。安众甚便。沾沾小节。奚足喜焉。君应之。顺虽不敏。愿请为辅。悟乃欣起。于是顺自为藏主。邀贤真牧任维那。通乌头典知客。应庵华莅副寺。德用为监寺。自圆为首座。故佛眼之风大振焉。
　　赞曰。余初阅师行实。疑其为踽凉之士。逮味师语句。乃政黄牛端狮子之上也。高庵最劲挺。不近人情。师降尊招贤。阐扬一代时教。其迹岂可测哉。然其示枯淡于一时。流膏腴于百代。於戏尚矣。

　　径山涂毒策禅师

　　涂毒禅师。名智策。祖籍天台陈氏。幼入塾强记。父携游桐柏宫策。见古石相。问曰。此为谁。其父曰。周之义士伯夷叔齐也。策低首。良久曰。审如是。则人世富贵不足取矣。父奇之。又过护国寺。遍观僧寮佛舍。恍忆前因。坚求脱白。父亦不阻其志。遂为大僧。首谒国清光。光指见万寿圆。圆曰。甚处来。策对曰。天台。曰。见智者大师么。策曰。即今亦不少。曰。因甚在你脚跟下。策曰。当面蹉过。圆曰。上人不耘而秀。不扶而直。款之不可。闻云岩游老人退居武宁。策趋求依。道经云居。阻雪月余。偶闻板声大悟。不俟霁。达武宁。适游庭坐。乃指策曰。何处见神见鬼来。策曰。打破虚空。全无把柄。游摇手曰。未在。策曰。东家暗坐。西家厮骂。游大喜曰。他日起家。一麟足矣。于是亲侍。久之辞应双径。游谓策曰。阐扬一代时教。必须福与慧齐。汝福不逮慧。吾为汝忧。策对曰。惟愁己眼不明。己眼若明。即独对圣僧吃饭。何歉焉。游以为贤。既而果策一人大唱黄龙之道。盖游初为儒生。不屑贡籍。弃名。出成都。道遇黄山谷。山谷见游风骨不凡。乃同舟下江陵。竟染衣匡庐。而投机于湛堂准。准之师真净文。文师黄龙南。是南为游之四世祖也。游年九十三。退休武宁。扁曰典牛。典牛之户。无冗履闲。和牧牛颂。寄张无尽居士。其颂曰。两角指天。四蹄踏地。拽断鼻绳。牧甚屎屁。无尽发笑曰。狂翁故态也。策主丛席。其拈提大类湛堂。操重坚劲。又似黄龙。故黄龙三关之旨。至策为之一新。尝举教中道。若以色见我。以音声求我。是人行邪道。不能见如来。虽然恁么正是捕得老鼠。打破油瓮。怀禅师道。汝眼在甚么处。虽则识破释迦老子。争柰拈[飢-几+追]舐指。径山则不然。色见声求也不妨。百花影里绣鸳鸯。自从识得金针后。一任风吹满袖香。又曰。一见便见。犹隔铁围。玄沙老汉脑后痛锥名高。岂在镌顽石路上。行人口似碑。庆元庚申秋。上堂抚法座曰。此床子我不复临矣。汝等当以文祭我。明日沐浴。更衣端坐。命供头设祭。弟子如命。鞠躬拜跪。宣其文。策倾听。至尚飨。为之一笑。遂引声曰。四大既分飞。烟云任意归。秋天霜夜月。万里转光辉。竟化。
　　赞曰。眇视报缘。独尊道眼。盛衰之迹。何足浼焉。此盖中峰赞公生平之略也。或怪公大泄典牛之气。门士如云。全不肯诺。岂王刀有异耶。抑精金跃冶乎。虽然不肯诺中即肯诺矣。末法觅人肯诺。起自雌黄。哀哉。

　　南宋元明僧宝传卷五


　　南宋元明禅林僧宝传卷六

　　　　紫箨山沙门自融撰
　　　　门人性磊补辑

　　松源岳禅师

　　禅师名崇嶽。号松源。乃龙泉吴氏子也。师事密庵。得法后。凡七竖刹竿。有嗣一十二人。人各有名。岳为人重。嘿每见贵客。则问曰。大力量人。因甚抬脚。不起见禅流。则问曰。明眼衲僧。因甚脚跟红线不断。有对者辄哂而顾之。时称岳得应庵之机得密庵之用云。盖岳早岁厌尘弃家。以白衣参灵石妙。不契即上径山。径山万指轩腾。岳随众末听妙喜杲和尚说法。蒙无所知。但闻杲盛赞。当今应庵真得临济正传。岳辄走参应庵。应庵益难近。岳乃奋励。垢面露肘。不暇恤。应庵怜之示岳曰。世尊有密语。迦叶不覆藏。岳随声进曰。钝置和尚。应庵喝之。岳有省。应庵笑曰。者俗汉成得甚么。岳乃求剃发。时年三十矣。既受满分戒。入闽见木庵永。永谛视曰。树倒藤枯。知落处么。对曰。裂破。曰。琅玡道好一堆柴聻。对曰。矢上加尖。永休去。于是岳益自负。永曰。公每下语。老僧不能过。其如未在。他日拂柄在手。为人不得。验人不得。岳曰。为人者。使博地凡夫。一超入圣。固难矣。验人者。打向面前过。不待开口。已知骨髓。何难哉。永举手反覆曰。明明向你道。开口不在舌头上。岳愤去之。出岭逢二道者。耦坐评论诸方。岳所举心肯者。道者皆拂之。岳曰。如是则谁可君意。道者以指。书密庵不凡四字。岳已知密庵为人。遂至衢之西山。折节事之。几进商略。密庵几笑之。岳复心疑。乃至密庵移居双径。于入室时始彻。木庵道。开口不在舌头上。久之出世澄照。演唱宗乘。以报密庵。湖海以岳言行无欺。多从之。迁光孝。遂有大名。庆元间。诏移灵隐。盖晚年也。是时门弟有文礼辈。已阐化大方。岳仍升堂入室。从未以风晨雪夕不打参钟尝以秘魔擎叉语。接谦头陀。以有贼无赃语。接肇道者。以心学无闻语。接陆游枢密。游得证后。隐镜湖。自称放翁。嘉泰壬戌秋。岳年七十有一。忽召众言别。有偈曰。来无所来。去无所去。瞥转玄关。佛祖罔措。跏趺脱去。塔于北高峰。岳居灵隐时。与密庵尊严无异。初密庵居灵隐。岳首众僧。密庵常称疾。阖户不许通谒。潜上座窃议之。岳曰。不然。师严道尊千古。明鉴当今。汲引豪贵者。将谓行道建立为心。殊不知礼。轻则慢易生。辞繁而情识长。尘劳卜度。安有了期。缁俗既为道而来。必发露真心。至诚激切。然后一言入耳。永为道种。兜率悦之待张无尽。叶县省之接浮山远。是也。若区区老婆禅。何足重哉。
　　赞曰。岳公以白衣有省。于应庵语下。固非草草矣。终乃死心于密庵。其祖父壶奥。如樊将军拥盾入鸿门。孰得而御之。故驱耕夺食。于分座灵隐时。班班著闻见焉。不然。彼天目礼辈。各抱奇志。其甘入公彀中哉。

　　净慈云禅师

　　禅师义云者。号退谷。福州闽清黄氏子也。黄氏世以诗礼传家。云有异姿。一目数行。然倜傥不善浮沉。每病其宗。不达圣原。各执隅说。疑误后学。乃淹贯性理。先辈重之。时有胡妪。居乌石山。年将百岁。精术数。眇忽不遗。人争谒之。云亦诣妪。妪大喜。款留数日。乃谓云曰。君福人也。当有大遇我目下即归国有一敝裘奉赠。聊表殷勤。云受归。怪其重。折线路。皆珍珠碎金。云失足叹曰。嗟乎七尺丈夫。乃为胡妪所买也。遂沉弃其裘于江而北游。国学群士俱出其下。因释中庸。有所悟入。裂缝掖而去。问道于山堂淳禅师。淳曰。子以聪明之质。枉顾山野。山野毫无所长。试言子之见处。为子证据。云论静定工夫。娓娓千余言。淳曰。子所说道理。似不违背。更有一问。譬有一人。正走后面。百千虎狼赶来。又有一人。扯住要问。静定工夫。若答。它后面虎狼迫至则伤身失命。若不答。他则静定工夫安在汝。于此时。毕竟如何施设。云茫然。淳公大笑而起。云彻夜惭惶。抚膺叹曰。涂路之学。终非实著。乃求落须发。择絮务以自励。且勇不自矜。行脚至吴。见铁庵。铁庵与语。大奇之。云又辞去。铁庵曰。抱道衲子。须以己度人。不可矫激其行。自居清白地上。以骇聋俗于此行去。形卜于影。毫不生惭。斯可为人师范。云书其语于襟。遂造灵隐。机契佛照。佛照移住育王。云为首众。佛照命其秉拂。以为宛如雪堂。惜妙喜先师未及见也。遂以妙喜所付袈裟披云云。出世香山。次继育王。育王以佛照遗风规摸阔大。岁计浩繁。云独以朴俭为先。中多引去者。宗印禅师过访云。奉蔬食之外。焚炉对坐。永宵清淡而已。印心笑之。间谓云曰。冰淡家风。千秋美典。至若尊宿。士夫过我。山门礼体。似不可简也。云良久谢曰。我非不知也。老人住世。德尊寰宇。岁计动满千万。诸方相习成风。非锦屏大碗。不见客。云尝窃怪。以为过当。据蒙见如尊宿惠慈山门。有幸住持。则当率众翘勤恭请。普施法利。此待尊宿礼体也。至于士夫为道相访住持。面无謟色。心无求事。直辞开导。俾贵人知有林下气象。其礼体也。不亦优乎。否则古风凌夷。必为明眼取笑。印大然之。庆元间。诏云居净慈。杖履渡江。同禅徒数十。皆敝衣楚楚。意貌翛然。武林吏佐并绅士。迎于途。私相慰谕。易其华服。而尊礼如一佛出世焉。既主净慈。规制画一。与育王时无异。惟提唱纲宗。以为供养。其上堂曰。奔流度刃。疾焰过风。啐啄同时。崖州万里。有的道。如人学射。久习则巧。殊不知未彀以前中的早涉纡迥了也。赵州到茱萸。靠却拄杖。则且置。只如孚上座道圣箭子折也。作么生喝云。若不同床睡。安知被底穿。又曰。昔僧问云门。杀父杀母。佛前忏悔。杀佛杀祖。甚处忏悔。云门曰。露还会么斗。转风雷吼。星移海岳昏。谁知席帽下。元是昔愁人。开禧二年示疾。侍僧以榻施褥云叱去之。曰。吾末骨立也。安用此。遂卓杖别众曰。意乌猝猝。万人气索。佛法向上。何曾踏著。临行业识。茫茫一任。诸方卜度。投杖敛目而寂。
　　赞曰。昔高庵闻成枯木。住金山侈甚。叹曰。比丘法贵清俭。岂宜如此。此与后生习轻肥者何异。得不愧古人乎。按退谷处可为之秋。而能简约乃尔。其清操真足。龟镜将来。

　　灵隐善禅师

　　禅师名之善。吴兴人也。其先刘姓。世历膴仕。善自视欿。然年十三。志决出尘。其亲谓之曰。吾家欬唾青云之上。若更何慕而欲为。之善对。曰欲为佛耳。其亲恻异。知不可禁。乃许受业于齐政沙门。内行纯粹。人敬爱之。出入经论。胸无宿义。乃遍扣禅坊。未得究竟。晚谒佛照光禅师。辨论风幡公案。光不诺。善固求明破。光示曰。非风幡话露全机。千古丛林起是非。咄者新州卖柴汉。得便宜是失便宜。善厉声曰。啊[口*耶]却只恁么。光以杖击曰。今日与君通一线。斩钉截铁起吾宗。光自此旬月不下堂。问其故。光曰。吾妙喜先师。担子幸卸肩矣。善历衡湘。游庐岳。保养圣胎。于妙高峰下。叠柴为室。不谋宿舂。一住十载。时以妙峰尊宿称之尝咏曰。庐陵米价报君知。浩浩尘中识者稀。回首不知何处去。白云流水共依依。又曰。有时笑兮有时哭。调高和寡难拘束。一派清音彻九天。风前谁解联芳躅。邻山有座主。自负妙悟楞严。携数徒属访善善揖坐相视移时。座主曰。昨见大慧。有八还颂曰。春至自开花。秋来还落叶。黄面老瞿昙。休摇三寸舌语虽工俏。但未出经意耳。善蓦召座主。座主应诺。善曰经意且止。还出得大慧老人意么。座主咿唔莫措。善呵呵大笑而起。座主归避席数月。复具师弟。礼请益于。善善示偈曰。没弦琴上无私曲。一曲弹来转辘辘。断崖流水少知音。六六不成三十六。善东游雁山。阐法于临海。慧因历洪福。迁万年。乃示众曰。久参高士。眼空四海。鼻孔撩天。见也见得。亲说也说。得亲行也行。得亲用也用。得亲只是未识。老僧拄杖子在。何故将成九仞之山。不进一篑之土。是时善之名满江南。卒退休皋亭。道俗仍以明州瑞岩居。善居无何。平江晋陵请符叠至。善任缘而应。不执可否。善既久领众事。法令益略。衲子益新。及却天童赴灵隐。盖暮年也。虽檀旋憧憧。善仍萧然一衾室中。长物竹篦禅杖而已。端平二年。自题小像。遗龙济宗鍪。复诫诸弟子曰。像法垂秋。名利根深。如象没深泥。珠沉巨海。识浪尘缘。终无了日。我为僧七十余载。目之所到。耳之所闻。卫护法门。隐忍受垢者。间或有之求。其不奉明诏。不接公卿。如寒岩枯木。确不可回者鲜矣。人但知法门繇显而盛。殊不知繇盛而衰。故有缘之功于法门者。其功一时也。无缘之功于法门者。其功万世也。谚云。庭前生瑞草。好事不如无。又岂谬哉。九月二十八日。书偈趺坐。瞑目而寂。寿八十四。僧夏七十有一。火浴。舍利无数。门人善珍。号藏叟。丐清之郑公为铭。塔于灵隐之西冈。

　　龙济鍪禅师

　　宗鍪禅师者。号友云。姓王氏。庐陵人也。幼不茹荤。年十九。辞亲修大僧事。长者多器之。既而遍见大有道者。不事宗乘章句。独以睡梦。时不能作宰为忧。晋陵华藏善公迁灵隐。鍪南渡依之。逾年机不合。拟别参。未发。偶见僧读珍藏叟自赞。鍪亦随玩。乃咀嚼其语。始骇灵隐门贤非泛泛也。其词曰。参禅无悟。识字有数。眼三角似燕山愁。胡面百折如赵婆呷。醋一著高出。诸方敢道。饭是米做。鍪遂坚志请益于善。而兄事于珍。久方契旨。辞去。道繇佛顶峰下。倦行憩山庄。磐石。爱其山林蓊蔚。指问庄叟。叟告曰。内有龙济古寺。先系修山主故址。今废鍪曰。居之可乎。庄叟曰。彼中狼虎甚多。师能居之。何不可。鍪竟剪棘缚茅以居。木食涧饮。或雪寒无宿。火日啖菖[莰-土+蜀]数寸而已。有时长笑而吟曰。山僧有分住烟萝。无米无钱莫管它。水似琉璃。山似玉。眼前尽有许来多。灵隐善公知之大喜。自题小相。以赠鍪曰。妙峰孤顶草离离。横按竹篦三尺铁。只许佛顶龙济知。父子不传真妙诀。于是有志之士。餐风而向之。因人建立丛社焉。鍪尝书门曰。除却眼耳鼻舌那个是你自己。若也道得许你。亲见龙济。其或未然。且居门外有对者。鍪皆叱逐之。珍藏叟闻而笑曰。恁么为人。其灵龟曳尾乎。虽然也是六月霜花。乃遣僧问曰。和尚曾接得几人。鍪曰。山僧失利。僧回举似藏叟。叟唯唯。乃疏辞径山。推鍪代之。鍪曰先师垄土未干。遗训在耳。矧我龙钟无似之人。更何所图甘言软语。而与朱紫为邻哉。称病不起。鍪年八十。日不停务。夜据匡床。合众环听垂训。孜孜不倦。一日告众曰。先师春秋八十有四。吾年虽得企及。但法运衰矣。罪在我躬。言讫涕下。已而弹指一声曰。只此是别众语也。僧问。腊月三十日时如何。鍪曰。门无索债人。众凄然。请开末后方便。鍪曰。一灯在望。更无言说。大地平沉。虚空迸裂。泊然而化。塔于佛顶峰上。初道俗请建寿塔。鍪固止之曰。何哉老僧朝死夕埋。独污龙济一块土。不必寻山择地也。我每笑溺信形家。图穴兴旺。使圣贤法缘媚于黄土。顾而为之。岂初心乎。
　　赞曰。妙峰父子。始末行藏。不汇而符。所谓水月交罗。镜灯互入。岂可以孤峻而病之。易曰。十年乃字反常也。

　　净慈自得晖禅师

　　自得禅师。名慧晖。乃会稽张氏之宠子也。自少割爱辞亲。得度于澄照寺。孤锡云游。见长芦真歇。以为有所证。于闪电机下。竟南归。所遇丛社如逆旅。一阅而弃之。遂投谒于觉宏智和尚。宏智威德自在。道望隆当世。当世见者。皆为神悚。晖独心负所畜。不藉通词。特拟观光。于座下。宏智熟视晖而容之。晖微疑其所以。乃自请挂塔。宏智召晖。至榻前。诘以宝镜颂。晖骤进语。智正色。遣出之。晖乃折节自悔。从前宝惜一齐放下。一夕正往圣僧前烧香。适宏智来前。晖见之。顿悟大旨自尔。问答无滞。得授记莂焉。绍兴丁巳。开法补陀。驰其提唱。语于宏智。宏智大悦。其语曰朔风凛凛扫寒林。叶落归根露赤心。万派朝宗舡到岸。六窗虚映芥投针。本成现莫他寻性地。闲闲耀古今。户外冻消。春色动四山。浑作木龙吟。又曰。释迦老子穷理尽性。金口敷宣一代时教。珠回玉转。被人唤作拭不净故纸。达磨祖师以一乘法。直指单传面壁九年。不立文字。被人唤作壁观婆罗门。且道作么生行履。免被傍人指注。衲被蒙头万事休。此时山僧都不会。又曰。巢知风。穴知雨。甜者甜兮苦者苦。不须计较作思量。五五从来二十五万般。施设到平常。此是丛林饱参句。诸人还委悉么。野老不知尧舜力。冬冬打鼓祭江神。谷之神枢之要里许旁参。回途得妙。云虽动而常闲。月虽晦而弥照。宾主交参。正偏兼到。十洲春尽花凋残。珊瑚树林日杲杲。于是补陀风范与天童并峙。其迁万寿。次吉祥。又雪窦。皆名公巨卿为之劝请。淳熙丙申。有诏补净慈。上堂曰。皮肤脱落绝方偶。明了身心一物无。妙入道寰深静处。玉人端驭白牛车。妙明田地达者还。稀识情不到唯证。方知白云儿灵。灵。自照青山父卓卓。常存机分顶后光智契。劫前眼所以道。新丰路兮峻仍皾。新丰洞兮湛然沃。登者登兮不动摇。游者游兮莫忽速。亭堂虽有到人稀。林泉不长寻常木。诸禅德向上一著。尊贵难明琉璃殿。上不称尊翡翠。帘前还合伴正与么。时针线贯通真宗。不坠合作么生施设。满头白发离岩谷。半夜穿云入市廛。当是时大振曹洞宗风者。多出宏智之门。瑞岩有石窗恭。光孝有了堂彻。常州善权有法智。而闻庵居翠岩。法真居清凉。乃至大洪长芦皆属焉。以故净慈典职班序者。半皆诸方弟侄。酬唱叶谐。称为新丰正韵也。庚子秋。退归雪窦。白发垂肩。逍遥怡怿。爱携禅客。谈空白日。而笑落青山。常作偈曰。重重去尽自平常。春暖风和日渐长。户外鸟啼声细碎。岩花狼藉满山房。以癸卯冬月二十九。沐浴而逝。痊于明觉塔右。
　　赞曰。晖公以奇隽之。姿英发锐。上睹影响。于掣电光中。便肯承当。及入天童炉鞴镕成大器。辄能振大声。以达九重。其境何顺也。细简今古。匪流则亢矣。公乃履满不溢。顺而能节。抑何谦以退也。芳型在望。不禁高山仰止之思云。

　　北涧简禅师

　　禅师名居简。出潼川王。姓号敬叟。又称北涧。盖居北涧之日久也。简姿秀而文当世尚之。游广福读出世典。辄弃冠。具戒。参别峰。别峰指见涂毒。涂毒示其心要。简以从前所学凑泊不可。疑情猛切。常立达旦。偶过择木寮。阅万庵语云。欲识诸佛心。但向众生心行中识取。欲识常住不凋性。但向万物迁变处会取。简于此忽省。以为万庵与佛照同条。遂别策造灵隐。机契佛照光禅师。于是往来妙喜下尊宿。一十五年。激扬宗旨。大有力焉。乃辞佛照。经瓯闽。历江西。过罗湖。访仲温。仲温与论。大喜曰。妙喜之后一人也。乃以妙喜居洋屿庵。竹篦为赠。且曰。公之后必大。未几出住台州紫箨。迁报恩。及广孝。名大振。退居武林飞来峰之阴。卿士犹物色之不顾。当是时出佛照之门者。有灵隐善径山琰天童派东禅观上方铦。交章劝简。应旰江刺史之命。又不顾。而江州使者以东林云居力致之。简亦不顾。乃寿北涧集。行世。宿儒附之。叶水心曰。简公话柄特惊人。六反掀腾不动身。说与东家小儿女。涂青染绿未禁春。简叹曰。狼虎之害。世人易知也。文章害世。则难知矣。狼虎在山。藜藿不辨。文章欺世。耳目沉沦。余比见近流施为阔略。非先圣之言不言。非古哲之迹不举。然境风乍飘。荣辱无主。取快一时。名节扫地。则向之所言所举。皆为饰词。以欺世者也。欺世之害。甚于狼虎。余颓躬不逮。深为是惧。所见所闻。偶笔成集。若稍存心。欲以诗文鸣世。则又吾教之罪人也矣。遂毁板。晚居净慈。其门人大观以高庵楞严纲要颂。请简发其旨。简向慕高庵为人。乃联和而序之。淳祐丙午春。示众曰。识得一万。事毕了事。衲僧一字不识。直饶恁么。未称全提。禹力不到处。河声流向西。归方丈。大书四月一日珍重六字。至期。言语移时。敛目而逝。简初在紫箨。委羽有二姓。争竹山。竭产不已。仙居丞启简讽之。简示以种竹赋。二姓之讼遂止。台氓谣曰。简公笔甜如蜜。
　　赞曰。齐桓侯有疾。在腠理以忽扁鹊。终至骨髓。虽司命无柰之何。而末造众生。言行参差之。疾不啻在骨髓间也。故北涧生平行李。惟恐针石之不逮。然以文字得度者。则北涧法化。宁当有别论也。否乎。

　　南宋元明僧宝传卷六


　　南宋元明禅林僧宝传卷七


　　径山无准范禅师

　　无准禅师者。讳师范。蜀都雍氏子也。九岁依阴平山沙门。试经。目不遗照绍。熙五年。具戒访道。乃求坐禅诀于老宿尧公。有信入。即出峡。谒佛照光禅师。光曰。生缘何处。对曰。剑州。曰。带得剑来么。师便喝。光笑曰。者乌头子也乱做。又过灵隐。参密庵禅师。密庵不易见乃入破庵先首座之室。先与语。阴奇之。一日要师游石笋庵。有道者问。胡狲子捉不住时如何。先答曰。如风吹水自然成纹。师恍然大彻。失声曰。诺。先大喜而归。师遂事先公。赴穹窿。盖先以师深得玄要主宾之旨。可倚重正宗也。先公移居卧龙。师辞。游天台。寻开法明州清凉。以香酬破庵先公。于是吴越知名。师初寓瑞岩。梦伟衣冠者持茅授。师及至清凉。见伽蓝像。即向所梦者也。茅乃神之姓焉。三年迁焦山。次三年迁雪窦。有大名者皆归之。乃示众曰。面面相看。眼眼厮觑。衣外别传。有甚凭据。到却门前刹竿著。凤栖不在梧桐树。又曰。[一/几][一/几]地思量。无可得思量。无可思量处。真个好思量。大庾岭头逢六祖。鳌山店上见曾郎。又曰。贼火相逢恰五更。现成赃物不须争。暗中多少都分了。天晓依然各自行。又曰。日面月面突出难辨。拟欲抬眸空中两片。师居雪窦三年。诏补育王。又三年。住径山。居无何。径山毁。知事者惧。师引咎自归。一众咸安。师整顿荒基。说法如故。仍请希叟为副寺。退耕为监院。别山智为化主。雪岩钦为座元。未久寺成。朝旨召入慈明殿升座。师举宾头卢尊者赴阿育王宫因缘。乃曰。君王一语出如纶。尊者眉毛八字分四海风清烟浪静。碧天无际水无垠。上大悦。赐金纹袈裟。号佛鉴禅师。六年径山复毁毁之夕。风雨暴作。师端座别舍。漠然不问。且笑且吟曰。雨散云收后。崔嵬数百峰。王维虽妙手。难落笔头踪。仍结茅安众。寺复成。又去四十里。别筑万年。正续以憩。云水不远。复建精舍为归藏所。藏前后所赐宸翰。敝室左右奉祖师。与先世香火。或期诞讳。必为饭僧佛事。以赞冥福。盖蜀乱。师之先祀绝矣。故祠之上。闻嘉叹赐。名圆照庵。淳祐戊申。又小筑于明月池上。为退休计。师腊既高。纶音次序。存问不间。师惟历书古德机缘。谢对而已。或大宾过山。师独揭心宗要领。间咨南比国运。师俯首一默而已。己酉三月望。升座曰。山僧既老且病。无力得与诸人东语西话。今日勉强出来。从前所说。不到底尽情向诸人。面前抖擞了也。乃起抖衣曰。是多少。遂区嘱后事。复手书达上言别。上遣中使慰问后事。师曰来时空索索。去时赤条条。更欲问端的。天台有石桥。移顷而寂。塔于圆照庵。嫡嗣有雪岩钦禅师。
　　赞曰。南堂谓。师居五峰。法席之盛。不下妙喜时也。众多粮少。而重罹回禄。不无奔走四方之劳。想见其曲折。苟非以荷负正宗为心。则安能籧篨若此。呜呼南堂其知言矣。

　　别山智禅师

　　别山祖智禅师者。蜀人也。其先杨姓。世有显任。智既生正信之家。幼绝世缘。七岁绍印沙门化为行童。授以圭峰圆觉叙。脱口成诵。宋嘉定癸酉。试所习得度。其年十四矣。又五年。参[仁-二+幻]牛全于昭觉。经二载苦。制话头。不敢展衾。每至后夜。或假寐而已。偶闻姑苏僧诵杀六岩法语。字字皆点著自己禅病。时岩住姑苏之穹窿山。智径走见。以古德因缘求指。岩惟瞑目端坐。展掌示之。不决请益。岩如前无它语。于此又二载。智所求益哀。岩竟不换机智。乃拟简藏经。融会本参。因阅华严。善财入弥勒楼阁。见阁中有无量不可思议诸佛境界。有省。默举祖师公案。皆会节目。举似于岩。岩方启齿曰。灵云见桃意在甚处。对曰。万绿丛中红一点。几人欢喜几人嗔。岩以为然。乃可之。智复遍历名席。俱获美誉。渡钱塘。游天台。友断桥伦。见无准范禅师于雪窦。范棒喝风驰。智结舌不能仰对。范每受参垂问。智每拟当机。瞻视范公。不能进措一辞。乃私叹曰。我生平所参所悟底。皆死法也死法何济哉。乃尽捐宿负。坚依范公。久之于范公棒喝中。大通妙旨。遂呈偈曰。用尽工夫夜欲阑。东挑西拨见还难。无端豆爆寒灰里。便把柴头作火看。范公迁育王。径山。智皆负包与俱。径山毁。知事者多惧。劝范弃之。智曰。不可。昔南禅师住归宗。归宗被火。有司责其咎。南尚顺而居之。以故南公之名大重。今径山虽火。而时清道泰。且堂头和尚以咎自归。无弃去之心。我辈为人子臣。当仰体君父之心。父子君臣道合。反废为新。庸何虑焉。智于是自充化主。而殿阁楼台。从鼓舞中。涌起五峰矣。嘉熙二年。出住洞庭之天王寺。以真言实践。接纳方来。然好贬剥诸方。江湖以智天王哂之。痴绝冲尝问。洞庭来僧曾见智天王否。对曰。学人适从天王来。曰寻常有何言句。僧举天王示众语曰。带锁担枷招罪犯。安禅入定坐深坑。两头踢脱无依倚。一个闲人天地间。冲笑曰。恁么则智天王罪过不少。丞相游公侣以西余虚席。请智补之。未久智自西余。荷策迁金陵之蒋山。参徒蚁聚。名满淮南。悦堂訚道者。初游吴。闻智寻常怒气噀人不减。居天王时。乃谒智。智问曰。是何法讳。对曰。祖訚。近离何处。对曰。江西曰马大师安否。对曰。起居和尚。智拽杖便起。訚蹑履便行。侍僧问曰。适来者僧未知留否。智笑曰。是必去也。侍僧出访。旦过堂。果去矣。訚住后乃曰。我当时只肯别山收。不肯别山放。宝祐四年。天童火。无少剩。州帅吴公潜以疏闻上。上以智居天童智。曰携。吾白骨以伴。青山足矣。兴复之事。岂吾望也。遂于瓦砾堆中。构草庐。以安众。三载之间。松关尽处青山。捧出梵宫。而壮甲东南焉。智处众。能耐小节。深得衲子之心。衲子互相颂曰。吾师讳祖智。即弘智再来也。景定改元九月朔。示众曰。云淡月华新。木脱山露骨。有天有地来。个个眼睛活。乃掩室。复令传语曰。不及相见。各自努力。越十日。珍嘱后事。叉手捐世。寿六十一。坐四十七夏。塔于中峰。
　　赞曰。我师翁悟老人。新天童时。修辑历祖。石塔。余得见智公之塔。圮于荆棘丛中。及考天童中兴图志。惟公大有功于天童者也。公初事无准。居径山。以大义鼓舞。遽成五峰楼阁。后公居天童。不三载而重兴莫大之精蓝。亦座下有其人。而鼓舞之。嗟乎非忠于事上。诚以接下。曷克有此哉。

　　净慈断桥伦禅师

　　断桥和尚。名妙伦。姓徐氏。台之黄岩人也。弱冠欲入瑞岩。邻寺出家。其父兄不许。强伦治生产。伦不乐业。乃遁永嘉。圆顶于广慈寺。受戒归省。得问道于瑞岩谷源禅师。源以麻三斤话示伦。伦大疑之。如面千尺铁墙。因邻僧读楞伽经曰。蚊虫蝼蚁无有言说。而能辨事。伦有省。会无准范公中兴雪窦。雪窦风峻。禅者不易上谒。伦下包。直趋方丈。左右莫能止。范公怒曰。甚处来底。对曰。瑞岩。曰。到此何为唐突若是耶。伦从容进曰。实为己躬事切。来呈似耳。曰。有甚驴事马事。试举看。伦乃陈其所得。范曰。狗子因何有业识。伦进语。范不顾。如是滚滚不住。连进三十语。范俱不顾。拟再进语。无可凑泊者。乃跪泣请曰。师宁无方便乎。范公怜之。以古颂示曰。言有业识在。谁云意不深。海枯终见底。人死不知心。伦悚栗沉吟。忽闻板响。通身汗下。连拜范公足下。范笑曰。我不汝欺也。伦弗吐一词而出。范公移居育王径山。伦皆从而相之。是时出公门者。雪岩钦别山智等。各化一方。称有道焉。伦亦领祗园小刹。据室烧香。甚有大体。一时名衲。趋其座下。院窄无所容。移居瑞岩。又移国清。伦为人径直无讳。好辨群言。评量古今。议论既出。如束湿薪。然皆援经据史。如披晓镜。人以为博物宗匠。若智若愚。争识一面而后已。晚居净慈。尝谓众曰。荆山有玉。获得者不在荆山。赤水有珠。拾得者不在赤水。衲僧有无位真人。证得者出入不在面门。横按拄杖曰。会么幽州江口石人蹲。又曰。德山低头。夹山点头。俱脂竖起手指头。玄沙筑破脚指头。拈拄杖云。都来不出山僧拄杖头。何以见得。卓一卓曰。一叶落天下秋。又曰。达观。颖云。七佛是性隶。万法是心奴。且道主人翁在甚么。处自喝云。七佛以下出头。又自喏云。各自只候唤七佛作性。隶指万法为心奴。达观自谓。有出身路。及其自喝自。喏又是奴隶边。事主人翁。何曾梦见。在要会么。挥拂云。晓来一陈春风起。开遍园林百树花。伦晚年罢上堂。一日忽挂牌入室。已而谓众曰。斯乃老僧末后一场搬弄也。复问訚上人曰。临济三遭黄檗痛棒是否。对曰是。曰。因甚大愚肋下筑三拳。对曰。得人一牛还人一马。伦怡然抚几曰。后当有人据此。为你证明在(訚号悦堂。后嗣介石朋)。遂以后事分付门人方山宝竹屋。简又裁书。别诸方知己。魏国公阅伦书。大惊。即遣使问曰。师生天台。为甚死在杭州。伦微笑。以手指左右曰。日出东方。夜落西。其使拟拜。伦已化去。
　　赞曰。断桥和尚以英伟之姿。入雪窦范公之门。始知肘。后灵符不从人得。及出世而簸扬淘汰。可谓精于得人矣。以故方山宝辈数传而世其家。诸方称之曰。断桥一脉有以也。不然。则如世暴流。朝盈夕涸。而断桥一派嘉声何从而挹之。

　　径山冲禅师

　　禅师名道冲。字痴绝。出武信荀氏。少为书生。精通六艺。有声。然数困棘围。冲自解曰。无忧也。非当成我出尘之志乎。竟剃落于梓州妙音院。具戒。出蜀放浪。于吴楚间。藐诸宗匠。而不愿见也。当此之时。曹源生禅师唱密庵之道于妙果。冲几拟进谒。复中止。流连讲肆。惟见禅者接足往来妙果。且颂妙果之机用。冲心计生公。若无长处。何得人心若是耶。乃奋起往见。与生酬对数语。深畏之。求侍左右。不去者一年。生公宗乘玄旨。冲俱领会。但于拳棒交驰。似有所滞。且屡呈伎俩。生屡拂之。冲恨辞去曰。尚余一双穷相手。要向诸方痒处爬竟去。历诸保社。信宿即行。又见灵隐岳。岳又不诺。冲又拟去。乍遇故友挽之。住经八余月。或告岳曰。冲君才华非易得也。不以方便接之。其失士乎。岳曰。我已八字打开。渠当面错过。却怪阿谁。冲闻之。口耳俱丧。彻见生公妙用。乃北面妙果。而拜之曰。几负吾师。几负吾师。住后嗣法曹源。生初江湖衲子观望不归。及其开堂。接纳星飞电卷。老师宿德称善。于是众归如云。上堂。有僧问。心佛及众生。是三无差别如何是过去。心曰。放待冷来看。如何是现在。心曰。你问我答如何是未来。心曰。后次上堂向你道。如何是过去差别智。冲以拂子击禅床左。如何是现在差别智。冲击禅床右。如何是未来差别智。冲向中间一点。僧乃礼拜曰。心佛众生无向背。十方刹海一毫收。冲曰。过去心不可得。现在心不可得。未来心不可得。三心既不可得。唤甚么作差别智。若人见得彻去。三世诸佛无一时。不在诸人顶[寧*頁]上。转大法轮。更来者里挨肩。并足讨甚么碗。以拄杖一时赶散。冲初住嘉禾光孝。次迁蒋山。蒋山濒江。多恶岁。艰于行乞。一众有菜色。冲振起谓之曰。我佛祖门风处违常顺。且饥寒冻馁。独非佛事乎。况法喜之食。食无穷也。即自携布袋。日走街坊。不以风雨自间。每回必命鼓集众。提持不倦。如此一十三载。如一日。丛林不窘。有诏移居天童。会育王又虚其席。以为冲善荷大众。请冲摄理之。乃小参曰。天童用底来。育王用不著。育王用底来。天童用不著。用不著处。用有余一箭。双雕随手落。晚迁径山。一日上堂曰。世尊生平用尽伎俩。及其摩胸。告众。求生不得生。求死不得死。山僧则不然。要行便行。要去便去。八臂那吒拦不住。移时坐寂焉。冲善书。暮年尤好之。然所书者。皆先觉古德警策偈颂。无杂言也。有学士求书。欲冲自撰诗文。冲诺。即命引纸。乃大书摩诃般若波罗蜜七字。学士笑曰。仍是旧底。冲以手婆娑曰。我不敢轻慢你等。你等皆当作佛。
　　赞曰。田单持不二心以守节。即墨不逾年。下七十余城。还之于齐。可谓壮矣。冲公以妙年持不二心入道。蹶然绍生公一脉。于将绝未绝之际。且处违常顺奠。蒋山一众。于风雨飘摇中。俾曹源生公之道。复振于时。不亦伟哉。

　　天目礼禅师

　　天目禅师文礼者。字灭翁。生阮氏。为临安籍也。得度于真相寺智月沙门。得道于荐福松源岳禅师。出世于郡之广寿。次则雁山能仁。复诏居南屏净慈。终于天童者。盖赴暮年之诏也。四会谈禅。两赴明诏。于其西丘福泉。乃退闲之所也。礼居雁山时。南国衣冠君子多从之游。礼杖拂萧然。清风迫人。松下云间。泉声石色。无尊卑目遇而已。然卒不乐。乃退居梁渚西丘。自述曰。我自南山退席回。懒将藤杖接方来。有时拄到晴坡上。简点梅花几树开。方是时。晦庵居士朱熹者。以道学开馆台南订。有司挽礼。再居能仁。不起。乃作偈。简雁山耆宿曰。我抛一语堕龙湫。逗石穿云几度秋。白发讵那看不透。月寒高挂冷猿愁。礼既休闲于梁渚。道俗相寻不绝。礼多兀坐绳床。熟视摇手而已。或格外相惬。礼自理瓶铛。谈笑连朝夕不厌也。节斋赵公慕礼高行。微服过访。坐语竟日。节斋去。礼竟不问其姓名。适净慈席虚。节斋起礼补之。不赴。节斋乃言于上。上强命之入院。礼曰。九重命下。四海同钦。山岳欢呼。禽鱼起舞。且物外道人因甚也被转。却顺是菩提。四众称善。未久又杖策宵遁。退居福泉。上惜之。复敕天童居礼。礼居天童。常以南山筀笋东海乌鲫话验。方来拟对。礼辄督牙三下。识者惊焉。一时及其门者。非智过于师。不易放行。故自书曰。无韶阳来扣门。终不拶人脚折。有德山至诘问。方才吹灭纸烛。堪嗟狐媚妄。相嗣续宁教。草满法堂。苔封古屋。杨岐不得保宁白云晦堂。若非死心灵源。其余碌碌。难为接足。礼住天童。不久又弃。归西丘旧隐。然方宾益胜。朱晦庵尝诣礼。礼以格外潇洒示之。晦庵则彬彬然有容。整冠进问。母不敬。礼蓦起叉手。晦庵退语人曰。碧落碑果无赝本也。杨慈湖亦问不欺之力。礼答曰。要明兔象全提句。看取升阶正笏时。礼四历住持。仅八九载。而退居之日。多其风调高古。见者神肃。然叙及法道体势。则慷慨太息。或继以涕。故嗣其志者。皆著大名于当时。淳祐十年冬月。忽晨起。谓众曰。谁与我造个无缝塔。侍者曰。请师塔样。礼微笑曰。尽力画不出。即蜕去。年八十有四矣。阇维。顶骨牙齿不坏。舍利如灿珠。附天童应庵祖塔之左而閟焉。
　　赞曰。余核公道行。垂手三十余龄。四迁五退。如白云影内神仙。可仰而未可攀也。再味其说法。若志公之容谩。许僧繇描摹。当时君子以公之名齐于妙喜应庵。诚不谬矣。

　　天童如净禅师

　　如净禅师。字长翁。奇逸有远大志。受可印于足庵。不屑肥遁。广诸方便经。其笑詈者。皆脱略成器。故尝开会浙江左右。六坐名坊。而净慈天童最久焉。其升座曰。有问有答。矢尿狼藉。于是眉毛庆快。鼻孔轩昂。直得大地平沉。虚空迸裂。正当恁么时。且与宏智古佛相见。竖拂云。相见已了。合谈何事。从前汗马无人识。只要重论。盖代功开炉打圆相。召众曰。个是天童火炉。近前则烧杀。退后则冻杀。忽有汉出来道。作么生。[囗@力]火炉动也。又曰。螟蛉子殪而逢蜾。祝之曰。类我类我。天童门下莫有类我者么。万里不挂片云。天地一团猛火。又曰。陆修静陶渊明文殊普贤。作圆相云。咦一款具呈。且道凭谁批判。若是孔夫子吾无隐乎。尔有觉禅者。亲依年久。夜分请决于净。净曰。我困倦旦去。明日为你说。觉念日月蹉跎。含涕而出。露立待旦。整威仪入室。净怜之。乃上堂曰。一个乌梅似本形。蜘蛛结网打蜻蜓。蜻蜓落了两边翼。堪笑乌梅咬铁钉。觉傍失声曰。早知灯是火。饭熟已多时。净便喝。识者称净险要。颇类云门。其缜密实如洞山。但未见禀承何人。或间请曰。师唱道多年。名满丛林。高足已阐化。方得法源委。乞明指示。净良久笑曰。涅槃堂里向汝道(有本云。涅槃堂里看)。又示众曰。古人大雪满长安。天童卖却者心肝。无神通菩萨猛劈。一椎千手眼大悲。捏怪多端还会么。狮子教儿迷子诀。老婆心切不相瞒。净年六十六。忽命侍者设香案。声鼓集众。拈香嗣足庵焉。其语曰。如净行脚四十余年。首到乳峰。失脚堕于陷阱。此香今不免拈出。钝置我足庵大和尚。足庵名智鉴。鉴法嗣天童珏。珏嗣长芦清了。了字真歇。乃丹霞子淳入室之子也。是净为青原下十七世之正裔。初足庵鉴公为儿时。母与洗手疡。执鉴手曰。好似个甚么。鉴曰。似佛手。亲殁。即从长芦真歇禅师得度。珏首座器其进止端庄。以方便示鉴。鉴即隐象山。屏绝诸缘。一钁为伍。廓达玄旨。复就珏。珏可其见处。鉴住后。以枯淡集方来。晚年徙居雪窦座下。明眼衲子皓首相依。如净以柏子话请益鉴。鉴本色策之。净乃领悟曰。西来祖意庭前柏。鼻孔寥寥对眼睛。落地枯枝才[跳-兆+孛]跳。松罗亮格笑掀腾。鉴曰。老成持重为人天眼。声光暴耀非我所望。净既受记莂。乃重其师训。半生开化。不邀虚名。又疾时辈冒称越继。故临末际。方示法源。乃召众曰。六十六年。罪犯弥天。打个[跳-兆+孛]跳。活陷黄泉。咦从来生。死不相干。奄然长往。
　　赞曰。丹霞大隆洞宗之后。而冒滥之弊。骎骎有矣。长翁举措风规无。乃涂毒鼓不容侧耳。抑识法者惧乎。但其入理深谈。不滞玄微。真洞下狞龙。而云行雨施。讵可量哉。

　　上都华严全一温禅师

　　禅师名至温。字全一。邢州郝氏子。为天童如净禅师。八世之裔也。性敏捷。不易出语。语则合度。六岁从万松秀禅师。祝发为大僧。是时万松之庭。多俊杰。会伪金章宗明昌四年(即南宋光宗绍熙四年癸丑)。召秀说法于内廷。其王亲贵戚罗拜求示。秀俱无言说。惟合爪当膺而已。温大疑其所以。乃请问于秀公。秀公拂之。温益疑。遂心计曰。至道虽玄。非言莫显。师于佛法。得无吝乎。一日见僧问。秀曰。是处是慈氏无门无善财为甚道。琉璃殿上无知识。秀厉声曰。折却殿了。与你相见。温不觉失笑。秀顾温曰。笑甚么。对曰。可惜打破瓦。秀曰。打破后如何。温又无语。然温博学强记。与雪庭裕公。往还辩论。裕每誉之。秀公迁大都。仰山之栖隐寺。丞相耶律楚材。常问道栖隐。因与温甚善。会同学林泉伦上座。出住万寿。温以大事未了为愧。且忧愤成疾。久之乃得秀公之旨。于是机不可撄。秀公暮年常课华严。门下得法者。虽一百二十人。惟温最惬公意。其金都应酬。悉以温代之。秀公殁。会元主伐金。温开法华严。林泉伦继席报恩。其道价齐重于京都。元主研究三教典籍。以为宋徽宗不业三教正经。佞于方士丹升之说。以至亡国。诏有实学之士。较诸道藏伪撰。除道德南华外。尽行烧毁。命林泉伦于大都悯忠寺举火。是日倾都传闻。士庶毕集。伦乃以火炬打圆相云。诸仁者只如三洞灵文。还能证此火光三昧也。无如斯会得。家有北斗经枉。教人口不安。宁其或未然。从此灰飞烟灭。后任伊到处觅天尊。急著眼看。便烧之。众口杂然。称正时。至元庚申也(即南宗景定元年)。元主将西征有嫉我教者。遂奏议曰。释氏虽托方外。然多忠烈之辈。今五台等处。僧徒有能咒术武略及膂力者。宜募为部伍。扈从西征。可为开国之一助也。温闻大惊。乃顾楚材。而折其说。楚材亟白元主曰。释氏之高行者。必守不杀戒。奉慈忍行。故有危身。不证鹅珠。守死不拔生草者。法王法令拳拳奉行。虽死不犯。用之从军。岂其宜乎。若不循法律者。必无智行在。彼既违佛制。在此岂终王事哉。一举两失。实不可也。元主遂然之。太保刘秉忠以僧服而辅元主。元主甚敬之。忠曰。臣乃宇宙之废品耳。何当圣眷。此有万松秀禅师之高弟。名曰至温。唱曹洞宗旨于上都华严寺。其学兼内外。道贯天人。陛下若诏而宾之。必充扩仁风。为苍生之依赖也。于是温入内廷。与元主朝。夕论道。元主尝恨相见之晚。河北诸禅刹。自宋政和以来。加之辽金壬辰兵。秽祖庭。未得兴复。元主敕立禅僧为主持。于是三河寺院。沛然兴矣。燕赵秦晋之间。洞室宗风大鬯。皆温之力也。温居内庭。三载如一日。辞还。锡号佛国普安大禅师。至元丁卯五月(即南宋度宋三年)。示疾。沐浴更衣而逝。异香三日。茶毗。舍利无数。四众分塔而祀之。
　　赞曰。朝生凤雏。自与千岁玄鹤。同途而异辙。余观温公。驱乌于万松之庭。其胸中固已吞云。梦八九耳。及演化大都。果远出群贤之上。然兵火之余。能使王公贵人。信有此事。非冰霜洁行。不足以感之。今人独味万松评唱之语。而不闻公有回天之力。何哉。余故表而出之。为洞宗之威凤云。

　　南宋元明僧宝传卷七


　　南宋元明禅林僧宝传卷八


　　北平庆寿简禅师

　　禅师名印简。字海云。山西宁远人也。得道于庆寿璋禅师。璋字仲和。乃天目齐之裔也。斋参五祖演和尚。得演记莂。遂隐天目。当其时。出五祖之门者。化遍南州。而三佛之裔称盛。独齐公居天目。甚枯淡。法席寥然。暮年始有懒牛和上座。绍齐之法。而和之。枯淡尤甚。仅得竹林宝。宝得竹林安。安传容庵海。海之名颇著。乃有中和璋。璋之下有印简出焉。简出则齐之道大于北平矣。简本出儒家。有生知之质。其父宋氏授以孝经。开宗明义章。简掩卷进曰。开者何宗。明者何义。其父愕然。提其耳曰。孺子可教也。时方七岁。于是古今经纬之学。一目辄知要领。然疑喜怒哀乐未发以前之理。不遑寝食。乃尽捐宿学。走事中观沼禅师。每发问端。沼每止之。沼老常命简扶行。偶下阶。简掣沼公之手。沼咄曰。者野狐精。简恍然而诺。沼乃遣简行脚。简既饫游。孤策过燕京。雨阻松铺。中途夜宿岩下。因击石火。划然大悟。乃扪面曰。今日始知眉横鼻直。天下老和尚信不寐语矣。遂达庆寿。通谒于中和璋公。公先夕梦。异僧策杖竟来。方丈据狮子座。晨起而心待之。简果应期而至。璋大喜受展。问曰。你曾到此么。简对曰。印简不来而来。作么生相见。曰。切莫打野榸。简曰。石火迸裂。眉横鼻直。曰。吾此处别。简曰。如何表信。曰。牙是一具骨。耳是两片皮。简曰。将谓别有。曰错。简喝曰。草贼大败。璋笑而休。次日璋公以临济两堂首座下喝机缘。令简下语。对曰。打破秦时镜。磨尖上古锥。龙飞霄汉外。何劳更下椎。曰。你只得其机。不得其用。简掀倒禅床。璋曰。路途之乐。终未到家。简与一掌。璋曰只得其用。不得其体。简曰。青山耸寒色。月照一溪云。曰。只得其体。不得其智。简曰。流水自西东。落花无向背。曰。要且没交涉。简震拍其两掌。是时左右皆为变色。璋公乃曰。如是如是。遂命掌记室。而师资如水乳也。元世祖辛卯年。简主庆寿。衲子不惧苦寒。趋归法会。而禅床几至折脚。其都中贵人多杂沓。门下简一以璋公真率之风应之。无不悦服。盖璋居庆寿。受公卿之刺。从未以名姓干复之。然以祖意征扣。则忉怛往返。不留余地也一。日简于廊下逢数僧。乃问曰。那里去。一僧对曰。赏花去。第二对曰。礼佛去。第三对曰。那里去。第四僧无语。简俱以棒打之。复问第五僧。对曰。觅和尚去。简曰。觅他作甚么。曰。待他打。时还他一顿。简曰。将甚么来打。曰。不将棒来打。简连打曰。者掠虚汉。众皆走散。简召曰。诸上座。众同首。简曰。是甚么。乃趋寂。谥曰佛日圆明大师。
　　赞曰。简公据无师之智。出家行脚。遍阅尊宿。而后扣中和室投机之语。盘旋密运。称可观矣。公不假能事而起天目。齐几湮之宗。则老东山之面目俨然。岂非巨冶无分金之体。而千江有得月之机乎。

　　径山高禅师

　　妙高禅师者。号云峰。闽之长溪人也。其母梦池上出大莲花。有婴儿。合爪坐华心。以手捧得之而娩。故小名梦池。幼明敏好学。诸老宿皆以奇童称之。爱其吐词。有关圣化。年未及冠。忽记宿因。乃弃业为大僧。一锡吴楚。首参痴绝冲。冲以道德文章。倾动一时。高微露风采。冲大喜曰。此子有冲霄之质。若坚其羽翮。饱足秋风。实吾宗之望也。因指见无准范。范公不近人情。及升堂入室。高对语雍容。范甚器爱。已而复见偃溪闻禅师。闻住育王。使高司藏钥。一日闻公顾高曰。不道子无见处。老僧只道未在。高对曰。未在底正是妙。高受用处。闻曰。牛过窗棂头角。四蹄都过了因。甚尾巴过不得。高连下语。闻但摇首曰。未在。高词穷。愧汗横流。仰面视闻。闻震声曰。过也过也。高忽彻。乃踊跃作礼曰。鲸吞海水尽。露出珊瑚枝。闻公笑曰。子此回可以说禅也。于是从闻迁南屏。适宜兴。
　　大芦虚席。勤旧请命于闻。闻以高主之。及行。闻乃谓高曰。先师淅翁琰和尚尝云。我自离佛照老人之门。一味因时度。日不敢过为。盖恐辱吾老人也。嗟乎先师德业冠世。犹其竞业若此。汝今此行当体先人苦口。使大慧门风不滥。则足矣。余何图哉。高既居大芦。四众知名。迁居江阴之劝忠寺。又迁霅川之何山。景定间。有诏移高居蒋山。上堂曰。世界未形。乾坤泰定。生佛未具。觌体全真。无端镜容大士。鹰巢跃出。剺破面门。早是遭人描摹。那更缺齿老。胡不依本分。遥望东震旦。有大乘根器。迢迢十万里。来意在搀行。夺市直得凤。堂鼓响阿阁。钟鸣转喉触。讳插脚无门。合国难追重。遭讦露蒋山。迫不得已。跨他船舷。入它界分。新官不理旧事。毕竟如何戌搂。夜贮千峰。月塞草闲。铺万里秋。元兵渡江。或请避其锋。高曰。尽大地是戈矛。汝拟向何处。去避山门否。泰在我一人。汝勿复言。兵至。有迫高索金者。以刃拟高。高延颈曰。要杀便杀。吾头非汝砺刃处。即有金乃十方物也。终不敢奉君以求生。执刃者悚然。目之舍而去。丞相伯颜勾戟长铍环错而进。高趺坐绳床。不涉言色。颜公甚致敬焉。乃舍牛百头粮五百石。后伯颜问道于灵云定禅师。乃言蒋山高公。有德圆通之雅量。惜当时军务在握。未及盘桓。元世祖庚辰岁。高迁径山。席未温。寺罹于火。众有咨嗟。下涕惜其旧。而难其新。高曰。兴废繇人。法无定相。于是整理火场。而安众曰。五峰峭峙。到者须是其人。一镜当空无物。不蒙其照祖师基业。依然犹在衲僧活计何。曾迁变著。手不得处。正要提撕。措足无门。时方可履践。直待山云淡泞涧水。潺湲一曲。无私万邦乐业正。恁么时功归何所。车书自古同文轨。四海如今共一家。阅九年。径山复旧。戊子有毁我宗于朝廷者。以为禅说不合圣经。高闻而奋起曰。此宗门大事也。吾虽老尚强。一行至京。得旨集诸宗徒廷辩。元世祖问。禅以何为宗。高对曰。净智妙圆。体本空寂。非见闻觉知思量分别所能到。惟悟得证。宣问再三。高历举西东诸祖。至德山临济棒喝因缘大抵。禅是正法眼藏。涅槃妙心。趋最上乘。孰有过于禅。词旨明彻。朝廷震动。乃宣高进便殿赐坐。又宣百法论师仙林者。与高持论。仙林曰。昔佛始从鹿野苑。终至跋提河。于是二中间不曾说一字。五千余卷。且道自何而来。高答曰。一代时教。如标月指。了知所标。毕竟非月。仙林曰。如何是禅。高以手打圆相。仙林曰。何得动手动脚。高曰。上座讲得千经万论。且道者一圈。落在甚么法门。仙林不能对。乃避座称谢。高曰。似则也似。是则未是。世祖大悦。左右皆呼万岁。于是天下禅风大振。径山复火。高曰。老僧宿负此山耳。又力营建。不三载。以次落成。南北禅流大集。或请高说生平行实。高笑曰。衲被蒙头万事休。此时山僧都不会。竟入灭。时世祖十四年癸巳也。阅世七十五。坐五十九夏。塔于寺西。
　　赞曰。妙高禅师出居双径。席未暖而寺遭毁。能以坚忍力。而复新五峰楼阁。其事迹灼类无准。年垂七十。尚抵京廷辩。又类净因成之。逢善华严忠国师之验大耳三藏。嗟乎岂非蛟龙斗则水势洪。金石击而火光烈。所谓小出大遇。千秋一合者耶。

　　灵云铁牛定禅师

　　禅师吉安。王氏子也。名持定。久依雪岩。因陈颂。得号铁牛。其颂曰。铁牛无力懒耕田。带索和犁就雪眠。大地白银都盖覆。德山无处下金鞭。钦公曰。好个铁牛儿。故人以是称之。定初得度于肯庵勤禅师处。常读杂华经。以为积功累行修行旷劫始得成佛。复自忖曰。审如是众生。无有成佛之期耶。乍闻教外别传之旨。身心踊跃。疾走参雪岩钦公。乞居槽厂。喜作净头。钦怜之曰。禅者无太劳乎。定对曰。欲求无上妙道。岂敢言劳。钦示以偈曰。昭昭灵灵是甚么。眨得眼来已蹉过。厕边筹子放光明。直下原来只是我。定不领旨。一日钦示众曰。兄弟做工夫。若也七日夜。一念无间。目不交睫。无个入处。斫取老僧头去。定益愧励。晓夜参究。忽染疴。自取触器。就坐屏处。单持正念。目睫不交者七日。至中夜。顿觉山河大地。觌露真常。良久如闻击木声。遍体汗流。其病亦瘳。举似钦公。钦复怜之曰。百尺竿头进步为奇。定更加精进。经六载。钦公垂问。亡僧死了烧了。向甚处去。无酬对者。钦代曰。山河及大地。全露法王身。定乃洞彻。言下厉声曰。和尚举扬般。若惊得法堂前石狮子。笑舞不休。钦曰。试哮吼看。定曰。劫外春回万物枯。山河大地一尘无。法身超出山河举。笑倒西天碧眼胡。钦敲香几曰。山河大地一尘无。者个是甚么。定作掀禅床势。钦公笑曰。一彩两赛。乃辞钦去。流览名胜山水。有以巨刹相挽。定概不欲居。乃曰。人劳于前。我逸于后。其可乎。至衡州酃县。过桃源山。眷其幽邃。刀庐于桃源。桃源深处人迹罕。到烟雾晦冥。而山君水王出没无时。定以迷悟因缘示之。授其五戒。于是神灵呵护。未久丛席大成。号曰灵云寺。定为人好培养衲子。四事周备。间与谈论。靡所不至。然自受用处数十载。一折脚木榻而已。遇人无贵贱。危坐烧香。清茶对话竟。日夕无倦色。常有士夫过访。颦叹不堪而去。伯颜公入山问道。联床旬日。临行定倚杖门。送曰。公今生失脚。堕于尊贵。一念不来。即来生也。再若失脚。山僧无奈公何矣。会公除政府欲疏。朝廷赐定衣号。定晓以偈曰。大地山河一铁牛。多年忘把鼻绳收。堪嗟槐国人如市。旦暮笙歌闹画楼。颜公发柬以示僚属。其挂冠归田者数人。而在朝办道者甚众。大德壬寅冬。手书长语示众。其略曰。尘世非久。日销月磨。桃源一脉。三十年后。流出一枝。无孔笛虚空吹。起太平歌。癸卯春。泊然坐化。阅世六十有四。坐三十三夏。函全身于陶器。[療-(日/小)+土]于寺北沙潭。三年后启视之。爪发俱长。颜色如生。
　　赞曰。余读中峰广录。至题定公赞。有茶陵千仞灵云寺声播元朝数百州之句。默想公之为人。必大有可观。中峰故归重之如此。及简灯录。见公投机颂。如多宝佛塔涌起虚空。人人得而瞻仰。益知公悟处的当与高峰齐名宜矣。

　　悦堂訚禅师

　　禅师祖訚者。南康人也。号悦堂。宋端平改元。生于周氏。连眉秀目。神气夺人。年十二闻钟声。嗒然自失。即厌家居。乃辞亲。求出世法。辙受业于嘉瑞沙门。日阅大乘经论。夜则禅坐。或枯立终宵。栖贤法师。诱訚入讲筵。訚曰。讲经能了生死否。曰。代扬佛化。广利群生。况自了乎。訚曰。谁是群生者。法师骇叹曰。沙弥再来人也。訚于是倍加精进。因阅华严入法界品。有所省发。乃受具足戒。东游蒋山。见别山智语在智传中。智尝称曰。訚江西气品。它日有过人处。虽然也是六月梅花。且指见断桥。断桥殁。别参介石朋禅师。朋曰。道者何来。对曰。长桥分野岸。一桌举湖心。曰。空山云面合何处觅形踪。对曰。一声金磬动。独露万机前。曰。先贤无字语。不妨速道看。訚拟对。朋便打。自此服勤于朋。见朋不敢仰视。一日朋忽召訚阇黎。訚趋诺。朋曰。赵州庭柏话。作么生会。拟进语。朋击曰。何不道黄鹤楼前鹦鹉洲。訚深契妙旨。乃西还隐庐山。会东岩日住圆通。诸山以晚辈藐日话不行。訚故移杖就访。值上堂。訚出大展。然后进问曰。如何是佛。日曰。仁者问佛那。曰。实是某甲疑处。日呵呵大笑。訚喝。日便打。日寻知。訚乃设特位尊之。訚谦就半座。凡遇大参入室。必展拜益重其礼。或窃笑其迂。日怒责曰。无我之风。杳不闻矣。非果地至人。难以至此。汝辈敢忽之耶。是以圆通法席之兴。多訚力也。九江钱刺史以西林聘訚。说法庐山。宿衲多起。就炉韛。尝勘僧曰。微尘诸佛在汝舌上。三藏圣教在汝脚底。何不瞥地去。僧罔措。訚便喝。又勘一僧曰。释迦弥勒是它奴。它是阿谁。拟对便打。又问。新到何处来。对曰。闽中。曰。彼中佛法如何住持。对曰。饥餐困眠。曰错。僧曰。未审此间如何住持。訚拂袖归寝室。至于移开先。迁东林。众满五百人。宗廓人室。訚曰。溪声尽是广长舌。且道说的是何法。廓大悟。訚乃以布衲授之。有僧进曰。明眼英灵满师座下。未见肯可。今以大法顿授初参。可乎否耶。訚展掌曰。会么。僧默然。訚曰。将谓山僧多少奇特。元贞初。赐通慧禅师号。并紫法衣。大德间。补灵隐。年七十五。说偈而殁。其偈曰。缘会而来。缘散而去。撞倒须弥。虚空独露。宗廓继席东林。闻讣亦说偈殁。廓号无外。首住云居。以自强著节志士仰之。
　　赞曰。余简介石朋公之语。不多得矣。独见其因。行掉臂间。遂使悦堂廉纤脱尽。信哉鱼肠匕首。立可毙人。宗廓之嗣悦堂也。颠末一致。可谓肖子区区。蜾负。而祝似我者。何足道哉。

　　匡庐一山万禅师

　　禅师了万者。号一山。临川人也。其先金氏。为江右显族。万生貌瘠。而秀气格精厉。八岁指挥群小。肃若朝堂。又八岁好学。以淹博著声。每叹孟轲氏未达性理。同辈惊其狂。万曰。圣贤亦犹人也。何无是非眼目乎。乃毅然求佛为师竟。于金溪常乐院弃发。是夕芝产户枢。院主卜之。得干之九五。占者曰。刚健中正圣征也。当为法王。万遂游方。遍见名宿。得旨于东叟颖。住后尝谓及门者曰。我当时初参偃。溪闻尊宿。闻以为我齿牙超迈。每同商略古今间。谓我曰。子姿质铦利。山僧实不及子。但有一著。若识得。山僧在子脚底。我虽不测弃去。未尝不珍味其语。又见灵隐荆叟珏禅师。亦蒙隆遇。珏曰。近日法社凄凉。鲜合中道。太过者生易。不及者生疲。疲病庶几可振。易病难医。何也。佛祖境界非世聪之可测度。彼时虽铭。其说不能当下庆快。如是展转。所历非一。大抵遮前护后。遂乃拨妄求真。及到南屏。惟吾师东叟颖和尚。能捋下铁面。当众以如意指我曰。万书记文彩灿烂。应酬时机。则不无管取涅槃堂里一字也用。不著彼时。我心识俱丧。乃强曰。何也。吾师曰。别人根钝。不得利子。则根利不能钝。我对曰。岂无方便。师曰。又恁么去也。自此启口说不出。举笔写不出。一日偶经神祠。见纸钱灰旋风飞起。尽亡所执。吾师遂以妙峰师翁禅板如意。交付于我。我今日举著大似。一回吃水。一回咽矣。妙峰名之善妙喜之嗣也。万为人鲠直。少含蓄好。樊励后学。见有小善可录。必展转发明。人亦不敢伪。或有过。则曰。人非圣贤。孰能免焉。改之为贵人。亦不敢饰。至若事关法化。知见差讹。则切直千余言犹不已。当时以此惮而怀之。初住天台之寒岩寺。三年移仙居之紫箨山。大阐法化。有僧问曰。紫箨山庭如锦绣。是谁按拍画图中。万曰。深沙休努眼。僧顾左右曰。道甚么。曰。碧水浪吞钩。僧曰。将谓歌谣风日暖。元来鼓角阵云深。曰。八千子弟归何处。消瘦秋空一笛霜。僧曰。恁么则山河无意属英雄也。曰。摘杨花。僧次日复进曰。昨日公案未圆。乞师再垂方便。万曰。分付直岁不得。普请曰。古老头巾真难共语。万掷下拄杖。僧出大叫曰。紫箨老汉今日方始瞥地。万便休。十载迁疏山。疏山旧例。住持须通刺当道。万辄不可曰。孔席不暖。墨突不黔。诚各行其志也。况我圆顶之夫。何天不可翱翔。乃为三间古院。委曲权门。是则法化未弘。僧风先扫地矣。当道议不合。万留偈法堂。飘然而去。偈曰。叠叠韶华一杖藜。白云到处有山栖。等闲爱种蟠桃核。不把春红赚马蹄。江淮总统闻万高标。会诸山于灵隐。直指堂议。以开先迎万。或度其厌丛林不肯来。有耆宿曰。万公必来也。彼虽起居萧洒。然瞿瞿以法门纲目为任。若致之以诚。即十字街头肩栲栳养闲汉。彼亦欣乐。况开先为山林之胜。且便于衲子。公岂木强人乎。公必来也。万果携数禅衲。惠然而来。有偈曰。刹竿扶起本无心。教外金襕影自深。肯著三三前后力。波涛陆地起龙吟。于是开先鼎新。英俊大聚。扣问之外。从未只字。干及豪贵。其时道俗蒙万示语。如获珙璧。笑隐来参。万审其机缘。指往百丈。为晦机嗣。无我之风。海内仰之。又十载住东瓯江心寺。少不适意。又弃去。寺众数百泣挽随。至冯公岭不从。万尝曰。古人因学道。以立丛林。事事随缘。法法周备。为住持者。观会中或有一个半个。实心务本。则当不顾安危。竭力支撑。虽社庙神坛。亦可居而不愧。今人计丛林以学道。或三百五百。不顾日逐。何所用心。但云。头头合辙。物物圆融。乃崇尚土木。鹭伺豪家。然后窃虚器传子孙。与蚖蛇恋窟。明无少异。毫厘既差。千里悬隔。良可悲夫。晚年匡庐月涧明公。迎万归东溪。万翩然命桌曰。满望春江兴不违。一波才动万波随。烟岚调拍如相委。何待芳心托子规。月涧殁。开先之众复请万。万力却之曰。我住持三十载。而法化寥寥。更何所望。而不休乎。且精神非壮盛之时也。诸公不复言。皇庆壬子。十一月二十六日。示疾。越七日。命浴更衣。据室危坐。书诀众语。俨然而化。阇维。收五色舍利。大如菽。不可计。目睛齿牙顶骨不坏。时改建豫章乌遮塔。江西行省丞相干赤命以旧藏释尊舍利奉于中。遣使分一山万禅师目睛舍利。以宝匣秘之。陪葬焉。余舍利塔东溪。
　　赞曰。名位虚器也。道德实迹也。据虚器而核实迹。则失矣。余观万公平生。住持独持大体。熙于实迹不以名位自累。少不合辄。弃去。此其节概。大过于人。应庵曰。衲僧当著草鞋住院。良有以哉。

　　高峰妙禅师

　　禅师讳原妙。出苏州吴江徐氏。为雪岩钦禅师入室之真子也。弘法于天目之狮子岩。因以高峰自号。关居三十载。横拈倒施。而令行吴越。南宋嘉熙戊戌年三月。而公生。公生性迟重寡言。笑行如瘦鹤。望之似懦弱。然其神气精悍夺人。幼喜趺坐。凡见髡流。必合爪劳问成礼。淳祐壬子。从秀水密印寺法住沙门得度。年十五。备知大僧事。及戒得满分。于其律度。开遮进止。不期而咸合焉。寻习教观于天台。其文句义。学弗可难也。公每忖达磨一宗。不立文字。为教外别传。能了当人大事。为之立地成佛。岂徒然哉。即出杭州。参访宗门知识。入湖南净慈净慈。为武林禅窟。伦断桥居焉。公参僧堂。立死限三载。拟求妙悟。竟无所发。时雪岩钦禅师寓北涧。断桥指公往谒。公谒雪岩。雪岩不许通谒。公益心切。乃告香通诚。雪岩许见。未作礼即连棒打出。公垂涕回惶。复入雪岩。便问。阿谁拖你死尸来。又以拳打出之。于是疑团猛结。无所攀仰。乃拟避喧求静。咬嚼话头。于径山禅堂及月。忽忆万法归一一归何处。匊战胸次。目不交睫者六昼夜。忽睹演五祖真赞云。百年三万六千朝。反覆元来是者汉。从前话头一并打。失其年二十有四矣。雪岩已赴南明。公即走觐。才入雪岩。便问。谁拖你死尸来。公便喝。雪岩拈棒。公把住曰。今日打原妙不得也。曰。为甚打不得。公拂袖而出。次日雪岩召公问曰。万法归一一归何处。对曰。狗舐热油铛。曰。那里学者虚头来。对曰。正要和尚疑著。雪岩休去。公以为妙契玄旨。自此随问即答。久之雪岩谓公曰。日间浩浩作得主么。对曰。作得主。曰。睡梦中作得主么。对曰。作得主。曰。正睡著无梦无想无见无闻。主在甚么处。公不能对。雪岩曰。从今日去。也不要你学佛学法。也不要你穷古穷今。但只饥来吃饭。困来打眠才睡。觉来却抖擞精神。我者一觉主人公在那里。安身立命。公遂别入龙须。经五载。因邻僧推枕堕地作声。大彻乃曰。元来只是旧时人。不改旧时行履处。咸淳甲戌年。住湖之双髻峰。禅者登峰益众。公即入西天目山之狮子岩。岩绝跻攀。其来决择之者。又满百许人。公乃别居岩西石洞。石洞之险。非梯莫升。大书死关二字为额。尽屏给侍。日用一食。以瓮为铛。断缘撤梯。岩中弟子罕见其面。或垂语以验方来。不契即拒关。其垂语曰。大彻底人。本脱生死。因甚命根。不断佛祖公案。只是一个道理。因甚有明与不明。大修行人。本遵佛行。因甚不守毗尼。杲日当空。无所不照。因甚被片云遮却。人人有个影子。寸步不离。因甚踏不著尽大地。是个火坑。得何三昧。不被烧却。元世祖丁亥年。雪岩遣白拂嘱公。偈曰。上大今已无人。雪岩可知礼也。虚名塞破乾坤。分付原妙侍者。始升座开导。其语恳切。中古尊宿。未之有也。丛林谓之禅经。抱道老成之士并归焉。一日民间讹谣。官选童男女。本小师问曰。忽有人来问和尚。讨童男女时如何。公曰。我但度竹篦子与他。本大彻于言下。或问。诸弟子优劣。公曰。若初院主等一知半解。不道全无如义。首座固是铁根老竹。其如七曲八曲。惟本维那却是上林新篁。它日成材。未可量也。元贞乙未季冬朔日。命鼓告众曰。西峰三十年。妄谈般若。罪犯弥天。今日(或云末后)有一句子。不敢累及平人。自领去也。大众还有知落处者么。良久云。毫厘有差。天地县隔。复曰。来不入死关。去不出死关。铁蛇钻入海。撞倒须弥山。跏趺泊然而寂。七日容色益明润。舍利结于爪发。越三七日。塔全身于死关。坐四十三夏。历世五十有八。仁宗戊午。谥普明广济禅师。
　　赞曰。古以滹沱机用。如涂毒鼓。闻者皆立死。或先后于近远稍异。迨密庵后。几不横死矣。幸雪岩得无准药授之师。师复涂而击之。以立死中峰辈至今。闻其余响。犹自胥丧。吁何伟也。非师玄要戈甲。吴越正令。曷克臻此。

　　南宋元明僧宝传卷八


　　南宋元明禅林僧宝传卷九


　　中峰普应本国师

　　中峰普应国师者。讳明本。其先临济玄。玄七传杨岐会。会八传无准范。范传雪岩钦。钦传高峰妙。妙之嗣四人。师居其首。师自临济其世十八。临济自少林其世十一。是师为少林二十九世之正胤也。师出钱塘孙姓。母李氏梦。无门开道者。持灯至其家而生。师生之时。内室五色光明者三昼夜。襁褓即具大人相。坐则跏趺。嬉戏则为佛事。既冠。阅传灯录。至明知生是不生之理。为甚却被生死之所流转。大疑。乃求依狮子院高峰妙禅师。妙公喜度之。三载观流泉有省。求妙公印证。被打趁出。自此日作夜侍。常至晨钟鸣不去。妙公不顾。久而洞彻玄旨。妙公大悦。书自相赞与师曰。我相不思议。佛祖莫能视。独许不肖儿。得见半边鼻。洎十载。妙公告寂时。以大觉寺属师。师推首座祖雍主之。遂一笠吴楚。西至皖山匡庐。乃东还。结幻住庵于吴雁荡。遂成丛席。霆发瞿公请主大觉。不就。举定叟泰应之。泰尝受职于一山万矣。乃欲改嗣于师。师大不然。以书却之曰。昨者坐语。未及它论。而首以住院承嗣扣之者。惟恐足下苟循世谛故也。本与足下。纳交十六年。彼此心怀。洞然明白。岂意足下不谅愚情。反欲相及。何临事反覆若此耶。古人于法嗣嫡传。所以深明宗系者。大法源委。不可诬也。世漓俗薄。奉金请拂。以院易嗣者有之。本尝痛心于此。夫大觉虽先师开山。然十方丛林尽有尊宿。舍彼不取。而必欲本尸。何识量之不广也。本非畏住持。实畏嗣法于开山也。故退避力辞。而举足下为之主政。以足下自师一山禅师。岂可苟循世俗而易其所师哉。繇此言之。本犹不欲以先师座下人。迭尸大觉。而况牵枝引蔓。欲为本之嗣乎。闻命骇然。专浼逆流。塔主预此拜闻。望以玉峡之音。直与拈出。或欲循俗易嗣。则本断然不敢与足下一日相聚也。至扣至扣。师还天目庐高峰塔。至大戊申。仁宗在青宫。聘之不就。赐金纹衣。加号法慧禅师。师隐去仪真。己酉。即船以居。乃吟曰。懒将前后论三三。端的船居胜住庵。为不定方真丈室。是无住相活伽蓝。烟村水国开晨供。月浦花汀放晚参。有客扣舷。来问道。头陀不用口。喃喃庚戌。又还天目。辛亥。复船居。吴江陈子聪为师建幻住庵。师又去之。北隐汴梁。吟曰。廛市安居尽自繇。百般成现绝驰求。绿菘紫芥拦街卖。白米青柴倚户收。十二时中生计足。数千年外道缘周。苟于心外存诸见。敢保驴年会合头。明年又结幻住庵于六安山。吟曰。胸中何爱复何憎。自愧人前百不能。旋拾断云修破衲。高攀危磴阁枯藤。千峰环绕半间屋。万境空闲一个僧。除此现成公案外。且无佛法继传灯。丞相脱欢公望风访师。师又弃庵。去之东海州。吟曰。道人孤寂任栖迟。迹寄湖村白水西。四壁烟昏茅屋窄。一天霜重板桥低惊涛拍岸明生灭。止水涵空示悟迷。万象平沉心自照。波光常与月轮齐。欢公戒邑吏强师至私第。乃与中书平章并诸山。必致师于灵隐。师固辞曰。夫住持者。须具三种力。庶不败事。一道力。二缘力。三智力。道体也。缘智用也。有其体而缺其用。尚可为之。但化权不周。事仪不备耳。使道体既亏。便神异无算。虽缘与。智亦奚为哉。或体用并缺。冒然居之。曰因曰果。宁无慊于中乎。贫道无其实。故不敢尸其名。竟称病还天目。延祐丙辰。上谕宣政院。简辨名山宿德。以闻。承旨者期入天目。师闻遁去。南徐丹阳蒋均为建幻住庵。戊午。又还天目。明年九月。朝旨褒号佛慈圆照广慧禅师。改狮子院。为正宗禅寺。驸马沈王王璋。又赍御香紫衣。即所居而修敬慕焉。宣政又以径山请师。师不就。乃结幻住庵于中隹山。中隹去西峰三十里。岩磴险绝。缁素跋涉甚难。求师归院。至治癸亥。西峰冻涸。大木摧折。师自叙曰。余初心出家。志在草衣。垢面习头陀行。以冒服田衣。抱愧没齿。平昔懒退。非矫世绝俗。盖以文字则失于学问。参究则缺于悟明。寻常为好事者之所称道。亦报缘之偶然耳。秋示微疾。有省候者。师皆曰。幻住庵漏且朽矣。不可久住也。有僧告归吴门。师曰。何不过了。中秋去十三日。手书属弟子曰。幻者朝死夕化。骨便送归三塔。依清规仪式。不许循世礼也。次日白虹贯山。巅师跏趺。书偈而化。停龛三日。颜益和悦。道俗奔集逾万。奉全身塔于寺西望江石。阅世六十一。坐夏三十七。明宗己巳赐谥。曰智觉禅师。塔曰法云。元统甲戌。追尊为普应国师。乃以广录三十卷。颁入大藏。更命重臣。铭国师道行于碑南诏五比丘。绘师顶相还国。四众迎相。入中庆城相。放五色异光。繇是倾信禅宗。奉师为南诏第一祖。时皆曰。本公圆辩不閟。针砭多方。哀讲士之趋岐。伤禅流之混继。乃推大觉以嗣开先。接玄鉴而化南诏。允有大愚安龙潭信之高风。至于大功不宰。至让无名。杖履萧然。云行鹤举视声名。而若浼甘。肥遁以如饴。楷芙蓉讷圆通不足过之。以其瀚海余波。烟屯雨骤。提凤阁之儒臣。醒天潢之贵戚。而永明寿明教嵩。庶可并驾云。
　　赞曰。人人抱荆山之璧。个个得赤水之珠。何难兄释迦。而弟弥勒。及读本祖自叙之语。愧汗横流。俯仰无地矣。嗟乎非真祖师心语不吐。非正嫡裔背汗不流。心语不吐者昧后也。背汗不流者欺先也。昧后欺先。互相啖啖。则本祖隐现。堪忍世界。何日而休哉。

　　仰山佛智熙禅师

　　禅师姓唐氏。豫章人也。称元熙者。西山明觉院得度之名也。晦机者。其师物初观和尚所赠之字也。号佛智者御制也。临江通判从文丞相靖难死国。唐元龄者。熙之胞兄也。庐山一山万禅师者。熙之益友也。大中大夫广智全悟释教宗主。笑隐大欣禅师者。乃熙嗣法弟子也。熙为人事亲以孝。事师以诚。昆仲之间以义。道友之间以直。训诲门弟。则严且慈。熙尝与一山万行脚。万不耐丛林。好讥诸方。熙每抑之。且曰。明眼衲子出言为丛林。轻重岂可易乎。物初观公时居玉几。公为浙人。每操乡音。昼夜批削学者。学者畏其口不敢近。熙强万上谒观公。观与熙语大惊。默计曰。浇漓末世有此人也。又指万问熙曰。此老为谁。熙对曰。乃元熙同行某甲也。观素闻万名。故深爱熙。得友之正。乃留夏。朝夕警诲。熙辄深入玄奥。久之出住百丈。万嗣东叟住庐山开先寺。两山法席大振。衲子络绎西江。诉禅人尝掌开先内记。请益参究。达旦不卧。万每示之。诉不领。万曰。百丈熙堂头当能了子大事。亟行勿迟。但勿可言从开先来。诉谒百丈。熙问曰。何来。对曰。庐山。曰。曾见万聱头否。诉不语。熙指曰。果遭渠卖弄矣。欣悚然莫知所以。熙居百丈十二载。迁净慈七载。迁双径。居双径。未久退隐南山之阳。江右丛林闻熙退闲。争启请之不已。熙领仰山。仰山久废之余。熙至。衲子不厌枯淡。从之者数百辈。其堂庑朽败不堪。主事僧历请充修造。熙历止不许。一夜雷雨暴作。方丈后壁忽崩塌。熙移绳床。就侍者房而卧。明晨命以草苫之。有富人入山见熙。坐草壁边说法。而禅者悠悠自若。富人乃大异。发意坚请新之。仰山遂成精舍。延祐六年秋。仲手字别所知。复作偈别众而逝。时侍僧有失常度。语话声高。熙复张目正色曰。敢以吾死而堕吾规耶。摈逐之。已而瞑目长往。世寿八十二。僧夏六十三。熙四为住持。以策发为急务。然机不易施。施必中节。尝以百丈野狐话。问诉书记。诉拟对熙喝之。诉即悟旨。又举太原孚闻角悟道因缘。示常道者曰。卢生入沧海。太史游名山。从此杨州城外路。令严不许早开关。常亦悟旨。(常号梅屋。著佛祖通载行世。)又以西湖山水问伦上人。伦曰。通身无影像。步步绝行踪。熙厉声曰。未在。更道。伦亦悟旨(伦号仲方。后住保宁)。熙晚年久不上堂。四众坚请之。熙乃曰。云门道。个普字尽大地。人不柰何。殊不知云门四棱著地。当时若与震威一喝。待此老恶发。徐徐打个问讯道。莫怪触忤。好非但救取此老。亦能振起云门纲宗。虽然口是祸门。有数禅者。座下省发而去。

　　笑隐欣禅师

　　禅师大诉者。字笑隐。世籍江州。为唐尚书陈操之裔。后徙居南昌。故为南昌陈氏也。母萧氏。孕感异征。日者谶曰。生子当为法中龙文中虎。及娩。地为震动。父殁。母盛年修净业。欣为童时。见佛相好。则恋慕如慈亲。年九岁。得依水陆院伯父云阇黎为大僧。遍阅大藏经文。欲扣明己躬。愿尽形寿以法为檀。时一山万禅师开化匡庐之开先寺。诉竟走依之。不发。然诉常于此切万指。往百丈。遂彻证于熙禅师拂下。熙曰。昔黄龙得旨。泐潭领徒。游方及见慈明。气索汗下。你道过在甚处。诉对曰。千年桃核里。觅甚旧时仁。熙以为类己。大然之。熙迁杭之净慈。命欣分座。诉以书记自任。盖欣博学广知。加之辩才转变无方。尝题曹操读碑图。其略曰。碑阴八字非隐语。德祖有智如滑稽。岂是阿瞒不解此。感愧上马归路迷。一时名辈称之。又访中峰本禅师于天目山。坐语。夜半风雨大作。崖石欲裂。左右皆辟易。诉不少动。中峰曰。诉公慧定之力。俱足他日必大可观。至大四年。出住湖之乌回。次住杭城报国。又住中竺报国。中竺俱经火之余。诉至任缘鼓舞。大厦俱成。僧徒相从者垂千辈。首以竹篦子付之觉原昙。而妙喜门风又一振矣。天历元年。朝旨改金陵潜邸。为大龙翔集庆寺。以诉为开山第一代。明年诏入奎章阁。设高座。阐扬大法。出貂裘金衲赐之。欣终不以示人。然自奉俭薄。衾衣常十数载不易也。频躬烧香。浴以给众。身外之役。不以劳人。至于名教节义。则感励奋激。不知有己。明宗嘉其风范。亲书广智庵额赐。诉退居处。至顺二年。疏谢。归林下。不报。又辞。文宗敕台臣慰欣。安居龙翔终老。兼命较订百丈清规。为缁门定式。盖百丈建立以来。年代数百。法久成獘。诸方丛席各杜绳规。俾律仪大典易式无闻。欣以百丈旧文。订列条章若干门。互换主宾。令法久住。书成。进上。敕诸丛林。遵而一之。于是天下缁流。礼乐铿锵。进止有节。大智之风。俨然在矣。嗣后朝赐益隆。梵侣益众。其禅席之盛。自秀法云以来。未之有也。会中龙象。则有愚庵智及季潭宗泐清远怀渭辈。激扬旨要。尝问僧。青州布衫重七斤。古人道了也毕竟一归何处。僧曰。东廊头西廊下。曰。甚么处见赵州。僧拟对。欣曰。棒上不成龙。又问。竖拂拈椎。古佛榜样。擎杈舞剑。列祖条章。衲僧下一句。作么生道。僧珍重便行。欣曰。不消一札。又问。释迦弥勒文殊普贤从你脚下过去也。僧顾左右。欣喝之。又问。无位真人落在甚处。僧便作礼。欣曰。从门入者不是家珍。至正四年五月朔日。退居广智庵。复与御史脱欢公话。别凡熟知。悉致辞。柬命弟子。以两朝所赐资帛。营万佛阁。俾群生得所瞻仰。从容书偈。顺寂焉。阅世六十一。坐夏四十六。学士虞集为蒲室叙。叙状欣生平甚详。盖欣之母。精修净业。感地生白连。欣移居报国。时其母西往。欣常愧慕陈尊宿编蒲。以故志所居处。皆曰蒲室。四会语录。外文集若干卷。名蒲室集云。
　　赞曰。语云。天地无全功。圣人无全能。若仰山父子之为人。庶其全矣。熙公至殁。犹教诫弟子。整其家法。欣公于殁前一日。召宗泐辈。孜孜以妙喜门庭为属。较二公之心。而往返阎浮百千次。尚未足其愿也。呜呼大哉。

　　雪窦无印证禅师

　　禅师名大证。号无印。鄱阳史氏子也。年十四。投昌国寺智节出家。以所习试。优等得度。为大僧。乃焚膏继晷。研穷秘典。节喜资证。游方首谒荆溪琬禅师于庐山之圆通寺。琬貌寒寻常。鼻涕沾衣。证易之欲发去。复心计曰。逢人草草。安辨玄黄也。因私入室。求说祖师心诀。琬换手槌胸。大叫曰。逼杀人。证疑惧而退。有宿衲思庵睿者。以年迈寓国通。闲房晦养。自怡林下。虽知名不得而亲之。证几欲就请。莫得其便。一日睿如厕归。证从后随入。睿曰。是谁。证曰。欲求法耳。睿大怒趁出。便掩户。证大惊疑。复乘间乞见睿。睿曰。佛法自有方丈。汝到此讨甚热碗。证曰。大证初参。不蒙方丈和尚指示。但见其槌胸大叫而已。睿曰。头上安头。证恍然涕泣。礼谢曰。吾师婆心一至此乎。睿曰。据子机智。不宜滞此。比来天童有云外岫禅师。提唱洞宗。昨见新录。巧譬傍引。奔逸绝尘。其绵密可观。子宜往事之。盖岫嗣直翁举。举嗣东谷光。光嗣华藏祚。祚嗣净慈晖。晖乃弘智觉之子也。证机投云外岫公。乃灯传弘智七世焉。岫公一日上堂罢。厉声叫曰。天童今日大死去也。你作么生救。证对曰。请和尚吃饭。又曰。天童今日大死去也。你不要相救。又对曰。作么作么。又曰。天童今日大死去也。阿谁与我同行。证又对曰。和尚先行。大证随后。岫公呵呵大笑而殁。证乃备述岫公风度于中峰本和尚。峰喜而赞曰。太白峰为屏。二十里松为座。云影外藏身。几多人蹉过。不蹉过元是隰州古佛再来。切忌机前说破。于是诸方共称岫公。为弘智真传也。丞相脱欢公。请证出世衢之南禅。而次地迁锡。六会说法。然所居之室。如传舍。惟入草求人。不厌饥渴。尝曰。我当时错登圆通门。入思庵室。被渠哄。到江浙。七上八落。至今没个合煞。若有代山僧。鼻孔出气者。山僧两手分付。虽然相逢没量汉。莫作假鸡声。晚居雪窦。示众曰。千说万说。不若觌面。一见昨日二十九。今朝七月一报你参玄人。光阴如箭疾。娘生两只眼。个个黑如漆。急急急回头。看取天真佛。良久云。是何面孔。下座。巡堂吃茶。又曰。妙不妙衲僧鼻孔无多窍。玄不玄刹竿头上无青天。至士宁容袖手。良马岂待挥鞭。全超棒喝不落蹄筌。百鸟不来春又去。岩房赢得日高眠。证老年退居定水之圆明庵。其示寂时。春秋六十有五。阇维有不坏者二。曰牙齿。曰数珠。舍利明莹。门人景云建窣堵于本庵。
　　赞曰。洞室宗旨绵密。弘智数传之下。弗克大鬯者。何也。盖学者卤莽。艰于入彀耳。至无印师资力挥鲁戈。顿返羲轮。猗欤杰也。若以临末舍利明莹。而识其生平。则负圆通老衲。不胜言矣。

　　断崖义禅师

　　断崖了义禅师者。湖州德清汤氏子也。六岁始言。言即入理。常随其母。诵法华经。因牵母衣而问曰。佛放眉间白毫相光。照东方万八千土。靡不周遍。母曾见么。母答曰。佛放瑞光。如优昙花。时一遇耳。又问曰。因甚又道。我见灯明佛本光瑞如此。母良久。抚其顶而叹曰。儿有慧根乎。更宜广见高明休自屈。年十七。闻举高峰妙公警策语。乃勃起曰。此大善知识也。我往从之。其母甚喜。竟造狮子岩。谒妙公。公爱其挺特。俾提一归何处话。且授名曰从一。妙公每呼从一。一每应诺。公曰。牛过窗棂头角。四蹄都过了。因甚尾巴过。不得一罔措。自是一归何处。与牛过窗棂话。结成一片。如碍铁围。或间求示。非拳则棒一。又疑拳棒与本参。岂相干耶。偶过钵盂塘。见松梢雪坠有省。即举似公曰。不问南北与西东。大地山河一片雪。声未已。又被痛棒打。退不觉陨身崖下。同学扪萝救之。一乃誓限七日。昼则桩立。夜则攀树。临崖露立达旦。未及期。大彻扣关。大呼曰。今日瞒我不得也。公曰。作么。曰。大地山河一片雪。太阳一照便无踪。自此不疑诸佛祖。更无南北与西东。妙公乃上堂曰。我布漫天大网。打凤罗龙不曾。遇得一虾一蟹。今日有个蟭螟。虫撞入三十年。后向孤峰顶。扬声大叫。且道。叫个甚么。举拂子云。大地山河一片雪。一便夺拂子云。尽大地有一人发真归源。我悉知之。公便下座。于是举扬料拣。词不少逊。而从一行者之名大显。辞归。德清结茆武康。居以事母。名缁乐访之。又五载还天日。妙公曰。大有人道。你拖泥带水在。对曰。两眼对两眼。妙公。乃为剃落。更从一。名了义。自号断崖。遂单瓢只杖。渡淮杨。历齐鲁。访燕赵。登五台。随所至处。辨论风生。海内丛席为之大震。中峰本公。状其生平曰。撞漫天网。解狮子铃。情亡义断。石裂崖崩。夺庞老金珠。高挥大抹。将阿爷门户。竖柱横撑。这边那边。了无羁绊。问禅问道。不近人情。大地山河一片雪。话头流落至今行。名刹争起之。不顾。逮本雍二禅师相继化去。义始住天目正宗寺。年已七十。道风益峻。众未尝登百辈半受诸方付嘱者。就正请益。不敢生。忽尝示众曰。若要超凡入圣。永脱尘劳。直须去皮换骨。绝后再苏如寒灰。发焰枯木重荣。岂可作容易想。我在老和尚处。多年每被大棒打。彻骨髓不曾。有一念远离心。直至今日。才触著痛处。不觉泪流。岂是你欢喜踊跃。咬著些子苦味。便乃掉头不顾。殊不知苦味。能除百病。大凡功夫若到。省力时。如顺水流舟。只要梢公牢牢把柁。才有丝毫异念。生管取丧身失命。若到纯一处。不可起一念精进心。不可起一念懈怠心。不可起一念求悟心。不可起一念得失心。才有念生。即被一切邪魔入你心腑。使你颠狂。胡说乱道。永作魔家眷属。佛也难救你。戒之戒之。元统元年除夕。告众曰。有一件事。天来大还。委悉么良久云。明日。是元朝越六日。指法云塔西空地曰。更好立个无缝塔。归与禅者谈笑自若。乃曰。老僧明日天台去也。侍者曰。某甲相随得么。曰。骑马趁不及。次日跏趺而逝。世寿七十二。坐夏四十九。奉遗命。塔于所指之处。赐号佛慧圆明正觉普度大师。义初会葬中峰时。笑谓众曰。过后十二年。更为老僧。一会及入灭时。正符其谶。
　　赞曰。棒头觅落处。何如捞月水中。喝下越端倪。却似分胶膝里。师初扣关。见高峰孤硬。有上山推毂之难。自后立地知此道。平常有顺水放舟之快。想其为人烈丈夫也。故其问道出家之迹。颇与卢行者相若说法。写自心曲。以真实诲人。至今传其语。为禅关策要。宜矣。

　　南宋元明僧宝传卷九


　　南宋元明禅林僧宝传卷十


　　元叟端禅师

　　禅师名行端。号元叟。生台之临海何姓。何姓世以儒显。端母王氏。博释五经章安子弟。咸宗之如汉之曹大家。南宋宝祐乙卯岁生端。端生不茹荤。襁褓中见沙门遂喜。甫六岁。母王氏授以论孟。端咿唔成诵。乃至经子章句悉不可难。每遇纷华杂沓。端则庄坐如在定。母因奇之曰。吾家千里驹也。然恐不为世用。端叔父茂上人者。早岁为僧。住余杭化城院。适归省故里。端竟从之剃染。遍游丛林。谒径山藏叟。临机悟旨。藏叟悦之。一日藏叟问端曰。汝是台州人那。对曰。台州。叟便喝。端拜。叟又喝。端起叉手。叟曰。放汝三十棒。端喏。藏叟又曰。还知我泉南无僧否。端曰。和尚聻。叟便棒。端按住曰。莫道无僧好。叟大笑而起。端既罢参。乃徜徉西湖山水间。自称寒拾里人。育王珙作偈招曰。夜半落霜花。日轮正卓午。寥寥天地间。只有寒山子。端不答。乃典净慈书记。时净慈石林巩禅师居焉。吴山石田林处士。久隐不与世接。乍见端篇翰。独以诗柬端。有能吟天宝句不废岭南禅之语。端又远访雪岩钦于仰山。钦曰。驾发何处。端曰。两浙。曰。因甚语音不同。端曰。合取口。曰。獭径桥高。集云峰峻。未识阇黎在。端拍手曰。鸭吞螺蛳。眼睛突出。钦顾侍者点好茶来。端曰。也不消得。于是以上礼宾之。元成宗大德初。为虎岩伏。分座于径山。庚子。出住湖州翔凤。乃曰。大慧祖师道。宁以此身代大地众生。受地狱苦。终不将佛法作人情。径山先师藏叟和尚。一生不肯四天下人。纵饶释迦老子达磨祖师到来。也须退身有分。山僧在侍者寮两年。弄尽机关。做尽伎俩。直是没凑泊它处。所以知其为大慧嫡孙。今有炷香供养它。也要大家证明。甲辰。诏主中天竺。并赐慧日正辨师号。皇庆壬子。迁灵隐。仁宗设无遮大会于金山。命端证之。又加号佛日。乃退居良陼西庵。英宗至治壬戌间。起端居径山。端居径山。人才之盛。不减妙喜。其楚石琦辈。时称僧杰焉。虞公文靖以文献宗时。兼游诸禅宿之门。自称微笑居士。每方杨大年之为人。多剥啄诸家语录。而读端提唱。乃谓其子弟曰。元叟生平。谛理恢拓。广说略说。莫不弘伟。然关要隐而不发。以待其人。大慧之流风余韵。犹有如此者。不谓老夫复相识耳。其提唱曰。寂静中做工夫者。以寂静为究竟。他且不是你寂静中究竟底物。愦闹中做主宰者。以愦闹为得意。它且不是你愦闹中得意底物。经教中领览者。以经教为根本。它且不是你经教中领览得底物。师友中讲磨者。以师友为渊源。他且不是你师友中讲磨得底物。此无形段金刚大士。从尘点劫来。直至而今。如潜泉鱼鼓波而自跃。你拟向东边讨它。它向西边立地。你向南边讨它。它向北边立地。教它与一切人安名立字即得。一切人与它安名立字即不得。一切处一切时。与你万象为主。万法为师。此其是也。自非上根利智具杀人不眨眼底手段。将第八识断一刀。岂有成办时节。又曰。自家根蒂下。积生累劫。多诸恶习。若也照烛不破。剔脱不行。日用间岂免触途成滞。一切法中。或有所疑地。即碍杀了你。一切法中。或有所爱水。即淹杀了你。一切法中或有所嗔火。即烧杀了你。一切法中或有所喜风。即飘杀了你。四者既是五蕴十二处十八界二十五有。明暗色空。森罗万象。到处粘作一团。如黐胶相似。驱你入驴胎。使你入马腹。总繇它在。千佛出世。亦无如之何矣。端开化四十二年。三受金襕。密秘之。不以披搭。所赐金帛悉赈贫乏。复多怒。老益甚。每据坐。竟日传餐诃骂。及入寝室。或窃问其故。乃左右顾视。欲举已忘。故道俗于怒骂中。得旨者甚多。顺帝至正壬午秋。示微疾。问侍僧曰。呼之曾已休。吸之尚未舍。安同诸苦源。来者不来者。如何是来者不来者。僧无语。端良久曰。后五日看。至期更衣趺坐曰。本无生灭。焉有去来。冰河发焰。铁树花开。垂一足而化。世年八十八。僧腊七十六。所剪爪发。舍利累然。閟全身于鹏抟峰北。谥曰普照。塔曰寂照。端退居良陼日。忽有梵僧。仗锡来征般若枢要。端示以狮王奋迅三昧。其僧稽首蹈空而去。左右皆惊愕。端曰。掩鼻偷香。何足羡也。
　　赞曰。大慧四传至端禅师。二百载矣。几如劲弓之末。其势不能穿鲁缟。师崛出珍公之门。而道被三朝。德迈九洲。源厚流长。不亦宜乎。或谓。师之后大抵说法朝廷。岂其家化以金马门为隐者耶。曰否。不离菩提树下。而据吉祥座者。斯何人哉。

　　石屋珙禅师

　　石屋禅师者。讳清珙。虞山人也。宋咸淳壬申。生于温姓。生之夜。光贯北垣。其室异香。经旬不散。珙幼断酒胾。素质清臞。而精神宥密。六经杂史一览即不顾。于佛经如获故物。乃尽弃其所有。为大僧。翩然逸举。择人而见。首参高峰妙禅师。妙公曰。新戒来须何事。珙曰。生死事大。乞施大法。公曰。我本无法。说甚小大。珙乃服勤三年。不契。妙公曰。温有瞎驴。淮有及庵。宜往见之。珙直走见及庵。路闻及庵多慢侮。罢废参仪。不以禅流为事。大有名者。辄遭删削。珙疑之。然心信妙公之指。如不相当。则走温未迟也。乃至建阳西峰。通谒及庵。及庵袒襟危坐。受珙展拜。遂问珙曰。区区逐日。何所用心。珙对曰。以万法归一为本参。及庵诃曰。甚么害热病底。教你参者死句。珙悚然罔措。及庵曰。有佛处不得住。无佛处急走过。作么生会。珙拟对之。及庵蓦起厉声曰。者个亦是死句。便入寝室。珙罔措。乃坚依座下。久之及庵复理前话诘珙。珙对曰。上马见路。及庵又诃曰。在此多年。犹作恁么见解。珙愤以为及庵卖己。因背弃去。及庵笑曰。珙即回也。珙于途中。忽见风亭。乃急趋回。举似及庵曰。有佛处不得住。亦是死句。无佛处急走过。亦是死句。清珙今日会得活句了也。及庵曰。作么生会。珙曰。清明时节雨初晴。黄鹂枝上分明语。及庵肯之。于是出入吴越。激扬禅社。广结般若缘。偶登霞雾山喜之。遂构草庵。号曰天湖。趋风者日众。珙频作山居偈颂示之。爱之者以为章句精丽。如岩泉夜响。玉磬晨鸣云。嘉禾当湖新创福源禅刹。尽礼致珙。珙不起。平山林禅师。作契聪排闼图柬珙。珙慨曰。林兄不容吾高卧也。于是自携竹笠。飘然而来。福源乃勇于临众。不期纲宗大振。围绕座下。多诸有道。六七年间。衲子为法忘躯。而丛林丰盛。如西天那烂陀寺。有贵人入寺饭僧。见珙布衲萧萧。疑为矫饰。窃视方丈。棕拂道具外。空徒四壁而已。贵人大异。乃私问寺主曰。和尚人天知识。何枯淡若此耶。殆非吾辈之所堪矣。寺主曰。然吾师原俭于自奉。施者虽多。有即散之。常诫吾党。莫贪甘暖。免偿宿债。贵人感悟。归散家财而隐。有诏征珙。珙坚以疾辞。乃降金襕法衣赐之。人以为荣。珙叹曰。吾少壮时。犹不如人。况今形之不逮矣。忍将名字。劳倦人间世乎。乃上堂曰。卸却顶上铁枷。飏下手中木杓。合眼跳过黄河。腾身冲开碧落。狮子踢倒玉栏干。象王摆坏黄金索。白云兮处处相逢。青山兮步步踏著。喝一喝云。举头天外看。谁是个般人。便弃福源。归天湖。嘉禾公牍互至。珙作偈答之。有老拙背时酬应懒不能从命出烟霞之句。珙年八十有一。行不倚杖。坐不施褥。灯下书字如粟。尝与客夜话。将达旦。客谢息。珙笑曰。后生辈精神乃尔。安足谋道耶。俄告寂。门人请命后事。珙引声曰。青山不著臭尸骸。死了何须堀土埋。顾我也无三昧火。光前绝后一堆柴。已而吉祥化去。火后舍利。五色莫计。塔于天湖。时至正壬辰孟秋也。谥曰佛慈慧照禅师。高丽王仰珙德化。且感异梦。请旨移文江浙。分舍利。归国祀之。
　　赞曰。瘦棱棱却。如碧海波心。涌起一座玉岩。硬剥剥好。似白云堆里。突出千寻石屋。乃珙公自状其微也。至于道倾彤室。德感异邦。置弗论矣。但历来三百余年。人诵其诗偈。读其语录。恨不尊公。至夜摩睹史之天上。盖公不以虚言而欺世也。明矣。

　　径山虚舟度禅师

　　禅师普度者。出史氏。刊江人也。刊俗浮华。度不乐家居。邀正信友。出入僧伽蓝。结出世缘。熏久机熟。竟斩发焉。自号虚舟。入讲肆。精贯楞伽唯识。昼倦凭几假寐。梦游于俗。俗境宛然。佥有术士。相其面曰。公乃玉堂金马中客。何堕于僧数。度唾之曰。我既登释谱。不受你辈雌黄也。觉则汗流愧悚。于是废卷枯坐。不言者累日。同学请入筵。度曰。此非究竟。听之何为。且诸佛涅槃之旨。岂言诠能及哉。同学病其狂。度即负钵袋而去。遍走江南。诸有道名之社弗生怠忽。乃谒无得通禅师于常州之华藏寺。是日同谒者三十余人。通公独许度参堂。度得入通公之室。每求佛法大意。通每低声曰。佛法尽有待无人处向你说。度益心疑。夜静私抵通公榻下。哀求不已。通又低声曰。将谓无人那。乃指度复自点胸数下。则瞑目悄然。度惊趋出。于是参究愈切。坐立如木偶人。会通公示众曰。破一微尘出大经。鸢飞鱼跃更分别。不将眼看将心看。已见重敲火里冰。度脱然省发于座下。通乃召度曰。不与万法为侣者。是甚么人。度对曰。金香炉下铁昆仑。曰。将谓者矮子有甚长处。见解却只如此。度拜曰。谢和尚证明。通大喜之。度于是久侍华藏。师子相契。如水乳也。通公每勉度出世。度启曰。行道之日无穷。事师之期有限。师寿纵愈赵州。恐普度薄福。一旦填沟壑。再欲蒙师教诲。其可得乎。通公为之俯首恻然。公殁。度乃离华藏。经行石头城。夜宿袈裟院。适东西两房。争法产构讼。数年不已。度释以片言。两僧悲泣悔过。俱以家业属度。度发笑而去。自此随方说法。或久或近。三十余年如一日。尝示众曰。邪人说正法。正法悉皆邪。正人说邪法。邪法悉皆正。卓拄杖云。正耶邪耶。又卓云。说邪不说邪。向者里拣辨得出。黄金为屋未为贵。玉食锦衣何足荣。又曰。万法是心光。诸缘惟性晓。本无迷悟人。只要今日了。既无迷悟。了个甚么。千言万语无人会。又逐流莺过短墙。值径山毁。朝旨以度居之。度年八十。力图兴复。巨细行役。尚自董焉。其谦让不遑。待后进如先辈。从未以老自称。不二载。径山落成。时元世祖庚辰也。度每逢通公忌日。必展真烧香进食垂涕。门下感之。率白首亲依。故唱和妙叶。冠绝一时。竺西坦归省于度。度大书一偈委之。俄就匡床化去。其偈曰。八十二年。驾无底船。踏番归去。明月一天。时坦居天童。天童及门复有怀信等。而大度公之声。盖怀信为松源岳五世之孙也。

　　孚中信禅师

　　怀信禅师者。字孚中。为明州奉化江氏之子也。十岁求师于其亲。亲命抱本入乡塾。不二载。诸籍了然。竟罢读。乃谋法华而诵之。遂坚图出家。荷任大法。又三载。师事法华院子思沙门。以试经得度。竺西坦禅师居天童。信往谒之。坦公瘦面如铁。寻常热棒如雨点。请益者。隆冬亦战栗挥汗。信虽年少。从容入问大法。坦器重之。久经炉鞴。信乃道通。担垂问曰。兴化打克宾。克宾还有吃棒分也无。信出对曰。俊哉狮子儿。坦深肯之。未几坦公迁化。信鸣众请云外岫补居天童。信与击节酬唱。拍拍是令。岫每称之曰。信公乃洞宗赤帜。济室白眉也。大定丙寅。出住观音寺。天历己巳。迁居普陀。至正改元。天童席虚。当事者必以致信。信曰。天童自哲人相继。化后规制非旧观矣。今诸公不弃山野。山野惟据令而行。诸公若以为可。则山野以继述为志。岂敢坚逊而累诸公行李。如不便诸公。请更议之。众皆稽颡曰。诺。于是信莅天童。积弊顿除。法席不期而再振。四方以贤誉归之。当是时。南北兵荒。丛林多窘。天童食堂盈千众。安居不乏。尚有余粮。以赈饥贫。楚石琦公尝作偈与信曰。长庚峰顶白云间。捧札西来笑展颜。几叠岩峦围丈室。万株松树绕禅关。当年金碧谁将去。今日天龙合送还。老我恰如窥豹者。管中时复见斑斑。江表大龙翔寺行御史。奉诏迎信。信欣然自来。时至正十四年甲午也。越二载。明太祖兵下金陵。寺众风散。信独趺坐不去。顷之兜鍪蚁集。信俨然在定。如不知也。及太祖入寺。信合爪相迎。太祖问曰。众僧因甚不见。信曰。明眼难瞒。太祖甚喜。乃命招僧还寺。太祖尝听信说法。归为近侍曰。龙翔信僧。言行纯悫。真太平有道沙门也。遂改龙翔为天界。命褒章而赐之。信德腊虽高。未尝以声色加学者。学者自化。信日课莲经七卷。寒暑不间。有僧问曰。和尚诵经。还解义么。信曰。清晨吃白粥。而今又觉饥。僧曰。此语却与经文不合。曰。明眼师僧灼然犹在。僧呵呵大笑曰。和尚是甚么心行。信曰。且喜信受奉行。丁酉元旦日食。太祖召信问之。对曰。食后自明。太祖又深喜。复论古今符谶之理。信曰。圣哲以至公为心。不求符谶。而符谶自合矣。愚昧以私欲为念。虽凤麟昼现。仍成怪物。故曰在此不在彼。太祖称善。尽欢而罢。八月二十四晨起。沐浴更衣。召众告曰。吾行矣。汝等当以荷法自期。瞑目而逝。侍僧撼且呼曰。和尚不留片语。以示人乎。信复展目索笔书曰。平生为人契戾。七十八年漏泄。今朝撒手便行。万里晴空片雪。乃瞑目长往。时太祖督戎江阴。前一日。梦信告别。及还金陵闻讣。与梦合。太祖甚嗟悼。左右皆言。前日梦。金甲大人相报曰。天界古佛入灭矣。太祖益惊异。赐帑金以资后事。举龛日。太祖临奠。依法阇维于聚宝山前。获舍利五色。命贺齐叔。为卜牛首山建塔。又命儒臣铭之。天童所塔者。爪发衣履也。初信承诏。去龙翔天童。左右谏曰。当今扰攘兵戈。有志者求入山林不暇。师独受元主隆誉之名。某等似不取也。且天下事未知何若耳。信答曰。我汝均为佛祖儿孙。力当撑拄佛祖家庭。任缘赴感。职宜然也。若俱以祸福撄心。埋身藏影。岂大慈旷济之道哉。且戈矛剑戟之场。独非安乐邦乎。于是愿起从行者甚众。
　　赞曰。径山三代。门庭施设。虽各不同。究其机要。皆通权达变之宗匠也。度公至老。尚力图兴复。信公至殁。犹示应明主。是其荷负祖道之任。真难释肩。如吴人游楚者。病中闻之。仍吴吟也。先辈之苦心若此。忽之可乎。

　　楚石愚庵梦堂三禅师

　　楚石禅师。名梵琦。乃径山元叟端禅师之高弟也。道弘海盐福臻。次则天宁。乃至杭州报国。嘉兴本觉。德风所被。声重九洲。当元文顺二帝时。楚山南北。浙水东西。其有道尊宿。无不经锡徽号。琦独远引不与焉。至正间。帝师强赠师号佛日普照慧辨。琦亦不署也。暮年以门人景献。代主天宁法席。则别筑方斋于天宁院西。为休老计。自称西斋老人。至正间。四方多事。士大夫逃禅海滨者众矣。从西斋游者。如宋公景濂辈。最称博物。入西斋之门。剧谈多北。或有问时势否臧。琦但唱休休歌。其声韵莫测。癸卯。元帝师以手书微琦。琦称病笃不赴。戊申。明高帝建极。以为折抱毁鼓之初。而殁于王事者无答焉。遂蒲车四出。征天下高行沙门。敕仪曹。请琦升座于蒋山。使存亡者。均沾法利。高帝见提唱语。大悦。明年春。召入宴文楼。以琦年迈。赐杖而行。留琦馆天界。又明年复征天下有道禅师。均赴天界。其赴诏尊宿三十余员。出元叟之门者。三居一焉。惟国清昙噩。双径智及。并琦三人。频入宴文楼论道。高帝问鬼神幽玄不测之理。琦援据经论。剖释宸衷。然起居脱略。无异西斋时。高帝每叹曰。楚石真林下道人也。是年七月十六日。琦呼侍僧进墨池。大书一偈曰。真性圆明。本无生灭。木马夜鸣。西方日出。即谓噩梦堂曰。师兄我去也。噩曰。何处去。琦震声一喝而逝。年七十有五矣。以遗偈闻高帝。帝命依法阇维。其不坏者二。齿如珂玉。舌如珊瑚。无数舍利。连缀其上。归塔天宁西斋。愚庵以偈哭曰。匡床谈笑坐跏趺。遗偈亲书若贯珠。木马夜鸣端的别。西方日出古今无。分身何啻居天界。弘法毋忘在帝都。白发弟兄空老大。刹竿倒却要人扶。
　　愚庵禅师者。名智及。吴人也。年十七为僧。亦得法于元叟端。住后四迁名刹。元帝师锡号明辩正宗广慧禅师。及公长身山立昂然。如孤松在壑。法令严肃。其下无敢方命。所至百废俱兴。然能俯顺时宜。又如春风时雨之及物。使人不知。以其提唱语句达九重。撑大元叟家声。复喜纳言。见三尺童。理长则就之。虽工剩艺。自视若不逮。至于料除积弊。不出词色。力绝其原。故学士宋濂誉曰。元帝师以徽号。加愚庵及公。不虚也。暮年不得已。再赴明高帝诏抵京。抵京未几。会楚石迁化。由此得辞还穹窿山。时年六十八。亦书偈趋寂焉。火浴有香气袭人。如沉水香。所用数珠循环不坏。其遗骨绀泽。类青琉璃。设利罗积有光。复有梦堂噩禅师。与及齐名。
　　禅师梦堂。名昙噩。与楚石琦。同籍明州。琦出象山朱氏。噩出慈溪王氏。同出元叟之门。同赴明君之诏。噩之祖父。以仕显家。贵且富。罗绮交错。噩生其间。为童时。喜衣布裘。喜餐蔬食。喜坐静舍。目不遍眨。如在定僧伽。然与世交。谈吐风云。变幻莫状也。于诸子史。一阅不再。因游郡城延庆讲堂。见六祖坛经。遂窃怀归翻读。连日夕不释手。乃至忘餐寝。竟辞脱发。父兄莫能阻之。具戒。遍历禅丛。乃罢参于径山。噩事径山既久。名知林下。深圣禅寺请噩。噩则欣然肯来。居无何迁开寿。谙熟典故。师僧皆从之。噩画一规曰。僧堂内外有阅经书者。罚油若干。一僧每逢朔望。纳油库司。读梵网经。一僧纳油。读传灯录。一僧纳油读易。噩笑而怜之曰。立法之弊。宁至此乎。及移居天台国清寺。年垂七十矣。耳聪目察。敷扬宗旨。有道衲子趋焉。元顺帝赐号佛真文懿禅师。年八十有八。赴明天子之诏。馆南都天界。天界金白庵。名驰当世。学冠诸老。与噩夜话。词气尽索。退而雅称曰。此翁齿牙带戟。不可与争衡也。噩南归。虚其名位。而规训门人。复说偈曰。吾有一物。无头无尾。要得分明。涅槃后看。泊然示化。时洪武辛亥。其年八十九矣。
　　赞曰。楚石愚庵梦堂行道。际遇于离乱之秋。俱持风采。称为狂澜砥柱。暮年感有国者与交游。光鲜元叟家声。虽三公一时之方便。于法门则有力焉。经云。但以假名字而引导之。此之谓也。

　　古梅友禅师

　　古梅禅师者。名正友。姓于氏。广信人也。住闽之高仰山。为绝学诚禅师入室之真子。诚得道于灵云定。定嗣雪岩钦。钦为友四世之祖也。友为人。文而烈。不依违两可。好立言行。以洁白著声。初依末山本得度。本示以禅关节要。不领。因循住江淮两浙之间。归省本。本揭其所得。友罔措。本曰。你参病鹤禅耳。翥翼九天。未有日在。友愧无所容。乃遍历宗庭。因小便触地。恍有所发。又参绝学诚公于洪州之般若寺。诚曰。谛当甚谛当。敢保老兄未彻在。且道是许它语。未肯语。对曰。言下委然。诚大笑而起。次早友得上方丈。诚曰。夜来事作么生。友以坐具便摵曰。灵云捉得贼。玄沙不放赃。即今赃贼一时断还和尚了也。曰。黄檗打临济意作么生。友喝。诚曰。筑大愚三拳则且置。因甚又来掌黄檗。友拟对。诚摇手曰。不是。友曰。毕竟那个是。诚击之曰。不是不是。次早友又上方丈。诚厉声曰。抽袈裟。友拟议。诚痛打三十。友连喝。复打六十。次早哀求挂塔。诚公不许。且叱之。于是友浮沉。岁月自爱也。度夏雪岩。因读法昌语。豁然有新证。乃书颂古数则。寄呈般若诚公。诚曰。此人得我第三番竹篦。气力犹欠脱壳在。今兄弟家。三年五载做工夫。无个入处。将从前话头抛却。不知行到中途而废。可惜前来许多心机。有志之士。看众中柴干水便僧堂温暖。发愿三年不出门。决定有个受用。有等才做工夫。但见境物现前。便成四句。将谓是大了当人。口快舌便。误了一生。三寸气消。将何保任。若欲出离。参须真参。悟须实悟。友遥闻之。闺阁中物。一时放下。又三年赴斋。打动钵盂。乃彻法源。披伽黎焚香。向般若大展曰。非吾师大机大用。正友几成木强人耳。住后上堂曰。慧剑单持。明行正令。拟议不来。丧身失命。还有当锋底么。良久云。正好一帆风过海。个中不遇驾涛人。喝一喝。又曰。月落山头惨。云横谷口阴。欲明生死事。直指本来心。且道如何是本来心。夜静不劳重借月。玉蟾常挂太虚中。至正壬辰深春高。仰山树不颖。泉忽涸。众惧。友曰。老僧向后自有嘉征。五月初三。集众跏趺。垂训谆谆。奄然敛目而寂。仰山泉始涌。树始花。友初住天心。掘地见藏金。友掩之。或曰。无主之物。方便纳之。以兴佛事。曷不可乎。友曰。吾教以檀施为佛事。发藏得物。未之载也。冒而容之。宁不惭乎。其夜风雨暴作。巨石崩压其处。人名其山。曰却金山。
　　赞曰。蒿枝之令。数百年来。丛林畏而不闻矣。是以驴乳十斛。杂滥人间。而端人正士。故有流涕长太息之感也。诚公滴桃源真乳于严霜巨冻之秋。而古梅之器琉璃也。自无迸裂之患。则雪岩横出一枝。灼可观焉。

　　南宋元明僧宝传卷十


　　南宋元明禅林僧宝传卷十一


　　伏龙千岩长禅师

　　千岩禅师。讳元长。越之萧山董氏子也。出天目中峰本和尚之门。开化乌伤伏龙山圣寿寺。其接物利人。灼类于本。当元季时。其著我田衣者。无不藉赖。朝廷褒重。而高其声价。公居伏龙。惟力田博饭而已。君王三锡徽号。公终身不署焉。于是。识者以狂澜砥柱而称公。公性英敏。初弃家。问戒于灵芝律主。时中峰本和尚。寓杭城云居兰若。会赴丞相府斋。公得拜见于斋筵。本曰。上人是何法讳。对曰。元长。曰。日逐何所用心。公乃再拜请益。本以狗子无佛性示之。公即庐北高峰顶。琢磨己躬。屡走见本。本惟叱之无他语。灵隐雪庭傅禅师。虚记室。以款公。公来往云居灵隐。荏苒法缘。十载不发。乃私叹曰。饥虎望几上之肉。宁自甘耶。遂禁足峰顶。闻雀声有省。急走质本。公呈所以。又被叱。愤归据关枯坐。简点所省处。竟不可得。徘徊中夜。或行或立。忽鼠翻猫器。堕地有声。乃彻见本公相为处。即弃庐归本。本云。赵州何故言无。对曰。鼠食猫饭。曰。未也。对曰。饭器破矣。曰。破后如何。对曰。筑碎方甓。曰。善哉。此事非细。承当者须是其人。于是。公服勤一十三载。别隐天龙东庵。垢衣粝食无剩语。人或鄙之。石溪空禅师。大建松云阁。绘三教圣贤影相。并藏其书。以资三教学者流览。征文于当世铭之。无敢命笔者。空素知公。乃邀游松云。叙其所以。公弗少辞逊。文成四百五十言。自书其壁。是时松云阁闲士多属名家子弟。读之大惊服。于是。冠盖博学者。争游东庵。有传其文至中天竺。笑隐禅师曰。中峰有子如此。临济宗风何虑哉。即言于行省丞相。以名刹起之。而公已去东庵矣。其松云文曰。见到说到行到。犹是到到。未是不到到。虽是不到到。未是不到不到。何也。世尊四十九年。噇了现成闲饭。簸者两片皮。说是说非。说长说短。说出许多闲言长语满世间。狼狼藉藉。末后知非。无著惭惶处。乃云。始从鹿野苑。终至跋提河。我于二中间。未曾说一字。败也败也。老子亦云。道可道非常道。名可名非常名。名亦言也。既非常名。言之何用。死也死也。孔子亦云。乱之所由生。言语以为阶。乃欲无言。谓天何言。露也露也。你看他者三个汉。如向一片净洁地上。攃屎攃尿了。有底将灰土盖却。有底将粪箕笤帚扫却。有底将水洗却。任你如何。只是臭气还在。引得许多蝇蚋蚤虻蝼蚁蚤虱之类。竞来咂啖。各成窠窟。头出头没。脱离无由。秦坑之。永平火之。三武灭之。愈炽愈盛。云门杀之。德山骂之。临济喝之。弥高弥大。树绕藤缠。至今无个合杀。石溪本空禅师。奋巨灵劈太华之手。用芥子纳须弥之机。建一阁。扁曰松云。绘佛祖三教圣贤诸师形像于松云之上。及取三教之书。悉藏松云之中。无彼此之分。绝人我等见真显圆融广大法门耳。或谓辨魔拣异。宗门眼目。秤斤定两。向上钳锤。岂可雷同。事须甄别。曰会么。瓶盘钗钏一金。毒药醍醐一味。其人不觉手舞足蹈。而歌曰。松云万朵兮。溪山盘盘。松风一曲兮。溪月团团。冰崖笋出。炎天雪寒。眼睛只在眉毛上。分付渠侬仔细看。乌伤伏龙山。古有圣寿寺。废久。公乃登伏龙。喜其涌泉如乳。奇峰争秀。就故址棘丛中。而卓锡焉。次日。乡民集者数百人。俱言。昨夜梦乘云圣僧至伏龙。及见公。与所梦无异。遂共开荒。为构草庐。久之崇成大厦。禅者接踵而问道。三十载如一日。尝示禅者曰。当台明镜。鉴在何人。露刃吹毛。逢他敌者。从上的的相承以来。无有不因者。心肝五脏也同。眉毛鼻孔也同。眼睛舌头也同。三百六十骨节也同。八万四千毫窍也同。一处同处处同。只有些子不同。诸人还简点得出么。阿呵呵。纵饶沧海变。终不与君通。士大夫闻其风。而开发者甚众。镇南王亦慕之。则锡号普应妙智弘辨禅师。帝师又加圆鉴大元普济禅师。东朝又赐金襕。并加师号。曰佛慧圆明广照无边普利。其隆典虽经叠下。于题咏扁额中。并无其制号也。晚年钵鐼自涤。衣衾自补。侍僧屡窃为之。公屡不悦。至正丁酉六月。示微疾。更衣集众。书偈曰。平生饶舌。今日败缺。一句轰天。正法眼灭。掷笔而逝。世年七十四。坐五十六夏。宋公濂。久参伏龙。乃述其道行以立石。
　　赞曰。却名易忘名难。贞节易忘节难。盖名节亦虚器也。长公入山。惟恐不深。重开伏龙。一住三十载。王公褒赠叠至。公恬若不知。至其生平说法。劳劳玉齿。如怒狮抉圆石于千仞之冈。莫之能御。呜呼。克嗣天目。以骏发临济于一时者。微公其谁与。

　　龙池宁禅师

　　禅师。出淮东通州朱氏宦族。名永宁。字一源。其先东山演公之下开福宁。宁七传至无用宽。宽乃永宁之师也。宽居舒州太湖。门士不满百。皆峣然自肯之辈。其得宁最晚。而宽特注之。以为可继开福。而阐东山法门。初永宁。在襁褓中。弄以金紫。即有戚容。九岁闻邻壁治丧啼哭声。辞亲弃俗。依禾州之广慧寺。寺为州之望刹。乃故淮海肇禅师说法处。前一夕。寺众同梦肇公来。次日独宁至。众欣然。疑为肇公再世也。及为大僧。汗游禅社。走舒州见无用宽公。公问。何来。对曰。通州。曰。淮海近日盈虚若何。对曰。沃日滔天。不存涓滴。公使喝。宁拟进语。公又喝。宁拟退。公连喝之。宁大骇而趋出。自是罢游。坚依席下。一日公举云门答僧须弥山话。宁闻之脱然。公乃召曰。掣电飞来。全身不顾。拟议之间。圣凡无路。速道速道。对曰。火迸星飞。有何拟议。觌面当机。不是不是。公喝。宁曰。作么。公曰。东瓜山前吞扁担。宁曰。今日方知和尚用处。久之辞去。公曰。逢龙即止。遇水即居。金鸡玉兔。鞭影长驱。至治癸亥。常州道俗。以龙池致宁。宁以为符其师谶。欣就之。连三载成丛林。南国高人。以见晚为感。同曰龙池尊宿。不敢名之。宁慕高峰之为人。别业高崖。至正间。紫书三至。不赴。诸方勉之。始受朝旨。号佛心了悟禅师。然足不越阃。顺帝嘉之。乃召璧峰金。而问宁之行略。金对曰。不耘而秀。不扶而直。劈华岳迅烈风雷。吸淮海不留涓滴。演东山是其远祖。宽无用容其入室。虽经三诏下龙池。野老不知尧舜力。洪武元年。宁嘱制纸衣木龛。次年六月十七日。服衣居龛而化。有偈曰。七十八年守拙。明明一场败缺。泥牛海底翻身。六月炎炎飞雪。

　　金璧峰禅师

　　禅师。名宝金。乾州永寿人也。号璧峰。其父石氏行善无子。有梵僧。目普门大士相授之曰。善事之。奇男至矣。期年果生金。金生时。红光盖室。牛马皆鸣。六岁亲殁。往受净业于温法师。从温既久。通性相之旨。乃代座演法。有禅者遇而惜之。因谓金曰。观君谈论。如望梅也。其能止渴乎。金大惊。挽之不可。遂游方。谒缙云真禅师。与一源宁。同入真室。金辄有省。一日拮蔬园中。定坐不还。适真公至。抚金背曰。汝定耶。金起对曰。动定不关。曰。谁是不关者(一本云。动定不关。是甚磨人)。金向前叉手而立。真公奋揕其胸曰。速道速道。金便喝。真曰。尘劳暂息。向上政未得在。金以拳筑真而趋去。已而隐峨嵋。日咽松柏。胁不沾席者三年。闻伐木声大彻。再参真公。真于地画一圆相。金以袖拂去之。真又画一圆相。金于中增一画。又拂去之。真再画如前。金又增一画成十字。又拂去之。真复画如前。金于十字。加四隅成卍字。又拂去之。真乃总变三十圆相。金一一俱答。真曰。汝今方知佛法宏胜如此。宜往朔方。大行吾道。金先于定中。见一山。重楼杰阁。金碧烂绚。诸佛五十二菩萨。行道其中。有谓金曰。此五台秘魔岩也。汝忘之乎。至是游五台。道逢蓬首女子。披五彩敝衣。赤足徐行。一黑獒随其后。金问曰。汝何之。曰。入山尔。曰。将何为。曰。一切不为。金喝之。女子眴金曰。将谓是狮子儿。言讫不见。金惊喜曰。吾于此山有宿缘乎。就中结灵鹫庵居之。声光日溢。无远近。负糇粮而献者。缤纷也。至正壬子。授师号寂照圆明。住燕京之海印寺。寻称病辞。还旧隐。明高帝。即真召金。之南京。于内殿。问佛法大意。遂设普济会。金莅其事。已而御制诗十二韵。赐金。是时开福之后。惟金与龙池宁。宁好行古规。时流讳之。金自代州寓金陵。英才辐辏。开福余烈复振。尝问僧。须弥纳于芥子。且道。阿修罗王。向何处伸脚。僧应诺。金曰。恰是。僧呵呵大笑。金曰。剑峡徒劳放木鹅。又问僧。台山路。向甚么处去。曰。和尚是甚么心行。金曰。今日被驴子扑。僧作嘘声。金曰。消得龙王多少风。金年六十有五。召侍僧曰。三藏灵文。乃是故纸。汝知之乎。僧拟进语。金便脱去。阇维。得五色舍利。牙齿数珠。坚润宛然。
　　赞曰。宁金二禅师。以叔侄同时。建大旗鼓。于广漠之野。岂不三贤胆战。十地魂惊。或怪二公末后。一曰明明一场败缺。一曰三藏灵文。乃是故纸。何敛锋垂手。一至此哉。然历考版图。自大觉拈花之后。莫不皆然。无乃草满法堂。不容不尔耶。抑历数有归其册命之词乎。

　　乌石愚禅师

　　禅师世愚者。号杰峰。衢州余姓子也。早岁历参知识一十余员。无所开发。抵杭州大慈。见止岩成公。而得道焉。愚初至大慈。倦于请益。但随众听法而已。一夕成召之曰。愚阇黎。万古碧潭空界月。再三捞捷始应知。愚瞥然趋去。于是精神逸举。穷极玄秘。又常入元翁之室。机丝绵密。翁心喜之。翁即止岩之师也。室中常谓愚曰。暴长之竹。数载而枯。暴流之水。终夕而涸。此理人岂不知耶。但求速之病。入于膏肓。则神医拱手矣。愚遂隐乌石山。一十八载。衲子知名。正信长者。建广德石溪大伽蓝。以居愚。愚居石溪。禅徒始大集。开堂日。僧问。黄梅碓觜花开日。夜半传衣过岭南。此事还端的也无。愚曰。一物本来无。两肩担不起。曰。毕竟如何保任。愚曰。不是诗人莫献诗。乃曰。佛病祖病众生病。拈向一边。丹药妙药神仙药。除过一壁。离却四大幻身。且道。那个是病。那个是药。若向者里荐得。许汝诸人具只眼。其或未然。山僧分明指出病源。与诸人看。四大分散时。向何处安身立命。是有病无药底句。镇州萝卜。柏树子。乾矢橛。麻三斤。是有药无病底句。青州布衫。是药病对治底句。不是心。不是佛。不是物。狗子佛性无。是药病双忘底句。为治众生心中五欲八风。烦恼尘劳。妄想执著。一切病。一大藏教。总是济世医方。一千七百祖师公案。尽是灵丹妙药。有病应服药。无病药还祛。众中还有个汉出来道。和尚自身不能治。何用治别人。只向他道。留得一双青白眼。笑看无限往来人。愚凡四坐道场。暮年退休乌石。为逸老计。适有长者。携童子上谒愚。愚问。何来。童对曰。虚空无向背。愚大奇之。适悬钟次。愚曰。童子能言之乎。童曰。百炼炉中滚出来。虚空原不惹尘埃。如今挂在人头上。撞著洪音遍九垓。愚叹曰。此子。如在壳迦陵也。以大法度之。法名非幻。洪武三年。诸山宿德。咸赴钟山之会。有诏起愚。使者至。愚集众普说。已而高声唱灭。有偈曰。生本不生。灭本不灭。攃手便行。一天明月。继愚后事者。有二人焉。曰无涯幻。曰日本太初原。原归化本国。幻于永乐五年。奉文帝诏。证西僧哈立麻佛事有感。帝喜。特留幻主灵谷。以备顾问。每召对称旨。十七年。御制赞佛歌颂。并刊大藏颁行。是日庆云等瑞。种种不一。备载明纪。其明年春。有敕再建会灵谷。如西僧例。幻不奉诏。亦唱灭。以故愚父子。深得或庵之遗韵云。盖愚溯或庵体之八世也。
　　赞曰。或庵行护国之话于焦山。至中叶几微而复兴。譬犹一指之脉度陇穿峡。所谓节节皆原六秀。及杰峰父子一出。又若老干发嫩。支龙逶迤。而下为尖圆方正之星而入局。於戏谁中十道天心之穴。则儿孙脚下。可胜计耶。

　　古鼎铭禅师

　　古鼎禅师。讳祖铭。出于四明应氏。风骨轩昂。谈论超人意表。得道于元叟端公。出世。谈禅之会有四。皆名山广泽之中。四众围绕。其升堂入室之鼓。日不停声。当是时。六宗之徒。互相犯诤。铭著书千百言以解之。声达朝廷。朝廷赐铭号。曰慧性文敏弘学普济禅师。丛林共美其功。楚石琦有语曰。具眼宗师。超方哲匠。传列祖之灯。息六宗之抗。身非身相非相。天教擎在千峰上。盖铭初与楚石。同参元叟端。端公喜怒不测。所举者皆流俗鄙事。所诃者皆贤圣章句。铭大疑之。乃诣端公之室。端呵呵大笑。铭曰。自远趋风。师何谑耶。端公蓦起顿足曰。山僧罪过不少。铭瞠愕而却。会书记寮虚职。林首座知铭。欲举铭补之。端曰。见弹而求鸮炙。不亦早乎。林曰。何谓也。曰。待渠识得西来意方可耳。不然流成文字蠹鱼。何益哉。铭闻大惭陨涕。自誓求决大事。一日参罢。铭复进曰。黄龙南倾心。请益于慈明。慈明屡诟骂之。何也。端曰。赵州道。台山婆子。被我勘破。与慈明笑曰。是骂耶。为复肝胆相似。为复鼻孔不同。铭曰。一对无孔铁锤。曰。南立悟去。又且如何。铭曰。病眼见空花。端曰。金沙混杂。政未得在。铭又拟进语。端震声喝之。铭失声笑曰。祖铭此回做得书记也。端公亦笑而许之。住后僧问。如何是佛。铭曰。秤锤蘸醋。又曰。如何是佛向上事。铭曰。仰面不见天。僧曰。云门乾矢橛。又作么生。曰。不是好心。僧曰。乾矢橛与秤锤蘸醋。相去多少。曰。镬汤里[跳-兆+孛]跳。僧又拟问。铭便喝。铭言行平易。不以绳墨制学者。尝曰。沧海有择流之心。则成牛迹。春日有偏照之意。仍似萤光。所以大冶烹金。不须九转。众生成佛。只在刹那。分之别之。远之弃之。岂大慈长者之心哉。晚住径山。禅流益心归之。恕中愠。早受业于元叟。既出游方。闻铭继径山之席。乃归访铭。铭请愠归蒙堂。间与商确古今。于是二公互相肯可焉。及愠出世灵岩。法嗣紫箨道公。铭复称之。或曰。愠公向亲先老人。今其背德承绍无名老衲。师反奖之。何也。铭曰。不然。当今吾老人之望。故重天下矣。裨贩之徒。往往承虚接响。愠公得意于紫箨。不以声名而忘其本。节操如此。岂可及哉。铭年垂耄。爱携衲子山游。不计远近。意得即到。归便高枕。鼻息如雷。一日命侍者遍插香。声钟告寂。众趋绕之。铭则宴然侧身长往矣。有遗偈曰。生死纯真。太虚纯满。七十九年。摇篮绳断。其门下继居径山者。象源淑也。居径山。百尔躬先率之。勤奋乃言。先老人。弗以絮务劳贤者。淑曰。安有贤者。而弗劳乎。于是。冰风四峻。廉士大集。一日趋出门。大叫曰。杀来了。杀来了。众惊集。淑乃庄立蜕去。其次门人力金者。主持天界。

　　天界金禅师

　　力金禅师。号白庵(有本。名万金)。吴门姚氏子也。幼孤。楞伽寺道原衍公。牧金为沙弥。衍绝世交。筑碧山堂以自娱。因以白庵号金。且爱其姿。乃资金行脚。遂深入古鼎铭公之堂奥。已而归吴。垒土为孤云庵。以事其母。其母亦得悟焉。元至正间。浙宣政。以净慈请金。金不就。乃开法瑞光。次移嘉禾之天宁。南北英灵。集如箕敛。元帝师大宝法王。赠金号。曰圆通普济禅师。是时金之名日重矣。愚庵素倔强不肯可。诸方闻其名。常致书问于楚石。以为古鼎有子乎。楚石亦因褒之。其词曰。道迈古今。学兼内外。白牙香象。蹴踏而截流。金毛狮子。哮吼而踞地。机用可谓逸群。文章乃其游戏。青天白日。放古佛之瑞光。闹市红尘。阐湖南之祖意。直得大海波翻须弥粉碎。少林不识。曹溪不会。却净慈道愈高。笑诸方进为退。乃吾古鼎铭兄之的传。妙喜杲祖之六世者也。愚庵以为然。作偈东金曰。闻道湖南第一山。交参龙象杂官班。东头卖贵酒头贱。空手来时赤手还。顶[寧*頁]一机犹掣电。语言三昧若连环。铁舡下载休轻举。老叔谈禅亦强颜。明初。有诏主天界。高帝留神内典。而楚石愚庵辈。亦赴焉。金以犹子之列与之。援经据论。披诘玄理。共大元叟家声。五年。敕集三宗二千人。建钟山法会。大驾临幸。命金升座。阐扬宗旨。复命儒臣。出众烧香。疏曰。无量太虚。因三才而建极。有涯沧海。会八德以朝宗。发含灵心里之花。至哉先觉。秉枢斗寰中之秉。久矣高人。则宝鉴当空。自合昆冈之璧。而玄珠在握。谁停赤水之车。化广无为。音宣大吕。岂非人天协赞。日月双悬。金曰。皇风浩荡。即凡心而印佛心。慈泽弥漫。据圣智目开世智。乃拈香鞠躬起立曰。会么。打面还他州土麦。唱歌须是帝乡人。便下座。高帝大悦。万众称善。金年暮欲谢退。不可。乃喟然曰。吾以虚名滥当圣代。每怀煨芋诸公。予不逮矣。遂称病笃。解还旧隐。未久圆寂。塔于嘉兴环翠兰若。初高帝。诏选名宿。辅导诸藩。而蜀王椿。师事见心复。复名溢都中。金叹曰。复公其不免耳。复果罹难而终。故诸方嘉金靖退。为丛林福云。
　　赞曰。水火相憎。铛居其中。则世味以调。邪正相反。智居其中。则精神俱化。而铭公之摄六宗。其智能过于调化者也。丹青虽异。文彩全施。贵其知宜也。天岸虽高。明舟不犯。贵其用意也。象源之继径山。乃良于知宜。而用意焉。知退而不知进者。滞于寂也。知进而不知退者。伤于勇也。白庵其无滞伤之病。与师资鼎峙。俾风化有醐酪之纯。其流慈岂小小哉。

　　性原明禅师

　　禅师。出夏氏。台州黄岩人也。讳慧明。字性原。居家不治生产。日游僧寺。父兄以不才子目之。父卒。明益无赖。尝贷餐亲里姑舅之家。或得斗米百钱归。又作饭僧佛事。俄有长耳黄面病僧之门乞食于明。明目碗羹施之。复乞。明踌躇答曰。柰我无有何。病僧曰。无有亦须施我。明莫知其意。病僧指明内灶曰。那是甚么。明回视。失僧所在。明乃大惊。即走乐清。依宝冠沙门。斩其发焉。每遇禅者。则虚己请问。或有闻即拜下风。久经岁月。而知有此事。即腰包行脚。上双径见元叟。叟曰。东岭来。西岭来。明指草鞋曰。三文钱买的。曰。未在更道。对曰。慧明只恁么。和尚作么生。叟曰。念你新到。放你三十棒。明退参。三月方罄其旨。久之。出世宁波五峰寺。明既莅师首。以身先众。间有憍懦不振者。明亦委致起之。凡垂机即宿。倔强者。为之失色。于是。湖江笑称五峰门庭。为曝腮处。洪武间。诏明主钟山法会。而天镜净。璧峰金。季潭泐。皆与焉。内翰宋危诸公。尝问道于诸禅师。一日间咨国事。有答曰。扫腥膻。建礼乐。万代一时也。复何虑焉。明曰。不然。礼乐有三代之隔。人心无夷夏之分。敬天惧人。思危防安。天下平矣。诸公悦服。高帝闻明答语。以为有王佐略。欲留居都中。时辞还山。景濂宋公。疏明居灵隐。明不就。乃荐同门天镜净禅师。明还山日。邻寺故老相讯。明乃萧然布衲藤杖而已。或问大内隆遇典故。明缄口无一语。惟审山问岁节节俱至。明退居。无何而灵隐天镜。被流言坐忤时。流徙陕西。道经宝应。夜宿宁国寺。端坐而殁。以故灵隐席虚。师僧皆散。诸方不肯应。复请明。明叹曰。时哉时哉。不可避乎。明既任灵隐。年虽迈。接纳无少倦。尝垂问曰。莲花峰。被蜉蝣食却半边。因甚不知。僧进语曰。不哑。不聋。不作阿家翁。明喜之。又问曰。冷泉亭吞却壑雷亭即不问。南高峰与北高峰斗额。是第几机。又僧进语曰。和尚今日放参。明亦喜之。于是。禅子蚁从。元叟家声。复大振。阐提阴嫉之。明又被议逮捕。或劝明引去。明怒曰。潜形苟免。岂道人所为乎。适浴佛。明上堂曰。者一个。那一个。一一从头俱浴过。药山布衲谩商量。仔细看来成话堕。成话堕将誵讹。拍禅床曰。武林春色老。台榭绿阴多。下座。直诣法司。从者如云。有感泣愿以身代。未鞠。明跏趺庑下。为众说偈。忽入灭。天立变瞑。雷雨暴作。拔木飘瓦。吏司惧而释之。丛席无恙。时洪武十九年也。嗣明法者。正庵訚上座。訚有劲操。晚以衣拂授月江净。净主径山。大廓性原之风。殁时有偈曰。祖师门下客。开口论无生。老我百不会。日午打三更。
　　赞曰。南黄龙坐事抵狱。两月得释。皮骨仅存。真点胸迎于途。不自知泣下。南公吒之。明净二尊宿。不知狱吏之贵。而冷处抽身。可谓矍铄矣。呜呼。风波亦丛林时所有也。标格如此。足验生平。然际时能表里叶赞。乃愿力也。岂偶然哉。

　　南宋元明僧宝传卷十一


　　南宋元明禅林僧宝传卷十二


　　雪峰逆川顺禅师

　　逆川禅师。名智顺。又字澄垢。东瓯瑞安陈氏子也顺母有懿德。谨于事佛。梦僧项有圆光。逆汪洋之流。而招曰。烦为母我。莫辞劳也。寤即有娠。顺生七岁。神悟特异。永嘉实际院即空禅师。牧为沙弥。诲以大法。顺信受顶戴。刻无惰容。耆老多器之。顺为大僧。辞空行脚。见诸大有道者。入闽抵天宝。参铁关法枢禅师。枢。署此庵元七世之传。寻常好问禅者。老僧舌头在么。而禅者多被抑。不敢犯其锋。顺得参堂逾月。因如厕睹园中匏瓜有省。入室呈所得。枢公曰。乍入门耳。何足重哉。曰。堂奥更有何法。乞师揭示。公大笑而罢之。于是。顺括磨究竟。盥漱悉忘。夜深常入枢公之室。参请古德因缘。或至晨钟鸣。乃趋出。枢心嘉之。一夕徐问曰。曾闻和尚遍见湖江诸大老。未知于何机下。得彻本源也。枢公曰。我当时往华藏。受业于竺西和尚。便知有此事。但胸中似有一物放不下。受具后。参中峰及庵诸老。诸老未常不以本色示我。我只不能领会。乃走石门。见我元翁先师。先师亦无长语。惟道。不是心。不是佛。不是物。作么生会。其时前后际断。一日斋后下床。忽踏著实地。急走方丈。先师遥见而笑曰。作么。我进曰。南泉被我捉败了也。先师曰。南泉即今在甚么处。我便喝。先师曰。离却者一喝。南泉聻。我拂袖而出。自后执侍巾瓶。一十五载。我事且置。你向何处见南泉。顺词色俱丧。愧无所容。又一夕闻参钟拟离榻。豁然大悟。趋告枢公曰。南泉败缺今已见矣。枢曰。心佛物俱不是。是个甚么。对曰。地上砖铺。屋上瓦覆。曰。即今南泉在何处。对曰。鹞子过新罗。曰。错。顺亦曰。错。明日。枢命挝鼓勘验。顺扼腕上下。顾视曰。和尚眼在甚么处。枢助喜曰。也要大家知。至正六年庚辰秋。枢公迁化。顺继天宝之席。于是。此庵之宗大振。自顺溯此庵元。其世有八。元得焦山体。体三传天竺有。有传天池元翁信。信之嗣二人。曰。大慈成。曰。铁关枢。顺既受枢公正印。号令人天。海内改观焉。从天宝迁报恩。又移居归原。而机用纵夺。益慎于居天宝时也。当是时。南北衲子骈集。朝廷知顺。乃赐衣。加号佛性圆辨禅师。顺即退居东瓯之罗山。穴地为炉。折竹为箸。不设卧榻。不贮宿舂。或以矫世讥之。顺弗顾也。平章燕只不花。镇闽。坚起顺住闽之东禅寺。又移雪峰。顺之法政。善巧圆融。座下不规而肃。听顺说法。各有领解。雪峰数百年来。称顺为中兴矣。明洪武初。诏顺升座于钟山。上临听法。悦如旧识。顺每对上。称僧而不臣。或忘而称我。上以真率美之。已而还南。南国以净慈留顺。居无何。有司复以朝旨。强顺抵京。经四月。书偈而逝。时洪武十三年夏也。阇维。所获舍利。迸若明珠。其六坐名蓝之语录。盛著于世。但颇有异迹。人以为神。且又尊之为肉佛。愚不敢赘。惧亵也。
　　赞曰。顺公望隆两朝。其胸吞须弥。而舌倾沧海。在他人则天葩几满绳床耳。公却素履萧然。不忝嗣祖乞士。诚有坦然与世共。信者区区。以生平异迹。而颂铢两。其然。岂其然乎。

　　万峰蔚禅师

　　禅师时蔚者。号万峰。姓金氏。东瓯人也。机投伏龙千岩长。法弘邓尉。殁年七十有九。师初生其里。瑞应不一。俱以征金氏。金氏恐乃祝佛愿施为僧。年十三出家。具正知见。登坛受满分戒。因诵法华。至诸法从本来常自寂灭相。有省。走参止岩。止岩示目三不是话。师别卓庵于达蓬山。楮衾草榻。杳若忘生。忽闻佛迹寺僧举沩山踢倒净瓶公案。大悟。乃曰。颠颠倒倒是南泉。累我工夫却半年。当下若能亲荐得。如何不进劈胸拳。即弃庵入天台。登华顶。机触无见。左右震栗。无见善遇之。且勉师曰。子宜居山保守。他日支拄宗庭。非子而谁。乃至伏龙。伏龙围绕数千指。皆一时俊杰。师土音长发。洋然进拜。千岩奇而问曰。将甚么。与老僧相见。师竖拳。千岩曰。不是心。不是佛。不是物。是个甚么。师打圆相。叉手而立。岩曰。莫要请益么。师掩耳而出。岩深喜之。一日。千岩据座命挝鼓。众方集。师震声一喝。拂袖便出。岩乃曰。郁郁黄花满目秋。白云端坐碧峰头。无宾主句轻拈出。一喝千江水逆流。于是丛林知名。出世嵩山。有示众曰。月头是初一。光明渐渐出。月尾是三十。光明何处觅。假饶老释迦。也道拈不出。拈得出万事毕。若有人道得。出来道看。如无。嵩山与诸人。露个消息。舒两手云。我见灯明佛本光瑞如此。又展掌云。大开方便门。便从者里入。握拳云。闭却牢关说家里话。且道。不开不闲一句作么生。敛衣下座。次迁平江邓尉。创大圣恩寺。当是时。世主称为佛心天子。有能禅者多随。诸名德出入禁廷。温绎典故。其圣恩席下。抱道髡徒。仅半千人。普持胜学二阇黎为上首。师纯以本色提接之。海内禅风一正。士夫书札。通候于师者。除问道外。概不复缄。至有久从游者。求只字不可得。间或请之。但以老僧年迈而却焉。侍御陆公。书古德机缘驰问。师谓来使曰。汝主初选官时。可到京否。使愕然曰。安有不朝天子而受职者。师笑曰。柰选佛何。师虽不假词色。罗络当时。然宽大莫测之机。多如此。洪武初。有旨。采诸山名德。因议及师。景濂宋公。固止曰。不可。此老吾浙人也。吾素知其为人。年且逮耄。性喜恬退。必不能奉命。且留此一老。为林下标职。讵不美乎。若迫之。彼必蹈汾阳昭公之辙。主议者。令私探之。师早称病掩关矣。师自壮至老。功课纤发不移。日理僧事。夜则跏趺。俨然达旦。侍僧间请息。师曰。汝正闹在。老僧息之久矣。洪武辛酉正月二十九日。集众说偈。奄然化去。偈曰。七十九年。一味杜田。悬崖攃手。杲日当天。其继邓尉法席者。宝藏持公也。持之下。复出慧旵。

　　虚白旵禅师

　　慧旵禅师者。楚人也。出王氏。字虚白。七岁。知诵佛陀名号。寤寐不息。又七岁。礼妙觉寺湛然祝发。祝发之顷。忽祥光四际。皆成五色。湛惊喜曰。此沙弥。他日定南针子也。遂以慧旵名之。师为人。奇伟方正。亲先敬后。犹如饥渴。然性刚不解软语。闻耳出口。若持券。人共称之曰楚直。至有难发之举。必激师发之。发俱中节。湛然每召师曰。浩浩光阴。切莫错过。对曰。不错过。湛每视而休去。一日湛问曰。今日作甚么。师曰。切萝卜。曰。你只会切萝卜。师曰。也会杀人。湛蓦引颈。师曰。降将不斩。湛吐舌而起。湛迁疏山。师别参松隐于云间。因睹孤松。了然自许。遍历户庭。不受控勒。之平江。见果林。果林掷下蒲团曰。试说看。对曰。只者消息。本无言说。破蒲团上。地迸天裂。林爱其神骏。指往邓尉。拽杖门送。抚师背曰。登泰华之巅。始知宇宙之大。投五犗之饵。可语沧溟之深。子往矣。毋迟。师敬诺。是时。宝藏持禅师。继席邓尉。进者虽云涌。而去者亦川流。盖其慎也。师谒之。持公问曰。心不是佛。智不是道。你云何会。师进步叉手而立。公大呵之。师乃愤疑参堂。株立不寐。至二夜洞彻临济宗旨。遂师资道合矣。持公迁化。师关隐安溪。三十载如一日。永乐年间。道风大播。名都会邑。重币交至。师俱却之。其节概严冷。一振风穴之风。姚斯道。以显望鸣当世。欲为师撰序。师亦却之。斯道叹曰。嗟乎。倒岳倾湫之际。卓立当阳。挥召不得者。若公也。至于跛鳖之行。飞龙之说。岂足恃哉。识者。皆多姚公之知人焉。海舟永慈。自出峡。负其知见。盛气加人。不肯挂搭诸方。灵谷堂头。强慈首众。有禅者。盛赞师之机略迥别。慈无可意。洎终期。即通谒于师。师攃其宝惜。绝其盖缠。慈乃归心。竟代师任持公之道正统五年。师无病示化。先有遗嘱偈曰。字付慈海舟。访我我无酬。明年之明日。西风笑点头。更以衣钵。遣白庵明长老。送至东山。时。海舟慈。开化东山三载矣。

　　东山海舟慈禅师

　　禅师。名永慈(讹作普慈)。其法号海舟。明洪武二十七年甲戌。生于蜀之成都余氏(讹作常熟钱氏)。弱龄。闻说生死事大。即蕴于膺。经旬不就寝。决志趋彭县之大隋山(讹作破山)景德寺。礼独照月禅师。坚求法要。月喜其端厚慎重。可为法门梁栋。遂度之。永乐癸巳。月殁。师竟入西山。庵隐八载。形影偶偕。忽觉相应。乃弃庵出谒大初和尚。时年二十有八矣。初受师半展。遽问曰。向父母未生前。速道将来。师从东过西。初曰。未在更道。师曰。两眼相对。初正色瞚师。师趋去之。复至东浦访无际。抵灵谷见雪峰。雪峰以师悟处谛当。延师为灵谷第一座。师竟自许。常与同辈蹴踏。峰窃骇之。然师无留意。解制拂衣至安溪。投机于虚白旵公。公以临济正脉。嘱师保任。师乃辞去。复陆沉牛首诸山。正统丁巳。师年四十四。始领东山翼善禅寺。师晦养既久。且弘大化。四方宿艾。虚怀而仰风裁。然师虎视来机。故踵息未舒。而神气先萎者多矣。正统五年庚申六月。旵公化去。东南学众。惟归东山。王公贵人。虚己以礼致师。师未常以一言开凿智窦。故一时虽尽爱敬。莫得而亲疏焉。缁素为师预建身后之域。有范作头者。失斧伤足。痛甚索酒。师谓之曰。范作头。伤足犹可。假若斫去头时。有千石酒。与作头。作头能吃否。范于言下知归。即求为僧。师录之。乃充火头。刻意究竟。不觉被火燎面。如刀刈。取镜照之欣舞。以偈呈师。师为肯可。当是时。出入东山。皆称俊杰。不无有望于师。师惟目送而已。至有已据高座。而声驰国中者。求入筹室。师弗顾。或谓。东山网。漏于吞舟之鱼。师哂之。间有古溪澄禅师。常过东山。师与盘桓。喜其见处稳实。叹曰。真断桥之后也。乃举澄以住高座寺。澄初出世。衲子不甚知名。师以澄法语。缄达诸山。诸山始归重。兼仰师有卫法至公之德云。天顺五年辛巳。师升座说法毕。一喝而逝。逝之日。白虹横贯。异鸟悲鸣。古溪澄。哭之恸。挽之以诗。吊之以文。其略曰。道扬湖海。德播神州。慈济隆乎品汇。声名动乎王侯。来西蜀而全堤正令。坐东山而大阐玄猷。续高峰七世之灯。烁群昏而独照。绍旵祖百年之踵。吞众派以周流。将入涅槃现衰相。而白虹贯日。既归圆寂殓法身。而夜壑藏舟。澄自后不上堂。亦趺坐迁化于香岩。香岩之众凄然。澄徐展目曰。不须如是。复宴然长往。师之门人智瑄(作明瑄讹也)。开法金陵。瑄传天奇本瑞。瑞之法嗣大振。瑄即范作头也。
　　赞曰。邓尉至东山。历传四世。孑孑乔松。其本孤矣。自宝峰燎破面门。而得天奇瑞公。枝秀云峦。叶荫寰中。或疑其先净而后滥。殊不知我此世界大。贤劫中小劫二十。当有千佛出兴。迄今劫过有九矣。自拘留孙至我释迦本师。才出四佛。弥勒师子后。仍有九百九十余尊。第十五小劫中。一齐出现。惟余楼至。设以盛衰净滥。而较之可乎。否耶。

　　福林度禅师

　　禅师。名智度。号白云。处州丽水吴氏子也。初住普慈。终于福林。度居福林时。以无见睹公藤杖手卷嘱累古拙俊。是为断桥一脉。有克肖之者也。盖睹公。法继方山宝。宝嗣断桥伦。故度望断桥。为四叶之祖焉。度为人沉默而旷达。初受业于郡之白云空中假禅师。假。阴察度根器。使行卑劣行以挫之。每呼度名。度每应诺。假曰。将谓将谓。度不领。乃使度南询曰。善财。是菩萨中行脚样子也。赵州。是祖师中行脚样子也。庞蕴。是居士中行脚样子也。今人行脚。不效此三老。则枉费芒鞋。徒自困耳。度即遍参南北禅席。已而归省。假公喜曰。你来也。吾事毕矣。一日说偈曰。地水火风先佛记。掘地深埋第一义。一免檀那几片柴。二免人言无舍利。乃端坐蜕去。度掩面哭曰。苍天苍天。或曰。君哭迟矣。度乃大笑。遂庐于塔。日取楞严圆觉研究。悉能贯之。然于日用之际。又不能得大自在。叹曰。参禅不求大彻痴禅也。吾师岂虚语哉。但恨游方时。未抵天台参无见睹。当是时。睹公称为宗门绣虎。居华顶。禅流惮之。度即趋华顶谒睹。以西来密意扣之。睹掀眉视曰。得娑罗峰点头。向汝道。度以手摇曳。睹便喝。度悟旨曰。娑罗峰顶。白浪滔天。花开芒种后。叶落立秋前。睹曰。我家无残羹馊饭。曰即今亦不少。睹欣而肯之曰。我四十年住此山。一老道者耳。别无甚奇特。惟先师未了公案。今以责汝。汝善保任。睹便趋寂。度住后。以为先师遗嘱在躬。因时接物。随机开导。声重湖江。与梦堂愚庵诸老齐名。明洪武二年。有诏赴京。即疏辞还。门下有以不耐事谏者。度怒责曰。汝不闻古德有言乎。纵饶弄到帝王家。也是一场干打哄。将来法门。滥竿窃符之弊。必汝辈也。未几。迁化于福林。有遗偈曰。无世可辞。有众可别。太虚空中。何必钉橛。火浴收五色舍利。大如菽。塔于寺西。度随所说法偈颂。弗许记录。禅者窃书其语。度乃嗔逐。曰。奴流敢裨贩吾语。作口头人事以炫丛林耶。复有老宿。以未见度语句为恨。潜探众中。值度入室。征判险要。如揭贯花。老宿大喜曰。不意断桥犹在。
　　赞曰。睹公居山四十载。耽耽坐视。非白云解其项下之铃。几钝置耳。白云行道。垂手低眉。盖亦苍颉造书契。而代结绳者耶。及暮年。仍袭睹公之风。翛然高枕。嗔责子弟有窃符滥竽之弊。又何异延恩安之笑法云秀也。语云。百花丛里过。一叶不沾身。其白云乎。

　　瑞岩恕中愠禅师

　　恕中禅师。名无愠。台州人也。出陈氏。姿量隽瑰。秕糠世味。机契于竺元道禅师。说法瑞岩。日本国王。慕愠道德。传译疏朝廷。迎愠化其国。愠坚谢不往。而终老林麓。南北闻其名。争愿见之。愠。初受业于元叟端。以己躬为急务。遍走丛林。不合。即背法堂而去。于净慈芝凤山灵。稍相流连。及还省元叟。元叟喜之。以择木寮居愠。愠仍不自许。又访天童砥公。因留阅藏。凡经十载。以博达著名。然于狗子无佛性话独疑之。乃私挽聪兴二友。而谓之曰。汝我甘死祖师语下乎。因假言游天台。拟再寻作者。登华顶吊寒岩。迁延数月。闻天目礼下横川珙有嗣。曰竺元道禅师。住仙居之紫箨。垂四十年矣。行脚人以古[仁-二+幻]惮之。愠偕聪兴。进登焉。远见老僧坐隔溪盘石。又一白发僧侍立。风度萧然。如吴处士所画阿罗汉。三人知是道公。乃合爪进讯。道曰。山路崎险。阇黎到来不易。聪进曰。和尚住此久近。道曰。石穿新竹笋。壁挂古藤萝。聪曰。毕竟如何接人。曰。百二奇峰朝凤岭。一条坦道下仙居。兴又进曰。如何是佛法的的大意。道公曰。烧畬种芋子。兴曰。如何是佛法向上事。曰。接竹割松枝。兴拟进语。道公指愠曰。那位上座。因甚不问话。兴辄悟旨。已而具威仪。上方丈人事。愠才申问。被一喝。顿消积滞。即献一颂。道公深肯之。其颂曰。狗子佛性无。春色满皇都。赵州东院里。壁上挂葫芦。三人相庆曰。我等若以耳作眼。几赚一生。于是。三人俱嗣道公。聪兴乃服勤于紫箨。愠辞应明州灵岩。道公谓之曰。汝知瓦乎。联之千百。则有盖覆之功。汝知玉乎。露之径寸。却贻偷窃之患。与其碎玉以矫世。不若全瓦以济时。今古至人。惟得此而已矣。愠既出世。而元叟下知识。噩梦堂。铭古鼎辈。以为愠必酬元叟之香。俱遣使灵岩。厚为愠寿。愠开堂日。拈香曰。古人出世拈香。酬法乳也。今人出世拈香。酬世恩也。愠上座总不然。昔年行脚。到紫箨山中。参个老布衲。彼亦无法可授。我亦无法可受。只向无授受中拈出。供养竺元道和尚。不图报德酬恩。只要大家知委。梦堂。与径山旧法侣。闻之大惊。唯唯而已。愠居灵岩三载。迁居瑞岩。乃设三问勘禅流。不合即逐出。当时谓之瑞岩三关。其问曰。稳坐家堂。因甚主人翁不识。掀翻大海。掴碎须弥。平地上因甚抬脚不起。眼光烁破四天下。自家眉毛落尽。因甚不见。三句内一句外。不涉两头。有人道得。拄杖子两手分付。又谓众曰。我者里。一切只是寻常。你若来弄机关夸好手。向毒蛇头上揩痒。猛虎项下解铃。拄杖未打汝在。何故有盘根错节。方可显利器。有银山铁壁。方可整钳锤。又曰。灵山奥旨。少室真传。日月不足喻其明。虚空不足喻其广。巍巍独运。荡荡无私。思之则差。议之则错。五千四十八卷。说食向人。一千七百葛藤。持蠡测海。在今诸方。莫不尽谓。驱其耕。夺其食。贵图宗风不坠。殊不知正是救汤进火。御寒赠冰。山僧与么道。岂是压良为贱。取笑大家。臂三折而知医。人多阅而晓相。灵俐底。不用如何若何。便请单刀直入。扫荡搀抢。坐享太平。岂不快哉。少涉迟疑。白云万里。又曰。三教圣人。总在拂子头上。牵枝引蔓。说妙谈玄。儒者曰。吾道一以贯之。老者曰。圣人抱一为天下式。佛者曰。惟此一事实。余二则非真。既各说有来由。未免称强称弱。且作么判断。使其声和向顺。形直影端。剖破人我藩篱。塞却无明窟穴。击拂云。二繇一有。一亦莫守。日午打三更。面南看北斗。愠居瑞岩。道价日高。湖江英俊。趋台者不绝。当是时。元主。崇尚我宗。凡林下染衣之叟。多受隆誉。愠。独体其师住山本色之操。尝作书与了堂一公。其书深切时弊。凡千百言。盖一与愠。同师竺元也。一日上堂曰。我此一宗。难为荷负。自非有驱耕夺食手段。放行把住机关。至于一进一退之间。未免贻笑作者。瑞岩在今两序进退。各得其宜。其进也。如耀世明灯。烛破历劫昏衢之暗。其退也。如潜渊老蚌。孕成不夜照乘之珠。毗岚猛风。吹之不灭。五浊秽泥。汩之不昏。大众荷负既已得人。山怀正堪放下。且放下底事作么生。楖栗横担不顾人。直入千峰万峰去。拽杖独登松岩之顶上。有老屋数楹。为秋江禅师休老处。愠爱居焉。洪武七年。愠至京。固辞日本之请。帝喜之。留馆天界。朝士宋公濂辈。时称有道。每洗沐日。即至天界。击节道要。至不惬处。愠庄色曰。我家衲子。磨肩擦脚数十载。尚不柰何。公辈。安得草草图作口头人事耶。宋公叹服。是冬辞还。门人居顶。结翠山草堂迎愠。是时。大宗兴住持径山。知愠退休。以偈柬曰。万叠山牵一杖云。清流何处觅相分。漫拈紫箨冰风柄。笑里长飞虎豹群。愚庵亦以三偈柬曰。惺惺石上主人翁。一室高居太白峰。靖退只今非小节。知心未许石门聪。千里同风各暮年。任教沧海变桑田。独怜熊耳峰头月。昨夜虾蟆食半边。徒夸锦瑟与瑶琴。妙指方能发妙音。却忆鳌山深雪夜。弟兄倾尽岁寒心。宋公濂。尝遣书问。亦致偈曰。参禅第一要知宗。四海惟闻老恕中。白日青天轰霹雳。孽狐妖魅尽潜踪。愠亦喜宋公留心吾道。以偈答曰。语言浑不涉离微。抹过云门顾鉴咦。伸出玉堂挥翰手。倒拈秃帚画蛾眉。洪武十九年七月。说偈曰。七十八年。无法可说。末后一句。露拄饶舌。咄。端坐而化。日前遗嘱屏世礼。以骨灰散水竹间。用表无常。门人不敢守命。乃于翠山唐嶴之原。建窣堵。以龛[療-(日/小)+土]焉。未久大宗兴禅师。亦坐化于径山。有遗偈曰。夫三十。妇六龄。毕竟偶不成。其木庵聪后住紫箨。晚应天童。
　　赞曰。温公出世。而径山法侣。觊其必嗣元叟。元叟辈。最尊风最盛。公终不就。何也。盖得处非易。故守之益坚。正当与感铁面之却佛印元。并案焉。聪兴二老。互相砥砺。而胜友渊源各行其道。又当与岩头雪峰等之。嗟乎。末法垄断名位货殖。师友读公行实。能不形消而骨愧乎。

　　松隐茂禅师

　　禅师松隐小茂者。出明州郑氏。为古林大茂之嗣。开法郡之清凉。晚则高枕此轩。湖海莫得而亲疏之。共称为此轩铁老人。老人常捋须笑曰。释迦老子。塞井为臼。达磨大师。以油益薪。临济德山聻。自点胸曰。还较此轩百步。复呵呵大笑。是时所归仰者。必指大茂小茂云。小茂。少时常终日不言。夜则趺坐。其母恶之。推使仆。辄达旦。目不少瞑。年十六。依杭州传法寺希颜落发。颜以寺务属小茂。小茂私叹曰。以道故弃家。胡为复入其家耶。乃弃去孤游。时云居有南涧泉禅师。茂泛鄱湖而谒之。泉频为饶舌。茂益不领。乃疑宗师有密语。故曰祖祖相授。既有授受。则教外别传之旨。复安在哉。于是。不离南涧左右。哀求不已。南涧悯之。乃谓茂曰。子缘不在此。当今有茂古林者。乃横川之仲子。现住饶州永福。去此不远。子宜往之。或可发子之机。如不相契。紧抱一经一咒。以待来生参禅可也。小茂奋走永福。见古林。古林问曰。道者来何所图。对曰。生死事大。求出离耳。曰。你明知四大五蕴。是生死根本。何缘撞入此革囊中。茂又拟对。古林击之。茂辄证于棒下。乃趋出。急搭伽黎向云居。展拜曰。禹力若不到。河声流向西。久之。辞还两浙。古林曰。教育英材。贵顺时宜。你以古而行今。吾恐你与时违耳。时违而欲唱道。不亦难乎。茂对曰。以古而行今者。俭也。顺今而非古者。奢也。俭之病也。不过无人。然是其人亦至矣。奢之弊也。则狮虫出焉。狮虫既出。必成厉阶。故传云。与其奢也宁俭。其今日之谓与。古林贤之。小茂既还浙。游道峰分月江印之座。印于法门轻重。茂不阿其意。每以事拂印。印不怿。印良久曰。首座。乃人天眼目。所见甚当。识者两贤之。至正壬午。出世清凉。剿绝枝蔓。纯以真实接人。有僧才申问。便以手拍地而笑。茂曰。滞货何劳拈出。僧乃嘘。茂便喝。僧彻旨而去。茂。每疾时弊。架声名罗禅者。又疾禅者乏正因。上他勾当。互相热瞒。上者。以为一期佛事毕。下者。以为多生事足。故燕坐常失声曰。痛哉痛哉。虽胡僧再来。无复柰何。遂退隐东堂。屏绝人事。天童元明良。建朝元阁。阁外更筑此轩而迎茂。茂喜就之。良父事茂公。茂常勖良住持。莫取先名。须责晚效。茂老且耄矣。忽与侍者约期而死。侍者请留偈。茂曰。此中廓然。何偈为哉。遂端坐凭几。握右手为拳。枕额而逝。越七日色明顶温。引龛。阇维于太白峰前。炬方举。空中有物。飘洒缤纷。非雨非雪。盘旋烈焰上。火灭乃已。识者曰。天花也。获舍利如珠者不胜计。塔于瑞云山。谥曰佛光普照禅师。
　　赞曰。丹沙出神龛。啖之鸡犬。鸡犬立化麟凤。验实效也。考松隐生平语句。味之者。岂独为麟为凤而已哉。则其实效。更当何如也。或惊公之作略。别有一壶风月。嗟乎。曹溪波浪相似。而人被陆沉。公之有补于当时。古今孰得而浅深之。

　　南宋元明僧宝传卷十二


　　南宋元明禅林僧宝传卷十三


　　斗峰璋禅师

　　禅师。名正璋。字大圭。闽之福清人也。福清风习贾利。璋弗染也。独以圣贤理学为务。久之。企慕禅宗。走湖南。依绝听沙门。试经得度。有禅者。寄宿偶诵云。水乡水阔地多湿。六月花蚊嘴似铁。夜半起来恼不彻。恼不彻。床头一柄扇。无端又打折。璋惊喜曰。是谁之语也。正璋愿见其人。禅者熟视久之曰。其人往矣。当今东屿禅师。是其嫡传也。然不契其语者。难入其室。即契其语者。亦然。璋心疑曰。奇哉。语既相契。而室复不容入耶。即趋武林。见东屿海于灵隐。投心请益。海曰。深深无底。高高绝攀。思之转远。寻之复难。上座作么生会。璋栗执不敢犯。良久。拟再礼。忽心地开通。乃厉声曰。古今成现事。何必待思惟。海微哂曰。思惟既不涉。来此欲何为。璋曰。将谓无人证明。便趋出。海公喟然曰。鼓角动也。乃挝鼓集众曰。山僧三十年。举狗子无佛性话。鲜有善别机宜者。今晚不用如何若何。速道将来。若也相应。有条断贯索子。亲手分付。璋出对曰。狗子佛性无。觑著眼睛枯。瞥地翻身去。唵室利苏卢。于是。璋得承记莂。机锋莫御。即素知名者。皆左袒之。海公举璋。以应吴人之请。璋坚辞曰。正璋应世之才。固不如人。但平居简点。触境逢缘。设有一念不与古圣相合。欲为人师范。则其患害可胜言哉。正璋知为人师之患。实不敢居也。海叹美。间闽有豪客。游飞来峰。见璋端伟非常。询知同里。因请曰。能复我故土乎。愿为师治装南行。师笑肯之。遂买舟载与同归。至建宁。游斗峰。璋爱而居之。斗峰老屋数楹。仅蔽风雨。客倾囊金欲为整葺。璋曰。不可。吾本假公舟。以入山耳。建置之举。非初约也。且役役土木。有妨道业。公欲如此求福。其福鲜矣。于是。衲子闻风而聚。渐成法席。乡曲贵人。劝请开堂。乃升座拈香罢。良久曰。黄金虽贵。入眼成尘。便下座。耆宿惊喜。以为天目再见。盖璋乃天目礼四世之孙也。又曰。玉宇霜清。琼林叶落。一句全提。万机寝削。作者好求无病药。又曰。昨夜三更里。雨打虚空湿。狸奴知不知。倒上树梢立。璋说法峻峭。约多类此。然室中不以声色拒人。入室者。自失其度。故常叹曰。若是真战将。百万壁中。如入无人之境。稍有较强弱。顾矢石之心。则屈矣。四方疏请。不出。竟终老于斗峰。告寂。有偈曰。生本不生。灭亦无灭。幻化去来。何用分别。大众珍重。不在言说。便合掌入灭。
　　赞曰。为师之患。甚于为国。为国之失。乱居一时。为师之失。毒流万世。盲类交引。可胜述哉。大圭寥寥数语。真龟镜也。故其开辟斗峰。恰与諲神鼎相类。至今寤寐间。犹喜遇其白发婆娑。机语噀人也。

　　天界慧昙禅师

　　慧昙禅师。字觉原。出天台杨氏。少信佛僧。及得度于绍兴之法果寺。具足律仪。去就秘重。游泳止观。华严义坛特称之。当尔时。元剌嘛为帝者师。独尚禅宗。诸山禅席大振。昙阴疑焉。乃展阅禅册。难入理解。不觉心惭。而起曰。一言有碍。万劫羁锁。遂抵武林。谒笑隐欣禅师。发明旨要。欣公居中竺。从游者。皆一时名贤。互争识昙。昙之望遂显。未发。开法牛。首次迁清凉其临众寂静。虽数千指。经营内外。而终岁不闻笑詈之声。以故风倾都下。而保宁蒋山二刹。皆归于昙。昙常谓众曰。一句子黑漆黑。无把柄有准则。还会么。碓捣东南。磨推西北。又曰。威音王以前。弥勒佛以后。有个现成公案。未敢与汝说破。何故。心不负人。面无惭色。于是。有道之流。益亲朋。初高帝。改金陵龙翔寺。为天界。采有德禅宿主之。画院。因图诸山禅师顶相。进于上。上独喜昙相曰。太平隆运沙门也。遂以昙居天界。上常易服携近臣。私幸天界。见昙跏趺丈室。俨然在定。上顾良久。叹美而去。僧问曰。驾至。师何不迎。昙曰。驾至乎。曰。然。昙屈指曰。山僧持五戒。僧罔措其语。朝旨赐昙。号曰演梵善逝利国崇教大禅师。上堂曰。只个现成公案。众中领解者极多。错会者不少。所以金鍮不辨。玉石不分。龙河者里。直要分辨去也。张上座。李上座。一个手臂长。一个眼睛大。总似今日达磨一宗。教甚么人担荷。嘘一声。下座。洪武三年。高帝择有志沙门。通诚佛国。昙应诏。夏六月御饯都门。从行者二十余人。道经高昌素叶诸国。诸国俱尊礼之。以象马传送。达僧伽罗国。国王并群臣。迎昙公于佛山精舍。师事之。膝行求法。敬留休息。昙示微疾。乃呼左右曰。吾不复进矣。又与僧伽王言别。复书遗表并示诸国法语。至夜半问曰。日出否。对曰。未。问至再三。侍者曰。日出矣。乃趺坐。向西而寂。时洪武四年九月也。其国老臣。以辟支弗塔悬记而白王。王遂奉昙禅师。袝葬焉。明年。尚书回奏。高帝览遗表。而嘉惜曰。中原有僧。万国之光。敕建浮屠于雨花台之左。[療-(日/小)+土]其所遗衣履。表崇德也。继而奉诏西行。有宗泐禅师。

　　季潭泐禅师

　　宗泐禅师。姓周氏。台之临海人。号季潭。别称全室。为笑隐欣公之望子。历坐名坊。而赴明高帝之诏。兼领天界住持。化周大宇。机契宸衷。应旨涉流沙。度葱岭遍游西天。通诚佛域。往返十有四万余程。皓首还朝。天子嘉其高行。自唐贞观以来。未之有也。泐生族甚微。父母俱早卒。寄食贫里。贫里不能善之。甫八岁。宿根不昧。趋本郡天宁寺。求佛为师。时笑隐欣公。说法其间。泐跪拜于欣公膝下。公爱而异之。试以心经。脱口成诵。公大喜曰。昏途慧炬也。得度数载。藏文世典。咸贯通焉。欣公屡易名刹。泐皆从侍。公尝问曰。国师三唤侍者。侍者三应。且道。是平实商量。是格外提持。泐遽对曰。何得剜肉作疮。曰。将谓你奇特。泐便喝。公拈棒。泐拂袖趋去。欣公告寂。乃召怀渭曰。吾据者床。四十余年。尚遗望也。然不尽之案。惟你与宗泐。任之耳泐既还台。寓云峰。隐紫箨。领天宁。俱以诚悫。淳厚之风。化本生之郡。郡人倾信。如葵日也。又侨隐双径。时渭禅师。居越之宝相寺。遣使迎泐。泐笑却之。使再至。仅得遗简。踪迹杳然。元末。武林名贤。强泐出居中天竺。虽当烽燧四警之际。而施为壮阔。交接从容。无少长贵贱。皆得而瞻礼之。不减欣公说法时也。盖以中竺经毁。昔繇欣公而新。故泐之光阐前绩。湖江称美焉。明初。诏主天界。高帝以慧昙西往之迹未终。欲修之难其人。泐应旨。于洪武丁巳西行。壬戌还朝。复居天界。常入大内。开襟论道。泐留京既久。朝臣党立。间有嫉之者。泐遂退居凤阳之槎槎峰。丙寅。帝思泐见。诏归天界。于是。来往禁廷不容已。廷士建议。以泐于内圣外王之略。无不毕备。请以中顺大夫禄。而旌泐。泐引去。至江浦石佛寺示疾。乃唤侍者曰。者个聻。侍者茫然。泐厉声曰。苦。竟入灭。年七十有四。坐夏六十六。龛归天界。火浴得设利。光润明灿者三十颙。建塔于欣公之后。泐之宿愿弘深。辨才无碍。际遇乎佛心天子。常于慈明殿设榻。召问心经枢要。泐穷理显性。彻果该因。深浅开遮。无机不被。天子默以神会。乃敕笺语流行。爰有御制序文。冠于经首。其诃曰。二仪久判。万物备周。子民者君。育民者法。其法也。三纲五常。以示天下。亦以五刑。辅弼之。有等凶顽不循教者。往往有趋火赴渊之为。终不自省。是凶顽者。非特中国之有。尽天下莫不亦然。俄西域生佛。号曰释迦。其为佛也。行深愿重。始终不二。于是。出世间。脱苦趣。其为教也。仁慈忍辱。务明心以立命。执此道而为之。意在人皆如此。利济群生。今时之人。罔知佛之所以。每云法空虚而不实。何以导君子引小人。以朕言之则不然。佛之教。实而不虚。正欲去愚迷之虚。立本性之实。特挺身苦行。外其教而异其名。脱苦有情。昔佛在时。侍从听法者。皆聪明之士。演说者。三纲五常之性理也。既闻之后人各获福。自佛入灭。其法流入中国。间有聪明者。动演人天小果。犹能化凶顽为善。何况聪明者。知大乘。而识宗旨者乎。如心经。每言空。不言实。所言之空。乃相空耳。除空之外。所存者本性也。所谓空相有六。谓。口空说相。眼空色相。耳空听相。鼻空嗅相。舌空味相。身空乐相。其六空之相。又非真相之空。乃妄想之相。谓之空相。是空相。愚及世人。祸及古今。往往愈坠弥深。不知其几斯空相。前代帝王被所惑。而几丧天下者。周之穆王。汉之武帝。唐之玄宗。萧梁武帝。元魏主焘。李后主。宋徽宗。此数帝。废国忘政。惟萧梁武帝。宋之徽宗。以及杀身。皆繇妄想飞升。及入佛天之地。其佛天之地。未尝渺茫。此等快乐。世常有之。为人性。贪而不觉。而又取其乐。人世有之者何。且佛天之地如为。国君及王侯者。若不作非为善。能保守此境。非佛天者何。如不能保守。而伪为用妄想之心。即入空虚之境。故有如是斯空相。富者被缠。则淫欲并生丧富矣。贫者被缠。则诸恶并作殒身矣。其将贤未贤之人被缠。则非仁人君子也。其僧道被缠。则不能立本性而见宗旨者也。所以本经题云心经者。正欲去心之邪念。以归正道。岂教之妄耶。朕特述此。使聪明者。观二仪之覆载。日月之循环。虚实之孰取。保命者何如。若取有道保有方。岂不佛法之良哉。色空之妙乎。高帝自登极来。潜心性理。与诸禅宿盘桓。无虚岁月也。然于昙泐二公。尤追惜之。盖嘉其壮志西行。大光圣化云。
　　赞曰。昙泐二禅师。望重龙河。道钦有国者。可谓一时能事矣。况其利物多方。言言合辙。法法随根。又以道余名振他邦。亦空谷而分声也。昔大觉氏记。像法有从地涌出无数菩萨。顺逆行道。护持法藏。人天莫测。今观二师之踪迹。无乃是其数乎。

　　海门则禅师

　　禅师。名惟则。字天真。祖姓费。湖州人也。慕禅宗而脱白焉。即跋涉谋道。不计得失。历见一十八员知识。俱不契。千岩禅师。以则为大器。乃谓之曰。当今佛法。大有子知见迥别。不能了悟。无极源老人者。隐西江匡庐。将六十年矣。虽腊高百岁。未将此道易赚于人。子宜见之。或缘在彼。亦不孤负子行脚苦心也。则往谒之。见源枯坐木龛。常达旦不卧。霜眉如戟。威德逼人。惟三五白发侍僧同居。则展拜足下。拟请益。弗能申词而出。私问侍者曰。利尚座下。有禅者来往否。侍者曰。来者多矣。柰老汉煞不近情。率以孤寂引去。纵有求住者。难受龛前曲折。则曰。我求依栖可乎。曰。住即得。只是不可问佛法。则闻说大惊。居三月余。果不蒙一言启发。一日值源如厕。则遂问曰。如何是祖师西来意。源公擒住曰。道道。则气索不能对。源托开。则失脚倒地。大悟。失声发笑。源曰。子有得耶。则便连摇其手。源曰。黄河三千年一度清。于是服勤久之。源公乃谓曰。当时雪岩先师言。我福薄不宜出世。只可山边水边。觅一个半个足矣。今住此山。不意子来。然子缘十倍于我。时至矣。宜东行。则既受命。遂应嘉禾海门之请。上堂曰。三三三。九九九。海门潮音似雷吼。香浮菊圃献金钱。灵感杞堤呈玉狗。你也有。我也有。捩转南辰看北斗。忽涌身。作修罗擎日月势。便下座。有僧问。如何是日面佛。则曰。今日云生。如何是月面佛。曰。夜来再看。僧又问。作么是佛祖为人处。则曰。狗舐热油铛。秖如和尚。还有为人处也无。曰。猛虎当路坐。问。吃茶去意旨如何。曰。舌头不出口。进云。便是向上事否。曰。掩鼻偷香。洪武初。蒲车征则。赴皇都法会。则因足疾疏辞。高帝手敕曰。无心野鹤。不忘霄汉翱翔。跛脚老僧。可任山云自在。乃赐还山。示众曰。菊绽东篱香正浮。海天空阔月华秋。当阳拈出吹毛利。剿绝纵横六不收。又诫其门人智安曰(安号懒云)。镜非不明也。盲者持之以盖卮。琴非不高也。聋者用之以拄户。有此境界。方得自在。否则总被高明二病。侵入膏肓。妄为人师。自招罪犯。故吾无极老人。一生不为高明所买。所以人天莫柰渠何。癸酉二月。则有捐座意。弟子请遗语。则笑曰。平常说底不是耶。遂奄化。初胡秋碧。欲写则顶相千幅。流施人间。将半。适日本人至见之。皆罗拜曰。吾国祖师也。安在此乎。竞以金贸之东归。
　　赞曰。凡读史至精神相贯处。惟恐其欲尽。盖今古之同心也。余读天真行状。至参无极老人。老人一段威德。犹在纸上逼人。恨不展日为年。使老人绪余。广满人间。饶益浇漓之俗。可胜幸哉。然天真操履。酷肖其师。岂非蟠桃有核乎。或谓。丹山羽王。不容伪矣。

　　云居呆庵庄禅师

　　禅师普庄者。字敬中。台之仙居袁氏子也。家人见梵僧入舍而生。三岁。解跏趺。喜学梵音。九岁而梵呗皆有律度。其族爱而呼之。曰佛童。年十三。从季父子鄞。依天童左庵良禅师。为沙弥。左庵亦爱之。仍呼曰佛童。久之秉戒。参禅不悟。适了堂一禅师。自紫箨山来天宁。庄童时。素闻其名。私喜曰。此吾故山善知识也。趋谒之。而得道焉。归省左庵。左庵卒。了堂来居天童。会恕中愠禅师。应诏退休于翠山。了堂命庄。为翠山使。庄与愠语。愠大奇之曰。天童法兄。得人如此。不负紫箨先和尚矣。庄向以呆庵自称。汇杂稿为呆庵集。呈愠。愠读之。大喜曰。吾侄。当有大名于当世。惜吾老耳。然兰以幽而香。松以曲而寿。惟吾侄勉之。乃引长偈为赠。偈曰。烛龙吐火烧虚空。处处江河尽枯竭。方士神僧世已无。谁倒天瓢洗炎热。柴门日高关未抽。岂为一口生闲愁。南村北村青稻死。上田下田黄埃流。竹外忽然闻剥啄。侄也何为到林壑。油黄卷子手持来。玉润珠辉见新作。载舒载读心眼开。便如饮我甘露杯。老怀从此顿苏豁。末运不畏宗纲颓。我有一句须听取。无智人前莫轻举。山前石虎咬烟菟。吒沙猎颔九条尾。洪武十年。有敕天下僧伦。演心经楞伽金刚三经。庄与性原禅师。提纲于金山大会。次年至金陵。馆天界。位望最尊者满庵辈。庄与辨论。机穷底蕴。学士周公维修。时亦在坐。乃问三禅师曰。儒有儒师。禅有禅师。经有经师。一切百工伎艺。俱有所师。何是无师智。庄答曰。七情五欲。修骇曰。如是则无师之智。非极则也(一本云。安称极则)。庄舒右脚曰。山僧自到京。跛却一只脚。满庵笑曰。须是者呆汉始得。又明年。领江西抚州之北禅寺。历元以来。禅道多兴吴越。而西江马祖百丈之威仪。大都弛废。庄至北禅。勃然中兴。如多宝塔幢从空涌出。复怜云居荒久。携数十禅徒。结茅于旧址。叠柴为床。庄登座。示众曰。昨日开荒地。请诸人。刬去荆棘。除去瓦砾。本来基址。已见分明。只有中间树子。无人拔得。山僧今日未免别行方便。利刀剪去繁枝叶。钝钁深锄邪倒根。实地工夫成一片。住山鈯斧了无痕。于是。云居殿阁堂庑。而幻出焉。衲子闻风。如归。时称天下云居。洪武十四年秋。高帝制碑于庐山。有手诏。命庄主其事。灵瑞多种。荡眩山川。草疏复命。帝甚悦之。庄暮年奉诏主持径山。竺元之风。复振东南。尝问僧曰。近奉公文。务要打点。僧曰。学人不是奸细。曰。也须勘过。僧曰。和尚莫得倚势欺人。庄展手曰。把将公验来。僧拟议。庄便掌之。又尝厉声曰。尽十方世界。是毗卢心印。且道。印纽落在甚么人手里。有僧拟进对。庄曰。且去别时来。庄有敏裁。无宿事。所遇不忘。虽万众蹁跹。一目了然。且好提奖。人有小善。庄每誉之竟日。丛林因称曰。呆庵舌风掩叶。永乐改元。庄年五十八。命挝鼓告寂。适江右二道者至。庄挽其归方丈。相叙甚欢。坐谈夜半。庄精神倍胜。二道者。相视叹曰。此事甚难。不可得而拟议。庄曰。难难。万种千般。不拟议亦瞒顸。青天霹雳。平地波澜。无说是真说。它观非正观。沉沦枉经巨劫。契悟秖在毫端。莫教坐却含元殿。逢人只管觅长安。一曰。此事甚易。但自不能承当耳。庄又曰。易易。多方一致。绝承当。忘此喻。耀古腾今。经天纬地。知有亦无知。利它还自利。明明般若真乘。念念尘劳杂事。拔却多年若瓠根。释迦不受然灯记。适晨钟动。庄怡然化去。阇维。烟焰所至。悉得舍利。更有素珠不坏。塔于凌霄峰之阳。
　　赞曰。余观历祖代兴法道者。其风骨必凛然特异。呆庵。既出了堂之门。遂将折拄杖。拨动湖海英灵。向乌有之云居幻出。莫大梵场。名歆天子。德被含灵。僧中之龙。不谬矣。然及时说法。乃上池之水也。

　　楚山琦禅师

　　楚山禅师。唐安人也。名绍琦。姓雷氏。八岁入乡校。不假师授而知诵。次载失父。遂弃业。而学出世法于玄极通禅师。通爱之。与语辄终日。每至节要处。不敢犯其词。乃跪请益。通叹曰。子根性太利。难于入道。但有疑在。庶可疗耳。琦愕然曰。木偶人。可入道耶。通笑曰。入道须是木偶人始得。琦愤而趋出。益疑之。经昼夜。遂振衣起曰。吾师岂欺我哉。复入。剖于通前。通独以掌反覆示之。不领。遂背去。遍参知识。俱不得意。闻无际悟和尚。居普州之东林。东林禅风。腰包到者即受。曲折流辈窃非之。琦故往扣焉。曰。上座何住。对曰。廓然无定。曰。有何所得。对曰。本来无失。何得之有。曰。学将来底。堪作甚么。对曰。一法不有。学自何来。曰。汝落空耶。对曰。我尚非我。谁落谁空。曰。毕竟如何。琦曰。水浅石出。雨霁云收。悟公笑曰。纵汝横吞藏教。现百千神通。其如老赵州无字公案。怎生消缴。琦又拟对。悟公连叱退之。琦大惭。数日不敢仰视。忽闻净板鸣。豁然荡尽廉纤。急披衣礼谢。悟肯之。遂以断桥源流。嘱琦行化。当是之时。断桥之脉微矣。及悟公继响。而得法者仅七人。惟琦出世最晚。初领天柱。迁皖山。又投子后主成都之天成寺。裔叶翻茂。为大振焉。得其法者。又十六人。有祖玠侍者。齿最少。号圭庵。事琦甚谨。丛林惮其严厉。敬其慧识。以香林远方之一日童子进茶。琦啜罢。顾童子曰。人道汝憨耶。玠曰。它亦有乖处。琦曰。何以见得。玠呼接盏。童子近前。琦曰。道得即还你。无对。琦乃顾玠。玠曰。只者无言语处。不隔纤毫。琦曰。因甚道不得。玠呼童子何不问讯。童子问讯。琦度盏。童子接之。珍重而去。玠曰。道他无语得么。琦曰。只如者童子。恁么端的。是无明使然耶。法性如是耶。曰。迷则积劫无明。了则本来佛性。琦曰。恁么他是知有。是不知有。曰。他若知有则不为迷因。不知有番为隔碍。琦曰。子还有知也无。曰。祖玠不知有。曰。既不知有。何以知宗。玠曰。圣人若知。即同凡夫。凡夫若知。则同圣人。曰。子看老僧。是知不否。玠曰。临机大用。举必全真。说甚知有不知有。曰。只如老僧。即今一语一默。剖析是非。分别名相处。与适来童子。见识是同是别。玠曰。择法智眼。无作妙用。体性虽同。用处县隔。曰。既云择法。安能无作乎。玠曰。智照非识。妙用非有。用既非用。作亦非作。虽分别。实无分别之能也。曰。今对万法。境相差殊。一一明了。不具分别可乎。玠曰。教不云乎。如我按指海印发光。圆明了知。不繇心念。琦曰。善哉。可谓鹅王择乳矣。未几。玠膺疾。琦下视之。值心上座在侧。琦因问曰。如何是心。玠曰。开口不容情。曰。未在。玠顾心曰。何不作礼。心便珍重。玠曰。呈似了也。曰子既如是。还能觌体颂出乎。玠对曰。祖师心印若为传。有语分明。不在言能向机前亲领得。海门撑出钓鱼船。琦曰。珍调四大。饶益将来。一日玠疾革。作呻吟声。琦问曰。子平日得力句。到此还用得著么。对曰。用得著。曰。既用得著。叫苦作么。曰。痛则叫。痒则笑。琦曰叫与笑者。复是阿谁。曰。四大无我。叫者亦非真。寂体中实无受者。琦曰。主人公。即今在甚么处。曰。秋风不扇。桂蕊飘香。琦曰。恁么则遍界绝遮藏也。曰。有眼觑不见。琦曰。只如三寸。气消时向甚处。安身立命。对曰。雨过天晴。青山依旧。曰。从今别后。再得相见否。对曰。旷劫不违。今何有间。曰。子不病耶。对曰。病与不病。总不相干。琦执玠手曰。此是甚么。玠曰。是祖玠手。曰。祖玠是谁。曰。玠固非我。亦不离我。琦乃叹曰。善哉。妙契无生。彻证真常。子虽妙年。死亦何憾。玠遂合爪谢曰。与祖玠趱。将龛子来。琦命舁龛至。玠顾左右。曰吾当行矣。整衣龛坐化去。玠化后。天成之话大行。时蜀多义学。互以胜劣相比量。琦一以心宗揭之。而小大俱圆。有问。祖师西来意。则答曰。海神撒出夜明珠。又问祖师西来意。曰。雪消山顶露。风过树头摇。又问如何是直指事。答曰。玉栏杆上石狮子。红藕花间白鹭鸶。又问如何是摩醯正眼。琦喝之。又问不涉寒暑是甚么人。琦亦喝之。琦爱以无字问僧。有对曰。风吹秋月冷。雪压老梅寒。又僧对曰。出匣吹毛剑。寒光射斗牛。又对曰。无孔铁锤当面掷。琦皆喜之。后示疾。诸山讯候。有进曰。和尚还有不了公案么。琦展掌曰。会么。拟对。琦喝住曰。今年今日。推车挂壁。撞倒虚空。青天霹雳。阿呵呵。泥牛吞却老龙珠。澄澄性海沤花息。瞑目而寂。时成化九年三月望日也。
　　赞曰。楚山行化。当明运昌隆之际。纯以心性禅。应接群机。以故。门下一时龙蟠凤翥焉。乃至祖玠辈。风鬯春枝节节是。令见者闻者。莫不神往。但不再传其绪俱寝。岂慈父欲子食药而愈疾。遂称没于他方也耶。

　　南宋元明僧宝传卷十三


　　南宋元明禅林僧宝传卷十四


　　随州龙泉聪禅师

　　禅师。讳明聪。字无闻。邵武光泽奚氏子也。宗传临济。师事天奇。天奇之盛化也。联芳授受。龙象数百员。而师拔其萃。然师不就疏请。不藉檀脂。卓立当阳。开创禅社。爱以剧务绳学者。重振百丈之规。或不堪其劳而去。未期月复来归之。以故升其堂者。皆挺特有志之士。且函丈之室如旅泊。中夜跏趺。四壁凛然。榻下咄咄之声。常惊达旦。是以杨歧之令。至师又行焉。师初受业于讲肆。精研性相有声。同辈惮其锋。以英邵武嘲之。师独阴疑大通智胜佛。十劫坐道场。佛法不现前。不能成佛道。乃与义学浩浩盘桓。有曰。既是佛矣。何须更成。或曰。为度众生故。所以不成佛。师默叹曰。审如是乎。遂尽弃其所好。坚扣禅宗不契。忽闻马嘶。廓然自惊。趋见天奇瑞禅师。瑞嗔目叱出(一本。才礼拜瑞便打)。同行者曰。君与和尚无缘耶。师笑曰。真个那是晚。瑞公问曰。今日我骂底僧。在否。有对曰。是必在。公即曳杖下旦过寮。师迎作礼。公便击之。师进曰。适来草草。触忤和尚。公按杖曰。老僧今日被上座勘破。师又进曰。和尚是在。世忘世在。念忘念岂被人勘破(一本云。岂能勘破)。公曰。在世忘世是如何。对曰。了物非物。曰。在念忘念是如何。对曰。于心无心。曰。心物俱忘时如何。对曰。华山高突太行峨。公休去。未几。以化柄属焉。且诫师曰。从上真宗有子。担荷何忧哉。但百兽虽潜踪于狮子声中。然千花却发艳于象王影里。子其勉之。师既受嘱。独入光州。山居六年。六安山又六年。复还光州旧隐。又五年。始出随州关子岭。建立龙泉寺。以安来学。而学者集焉。常谓众曰。吾师天奇老人。每惧后学外著文义。内生情见。故有语云。文义者法也。情见者人也。非人何以有其见。非法何以有其文。是以。文义情见。通属人法。人之不空。情见难绝。法之不空。文义难灭。文若不尽。见奚能尽。义若不尽。情何能绝。如是奔竞。展转无穷发之乎。文生于见。义生于情。返之乎。见生于文。情生于义。先乃所引生能。后乃能追生所。总名曰生。文灭则见灭。义绝则情亡。情不自忘因乎义忘而情忘。见不自泯。因乎文泯而见泯。统名曰死。死死生生。实可哀哉。此吾老人防微杜渐。切实至极。汝辈有志于吾宗。宁可忽诸。然食饭不咬米。行地不踏土。又作么生委悉。是时也。师之同门诸尊宿。或隐或现。往来衲子。独推尊龙泉。为人剿绝枝蔓。不涉离微。惟月心宝。得入龙泉之室。师尝召宝曰。玄沙不肯灵云意作么生。对曰。贼入空房。曰。不得草草。宝喝。师诺。宝乃辞去。历载还侍师。又召曰。人人有个本来父母。子之父母。今在何处。对曰。佛眼觑不见。曰。子还见否。对曰。某亦不见。师曰。子何不见。曰。若见则非真父母。师曰。如何是真父母。对曰。本来真父母。历劫不曾离。起坐承他力。寒温亦共知。相逢不相见。相见不相识。为问今何在。分明举似师。师深肯之。僧问。本来面目。师答曰。石香亭。曰。便恁么去时如何。师曰。丧却了也。宝曰。放去较危。收来太速。又僧问。今朝天下皆庆佛诞。未审。佛于何处降生。师画圆相示之。僧无语。宝代僧作礼云。尽界普瞻。师以大法有所倚重遂隐去。经二载还龙泉。龙泉床历益慎。班白者半满其间。间有二三妙龄披田服者。皆格守律度。参请如救眉然。但师有辞世意矣。一日师升座说法。已而掷下拄杖。俨然化去。塔于龙泉寺右。

　　笑岩宝禅师

　　笑岩禅师。名德宝。字月心。生于正德壬申腊之望日。其父吴氏。乃金台世袭锦衣也。师以父卒。锐自立。不乐嗣职。爱游佛地。因听华严。恍如破梦。乃卸世籍。为大比丘。历参南北知识三十余人。然访隐者于西山。质单丁于破院。又莫计也。卒得道于龙泉聪禅师。出世。高座牛首圆通诸处。当是时。义学纷纭。禅宗落寞。而少室一枝。流入评唱。断桥一派。几及平沉。虽南方刹竿相望。率皆半生半灭。佛祖慧命。殆且素矣。师力弘法柄。随方建立。可行则行。否则默之。然铲邪劈胶。间不容发。即据室匡徒之辈。雕龙吐凤之俦。始与师抗。次与师游。终乃俯首。入煅死尽偷心。至于盘根固执三隅不反者。师不少假词色。图为孽生种草也。有庐阜五禅客。请曰。窃闻。和尚阐化多年。而得人未见其广。况今禅社萧然。异知殊见。茅塞宇内矣。师掌珠不展。其晚近何繇得入。伏冀。曲以垂慈。入草求人。以为何如。昔船子不得夹山。而药山宗风。不几扫土乎。师曰。诸公之言。不无可采。但无上佛祖心印。力荷者。毕世一人足矣。下迄曹溪。时英竞发。不得已。而印可亦不繇不如是而然也。山僧秖是任分。未敢越理穿凿。待彼自化。虽无人。未为多罪也。故师法幢所树不定何所。有龙象八人。常随师游。时号八杰。师尝于楚汉两间寓夏。新秋二日。衲子随侍。于金沙滩头地坐。四顾无人。忽有庞眉沙门。逼前庄立。朗声问曰。仁者。可识从上相承密论密义否。师。从容答曰。善来仁者。密则非论。论则非义。沙门乃以锡横肩。翘一足曰。是甚么义。师于地书更字酬之。又以锡画地。阔两胫立画上。复以锡横按。亚身而视曰。者是甚么义。师书嘉字酬之。又卓锡于地。两手叉腰翘一足。切齿怒目。作降魔势曰。是甚么义。师书之字酬之。又分手指天地。周行一匝曰。是甚么义。师书尤字酬之。又复进前一步。作女人拜。分手指两衲子曰。是甚么义。师书蚕字酬之。又绕师三匝作礼。立于师右。师书[佛/(佛*佛)/魔]字示之曰。会么。沙门拟对。师止曰。设到此地。复书[佛/(佛*佛)/魔]字曰。更须知有者个始得。沙门欢喜合爪。面师叹曰。咦。真摩诃衍萨婆若上士。振锡而去。二衲子惊喜曰。彼是何沙门。所为复是何义。师良久曰。还识么。俱对曰。不识。师曰。此乃应真圣贤。所呈金刚王变相三昧。及三昧王三昧。用来勘吾。然彼亦将有新证耳。又过潼关。礼熊耳祖塔。寺僧叱曰。憨拜空塔奚为。师指曰。空塔乎。曰。然。师曰。祖师聻。曰。携履西逝久矣。师曰。苍天苍天。师尝倒握拂柄。以示僧曰。会么。曰。某已识和尚做处也。师曰。你道荆州黄四娘。礼佛求个甚么。又僧问。打破镜。未审。作么生相见。师曰。惭愧杀人。僧顿领旨(即昙芝上座)。于是。江湖闻而慕之者虽切。然构之者益稀矣。万历丁丑。燕京缁素建精舍。挽师归隐。师既谢游辙。门无杂宾。乃整齐先觉经纶。提掇古德纲目。或征或赞。或判或颂。高巘晓霜。千江秋月也。又五年。悬衣大寂。阅世七十一。坐夏四十八。塔于京城西直门外高浪桥之北郊。署师正宗南行者。幻有传禅师也。代师阐化北之东台者。瑞峰和尚也。其卧隐于优昙苑者。幻也。老宿也。识者谓。济宗鼎峙。则师不负于龙泉矣。师前后所参尊宿。约出天奇之门。独于襄西得谒大觉圆。圆为海舟慈公之四叶。其腊高貌硕。词如截铁。因历举古公案。以诘师。师对无滞响。圆曰。若以诸方子当绝类。为不可测人。老僧却不然。再将烂熟底一则机缘问你。外道问佛。不问有言不问无言。世尊良久。外道大悟。且既不涉有无。良久亦是闲名。正恁么时。外道悟去。悟个甚么。师拟对。圆急掩师口曰。止。止。师顿契其机。即以偈献圆。圆大喜曰。奇哉。斯乃从上果地人语也。师住后。常道圆公之为人。

　　龙池幻有传禅师

　　禅师。名正传。字幻有。应天溧阳吕氏子也。根器宏远。慧语惊人。年二十二。荆溪沙门乐庵度之。即示师心法。师辄感奋。闻灯花爆。有省。乐庵殁。师计阅晚近禅门。方死绳墨。乃北抵神京。谒笑岩宝禅师。倾心具述所以。宝阴异之。忽趯出只履。变色厉声曰。向者里速道一句。师愕然无对。宝公便起。师俯首而退。中夜彷徨。公晨出。见师犹立檐下。颜如稿木。蓦唤师。师回顾公。公翘足作修罗障日月势。师豁然。深达堂奥矣。久之辞去。公以一笠与师曰。覆之。勿露圭角。师径往五台。栖息秘魔岩。一十三载。会太常唐公鹤征。问道台山。见师如夙契。且约师还南。师以乐庵未塔听之。至荆溪。征以龙池延师。龙池。故一源禅师道场也。嘉隆以来。先德物故。东南法社。例如灰冷。师至。怆然念百丈大智之风。有徒数辈。一如万指临之。于是。志士咸集。槌拂下。多颖脱而去。仅六载谢事。复游燕都。居普照寺。时缙绅辈。留神空宗。日夕从师质证。师尝举扇。示诸大夫曰。当时孔子。还知有者个么。皆曰。不知。师置扇曰。以我为隐乎。吾无隐乎。尔众跃然称谢。其揭示多类此。以故。笑岩道化。复振于燕赵。虽南北异势。而冲寒冒暑之士。不绝足下。围绕皆大器也。师据坐顾众曰。是大尽。是小尽。有对曰。大尽。有曰。小尽。小师从傍进曰。敢保不在历本上论量。师哂而休去。其征勘。又多类此。法师月川者与师同参宝公。川左袒清凉。以非肇公物不迁论。当世莫能抗其说。师乃反覆剖析累万言。川卒毁板以谢。其整顿纲宗。又能类此。京中有为妖书诋上者。诏捕弗获。当事人借口桑门。时紫柏可公逮系矣。一时名德。引去驰师。师笑曰。学道期了生死。生死了顾反畏祸耶。高卧如故。事寝。乃赴唐公再住龙池之命。其处境安详。又多类此。师前后京都二十余年。当是时。两宫奉我田服之徒。方藉以有为。师独无所事。生平如饥如渴。一以宗旨为己任。故终师之世。升堂入室无虚日。每以门前冷落车马稀。老大嫁作商人妇话。问士大夫。般若无知。靡所不知。问。学者鲜有契其机者。师曰。今时人多有说得。尽是者恰像个脍子手何也。任他佛头来。魔头来狮子头来。象头来。牛头马头人头狗头羊头鹅鸭头。到汝案上。一一尽汝破除。打发一边去。只恐把个死猫头来。便茫然罔措。于此打发得开去。才是好脍子手。有僧进曰。请将死猫头来。师笑曰。果然不识。师处躬应物。严慈等之。故开遮如如。为不可测。卒以大机得人。而大振滹沱之宗。示寂之年。六十有六矣。先一日。有僧自台山来。师欣然与剧谈山中宿昔。抵暮索浴。浴出而示微疾。众惊疑环拥之。师举所著帽者三。众弗敢对。师乃拍膝宴然矣。盖明神宗万历甲寅年二月十二日子夜也。塔建本山之左。
　　赞曰。语云重雷发响。百里飞声。无事之者。愕然而惊。空闻其响。不见其形。吾滹沱一宗。自元明叔季盖冰霜之际矣。笑岩父子公孙。震匝地法雷。于严冷之首。下开万汇之蒙。上正千秋之统。猗欤休哉。至有觅形镜里。寻声谷中。亦独何哉。

　　幻也慧禅师

　　禅师。名佛慧。字幻也。会稽人。其先史氏。慧初生。出家行脚。俱有奇征。乃与幻有禅师。同出笑岩宝公之门。洎住嘉禾之优昙苑。自号懒石叟。著懒石语。累万千言。格尽物情。时共珍之。又疾当世学者走声便软暖。一澄之以枯淡。数十年门无宿宾。惟一能明侍者。终身料理巾瓶而已。及其法鼓乍鸣。有道缁素。争集如云。慧曰。四大之躯孰不有。五味之食孰能无。白玉体个个分明紫金身。人人可得争柰食之不常而食。衣之不常而衣。八万种魔。宁教易晓。四百四病。以何遣除。诸仁者不是祝发了。叫做出家。披金襕叫作出家识文达理。叫作出家。能行苦行。叫作出家。避喧求静。叫做出家。有人缘。叫作出家。感天供。叫作出家。紧要在著草鞋。入释迦腹里。屙屎放尿跨大步。穿达磨心中。戴角披毛。枯草拈来。直得百花相斗。鼓动含灵。唤起维摩寂默。十方如来。密付汝印。一切天魔。自然倾胆。咦。鸟啼春昼闲弥勒。花发东风见故人。又曰。一番相见一番新。好看钵盂添柄。几处行来。几处险密。奇艇内藏轮海。不顾山头月白。一任浮沉空。无柰雨脚风。清大家和会。参方衲子讲席。高流居士宰官。天仙魔梵。有情无情。生一乾坤。死一乾坤。圣一法界。凡一法界。何曾谩得诸人。若也谩得。便讨说个是非好恶。贤善才能。尊卑异类。灼然些子。谩不得欠不得。你道是甚么境界。会么。满目尘埃千圣眼。半身落魄五宗心。晚移燕京多宝庵。重修笑岩之令。足不越阃者。复十余载。缁素餐风而过。从者多不堪其啸唾而去。朝廷知而敬之。老且耄矣。忽思南归。复止优昙。俄示疾。简历。谓小师曰。后二日可。小师涕泣固留。慧笑诺。为迟三日。恳再留不许。远近从游者闻之趋。置龛室。适工报竣。而跏趺示寂。阅世九十一。坐七十有八夏。
　　赞曰。明之中叶。象教崇隆之际。公则阒然一室。嗒然一我。虽德重大内。弗居也。以故。追随于公者。皆一时贤君子。受公面折。欣如获宝。于其鬻声都市。驾誉权门之流。得非天壤与。公语音如钟。足有轮纹。皤皤黄发。齿落更生。共疑为果地人再世。岂苟然哉。

　　法舟济禅师

　　禅师。名道济。字法舟。嘉兴人也。受业于东禅昂。以向上宗乘。走叩吉庵祚禅师。遂得道焉。是济为无际悟之五世也。初悟以断桥正脉。付广善潭。潭付默庵宣。宣付吉庵祚。由潭至祚。垂百年来。其家声几不振矣。济承之。出世金陵安隐。而俎豆先人于名贤之间。恢述其志。刻如履冰。每以隔宿挂上堂牌。衲子阴笑之。尝举拂子召众曰。见么。又击曰。闻么。既是举起便见。击著便闻。妙真如藏。应用全彰。是汝诸人。自不丈夫。故乃傍人门户。求知求见。韬晦家珍。甘为寒乞。将谓诸圣别有奇特事。广额屠儿。飏下屠刀。便云。我是千佛一数。岂有曲折作知见耶。丈夫子。何不恁么担荷去。于是。学流爱慕而亲之。吏部陆公光祖。邀济还里。以天宁居之。祖既笃于真乘。常游天宁。恨见济之晚。因问曰。画前元有易否。济曰。若无庖牺氏将甚么画。曰。画后如何。济曰。元无一画。曰。现有六十四卦。何得言无。济曰。莫著文字。曰。请师离文字发一爻看。济召公。公应诺。济曰。者一爻从何处。起公大笑而谢。自称五台居士。遂多出入丛林。而击节焉。又别驾熊公南沙问曰。设有将剑来取师头。师还避否。济曰。若有杀人不贬眼地将军。便有不怕死和尚。沙作挥剑势。济放身便倒。沙曰。好个师僧死在剑下。济起。呵呵大笑曰。作么作么。济。任缘挥尘。惟津津焉。提唱纲宗而已。稍不如意。飘然去之。或舟或廛。或破寺村庵。前后凡迁居二十余所。但其为人真率闲雅。胸无隐事。耳目交接。使人忘其名势。以故。贤彦追崇之。其于院务。凡百阔略。知友常以书勉济。济笑曰。牙筹算计。俗尚为讥。况道人乎。古制不立烟爨。草衣树宿。闻道益广。行道益多。今人。动以规法相绳。礼乐铿锵。举一狗子无佛性话。求其不惑者鲜矣。尤云。我能据守祖庭。利其徒属。能作能为。破律丧行。恣彼陷溺。是何益也。济。晚年闲著异迹。机不厌繁。有道人拈拄杖问曰。者是谁底。济曰。是山僧底。曰。既是师底。因甚在我手里。济呼曰。度拄杖来。道人度杖与济。济曰。汝底在甚么处。道人整冠。济曰。似则也似。是则未是。道人大笑。又指吉祥草。问傍僧曰。是甚么。曰。吉祥草。曰。更有吉祥者否。僧以足按地。道人曰。狮子窟中。果无异兽。济摈僧出院。又僧问。得何三昧。便乃随波逐浪。济曰。两岸春风香不断。一溪流水落花新。曰。怎柰学人不会。济曰。蜻蜓飞尚缓。蛱蝶舞偏忙。曰。和尚莫将境示人。济喝。僧便作礼。济曰。啼得血流无用处。不如缄口过残春。济二十二出家。殁年七十有四矣。众知济有厌世意。请留偈。济以手摇曳曰。何多事也。乃趋寂。时嘉靖。庚戌之秋也。得法者二人。一居胥山。曰云谷会。一居精严寺。曰冬溪泽。俱以严标行话于世。
　　赞曰。济公近继无际。远续断桥。历观其始末。机智毫忽不爽。然前后居无定相。惟激励学者为要务。诸庄旱损。略不干怀。可谓救时之明哲者也。尚有以不事事短之。所谓盲人问豹。与语奇斑哉。

　　敬畏空禅师

　　无趣禅师。讳如空。其先施姓。嘉兴秀水人也。早岁留神内典。浮沉于理路文言。过僧舍。览传灯录。心目茫然。乃执卷求老僧解。老僧曰。此历祖真参。实悟之要妙也。非意识可能至耳。空。奋发弃家裹帻巾。同济法舟。遍访诸方耆宿。抵杭城。见封自然。值封檐坐补破衲。空进问曰。和尚补者个。遮寒即是遮热即是。封停针。熟视空曰。道甚么。空即礼拜。封曰。点茶来。空作舞而出。如是经行八载。克志劳躬。此中尚未廓鬯。既归秀水。不复居家。东寻西讨。如游峰逐。世人多笑之。适野翁晓禅师来东塔。空大喜。即走请益。晓以本色示空。空罔措其指。复经三年。闻鸡鸣始获庆快。乃机投晓公。晓以断桥真脉许空焉。盖晓溯嗣宝芳进。进嗣月溪澄。澄乃福林度之三世也。故晓为断桥七世之苗裔。晓又嘱空曰。昔六祖能大师。自传衣法。潜隐猎队。一十六载。方大露布。汝宜慎之。空即就秀水掩关。乃说法曰。三十余年。参礼请益。十方宗匠。问法皆云无说。问佛皆云无相。幸得无相无说。不觉顿空伎俩。追昔脚跟。失却便宜。今喜眉毛生在眼上。从斯丢去草鞋。即便拗折拄杖。拍双空手。入玄关。坐看阴阳消长。复有一偈。穷子还归长者宅。善财参遍杂花林。大千收拾毫端内。推出虚空掩上门。于是。嘉禾有道之士。争游空之门。会正信长者。经营敬畏庵。请空弘持祖道。空乃启关曰。自结玄关自活埋。自吾闭也自吾开。一拳打破虚空窍。放出从前者汉来。始会名宿。就庵披剃。受满分戒。主持庵事。名倾缁素。选部陆光祖。常访道要于空。空蓦头生按。祖叹曰。澄之不清。淆之不浊。趣公之谓与。一日小参众方集。空喝曰。祸出私门。便下座。乃谓性冲曰。有件不了公案。来岁中秋。汝为我来。冲应期而至。空大悦。说偈俄化。偈曰。生来死去空花。死去生来一梦。皮囊付与丙丁公白骨。断桥随众呵呵。明月清风吟弄。时万历庚辰也。
　　赞曰。无趣。脱略墨绳。真断桥之后也。然竟以一木而支大厦。其得不危者。幸也欤。幸也欤。

　　寿昌经禅师

　　禅师。名慧经。字无明。抚州仁和裴氏子也。九岁。诵孔孟章句。即究其义。每问。浩然之气。是个甚么。或有笑者。或有讶者。公皆一举手而去之。遂潜心内典。如获故物。年二十一。父事廪山忠老宿。求忠斩发。忠曰。著急作么。待汝瞥地。我为汝师。公乃刻志苦行三载。因见双林颂有省。辄遁迹峨峰。又三载。读传灯。至僧问兴善如何是道。善曰大好山。又深疑之。因力撼巨石。得达其旨。乃曰。欲参无上菩提道。急急疏通大好山。知道始知山不好。翻身跳出祖师关。趋呈于忠。忠笑曰。吾不汝欺。为公圆顶。时年二十有七。复还旧隐。不下山者二十四载。远近贤之。万历甲午。出住宝方有道者过访曰。师住此山。曾见何人。公曰。总未行脚。曰。宁以一隅。而小天下乎。公敬诺。即杖笠观方。诸尊宿皆珍誉之。登五台参瑞峰和尚。峰出笑岩禅师之门。公请曰。某甲。于古德机缘。不尽余疑。旦虽遍历门墙。如窥罗縠之月。乞慈垂悯下剖愚蒙。语毕。殷勤作礼。峰叹曰。善哉上座。以英伟之姿。锐于入道。而胸中尚有芥蒂耶。如不弃山野。试举将来。公曰。临济道。佛法无多子。毕竟是个甚么。曰。向道佛法无多子。又是个甚么。公曰。玄沙谓灵云未彻。那里是它未彻处。曰。大是玄沙未彻。公曰。赵州勘破婆子。未审。甚处遭他勘破。曰。却是婆子勘破赵州。公释然。再拜谢之。复献颂曰。暗藏春色。明露秋光。有眼莫见。纵智难量。到家不上长安道。一任风花雪月扬。峰。深肯公语叶洞上宗旨。而公亦以绍续洞宗自任。南还。初住董岩迁寿昌。中兴曹洞。其时像教相尚。公独不攀外护。尝诫知事曰。万般存此道一味信前缘。每同众耕耘。耆年不怠。学侣参寻。每将钁柄为禅杖。尊宾顾访。且就蓑衣准布袍。故有寿昌古佛之称。益王向公。赍香修敬。公漠然不答。知事惧丛林所系。请稍循时宜。公曰。吾佛制。不臣天子。不友诸侯。为佛儿孙。而违佛制。是叛佛也。吾岂作叛佛之人哉。王闻而叹曰。去圣时遥。幸遗此老。公三坐道场。殿宇禅坊。焕然鼎新。别建兰若。二十余所。从未只字干及檀信。檀信自归。有引修忏佛事于山中。公重诟之曰。汝邀一时之利。开晚近流獘之端。使禅坊流为应院。岂非巨罪之魁也。以故。公之名号所及。而古风习习。其规绳不整。而自肃。尝上堂曰。诸佛时常说法。不须拟议猜详。是何法。天地玄黄宇宙洪荒。不论通宗透教。只贵直下承当承当。个甚么云腾致雨露结为霜。蛟龙不宿死水。猛虎岂行路傍。透得者些关棙。何须愿化西方。不问先佛后祖鼻孔。一样放光。化被草木。赖及万方。释迦不肯泄破。达磨九年覆藏。峨峰不惜口业。一下为众宣扬。且道。作么生宣扬。挥几云。罔谈彼短。靡恃己长。又曰。宗乘中事。难以措辞。大道门庭。争容拟议。等闲垂一句。如大阿锋离匣。逢之者。则死不移时。似涂毒鼓受槌。闻之者。则丧不旋踵。所谓妙峰峻仞。野兽难藏宝树晶光。灵禽莫泊其用也。单趁金毛归野窟。直追铁额入深山。扫天下之搀抢。拂世间之孽屑。提堕坑落堑之类。揭迷封滞壳之流。其功也。使法界世界虚空界。一体同观。佛道人道地狱道。万法融会。虽然如是。犹未为向上事。须知更有出格在。噫。正令不行先斩首。大机一发圣贤悲。又曰。抽筋不动皮。换骨不见血。筋骨一齐空。游行不倒跌。达磨大师。解灭而不解生。释迦老人。解生而不解灭。要知生灭不相干。除是当年乾矢橛。万历丁巳腊之七日。公田务归。顾众曰。老僧自此不复作矣。除夕上堂曰。今年只有兹时在。请问诸人知也无。那事未曾亲磕著。切须绵密作工夫。越三日告寂。众悲惶不已。公复展目。说偈慰之。为留旬余。裁书遍辞邻壁道俗。更自作偈。令侍僧举火。至十七日。晨起盥漱拭身曰。不必再浴矣。乃大书今日分明。指示。掷笔而逝。其年七十有一。依命阇维。侍僧。宣公所遗之偈曰。无量劫来秖者个。今日依然又者个。复将者个了那个。者个那个同安乐。
　　火光忽成五色。诸牙顶鬓不坏。就寝堂建塔藏之。其门人无异来。已开化博山矣。

　　南宋元明僧宝传卷十四


　　南宋元明禅林僧宝传卷十五


　　博山来禅师

　　无异禅师者。名元来。庐州舒城人也。姓沙氏。胎乳绝荤。耳目不涉尘垢。年十六。游石头城听法华。自信佛法。不从人得。乃礼五台静庵沙门。著垢衣。五年精核教观。振锡南还。上峨峰。谒无明经公。自负人无我。及辄辞行。经公敛目危坐而已。师不测。竟去入闽。寓白云峰。阅古尊宿语。忽有所得。再谒经公。陈其见处。公曰。蚁子解寻腥处走。苍蝇偏向臭边飞。是君边事。臣边事。对曰。臣边事。曰。大有人笑你在。师愕然曰。到者里。因甚不是。公曰。此不是。彼皆然。师乃倾心哀请。公惟敛目。师益不测。一日闻泥神倒地声。不觉踊跃。呈偈于公。公仍敛目。命以宗乘堂别居之。居年余。每呈偈颂。公敛目如前。师因感泣。以为依公决择。不蒙指示。岁序推迁。何了日耶。偶登厕。睹上树人。乃明大旨。叹曰。今日方知。师不我欺也。万历壬寅。师年二十有八。出住博山。而持重端严。笃行古德之风。入其门者。心容俱肃。寻应闽之董岩。鼓山大仰。复还博山。参徒大集。是时。经公已迁寿昌。父子道价。喧腾宇内。僧问如何是功。师曰。一人同一春。如何共功。师曰。力士舁杖鼓。如何是功功。师曰。猢孙上露柱。曰。不得敲唱双举。请示正中妙叶。师曰。高底云绕树。远近鸟衔花。如何是君。师曰。水有筋山有骨。如何是臣。师曰。鹡鸰鸟鸣似哭。如何是君视臣。师曰。千年老树挂枯藤。如何是臣视君。师曰。楼头画鼓正三更。如何是君臣道合。师曰。金阙凤衔丹诏去。边陲人唱凯歌归。僧作礼。师曰。君位中事作么生。对曰。虚突兀。师复打。时。慧台镜禅师。早得旨于经公。翛翛瓢笠。剥啄诸方。诸方以矮师叔类之。过访于师。适师升座。镜出震威一喝曰。百丈闻喝。三日耳聋。且道。是那三日。师曰。秋风多带杀。秋露愈加寒。镜拂袖归众。师便下座。镜后隐于武夷石屏岩。相随者。樵汲数辈。禅衲寻风求之。镜悉指归博山。崇祯二年。魏国公徐弘基。请师说法南京天界。使符三至。师始一出。象龙沸集。大廓曹洞宗风。上堂曰。达磨大师。航海而来。直指人心见性成佛。虽则门庭万仞。壁立千层。秖演一心之法。更无余事。乃至六代传衣。五宗竞出。运无碍轮。化无缘众。秖演一心之法。更无余事。沩山大师。敲唱同行。暗机圆合。倾瓶以辨超方。撼茶而彰妙用。秖演一心法。更无余事。云门大师。箭锋相拄。函盖乾坤。扬眉落臼。顾盼犹迟。如流云翔鹤。湛水晴空。秖演一心之法。更无余事。法眼大师。拈现前石。塞虚空口。一切处现成六根互用。六用齐施。秖演一心之法。更无余事。临济大师。一语中。具三玄。一玄中。具三要。驱耕夫牛。夺饥人食。电光石火。开眼犹迷。秖演一心之法。更无余事。洞山大师。混不得类不齐。立宝镜三昧。照学人肺肝。分五湖玉石。雪盛银碗。月照金沙。秖演一心之法。更无余事。乃至博山。今日远承诸祖慈荫。循规蹈矩。借路还家。驾轻就熟。秖演一心之法。更无余事。诸昆仲含灵。具此一心之法。学人学此一心之法。三世诸佛。历代祖师。示此一心之法。故楞伽云。佛语心为宗。诸昆仲。那个台无月。谁家树不春。卓柱杖下座。师毅辞还山。倾都遮留。篮舆不得。前乃宵迈。缁素追攀。望江而立。徐公岁序存问不间也。师既大弘洞宗。常随侍者。万余指。如临一人。僧问。如何是不声色堕。师曰。断桥分野水。如何是类堕。师曰。孤桌举平原。如何是尊贵堕。师曰。裂破几层清世界。倒骑玉象趁麒麟。银碗盛雪。明月藏鹭。意旨如何。师曰。露骨瘦上环紫雾。塞流小涧长青苔。师开化几三十载。未易肯诺。或请入草求人。广绍先泽。师太息曰。吾宗。贵得真脉。妙叶玄机。苟不然仍瓦解耳。吾何忍哉。语毕泣下。自后遂不上堂。示疾于崇禛庚午之秋。訚首座问曰。和尚尊体如何。曰。尽有些子受用。訚曰。还有不病者么。曰。热大作么。訚曰。去来自繇。请道一句。师书历历分明四字。跏趺而寂。塔于博山。坐三十九夏。其年仅五十六也。
　　赞曰。投子世大阳之代。须凭秀圆通协而成之。其道始著。真歇禀丹霞之嗣。还借照长芦荐而褒之。此话方行。博山父子。远绍少室之宗。不叨余力。大衍新丰之调。本自天。然其说法。则横空凤舞。激扬则掷地金声。至其慎重真脉。常自下涕。语云。猛虎生儿。势不能食牛者。辄废之。其博山之山之谓与。

　　湛然澄禅师

　　禅师湛然者。讳圆澄。别号散木。出会稽夏氏。母。梦梵僧入室而娠。娠十四月而生。师生。大目昂鼻。哆唇露齿。直肠信口。不肯从事于学。亲殁窭甚。充邮卒以传符。逾期亡去。径投隐峰。峰示念佛谁是令。师究竟三画夜辄有省。时年二十矣。入天荒山。礼妙峰斩发。择最苦行行之。间闻傅大士法身偈。一切经义。便能记持。寻乞满分戒于云栖宏公。征以毗尼节。要师悉达其指。返越。掩关宝林兰若。因忆干峰举一不得举二话。乃大通玄旨。有颂曰。举一举二别端倪。个里元无是与非。雪曲调高人会少。独许韶阳和得齐。二老何曾动舌。诸方浪自攒眉。拟议鹞过新罗。刻舟求剑元迷。再谒云栖。呈见于宏公。会入室。宏举海底泥牛衔月。赴语未竟。师推出一僧曰。大众证明。宏深器之。于是。激扬法席倾一众焉。万历辛卯。适大觉念公南游。师趋谒之。念曰。止风涂向青山近。越王城傍沧海遥时如何。曰。月穿潭底破。波斯不展眉。念又问。洞上宗旨。师曰。五位君臣切要知。个中何必待思惟。石女贯弄无针线。木偶能提化外机。井底红尘腾蔼。蔼山头白浪滚飞飞。诞生本是无功用。不觉天然得帝畿。念欣然。书偈印之。未几。出住云门。次迁径山。历禾之东塔乃至显圣天华。前后垂二十载。法席为之大震。其上堂曰。老侬不识元字脚。强出人前要说法。错认曾参作鲁参。合堂大众皆笑杀。这一笑中有妙。若还悟得其中意。点破当天者一窍。大众如何是这一窍。良久云。动容扬古路。不堕悄然机。小参云。烟雨盗将山色去。溪风送得水声来。本来法法皆如此。莫教心识强安排。众中若作境会。许你具一只眼。若作佛法会。打碎你头。何故我王库内无如是刀。又提纲云。唤二作一。指七为八。手秉太阿。圣凡尽杀却。忆东村王大姐倒。戴西村李公袜。无论贫富贵贱。见者闻者。皆笑杀。且道。山僧今日解何宗。噫嘻嘘阿喇喇。师之提唱。率多如此。僧问。如何是圆相。师曰。大烧饼。如何是暗机。师曰。凌霄峰。如何是义海。师曰。半山亭。如何是意证。师曰。哑子咒人。如何是默论。师曰。温伯见孔子。如何是回互。师曰。孝子讳爷名。诸方珍之。为师法续洞室机类。云门临济。其伯仲也。又师初在京。会达观禅师。于嘉熙寺。月川座主太史陶石篑黄慎轩。同玩月次。慎轩卧问。马祖玩月因绿。师曰。汝卧我坐。不得为公说耳。轩亟起谢。月川笑曰。内翰错过了也。观云。我下语。不及此公一筹。又过武林。闻谷慧闻等。属望一方。会诸绅遣使专迎。及启。慧闻札曰。今日大家。欲与和尚作家相见。若来已堕情识。不来犹缺慈悲。师扯破札。正色曰。者些客作汉。敢于老僧纳败缺也。至即升堂正立。慧闻进曰。和尚莫要班门弄斧。师把住曰。速道速道。慧面赤无语。师把开曰。死汉。闻谷。遂率众作礼。苏巡漕问曰。鸳鸯绣出从君看。不把金针度与人。如何是金针。师曰。我在京都走一遭。不曾遇著一个人。苏拟议。师曰。古佛过去久矣。无念有禅师。居黄檗。独持风节。呵骂诸方。特访之。师曰。古人道。如红炉上飞片雪柏似。且道。古人还具透关眼也未。有曰我不见有甚么古人。师急指曰。背后聻。念休去。师之勘辨。约此类。又尝叹末流谬惑大乘。遂著说若干篇曰。宗门或问。慨古录楞严臆说。涅槃会疏。法华意语。金刚三昧经注。思益梵天经解谛。理迈伦。一时所宗焉。天启丙寅季冬。书显圣遗嘱。即至天华。辞众。复夜话至丑。乃右胁长往。阅世六十六。坐三十八腊。得法者九人。编随机录八卷。流通于世。
　　赞曰。余初过会稽。师谢世未久。观其遗风谡谡然。尚在山中。耆德。序师之妙韵。为法苦心求人之概。私心窃向往之。续读师集。至题无趣录云。夫祖道不可绝继。风穴于法堂。痛哭克家之子难逢。仰山自记再来。莫不以诸佛慧命为怀。以度生为急务者也。嗟乎。师之心。至矣尽矣。以度生为务矣。然非夙承愿力者。欲窃符以存国。余亦深知其不可也。

　　天童密云悟禅师

　　禅师。讳圆悟。字觉初。自号密云。宜兴人也。明嘉靖丙寅。生于蒋氏。师生八岁。知世相无常。年二十六。发宿慧。二十七负薪有省。三十弃家。又四岁为僧。四十桐棺悟道。又六岁。得受记莂。五十二开化龙池。于是。六建法幢。示寂之年。七十有七。然生不为家。四海归之。老不奉诏。朝廷慕之。及不忘慈。今古戴之。窣堵不虚尊。人天共享之。实为龙池之真乳。溯滹沱而拓曹溪。远绍鸡足之正裔也。师初弃家。赤手空肩。走事幻有传禅师。传嘉其志节。喜而度之。为大沙门。当机辄不爽旨。众皆惊异。师终不自肯。心苦神劳。且代众役。不知有己。偶过桐棺山顶。豁然大悟。情与无情。焕然等现。觅纤毫过患不可得。时传公已居燕都。师即趋省传公。公见乃大喜。喜师可倚以支我临济也。经二载辞还。南上天台探禹穴。因与周公汝登陶公望龄王公舜鼎。本色相见。脱略窠臼三公甚敬服。越之有道缁素。争识师焉。传公还龙池。师因归省。公问。你到诸方。会见甚么人。师顿脚拍膝。以对公。公笑曰。许多时一些气息也无。师曰。和尚疑则别参。公挝鼓集众。付师衣拂。复召入杨前。以扶持佛法。勉师力行。以报先宗师。即呈偈曰。若据某甲扶佛法。任他○○○○○。都来总与三十棒。莫道分明为赏罚。时年四十有六矣。三载传公迁化。又三载。众请继席龙池。自是意缘移徙。酬香之会。有六。计二十六年。掀翻露布。洞示真元。座下蹴踏。常足万余指。师则当轩据座。威震狮猊。海内英灵。饮气自失。凡刹竿树对。成大宝坊。不许门下干倚王公。尝语学者。贞观响道欲瞻风彩。上表逊谢。往返三四。引颈就刃。神色俨然。吾敬道信大师。茅茨石室。累烦圣主。且请前行。吾从别道。澡身净发。结跏趺逝。吾敬汾阳无业。休心息念。断绝攀援。赐紫及号。力陈昔誓。收付有司。恬然受刑。吾敬芙蓉道揩。牢著草鞋。腰包住院。去就之间。轻同学子。不为蚖蛇恋彼窟穴。吾敬应庵华祖故。师生平。意有不可。撩衣即行。首住龙池五载。一日因事上堂曰。者里无人证明。且向别处寻讨。下座。便去。次住天台古通玄寺。茅堂草座。法政冰霜。晨暮参请。间不容发。虽三载而日新。海盐金粟。使符至再。师悯其迫切。曳杖赴之。居六载。无作无为。崇成大厦。床历几满千辈。名卿达士。一目相遇狞拳辣掌之下。掉臂而去者伙矣。有挟贵而问道者。师辄掌之。贵人曰。和尚独不欲获法乎。师曰。山僧法也无。护个甚么。又连掌之。断际故山曰。黄檗者。鼓寂钟沉。闽人来请。师不忍先迹零落。篮舆度岭。仅五阅月又拂衣。则明州黄司理端伯。以鄮峰育王寺。而待驾焉。黄公又考。太白名山。为历祖庭。废之已久。遂与有道绅士俱怆然。先以意容。恐师腊高。师慨然移锡。至天童古佛殿基曰。虚空作殿。日月为灯。且道。是甚么人境界。还会么。设或未会。且看新长老。撒开坐具。大展三拜。于是十一载。天龙失守之区。历祖藏身之处。无不斩新扶起。壮甲东南。翼集鳞宗。蔚为僧海。其得髓之子。一十二人。然点胸自许。招手横趋者。不可胜计。崇祯辛巳。天子命外戚田公弘遇。赍香赐紫。征住金陵报恩寺。师固以老辞。退卧通玄峰顶。天下图其顶相。书其名号。而亲之。壬午七月七日辰。犹巡寮视务。午刻宴然示化。塔于天童南山。缁素奔送者万人。临圹恸而失声。声震山谷。清顺治庚子。住天童门人弘觉禅师道忞。编师六会语录。进颁大藏。
　　赞曰。斗柄东指。鼓腹讴歌。于不识不知之中。即释氏儒童。难赞辞焉独今之薄海内。外据大宝坊。横说竖说者。操鈯斧于山边水边者。皆师法会中人也历考少林至杨岐。其世十七。杨歧二十有三世以得师。其间法利之普。如师者几何人哉。今丛林公论。以曹溪高峰永明大慧等。类师始末。呜呼虽实录也无。乃琼枝析玉与。

　　磬山天隐修禅师

　　天隐禅师者。讳圆修。出荆溪闵氏。说法磬山报恩。初与天童悟禅师同出龙池传之门。是师为笑岩真孙也。师幼明敏。生知佛乘。常以心斋报母。然留连俗谛。几失前因。一日过讲肆。闻楞严经云。一切众生皆由不知常住真心性净明体用诸妄想此想不真故有轮转。师惕然惊畏。择龙池幻有传和尚。而依止焉。传示赵州无字话头。师参之半载不发。改看本来面目。提撕猛切。一日普请出窑次。有觉所道者云。闻常多菩萨。出现于四大名山。神通广大。传公厉声曰。我者里亦不少。师佥曰。如何是神通。传曰。快度砖来着。师染指法味。心不外缘。经百余日。偶阅楞严。佛咄阿难云。此非汝心。师脱然庆快。如善财入弥勒大阁。了释前疑。及侍传公。入城被喝。便契临济主宾照用之句。于是。上天界访云松。过能仁谒文斋。出没奇机。不无可纪。万历辛丑。传合掩关于龙池曰。汝既有新入处。不妨更加精进。他日利导有情。则吾望足矣。未几。传公北行。师怅然消遣关中。惟拈颂而已。于其古德公案。如庖丁之解牛。而无碍刃游也。独疑干峰十方薄伽梵一路涅槃门话。复枯坐蒲团二载。忍闻驴鸣。大悟差别玄旨。有偈曰。忍闻驴子叫。惊起当人笑。万别与千差。非声非色闹。甲辰。北省传公于燕京之普照寺而师资深契合焉。仍涉猎讲庭。澜翻藏海。探竿禅席。料拣权宜。住后常曰。山僧南北往还。亲近知识一十八载。跋涉劳碌为己躬。切无少怠也。呜呼。师之入道。诚异今时。故得处真实。用处谛当。常以虚空扑落地语。酬僧理藏锋之问。以湖州萝卜宣州姜。酬事藏锋之问。以有水皆涵月。无山不带春。酬理事藏锋之问。以无手人行拳。酬不涉理事藏锋之问。又僧问。如何句到意不到。师曰。言言见谛。步步迷踪。如何意到句不到。师曰。只在舌尖头尽力道不出如何是意句俱到。师曰。有时独倚庭栏上。闲看梅花四五枝。如何是意句俱不到。师曰。落花流水去。空负浪游人师暮年。从石磬山。迁湖之报恩寺。示众曰。老僧住个破院子。不能时时为众提持佛法。赖土木瓦砾。与诸人转大法轮。发诸人大机大用。诸人切不得当面蹉过。若蹉过。只知事逐眼前去。不觉老从头上来。一日俄集众谆诫。复以后事付嘱及门上首。趺坐俨然而寂。瘗全身于报恩之左。顺治戊戌。大觉琇禅师。应北诏时大会诸山。移塔于宜兴之白云庵。初师居右磬。诸方有以临济玄要。配合教乘。作奇特商量者。师[憑-馬+氏]其惑。常著书复问之。并颂示诸识者。其颂曰。第一玄。一字不加画。分明是个贼。咄咄咄。咄处且最毒。第二玄。快手何曾先。撒沙并撒土。露露露。露出娘生裤。第三玄。一曲江村岸。风月随时看。收收收。收去个中流。第一要。蓦地忽一笑。笑倒须菩提。搀起迦叶老。第二要。袖里个金圈。拈出是茎草。瞬目牛吞了。第三要。伸缩谁能照。只手握双拳。打得虚空叫。师之提唱精奥。大率如此。其门贤箬庵问禅师。编师全录流通。与天童悟。齐名于世。
　　赞曰。世传曹溪下。惟青原南岳应谶。殊不知嫩桂者。代不乏人也。而石霜下。有杨岐积翠也。次出佛果之门者。大慧虎丘也。次无准下。复出雪岩断桥也。师既出龙池。又与天童并驾。化周宇内。其久昌二桂。凡五抽嫩矣。其根芽悬谶于少林。有以也夫。

　　雪峤信禅师

　　雪峤圆信禅师者。四明人。姓朱氏。出龙池传禅师之门。首住径山。终于会稽云门。诸方服其神骏。推尊之曰信公。高怀无我。至性不羁。笑骂自繇。人天罔测。卸胜劣之戈甲。劈今古之藩篱。纵饶一问十答。而紫罗帐里。不撒真珠。假使未闻先悟。而千丈岩门。尤遭点额。大有伤弓之鸟。见形高飞。所以短贩之徒。望风栗足。故虽独据胡床。不啻冲霄野鹤。以至屡迁名刹。仍然本色山翁也。公生九岁。闻弥陀经。即知有出世法。于是。读书常诺诺。而罢之。然词语绝尘。风仪潇洒。犹王谢之玉壶冰映。又爱与方客游。游必领益。年二十九。竟去家矣遂。访妙祯禅宿。于秦望峰下。祯举古激之。公反覆研究。连七日不知寝食。忽仆于石。前后际断。如日轮迸空。天地一色。冲口得偈。势不自禁。欲往天台寻印证者。度若耶溪。忽翘首。见古云门三字。得大休歇。乃曰。一上天台云更深。脚跟踏断草鞋。绳比丘五百无踪迹。见得他时打断筋。遂别策。入双髻峰萝龛石室。灰世忘缘。间发新声。豪吟达旦。而刀斧无痕。诸方景焉时有云栖高弟闻谷者。雅相敬善。一日谷行脚回。举幻有传和尚相见机缘。且称传公葆重。有类明教嵩。枯淡过于余杭政。其接人真西河狮子也。公乃三诣龙池。契其机。与悟修二禅师。为雁行焉。后悟主天童。修主磬山。公独庵居。垂三十载。黄公端伯。余公大成。请就径山祖庭。升座拈提临济宗旨。端伯还西江。于崇祯庚辰。以庐山开先寺迎公。诸山宿衲俱集。公一以胎风簸雨之舌。振其拈花落草之机。或不耐公笑詈而去。或经公指唤。而心旷神怡。公忽拽杖还旧隐。众惊遮挽之。不可。时往来衲子。传天童规制宏壮。条令斩新。乃至运瓦搬石。伺杵负薪。无不彻底为人。公独骂之。逮天童讣至。公又恸之。侍僧曰。大师昔何骂。今何恸也。公良久。抚膝而起曰。咦。我掌宁独鸣乎。遂躬至天童。书挽章而奠之。词曰。同出龙池入路长。吴兴分袂过钱塘。多年挂锡玲珑石。今已藏身寂寞乡。云面揭开红日。眼山眉愁断白花。香离离一片苦心事。且道何人在影堂。北还。又入龙池。于传公塔前。拈香曰。桐棺山下养龙池。步入凉风觅我师。当户娑罗空腹树。迎阶芳草昔人眉。追思滴血曾留偈。会写传灯嗣法诗。今日塔前成九顿。流源千载继孙儿。耆旧乃请示众。公曰。我昔第三度登龙池。先师曰。你草鞋犹未脱也。我道。何处见草鞋来。先师微笑而止。我即呈偈曰。数载龙池三度登。重重问话舌生冰草鞋分付虎狼去。双鬓峰头一个僧。又思。当初在山阴。看云门语录。得他的力。又在云栖。亦有机录。岂可忘却。所以云门云栖一齐拈香供养。诸方便道径山遥嗣云门。径山以为不然。瓜有根树有叶。树高千尺。叶落归根。岂可孤负禹门先师。断断无此理也。然宗门事。把住也繇我。放行也繇我。有时作宾。有时作主。有时宾主齐彰。有时宾主双忘。此乃临济家机用。人天莫测。庸人岂得知也。还双径。禾城道俗。以东塔禅林。坚致于公。公为笑留。名缁贵素。日绕枝藜。公眼幻青白。众益心惊。晚住云门。公年七十有六矣。机用益峻。精神益劲。尝自号曰青狮翁。或称语风老人。又曰迦那尊者。每携童子山游。人见访。或打觔斗。人拟议。叱退之。雏禅窃论公弗恤也。顺治丁亥中秋。谓弟子曰。古人立化的也有了。坐亡的也有了。至倚杖倒卓都有了。毕竟老人。怎生去好。语讫大笑。书片纸曰小儿曹生死。路上须逍遥。皎月冰霜。晓吃杯茶。坐脱去了。乃入寝室。憨卧数日。忽起坐。索茶而啜。连唱雪花飞之句。擎杯脱去。世龄七十七。[療-(日/小)+土]全身于云门。庚子朝廷。慕之赐帑全五百。并委书弘觉忞禅师。而新公之塔。又临公顶相于宫中。而事焉。公居开先时。弘觉为西堂。洎嗣天童。而公独钟爱之。故弘觉禅师。以犹子。纪公千秋之纲目。甚详也。
　　赞曰。整齐法运。临渊履冰。爰师笃慎其心也。蠡测者谓。师蹶弛自了则优。为人则寡。盖明之中叶。少室宗风。循规蹈矩。如喑若聋。非师濯之以清泉。激之以霜钟。则天方梦梦耳。

　　忠州聚云吹万真大师传

　　大师广真者。字吹万。西蜀僰道宜宾人。姓李氏。父祖世籍婆罗门。师生惟慕事佛。得法于月明和尚。万历戊午年。说法于潇湘之湖东禅院。次迁忠州聚云。夔州宝峰。及云来兴龙。巴台诸刹。阐扬大慧宗风。崇祯己卯七月三十日。唱灭于本山。嗣法门人曰。慧机。慧芝。慧丽等。依法阇维。阇维时。遍地荷香袭人。烟至松幂。结为五彩。火后收舍利三百余颗。复得黄金锁子骨三茎。当门二齿。变为紫色。建塔于三目山之阳。属四川观察使田华国。为塔上之铭。署师为大慧十四世之孙。懒庵鼎需禅师之裔。盖。大慧初开法于洋屿庵。时需得法为第十三位。今灯谱。载大慧下法嗣。共九十四人。讹列需为第三十五位。需既得旨。韬光于福唐山水之间。及大慧从梅阳生还时。始开法于西禅。入室之子。仅得安永。南雅。志清。安分四人。分于元至正间。庵居剑门。志清。住天王。南雅。住龙翔。安永说法于鼓山。是为鼓山永。永付悟明法坚二人。坚。住承天。明。住净慈。纂修联灯会要。座下衲子虽众。独以大法嘱太原苦口益。益付筏渡慈。当益慈之时。约在明之中。叶丛林先德物故。禅门死于绳规。凡我行道之士。无不藉赖。中贵给札住持慈公辈。或不忍视。而恬退于山边水边。保任乃事随方接纳一个。半个尚以笃实。承继祖宗命脉。慈。得一言显。显。付小庵密。密。出二仰钦。钦。出无念有。已上俱有语录机缘。有。付荆山宝。宝。付铁牛远。远。付月明池。此三代。惟述相见之语。并付嘱之偈。月明池公。以源流大法。付与真公大师。至师崛起中兴。光显大慧之宗。师初出世楚之湖南潇湘小院。衲子。相传上堂示众入室机缘。丛林识者。惊为大慧再来。崇祯辛未腊八日。布金檀越内卿田素庵。诸师居忠州聚云禅院。拈香毕。竖拂云。从上古人。只为者个东西。颟顸了许多英雄豪杰。赚陷了许多高人达士。抛撒了许多油盐酱醋。今日老僧。不狥人情。向汝诸人道破。只要汝等于日用二六时中。行住坐卧处。穿衣吃饭处。运水搬柴处承当。若承当得来。英雄豪杰。也颟顸他不得。高人达士。也赚陷他不得。油盐酱醋。也抛撒他不得。且问。大众如何是者个东西参。东吴有居士刘墨仙。久游玄墓之门。持圣恩问道录访师。论及杨岐九峰之语。师征云。正恁么时。杨岐在。前九峰在前。仙良久云。和尚又作么生。师便喝。仙云。者一喝。是前是后。师翘一足。仙礼拜。玄墓汉月藏禅师书至。师以为千里同风。即挝鼓升堂。说妙法语。语见聚云全录。命维那。对众宣读其书。曰。大慧禅师。说尽人间禅病。四百年内。望之如渴人求井。不料一枝埋没。向三峡锦江之上。前得来书。语录已见作略过人。第未得从容谈三月于水流石上。为恨不浅。兹闻已返峡中。略伸四问。万乞答。我更欲禅师起已坠之禅于今日。令后辈。重见天日于座下。断不令山野遗恨耳。书尾复致四问。曰。正睡著时与死了烧了。心之与性。牙齿打不著。须向者里希取大用始得。如何是此处底大用。师答云。宁向太阳妆罗刹。不来黑暗扮睹音。二问。沿流不止。绝却真照。照不到处。如河是吹毛用了急须磨。且道。磨个甚么。师答折脚铛里淡黄齑。三问。明处既已脱却心性。切莫在离心性处躲跟。除此二途。如何相见。师答。才过驴胎。又闯马腹。四问。近世野狐。都说心性禅。不知姓张始李。请禅师代答一转语。贵图天下衲僧脱却腥臭。师答夺者老贼头。拄杖拗折。莫言不道。已而师于回书之尾。亦致四问。以问汉师。作相问。用水一碗贮米七粒。架茅草十字在上。请道是甚么义。二问<PIC>X79065601.gif</PIC><PIC>X79065602.gif</PIC>沩仰九十六种圆相。收尽六义问。有个收在那一义。三问。古人道。八角磨盘空里走。不知是空走磨。磨走空。四问。老鼠吞大象。虾蟆口咬著。吞不入。拖不出。苍头老儿跳一步。请下一转语。汉师或有答斯未载焉。师之说法。垂机勘辨。约类如此。有正录十卷。广录三十种。共六十六卷。属水部尚书郎熊汝学。捐俸刊行。板存忠州治平禅院。系法孙灯来编次。来住高峰。铁壁慧机之子也。
　　赞曰。真师既出世于万历之间。我禅门正当肇兴之时。至天崇间诸方有大名称者。俱有书问交通往来。未见一言表出大慧宗系之名。何也。无乃各阐己宗为急务。未暇轻重之耶。然亦是吴越燕赵众生鲜福。未获沾师法雨耳。康熙丙寅冬。余为天童封龛佛事。经四明。过寿昌禅林访旧。遇师之玄孙统公别庵禅师。始悉真师三代全录。不得不为之传。补入僧宝。否则阙典之责。其在余乎。
　　(有正录三卷。并师下三世语录若干卷。属四川向化侯谭养元捐俸梓板。附嘉兴楞严藏流通。)。

　　南宋元明僧宝传卷十五终


　　南宋元明僧宝传后叙

　　祖师云。佛者。心清净是。法者。心光明是。道者。处处无碍净光是。三即一。皆空而无实有。旨哉言矣。是以。入祖室登祖位者。彻其渊底。提大机用。剪诸见林。截异端网。如滴狮乳。如鼓师弦。圣凡莫得描摹而浅深之。良以此也。吾师幻津融和尚。以承先启后为念。出缮本一帙。授磊曰。此乃山僧出匡庐时二十载江湖所集。南宋元明诸尊宿。大机大用之实录也。汝盍勉之。磊退而珍诵彻见。吾师为道为法。良匠苦心。历溯二十世。至虎丘隆祖。乃至大慧洞下诸宗。计五十三人。妙唱嘉猷。师师道合。一代时教。眼目俱备。郁乎文哉。所谓一月临江。千江之月俱映。一佛出世三世诸佛齐彰。信不诬也。或曰。此传。始自三佛之下佛灯真际。而至博山云门天童悟祖辈而止者何耶。且方今之世。垂慈展拂。遍溢支那。岂其是非未定而止之者欤。曰。否否。盖顺治至康熙年间。诸老宿。顺阐逆化。行解相应者。不无其人。率皆属吾师翁。弘觉忞老人。为之碑铭。状其生平最详。业已流通宇内。称不朽矣。当今天下公论。以吾师翁之眼目。料拣五宗。不爽毫发。虽大慧中峰。莫能右之。磊小子。敢复浪赘蛇足哉。兹不揣荒谬。承吾师命。补收洞济两宗五百年中大有相关法化者。又四十一人。参吾师所撰。共订十有五卷。属会稽王公大俍。较而成集。宁供将来之贤圣。经云。诸供养中。法供为最。乃俾教外别传之心法。弘通流布。则古今十世。大机大用之旨。炽无间矣。康熙甲辰年佛成道日门。弟子性磊拜题。

　　重刻僧宝传记

　　康熙丁未孟夏日。紫箨草堂夜煌。百物俱烬。监院真。发见其传。稿在东山竹园。竟不知谁何将出。深异祖师光明。真言妙行。入火不坏。即走问诸山有道知识。诸山。乐助就梓印行。于离乱之世。然山路遥僻。剞劂氏非名手。俗而且拙。部属点画。不无讹舛。其板蛀朽。十将有二。不堪再用。今得四明王生世雄番板。于瑞云精舍。书记明慧对字。成于乙丑季秋。是为记。

