

大乘止观法门释要

大乘止观序
大乘止观法门释要卷第一
大乘止观法门释要卷第二
大乘止观法门释要卷第三
大乘止观法门释要卷第四
大乘止观法门释要卷第五
大乘止观法门释要卷第六




大乘止观序

　　钱唐胡子浸云。问。于华藏单子曰。何谓道。单子曰。性是也。胡子疑焉。曰。修可废欤。单子曰。在璞之玉。匪剖弗见。在矿之金。匪炼弗纯。在缠之性。匪修弗显。必曰。性也。而可以废修也。彼芸芸者。熟无性耶。于是以灵峰老人所注南岳大乘止观。授于胡子而告之曰。修道之要。尽于大乘止观一书。而大乘止观之要。尽于转无尘智之一言。何也。心也者。万法之体也。华严云。三界无别法。惟是一心作。首楞严云。诸法所生。惟心所现。一切因果世界微尘。因心成体。彼凡夫不了惟心之义。而为六尘所缚。则六尘。尘也。声闻不了惟心之义。而为四谛所缚。则四谛。亦尘也。缘觉不了惟心之义。而为十二因缘所缚。则十二因缘。亦尘也。菩萨不了惟心之义。而为六度所缚。则六度。亦尘也。不宁惟是。昔有僧问先德曰。拨尘见佛时如何。曰。佛即是尘。由是观之。若心外见有纤毫之法。无论若凡若圣。皆尘也。而抑知夫即心是尘。即尘是心也哉。缘论云。更无心外法。能与心为缘。悉从自心生。还与心为相。良以世出世间诸法。惟是一心。苟于此谛了而不疑。则即舍情忘。驰求心歇。而无尘之智转矣。今之时。慕道者如牛毛。明道者如麟角。执性而废修者。恪守无为。执修而废性者。罔知本妙。加以游谈不根之徒。目不覩三藏之灵文。耳不闻五宗之（糸八）旨。俨为人师。如盲导瞽。余虽辞而辟之。其如一传众咻。法焰智灯。危若一綫。诚能流布是书。俾知夫寂照者。性之体也。止观者。性之用也。由寂故。而起于止。而即以止。合乎寂。由照故。而起于观。而即以观。合乎照。是则全性起修。全修是性。圆悟圆修之道。莫详于此。然而以少方便。疾得菩提。则曰。转无尘智而已矣。是故修道之要。尽于大乘止观一书。而大乘止观之要。尽于转无尘智之一言也。胡子忻然。与其仲弟用和。季弟济之。并吴子宝林。邵子南崖昆季。姚子三摩。谋而付诸梓。而乞余言弁其首。爰述胡子相往复之语。而为之序。

乾隆五十四年岁次己酉仲冬之吉富春华藏居士单照谨撰。




　　夫饮百川之泉者。须穷其源。攀万木之条者。须知其本。况佛法心灯。普照一切。为人天之眼目。作凡圣之依归。岂可晦其所由来也。天台智者嗣法于南岳慧思禅师。习止观。尝读法华药王品。至善男子是真精进。是名真法供养如来。见灵山一会。俨然未散。其师叹曰。非汝莫见。非我莫知。由是观之。其师功行岂等闲哉。所著甚富。其大乘止观一书。会灵峰蕅益旭公。分以科注。合四卷。名大乘止观释要。岁久淹没。而智者大师名满天下。其师著述。竟罕人知。此皆饮水不穷其源。攀木不知其本故耳。当知智者大师。五分法身。由师所生。灵峰云。重子而轻父。斯之谓欤。真寂寺苾刍源洪法师。徧觅是论。复购得故板。见其残缺。悉校正无讹。拟重补刻。适有海宁沈维树先生。解囊乐助。成此胜因。（圆）见而随喜。顿忘浅陋。敬为之序。

道光六年月在太簇人日苾刍尼悟德通圆。书于孝圆庵之摩诃衍室。




南岳大乘止观序

两浙路劝农使兼提点刑狱公事朝奉大

夫行尚书度支员外郎护军借紫朱頔撰

　　鹤林示灭而来。贤圣应世者非一。咸以六度万行。通达大智。安住于法界。拔济于群迷。金文宝轴。具载于诸法之藏。若夫空一切法。证一切性。不于三界现其身意。达正觉之真源。显毗卢之实相。则见乎南岳大师之止观也。大师灵山佛会之圣众。三世化缘于衡岫。密承佛旨。亲听法音。总马鸣龙树之心要。具菩提涅槃之了义。故著止观。上下二论。遣真妄于一念。明体相之无迹。空拳舒手。无物可见。则止观之理。自是而显。寂照其门。由是而入。为出世之宗本。作佛种之导师。不历僧祇。直超圣位。嗟夫斯教。虽大显示。启来者而人世未之普见。流于海外。逮五百年。咸平中。日本国僧寂照。以斯教航海而来。复归圣朝。天禧四年夏四月。灵隐山。天竺教主遵式。将示生生之佛种。咸成上上之胜缘。乃俾刻其文。又复以序为请。重念如意称珠。已还合浦。虚室生白。坐见法身。顾钻仰之未至。抑称赞之无取。但愿一切信心。见者能修。修者能证。对诸境而不动。于诸法而无染。一受不退。一得永得。尽未来际。常与南岳大师俱生。行如来事焉。

　　附目录。（一）单子序。（二）通尼序。（三）朱序。（四）原序。（五）释要序。

○释题（七页半）○初。略标大纲（至十三页止）○二、广作分别（分五）○一、明止观依止。从第一卷（十三页）起（至）第三卷（三十页止）○二、明止观境界。从第三卷（三十一页）起（至）卷末（止）○三、明止观体状。从第四卷初起（至二十九页止）○四、明止观断得。从第四卷三十页起（至）四十页前半张（止）○五、明止观作用。从四十页后半张起（至）四十七页半张（止）○三、历事指点（至）卷终（止）。

（前序三篇共五页。卷一。三十九页。卷二。四十五页。卷三。四十一页。卷四。六十一页。后序二篇。共四页。文虽有四卷。修行大要。在第四卷止观体状三十页书。其余前后三卷半文。为学者开解决疑而已。）




　【原序　　天竺寺沙门遵式述】

　　止观。用也。本乎明静。明静。德也。本乎一性。性体本觉。谓之明。觉体本寂。谓之静。明静不二。谓之体。体无所分。则明静安寄。体无不备。则明静斯在。语体。则非一而常一。语德。乃不二而常二。只分而不分。只一而不一耳。体德无改。强名为万法之性。体德无住。强名为万法之本。万法者。复何谓也。谓举体明静之所为也。何其然乎。良由无始本觉之明强照。照生而自惑。谓之昬。无始无住之本随缘。缘起而自乱。谓之动。昬动既作。万法生焉。捏目空华。岂是他物。故云。不变随缘。名之为心。随缘不变。名之为性。心昬动也。性明。静也。若知无始。即明而为昬。故可了今。即动而为静。于是圣人。见其昬动可即也。明静可复也。故因静以训止止其动也。因明以教观。观其昬也。使其究一念即动而静。即昬而明。昬动既息。万法自亡。但存乎明静之体矣。是谓圆顿。是谓无作。是如来行。是照性成修。修成而用废。谁论止观。体显而性泯。亦无明静。豁然谁寄。无所名焉。为示物旨归。止成。谓之解脱。观成。谓之般若。体显。谓之法身。是三即一。是一即三。如伊三点。如天三目。非纵横也。非一异也。是为不思议三德。是为大般涅槃也。呜呼。此法自鹤林韬光。授大迦叶。迦叶授之阿难。阿难而下。灯灯相属。至第十一马鸣。鸣授龙树。树以此法寄言于中观论。论度东夏。独淮河慧文禅师解之。授南岳大师。南岳从而照心。即复于性。获六根清净。位邻乎圣。斯止观之用验矣。我大师惜其无闻后代。从大悲心。出此数万言。目为大乘止观。亦名一乘。亦名曲示心要。分为二卷。初卷开止观之解。次卷示止观之行。解行备矣。犹目足焉。俾我安安不迁。而运到清凉池。噫。斯文也。岁月辽远。因韬晦于海外。道将复行也。果咸平三祀。日本国圆通大师寂照。锡背扶桑。杯泛诸夏。既登鄮岭。解箧出卷。天竺沙门遵式。首而得之。度支外郎珠公頔。冠首序。出俸钱。模板广而行之。大矣哉。斯法也。始自西传。犹月之生。今复东返。犹日之升。素影圆晖。终环回于我土也。因序大略。以纪显晦耳。




　【大乘止观释要自序】

　　大乘者。心性之异名也。止观者。寂照之异名也。世顾离心性。别觅大乘。离止观。别谈寂照。何异骑牛觅牛。丙丁童子求火乎。儒者之道。有见而知之。有闻而知之。佛道亦然。北齐大师。悟中论四句偈义。直接龙树心印。一传南岳。再传天台。天台述为摩诃止观等书。由是止观法门。盛闻于世。顿、渐、不定、三法并圆。乃南岳所示曲授心要。世皆罔闻。今试细读。实为圆三止观总纲。文不繁而义已备。独慈云忏主。五百年后。序而行之。迄今又将五百余年。微言将绝。予愧不敏。未能闻道。姑效盲人摸象。述为释要以助其传。李石兰张孺含二居士。集众缘付梓。大乘缘起。为弁简端。古吴蕅益沙门智旭谨识。

（序目。皆照流通本所刻。分卷音释。依藏本。故不同也。）




大乘止观法门释要卷第一

明古吴沙门智旭述

夫佛祖授受。不过以心印心。此心之体。即是大乘。欲证大乘。莫若止观。止则不随妄想。而一相永净。观则不滞空寂。而妙用恒兴。顿了诸法。触处皆通。可谓成菩提于弹指。功越僧祇。入法界于微尘。理绝分量者也。粤自大师曲授之后。韬晦海东。逮夫咸平复归之时。重晖斯土。不谓延至今时。又将置诸高阁。习台宗者。尚多逐流而迷源。禀异传者。宁知探本而摄末。自惟闇昧。解行俱荒。窃仰灵文。饥渴方甚。是以輙忘固陋。略辨旨归。将释法门。大文为二。初题目。二入文。

　【（甲）初中又二。初正释题。二出师号。（乙）今初】

大乘止观法门。

总题六字。具有能起所起。能依所依。能通所通。能繇所繇。能简所简。能成所成。能诠所诠。能解所解。八双十六只义。初能起者。所谓大乘。梵语名摩诃衍。即是众生自性清净心。依此能起止观法门。葢众生心性本来寂照。繇寂义故。能起妙止。繇照义故。能起妙观也。二所起者。即止观法门。乃三世诸佛背尘合觉之要术。良以众生心性本来寂照。然但有性德。未有修德。不觉念起而有无明。念起便成动相。违于本寂。无明便成昧相。违于本照。遂举心性之全体。而为阿黎耶识。名为业相。此则全真成妄。妄分能所。能名转相。所名现相。三细即呈。六粗随具。惑业苦三。连环不息。苦极思本。返察苦源。知苦无性。繇于惑业。惑业无性。有而非有。惟是一心。诸妄永寂。名之为止。知无性苦。及与惑业。非有而有。差别万殊。洞明缘起。亦惟一心。大用繁兴。名之为观。此二皆依大乘自性清净心而得起也。三能依者。即是止观。谓繇意识能知名义故。闻说诸法自性寂静。本来无相。但以虚妄因缘。非有似有。然复有即非有。惟是一心。亦无心相可取。如是意识能解了故。攀缘永息。说名为止。如理观察。说名为观。当知修止观者。则是意识之功能也。四所依者。谓以大乘自性清净心为依止故。依本寂义而修于止。依本照义而修于观。当知修止观者。必以心性为所依也。五能通者。谓止观法门。此复有三。以教为门。能成闻慧。以行为门。能成思慧。以理为门。能成修慧。是中约分别性以修止观。一往是教为门。约依他性以修止观。一往是行为门。约真实性以修止观。一往是理为门也。六所通者。谓大乘自性清净心。此亦有三。所谓理乘。随乘。得乘。一往为语。随乘是观门所通。得乘是止门所通。理乘是止观不二门所通也。复次大乘。亦可名能通。止观亦可名所通。以教为乘。通至相似止观。以行为乘。通至分真止观。以理为乘。通至究竟止观也。七能繇者。谓大乘止观。此复三义。大三义者。谓大多胜。乘三义者。谓理随得。止三义者。谓止息义。停止义。不止止义。观三义者。谓观穿义。观达义。不观观义。众生现前一念自性清净心。体绝对待故大。具足诸法故多。无法可比故胜。性具三义。名理乘。悟达三义。名随乘。契会三义。名得乘。体此三义一心。徧能息灭见思尘沙无明幻惑。名止息义。安住三谛不思议境。名停止义。实无能息所息能停所停之殊。名不止止义。了此一心三义。徧能穿彻三惑蔽障。名观穿义。具知一境三谛平等差别因缘。名观达义。实无能穿所穿能达所达之殊。名不观观义。惟此大乘止观。能繇圆教圆行圆理之门也。八所繇者。谓大乘法门。三千性相。俱名为法。即法能通。复名为门。诸法之性。非有非无。非亦有无。非非有无。四句圆离。亡泯清净。悉檀说之。得具四门。四非定四。一一圆融。通为止观之所繇也。若欲粗点示者。约染分。分别性修止观。是繇空门。约染分。依他性修止观。是繇有门。约染分。真实性修止观。是繇亦有亦空门。约净分。三性修止观。是繇非有非空门。亦可约分别性。是有门。约依他性。是双亦门。约真实性。是空门。亦可一一性。各论四门。以三性咸离四句。咸得四句说之故也。又修止。是繇空门。修观。是繇有门。止观双行。是繇双亦门。及双非门。为令易解。作此分别。得意为言。一门一切门。一切门一门。方是所繇大乘门也。九能简者。谓大乘二字。简非诸余止观法门。十所简者。谓止观法门。有于多种。若体真止。入空观。但能自度。不能度人。不名大乘。若方便随缘止。出假观。虽能度人。不到究竟。若二止为方便。得入息二边分别止。二观为方便。得入中道第一义观。一往说是大乘。然次第历别。则前二不高。后一不广。亦不名大。在因能运。至果休息。复不名乘。今依自性清净心而为依止。即动而静。即昬而明。定慧力庄严。以此度众生。尽未来际。无二际想。方是大乘之止观也。十一能成者。谓繇妙止观力。克证大乘自性清净平等一实之心。十二所成者。谓本源自性清净心大乘无上极果。为妙止观之所证得。因该果海。果彻因源也。十三能诠者。总此六字。皆是能诠。大能诠于体相用三绝待之义。乘能诠于从因至果自度度他之义。止能诠于会妄归真之义。观能诠于即体起用之义。法能诠于轨物任持之义。门能诠于就路还家之义。十四所诠者。谓即此字下所显之义。能起吾人闻思修慧。十五能解者。谓识心明利故。因文得义。不同牛羊眼视。莫辨旨归。十六所解者。谓名句文身。是闻慧所行之境。乃至慧力殊胜故。则能广历一切六尘诸境。悉于其中得见大乘止观法门也。若欲五重说者。即是以法无名。自性清净心为体。止观为宗。除障得益为用。无上醍醐为相。

　【（乙）二出师号】

南岳思大禅师曲授心要。

师讳慧思。姓李氏。元魏南豫州武津人也。儿童时。梦梵僧勉令入道。尝于空冢。及移托古城。凿穴栖身。除乞食缘。昼夜读法华经。顶礼精勤。不事寝息。久雨湿蒸。举身浮肿。忍心向经。忽尔消磨。又梦普贤乘白象王摩顶。所摩顶上。隐起肉髻。年十五出家受具。梦二十四僧为加羯磨。圆满戒法。因读妙胜定经。见赞美禅定。乃徧亲禅学。后谒北齐慧文大师。咨受口诀。授以观心之法。坐禅达旦。遂动八触。因见三生行道之迹。夏竟将受岁。放身倚壁。豁然大悟法华三昧。此后宏通大乘。初河南兖州。次郢州。次光州开岳寺。次大苏山。每讲大般若经。时为诸恶论师。竞以毒药。欲断师命。师一心念般若。毒即为消。繇此发愿。造金字大品般若经。及法华经。造毕。制愿文一卷。命弟子智顗代讲。至一心具万行。忽有所疑。师曰。如汝疑者。乃大品次第意耳。未是法华圆顿旨也。吾昔于夏中。一念顿证。诸法现前。吾既身证。不必有疑。顗问所证是十地耶。曰。吾一生望入铜轮。以领徒太早。损己益他。但居铁轮耳。后避地居南岳。登祝融峰。遇岳神会棋。神诣师曰。师何来此。师曰。求檀越一坐具地。神曰。诺。即飞锡以定其处。（今福严寺是）神曰。师已占福地。弟子当何所居。师即转一石鼓。下逢平地而止。（今岳君圣像犹在石鼓之上）岳神乞戒。师即为说法要。师将顺世。大集门学。连日说法。苦切寒心。乃曰。若有十人不惜身命。常修法华般舟方等忏悔。常坐若行者。随有所须。吾自供给。如无此人。吾当远去。竟无答者。即屏众敛念。将入寂。弟子灵辨不觉号哭。师诃之曰。恶魔出去。众圣相迎。方论受生处。何惊吾耶。即端坐唱佛来迎。合掌而逝。颜色如生。异香满室。陈大建九年六月二十二日也。寿六十三。夏四十九。师身相挺特耳有重轮。顶有肉髻。牛行象步。不倚不斜。平昔御寒。惟一艾衲。缯纩之属。一切不受。所居之处。灵瑞重（水/臼）。供物严备。瓶水自满。有诸天童。以为侍衞。或现形大小。或寂尔藏身。异香胜迹。不可胜纪（已上出天台山方外志）。今言思大禅师者。后人尊称之辞。言曲授心要者。以观心之要。不过止观体状。今为徧决众疑。故说前后诸文。又初文略说止观。义无不了。次文广作分别。皆是曲垂开示也。按此法门。唐末流散海外。有宋咸平三年。日本国寂照。持此本至四明。慈云师得之。为作序流通云。

　【（甲）入文为三。初略标大纲。二广作分别。三历事指点。（乙）初中三。初一番问答泛标正法。第二番问答标宗大乘。第三番问答标示止观。（丙）初中又二。初问。二答。（丁）今初】

有人问沙门曰。夫禀性斯质。托修异焉。但匠有殊雕。故器成不一。吾闻大德。洞于究竟之理。鉴于玄廓之宗。故以策修。冀闻正法尔。

沙门以勤息为义。乃出家之都名。不改名性。即指自性清净心。一期果报。五阴名质。有其质者。必禀其性。所谓性相近也。所缘名托。造进为修。随于染净缘。成逆顺二修。遂有十界差别之果。所谓习相远也。匠喻师友。雕喻训诲。器喻学人。秉教修行。所尅之果不一者。三乘七方便等种种差别也。究竟之理。指本性言。玄廓之宗。指妙修言。玄则不滞于浅近。廓则不局于偏隅。不滞不局。乃名正法。葢已密请大乘止观法门矣。

　【（丁）二答】

沙门曰。余虽幼染缁风。少餐道味。但下愚难改。行理无沾。今辱子之问。莫知何说也。

此谦退以观机也。染缁风。餐道味。是明其习于正教。下愚难改。是谦言未臻行理。繇行理无沾。所以不能悬鉴他心。莫知问者。欲何所说。然大师示居铁轮。已属行位。今言无沾。实谦辞耳。

　【（丙）第二番问答亦二。初问。二答。（丁）今初】

外人曰。唯然大德。愿无惮劳。为说大乘行法。谨即奉持。不敢遗忘。

未达惟心。心游理外。名为外人。发大乘心。求大乘法。斯可与言大乘矣。

　【（丁）二答】

沙门曰。善哉佛子。乃能发是无上之心。乐闻大乘行法。汝今即时已超二乘境界。况欲闻而行呼。然虽发是胜心。要藉行成其德。但行法万差。入道非一。今且依经论。为子略说大乘止观二门。依此法故。速能成汝之所愿也。

能发大心。便名佛子。以其堪绍佛位故也。昔有罗汉。畜一沙弥。沙弥忽发大心。师即让令前行。故知一念发心。实超二乘境界。然既发胜心。尤须胜行。行虽万别。止观为要。以止观二门。能摄能生一切行故。

　【（丙）第三番问答亦二。初问。二答。（丁）今初】

外人曰。善哉愿说。充满我意。亦使余人展转利益。则是传灯不绝。为报佛恩。

佛以度生为事。惟有传法。能报佛恩。此正大乘自利利他之深心也。

　【（丁）二答】

沙门曰。谛听善摄。为汝说之。所言止者。谓知一切诸法。从本已来。性自非有。不生不灭。但以虚妄因缘故。非有而有。然彼有法。有即非有。唯是一心。体无分别。作是观者。能令妄念不流。故名为止。所言观者。虽知本不生。今不灭。而以心性缘起。不无虚妄世用。犹如幻梦。非有而有。故名为观。

先诫谛听。令生闻慧。又诫善摄。令生思慧。以阶修慧也。梵语奢摩他。此翻为止。而有三别。一体真止。二方便随缘。三息二边分别止。就一一止。各有三义。体真止。止息见思。停止真谛。见思真谛。如水与冰。同一湿性。性则不当止与不止也。方便随缘止。止息尘沙。停止俗谛。尘沙俗谛。亦如冰水。性非止与不止也。息二边分别止。止息无明。停止中谛。无明中谛。亦如冰水。性非止与不止也。谓知一切诸法等者。知之一字。即所谓作是观之观字。乃繇观以入止也。一切诸法徧指十界十如权实性相。所谓因缘所生法也。从本已来。性自非有。不生不灭。所谓我说即是空也。十界俱空。不同但空而已。但以虚妄因缘故。非有而有。所谓亦名为假名也。十界互具。不同偏假而已。然彼有法。有即非有。唯是一心。体无分别。所谓亦名中道义也。法法皆中。不同但中而已。观即空故。令界内外见思。妄念不流。观即假故。令界内外尘沙。妄念不流。观即中故。令界内外无明。妄念不流。为令易解。次第分别。得意为语。三止圆在一心之中。故为大乘止门。梵语毗钵舍那。此翻为观。亦有三别。一从假入空观。二从空入假观。三中道第一义观。就一一观。亦各三义。从假入空。观穿见思。观达真谛。见思真谛。性元非二。不当观与不观。从空入假。观穿尘沙。观达俗谛。尘沙俗谛。性元非二。不当观与不观。中道妙观。观穿无明。观达中谛。无明中谛。性元非二。不当观与不观也。此示观文。与止稍别。前约因缘所生。即空假中。以明妙止。则三妙观。已在其中。但是就事显理。摄末归本。譬如大佛顶经所明。阴入处界。皆如来藏也。今言虽知本不生。今不灭。即牒上文全事即理言之。所谓随缘即不变也。而以心性缘起。不无虚妄世用。犹如幻梦非有而有。乃即指彼一切诸法。随拈一法。无非缘起法界。所谓不变随缘。即性具相。俱体俱用。譬如大佛顶经。所明如来藏中七大互融。方为大乘观门也。夫以背尘合觉。所有三止三观。总名为止。全体起用。所有即寂即照。总名为观。既非敌对之功。永异偏小之旨。得此意已。广历下文染净三性。若竖若横。种种止观。从始至终。罔非圆极。方知智者大师徧立十境。备论十乘。要不出于此矣。只缘根有利钝。致使说有详略。何容重子。而反轻父哉。初略标纲要竟。

　【（乙）二广作分别二。初重问。二详答。（丙）今初】

外人曰。余解昧识微。闻斯未能即悟。愿以方便。更为开示。

　【（丙）二详答三。初许说。二立科。三解释。（丁）今初】

沙门曰。然。更当为汝广作分别。亦令未闻寻之取悟也。

　【（丁）二立科】

就广分别止观门中。作五番建立。一明止观依止。二明止观境界。三明止观体状。四明止观断得。五明止观作用。

一明止观依止。有两卷半文。即慈云所谓初卷开止观之解者也。二明止观境界。至五明止观作用。有卷半文。即慈云所谓次卷示止观之行者也。次第者。依止即迷悟之源。繇迷故。有三性境界差别。繇有所观境故。得辨止观体状。繇修止观。便有断得。繇得体故。便有作用也。

　【（丁）三解释即为五。初明止观依止（至）五明止观作用。（戊）初中二。初分科。二各释。（己）今初】

就第一依止中。复作三门分别。一明何所依止。二明何故依止。三明以何依止。

　【（己）二各释即为三。初明何所依止（至）三明以何依止。（庚）初中二。初标列。二释成。（辛）今初】

初明何所依止者。谓依止一心。以修止观也。就中复有三种差别。一出众名。二释名义。三辨体状。

先标一心。次列三别也。一心。即指吾人现前一念介尔之心。其性元与诸佛及众生等。所谓三无差别。葢既全真成妄。即复全妄是真。故名一心。非于妄心之外。别立一真心也。譬如指即波之水性。即沤之海性耳。

　【（辛）二释成即为三。初出众名。二释名义。三辨体状。（壬）今初】

初出众名者。此心即是自性清净心。又名真如。亦名佛性。复名法身。又称如来藏。亦号法界。复名法性。如是等名。无量无边。故言众名。

此略列七种名。以为释义之本也。

　【（壬）二释名义三。初标章。二广释。三结成。（癸）今初】

次辨释名义。

　【（癸）二广释为七。初释自性清净心（至）七释法性。（子）今初】

问曰。云何名为自性清净心耶。答曰。此心无始以来。虽为无明染法所覆。而性净无改。故名为净。何以故。无明染法。本来与心相离故。云何为离。谓以无明体是无法。有即非有。以非有故。无可与心相应。故言离也。既无无明染法与之相应。故名性净。中实本觉。故名为心。故言自性清净心也。

言此现前。一念心之自性。自从无始以来。虽被无明染法所覆。而清净如故。性不可改。譬如虚空。虽被狂华于中起灭。而空性无改。以彼狂华体非有故。不得言其与空相应。是名离也。非如两物异处。而名离也。言中实本觉者。性非有无。名之为中。不同空之对有得名。理非虚谬。名之为实。不同空之因色显发。元无不觉。名为本觉。不同空之晦昧无知。故但可以空为喻。不可认空为心。

　【（子）二释真如】

问曰。云何名为真如。答曰。一切诸法。依此心有。以心为体。望于诸法。法悉虚妄。有即非有。对此虚伪法故。目之为真。又复诸法虽实非有。但以虚妄因缘而有生灭之相。然彼虚法生时。此心不生。诸法灭时。此心不灭。不生故不增。不灭故不减。以不生不灭。不增不减故。名之为真。三世诸佛及以众生。同以此一净心为体。凡圣诸法。自有差别异相。而此真心无异无相。故名之为如。又真如者。以一切法。真实如是。唯是一心。故名此一心。以为真如。若心外有法者。即非真实。亦不如是。即为伪异相也。是故起信论言。一切诸法。从本已来。离言说相。离名字相。离心缘相。毕竟平等。无有变异。不可破坏。唯是一心。故名真如。以此义故。自性清净心。复名真如也。

初两番释真。次一番释如。次一番合释真如也。真者不妄。如者不异。初释真者。一切诸法。种种差别。悉是虚妄伪相。心则即差别而非差别。如金即器。器有差别。金性无差。器相是伪。金体是真也。又释真者。诸法虚妄。因缘生灭。心则即生灭而不生灭。如金即器。器有成坏。金无成坏。成坏。即是生灭增减之妄。无成坏者。名为真也。次一番释如者。举凡圣之万殊。同真心之一体。体非有二。故言无异。相惟实相。故言无相。次合释真如者。心外无法。法惟是心。真实如是。故名真如。引论证成。在文易见。

　【（子）三释佛性二。初略释。二广辨。（丑）今初】

问曰。云何复名此心。以佛为性。答曰。佛名为觉。性名为心。以此净心之体。非是不觉。故说为觉心也。

　【（丑）二广辨三。初约不觉辨。二约觉辨。三释余疑。（寅）初中二。初直明心非不觉。二双显二佛性义。（卯）今初】

问曰。云何知此真心。非是不觉。答曰。不觉即是无明住地。若此净心是无明者。众生成佛。无明灭时。应无真心。何以故。以心是无明故。既是无明自灭。净心自在。故知净心非是不觉。又复不觉灭故。方证净心。将知心非不觉也。

无明自灭。净心自在。乃约在缠真如。以明非是不觉。不觉灭故。方证净心。乃约出缠真如。以明非是不觉。此心虽有。在缠出缠之异。而元非不觉则同也。

　【（卯）二双显二佛性义】

问曰。何不以自体是觉。名之为觉。而以非不觉故。说为觉耶。答曰。心体平等。非觉非不觉。但为明如如佛故。拟对说为觉也。是故经言。一切无涅槃。无有涅槃佛。无有佛涅槃。远离觉所觉。若有若无有。是二悉俱离。此即偏就心体平等说也。若就心体法界用义以明觉者。此心体具三种大智。所谓无师智。自然智。无碍智。是觉心体。本具此三智性。故以此心为觉性也。是故须知同异之义。云何同。谓心体平等即是智觉。智觉即是心体平等。故言同也。复云何异。谓本觉之义是用。在凡名佛性。亦名三种智性。出障名智慧佛也。心体平等之义是体。故凡圣无二。唯名如如佛也。是故言异。应如是知。

问意单取觉义。答则双非二边。然心体实非觉与不觉。亦得说为觉者。以具如如佛及智慧佛二义故也。约如如佛。则非觉非不觉。然既称佛。亦可强名为觉矣。约智慧佛。既具三智之用。便可直称为觉也。无师智。即一切智。了达十界一相。不繇他悟故。自然智。即道种智。了达三千性相。无量差别。不繇作意故。无碍智。即一切种智。了达一相无相。无相无不相。一一相中。具见一切诸法。真实之相。究尽边底。无障蔽故。又无师智者。谓一切智等。三智一心中得。不从他授故。自然智者。谓一心法尔具足三智故。无碍智者。谓一切智。三谛俱空。道种智。三谛皆假。一切种智。三谛并中。无隔碍故。夫如如佛与智慧佛。全体即用。全用即体。安得非同。但智慧佛。凡夫但有其性。未彰其用。而如如佛。在凡不减。在圣不增。安得非异。又复应知智慧佛性。凡夫用虽不彰。而性元无减。如如佛性。凡夫体虽无减。而迷不自觉。则异仍非异。直是非同非异。说有同异之义耳。

　【（寅）二约觉辨四。初辨智慧佛性。二辨报应佛性。三辨出障佛性。四辨平等佛性。智慧佛。即自受用报身。报佛即他受用报身。应佛即胜劣二应。及随类应身。出障。即果头法身。平等。即在缠法身。如此单复三身诸佛。咸以净心为性。故皆得名为觉也。（卯）初中三。初双许二义。二约修广释。三举喻结成。（辰）今初】

问曰。智慧佛者。为能觉净心。故名为佛。为净心自觉。故名为佛。答曰。具有二义。一者觉于净心。二者净心自觉。虽言二义。体无别也。

　【（辰）二约修广释二。初约迷真起妄成不觉义。次约返妄归真具二觉义。（巳）初中四。初明二熏。二出名相。三明互依。四结流转。（午）今初】

此义云何。谓一切诸佛本在凡时。心依熏变。不觉自动。显现虚状。虚状者。即是凡夫五阴。及以六尘。亦名似识似色似尘也。似识者。即六七识也。由此似识念念起时。即不了知似识等法。但是心作。虚相无实。以不了故。妄执虚相。以为实事。妄执之时。即还熏净心也。

初言心依熏变等者。谓一真如心。虽复体常不变。然法尔有随缘之能。繇其从未悟故。不免依熏而变。繇其但有性德。未有修德。不觉念起。妄为明觉。此明觉者。即是无明。无明一动。三细六粗遂具。名为显现虚状。所谓五阴六尘是也。受想行识。名似识。色阴。名似色。六尘。名似尘。皆言似者。一心所现虚妄影状。无实体故。尘即是色。不言可知。识即前六识。及第七识。此七皆无别体。依心而起。如水起波故也。此明根本无明熏变力也。次言由此似识念念等者。妄执只是见思。亦名枝末无明。繇此无明增上熏力。令本净心锢蔽五浊。变作住地无明。此明枝末无明熏变力也。

　【（午）二出名相】

然似识不了之义。即是果时无明。亦名迷境无明。是故经言。于缘中痴。故似识妄执之义。即是妄想。所执之境。即成妄境界也。以果时无明熏心故。令心不觉。即是子时无明。亦名住地无明也。妄想熏心故。令心变动。即是业识。妄境熏心故。令心成似尘种子。似识熏心故。令心成似识种子。此似尘似识二种种子。总名为虚状种子也。

先明似识不了之义。名为果时迷境无明。即界内十二因缘中无明支也。亦名为痴。以不了境虚故于三漏中。即无明漏。其余见惑及三界思惑。名为欲漏有漏。次明似识妄执之义。即是妄想。所谓三界见思惑也。次明所执之境。成妄境界。心若不执。境界本虚也。次明迷境无明。还熏净心。令彼净心成不觉义。此以枝末无明转熏根本无明成现行也。次明见思妄想还熏净心。令彼净心举体变动。名为业识。此以六七识现行。转熏阿黎耶识成现行也。又以妄境熏心。即成似尘种子。谓阿黎耶中。具有十一色法之种子故。以似识熏心。即成似识种子。谓阿黎耶中。具有前七识及诸心所之种子故。虽有二种种子。同一虚状。别无实体。不过全揽一心以为实体耳。

　【（午）三明互依】

然此果时无明等。虽云各别熏起一法。要俱时和合。故能熏也。何以故。以不相离。相藉有故。若无似识。即无果时无明。若无无明。即无妄想。若无妄想即不成妄境。是故四种俱时和合。方能现于虚状之果。何以故。以不相离故。又复虚状种子。依彼子时无明住故。又复虚状种子。不能独现果故。若无子时无明。即无业识。若无业识。即虚状种子不能显现成果。亦即自体不立。是故和合方现虚状果也。是故虚状果中。还其似识似尘虚妄无明妄执。

此明枝末根本二种无明。及前七第八若现若种。皆必互依而互熏也。前云。果时无明熏心以为子时无明。妄想熏心以为业识。似乎各别熏起。实必俱时和合。方成熏义。以似识等四。相藉而有。不相离故。当知现行熏起。非各别矣。又色心虚状种子。必依根本无明而住。必依业识而成现行之果。既成果已。还具六七之似识可以熏心。再成似识种子。还具十一色法之似尘。可以熏心。再成似尘种子。还具虚妄果时无明。可以转熏子时无明。还具妄执之妄想。可以转熏业识。当知现种。更互相熏。亦必俱时和合。非各别矣。

　【（午）四结流转】

由此义故。略而说之。亦不觉故动。显现虚状也。如是果子相生。无始流转。名为众生。

本来无非不觉。无非妄动。无非虚状。果既生子。子复生果。无始流转。岂于心外有少许实法哉。约迷真起妄成不觉义竟。

音释

豁（呼括切）韬（音叨）辽（怜萧切远也）晦（音诲）鄮（莫候切县名）箧（乞协切箱箧）頔（音狄）弁（音汴）顗（鱼岂切）缯纩（上疾陵切帛也。下苦谤切绵也）

大乘止观法门释要卷第一终




大乘止观法门释要卷第二

明古吴沙门智旭述

　【（巳）次约返妄归真。具二觉义二。初明能觉净心义。二明净心自觉义。（午）初中五。初名字觉。二观行觉。三相似觉。四分真觉。五究竟觉。（未）今初】

后遇善友。为说诸法。皆一心作。似有无实。闻此法已。

　【（未）二观行觉】

随顺修行。渐知诸法。皆从心作。唯虚无实。

　【（未）三相似觉又二。初正明觉于通惑。二兼明渐除别惑。（申）今初】

若此解成时。是果时无明灭也。无明灭故。不执虚状为实。即是妄想及妄境灭也。尔时意识转名无尘智。以知无实尘故。

果时无明灭。即圆初信。妄想妄境灭。通至十信。葢界内妄想妄境。有正有习故也。无尘智。即妙观察智。

　【（申）二兼明渐除别惑又二。初出别惑之相。二明渐除之繇。（酉）今初】

虽然知境虚故。说果时无明灭。犹见虚相之有。有即非有。本性不生。今即不灭。唯是一心。以不知此理故。亦名子时无明。亦名迷理无明。但细于前迷事无明也。以彼粗灭。故说果时无明灭也。又不执虚状为实。故说妄想灭。犹见有虚相。谓有异心。此执亦是妄想。亦名虚相。但细于前。以彼粗灭。故言妄想灭也。又此虚境。以有细无明妄想所执故。似与心异。相相不一。即是妄境。但细于前。以其细故。名为虚境。又彼粗相实执灭。故说妄境灭也。

犹见虚相之有。即界内见惑习气。及界外见惑。故亦名子时无明。亦名迷理无明也。犹见虚相谓有异心。不知心无异相。及执虚境似与心异。不知心外无境。此皆界内思惑习气。及界外思惑。故亦是妄想妄境也。

　【（酉）二明渐除之繇又三。初因末验本。二正明灭繇。三例后结前。（戌）今初】

以此论之。非直果时迷事无明灭息。无明住地亦少分除也。若不分分渐除者。果时无明不得分分渐灭。但相微难彰。是故不说住地分灭也。今且约迷事无明灭后。以说住地渐灭因由。即知一念发修已来。亦能渐灭也。

此明十信位中。界外见思。虽未永断。亦既圆伏。故云无明住地。亦少分除。倘无明不分分除。则见思何繇得灭。譬如树根不摇。则枝叶必不零落。但相微难彰。故不说耳。实则一念发修圆观之始。便已圆伏无明。何况十信位耶。

　【（戌）二正明灭繇】

此义云何。谓以二义因缘故。住地无明业识等。渐已微薄。二义者何。一者知境虚智熏心故。令旧无明住地习气及业识等渐除也。何以故。智是明。法性能治无明故。二者细无明虚执及虚境熏心故。虽更起无明住地等。即复轻弱。不同前迷境等所熏起者。何以故。以能熏微细故。所起不觉。亦即薄也。以此义故。住地无明业识等。渐已损灭也。

知境虚智。即无尘智也。智治无明。令无明薄。是渐灭之缘。细无明熏。所起轻弱。是渐灭之因。余可知。

　【（戌）三例后结前】

如迷事无明灭后。既有此义。应知一念创始发修之时。无明住地即分灭也。以其分分灭故。所起智慧分分增明。故得果时迷事无明灭也。

一念创始发修之时。谓从名字初入观行也。观行位中。亦即能知境虚。即有知境虚智。对治无明。又既知境虚。则不执虚状为实。尔时粗想粗境被制伏故。不复熏心。但有细无明虚执及虚境熏心而已。无明住地。安得不分灭哉。又无明住地若不分灭。何繇果时无明任运先灭而登圆信也。

　【（未）四分真觉】

自迷事无明灭后。业识及住地无明渐薄故。所起虚状果报亦转轻妙。不同前也。以是义故。似识转转明利。似色等法复不令意识生迷。以内识生外色尘等俱细利故。无尘之智倍明。无明妄想极薄。还复熏心。复令住地无明业识习气渐欲向尽。所现无尘之智为倍明了。如是念念转转熏习故。无明住地垂尽。所起无尘之智。即能知彼虚状果报。体性非有。本自不生。今即无灭。唯是一心。体无分别。以唯心外无法故。此智即是金刚无碍智也。

迷事无明灭。正指十信位中。三界见思正习俱尽也。从此业识。及住地无明渐薄。即圆十住乃至十地分分断惑之相。所起虚状果报亦转轻妙。即实报国土。所有变易生死之相。不同前三界中分段故也。渐欲向尽。即第十地相。垂尽。即等觉相。金刚无碍智。即金刚后心妙觉之无间道也。

　【（未）五究竟觉】

此智成已。即复熏心。心为明智熏故。即一念无明习气于此即灭。无明尽故。业识染法种子习气即亦随坏。是故经言。其地坏者。彼亦随坏。即其义也。

其地。指无明习气。彼。指业识染法种子习气。金刚道后异熟空。此之谓也。已上皆明能觉净心之义。

　【（午）次明净心自觉义】

种子习气坏故。虚状永泯。虚状泯故。心体寂照。名为体证真如。何以故。以无分法为能证故。即是寂照。无能证所证之别。名为无分别智。何以故。以此智外无别有真如可分别故。此即是心显成智。智是心用。心是智体。体用一法。自性无二。故名自性体证也。

无分别智。即大圆镜智也。余皆可知。已上约修广释竟。

　【（辰）三举喻结成】

如似水静内照。照润义殊。而常湛一。何以故。照润润照故。心亦如是。寂照义分。而体融无二。何以故。照寂寂照故。照寂顺体。寂照顺用。照自体。名为觉于净心。体自照。即名为净心自觉。故言二义一体。此即以无分别智为觉也。净心从本已来。具此智性。不增不减。故以净心为佛性也。此就智慧佛以明净心为佛性。

如似水静下。先举喻。心亦如是下。次法合。净心从本下。结成净心名为佛性。从问曰。智慧佛者。至此是第二约觉辨中。初辨智慧佛性竟。

　【（卯）二辨报应佛性】

又此净心自体。具足福德之性。及巧用之性。复为净业所熏。出生报应二佛。故以此心为佛性也。

福德性。出生报佛。通于自他受用。巧用性。出生应佛。具足胜劣形仪。皆繇净业所熏。此报应佛性。不外于净心也。

　【（卯）三辨出障佛性】

又复不觉灭故。以心为觉。动义息故。说心不动。虚相泯故。言心无相。然此心体。非觉非不觉。非动非不动。非相非无相。虽然。以不觉灭故。说心为觉。亦无所妨也。此就对治出障心体以论于觉。不据智用为觉。

虽复非觉非不觉等。而以不觉灭故。不妨说觉。此果头法身佛性。不外于净心也。

　【（卯）四辨平等佛性】

又复净心本无不觉。说心为本觉。本无动变。说心为本寂。本无虚相。说心本平等。然其心体。非觉非不觉。非动非不动。非相非无相。虽然。以本无不觉故。说为本觉。亦无所失也。此就凡圣不二以明心体为如如佛。不论心体本具性觉之用也。

虽复非觉非不觉等。而以本无不觉故。亦不妨说为本觉。此在缠法身佛性。凡圣不二。亦惟一净心也。已上广辨佛性中。二约觉辨竟。

　【（寅）三释余疑四。初释执性废修疑。二释本有不觉疑。三释自然因缘疑。四释无明心性疑。（卯）今初】

问曰。若就本无不觉名为佛者。凡夫即是佛。何用修道为。答曰。若就心体平等。即无修与不修。成与不成。亦无觉与不觉。但为明如如佛。故拟对说为觉也。又复若据心体平等。亦无众生诸佛与此心体有异。故经偈云。心佛及众生。是三无差别。然复心性缘起。法界法门。法尔不坏。故常平等。常差别。常平等故。心佛及众生。是三无差别。常差别故。流转五道。说明众生。反流尽源。说名为佛。以有此平等义故。无佛无众生为此缘起差别义故。众生须修道。

此蹑上平等法身义而起疑也。答中。先明拟对说觉。则如如佛。但是修之所显。非是修之所成。次明平等不碍差别。繇有平等差别二义。方成心性缘起法界法门。平等。则六而常即。差别。则即而常六。知平等故。不生退屈。知差别故。不生上慢也。

　【（卯）二释本有不觉疑】

问曰。云何得知心体本无不觉。答曰。若心体本有不觉者。圣人证净心时。应更不觉。凡夫未证。得应为觉。既见证者。无有不觉。未证者。不名为觉。故定知心体本无不觉。问曰。圣人灭不觉故。得自证净心。若无不觉。云何言灭。又若无不觉。即无众生。答曰。前已具释心体平等。无凡无圣。故说本无不觉。不无心性缘起。故有灭有证。有凡有圣。又复缘起之有。有即非有。故言本无不觉。今亦无不觉。然非不有。故言有灭有证。有凡有圣。但证以顺用入体。即无不觉。故得验知心体本无不觉。但凡是违用。一体谓异。是故不得证知平等之体也。

前问云何知此真心非是不觉。将谓真心全体不觉。故以无明灭时应无真心答之。此问云何得知心体本无不觉。将谓真心具有不觉觉与不觉。二体并存。故以圣应不觉凡夫应觉答之。次复蹑起一问。意谓圣已灭不觉故。应无更起不觉之理。然因中若无不觉。何须言灭。又既无不觉。何名众生。答中共有三番释疑。初一番约心体说平等。约缘起说差别。次一番单约缘起中。即具平等差别二义。第三番明平等中差别之繇。繇于违顺二用。而体实平等也。

　【（卯）三释自然因缘疑】

问曰。心显成智者。为无明尽故。自然是智。为更别有因缘。答曰。此心在染之时。本具福智二种之性。不少一法。与佛无异。但为无明染法所覆。故不得显。用后得福智二种净业所熏。故染法都尽。然此净业除染之时。即能显彼二性令成事用。所谓相好依报。一切智等。智体自是真心性照之能。智用由熏成也。

问中具有双计。自然是智。即计自然。别有因缘。即计因缘。答中二番双破。初云本具福智二性。即非因缘。染覆不显。即非自然。次云二种净业所熏。即非自然。显彼二性令成事用。即非因缘也。体是性照之能。用由熏成。可谓全性起修。全修在性。超诸戏论者矣。

　【（卯）四释无明心性疑】

问曰。心显成智。即以心为佛性。心起不觉。亦应以心为无明性。答曰。若就法性之义论之。亦得为无明性也。是故经言。明与无明。其性无二。无二之性。即是实性也。

智如水。无明如冰。水以湿为性。冰亦以湿为性。若知湿性无二。则水与冰。徒有名字。惟湿为实性耳。然就取用义强。但云水湿可耳。何必言冰湿哉。又既知冰性元湿。则决不离冰觅水。亦决不执冰为水矣。已上释佛性竟。

　【（子）四释法身】

问曰。云何名此心以为法身。答曰。法以功能为义。身以依止为义。以此心体有随染之用。故为一切染法之所熏习。即以此心随染故。能摄持熏习之气。复能依熏显现染法。即此心性能持能现二种功能。及所持所现二种染法。皆依此一心而立。与心不一不异。故名此心以为法身。此能持之功能。与所持之气和合。故名为子时阿黎耶识也。依熏现法之能。与所现之相和合。故名为果报阿黎耶识。此二识。体一用异也。然此阿黎耶中。即有二分。一者染分。即是业与果报之相。二者净分。即是心性及能熏净法。名为净分。以其染性即是净性。更无别法故。由此心性为彼业果染事所依。故说言生死依如来藏。即是法身藏也。又此心体虽为无量染法所覆。即复具足过恒河沙数无漏功德法。为无量净业所熏故。此等净性。即能摄持熏习之气。复能依熏显现诸净功德之用。即此恒沙性净功德。及能持能现二种功能。并所持所现二种净用。皆依此一心而立。与心不一不异。故名此心为法身也。

答中先明随染法身。后明随净法身。中乃具明染净二分。性元非二。以结前起后也。染法净法。俱名为法。以俱有功能故。俱名为身。以俱为依止故。以此心性能持能现二种功能。及所持所现染净二法。与心不一不异故。能持即业识种子。能现即业识现行。所持即染法种子。所现即染法现行。种不是现。现不是种。能不是所。所不是能。故言不一。离心无种。离心无现。离心无能。离心无所。故言不异。既法法皆心。故心是法身也。能持持于所持之气。即是种子。故名子时阿黎耶识。气者。气类也。能现现于所现之相。即是现行。故名果报阿黎耶识。相者。相状也。现行亦熏种子。种子亦熏现行。约熏现义。名为种子。约熏种义。名为现行。故曰体一用异。已上但约随染明法身也。然阿黎耶中。不惟具足染分。亦复具足净分。以染净二性更无别法。染性即净性故。但迷时则为业果染事所依。妄成二死。悟时显发无漏性功德法。具足净用耳。净法种现互熏。例前可知。

　【（子）五释如来藏】

问曰。云何复名此心为如来藏。答曰。有三义。一者能藏名藏。二者所藏名藏。三者能生名藏。所言能藏者。复有二种。一者如来果德法身。二者众生性德净心。并能包含染净二性。及染净二事。无所妨碍。故言能藏名藏。藏体平等。名之为如。平等缘起。自之为来。此即是能藏名如来藏也。第二所藏名藏者。即此真心而为无名壳。藏所覆藏故。名为所藏也。藏体无异无相。名之为如。体备染净二用。目之为来。故言所藏名藏也。第三能生名藏者。如女胎藏。能生于子。此心亦尔。体具染净二性之用。故依染净二种熏力。能生世间出世间法也。是故经云。如来藏者。是善不善因。又复经言。心性是一。云何能生种种果报。又复经言。诸佛正徧知海。从心想而生也。故染净平等。名之为如。能生染净。目之为来。故言能生名如来藏也。

能藏、所藏、能生。并是藏义。能藏。双约在缠出缠言之。所藏。单约在缠言之。能生。直约现前一念言之。文并易知。

　【（子）六释法界】

问曰。云何复名净心以为法界。答曰。法者。法尔故。界者。性别故。以此心体。法尔具足一切诸法。故言法界。

　【（子）七释法性】

问曰。云何名此净心以为法性。答曰。法者。一切法。性者。体别义。以此净心有差别之性。故能与诸法作体也。又性者。体实不改义。以一切法。皆以此心为体。诸法之相。自有生灭。故名虚妄。此心真实不改不灭。故名法性也。

初一释。约不变随缘差别。次一释。约随缘不变真实性也。

　【（癸）三结成】

其余实际实相等。无量名字。不可具释。上来释名义竟。

实者。真实。际者。边际。心外无法。法唯是心。无边际故。名为实际。无妄想故。名为实相。等者。当余法住法位。及中实理心。一实境界等诸名字也。

　【（壬）三辨体状二。初标科略指。二依科广释。（癸）今初】

次出体状。所言体状者。就中复有三种差别。一举离相以明净心。二举不一不异以论法性。三举二种如来藏以辨真如。虽复三种差别。总唯辨此净心体状也。

复有三别等。是标科。总唯辨此句。是略指也。或问。何意三种差别以辨净心体状。答曰。净心体状。不可名言。诸相即是非相。故明离相。若计有相可离。则非不异。若计相即是心。又非不一。今言不一不异。即是离于一异相也。然虽离一异相。不得再计非一非异之相。须知净心不一不异。而一亦净心。异亦净心。约一。即是如实空义。约异。即是如实不空义也。以此三义求之。而净心体状。庶可会矣。

　【（癸）二依科广释三。初举离相以明净心。二举不一不异以论法性。三举二种如来藏以辨真如。（子）初中二。初正明净心离相。二巧示顺入方便。（丑）今初】

第一明离相者。此心即是第一义谛真如心也。自性圆融。体备大用。但是自觉圣智所知。非情量之能测也。故云言语道断。心行处灭。不可以名名。不可以相相。何以故。心体离名相故。体既离名。即不可设名以谈其体。心既绝相。即不可约相以辨其心。是以今欲论其体状。实亦难哉。唯可说其所离之相。反相灭相而自契焉。所谓此心从本已来。离一切相。平等寂灭。非有相。非无相。非非有相。非非无相。非亦有相。非亦无相。非去来今。非上中下。非彼非此。非静非乱。非染非净。非常非断。非明非暗。非一非异等。一切四句法。总说。乃至非一切可说可念等法。亦非不可说不可念法。何以故。以不可说不可念。对可说可念生。非自体法故。即非净心。是故但知所有可说可念不可说不可念等法。悉非净心。但是净心所现虚相。然此虚相各无自实。有即非有。非有之相。亦无可取。何以故。有本不有故。若有本不有。何有非有相耶。是故当知。净心之体。不可以缘虑所知。不可以言说所及。何以故。以净心之外。无一法故。若心外无法。更有谁能缘能说此心耶。是以应知所有能缘能说者。但是虚妄不实故有。考实无也。能缘既不实故。所缘何得是实耶。能缘所缘皆悉不实故。净心既是实法。是故不以缘虑所知也。譬如眼不自见。以此眼外。更有他眼能见此眼。即有自他两眼。心不如是。但是一如。如外无法。又复净心不自分别。何有能分别取此心耶。而诸凡惑分别净心者。即如痴人大张己眼。还觅己眼。复谓种种相貌是己家眼。竟不知自家眼处也。是故应知有能缘所缘者。但是己家净心。为无始妄想所熏故。不能自知己性。即妄生分别。于己心外建立净心之相。还以妄想取之以为净心。考实言之。所取之相。正是识相。实非净心也。

自性圆融。则不可以诸相取。体备大用。又不可以寂灭求。所离之相。谓四句百非。反相。谓即流以寻源。灭相。谓停波以得水也。眼不自见。犹有他眼能见我眼。心不自知。更无他心能知我心。以凡属方隅形相。皆是妄想所取。即更拟一无方隅无形相者。以为净心之相。亦是妄想所取。不过俱属识情分别之相。决非净心故也。余文易知。

　【（丑）二巧示顺入方便】

问曰。净心之体。既不可分别。如诸众生等。云何随顺而能得入。答曰。若知一切妄念分别。体是净心。但以分别不息说为背理。作此知已。当观一切诸法。一切缘念有即非有。故名随顺。久久修习。若离分别。名为得入。即是离相体证真如也。此明第一离相以辨体状竟。

知一切妄念分别。体是净心。譬如知波是水也。但以分别不息。说为背理。譬如波浪不息。说为背水之正性也。作此知已。是从名字起观行。当观一切诸法等。是从观行入相似。久久修习。若离分别等。是繇相似入分真。圆顿止观之要。尽在是矣。

　【（子）二举不一不异以证法性】

次明不一不异以辨体状者。上来虽明净心离一切分别心及境界之相。然此诸相。复不异净心。何以故。此心体虽复平等。而即本具染净二用。复以无始无明妄想熏习力故。心体染用依熏显现。此等虚相无体。唯是净心。故言不异。又复不一。何以故。以净心之体。虽具染净二用。无二性差别之相。一味平等。但依熏力所现虚相。差别不同。然此虚相有生有灭。净心之体常无生灭。常恒不变。故言不一。此明第二不一不异以辨体状竟。

先明不异。则不于相外别觅净心。如全水成波。则全波即水也。次明不一。则不计差别之相以为净心。如波虽生灭。不可谓水有生灭也。

　【（子）三举二种如来藏。以辨真如二。初明空义。二明不空义。虽云二种如来藏。只是一体具二义耳。以其随缘即不变故。十界染净诸法性自非有。名为空如来藏。以其不变能随缘故。具足染净性相。一异难思。名不空如来藏。体实非空非不空。故能双照空与不空。（丑）初中二。初正明空。二问答遣疑。（寅）今初】

次明第三二种如来藏以辨体状者。初明空如来藏。何故名为空耶。以此心性虽复缘起建立生死涅槃违顺等法。而复心体平等妙绝染净之相。非直心体自性平等所起染净等法。亦复性自非有。如以巾望兔。兔体是无。但加以幻力。故似兔现。所现之兔。有即非有。心亦如是。但以染净二业。幻力所熏。故似染似净二法现也。若以心望彼二法。法即非有。是故经言。流转即生死。不转是涅槃。生死及涅槃。二俱不可得。又复经言。五阴如幻。乃至大般涅槃如幻。若有法过涅槃者。我亦说彼如幻。又复经言。一切无涅槃。无有涅槃佛。无有佛涅槃。远离觉所觉。若有若无有。是二悉俱离。此等经文。皆据心体平等。以泯染净二用。心性既寂。是故心体空净。以是因缘。名此心体为空如来藏。非谓空无心体也。

以平等心。会差别法。但有平等之体。元无差别之实。名之为空。犹大佛顶经所谓一非一切非。十界俱非。非但空也。

　【（寅）二问答遣疑五。初遣众生现有疑。二遣何因迷妄疑。三遣无明有体疑。四遣能熏为体疑。五遣因果一异疑。（卯）今初】

问曰。诸佛体证净心。可以心体平等。故佛亦用而常寂。说为非有。众生既未证理。现有六道之殊。云何故耶。答曰。真智真照。尚用即常寂。说之为空。况迷闇妄见。何得不有。有（疑衍一有字）即非有。

　【（卯）二遣何因迷妄疑】

问曰。既言非有。何得有此迷妄。答曰。既得非有而妄见有。何为不得无迷而横起迷。空华之喻。于此宜陈。

无迷而横起迷。所谓迷本无因者也。既无华而妄见有华。亦可例知。无劳而妄瞪成劳矣。

　【（卯）三遣无明有体疑】

问曰。诸余染法。可言非有。无明即是染因。云何无耶。答曰。子果二种无明。本无自体。唯以净心为体。但因熏习因缘。故有迷用。以心往摄。用即非有。唯是一心。如似粟麦。本无自体。唯以微尘为体。但以种子因缘。故有粟麦之用。以尘往收。用即非有。唯是微尘。无明亦尔。有即非有。

　【（卯）四遣能熏为体疑】

问曰。既言熏习因缘故有迷用。应以能熏之法。即作无明之体。何为而以净心为体。答曰。能熏虽能熏他令起。而即念念自灭。何得即作所起体耶。如似麦子但能生果。体自烂坏。归于微尘。岂得春时麦子。即自秋时来果也。若得尔者。劫初麦子。今仍应在。过去无明。亦复如是。但能熏起后念无明。不得自体不灭。即作后念无明也。若得尔者。无明即是常法。非念念灭。既非常故。即如灯焰。前后相因而起。体唯净心也。是故以心收彼。有即非有。彼有非有。故名此净心为空如来藏也。

能熏指过去子果二种无明。无明指现在子果二种无明也。余文可知。

　【（卯）五遣因果一异疑】

问曰。果时无明。与妄想为一为异。子时无明。与业识为一为异。答曰。不一不异。何以故。以净心不觉故动。无不觉即不动。又复若无无明。即无业识。又复动与不觉和合俱起。不可分别。故子时无明。与业识不异也。又不觉自是迷闇之义。过去果时无明所熏起故。即以彼果时无明为因也。动者自是变异之义。由妄想所熏起故。即以彼妄想为因也。是故子时无明。与业识不一。此是子时无明。与业识不一不异也。果时无明与妄想不一不异者。无明自是不了知义。从子时无明生。故即以彼子时无明为因。妄想自是浪生分别之义。从业识起。故即以彼业识为因。是故无明妄想不一。复以意识不了境虚。故即妄生分别。若了知虚。即不生妄执分别。又复若无无明。即无妄想。若无妄想。亦无无明。又复二法和合俱起。不可分别。是故不异。此是果时无明与妄想不一不异也。以是义故。二种无明是体。业识妄想是用。二种无明自互为因果。业识与妄想亦互为因果。若子果无明互为因者。即是因缘也。妄想与业识互为因者。亦是因缘也。若子时无明起业识者。即是增上缘也。果时无明起妄想者。亦是增上缘也。上来明空如来藏竟。

答中先明不一不异义。次明体用因果及因缘增上缘义。以此诸义。惟依一心虚妄建立。有即非有。故得结成空如来藏也。子时无明与业识。先明不异。次明不一。果时无明与妄想。先明不一。次明不异。繇根本无明。得有业识之用。繇枝末无明。得有妄想之用。故以二种无明为体也。繇子时无明。得生果时无明。复繇果时无明。熏成子时无明。故二种自互为因果。名亲因缘。繇业识得起妄想。复繇妄想熏成业识。故二种亦互为因果。亦名亲因缘。若子时无明起业识。果时无明起妄想。但是异法相成。只名增上缘也。

　【（丑）二明不空义。犹大佛顶经所谓一即一切。即十界俱即。非偏假也。文为二。初总立诸科。二随科各释。（寅）今初】

次明不空如来藏者。就中有二种差别。一明具染净二法以明不空。二明藏体一异以释实有。第一明染净二法中。初明净法。次明染法。初明净法中。复有二种分别。一明具足无漏性功德法。二明具足出障净法。

　【（寅）二随科各释即为二。初明具染净法。二明藏体一异。（卯）初中二。初明净法。二明染法。（辰）初又二。初明具足无漏性功德。二明具足出障净法。（巳）今初】

第一具无漏性功德者。即此净心。虽平等一味。体无差别。而复具有过恒沙数无漏性功德法。所谓自性有大智慧光明义故。真实识知义故。常乐我净义故。如是等无量无边性净之法。唯是一心具有。如起信论广明也。净心具有此性净法。故名不空。

起信论云。不觉起念见诸境界。故说无明心性不起。即是大智慧光明义。若心有动。非真识知。非常非乐。非我非净。心性无动。即真实识知等义。此性净法。不约德用言也。

　【（巳）二明具足出障净法二。初明果性惟心所具。二明能熏亦惟心所具。（午）今初】

第二具出障净德者。即此净心。体具性净功德。故能摄持净业熏习之力。由熏力故。德用显现。此义云何。以因地加行般若智业。熏于三种智性。令起用显现。即是如来果德三种大智慧也。复以因地五波罗蜜等一切种行。熏于相好之性。令起用显现。即是如来相好报也。然此果德之法。虽有相别。而体是一心。心体具此德故。名为不空。不就其心体义明不空也。何以故。以心体平等非空不空故。

　【（午）二明能熏亦惟心所具】

问曰。能熏净业。为从心起。为心外别有净法。以为能熏耶。答曰。能熏之法。悉是一心所作。此义云何。谓所闻教法。悉是诸佛菩萨心作。诸佛心菩萨心众生心是一。故教法即不在心外也。复以此教熏心解性。性依教熏以起解用。故解复是心作也。以解熏心行性。性依解熏以起行用。故行复是心作也。以行熏心果性。性依行熏起于果德。故果复是一心作也。以此言之。一心为教。乃至一心为果。更无异法也。以是义故。心体在凡之时。本具解行果德之性。但未为诸佛真如用法所熏。故解等未显用也。若本无解等之性者。设复熏之。德用终不显现也。如世真金。本有器朴之性。乃至具有成器精妙之性。但未得椎鍜而加。故器朴等用不现。后加以钳椎。朴器成器次第现也。若金本无朴器成器之性者。设使加以功力。朴用成用终难显现。如似压沙求油。钻冰觅火。鍜冰为器。铸木为瓶。永不可成者。以本无性故也。是故论言。若众生无佛性者。设使修道。亦不成佛。以是义故。净心之体。本具因行果德性也。依此性故。起因果之德。是故此德。唯以一心为体。一心具此净德。故以此心为不空如来藏也。

能熏所熏。若果若因。无不以一心为体。心具此德。故名不空。

　【（辰）二明染法二。初立科。二各释。（巳）今初】

次明具足染法者。就中复有二种差别。一明具足染性。二明具足染事。

　【（巳）二各释二。初明具染性。二明具染事。（午）初又二。初正明。二释疑。（未）今初】

初明具足染性者。此心虽复平等离相。而复具足一切染法之性。能生生死。能作生死。是故经云。心性是一。云何能生种种果报。即是能生生死。又复经言。即是法身流转五道。说名众生。即是能作生死也。

从此有彼。名之为生。举体成彼。名之为作。如水生波。举体作波也。

　【（未）二释疑七。初释性不可转疑。二释两性相违疑。三释两业起灭疑。四释性不相除疑。五释互论相违疑。六释本末同灭疑。七释相违不熏疑。（申）今初】

问曰。若心体本具染性者。即不可转凡成圣。答曰。心体若惟具染性者。不可得转凡成圣。既并具染净二性。何为不得转凡成圣耶。

　【（申）二释两性相违疑】

问曰。凡圣之用。既不得并起。染净之性。何得双有耶。答曰。一一众生心体。一一诸佛心体。本具二性。而无差别之相。一味平等。古今不坏。但以染业薰染性故。即生死之相显矣。净业熏净性故。即涅槃之用现矣。然此一一众生心体。依熏作生死时。而不妨体有净性之能。一一诸佛心体。依熏作涅槃时。而不妨体有染性之用。以是义故。一一众生。一一诸佛。悉具染净二性。法界法尔。未曾不有。但依熏力起用。先后不俱。是以染熏息故。称曰转凡。净业起故。说为成圣。然其心体二性。实无成坏。是故就性说故。染净并具。依熏论故。凡圣不俱。是以经言。清净法中。不见一法增。即是本具性净。非始有也。烦恼法中。不见一法减。即是本具性染。不可灭也。然依对治因缘。清净般若转胜现前。即是净业熏。故成圣也。烦恼妄想尽在于此。即是染业息。故转凡也。

　【（申）三释两业起灭疑】

问曰。染业无始本有。何由可灭。净业本无。何由得起。答曰。得诸佛真如用义熏心故。净业得起。净能除染故。染业即灭。

　【（申）四释性不相除疑】

问曰。染净二业。皆依心性而起。还能熏心。既并依性起。何得相除。答曰。染业虽依心性而起。而常违心。净业亦依心性而起。常顺心也。违有灭离之义。故为净除。顺有相资之能。故能除染。法界法尔。有此相除之用。何足生疑。

　【（申）五释互论相违疑】

问曰。心体净性。能起净业。还能熏心净性。心体染性。能起染业。还能熏心染性故。乃可染业与净性不相生相熏。说为相违。染业与染性相生相熏。应云相顺。若相顺者。即不可灭。若染业虽与染性相顺。由与净性相违故得灭者。亦应净业虽与净性相顺。由与染性相违故亦可得除。若二俱有违义故。双有灭离之义。而得存净除染。亦应二俱有顺义故。并有相资之能。复得存染废净。答曰。我立不如是。何为作此难。我言净业顺心故。心体净性即为顺本。染业违心故。心体染性即是违本。若偏论心体。即违顺平等。但顺本起净。即顺净心不二之体。故有相资之能。违本起染。便违真如平等之理。故有灭离之义也。

　【（申）六释本末同灭疑】

问曰。违本起违末。便违不二之体。即应并有灭离之义也。何故上言法界法尔具足二性。不可破坏耶。答曰。违本虽起违末。但是理用。故与顺一味。即不可除。违末虽依违本。但是事用。故即有别义。是故可灭。以此义故。二性不坏之义成也。问曰。我仍不解染用违心之义。愿为说之。答曰。无明染法。实从心体染性而起。但以体闇故。不知自己及诸境界从心而起。亦不知净心具足染净二性。而无异相。一味平等。以不知如此道理故。名之为违。智慧净法。实从心体而起。以明利故。能知己及诸法皆从心作。复知心体具足染净二性。而无异相。一味平等。以如此称理而知故。名之为顺。如似穷子。实从父生。父实追念。但以痴故。不知己从父生。复不知父意。虽在父舍。不认其父。名之为违。复为父诱说。经历多年。乃知己从父生。复知父意。乃认家业。受父教勅。名之为顺。众生亦尔。以无明故。不知己身及以诸法悉从心生。复遇诸佛方便教化故。随顺净心。能证真如也。

违本。即染性。违末。即染事也。染性是理用。即与净性体融一味。故不可除。染事是事用。招感生死。故须灭除。穷子喻无明染性。父喻本觉真心。诸佛先证我之真心。即是同体之父。方便教化令顺净心。则无明转为智慧。即染性而成净性。但除染事。不除染性明矣。

　【（申）七释相违不熏疑】

问曰。既说无明染法与心相违。云何得熏心耶。答曰。无明染法。无别有体。故不离净心。以不离净心故。虽复相违。而得相熏。如木出火炎。炎违木体而上腾。以无别体。不离木故。还烧于木。后复不得闻斯譬喻。便起灯炉之执也。此明心体具足染性。名为不空也。

木喻净心。炎喻无明染法。烧木喻还熏净心。借喻本欲明理。执喻便成戏论。故诫令不得起执。谓灯炉出火。何故不烧灯炉。

　【（午）二明具染事】

次明心体具足染事者。即彼染性。为染业熏故。成无明住地。及一切染法种子。依此种子。现种种果报。此无明及与业果。即是染事也。然此无明住地及以种子果报等。虽有相别显现。说之为事。而悉一心为体。悉不在心外。以是义故。复以此心为不空也。譬如明镜所现色像。无别有体。唯是一镜。而复不妨万像区分不同。不同之状。皆在镜中显现。故名不空镜也。是以起信论言。因熏习镜。谓如实不空。一切世间境界。悉于中现。不出不入。不失不坏。常住一心。以一切法。即真实性故。以此验之。具足世间染法。亦是不空如来藏也。上来明具足染净二法以明不空义竟。

音释

瞪（徐庚切直视也）麦（莫获切）烂（澜去声）椎（直追切铁椎也）鍜（丁贯切）钳（其淹切）钻（借官切穿也）铸（音注销金成器也）

大乘止观法门释要卷第二终




大乘止观法门释要卷第三

明古吴沙门智旭述

　【（卯）二明藏体一异为三。初立科。二详释。三总结。（辰）今初】

次明藏体一异以释实有义。就中复有六种差别。一明圆融无碍法界法门。二明因果法身名别之义。三明真体在障出障之理。四明事用相摄之相。五明治惑受报不同之义。六明共不共相识。

圆融无碍。谓一不碍异。异不碍一。非一非异。而异而一。乃如来藏真实法性也。约一而异。故因果二种法身名别。约异而一。故真体在障出障理同。然事理互相融摄。尚为易解。以事摄事。尤为难知。故须以巧便示之。既知法界无碍。须明治惑受报不同之致。乃不执性废修。既知凡圣同而复异。须知共相不共相识。夫然后纤疑毕尽。而常同常异。法界法门。罄无余蕴矣。

　【（辰）二详释即为六。初明圆融无碍法界法门（至）六明共不共相识。（巳）初中三。初直明法界体一。二具明染净性事。三正明无碍圆融。（午）今初】

第一明圆融无碍法界法门者。问曰。不空如来藏者。为一一众生各有一如来藏。为一切众生一切诸佛。唯共一如来藏耶。答曰。一切众生一切诸佛。唯共一如来藏也。

空与不空。其体无二。今欲辨法界非一非异。即异即一。圆融无碍之理。故约不空藏为问也。佛及众生。尚只一如来藏。岂令空与不空。反有二耶。惟一藏体。一切生佛各得其全。是故佛圆融。生亦圆融。佛无碍。生亦无碍。净性与染性圆融无碍。净事与染事亦圆融无碍。净性与净事。染性与染事。圆融无碍。净性与染事。染性与净事。亦圆融无碍。以要言之。一一佛。一一生。一一净性。一一净事。一一染性。一一染事。无非如来藏之全体大用。非分如来藏以为染净性事。亦不因一一染净性事。遂成多多如来藏也。帝网之珠。仅可为片喻而已。

　【（午）二具明染净性事二。初标章。二释示。（未）今初】

问曰。所言藏体具包染净者。为俱时具。为始终具耶。答曰。所言如来藏具染净者。有其二种。一者性染性净。二者事染事净。如上已明也。若据性染性净。即无始以来俱时具有。若据事染事净。即有二种差别。一者一一时中俱有染净二事。二者始终方具染净二事。

　【（未）二释示二。初释性染性净俱时具有。二释事染事净有二差别。（申）今初】

此义云何。谓如来藏体。具足一切众生之性。各各差别不同。即是无差别之差别也。然此一一众生性中。从本已来。复具无量无边之性。所谓六道四生。苦乐好丑。寿命形量。愚痴智慧等。一切世间染法。及三乘因果等。一切出世净法。如是等无量差别法性。一一众生性中。悉具不少也。以是义故。如来之藏。从本已来。俱时具有染净二性。以其染性故。能现一切众生等染事。故以此藏为在障本住法身。亦名佛性。复具净性故。能现一切诸佛等净德。故以此藏为出障法身。亦名性净法身。亦名性净涅槃也。

如来藏具足一切众生之性。而一一众生皆以如来藏之全体为性。非是藏性之少分故。故仍具足一切十界染净法性也。具染仍名本住法身。亦名佛性者。欲令众生标心于极果故。若就法性之义论之。亦得名无明生死性等。

　【（申）二释事染事净有二差别又二。初明一时俱具。二明始终方具。（酉）今初】

然诸一一众生。无始已来。虽复各各具足染净二性。但以造业不同故。熏种子性。成种子用。亦即有别。种子用别故。一时之中受报不同。所谓有成佛者。有成二乘果者。有入三涂者。有生天人中者。复于一一趣中。无量差别不同。以此论之。如来藏心之内。俱时得具染净二事。如一时中。一切时中。亦复如是也。

此总约一切众生元无二性。故一时具足染净二事也。

　【（酉）二明始终方具】

然此一一凡圣。虽于一时之中。受报各别。但因缘之法无定。故一一凡圣无始以来。具经诸趣。无数回返。后遇善友。教修出离。学三乘行。及得道果。以此论之。一一众生。始终乃具染净二事。何以故。以一众生受地狱身时。无余趣报。受天报时。亦无余趣报。受一一趣中一一身时。亦无余身报。又受世间报时。不得有出世果。受出世果时。无世间报。以是义故。一众生不得俱时具染净二事。始终方具二事也。一切众生亦如是。是故如来之藏。有始终方具染净二事之义也。

此别约一一众生迷本藏性。幻起染净二事。繇情执故。不得言一时俱具也。

　【（午）三正明无碍圆融三。初法说。二喻说。三引证。（未）初中五。初明无差而差之理。二明全理成事。三明全事摄理。四明全事摄事。五结成差即无差。（申）今初】

问曰。如来之藏。具如是等无量法性之时。为有差别。为无差别。答曰。藏体平等。实无差别。即是空如来藏。然此藏体。复有不可思议用故。具足一切法性。有其差别。即是不空如来藏。此葢无差别之差别也。此义云何。谓非如泥团具众微尘也。何以故。泥团是假。微尘是实。故一一微尘。各有别质。但以和合成一团泥。此泥团即具多尘之别。如来之藏。即不如是。何以故。以如来藏是真实法。圆融无二故。

答中先明正义。次以喻反显。约平等名空。约差别名不空。体实非空不空。双照空与不空者也。但会用归体。则差即无差。而体亦不名无差。以用非体外故。全体起用。则无差而差。而用亦不名差。以体非用外故。此义云何下。恐人以泥团喻藏性。以众尘喻诸法。设尔。则诸法反为实有。藏性。反是假成。岂其然哉。言泥团是假。微尘是实者。乃随情说假实耳。若随智说。则泥团众尘。并皆无性。一切惟心。既一切惟心。则微尘之藏性不少。泥团之藏性不多。一一皆是圆融无碍之真实法性矣。

　【（申）二明全理成事】

是故如来之藏。全体是一众生一毛孔性。全体是一众生一切毛孔性。如毛孔性。其余一切所有世间一一法性。亦复如是。如一众生世间法性。一切众生所有世间一一法性。一切诸佛所有出世间一一法性。亦复如是。是如来藏全体也。

此明如来藏不变随缘。作一切世出世法时。乃至一毛孔性。皆是举全体而成之。非是少分藏性。以藏性真实圆融。不可割裂。非有分剂故也。

　【（申）三明全事摄理】

是故举一众生一毛孔性。即摄一切众生所有世间法性。及摄一切诸佛所有出世间法性。如举一毛孔性。即摄一切法性。举其余一切世间一一法性。亦复如是。即摄一切法性。如举世间一一法性。即摄一切法性。举一切出世间所有一一法性。亦复如是。即摄一切法性。

此明一切法。随缘不变。全事即理。无有一毛孔许。而非藏性全体。既是藏性全体。即是一切世出世法性之全体。以无事外之理故也。

　【（申）四明全事摄事】

又复如举一毛孔事。即摄一切世出世事。如举一毛孔事。即摄一切事。举其余世间出世间中一切所有。随一一事。亦复如是。即摄一切世出世事。何以故。谓以一切世间出世间事。即以彼世间出世间性为体故。是故世间出世间性体融相摄故。世间出世间事。亦即圆融相摄无碍也。

此明随一一事。既全揽藏性之理。必尽摄藏性所具世出世间之事。以既无事外之理。尤必无理外之事故也。以一事徧摄法界之事。是名事事无碍法界。

　【（申）五结成差即无差】

是故经言。心佛及众生。是三无差别。

前云藏体具足一切法性。即是无差别之差别。今随举一毛孔事。即具世出世事。则一一毛孔。皆是藏性全体大用。当知差别即无差别矣。是故心则具佛法及众生法。佛则具心法及众生法。众生则具心法及与佛法。俱是能具。俱是所具。俱是能造。俱是所造。不可谓心但是能具能造。佛及众生但是所具所造也。

　【（未）二喻说亦五。初喻无差而差之理。二喻全理成事。三喻全事摄理。四喻全事摄事。五结显差即无差。（申）今初】

譬如明镜。体具一切像性。各各差别不同。即是无差别之差别也。若此镜体。本无像性差别之义者。设有众色来对。像终不现。如彼炽火虽复明净。不能现像者。以其本无像性也。既见镜能现像。定知本具像性。以是义故。此一明镜。于一时中。俱能现于一切净秽等像。而复净像不妨于秽。秽像不妨于净。无障无碍。净秽用别。虽然有此像性像相之别。而复圆融不异。唯是一镜。

明镜中像性像相。元无差别。以喻空如来藏体。具像性。能现像相。以喻不空如来藏也。余可知。

　【（申）二喻全理成事】

何以故。谓以此镜全体是一毛孔像性故。全体是一切毛孔像性故。如毛孔像性。其余一一微细像性。一一粗大像性。一净像性。一秽像性等。亦复如是。是镜全体也。

若非镜之全体。不能现于一毛。故随现一毛。皆即镜之全体功能。非少分镜体也。

　【（申）三喻全事摄理】

是故若举一毛孔像性。即摄其余一切像性。如举一毛孔像性。即摄一切像性。举其余像性。亦复如是。即摄一切像性也。

既一一毛孔。皆举镜之全体所现。则以镜之全体为性。既以镜之全体为性。则以能现一切群像之性为性矣。

　【（申）四喻全事摄事】

又若举一毛孔像相。即摄一切像相。如举一毛孔像相。即摄一切像相。举其余一一像相。亦复如是。即摄一切像相。何以故。以一切像相。即以彼像性为体故。是故一切像性。体融相摄。故一切像相。亦即相融相摄也。

像相别无自体。即以镜性而成其相。镜性本具一切像相。则此全揽镜性所成之一毛像相。安得不全摄一切像相哉。

　【（申）五结显差即无差】

以是譬故。一切诸佛。一切众生。同一净心如来之藏。不相妨碍。即应可信。

如一一像。各揽全镜之性。各摄群像之相。则一切诸佛。一切众生。各揽全体如来藏性。各具法界差别之事。复何疑哉。

　【（未）三引证又三。初引杂华。二引起信。三引契经。（申）今初】

是故经言。譬如明净镜。随对面像现。各各不相知。业性亦如是。此义云何。谓明净镜者。即喻净心体也。随对者。即喻净心体具一切法性。故能受一切熏习。随其熏别。现报不同也。面者。即喻染净二业也。像现者。即喻心体染净二性。依熏力故。现染净二报也。各各不相知者。即喻净心与业果报。各不相知也。业者。染净二业合上面也。性者。即是真心染净二性。合上明镜具一切像性也。亦如是者。总结成此义也。又复长行问云。心性是一者。此据法性体融。说为一也。云何能生种种果报者。谓不解无差别之差别。故言云何能生种种果报也。

此偈出华严经。先引偈。次释。复引长行证成。文并可知。

　【（申）二引起信】

此修多罗中喻意。偏明心性能生世间果报。今即通明能生世出世果。亦无所妨也。是故论云。三者用大。能生世间出世间善恶因果故。以此义故。一切凡圣一心为体。决定不疑也。

先牒华严喻意。但说能生世间果报。然实藏性具生世出世果。故再引起信以证成之。

　【（申）三引契经】

又复经言。一切诸佛法身。唯是一法身者。此即证知一切诸佛。同一真心为体。以一切诸佛法身是一故。一切众生及与诸佛。即同一法身也。何以故。修多罗为证故。所证云何。谓即此法身流转五道。说名众生。反流尽源。说名为佛。以是义故。一切众生。一切诸佛。唯共一清净心如来之藏平等法身也。此明第一圆融无碍法界法门竟。

既言一切诸佛。唯一法身。又言法身流转。说名众生。则众生与佛。决非二体明矣。不二而二。生佛宛然。二而不二。互融互摄。故明圆融无碍法界法门。

　【（巳）二名因果法身名别之义二。初正明。二释疑。（午）初中二。出标章。二解释。（未）今初】

次明第二因果法身名别之义。问曰。既言法身唯一。何故上言众生本住法身。及云诸佛法身耶。答曰。此有二义。一者。以事约体。说此二名。二者约事辨性。以性约体。说此二名。

事者。十界染净之事。体者。如来藏也。藏体无别。但以染净之事皆从藏体而起。故约事以名体。即有因法身果法身之别也。性者。十界染净之性。藏体既能成染净事。便可验知。具染净性。故云约事辨性。体实非染非净。但以染净之性。皆即藏体所具。故约性以名体。亦有因法身果法身之别也。约事即事造三千。约性即约理具三千。事理两重三千。同居一念。故知二种法身义别。总一如来藏心。

　【（未）二解释二。初释约事。二释约性。（申）今初】

所以言事约体。说二法身名者。然法身虽一。但所现之相凡圣不同。故以事约体。说言诸佛法身众生法身之异。然其心体平等。实无殊二也。若复以此无二之体。收彼所现之事者。彼事亦即平等。凡圣一味也。譬如一明镜。能现一切色像。若以像约镜。即云人像体镜。马像体镜。即有众镜之名。若废像论镜。其唯一焉。若复以此无二之镜体。收彼人马之异像者。人马之像。亦即同体无二也。净心如镜。凡圣如像。类此可知。以是义故。常同常别。法界法门。以常同故论云。平等真法界。佛不度众生。以常别故经云。而常修净土。教化诸众生。此明约事辨体也。

文中先正明。次立喻。三法合。正明中。先不二而二。次二而不二。喻合可知。

　【（申）二释约性】

所言约事辨性以性约体。说有凡圣法身之异名者。所谓以此真心。能现净德故。即知真心。本具净性也。复以真心能现染事故。即知真心本具染性也。以本具染性故。说名众生法身。以本具净性故。说名诸佛法身。以此义故。有凡圣法身之异名。若废二性之能以论心体者。即非染非净。非圣非凡。非一非异。非静非乱。圆融平等。不可名目。但以无异相故。称之为一。复是诸法之实。故名为心。复为一切法所依止故。名平等法身。依此平等法身有染净性故。得论凡圣法身之异。然实无有别体。为凡圣二种法身也。是故道一切凡圣。同一法身。亦无所妨。何以故。以依平等义故。道一一凡。一一圣。各别法身。亦无所失。何以故。以依性别义故。

文中以此真心能现等。正约事以辨性也。以本具染净性等。乃以性而约体也。若废二性之能等。融拂凡圣二性。明其无二体也。是故道一切凡圣等。明其圆融无碍。不妨说同说别也。

　【（午）二释疑三。初释习性疑。二释有性疑。三释立名疑。（未）今初】

问曰。如来之藏体具染净二性者。为是习以成性。为是不改之性耶。答曰。此是理体。用不改之性。非习成之性也。故云佛性大王。非造作法。焉可习成也。佛性即是净性。既不可造作故。染性与彼同体。是法界法尔。亦不可习成。

性有二义。一者始终不改义。二者熏习成种义。今约理体之用名之为性。非约习成也。佛性名为大王者。以具自在统摄之全能故。

　【（未）二释有性疑】

问曰。若如来藏体具染性。能生生死者。应言佛性之中有众生。不应言众生身中有佛性。答曰。若言如来藏体具染性能生生死者。此明法性能生诸法之义。若言众生身中有佛性者。此明体为相隐之语。如说一切色法。依空而起。悉在空内。复言一切色中。悉有虚空。空喻真性。色喻众生。类此可知。以是义故。如来藏性能生生死。众生身中悉有佛性。义不相妨。

　【（未）三释立名疑】

问曰。真如出障。既名性净涅槃。真如在障。应名性染生死。何得称为佛性耶。答曰。在缠之实。虽体具染性故。能建生死之用。而即体具净性故。毕竟有出障之能。故称佛性。若据真体具足染净二性之义者。莫问在障出障。俱得称为性净涅槃。并合名性染生死。但名涉事染。化仪有滥。是故在障出障。俱匿性染之义也。又复事染生死。唯多热恼。事净涅槃。偏足清凉。是以单彰性净涅槃。为欲起彼事净之泥洹。便隐性染轮回。冀得废斯事染之生死。若孤题性染。惑者便则无羡于真源。故偏导清升。愚子遂乃有欣于实际。是故在障出障。法身俱隐性染之名。有垢无垢。真如并彰性净之号。此明第二因果法身名别之义竟。

若论法性平等。名字性空。不惟在障可名性染生死。纵令出障亦可名性染生死也。但以称为佛性可引物情。名为染性。徒增惑结。喻如荀卿性恶之论。无益斯民。孟轲性善之称。有裨世道多矣。

　【（巳）三明真体在障出障之理二。初正明。二释疑。（午）初中三。初明体性本融。二明约用差别。三明用不违体。（未）今初】

次明第三在障出障之义。问曰。既言真如法身。平等无二。何得论在障出障。有垢无垢之异耶。答曰。若论心体平等。实无障与不障。不论垢与不垢。若就染净二性。亦复体融一味。不相妨碍。

　【（未）二明约用差别】

但就染性依熏起故。有障垢之名。此义云何。谓以染业熏于真心。违性故。性依熏力。起种种染用。以此染用。违隐真如顺用之照性。故即说此违用之暗以为能障。亦名为垢。此之垢用。不离真体故。所以即名真如心为在障法身。亦名为有垢真如。若以净业熏于真心。顺性故。性依熏力。起种种净用。能除染用之垢。以此净用。顺显真心体照之明性。故即说此顺用之照。以为圆觉大智。亦即名大净波罗蜜。然此净用不离真体故。所以即名真心为出障法身。亦名无垢真如。以是义故。若总据一切凡圣以论出障在障之义。即真如法身于一时中。竝具在障出障二用。若别据一一凡圣以论在障出障之义。即真如法身始终方具在障出障二事也。

　【（未）二明用不违体】

然此有垢无垢在障出障之别。但约于染净之用说也。非是真心之体。有此垢与不垢障与不障。

用分染净。而体自平等。是故染亦不名垢障。净亦不名不垢不障也。初正明竟。

　【（午）二释疑】

问曰。违用既论为垢障。违性应说为碍染。答曰。俱是障性垢性。亦得名为性障性垢。此葢平等之差别。圆融之能所。然即唯一真心。勿谓相碍不融也。问曰。既言有平等之差别能所。亦应有自体在障出障耶。答曰。亦得有此义。谓据染性而说。无一净性而非染。即是自体为能障。自体为所障。自体为在障。就净性而论。无一染性而非净。即是自体为能除。自体为所除。自体为出障。是故染以净为体。净以染为体。染是净。净是染。一味平等。无有差别之相。此是法界法门。常同常别之义。不得闻言平等。便谓无有差别。不得闻言差别。便谓乖于平等也。此明第三在障出障之义竟。

初一番问答。许其性障性垢之名。而无相碍不融之义。以惟一真心故。次一番问答。许其自体在障出障之义。而无平等差别互乖之情。以常同常别故。

　【（巳）四明事用相摄之相二。初以理曲明。二以事巧示。（午）初中二。初正明相摄。二兼破余疑。（未）初又二。初相摄。二相即。（申）今初】

次明第四事用相摄之相。问曰。体相染净。既得如此圆融。可解少分。但上言事法染净。亦得无碍相摄。其相云何。答曰。若偏就分别妄执之事。即一向不融。若据心性缘起依持之用。即可得相摄。所谓一切众生。悉于一佛身中起业招报。一切诸佛。复在一众生毛孔中修行成道。此即凡圣多少以相摄。若十方世界内纤尘而不迮。三世时劫。入促念而能容。此即长短大小相收。是故经云。一一尘中。显现十方一切佛土。又云。三世一切劫。解之即一念。即其事也。又复经言。过去是未来。未来是现在。此是三世以相摄。其余净秽好丑。高下彼此。明暗一异。静乱有无等。一切对法。及不对法。悉得相摄者。葢由相无自实。起必依心。心体既融。相亦无碍也。

第一章中。具明性染性净。事染事净。及全理成事。全事摄理。全事摄事。圆融无碍法界法门。但理事互摄。犹可依通。以事摄事。诚难思议。故蹑前而起问也。答中先拂妄情所执。次以缘起依持之用而融摄之。葢既全心起相。全相即心。安得不一相即一切相耶。

　【（申）二相即】

问曰。我今一念。即与三世等耶。所见一尘。即共十方齐乎。答曰。非但一念与三世等。亦可一念即是三世时劫。非但一尘共十方齐。亦可一尘即是十方世界。何以故。以一切法唯一心故。是以别无自别。别是一心。心具众用。一心是别。常同常异。法界法尔。

以别是一心。故常同。以一心是别。故常异。常同。故言相即。常异。故言相摄。同异俱不思议。相摄相即岂复有二体哉。初正明相摄竟。

　【（未）二兼破余疑五。初破凡圣不同疑。二破圣无别相疑。三破世谛差别疑。四破世谛摄事疑。五破滥同神我疑。（申）今初】

问曰。此之相摄。即理实不虚。故圣人即能以自摄他。以大为小。促长演短。合多离一。何故凡夫不得如此。答曰。凡圣理实同尔圆融。但圣人称理施作。所以皆成。凡夫情执乖旨。是故不得。

　【（申）二破圣无别相疑】

问曰。圣人得理。便应不见别相。何得以彼小事以包纳大法。答曰。若据第一义谛真如平等。实无差别。不妨即寂缘起。世谛不坏而有相别。

此明圣人既悟第一义谛。不坏世谛。不同凡夫二谛俱迷。

　【（申）三破世谛差别疑】

问曰。若约真谛本无众相。故不论摄与不摄。若据世谛彼此差别。故不可大小相收。答曰。若二谛一向异体。可如来难。今既以体作用。名为世谛。用全是体。名为真谛。宁不相摄。

　【（申）四破世谛摄事疑】

问曰。体用无二。只可二谛相摄。何得世谛还摄世事。答曰。今云体用无二者。非如揽众尘之别用。成泥团之一体。但以世谛之中。一一事相。即是真谛全体。故云体用无二。以是义故。若真谛摄世谛中一切事相得尽。即世谛中一一事相亦摄世谛中一切事相皆尽。如上已具明此道理竟。不须更致余诘。

　【（申）五破滥同神我疑】

问曰。若言世谛之中一一事相。即是真谛全体者。此则真心徧一切处。与彼外道所计神我徧一切处。义有何异耶。答曰。外道所计。心外有法。大小远近。三世六道。历然是实。但以神我微妙广大。故徧一切处。犹如虚空。此即见有实事之相异神我。神我之相异实事也。设使即事计我。我与事一。但彼执事为实。彼此不融。佛法之内。即不如是。知一切法。悉是心作。但以心性缘起。不无相别。虽复相别。其唯一心为体。以体为用。故言实际无处不至。非谓心外有其实事。心徧在中。名为至也。

外道神我之计。复有二别。一者计异物是我。二者计即物是我。虽有二计。总不达一切惟心。心外无物。故与大乘法门不同。初以理曲明竟。

　【（午）二以事巧示二。初许示。二正示。（未）今初】

此事用相摄之义难知。我今方便。令汝得解。汝用我语不。外人曰。善哉受教。

事事无碍法界。不离众生日用之间。迷者不觉。高推圣境。故今更就事以巧示之也。

　【（未）二正示二。初示大小相摄相即。二示时劫相摄相即。（申）今初】

沙门曰。汝当闭目。忆想身上一小毛孔。即能见不。外人忆想一小毛孔已。报曰。我已了了见也。沙门曰。汝当闭目忆想作一大城。广数十里。即能见不。外人想作城已。报曰。我于心中了了见也。沙门曰。毛孔与城。大小异不。外人曰。异。沙门曰。向者毛孔与城。但是心作不。外人曰。是心作。沙门曰。汝心有小大耶。外人曰。心无形相。焉可见有大小。沙门曰。汝想作毛孔时。为减小许心作。为全用一心作耶。外人曰。心无形段。焉可减小许用之。是故我全用一念想作毛孔也。沙门曰。汝想作大城时。为只用自家一念作。为更别得他人心神共作耶。外人曰。唯用自心作城。更无他人心也。沙门曰。然则一心全体。唯作一小毛孔。复全体能作大城。心既是一。无大小故。毛孔与城。俱全用一心为体。当知毛孔与城。体融平等也。以是义故。举小收大。无大而非小。举大摄小。无小而非大。无小而非大。故大入小而大不减。无大而非小。故小容大而小不增。是以小无异增。故芥子旧质不改。大无异减。故须弥大相如故。此即据缘起之义也。若以心体平等之义望彼。即大小之相本来非有。不生不灭。唯一真心也。

全举心体而成一毛孔。全举心体而成一大城。此不变随缘之用也。大亦唯心。大无大相。小亦唯心。小无小相。大小生时心不生。大小灭时心不灭。心既不生不灭。则唯心之大小全体即心。故亦即不生不灭。此随缘不变之体也。既全体起用。全用即体。宁不全用摄一切用耶。

　【（申）二示时劫相摄相即】

我今又问汝。汝尝梦不。外人曰。我尝有梦。沙门曰。汝曾梦见经历十年五岁时节事不。外人曰。我实曾见历涉多年。或经旬月时节。亦有昼夜。与觉无异。沙门曰。汝若觉已。自知睡经几时。外人曰。我既觉已。借问他人。言我睡始经食顷。沙门曰。奇哉。于一食之顷。而见多年之事。以是义故。据觉论梦。梦里长时。便则不实。据梦论觉时食顷。亦则为虚。若觉梦据情论。即长短各论。各谓为实。一向不融。若觉梦据理论。即长短相摄。长时是短。短时是长。而不妨长短相别。若以一心望彼。则长短俱无。本来平等一心也。正以心体平等。非长非短故。心性所起长短之相。即无长短之实。故得相摄。若此长时自有长体。短时自有短体。非是一心起作者。即不得长短相摄。由虽同一心为体。若长时则全用一心而作。短时即减少许心作者。亦不得长短相摄。正以一心全体复作短时。全体复作长时。故得相摄也。是故圣人依平等义故。即不见三世时节长短之相。依缘起义故。即知短时长时体融相摄。又复圣人善知缘起之法。唯虚无实。悉是心作。是心作故。用心想彼七日以为一劫。但以一切法。本来皆从心作。故一劫之相。随心即成。七日之相。随心即谢。演短既尔。促长亦然。若凡夫之辈。于此缘起法上。妄执为实。是故不知长短相摄。亦不能演短促长也。此明第四事用相摄之相竟。

唯心之长。可以作唯心之短。唯心之短。可以作唯心之长。故得相摄。长亦唯心。长无长相。短亦惟心。短无短相。故得相即也。余例上可解。

音释

滥（音缆）匿（女力切）洹（胡官切音桓）轲（苦何切）内（音纳）迮（侧格切）蹑（音聂韬也）诘（音杰问也）

大乘止观法门释要卷第三终




大乘止观法门释要卷第四

明古吴沙门智旭述

　【（巳）五明治惑受报不同之义三。初正明。二释疑。三破执。（午）初中二。初明治惑不同。二明受报不同。（未）今初】

次明第五治惑受报同异所由。问曰。如来之藏既具一切世法出世法。种子之性及果报性。若众生修对治道。熏彼对治种子性。分分成对治种子事用时。何故彼先所有惑染种子事。即分分灭也。即能治所治种子。皆依性起。即应不可一成一坏。答曰。法界法尔。所治之法。为能治之所灭也。问曰。所治之事。既为能治之事所灭者。所治之性。亦应为能治之性所灭。答曰。不然。如上已说事法有成有败。故此生彼灭。性义无始竝具。又复体融无二。故不可一灭一存也。是故众生未修治道之前。双有能治所治之性。但所治染法之性。依熏起用。能治净法之性。未有熏力。故无用也。若修治道之后。亦竝具能治所治之性。但能治之性。依熏力故。分分起于净用。所治之性。无所熏力。被对治故。染用分分损减。是故经言。但治其病。而不除法。法者。法界法尔。即是能治所治之性。病即是所治之事。

　【（未）二明受报不同】

问曰。能治所治可尔。其未修对治者。即无始已来。具有一切故业种子。此种子中。即应备有六道之业。又复一一众生。各各本具六道果报之性。何不依彼无始六道种子。令一众生。俱时受六道身耶。答曰。不得。何以故。以法界法尔故。但可具有无始六道种子在于心中。随一道种子偏强偏熟者。先受果报。随是一报之中。不妨自杂受苦乐之事。要不得令一众生俱受六道之身。后若作菩萨自在用时。以悲愿力故。用彼故业种子。一时于六道中受无量身。教化众生也。

　【（午）二释疑二。初释凡圣同时受报疑。二释凡圣同时治惑疑。（未）今初】

问曰。据一众生。即以一心为体。心体之中。实具六道果报之性。复有无始六道种子。而不得令一众生。一时之中俱受六道之报者。一切诸佛。一切众生。亦同以一心为体故。虽各各自具六道果报之性。及六道种子。亦应一切凡圣。次第先后受报。不应一时之中有众多凡圣。答曰。不由以一心为体故。要不得受众多身。亦不由以一心为体故。要须一时受众多身。但法界法尔。若总据一切凡圣。虽同一心为体。即不妨一时俱有一切凡圣。若别据一众生。虽亦一心为体。即不得一时俱受六道报也。若如来藏中。唯具先后受报之法。不具一时受报之法者。何名法界法尔具一切法耶。

　【（未）二释凡圣同时治惑疑】

问曰。上言据一众生。即以一心为体。心体虽具染净二性。而净事起时。能除染事者。一切诸佛。一切众生。既同以一心为体。亦应由佛是净事故。能治余众生染事。若尔者。一切众生自然成佛。即不须自修因行。答曰。不由以一心为体故。染境二事相除。不由以一心为体故。染净二法不得相除。亦不由别心为体故。凡圣二事不得相除。但法界法尔。一切凡圣。虽同一心为体而不相灭。若别据一众生。虽亦一心为体。即染净二事相除也。如来之藏。唯有染净相除之法。无染净不相除法者。何名法界法尔具一切法。

　【（午）三破执二。初破正计。二破转计。（未）初中二。初起计。二破斥。（申）今初】

问曰。向者两番都言法界法尔。实自难信。如我意者所解。谓一一凡圣。各自别有净心为体。何以故。以各各一心为体故。不得于一心中俱现多身。所以一一凡圣。不俱受无量身。又复各各依心起用故。不妨俱时有众多凡圣。此义即便。又复一一众生。各以别心为体故。一一心中。不容染净二法。是故能治之法熏心时。自已惑灭。以与他人别心故。不妨他惑不灭。此义亦便。何为辛苦坚成。一切凡圣同一心耶。

　【（申）二破斥二。初约共相法身直破。二引事例破。（酉）今初】

答曰。痴人。若一切凡圣。不同一真心为体者。即无共相平等法身。是故经言。由共相身故。一切诸佛毕竟不成佛也。

　【（酉）二引事例破二。初引多身无二心为例。二引染净无二心为例。（戌）今初】

汝言一一凡圣。各各别心为体。故于一心中。不得俱现多身。是故一众生。不俱受无量身者。如法华中所明无量分身。释迦俱现于世。亦应不得以一法身为体。若彼一切释迦。唯以一心为法身者。汝云何言一心不得俱现多身耶。若一心既得俱现多身者。何为汝意欲使一一凡圣各别一心为体故。方得俱时有凡圣耶。又复经言。一切诸佛身。惟是一法身。若诸众生法身。不反流尽源即是佛法身者。可言一切众生在凡之时。各各别有法身。既众生法身。即是诸佛法身。诸佛法身。既只是一。何为一一凡圣。各各别有真心为法身耶。又复善财童子。自见徧十方佛前悉有己身。尔时岂有多心为体耶。又复一人梦中。一时见无数人。岂可有无数心。与彼梦里诸人为体耶。又复菩萨以悲愿力。用故业受生之时。一念俱受无量种身。岂有多净心为体耶。

　【（戌）二引染净无二心为例】

又复汝言一一凡圣。各以一心为体。一心之中不得容于染净二法故。所以能治之法熏心时。自已惑灭。以与他别心故。不妨他惑不灭。此义为便者。一人初修治道时。此人惑染心。悉应灭尽。何以故。以一心之内不容染净二法故。若此人净法熏心。心中有净法时。仍有染法者。此人应有二心。何以故。以他人与我别心故。我修智时。他惑不灭。我今修智。自惑亦复未灭。定知须有二心。若使此人唯有一心。而得俱有染净二法者。汝云何言以一心之内。不容染净二法。故净生染灭耶。是故诸大菩萨。留随眠惑在于心中。复修福智净法熏心。而不相妨。又复随眠之惑。与对治之智同时而不相碍。何为一心之内。不得容染净二法耶。以是义故。如来之藏。一时具包一切凡圣无所妨碍也。

　【（未）二破转计二。初转计。二破斥。（申）今初】

问曰。既引如此道理。得以一心为体。不妨一时有多凡圣者。何为一众生不俱受六道报耶。又复修行之人。一心之中俱有解惑种子不相妨者。有何道理。得以智断惑耶。

初领一心。具包众多凡圣。仍转计一人俱受杂报。次领一心。具包解惑种子。遂转疑智不断惑也。

　【（申）二破斥二。初正破。二结成。（酉）今初】

答曰。蠓虫。如上已言法界法尔。一心之中具有一切凡圣。法界法尔。一一凡圣。各各先后随自种子强者受报。不得一人俱受六道之身。法界法尔。一心之中。一时俱有凡圣。不相除灭。法界法尔。一切凡圣虽同一心。不妨一一凡圣各自修智。自断其惑。法界法尔。智慧分起。能分除惑。智慧满足。除惑皆尽。不由一心之内。不容染净。故断惑也。法界法尔。惑未尽时。解惑同体。不由别有心故。双有解惑。

上文已曲明之。故但牒上义而为破斥也。

　【（酉）二结成】

是故但知真心能与一切凡圣为体。心体具一切法性。如即时世间出世间事得成立者。皆由心性有此道理也。若无道理者。终不可成。如外道修行不得解脱者。由不与心性解脱道理相应也。法界法尔。行与心性相应。所作得成。行若不与心性相应。即所为不成就。此明第五治惑。受报不同所由竟。

　【（巳）六明共相不共相识三。初总明。二别解。三结示。（午）今初】

次明第六共相不共相识。问曰。一切凡圣。既唯一心为体。何为有相见者。有不相见者。有同受用者。有不同受用者。答曰。所言一切凡圣。唯以一心为体者。此心就体相论之。有其二种。一者真如平等心。此是体也。即是一切凡圣平等共相法身。二者阿棃耶识。即是相也。就此阿棃耶识中。复有二种。一者清净分依他性。亦名清净和合识。即是一切圣人体也。二者染浊分依他性。亦名染浊和合识。即是一切众生体也。此二种依他性虽有用别。而体融一味。唯是一真如平等心也。以此二种依他性。体同无二故。就中即合有二事别。一者共相识。二者不共相识。何故有耶。以真如体中。具此共相识性。不共相识性故。一切凡圣。造同业熏此共相性故。即成共相识也。若一一凡圣。各各别造别业。熏此不共相性故。即成不共相识也。

真如平等心体。即所谓一心真如门也。乃全相之体。非于阿棃耶识相外别有体也。阿棃耶识相。即所谓一心生灭门也。乃全体之相。非于真如平等心体外别有相也。清净分依他性。即所谓生灭门中觉义也。染浊分依他性。即所谓生灭门中不觉义也。觉与不觉。用虽有别。而惟以一心为体。譬如澄水波澜。同一湿性。约凡圣有体同之义。即为共相识性。约染净有相别之义。即为不共相识性。繇有此二相识性。故随熏成二相识也。

　【（午）二别解四。初解共相识。二解不共相识。三解共中不共。四解不共中共。（未）今初】

何者。所谓外诸法。五尘器世界等。一切凡圣同受用者。是共相识相也。如一切众生。同修无量寿业者。皆悉熏于真心共相之性。性依熏起。显现净土。故得凡圣同受用也。如净土由共业成。其余杂秽等土。亦复如是。然此同用之土。惟是心相。故言共相识。又此同用之土。虽一切凡圣。共业所起。而不妨一一众生。一一圣人。一身造业。即能独感此土。是故无量众生。余处托生不增。此土常存不缺。又虽一一凡圣。皆有独感此土之业。而不相妨。唯是一土。是故无量众生新生。而旧土之相更无改增。唯除其时。一切众生同业转胜。土即变异。同业转恶。土亦改变。若不尔者。即土常一定也。

　【（未）二解不共相】

所言不共相者。谓一一凡圣。内身别报是也。以一一凡圣。造业不同。熏于真心。真心不共之性。依熏所起。显现别报。各各不同。自他两别也。然此不同之报。唯是心相。故言不共相识。

　【（未）三解共中不共】

就共相中。复有不共相识义。谓如饿鬼等。与人同造共业故。同得器世界报。及遥见恒河。即是共相故。复以彼等。别业尤重为障故。至彼河边。但见种种别事。不得水饮。即是共中不共也。复据彼同类。同造饿业故。同于恒河之上。不得水饮。复是共相之义。于中复所见不同。或见流火。或见枯竭。或见脓血等。无量差别。复是共中不共。若如是显现之时。随有同见同用者。即名为共相识。不同见闻不同受用者。即是共不共相识。随义分别。一切众生。悉皆如是可知也。

　【（未）四解不共中共】

就不共相中。复有共义。谓眷属知识。乃至时顷同处同语同知同解。或暂相见。若怨若亲。及与中人。相识及不相识。乃至畜生天道。互相见知者。皆由过去造相见知等业。熏心共相性故。心缘熏力。显现如此相。见相知等事。即是不共相中共相义也。或有我知见他。他不知见我者。即于我为共。于他为不共。如是随义分别可知。又如一人之身。即是不共相识。复为八万尸虫所依。故即此一身。复与彼虫为共相识。亦是不共中共相义也。

　【（午）三结示】

以有此共相不共相道理。故一切凡圣虽同一心为体。而有相见不相见。同受用不同受用也。是故灵山常曜。而覩林树潜辉。丈六金躯。复见土灰众色。莲花妙刹。反谓邱墟。庄严宝地。倒言砂砾。斯等皆由共不共之致也。

已上二详解六科竟。

　【（辰）三总结】

此明不空如来藏中。藏体一异六种差别之义竟。上来总明止观依止中何所依止讫。

　【（庚）二明何故依止二。初正明。二释疑。（辛）初中二。初明修必依本义。二明全性起修义。（壬）今初】

次明何故依止。问曰。何故依止此心修止观。答曰。以此心是一切法根本故。若法依本。则难破坏。是故依止此心修止观也。人若不依止此心修于止观。则不得成。何以故。以从本以来。未有一法心外得建立故。

此明全修须在性也。心为法本。心外无法。安得不依止此心而修止观耶。

　【（壬）二明全性起修义又二。初正明。二释成。（癸）今初】

又此心体。本性具足寂用二义。为欲熏彼二义令显现故。何以故。以其非熏不显故。显何所用。谓自利利他故。有如是因缘。故依此心修止观也。

本具寂义。依之修止。本具用义。依之修观。繇止观故。性德显现。成二利行。又安得不依止一心耶。

　【（癸）二释成】

问曰。何谓心体寂用二义。答曰。心体平等。离一切相即是寂义。体具违顺二用。即是用义。是故修习止行。即能除灭虚妄纷动。令此心体寂静离相。即为自利。修习观行。令此心用显现繁兴。即为利他。

通论止观。皆具二利。今以背尘合觉。即三观之三止。束为自利止行。而以从体起用。即三止之三观。束为利他观行。略如最初标示止观中所明也。

　【（辛）二释疑】

问曰。修止观者。为除生死。若令显现繁兴。此即转增流浪。答曰。不然。但除其病而不除法。病在执情。不在大用。是故炽然六道。权现无间。即是违用显现。而复毕竟清净。不为世染。智慧照明。故相好圆备。身心安住胜妙境界。具足一切诸佛功德。即是顺用显现也。此明止观依止中何故依止竟。

此别释观行中疑也。体既竝具违顺二用。观则熏彼二用令得显现。不几流浪生死耶。然迷者被违顺所用。达者能用违用顺。用违则示现恶趣。用顺则示现佛身。所谓君子不器。善恶皆能者也。无间即阿鼻地狱。不闲不住。故名无闲。或即无间。古字闲间每互用故。

　【（庚）三明以何依止三。初分科。二解释。三总结。（辛）今初】

次明以何依止。就中复有三门差别。一明以何依止体状。二明破小乘人执。三明破大乘人执。

意识为能依。一心为所依。小乘知意识。而不知一心。大乘执一心。而欲废意识。故竝须破也。

　【（辛）二解释三。初明以何依止体状。至三破大乘人执。（壬）初中二。初总标。二别释。（癸）今初】

初明以何依止体状者。问曰。以何依止此心修止观。答曰。以意识依止此心修行止观也。

　【（癸）二别释二。初明止行体状。二明观行体状。（子）初又二。初正明。二释疑。（丑）今初】

此义云何。谓以意识能知名义故。闻说一切诸法自性寂静。本来无相。但以虚妄因缘。故有诸法。然虚妄法。有即非有。唯一真心。亦无别真相可取。闻此说已。方便修习。知法本寂。唯是一心。然此意识。如此解时。念念熏于本识。增益解性之力。解性增已。更起意识。转复明利。知法如实。久久熏心故。解性圆明。照己体本唯真寂。意识即息。尔时本识。转成无分别智。亦名证智。以是因缘。故以意识。依止真心修止行也。是故论言。以依本觉。故有不觉。依不觉故。而有妄心。能知名义。为说本觉。故得始觉。即同本觉。如实不有始觉之异也。

意识能知名义。闻慧也。方便修习。思修二慧也。一切诸法。因缘所生十界法也。自性寂静。本来无相。即空也。但以虚妄因缘。故有诸法。即假也。有即非有。惟一真心。亦无别真相可取。即中也。又一切诸法。自性清净。本来无相。除分别性。入无相性也。有即非有。除依他性。入无生性也。唯一真心。亦无别真相可取。除真实性。入无性性也。惟一真心。即无无性。无别真相可取。即无真性。具如下文所明也。意识如此解时。观行位也。增益解性。相似位也。意识转复明利。知法如实。分真位也。解性圆明。金刚后心也。意识即息。妙觉位也。第八识转成大圆镜智。亲证真如。名为证智。尔前皆是妙观察智之功。故以意识为能依止也。次复引论证成。依本觉有不觉故。净心亦名本识。依不觉有妄觉故。意识能知名义。转意识成无尘智。故为始觉。意识即息。成无分别智。故始觉即同本觉也。

　【（丑）二释疑】

问曰。上来唯言净心真心。今言本识。意有何异。答曰。本识。阿棃耶识。和合识。种子识。果报识等。皆是一体异名。上共不共相中已明。真如与阿棃耶同异之义。今更为汝重说。谓真心是体。本识是相。六七等识是用。如似水为体。流为相。波为用。类此可知。是故论云。不生不灭与生灭和合。说名阿棃耶识。即本识也。以与生死作本。故名为本。是故论云。以种子时阿棃耶识。与一切法作根本种子故。即其义也。又复经云。自性清净心。复言彼心为烦恼所染。此明真心。虽复体具净性。而复体具染性故。而为烦恼所染。以此论之。明知就体。偏据一性。说为净心。就相与染事和合。说为本识。以是义故。上来就体性以明。今就事相说。亦无所妨。问曰。熏本识时。即熏真心不。答曰。触流之时。即触于水。是故向言增益解性者。即是益于真心。性净之力也。是故论云。阿棃耶识有二分。一者觉。二者不觉。觉即是净心。不觉即是无明。此二和合。说为本识。是故道净心时。更无别有阿棃耶。道阿棃耶时。更无别有净心。但以体相义别。故有此二名之异。

　【（子）二明观行体状】

问曰。云何以意识依止净心修观行。答曰。以意识知名义故。闻说真心之体。虽复寂静。而以熏习因缘故。性依熏起。显现世间出世间法。以闻此说故。虽由止行。知一切法毕竟无相。而复即知性依熏起。显现诸法。不无虚相。但诸凡惑无明覆意识故。不知诸法唯是心作。似有非有。虚相无实。以不知故。流转生死。受种种苦。是故我当教彼知法如实。以是因缘。即起慈悲。乃至具行四摄六度等行。如是观时。意识亦念念熏心。令成六度四摄慈悲等种子。复不令心识为止所没。即是用义渐显现也。以久久熏故。真心作用之性。究竟圆兴。法界德备。三身摄化。普门示现。以是因缘。以意识依止净心修观行也。

真性之体。虽复寂静。所谓因缘即空假中。全事即理。理具三千也。性依熏起。显现世出世法。所谓不变随缘。全理成事。事造三千也。于止行中。具知理具事造两重三千。悯诸凡惑。而起慈悲。具行四摄六度。如是观时。观行位中利他行也。用义渐显。相似位中利他行也。久久熏故。分真位中利他行也。究竟圆显。极果位中利他行也。从始至终。罔非意识之功。初明以何依止体状竟。

　【（壬）二破小乘人执二。初正破。二释疑。（癸）今初】

次明破小乘人执。问曰。但以意识修习止观。岂不成耶。何故要须依止净心。答曰。意识无体。唯以净心为体。是故要须依止。又复意识念念生灭。前非其后。若不以净心为依止者。虽修诸行。无转胜义。何以故。以其前念非后念故。如前人闻法。后人未闻。后人若闻。无胜前人之义。何以故。俱始一徧闻故。意识亦尔。前后两异。前虽曾闻。随念即灭。后若重闻。亦不增胜。何以故。前后二念俱始一徧闻故。又复如似前人学得甲字。后已命终。后人更学乙字。即唯解乙字。不识甲字。何以故。前后人异故。意识亦尔。前灭后生。不相逐及。是故不得所修增广。若以净心为体。意识念念引所思修。熏净心性。性依熏起。以成种子。前念念灭。后念起时。即与前念所修种子和合而起。是故更修彼法。即胜于前。一念如是。念念转胜。是故所修成就。若不久熏。尚自种子力劣。便则废失。所修不成。何况全无依止。直莫前后相熏而得成就也。以是因缘。唯用意识。不假依止。无有是处。

　【（癸）二释疑】

问曰。小乘法中。不明有本识。何得所闻所思。皆得成就。答曰。博地凡夫。乃至闻教畜生等。有所修习得成者。尚由本识为体故成。何况二乘。但彼自不知此义。非彼不假净心也。问曰。不闻教畜生。岂无净心为体。答曰。造作痴业尤重。熏心起报。亦即极钝。虽有黠慧之性。及有宿生黠慧种子。但以现报所障故。不得有用。故不闻教。非是无净心也。

　【（壬）三破大乘人执二。初破名言。二破暗证。（癸）今初】

次明破大乘人执。问曰。但用净心修行止观即足。何用意识为。答曰。已如上说。由意识能知名义。能灭境界。能熏本识。令惑灭解成。故须意识也。问曰。净心自性寂静。即名为止。自体照明。即名为观。彼意识名义。及以境界。体性非有。何论意识寻名知义。灭自心境界耶。答曰。若就心体而论。实自如此。但无始已来。为无明妄想熏故。不觉自动。显现诸法。若不方便寻名知义。依义修行。观知境界。有即非有者。何由可得寂静照明之用。问曰。净心自知己性本寂。即当念息。何用意识为。答曰。净心无二。复为无明所覆故。不得自知本寂。要为无尘智熏。无明尽灭。方得念息。问曰。但息于念。心即寂照。何故要须智熏。寂照始现。答曰。若无无尘智熏。心里无明终不可灭。无明不灭。念即叵息。

四番问辞。皆从名言而起计度。繇其禀大乘教。不知大乘实义故也。初二问。泛约道理。次二问。泛约功夫。心识粗浮者。心多此计。答文如次破斥可知。叵。不可也。

　【（癸）二破暗证二。初问。二答。（子）今初】

问曰。我今不观境界。不念名义。证心寂虑。泯然绝相。岂非心体寂照真如三昧。

不观境界。不念名义。是出其盲修之功夫。证心寂虑。泯然绝相。是呈其暗证之妄境。岂非心体寂照真如三昧。是错认驴鞍桥作阿爷下颔也。故下文先约证破。次约修破。则知其终不离于意识矣。

　【（子）二答中二。初约证破。次约修破。（丑）初又二。初标征。二逐破。（寅）今初】

答曰。汝证心时。为心自证。为由他证。为证于他。

　【（寅）二逐破三。初破自证。二破他证。三破证他。（卯）初中三。初直破。二破转计。三结破。（辰）今初】

若心自证。即是不由功用而得寂静。若尔。一切众生皆不作心求于寂静。亦应心住。

　【（辰）二破转计五。初破作意。二破自止。三破能知。四破自知。五破七识能见。（巳）今初】

若言非是自然而证。葢由自心作意自证。名为自证者。作意即是意识。即有能所。即名为他。云何得成心自证也。

　【（巳）二破自止】

若非他证。但心自止。故名自证者。若不作意。即无能所。云何能使心证。若当作意。即是意识。即是他证。

　【（巳）三破能知】

若言众生体实皆证。但由妄想不知体证。故有其念。能知心体本性证寂。不念诸法故。念即自息。即是真如三昧者。为是意识能知本寂。为是净心能知本寂。若是净心自知本寂。不念诸法者。一切众生皆有净心。应悉自知本寂故。自息灭妄识。自然而得真如三昧。以不修不得。故知净心不得名自知也。若言意识能知净心本证。即自息灭故。但是意识自灭。非是意识能证净心。是故说言心自证者。意识知心本证之时。为见净心。故知本证。为不见净心。能知证也。若言不见净心能知证者。不见佛心。应知佛证。若见净心故知证者。净心即是可见之相。云何论言。心真如者。离心缘相。又复经言。非识所能识。亦非心境界。以此验之。定知意识不见心也。以见与不见。无有道理知心本寂故。设使心体本证。妄念之心不可息也。

为是意识能知本寂。为是净心能知本寂。此双征也。先破净心能知。如文可解。次破意识能知者。若云意识转成无尘智故。知法无实。惟一净心。亦无别心相可取。如是久久熏心。转成证智。则双超见与不见两关。但彼不肯用无尘智。妄计意识知证。随即息灭。名为净心自证。故立见净心不见净心二义难之。若意识不见净心而能知净心自证。喻如不见佛心能知佛证。无有是处。若意识见净心故而知净心自证。则净心成可见相。非是真净心矣。若不用无尘智为方便。纵令心体本证。亦何能息灭妄念哉。

　【（巳）四破自知】

若言妄识虽不见净心。而依经教知心本寂故。能知之智熏于净心。令心自知本证。即不起后念。名为自证者。汝依经教知心本寂之时。为作寂相而知。为不作寂相而知。若作寂相而知者。妄想之相云何名寂。若不作相。即心无所系。便更驰散。若言作意不令驰散者。即有所缘。既有所缘。即还有相。云何得言不作相也。

既不用意识转为无尘智。乃谓意识依教知心本寂。熏于净心。令心自知本证。则彼意识知本寂时。作寂相耶。不作寂相耶。。作相则是妄想。不作便更驰散。纵谓不作相而但作意。作意即有所缘。何异于作相耶。

　【（巳）五破七识能见】

若言七识能见净心故。知心本寂。知已熏心。令心自知本证故。不起后念。即名为自证者。是亦不然。何以故。以七识是我执识故。不能见心本寂。又复若为能缘之所缘者。即非净心。如上心体状中已说。既所缘非实。故熏心还生妄念也。

若计七识能证本寂。即同他证。今云知心本寂熏心。令知本证。故仍是自证之转计也。破有二义。一者我执之识。不能见本寂故。二者纵计能见。所见非净心故。

　【（辰）三结破】

以是义故。无有道理。净心自证。不起后念也。

既净心不能自证。安得不以无尘智为方便哉。

　【（卯）二破他证二。初正破。二转破。（辰）今初】

若言由他证者。是亦不然。何以故。心体自寂静故。但以有六七识等。名之为他。由有此他。故说他心不证。是故乃可证他。何须以他证心也。

六识若转成无尘智。则不名他。以达自他无性故也。又即谓之他证亦可。今既不许用无尘智而云他证。他乃净心之幻瞖。如何能证净心。喻如水可证波。何须以波证水也。

　【（辰）二转破】

若言心体虽复本寂。但以无始无明妄念熏故。有此妄念习气在于心中。是故心体亦不证寂。故须他证者。何等方便。能除心中习气。令心证也。若言更不起新念故。不熏益彼习气。彼即自灭者。彼未灭间。有何所以不起新念也。若无别法为对治者。彼诸习气法应起念。若起念者。更益彼力也。以是义故。由他所证。亦无道理。

何等方便。有何所以。若无别法三语。皆暗指无尘智而言之。若不许无尘智。更有何等方便。更何所以。更将何法对治习气耶。

　【（卯）三破证他四。初明他不易证。二明心不证他。三明他不相止。四明嫌非方便。（辰）今初】

若言不须用他证心。但证于他。以他证故。习气自灭者。是亦不然。他既有习气为根本故。念念常起。若不先除彼习气种子者。妄念何由可证也。

非无尘智。不能除于习气种子。习种不除。他何可证。如不息风。波何繇寂。

　【（辰）二明心不证他】

又复净心。无有道理能证于他。若能证他者。一切众生皆有净心。应悉自然除于妄念也。

前云是故乃可证他。喻如水能起波。今云无能证他。喻如水不能自灭其波也。

　【（辰）三明他不相止】

若言妄念前后自相抑止。久久即息。故名为证他者。为前止后。为后止前。若言前念止后念者。前在之时。后识未生。后若起时。前念已谢。不相逐及。云何能止。若言后念止前念者。亦复如是。不相逐及。云何能止。

前之二文。是破以自证他。此后二文。乃破以他证他也。以前后妄念皆名他故。然前后既不相及。云何能相抑止。设非以意识依止本识而修止观。决无证入之方便矣。

　【（辰）四明嫌非方便】

若前念起时。即自嫌起。嫌起之心。熏于本识。令不起后念者。心不自见。云何自嫌。若后念嫌前故。能嫌之心。熏于本识。令不更起后念者。能嫌之心嫌前心时。为知前心是空故嫌。为不知是空故嫌。若知是空。即是无尘智也。汝云何言不须此智。又若知是空。则应不嫌。若不知前念空者。此心即是无明。何以故。以其前念实空而不能知故。又复不知前念空故。执有实念而生嫌心。即是妄想。何以故。以其于空妄。起实有想故。此能嫌之心。既是无明妄想故。即是动法。复言熏心。此乃亦增不觉。重更益动。生起之识。于是云兴。而言能令后念不起者。葢是梦中之梦。未醒觉也。故作斯说。仿佛不睡者。必应不言如此。

起时非嫌时。嫌时非起时。故云心不自见。云何自嫌。若后念嫌前。令不更起后念。是则可尔。然知空则应不嫌。嫌则转增不觉动法。云何舍无尘智而反堕无明窠臼耶。先约证破竟。

　【（丑）次约修破二。初正破。二判简。（寅）今初】

又复若言不作心念诸法。故念不起者。为净心不作心念。为是意识不作心念。若是净心不作心念者。本来何因作心念法。今忽何因不念法也。若是意识不念法者。意识即是其念。若言意识不作心念法者。为对见法尘而不念。为不对见法尘而不念。为对而不见而不念。为全不对尘名为不念。若不对尘。云何说为意识。何以故。以识者必识所识故。若对而不见。即是顽瞽之法。若见而不念。为何所因而得不念。为知空故所以不念。谓为有故所以不念。若知是空。是无尘之智。对而不见。见而不念。二俱无妨。何故汝言不须此智。若谓为有。即不能不念。又复谓有之时。即已是念。又复谓为有故。即是无明妄想。而复不念。譬如怯人闭目入闇道理。开眼而入。唯有外闇。倒生怕怖。闭目而入。内外俱黑。反谓安隐。此亦如是。念前法时。唯有迷境无明。而生嫌心。不念之时。心境俱闇。反谓为善。又复若不作意念法。心则驰散。若作意不念诸法。作意即是乱动。非寂静法。云何得名证心也。

先双征。次双破。初破净心不作心念可知。次破意识又二。初总破。谓意识即是念。云何名为不作心念。二别破。谓纵令意识不作心念法者。于四句中属何句耶。若不对尘。不名意识。先破第四句也。若对而不见。是顽瞽法。次破第三句也。此下总破前二句。知空则二俱无妨。谓有则二俱有过。竝如文可知。

　【（寅）二判简】

但以专心在此不念故。即以此不念为境。意识为此境所系故。于余境界无容攀缘。是故惑者不知此事。便谓于诸法无复攀缘。遂更生宝玩。将为真法。是以策意相续不休。以昼夜久习熟故。不须作意。自然而进。但不觉生灭常流。刹那恒起。起复不知。无明妄想未遣一毫。又不解自身居在何位。便言我心寂住应是真如三昧。作如是计者。且好不识分量也。虽然。但以专心一境故。亦是一家止法。远与无尘之智为基。近与猿猴之躁为锁。比彼攀缘五欲。游戏六根者。此即百千万倍为殊为胜。但非心体寂照真如三昧耳。是故行者为而不执。即是渐法门。若欲成就出世之道。必藉无尘之智也。

但以专心等。是叙其修证之相。但不觉生灭等。是判其以妄滥真。虽然但以等。是收其不无胜力。但非心体等。是简非圆顿法门也。上来分科解释以何依止竟。

　【（辛）三总结】

此明止观依止中以何依止竟。上标五番建立中第一止观依止讫。

　【（戊）二明止观境界三。初标。二释。三结。（巳）今初】

次明止观境界者。谓三自性法。就中复作两番分别。一总明三性。二别名三性。

若论自性清净如来藏心。不惟非分别及依他境界。并真实性亦无所施其名目。只因迷真成妄。今约返妄归真。故得以三性为所观境也。

　【（巳）二释为二。初总明三性。二别明三性。（庚）今初】

所言总明三性者。谓出障真如及佛净德。悉名真实性。在障之真与染和合名阿棃耶识。此即是依他性。六识七识妄想分别。悉名分别性。此是大位之说也。

一往略判。故名大位之说。若欲委细。须别明也。

　【（庚）二别明三性二。初别明。二合辨。（辛）初中三。初别辨真实性。二别辨依他性。三别辨分别性。（壬）初又三。初标章。二各释。三合结。（癸）今初】

所言别明三性者。初辨真实性。就中复有两种。一者有垢净心以为真实性。二者无垢净心以为真实性。

　【（癸）二各释二。初释有垢净心。二释无垢净心。（子）今初】

所言有垢净心者。即是众生之体实。事染之本性。具足违用。依熏变现。故言有垢。而复体包净用。自性无染。能熏之垢本空。所现之相常寂。复称为净。故言有垢净心也。

　【（子）二释无垢净心】

所言无垢净心者。即是诸佛之体性。净德之本实。虽具法尔。违用之性。染熏息故。事染永泯。复备自性顺用之能。净熏满故。事净德显。故言无垢。虽从熏显。性净之用非增。假遣昬云。体照之功本具。复称净也。故言无垢净心。

设使净用有增。功非本具。则不得名为净矣。

　【（癸）三合结】

然依熏约用。故有有垢无垢之殊。就体谈真。本无无染有染之异。即是平等实性大总法门。故言真实性。问曰。既言有垢净。亦应称无垢染。答曰。亦有此义。诸佛违用。即是无垢染。但为令众生舍染欣净。是故不彰也。

初合明平等为真实性。次申明设化偏彰净名。竝可知。

　【（壬）二别辨依他性二。初标章。二各释。（癸）今初】

二明依他性者。亦有二种。一者净分依他性。二者染分依他性。

　【（癸）二各释二。初释净分依他。二释染分依他。（子）初中二。初正释。二料简。（丑）今初】

清净分依他性者。即彼真如体具染净二性之用。但得无漏净法所熏。故事染之功斯尽。名为清净。即复依彼净业所熏。故性净之用显现。故名依他。所现即是所证三身净土。一切自利利他之德是也。

先释清净。繇事染功尽故。当知非断性染也。次释依他。繇净业所熏故。当知性不自显也。体显名证法身。智显名证报身。福德巧用显名证应身。约法身名常寂光土。约报身名实报庄严土。约应身名方便有余土。及凡圣同居土。法报为自利德。应身为利他德。粗判如此。若交融互摄。则三身不一不异。四土有竖有横。皆为净分依他。一依他一切依他。依他性外无余法也。

　【（丑）二料简二。初约性染义对简。二对真实性料简。（寅）初中三。初正明性染有用。二释其名清净分。三释其名分别性。（卯）今初】

问曰。性染之用。何谓由染熏灭故不起生死。虽然成佛之后。此性岂全无用。答曰。此性虽为无漏所熏故不起生死。但由发心已来。悲愿之力熏习故。复为可化之机为缘。熏示违之用。亦得显现。所谓现同六道。示有三毒。权受苦报。应从死灭等。即是清净分别性法。

以可化之机为缘。熏于性染。显现示违之用。即所谓依他起性也。而名为清净分别性法。则如下释。

　【（卯）二释其名清净分】

问曰。既从染性而起。云何名为清净分。答曰。但由是佛德故。以佛望于众生。故名此德以为清净。若偏据佛德之中论染净者。此德实是示违染用。

天台性恶法门。正本于此。若能即事恶而达性恶。性恶性善体元无二。则大贪大嗔大痴法门。便可向现行日用无明烦恼中荐取矣。央掘广额。即其标榜也。

　【（卯）三释其名分别性】

问曰。即言依他性法。云何名为分别性。答曰。此德依于悲愿所熏起故。即是依他性法。若将此德对缘施化。即名分别性法也。

一切众生全堕分别境中。今随缘令见与其同事。故即名为分别性也。

　【（寅）二对真实性料简】

问曰。无垢真实性。与清净依他性竟有何异。答曰。无垢真实性者。体显离障为义。即是体也。清净依他性者。能随熏力净德差别起现为事。即是相也。清净分别性者。对缘施设为能。即是用也。

问中但约真实性简。答中兼对分别性简。体相用三。不相舍离。约体则一切皆体。故名体大。约相则一切皆相。故名相大。约用则一切皆用。故名用大。镜体光照。可为同喻也。思之。

　【（子）二释染分依他二。初正释。二料简。（丑）今初】

所言染浊依他性者。即彼净心虽体具违顺二用之性。但为分别性中。所有无明染法所熏故。性违之用。依熏变现虚状等法。所谓流转生死轮回六趣。故言染浊依他性法也。

六趣虚状依熏变现。似有非实。故名染浊依他。凡夫不了。妄谓实我实法。则成分别性。

　【（丑）二料简又二。初正简。二释疑。（寅）今初】

问曰。性顺之用。未有净业所熏。故不得显现。虽然在于生死之中。岂全无用耶。答曰。虽未为无漏熏。故净德不现。但为诸佛同体智力所护念故。修人天善。遇善知识。渐发道心。即是性净之用也。

对上净分中料简性染。如文可知。

　【（寅）二释疑】

问曰。一切众生皆具性净。等为诸佛所护。何因发心先后。复有发不发。答曰。无始已来。造业差别。轻重不同。先后不一。罪垢轻者。蒙佛智力。罪垢重者。有力不蒙。问曰。罪垢重者。性净之用。岂全无能。答曰。但有性净之体不坏。以垢重故。更不有能也。问曰。上言凡圣之体。皆具顺违二性。但由染净熏力。有现不现。何故诸佛净熏满足。而不妨示违之用有力。凡夫染业尤重。而全使性顺之用无能也。若以染重故。性净无能。亦应净满故。染用无力。既净满而有示违之功。定知染重亦有性顺之用。答曰。诸佛有大悲大愿之熏。故性违起法界之染德。能令机感斯见。众生无厌凡欣圣之习。故性顺匿无边之净用。不使诸佛同鉴。无净器可鉴。故大圣舍之以表知机。有染德可见。故下凡寻之明可化也。是故净满不妨有于染德。染重不得有于净用。

此蹑性净之用而起疑也。三番问答。义竝可知。

音释

蠓（毋总切小飞虫也）墟（邱于切故城也）窠（苦禾切鸟穴也）瞽（音古）

大乘止观法门释要卷第四终




大乘止观法门释要卷第五

明古吴沙门智旭述

　【（壬）三别辨分别性二。初标章。二各释。（癸）今初】

三明分别性者。亦有二种。一者清净分别性。二者染浊分别性。

　【（癸）二各释二。初释清净分别性。二释染浊分别性。（子）今初】

所言清净分别性者。即彼清净依他性法中。所有利他之德。对彼内证无分别智故。悉名分别。所谓一切种智。能知世谛种种差别。乃至一切众生心心数法。无不尽知。及以示现五通三轮之相。应化六道四生之形。乃至依于内证之慧。起彼教用之智。说已所得。示于未闻。如斯等事。悉名清净分别性法。此义云何。谓虽起无边之事。而复毕竟不为世染。不作功用。自然成办。故言清净。即此清净之觉。随境异用。故言分别。又复对缘摄化。令他清净。摄益之德。为他分别。故言清净分别性也。

初以对无分别智。说名分别。即所谓后得智也。一切种智下。广出其相。此义云何下。重释其名。先一番约当体释。次一番约利他释。合结可知。

　【（子）二释染浊分别性】

所言染浊分别性法者。即彼染浊依他性中。虚状法内。有于似色似识似尘等法。何故皆名为似。以皆一心依熏所现故。但是心相似法非实。故名为似。由此似识一念起现之时。即与似尘俱起。故当起之时。即不知似尘似色等。是心所作虚相无实。以不知故。即妄分别。执虚为实。以妄执故。境从心转。皆成实事。即是今时凡夫所见之事。如此执时。即念念熏心。还成依他性。于上还执。复成分别性。如是念念虚妄互相生也。问曰。分别之性。与依他性。既迭互相生。竟有何别。答曰。依他性法者。心性依熏故起。但是心相。体虚无实。分别性法者。以无明故。不知依他之法是虚。即妄执以为实事。是故虽无异体相生。而虚实有殊。故言分别性法也。

似识现时。即与似尘俱起。仍是依他性也。不知虚相妄执为实。乃名分别性法。又为依他种子。于彼依他不了。复成分别。如是展转无有穷尽。所谓惑业苦三。如恶叉聚者也。妄执是惑。惑必起业。所成依他。即是三界苦报。于苦不了。又成惑业。所以更互相生也。问答释疑可知。别明竟。

　【（辛）二合辨三。初约一心辨。二约依他辨。三释六识疑。（壬）今初】

更有一义以明三性。就心体平等。名真实性。心体为染净所系。依随染净二法。名依他性。所现虚相果报。名分别性。

心体圣凡平等。约圣即无垢净心。约凡即有垢净心也。心为染净所系。依随净法。即清净依他性。依随染法。即染浊依他性也。虚相果报。有十界差别。四圣。即清净分别性。六凡。即染浊分别性。或佛界为清净。九界皆染浊也。此意稍细于前。以虚相即名分别。不惟执实为分别故。

　【（壬）二约依他辨】

又复更有一义。就依他性中即分别为三性。一者净分。谓在染之真。即名真实性。二者不净分。谓染法习气种子。及虚相果报。即是分别性。二性和合无二。即是依他性也。

繇真如不守自性。不觉念起而有无明。生灭与不生灭和合。而成阿棃耶识。则举凡一切众生。无不现在依他性中。故即就依他性分别三性也。文义可知。

　【（壬）三释六识疑】

问曰。似识妄分别时。为是意识总能分别六尘。为六识各各自分别一尘。答曰。五识见尘时。各与意识俱时而起。如眼识见似色时。即是一意识俱时分别妄执也。余识亦如是。是故识总能分别妄执六尘。五识但能得五尘。不生分别妄执。问曰。妄执五尘为实者。为是五意识。为是第六意识。答曰。大乘中不明五意识。与第六别。但能分别者。悉名意识。

两番问答。皆明意识能起分别妄执也。以前五识但缘现量。不能生分别故。以大乘家。但立同时意识。不立五意识故。故知现前一念。不善用之。则为分别之本。善用之。则为无尘之智。可谓生死涅槃。更非他物矣。标及释竟。

　【（己）三结】

上来是明第二止观所观境界竟。

或问。此立三性为所观境。与摩诃止观广立十境。同耶异耶。答曰。摩诃止观。初观识阴。识阴即分别性也。识非实我实法。但依种子熏习力故。有似识现。亦即依他性也。观此识阴。即空假中不可思议。即真实性后之九境。待发方观。不发不观。当其发时。若计为实。即是分别。若不计实。皆是依他。若达即中。皆是真实也。两教二乘。三教菩萨。若计为实。竝是净分分别性。不计为实。即净分依他。余可知。

　【（戊）三明止观体状三。初总标。二别解。三总结。（己）今初】

次明第三止观体状。就中复有二番明义。一就染浊三性以明止观体状。二就清净三性以明止观体状。

体状犹言相貌。乃正示下手功夫之方法也。

　【（己）二别解二。初约染浊三性。二约清净三性。（庚）初中三。初分科。二各释。三通简。（辛）今初】

初就染浊三性中。复作三门分别。一依分别性以明。二约依他性以显。三对真实性以示。

　【（辛）二各释三。初约分别性。二约依他性。三约真实性。（壬）初中二。初从观入止。二从止复观。（癸）初又二。初明观。二明止。（子）今初】

对分别性以明止观体状者。先从观入止。所言观者。当观五阴及外六尘。随一一法。悉作是念。我今所见此法。谓为实有形质坚碍。本来如是者。但是意识有果时无明故。不知此法是虚。以不知是虚故。即起妄想执以为实。是故今时意里确然将作实事。复当念言。无始已来由执实故。于一切境界起贪嗔痴。造种种业。招生感死。莫能自出。作此解者。即名观门。

五阴六尘。本是依他起性。似有非实。妄想执实。乃是分别性也。繇分别故。起惑造业。招生死苦。知其过患。即名观门。以是出世初方便故。

　【（子）二明止】

作此观已。复作此念。我今既知由无明妄想。非实谓实。故流转生死。今复云何仍欲信此痴妄之心。是故违之。强观诸法唯是心相。虚状无实。犹如小儿爱镜中像。谓是实人。然此镜像。体性无实。但由小儿心自谓实。谓实之时。即无实也。我今亦尔。以迷妄故。非实谓实。设使意里确然执为实时。即是无实。犹如想心所见境界。无有实事也。复当观此能观之心。亦无实念。但以痴妄。谓有实念。道理即无实也。如是次第以后念破前念。犹如梦中所有忆念思量之心。无有实念也。作此解故。执心止息。即名从观入止也。

此中具有两重观察。先强观诸法惟是心相。以破实有境执。次复观此能观之心亦无实念。以破实有心执。二种实执既破。即名从观入止也。毗舍浮佛偈云。假借四大以为身。心本无生因境有。正是此意。葢众生无始以来。妄认四大为自身相。妄认六尘缘影为自心相。倘不以四大观身。四蕴观心。则实执何繇可破。实执不破。生死浩然。故大小两乘。通以此观此止为下手之处。但达依止一心而修。即名大乘止观。不达依止一心而修。乃成小乘止观耳。夫强观诸法无实。复观能观无念。一往似属从假入空。然了达色心本空。非灭故空。亦是即随缘而观不变。如观波即水。波无波相。则非但空明矣。言次第以后念破前念者。先以能观破诸法。后复以观破能观。重重推破。不令一念稍执实故。然不可计前念为所观。后念为能观也。以后念起时。前念已灭。不得成所观境。但借前念之本虚。以知后念之非有。仍是前念为能观。后念为所观。繇能观故。令于所观不起实执。四运推简。正旨如此。若执重者。一一运中。仍须四性简责。知其无生无灭。方成唯心识观之门。

　【（癸）二从止复观】

复以知诸法无实故。反观本自谓为实时。但是无明妄想。即名从止起观。若从此止径入依他性观者。即名从止入观。

复局照俗。名为从止起观。以即分别性为境故。转入依他性观。名为从止入观。以境智俱增进故。

　【（壬）二约依他性二。初从观入止。二从止复观。（癸）初中二。初明观。二明止。（子）今初】

次明依他性中止观体状者。亦先从观入止。所言观者。谓因前分别性中。止行知法无实故。此中即解一切五阴六尘。随一一法悉皆心作。但有虚相。犹如想心所见。似有境界。其体是虚。作此解者。即名为观。

一切五阴六尘。皆属因缘所生。正是依他性也。解其悉皆心作。所谓本如来藏。言但有虚相等。一往似属从空出假。然了达似有非有。全体作相。所谓不变随缘。则非偏假明矣。

　【（子）二明止】

作此观已。复作是念。此等虚法。但以无明妄想妄业熏心故。心似所熏之法显现。犹如热病因缘。眼中自现空华。然此华体相。有即非有。不生不灭。我今所见虚法。亦复如是。唯一心所现。有即非有。本自无生。今即无灭。如是缘心遣心。知相本无。故虚相之执即灭。即名从观入止。

缘心遣心。谓缘唯心之旨。以遣执虚相之心也。前分别性中明止。但灭执实之心。今并止其谓有虚相之心。故得为真如观作方便也。

　【（癸）二从止复观】

既知诸法有即非有。而复知不妨非有而有。似有显现。即名从止起观。若从此止行径入真实性观者。此即名从止入观也。

有即非有。幻有不碍真空。非有而有。真空不碍幻有。然皆以依他性为所观境。但是复局照俗。故名从止起观。若转入真实性观。则境智又俱进矣。

　【（壬）三约真实性有四重。初一重从观入止。明无性性。第二重从观入止。明无真性。第三重止观。明根本真如三昧。第四重止观。明双现前。（癸）今初】

次明第三真实性中止观体状者。亦先从观入止。所言观者。因前依他性中。止行知一切法。有即非有故。所以此中。即知一切法本来唯心。心外无法。复作是念。既言心外无法。唯有一心。此心之相。何者是也。为无前二性故。即将此无以为心耶。为异彼无外。别有净心耶。作此念时。即名为观。即复念言。无是无法。对有而生。有尚本来不有。何有无法以为净心。又复无法。为四句摄。净心即离四句。何得以此无法为净心也。作此念时。执无之心即灭。则名为止。

文中先明观。次明止。先明观中。既知法本唯心。则离分别依他二相。然不得将此二相之无以为心相。譬如不将无兔以为手巾。以净心本性自有故也。次明止中。双遮有无。圆离四句。以灭执无之心。所谓止息根本无明。停止中道实谛。以其除妄空故。名无性性。当知非但中也。

　【（癸）第二重从观入止。明无真性】

又从此止更入观门。观于净心。作如是念。二性之无既非是心者。更有何法以为净心。又复此心为可见耶。为不可见耶。为可念耶。为不可念耶。作此分别时。即名为观。即复念言。心外无法。何有能见此心者。何有能念此心者。若更缘念此心。即成境界。即有能缘所缘。即是心外有智能观此心。何名为如。又复我觅心之心体。唯是净心。何有异法可缘可念也。但以妄想习气故。自生分别。分别之相。有即非有。体唯净心。又复设使分别。即知正是净心分别也。喻如眼见空华。闻言华是眼作。有即非有。唯有自眼。闻此语已。知华本无。不著于华。反更开眼。自觅己眼竟不能见。复谓种种眼根。是己家眼。何以故。以不知能觅之眼。即是所觅眼故。若能知华本无。眼外无法。唯有自眼。不须更觅于眼者。即不以眼觅眼。行者亦尔。闻言心外无法。唯有一心故。即使不念外法。但以妄想习气故。更生分别。觅于净心。是故当知。能觅净心者。即是净心。设使应生分别。亦即是净心。而净心之体。常无分别。作此解者。名为随顺真如。亦得名为止门。

文中亦先明观。次明止。先明观中只是简责以破异执。次明止中。有法有喻有合。法中能觅即是所觅。举所成能。全能即所。所既即能。何可缘念。喻中以眼喻真实性。华喻依他及分别性。既知华是眼作。何可更觅于眼。合中以不更觅心。即是安心已竟。名为随顺真如。以其异执永息。了知本寂。名无真性。不于二性之外别觅真也。

　【（癸）第三重止观明根本真如三昧】

久久修习。无明妄想习气尽故。念即自息。名证真如。亦无异法来证。但如息波入水。即名此真如为大寂静止门。复以发心已来。观门方便。及以悲愿熏习力故。即于定中兴起大用。或从定起。若念若见若心若境种种差别。即是真如用义也。此名从止起观。

从圆初住。名为随顺真如。历尽四十一位。名为久久熏习。初成妙觉。所证根本实智。名为大寂静止门。所起后得智。尽未来际常然大用之门。名为从止起观也。又圆十信。亦得名为随顺真如。初住已上。亦得名为分证真如。分成就此止观二门。具如下文断得中辨。

　【（癸）第四重止观明双现前】

又复炽然分别。而常体寂。虽常体寂。而即缘起分别。此名止观双行。

此摄上真如大寂静止门。及真如用义而明其非异时也。此双行平等止观。局惟佛果。通约性修。何以言之。二乘之人定多慧少。不见佛性。菩萨之人慧多定少。虽见佛性。而不了了。乃至等觉菩萨。见于佛性。犹如隔罗望月。故知局惟佛果也。然诸众生。虽繇迷理迷事二种无明炽然分别。而体本常寂。即于常寂体中。具足一切缘起分别。是谓理即双行。若从知识及经卷。闻此心性寂用之理。能解能知。是谓名字双行。从此念念体其本寂。善能分别缘起。是谓观行双行。能体寂故。随顺奢摩他道。能分别故。随顺毗婆舍那。是谓相似双行。止行现前。名首楞严三昧。观行现前。名摩诃般若。是谓分证双行。习气尽故。法界一相。大用显故。徧示三轮。是谓究竟双行。妙明明妙。寂照照寂。从始至终。罔非性德。理即位中。名为逆修。名字已去。悉名顺修。顺逆虽殊。在性则一。故悟性者。方成妙修。得此第四止观双行意已。方知前约二性所修止观。及真实性中前三番止观。法尔亦是一一双行。但明昧有殊。致使浅深差别耳。约染浊三性中分科并各释竟。

　【（辛）三通简三。初正简示。二约幻喻。三约梦喻。（壬）初中四。初简止观功能。二简四重深义。三简修有次第。四简妄执须除。（癸）今初】

上来三番明止观二门。当知观门。即能成立三性。缘起为有。止门。即能除灭三性。得入三无性。入三无性者。谓除分别性。入无相性。除依他性。入无生性。除真实性。入无性性。

观门成立三性缘起者。谓观五阴六尘等法本虚。但是妄想执实。即能成立分别性缘起。以知诸法惟分别性。无实法故。次观五阴六尘等法。悉皆心作。其体是虚。即能成立依他性缘起。以知诸法悉依他起。但虚相故。次观一切诸法本来惟心。心外无法。不将二无。以为心相。即能成立真实性缘起。以知诸法有即非有。唯净心故。止门除灭三性入三无性者。谓强观诸法唯是心相。虚状无实。复观能观之心。亦无实念。繇此执心止息。故名除分别性。入无相性。次观虚法唯心所现。有即非有。无生无灭。繇此虚相执灭。故名除依他性。入无生性。次观净心圆离四句。不属有无。亦非可缘可念。故名除真实性。入无性性也。

　【（癸）二简四重深义】

就真实性中。所以有四番明止观者。但此穷深之处。微妙难知。是故前示妄空非实。除妄空以明止。即是无性性。次一显即伪是真。息异执以辨寂。即是无真性。是故无性性。或名无无性。或云无真性也。第三一重止观者。即是根本真如三昧。最后第四一重止观者。即是双现前也。

何有无法以为净心。故云示妄空非实。执无之心即灭。故云除妄空以明止。设使分别。正是净心分别。故云显即伪是真。何有异法可缘可念。故云息异执以辨寂。余如上释可知。

　【（癸）三简修有次第】

又复行者。若利机深识。则不须从第一分别性修。但径依第二依他性修。此依他性。亦得名分别性。以具有二性义也。若不能如是者。即须次第从第一性修。然后依第二性修。依次而进也。终不得越前二性。径依第三性修也。又复虽是初行。不妨念念之中三番并学。资成第三番也。

利机。谓智慧敏利。深识。谓识见深远。利则触著便知。深则不泥情执。葢已先知一切唯心。诸法无实。故可径观本虚之法。以此本虚之法。不执便是依他。执乃妄成分别。元非二体二相。又虚妄果报。亦即名为分别性法故也。若不能了达境虚。即须如前次第修习。此易可知。然纵令极利根机。亦不得径观真实法性。以众生无始以来。全堕依他性中。离依他性。无真实性。如离流无水。设使径观真实。真实反是分别。譬如舍流觅水。非真水故。圆觉经云。未证无为而辨圆觉。彼圆觉性即同流转。此之谓也。但能谛观分别及依他性。任运自得证真实性。如触波流。全触于水。智者大师。的指现前一念识心为所观境。识心岂非依他性耶。观此即是不思议境。既不思议。岂非真实性耶。若不立事境。单言理观。极得意者。只是清净真如。其在初心。多属恶取邪执。可不慎哉。又复应知。所以观分别者。欲了分别无性以入依他。观依他者。欲了依他无性而证真实。是则前二以为方便。正欲资成第三番耳。若约大途。则分别性中止观。一往从假入空。依他性中止观。一往从空出假。真实性中止观。正显中道妙定妙慧。然圆人初行。三止三观具在一心中修。故不妨于念念中三番并学。从观行三番。入相似三番。从相似三番。入分证三番。从分证三番。入究竟三番。至于究竟。虽不妨仍说三性。及三无性。而究竟统惟真实性矣。

　【（癸）四简妄执须除】

问曰。既言真实性法。有何可除。若可除者。即非真实。答曰。执二无以为真实性者。即须除之。故曰。无无性。妄智分别净心谓为可观者。亦须息此分别异相。示其无别真性可得分别。故言无真性。但除此等于真性上横执之真。非谓除灭真如之体。

正简示竟。

　【（壬）二约幻喻三。初标章。二正说。三例结。（癸）今初】

复更有譬喻。能显三性止观二门。今当说之。

　【（癸）二正说三。初喻观门。二喻止门。三止观合辨。（子）今初】

譬如手巾。本来无兔。真实性法。亦复如是。唯一净心。自性离相也。加以幻力。巾似兔现。依他性法。亦复如是。妄熏真性。现六道相也。愚小无知。谓兔为实。分别性法。亦复如是。意识迷妄。执虚为实。是故经言。一切法如幻。此喻三性观门也。

此喻即同前文。约一心辨三性之义也。文并可知。

　【（子）二喻三无性止门】

若知此兔。依巾似有。唯虚无实。无相性智。亦复如是。（除分别性）能知诸法。依心似有。唯是虚状。无实相性也。若知虚兔之相。唯是手巾。巾上之兔。有即非有。本来不生。无生性智。亦复如是。（除依他性。）能知虚相。唯是真心。心所现相。有即非有。自性无生也。若知手巾本来是有。不将无兔以为手巾。无性性智。亦复如是。（除真实性。）能知净心本性自有。不以二性之无为真实性。此即喻三无性止门也。

　【（子）三止观合辨】

是故若欲舍离世谛。当修止门入三无性。若欲不坏缘起建立世谛。当修观门解知三性。若不修观门。即不知世谛所以缘起。若不修止门。即不知真谛所以常寂。若不修观门。便不知真即是俗。若不修止门。即不知俗即是真。以是义故。须依幻喻。通达三性三无性。

世谛。谓十界假名差别建立。事造三千也。真谛。谓因缘生法空假即中。理具三千也。真则三谛俱真。俗则三谛俱俗。真即是俗。俗即是真。良繇非真非俗。所以双照真俗。则三谛俱中。幻喻若此。余皆可知。二正说幻喻竟。

　【（癸）三例结】

如幻喻能通达三性三无性。其余梦化影像水月阳焰干城饿鬼等喻。但是依实起虚。执虚为实者。悉喻三性。类以可知。若直以此等诸喻。依实起虚。故偏喻依他性亦得也。但虚体是实。即可喻真实性。虚随执转。即可喻分别性。是故此等诸喻。通譬三性。解此喻法。次第无相。即可喻三无性也。

文中先例结。次若直以此等下。又将诸喻喻前文。约依他辨三性之义也。例结中所依之实。喻真实性。所起之虚。喻依他性。执虚为实。喻分别性。三性既尔。三无性义。例此可知。次文中虚体是实。以喻在染之真。所谓净分。虚随执转。以喻习气种子。及虚相果报。所谓染分也。

　【（壬）三约梦喻】

又更分别梦喻。以显三性三无性。譬如凡夫惯习诸法故。即于梦中心现诸法。依他性法。亦复如是。由无始已来果时无明。及以妄想熏习真实性故。真心依熏现于虚相果报也。彼梦里人为睡葢所覆故。不能自知己身他身皆是梦心所作。即便执为实事。是故梦里自他种种受用得成。分别性法。亦复如是。意识为果时无明所迷故。不知自他咸是真心。依熏所作。便即妄执为实。是故自他种种受用得成也。是以经言。是身如梦。为虚妄见。虚者。即是依他性。妄者。即是分别性。此即缘起三性为观门也。然此梦中所执为实者。但是梦心之相。本无有实。分别性法。亦复如是。但是虚想从心所起。本来无实。即是无相性也。又彼梦中虚相。有即非有。唯是梦心。更无余法。依他性法。亦复如是。自他虚相。有即非有。唯是本识。更无余法。即是无生性也。又彼梦心。即是本时觉心。但由睡眠因缘故。名为梦心。梦心之外。无别觉心可得。真实性法。亦复如是。平等无二。但以无明染法熏习因缘故与染和合。名为本识。然实本识之外。无别真心可得。即是无性性法。此即除灭三性为止门也。以是喻故。三性三无性。即可显了。此明止观体状中。约染浊三性以明止观体状竟。

上已通举梦等八喻。例如幻喻可知。今更分别欲令止观转明故也。先喻三性中不言真实性者。即指能梦之心为真实性也。依此起于梦中所见诸法。名依他性。梦中妄执为实名分别性。三界无别法。惟是一心作。不了惟心。妄计我法。深观此喻。宁不泠然者。三止门喻。在文可知。

　【（庚）二约清净三性三。初分科。二各释。三通简。（辛）今初】

次明清净三性中止观体状。就中亦有三番。一明分别性中止观体状。二明依他性中止观体状。三明真实性中止观体状。

　【（辛）二各释三。初约分别性。二约依他性。三约真实性。（壬）今初】

第一分别性中止观体状者。谓知一切诸佛菩萨所有色身。及以音声。大悲大愿。依报众具。殊形六道。变化施设。乃至金躯现灭。舍利分颁。泥木雕图。表彰处所。及以经教威仪。住持等法。但能利益众生者。当知皆由大悲大愿之熏。及以众生机感之力。因缘具足。熏净心故。心性依熏。显现斯事。是故唯是真性缘起之能。道理即无实也。但诸众生有无明妄想故。曲见不虚。行者但能观察知曲见。执心是无明妄想者。即名为观。以知此见。是迷妄故。强作心意。观知无实。唯是自心所作。如是知故。实执止息。即名为止。此是分别性中从观入止也。

先观后止。文并可知。住持三宝一切佛事。本皆真性缘起之能。真性即清净真实性。缘起即清净依他性也。但繇众生不了妄计为实。故名为分别性耳。既是无明妄想分别。复名为清净者。以所缘境。是从大悲大愿出生。能与众生作增上缘。纵令不了唯心。亦不增长结业故也。然欲入大乘门。必须强作心意。观知无实。否则心外计法。永违出要矣。

　【（壬）二约依他性】

第二依他性中止观门者。谓因前止门故。此中即知诸佛净德。唯心所作。虚权之相也。以不无虚相缘起故。故得净用圆显。示酬旷劫之熏因。即复对缘摄化故。故得泽沾细草。表起无边之感力。斯乃净心缘起。寂而常用者哉。作此解者。名为观门。依此观门。作方便故。能知净心所起。自利利他之德。有即非有。用而常寂。如此解者。名为止门。此止及观。应当双行。前后行之亦得。

利根者可以双行。钝根者前后亦得。义并可知。

　【（壬）三约真实性】

次明真实性中止观门者。谓因前止行故。即知诸佛净德。唯是一心。即名为观。复知诸佛净心是众生净心。众生净心是诸佛净心。无二无别。以无别故。即不心外观佛净心。以不心外觅佛心故。分别自灭。妄心既息。复知我心佛心本来一如。故名为止。此名真实性中止观门也。

义亦可知。或问。此与上文染浊三性止观。为先后修耶。俱时修耶。有次第耶。不次第耶。须具修耶。不须具修耶。答曰。亦可先后。亦可俱时。亦次第。亦不次第。亦具修。亦不具修。何以言之。前约染浊三性修止观。是观身实相。念自佛三昧也。后约清净三性修止观。是观佛实相。念他佛三昧也。若惟念自佛。则不须具修后三止观。以染浊真实性中止行若成。习气既尽。体证真如。自于清净三性三无性法。能通达故。若惟念他佛。则不须更修前三止观。以清净真实性中。止行若成。我心佛心。而等一如。不于染浊三性三无性法。更生迷故。复次清净分别性中止观。即是约唯心。念应化佛。清净依他性中止观。即是约唯心。念法门佛。清净真实性中止观。即是约唯心。念实相佛。亦可名自他俱念。不惟念他佛也。若泛论双念自他佛者。则须具修二种三性止观法门。于中复有先后俱时次及不次四义。言先后者。先约染浊分别性修。次约清净分别性修。然后染依他。净依他。染真实。净真实。一一次第修之。不得越次也。言俱时者。具约十界分别性修。次约十界依他性修。次约十界真实性修。则染净俱时。无先后也。言次第者。如下断得中辨。言不次者。上云念念之中。三番并学。亦可例云染净齐观。又如下文所云。位位俱行三止也。故如圆融行布。横竖包罗。顿渐俱收。利钝悉被。法门之妙。无以加矣。

　【（辛）三通简六。初简寂用之相。二简生佛之名。三简同异之义。四简自他修益。五简佛德实虚。六简常住生灭。（壬）初中二。初约以修显性。二约称性起修（癸）今初】

上来清净三性中。初第一性中从观入止。复从此止行。入第二性中观。复从此观入止。复从此止入第三性中观。复从此观入止。故得我心佛心。平等一如。即是一辙。入修满足。复以大悲方便。发心已来。熏习心故。即于定中。起用繁兴。无事而不作。无相而不为。法界大用。无障无碍。即名出修也。用时寂。寂时用。即是双现前也。

一辙入修满足。谓念佛三昧。始从应化。终至法身。托外义成。唯心观立。是心作佛。是心是佛。自性究竟圆显也。此为根本智。大寂静止门。复以大悲方便。熏习力故。大用繁兴。即是差别智。法界常然。大用之门。用寂寂用。说有先后。体无先后。故名双现前也。

　【（癸）二约称性起修】

乃至即时凡夫。亦得作如是寂用双修。此义云何。谓知一切法。有即非有。即是用时常寂。非有而有。不无似法。即名寂时常用。是故色即是空。非色灭空也。

色即是空。有即非有。法界法尔。本性寂义也。非色灭空。不无似法。法界法尔。本性用义也。繇此性具寂用。本自不前不后。故照性成修。始从名字。终于究竟。无时不双现前。何俟成佛之后。方名双现前哉。

　【（壬）二简生佛之名】

问曰。既言佛心众生心。无二无别。云何说有佛与众生之异名。答曰。心体是同。复有无障碍别性。以有别性故。得受无始已来我执熏习。以有熏力别故。心性依熏现有别相。以约此我执之相。故说佛与众生二名之异也。

同不障别。别不碍同。故名无障碍别性。余可知。

　【（壬）三简同异之义】

问曰。诸佛既离我执。云何得有十方三世佛别也。答曰。若离我执。证得心体平等之时。实无十方三世之异。但本在因地未离执时。各别发愿。各修净土。各化众生。如是等业差别不同。熏于净心。心性依别熏之力。故现此十方三世诸佛依正二报相别。非谓真如之体有此差别之相。以是义故。一切诸佛常同常别。古今法尔。是故经言。文殊法常尔。法王唯一法。一切无碍人。一道出生死。一切诸佛身。唯是一法身。此即同异双论。若一向唯同无别者。何故经言一切诸佛身。一切无碍人。若一向唯别不同者。何故经言唯是一法身。一道出生死。以是义故。真心虽复平等。而复具有差别之性。若解明镜一质。即具众像之性者。则不迷法界法门。

　【（壬）四简自他修益又二。初明益。二释疑。（癸）今初】

问曰。真心有差别性故。佛及众生各异不同。真心体无二故。一切凡圣唯一法身者。亦应有别性故。他修我不修。体是一故。他修我得道。答曰。有别义故。他修非我修。体是一故。修不修平等。虽然若解此体同之义者。他所修德。亦有益己之能。是故经言。菩萨若知诸佛所有功德。即是己功德者。是为奇特之法。又复经言。与一切菩萨。同一善根藏。是故行者当知诸佛菩萨二乘圣人凡夫天人等。所作功德。皆是己之功德。是故应当随喜。

答中先以修不修平等。明体是一。所以破其他修我得之执。次复劝修随喜功德。若能于凡圣功德深生随喜。则他修我得之义亦成。葢能解体同。即是妙慧。念念随喜。破嫉妒障。即是妙行慧行两具。即非一向倚他觅道者矣。

　【（癸）二释疑】

问曰。若尔。一切凡夫皆应自然得道。答曰。若此真心。唯有同义者。可不须修行。藉他得道。又亦即无自他身相之别。真如既复有异性义。故得有自他之殊者。宁须一向倚他觅道。但可自修功德。复知他之所修。即是己德。故迭相助成。乃能殊胜速疾得道。何得全倚他也。又复须知。若但自修。不知他之所修即是己有者。复不得他益。即如穷子。不知父是己父。财是己财。故二十余年受贫穷苦。止宿草庵。则其义也。是故藉因托缘。速得成办。若但独求不假他者。止可但得除粪之价。

答中先明不得全倚他修。次明必须知他即己。文义可知。然此自他修益。须约四句。一者惟求于自。不假于他。则成二乘。以不达自他同体故。二者惟倚于他。不求于自。则成人天。亦不知自他同体故。三者自既不修。亦不求他。则常在三涂。以因缘俱没故。四者知他即自。深生随喜。则速成佛道。以藉因托缘故。

　【（壬）五简佛德实虚又二。初示德相。二简实虚。（癸）今初】

问曰。上言诸佛净德者有几种。答曰。略言有其二种。一者自利。二者利他。自利之中复有三种。一者法身。二者报身。三者净土。利他之中复有二种。一者顺化。二者违化。顺化之中有其二种。一者应身及摩菟摩化身。二者净土及杂染土。此是诸佛净德。

法报二身约能依言。净土约所依言。理实能所不二。为令众生得四益。故分别言之。法身者。所显自性清净理体也。报身者。所成一心。三智四智。及常乐我净。无量功德法聚也。净土者。所依理智功德之性。即是三德秘藏也。顺化现佛身。违化现杂趣身。应身有胜有劣。胜依净土。劣依杂染。摩菟摩。亦云摩奴末那。此翻意生身。又翻意成身也。

　【（癸）二简实虚又二。初约修正简。二约性例简。（子）今初】

问曰。利他之德。对缘施设权现巧便。可言无实。唯是虚相。有即非有。自利之德。即是法报二身。圆觉大智。显理而成。常乐我净。云何说言有即非有。答曰。自利之德。实是常乐我净不迁不变。正以显理而成故。故得如是。复正以显理而成故。即是心性缘起之用。然用无别用。用全是心。心无别心。心全是用。是故以体体用。有即非有。唯是一心。而不废常用。以用用体。非有即有。炽然法界而不妨常寂。寂即是用。名为观门。用即是寂。名为止行。此即一体双行。但为令学者。泯相入寂故。所以先后别说。止观之异。非谓佛德有其迁变。

显理而成。则全体是理。故得名有。复以显理而成。则成无别成。元只是理。故即非有也。但众生无始以来。执有情重。今欲令学者。泯相入寂故。先说止后说观耳。本自一体双行。何尝有迁变哉。

　【（子）二约性例简】

又复色即是空。名之为止。空非灭色。目之为观。世法尚尔。何况佛德而不得常用常寂者哉。

世间色法。尚自即止即观。法尔性具寂用之理。何况佛德。乃称性成修。全修显性者。岂令寂用有异体哉。约寂则有而非有。约用则非有而有。夫复何疑。

　【（壬）六简常住生灭】

问曰。佛德有即非有。不妨常住者。众生亦有即非有。应不妨不灭。答曰。佛德即理显以成顺用故。所以常住。众生即理隐以成违用故。所以生灭。常住之德。虽有即非有。而复非有而有。故不妨常住。生灭之用。亦虽有即非有。而复非有而有。故不妨生灭也。此约清净三性。以明止观体状竟。

止观体状中。总标及别释竟。

　【（巳）三总结】

第三番体状竟也。

或问。此止观体状。与十乘观法为同为异。答曰。十乘观法。兼被三根。今此法门。为上根说。故云上根惟用一。中根二之七。下根具用十。夫即分别性而入依他。即依他性而入真实。即三性而入三无性。即三无性。而不坏三性缘起。正所谓第一观不思议境也。虽不具明余之九法。而一法中即具十法。何以言之。最初文云。善哉佛子。乃能发是无上之心。岂非真正发菩提心。番番止观。岂非善巧安心。三性无性。岂非破法皆徧。止能知俗即真。观能知真即俗。岂非善识通塞。又三性止观。即是无作四念处慧。从此灭二世恶。生二世善。出生神足根力觉道。岂非道品调适。下文历事止观。岂非对治助开。除障得益。差别不同。岂非次位。强心修之。岂非安忍。佛果为期。岂非离似道爱也。

音释

强（强上声勉强也）只（音支但也）繇（同由）菟（音兔草名又音徒）

大乘止观法门释要卷第五终




大乘止观法门释要卷第六

明古吴沙门智旭述

　【（戊）四明止观断得三。初标科。二各释。三总辨。（己）今初】

次明第四止观除障得益。就中复有三门分别。一约分别性。以明除障得益。二约依他性。以明除障得益。三约真实性。以明除障得益。

　【（己）二各释三。初约分别性（至）三约真实性。（庚）初中二。初明观行断得。二明止行断得。（辛）初又三。初正明。二喻显。三法合。（壬）今初】

初明分别性中所除障者。谓能解不知境虚。执实之心是无明妄想故。即是观行成。以观成故。能除无明妄想上迷妄。何谓迷妄之上迷妄。谓不知迷妄是迷妄。即是迷也。以此迷故。即执为非迷。复是妄想。此一重迷妄。因前一重上起。故名迷妄之上迷妄也。是故行者虽未能除不了境虚执实之心。但能识知此心。是痴妄者。即是能除痴妄上之迷妄也。此是除障。以除障故。堪能进修止行。即是得益。

除迷妄之上迷妄。即是断。堪修止行。即是得。此从名字初起观行也。文并可知。

　【（子）二喻显】

又此迷妄之上迷妄。更以喻显。如人迷东为西。即是妄执。此是一重迷妄也。他人语言。汝今迷妄。谓东为西。此人犹作是念。我所见者。非是迷妄。以不知故。执为非迷者。复为妄想。此即迷妄之上重生迷妄。此人有何过失。谓有背家浪走之过。若此人虽未醒悟。但用他语。信知自心是迷妄者。即无迷妄之上迷妄。此人得何利益。谓虽复迷妄未醒。而得有向家之益。

　【（壬）三法合】

虽未证知诸法是虚。但能知境虚是无明。执实是妄想者。即常不信己之所执。堪能进修止行。渐趣涅槃。若都不知此者。即当随流苦海。增长三毒。背失涅槃寂静之舍也。此明分别性中观行断得之义。

能知境虚是无明。应云能知不了境虚是无明。文缺不了二字。义须补也。渐趣涅槃。合上向家之益。增长三毒。追合上浪走之过。余可知。

　【（辛）二明止行断行】

所言分别性中止行。除障得益者。谓依彼观行作方便故。能知诸法本来无实。实执止故。即是能除果时迷事无明。及以妄想也。复于贪嗔渐已微薄。虽有罪垢。不为业系。设受苦痛。解苦无苦。即是除障。复依此止。即能成就依他性中观行故。无尘智用。随心行故。即是得益。此明分别性中行除障得益。

除果时迷事无明。即断缘生中痴。及除妄想。即总断三界见惑也。贪嗔渐已微薄。谓但有润生惑。无发业惑。虽未永断生缘。已与执实者迥然不同。堪起无尘智用矣。

　【（庚）二约依他性二。初明观行断得。二明止行断得。（辛）今初】

次明依他性中止观断得者。初明观门。此观门者。与分别性中止门不异。而少有别义。此云何也。谓彼中止门者。必缘一切法是虚故。能遣无明。无明灭故。执实妄心即止。然此缘虚之遣。即此依他性中观门。更无异法。是故彼止若成。此观亦就。但彼由缘虚故。能灭实执。故名为止。此即由知无实故。便解诸法是虚。因缘集起。不无心相。故名为观。彼以灭实破执为宗。此以立虚缘起为旨。故有别也。以是义故。除障义同。得益稍别。别者是何。谓依此观方便进修。堪入依他性止门。又复分成如幻化等三昧。故言得益。此是依他性中观行断得也。

灭实。破执。是从假入空。立虚缘起。是从空入假。故得分成如幻化等三昧也。余可知。

　【（辛）二明止行断得二。初正明。二料简。（壬）今初】

所言依他性中止门除障得益者。谓依前观行作方便故。能知一切虚相。唯是一心为体。是故虚相有即非有。如此解故。能灭虚相之执。故名为止。以此止故。能除果时迷理无明。及以虚相。又复无明住地渐已损薄。即名除障。又得成就如幻化等三昧。又无生智用现前。复即成就真实性中观行。即名得益。

果时迷理无明及以虚相。谓见思习气及界内尘沙也。无生智用。谓道种智。余可知。

　【（壬）二料简】

问曰。观门之中。亦成就如幻化等三昧。此止门中。亦成就如幻化等三昧。有何别也。答曰。观中分得。此中成就。又复观中知法缘起如幻化。此中知法缘起即寂。亦如幻化。故有别也。此明依他性中止行除障得益。

知法缘起如幻。但是从空入假。知法缘起即寂如幻。则双遮二边。亦得双照矣。

　【（庚）三约真实性二。初明观行断得。二明止行断得。（辛）初中二。初正明。二料简。（壬）今初】

次明真实性中止观除障得益者。初明观门。此观门者。初与依他性中止门无异。而少有别义。此云何也。谓彼止门必缘一切法唯心所作。有即非有。体是一心。是故得灭虚相之执。然此能知诸法唯一心之体。即是此中观门。更无异法。是以彼止若成。此观即就。不相离也。然彼虽缘一心。但以灭相为宗。此中虽知虚相非有。但以立心为旨。故有别也。是故除障义同。得益稍别。别义是何。谓依此观作方便故。堪能胜进入止门也。

灭相为宗。是遮二边。立心为旨。正显中道也。

　【（壬）二料简】

问曰。唯心所作。与唯是一心。为一为异。答曰。唯心所作者。谓依心起于诸法。非有而有。即是从体起相证也。唯是一心者。谓知彼所起之相。有即非有。体是一心。即是灭相入实证也。此明真实性中观行断得也。

从体起相。仍是幻有。灭相入实。乃归中道矣。

　【（辛）二明止行断得】

所言止行除障得益者。谓依前观行作方便。故知彼一心之体不可分别。从本已来。常自寂静。作此解故。念动息灭。即名为止。以此止行。能灭无明住地及妄想习气。即名除障。大觉现前。具足佛力。即名得益。此明真实性中止行除障得益也。

止观断得中。标科及各释竟。

　【（己）三总辨四。初辨除障之义。二辨熏心之由。三辨地位之相。四结略总明。（庚）今初】

问曰。除障之时。为敌对除。为智解熏除。答曰。不得敌对相除。所以者何。以惑心在时。未有其解。解若起时。惑先已灭。前后不相见故。不得敌对相除。如是虽由一念解心起故。惑用不起。然其本识之中。惑染种子。仍在不灭。故解心一念灭时。还起惑用。如是解惑念念迭兴之时。解用渐渐熏心。增益解性之力。以成解用种子。即彼解用。熏成种子之时。即能熏彼惑染种子分分损减。如似以香熏于臭衣。香气分分著衣之时。臭气分分而灭。惑种亦尔。解种分成。惑即分灭也。以惑种分分灭故。惑用渐弱。解种分分增故。解用转强。如是除也。非如小乘说敌对除。但有语无义。然彼小乘亦还熏除。而不知此道理也。

答中文分为四。初直明不得敌对相除。以解惑不同时故。次恐难云。既说解时无惑。何故解者仍未断惑尽耶。今释之曰。以其惑种仍在。故解灭时。还起惑用也。三恐疑云。既解惑迭兴。如何得以解除惑。今释之曰。解用渐渐熏心。令成解种。故能损减惑种。喻如香熏臭衣也。四恐疑云。既是分分熏除。何故小乘说敌对除。彼亦能断惑耶。今释之曰。小乘亦是熏除。彼自不达。故妄计为敌对除耳。解惑无敌对理。故但有语无义也。

　【（庚）二辨熏心之由】

问曰。解熏心时。为见净心故得熏心。为更有所由得熏心。答曰。一切解惑之用。皆依一心而起。以是义故。解惑之用悉不离心。以不离心故。起用之时。即是熏心。更无所由。如是波浪之用。不离水故。波动之时。即动水体。是以前波之动。动于水故。更起后波也。解惑之熏。亦复如是。类此可知。

解熏心时。亦非见于净心。亦非更有所由。以净心非可见相故。以心外更无他法可由故。但解惑皆依心起。还熏于心。譬如依水起波。还动于水耳。

　【（庚）三辨地位之相】

问曰。此三性止观。为有位地。为无位地。答曰。不定。若就一相而言。十解分别性中止行成。十回向依他性中止行成。佛果满足真实性中止行成。若更一解。地前分别性中止行成。地上依他性中止行成。佛果真实性中止行成。又复地前随分具三性止行。地上亦具三性止行。佛地三性止行究竟满足。又复位位行行俱行三止。即是凡夫始发心者。亦俱行三性止行。但明昧有殊。托法无别也。

以三性止观。对菩萨位地。有竖有横。有收有简。故不定也。初就一相而言。即约竖论。十解。谓别十住。以永断见思惑故。十回向。谓别十向。亦圆十信。以永断尘沙兼伏无明惑故。佛果。谓别地。圆住。皆名分证佛果。至究竟位。名为满足。以永断无明惑故。次更一解者。竖而兼横。地前为缘修故。染净二种分别性止行成。地上为真修故。染净二种依他性止行成。佛果为满证故。染净二种真实性止行成。次又复地前等横而兼竖。盖只依他一性便具三性。所以修止观者。亦必通修。但地前名随分。具以无明伏而未断故。地上名具。以三惑俱断。三德现前故。佛地名究竟满足。以分别止行究竟满足。成应身解脱德。依他止行究竟满足。成报身般若德。真实止行究竟满足。成如如法身德故。次又复位位等。非竖非横。亦横亦竖。初从名字位中。了知现前一念介尔之心。及十界十如权实诸法。随见有一法当情。悉是分别性法。此法当体无实。即是依他性法。依他亦复无性。但自法界实相。即为真实性法。故始发心时。便得俱行三止。但观行位中尚昧。相似位中则明。相似位中尚昧。分证位中愈明。分证位中犹带昧相。究竟位中方为极明。然从始至终。无不以三性法为所观境。故言托法无别也。

　【（庚）四结略总明】

又复总明三性止观除障得益。谓三性止行成故。离凡夫行。三性观行成故。离声闻行。此名除障。三性止行成故。得寂灭乐为自利。三性观行成故。缘起作用为利他。此为得益。斯辨第四止观断得竟。

或问。止成离凡夫行。只是入空意耳。观成离声闻行。只是出假意耳。葢在通别之间。而释为圆顿。不太甚乎。答曰。若但约染浊分别性论止观者。可得但是通教。若但约分别依他二性论止观者。可得是别接通。若但约染浊三性次第论止观者。可得但是别教。今既具约染净二种三性。又具论次与不次二种修法。又一一性中皆是先观后止。不是先止后观。又即时凡夫亦得双修止观。安得非圆顿耶。须知凡夫声闻。皆有界内界外之殊。分段生死。界内凡夫行也。变易生死。界外凡夫行也。滞于但空。界内声闻行也。滞于但中。界外声闻行也。是故经云。有声闻乘声闻。有声闻乘缘觉。有声闻乘菩萨。有缘觉乘声闻。有缘觉乘缘觉。有缘觉乘菩萨。有菩萨乘声闻。有菩萨乘缘觉。有菩萨乘菩萨。智者大师释之。谓初三即藏教三乘。次三即通教三乘。次三即别教地前及地上也。今之行人。初心便行三止三观。便离凡夫及声闻行。所谓圆五品位。圆伏五住烦恼。虽是肉眼。即名佛眼。已超别教十回向矣。须知上文四番约位。正意只在第四非横非竖论横竖耳。

　【（戊）五明止观作用三。初正明。二偈颂。三结。（己）初中三。初备显作用。二重明所依。三再示方便。（庚）初又四。初尅证全体大用作用。二明双遮双照作用。三明离过具德作用。四明融即离微作用。（辛）今初】

次明第五止观作用者。谓止行成故。体证净心。理融无二之性。与诸众生。圆同一相之身。三宝于是混尔无三。二谛自斯莽然不二。怕兮凝湛渊渟。恬然澄明内寂。用无用相。动无动相。盖以一切法。本来平等故。心性法尔故。此则甚深法性之体也。谓观行成故。净心体显。法界无碍之用。自然出生一切染净之能。兴大供具。满无边刹。奉献三宝。惠施四生。及以吸风藏火。放光动地。引短促长。合多离一。殊形六道。分响十方。五通示现。三轮显化。乃至上生色界之顶。下居兜率之天。托影于智幻之门。通灵于方便之道。挥二手以表独尊。蹈七步而彰唯极。端坐琼台。思惟宝树。高耀普眼于六天之宫。徧转圆音于十方之国。莲华藏海。帝网以开张。娑婆杂土。星罗而布列。乃使同形异见。一唱殊闻。外色众彰。珠光乱彩。故有五山永耀。八树潜辉。玉质常存。权形取灭。斯葢大悲大愿熏习力故。一切法。法尔一心作故。即是甚深缘起之用也。

繇止行成。尅证全体。繇观行成。能兴大用。此总明作用之大端也。能证三谛之智。名为佛宝。所证三性之理。名为法宝。理外无智。智外无理。名为僧宝。故混尔无三也。分别依他二性。名俗谛。真实之性。名真谛。又三性俱名俗谛。三性无性名真谛。又三性三无性名言建立。俱名俗谛。三性三无性本惟一心名真谛。故莽然不二也。余可知。

　【（辛）二明双遮双照作用】

又止行成故。其心平等。不住生死。观行成故。德用缘起。不入涅槃。又止行成故。住大涅槃。观行成故。处于生死。

不住不入。是双遮。能住能处。是双照也。

　【（辛）三明离过具德作用】

又止行成故。不为世染。观行成故。不为寂滞。又止行成故。即用而常寂。观行成故。即寂而常用。

不染不滞是离过。用寂寂用是具德也。

　【（辛）四明融即离微作用】

又止行成故。知生死即是涅槃。观行成故。知涅槃即是生死。又止行成故。知生死及涅槃。二俱不可得。观行成故。知流转即生死。不转是涅槃。

诸法从本来。常自寂灭相。不复更灭。故生死即是涅槃。二乘所证涅槃。仍是真常流注。故即是变易生死。此对待论融即也。二种生死。元无生死之相。如举波即水。故生死即是涅槃。三德涅槃。亦无涅槃之相。如全水在波。故涅槃即是生死。此绝待论融即也。随缘常不变故。生死涅槃二俱平等。无有二相可得。所谓其入离也。不变常随缘故。随流转缘。名为生死。随不转缘。名为涅槃。所谓其出微也。初备显作用竟。

　【（庚）二重明所依】

问曰。菩萨即寂兴用之时。三性之中。依于何性而得成立。答曰。菩萨依依他性道理故。能得即寂兴用。兼以余性。助成化道。此义云何。谓虽知诸法。有即非有。而复即知。不妨非有而有。不无似法显现。何以故。以缘起之法。法尔故。是故菩萨常在三昧。而得起心悯念众生。然复依分别性观门故。知一切众生受大苦恼。依依他性观门故。从心出生摄化之用。依真实性观门故。知一切众生与己同体。依分别性止门故。知一切众生可除染得净。依依他性止门故。不见能度所度之相。依真实性止门故。自身他身本来常住大般涅槃。

答中先标二义。次别释成。谓虽知诸法下。释依依他性道理也。然复依分别下。释余性助成化道也。

　【（庚）三再示方便】

又若初行菩萨欲有所作。先须发愿。次入止门。即从止起观。然后随心所作即成。何故须先发愿。谓指尅所求。请胜力加故。复何须入止。谓欲知诸法悉非有故。是故于一切有碍之法。随念即通。何故即从止起观。谓欲知一切法皆从心作故。是故于一切法有所建立。随念即成也。若久行菩萨。即不如是。但发意欲作。随念即成也。诸佛如来。复不如是。但不缘而照。不虑而知。随机感所应见闻。不发意而事自成也。譬如摩尼。无心欲益于世。而随前感。雨宝差别。如来亦尔。随所施为。不作心意。而与所益相应。此葢由三大阿僧祇劫。熏习纯熟。故得如是。更无异法也。

先明初行方便。次明久行及佛之不同。然非因初行。安有久行。非有久行。安得成佛。故知欲成佛者。须学初行之方便矣。

　【（己）二偈颂三。初颂理谛。二颂观法。三颂劝修。（庚）今初】

心性自清净。诸法唯一心。此心即众生。此心菩萨佛。生死亦是心。涅槃亦是心。一心而作二。二还无二相。一心如大海。其性恒一味。而具种种义。是无穷法藏。

初一句。总颂真体。次一句。摄事归理。无一法而非全心也。次四句。全理成事。无一法之全理不还具众生佛菩萨生死涅槃种种法也。一心作二。即不变常随缘义。二无二相。即随缘常不变义。海喻可知。

　【（庚）二颂观法三。初法说。二喻说。三合结。（辛）今初】

是故诸行者。应当一切时。观察自身心。知悉由染业。熏藏心故起。既知如来藏。依熏作世法。应解众生体。悉是如来藏。复念真藏心。随熏作世法。若以净业熏。藏必作佛杲。

观察自身心。谓约染浊分别性修止观也。知悉由染业。熏藏心故起。是约染浊依他性修止观也。应解众生体。悉是如来藏。是约染浊真实性修止观也。复念真藏性等四句。是以染例净。即约清净三性修止观也。又如来藏依熏作世法。是知不变常随缘也。众生体悉是如来藏。是解随缘常不变也。世法既尔。佛果例然。约性则一真平等。约修则因满果圆。所以必须依止一心。勤行妙止观也。

　【（辛）二喻说】

譬如见金蛇。知是打金作。即解于蛇体。纯是调柔金。复念金随匠。得作蛇虫形。即知蛇体金。随匠成佛像。

蛇喻染浊分别性。打喻染浊依他性。蛇体纯是调柔金。即喻染浊真实性。又打金作蛇。喻不变随缘。蛇体纯金。喻随缘不变也。蛇体金。喻现前一念心性。匠。喻止观法门。成佛像。喻成出障净法身也。

　【（辛）三合结】

藏心如真金。具足违顺性。能随染净业。显现凡圣果。

金可为蛇为像。即是具足蛇像二性。故能随匠打作蛇像。藏心亦尔。本具违顺二性。故能随染净二业。显现凡圣二果。然正为蛇时。像性仍在。故可转蛇作像。则知正在染时。净性仍在。故可转凡成圣也。蛇像非佛像。故须修证。佛金即蛇金。故常平等。彼执性废修。执修昧性者。安知常同常别。法界法门哉。二颂观法竟。

　【（庚）三颂劝修】

以是因缘故。速习无漏业。熏于清净心。疾成平等德。是故于即时。莫轻御自身。亦勿贱于他。终俱成佛故。

净心为因。净业为缘。因必藉缘。故须速习无漏业缘。熏于清净心之真因。令成本来平等之妙德也。我心既即佛性安可轻御。御者。用也。一切众生皆有佛性。安可贱他。既不自轻。亦不贱他。是名平等佛德。

　【（己）三结】

此明止观作用竟。上来总明五番建立止观道理讫。

已上第二大科广作分别竟。

　【（乙）三历事指点三。初明礼佛时止观。二明食时止观。三明便利时止观。（丙）初中三。初观门。二止门。三双行。（丁）初文二。初实事观。二假想观。（戊）初又三。初法。二喻。三合。（己）今初】

凡礼佛之法。亦有止观二门。所言观门礼佛者。当知十方三世一切诸佛。悉与我身同一净心为体。但以诸佛修习净业熏心故。得成净果。差别显现。徧满十方三世。然一一佛。皆具一切种智。是正徧知海。是大慈悲海。念念之中。尽知一切众生心心数法。尽欲救度一切众生。一佛既尔。一切诸佛皆悉如是。是故行者。若供养时。若礼拜时。若赞叹时。若忏悔时。若劝请时。若随喜时。若回向时。若发愿时。当作是念。一切诸佛。悉知我供养。悉受我供养。乃至悉知我发愿。

此依法性及与佛德。称实而观。行愿品所谓起深信解。如对目前者也。

　【（己）二喻】

犹如生盲之人。于大众中行种种惠施。虽不见大众诸人。而知诸人皆悉见己所作。受己所施。与有目者。行施无异。

无始无明未破。喻如生盲。然能作此信解。则功德与菩萨等矣。

　【（己）三合】

行者亦尔。虽不见诸佛。而知诸佛皆悉见己所作。受我忏悔。受我供养。如此解时。即时现前供养。与实见诸佛供养者等无有异也。何以故。以观见佛心故。佛心者。大慈悲是也。

虽不见诸佛。而见诸佛大慈悲心。所谓虽是肉眼。名为佛眼也。

　【（戊）二假想观二。初佛身观。二供具观。（己）初中二。初直示。二释疑。（庚）今初】

又若能想作一佛。身相严好。乃至能得想作无量诸佛。一一佛前。皆见己身供养礼拜者。亦是现前供养。何以故。以是心作佛。是心是佛故。

是心作佛者。能作他方应佛。能作自己果佛也。是心是佛者。心即他方应佛。心即自己果佛也。又是心作佛。故非自然。是心是佛。故非因缘。即中之空假名作。能破三惑。能立三法。故能感他佛三身圆应。能成我心三身当果。即空假之中名是。则全惑即智。全障即德。故心是应佛。心是果佛也。又始学名作。终成即是佛。又诸佛法身。与己同体。现观佛时。心中现者。即是诸佛法身之体。名心是佛。望己当果。繇观而成。名心作佛。若欲悉知。具如妙宗钞。

　【（庚）二释疑二。初明假想非妄。二明感应俱成。（辛）初中三。初直明非妄。二远胜二乘。三径齐菩萨。（壬）今初】

问曰。前之一番供养。实有道理。可与现前供养无异。此后一番想作佛身者。则无道理。何以故。以实不见佛身。假想作见。即是妄想相故。答曰。佛在世时。所有众生现前所见佛者。亦是众生自心作也。是故经言。心造诸如来。以是义故。即时心想作佛。则与彼现前见佛一也。

　【（壬）二远胜二乘】

又复乃胜二乘现见佛者。何以故。以彼二乘所见之佛。实从心作。由无明故。妄想曲见。谓从外来。非是心作。故即是颠倒。不称心性缘起之义。是故经言。声闻曲见。又复经言。是人行邪道。不能见如来。所言如来者。即是真如净心。依熏缘起果报显现。故名如来。彼谓心外异来。故言不能见也。我今所见诸佛。虽是想心所作。但即能知由我想念熏真心故。心中现此诸佛。是故所见之佛不在心外。唯是真心之相。有即非有。非有即有。不坏真寂。不坏缘起。是故胜彼二乘现前见也。

二乘不达唯心。此达唯心。一胜也。二乘入寂便坏缘起。此则不坏缘起。二胜也。

　【（壬）三径齐菩萨】

又若我以想心熏真心故。真心性起。显现诸佛。而言是妄想者。道场会众。皆以见佛之业。熏真心故。卢舍那佛在于真心中现。彼诸菩萨亦是妄想。若彼菩萨所见之佛实从心起。见时即知不从外来。非是妄想者。我今所见诸佛亦从心起。亦知不从外来。何为言是妄想。又复彼诸菩萨所修见佛之业。悉是心作。还熏于心。我今念佛之想。亦是心作。还熏于心。彼此即齐。是故彼若非妄。我即真实。

初明假想非妄竟。

　【（辛）二明感应俱成四。初重明同体心性。二明依想得见真佛。三生佛互论熏心。四结成感应不二。（壬）今初】

问曰。若一切诸佛。唯由众生自心所作者。即无有实佛出世。答曰。不妨一切诸佛出世。而即是众生自心所作。何以故。谓由一切诸佛。一切众生。同一净心为体故。然此净心全体。唯作一众生。而即不妨全体复作一切凡圣。如一众生是净心全体所作。其余一一凡圣悉皆如是。一时一体。不相妨碍。是故若偏据一人以论心者。此人之体。即能作一切凡圣。如藏体一异中释此义也。由此义故。一切诸佛唯是我心所作。但由共相不共相识义故。虽是我心能作诸佛。而有见不见之理。如共相不共相识中具明。

众生自心所作。即是实佛。实佛。即是众生自心所作。以一切诸佛。一切众生。同一净心为体故。若达前文藏体一异之义。则不计实佛在我心外。若达共相不共相识之义。则不疑众生有见有不见矣。

　【（壬）二明依想得见真佛】

以是义故。若能方便假想者。此想即熏真心。与诸佛悲智之熏相应。故于真心中显现诸佛自得见之。此所现之佛。以我假想见佛之业。与佛利他之业相应熏心起故。此佛即是我共相识也。是共相识故。即是真实出世之佛为我所见。若无见佛之业。与佛利他之德相应熏心者。一切诸佛虽是我净心所作。而我常不得见佛。

假想为能感。悲智为能应。感于众生心内诸佛。故心外无佛。应于诸佛心内众生。故佛出是真也。

　【（壬）三生佛互论熏心】

是故若偏据诸佛以论净心。即诸佛净心作一切众生。但佛有慈悲智力熏心。故得见一切众生。若偏据众生以论净心。即众生净心作一切诸佛。但众生有见佛之业熏心。故得见一切诸佛。

佛为法界。故无佛心外之众生。生为法界。故无众生心外之佛。自熏自见。复何疑哉。

　【（壬）四结成感应不二】

是故假想熏心者。即心中诸佛显现可见。所见之佛。则是真实出世之佛。若不解此义故。谓释迦如来是心外实佛。心想作者。是妄想作佛。如是执者。虽见释迦如来亦不识也。

假想为能感。实佛为能应。所感实佛。既不在众生心外。所应众生。又岂在释迦心外。是谓感应不二也。若由曲计释迦实在心外。所想不是真佛者。是人行邪道。不能见如来矣。已上佛身观竟。

　【（己）二供具观】

又复行者。既如是知一切诸佛。是心所作故。当知身及供具。亦从定心出生。以是义故。当想自身心。犹如香藏王。身诸毛孔内。流出香烟云。其云难思议。充满十方刹。各于诸佛前。成大香楼阁。其香楼阁内。无量香天子。手执殊妙香。供养诸最胜。或复想自身。徧满十方国。身数等诸佛。亲侍于如来。彼诸一一身。犹如大梵王。色相最殊妙。五体礼尊足。知身及供具。悉是一心为。不生妄想执。谓为心外有。复知诸菩萨。所有诸供具。悉施诸众生。令供养诸佛。是故彼供具。即是我己有。知是己有故。持供诸如来。以己心作物。及施他己者。复回施众生。供献诸最胜。深入缘起观。乃能为此事。此观门礼佛。

文有八段。初又复行者下。既知是心作佛。便可从心作身及供具也。二当想自身心下三偈。是想所供周徧。三或复想自身下二偈。是想能供周徧。四知身及供具一偈。是止观双行。五复知诸菩萨下二偈。是自他不二。六以己心作物一偈。是善巧回向。七深入缘起观二句。是结叹功能。入此观门礼佛句。乃总结前文也。

　【（丁）二止门】

止门礼佛者。当知一切诸佛。及以己身。一切供具。皆从心作。有即非有。唯是一心。亦不得取于一心之相。何以故。以心外无法。能取此心相故。若有能取所取者。即是虚妄。自体非有。如是礼者。即名止门。

皆从心作。即无相性。有即非有。即无生性。唯是一心。即无性性。亦不取于一心之相。即无真性也。

　【（丁）三双行】

复不得以此止行故。便废息观行。应当止观双行。所谓谁知佛身我身。及诸供具。体唯一心。而即从心出生缘起之用。炽然供养。虽复炽然供养。而复即知有即非有。唯是一心。平等无念。是故经言。供养于十方。无量亿如来。诸佛及己身。无有分别相。此是止观双行也。

初明礼佛时止观竟。

　【（丙）二明食时止观二。初观门。二止门。（丁）初中二。初普供观。二除贪观。（戊）初又二。初转粗作妙观。二转少为多观。（己）今初】

凡食时亦有止观两门。所言观者。初得食时为供养佛故。即当念于此食。是我心作。我今应当变此疏食之相。以为上味。何以故。以知诸法本从心生。还从心转故。作是念已。即想所持之器。以为七宝之钵。其中饮食。想为天上上味。或作甘露。或为粳粮。或作石蜜。或为酥酪。种种胜膳等。作此想已。然后持此所想之食。施与一切众生。共供养三宝四生等食之。当念一切诸佛及贤圣。悉知我等作此供养。悉受我等如是供养。作此供养已。然后食之。是故经言。以一食施一切供养。诸佛及诸贤圣。然后可食。问曰。既施与三宝竟。何为得自食。答曰。当施一切众生共供养三宝时。即兼共施众生食之。我此身中八万尸虫。即是众生之数故。是故得自食之。令虫安乐。不自为己。

　【（己）二转少为多观】

又复想一钵之食。一一米粒复成一钵上味饮食。于彼一切钵中。一一粒米复成一钵上味饮食。如是展转出生。满十方世界悉是宝钵。成满上味饮食。作此想已。持此所想之食。施与一切众生。令供养三宝四生等。作此想已。然后自食。令己身中诸虫饱满。

普供观竟。

　【（戊）二除贪观】

若为除贪味之时。随得好食。当想作种种不净之物食之。而常知此好恶之食。悉是心作。虚相无实。何故得知。以向者钵中好食。我作不净之想看之。即唯见不净。即都见不净故。将知本时净食。亦复如是。是心所作。此是观门。

　【（丁）二止门】

止门吃食者。当观所食之味。及行食之人。能食之口。别味之舌等。一一观之。各知从心作故。唯是心相。有即非有。体唯一心。亦不得取于一心之相。何以故。以心外无法。能取此心相故。若有能取所取者。即是虚妄。自体非有。此名止门。

配上三性止门。如文可知。二明食时止观竟。

　【（丙）三明便利时止观二。初正明。二释疑。（丁）初中二。初观门。二止门。（戊）今初】

凡大小便利。亦有止观。所言观者。当于秽处。作是念言。此等不净。悉是心作。有即非有。我今应当变此不净。令作清净。即想此秽处。作宝池宝渠。满中清净香水。或满酥酪。自想己身。作七宝身。所弃便利。即香乳酥蜜等。作此想已。持施一切众生。即复知此净相。唯是心作。虚相无实。是名观门。

此等不净悉是心作。分别本空也。有即非有。依他无性也。变作清净。清净分别性观也。净相唯心。清净依他性观也。虚相无实。清净真实性观也。

　【（戊）二止门】

所言止门者。知此不净之处。及身所弃不净之物。唯是过去恶业熏心。故现此不净之相可见。然此心相。有即非有。唯是一心。平等无念。即名止门。

观则转染浊性为清净性。止则但除染浊三性入三无性也。恶业熏心。故现不净。然此心相。有即非有。除分别性。入无相性也。唯是一心。除依他性。入无生性也。平等无念。除真实性。入无性性也。

　【（丁）二释疑二。初正释所疑。二例通诸法。（戊）今初】

问曰。上来所有净不净法。虽是心作。皆由过去业熏所起。何得现世假想变之。即从心转。答曰。心体具足一切法性。而非缘不起。是故溷中秽相。由过业而得现。宝池酥酪。无往缘而不发。若能加心净想。即是宝池酥酪之业熏心。故净相得生。厌恶之心。空观之心。即是除灭不净之缘。净熏心故。秽相随灭。此葢过去之业。定能熏心起相。现世之功。亦得熏心显妙用也。

加心净想。指上观门。厌恶之心。指上止门。空观之心。双指二门。真实性中止观。所谓虚相无实。平等无念也。

　【（戊）二例通诸法三。初正释成分便。二释见不见之由。三释神通差别之故。（己）今初】

如此于大小便处。假想熏心而改变之。其余一切净秽境界。须如是假想熏心。以改其旧相。故得现在除去憎爱。亦能远与五通为方便也。然初学行者。未得事从心转。但可闭目假想为之。久久纯熟。即诸法随念改转。是故诸大菩萨。乃至二乘小圣五通仙人等。能得即事改变。无而现有。

秽作净想。则能除憎。净作秽想。则能除爱。憎爱悉除。便成漏尽。假想纯熟。法随念转。便成五通。出世方便。孰过于此。

　【（己）二释见不见之由】

问曰。诸圣人等。种种变现之时。何故众生有见不见。答曰。由共相识。故得见。由不共相识。故不见。

　【（己）三释神通差别之故】

问曰。菩萨神通。与二乘神通有何差别。答曰。二乘神通。但由假想而成。以心外见法。故有限有量。菩萨神通。由知诸法悉是心作。唯有心相。心外无法。故无限无量也。又菩萨初学通时。亦从假想而修。但即知诸法皆一心作。二乘唯由假想习通。但言定力。不言心作。道理论之。一等心作。但彼二乘不知。故有差别也。

菩萨习通。亦从假想。二乘定力。亦惟心作。只由知与不知。遂令力量迥别。然则修止观者。可不先悟一心为依止乎。

佛祖心要妙难知。我今随力释少分。回此功德施群生。同生安养成觉道。

音释

渟（唐丁切水止曰渟）粳（古衡切籼稻也）渠（求于切沟渠也）溷（胡困切）

光绪二十二年春三月京口丹徒县李培桢捐资敬刊大乘止观释要全部

大乘止观法门释要卷第六终




