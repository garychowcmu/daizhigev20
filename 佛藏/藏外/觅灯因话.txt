觅灯因话　　(明)　邵景詹　著


　　目次

　　卷一

　　　桂迁梦感录
　　　姚公子传
　　　孙恭人传
　　　贞烈墓记
　　　翠娥语录

　　卷二

　　　唐义士传
　　　卧法师入定录
　　　丁县丞传

　　觅灯因话小引

　　万历壬辰，自好子读书遥青阁，案有《剪灯新话》一编，客过见之，不忍释手，阅至夜分始罢。已抵足矣，客因为道耳闻目睹古今奇秘，累累数千言，非幽冥果报之事，则至道名理之谈；怪而不欺，正而不腐；妍足以感，丑可以思；视他逸史述遇合之奇而无补于正，逞文字之藻而不免于诬，抑亦远矣。自好子深有动于其衷，呼童举火，与客择而录之，凡二卷。客曰：“是编可续《新话》矣。”命之曰《觅灯因话》。盖灯已灭而复举，阅《新话》而因及，皆一时之高兴，志其实也，而何嫌乎不文。观者幸无以不文病之。

　　自好子景詹邵氏识



卷一

　　桂迁梦感录

　　大德中，有施君名济，吴之长洲人。君家故饶于财，荦荦负气节。年四十而未有子，性独嗜佳山水，暇辄往虎丘、天池、天平诸山游憩焉。夏之日，独掉小舟，登剑池，度真娘墓，遂避暑读书台。新蝉嘒柳，南薰度松。顾瞻之顷，忽闻有愁叹声，徐一再听，而其人若不胜情者。君使觇之，则少同学桂生迁也。邀而问之，初难于言，既曲慰之曰：“足下父母无恙乎”曰：“先二人谢世久矣。”曰：“然则壶内弗宁乎”乃始输其诚曰：“仆有田数亩，足供饘粥，不幸惑于人言，谓贩与耕，利且相百，遂折券与李平章家，得金二十锭，贸易京师。天乎不余贷，而重之祸也!舟碎洪流，橐悬磬矣，所存者仅藐焉一身。今日窜归，又为主者所觉，主者势焰薰天，念薄田不足以偿，一妻二子，将不复留，是以悲耳!”言讫而涕潸焉下。君为动容曰：“足下无虑，吾且为尔图偿之。”桂初以为戏。君曰：“吾与足下，交虽不深，然爱妻子之心一也。吾每恨无子，忍见有子弃之乎且吾家素裕，固未急急于此不急之财；救足下于涂炭，推爱子之念，全足下之妻孥，是所甘心，何敢为戏。”桂乃反悲为喜，长跪且拜曰：“君如是，是仆之天也!异日尺寸有立，图所报称；若终于困穷，则公家岂无犬马乎”遂别去。翌日，桂果来谒，君辄如额与偿之，不复责券。桂大感谢。无何，君偶以事过桂之居，念而造焉。其子迎门欢甚。桂趋出，礼恭而色沮丧，已而闻内饮泣，君更诘之，对曰：“向承厚德，等于天亲，再生之余，何敢容隐!仆豚儿荆妇，幸赖保全，然薄田敝庐，皆为李氏所有，今旦夕被其驱逐，而出无所之，坐无所食，沟中之瘠，仆将不免。仆命已矣，君恩奈何!”君又怃然曰：“夫拯人之急，而不足全人之生，则亦徒耳!足下无虑，余前村有田十亩，桑枣数十株，盎往居焉。树艺而给，无忧乏也。”桂谢且赧，良久，愿奉幼子为质，以效犬马之劳。君固却之。再翌日，偕桂生至田处，以田及桑枣给之，中一株最高，俗传有神栖焉，桂因结于下。居一年，觉其地甚寒，与他所异，桂疑之。一日，荷锄归，见纯白鼠入室，逐之不见。谋于妻曰：“下岂有物乎”卜之得古，遂与妻夜发之，果得白金一藏。生喜而遽呼曰：“是可以报施君矣。”妻摇手，急止之曰：“无以呼为也!此施氏地，安知非施氏所瘗即不然，彼借口于己之地，固以为份内物也，虽尽与之，必不见德，如或不谅，将更疑子之匿其余，是欲报德而且生怨矣。且子终生，止欲作十亩田主人耶盍于他乡潜置产业，徐以己力为报，顾不美乎暮夜无知，天启其便，天与不取，反受其殃矣。”桂生闻妻之言，良心顿昧，而巧计潜滋，自是遂置施君于度外焉。乃倩旧识，置膏田脂产于会稽。岁往征租，则讬以朱门之干谒；既还故郡，则诈为蓝缕之形容。如是者十年，而施君殂矣。其子甫三岁。桂谓其妻曰：“此我扬眉吐气时也!”乃以只鸡斗酒往奠施君曰：“先生之恩，所不能报，亦岂敢忘。今先生往矣，顾余何人，久占先生之田庐，岂无面目，靦颜殊甚！宁转而之他，受冻饿以死耳。”施母留之再三，不可，洒泣而去，挈家居于会稽。桂素饶幹局，居积致富。施氏素豪宕，家不甚实，加以子幼妻弱，不十余年，而赀产萧然，饔飧或不相继。于是母与子谋曰：“尔父存日，施德于桂生，桂生似长者，今闻其富于会稽，盍与尔归焉，上者可冀厚偿，而次亦不失故值，谅不虚此行也。”乃买舟自吴抵越，母止旅店，其子先往。比至桂生家，则门庭奕然，非复曩时田舍翁气象矣。施子骤喜，以为得所依也。遂投刺，阍者数辈，引入东厢，楹榱严整，扁题曰知稼，盖杨铁崖笔也。候久不出，俄履声自内闻，乃逡巡却立，再整衣冠。而桂生未遽见也，憩中庭，处分童仆，呼诺，语剌剌不可了。又久之，始出，心知为施氏子也，故为不识。施子备道其颠末，且云：“老母在旅次。”桂乃延之西斋，留一饭，吐词简重，矜色尊严。徐问曰：“子今年几何”对曰：“昔先生垂吊时，不肖方三龄，今别先生十五年矣。”桂颔之，别无他语。饭已，更不问其母及家事。施子计穷，因微露其意。桂即变色曰：“吾知尔之来也。顾吾力亦能办此，尔毋多言，令他人闻之，为吾辱。”施唯唯而退。初，施母以桂必迎己也，倚闾而望。及闻状，不觉大恸曰：“桂生，而忘栖十亩时耶”其子遽劝之曰：“姑待之，彼何物，戆痴而悖眊若是。盖彼势压村中，习为骄慢，见我贫窭，不欲礼为上宾，而又讳言前负，故落落如是耳。犬马之盟，言犹在耳，而矧今已赫赫乎岂有负人桂叔子”母意稍释。过数日，施子以晨往候，日停午，而竟弗达。施不胜惭忿，攘袂直趋，大言曰：“我施生宁求人者为人求我，而特取宿值耳，胡为其窘辱我”顷之，其长男自外入。施整衣向前揖曰：“某姑苏施生也。”言未竟，长男曰：“然则故人矣!门下不识耳!昨家君备道足下来意，正在措置，而足下遽发大怒，岂数十年之久，而不能待数日耶然此亦不难，明旦可无负矣。”言讫竟去。施子方悔己之失言，又怨彼之无礼，涕泣而归。其母复劝之曰：“吾与尔数百里投人，分宜谦下，若得原值二十锭，意望亦完，不必过为悲愤也。”明旦戒行，母复嘱之曰：“慎毋英锐，坐失事机，以劳我心。”于是施子鞠躬屏气，再候于桂之门下。久之，曰：“宿酒未醒也。”乃求见其长男，且曰：“得见长公，足矣，无烦主翁也。”又久之，则曰：“已往东庄催租矣。”问其次男，则曰：“已于西堂陪馆宾矣。”施子怒气填胸，羞颜满面，然无可奈何。顷之，桂生乘驺而出，则就谒于马首，甚恭。桂谩不为礼，曰：“尔施生耶”顾一仆，以金二锭偿之。施子视偿，仅什一也，大骇，方欲一言白，而桂飘然已去，且使人来数曰：“尔昨何浅暴如是本欲从容、从厚，今不能能矣。然犹念尔年幼远来，故纤毫不缺，可速归。”施子大失望，而不敢见于辞色。求赂阍者，通问于其妻。妻又令人数曰：“曩先公以为德，而子今以为负也。幸吾主翁长者，偿之如数，夫复何言无已，可归取券来，虽百锭不负也。”施无以对，归以语母。母郁抑不堪，遂抱疾还家，竟不起。而日所取偿于桂生者，曾不足为道途丧葬之费。吁!亦悲矣夫!已而，桂生家益裕，产益夥。当元年，赋役繁增，桂甚苦之，每颦蹙曰：“某非国家之民，乃一老奴仆耳!”里有刘生者，善滑稽，奔走要津有年矣。侦知桂意，说之曰：“方今赋税不均，贵者千百顷而无科，贱者倍蓰输而无算，以公之资，宁不能少入作显客，而碌碌甘税户耶”桂长叹不答。刘笑曰：“公岂以废举子业久乎公不见吴之张万户、李都赤，不识一丁，而食禄千石。是何人也此皆仆为之斡旋。仆自恨无力耳，使有如公十分之一，今不知衣紫乎、衣朱乎。”桂闻其言，心动耳热，因抚臂问曰：“费当几何”曰：“二千足矣，多则近三千耳。”桂甚喜，且曰：“卜吉即与君行。刘辞曰：“恐有为公惜者，必以仆言为诞。然以仆计，公赋岁不下千余，今所费仅三年赋役之耗耳，夫捐耗赀而跻崇秩，不愈于岁作输户而犹辄折腰墨绶耶今为计，吾见来年之春，吏不敢昼入公之堂矣。语曰：‘成大功者不谋于众，图大事者不惜小费。’必欲仆行，惟公裁之。”桂益惑。明日遂行。刘又辞以未有室家，桂乃以赀安其孥，挈金三千，与俱至都下，罄以金付之，不问出入。未逾月，金尽，则谬来贺曰：“旦夕贵矣!第非五千不可。”桂稍有难色，辄去不顾曰，“徒费前物，毋咎我也!”桂不得已，称贷得金二千，而留其半，以半与之。又月余，或告桂生曰：“刘某已除亲军指挥使矣。”桂未信。少顷，从者奔入曰：“适见刘生，骤贵甚，呵拥塞道途。”桂且信且疑，倚门望焉。忽有四卒前曰：“大人致请。”桂曰：“大人何为者”曰：“新亲军刘公也。”桂愕然，始信刘之卖己矣，大怒欲入，而卒掖之行。及至，桂犹意其以乡曲见，而刘端坐如故，久始言曰：“曩赀便宜假我，决不尔负。但吾新蒞署，需钱甚急，尔前所留，幸并贷我，不数月，当悉偿也。”即令卒押取之。卒去，而索贷者填门矣，乃令从者归取偿之。桂羞还故乡，止居京邸，以厚价得利匕首，将俟刘入朝，刺杀之。然急于报仇，夜不能少寐，月光黯淡，而误以为东方明矣；急奔出，则路杳无行人，禁漏方三催耳。乃倚身阛阓，少息焉。须臾，梦匍匐入高堂，一老翁据案坐，乃施君也。桂见之，大赧，不得已，摇尾前曰：“曩令嗣来，非敢忘德，恐其不克负荷，欲得当以报之耳。”君大叱曰：“是欲死耶!胡自吠其主也”桂见诉不听，见其子自内出，乃衔衣笑曰：“向辱惠顾，不能辄厚遗，幸无罪!”其子以足蹴之曰：“是欲速死耶!胡自啮其主也”桂不敢仰视，行至厨，见施母方分羹，乃蹲足叩首，乞哀曰：“向令嗣不能少待，以致薄母，罪不敢辞。今我馁甚，能以余羹食我乎”母命大杖扑之。逃至后庭，则其妻与二子、少女咸在焉，谛视之，皆成犬形，反自顾，亦无少异。乃大骇曰：“我辈何至此哉”妻怒曰：“尔贵他人而辱妻子，独不思负施君乎施在堂，乞怜万状，而不见听，比尔曩时侮慢其子，能相当否”桂詈曰：“桑下得金，尔以为暮夜无知，致我如此，顾咎我耶”妻复詈曰：“其子来时，谁为尔言而弗报也”二子前解之曰：“此往事，言之何益，徒增伤痛耳!但自今以后，再世为人，其勉为无兽行哉!”相与欷歔久之。桂馁甚，索食之急，顾有小儿遗溷池上，桂心知其秽恶，而见妻子攒聚欲食，亦不觉垂涎焉，见所遗堕落池中，深惜之。已而厨人奉主翁之命，烹其长男，惊惧而苏，汗液浃背，乃一梦也。则曙色渐开而朝罢矣。桂幡然曰：“噫!有是战!天道好还，丝粟不爽，人之不可辄负，彰彰矣!夫负人之与负于人，一也。今日之梦，是天以象告，非其实也，犹可得而悔悟。安知刘生不实受于此乎则于刘何尤!”乃弃匕首河中而返。急至吴，访施君之子，时年二十七矣。更厚葬其父母，载之至越，以女妻焉。居无何，刘果以赃败，抄录拷讯，备尝窘辱。桂适以事赴京，偕子婿谒刑曹，会见刘，颈荷铁徽，手交木叶，颜色枯槁，步履艰难；妻子自后来，与之诀别，或怨或啼，而旁观者益怒。忽见桂生，悲惭伏地曰：“向负大人，故有今日。”其冀食乞哀之情，怨悔颠连之状，宛若曩时梦中故态。桂不觉心动，以钱数十贯赠焉。刘跽而受之曰：“今生已矣，俟来世为犬马以报德也。”桂因大感叹，与子婿归，三分其财产，遂为会稽名家。江左之人，迄今犹有能道其详者。

　　姚公子传

　　浙东有姚公子，不必指其里氏。父拜尚书，妻亦宦族，家累巨万，周匝百里内，田圃、池塘、山林、川薮，皆姚氏世业也。公子自倚富强，不事生产，酷好射猎，交游匪人。客有谈诗书、习科举者，见之则面赪头重，手足无措；有计盈缩、图居积者，则笑以为朴樕小人，不足指数。惟矫猛猿捷之辈，滑稽桀黠之雄，则日与之逐犬放鹰，伐狐击兔。市井无赖少年，因而呼引罗致之门下者数十百人。此数十百人之家，皆待公子以举火，公子不吝也。或麾千金，使易骏马；或倾百斛，使买良弓；或与之数道并驰，克时期会，而后至者罚；或与之分队角胜，计获献功，而多禽者赏；或秉烛夜围而无厌，或浃旬长往而忘归。至若蹂躏稼穑，毁伤柴木，则必估值而倍酬之。曰：“人生行乐耳，吝啬何为”间有举先尚书聚敛掊克之术以谏者，公子未发口，群少年共嗾之曰：“彼田舍翁，气量浅陋，何足为公子道耶”公子颔之。一日，出猎稍远，粮运不继，虽囊有余钱，而野无邸店。正饥窘中，忽有数人迎拜道左，曰：“某等小人，难遇公子至此，谨备瓜果酒肴，以献从者。”公子与群少年拍手大笑，以为神助，乃下马直抵其室，恣意饕酣。少年曰：“此辈不可不报。”公子乃酬以三倍。其人大获所愿，乃拜伏送于马首。公子复喜曰：“此辈非但解事，兼有礼数。”急命后骑倾囊劳之。由是此风既倡，人皆效尤，公子东驰则西人已为之饬馔，南狩则北人已为之戒厨。士有余粮，兽有余食，虽旬日之久，而不烦馈运。一呼百诺，顾盼生辉，此送彼迎，尊荣莫并。公子大喜，虽竭力报答，犹自歉然。诸少年各欲染指其中，齐声力赞，以为此辈乃小人，今不劳督率，而供粮大备，奉承公子，过于君王矣。不有重赏，其何以慰公子是之。然而公子数年之间，囊空橐罄，止有世业存焉。诸少年相与进言曰：“公子田连阡陌，地占半州，足迹所不能到者，不知其几。然大率皆有势之时，小民投献，官府赂遗，非用价乎买者也。即有以价得之，亦不过债负盘折，因其户绝人穷，收其硗田瘠地，所值又能几何故今荒芜者多，垦辟者少，钱粮督促，租课萧条，以公子视之，直土泥耳。如以荒芜之土泥，为偿赉之赀费，小民得之，寸土如金，是以泥沙同金用也，奚不可者”公子大以为得策，于是所至辄立卖券为赏。诸人故难之，群少年以好言慰勉，公子踧踖，惟恐其人不受也。凡肥饶之产，奸民欲得之，则必先赂少年。少年故令公子受其酒食，或饰歌妓为妻女，故调公子。公子或识之，亦不问也。将去，则群少年一人运笔，一人屈指，一人查籍，写券已成，令公子押字，多寡美恶之间，公子不得主张焉。既而，公子曰：“吾倦矣!岂能执笔签判，习书生之劳哉!”群少年乃镂版刷印，备载由语及图籍年月，后附七言八句诗一首，则公子所作也。诗曰：

　　　　千年田土八百翁，何须苦苦较雌雄古今富贵知谁在，唐宋山河总是空。去时却似来
　　时易，无他还与有他同。若人笑我亡先业，我笑他人在梦中。

　　每日晨出，先印数十本，临时则填注数目而已。然而游猎无度，赏赐无算，加以少年之侵渔，及日用之豪侈，不逾数年，产业荡尽，先人之丘垅不守，妻子之居室无存。向日少年，皆华衣鲜食，肥马高车，出遇公子，渐不相识。诸尝匍匐迎谒道傍者，气概反加其上，见公子饥寒，掉臂不顾，且相与目哂之。公子计无所出，思鬻其妻，而惮于妻之翁，不敢启口。乃翁固达者，深识其情，先令人许之，已而阴迎其女，养之别室，诈令人为豪族，以厚财为聘，与之约曰：“尔妻价不及此，闻其贤能，故不惜厚聘。然一入豪门，终身不得相见。”公子大喜过望，亦甘心焉。妻去未数月，而聘金又尽，左顾右盼，孑然无依，将自卖其身，而苦无主者。妻翁又以厚价诈令庄客收之，亦与之约曰：“尔本贵人，故重其值，但输券之后，当唯命是从，不得违忤。”公子自念：己富盛时，家徒数百，皆游荡饱暖而已，殊无所苦。乃允诺，随之而去。至则主人旦令之采薪，暮督之舂谷，劳筋苦力，时刻不堪。数日，遂逃去，与乞儿为伍。自作长歌，丐食于市。歌曰：

　　　　人道流光疾似梭，我说光阴两样过。昔日繁华人慕我，一年一度易蹉跎!可怜今日我
　　无钱，一时一刻如长年!我也曾轻裘肥马载高轩，指麾万众驱山泉。一声围合魑魅惊，百
　　姓邀迎如神明。今日啊!黄金散尽谁复矜朋友离盟猎狗烹!昼无饘粥夜无眠，学得街头唱
　　哩莲。一生两截谁能堪不怨爹娘不怨天!蚤知到此遭坎坷，悔教当年结妖魔!而今无计可
　　奈何，殷勤劝人休似我。

　　妻翁知其在市中也，故令乞儿百般侮之，稍不顺意，吓之曰：“吾将诉尔主人。”则抱头鼠窜而逸，不敢回顾。以是东西流转，莫能容身，冻馁忧愁，备尝艰苦。翁乃令其女筑环堵之室于大门之傍，器具衾裯，稍稍略备。故又令人说公子曰：“尔本大家，乃为乞儿所侮，尔非畏乞儿，畏主人也。尔主朝夕寻访，幸不相遇，遇则幽禁牢狱中，死无日矣。尔之故妻，今为豪家主母，门庭赫奕，不异曩时。吾盍与尔言，求为门役，但有启闭之劳，无樵舂之苦；终享安佚之乐，无饥寒之虑，岂不愈于旦夕死沟壑乎”公子涕泗乞怜，拜伏泥涂中曰：“如此，则再生父母也。”于是引至妻之别室。公子见一舍清净，器服整洁，喜不自胜，如入仙境。乃戒之曰：“尔主母家富，故待仆役皆修整，然势尊望重，羞睹尔颜。尔誓不可窃入中堂，且不宜暂出门外，倘为尔主人所获，受祸不浅矣!”于是公子谨守戒言，虽饱食暖衣，不无弋猎之想；而内忧外惧，甚严出入之防。竟不知妻之未嫁，终其身不敢一面，老死于斗室云。

　　孙恭人传

　　孙恭人者，和州义里民家女。生而奇颖，有僧摩顶相之曰：“儿后大贵，惜顶骨少偏，当遭厄而后起。”至正初，红巾大乱，天下绎骚，孙父母相继沦亡，无所依怙。年十三，流转濠州，讬于郜氏。郜氏有女，颇亲爱之。居五年，郜女归于东丘郡侯花云，以孙为娣。时云从我太祖南定金陵，东征江、浙，勤劳王事，靡有室家；而郜与孙形影相依，亲爱愈笃。至正二十年，云以行枢密院判守太平府，挈家以行。时太平新附，粮饷未充，而地当东南要路，云与知府事许瑗昼夜筹画，未暇息肩；而暴雨水涨，伪汉王陈友谅率舟师来寇。云结阵迎战，三日不休，水势益增，城外舟尾，几与堞齐，士率攀缘而上。城中乏食，士马俱惫，城遂陷。许瑗死。云叹曰：“城亡与亡耳!”贼缚云急。云怒骂曰：“狂贼犯吾，吾主必灭尔，斩尔为脍也。”遂奋跃大呼，绳缚尽绝，夺贼刃，斩五六人。复大骂曰：“尔主，非吾敌也，曷不速降。”贼怒，摔云，缚于舟樯，丛射杀之。云骂不绝口。妻郜氏，生子方三岁。当云迎战时，势甚危，郜氏抱儿泣谓孙氏曰：“城且破，夫必不生，吾何忍独不死然不可使花氏无后。”已而闻云就缚，乃赴水死。孙奔救之，已无及矣。家有苍头、婢、仆十余，一时星散，无有存者。孙独收郜尸，瘗之。抱三岁儿而逃，为汉军所获。孙自度年少动人，一死非难，其奈儿何，乃断发剺面，自毁其容，杂处乞儿中，以故得免。随军至九江。军中恶小儿啼，将索收之。孙乃夜半出走，至江路穷，鞠儿于渔舟。渔舟翁无子，是夜，梦一小蛇，困于沙际，雷雨大作，蛇化为蛟。翁惊醒，方与妻言未毕，而孙氏抱儿至矣。翁喜，遂留视如己子。未几，汉败，翁将谋夺其儿。孙氏觉之，故敛衣囊簪珥，嘱翁为守，抱儿浴于河津。翁以其留囊橐，不疑也。而孙竟窃儿去。夜宿陶穴中。天曙渡江，遇汉溃卒夺舟，舟中之人，或死或溺，次将及孙，孙抱儿大号，跃入水曰：“吾宁与儿俱死矣!”波中偶有断木，附之，其行如飞，若有神运者。顷之，入芦渚中。渚有莲实，孙氏取以啖儿。凡七日，无一人语声，四围水绕，无由得渡。孙氏日夜号泣，祝天曰：“死难之臣，惟此一息，皇天忍绝之乎”忽夜半有人掉舟来，急呼之，逢老父，号雷老，孙氏泣语之故，老父怜而载之，得达太祖行在。太祖置儿于膝，视之，泣曰：“吾尝谓尔父黑面骁勇，不意其赤心忠义如此!城陷之日，尽传一门死节，吾深痛之，以为安得彼有孑遗，尽力图报，而孰知天卒存其孤也。儿子将种，酷肖其形，此天生尔，以缵尔父功也。孙氏贞贤，必重报之。然老父亦宜受魏无知之赏。”急召雷老。雷老却走，使者迫之不及，已忽不见。太祖大惊异。乃设坛祭云，赠为东丘郡侯。敕太平立忠臣祠，与许瑗岁时享祀。以三岁儿袭父爵。赠郜氏东丘侯夫人。封孙氏为恭人，食二品俸，即子其儿，享年八十余，富贵没世。验之幼时僧相，若目睹其终始行，亦神哉矣。

　　贞烈墓记

　　天台县郭老，五十无子，祷于神，梦白雉集于庭，遂生女，因名雉真。聪慧有色，略通书数。年十七，嫁同里旗卒，姿色甚丽，见之者莫不啧啧称赏。年二十三，因夫卧病，至里社祠中祈祷。本卫千夫长李奇见之，心慕焉。时至正四年八月也。去县八十里，地名杨村，向设亭障，分兵戍守，李遂遣卒行。郭氏独居，李乃日至卒家，百计调之，郭氏毅然莫犯。经半载，夫归，具以情白。为属所辖，罔敢谁何。一日，李复来，卒故匿床下，听其语涉戏，大怒，持刃出，而李脱走。李诉于县，捕系穷竟，案议持刃杀本部官，罪该死，桎于囹圄中。从而邑之恶少年与吏胥、皂隶辈，无有不起觊觎之心者。而李尤其日夜夤缘，欲速杀其夫，使郭氏无所归。故嘱其左右邻，不与馈食。左右邻皆伍中人，无不畏李本官者。郭氏时生男六岁，女四岁。郭老死矣。茕茕一身，乃躬馈于卒，哀号载道。归则闭户绩纺，人不敢一至其家。久之，府檄调黄岩州一狱卒叶姓者至，复有意于郭氏，欲以情感之，乃顾视其卒，周其饮食，宽其桎梏，情若手足，卒感激入骨。一日，卒所卧竹床，肤色皆青，节节生叶，若素种植者。卒与同禁者皆惊喜，吏亦来贺，以为肆赦可待。叶独心恶之也。忽狱中传有五府官出。五府之官，所以斩决罪囚者。叶心喜，遂入以报曰：“祯祥之兆，未必非祸祟也。”且煦煦顾怜其子女，切齿骂李，以为不仁，与卒抱持而泣。已乃谓曰：“我与尔爱如手足，尔万一不保，尔妻必入仇人之手，子女为人奴仆；顾我尚未娶，宁肯俾我为室乎若然，我之视汝子女，犹我子女也。而且无快仇人之心。”卒深诺其言。叶乃令郭氏私见卒。卒谓曰：“我死有日，此叶押狱性柔善，未有妻，汝可嫁之，无甘心事仇雠也。”郭氏泣曰：“尔之死，以我故，我又能二适以求生乎”既归，持二幼，涕泣而言曰：“汝父以娘故，行且死!汝父死，娘必不生，儿辈无所依怙，终必死于饥寒，不若娘死于汝父之前，事或可解。卖汝与人，或可度日。盖势不容已，将复奈何!汝在他人家，非若父母膝下，毋仍旧娇痴为也!天苟有知，使汝成立，岁时能以卮酒奠父母，则是为有后矣。”遂携二儿出，至县前，遇人具道其故。行路之人，为之掩泣。有怜之者，纳其子女，赠钱三十缗，郭氏以三之一具酒馔，携至狱，与卒相持，哽咽不能语。既而以二之一与之曰：“君扰押狱厚矣，可用此答之。又余钱若干，可收取自给。我去一富家执作，为口食计，恐旬日不能馈食故也。”泣别而出，走至仙人渡溪水中，危坐而死。渡头人烟凑集，一时喧哄。又此处水极险恶，竟不为冲激倒仆，人以为奇，走报县官。官往检视得实，令人舁之起，水势冲涌不得近，以木为桥，木皆中折，而死者危坐如故。众益以为神，倾动城邑。县官乃焚香再拜，令妇人共举之，则水不为患。于怀中得一纸，具述李本官之逼与夫之冤，虽不成章，达意而已。官为殓具，即葬于死所之侧山下。又为申达总管府，将李抵罪而释卒。官赎还其子女，人亦义之，不受原值，更与之钱。卒亦终身不娶。郭氏死之日，至正五年九月九日也。次年丙戌，宣抚使巡行列郡，廉得其事，闻之于朝，乃旌其墓曰：“贞烈郭氏之墓。”而复其夫家云。

　　翠娥语录

　　翠娥，姓李氏，淮扬名娼也。幼有贞性，长通诗书，论议蜂起，不伤于正。自以身隶乐籍，怨恨殊不聊生，有欲一见之，强而后可。至元二年，云间陆公宅之为扬州总管。一日，以官召之，不得已至。命之歌，对曰：“幼时未习。”公怫然曰：“然则汝习学何事”曰：“学读《史》、《汉》等书。”公不以为然，难之曰：“汝能识字，必能赋诗。”因指庭前梅树为题。翠娥口占曰：

　　　　粲粲梅花树，盈盈似玉人。甘心对冰雪，不爱艳阳春。

　　公奇之，乃赐之坐，问曰：“尔既读《史》、《汉》，累朝典故，谁氏最熟”对曰：“最喜看两晋人物。”公戏之曰：“然则汝独不知江左风流乎”对曰：“自来人议魏、晋浮靡，人物放旷，自妾观之，殊觉贤懿。试看陈令史居父忧，使婢丸药于丧次，遂大见贬议，沉落累年。阮光禄食肉饮酒于衰绖中，何曾大言排斥。此可想见当时士风，凡居丧而饮酒近内者，为希世骇俗之事矣。不然，以曾之豪侈，岂暇计小节哉至于今学士大夫，非但近内，有育婴孩者；非徒饮酒，有耽声乐者。举世无放旷之议，行己无罪戾之嫌，方之魏、晋，其贤岂啻千里哉!”公闻其语，益起敬焉，以为乐妓中不意有识如此。因谓之曰：“尔读书明理，何不择士人嫁之终始一节，彼必汝重。乃欲身沟渎而志江湖，伍燕雀而希鸿鹄。共谁信之”翠娥乃颦蹙而对曰：“夫闺壶之中，非狎昵之所。上承祖父，下导子孙，立身成家，纲纪法则，皆由此出。世人鄙俚，乃视妻妾为狎客，闺帏为乐地，谈道义于朋友，而恣非僻于妻拏。正容止于昭明，而丧廉耻于幽曲。子孙不肖，婢仆为奸，未必非躬自导之也。故先王有房中之乐，以养性情，以节嗜欲，今忽之久矣。配女良家，犹未免于淫亵；取娼为媳，谁肯与之尊严与其嫁而导淫于人，宁自守而独居以死耳!”公又曰：“然则汝将终于此乎”对曰：“此未可骤议也，异日烦相公处分耳。”公大加敬重，遣使护送而归。居无何，翠娥束髮簪冠，披道士服，持疏赴公而拜恳曰：“妾受命孤茕，不娴歌舞，羞花月之易染，慕云水之常清。顾豪里少年，势似疾风之摇落；贱门弱质，心忧多露以沾濡，若生无山岳之依，宁死作沟渠之瘠。誓无二志，负厥初盟，幸赐一言，弹彼浮议。”公深嘉其志，援笔作檄文一道授之。翠娥遂终身于洞真观。而公每衣食之余，数嗟叹，为人叙其始末。其文虽近于戏，颇脍炙人口，略述其概，以资一笑焉：

　　　　淮扬第一部，教坊占排场，曾使万人喝采，《道德》五千言，公案投机窍，遂能一念
　　皈依。交媾功成，阴阳炭烧空欲海；修持行满，雌雄剑劈破愁城。七星冠刚替下凤头簪，
　　双情结生纫做鹿皮袋。空非空，色非色，色即是空。道可道，名可名，强名曰道。往常
　　时红裙、翠袖、生绡帕，猛可里草履、麻衣、扁皂绦。销金帐冷落风情，养丹炉消磨火
　　性。半世连枝并蒂，算从前历尽虚花；一朝剗草除根，到此际方成结果。寻几个烟霞外
　　逍遥伴侣，抵多少尘埃中浮浪男儿。存一点至诚心，百事可做；少几处风流债，一笔都
　　勾。试问他浊酒狂歌，争如我清茶淡话一跳身才离了百战棚中圈子，双摆手便作个三清
　　门下闲人。赤紧地无是无非，到后来自由自在。玉楼花下千钟酒，几番歌《白紵》遏行
　　云；纸帐梅边一炷香，从此诵《黄庭》消永日。桃花扇深藏明月影，柳子瓢长醉白云乡。
　　打开老病生死关，识尽悲欢离合幻。烧夜香非寻佳偶，披鹤氅星月下礼拜茅君；登春台
　　不望远人，驾鸾车云霄上衹寻萧史。畴昔微通一笑，白面郎争与缠头；如今顿悟三生，
　　青眼客便当抬手。既不作入梦朝云暮雨，也须撇等闲秋月春风。若教了蒲团上工夫，识
　　透本来面目；便可到蓬壶中境界，修成方外神仙。倘有恶少年设局团场，岂无善男子降
　　魔伏怪君不见扬州路上行军总管，却不是洞真观里护法伽蓝。


卷　　二

　　唐义士传

　　唐君名珏，字玉潜，会稽山阴人。家贫，少营滫瀡，以养其母。既长，聚徒受经，行已方洁。所居村坞，皆推重之。岁戊寅，至元四年春，将觅馆穀于杭，从山阴道上骑马而行。佳景满前，思欲沽饮，而酒肆中有一僧招之。僧名福闻，号西山，乃魏宪靖王坟寺守僧也。与君旧识，因而共酌。君问僧何之僧曰：“迩杨总统势焰薰赫，贪求无已。某今将本寺献为香火院，然非泰宁寺僧名宗恺者为我先声，则无由达，故往寻之耳。”杨总统者，北僧杨琏真伽，总江南浮屠事，怙恩横肆，不可具状，尤好发人冢墓而取其财，宗恺等为之牙爪，盖有年矣。僧因出囊中一纸示君曰：“此即寺图也。”君见寺侧有魏王冢，乃曰：“寺不足惜，第恐坟不免耳!尔为坟守，他日倘不保其尸骨，责将谁归耶”极口谏之，而僧不从。君不胜浩叹，以为魏冢犹不足惜，而渐不可长，盖已逆知有发陵之祸矣。途中有诗曰：

　　　　徒把金戈挽落晖，南冠无奈北风吹。子房本为韩仇出，诸葛宁忘汉祚移!云暗鼎湖龙
　　去远，月明华表鹤归迟。何须更上新亭饮，大不如前洒泪时。

　　渡江，即变姓名为林德阳，盖将为稀世之事，而恐累及宗人，故先晦迹以待之。是年十二月十有二日，杨髡俾宗恺等诈称土豪侵地为名，帅徒役顿萧山，发掘故宋帝后诸陵寝，至断残肢体，攫珠襦玉柙，弃骨胔草莽间。君时年三十二，闻之，痛愤几不欲生。尽货家具，得白金百星许；执券行贷，又得如许，熔作两许小牌百余，密系腰间；仍扮为丐者，背负竹箩，手持竹夹，习为杭音，使人不识。乃自杭抵越，涂遇暴骨，不论牛马，即以夹拾箩中，竟投陵上。徧历诸处，昼则乞食，夜则往收其骨。或假寐树下，人以为丐者，不疑也。有细察之者，穷促，则以银牌赂之。如是半月矣。一夜，行至永阜陵，忽见有人饮泣，方欲询问，已为彼所觉，不复有声。君谓曰：“我临安义士耳，如有同志，可便相见。”其人即出，乃旧守陵使中官罗铣也，手执小竹箩，见君呜咽流涕，不能仰视。与君握手曰：“彼时我极力争执，为番僧痛箠，几毙杖下，左右数十百人，更无一言助我，不意尘埃中有君义士。然我每思之，杨髡势如饿虎，一旦物色此骨，奈何”君曰：“今四郊枯骸满眼，取以窜易，谁复知之”因指竹箩中曰：“吾仅已备之矣。”乃相与斫文木为匮，覆黄绢为囊，尽拾其遗骸，各署其表曰：某陵!某陵!蕝地以藏，为文而告。大略云：

　　　　嗟皇天之不吊兮，使天水之不祚!哀九州之故主兮，不得安其抔墓!岂妖髡之桀恶兮，
　　肆滔天之荼苦!抑世运之阳九兮，鬼神失其秘护徒使故国之遗臣兮，攀龙髯而莫诉!苍苍
　　其如有知兮，击妖髡以电怒。兴亡兮定数，枯骨兮何妒朝云兮龙顾，夕风兮虎步，遁藏
　　兮狐与兔。愿万年兮坤维固。

又祭之以文日：

　　　　呜呼!天柱折，断鳌之义谁仍日御倾，挥戈之绩孰继九鼎去夏，宗社鞠为丘墟；五
　　利和戎，衣裳易为鳞介。想游魂于万里，悲隆碣于千秋!此宇宙飚回之日，乾坤雾塞之时
　　也!孰意有杨琏真伽者，凶顽孽畜，慈梵罪人，虺蜮为心，豺狼成性。风马牛之势即隔，
　　谁为贸首之仇发丘将之志尚存。爰起暴骸之衅。金椎控地，玉案横空。血变苌弘，尽作
　　长川之璧；魂飞蜀帝，咸啼异域之鹃。穷泉冻而不流，返照寒而无影。呜呼!过大梁者，
　　尚伫夷门之想；游九原者，且遗随会之思。况乎珏等，尽食土之毛，悲宁雪涕；属含生
　　之类，感讵拊心!痛爪瓞之不存，抚甘棠之犹在。力衰螳臂，欲龙骧而未能；忠切蚁心。
　　睹狼残之不忍。乃开新扃，敢比藏舟。盖南巡不返．苍梧栖虞帝之灵；而东狩弗归，会
　　稽有夏王之穴。哀哉!玄云晦而荒戍寒，白日阴而平芜没。那堪孤垅，厌听《杨枝》；谁
　　忆幽阡，重歌《薤露》。式陈箪食，伸薄愫以三呼；聊备素醪，庶灵魂之一酌。尚飨!

　　又于宋常朝殿，掘冬青树，各植于所函土堆上以志之。作《冬青行》二首曰：

　　　　马箠问髐形，南面欲起语。野麕尚纯束，何物敢盗取余花拾飘荡，白日哀后土!六
　　合忽怪事，蜕龙挂茅宇。老天鉴区区，千载护风雨。

　　　　冬青花，不可折，南风吹凉积香雪。遥遥翠盖万年枝，上有凤巢下龙穴。君不见，
　　犬之年，羊之月，霹雳一声天地裂!

复有梦中诗四首曰：

　　　　珠亡忽震蛟龙睡，轩敝宁忘犬马情亲拾寒琼出幽草，四山风雨鬼神惊。

　　　　一抔自筑珠丘土，双匣犹传竺国经。独有春风知此意，年年杜宇泣冬青。

　　　　昭陵玉匣走天涯，金粟堆前起暮鸦。水到兰亭转呜咽，不知真帖落谁家!

　　　　珠凫玉雁又成埃，斑竹临江首重回。犹忆年时寒食祭，天家一骑捧香来。

　　越七日，总浮屠下令，裒诸陵骨，杂以牛马枯骼，筑一塔压之，名曰镇南。杭民悲戚不宁，而不知陵骨之犹存也。顷之，流传京师，世祖赫怒，械系杨秃，卒死囹圄，凶党百余，皆被杖死。福闻逃脱，为乡夫所屠食。盖杨秃不道，闻实启之，献寺未几，果发魏冢，多得金玉，遂起发陵之想，遗祸最惨，受报亦酷，孰谓天道远哉是时，山阴人始有藉藉传唐君事者。由是君之义风，震动吴越，而贫乏如故。忽一日，独坐书斋，有黄衣吏持牍示曰：“王有召!”导至一所，观阙巍峨，宫宇靓丽，殆非人间。有一人冕旒坐殿上，数黄衣贵人，逡巡降揖曰：“藉君掩骸，其有以报。”君乃升殿谒，造王前。王谓曰：“汝受命贫窭，兼无妻子，今忠义动天，命赐汝伉俪丈夫子三人，田三顷。”拜谢，降出，遂觉，乃曲枕几上耳。逾时，会稽治中袁俊斋始至，为子求师，有以君荐者，一见，置宾馆。一日，问曰：“吾渡江，闻有唐氏偷葬宋诸陵骨，子岂其宗耶”左右交口曰：“此即是已。”袁大骇，拱手曰：“君此举，豫让不能抗也。”曳之坐北面而纳拜焉。礼敬特加，情款益笃。叩知家徒四壁，恻然嗟矜。语左右曰：“唐先生家事，吾须任之。”不逾月，聘妇偶故国之公女，负郭食故国之公田，二事整齐，悉自袁出。袁有诗赠之曰：

　　　　故国山河尽《黍离》，一抔丘墓为谁移奸僧得志重泉恨，义士偷骸万古悲!却羡子房
　　藏迹处，可怜豫让变声时。扬州多少簪缨冑，只君一个是男儿!

　　后果获三子，鼎立颀颀，梦中神语，无一不合。人皆快唐君之报，而亦义治中之举，两高之云。

　　卧法师入定录

　　汉沔之俗，其女好游，贵第大家，竞以美色相尚，一得娇艳，惟恐人不及知。每灯夕花晨，士女欢集，稠人广坐，臂接肩摩，恬不为怪。及归途，必举所见而品题之，某为之冠，某为之次，欣喜艳羡，踊跃交口；即其丈夫闻之，亦以受知于人为庆，且自夸独得美妻焉。至元、至正以来，此风益炽。原上里有铁生者，娶妻狄氏，美冠一城，每出游，所至闻唶唶声，无问识与不识，皆就生熟视曰：“尔何前缘，获福如是!”或就以酒肴庆之。故生出，不持一钱，而每醉返。倾城内外，莫不识铁生，而觊觎之心，无不有也。顾铁本巨族，且犷悍，人以故不敢暱。同里有胡绥者，其妻声闻，亦亚于狄。生遂结交于胡生焉。尝谓狄氏曰：“人言汝为色魁，自我视之，胡生之妻，当不汝让也。吾何术以通之，死且甘心焉。”乃自就胡绥，沉酣于酒，倾囊倒箧，奉以为欢。胡亦时与往来，通宵无禁。里中恶少，歌姝舞姬，无不毕集，淫亵之事，妖冶之容，目送心挑，靡所不逞。二人之妻，亦各于帘琐中窥觑以为乐。生自念庶几一遇。而狄氏每出簪珥，佐其欢会，生大以为快，而不知狄氏之属意于胡也。已而胡绥果通于狄氏，狄氏爱之，过于其夫，而生不觉也。生家本饶裕，侈有田园，乃悉变迁以供赀费，所得之直，什无二三，而狄氏从中又匿其半。访有名妓，故令生从之游，间出所匿以资之，生大喜过望，或旬月不归，而胡与狄因得畅意为乐，生反以为妻之贤，能不妒也。狄氏巧为珍馔，以饷胡绥，烹鲜刺肥，日费不赀，而生适自外至，则诡谓曰：“迩来虀盐自甘，今日之设，与子聊欢娱耳。”生信之，且喜。或杯盘已狼藉，而生突归，则曰：“某亲畏汝强酒．逃去矣。”生亦不问。生或与狄氏促膝对饮，未过三酌，而鼾然熟睡；胡绥即出，冠其冠，衣其衣，与狄氏笑语终夕，而生颇无闻也。盖狄氏预酿恶酒以醉之，其方出于胡，屡试屡中，故每当生卒爵时，胡已于帏中招狄氏矣。生堕于计，久而不悟，屡有声迹而不疑，如是者累月。一夕，生偶小恙，卧室中，而胡不复顾忌，出入自擅。生忽觑见胡，不觉怪问，狄氏与婢，皆佯为不知。生曰：“适所见，颇类胡生。岂病眼模糊，见鬼物耶”狄氏曰：“汝心热慕其妻，故恍惚遇之耳。”生前直冲而出。生失声，大叫：“有鬼!”以被蒙头，涕泣求生。急召师巫，为之禳祝，而病日有增矣。去原上百里，有了卧法师，号虚谷，戒行为诸山之冠，乃以礼请至，建忏悔法坛，以祈福庇。是日卧师入定，过时不起，至黄昏而后甦。叹曰：“异乎!鬼神之间，审于阳世，予得闻所未闻也。”众谛问之。曰：“予始行，见土地，适遇铁之先祖绣衣公亦在，诉冤云：‘其孙为胡生所害。’土地自以职卑，教之曰：‘今日南北二斗会降玉笥峰下，可往诉之。’绣衣公邀予同往，至则见二老人，一衣绯，一衣绿，对坐奕棋。予二人叩首仰诉，久之不应。予二人益坚。奕罢，衣绿者慨然叹曰：‘吾怪世人谬妄，不意儒者亦然。世谓吾等降生注死，可以延年益寿。夫天下不知几千万人，古往今来，生死代嬗，不知几千万世。果如世说，死生有簿，福禄有籍，则虽设几千万员役，亦不足以治事。天上之劳，岂不过于人间乎盖天非他，理而已矣。福善祸淫，理之可信者也。栽培倾覆，人之自取者也。尔名世儒家，乃昧自取之理，为无益之求，可不为太息哉!’绣衣公曰：‘世说之妄，敬闻教矣!然天之生人，使无一定之数，则何以言有命今有童稚之日，而鬼神预定其科名；当少壮之时，而推算可决其寿夭。若此之类，抑何说欤’绯衣者曰：‘嗟乎!此所谓弥近理而大乱真者也。夫万物有终穷，岂以人无定限哉然有大限，无小限。大限者何如富贵之不终贫贱，福寿之不困灾殇，此数之一定者也。若夫富或为贵，贵或为富，或有爵而无嗣，或多子而短年，或丰于寿而啬于财，或蹇于前而亨于后，得此失彼，补短截长，随遇而移，因时而变，则有千态万状，莫之端倪，而未尝胶于一定也。盖禄位名寿，皆谓之福；病苦死伤，皆谓之灾，岂若世俗饮啄前定之谓哉子独不见风之送落英乎或拂于帘栊之上，或堕于粪溷之中，其清浊大较然也，而风无心。至若均之拂乎帘栊，或见赏于骚人，或见弃于俗子，或空院闲庭，而俱泯其赏弃之迹，此皆既落以后，事物不得自主，曾谓风得主之乎是故穷乡深谷之人多寿，都邑城郭之人多显，郊野田亩之夫多勤，诗书礼乐之冑多秀，遇之所使，习之所致也，岂命限之乎乃若鬼神之灵，卜算之智，不过能前知其当然，非能预定其已然也。世说矫诬，皆云由命，遂使骄蹇者曰：命在我矣!暴弃者曰：其如命何!其为世害，岂浅浅哉尔孙不肖，有死之理，以吾度之，尔为名儒，岂终绝嗣，尔孙不死，可必也。彼胡生者，不受报于人间，则受罪于阴世。盖天之生人，初本无意，既生之后，善恶始分，乃有报应阴官之置，正补阳世之不及耳。子且归，胡生自有主者，何庸仇之哉’语毕，又顾予曰：‘吾与尔，非有缘不遇，宁无一语以诏世人。昔人所谓惜寿惜福之说，则诚有之。譬之世人，有有钱十贯，有百贯，又有千万贯者；奢用之则千万而不足，俭用之则百十而常存，此理之可信者也。可为世人道之。’言讫而去。予庄诵其言，不敢遗失，岂不异哉！”于是众共贺铁生之必起，快胡绥之必报。未及朞年，胡病腰痛，旬日，痈疽大发，医者以为髓竭无救。既死之后，妻女皆淫于人，为铁生之报。而铁卒无恙云。

　　丁县丞传

　　宣德中，有丁县丞者，三吴宦家子也。幼时，以赀入为上舍，后官至京县之丞，人忘其名号，即以其官呼之。丞家本富厚，性复豪爽，当未入选之时，数数往来京师，好结交权势，不事生业，家颇凋零。一日，以事赴燕，道出京口，将买舟北上。偶大雪纷霏，路途泞泥，寂无飞鸟，岂有行人。丞自念韩退之蓝关遣上，当不过是。因朗吟“云横”“雪拥”之句。忽后有人呼之曰：“韩公缓辔，湘子来矣。”丞回顾，见一僧，孤身骑行，神清气爽，虽寒风削骨，而精彩莹然，知其非常品也。乃与之并骑而行，各道姓名、乡里。僧亦欲觅舟赴都下者。丞喜得僧为伴，僧亦慕丞名家；道里既同，性格相似，遂相契合，因共一舟焉。饔飧之费，皆丞给之。昼则联席，夜则联榻，各罄所怀，披肝露胆，每恨相见之晚也。同舟月余，情好日笃。不一二日，可抵都下矣。僧囊二百，将营办某事者，至是开囊示丞，与之商度。僧无纤毫介忌，而不虞丞之心动也。丞心念一入都城，费且不赀，彼之囊橐，非盗即奸，遂起劫财之谋，不顾杀身之怨矣。夜半风发，舟行如飞。僧起解溺，丞于暗中排之入水，急呼救人，已失故处。丞亦大悔，溯流寻觅，竟不可得矣。舟人不知僧本只身，又不料囊中有物，事遂隐秘，人无知者。惟丞独心歉焉。梦寐之中，恍惚如见。朞年之后，遂染沉疾，精神消耗，眼力昏花，向左见僧在左，向右见僧在右，闭目则暗里成形，饮酒则杯中现影，顷刻顾盼，随处与俱。丞不胜惭惧，与妻子诀曰：“吾其死矣!吾平生无一事欺人，止于世上，负此一僧，今旦暮为祟，吾岂能久存乎”又嘱其子曰：“尔慎毋一念亏心，三尺之上，盖可畏哉。”丞之子，年十六，而性至孝，一闻父言，愿以身代。舍旁有武安王祠，素著灵异，子号泣拜于祠下，祝曰：“父命在旦夕，若果因负僧而致，某请身抵，丐父余生，幽冥有知，报应既已不差，抵偿亦可相准。”祝毕，叩头出血不已。如是者数日。一日，有僧款门，求欲见丞。阍人以病笃为辞。僧曰：“吾正为病来。”其子趋而迎之，语之鬼故。僧曰：“吾正为驱鬼而来。”引至床前，乃舟中堕水僧也。丞惶恐惊骇，顾其子曰：“每日我独见之，尔辈不见，今白昼露形，吾得无已死乎”僧大笑曰：“非也!君岂真病，吾岂真鬼耶曩日舟中之别，幸识水性，实能不死，匍匐抵岸，乞食为生，因山河路遥，未能猝至，逗留采石矶，宿武安王庙中，梦神呼曰：‘丁生已悔，其子又孝，急往救之。’是以兼程而进，不虞君之病亟至此也。”丞瞠目视之，即于枕上叩首，泣曰：“吾以为平生负此一歉，死有余辜，今君有天幸，是使我得报君，补此阙失，而可长笑入地矣。”因令其子括囊罄箧，偿其母金，而厚加以息。僧负囊而去。丞亦安心焉。自是遂不复有见，而病日痊矣。后入选，三任为县佐，所至以清白称。尝为人道其详，曰：“吾每以此自箴焉。”



