


佛说阿弥陀经要解
　　姚秦三藏法师鸠摩罗什译
　　清西有沙门蕅益智旭解

　　原夫诸佛悯念群迷。随机施化。虽归元无二。而方便多门。然于一切方便之中。求其至直捷至圆顿者。（卽心是佛。卽佛是心）则莫若念佛求生净土。又于一切念佛法门之中。求其至简易至稳当者。（不简机务。不假方便）则莫若信愿专持名号。是故净土三经并行于世。而古人独以阿弥陀经列为日课。岂非有见于持名一法。普被三根。摄事理以无遗。统宗教而无外。尤为不可思议也哉。古来注疏代不乏人。世远就湮所存无几。云栖和尚著为疏钞。广大精微。幽溪师伯述圆中钞。高深洪博。盖如日月中天。有目皆覩。特以文富义繁。边涯莫测。或致初机浅识。信愿难阶。故复弗揣庸愚。再述要解。不敢与二翁竞异。亦不必与二翁强同。譬如侧看成峰。横看成岭。纵皆不尽庐山真境。要不失为各亲见庐山而已。将释经文。五重玄义。

　　第一释名。此经以能说所说人为名。佛者。此土能说之教主。卽释迦牟尼。乘大悲愿力。生五浊恶世。以先觉（自觉）觉后觉（觉他）。无法不知（觉行圆满）。无法不见者也。说者。悦所怀也。佛以度生为怀。众生成佛机熟。为说难信法。令究竟脱。故悦也。阿弥陀。所说彼土之导师。以四十八愿。接信愿念佛众生生极乐世界。永阶不退者也。梵语阿弥陀。此云无量寿。亦云无量光。要之功德智慧。神通道力。依正庄严。说法化度。一一无量也。一切金口。通名为经。对上五字。是通别合为题也。教行理三。各论通别。广如台藏所明。

第二辨体。大乘经皆以实相为正体。吾人现前一念心性。不在内。不在外。不在中间。非过去。非现在。非未来（学者须如此深研痛拶不可徒落在语言作道理领过）。非青黄赤白。长短方圆。非香。非味。非触。非法。觅之了不可得。而不可言其无。具造百界千如。而不可言其有。离一切缘虑分别。语言文字相。而缘虑分别。语言文字。非离此别有自性。要之。离一切相。卽一切法。离故无相。卽故无不相。不得已强名实相。实相之体。非寂非照。而复寂而恒照。照而恒寂。照而寂。强名常寂光土。寂而照。强名清净法身。又照寂强名法身。寂照强名报身。又性德寂照名法身。修德寂照名报身。又修德照寂名受用身。修德寂照名应化身。寂照不二。身土不二。性修不二。真应不二。无非实相。实相无二。亦无不二。是故举体作依作正。作法作报。作自作他。乃至能说（释迦）所说（弥陀）。能度（佛）所度（生）。能信（心）所信（法）。能愿（欣厌）所愿（极乐）。能持（三业）所持（名号）。能生（三资粮）所生（四净土）。能赞（释迦诸佛）所赞（弥陀依正）。无非实相正印之所印也。

　　第三明宗。宗是修行要径。会体枢机。而万行之纲领也。提纲则众目张。挈领则襟袖至。故体后应须辨宗。此经以信愿持名为修行之宗要。非信不足启愿。非愿不足导行。非持名妙行。不足满所愿而证所信。经中先陈依正以生信。次劝发愿以导行。次示持名以径登不退。信则信自。信他。信因。信果。信事。信理。愿则厌离娑婆。欣求极乐。行则执持名号。一心不乱。信自者。信我（学者须从者里死尽偷心。不可草草）现前一念之心本非肉团。亦非缘影。竖无初后。横绝边涯。终日随缘。终日不变。十方虚空微尘国土。元我一念心中所现物。我虽昬迷倒惑。苟一念回心。决定得生自心本具极乐。更无疑虑。是名信自。（以心性为自）信他者。信释迦如来决无诳语。弥陀世尊决无虚愿。六方诸佛广长舌决无二言。随顺诸佛真实教诲。决志求生。更无疑惑。是名信他（以教为他）。信因者。深信散乱称名。犹为成佛种子。况一心不乱。安得不生净土。是名信因。（以念佛为因）信果者。深信净土。诸善聚会。皆从念佛三昧得生。如种瓜得瓜。种豆得豆。亦如影必随形。响必应声。决无虚弃。是名信果（以己生者为果）。信事者。深信只今现前一念不可尽故。依心所现十方世界亦不可尽。实有极乐国在十万亿土外。最极清净庄严。不同庄生寓言。（以境为事）是名信事。信理者。深信十万亿土实不出我今现前介尔一念心外。以吾现前一念心性实无外故。又深信西方依正主伴。皆吾现前一念心中所现影。全事卽理。全妄卽真。全修卽性。全他卽自。我心徧故。佛心亦徧。一切众生心性亦徧。譬如一室千灯。光光互徧。重重交摄。不相妨碍。是名信理（以法界为理）。如此信已。（此下明愿）则娑婆卽自心所感之薉。（此卽理之事）而自心薉。理应厌离。极乐卽自心所感之净。而自心净。理应欣求。（此卽事之理）厌薉须舍至究竟。方无可舍。欣净须取至究竟。方无可取。故妙宗云。取舍若极。与不取舍亦非异辙。设不从事取舍。但尚不取不舍。卽是执理废事。既废于事。理亦不圆。若达（信）全事卽理。则取（愿）亦卽理。舍亦卽理。一取一舍。无非法界。故次信而明愿也。言执持名号一心不乱者。名以召德。德不可思议。（信则便信拟议则不堪）故名号亦不可思议。名号功德不可思议。故使散称为佛种。执持登不退也。然诸经示净土行。万别千差。如观像观想礼拜供养五悔六念等。一一行成。皆生净土。唯持名一法。收机最广。下手最易。故释迦慈尊。无问自说。特向大智舍利弗拈出。可谓方便中（行经）第一方便。了义中（教经）无上了义。圆顿中（理经）最极圆顿。故云清珠投于浊水。浊水不得不清。（古人圆极语）佛号投于乱心。乱心不得不佛也。信愿持名以为一乘真因。四种净土以为一乘妙果。举因则果必随之。故以信愿持名为经正宗。其四种净土之相。详在妙宗钞及梵网玄义。兹不具述。俟后释依正文中。当略示耳。

　　第四明力用。此经以往生不退为力用。往生有四土。各论九品。且略明得生四土之相。若执持名号。未断见思。随其或散或定。于同居土分三辈九品。若持至事一心不乱。见思任运先落。则生方便有余净土。若至理一心不乱。豁破无明一品。乃至四十一品。则生实报庄严净土。亦分证常寂光土。若无明断尽。则是上上实报究竟寂光也。不退有四义。一念不退。破无明。显佛性。径生实报。分证寂光。二行不退。见思既落。尘沙亦破。生方便土。进趋极果。三位不退。带业往生。在同居土。莲华托质。永离退缘。四毕竟不退。不论至心散心。有心无心。或解不解。但弥陀名号。或六方佛名。此经名字。一经于耳。假使千万劫后。毕竟因斯度脱。如闻涂毒鼓。远近皆丧。食少金刚。决定不消也。复次只带业生同居净证位不退者。皆与补处俱。亦皆一生必补佛位。夫上善一处（根据了了）。是生同居。卽巳横生上三土一生补佛。是位不退。卽巳圆证三不退如斯力用。（从来未经道彻如此）乃千经万论所未曾有。较彼顿悟正因。仅为出尘阶渐生生不退。始可期于佛阶者。不可同日语矣。（成铁案）宗教之士。如何勿思。

　　第五教相。此大乘菩萨藏摄。又是无问自说。彻底大慈之所加持。能令末法多障有情。依斯径登不退。故当来经法灭尽。特留此经住世百年。广度含识。阿伽陀药。万病总持。绝待圆融。不可思议。华严（愿王）奥藏。法华（成佛）秘髓。一切诸佛之心要。菩萨万行之司南。皆不出于此矣。欲广叹述。穷劫莫尽。智者自当知之。

　　入文分三。初序分。二正宗分。三流通分。（解中判尔时下三十九字为别序六方佛为流通与古不同故科释之）此三名初善中善后善。序如首。五官具存。正宗如身。脏腑无阙。流通如手足。运行不滞。故智者释法华。初一品皆为序。后十一品半皆为流通。又一时迹本二门。各分三段。则法师等五品。皆为迹门流通。盖序必提一经之纲。流通则法施不壅。关系非小。后人不达。见经文稍涉义理。便判入正宗。致序及流通。仅存故套。安所称初语亦善。后语亦善也哉。




（甲）初序分二。初通序。二别序。（乙）初中二。初标法会时处。二引大众同闻。（丙）今初

如是我闻。一时佛在舍衞国祇树给孤独园

如是。标信顺。我闻。标师承。一时。标机感。佛。标教主。舍衞等。标说经处也。实相妙理。古今不变名如。依实相理（悟此者少）念佛求生净土。决定无非。曰是。实相非我非无我。阿难不坏假名。故仍称我。耳根发耳识。亲聆圆音。如空印空名闻。时无实法。以师资道合。说听周足名一时。自觉觉他。觉行圆满。人天大师名佛。舍衞。此云闻物。中印度大国之名。波斯匿王所都也。匿王太子名祇陀。此云战胜。匿王大臣名须达多。此云给孤独。给孤长者布金买太子园。供佛及僧。祗陀感叹。施余未布少地。故并名祇树给孤独园也。

（丙）二引大众同闻三。初声闻众。二菩萨众。三天人众。声闻居首者。出世相故。常随从故。佛法赖僧传故。菩萨居中者。相不定故。不常随故。表中道义故。天人列后者。世间相故。凡圣品杂故。外护职故。（丁）初声闻众又三。初明类标数。二表位叹德。三列上首名。（戊）今初

与大比丘僧。千二百五十人俱。

大比丘。受具足戒出家人也。比丘梵语。含三义。一乞士。一钵资身。无所蓄藏。专求出要。二破恶。正慧观察。破烦恼恶。不堕爱见。三怖魔。发心受戒。羯磨成就。魔卽怖也。僧者。具云僧伽。此翻和合众。同证无为解脱名理和。身同住。口无诤。意同悦。见同解。戒同修。利同均。名事和也。千二百五十人者。三迦叶师资共千人。身子目连师资二百人。耶舍子等五十人。皆佛成道先得度脱。感佛深恩。常随从也。

（戊）二表位叹德。

皆是大阿罗汉（之位。其德为）众所知识。

阿罗汉亦含三义。一应供。卽乞士果。二杀贼。卽破恶果。三无生。卽怖魔果。复有慧解脱。俱解脱。无疑解脱。三种不同。今是无疑解脱。故名大。又本是法身大士。示作声闻。证此净土不思议法。故名大也。从佛转轮。广利人天。故为众所知识。

（戊）三列上首名。

长老舍利弗（此云身子）。摩诃目犍连（大辨菽氏）。摩诃迦叶（大饮光）。摩诃迦旃延（大文饰）。摩诃拘絺罗（大膝）。离婆多（星宿）。周利槃陀伽（继道）。难陀（喜）。阿难陀（庆喜）。罗睺罗（覆障）。憍梵波提（牛呞）。宾头卢颇罗堕（不动利根）。迦留陀夷（黑光）。摩诃劫宾那（房宿）。薄拘罗（善容）。阿（少/兔）楼驮（无贫）。如是等诸大弟子。

德腊俱尊。故名长老。身子尊者声闻众中。智慧第一。目连尊者神通第一。饮光尊者身有金光。传佛心印为初祖。头陀行第一。文饰尊者婆罗门种。论议第一。大膝尊者答问第一。星宿尊者无倒乱第一。继道尊者因根钝仅持一偈。辩才无尽。义持第一。喜尊者佛之亲弟。仪容第一。庆喜尊者佛之堂弟。复为侍者。多闻第一。覆障尊者佛之太子。密行第一。牛呞尊者宿世恶口。感此余报。受天供养第一。不动尊者久住世间。应末世供。福田第一。黑光尊者为佛使者。教化第一。房宿尊者知星宿第一。善容尊者寿命第一。无贫尊者亦佛堂弟。天眼第一。此等常随众。本法身大士。示作声闻。为影响众。今闻净土摄受功德。得第一义悉檀之益。增道损生。自净佛土。复名当机众矣。

（丁）二菩萨众

并诸菩萨摩诃萨。文殊师利（此云妙德）法王子。阿逸多（此云无能胜。弥勒菩萨之名）菩萨。乾陀诃提（此云不休息）菩萨。常精进菩萨。与如是等诸大菩萨。

菩萨摩诃萨。此云大道心成就有情。乃悲智双运。自他兼利之称。佛为法王。文殊绍佛家业。名法王子。菩萨众中。智慧第一。非勇猛实智。不能证解净土法门。故居初弥勒当来成佛。现居等觉以究竟严净佛国为要务。故次列不休息者。旷劫修行不暂停故。常精进者。自利利他无疲倦故。此等深位菩萨。必皆求生净土。以不离见佛（事是大因缘）。不离闻法（理是秘密藏）。不离亲近供养众僧（不可忽过）。乃能速疾圆满菩提故。

（丁）三天人众。

及释提桓因等。无量诸天大众俱。

释提桓因。此云能为主。卽忉利天王。等者。下等四王。上等夜摩兜率化乐他化色无色无量诸天也。大众俱。谓十方天人八部修罗人非人等无不与会。无非净土法门所摄（唯广大故微妙）之机也。通序竟。

（乙）二别序。发起序也。净土妙门。不可思议。无人能问。佛自唱依正名字为发起。又佛智鉴机无谬。见此大众应闻净土妙门而获四益。故不俟问。便自发起。如梵网下卷自唱位号云我今卢舍那等。智者判作发起序。例可知也。

尔时佛告长老舍利弗。从是（娑婆世界）西方过十万亿佛土。有世界名曰极乐。其土有佛。号阿弥陀。今现在说法。

净土法门。三根普摄。绝待圆融。不可思议。圆收圆超一切法门（从未道彻）。甚深难信。故特告大智慧者。非第一智慧。不能直下无疑也（可见正智庸愚两不思议）。西方者。横亘直西。标示现处也。十万亿者。千万曰亿。今积亿至十万也。佛土者。三千大千世界。通为一佛所化。且以此土言之。一须弥山。东西南北各一洲。同一日月所照。一铁围山所绕。名一四天下。千四天下名小千世界。千小千名中千世界。千中千名大千世界。过如此佛土十万亿之西。是极乐世界也。问。何故极乐在西方。答。此非善问假使极乐在东（妙答从来答者反添戏论）。汝又问何故在东。岂非戏论。况自十一万亿佛土视之。又在东矣。何足致疑。有世界名曰极乐。序依报国土之名也。竖约三际以辨时劫。横约十方以定疆隅。故称世界。极乐者。梵语须摩提。亦云安养安乐清泰等。乃永离众苦第一安隐之谓。如下广释。然佛土有四（譌谬悉正）。各分净薉。凡圣同居土。五浊重者薉。五浊轻者净（西方是同居净以凡夫例圣故）。方便有余土。析空拙度证入者薉。体空巧度证入者净（西方是方便净以小乘回心故）。实报无障碍土。次第三观证入者薉。一心三观证入者净（西方是实报净以所证圆顿故）。常寂光土。分证者薉。究竟满证者净（西方是寂光净以受用同佛本迹俱高故）。今云极乐世界。正指同居净土（以经中是同居境故）。亦卽横具上三净土也（以上善俱会故）。（此论修德。不论性德。性德则一切微尘。法尔具足四种净薉佛土。今约信愿行三。弥陀名号不可思议故。能令凡夫所感同居极乐。最极清净也。此则十方佛土所无。极乐同居独擅。方是极乐净土宗旨。下明义处皆然。）有佛号阿弥陀。序正报教主之名也。

翻译如下广释。佛有三身。各论单复。法身单。指所证理性。报身单。指能证功德智慧。化身单。指所现相好色像。法身复者。自性清净法身。离垢妙极法身。报身复者。自受用报身。他受用报身。化身复者。示生化身。应现化身。又佛界化身。随类化身。虽辨单复三身（此论性德）。实非一非三。而三而一。不纵横。不并别。离过绝非。不可思议。今云阿弥陀佛（此论修德以是同居土中见故）。正指同居土中示生化身。仍复卽报卽法也（以佛身随横四土现故）。复次世界及佛皆言有者。具四义（四悉檀）。的标实境。令欣求故。诚语指示。令专一故。简非干城阳焰（非魔）。非权现曲示。非缘影虚妄（非邪）。非保真偏但。破魔邪权小故（非权。破华严合论之譌。非邪。破末世积迷之习。此二料简。尤大有关系）。圆彰性具令深证故。今现在说法者。简上依正二有。非过去巳灭。未来未成。正应发愿往生。亲觐听法。速成正觉也（对此土释迦不久住弥勒未生无现佛可依）。复次二有现在。劝信序也。世界名极乐。劝愿序也。佛号阿弥陀。劝持名妙行序也。复次阿弥序佛。说法序法。现在海会序僧。佛法僧同一实相。序体。从此（此字指一体三宝）起信愿行。序宗信愿行成。必得往生见佛闻法。序用唯一佛界为所缘境（是真指南）。不杂余事。序教相也。言略意周矣。初序分竟。

（甲）二正宗分三。初广陈彼土依正妙果以启信。二特劝众生应求往生以发愿。三正示行者执持名号以立行。信愿持名。一经要旨。信愿为慧行。持名为行行。得生与否。全由信愿之有无（语如山岳不可动移）。品位高下。全由持名之深浅。故慧行为前导。行行为正修。如目足并运也。（乙）初文为二。初依报妙。二正报妙。（丙）初又二。初征释。二广释。（丁）初又二。初征。二释。（戊）今初

舍利弗。彼土何故名为极乐。

（戊）二释又二。初约能受用释。二约所受用释。（己）今初

其国众生无有众苦。但受诸乐。故名极乐。

众生是能受用人。等觉以还皆可名。今且约人民言。（净宗不思议在此）以下下例上上也。娑婆苦乐杂。其实苦是苦苦。逼身心故。乐是坏苦。不久住故。非苦非乐是行苦。性迁流故。彼土永离三苦（众苦极乐映释）。不同此土对苦之乐。乃名极乐。一往分别。同居五浊轻。无分段八苦。但受不病不老。自在游行。天食天衣。诸善聚会等乐。方便体观巧。无沈空滞寂之苦。但受游戏神通等乐。实报心观圆。无隔别不融之苦。但受无碍不思议乐。寂光究竟等。无法身渗漏。真常流注之苦。但受称性圆满究竟乐。然同居众生。以持名善根福德同佛故。圆净四土。圆受诸乐也（方是极乐净宗）。复次极乐最胜。不在上三土。而在同居。良以上之。则十方同居。逊其殊特。下又可与此土较量。所以凡夫优入而从容。横超而度越。佛说苦乐。意在于此。

（己）二约所受用释（此亦转释上无有众苦但受诸乐之故。下广释一科亦然）

又舍利弗。极乐国土。七重栏楯（以严际畔）。七重罗网（以严空界）。七重行树（以严露地）。皆是四宝。周帀围绕。是故彼国名为极乐。

七重。表七科道品。四宝。表常乐我净四德。周帀围绕者。佛菩萨等无量住处也。皆四宝则自功德深。周帀绕。则他贤圣徧此极乐真因缘也（内因外缘）。此等庄严同居净土是增上善业所感。亦圆五品观所感。以缘生胜妙五尘为体。方便净土是卽空观智所感。亦相似三观所感。以妙真谛无漏五尘为体。实报净土是妙假观智所感。亦分证三观所感。以妙俗谛无尽五尘为体。常寂光土是卽中观智所感。亦究竟三观所感。以妙中谛称性五尘为体。欲令易解。作此分别。实四土庄严（此论性依此起修）。无非因缘所生法。无不卽空假中。所以极乐同居净境。真俗圆融（此论修全修在性如是方是极乐净宗）。不可限量。下皆仿此。问。寂光惟理性。何得有此庄严。答。一一庄严全体理性。一一理性具足庄严。方是诸佛究竟依果。若寂光不具胜妙五尘。何异偏真法性。

（丁）二广释二。初别释所受。二合释能受所受。（戊）初又二。初释生处（妙）。二结示佛力。（己）今初

又舍利弗。极乐国土有七宝池。八功德水。充满其中。池底纯以金沙布地。四边阶道。金银琉璃玻瓈合成。上有楼阁。亦以金银琉璃玻瓈［王*车］磲赤珠玛瑙而严饰之。池中莲华。大如车轮。青色青光。黄色黄光。赤色赤光。白色白光。微妙香洁。

上明住处。今明生处。宝池金银等所成（绝待之乐为浊世众生须对待而论）。不同此方土石也。八功德者。一澄清。异此方浑浊。二清冷。异寒热。三甘美。异咸淡劣味。四轻輭。异沉重。五润泽。异缩腐褪色。六安和。异急暴。七除饥渴。异生冷。八长养诸根。异损坏诸根。及沴戾增病没溺等也。充满其中。异枯竭泛滥。底纯金沙。异污泥。阶道四宝。异砖石。陛级名阶。坦途名道。重屋名楼。岑楼名阁。七宝楼阁。异此方土木丹青也。楼阁是住处及法会处。但得宝池莲胞开敷。便可登四岸入法会见佛闻法也。华轮者。轮王金轮大四十里。且举最小者言。若据观经及无量寿会。大小实不可量。由同居净土身相不等故也。青色名优钵罗。黄色名拘勿头。赤色名钵头摩。白色名芬陀利。由生身有光。故莲胞亦有光。然极乐莲华。光色无量。此亦略言耳。微妙香洁。略叹莲华四德。质而非形曰微。无碍曰妙。非形则非尘。故洁也。莲胞如此。生身可知（妙）。

（己）二结示佛力

舍利弗。极乐国土成就如是功德庄严。

明上住处生处种种庄严。皆是阿弥陀佛大愿（此义约佛）大行称性功德之所成就。故能徧严四种净土。普摄十方三世一切凡圣令往生也。复次佛以大愿作众生多善根之因。以大行作众生多福德之缘。令信愿持名者念念成就（此义约生）如是功德。而皆是已成（谁解承当）。非今非当。此则以阿弥种种庄严作增上本质（性相圆明撤尽法门边畔界限）。带起众生自心种种庄严全佛卽生。全他卽自（会上二义祗是一义）。故曰成就如是功德庄严。

（戊）二合释能受所受又二。初约五根五尘明受用。次约耳根声尘明受用。（己）初又二。初正明。二结示。（庚）今初

又舍利弗。彼佛国土。（空中）常作天乐。（下是）黄金为地。（中间）昼夜六时。雨天曼陀罗华。（上严空界。下严金地）其土众生常以清旦各以衣祴。盛众妙华。供养他方十万亿佛。卽以食时。还到本国。饭食经行。

乐是声尘。地是色尘。华是色香二尘。食是味尘。盛华散华经行是触尘。众生五根对五尘可知。常作者。卽六时也。黄金为地者。七宝所严地界。体是黄金也。日分初中后。名昼三时。夜分初中后。名夜三时。故云昼夜六时。然彼土依正各有光明。不假日月（但可顺此方比拟不可随此方情见）。安分昼夜。且顺此方假说分际耳。曼陀罗。此云适意。又云白华。衣祴。是盛华器。众妙华。明非曼陀罗一种。应如妙经四华。表四因位。供养他方佛。表真因会趋极果。果德无不徧也。且据娑婆言十万亿佛。意显生极乐已。还供释迦弥勒皆不难耳。若阿弥神力所加。何远不到哉。食时卽清旦。故云卽以明其神足不可思议。不离彼土。常徧十方。不假逾时回还也。此文显极乐一声。一尘。一刹那。乃至跨步弹指。悉与十方三宝贯彻无碍。又显在娑婆则浊重恶障。与极乐不隔而隔。生极乐则功德甚深。与娑婆隔而不隔也。饭食经行者。念食食至。不假安排。食毕钵去。不劳举拭。但经行金地。华乐娱乐。任运进修而已。

（庚）二结示

舍利弗。极乐国土成就如是功德庄严。

（己）二约耳根声尘明受用。以此方耳根最利。故别就法音广明。其实极乐摄法界机。五尘一一圆妙。出生一切法门也。又二。初别明。二总结。（庚）初中二。初化有情声。二化无情声。（辛）初又二。初鸟音法利。二征释略显。（壬）今初

复次舍利弗。彼国常有种种奇妙杂色之鸟。白鹤。孔雀。鹦鹉。舍利。迦陵频伽。共命之鸟。是诸众鸟。昼夜六时。出和雅音。其音演畅五根。五力。七菩提分。八圣道分。如是等法。其土众生。闻是音已。皆悉念佛念法念僧。

种种奇妙杂色。言多且美也。下略出六种。舍利。旧云鹙鹭。琦禅师云是春莺。或然。迦陵频伽。此云妙音。未出［谷禾+卵］时。音超众鸟。共命。一身两头。识别报同。此二种西域雪山等处有之。皆寄此间爱赏者言其似而已。六时出音。则知净土不以鸟栖为夜。良以莲华托生之身。本无昬睡。不假夜卧也。五根等者。三十七道品也。所谓四念处。一身念处。二受念处。三心念处。四法念处。四正勤。一已生恶法令断。二未生恶法不令生。三未生善法令生。四已生善法令增长。四如意足。一欲如意足。二精进如意足。三心如意足。四思惟如意足。五根者。信正道及助道法名信根。行正道及诸助道善法。勤求不息。名精进根。念正道及诸助道善法。更无他念。名念根。摄心在正道及诸助道善法中。相应不散。名定根。为正道及诸助道善法。观于苦等四谛。名慧根。五力者。信根增长。能破疑惑。破诸邪信。及破烦恼。名信力。精进根增长。破种种身心懈怠。成办出世大事。名精进力。念根增长。破诸邪念。成就一切出世正念功德。名念力。定根增长。能破乱想。发诸事理禅定。名定力。慧根增长。能遮通别诸惑。发真无漏。名慧力。七菩提分。亦名七觉分。智慧观诸法时。善能简别真伪。不谬取诸虚伪法。名择法觉分。精进修诸道法时。善能觉了。不谬行于无益苦行。常勤心在真法中行。名精进觉分。若心得法喜。善能觉了此喜。不依颠倒之法而喜。住真法喜。名喜觉分。若断除诸见烦恼之时。善能觉了。除诸虚伪。不损真正善根。名除觉分。若舍所见念著境时。善能觉了所舍之境虚伪不实。永不追忆。名舍觉分。若发诸禅定之时。善能觉了诸禅虚假。不生爱见妄想。名定觉分。若修出世道时。善能觉了。常使定慧均平。或心沉没。当念用择法精进喜三觉分以察起之。或心浮动。当念用除舍定三觉分以摄持之。调和适中。名念觉分。八圣道分。亦名八正道分。修无漏行观。见四谛分明。名正见。以无漏心相应思惟动发觉知筹量。为令增长入大涅槃。名正思惟。以无漏慧除四邪命。摄诸口业。住一切正语中。名正语。以无漏慧除身一切邪业。住清净正身业中。名正业。以无漏慧通除三业中五种邪命。住清净正命中。名正命。（五邪命皆为利养。一诈现异相奇特。二自说功德。三占相吉凶为人说法。四高声现威令人敬畏。五说所得供养以动人心。）以无漏慧相应勤精进修涅槃道。名正精进。以无漏慧相应念正道及助道法。名正念。以无漏慧相应入定。名正定。此等道品（皆有订譌之功）。依生灭四谛而修。卽藏教道品。依无生四谛而修。卽通教道品。依无量四谛而修。卽别教道品。依无作四谛而修。卽圆教道品。藏道品名半字法门。净土浊轻。似不必用。为小种先熟者或暂用之。通道品名大乘初门。三乘共禀。同居净土多说之。别道品名独菩萨法。同居方便净土多说之。圆道品名无上佛法。有利根者（方是极乐净宗）。于四净土皆得闻也。如是等法者。等前念处正勤如意足等余四摄六度十力无畏无量法门也。三十七品。收法虽尽而机缘不等。作种种开合名义不同。随所欲闻。无不演畅。故令闻者念三宝。发菩提心。伏灭烦恼也。灼见慈威不可思议。（此三句各四。益详见下释念三宝中）。故念佛法喜入心。法味充足。故念法。同闻共禀。一心修证。故念僧。能念卽三观。所念三宝有别相。一体。及四教意义。三谛权实之不同。如上料简道品。应知。

（壬）二征释略显

舍利弗。汝勿谓此鸟实是罪报所生。所以者何。彼佛国土。无三恶道。舍利弗。其佛国土尚无恶道之名。何况有实。是诸众鸟。皆是阿弥陀佛欲令法音宣流。变化所作。

征释可知。问。白鹤等非恶道名耶。答。既非罪报。则一一名字。皆诠如来究竟功德（名字法界不思议如此）。所谓究竟白鹤等。无非性德美称。岂恶名哉。问。化作众鸟何义。答。有四悉檀因缘。凡情喜此诸鸟。顺情而化。令欢喜故。鸟尚说法。令闻生善故。不于鸟起下劣想。对治分别心故。鸟卽弥陀。令悟法身平等。无不具无不造故。此中显微风树网等音。及一切依正假实。（可谓法界标指）当体卽是阿弥陀佛三身四德。毫无差别也。

（辛）二化无情声

舍利弗。彼佛国土。微风吹动诸宝行树。及宝罗网。出微妙音。譬如百千种乐同时俱作。闻是音者。自然皆生念佛念法念僧之心。

情与无情。同宣妙法。四教道品。无量法门。同时演说。随类各解。能令闻者念三宝也。念三宝是从悉檀获益。凡夫创闻。大踊徧身。是欢喜益。与三宝气分交接。必能发菩提心。是生善益。由此伏灭烦恼。是破恶益。证悟一体三宝。是入理益也。初别明竟。

（庚）二总结

舍利弗。其佛国土成就如是功德庄严。

重重结示。令深信一切庄严。皆导师愿行所成。种智所现。皆吾人净业所感。唯识所变。佛心生心（性相圆明）。互为影质如众灯明。各徧似一全理成事。全事卽理。全性起修。全修在性。亦可深长思矣（佛性修皆是性生是修）。奈何离此净土。别谭唯心净土。甘堕鼠卽鸟空之诮也哉（离土谈心定是缘影妄想）。初依报妙竟。

（丙）二正报妙二。初征释名号（深契佛意）。二别释主伴。（丁）初中二。初征。二释。（戊）今初

舍利弗。于汝意云何。彼佛何故号阿弥陀。

此经的示持名妙行。故特征释名号。欲人深信万德洪名不可思议。一心执持。无复疑贰也。

（戊）二释二。初约光明释。二约寿命释。阿弥陀。正翻无量。本不可说。本师以光寿（确妙）二义。收尽一切无量。光则横徧十方。寿则竖穷三际。横竖交彻。卽法界体。举此体作弥陀身土。亦卽举此体（速须信入）作弥陀名号。是故弥陀名号。卽众生本觉理性。持名卽始觉合本。始本不二。生佛不二。故一念相应。一念佛。念念相应念念佛也。（己）今初

舍利弗。彼佛光明无量。照十方国无所障碍。是故号为阿弥陀。

心性寂而常照（一切诸佛之心要）。故为光明。今彻证心性无量之体。故光明无量也。诸佛皆彻性体。皆照十方。皆可名无量光。而因中愿力不同。随因缘立别名。弥陀为法藏比丘。发四十八愿。有光明恒照十方之愿。今果成如愿也（可悟心佛）。法身光明无分际。报身光明称真性。此则佛佛道同。应身光明有照一由旬者。十百千由旬者。一世界十百千世界者。唯阿弥普照（方是极乐净宗）。故别名无量光。然三身不一不异。为令众生得四益故。作此分别耳。当知无障碍。约人民言。由众生与佛缘深。故佛光到处。一切世间无不圆见也。（例下寿命确极不然佛光皆照十方何劳颂祝）

（己）二约寿命释

又舍利弗。彼佛寿命。及其人民（寿命皆）无量无边阿僧祇劫。故名阿弥陀。

心性照而常寂。故为寿命。今彻证心性无量之体。故寿命无量也。法身寿命无始无终。报身寿命有始无终。此亦佛佛道同。皆可名无量寿。应身随愿随机。延促不等。法藏愿王。有佛及人寿命皆无量之愿。今果成如愿。别名无量寿也。阿僧祇无边无量。皆算数名。实有量之无量。然三身不一不异。应身亦可卽是无量之无量矣。及者。并也。人民。指等觉以还。谓佛寿命并其人民寿命。皆无量等也。当知光寿名号。皆本众生建立。以生佛平等。能令持名者。光明寿命同佛无异也。复次由无量光义。故众生生极乐卽生十方。见阿弥陀佛卽见十方诸佛。能自度卽普利一切。由无量寿义。故极乐人民。卽是一生补处。皆定此生成佛。不至异生。当知离却现前一念无量光寿之心。何处有阿弥陀佛名号。而离却阿弥陀佛名号。何由彻证现前一念无量光寿之心。愿深思之。愿深思之。

（丁）二别释主伴二。初别释。二结示。（戊）初又二。初主。二伴。（己）今初。此亦释别序中今现在说法句

舍利弗。阿弥陀佛成佛已来。于今十劫。

此明极乐世界教主成就也。然法身无成无不成。不应论劫。报身因圆果满名成。应身为物示生名成。皆可论劫。又法身因修德显。亦可论成论劫。报身别无新得。应身如月印川。亦无成不成。不应论劫。但诸佛成道。各有本迹。本地并不可测。且约极乐示成之迹而言。卽是三身一成一切成。亦是非成非不成而论成也。又佛寿无量。今仅十劫。则现在说法。时正未央。普劝三世众生速求往生。同佛寿命。一生成办也。又下文无数声闻菩萨及与补处。皆十劫所成就。正显十方三世往生不退者多且易也。

（己）二伴

又舍利弗。彼佛有无量无边声闻弟子。皆阿罗汉。非是算数之所能知。诸菩萨众。亦复如是。

他方定性二乘。不得生彼。若先习小行。临终回向菩提。发大誓愿者。生彼国已。佛顺机说法。令断见思。故名罗汉。如别教七住断见思之类。非实声闻也。盖藏通二教。不闻他方佛名。今闻弥陀名号。信愿往生。总属别圆二教所摄机矣。

（戊）二结示

舍利弗。彼佛国土成就如是功德庄严。

佛及声闻菩萨。并是弥陀因中愿行所成。亦是果上一成一切成。是则佛菩萨声闻。各各非自非他。自他不二。故云成就如是功德庄严。能令信愿持名者。念念亦如是成就也（上重重无尽总归极于一声名号）。初广陈彼土依正妙果以启信竟。

（乙）二特劝众生应求往生以发愿二。初揭示无上因缘（此科关系极大）。二特劝净土殊胜。谓带业往生。横出三界。同居横具四土。开显四教法轮。众生圆净四土。圆见三身。圆证三不退。人民皆一生成佛。如是等胜异超绝。然全在此二科点示。须谛研之。（丙）今初

又舍利弗。极乐国土众生（才）生（彼土）者。皆是（三种）阿鞞跋致。其（三不退）中多有一生补处。其数甚多。非是算数所能知之。但可以无量无边阿僧祇说。

阿鞞跋致。此云不退。一位不退。入圣流。不堕凡地。二行不退。恒度生。不堕二乘地。三念不退。心心流入萨婆若海。若约此土藏初果。通见地。别初住。圆初信。名位不退。通菩萨。别十向。圆十信。名行不退。别初地。圆初住。名念不退。今净土五逆十恶十念成就带业往生居下下品者皆得三不退。然据教道。若是凡夫。则非初果等。若是二乘。则非菩萨等。若是异生。则非同生性等。又念不退非复异生。行不退非仅见道。位不退非是人民。躐等则成大妄。进步则舍故称唯极乐同居。一切俱非。一切俱是。十方佛土无此名相（极乐净宗如此如此）。无此阶位。无此法门。非心性之极致。持名之奇勋。弥陀之大愿。何以有此一生补处者。只一生补佛位。如弥勒观音等。极乐人民普皆一生成佛。人人必实证补处。故其中多有此等上善。不可数知也。复次释迦一代时教。惟华严明一生圆满。而一生圆满之因。则末后普贤行愿品中。十大愿王导归安养。且以此劝进华藏海众。嗟乎。凡夫例登补处。奇倡极谈。不可测度华严所禀。却在此经。而天下古今。信尠疑多。辞繁义蚀。余唯有剖心沥血而已。

（丙）二特劝

舍利弗。（如上无上大事因缘）众生（幸得）闻者。应当发愿。愿生彼国所以者何。得与如是（不可算数一生补处）诸上善人。俱会一处。

前罗汉菩萨。但可云善人。唯补处居因位之极。故云上。其数甚多。故云诸。俱会一处。犹言凡圣同居。寻常由实圣过去有漏业。权圣大慈悲愿。故凡夫得与圣人同居。至实圣灰身。权圣机尽。便升沈硕异。苦乐悬殊。乃暂同（石火电光）。非究竟同也。又天壤之间。见闻者少。幸获见闻。亲近步趋者少。又佛世圣人纵多。如珍如瑞。不能徧满国土。如众星微尘。又居虽同。而所作所办。则迥不同。今同以无漏不思议业。感生俱会一处为师友（多善根福德因缘得生彼国）。如埙如［竹/厂/虎］。同尽无明。同登妙觉。是则下凡众生于念不退中。超尽四十一因位。若谓是凡夫。却不历异生。必补佛职。与观音势至无别。若谓是一生补处。却可名凡夫。不可名等觉菩萨。此皆教网所不能收（方是极乐净宗）。刹网所不能例。当知吾人大事因缘。同居一关（实话）。最难透脱。唯极乐同居。超出十方同居之外。了此。方能深信弥陀愿力。信佛力。方能深信名号功德。信持名。方能深信吾人心性本不可思议也。具此深信。方能发于大愿。文中应当二字。卽指深信。深信发愿。卽无上菩提。合此信愿的为净土指南。由此而执持名号。乃为正行。若信愿坚固。临终十念一念。亦决得生。若无信愿。纵将名号持至风吹不入。雨打不湿。如银墙铁壁相似（世有此一辈以持名压捺妄想不知求生故为极力道破）。亦无得生之理。修净业者。不可不知也。大本阿弥陀经亦以发菩提愿为要。正与此同。

（乙）三正示行者执持名号以立行二。初正示无上因果。二重劝。（丙）今初

舍利弗。不可以少善根福德因缘。得生彼国。舍利弗。若有善男子善女人闻说阿弥陀佛。执持名号。若一日。若二日。若三日。若四日。若五日。若六曰。若七日。一心不乱。其人临命终时。阿弥陀佛与诸圣众。现在其前。是人终时。心不颠倒。卽得往生阿弥陀佛极乐国土。

菩提正道名善根。卽亲因。种种助道施戒禅等名福德。卽助缘。声闻独觉菩提善根少。人天有漏福业福德少。皆不可生净土。唯以信愿执持名号。则一一声悉具多善根福德。散心称名。福善亦不可量。况一心不乱哉。故使感应道交。文成印坏。弥陀圣众。不来而来。亲垂接引。行人心识。不往而往。托质宝莲也。善男女者。不论出家在家。贵贱老少。六趣四生。但闻佛名。卽多劫善根成熟。五逆十恶皆名善也。阿弥陀佛是万德洪名。以名召德（圆极语）。罄无不尽。故卽以执持名号为正行。不必更涉观想参究等行。至简易。至直捷也。闻而信。信而愿。乃肯执持。不信不愿。与不闻等。虽为远因。不名闻慧。执持则念念忆佛名号。故是思慧。然有事持理持（可订久譌）。事持者。信有西方阿弥陀佛。而未达是心作佛。是心是佛。但以决志愿求生故。如子忆母。无时暂忘。理持者。信西方阿弥陀佛是我心具。是我心造。卽以自心所具所造。洪名为系心之境。令不暂忘也（仍不废事）。一日至七日者。尅期办事也。（此初学要期之法。下根则有若干七日。亦是随乐尅期之法）。利根一日卽不乱。钝根七日方不乱。中根二三四五六日不定。又利根能七日不乱（此久学炼习之法）。钝根仅一日不乱。（上根则有若干七日）。中根六五四三二日不定。一心亦二种。不论事持理持（可订久譌）。持至伏除烦恼。乃至见思先尽。皆事一心。不论事持理持。持至心开见本性佛。皆理一心事一心不为见思所乱（字字引商刻羽）。理一心不为二边所乱。卽修慧也。不为见思乱。故感变化身佛及诸圣众现前。心不复起娑婆界中三有颠倒。往生同居方便二种极乐世界。不为二边乱。故感受用身佛及诸圣众现前。心不复起生死涅槃二见颠倒。往生实报寂光二种极乐世界。当知执持名号。既简易直捷。仍至顿至圆。以念念卽佛故。不劳观想。不必参究。当下圆明。无余无欠。上上根不能逾其阃（以念念卽佛故）。下下根亦能臻其域。其所感佛（以念念卽佛故）。所生土。往往胜进（方是极乐净宗）。亦不一槩。可谓横该八教（圆收所以圆超）。竖彻五时。所以彻底悲心。无问自说。且深叹其难信也。问。观经专明作观。何谓不劳观想。答。此义卽出观经。彼经因胜。观非凡夫心力所及。故于第十三别开劣像之观（兼为观经发蒙）。而障重者犹不能念彼佛（此念字谓观想出观经）。故于第十六大开称名之门。今经因末世障重者多。故专主第十六观。当知人根虽钝。而丈六八尺之像身。无量寿佛之名字。未尝不心作心是。故观劣者不劳胜观。而称名者并不劳观想也。问。天奇毒峰诸祖。皆主参念佛者是谁。何谓不必参究。答。此义卽出天奇诸祖。前祖因念佛人不契释迦彻底悲心。故傍不甘。直下诘问。一猛提醒。何止长夜复旦。我辈至今日。犹不肯死心念佛（真宗之脱离窠臼老作家）。苦欲执敲门瓦子。向屋里打亲生爷娘。则于诸祖成恶逆。非善顺也。进问。此在肯心者则可。未肯者何得相应。曰。噫。正唯未肯。所以要你肯心相应。汝等正信未开。如生牛皮。不可屈折。当知有目者。固无日下然灯之理。（平常之极愚者未免惊其孤峻所谓难信之法也）。而无目者。亦何必于日中苦觅灯炬。大势至法王子云。不假方便自得心开。此一行三昧中大火聚语也。敢有触者。宁不被烧。问。临终佛现。宁保非魔。答。修心人不作佛观而佛忽现。非本所期。故名魔事。念佛见佛。已是相应。况临终非致魔时。何须疑虑。问。七日不乱平时耶。临终耶。答。平时也。问。七日不乱之后。复起惑造业。亦得生耶。答。果得一心不乱之人。无更起惑造业之事（宝鉴照妖）。问。大本十念宝王一念。平时耶。临终耶。答。十念通二时。晨朝十念属平时。十念得生。与观经十念称名同。属临终时。一念则但约临终时。问。十念一念并得生。何须七日。答。若无平时七日工夫。安有临终十念（确确）一念。纵下下品逆恶之人。并是夙因成熟。故感临终遇善友。闻便信愿。此事万中无一。岂可侥幸。净土或问斥此最详。今人不可不读。问。西方去此十万亿土。何得卽生。答。十万亿土。不出我现前一念心性之外。以心性本无外故。又仗自心之佛力接引。何难卽生。如镜中照数十层山水楼阁。层数宛然。实无远近。一照俱了。见无先后。从是西方过十万亿佛土。有世界名曰极乐亦如是。其土有佛号阿弥陀。今现在说法亦如是。其人临命终时。阿弥陀佛与诸圣众现在其前。是人终时心不颠倒。卽得往生阿弥陀佛极乐国土亦如是。当知字字皆海印三昧。大圆镜智之灵文也。问。持名判行行。则是助行。何名正行。答。依一心说信愿行。非先后。非定三。盖无愿行不名真信。无行信不名真愿。无信愿不名真行。今全由信愿持名。故信愿行三。声声圆具。所以名多善根福德因缘。观经称佛名故。念念中除八十亿劫生死之罪。此之谓也。若福善不多。安能除罪如此之大。问。临终猛切。能除多罪。平日至心称名。亦除罪否。答。如日出。群闇消。称洪名。万罪灭。问。散心称名。亦除罪否。答。名号功德不可思议。宁不除罪。但不定往生。以悠悠散善。难敌无始积罪故。当知积罪假使有体相者。尽虚空界不能容受。虽百年昼夜弥陀十万。一一声灭八十亿劫生死。然所灭罪如爪上土。未灭罪如大地土。唯念至一心不乱。则如健人突围而出。非复三军能制耳。然称名便为成佛种子。如金刚终不可坏。佛世一老人求出家。五百圣众皆谓无善根。佛言。此人无量劫前为虎逼。失声称南无佛。今此善根成熟。值我得道。非二乘道眼所知也。由此观之。法华明过去佛所散乱称名。皆已成佛。岂不信哉。伏愿缁素智愚。于此简易直捷无上圆顿法门。勿视为难而辄生退诿。勿视为易而漫不策勤。勿视为浅而妄致藐轻。勿视为深而弗敢承任。盖所持之名号。真实不可思议（卽心故）。能持之心性。亦真实不可思议（卽佛故）。持一声。则一声不可思议（读者当知此优昙钵罗出现时也）。持十百千万无量无数声。声声皆不可思议也。

（丙）二重劝

舍利弗。我见是利。故说此言。若有众生闻是说者。应当发愿。生彼国土。

我见者。佛眼所见。究尽明了也。是利者。横出五浊。圆净四土。直至不退位尽。是为不可思议功德之利也。复次是利约命终时心不颠倒而言（此解确甚令人骨寒）。盖薉土自力修行。生死关头。最难得力。无论顽修狂慧。懡［忄*罗］无功。卽悟门深远。操履潜确之人。傥分毫习气未除。未免随强偏坠。永明祖师所谓十人九蹉路。阴境若现前。瞥尔随他去。此诚可寒心者也。初果昧于出胎。菩萨昬于隔阴。者里岂容强作主宰。侥幸颟顸。唯有信愿持名。仗他力故。佛慈悲愿。定不唐捐。弥陀圣众现前慰导。故得无倒。自在往生。佛见众生临终倒乱之苦（切肤刻骨）。特为保任此事。所以殷勤再劝发愿。以愿能导行故也。问。佛既心作心是。何不竟言自佛。而必以他佛为胜何也。答。此之法门。全在了他卽自。若讳言他佛。则是他见未忘（妙）。若偏重自佛。却成我见颠倒（妙妙）。又悉檀四益。后三益事不孤起。傥不从世界深发庆信（牙慧者能不瞠然）。则欣（生善）厌（破恶）二益尚不能生。何况悟入理佛。唯卽事持达理持。所以弥陀圣众现前。卽是本性明显。往生彼土见佛闻法。卽是成就慧身。不由他悟。法门深妙。破尽一切戏论。斩尽一切意见。唯马鸣龙树智者永明之流。彻底担荷得去。其余世智辩聪。通儒禅客尽思度量（确确）。愈推愈远。又不若愚夫妇老实（确确）。念佛者。为能潜通佛智。暗合道妙也。我见是利。故说此言。分明以佛眼佛音。印定此事。岂敢违抗。不善顺入也哉。二正宗分竟。

（甲）三流通分。信愿持名一法。圆收圆超一切法门。竖与一切法门浑同（明白之极）。横与一切法门迥异。（诸经论中亦有横义。乃随断惑浅深。卽于同居见上三土。是则约证名横。约断仍竖也）。既无问自说。谁堪倡募流通。唯佛与佛。乃能究尽诸法实相。此经唯佛境界。唯佛佛可与流通耳。文为二。初普劝。二结劝。（乙）初中三。初劝信流通。二劝愿流通。三劝行流通。（丙）初中二。初略引标题。二征释经题。（丁）初中六。初东方。（至）六上方。唐译十方。今略摄故。（戊）今初

舍利弗。如我今者。赞叹阿弥陀佛不可思议功德之利。东方亦有阿閦鞞佛。须弥相佛。大须弥佛。须弥光佛。妙音佛。如是等恒河沙数诸佛。各于其国。出广长舌相。徧覆三千大千世界。说诚实言。汝等众生。当信是称赞不可思议功德。一切诸佛所护念经。

不可思议略有五意。一。横超三界。不俟断惑（不退）。二。卽西方横具四土。非由渐证（一生等义皆摄第二义中）。三。但持名号。不假禅观诸方便（大有功于净土）。四。一七为期。不藉多劫多生多年月。五。持一佛名。卽为诸佛护念。不异持一切佛名。此皆导师大愿行之所成就。故曰阿弥陀佛不可思议功德之利。又行人信愿持名。全摄佛功德成自功德（伶俐者少）。故亦曰阿弥陀佛不可思议功德之利。下又曰诸佛不可思议功德。我不可思议功德。是诸佛释迦。皆以阿弥陀为自也。阿閦鞞。此云无动。佛有无量德。应有无量名。随机而立。或取因。或取果。或性。或相。或行愿等。虽举一隅。仍具四悉。随一一名。显所诠德。劫寿说之。不能悉也。东方虚空不可尽。世界亦不可尽。世界不可尽。住世诸佛亦不可尽。略举恒河沙耳。此等诸佛各出广长舌劝信此经。而众生犹不生信。顽冥极矣。常人三世不妄语。舌能至鼻。藏果头佛三大僧祇劫不妄语。舌薄广长可覆面。今证大乘净土妙门。所以徧覆三千。表理诚称真。事实非谬也。标出经题。流通之本。什师顺此方好略译今题。巧合持名妙行。奘师译云称赞净土佛摄受经。文有详略。义无增减。

（戊）二南方

舍利弗。南方世界有日月灯佛。名闻光佛。大焰肩佛。须弥灯佛。无量精进佛。如是等恒河沙数诸佛。各于其国。出广长舌相。徧覆三千大千世界。说诚实言。汝等众生。当信是称赞不可思议功德一切诸佛所护念经。

（戊）三西方

舍利弗。西方世界有无量寿佛。无量相佛。无量幢佛。大光佛。大明佛。宝相佛。净光佛。如是等恒河沙数诸佛。各于其国。出广长舌相。徧覆三千大千世界。说诚实言。汝等众生。当信是称赞不可思议功德一切诸佛所护念经。

无量寿佛与弥陀同名。十方各方面同名诸佛无量也。然卽是导师亦可。为度众生。不妨转赞释迦如来所说。

（戊）四北方

舍利弗。北方世界有焰肩佛。最胜音佛。难沮佛。日生佛。网明佛。如是等恒河沙数诸佛。各于其国。出广长舌相。徧覆三千大千世界。说诚实言。汝等众生。当信是称赞不可思议功德一切诸佛所护念经。

（戊）五下方

舍利弗。下方世界有师子佛。名闻佛。名光佛。达磨佛。法幢佛。持法佛。如是等恒河沙数诸佛。各于其国。出广长舌相。徧覆三千大千世界。说诚实言。汝等众生。当信是称赞不可思议功德一切诸佛所护念经。

此界水轮金轮风轮之下。复有下界非非想天等。乃至重重无尽也。达磨。此云法。

（戊）六上方

舍利弗。上方世界有梵音佛。宿王佛。香上佛。香光佛。大焰肩佛。杂色宝华严身佛。娑罗树王佛。宝华德佛。见一切义佛。如须弥山佛。如是等恒河沙数诸佛。各于其国。出广长舌相。徧覆三千大千世界。说诚实言。汝等众生当信是称赞不可思议功德一切诸佛所护念经。

此界非非想天之上。复有上界风轮金轮及三界等。重重无尽也。问。诸方必有净土。何偏赞西方。答。此亦非善问（妙答）。假使赞阿閦佛国。汝又疑偏东方。展转戏论问。何不徧缘法界（细研下答亦非善问）。答。有三义。令初机易标心故。阿弥本愿胜故。佛与此土众生偏有缘故。盖佛度生。生受化。其间难易浅深。总在于缘缘之所在（愿胜）。恩德弘深。种种教启（标心）。能令欢喜信入（欢喜）。能令触动宿种（生善）。能令魔障难遮（破恶）。能令体性开发（入理）。诸佛本从法身垂迹。固结缘种。若世出世。悉不可思议。尊隆于教乘。举扬于海会。沁入于苦海。慈契于寂光。所以万德钦承。群灵拱极。当知佛种从缘起。缘卽法界。一念一切念。一生一切生。一香一华一声一色。乃至受忏授记。摩顶垂手。十方三世。莫不徧融。故此增上缘因。名法界缘起。此正所谓徧缘法界者也。浅位人便可决志专求（本不出法界外）。深位人亦不必舍西方而别求华藏（何以加于法界）。若谓西方是权。华藏是实（解千余年之惑）。西方小。华藏大者。全堕众生徧计执情。以不达权实一体。大小无性故也。

（丁）二征释经题

舍利弗。于汝意云何。（称赞功德之名。上来已详言矣。）何故名为一切诸佛所护念经（耶）。舍利弗。若有善男子善女人闻是经受持者。及闻诸佛名者。是诸善男子善女人皆为一切诸佛之所护念。皆得不退转于阿耨多罗三藐三菩提。是故舍利弗。汝等皆当信受我语。及诸佛所说。

此经独诠无上心要。诸佛名字。并诠无上圆满究竟万德。故闻者皆为诸佛护念。又闻经受持。卽执持名号。阿弥名号。诸佛所护念故。问。但闻诸佛名。而未持经。亦得护念不退耶。答。此义有局有通。占察谓杂乱垢心。虽诵我名而不为闻。以不能生决定信解。但获世间善报。不得广大深妙利益。若到一行三昧。则成广大微妙行心。名得相似无生法忍。乃为得闻十方佛名。此亦应尔。故须闻已执持至一心不乱。方为闻诸佛名。蒙诸佛护念。此局义也。通义者。诸佛慈悲。不可思议。名号功德。亦不可思议。故一闻佛名。不论有心无心。若信若否。皆成缘种。况佛度众生。不简怨亲。恒无疲倦。苟闻佛名。佛必护念。又何疑焉。然据金刚三论根熟菩萨为佛护念。位在别地圆住。盖约自力。必入同生性乃可护念。今仗他力。故相似位卽蒙护念。乃至相似位以还。亦皆有通护念之义。下至一闻彿名。于同体法性有资发力。亦得远因终不退也。阿耨多罗。此云无上。三藐三菩提。此云正等正觉。卽大乘果觉也。圆三不退。乃一生成佛异名。故劝身子等皆当信受。闻名功德如此。释迦及十方诸佛同所宣说。可不信乎。初劝信流通竟。

（丙）二劝愿流通

舍利弗。若有人已发愿。今发愿。当发愿。欲生阿弥陀佛国者。是诸人等。皆得不退转于阿耨多罗三藐三菩提。于彼国土。若已生。若今生。若当生。是故舍利弗。诸善男子善女人若有信者。应当发愿。生彼国土。

已愿已生。今愿今生。当愿当生。正显依信所发之愿无虚也。非信不能发愿。非愿信亦不生。故云若有信者。应当发愿。又愿者。信之券。行之枢。尤为要务。举愿则信行在其中。所以殷勤三劝也。复次愿生彼国。卽欣厌二门。厌离娑婆。与依苦集二谛所发二种弘誓相应（此皆净宗指诀世人多梦梦不了。所以虽修无功）。欣求极乐。与依道灭二谛所发二种弘誓相应。故得不退转于大菩提道。问。今发愿但可云当生。何名今生。答。此亦二义。一约一期名今。现生发愿持名。临终定生净土（有此义方使一生要期非谬）。二约刹那名今。一念相应一念生（有此义方能深入一行三昧）。念念相应念念生。妙因妙果。不离一心。如秤两头。低昂时等。何俟娑婆报尽。方育珍池。只今信愿持名。莲萼光荣（此卽理之事非徒论理）。金台影现便非娑婆界内人矣。极圆极顿。难议难思。唯有大智方能谛信。

（丙）三劝行流通二。初诸佛转赞。二教主结叹。（丁）今初

舍利弗。如我今者。称赞诸佛不可思议功德。彼诸佛等亦称赞我不可思议功德。而作是言。释迦牟尼佛能为甚难希有之事。能于娑婆国土五浊恶世。劫浊见浊烦恼浊众生浊命浊中。得阿耨多罗三藐三菩提。为诸众生说是一切世间难信之法。（此句重在持名故是劝行）

诸佛功德智慧。虽皆平等。而施化则有难易。净土成菩提易。浊世难。为净土众生说法易。为浊世众生难。为浊世众生说渐法犹易。说顿法难。为浊世众生说余顿法犹易。说净土横超顿法尤难。为浊世众生说净土横超顿修顿证妙观已自不易。说此无藉劬劳修证。但持名号径登不退。奇特胜妙超出思议第一方便。更为难中之难。故十方诸佛无不推我释迦偏为勇猛也。劫浊者。浊法聚会之时。劫浊中非带业横出之行（突围而出）。必不能度。见浊者。五利使邪见增盛。谓身见。边见。见取。戒取。及诸邪见。昬昧汨没。故名为浊。见浊中非不假方便之行（意见不容）。必不能度。烦恼浊者。五钝使烦惑增盛。谓贪。嗔。痴。慢。疑。烦动恼乱。故名为浊。烦恼浊中非卽凡心是佛心之行（无取无舍）。必不能度。众生浊者。见烦恼。所感粗弊五阴和合。假名众生。色心并皆陋劣。故名为浊。众生浊中非欣厌之行（取舍炽然）。必不能度。命浊者。因果并劣。寿命短促。乃至不满百岁。故名为浊。命浊中非不费时劫不劳勤苦之行（应量而饱）。必不能度。复次祗此信愿庄严一声阿弥陀佛。转劫浊为清净海会。转见浊为无量光。转烦恼浊为常寂光。转众生浊为莲华化生。转命浊为无量寿。故一声阿弥陀佛（净宗千古之蕴一旦发尽希有哉）。卽释迦本师于五浊恶世所得之阿耨多罗三藐三菩提法。今以此果觉。全体授与浊恶众生。乃诸佛所行境界。唯佛与佛能究尽。非九界自力所能信解也。诸众生。别指五浊恶人。一切世间。通指四土器世间。九界有情世间也。

（丁）二教主结叹。前劝信流通。是诸佛付嘱。此本师付嘱。嘱语略别从通。但云一切世间犹前诸佛所云。汝等众生。当知文殊迦叶等皆在所嘱也

舍利弗。当知我于五浊恶世行此难事。得阿耨多罗三藐三菩提。为一切世间说此难信之法。是为甚难。

信愿持名一行。不涉施为。圆转五浊。唯信乃入。非思议所行境界。设非本师来入恶世。示得菩提。以大智大悲。见此行此说此。众生何由禀此也哉。然吾人处劫浊中。（此五段应与五必不能度之训合观）决定为时所囿。为苦所逼。处见浊中。决定为邪智所缠。邪师所惑。处烦恼浊中。决定为贪欲所陷。恶业所螫。处众生浊中。决定安于臭薉而不能洞觉。甘于劣弱而不能奋飞。处命浊中。决定为无常所吞。石火电光。措手不及。若不深知其甚难（当知甚难之旨从未经道破确然确然）。将谓更有别法可出五浊。熢（火*孛）宅里。戏论纷然。唯深知其甚难。方肯死尽偷心（功在万世）。宝此一行。此本师所以极口说其难甚。而深嘱我等当知也。初普劝竟。

（乙）二结劝

佛说此经巳。舍利弗及诸比丘。一切世间天人阿修罗等。闻佛所说。欢喜信受。作礼而去。

法门不可思议。难信难知。无一人能发问者。佛智鉴机。知众生成佛缘熟。无问自说。令得四益。如时雨化。故欢喜信受也。身心怡悦名欢喜。毫无疑惑名信。领纳不忘名受。感大恩德。投身归命。名作礼。依教修持。一往不退。名而去。

　　经云。末法亿亿人修行。罕一得道。唯依念佛得度。呜呼。今正是其时矣（吐心吐胆）。舍此不思议法门。其何能淑。旭出家时。宗乘自负。藐视教典。妄谓持名。曲为中下（现身说法）。后因大病。发意西归。复研妙宗圆中二钞。及云栖疏钞等书。始知念佛三昧。实无上宝王。方肯死心执持名号。万牛莫挽也。吾友去病。久事净业。欲令此经大旨。辞不繁而炳著。请余为述要解。余欲普与法界有情同生极乐（言有不获已者）。理不可却。举笔于丁亥九月二十有七。脱稿于十月初五。凡九日告成。所愿一句一字咸作资粮（字字道实果然果然）。一见一闻。同阶不退。信疑皆植道种。赞谤等归解脱。仰唯诸佛菩萨摄受证明。同学友人随喜加被。西有道人蕅益智旭阁笔故跋时年四十有九。

佛说阿弥陀经要解




原跋

　　经云。三界唯心。万法唯识。古人云。念自性弥陀。生唯心净土。合观之。是心作佛。是心是佛。心外无佛。佛外无心之义明矣。后人不达。舍西方极乐。别言唯心净土。舍万德慈尊。别言自性弥陀。不几心外有佛。佛外有心耶。灵峰大师深悟心性无外之体。特为此经。拈出要解。一展读时。信愿持名。人可自操其券。不唯言简意周。且使希有甚难之宗。如声鼓铎。尽开经藏。无复匵藏。诚古今所未有也。名曰要解。其斯为无上心要矣乎。古吴净业弟子正知去病氏谨识。

歙浦讲录跋

　　此本系性旦癸巳岁。在歙浦栖云院所听录者。于时随允持循苍晖晟坚密时诸公之后。获闻法要。觉老人此翻。心胆尽吐。盖秘密之藏。会当大启于今时。非偶然也。因退而纪之。甲午冬老人病中口授数处令改正。此本遂称允当。及老人西逝。性旦以病拙薮逋。薄福多障。无缘流通阐播。聊识其后以志不忘云。庚子夏华阳学人性旦拭涕跋。

附跋

谨案　灵峰大师弥陀要解　灵峰弟子成时师。以冠净土十要。而微有删节。近年金陵扬州。已各有刻本。兹特依红螺山慕莲法师。便蒙钞录出要解原文。重付剞劂。以广流通。庚申七月北京刻经处附识。





