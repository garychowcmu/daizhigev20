


法海观澜

　　　　　　　　　　　　法海观澜序
　　　　　　　　　　　　又序
　　　　　　　　　　　　法海观澜卷第一（目录）
　　　　　　　　　　　　法海观澜卷第一
　　　　　　　　　　　　法海观澜卷第二（目录）
　　　　　　　　　　　　法海观澜卷第二
　　　　　　　　　　　　法海观澜卷第三（目录）
　　　　　　　　　　　　法海观澜卷第三
　　　　　　　　　　　　法海观澜卷第四（目录）
　　　　　　　　　　　　法海观澜卷第四
　　　　　　　　　　　　法海观澜卷第五（目录）
　　　　　　　　　　　　法海观澜卷第五




法海观澜序

　　子舆氏有言曰。观水有术。必观其澜。况大藏法海。甚深无量。不得其术。何以观之哉。夫统论修证法门。浩若尘沙。非止八万四千而已。然五门收之。罄无不尽。何者。欲游佛海。先资戒航。戒净。则解行可遵。行圆。则秘密斯证。证入。则依果自严。故首律宗。明造修之始。次诸教。明开解之途。次禅观。明实践之行。继密宗。明感应之微。终净土。明自他同归之地也。中峰本公。谓密咒如春。教乘如夏。南山律宗如秋。禅宗如冬。一往似当。再研未必尽然。尅论诸宗当究旨归。不当取其迹象。禁咒秘密。如冬令生意含于未发之中。岂全似春。戒为佛法初门。儒不学礼。无以立。释不受戒。不许听教参禅。如春令草木萌甲。安得如秋。岂谓佛制毗尼。有似萧何制律。遂拟以肃杀之气耶。可笑甚矣。禅于无修无证中。妙论修证。无证而证。则体舍万用。可拟于冬。无修而修。则刊华就实。正似秋耳。教乘如夏。吾无间然。只此四门。罔不以净土为归。是故亦犹土之寄王于四时也。夫大小两乘。皆首戒律。而大必兼小。小不兼大。南山不敢自称大乘。不应以南山名宗。但云律宗如春可矣。教亦自有大小两乘。西土每每分弘。此土晋魏以来。或分或兼。今皆废小。独弘大乘。复有三家。一天台宗。二贤首宗。三慈恩宗。天台教观齐举。教可如夏。观即如秋。贤首教多观少。清凉收禅为顿教。圭峰自立三教。以对三宗。则三教如夏。三宗如秋。慈恩弘唯识教。自修兜率观门。基公略示唯识五观。未尝尅实劝修。然夏后必定有秋。是在学者自知领会而已。故且云诸教如夏也。禅亦自有大小两门。于大乘中。复分顿渐。小及大渐。此所不论。达摩承佛教盛行之后。特来指示心要。譬如画龙点睛。令其飞去。乃至六祖。无不皆然。虽藉楞伽金刚印心。未尝废教。而贵行起解绝。不许坐在知解窠臼。故与台宗圆妙止观。同如秋也。密宗唯是大乘法门。身入坛场而结密印。囗诵密言。意专密观。名三密法门。若论初修之者。必须先持净戒。发菩提心。解法界理。方许入坛。尅期取证。则亦由春夏而入于秋。今约诸佛所说神咒。不许翻译。唯令持者。立地证入。又令闻者。乃至遇影蒙尘。皆成究竟解脱种子。故但云密宗如冬也。净土者。三德秘藏。常乐我净。究竟安隐之处。所谓常即法身。寂即解脱。光即般若。非一非三。而三而一。不纵不横。不并不别。依正不二。不可思议。不二而二。故全依即正。名为佛身。全正即依。名为净土耳。秪此常寂光法性身土。全体迷之。而为三界六道。偏证取之。而为声闻缘觉。权位菩萨随分悟之。而为三贤十圣。所以诸佛为实施权。不动法性。垂下三土。为接三贤十圣。示实报净土。为接声闻缘觉权位菩萨。示方便净土。为接三界六道凡夫。示同居净土。而诸众生根性不同。乐欲亦异。或因持三聚戒。而净四土。或因习教。解甚深义。而净四土。或因禅观。直悟自心。而净四土。或因专修三密。传持咒印。而净四土。或唯以一门。而净四土。或以二门。三门。四门。而净四土。如世间草木华果。或生长熟脱于春。或生长熟脱于夏。或生长熟脱于秋。或生长熟脱于冬。或唯经一时而即熟脱。或经二时三时。乃至具经四时而得熟脱。故须云净土如土。寄王四时也。夫八万四千。乃至尘沙法门。未有不具戒者。未有不正解者。未有不笃行者。未有不证密者。未有不归净土者。故曰五门收之。罄无不尽也。然则无解行之戒。非戒也。无戒行之教。非教也。无戒教之禅。非禅也。无戒解及禅之密。非密也。非戒非教非禅非密。则非净土真因也。非有四种净土。则戒。教。禅。密。无实果也。非真因实果。则不显非因非果之心性也。不显心性。则无以观法海之甚深无量而彻其涯底也。故以五门之澜。为观法海之术。愿与同志者共之。

甲午重九后一日北天目蕅益沙门释智旭撰




又序

　　尝观诸佛菩萨。智慧光明圆满具足。度尽古今大千世界。原无一法可说。此即达摩西来。无一字之旨也。乃大藏经论。弥天际地。语言文字。不可胜穷。此义又何居乎。我读金刚经而知之矣。金刚云。无所住处生心。诸佛菩萨即于无可说中立法也。无法之法。是名妙法。学者不知万法本于一法。一法归于无法。每每挝宗堂之鼓。登教者之台。持行门之鉢。如一苇障狂澜中。飘忽沧溟。莫知涯岸。此所谓法海浮沉者也。浮沉日久。将诸佛语言文字。浩瀚支离粘带牵缚。俾本源性命之书。竟为烦恼沉沦之障。可胜叹哉。此蕅益大师续千圣之灯。踞毗卢之顶。出光明镜。转法藏轮。集从前教乘诸典。选择精要。接引入门。读其综举之旨。夫约以戒行为第一。以证入继之。净土终之。至哉大师之言乎。孔子曰。四十而不惑。子舆曰。四十不动心。此皆戒行圆明之后。脚跟立定。然后修证功夫。次第可举矣。振裘者。必挈其领。汲水者。必探其源。法海观澜之意。其在斯欤。虽然大师序四净土。而以五门收之。必全教。戒禅密。乃为真因实果。故以五门之澜。为观法之术。夫严净毗尼以为律。巧立言说文字以为教。因疑参究不堕知解窠臼以为禅。持真言证入名曰密宗。举体净缘。名曰净土。具名虽殊。其实则一。又何得以吾师之律教。而非即吾师之禅宗乎哉。大师数十年之苦心。综辑贯通。津梁学者。独标高唱。选佛登科。余服膺既久。锓而寿之。愿与现在来者。精进奉持。傥有学者衍流全部。悟证无言。迥出法门。不拘文字。见性明心。立地成佛。此又大师澜中之澜。是即诸佛菩萨无法之法也。余管窥释教。何敢妄肆广长。以滋语业。但读师之书。仰师之教。附赘一言。以志不忘之意云尔。

甲辰年濑水弟子汤学绅撰




法海观澜卷第一（目录）

律宗要典

佛说梵网经（二卷）

菩萨璎珞本业经（二卷）

菩萨善戒经（共十卷）

佛说受十善戒经（一卷）

佛说十善业道经（五纸）

文殊师利问经（二卷）

佛藏经（四卷）

优婆塞戒经（七卷）

佛说文殊师利净律经（一卷）

清净毗尼方广经（一卷）

菩萨藏经（九纸）

佛说善恭敬经（六纸）

佛说大乘戒经（一纸）

华严二地品（六纸半）

佛说决定毗尼经（一卷）

佛说净业障经（一卷）

虚空藏菩萨经（一卷）

观虚空藏菩萨经（二纸）

大集戒清净平等章（六纸）

大乘理趣净戒波罗蜜多品（一卷）

菩萨戒羯磨文（五纸余）

菩萨戒本经（一卷）

菩萨五法忏悔经（一纸半）

右大乘

四分律藏（六十卷）

摩诃僧祇律（四十卷北作四十六卷）

弥沙塞五分律（三十卷）

十诵律（五十八卷）

十诵毗尼序（三卷）

萨婆多毗尼毗婆沙（八卷）

根本说一切有部毗奈耶（五十卷）

根本说一切有部苾刍尼毗奈耶（二十卷）

根本说一切有部杂事（四十卷）

根本说一切有部破僧事（二十卷）

根本说一切有部尼陀那（五卷）

目得迦（五卷）

根本萨婆多部律摄（十四卷）

善见毗婆沙律（十八卷）

毗尼母经（八卷）

舍利弗问经（十三纸半）

佛说目连所问经（二纸）

沙弥十戒法幷威仪（一卷）

佛说沙弥十戒仪则经（三纸半）

沙弥尼戒经（四纸）

佛说优婆塞五戒相经（一卷）

戒消灾经（三纸）

佛说斋经（三纸）

右小乘




法海观澜卷第一

古吴蕅益比丘智旭辑

中山汤学绅康民阅梓

【律学纲维】

○大方广佛华严经贤首品云。若常信奉于诸佛。则能持戒修学处。若常持戒修学处。则能具足诸功德。

　又云。家是贪爱系缚所。欲使众生悉免离。故示出家得解脱。于诸欲乐无所爱。

　　述曰。出家学处。所谓二百五十戒也。戒名波罗提木叉。此翻保解脱。今既示出家得解脱。是明指比丘戒法。决能具足诸功德矣。苟不持修。岂名信佛奉佛。谁谓毗尼仅属小乘。非即大华严哉。

明法品云。于去来今佛所说之法。所制之戒。皆悉奉持。心不舍离。是故能令佛法僧种。永不断绝。

十行品中第二行云。佛子。何等为菩萨摩诃萨饶益行。此菩萨护持净戒。于色声香味触。心无所著。亦为众生如是宣说。不求威势。不求种族。不求富饶。不求色相。不求王位。如是一切。皆无所著。但坚持净戒。作如是念。我持净戒。必当舍离一切缠缚。贪求。热恼。诸难逼迫。毁谤乱浊。得佛所赞平等正法。佛子。菩萨如是持净戒时。于一日中。假使无数百千亿那由他诸大恶魔。诣菩萨所。一一各将无量无数百千亿那由他天女皆于五欲善行方便。端正姝丽。倾惑人心。执持种种珍玩之具。欲来惑乱菩萨道意。尔时菩萨作如是念。此五欲者。是障道法。乃至障碍无上菩提。是故不生一念欲想。心净如佛。唯除方便教化众生。而不舍于一切智心。佛子。菩萨不以欲因缘故。恼一众生。寍舍身命。而终不作恼众生事。菩萨自得见佛已来。未曾心生一念欲想。何况从事。若或从事。无有是处。尔时菩萨但作是念。一切众生于长夜中。想念五欲。趣向五欲。贪著五欲。其心决定耽染沉溺。随其流转。不得自在。我今应当令此诸魔。及诸天女。一切众生住无上戒。住净戒已。于一切智。心无退转。得阿耨多罗三藐三菩提。乃至入于无余涅槃。何以故。此是我等所应作业。应随诸佛如是修学。作是学已。离诸恶行。计我无知。以智入于一切佛法。为众生说。令除颠倒。然知不离众生。有颠倒。不离颠倒。有众生不于颠倒内。有众生。不于众生内。有颠倒。亦非颠倒。是众生。亦非众生。是颠倒。颠倒非内法。颠倒非外法。众生非内法。众生非外法。一切诸法。虚妄不实。速起速灭。无有坚固。如梦如影。如幻如化。诳惑愚夫。如是解者。即能觉了一切诸行。通达生死。及与涅槃。证佛菩提。自得度。令他得度。自解脱。令他解脱。自调伏。令他调伏。自寂静。令他寂静。自安隐。令他安隐。自离垢。令他离垢。自清净。令他清净。自涅槃。令他涅槃。自快乐。令他快乐。佛子。此菩萨复作是念。我当随顺一切如来。离一切世间行。具一切诸佛法。住无上平等处。等观众生。明达境界。离诸过失。断诸分别。舍诸执著。善巧出离。心恒安住。无上无说。无依无动。无量无边。无尽无色。甚深智慧。佛子。是名菩萨摩诃萨第二饶益行。

十地品中第二地。专明戒波罗蜜。（第三十五卷）

随好光明功德品云。诸天子。汝等应发阿耨多罗三藐三菩提心。净治其意。住善威仪。悔除一切业障。烦恼障。报障。见障。以尽法界众生数等身。以尽法界众生数等头。以尽法界众生数等舌。以尽法界众生数等善身业。善语业。善意业。悔除所有诸障过恶。

离世间品云。菩萨摩诃萨有十种清净戒。何等为十。所谓身清净戒。护身三恶故。语清净戒。离语四过故。心清净戒。永离贪嗔邪见故。不破一切学处清净戒。于一切人天中作尊主故。守护菩提心清净戒。不乐小乘故。守护如来所制清净戒。乃至微细罪生大怖畏故。隐密护持清净戒。善拔犯戒众生故。不作一切恶清净戒。誓修一切善法故。远离一切有见清净戒。于戒无著故。守护一切众生清净戒。发起大悲故。

入不思议解脱境界普贤行愿品十七卷。大天告善财云。如诸众生及草木。一切生长咸依地。世及出世诸善根。皆依最胜尸罗地。无戒欲求生善道。如鸟无翼欲飞空。如人无足欲游行。亦如渡海无船筏。　或于日夕三时浴。或复三时作护摩（此云火祭。谓结坛持咒术）。却粒自默如哑羊。无戒苦身无所利。　或大族子旃陀子。俱能持戒等生天。贵贱种姓亏戒身。皆堕地狱无差别。卑门持戒生天上。胜族毁犯堕幽冥。摩登持戒亦生天。仙人破戒入诸狱。王族多闻具色力。恶见无戒如兽蚖。如甘果树猛兽围。犹莲华池毒蛇止。寍守贫贱恒持戒。具圣财宝德严身。破戒众人之所轻。持戒天人咸信重。旃檀郁金及沉麝。如是一切不为香。菩萨持戒最胜香。徧出人天无有尽。卑陋持戒后生天。现蒙王者所瞻礼。此世他生安隐乐。如是戒果牟尼说。欲生人天及涅槃。如应具戒必当得。是故精勤持净戒。随心所愿皆圆满。若有临终肢节痛。一切亲属欲分离。谛思我有清净戒。身心欢乐无忧畏。戒为惑病最胜药。护诸苦厄如父母。痴闇灯炬生死桥。无涯业海为船筏。帝释转轮威德王。富贵尊严无等伦。家有仆隶能持戒。承事供养而亲敬。若有临至命终时。持戒破戒生安畏。欲得当来极乐处。应当专意勤护持。戒珠不假刀兵护。戒为伏藏无所侵。戒为勇伴导前行。戒为出世庄严具。我赞持戒诸功德。如佛世尊真实说。　三十一卷。天主光女告善财云。汝应勤修表无表戒。谓若性若遮。有罪无罪。微细观察。无缺减故。　三十三卷云。有二种戒。具足受持。则得圆满善知识法。一菩萨戒。二别解脱戒（即比丘学处也）。持是二戒。则能圆满善知识法。如佛所说。自不持戒。令他持戒。无有是处。若诸菩萨。具足圆满头陀功德。如是二戒。悉得清净。不失善法。　三十八卷云。菩萨有十种法。审谛思惟具足圆满。则能成就无憍慢心。一者谛观身界。作是念言。我今出家。无殊死人。父母亲爱朋友眷属。一切所有。皆弃舍故。二者思惟我今服坏色衣。进止威仪。不同世间。三者思惟既毁形好。执持应器。乞丐于他。四者思惟我今乞食。如旃陀罗。五者思惟为求段食。长养我身。我之寿命。死在他手。六者思惟所乞之食。人畜之余。彼若嫌弃。我方得食。七者思惟我今应当于师长所。恭敬供养。令生欢喜。八者思惟我今欲令同梵行者。生欢喜故。具足威仪。无违法式。九者思惟我今出家。于佛法中。未得少分。十者思惟一切众生。于我嗔恨。我常安隐。如是思惟。得无憍慢。　晋译贤首品云。戒是无上菩提本。应当具足持净戒。若能具足持净戒。一切如来所赞叹。　十善业迹悉清净。劝化众生持净戒。开发众生求佛道。因是得成清凉光。　十回向品云。菩萨若自不修梵行。令他净修梵行。无有是处。自退梵行。令他具足梵行。自破梵行。令他安立梵行。自离梵行。令他立梵行道。自减梵行。令他修习梵行。自不乐梵行。令他乐修梵行。自不住梵行。令他安住梵行。自不究竟梵行。令他究竟梵行。自舍梵行。令他不舍安住梵行。自坏散梵行。令他摄取梵行。俱无有是处。何以故。菩萨摩诃萨如说修行。远离颠倒。又能广说离颠倒法。实语实行。修习清净身口意业。离诸染污。行无碍处。灭一切障。　离世间品云。离慢下意。心无放逸。身口及意。皆悉柔软。无有轻躁。心常欢喜。护持净戒。和颜爱语。先意问讯。远离邪伪。是菩萨智具。自然成就佛法器故。

○增益阿含经释道安序云。此二阿含。其中往往有律语。外国不通与沙弥白衣共视也。而今已后。幸共覆之。使与律同。此乃兹邦之急者也。斯谆谆之诲。幸勿藐藐听也。广见而不知护禁。乃是学士通中创也。　增益第二卷云。所谓戒者。息诸恶故。戒能成道。令人欢喜。戒璎珞身。现众好故。夫禁戒者。犹吉祥瓶。所愿便尅。诸道品法。皆由戒成。如是行禁戒者。成大果报。诸善普具。得甘露味。至无为处。　第五卷云。设有作重罪。悔过更不犯。此人应禁戒。拔其罪根原。

长阿含经第十五卷。婆罗门云。戒即智慧。智慧即戒。有戒有智。然后所言诚实。无有虚妄。我说名婆罗门。佛言。善哉善哉。如汝所说。有戒则有慧。有慧则有戒。戒能净慧。慧能净戒。如人洗手。左右相须。戒慧具者。我说名比丘。

正法念处经云。有垢戒者。生于天中。无垢戒者。至于涅槃。世间戒者。则有流动。出世间戒。则无流动。　又云。意受持戒故。师则能与戒。无心谄受戒。必定入地狱。又云。自余死者。唯弃其身。毁戒此丘。一切善法。皆悉破坏。　又云。若受持戒者。可得名为人。一切破戒者。则如狗不异。

中阿含经云。人犯一法。谓妄言是。不畏后世。无恶不作。寍啖铁丸。其热如火。不以犯戒。受世信施。若畏于苦。不爱念者。于隐显处。莫作恶业。若不善业。已作今作。终不得脱。亦无避处。　又云。若有比丘犯戒。破戒。缺戒。穿戒。秽戒。黑戒者。欲依戒立戒。以戒为梯。升无上慧堂正法阁者。终无是处。

杂阿含经云。世尊告诸比丘。当恭敬住。常当系心。常当畏慎。随他自在诸修梵行上中下座。所以者何。若有比丘不恭敬住。不系心。不畏慎。不随他自在诸修梵行上中下座。而欲令威仪足者。无有是处。不备威仪。欲令学法满者。无有是处。学法不满。欲令戒身。定身。慧身。解脱身。解脱知见身具足者。无有是处。解脱知见不满足。欲令得无余涅槃者。无有是处。

本事经云。出家而破戒。二俱无所成。谓失在家仪。及坏沙门法。寍吞热铁丸。洋铜而灌囗。不受人信施。而毁犯尸罗。诸毁犯尸罗。无悔无惭愧。多受人信施。定当生地狱。诸有智慧人。应坚持净戒。勿受人信施。而毁犯尸罗。

○大宝积经三律仪会云。世若有人于别解脱起违背想。则为于佛力无所畏而生违背。彼若于佛力无所畏生违背者。则于去来现在诸佛而生违背。由此未来所受异熟无量大苦。假使三千大千世界一切众生受地狱苦。比前众生所受苦毒。百分不及一。乃至算数譬喻优波尼沙昙分。亦不及一。　又云。我终不听执著我见。众生见。寿者见。补特伽罗见者。于我法中而得出家。我若不许。强出家者。皆为是贼。食重信施。亦不成就真比丘戒。　菩萨藏会云。勿自恃持戒。轻毁犯戒者。恃戒陵于人。是名真破戒。　又云譬如圂猪。行处粪秽。兼又食啖。初无厌恶。众生亦尔。极可怜愍。淫恼所逼。于亲非亲。为诸烦恼之所加害。行魔徒党魔罥所缚。缠裹惑网。陷没欲泥。菩萨观是事已。于彼众生发起大悲。我当为彼宣说妙法。令其永断诸欲烦恼。　又云。我说一切习近欲时。无有少恶而不造者。彼若报熟。无有少苦而不摄受。　又云。出家菩萨复有五法若成就者。不值佛世。不亲善友。不具无难。失坏善根。不随安住律仪菩萨修学正法。亦不速悟无上菩提。何等为五。一者毁犯尸罗。二者诽谤正法。三者贪著名利。四者坚执我见。五者能于他家。多生悭嫉。譬如饿狗。慞惶缘路。遇值锁骨。久无肉腻。但见赤涂。言是厚味。便就衔之。至多人处。四衢道中。以贪味故。涎流骨上。妄谓甜美。或齩或舐。或啮或吮。欢喜缠附。初无舍离。时有刹帝利婆罗门。及诸长者。皆大富贵。来游此路。饿狗遥见。心生热恼。作如是念。彼来人者。将无夺我所重美味。便发大嗔。出深毒声。恶眼邪视。露现齿牙。而行啮害。如是当来末世。有诸苾刍。于他施主。勤习家悭。耽味屎尿。妄加缠裹。虽值如是。具足无难。而便委弃。不修正检。此之苾刍。我说其行。如前痴狗。　又云。当来之世。我诸弟子。少有苾刍。深心希乐。趣般涅槃寂静之法。多依三事以为常业。一者常喜追求世间名利。二者贪乐朋党追求食家。往还不绝。三者喜乐追求华饰房宇。贮积财宝什物资具。以依如是三种事故。终不解脱三种恶趣。　文殊师利授记会云。若有已发菩提心者。乃至微恶终更不作。何所不作。谓贪嗔痴。及以在家威仪调戏。悉皆远离。若出家已。不复希望名利恭敬。安住出家所修行法。　又云。菩萨成就一法。令愿不退严净佛刹。何谓一法。应学不动如来为菩萨时。本所修行。立弘誓愿。我当所在生处。初生之时。若不出家。则为欺诳十方诸佛。如是菩萨。应随顺学。若佛出世。若不出世。一切生处。皆悉决定舍家出家。何以故。菩萨最胜利益。所谓出家。乐出家者。则能摄取十种功德。一者不著诸欲。二者乐阿兰若。三者行佛所行。四者离凡夫行。五者不著妻子。及以财产。六者离恶道因。七者修善趣法。八者宿世善根。皆不损减。九者恒为诸天之所叹羡。十者一切鬼神。恭敬守护。　又云。菩萨成就三法。令愿不退。摄受佛刹功德庄严。一者尊重爱乐住阿兰若。二者无所染著而行法施。三者坚固安住净戒律仪。菩萨坚住戒律得十无畏。一者入聚落无畏。二者众中说法无畏。三者饮食无畏。四者出聚落无畏。五者入寺无畏。六者大众中食无畏。七者教授无畏。八者亲近和尚阿阇黎无畏。九者于自眷属。慈心教诲无畏。十者受用衣服饮食卧具医药无畏。住戒律者。所有言说。令他信受。　又云。若菩萨在家出家。寍舍身命。终不破戒。以此持戒。共诸众生回向无上菩提。　又云。菩萨成就九法。令愿不退。严净佛刹。一者具身律仪。二者具语律仪。三者具意律仪。四者灭诸贪欲。五者灭诸嗔恚。六者灭诸愚痴。七者不行欺诳。八者为坚固友。九者不轻慢善知识。　大神变会云。大千界众生。皆发趣菩提。假令尽一劫。男女以奉施。若人发道意。以信而出家。随佛而修学。其福胜于彼。过去未来世。一切诸如来。无有不舍家。得成无上道。三世一切佛。称赞出家法。若乐供养佛。当依佛出家。设满恒沙界。珍宝供养佛。不如一日中。出家修寂静。彼则近菩提。摧破魔军众。出家不放逸。白法恒增长。不坏众善根。远离诸烦恼。舍于家业累。顺道圣所赞。舍家离恼缚。除恼离魔缚。心解行无染。不久证菩提。　摩诃迦叶会云。譬如二人。善解医方。善解咒术。善别毒药。善识甘露。尔时一人。于大众中取毒食之。现稀有相。食已受苦。复求甘露咒术。望除毒气。尔时彼人求不能得。毒气炽盛。遂便命终。时第二人。作如是言。我不能食毒药。不须甘露。不欲处众作稀有想。令生苦恼。后五百岁。有诸在家出家菩萨。亦复如是。作如是言。如我说法。能除诸罪。转集恶业。言还忏悔。彼于正法。堕落退没。名为死人。复有菩萨。其心清净。既不作罪。不须忏悔。但当忏悔过去未来一切诸罪。现在不作。如彼不食毒药。不须甘露。所言毒者。于正法中犯于戒律。　又云。寍可一日。百数归俗。不应破戒。受人信施。　又云。寍以烧热铁鍱为衣。不以破戒之身。而著袈裟。寍吞热铁。不以破戒之身。食人信施。　胜鬘夫人会云。毗奈耶者。即大乘学。所以者何。为佛出家而受具足。是故大乘戒蕴。是毗奈耶。文殊师利所说不思议佛境界经云。持戒具足八法而得清净。一者身行端直。二者语业淳净。三者心无瑕垢。四者志向坚贞。五者正命自资。六者头陀知足。七者离诸诈伪不实之相。八者恒不忘失菩提之心。大集经海慧菩萨品云。客烦恼起生惭愧。即向十方佛忏悔。修集善法调诸根。是故菩提心最胜。　又云。不为我见。受持净戒。能坏阴魔。不为有贪。受持净戒。坏烦恼魔。若为远离生死过失。受持净戒。能坏死魔。若能生心。令毁禁者。悉持净戒。受持净戒。则坏天魔。　又云。发者。离诸恶戒。作者。至心受持诸净禁戒。观者。至心调伏毁禁之人。如法住者。净持禁戒。不生憍慢。　无言菩萨品云。若有受持清净禁戒。不求果报。是名信力。不生烦恼。毁坏禁戒。是名进力。如是净戒。至心护持。愿向菩提。是名念力。观身口意。如水中月。响幻焰等。是名慧力。　不可说菩萨品云。若有菩萨。自作是言。我是持戒。彼是破戒。如是菩萨。名诳如来。　日密分护法品云。若无量僧悉破禁戒。但令五人清净如法。若有施者。得福不可称计。何以故。以有护持佛法者故。怜愍一切诸众生故。其心平等无二相故。破戒比丘虽在众中。受取信施。不得安乐。何以故。破禁戒故。不如法故。如是人者。一切十方无量诸佛所不护念。虽名比丘。不在僧数。何以故。入魔界故。持禁戒者。即佛弟子。毁禁戒者。即魔弟子。我都不听毁戒之人。受人信施。如葶苈子。

大乘本生心地观经云。若有不受如来戒。尚不能得野干身。何况能感人天中。最胜快乐居王位。　又云。出家菩萨。以三观门。修忍辱行。名真出家。观诸众生。是佛化身。观于自身。为实愚夫。观诸有情。作尊贵想。观于自身。为僮仆想。又观众生。作父母想。观自己身。如男女想。出家菩萨。常作是观。或被打骂。终不加报。善巧方便。调伏其心。

宝雨经云。菩萨见违犯中。如微尘量。深生怖畏。下至小罪。心怀大惧。况多违犯。而生随喜。何以故。由如来说。苾刍当知。多服毒药。能令人死。少服毒药。亦令人死。苾刍当知。若多犯罪。即生恶趣。若少犯罪。亦生恶趣。菩萨如是正思惟时。惊怖违犯。　又云。菩萨成就十种法。能持毗奈耶藏。一能了知毗奈耶。二能了知毗奈耶义。三能了知毗奈耶甚深理趣。四能了知毗奈耶微细。五能了知应作不应作。六能了知自性违犯。七能了知施设违犯。八能了知所学波罗提木叉缘起。九能了知声闻毗奈耶。十能了知菩萨毗奈耶。诸法无行经云。以无持戒性。是知持戒法。如是知戒相。终不毁于戒。

大萨遮经云。一切功德助道之行。举要言之。以戒为本。持戒为始。若不持戒。乃至不得疥癞野干身。何况当得功德之身。以戒净故。不断佛种。成等正觉。不断法种。分别法性。不断僧种。修无为道。以持净戒相续不断故。功德无尽。

思益梵天经云。问曰。世尊。谁能亲近于佛。佛言。乃至失命因缘。不毁禁者。

月灯三昧经云。无物能将此定来。必由净戒之所起。　又云。俗人处居家。善护持五戒。况得出家已。弃舍一切禁戒不完具者。弃舍我道教。毁谤于正法。阿鼻狱为家。　又云。菩萨净戒。有十种利益。一为满足一切智。二如佛所学而学。三智者不毁。四不退誓愿。五安住于行。六弃舍生死。七慕乐涅槃。八得无缠心。九得胜三昧。十不乏信财。　又云。常行乞食。有十种利。一摧我慢幢。二不求亲爱。三不为名闻。四住在圣种。五不谄不诳。不现异相。又不傲慢。六不自高举。七不毁他人。八断除爱恚。九若入人家。不为饮食而行法施。十住头陀行。有所说法。为人信受。　又云。不以无身手。故名阙身分。若不持戒者。是名身分缺。

师子月佛本生经云。戒为甘露药。服者不老死。戒德可恃怙。福报常随己。持戒得安隐。生处无患难。亦当见诸佛。受法得解脱。

法集经云。菩萨修持净戒。不破不漏。不点不污。智者赞叹。住彼如是持净戒中。所作大愿。皆悉成就。又云。世间出世间一切胜妙果报。皆由持戒而得。依因净戒根本力故。譬加一切草木丛林。依地为根本。菩萨住于持戒。能与一切天人。作大福田。复能满足施者功德。复次。菩萨出家。修持净戒。则能远离一切世务之事。著于染衣。则能满足舍一切所爱之物。受持净戒。则能满足身口意清净。爱念持戒。则能满足六通。宴坐持戒。则能满足菩提分法。闻于妙法。修持净戒。则能满足四无碍智。推求多闻智慧。修持净戒。则能满足不自高心。亲近善知识。修持净戒。则能满足一切功德。修持施波罗蜜戒。则能满足一切智智。如所闻法。如说修持净戒。则能满足为大法师。如所闻法。思惟持戒。则能满足得陀罗尼。念菩提心。修持净戒。则能超过一切诸恶。得满足戒。不生害心。修持净戒。则能满足不失菩提心。不失菩提心。修持净戒。则能满足不失三宝心。若有能护修持戒者。世间所有可护之者。皆悉能护。是名菩萨念戒。

菩萨处胎经云。夫人欲出家。禁戒以为首。不著饰好法。行权菩萨道。毕命不惜身。不犯如毫厘。　又云。八关斋者。诸佛父母。

央掘摩罗经云。沙门法者。不多积聚。乃至盐油亦不受畜。是沙门法。奴婢田宅若卖若买。诸不净物。非沙门法。是在家法。

商主天子所问经云。若自有犯。而不覆藏。如是菩萨当得直心。若见破戒。乃至为命。不舍菩提心。如是菩萨。得名持戒。

大迦叶问经云。有二种法。增出家热恼。一受持袈裟。心怀不净。二恃己戒德。呵责非行。

○大般若经第四云。若染色欲。于生梵天尚能为障。况得无上正等菩提。是故菩萨断欲出家修梵行者。能得无上正等菩提。非不断者。　又云。菩萨于五欲中。深生厌患。不为五欲过失所染。以无量门。诃毁诸欲。欲为炽火。烧身心故。欲为秽恶。染自他故。欲为魁脍。于去来今常为害故。欲为怨敌。长夜伺求。作衰损故。欲如草炬。欲如苦果。欲如利剑。欲如火聚。欲如毒器。欲如幻惑。欲如闇井。欲如诈亲。旃荼罗等。舍利子。诸菩萨摩诃萨。以如是等无量过门。诃毁诸欲。既善了知诸欲过失。寍有真实受诸欲事。但为饶益所化有情。方便善巧。示受诸欲。　第八云。菩萨修行般若波罗蜜多。应学清净身语意业。　又云。从初发心。常乐受持十善业道。不起声闻心。不起独觉心。于诸有情。恒起悲心。欲拔其苦。恒起慈心。欲与其乐。　第四十七云。若菩萨生如是心。我应从初发心。乃至证得无上菩提。于其中间。誓当不起贪欲心。嗔恚心。愚痴心。忿心。恨心。覆心。恼心。诳心。谄心。嫉心。悭心。憍心。害心。见慢等心。亦复不起趣向声闻独觉地心。如是名为菩萨殊胜广大心。　第五十一云。发应一切智智心。大悲为上首。以无所得而为方便。自住十善业道。亦劝他住十善业道。持此善根。与一切有情。同共回向阿耨多罗三藐三菩提。是为菩萨净戒波罗蜜多。　第五十四云。菩萨作是思惟。此十恶法尚碍善趣。二乘圣道。况大菩提。故应远离。　又云。于所学戒。坚守不移。而于其中能不取相。是为菩萨于诸学处未曾弃舍。　第七十五云。若菩萨虽受持戒。而有所依。谓作是念。我为饶益一切有情。受持净戒。我随佛教。于净尸罗能无所犯。我行净戒波罗蜜多。彼持戒时。以有所得而为方便。与诸有情。同共回向阿耨多罗三貌三菩提。复作是念。我持此福。施诸有情。令得此世他世安乐。乃至证得无余涅槃。彼著三轮而受持戒。一者自想。二者他想。三者戒想。由著此三轮受持戒故。名世间净戒波罗蜜多。何缘此戒名为世间。以与世间同共行故。不超动出世间法故。若菩萨受持戒时。三轮清净。一者不执我能持戒。二者不执所护有情。三者不著戒及戒果。是为菩萨摩诃萨受持戒时三轮清净。又舍利子。菩萨以大悲为上首。所持戒福。普施有情。于诸有情。都无所得。虽与一切有情。同共回向阿耨多罗三藐三菩提。而于其中不见少相。由都无所执而受持戒故。名出世间净戒波罗蜜多。何缘此净戒名出世间。不与世间同共行故。能超动出世间法故。　第一百一云。若诸有情。长夜破戒。是菩萨于内外法。一切悉舍。方便令彼安住净戒波罗蜜多。　第一百二云。我若不护净戒波罗蜜多。当生诸恶趣。尚不能得下贱人身。何由成熟有情。严净佛土。况当能得一切智智。　第三百二十五云。若不退转位菩萨。于佛善说毗奈耶中。深生信解。终无疑惑。无戒禁取。不堕恶见。不执世俗诸吉祥事以为清净。终不礼敬诸余天神。如诸世间外道所事。　三百二十六云。不退转位菩萨。不重利养。不徇名誉。于诸饮食衣服卧具房舍资财。皆不贪染。虽受十二杜多功德。而于其中都无所恃。　三百二十七云。是菩萨虽现处居家。而常修梵行。终不受用诸妙欲境。虽现摄受种种珍财。而于其中不起染著。又于摄受诸欲乐具。及珍财时。终不逼迫诸有情类。令生忧苦。　三百七十三云。云何菩萨修戒随念。是菩萨修行般若波罗蜜多时。从初发心。乃至安坐妙菩提座。恒住净戒。无缺无隙。无瑕无秽。无所取著。应受供养。智者所赞。妙善受持。妙善究竟。随顺胜定。思惟此戒。以无性为自性。由是因缘。不应思惟。何以故。如是净戒。都无自性。若法无自性。则无所有。若无所有。则不可念。所以者何。若无念无思惟。是为戒随念。　善现白佛。若一切法皆以无性为自性者。则应无色。亦无受想行识。广说乃至一切法皆应是无。佛言。于汝意云何。于一切法皆以无性为自性中。有性无性为可得不。善现答言。不也世尊。不也善逝。于一切法皆以无性为自性中。有性无性。俱不可得。佛言。若尔。云何汝今可为是问。若一切法皆以无性为自性者。则应无色广说乃至一切法皆应是无。时善现白佛言。世尊。我于是法。无惑无疑。然当来世。有苾刍等求三乘者。彼作是说。佛说一切法。皆以无性为其自性。若一切法皆以无性为自性者。谁染谁净。谁缚谁解。彼于染净及于缚解不了知故。破戒。破见。破威仪。破净命。由破戒见威仪净命。当堕地狱。傍生。鬼界。受诸剧苦。轮回生死。难得解脱。我观未来。当有如是可怖畏事。故问如来如是深义。然我于此无惑无疑。佛言。善哉。善哉。如是如是。如汝所说。于一切法。皆以无性为自性中。有性无性。俱不可得。不应于此执有无性。　第三百四十九云。不应容纳破戒之心。经刹那顷。况经多时。　第四百四云。菩萨修行般若波罗蜜多。于身语意三有罪业无容暂起。若作是念。此是身。我由此故而起身业。此是语。我由此故而起语业。此是意。我由此故而起意业。是名有罪身语意业。若得身语意及身语意业者。便起悭贪心。犯戒心。忿恚心。懈怠心。散乱心。恶慧心。若从初发心。恒具受持十善业道。不起声闻及独觉心。常于有情起大悲心。是亦名为能净身语意三种粗重。　四百十六云。十种不善业道。尚当能碍人天善趣。况于圣道及大菩提而不为障。　四百四十八云。一切不退转菩萨。常乐受行十善业道。自离害生命。亦劝他离害生命。恒正称扬离害生命法。欢喜赞叹离害生命者。乃至自离邪见。亦劝他离邪见。恒正称扬离邪见法。欢喜赞叹离邪见者。是菩萨乃至梦中。亦不现起十恶业道。况在觉时。　四百九十云。菩萨志性好游诸佛国土。随所生处。常乐出家。剃除须发。执持应器。披三法服。现作沙门。　五百五十二云。若菩萨如是学时。所生之处。离害生命。离不与取。离欲邪行。离虚诳语。离粗恶语。离离间语。离秽恶语。亦离贪欲嗔恚邪见。终不摄受虚妄邪法。不以邪法而自活命。亦不摄受破戒恶见谤法有情以为亲友。　五百六十六云。虽知诸法离。而深畏众罪。如佛所说应持净戒。修诸福业。乃至般若波罗蜜多。于少罪中。应怀大惧。不与同止。以世尊说。譬如毒药。多少俱害。　五百六十八云。是诸菩萨。又复常离一切恶业。终不毁犯佛所说戒。心无嫉妒。身语无失。　又云。乃至梦中不近恶友。况于觉时而亲近彼。所以者何。诸菩萨于破戒人。著邪见人。不律仪人。行邪命人。无义语人。住懒惰人。乐生死人。背菩提人。爱俗务人。虽常怜愍。而不共住。　又云。念佛世尊所说禁戒。谓作是念。三世诸佛皆学此戒。成无上觉。证大涅槃。如是知已。精勤修学。天王当知。诸菩萨行深般若波罗蜜多。为化有情。及自修习少欲喜足。著粪扫衣。心常清洁。信力坚固。寍失身命。于戒不犯。心离憍慢。游行城邑。虽服弊衣。而不生耻。远离懈怠。常修精进。所作未办。终不中止。于粪扫衣。不见过患。朽故弊坏。终无轻鄙。但取其德。夫离欲者。乃服此衣。如来所赞。失悭贪者。亦不自赞。我能服此。于他不服。终无毁言。　又云。诸菩萨行深般若波罗蜜多。善知种种毗奈耶法。谓毗奈耶。毗奈耶行。毗奈耶甚深。毗奈耶微细。净与不净。有失无失。别解脱本。声闻毗奈耶。菩萨毗奈耶。是谓诸菩萨行深般若波罗蜜多。于如是等毗奈耶法。皆悉善知。善知一切威仪戒行。善学声闻。独觉。菩萨所受持戒。既修戒行。若见威仪不称众意。则应舍离非处不行。若有沙门威仪戒行具足清白。即亲近之。若婆罗门异学余行。则劝舍离修毗奈耶。修习如是戒行成满。心无巧伪。嫉妒便灭。　五百六十九云。持戒清净。无穿缺杂。戒品清净。过诸声闻及独觉等。　五百八十三云。若诸有情。修诸善法。心无厌倦。受持净戒。终不毁犯。常乐利益一切有情。虽遇苦缘而无怯弱。随所修学。愿与有情同证菩提。毕竟安乐。是为菩萨摩诃萨相。具此相者。名为菩萨。

放光般若经云。菩萨行般若波罗蜜。亦不见身口意。虽有身口意。终不嫉恚邪见。不两舌恶囗妄言绮语。无杀盗淫。无懈怠意。初不起恶智之事。若有菩萨不能舍此诸恶事者。此非菩萨。

佛母出生三法藏般若经云。乃至梦中亦行十善。而不暂起十不善行。是为不退转菩萨。

○法华经云。若见佛子。持戒清净。如净明珠。求大乘经。如是之人。乃可为说。

大般涅槃经云。受持是经而毁戒者。则是众生恶知识也。非我弟子。是魔眷属。如是之人。我亦不听受持是典。寍使不受不持不修。不以毁戒受持修习。若我弟子受持读诵书写演说涅槃经者。当正身心。慎无掉戏。轻躁举动。　又云。菩萨摩诃萨。常不犯恶。设有过失。即时忏悔。于师同学。终不覆藏。惭愧自责。不敢复作。于轻罪中。作极重想。　又云。为利养故。受持禁戒。当知是戒。不见佛性及以如来。虽闻佛性及如来名。犹不得名为闻见也。若为正法受持禁戒。当知是戒。能见佛性及以如来。

○十住毗婆沙论云。持戒与七法和合。故为善行。一惭。二愧。三多闻。四精进。五念。六慧。七净命净身口业。行此七法。具持诸戒。是名善行诸行。　于曲人中。行质直心。败坏人中。行真正心。谀谄人中。行无谄心。不知恩中。行于知恩。不知作中。而行知作。无利益中。能行利益。邪众生中。行于正行。憍慢人中。行无慢行。不随教中。而不愠恚。罪众生中。常作守护。众生所有过。不见其失。　若受佛戒。不能护持。则欺诸佛。是污佛家。何以故。受戒时。生佛家中。破戒则欺诸佛。名污佛家。　二虚空系法者。一贪著应路伽耶等经。二严饰衣鉢。二缚者。一著诸见缚。二贪利缚。二障法者。一亲近白衣。二疏远善人。二垢法者。一忍受诸烦恼。二乐诸檀越知识。二疮法者。一见他人过。二自藏其过。二坑法者。一毁坏正法。二破戒受供。二烧法者。一以秽浊心而著袈裟。二受净戒者供给。

弥勒菩萨所问经论云。言大施者。谓受持五戒。此是如来所说大施。以能摄取无量众生故。成就无量众生乐故。　修多罗中说。持戒人所愿所作。皆悉成就。何以故。戒清净故。　色贪。不净能断。淫贪。舍心能断。

胜思惟梵天所问经论云。诸菩萨等。以何义故。名法王子。以初发心来。常断淫欲法故。

大智度论云。比丘尼得无量律仪。故应次比丘后。在沙弥前。佛以仪法不便。故在沙弥后。　是菩萨必在四众中。有四众不在菩萨中。　罪福。从恼他益他生。非自供养身。自杀身故。有罪有福。以是故。毗尼中言。自杀身无杀罪。有愚痴贪欲嗔恚之咎。　好行善道。不自放逸。是名尸罗。或受戒行善。或不受戒行善。皆名尸罗。　持戒之人。无事不得。破戒之人。一切皆失。　诸余罪中。杀罪最重。诸功德中。不杀第一。　五种优婆塞。一分行者。于五戒中受一戒。不能受持四戒。少分行者。若受二戒。若受三戒。多分行者。受四戒。满行者。尽受五戒。断淫者。受五戒已。师前更作誓言。我于自妇。不复行淫。　三归依竟。我某甲。若身业不善。若口业不善。若意业不善。贪欲嗔恚愚痴故。若今世若先世。有如是罪。今日诚心忏悔。身清净。口清净。心清净。受行八戒。是则布萨（秦言善宿）。　问曰。何故六斋日。受八戒修福德。答曰。是日恶鬼逐人。欲夺人命。疾病凶衰。令人不吉。是故劫初圣人。教人持斋修善作福。以避凶衰。是时斋法。不受八戒。直以一日不食为斋。后佛出世。教语之言。汝当一日一夜。如诸佛持八戒。过中不食。是功德。将人至涅槃。　白衣来欲求出家。应求二师。一和尚。一阿阇黎。和尚如父。阿阇黎如母。　若持戒无忍。当堕地狱。虽不破戒。以无忍故。不免恶道。何可纵忿。不自制心。惟当忍辱。众戒自得。　如人著色观身不净三十六种。则生厌心。若于触中生著。虽知不净。贪其细软。观无所益。是故难离。以其难离。故为之常作重罪。若堕[p1]地狱。地狱有二部。一名寒冰。二名炎火。此二狱中。皆以身触受罪。苦毒万端。此触名为大黑暗处。危难之险道也。　从初发心修戒。增积无量。与怜愍心俱。不求果报。不向声闻辟支佛道。不离诸结使。但为自心清净。不恼众生故。世世持戒。以是故得佛道时。戒得具足。　众僧大海中。结界为畔际。若有破戒者。终不在僧数。譬如大海水。不共死尸宿。　佛如医王。法如良药。僧如瞻病人。戒如服药禁忌。　佛于无量阿僧祇劫来持戒清净。故身口业无失。余诸阿罗汉如舍利弗等。极多六十劫。不久习戒。故有失。　出家菩萨守护戒故。不畜财物。又自思惟。戒之功德。胜于布施。以是因缘。但随所有而施。　菩萨亦不一定常少物布施。随所有。多则多施。少则少施。　菩萨常断淫欲。乃至不生想念。况有实事。　若破戒者。恼乱一切。是故菩萨不生破戒心。何况破戒。　有一鬼头似猪。臭虫从口出。身有金色光明。是鬼宿世作比丘。恶口骂詈客比丘。以身持净戒。故身有光明。以口有恶言。故臭虫从口出。　于五欲中。触为第一。能系人心。如人堕在深泥。难可拯济。　若受余欲。犹不失智慧。淫欲会时。身心荒迷。无所省觉。深著自没。是故诸天令菩萨离之。　菩萨轻余菩萨。念念一劫远于佛道。经尔所劫。更修佛道。以是故不应自高。亦不下他。　持戒虽能不堕恶道中。生人中贫穷。不能自利。又不益人。以是故行布施。　问曰。尸波罗蜜。则总一切戒法。譬如大海。总摄众流。所谓不饮酒。不过中食。不杖加众生等。是事十善中不摄。何以但说十善。答曰。十善为总相戒。别相有无量戒。不饮酒。不过中食。入不贪中。杖不加众生等。入不嗔中。余道随义相从。　如发心欲杀。作方便。恶口鞭打系缚斫刺。乃至垂死。皆属于初。死后剥皮食啖割截欢喜。皆名后。夺命是本体。此三事和合。总名杀不善道。故知说十善道。则摄一切戒。　为今世取涅槃故。淫欲虽不恼众生。心系缚故。为大罪。以是故。戒律淫欲为初。白衣戒不杀在前。为求福德故。　戒律中戒。虽复细微。忏则清净。犯十善戒。虽复忏悔。三恶道罪不除。如比丘杀畜生。虽复得悔。罪报犹不除。故但说十善业道亦自行。亦教他人。名为尸波罗蜜。十善道七事是戒。三为守护。故通名为尸波罗蜜。　问曰。口业有四种。何以但说实语。答曰。佛法中贵实。故说实余皆摄。四谛实故得涅槃。复次。菩萨与众生共事。恶口绮语两舌或时能有。妄语罪重故。初地应舍。　持戒则摄一切众生。布施则不能普周一切。持戒遍满无量。如不杀生戒。则施一切众生命。如众生无量无边。福德亦无量无边。略说诸能破佛道事。此中皆名破戒。离是破戒垢。皆名清净。乃至声闻辟支佛心。尚是戒垢。何况余恶。　菩萨知诸法实相故。尚不见持戒。何况破戒。　行者以妨道故出家。若复习近白衣。则与本无异。以是故先求自度。然后度人。若未能自度。而欲度人者。如不知浮人。欲救于溺。相与俱没。　若说声闻辟支佛事。犹为无益之言。何况余事。　十二头陀。不名为戒。能行则戒庄严。不能行不犯戒。譬如布施。能行则得福。不能行者无罪（佛所结戒。弟子受持。不能行。则有罪矣）。　恶人破戒者。有可化。有不可化。不可化者。若摄取共住。则自坏其道。于彼无益。譬如救溺。自不能济。而欲济彼。二俱不免。　菩萨住尸罗。或未得无生法忍故。诸烦恼风。吹动愿树。欲坏其尸罗。尔时应求禅定乐。除却五欲乐。五欲乐除故。戒得清净。　下人破戒。中人著戒。上人不著戒。菩萨思惟。若我憎破戒及破戒者。爱戒及持戒者。而生爱恚。则还受罪业因缘。　破五众戒。名为破戒。不破所受戒。常为三毒覆心。不忆念戒。回向天福。邪见持戒。如是等。名戒不净。自誓而犯。是一罪。知佛所制而故违犯。是二罪。

初发心菩萨。虽起诸烦恼。终不染心作恶。虽加杖楚。终不夺命。不取他财。令其失命。

瑜伽师地论云。能建立义。能任持义。是根本义。由此尸罗建立任持一切世间及出世间。能引无罪最胜第一快乐功德。令生令证。是故尸罗说名根本。譬如大地建立任持一切药草卉木丛林。令生令长。　戒庄严具。于一切类。于一切时。若有服者。皆为妙好。　由此所受清净无罪妙善尸罗。能正除遣一切所受恶戒为因。身心热恼。譬如最极炎炽热时。涂以栴檀龙脑香等。一切郁蒸。皆得除灭。是故尸罗。说名涂香。　具戒士夫。补特伽罗遍诸方域。妙善称誉。声颂普闻。譬如种种根熏香等。随风飘飏。遍诸方所。悦意芬馥。周流弥远。是故尸罗。名为熏香。　由此尸罗清净善行。能趣妙乐。往妙天趣。向妙安隐。故名妙行。　由此尸罗清净善法。是防护性。是息除相。是远离体。故名律仪。　问。何故不许扇搋迦。半择迦出家。及受具足戒耶。答。由此二种。若置苾刍众中。便参女过。若置苾刍尼众中。因摩触等。便参男过。由不应与二众共居。是故不许出家。问。何故此二虽受归依。亦能随受诸近事男所有学处。而不得名近事男耶。答。近事男者。名能亲近承事苾刍苾刍尼众。彼虽能护所受律仪。而不应数亲近承事二众。二众亦复不应亲近摄受彼类。是故彼类不得名近事男。然其守护所有学处。当知福德等无差别。

三具足经优波提舍云。律仪戒者。菩萨正取七种律仪。所谓此丘。比丘尼。式叉摩那。沙弥。沙弥尼。优婆塞。优婆夷戒。出家在家如是次第。皆律仪摄。

大乘庄严经论云。毗尼有二种四义。初四义者。一罪。二起。三净。四出。罪者。罪自性。谓五聚罪。起者。罪缘起。此有四种。一无知。二放逸。三烦恼疾利。四无恭敬心。净者。罪还净。由善心。不由治罚。出者。罪出离。此有七种。一悔过。谓永遮相续。二顺教。谓与学羯磨治罚。三开许。谓先时已制。后时更开。四更舍。谓僧和合与学者舍。是时先犯。还得清净。五转依。谓比丘比丘尼男女转根。出不共罪。六实观。谓法优陀那。由胜观察。七性得。谓见谛时。细罪无体。由证法空。法尔所得。复四义者。一人。二制。三解。四判。人者。谓犯罪人。制者。谓依彼犯人。大师集众说彼过失。制立学足。解者。谓如所制。更广分别。判者。谓云何得罪。云何不得罪。如是应持。

众经撰杂譬喻上云。持戒之人。无事不得。破戒之人一切皆失。

○大毗婆沙论云。何故名为圣所爱戒。答。是诸功德。所依处故。谓诸圣者。爱乐功德。故爱此戒。如人爱宝。亦爱宝器。如是圣者。爱乐清净菩提分法功德宝故。亦爱如是所依戒器。复次圣者。憎恶诸破戒恶。戒能对治破戒恶故。圣者爱之。复次圣者。憎恶诸险恶趣。戒能超越险恶趣故。圣者爱之。复次圣者。憎恶生死流转。戒能超越生死流转故。圣者爱之。复次圣者。爱涅槃。戒能趣涅槃故。圣者爱之。

分别功德论云。毗尼者。禁律也。为二部僧说。检恶敛非。引法防奸。犹王者秘藏。非外官所司。故曰内藏也。　诸藏之中。律藏最在其内。不可示沙弥及以白衣。解脱道论云。如人无头。一切诸根不复取尘。是时名死。如是比丘。以戒为头。若头断已。失诸善法。于此佛法。谓之为死。是戒为头义。

○出曜经云。人之修道。唯有信戒。信根已全。戒则不毁。

佛所行赞经云。山林宝玉石。皆依地而生。戒德亦如地。众善之所由。无翅欲腾虚。度河无良舟。人而无戒德。济苦为实难。如树美华果。针刺难可攀。多闻美色力。破戒者亦然。

达磨多罗禅经云。如天德瓶。守护不坏。常出珍宝。随意无尽。修行如是。不毁净戒。则常出生圣功德宝。轻毁德瓶。珍宝即灭。若破戒瓶。则永失法宝。

续高僧传释道悦云。蚕衣损命。乖忍辱之名。布服俭素。表慈悲之相。

法海观澜卷第一终




法海观澜卷第二（目录）

【三宗要典】

【天台宗】

大智度论（一百卷）

中论（四卷）

大乘止观法门（四卷）

法华经安乐行义（一卷）

诸法无诤三昧法门（二卷）

南岳立誓愿文（一卷）

法华玄义（二十卷）

玄义释签（二十卷）

法华文句（二十卷）

文句记（二十卷）

摩诃止观（二十卷）

止观辅行传弘决（四十卷）

止观义例（二卷）

止观大意（十纸余）

禅波罗蜜（十卷）

坐禅法要（二卷）

觉意三昧（一卷）

四教义（六卷）

四念处（四卷）

法界次第初门（三卷）

禅门口诀（一卷）

观经疏（一卷）

妙宗钞（六卷）

金光明玄义（二卷）

玄义拾遗记（六卷）

金光明文句（六卷）

文句记（十二卷）

观音玄义（二卷）

玄义记（四卷）

观音义疏（二卷）

义疏记（四卷）

般若经疏（一卷）

请观音经疏（一卷）

观音疏阐义钞（四卷）

仁王经疏（五卷）

仁王经疏神宝记（四卷）

大涅槃经玄义（二卷）

发源机要（四卷）

大涅槃经疏（古十八卷南作二十六卷北作三十三卷）

观心论疏（三卷北作五卷）

八教大意（一卷）

智者别传（一卷）

国清百录（四卷）

永嘉集（一卷）

永嘉集注（二卷）

金刚錍（一卷）

始终心要（一纸）

十不二门（九纸）

指要钞（二卷）

指要钞详解

修忏要旨（九纸）

观心二百问（一卷）

教行录（七卷）

传佛心印记（八纸）

心印记注

四教仪（一卷）

四教仪集注（十卷）

三千有门颂略解

【贤首宗】

华严疏钞（疏四十卷北作六十卷钞六十卷北作九十卷）

华严悬谈

会元记（四十卷）

一乘教义分齐章（三卷北作四卷）

华严指归（一卷）

华严经明法品内立三宝章（二卷）

圆觉经略疏之钞（三十卷）

金刚经疏论纂要（三卷）

刊定记（七卷）

心经略疏（九纸）

遗教经论疏节要（一卷）

注华严法界观门（一卷）

华严法界玄镜（一卷北作二卷）

妄尽还源观（十二纸）

金师子章

禅源诠（四卷）

原人论（八纸半）

原人论解（四卷）

【慈恩宗】

楞伽阿跋多罗宝经（四卷）

大乘密严经（三卷）

佛地经（八纸）

解深密经（五卷）

瑜伽师地论（百卷）

显扬圣教论（二十卷）

集论（七卷）

杂集论（十六卷）

辨中边论（三卷）

摄大乘论（二卷）

成惟识论（十卷）

相宗八要

百法明门论解

唯识开蒙




法海观澜卷第二

古吴蕅益比丘智旭辑

中山汤学绅康民阅梓

【教观警策】

○大方广佛华严经问明品云。若欲求除灭。无量诸过恶。当于佛法中。勇猛常精进。　又云。非但以多闻。能入如来法。如人水所漂。惧溺而渴死。于法不修行。多闻亦如是。如人设美馔。自饿而不食。如人善方药。自疾不能救。如人数他宝。自无半钱分。如有生王宫。而受馁与寒。如聋奏音乐。悦彼不自闻。如盲缋众像。示彼不自见。譬如海船师。而于海中死。于法不修行。多闻亦如是。如在四衢道。广说众好事。内自无实德。不行亦如是。　须弥山顶偈赞品云。譬如暗中宝。无灯不可见。佛法无人说。虽慧莫能了。　十地品云。禅善巧决定观察智。不离善巧多闻。菩萨如是观察了知已。倍于正法勤求修习。日夜唯愿闻法。喜法。乐法。依法。随法。解法。顺法。到法。住法。行法。　又云。得闻法已。摄心安住。于空闲处。作是思惟。如说修行。乃得佛法。非但囗言。而可清净。　离世间品云。若诸菩萨不如说行。当知是人于佛菩提则为永离。是故菩萨应如说行。　入法界品普贤菩萨云。我法海中。无有一文。无有一句。非是舍施转轮王位而求得者。非是舍施一切所有而求得者。善男子。我所求法。皆为救护一切众生。

入不思议解脱境界普贤行愿品云。牛饮水成乳。蛇饮水成毒。智学成菩提。愚学为生死。如是不了知。斯由少学过。是故我国人。多闻无厌怠。　又云。菩萨不但以闻思慧解。而能证入一切法门。具足十法得此解脱。一者远离诸不善法。二者不违如来制戒。三者远离一切悭嫉。四者供养一切如来。五者勤修一切福业。六者具足智慧。七者具足方便。八者具足大愿。九者具足厌离。十者具足精进。

○增益阿含经云。虽诵千章。不义何益。不如一义。闻可得道。

长阿含经云。若有比丘为人说法。作如是念。我为彼人而说于法。当令彼人信敬于我。能多与我饮食。衣服。病瘦。医药。若作是说者。是名不净。若有比丘为人说法。欲令听者证解佛法。除现在苦。离诸烦恼。不择时节。导示善趣。为其显现。乃至能令智者自知不从他教。离于生老病死忧悲苦恼。能令听者闻其所说。如说修行。为令听者于长夜中。得法得义。得利得安。如是说者。名为清净慈悲之说。怜愍利益。欲使正法。得久住故。

正法念处经云。若人能说法。利益于他人。其人如父母。示以涅槃城。若为他人说。一句之善法。则为善导师。为众生所尊。　又云。一切善法胜根本者。所谓觉法。一切法觉。要因闻法。若不闻法。于法不觉。　又云。听法功德。出生死中。最为第一。

杂阿含经云。不因说法故。受彼食而食。但为利益他。说法不受食。

○大宝积经三律仪会云。复次迦叶。当于尔时。有人诈现修菩萨行。便自显扬。生于放逸。生放逸已。谓胜独觉及阿罗汉。住于非理。名不可治。当堕恶趣。　菩萨藏会云。多闻解了法。多闻不造恶。多闻舍无义。多闻得涅槃。善听增长闻。闻能增长慧。慧能修净义。得义多招乐。聪慧得义已。证现法涅槃。闻法净黠慧。证得第一乐。　又云。若诸含识。于菩萨藏微妙法门。虽复听闻而不如理方便作意。当知是人。于彼圣道不能正行。　又云。举要言之。如来所演八万四千法藏声教。皆名为文。诸离一切言音文字理不可说。是名为义。　文殊师利授记会云。苦萨说法心无所著。则能摄受十种功德。一者不生恶欲。二者不求他人识知。三者不起名闻心。四者于檀越家心不系著。五者不占护他家。六者于极下劣四事供养而生喜足。七者说法令他信受。八者善神守护。九者不生邪觉。十者起念佛心。　富楼那会云。受持读诵。如所说行。是名第一供养于佛。　授幻师跋陀罗记会云。有四法多闻无厌。一者增长自他正智慧故。二者于他疑惑能断除故。三者于佛正法能摄受故。四者于诸如来赞无尽故。复有四法多闻坚实。一者闻正法已。能善解了。二者闻正法已。不作诸恶。三者闻正法已。为他开示。四者闻正法已。回向菩提。复有四法令他信乐所说之法。一者心少欲故。二者常知足故。三者语柔软故。四者身顺法故。　又云。复有四法得净辩才。一者于说法人无所违逆。二者尊重法师。恭敬听受。三者不以多闻而自憍慢。四者于少闻人不生轻贱。　摩诃迦叶会云。若满三千大千世界珍宝乐具。施诸众生。若有为他人说一四句偈。令其得闻。所得功德胜前功德无量无边阿僧祇数。何以故。珍宝乐具。不能令人离于生老病死忧悲苦恼。惟有正法。能大利益。离于生老病死忧悲苦恼。复次。若有菩萨以满无边世界珍宝施诸如来。若有菩萨以大悲心为一众生说四句偈。功德胜彼。　净信童女会云。菩萨成就八种法故。得陀罗尼。辩才无碍。一者尊重法。二者承事和尚阿阇黎。三者求法无厌。四者如闻演说。五者不悭吝法。六者不扬他恶。七者爱敬法师如和尚。八者不见他过。劝离过。　普明菩萨会云。菩萨有四法退失智慧。不尊重法。不敬法师。所受深法秘不说尽。有乐法者。为作留难。说诸因缘沮坏其心。憍慢自高。卑下他人。有四法得大智慧。常尊重法。恭敬法师。随所闻法。以清净心。广为人说。不求一切名闻利养。知从多闻。生于智慧。勤求不懈。如救头然。闻经诵持。乐如说行。不随言说。　又云。譬如有人漂没大水。渴乏而死。有诸沙门多读诵经。而不能止贪恚痴渴。法水漂没。烦恼渴死。堕诸恶道。譬如药师持药囊行。而自身病不能疗治。多闻之人有烦恼病。亦复如是。虽有多闻。不止烦恼。不能自利。

文殊师利所说不思议佛境界经云。多闻以八法而得清净。一者敬顺师长。二者摧伏憍慢。三者精勤记持。四者正念不错。五者说释无倦。六者不自矜伐。七者如理观察。八者依教修行。

自在王菩萨经云。一切诸经。皆是了义。以依义故。一切法不可说故。菩萨如是。名为依了义经。若人于一切经。不能如是依义。是名不了义。何故名不了。是人不了义故。行尘垢道。常为物牵。为谁所牵。为声所牵。了义者。不随于声。

大方等大集月藏经云。若有众生唯依读诵。欲求阿耨多罗三藐三菩提者。是人多喜著于世俗。以世俗故。尚不能调己心烦恼。何能调伏他人烦恼。善男子善女人。乐著读诵求菩提者。便有嫉妒。求名利富贵。高心自是。轻慢毁他。以自高故。尚不能得欲界善根。何况能得色无色界一切善根。又不能得声闻菩提。何况能得辟支佛道。及无上菩提。

佛说大乘入诸佛境界智光明庄严经云。若见缘生。即能见法。若能见法。即见如来。彼诸所见。若其如理。审伺察时。是中亦无少法可见。　又云。如其虚空。菩提亦然。如其菩提。诸法亦然。如其诸法。众生亦然。如其众生。刹土亦然。如其刹土。涅槃亦然。此说即是涅槃平等。为一切法毕竟边际清净之因。无对治。离对治因。本来清净。本来无垢。本来无著。如来了知彼一切法如是相故。现成正觉。然后观察诸众生界。建立清净无垢无著游戏法门。以是名字。于诸众生大悲心转。

地藏十轮经云。三乘皆应修学。不应憍慢妄号大乘。谤毁声闻独觉乘法。偈曰。痴慢号大乘。彼无有智力。尚迷二乘法。况能解大乘。譬如阙坏眼。不能见众色。如是阙坏信。不能解大乘。无力饮池河。讵能吞大海。不习二乘法。何能学大乘。先信二乘法。方能信大乘。无信诵大乘。空言无所益。内怀真断见。妄自号大乘。不护三业罪。坏乱我正法。彼人命终后。定堕无间狱。　又云。譬如有人。痴狂心乱。为作音乐。不能了知。如是众生。于二乘法未曾修学。贪嗔痴等。猛利烦恼。扰乱其心。执著无因。及断灭论。根机未熟。为说大乘。虽经多时而不能解。譬如有人不著甲胄。不持刀杖。辄入阵中。必遭伤害。受诸苦恼。如是众生。于二乘法。未曾修学。智慧狭劣。根器未成。为说大乘。必生妄执。由此展转。造恶无穷。如是痴人。不久便当肢体废缺。于多日夜。结舌不言。受诸苦毒。痛切难忍。命终定生无间地狱。于诸恶趣。轮转往来。　又云。夫大乘者。受持第一清净律仪。修行第一微妙善行。具足第一坚固惭愧。深见深畏后世苦果。远离所有一切恶法。常乐修行一切善法。慈悲常徧一切有情。恒普为作利益安乐。救济度脱一切有情所有厄难。生死众苦。不顾自身所有安乐。惟求安乐一切有情。如是名为住大乘者。　又云。若不修行十善业道。设经十方一切佛土微尘数劫自号大乘。或说。或听。或但发心。或发誓愿。终不能证菩提涅槃。亦不令他脱生死苦。

贤护经云。夫求法者。师若有须。乃至应当自割其身。肌肤肢体供养于师。师若须命。尚无爱惜。况余外物。思益梵天经云。是法无余能报。惟有一事。如说修行。若人于此法中。能如说修行者。是名能报师恩。乃至是名转于法轮。

月灯三昧经云。虽广读众经。恃多闻毁禁。多闻非能救。破戒地狱苦。自恃持戒慢。而不学多闻。持戒报尽已。还复受诸苦。多闻与持戒。二俱不自恃。恃慢薄福人。由是起众苦。

大法炬陀罗尼经云。法师应勤精进。速灭无明。亦劝他离。常当如是思惟。我今所处。即是如来师子之座。随彼众生一切问难。我当解释皆令欢喜。作是念已。诸有诤论彼我之心。自然消灭。复次。法师常应慈愍爱语谦下。将护众心。何以故。若怀嗔妒。心存胜负。获大重罪。慈心说法。成大功德。能令佛法。久住于世。凡所生处。常得值遇诸佛菩萨及众贤圣。能消世间种种供养。假以高大师子宝座。亿数无价名衣奉上法师。岂能报彼恩德。而彼虽受是事。应生惭愧。勿起贪心。应生慈心。不得我慢。无令消灭施主善根。当令众生。咸得欢喜。　又云。若人常说法。若人常来听。如是二种人。咸得无量福。

大威德陀罗尼经云。汝等当取实义。于实义中。当勤方便。莫为文字庄严。

华手经云。菩萨为求法故。当学多闻。多闻方便。其多闻者。从他所闻。多闻方便者。能自思量专心正念。从他闻者。诸佛所说顺道之言。所谓十二部经。何谓思量专心正念。于法方便。善知五阴。十二入。十八界。十二因缘。从缘生法。是白是黑。是好是丑。分别拣择。皆入法性。法相。法位。如是通达。名为正念。　又云。其甚深者。即法实相。若取法空。即是妄取。若取无相。是则为相。若取无愿。是亦为愿。法性本来不增不减。是则名为深达诸法。　又云。若为众生演说法时。应先称扬佛之功德。众生闻已。或能发心求佛智慧。以发心故。佛种不断。

大报恩经云。先自调伏烦恼诸根。然后听法。非时不听。至心听法。恭敬说者。尊重于法。是名菩萨知恩报恩。

海笼王经云。菩萨当学深妙之法。若舍深妙法。说杂句饰。则为断绝正法之化。

○大般若经云。初得无上正等觉时。作是思惟。我依谁住。谁堪受我恭敬。供养。尊重。赞叹。作是念时。都不见有一切世间。若天。若魔。若梵。若沙门。若婆罗门。人非人等。与我等者。况当有胜。复自思惟。我依此法。已证无上正等菩提。此法微妙。甚深寂静。我当还依此法而住。供养恭敬。尊重赞叹。何谓此法。所谓般若波罗蜜多。憍尸迦。我已成佛。尚遵如是甚深般若波罗蜜多依止而住。供养恭敬。尊重赞叹。况善男子善女人等。欲求无上正等菩提。而不于此甚深般若波罗密多至心归依。精勤修学。以无量种上妙华鬘涂散等香。衣服璎珞宝幢幡盖。众妙珍奇。妓乐灯明。尽诸所有。供养恭敬。尊重赞叹。　又云。勤求多闻。常无厌足。于所闻法。不著文字。　又云。若菩萨摩诃萨。不学一切法。终不能得一切智智。　又云。若一善法未能圆满。而得无上正等菩提。无有是处。　又云。莫以世利名誉心故。随逐法师。但为爱重恭敬供养无上法故。随逐法师。又说。法师见汝求请甚深般若。都不眷念。反加凌辱。汝于此中。不应嗔恨。转增爱重恭敬法心。常逐法师。勿生厌倦。　又云。复次善现。住菩萨乘诸善男子善女人等。书写受持。读诵修习。思惟演说。如是般若波罗蜜多甚深经时。得大名闻。恭敬供养。所谓衣服饮食卧具医药。及余资财。是善男子善女人等。受著此事。退失般若。所引无边殊胜善业。当知是为菩萨魔事。　又云。是菩萨摩诃萨心。以调伏贪嗔痴。及无贪嗔痴。远离贪嗔痴。及无贪嗔痴。为性为相。为状为貌。若成就如是性相状貌心。乃于如是甚深般若波罗蜜多。能生净信。及生胜解。　又云。诸菩萨众。常应精进修真事业。厌离生死。不著三界。　又云。甚深般若波罗蜜多。不为非器诸有情说。不为外道恶见者说。不为懈怠不信者说。不为求法贸易者说。不为贪爱名利者说。不为嫉妒秘吝者说。不为生盲聋哑者说。　又云。财施有竭。法施无穷。　又云。应净修持身语意戒。何以故。为欲引发闻思修故。　又云。诸欲供养佛世尊者。当修三法。一者发菩提心。二者护持正法。三者如教修行。若能修学此三法者。乃得名为真供养佛。　又云。受持此经有十种法。一者书写。二者供养。三者施他。四者谛听。五者披读。六者受持。七者广说。八者讽诵。九者思惟。十者修习。　又云。诸有情类。不应保信微少善根。谓彼即能脱诸恶趣。勤行精进。亦不可保。乃至于法未具正见。于诸恶趣。犹有堕落。若于正法圆满修学。得顺忍已。能不复造感恶趣业。不复懈怠。起顺退分。于下劣位。不恐退转。于所修行。心不慢缓。

○大般涅槃经云。有四种法。为大涅槃而作近因。一者亲近善友。二者专心听法。三者系念思惟。四者如法修行。不以闻故。得大涅槃。以修集故。得大涅槃。譬如病人。虽闻医教及药名字。不能愈病。以服食故。能得差病。　又云。寍当少闻。能解义味。不愿多闻。于义不了。愿作心师。不师于心。

大悲经云。应学三事。一者欲。二者精进。三者不放逸。汝等若住三事。我此阿僧祇劫所习无上法宝库藏。则得久住。复次阿难。我于阿僧祇劫所习阿耨多罗三藐三菩提法。三事因缘。当有隐没。一者无信。二者不住决定之行。三者不忏悔。

○十住毗婆沙论云。问曰。三乘所学。皆为无余涅槃。若无余涅槃中无差别者。我等何用于恒河沙等大劫往来生死。具足十地。不如以声闻辟支佛乘。速灭诸苦。答曰。是语弱劣。非是大悲有益之言。若诸菩萨。效汝小心无慈愍意。不能精勤修十地者。诸声闻辟支佛。何由得度。亦复无有二乘差别。所以者何。一切声闻辟支佛。皆由佛出。若无诸佛。何由而出。若不修十地。何有诸佛。若无诸佛。亦无法僧。是故汝所说者。则断三宝种。非是大人有智之言。不可听察。　菩萨有八法能集一切功德。一者大悲。二者坚心。三者智慧。四者方便。五者不放逸。六者勤精进。七者常摄念。八者善知识。是故初发心者。疾行八法。如救头然。然后当修诸余功德。　若闻佛语。即能自解。如丈夫能服苦药。小儿则以蜜和。　于曲人中。行质直心。败坏人中。行真正心。谀谄人中。行无谄心。不知恩中。行于知恩。不知作中。而行知作。无利益中。能行利益。邪众生中。行于正行。憍慢人中。行无慢行。不随教中。而不愠恚。罪众生中。常作守护。众生所有过。不见其失。（亦见律宗。）若人自度畏。能度归依者。自未度疑悔。何能度所归。若人自不善。不能令人善。若不自寂灭。安能令人寂。若能自安身。在于善处者。然后安余人。自同于所利。若自成己利。乃能利于彼。自舍欲利他。失利后忧悔。　空自发愿。不如说行。欺诳众生。是名欺佛。　何等法失菩提心。一不敬重法。二有憍慢心。三妄语无实。四不敬知识。更有余法。吝惜最要法。贪乐于小乘。谤毁诸菩萨。轻贱坐禅者。若于善知识。其心怀结恨。亦有谄曲心。贪诸利养等。不觉诸魔事。菩提心劣弱。业障及法障。亦失菩提心。许施师而诳。其罪甚深重。人无有疑悔。强令生疑悔。信乐大乘者。深加重嗔恚。诃骂说恶名。处处广流布。于诸共事中。心多有谄曲。如此四黑法。则失菩提心。乃至失身命。转轮圣王位。于此尚不应。妄语行谄曲。能令诸世间。一切众生类。于诸菩萨众。而生恭敬心。若有人能行。如是之善法。世世得增长。无上菩提愿。　若无有志干。好乐下劣法。深著名利养。其心不端直。吝护于他家。不信乐空法。但贵诸言说。是名败坏相。　菩萨不得我。亦不得众生。不分别说法。亦不得菩提。不以相见佛。以此五功德。得名大菩萨。成阿惟越致。　菩萨未得至阿惟越致地。应常勤精进。犹如救头然。荷负于重担。为求菩提故。常应勤精进。不生懈怠心。若求声闻乘。辟支佛乘者。但为成己利。常应勤精进。何况于菩萨。自度亦度彼。于此二乘人。亿倍应精进。东方善德佛。南栴檀德佛。西无量明佛。北方相德佛。东南无忧德。西南宝施佛。西北华德佛。东北三乘行。下方明德佛。上方广众德。如是诸世尊。今现在十方。若人疾欲至不退转地者。应以恭敬心。执持称名号。阿弥陀等佛。及诸大菩萨。称名一心念。亦得不退转。　说法者应行四法。一者广博多学。能持一切言辞章句。二者决定善知世间出世间。诸法生灭相。三者得禅定智慧。于诸经法随顺无诤。四者不增不损。如所说行。　处师子座。复有四法。一者先应恭敬礼拜大众。然后升座。二者众有女人。应观不净。三者威仪视瞻。有大人相。敷演法音。颜色和悦。人皆信受。不说外道经书。心无悋畏。四者于恶言问难。当行忍辱。复有四法。一者于诸众生。生饶益想。二者于诸众生。不生我想。三者于诸文字。不生法想。四者愿诸众生。从我闻法。于无上菩提而不退转。复有四法。一者善能安住陀罗尼门。深信乐法。二者善得般舟三昧。勤行精进。持戒清净。三者不乐一切生处。不贪利养。不求果报。四者于三解脱。心无有疑。又能善起诸深三昧。具足威仪。忆念坚固。有念安慧不调戏。不轻躁。不无羞。不痴乱。言无错谬。守护诸根。不贪美味。善摄手足。所念不忘。乐行头陀。分别世间出世间法。心无疑悔。言辞章句。不可穷尽。为诸听者。求安隐利。不求他过。有如是法。应处师子座。复有四法。一不自轻身。二不轻听者。三不轻所说。四不为利养。　何等为四谛相。一求一切善法故。勤行精进。二若听受读诵经法。如所说行。三厌离三界。如杀人处。常求勉出。四为利益安乐一切众生故。自利其心。谛名真实不诳。得阿耨多罗三藐三菩提故。名为不虚。复有四法。为三圣称叹。一乃至失命。不为恶事。二常行法施。三受法常一其心。四若生染心。即能正观染心。起染因缘。是染根者。何名为染。何者是染。于何事起。谁生是染。如是正忆念。知虚妄无实。无有决定。信解诸法空故。无所有法故。如是正观染因缘故。不起诸恶业。余一切烦恼。亦如是观。　若人有三十二妙法。亦能发愿。是名真实菩萨。一深心为一切众生求诸安乐。二能入诸佛智中。三自审知堪任作佛不作佛。四不憎恶他。五道心坚固。六不假伪结托亲爱。七乃至未入涅槃。常为众生作亲友。八亲疏同心。九已许善事。心不退转。十于一切众生。不断大慈。十一于一切众生。不断大悲。十二常求正法。心无疲懈。十三勤发精进。心无厌足。十四多闻而解义。十五常省己过。十六不讥彼阙。十七于一切见闻事中。常修菩提心。十八施不求报。十九持戒不求一切生处。二十于一切众生忍辱无嗔碍。二十一能勤精进修习一切善根。二十二不随无色定生。二十三方便所摄智慧。二十四四摄法所摄方便。二十五持戒毁戒。慈愍无二。二十六一心听法。二十七一心阿兰若处住。二十八不乐世间种种杂事。二十九不贪著小乘。三十见大乘利益为大。三十一远离恶知识。三十二亲近善知识。　因舍心。生广快心。作是念。我若舍是众闹当得禅定。因禅定生妙广快法。得是法已。其后则能利益众生。胜今千万倍。是故为多利益众生。少时舍心。权舍众闹当得禅定五神通等。利益众生。菩萨何故作如是方便。为得大心而作是念。大人乐大利益故。不存小利。是故我今当求大人之法。随而修学。应如是勤加精进。为大利益。所谓禅定神通灭苦解脱等。

佛地经论云。菩萨不应于声闻不生恭敬。由是赞叹声闻功德。亦令其余于声闻众生净信故。　一切众生无始时来。习善时少。造恶时多。是故善法虽遇强缘。亦难生长。恶法虽遇少小外缘。则便炽盛。

弥勒菩萨所问经论云。菩萨有四种非善知识。一者求声闻人。但欲自度。二者求缘觉人。喜乐小事。三者读外经典路伽耶等。四者习学一切文辞。严饰所有。亲近此四种者。但增世利。不增法利。　菩萨有四种真实功德。一者能信解空。亦信因果。二者知一切法无有吾我。而于众生起大悲心。三者深乐涅槃。而游生死。四者所作施行。皆为众生。不求果报。若如是者。即生在佛家。

大宝积经论云。不以空故。令诸法空。但法性自空。不以无相故。令诸法无相。但法自无相。

胜思惟梵天所问经论云。外道之人。依粗无智。是故不识无我体相。自他身中。执著有我。声闻分知无我。法相复有不知。是故名为中无智闇。始发心菩萨。少分能知诸法无我。复有不知有微无智。离于有相。取于无相。

大智度论云。诸结使。皆属爱见。属爱烦恼。覆心。属见烦恼。覆慧。如是离爱故。属爱结使亦离。得心解脱。如是无明离故。属见结使亦离。得慧解脱。　舍除五阴。名弃担。荷负佛法中。自利利他二种功德。名能担。　诸外道辈。自著于法。若请若不请。而自为人说。佛于诸法。不著不爱。为怜愍众生故。有请说者。佛便为说。不以无请。而初转法轮。　若不以理求一切法。则不可得。若以理求之。则无不得。譬如钻火。以木则可得。析薪求火。火不可得。　非但言说。名为法施。常以净心善心。以教一切。是名法施。　如佛所说。利养疮深。譬如断皮至肉。断肉至骨。断骨至髓。人著利养。则破持戒皮。断禅定肉。破智慧骨。失微妙善心髓。　若无精进。则众事不办。精进者。无处不有。既总众法。而别自有门。譬如无明使。徧在一切诸使中。而别有不共无明。　问曰。诸法实相。无为无作。精进有为。有作相。云何以实相为首。答曰。虽知诸法实相。无为无作。以本愿大悲。欲度众生故。于无作中。以精进力。度脱一切。复次。若诸法实相。无为无作。如涅槃相。无一无二。汝云何言实相与精进相异耶。　邪见人。虽口说一切空。然于爱处生爱。嗔处生嗔。慢处生慢。痴处生痴。自诳其身。佛弟子实知空心。不动一切结使。生处不复生。　菩萨闻一切音声语言。分别本末。观其实相。知音声语言。念念生灭。音声已灭。而众生忆念取相。念是已灭之语。作是念言。是人骂我。而生嗔恚。称赞亦如是。是菩萨能如是观。众生虽百千劫骂詈。不生嗔心。若百千劫称赞。亦不欢喜。知音声生灭。如响相。又如鼓声。无有作者。是无住处。毕竟空故。但诳愚夫之耳。是名入音声陀罗尼。菩萨能令一切法。悉为佛法。无有声闻辟支佛法。凡夫之法。种种差别。　以无始空。破无始见。又不堕有始见。譬如救人于火。不应著深水中。令破是无始。亦不著有始中。是则行于中道。　为破凡夫所知故。名为圣智。若无凡夫法。则无圣法。如无病。则无药。是故经言。离凡夫法。更无圣法。凡夫法性。即是圣法。　有人著常颠倒。故舍常相。不著无常相。是名法印。非谓舍常著无常者。以为法印。我乃至寂灭亦如是。地有色香味触。重故。自无所作。水少香故。动作胜地。火少香味故。势胜于水。风少色香味故。动作胜火。心无四事故。所为力大。又以心多烦恼结使系缚故。令心力微少。有漏善心。虽无烦恼。以取诸法相故。其力亦少。二乘无漏心。虽不取相。以智慧有量。及出无漏道时。六情随俗分别。取诸法相故。不尽心力。诸佛及大菩萨。智慧无量无边。常处禅定。于世间涅槃。无所分别。诸法实相。其实不异。但智有优劣。　得不可得者。堕于断灭。不得不可得者。是为慧方便。不堕断灭。若无慧方便者。取三事相。若以三事空。则取无相。有慧方便者。从本以来不见三事相。是故不堕有无中。　佛以般若为母。般舟三昧为父。　无常破常。不应以无常为是。苦乐我非我等亦如是。　空破悭而不破檀。余五法亦如是。　诸法毕竟空。而亦不断灭。生死虽相续。亦不是常。无量阿僧祇劫业因缘虽过去。亦能生果报而不灭。是名微妙难知。　非但度众生得成佛。诸佛深法应当听闻故。　不求名利供养恭敬。不贪弟子。不恃智慧。亦不自高。轻于余人。亦不讥刺。但念十方诸佛。慈心念众生。我亦如是学佛道。说法无所依止。适无所著。但为众生。令知诸法实相。如是清净说法。世世不失智慧光明。乃至阿耨多罗三藐三菩提。　凡夫法。虚诳不可得。故非缚。圣人法。毕竟空不可得。故非解。　诸烦恼不牵堕凡夫中。故言不缚。不以诸无漏法。破烦恼。故言不解。　行者以有为患。用空破有。心复贵空。著于空者。则堕断灭。　初略后广。为解义故。初广后略。为易持故。　离别常人易。离别知识难。离别知识易。离别父子难。离别父子易。自离其身难。自离其身易。离其心者难。　贪除。则五盖尽去。犹如破竹。初节既破。余节皆去。　四正勤。四如意足。虽各各别位。皆在四念处中。慧多。故名四念处。精进多。故名四正勤。定多。故名四如意足（欲定。心定。精进定。思惟定）。菩萨出家持戒。说法能断众疑。或时自恃而生憍慢。应作是念。我剃头著染衣。持鉢乞食。此是破憍慢法。云何于中生憍慢。又此憍慢。覆没功德。人所不爱。恶声流布。后世常生弊恶畜生中。若生人中。卑鄙下贱。以破憍慢故。常生尊贵。终不在下贱家生。　如雨堕。不住山顶。必归下处。若人憍心自高。则法不入。若人恭敬善师。则功德归之。　若有能开释深义。解散疑结。于我有益。则尽心敬之。不念余恶。如弊囊盛宝。不得以囊恶故。不取其宝。又如夜行险道。弊人执炬。不得以人恶故。不取其照。菩萨亦如是。于师得智慧光明。不计其恶。复次。菩萨作是念。法师好恶。非是我事。我所求者。惟欲闻法以自利益。如泥像木像。无实功德。因发佛想故。得无量福。何况是人。智慧方便。能为人说。以是故。法师有过。于我无咎。　若说声闻辟支佛事。犹为无益之言。何况余事（亦见律宗）。　菩萨深入实相。然后悲念众生。譬如人有一子。得好宝物。深心爱念。欲以与之。　凡夫人法。虚诳无实。虽复肉眼所见。与畜生无异。是不可信。　示人好丑。善不善。应行不应行。生死为丑。涅槃安隐为好。分别三乘。分别六度。如是等名示。教言。汝舍恶行善。是教。未得善法味故。心则退没。为说法引导令出。汝莫于因时求果。汝今虽勤苦。果报出时。大得利益。令其心利。故名利。随其所行而赞叹之。令其心喜。若乐布施者。赞布施则喜。故名喜。以此四事。庄严说法。　不破清净住。但破计我邪见取相心住。譬如治田。去其秽草。　是般若波罗蜜虽毕竟空。而不堕断灭。虽分别有三乘。亦不生著心。于三事中。不取定相。是事甚深微妙。　般若波罗蜜。无觉观语言相。而因此语言经卷。能得此般若波罗蜜。是故以名字经卷。名为般若波罗蜜。　譬如毒蛇欲食虾蟇。常随逐之。虾蟇到摩只药所。蛇闻药气。毒即消灭。坏法恶人。亦复如是。欲坏行智度人。常随逐之。以般若力故。嗔恚邪见毒灭。有降伏得道者。有作弟子者。有复道还去者。　若一心深信。则供养经卷胜。若不一心。虽受持而不如。　若有行者。一心求佛道。折伏结使。衣服净洁。所说法处清净。华香幡盖。香水洒地。无处不净。是故诸天欢喜。亦利益诸听者。　有为善法。是行处。无为法。是依止处。余无记不善法。以舍离故不说。此是新发心菩萨所学。若得般若方便力。应无生忍。则不爱行法。不憎舍法。不离有为法。而有无为法。　独行读诵。正忆念虽难。或以我心故。功德小。以经卷与他者。有大悲心作佛道因缘无吾我故。功德为大。　名字语言同。而心义异。如以著心取相。说五阴等无常。乃至无生无灭。是相似般若。若以不著心。不取相。说五阴无常。但为破常颠倒故。不著无常。是真实般若。　新发意菩萨。先教取相随喜。渐得方便力。尔乃能行无相随喜。譬如鸟子。羽翼未成。不可逼令高翔。六翮成就。则能远飞。　如人著木屐践刺。刺则摧折。佛以禅定智慧屐。摧五欲刺。名灭。　假名相者。如车屋林军。众生诸法和合中。便有是名。无明力故。取是假名相。起诸烦恼业。　法相者。五阴。十二入。十八界等。肉眼观故有。慧眼观故无。是故法亦虚诳。妄语应舍离。　离是二相。余但有无相相。有人取是无相相。还生结使。是故亦不应取无相相。　若但行般若。则心散乱。不调顺。多生疑悔邪见。失般若智慧相。若与五波罗蜜合行。则调顺不错。能成办众事。　分别诸法大小。有所得为失。著不大不小等空相。亦是失。　先世罪重。今世不如所说行。故不得般若力。非般若过。　知色等法。不可思议。若住是不可思议中。则不具足般若波罗蜜。取不可思议相故。　若悋惜法。则常生边地无佛法处。　法师爱法著法。求名声故。自恣乐说。无有义理。如逸马难制。又如大水暴涨。众秽浑杂。是为魔事。　闻持陀罗尼。能持能诵。不能解义。或得诸法实相陀罗尼义。而不能次第读诵。　师徒宜应和合。一切恶事。不应计念。　下者闻般若。直信听受。不问义。中者闻已问义。而不能行。上者闻解能行。　如小火能烧。何况大者。菩萨亦如是。新学时。能以般若转世间法。令毕竟空。烧诸烦恼。何况得力具足。闻所说而信者。不名为信。智慧知已。名为信。　但说无法。所利少。若说有法。所利亦少。今说有无二法具足故。得无生忍。譬如二轮具足故。能有所至。　因缘生法无自性。无自性故。即是毕竟空。是毕竟空。从本以来空。非佛所作。亦非余人所作。诸佛为可度众生故。说是毕竟空相。即是一切诸法实体。不因内外有。　观一切法空。空亦空。故不著空。不妨怜愍众生。观怜愍众生。亦不著众生。不取众生相。但引导入空。故不妨空。　诸神天轻贱妄语人。若菩萨不如所说行。则五种执金刚神舍离。不复守护。恶鬼得便。是人喜生恶心。恶心故。则生恶业。恶业故。则堕恶道。　语言能持义。若失语言。则义不可得。　当来世求三乘人。闻佛说空无所有性。以罪重智钝故。取空相。便言凡夫恶人。何以名垢。出家得道人。何以名净。是人不解佛语深义。以何事而说。著是空故。言何用持戒等为。即生邪见。破正见。破戒。破威仪。无所畏忌。堕三恶道。　若不修道。尚无少许摄心乐。何况道果。若心取相修道。虽有摄心禅定乐。无有道果。若不取相著心修道。则有道果。　诸佛以说法猛风。吹却颠倒云翳。令得清净。而诸法性。常自无垢无净。是菩萨知一切法性空故。能行一切种种道度众生。　菩萨远离怜愍众生心。但行般若求诸法实相。或堕邪见中。

大乘庄严经论云。八种过者。一懈怠。二不解义。三拒请。四不开义。五不断疑。六断疑不决定。七心有厌退。不一切时说故。八有悋。不尽开示故。一切诸佛如是八过。悉皆远离。是故得成无上说法。

方便心论云。凡所言说。但饰文辞。无有义趣。皆名为失。又虽有义理。而无次第。亦名言失。

广百论释云。要具三德。名为法器。一者禀性柔和。无有偏党。恒自审察。不贪己见。二者常希胜解。求法无厌。不守己分。而生喜足。三者为性聪慧。于善恶言。能正了知得失差别。若无如是所说三德。虽有师资。终无胜利。　又云。劣慧者前。不应辄说空无我理。增其恶见。谓初我执。唯背涅槃。后恶取空。兼向恶趣。

大乘集菩萨学论云。于如来教。唯文字想而无入解。皆名谤法。

禅法要解经云。若能依义。一切诸经皆是了义。义毕竟空。不可说相故。若不依义。是人于诸经皆不了义。以无深智。随逐音声故。

○成实论云。佛法贵如说行。非但言说。　佛法应当自身作证。不但随他。如佛语比丘。汝等莫但信我语。当自思惟。是法可行。是不可行。

三法度论云。若能除淫怒痴。是多闻。余者。非多闻。

○出曜经云。所谓持法者。不必多诵习。若少有所闻。具足法身行。是谓持法人。以法自将养。虽多诵习义。放逸不从正。如牧数他牛。不获沙门果。　虽诵千章。不义何益。寍解一句。闻可得道。虽寿百年。无慧不定。不如一日。黠慧有定。

南岳思大师示众云。道源不远。性海非遥。但向己求。莫从他觅。觅即不得。得亦不真。偈曰。顿悟心源开宝藏。隐显灵通现真相。独行独坐常巍巍。百亿化身无数量。纵令逼塞满虚空。看时不见微尘相。可笑物兮无比况。口吐明珠光晃晃。寻常见说不思议。一语标名言下当。又偈曰。天不能盖地不载。无去无来无障碍。无长无短无青黄。不在中间及内外。超群出众太虚玄。指物传心人不会。

续高僧传云。道障之起。起乎心行。道则无滞。滞则障道。焉有多闻。能为道障。

有宋高僧传云。唐京兆大兴善寺含光至西土。有梵僧云。曾闻台教定邪正。晓偏圆。明止观。功推第一。再三嘱光。或因缘重至。为翻唐为梵附来。某愿受持。屡屡握手叮嘱。

续传灯录。灵隐本禅师示看经僧偈曰。看经不识经。徒劳损眼睛。欲得不损眼。分明识取经。

法海观澜卷二终




法海观澜卷第三（目录）

【禅观要典】

楞伽阿跋多罗宝经（四卷）

金刚般若波罗蜜经（一卷）

大佛顶首楞严经（十卷）

圆觉经（一卷）

维摩经（三卷）

华严合论（四十卷）

摩诃止观（二十卷）

止观辅行传弘决（四十卷）

宗镜录（一百卷）

景德传灯录（三十卷）

续传灯录（三十六卷）

传法正宗记（十卷）

宗门统要续集（二十卷）

禅宗正脉（二十卷）

颂古联珠（二十一卷）

六祖坛经（一卷）

古尊宿语（四十八卷）

万善同归（六卷）

唯心诀（一卷）

心赋注（四卷）

明觉语录（六卷）

佛果语录（十七卷）

智证传（十卷）

石门文字禅（三十卷）

大慧语录（三十卷）

大慧书（二卷）

正法眼藏（三卷）

雪岩录

高峰语录

中峰语录（三十卷）

天如语录

真心直说（一卷）

修心诀（一卷）

决疑集（一卷）

楚石语录

紫柏集

方便语

寿昌语录




法海观澜卷第三

古吴蕅益比丘智旭辑

中山汤学绅康民阅梓

【禅宗要旨】

○大方广佛华严经初卷云。尔时世尊于一切法成最正觉。智入三世。悉皆平等。其身充满一切世间。其音普顺十方国土。乃至一一毛端。悉能容受一切世界而无障碍。身徧十方而无来往。皆入诸相。了法空寂。三世诸佛所有神变。于光明中。靡不咸覩。一切佛土。不思议劫所有庄严。悉令显现。

述曰。此乃所谓大彻大悟。圆证心性之全体大用者也。此之谓涅槃妙心。此之谓正法眼藏。禅者苟知以此为则。决不至于得少为足。起增上慢。成大妄语矣。

○本事经云。出家有二种。正所应作事。谓静虑听说。速证于涅槃。静虑慧为因。慧必由静虑。有静虑有慧。速证于涅槃。百千哑羊僧。无慧修静虑。设经百千岁。无一得涅槃。勤修智慧人。乐听法说法。敛念须臾顷。能速证涅槃。

○大宝积经出现光明会云。愚人修习禅。乐于禅定乐。便起增上慢。谓得沙门果。愚人修习禅。无眼尽边智。设于百千劫。彼终无解脱。　菩萨藏会云。若有乐定。修相应行诸菩萨等。未曾听闻微妙法门。又不听闻圣教法律。但于三摩地中。生知足想。当知是人起增上慢。不能解脱生老病死。　文殊师利授记会云。菩萨乐住寂静入禅定者。获十功德利益。一者得念。二者得慧。三者修行。四者迅辩。五者得陀罗尼。六者善知法生。七者善知法灭。八者戒聚无犯。九者诸天供养。十者不贪他好。

文殊师利所说不思议佛境界经云。禅以八法而得清净。一者常居兰若。宴寂思惟。二者不共众人。群聚谈说。三者于外境界。无所贪著。四者若身若心。舍诸荣好。五者饮食少欲。六者无攀缘处。七者不乐修饰音声文字。八者转教他人。令得圣乐。

善住意天子所问经云。何等比丘。得言禅师。文殊师利答言。此禅师者。于一切法。一行思量。所谓不生。若如是知。得言禅师。乃至无有少法可取。得言禅师。不取何法。所谓不取此世彼世。不取三界。至一切法悉皆不取。谓一切法悉无众生。如是不取。得言禅师。若彼禅师无少法取。非取不取。以是义故。得言禅师。　又云。若有禅师生贪欲心。生已能离。能令寂静。能令寂灭。如是得言空无所有。不著不取。

大集经海慧菩萨品云。菩萨若乐受寂静乐。不乐听法说法问疑。以寂静故。烦恼不起。以不起故。不知知想。不离离想。不证证想。不修修想。不得实义。是名魔业。

月藏经云。与禅相应者。是我真子。从佛口生。从法化生。

地藏十轮经云。修定行者。若未成就诸三摩地。初夜后夜。当舍睡眠。精进修学。远离愦闹。少欲知足。无所顾恋。一切贪嗔忿覆恼害。憍慢贡高。悭悋嫉妒。离间粗恶。虚诳杂秽。一切人间嬉戏放逸。皆悉远离。

○大般若经云。不应容纳失念散乱相应之心。经刹那顷。何况令其长时相续。

小品般若经云。譬如坐禅比丘从三昧起。以学禅故。不贪饮食。

○大智度论云。邪见人。虽口说一切空。然于爱处生爱。嗔处生嗔。慢处生慢。痴处生痴。自诳其身。佛弟子实知空。心不动一切结使。生处不复生（亦见教观）。　或有菩萨。钝根宿罪所覆。深著世乐。驰逸难制。如是人。深加精进。尔乃得定。　　行者能除身口破戒业。次除三恶觉观。后除三细觉观。所谓国土亲里不死。如是除已。即得禅定。离欲者。离五欲。离恶不善法者。离五盖。将人入恶道。名为恶。障善法故。名不善。　此中言无佛。破著佛想。不言取无佛相。若有佛。尚不令取。何况取无佛邪见。又佛常寂灭。无戏论相。若人分别戏论常寂灭事。亦堕邪见。

○成实论云。佛法可自证知。不可以己所证。传与他人。如财物等。　若无持戒。则无禅定。又戒为菩提树根。无根则无树。故须净戒。

舍利弗阿毗昙论云。若人聚集处。心求名利。便现生禅相。是名来禅。若人坐禅无仪。是名无益禅。

○出曜经云。无禅不智。无智不禅。道从禅智。得近泥洹。

○南岳思大师安乐行义云。无相行者。一切诸法中心相寂灭。毕竟不生。行住坐卧。饮食语言。一切威仪。心常定故。诸余禅定。三界次第。从欲界地。未到地。初禅地。乃至非非想地。有十一种差别不同。有法无法。二道为别。是阿毗昙杂心圣行。若安乐行中深妙禅定。即不如此。不依止欲界。不住色无色行。如是禅定。是菩萨徧行。毕竟无心想故。名无想行。

圭峰密禅师云。诸宗始祖。即是释迦。经是佛语。禅是佛意。诸佛心口。必不相违。诸祖相承。根本是佛亲付。菩萨造论。始末唯弘佛经。马鸣龙树。皆是祖师。造论释经。数千万偈。未有讲者毁禅。禅者毁讲。今时弟子。彼此迷源修心者。以经论为别宗。讲说者。以禅门为别法。闻谈因果修证。便推属经论之家。不知修证。正是禅门之本事。闻说即心即佛。便推属胸襟之禅。不知心佛。正是经论之本意。　未究佛言。何同佛见。　提纲。意在张网。不可去网存纲。举领。意在著衣。不可弃衣取领。

○大般涅槃经云。佛告四众。吾今所有无上正法。悉已付嘱摩诃迦叶。当为汝等作大依止。犹如如来。　景德传灯录云。佛告弟子摩诃迦叶。吾以清净法眼涅槃妙心。实相无相。微妙正法。将付于汝。汝当护持。幷敕阿难副贰传化无令断绝。

梅溪集。王荆公谓佛慧泉禅师曰。世尊拈花出自何经。泉云。藏经所不载。公曰。顷在翰苑。偶见大梵天王问佛决疑经三卷有云。梵王在灵山会上。以金色波罗花献佛。请佛说法。世尊登座。拈花示众。人天百万。悉皆罔措。独迦叶破颜微笑。世尊曰。吾有正法眼藏涅槃妙心。分付迦叶。

第一祖摩诃迦叶尊者。景德录云。告诸比丘。佛已荼毗。金刚舍利。非我等事。我等宜当结集法眼。无令断绝。乃说偈曰。如来弟子。且莫涅槃。得神通者。当赴结集。

第二祖阿难尊者。佛祖统纪云。游行至竹林中。闻比丘诵偈。若人生百岁。不见水潦涸。不如生一日。而得覩见之。阿难惨然曰。此非佛偈。当云。若人生百岁。不解生灭法。不如生一日。而得解了之。比丘向其师说。师曰。阿难老朽。言不可信。阿难后时。闻比丘犹诵前偈。即自思惟。今此比丘。不受吾教。于世无益。宜入涅槃。

第十九祖鸠摩罗多尊者。告阇夜多曰。业从惑生。惑因识有。识依不觉。不觉依心。心本清净。无生灭。无造作。无报应。无胜负。寂寂然。灵灵然。汝若入此法门。可与诸佛同矣。一切善恶。有为无为。皆如梦幻。夜多承言领旨。即发宿慧。出家受具。（出景德录）

第二十一祖婆修盘头尊者（此云徧行）。自说宿命云。忆念七劫前。师于智者月净。记我非久当证斯陀含果。时有大光明菩萨出世。我策杖礼谒。师叱我曰。重子轻父。一何鄙哉。我问其过。师曰。汝礼大光明菩萨。以杖倚壁画佛面。以此过慢。遂失二果。（出景德录）

第二十八祖菩提达摩尊者。此土初祖也。景德录第三卷云。有道育慧可二沙门。年虽后生。俊志高远。幸逢法师。事之数载。法师感其精诚。诲以真道。令如是安心。所谓壁观（即所谓外息诸缘。内心无喘。心如墙壁。可以入道）。如是发行。所谓四行。如是顺物。防护讥嫌。如是方便。遣其不著。夫入道多途。要唯二种。一是理入。二是行入。理入者。谓藉教悟宗。深信含生同一真性。但为客麈妄想所覆。不能显了。若舍伪归真。凝住壁观。无自无他。凡圣等一。坚住不移。不随他教。此即与现冥符。无有分别。寂然无为。名理入也。行入四行。万行同摄。初报怨行者。谓修道人。若受苦时。当念往劫。舍本逐末。多起爱憎。今虽无犯。是我宿殃。恶业果熟。非天非人所能见与。甘心忍受。都无怨诉。经云。逢苦不忧。何以故。识达故。此心生时。与理相应。体怨进道。故言报怨行也。二随缘行者。众生无我。苦乐皆从缘生。纵得荣誉等事。宿因所构。今方得之。缘尽还无。何喜之有。得失从缘。心无增减。喜风不动。冥顺于道也。三无所求行者。世人长迷。处处贪著。名之为求。智者悟真。理与俗反。安心无为。形随运转。万有斯空。无所愿乐。有身皆苦。谁得而安。经云。有求皆苦。无求乃乐。故言无所求行也。四称法行者。性净之理。目之为法。此理众相斯空。无染无著。无彼无此。经云。法无众生。离众生垢故。法无有我。离我垢故。智者若能信解此理。应当称法而行。法体无悭。于身命财。行檀舍施。心无悋惜。达解三空。不倚不著。但为去垢。称化众生而不取相。此为自行。复能利他。亦能庄严菩提之道。檀施既尔。余五亦然。为除妄想。修行六度而无所行。是为称法行也。　又谓二祖曰。二百年后。衣鉢止而不传。法亦大盛。当是知道者多。行道者少。说理者多。悟理者少。　又云。此有楞伽经四卷。盖如来极谈法要。亦可以与世开示悟入。　祖为期城太守杨炫之说偈曰。亦不覩恶而生嫌。亦不观善而勤措。亦不舍智而近愚。亦不抛迷而就悟。达大道兮过量。通佛心兮出度。不与凡圣同缠。超然名之曰祖。

傅大士心王铭云。观心空王。玄妙难测。无形无相。有大神力。能灭千灾。成就万德。体性虽空。能施法则。观之无形。呼之有声。为大法将。心戒传经。水中盐味。色里胶青。决定是有。不见其形。心王亦尔。身内居停。面门出入。应物随情。自在无碍。所作皆成。了本识心。识心见佛。是心是佛。是佛是心。念念佛心。佛心念佛。欲得早成。戒心自律。净律净心。心即是佛。除此心王。更无别佛。欲求成佛。莫染一物。心性虽空。贪嗔体实。入此法门。端坐成佛。到彼岸已。得波罗蜜。慕道真士。自观自心。知佛在内。不向外寻。即心即佛。即佛即心。心明识佛。晓了识心。离心非佛。离佛非心。非佛莫测。无所堪任。执空滞寂。于此漂沈。诸佛菩萨。非此安心。明心大士。悟此玄音。身心性妙。用无更改。是故智者。放心自在。莫言心王。空无体性。能使色身。作邪作正。非有非无。隐显不定。心性离空。能凡能圣。是故相劝。好自防慎。刹那造作。还复漂沈。清净心智。如世黄金。般若法藏。竝在身心。无为法宝。非浅非深。诸佛菩萨。了此本心。有缘遇者。非去来今。

第二十九祖慧可大师。此土二祖也。景德录云。北齐天平二年。有一居士。年逾四十。不言名氏。聿来设礼。问曰。弟子身缠夙恙。请和尚忏罪。师曰。将罪来与汝忏。居士良久云。觅罪不可得。师曰。我与汝忏罪竟。宜依佛法僧住。居士曰。今见和尚。已知是僧。未审何名佛法。师曰。是心是佛。是心是法。法佛无二。僧宝亦然。居士曰。今日始知罪性不在内。不在外。不在中间。如其心然。佛法无二也。师即为剃发。名为僧璨。其年三月十八日。于光福寺受具。自玆疾渐愈。执侍经二载。付以法。幷信衣。

僧那禅师。姓马氏。少通坟典。年二十一。讲礼易于东海。听者如市。后投二祖出家。永捐世典。唯一衣一鉢。一坐一食。奉头陀行。谓门人慧满曰。祖师心印。非专苦行。但助道耳。若契本心。发随意真光之用。则苦行如握土成金。若唯修苦行。而不明本心。为憎爱所縳。则苦行如黑月夜。履于险道。汝欲明本心者。当审谛推察。遇色遇声未起觉观时。心何所之。是无耶。是有耶。既不堕有无处所。则心珠独朗。常照世间。无一尘许间隔。未尝有一刹那顷断续之相。故我初祖兼付楞伽经四卷。谓我师二祖曰。吾观震旦。唯有此经可以印心。仁者依行。自得度世。又二祖凡说法竟。乃曰。此经四世之后。变成名相。深可悲哉。（出景德录）

向居士。幽栖林野。木食涧饮。北齐天保初。闻二祖盛化。乃致书曰。影由形起。响逐声来。弄影劳形。不识形为影本。扬声止响。不知声是响根。除烦恼而趣涅槃。喻去形而觅影。离众生而求佛果。喻默声而寻响。故知迷悟一途。愚智非别。无名作名。因其名则是非生矣。无理作理。因其理则诤论起矣。幻化非真。谁是谁非。虚妄无实。何空何有。将知得无所得。失无所失。未及造谒。聊此申意。伏望答之。二祖答曰。备观来意皆如实。真幽之理竟不殊。本迷摩尼谓瓦砾。豁然自觉是真珠。无明智慧等无异。当知万法即皆如。愍此二见之徒辈。申辞措笔作斯书。观身与佛不差别。何须更觅彼无余。（景德录）

慧满禅师尝示人曰。诸佛说心。令知心相是虚妄。今乃重加心相。深违佛意。又增论议。殊乖大理。故常赍楞伽经四卷以为心要。如说而行。（景德录）

第三十祖僧璨大师。此土三祖。信心铭云。至道无难。惟嫌拣择。但莫憎爱。洞然明白。毫厘有差。天地悬隔。欲得现前。莫存顺逆。违顺相争。是为心病。不识玄旨。徒劳念静。圆同太虚。无欠无余。良由取舍。所以不如。莫逐有缘。勿住空忍。一种平怀。泯然自尽。止动归止。止更弥动。惟滞两边。寍知一种。一种不通。两处失功。遣有没有。存空背空。多言多虑。转不相应。绝言绝虑。无处不通。归根得旨。随照失宗。须臾处照。胜却前空。前空转变。皆由妄见。不用求真。唯须息见。二见不住。慎莫追寻。才有是非。纷然失心。二由一有。一亦莫守。一心不生。万法无咎。无咎无法。不生不心。能随境灭。境逐能沈。境由能境。能由境能。欲知两段。元是一空。一空同两。齐含万象。不见精粗。寍有偏党。大道体宽。无易无难。小见狐疑。转急转迟。执之失度。必入邪路。放之自然。体无去住。任性合道。逍遥绝恼。系念乖真。昏沉不好。不好劳神。何用疎亲。欲取一乘。勿恶六尘。六尘不恶。还同正觉。智者无为。愚人自缚。法无异法。妄自爱著。将心用心。岂非大错。迷生寂乱。悟无好恶。一切二边。良由斟酌。梦幻空花。何劳把捉。得失是非。一时放却。若眼不睡。诸梦自除。心若不异。万法一如。一如体玄。兀尔忘缘。万法齐归。观复自然。泯其所以。不可方比。止动无动。动止无止。两既不成。一何有尔。究竟穷极。不存轨则。契心平等。所作俱息。狐疑尽净。正信调直。一切不留。无可记忆。虚明自照。不劳心力。非思量处。识情难测。真如法界。无他无自。要急相应。唯言不二。不二皆同。无不包容。十方智者。皆入此宗。宗非促延。一念万年。无在不在。十方目前。极小同大。忘绝境界。极大同小。不见边表。有即是无。无即是有。若不如此。必不须守。一即一切。一切即一。但能如是。何虑不毕。信心不二。不二信心。言语道断。非去来今。

第三十一祖道信大师。此土四祖。姓司马。年始四十来礼三祖曰。愿和尚慈悲。乞与解脱法门。祖曰。谁缚汝。曰。无人缚祖曰。何更求解脱乎。信于言下大悟。服劳九载。后于吉州受戒。侍奉尤谨。乃付衣法。既嗣祖风。摄心无寐。胁不至席者六十年。隋大业十三载。领徒众抵吉州。值群盗围城。七旬不解。万众惶怖。师教令念摩诃般若。时贼众望雉堞间。若有神兵。乃引去。示牛头法融曰。境缘无好丑。好丑起于心。心若不强名。妄情从何起。妄情既不起。真心任徧知。

法达禅师问六祖曰。但得解义。不劳诵经耶。祖曰。经有何过。岂障汝念。只为迷悟在人。损益由汝。乃至既领玄旨。亦不辍持诵。祖曰。汝今后。方可名为念经僧也。

六祖谓志彻曰。吾传佛心印。安敢违于佛经。示智通四智偈曰。大圆镜智性清净。平等性智心无病。妙观察智见非功。成所作智同圆镜。五八六七果因转。但转名言无实性。若于转处不留情。繁兴永处那伽定。　示知常偈曰。不见一法存无见。大似浮云遮日面。不知一法守空知。还如太虚生闪电。此之知见瞥然兴。错认何曾解方便。汝当一念自知非。自己灵光常显现。

神秀禅师偈曰。一切佛法。自心本有。将心外求。舍父逃走。

洞山问无情说法。据何教典。国师云。灼然言不干典。非君子之所谈。汝岂不见华严经云。刹说众生说。三世一时说。后问沩山。沩令问云岩道人。岩云。不见弥陀经云。水鸟树林。皆悉念佛念法。洞山因悟。

南阳忠国师云。禅宗学者。应遵佛语。一乘了义。契自心源。不了义者。互不相许。如狮子身虫。夫为人师。若涉名利。别开异端。则自他何益。　问。即心是佛。可更修万行否。师曰。诸圣皆具二严。岂拨无因果耶。　吾比游方。多见聚却三五百众。目视云汉。云是南方宗旨。把他坛经改换。添糅鄙谭。削除圣意。惑乱后徒。岂成言教。苦哉。吾宗丧矣。

牛头第六世慧忠禅师安心偈曰。人法双净。善恶两忘。直心真实。菩提道场。

宣州玄挺禅师。或问南宗自何而立。师曰。心宗非南北。

鸟窠道林禅师。白居易礼谒问曰。禅师住处甚危险。师曰。太守危险尤甚。曰。弟子位镇江山。何险之有。师曰。薪火相交。识性不停。得非险乎。又问。如何是佛法大意。师曰。诸恶莫作。众善奉行。白曰。三岁孩儿也解恁么道。师曰。三岁孩儿虽道得。八十老人行不得。

大寂道一褝师示众曰。道不用修。但莫污染。何为污染。但有生死心造作趣向。皆是污染。若欲直会其道。平常心是道。谓平常心。无造作。无是非。无取舍。无断常。无凡无圣。经云。非凡夫行。非贤圣行。是菩萨行。只如今行住坐卧。应机接物。尽是道。道即是法界。乃至河沙妙用。不出法界。若不然者。云何言心地法门。云何言无尽灯。一切法皆是心法。一切名皆是心名。万法皆从心生。心为万法之根本。经云。识心达本源。故号为沙门。名等。义等。一切诸法皆等。纯一无杂。若于教门中。得随时自在。建立法界。尽是法界。若立真如。尽是真如。若立理。一切法尽是理。若立事。一切法尽是事。举一千从。理事无别。尽是妙用。要无别理。乃至建立亦得。扫荡亦得。又云。性无有异。用则不同。顺理为悟。顺事为迷。迷即迷自家本心。悟即悟自家本性。一悟永悟。不复更迷。如日出时。不合于冥。了心及境界。妄想即不生。妄想既不生。即是无生法忍。本有今有。不假修道坐禅。如今若见此理真正。不造诸业。随分过生。一衣一鉢。坐起相随。戒行增熏。积于净业。但能如是。何虑不通。

百丈怀海禅师曰。汝莫言有少分戒善。将为便了。有恒沙无漏戒定慧门。都未涉一毫在。努力猛作早修。莫待耳聋眼暗。头白面皱。老苦及身。眼中流泪。心中慞惶。未有去处。到恁么时。整理脚手不得也。　读经看教语言。皆须宛转归就自己。但是一切言教。只明如今觉性。

南泉愿禅师云。近日禅师太多。觅个痴钝人不可得。不道全无。于中还少。　赵州问。如何是道。师曰。平常心是道。州曰。还可趋向也无。师曰。拟向即乖。州曰。不拟争知是道。师曰。道不属知。不属不知。知是妄觉。不知是无记。若真达不疑之道。犹如太虚。廓然荡豁。岂可强是非耶。

白居易问惟宽禅师曰。既曰禅师。何以说法。师曰。无上菩提者。被于身为律。说于口为法。行于心为禅。应用有三。其致一也。譬如江湖淮汉。在处立名。名虽不一。水性无二。律即是法。法不离禅。云何于中妄起分别。曰。既无分别。何以修心。师曰。心本无损伤。云何要修理。无论净与垢。一切勿念起。曰。垢即不可念。净无念可乎。师曰。如人眼睛上。一物不可住。金屑虽珍宝。在眼亦为病。曰。无修无念。又何异凡夫耶。师曰。凡夫无明。二乘执著。离此二病。是曰真修。真修者。不得勤。不得忘。勤即近执著。忘即落无明。此为心要云尔。

沩山祐禅师示众云。夫道人之心。质直无伪。无背无面。无诈妄心行。一切时中。视听寻常。更无委曲。亦不闭眼塞耳。但情不附物即得。从上诸圣。秖是说浊边过患。若无如许多恶觉情见想习之事。譬如秋水澄渟。清净无为。澹泞无碍。唤他作道人。亦名无事之人。时有僧问。顿悟之人。更有修否。师云。若真悟得本。他自知时。修与不修。是两头语。如今初心。虽从缘得一念顿悟自理。犹有无始旷劫习气未能顿净。须教渠净除现业流识。即是修也。不道别有法教渠修行趋向。

唐宣宗问弘辨禅师曰。有人持经念佛。持咒求佛。如何。对曰。如来种种开赞。皆为最上一乘。如百川众流。莫不朝宗于海。如是差别诸数。皆归萨婆若海。帝曰。禅师既会祖意。还礼佛转经否。对曰。沙门释子。礼佛转经。盖是住持常法。有四报焉。然依法戒修身。参寻知识。渐修梵行。履践如来所行之迹。帝曰。何为顿见。何为渐修。对曰。顿明自性。与佛同俦。然有无始染习。故假渐修对治。令顺性起用。如人吃饭。不一口便饱。仰山寂禅师问沩山祐禅师云。如何是真佛住处。沩曰。以思无思之妙。返思灵焰之无穷。思尽还源。性相常住。事理不二。真佛如如。师于言下顿悟。自此执侍。寻往江陵受戒。住夏探律藏。　仰山示众曰。汝等诸人。各自回光返顾。莫记吾言。汝无始劫来。背明投暗。妄想根深。卒难顿拔。所以假设方便。夺汝粗识。如将黄叶止啼。有甚么是处。　又云。且莫将心凑泊。但向自己性海。如实而修。不要三明六通。何以故。此是圣末边事。如今且要识心达本。但得其本。莫愁其末。他时后日。自具去在。若未得本。纵饶将情学他。亦不得。寿山解禅师上堂曰。诸上座。幸有真实言语相劝。诸兄弟各各自体悉。凡圣情尽。体露真常。但一时卸却。从前虚妄攀缘尘垢。心如虚空相似。他时后日。合识得些子好恶。

玄沙备禅师云。夫学般若菩萨。是大根器。有大智慧始得。若有智慧。即今便得出脱。若是根机迟钝。直须勤苦忍耐。日夜忘疲失食。如丧考妣相似。恁么急切尽一生去。更得人荷挟尅骨究实。不妨亦得觏去。莫只是记言记语。恰似念陀罗尼相似。蹋步向前来。口里哆哆啝啝地。被人把住诘问著。没去处。便嗔道。和尚不为我答话。恁么学。事大苦。知么。　奈何汝无始积劫动诸妄情。结成烦恼。如重病人。心狂热闷。颠倒乱见。都无实事。加今所覩一切境界。皆亦如是。对汝诸根。尽成颠倒。古人以无穷妙药。医疗对治。直至十地。未得惺惺。将知大不容易。古人思惟。如丧考妣。如今兄弟见似等闲。何处别有人为汝了得。可惜时光虚度。何妨密密地自究。子细观寻。至无著力处。自息诸缘去。纵未发明。种子犹在。若总取我傍家打鼓弄粥饭气力。将此造次。排遣生死。赚汝一生。有何所益。　今时人不悟个中道理。妄自涉事涉尘。处处染著。头头系绊。纵悟得尘境纷纭。名相不实。便拟凝心敛念。摄事归空。闭目藏睛。才有念起。旋旋破除。细想才生。即便遏捺。如此见解。即是落空亡的外道。魂不散的死人。冥冥漠漠。无觉无知。塞耳偷铃。徒自欺诳。　师阅楞严。发明心地。由是应机敏捷。与修多罗冥契。诸方玄学。有所未决。必从之请益。至与雪峰征诘。亦当仁不让。峰曰。备头陀。再来人也。

云门偃禅师云。一般掠虚汉。食人涎唾。记得一堆一担搕［扌＊(夭/韭)］。到处驰骋。驴唇马嘴。我解问十转五转话。饶你从朝问到夜。论劫恁么。还曾梦见也未。　又云。信心檀越把菜粒米。作么生消得。直须自看。时不待人。忽然一日眼光落地。前头将甚么抵拟。莫一似落汤螃蟹。手脚忙乱。无你掠虚说大话处。莫将等闲空过时光。一失人身。万劫不复。不是小事。

师静上座。玄沙法嗣也。有人问曰。弟子每当夜坐。心念纷飞。未明摄伏之方。愿垂示诲。师曰。如或夜间安坐。心念纷飞。却将纷飞之心。以究纷飞之处。究之无处。则纷飞之念何存。返究究心。则能究之心安在。又能照之智本空。所缘之境亦寂。寂而非寂者。盖无能寂之人也。照而非照者。盖无所照之境也。境智俱寂。心虑安然。外不寻枝。内不住定。二途俱泯。一性怡然。此乃还源之要道也。

达观筠禅师示众曰。从上诸圣。方便门不少。大抵只要诸仁者有个见处。然虽未见。且不参差一丝发许。诸仁者亦未尝违背一丝发许。且莫嫌他佛语。莫重祖师。直下是自己眼明始得。

志逢禅师云。教意祖意。同一方便。终无别理。彼若明得。此亦昭然。　又云。古德为法行脚。实不惮勤劳。如雪峰和尚三廻到投子。九度上洞山。盘桓往返。尚求个入路不得。看汝近世参学人。才跨门来。便待老僧接引。指掌说禅。且汝欲造玄极之道。岂当等闲。

大珠禅师上堂曰。诸人幸自好个无事人。苦死造作。要担枷落狱作么。每日至夜奔波。道我参禅学道。解会佛法。如此转无交涉也。只是逐声色走。有何歇时。　问。如何是佛。如何是法。如何是僧。如何是一体三宝。师垂示曰。心是佛。不用将佛求佛。心是法。不用将法求法。佛法无二。和合为僧。即是一体三宝。经云。心佛与众生。是三无差别。身口意清净。名为佛出世。三业不清净。名为佛灭度。唯是一心。实无二体。　问。未知律师法师禅师。何者最胜。师答曰。夫律师者。启毗尼之法藏。传寿命之遗风。洞持犯而达开遮。秉威仪而行轨范。牒三番羯磨。作四果初因。若非宿德白眉焉敢造次。夫法师者。踞师子之座。泻悬河之辨。对稠人广众。启凿玄关。开般若妙门。等三轮空施。若非龙象蹴蹋。安敢当斯。夫禅师者。撮其枢要。直了心源。出没卷舒。纵横应物。咸均事理。顿见如来。拔生死深根。获现前三昧。若不安禅静虑。到者里总须茫然。随机授法。三学虽殊。得意忘言。一乘何异。故经云。十方佛土中。唯有一乘法。无二亦无三。除佛方便说。但以假名字。引导于众生。　律师法明。谓师曰。禅师家多落空。师曰。却是座主家落空。明大惊曰。何得落空。师曰。经论是纸墨文字。文字者俱是空。设于声上建立名句等法。无非是空。座主执滞教体。岂不落空。明曰。禅师何得不落空。师曰。文字等。皆从智慧而生。大用现前。那得落空。　问。如何是修行。答曰。但莫染污自性。即是修行。莫自欺诳。即是修行。　心幻也。一切俱幻。心空也。一切皆空。迷时人逐法。悟时法由人。如森罗万象。至空而极。百川众流。至海而极。一切贤圣。至佛而极。十二分经。五部毗尼。五韦陀论。至心而极。心者。是总持之妙本。万法之洪源。亦名大智慧藏。无住涅槃。百千万名。尽心之异号耳。　心逐物为邪。物从心为正。　若了了见性者。如摩尼珠现色。说变亦得。说不变亦得。若不见性人。闻说真如变易。便作变易解会。说不变易。便作不变易解会。

汾州无业国师云。如今天下解禅解道。如河沙数。说佛说心。有千万亿。纤尘不去。未免轮回。思念不忘。尽须沉坠。如斯之类。尚不能自识业果。妄言自利利他。自谓上流。竝他先德。但言触目无非佛事。举足皆是道场。原其所习。不如一个五戒十善凡夫。观其发言嫌他二乘十地菩萨。且醍醐上味。为世所珍。遇斯等人。翻成毒药。嗟乎。得人身者。如爪甲上土。失人身者。如大地土。良可伤哉。设有悟理之者。有一知一解。不是悟中之则。入理之门。便谓永出世利。巡山傍涧。轻忽上流。致使心漏不尽。理地不明。空到老死无成。虚延岁月。且聪明不能敌业。干慧未免苦轮。临终之时。一毫凡圣情量不尽。纤尘思念未忘。随念受生。轻重五阴。向驴胎马腹里托质。泥犁镬汤里煮炸一遍了。从前记持忆想见解智慧。都卢一时失却。依前再为蝼蚁。从头更作蚊虻。虽是善因。而遭恶果。祖师来至此土非常。有损有益。有益者。百千人中。捞漉一个半个。堪为法器。有损者。如前已明。从他依三乘教法修行。不妨却得四果三贤。有进修之分。

魏府华严长老示众云。不依佛法。一切法皆是邪法外道见解。

道原传灯录云。达磨大师。以心传心。不滞名数。直为上上根智。俾忘筌忘意。故与台教同而不同。智者大师。穷理尽性。备足之门。故与禅宗异而非异也。

坛经云。若见一切法。心不染著。是为无念。用即遍一切处。亦不著一切处。但净本心。使六识出六门。于六尘中无染无杂。来去自由。通用无滞。即是般若三昧自在解脱。名无念行。若百不思。常令念绝。即是法缚。即名边见。　若真修道人。不见世间过。若见他人非。自非却是左。他非我不非。我非自有过。但自却非心。打除烦恼破。憎爱不关心。长伸两脚卧。欲拟化他人。自须有方便。勿令彼有疑。即是自性现。　内心谦下是功。外行于礼是德。自性建立万法是功。心体离念是德。不离自性是功。应用无染是德。若修功德之人。心即不轻。常行普敬。心常轻人。吾我不断。即自无功。自性虚妄不实。即自无德。

马祖问石巩作甚么。巩曰。牧牛。祖问作么生牧。巩曰。一回入草去。蓦鼻拽将回。祖曰。子真牧牛。

百丈祖师云。若怕临终之时。慞狂不得自由。即须如今便自由始得。秪如今于一一境法。都无爱染。亦莫依住知解。便是自由人。如今是因。临终是果。果业已现。如何怕得。　只如今但有一切求心。尽名破戒比丘。名字罗汉。尽名野犴。灼然销他供养不得。秪如今闻声如响等。嗅香如风等。离一切有无等法。亦不住于离。亦无不住知解。此人一切罪垢不能相累。为求无上菩提涅槃。故名出家。犹是邪愿。况乎世间诤论觅胜负。说我能我解。贪一门徒。爱一弟子。恋一住处。结一檀越。一衣一食。一名一利。又言我得一切无碍。秖是自诳。　若执本清净本解脱。自是佛自是禅道解者。即属自然外道。若执因缘修成证得者。即属因缘外道。执有。即属常见外道。执无。即属断见外道。执亦有亦无。即属边见外道。执非有非无。即属空见外道。亦云愚痴外道。沙门持斋。持戒。忍辱。柔和。慈悲。喜舍。寻常是僧家法则。会与么会。宛然依佛教。只是不许贪著依执。　若守住自己知觉。又成自然外道。若更别求。又属因缘外道。此土初祖云。心有所是。必有所非。若贵一物。则被一物惑。若重一物。则被一物惑。信被信惑。不信又成谤。莫贵莫不贵。莫信莫不信。佛亦不是无为。虽不是无为。又不是冥寞犹如虚空。佛是大心众生。鉴觉多。鉴觉虽多。他鉴觉清净。贪嗔鬼捉他不著。佛是缠外入。无纤毫爱取。亦无无爱取知解。是名具足六度万行。若要庄严具。种种皆有。如不要他。不用亦不失。他使得因果。福智自由。是修行。非是执劳负重。唤作修行。　固守动静。三世佛怨。此外别求。即同魔说。　师问西堂智藏曰。子何不看经。堂曰。经岂异耶。师曰。然虽如此。汝向后为人也须得。　鹅湖大义禅师。问诸硕德。行住坐卧毕竟以何为道。有对知者是道。师曰。不可以智知。不可以识识。安得知者是乎。有对无分别者是道。师曰。善能分别诸法相。于第一义而不动。安得无分别是乎。有对四禅八定是道。师曰。佛身无为。不堕诸数。安在四禅八定耶。众皆杜口。

黄檗禅师。或问从上皆云即心即佛。未审即那个心是佛。师曰。你有几个心。问。为复即凡心是佛。即圣心是佛。师曰。何处有凡圣心耶。问。即今三乘中说有凡圣。和尚何得言无。师曰。三乘中分明向你道。凡圣心是妄。你今不解。返执为有。将空作实。岂不是妄。妄故迷心。汝但除却凡情圣境。心外更无别佛。祖师西来。直指一切人。全体是佛。汝今不识。执凡执圣。向外驰骋。还自迷心。　当人事宜。不能体会得。但知学言语。念向皮袋里安著。到处称我会禅。还替得汝生死么。轻忽老宿。入地狱如箭。　一切诸法。皆由心造。如今但学无心。顿息诸缘。莫生妄想分别。无人无我。无贪嗔。无憎爱。无胜负。但除却如许多种妄想。性自本来清净。即是修行菩提法佛等。若不会此意。纵你广学勤苦修行。木食草衣。不识自心。皆名邪行。尽作天魔外道。水陆诸神。　或作一机一境。扬眉动目。抵对相当。便道契会也。得证悟禅理也。忽逢一人不解。便道都无所知。对他若得道理。心中便欢喜。若被他折伏。不如他。便即心怀惆怅。如此心意学禅。有何交涉。任汝会得少许道理。秪得个心所法。禅道总没交涉。　师在盐官会里。唐宣宗时为沙弥。师于殿上礼佛。沙弥云。不著佛求。不著法求。不著僧求。长老礼拜。当何所求。师曰。不著佛求。不著法求。不著僧求。常礼如是事。沙弥云。用礼何为。师便掌。沙弥云。太粗生。师曰。者里是什么所在。说粗说细。随后又掌。沙弥便走。　分明向你道尔焰识。你作么生拟断他。喻如阳焰。你道近。十方世界求不可得。你道远。看时秪在目前。你拟趁他。他又转远去。你始避他。他又来逐你。取又取不得。舍又舍不得。既若如此。故知一切法性自尔。即不用愁他虑他。如言前念是凡。后念是圣。如手翻覆一般。此是三乘教之极也。据我禅宗中。前念且不是凡。后念且不是圣。前念不是佛。后念不是众生。所以一切色是佛色。一切声是佛声。举著一理。一切理皆然。见一事。见一切事。见一心。见一切心。见一道。见一切道。一切处无不是道。乃至十方世界。不出我之一心。一切微尘国土。不出我之一念。说什么内之与外。若作自然见。即落自然外道。若作无我无我所见。堕在三贤十圣位中。你云何将一尺一寸。便拟量度虚空。　夫参禅学道。须得一切处不生心。秪论忘机。即佛道隆。分别。即魔军盛。毕竟无毛头许少法可得。

临济禅师曰。莫取次。被诸方老师印破面门。道我解禅解道。辨似悬河。皆是造地狱业。若是真正学道人。不求世间过。切急要求真正见解。　你欲识文殊么。秪你目前用处。始终不异。处处不疑。此个是活文殊。你一念心无差别光。处处总是真普贤。你一念心自能解缚。随处解脱。此是观音三昧法。互为主伴。出则一时出。一即三。三即一。如是解得。始好看教。　你取山僧口里语。不如休歇无事去。已起者莫续。未起者不要放起。便胜你十年行脚。　问。如何是西来意。师曰。若有意。自救不了。问。既无意。云何二祖得法。师曰。得者是不得。问。既若不得。云何是不得底意。师曰。为你向一切处驰求心不能歇。所以祖师云。咄哉丈夫。将头觅头。你言下便自回光返照更不别求。知身心与祖佛不别。当下无事。方名得法。　你诸处指胸点头道我解禅解道。三个两个到者里不奈何。咄哉。你将者个身心。到处簸两片皮。诳諕闾阎。吃铁棒有日在。非出家儿。尽向阿修罗界摄。　师应机多用喝。会下参徒亦学师喝。师曰。汝等总学我喝。我今问汝。有一人从东堂出。一人从西堂出。两人齐喝一声。者里分得宾主么。汝且作么生分。若分不得。已后不得学老僧喝。饶你分得。亦不得学老僧喝。

南泉师云。若论看教。自有经论座主。他教家实大可畏。你且不如听法好。问。伏承华严经是法身佛说。如何。师顾视叹曰。若是法身说。你向什么处听。　微妙净法身。具相三十二。只是不可分剂心量。若无如是心。一切行处。乃至弹指合掌皆是正因。万善皆同。无终始。得自在。

长沙岑禅师。皓月问。天下善知识。证三德涅槃也未。师曰。大德问果上涅槃。因中涅槃。曰。问果上涅槃。师曰。天下善知识未证。曰。为甚么未证。师曰。功未齐于诸圣。曰。功未齐于诸圣。何为善知识。师曰。明见佛性亦得名为善知识。

子湖山神力利踪禅师云。心源朗朗。无物莫疑。直下承当。不劳功用。只少个信之一字。然实不易信。莫非夙习之徒。闻著便能承受。若是萤学之辈。将三寸唇舌惑乱于人。后进初机。把他古圣之谈。向意根下测度。直至头白齿黄。并无纤毫得力处。乃至得少为足。鼓弄片皮。于佛法却为毒害。讥礼塔庙。毁彼持经。狮子身中虫。自食狮子身中肉。　说得千般美食。不如一顿粗餐。

赵州禅师。或问。诸佛还有师也无。师曰。有。问。如何是诸佛师。师曰。阿弥陀佛。阿弥陀佛。问。和尚受大王如是供养。将什么报答。师曰。念佛。　示众云。佛之一字。吾不喜闻。问。和尚还为人也。　师云。佛佛。　但究理而坐。二三十年。若不会。截取老僧头去。　老僧九十年前。见马祖大师下八十余员善知识。个个俱是作家。不似如今知识。枝蔓上生枝蔓。大都是去圣遥远。一代不如一代。　兄弟莫久立。有事商量。无事向衣鉢下坐。穷理好。老僧行脚时。除二时斋饭是杂用心力处。余外更无别用心力处也。若不如此。出家大远在。　问。万物中何物最坚。师云。相骂饶你接嘴。相吐饶你拨水。　上堂云。兄弟但改往修来。若不改。大有著你处在。老僧在此间三十余年。未曾有一个禅师到此间。设有来。一宿一食。急走过。且趁软暖处去也。

云门禅师示众云。诸方老和尚道。须知有声色外一段事。似者个说话。诳諕人家男女。三间法堂里。独自妄想。未曾梦见我本师宗旨在。作么生消得他信施。腊月三十日。个个须偿他始得。　遗诫云。佛有明教。依而行之。

东山浣禅师云。学道先须得旨归。闻声见色不思议。若凭言语论高下。一似从前未悟时。　空门有路人皆到。到者方知旨趣长。心地不生闲草木。自然身放白毫光。

叶县省禅师。有问看经即是。不看即是。师云。青山无异路。东西任意游。进云。太不定生。师云。自是盲者过。非日月咎。

神鼎諲禅师云。参须实参。悟须实悟。阎罗大王。不怕多语。　夫参学须具参学眼始得。若只爱他人语句。记在意识下。自不能截断。俗士尚云。男儿不用分外财。衲僧家合作么生著精彩。始得。

长庆棱禅师云。寍说阿罗汉有三毒。不说如来有二种语。不道如来无语。只是无二种语。

法华举禅师云。夫行脚者。不在观州玩府。看山门景致。盖为生死事大。从上古人。凡到所在。见一个村院主。也须问过。如今晚学。往往蹉过。不肯递相博问。

洛浦安禅师或问。祖意教意。是同是别。答曰。日月并轮辉。谁家别有路。曰。恁么则显晦殊途。事非一概。师曰。但自不亡羊。何须泣岐路。

佛眼远禅师云。诸人每日行千行万。不是行不到。何故却不分晓。只为信之不及。若信得及。则不行而到也。十方世界事。不待思量。一时晓了得。诸人每日说千说万。不是说不到。何故却不分晓。亦是信之不及。若信得及。则实无所说也。三世如来所说之法。不待思量。一时晓了得。大众还到恁么田地也未。若是为生死底人。须求亲证。若是人我参学之人。耻为不会。须求觅解会。到处觅相似语句。递相印证灭胡种族。教坏人家男女。我此门中。都无是事。还知么聋人也唱胡笳曲。好恶高低自不闻。　先圣道。得旨忘言。遗事观理。后人不达。便乃事外寻理。言外求旨。譬如以手撮摩虚空。徒自疲劳。终无所益。要知得力用意处么。须即事无事。即言无言。悟入方亲。解会不得。　五色灯光眚所成。但除其眚莫除尘。若言本眼何曾眚。乃是临河渴死人。　今时学者。不究佛语。秖究祖师语。殊不知祖师语。即是佛语。莫如此拣择。却成谤法去。秖如云门大师示众曰。人人尽有光明在。看时不见暗昏昏。作么生是光明。自代云。三门佛殿。厨库僧堂。又云。好事不如无。者个是祖师语。是他道三门佛殿。厨库僧堂。诸人寻常看时。是看是不看。若看。他道看时不见暗昏昏。如何得成光明。既是光明了。又云。好事不如无。作么生。又不要去。且如楞严会上。说个晦昧为空。空晦暗中。结暗为色。色杂妄想。想相为身。聚缘内摇。趣外奔逸。昏扰扰相。以为心性。一迷为心。决定惑为色身之内。不知色身外洎山河虚空大地。咸是妙明真精妙心中所现物。者个说话。甚是子细。且道与云门道底事。相去多少。莫秖明祖师语。不看佛语。有人曰。我亦不用佛语。亦不用祖师语。秖用自语。祖师语佛语尚不要。更用自语。又道我宗无语。不用言语。有语尚不是。况无语耶。莫作梦从朝至夜。佛法作一边。祖师语作一边。有语作一边。无语作一边。妄想作一边。无妄想作一边。若恁么。真可谓看时不见暗昏昏也。　近来参学之人尽皆奔驰语句。举古论今。于本分事。全不明了。所以正宗淡泊。道法淋漓。　十可行。宴坐。入室。普请。粥饭。扫地。洗衣。经行。诵经。礼拜。道话。　真实到家之士。何暇论家。决定证得之人。寍标所证。论家论证。乃闾阎负贩之徒。无证无家。诚飘露伶俜之子。何不兴决烈之志。启特达之怀。举措看他上流。勿漫随于庸鄙。一一从自己胸中流出。与我盖天盖地去始得。　奉劝诸人。快好究取。二六时中。去离麈垢。莫起异念。岂不闻昔有一人在高楼上。见二比丘从楼前过。有二鬼使扫并道路。复有二鬼散华随后。及二比丘廻次。二鬼复在前叱喝哑唾。二鬼随后扫除脚迹。其人遂下楼。问二比丘所以。二比丘方悔感悟。乃云。我等去时共谈佛理。及至廻时。却言杂语。诸禅德。此虽粗境界。子细推求。乃是学道之人。大事秖为情念瞥起。外境现前。念若不生。无境可得。　谤般若罪。大不可当。乍可不会。却永劫无事。切莫未得谓得。起大我慢。轻忽先达。若也实得个安乐处。便须识得些子好恶。辨取些子邪正。不可瞒瞒盰盰。儱儱侗侗。只成自欺自诳。山僧直是不昧诸圣。如今在者里不惜口业。与诸人如此论量。唤作论实不论虚。我秖要一个见解明白。彻底悟得底人。不要你许多作用奇特。机锋玄绝。棒喝齐施。如此者。总不消得拈出也。　今时人。须是自尊。自贵。自成。自立始得。若能如此。方有个休歇处。虽有个休歇。亦无休歇之量。若不如此。捏目生华。见事便差。　而今道眼不明。出世者多。罪过罪过。只趁目前。不忧后世。打鬼骨臀。苦苦。你诸人有福德因缘。未悟心。切不可作出世人。祸事祸事。若有真实事。自然馨香。你看多少虚头禅师。久久一日不如一日。如刻人粪。作旃檀形。到了秖是屎臭气。　古人道不知者。无所不知。无所不到。唤作不知。要你到那不知底田地。此是诸圣境界。岂比如今拍盲不会。唤作不知。　分明不会。秪管寻讨。学些子知解。记些子言语。此唤作运粪入。　如今四生六道浩浩地。秪为此事不明。奉劝诸兄弟。且先去却粗缘。你十二时中。思衣念食。种种杂虑。如灯焰相似。未有一时停歇。但除粗缘。所有微细。自然净尽。日久岁深。自然会去。　祖师未来。此时还有佛法么。作么道。　得。若道无。秖成自瞒在。少林面壁时。还有许多言教公案么。恁么觑得破。多少省径。　今时人不了当者。只是不解决择。将古人言句作解会。将自己来锥钻。如此到弥勒下生也不会。　如今但莫取我口。各自由你做工夫。看古人因缘亦得。静坐亦得。一切处观察亦得。皆是你做工夫处。一切处是你证入处。但一处精专。日来月往。须被你打发去。　如要学道。十二时中。须是先去却无明人我。人我乃庸人之事。劝诸人不要粗心。日夜行持。做个向上人。纵然不悟。亦是高尚之士。　既来参禅。莫将妄想卜度。但退步看。须会去有般兄弟。不受整理。硬将生死业识来用。将粥饭习气来用。问著则瞠眼进前退后。举坐具。在髑髅皮袋里。昏昏地认个识情。此不可救。你但放下了。退步来看。方会。又有般上座道。我都不作道理。都无计较。不著声色。不依染净。圣凡迷悟。一道清虚。大光明中。都无是事。此又被智光盖却。著在智边。亦不可救。有此两般病。前病犹浅。后病更深。你但肯拈放一边。退步看。亦自然会去。　先圣道。法法本来法。云门拈柱杖云。不是本来法。若如是。则三毒。四倒。五蕴。六入。十二处。十八界。二十五有。不是本来法。何不恁么会取。多少省力。佛法是个最省力底事。何尝不现前。自是你不会。又向你道。无法无非法。何于一法中。有法有不法。秪为驰求不息。了一切处。皆是驰求。思惟道理。也是驰求。看古人公案。也是驰求。看禅册子。也是驰求。假饶静坐念念不住。亦是驰求。要会么。则你那驰求。便是不驰求。个中极难信人。难做工夫。不安乐者。盖为你等不沈则掉。所以道不会去。如今如何得不沈不掉。则你那一念起。是生灭流转。为是业识耶。为是不动耶。恁么翻覆看来。便有些子道理。　先师曾到李提刑宅。提刑请就书阁中。烧香了。将传灯录白先师。某虽俗人。素留心此道。每看此录。多有不会处。一一望和尚开示。先师云。此事不如是理会。须有省悟始得。若有悟处无不会者。自不消问人。若无省悟。秪那会处。亦未是在。　今之学人。事作一边。理作一边。所以致令身心不得安乐。何不且教事常顺理去。未说无始劫来事。祗据一念入母胎。顿变根身器界。自是已来。莫不皆是事。一报身中种种。何尝有一法不是事者。如今如何消遣此个事。得顺理去。古人一得其理了。事便如理融通去。何不且去十二时中恁地观究。做得者般工夫。久久成熟。自然与理相应。祖师道。要急相应。唯言不一。不祗说了便了。要得相应始得。沩山道。事理不二。真佛如如。多见不能顺去。把来一时颠倒了。空理会古人言语公案。差别问难。节记门庭。以为参学。苦哉。苦哉。　去圣时遥人多懈怠。寻常说正法像法末法。山僧道。法无正像末。佛法常在世间。得时便是正法。失时便是像末法。　悟心见性。当如雪峰玄沙。履实践真。当如南泉赵州。　近世多以问答为禅家家风。不明古人事。一向逐末不反。可怪。可怪。昔人因迷而问。故问处求证入。得一言半句将为事究明了彻去。不似如今人胡乱问。趁口答。取笑达者。　十二时中学道。无顷刻弃舍。此人纵未得入。念念已是修行也。今时人全无定力。复不开智眼。所有机缘语句。秪成诤论生灭心行。　今生出来自肯学道者。盖夙生曾种善根。素有根本。便解发心。亦解疑著。就己寻究。又烦恼障薄。有因有缘。此人易可化度。若未熏得此心。正信不生。纵闻之亦不生疑。但如风过耳。劝之又生嗔。加诽谤。此又何缘得显露。所以千人万人中。但一二人而已。若自解作活计。收拾得上。生生从此去。展转明利。更不退失功德。一生胜一生。入他诸佛阃域。常与此事相应。人间天上亦秪如此。设对五欲八风一切境界。与理符合。不行三涂道。一味平等正知见。复有何事。　生死不可不畏。须了此一段死生情伪。始得安乐。无过身心为累耳。身如桎梏。当知身去来处。心如猿猴。当知心起灭处。此二自何处去来起灭。则身心圆明。内外一如而已。且心为内。身则为外。身为内。物为外。国师曰。身心一如。身外无余。则不见有生死当情。可谓解脱大道也。故能令人见闻不得不脱。妄想不得不息。物境不得不融。复奚疑哉。　三自省察。一是身寿命如驹过隙。何暇闲情。妄为杂事。既隆释种。须绍门风。谛审先宗。是何标格。二道业未办。去圣时遥。善友师教。诚不可舍。自生勉励。念报佛恩。唯己自知。大心莫退。三报缘虚幻。不可强为。浮世几何。随家丰俭。苦乐逆顺。道在其中。动静寒温。自愧自悔。

大随禅师云。上代诸德。莫非求实。不自瞒昧。岂比飞蛾投火。自伤自坏。　此身难得。胎卵易成。况是释子之徒。又乃祖宗苗裔。三衣覆体。曩劫修来。四事供须。非从今日。人前行相。总似高僧。乃至语言。不如俗子。称名。便是传法沙门。子细寻思。还传个甚么。一向毁他经教。有目如盲。纯乃谤于祖宗。有心秪如木石。不解忖己德行。终日恣纵无明。以无惭愧之心。兀兀何曾觉悟。此身若失。永劫沉沦。非但却复人身。有福底畜生也难得。　莫向口头取俊。他时人天眼目者。非是一生两生修来。盖是恒沙劫功成果满。始得如是。所以向你丛林里示现下来。秖图你今时人勤苦修行。秪恐你出家人失却人身。莫等闲过日。　直饶心超圣境。身是凡夫。又乃假借增修。今时人便去向里许埋没却人身。诸人莫谩向口头里无碍。却成谤佛毁法。　问。毁佛谤僧时如何。答。僧有何过。佛辜负你个什么。你毁谤他。　上堂云。此性本来清净。具足万德。但以随染净二缘。而有差别。故诸圣悟之。一向净用而成觉道。凡夫迷之。一向染用没溺轮回。其体不二。故般若云。无二无二分。无别无断故。时僧问。劫火洞然。大千俱坏。未审此个性坏不坏。师云。坏。进云。恁么则随他去也。师云。随他去也。僧无语。后至投子处举之。投子呼侍者装香。大展坐具。望西川大随山遥礼三拜。叹曰。伊是个古佛。此乃真善知识。速往彼忏悔参取。于是僧便回大随。和尚已归寂。复回投子。投子亦乃归寂。　老僧行脚时。到于诸方经冬过夏。未省时中空过。向沩山会里做饭七年。于洞山会中做柴头三年。重处即便先去。秪是了得自己。干他人甚事。如诸佛菩萨。尽是勤苦。不计劫数。舍金轮宝位。头目髓脑国城妻子所爱之物。不可算数。所以始得名为佛。似诸阇黎还曾舍得个什么。作得个什么勤苦。更道我会出世间法。世间法尚不会。些些子境界现前。便自张眉怒目。消容不得。说什么解脱法。　投子同禅师云。无量劫来闲处著急。向自己处却闲。所以难得相称。盖缘日夕一切处路熟。却到自己紧急处。便懈怠去。便不欲得去。所以辛苦过在阿谁。切莫因循。各自办事。作么生办。向一切处办。今后不得取次过日。各自取静。莫说闲话去。

鼓山宴禅师云。大事未办。宗脉不通。切忌记持言句。意识里作活计。不见道。意为贼。识为浪。尽被漂沦没溺去。无自由分。必若大事未通。不如休去。大歇去。身心纯静去好。时中莫驻著事。却易得露。

洞山初禅师云。智有邪正。道有虚伪。多只与么心机意识。认得门前屋后底。学得路布葛藤一堆一担。蕴在胸襟。道我会禅会道。还梦见禅道也未。唤作打头不遇作家。到老只成愲懂。　若为你解粘去缚。道眼分明。甄别是非。堪为师匠。即便拗折拄杖。高挂鉢囊。取个彻头。莫愁不成办。或若开囗动舌。说向上向下。者边那边。玄会妙会。道出道入。君臣父子。明体明用。尽是谤般若。埋没宗风。不识好恶。尿床鬼子。带累后人。无有了日。更向其中叉手并脚。唱喏。撮他野狐涎唾。自肯自重云。得和尚为我拣。为我说得个安乐处。还睡觉也未。还洒洒也未。唤作病不遇良医。误服他毒药。认得个驴鞍桥。唤作阿爷下颔。与你本分事。有什么交涉。将知你一生行脚。只是踏破草鞋。始终成得个不唧溜汉。

云峰悦禅师上堂云。即今休去便休去。若觅了时无了时。此事若向言语上作解会。意根下卜度。天地悬殊。大丈夫一刀两段。犹未相应。岂况被人唤去方丈里涂糊指注。举楞严肇论。根尘色法。向上向下。有无得失。他时后日。死不得其地。近世更有一般宗匠。二三十年驰声走誉。只管教人但莫尚他言语。唤作透声色。便问东答西。以为格外之句。将此狂解。递相沿袭。混伤宗教。诳惑后生。苦哉苦哉。我王库中。无如是刀。总若似与么行脚。清风月下守株人。狡兔渐遥芳草绿。　诸禅德。去圣时遥。人心淡薄。看却今之丛林。更是不得也。所在之处。或聚徒三百五百。浩浩地只以饭食丰浓。寮舍稳便。为旺化也。中间孜孜为道者无一人。设有十个五个。走上走下。半青半黄。会即总道我会。各各自谓握灵蛇之宝。孰肯知非。洎乎挨拶鞭逼将来。直是万中无一。苦哉苦哉。所谓般若丛林岁岁凋。无明荒草年年长。就中今时后生。才入众来。便自端然拱手。受他别人供养。到处菜不择一茎。柴不搬一束。十指不沾水。百事不干怀。虽则一期快意。争奈三涂累身。岂不见教中道。寍以热铁缠身。不受信心人衣。寍以洋铜灌口。不受信心人食。上座若也是去。直饶变大地作黄金。搅长河为酥酪。供养上座。未为分外。若也未是。至于滴水寸丝。便须披毛戴角。牵犁拽耙。偿他始得。诸上座。光阴可惜。时不待人。莫待一朝眼光落地。灾田无一篑之功。铁围陷百刑之痛。莫言不道。珍重。　近代佛法可伤。多弃本逐末。背正投邪。莫认古人一切言句为禅为道。有甚干涉。直饶达磨西来。亦无禅可传。只要大众。自悟自成佛。自建立一切禅道。况神通变化。众生本自具足。不假外求。如今人多是外求。盖根本自无所悟。一向客作。数他人珍宝。都是虚妄。终不免生死轮转。　一切众生总一般。妙明日用更无偏。等闲却被邪师指。刚道西来别有禅。　近有无尽居士曰。大都此物非他物。岂有南宗与北宗。如今衲子。多是争南宗北宗。云门临济。却被个俗汉子点破。不胜懡［忄＊罗］。

琅玡觉禅师云。汝等诸人在我这里过夏。与你点出五般病。一不得向万里无寸草处去。二不得孤峰独宿。三不得张弓架箭。四不得物外安身。五不得滞于生杀。何故。一处有滞。自救难为。　夫参学人。须是不滞于性相始得。若谈于性。即滞于相。若谈于相。即滞于性。者里须是性相都泯。理事混融。方解即事即理。即性即相。如拳十指。展缩自由。

佛照禅师对宋孝宗云。但念念叩己而参。蓦然一念相应。如桶底子脱相似。直至成佛。永无退转。　又云。佛法至妙。无有穷已。如有穷已。则成住著。才成住著。便有窠臼。

琅玡谓子璇讲师曰。汝宗不振久矣。宜励志扶持。报佛恩德。勿以殊宗为介也。后住长水。承禀日顾众曰。道非言象得。禅非拟议知。会意通宗。曾无别致。

圆照本禅师曰。岁月不可把玩。老病不与人期。唯勤修勿怠。是真相为。

法安禅师住武寍延恩寺草屋数楹。败床破箦。师安乐之。县令纠豪右谋为一新。师笑曰。檀法本以度人。今非其发心而强之是名作业。不名佛事也。栖止十年而丛林成。僧至如归。师与法云秀为昆弟。且相得。秀所居。庄严妙天下。说法如云雨。尝以书招师。师读之。一笑而已。或问其故。师曰。吾始见秀有英气。谓可以语道。乃今而后知其痴。痴人正不可与语也。问者曰。何哉。师曰。比丘法。当一鉢行四方。既不能尔。又于八达衢头架大屋。从人乞饭以养数百闲汉。非痴乎。师每谓人曰。万事随缘。是安乐法。

福严宗禅师上堂云。世尊周行七步。举足全乖。目顾四方。触途成滞。金襕受去。殃及儿孙。玉偈传来。挂人唇吻。风幡悟性。未离色尘。鉢水投针。全成管见。祖师九年面壁。不见纤毫。卢公六代传衣。图他小利。江西一喝。不解慎初。德峤全施。未知护末。南山鳖鼻。谩指踪由。北院枯松。徒彰风彩。云门顾鉴。落二落三。临济全提。错七错八。若说君臣五位。直如纸马过江。更推宾主交参。恰似泥人澡冼。独超象外。且非捉兔之鹰。混迹麈中。未是齩猪之狗。何异跳坑堕堑。正是避溺投罟。如斯之解。正在常途。出格道人。如何话会。

杭州净住［阝＊宗］。居说真净禅师参达观。问曰。某甲经论粗明。禅直不信。愿师决疑。观曰。既不信禅。岂可明经。禅是经纲。经是禅纲。提纲正网。了禅见经。师曰。为某甲说禅看。观曰。向下文长。师曰。若恁么。经与禅。乃一体。观曰。佛及祖。非二心。如手搦拳。如拳搦手。师因有省。乃成偈曰。二十余年用意猜。几翻曾把此心灰。而今潦倒逢知己。李白元来是秀才。

东京善本禅师示众曰。上士听法以神。中士听法以心。下士听法以耳。且道更有一人来。将什么听。乃拈拄杖卓禅床一下曰。高也著。低也著。落落圆音徧寥廓。十方内外更无他。不用无绳而自缚。　师所至。见画佛菩萨行立之像。不敢坐。素馔以鱼胾名者。皆不食。其精诚敬事。防心离过类如此。

韶山果禅师示众云。七月孟秋犹热。古往今来时节若作佛法商量。正是弄巧成拙。若作无事话会。又与外道何别。直饶总不如斯。敢保老兄未彻。如来言。祖师诀。无孔铁锤重下楔。自家心地乱如麻。却把指头唤作月。莫思量。休解说。千年枯骨休咬啮。从他兔走与乌飞。饥来吃饭困来歇。

黄鲁直太史与胡少汲书云。公道学颇得力耶。治病之方。当深求禅悦。照破生死之根。则忧畏淫怒无处安脚。病既无根。则枝叶无能为害。投子聪和尚。海会演和尚。皆出世宗师。道行高重。不愧古人。皆可亲近。且胜从文章之士。学妄言绮语增长无明种子也。聪老。尤喜接高明士大夫。开怀议论。便穿得诸儒鼻孔。若于义理得宗趣。却观旧读诸书境界廓然。六通四辟。极省心力也。然有道之士。须以至诚恳恻归向。古人所谓下人不真。不得其精。此非虚语。

晦堂宝觉禅师。往谒泐潭月禅师。月以经论精义入神闻。诸方同列笑之。以为下乔木入幽谷。师曰。彼以有得之得。护前遮后。我以无学之学。朝宗百川。　马祖百丈以前。无住持事。道人相寻于空闲寂寞之滨而已。其后虽有住持。王臣尊礼为人天师。今则不然。挂名官府。如有户籍之民。此岂可复为也。　谓潭州守谢师直曰。三乘十二分教。还同说食示人食味。既因他说其食。要在自己亲尝。既自亲尝。便能了知其味。是甘。是辛。是咸。是淡。达磨西来。直指人心。见性成佛。亦复如是。真性既因文字而显。要在自己亲见。若能亲见。便能了知目前是真是妄是生是死。反观一切语言文字。皆是表显之说。都无实义。如今不了。病在见闻觉知。为不如实知真际所诣。认此见闻觉知。为自己所见。殊不知此见闻觉知。皆因前尘而有分别。若无前尘境界。即此见闻觉知还同龟毛兔角。并无所归。　偈曰。不住唐朝寺。闲为宋地僧。生涯三事衲。故旧一枝藤。乞食随缘去。逢山任意登。相逢莫相笑。不是岭南能。

真净文禅师。王荆公问。经云。一切众生。皆证圆觉。而圭峰以证为具。谓译者之讹。何如。师曰。圆觉如可改。维摩亦可改也。维摩岂不云。亦不灭受蕴而取证。夫不灭受蕴而取证。与皆证圆觉之意同。盖众生现行无明。即是如来根本大智。圭峰之言非是。

卲武英禅师云。直饶棒头荐得。不是丈夫。喝下承当。未为达士。那堪更向言中取则。句里驰求。语路尖新。机锋捷疾。如斯见解。尽是埋没宗旨。玷污先贤。于吾祖道。何曾梦见。

福州延庆洪准禅师。久从南禅师游。闻人之善。如出诸己。喜气洋洋生眉宇间。闻人之恶。必合掌扣空。若自追悔者。见者莫不笑之。而师真诚始终一如。寿逾八十。日夕无他营为。眠食之余。唯吟梵音。赞观世音而已。临终时。门人皆赴檀越供。唯一仆夫在。师携磬坐土地祠前。诵孔雀经一遍告别。即归室。安坐瞑目而逝。三日不倾。乡民来观者如堵。师忽开目而笑。使坐于地。有顷。门人还。师呼立其右。握手如炊熟久。视之寂然去矣。

禾山德普禅师。解唯识起信论。号义虎。罪圭峰疏义多臆说。摘其失处。诫学者不可信。老宿皆数之云。圭峰清凉国师所印可。汝敢雌黄。蚍蜉撼树。汝今是矣。师叹曰。学者以名位惑久矣。清凉圭峰。非有四目八臂也。奈何甘自退屈乎。后参黄龙南。得旨。将去世半月前。先令众次第办祭。受祭毕。乃焚香坐逝。

归宗芝庵主结茅绝顶。偈曰。千峰顶上一间屋。老僧半间云半间。昨夜云随风雨去。到头不似老僧闲。

开先瑛禅师云。木中有火。不钻不出。沙中有金。不淘不得。心中有道。不觉不悟。游方行脚。唤作道人。还曾悟么。良久曰。白日莫闲过。青春不再来。

潭州隆禅师云。若未会。须是叩己而参。直要真实。不得信口掠虚。徒自虚生浪死。

灵源清禅师曰。今之学者。未脱生死。病在偷心未死耳。然非其罪。为师者之罪也。如汉高帝绐韩信而杀之。信虽死。其心果死乎。古之学者。言下脱生死。效在甚么处。在偷心已死。然非学者自能尔。实为师者钳锤妙密也。如梁武帝御大殿见侯景不动声气。而景之心。已枯竭无余矣。诸方所说。非不美丽。要之如赵昌画花。花虽逼真。而非真花也。

黄龙示草堂清禅师曰。子见猫儿捕鼠乎。目睛不瞬。四足踞地。诸根顺向。首尾一直。拟无不中。子诚能如是。心无异缘。六根自静。默然而究。万无一失也。又曰。得道非难。弘道为难。弘道犹在己。说法为人难。既明之后。在力行之。

觉范洪禅师。尝自谓识不知微道不胜习。黄山谷赠以诗曰。不肯低头拾卿相。又能落笔生云烟。

圆通秀谓黄山谷曰。汝以艳语。动天下人淫心。不止马腹中。正恐生泥犁耳。黄悚然悔谢。著发愿文。痛戒酒色。但朝粥午饭而已。依晦堂得个省处。被死心所拶。无语应之。后左迁黔南。于无思念中。顿明大旨。乃以书报死心曰。往年尝蒙苦苦提撕。长如醉梦。依稀在光影中。盖疑情不尽。命根不断。故望崖而退耳。谪官在黔南道中。昼卧觉来。忽尔寻思。被天下老和尚瞒了多少。唯有死心道人不肯。乃是第一相为也。

清素禅师久参慈明。寓居一室。未始与人交。兜率悦食蜜浸荔枝。师偶过门。悦呼曰。此老人乡果也。可同食之。师曰。自先师亡后。不得此食久矣。悦问。先师为谁。师曰。慈明也。某忝执侍十三年耳。悦乃疑骇曰。十三年堪忍执侍之役。非得其道而何。遂馈以余果。稍稍亲之。师问悦。所见何人。曰。洞山文。又问。文见何人。曰。黄龙南。乃曰。南匾头见先师不久。法道大振如此。悦益疑骇。遂袖香诣师作礼。师起避之曰。吾以福薄。先师授记。不许为人。悦益恭。师乃曰。怜子之诚。违先师之记。子生平所得。试语我。悦具通所见。师曰。可以入佛。而不能入魔。悦曰。何谓也。师曰。岂不见古人道末后一句。始到牢关。如是累月。师乃印可。仍戒之曰。文示子者。皆正知正见。然子离文太早。不能尽其妙。吾今为子点破。使子受用。得大自在。他日切勿嗣吾也。悦后嗣真净文。

佛照杲禅师云。西来祖意。教外别传。非大根器。不能证入。其证入者。不被文字语言所转。声色是非所迷。亦无云门临济之殊。赵州德山之异。

湛堂准禅师。幼不喜闻酒胾。八岁辞家。习经辄熟。伸辨详明。既剃发。往依梁山乘禅师。呵曰。驱乌未受戒。敢学佛乘乎。师捧手曰。坛场是戒耶。三羯磨梵行阿阇黎是戒耶。乘大惊。师曰。虽然。敢不受教。遂受戒于唐安律师。徧游成都讲肆。后得法于真净。

宝华普鉴禅师云。参禅别无奇特。秪要当人命根断。疑情脱。千眼顿开。如大洋海底。辊一轮赫日。上升天门。照破四天之下。万别千差。一时明了。便能握金刚王宝剑。七纵八横。受用自在。岂不快哉。如或见谛不真。影像仿髴。寻言逐句。受人指呼。驴年得快活去。不如屏净尘缘。竖起脊梁骨。著些精彩。究教七穿八穴。百了千当。向水边林下长养圣胎。亦不枉受人天供养。

西蜀銮法师问佛照曰。禅家言多不根。何也。照曰。汝习何经论。答曰。颇通百法。照曰。秪如昨日雨。今日晴。是甚么法中收。师懵然。照曰。莫道禅家所言不根好。师愤曰。昨日雨。今日睛。毕竟是甚么法中收。照曰。第二十四时分不相应法中收。师恍悟。礼谢。

龙牙密禅师上堂云。休把庭花类此身。庭花落后更逢春。此身一往知何处。三界茫茫愁杀人。

圆通旻禅师上堂云。诸佛出世。无法与人。秖是抽钉拔楔。除疑断惑。学道之士。不可自瞒。若有一疑如芥子许。是汝真善知识。喝一喝曰。是甚么。切莫刺脑入胶盆。

大慧杲禅师。见曹洞宗。臂香传授。以表不妄付嘱。心非之曰。禅有传授。岂佛祖自证自悟之法。遂去之。　湛堂谓师曰。教你说也说得。教你做也做得。拈古颂古小参普说总得。你只欠［口@力］地一下。所以说时有。不说时便无。入方丈时有。出方丈时便无。惺惺时有。睡著便无。如何敌得生死。师云。正是宗杲疑处。湛堂病革。嘱令见圆悟勤师。后方彻悟。圆悟常言。近来诸方。尽成窠窟。五祖下。我与佛鉴佛眼三人结社参禅。如今早见漏逗出来。佛鉴下。有一种作狗子叫。鹁鸠鸣。取笑人。佛眼下。有一种觑灯笼露柱。指东话西。如眼见鬼一般。我者里且无此两般病痛。师曰。大好无病痛。圆悟曰。何谓也。师曰。击石火。闪电光。引得无限人弄业识。举了便会了。岂不是佛法大窠窟。圆悟不觉吐舌。　师尝语僧俗言。参得禅了。凡读经看文字。如去自家屋里行一遭相似。又如与旧时相识底人相见一般。若欲以文字语言糟粕求。无有是处。　语教忠光禅师曰。如人斫树。根下一刀。则命根断矣。汝向枝上斫。其能断命根乎。今诸方浩浩说禅者。见处总如此。何益于事。又曰。别人死了活不得。汝今活了未曾死。要到大安乐田地。须是死一回始得。　又谓提刑吴伟明曰。不须呈伎俩。直须啐地折。嚗地断。方敌得生死。若秪呈伎俩。有甚了期。

白杨顺禅师示众云。染缘易就。道业难成。不了目前。万缘差别。秪见境风浩浩。凋残功德之林。心火炎炎。烧尽菩提之树。道念若同情念。成佛多时。为众一似为己。彼此事办。不见他非我是。自然上敬下恭。佛法时时现前。烦恼尘尘解脱。

佛眼命世奇首座分座。奇固辞曰。此非细事也。如金针刺眼。毫发若差。睛则破矣。愿生生居学地。而自煆炼。眼乃以偈美之。

法常首座辞世词曰。此事楞严尝露布。梅花雪月交光处。一笑寥寥空万古。风瓯语。迥然银汉横天宇。蝶梦南华方栩栩。珽珽谁跨丰干虎。而今忘却来时路。江山暮。天涯目送飞鸿去。

佛灯禅师谓待制潘良贵曰。如今士大夫说禅说道。秪依著义理便快活。大率似将钱买油糍。吃了便不饥。其余便道是瞒他。亦可笑也。

穷谷琏禅师曰。者一段事。不在有言。不在无言。不碍有言。不碍无言。古人垂一言半句。正如国家兵器。不得已而用之。横说竖说。秪要控人入处。其实不在言句上。今时人不能一径彻证根源。秪以语言文字而为至道。一句来。一句去。唤作禅道。唤作向上向下。谓之菩提涅槃。谓之祖师巴鼻。正似郑州出曹门。

圆悟示张持满曰。此既已明。当须践履。但只退步。愈退愈明。愈不会。愈有力量。异念才起。拟心才生。即猛自割断。令不相续。则智照洞然。步步踏实地。岂有高低憎爱。违顺拣择于其间哉。无明习气。旋起旋消。悠久间。自无力能扰人也。古人以牧牛为喻。诚哉。所谓要久长人耳直捷省要。最是先忘我见。使虚静恬和。于一切法皆无取舍。佛见法见。尚不令起。则尘劳业识。自当冰消瓦解。赵州三十年除二时粥饭。是杂用心处。香林四十年方成一片。从上古人。无不皆如此。密密履践。安可计得失长短。取舍是非知解也。何止此生而已。穷未来际。证无量圣身。也未是他泊头处。但一味退步。切莫作限量也。　示吴教授云。探究此事。要透死生。岂是小缘。应当猛利。诚志信重如救头然。始有少分相应。多见参问之士。世智聪明。只图资谈柄。广声誉。以为高上。趣向。务以胜人。但增益我见。如以油投火。其焰益炽。直到腊月三十日。茫然谬乱。殊不得纤毫力。　送圆首座云。古德道。如人学射。久久方中。悟则刹那。践履工夫。须资长远。如鹁鸠儿初生下来。赤骨历地。养来喂去。日久时深。羽毛既就。便解高飞远举。所以悟明透底。正要调伏。又云。佛祖出兴。特唱此段大因缘。秪贵一闻千悟。直下承当了修行。不求名闻利养。唯务透脱生死。看他古来有道之士。动是降龙伏虎。与神明受戒。攻苦食淡。大忘人世。永谢尘寰。三二十年遁迹理名。往往坐脱立亡。于中一个半个。诸圣推出。建立宗风。无不禀高行。务报佛恩。当宜师法之。转相勉励。追复古风。切忌希名苟利兹深祝也。　示韩朝议云。须令此心长时现前。不随沉昏。不生聪慧。入平等安闲寂静境界。那有恶作业缘识情。干挠得此本妙光明也。只恐临境界现前。都卢忘失。依前纷乱。则不堪也。古之修行。亦只以自所证入。时中照了。截断尘劳。悠久三二十年。纯熟超出生死不为难。著力在行处。不只空高谈说之而已。若或立胜见。负我能。即祸事也。　示众云。佛见法见。尚自不起。何况更起世间情想。分别妄缘诸业。　教中道。是法非思量分别之所能解。又云。以有思惟心。测度如来圆觉境界。如取萤火。烧须弥山。终不能著。祖师道。但尽凡情。别无圣量。凡情尽处。圣量现前。直须顿歇妄缘。无念无为。放教虚静。千圣万圣。未有不从此门而得入者。只在存诚坚固。努力向前。但办肯心。必不相赚。　若见刺不除。得失是非关念。则永无交涉。　佛法本无彼此。诸家总是六祖下儿孙终不说。我是临济下人。须得我家宗派盛传。寍可粉骨碎身。终不作此见解。　放下人我担子。千休万歇。方可生死奈何他不得。　若只寻见寻闻。求知求解。只成个生死根本。　若是随言逐句作道理。满肚皮是禅。何时脱得去。

僧问沩山。如何是道。师曰。无心是道。曰。某甲不会。师曰。会取不会底好。曰。如何是不会底。师曰。秖汝是不是别人。复曰。今时人但直下体取不会底。正是汝心。正是汝佛。若向外得一知一解。将为禅道。且没交涉。名运粪入。不名运粪出。污汝心田。

思［益＊阝］问仰山曰。禅宗顿悟。毕竟入门的意如何。师曰。此意极难。若是祖宗门下。上根上智。一闻千悟。得大总持。其有根微智劣。若不安禅静虑。到者里总须茫然。曰。除此一路。还更有入处否。师曰。有。曰。如何即是。师曰。汝是甚处人。曰。幽州人。师曰。汝还思彼处否。曰。常思。师曰。能思者是心。所思者是境。彼处楼台林苑人马骈阗。汝返思的。还有许多般也无。曰。某甲到者里总不见有。师曰。汝解犹在心。信位即得。忍位未在。曰。除却者个。别更有意也无。师曰。别有别无。即不堪也。曰。到者里作么生即是。师曰。据汝所解。只得一玄。得座披衣。向后自看。

物初观禅师示众曰。过去如是如是。现在如是如是。未来如是如是。幸自可怜生。无端黄面老汉拈花。金色头陀微笑。漏泄真机。一人传虚。万人传实。虽然。古人得亲用亲。说到行到。岂是末流刻楮画花。雕蚶镂蛤。瞎学者眼。

颂古联珠通集。径山希陵跋云。青莲瞬视金色笑微。师承肇兹密著。少林华敷。神光印受。世系由是弥彰。虽枝派之有殊分。然机用之无二致。或纵夺而破古人之幽键。或捭阖而发后学之灵枢。大用现前。纤尘不立。四句独超于言外。万法俱泯于声先。玉振禅宗。珠联祖域。流通虽远。选择未纯。识者尚讥。况于后乎。钱塘鲁庵会公。孤标拔俗。积行熏心。遐扣祖机。深染法味。采机缘而补前阙。缀颂古而入新刻。通集后先洞照今古。用心亦闳矣。谨遣清侣。躬索后题。惭窥管而见微。聊濡毫而塞请。延祐戊午季夏。

灵隐湻朋跋云。宗门中有一千七百则公案。名之今古。又曰长物。言之则污人唇齿。置之则回避无门。句句玉转珠回。字字冰消瓦解。历代宗匠颂之。未免画蛇添足。宝鉴师编辑于前。鲁庵公增收于后。赃证分明。不劳再勘。中间一处淆讹。具眼衲僧必能辨白。

曹山智照禅师看经次。有问。禅僧心不挂元字脚。何得多学。师曰。文字性异。法法体空。迷则句句疮疣。悟则文文般若。苟无取舍。何害圆伊。

龟洋慧忠禅师曰。众生不能解脱者。情累耳。悟道易。明道难。但脱情见。其道自明矣。夫明之为言。信也。如禁蛇人。信其咒力药力。以蛇绾弄。揣怀袖中无难。未知咒药等力者。怖骇弃去。但谛见自心。情见便破。今千疑万虑不得用者。未见自心者也。

死心新禅师上堂云。清珠下于浊水。浊水不得不清。念佛投于乱心。乱心不得不佛。佛既不乱。浊水自清。浊水既清。功归何所。良久曰。几度黑风翻大海。未曾闻著钓舟倾。

咦庵鉴禅师云。老胡开一条路。甚生径直。秪云歇即菩提。性净明心。不从人得。后人不得其门。一向奔驰南北。往复东西。极岁穷年。无个歇处。

护圣居静禅师示众曰。参学至要。不出先南堂道。最初句及末后句。透得过者一生事毕。倘或未然。更与你分作十门。各各印证自心。还得稳当也未。一须信有教外别传。二须知有教外别传。三须会无情说法。与有情说法无二。四须见性。如观掌中之物。了了分明。一一田地稳密。五须具择法眼。六须行鸟道玄路。七须文武兼济。八须摧邪显正。九须大机大用。十须向异类中行。凡欲绍隆法种。须尽此纲要。方坐得者曲盝床子。若不到恁么田地。秪一向虚头。异时阎罗老子。未放你在。

法海观澜卷三终




法海观澜卷第四（目录）

【密宗要典】

妙臂菩萨所问经

苏婆呼童子经

苏悉地羯罗经

金刚顶瑜伽念珠经

持明藏尊那菩萨大明成就仪轨经




法海观澜卷第四

古吴蕅益比丘智旭辑

中山汤学绅康民阅梓

【密咒圆因】

○大宝积经无边庄严会云。若不了诸法。自性不可得。彼则行于相。不得陀罗尼。诸法如虚空。由是说开示。虚空及开示。二俱无所有。此二离于有。诸法亦空无。如是解法者。彼能获总持。

密迹金刚力士会云。菩萨有十大法。逮如是象无极大力。何谓为十。一曰寍弃身命。勤受正法。二曰未曾自大。谦恪下意。礼敬众生。三曰见于刚强难化众生。立之忍辱。四曰见饥馑人。以好美膳而充施之。五曰覩诸恐惧。劝慰安之。六曰若有众生得于重疾。疗以良药。七曰若有羸劣人所轻慢。敬念恋之。令无忽易者。八曰以净泥水。涂如来庙。补其亏缺。九曰见孤苦人。贫匮困厄。常负重担。使去其难。极重之殃。十曰若有无护。无所皈依。常将济之。所语如言。而不变失。

佛说一切如来真实摄大乘现证三昧大教王经云。诸欲入曼拏罗者。应先于普徧无余诸有情界。起救护心。悉令获得适悦快乐。及得一切最上悉地。　又云。若有不见大曼拏罗者。汝不应为说此三昧法。若有说者。违越三昧。以此三昧金刚摧碎汝顶。　又云。诸余未知此一印者。汝当慎勿为其指示。何以故。是彼有情。以不见大曼拏罗故。辄结是印者。不得成就。彼即生疑。反招殃咎。速趣命终。堕于无间大地狱中。复堕恶趣。　又云。汝不应以此秘密法。辄为人说。无令反招殃咎。身坏命终。堕大地狱。

佛说大悲空智金刚大教王仪轨经云。于七日中。施妙饮食。起大悲心。恭敬供养。设恶来者。倍生怜愍。勿复于彼生下劣想。令魔得便。常勤悲念。于昼夜分。以慧决择。无复余事。无非时食。不起邪思。于他善恶。勿乐宣传。观察他身。如护己有。　又云。以智慧方便。自性出生诸法。及彼三世。犹若虚空。于刹那顷。皆同一相。离诸分别。不为自他之所侵挠。成就持明诸业用等。设复于生死中。而常清净。譬如河流。亦如灯炷。于昼夜中。真实不断。彼无智者。于是仪轨。徒设疲劳。此世他世。无能成就。又云。　以佛神力不思议故。得成就已。令诸众生。入佛知见。若于众生少分损害。如是法印不能成就。

一字奇特佛顶经云。持明者。先当受三皈。发菩提心。清净澡浴。大悲愍念一切有情。于寂静处。应结契印。亲承禀而受。若异此结者。诸魅及毗那夜迦而作障难。死堕地狱。不灌顶者。不发菩提心者。彼人前。不应结此等印。

大乘瑜伽金刚性海曼殊室利千臂千鉢大教王经云。坛场内供养食。入道场人众僧等。幷授法教主阿阇黎。并不得取食。其食与不入道场人食即得。　又云。若有教主阿阇黎。不在受法道场内。与人妄说如来秘密三摩地观。秘教法藏者。此人好求名利。谄谀妄说。得四重罪。其听者。生生得盗法罪。堕入地狱。永不闻正教法。若有受得如来秘密妙法。则常应四时不阙。供养行道。念诵坐观。常行精进。勿令懈怠。　又云。魔作幻惑。非关正智。唯心示变。莫取外缘。须常谛观心性。见性最静。心性无物。是相莫取。则无境界妄相因缘。

陀罗尼集经云。若善男子。至心受持陀罗尼咒。应当护持三业清净。护三业净。有二种护。一外护。二内护。言外护者。不得食我世尊残食。不得食一切圣贤残食。不得食一切鬼神残食。不得食师僧父母残食。不得食一切众人残食。又不得食国王官人残食。不共众人传器而食。亦不得食毗那夜迦鬼魔之食。若面裹物。蒸煮烧熟欢喜团等。皆不得食。若食此食。于三昧力不得成就。若一切人畜生产处。不得往到。亦不得食。诸死亡家。十恶家。酤酒家。五辛家。埋死人家。卖凶具家。不净人家。淫女家。造经像家。皆不得往。亦不得食。诸不净人。看他产人。捉死尸人。截割众生身肉之人。如是等人。皆不得近。与身相触。亦勿交往。此名外护清净之法。内护清净者。身不得杀。偷盗。邪淫。口不妄语。恶口。两舌。绮语。戏论。皆不应作。意不应作贪嗔痴等。唯起大慈大悲大喜大舍等心。是名菩萨四无量心。三业清净。由三业净。乃能受持此三昧陀罗尼佛顶咒印。　又云。未入三曼荼罗大道场者。不得为说此三昧陀罗尼咒印。不得听闻。不得说法。若为说者。当堕地狱。其听法者。得愚痴报。辄见法者。鬼神嗔诃。虽自曾入三昧道场。若不用心护法。轻命露处。作印咒法者。为恶鬼神之所得便。若能至诚坚固受持者。一切诸天随身为护。　又云。其诵咒人。应当具足坚持七法。一者持戒。二者忍辱。三者离口四过。四者于佛法中。生决定信。五者发无上菩提心。六者常诵咒法。心生惭愧。七者于四威仪。身心无倦。犹如轮王。具足七宝。得绍王位。王四天下。咒师亦尔。具前七法。速得证验。　又云。坛内食。分作三分。一分送与寺内。供养大众。一分施与贫穷乞儿。一分布施水陆虚空诸众生等。诸入坛弟子。及阿阇黎。并主人等。皆不合食。如其食者。法皆无验。

大毗卢遮那成佛神变加持经云。乃至身分举动住止。应知皆是密印。舌相所转众多言说。应知皆是真言。　又云。烧除妄分别。成净菩提心。此名内护摩。为诸菩萨说。

苏婆呼童子经云。若有诵持一切真言法者。先于诸佛。深起敬心。次发无上菩提之心。为度众生。广发大愿。远离贪痴憍慢等业。复于三宝。深生珍重。亦应虔诚遵祟大金刚部。当须远离杀盗邪淫妄言绮语恶口两舌。亦不饮酒。及以食肉。　口虽念诵。心意不善。常行邪见。以邪见故。变为不善。得杂染果。　持诵人。先须持戒。譬如芽种。皆依地生。由勤灌溉。令芽生长。世尊所说别解脱法。清净尸罗。具应修行。若是俗流。唯除僧服。自余律仪。悉皆无差。

一字佛顶轮王经云。一切咒者。心常寂静。坚持六念。系修咒法。发菩提心。即得成就。离菩提心。毕无成办。金刚瑜伽中略出念诵经云。不应与未入坛场人说此法事。汝傥说者。非但违失汝三摩耶。自招殃咎耳。　应坚守正法。设遭逼迫恼害。乃至断命。不应舍离修菩提心。于求法人。不应悭吝。于诸众生有少不利益事。亦不应作。此是最上句义。圣所行处。

广大宝楼阁善住秘密陀罗尼经云。勿以此法于后世时。妄相付与。下劣贱人。恶性众生。破戒众生。懈怠众生。邪见众生。小乘众生。贪欲众生。我慢众生。如斯之类。不须为说此陀罗尼。

牟梨曼陀罗咒经云。若起贪欲心。而诵咒乞效验者。当来成于夜叉种子。若无智心中。而诵咒求验者。当来成于鬼神种子。若慈愍之心。大慈悲心。念佛之心。如是心中。诵咒乞验。当来成于如来种智。所为所作。得无障碍。一切成就。　复次。或欲睡眠。颦申欠呿。謦咳洟唾。整身形供具。一切不安。窃起缘虑。即勿诵咒。急当至心向佛瞻仰。竭诚专注。凝想正观。心意清净。乃可诵咒。若大小遗已咒水一掬二十一徧。想月临照。自洒头顶周身及衣。所有染污。一切清净。

妙臂菩萨所问经云。其室开门。唯得向东向西。或向于北。不得向南。　又云。夏安居时。不得作成就之法。　又云。持诵行人。求悉地者。以持戒为根本。然后运菩提心。发精进勇施正勤力。持诵真言。常不懈退。于佛菩萨。倍生恭信。譬如轮王具足七宝。方理国土而得安静。

金刚萨埵说频瑟夜迦天成就仪轨经云。是中成就法。诸持明者。欲作此法。以慈悲为本。利乐为先。饶益有情。方便摄化。可作成就。若用怨亲之见。取舍之情。而作此法。定不成就。复招重罪。

○有宋高僧传云。传教令轮者。东夏以金刚智为始祖。不空为二祖。慧朗为三祖。

法海观澜卷第四终




法海观澜卷第五（目录）

【净土要典】

大宝积经无量寿如来会（二卷）

佛说阿弥陀经（四纸）

阿弥陀鼓音声王陀罗尼经（三纸）

佛说观无量寿佛经（一卷）

无量寿经优波提舍（七纸欠）

佛说阿弥陀经疏（七纸）

观无量寿佛经疏（一卷）

观无量寿佛经疏妙宗钞（六卷）

十疑论（一卷）

往生净土忏愿仪（十二纸）

决疑行愿二门（九纸）

净土境观要门（六纸余）

莲宗宝鉴（七卷）

念佛三昧宝王论

净土或问（一卷）

宝王三昧念佛直指（四卷）

楚石禅师西斋净土诗（二卷）

净土生无生论（一卷）

西方合论（十卷）

乐邦文类（六卷）

龙舒净土文

往生集（三卷）

西方发愿文




法海观澜卷第五

古吴蕅益比丘智旭辑

中山汤学绅康民阅梓

【净土玄门】

○大方广佛华严经第十六卷云。寍受地狱苦。得闻诸佛名。不受无量乐。而不闻佛名。所以于往昔。无数劫受苦。流转生死中。不闻佛名故。　又云。若见如来者。为得大善利。闻佛名生信。则是世间塔。　入法界品云。若得见于佛。除灭一切苦。能入诸如来。大智之境界。若得见于佛。舍离一切障。长养无尽福。成就菩提道。

○大宝积经无边庄严会云。若复有人。于日日中。称说如来名号功德。是诸众生。能离黑暗。渐次当得烧诸烦恼。如是称念南无佛者。语业不空。如是语业。名执火炬。能烧烦恼。若复有人。得闻如来及佛名号。离诸黑暗。与彼众生为涅槃因。　菩萨见实会云。此释种决定。得生安乐国。面奉无量寿。住安乐国已。无畏成菩提。能趣十方界。供养无量佛。安住一佛土。能供十方佛。　授幻师跋陀罗记会云。有四法。得值诸佛。一者恒以一心专念佛故。二者称赞如来诸功德故。三者所受律仪遍清净故。四者以胜意乐发弘愿故。　发胜志乐会云。若有众生发十种心。随一一心。专念向于阿弥陀佛。是人命终。当得往生彼佛世界。一者于诸众生起于大慈。无损害心。二者于诸众生起于大悲。无逼恼心。三者于佛正法不惜身命。乐守护心。四者于一切法发生胜忍。无执著心。五者不贪利养恭敬尊重。净意乐心。六者求佛种智。于一切时无忘失心。七者于诸众生尊重恭敬。无下劣心。八者不著世论。于菩提分生决定心。九者种诸善根。无有杂染清净之心。十者于诸如来舍离诸相。起随念心。

净信童女会云。菩萨成就八种法故。于诸佛前。莲花化生。一者乃至失命。不说他过。二者劝化众生。令归三宝。三者安置一切。于菩提心。四者梵行无染。五者造立佛像。置莲花座。六者忧恼众生。令除忧恼。七者于贡高人中。常自谦下。八者不恼他人。　文殊师利说般若会云。法界一相。系缘法界。是名一行三昧。若善男子善女人欲入一行三昧。当先闻般若波罗蜜。如说修学。然后能入一行三昧。如法界缘。不退不坏。不思议。无碍无相。应处空闲。舍诸乱意。不取相貌。系心一佛。念念相续。即是念中。能见过去未来现在诸佛。何以故。念一佛功德无量无边。亦与无量诸佛功德无二。不思议佛法。等无分别。皆乘一如。成最正觉。悉具无量功德。无量辨才。如是入一行三昧者。尽知恒沙诸佛法界。无差别相。

大方等大集经第七云。法语比丘。二万年中无有睡眠。如弹指顷。不生贪心。嗔心。痴心。不善觉观。不念父母宗亲眷属。饮食衣服房舍卧具资生之物。亦不觉知昼夜之相。二万年中。常修念佛。

大集日藏经第九云。若种种善愿。不得称心。欲令如是种种恶业速灭尽者。应净洗浴。著鲜洁衣。菜食长斋。勿啖辛臭。于寂静处。庄严道场。正念结加。或行或坐。念佛身相。无使乱也。更莫他缘。念其余事。或一日夜。或七日夜。不作余业。至心念佛。乃至见佛。小念见小。大念见大。乃至无量念者。见佛色身无量无边。彼佛身形。三十二相。于一一相。亦念亦观。皆令明了。随所见相。见青光明。于彼光相。专精系意。无令心乱。作是念时。而诵是咒。○哆绖咃○毗视林婆毗视林婆○郁头波驮避耶○毗视林婆○斯那婆颇罗斯那婆颇罗阿［少/兔］那多他恀○阿［少/兔］那多他恀○复嘘多俱致毗视林婆○毗视林婆○莎诃○如是一相。在于前心。［骨*力］［骨*力］专念。不起乱想。然后诵此陀罗尼咒。乃至念于佛身相中。青色出光。彼光出已。从行者顶入。尔时安心。慎莫惊怖。于自身中见于此光。如彼青色。念此青光。于自身中。各各支体。处处徧行。乃至一切身中火然。见火然已。乃至成灰。及四方风。来吹散灭。如是念时。见于自身无有一相。唯有空在。乃至十方皆悉是空。不见一色。如是念佛青色力缘。诵持于咒。成就此行。善男子。若复有人。如是系念。不散乱心。学四禅地依止。心念陀罗。而彼众生。一切业障。烦恼障。法障。罪业皆尽。唯除五逆。破毁正法。诽谤圣人。

菩萨念佛三昧经云。正念诸法真如之相。是名念佛。大集念佛三昧经云。当知如是念佛三昧。则为总摄一切诸法。

大集贤护经云。若有比丘。比丘尼。优婆塞。优婆夷。清净持戒。具足诸行。独处空闲。如是思惟。于一切处。随何方所。即若西方阿弥陀如来。是人尔时如所闻已。端坐系念。专心想彼阿弥陀如来。如是相好。如是威仪。如是大众。如是说法。如闻系念。一心相续。次第不乱。或经一日。或复一夜。如是或至七日七夜。如先所闻。具足念故。是人必覩阿弥陀如来应供等正觉也。　又云。得见彼佛。有三因缘。一者缘此三昧。二者彼佛加持。三者自善根熟。　又云。譬如有人。持赤栴檀示愚痴人。而彼痴故。起臭秽想。主人告曰。若不信者。应先嗅尝。为臭为香。亦应观察是檀光色文彩。然彼愚者。转生憎恶。以手捻鼻。不肯嗅闻。掩闭其目。不肯观视。如是来世有恶比丘憎恶是经。其事亦尔。彼恶人辈。不知修习身戒心慧。愚痴无智。犹如哑羊。顽騃很[C2]弊。彼诸恶人。又薄福故。虽复得闻如是妙典。正念诸佛现前三昧。不用书写。不能读诵。不能受持。不能思惟。不能为人宣扬广说。又亦不能广生随喜。云何能得如说修行。　又云。若有菩萨。深乐广宣。复欲思惟如是三昧者。当先护持清净戒行。不缺戒行。不染戒行。不污戒行。不浊戒行。不著戒行。不动戒行。不被诃戒行。智者所赞戒行。圣所爱敬戒行。应当念知如是诸戒也。彼出家菩萨。应当依彼波罗提木叉。成就威仪。成就众行。乃至成就微尘数等戒行清净活命。于诸戒中。当念成就。应信甚深不得著忍。于空无相无愿诸法中。闻说之时。心不惊怖。无有悔没。以是因缘。成就清净戒行。乃至圣所爱敬戒行也。若有出家菩萨。取著色。受持禁戒。修行梵行。如是取著受想行识。受持禁戒。修行梵行。修行已。作如是念。我今如是持戒。如是苦行。如是修学。如是梵行。愿我未来得生天上。或生人间。自在有生。受诸果报。以是因缘。成就不清净戒。乃至圣者所不爱戒。　又云。具足四法。得是三昧。一者不著一切外道语言。二者不乐一切诸爱欲事。三者常不远离头陀功德。四者常厌三界诸有生处。

大树紧那罗王所问经云。菩萨成就四法。不离见佛。何等四。自往见佛。亦劝众生。自往听法。亦劝众生。自发菩提心。亦劝众生发菩提心。常不舍离念佛三昧。是为四。

观佛三昧海经云。一者持戒不犯。二者不起邪见。三者不生憍慢。四者不恚不嫉。五者勇猛精进。如救头然。行此五事。正念诸佛微妙色身。令心不退。亦当读诵大乘经典。以此功德念佛力故。疾疾得见无量诸佛。见诸佛者。独一心净。不与他共。　　又云。未来众生其有得是念佛三昧者。观佛诸相好者。得诸佛现前三昧者。当教是人。密身口意。莫起邪命。莫生贡高。若起邪命及贡高法。当知此人是增上慢。破灭佛法。是恶魔伴。如是恶人。虽复念佛。失甘露味。此人生处。以贡高故。身恒卑小。生下贱家。此邪命业。坏败善根。犹如狂象。坏莲华池。

宝雨经云。菩萨成就十种法。生清净佛刹。一成就于戒。无缺无杂无点污。二为一切有情。心得平等。三能成就广大善根。四于利养名称恭敬赞叹。心常舍离。无所染著。五得清净信。心无疑惑。六常修精进。离懈怠心。七能入寂定。无散乱心。八能得多闻而无恶慧。九成就利智。非钝根性。十有慈悲性。无损害心。若有菩萨成就一法。得无缺减。无少违犯。鲜白清净。即得具足成就十法。

诸法无行经云。我未曾见闻。慈悲而行恼。互共相嗔恚。愿生阿弥陀。若人如恒河。恶口加刀杖。如是皆能忍。则生清净土。

大乘入楞伽经云。十方诸刹土。众生菩萨中。所有法报佛。化身及变化。皆从无量寿。极乐界中出。　又云。大慧汝应知。善逝涅槃后。未来世当有。持于我法者。南天竺国中。大名德比丘。厥号为龙树。能破有无宗。世间中显我。无上大乘法。得初欢喜地。往生安乐国。月灯三昧经云。是人临欲命终时。悲慧勇猛弥陀佛。是佛为现住其前。以持如是三昧故。得见十力称所求。及诸声闻住其前。决定生彼安乐国。以持如是三昧故。

如来智印经云。若有书写此法印。读诵宣示为人说。此功德身不可议。佛子当生极乐国。

十住断结经神足品云。西方去此无数佛土。有佛名无量寿。其土清净。无淫怒痴。悉同一心。皆由莲花中生。不因父母情欲生也。纯是童男。亦无女形。无大小便。以禅悦乐法。无想念识。以为饭食。共相敬念。如父如母。以生彼者。可发誓愿。

大乘庄严宝王经云。观自在菩萨变现种种。救度无数百千万俱胝那庾多有情。令得往生极乐世界。见无量寿如来。得闻法要。皆令当得成菩提道。

○大般若经云。是菩萨摩诃萨。由与般若波罗蜜多恒相应故。从此处没。生余佛土。从一佛国。至一佛国。在在生处。常得值遇诸佛世尊。供养恭敬尊重赞叹。乃至无上正等菩提。终不离佛。　又云。若菩萨暂一覩见佛形像已。乃至证得无上菩提。终不舍于念佛作意。　又云。是菩萨为听法故。常乐见佛。若闻如来在余世界。现说正法。即以愿力往生彼界。恭敬供养。听受正法。　又云。是善男子。善女人等。信乐广大。能依妙色声香味触。修广大施。修此施已。复能种植广大善根。因此善根。复能摄受广大果报。专为利乐一切有情。于诸有情。能舍一切内外所有。彼回如是所种善根。愿生他方诸佛国土。现有如来宣说如是甚深般若无上法处。彼闻如是般若法已。复能安立彼佛土中无量有情。令发无上正等觉心。修菩萨行。示现劝导。赞励庆喜。令于无上正等菩提。得不退转。由斯圆满所发大愿。速证无上正等菩提。　又云。若菩萨能正修行一相庄严三摩地者。疾证无上正等菩提。若善男子善女人。欲入如是三摩地者。应处空闲。离诸喧杂。结加趺坐。不思众相。为欲利乐一切有情。于一如来专心系念。审取名字。善想容仪。随所在方。端身正向。相续系念。此一如来。即为普观三世诸佛。所以者何。一佛所有无量无边功德辨才。等一切佛三世诸佛。乘一真如。证大菩提。无差别故。若精勤修学。得入如是一相庄严三摩地者。普能了达无量无边殑伽沙等诸佛法界无差别相。亦能总持无量无数殑伽沙等诸佛菩萨已转未转无上法轮。一一法门。皆能了达甚深义趣。宣说开示辨才无尽。胜阿难陀。多百千倍。

○大智度论云。庄严佛界事大。独行功德。不能成故。要须愿力。譬如牛力虽能挽车。要须御者。能有所至。净世界愿。亦复如是。福德如牛。愿如御者。　念佛三昧能除种种烦恼。及种种罪。又有大福德。能度众生。是诸菩萨。欲度众生。诸余三昧。无如此念佛三昧福德。能速灭诸罪者。　菩萨有所见色。皆是佛色。念佛三昧力故。于色不著。　若远离诸佛。便坏诸善根。没在烦恼。自不能度。宏能度人。　如少汤投大冰池。虽消少处。反更成冰。菩萨未入法位。若远离诸佛。以少功德。无方便力欲化众生。虽少益利。反更坠落。　行生忍故。一切众生中发慈悲心。灭无量劫罪。得无量福德。行法忍故。破诸法无明。得无量智慧。二行和合故。何愿不得。以是故。菩萨世世常不离诸佛。复次菩萨常爱乐念佛故。舍身受身。恒得值佛。　世人精进持戒者。于念佛三昧心得定时。罪垢不障。即得见佛。闻佛说法。音声清了。　若离有佛国者。虽受人天乐。不知是佛恩力所致。与畜生无异。若一切佛不出世。则无三乘涅槃之道。常闭在三界狱。永无出期。　菩萨得无生法忍受记。更无余事。唯行净佛世界。成就众生。见不净世界相。愿我国土无如是事。

摄大乘论本云。菩萨念佛法身。由七种念。应修此念。一者诸佛于一切法得自在。转于一切世界。得无碍通故。二者如来其身常住。真如无间。解脱垢故。三者如来最胜无罪。一切烦恼及所知障。并离系故。四者如来无有功用。不作功用。一切佛事无休息故。五者如来受大富乐。清净佛土。大富乐故。六者如来离诸染污。生在世间。一切世法不能染故。七者如来能成大事。示现等觉般涅槃等。一切有情未成熟者。能令成熟。已成熟者。令解脱故。

○有宋高僧传云。唐法照问文殊言。末法凡夫。去圣时遥。知识转劣。垢障尤深。佛性无由显现。佛法浩瀚。未审修行于何法门最为其要。唯愿大圣。断我疑网。文殊报言。汝今念佛。今正是时。诸修行门。无过念佛。供养三宝。福慧双修。此之二门。最为径要。所以者何。我于过去劫中。因观佛故。因念佛故。因供养故。今得一切种智。是故一切诸法。般若波罗蜜甚深禅定。乃至诸佛。皆从念佛而生。故知念佛。诸法之王。汝当常念无上法王。令无休息。照又问。当云何念。文殊言。此世界西。有阿弥陀佛。彼佛愿力不可思议。汝当继念。令无间断。命终之后。决定往生。永不退转。　唐慧日。至北印度健驮罗国。王城东北大山。观音像前。七日叩头断食。志诚祈请。观音空中现紫金色相。长一丈余。坐宝莲华。垂右手摩日顶曰。汝欲传法。自利利他。西方净土。极乐世界。弥陀佛国。劝令念佛诵经。回愿往生。到彼国已。见佛及我。得大利益。汝自当知净土法门。胜过诸行。

死心新禅师云。清珠下于浊水。浊水不得不清。佛念投于乱心。乱心不得不佛。

法海观澜卷五终

　　弟子等众。从无始来。虽有善根。皆堕偏小。无非误己误人。今得遇此书。开正知见。徧游法海。如得指南。一方既正。方方皆正。初步不迷。步步不迷。所谓行步平正。其疾如风。可以直抵宝所。得归故乡。
　　我佛必然遥伸右手。慈悲摄受矣。众等一心上叩。
　　常住三宝。忏悔屡生以来邪知邪见。为利为名不知出要。但增生死。思之思之。永断贪嗔痴爱。誓戒杀盗邪妄。深信因果。读诵大乘。庄严净土。早见弥陀。速离浊恶。成就慧身。再回娑婆。普利尘沙。同归正觉。惟愿。弥陀世尊。观音势至。清净海众诸大菩萨。冥中加被。
　　满兹微愿。所有一沙一滴。同归法海。一字一句。化作光明。灯灯无尽。展转无穷。伏愿屡生父母。历劫恩冤。早往莲邦。同为菩提眷属。是为至愿。

光绪二十三年六月十九日观音圣诞之期圆满

板存扬州藏经禅院微尘室




[p1]纸本作“随”。

[C2]疑为［狠］字




