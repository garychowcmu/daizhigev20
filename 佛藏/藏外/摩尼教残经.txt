摩尼教残经一


　　□若不遇缘，无由自脱，求解□“肉身本性，是一为是二耶？一切诸圣，出现於世，施作方便，能救明性，得离众苦，究竟安乐？”作是问己，曲躬恭敬，却住一面。

　　尔时明使告阿驮言：“善哉善哉！汝为利益无量众生，能问如此甚深秘义，汝今即是一切世间盲迷众生大善知识。我当为汝分别解说，令汝疑网永断无余。

“汝等当知，即此世界未立已前，净风、善母二光明使，入於暗坑无明境界，拔擢、骁健、常胜，□□□大智甲五分明身，策持升进，令出五坑。其五类魔，黏五明身，如蝇著蜜，如鸟被黐，如鱼吞钩。以是义故，净风明使以五类魔及五明身，二力和合，造成世界——十天八地。如是世界，即是明身医疗药堂，亦是暗魔禁系牢狱。其彼净风及善母等，以巧方便，安立十天；次置业轮及日月宫，并下八地、三衣、三轮，乃至三灾、铁围四院、未劳俱孚山，及诸小山、大海、江河，作如是等，建立世界。禁五类魔，皆於十三光明大力以为囚缚。其十三种大勇力者，先意、净风各五明子，及呼嚧瑟德、勃喽卟德，并窣路沙罗夷等。其五明身犹如牢狱，五类诸魔同彼狱囚，净风五子如掌狱官，说听唤应如喝更者，其第十三窣路沙罗夷如断事王。

“於是贪魔见斯事已，於其毒心，重兴恶计：即令路易及业罗泱，以像净风及善母等，於中变化，造立人身，禁囚明性，放大世界。

　　如是毒恶贪欲肉身，虽复微小，一一皆放天地世界。业轮、星宿，三灾、四围、大海、江河、干湿二地、草木禽兽、山川堆阜、春夏秋冬、年月时日，乃至有碍无碍，无有一法，不像世界。喻若金师，摸白象形，写指环内，於其象身，无有增减。人类世界，亦复如是。

“其彼净风，取五类魔，於十三种光明净体，囚禁束缚，不令自在。魔见是已，起贪毒心，以五明性，禁於肉身，为小世界。炁以十三无明暗力，囚固束缚，不令自在。其彼贪魔，以清净气，禁於骨城，安置暗相，栽莳死树；又以妙风，禁於筋城，安置暗心，栽莳死树；又以明力，禁於脉城，安置暗念，栽莳死树；又以妙水，禁於肉城，安置暗思，栽莳死树；又以妙火，禁於皮城，安置暗意，栽莳死树。

“贪魔以此五毒死树，栽於五种破坏地中，每令惑乱光明本性，抽彼客性，变成毒果。是暗相树者，生於骨城，其果是怨；是暗心树者，生於筋城，其果是嗔；其暗念树者，生於脉城，其果是淫；其暗思树者，生於肉城，其果是忿；其暗意树者，生於皮城，其果是痴。如是五种骨、筋、脉、肉、皮等，以为牢狱，禁五分身；亦如五明，囚诸魔类。又以怨憎、嗔恚、淫欲、忿怒及愚痴等，以为狱官，放彼净风五骁健子；中间贪欲，以像唱更说听唤应；馋毒猛火，恣令自在，放窣路沙罗夷。

“其五明身，既被如是苦切禁缚，废忘本心，如狂如醉。犹如有人以众毒蛇，编之为笼，头皆在内，吐毒纵横；复取一人，倒悬於内，其人尔时为毒所逼，及以倒悬，心意迷错，无暇思惟父母亲戚及本欢乐。今五明性在肉身中为魔囚缚，昼夜受苦，亦复如是。

“又复净风造二明船，於生死海运渡善子，达於本界，令光明性究竟安乐。怨魔贪主，见此事已，生嗔垢心，即造二形雄雌等相，以放日月二大明船，惑乱明性，令升暗船，送入地狱，轮回五趣，备安诸苦，卒难解脱。

“若有明使，出兴於世，教化众生，令脱诸苦。先从耳门，降妙法音；后入故宅，持大神咒。禁众毒蛇及诸恶兽，不令自在；复赍智斧，斩伐毒树，除去株杌，并余秽草。并令清净，严饰宫殿，敷致法座，而乃坐之。犹如国王破怨敌国，自於其中庄饰台殿，安置宝座，平断一切善恶人民。其惠明使，亦复如是。既入故城，坏怨敌已，当即分判明暗二力，不令杂乱。先降怨憎，禁於骨城，令其净气，俱得离缚；次降嗔恚，禁於筋城，令净妙风，即得解脱；又伏淫欲，禁於脉城，令其妙水，即便离缚：又伏忿怒，禁於肉城，令其妙水，即便解脱；又伏愚痴，禁於皮城，令其妙火，俱得解脱。贪欲二魔，禁於中间；饥毒猛火，放令自在。犹如金师，将欲炼金，必先藉火；若不得火，炼即不成。其惠明使，喻若金师，其痴留而云匿，犹如金钋。其彼饥魔，即是猛火，炼五分身，令使清净。惠明大使，於善身中，使用饥火，为大利益。其五明力，住和合体。因彼善人，铨简二力，各令分别。如此肉身，亦名故人。即是骨、筋．脉、肉、皮，怨、嗔、淫、怒、痴，及贪、馋、淫，如是十三，共成一身，以像无始无明境界第二暗夜。即是贪魔毒恶思惟诸不善性，所谓愚痴、淫欲、自誉、乱他、嗔恚、不净、破坏、销散、死亡、诳惑、返逆、暗相，如是等可畏无明暗夜十二暗时，即是本出诸魔记验。以是义故，惠明大智，以善方便，於此肉身，铨救明性，令得解脱。於己五醴，化出五施，资益明性。

“先从明相，化出怜愍，加被净气；次从明心，化出具足，加被明力；又於明思，化出忍辱，加被净水；又於明意，化出智惠，加被净火。呼嚧瑟德、勃喽卟德，於语藏中，加被智惠。其气、风、明、水、火，怜愍、诚信、具足、忍辱、智惠，及呼嚧瑟德、勃喽卟德，与彼惠明，如是十三，以像清净光明世界明尊记验。持具戒者，犹如日也。

“第二日者，即是智惠十二大王，从惠明化，像日圆满，具足记验。第三日者，自是七种摩诃罗萨本，每入清净师僧身中，从惠明处，受得五施及十二时，成具足日，即是窣路沙罗夷大力记验。如是三日及以二夜，於其师僧乃至行者，并皆具有二界记验。

“惑时故人与新智人共相斗战，如初贪魔拟侵明界。如斯记验，从彼故人暗毒相中，化出诸魔，部共新人相体斗战。如其新人，不防记念，废忘明相，即有记验：其人於行，无有怜愍，触事生怨，即污明性清净相体；寄住客性，亦被损坏。若当防护记念，警觉逆逐怨憎，当行怜愍。明性相体，还复清净；寄住客性，离诸危厄，欢喜踊跃，礼谢而去。

“惑时新人忘失记念，於暗心中化出诸魔，共新明心当即斗战。於彼人身有大记验：其人於行，无有诚信，触事生嗔；寄住客性，当即被染。明性心体，若还记念，不忘本心，令觉驱逐，嗔恚退散，诚信如故；寄住客性，免脱诸苦，达於本界。

“惑时新人忘失记念，即被无明暗毒念中化出诸魔，共彼新人清净念体即相斗战。当於是人有大记验：其人於行，无有具足，欲心炽盛；寄住客性，即当被染。如其是人记念不忘，於具足体善能防护，摧诸欲想，不令复起；寄住客性，免脱众苦，俱时清净，达於本界。．亠＂

　“或时於彼无明思中，化出诸魔，共新人思即相斗战。如其是人废忘本思，当有记验：其人於行，即无忍辱，触事生怒；客主二性，俱时被染。如其是人记念不忘，觉来拒敌，怒心退谢，忍辱大力，还当扶护；寄住客性，欣然解脱，本性明白，思体如故。

“或时於彼无明意中，化出诸魔，即共新人意体斗战。如其是人忘失本意，当有记验：其人於行，多有愚痴：客主二性，俱被染污。如其是人记念不忘，愚痴若起，当即自觉，速能降伏；策勤精进，成就智惠。寄住客性，因善业故，俱得清净；明性意体，湛然无秽。

“如是五种极大斗战，新人故人，时有一阵。新人因此五种势力，防卫怨敌，如大世界诸圣记验：怜愍以像持世明使，诚信以像十天大王，具足以像降魔胜使，忍辱以像地藏明使，智惠以像催光明使。为此义故，过去诸圣及现在教，作如是说：出家之人，非共有碍，肉身相战，乃是无碍。诸魔毒性，互相斗战，如此持戒清净师等，类同诸圣。何以故？降伏魔怨，不异圣故。

“或时故人兵众退败，惠明法相宽泰而游。至於新人五种世界无量国土，乃入清净微妙相城。於其宝殿敷置法座，安处其中；乃至心、念、思、意等城，亦复如是，一一遍人。若其惠明游於相城，皆知是师所说正法，皆悉微妙，乐说大明、三常、五大，神通变化，具足诸相；次於法中，专说怜愍。

“惑游心城，当知是师乐说日月光明宫殿，神通变化，具足威力；次於法中，专说诚信。

“惑游念城，当知是师乐说大相窣路沙罗夷，神通变化，具足默然；次於法中，专说具足。

“惑游思城，当知是师乐说五明，神通变现；次於法中，专说忍辱。

“惑游意城，当知是师乐说明使过去、未来及现在者，神通变化，隐现自在；次於法中，专说智惠。

“是故智惠谛观是师，即知惠明在何国土。若有清净电那勿等，如是住持无上正法，乃至命终不退转者。命终已后，其彼故人及以兵众、无明暗力，堕於地狱，无有出期。当即惠明引己明军、清净眷属，直至明界，究竟无畏，常受快乐。

“《应轮经》云：‘若电那勿等身具善法，光明父子及净法风，皆於身中每常游止。其明父者，即是明界无上明尊；其明子者，即是日月光明；净法风者，即是惠明。’

“《宁万经》云：‘若电那勿具善法者，清净光明，大力智慧，皆备在身。即是新人，功德具足。’

“汝等谛听，惠明大使入此世界，颠倒耶城，屈曲聚落，坏朽故宅，至於魔宫。其彼贪魔，为破落故，造新秽城，因己愚痴，恣行五欲。惑时白鸽微妙净风、勇健法子、大圣之男，入於此城，四面顾望，惟见烟雾周鄣屈、无量聚落；既望见已，渐次游行，至於城上，直下遥望，见七宝珠。一一宝珠，价直无量，皆被杂秽，缠覆其上。时惠明使先取膏腴肥壤好地，以己光明无上种子，种之於中；又於己体脱出模样，及诸珍宝，为自饶益，大利兴生，种种庄严，具足内性，以为依柱。真实种子，依因此柱，得出五重无明暗坑，犹如大界。先意净风各有五子，与五明身作依止住。於是惠明善巧田人，以恶无明畸岖五地而平填之。先除荆棘及诸毒草，以火焚烧；次当诛伐五种毒树。其五暗地既平殄已，即为新人置立殿堂及诸宫室；於其园中，栽莳种种香花宝树；然后乃为自身庄严宫室、宝座台殿，次为左右无数众等亦造官室。其惠明使，以自威神，建立如是种种成就；又翻毒恶贪欲暗地，令其颠倒。於是明性五种净体，渐得申畅。其五体者，则相、心、念、思、意。是时惠明使於其清净五重宝地，栽莳五种光明胜誉无上宝树；复於五种光明宝台，燃五常住光明宝灯。

“时惠明使施五施已，先以驱逐无明暗相，伐却五种毒恶死树。树根者自是怨憎，其茎刚强，其枝是嗔，其叶是恨；果是分拆，味是泊淡，色是讥嫌。

“其次驱逐无明暗心，伐却死树。其树根者自是无信，其茎是忘，枝是谄堕，叶是刚强，果是烦恼，味是贪欲，色是拒讳。

“其次驱逐无明暗念，伐去死树。其树根者自是淫欲，茎是怠堕，枝是刚强，叶是增上，果是讥诮，味是贪嗜，色是爱欲；诸不净业，先为后诲。

“次逐暗思，伐去死树。其树根者自是忿怒，茎是愚痴，枝是无信，叶是拙钝，果是轻蔑，味是贡高，色是轻他。

“次逐暗意，伐去死树。其树根者自是愚痴，茎是无记，枝是慢钝，叶是顾影，自谓无比；果是越众，庄严服饰；味是爱乐，璎珞、真珠、环钏诸杂珍宝，串佩其身；色是贪嗜，百味饮食，资益肉身。

“如是树者，名为死树。贪魔於此无明暗窟，勤加种莳。

“时宪明使，当用智惠快利钁斧，次第诛伐，以己五种无上清净光明宝树，於本性地而栽种之；於其宝树溉甘露水，生成仙果。

“先栽相树。其相树者，根是怜愍，茎是快乐，枝是欢喜，叶是美众，果是安泰，味是敬慎，色是坚固。

“次栽清净妙宝心树。其树根者自是诚信，茎是见信，枝是怕惧，叶是警觉，果是勤学，味是读诵，色是安乐。

“次栽念树。其树根者自是具足，茎是好意，枝是威仪，叶是真实庄严诸行，果是实言无虚妄语，味是说清净正法，色是爱乐相见。

“次栽思树。其树根者自是忍孱，茎是安泰，枝是忍受，叶是戒律，果是斋赞，味是勤修，色是精进。

“次栽意树。其树根者自是智惠，茎是了二宗义，枝是明法辩才；叶是权变知机，能摧异学，崇建正法；叶是能巧问答，随机善说；味是善能譬喻，令人晓悟；色是柔濡美辞，所陈悦众。

“如是树者，名为活树。

“进惠明使以此甘树，於彼新城微妙宫殿宝座四面，及诸园观自性五地，於其地上而栽种之。

“其中王者即是怜愍。其怜愍者，即是一切功德之祖。犹如朗日，诸明中最；亦如满月，众星中尊；又如国王花冠，於诸严饰最为笫一；亦如诸树，其果为最；又如明性，处彼暗身，於其身中，微妙无比；亦如素盐，能与一切上妙肴馔而作滋味；又如国王印玺，所印之处，无不遵奉；亦如明月宝珠，於众宝中而为第一；又如胶清，於诸画色而作牢固；亦如石灰，所涂之处，无不鲜白；又如宫室於中有王，因彼王故，宫得严净。其怜愍者，亦复如是。

“有怜愍者，则有善法。若无怜愍，修诸功德，皆不成就。缘此事故，故称为王。

“其怜愍中复有诚信。其诚信者，即是一切诸善之母。犹如王妃，能助国王抚育一切；亦如火力，通熟万物，资成诸味；又如日月，於众像中最尊无比，舒光普照，无不滋益。怜愍诚信，於诸功德成就具足，亦复如是。怜愍诚信，亦是诸圣过去未来，明因基址，通观妙门。亦是三界烦恼大海，侧足狭路，百千众中，稀有一人，能入此路；若有入者，依因此道得生净土，离苦解脱，究竟无畏，常乐安净。

“又惠明使，於魔暗身，通显三大光明惠日，降伏二种无明暗夜，像彼无上光明记验。

“第一日者，即是惠明；十二时者，即是胜相十二大王，以像清净光明世界无上记验。

“第二日者，即是新人清净种子；十二时者，即是十二次化明王，又是夷数胜相妙衣，施与明性。以此妙衣，庄严内性，令其具足，拔擢升进，永离秽土。其新人日者，即像广大窣路沙罗夷；十二时者，即像先意及以净风各五明子，并呼嚧瑟德、勃嚧卟德，合为十三光明净体，以成一日。

“第三日者，即是说听及唤应声；十二时者，即是微妙相、心、念、思、意等，及与怜愍．诚信、具足．忍辱、智惠等。是其此唤应第四者，以像大界日光明使、怜愍相等。十二时者，即像日宫十二化女，光明圆满，合成一日。

“其次复有两种暗夜。第一夜者，即是贪魔；其十二时者，即是骨、筋、脉、肉、皮等，及以怨憎、嗔恚、淫欲、忿怒、愚痴、贪欲、饥火，如是等辈，不净诸毒，以像诸界无始无明第一暗夜。第二夜者，即是猛毒欲炽焰；十二时者，即是十二暗毒思惟。如是暗夜，以像诸魔初兴记验。时惠明日，对彼无明重昏暗夜，以光明力降伏暗性，靡不退散。以是义故，像初明使降魔记验。又惠明使，於无明身，种种自在降伏诸魔，如王在殿，赏罚无畏。

“惠明相者，第一大王，二者智惠，三者常胜，四者欢喜，五者勤修，六者平等，七者信心，八者忍辱，九者直意，十者功德，十一者齐心一等，十二者内外俱明。如是十二光明大时，若入相、心、念、思、意等五种国土，一一孳茂，无量光明；各各现果，亦复无量；其果即於清净徒众而具显现。

“若电那勿具足十二光明时者，当知是师与众有异。言有异者，是慕阇、拂多诞等，於其身心，常生慈善；柔濡别识，安泰和同。如是记验，即是十二相树初萌，显现於其树上，每常开敷无上宝花；既开已，辉光普照，一一花间，化佛无量；展转相生，化无量身。

“若电那勿内怀第一大王树者，当知是师有王记验：一者不乐久住一处，如王自在；亦不常住一处，时有出游；将诸兵众，严持器仗，种种具备，能令一切恶兽怨敌，悉皆潜伏。二者不悭，所至之处，若得榇施，不私隐用，皆纳大众。三者贞洁，防诸过患，自能清净；亦复转劝余修学者，令使清净。四者於己尊师有智惠者，而常亲近；若有无智、乐欲戏论及斗诤者，即皆远离。五者常乐清净徒众，与共住止；所至之处，亦不别众独寝一室，若有此者，名为病人。如世病人，为病所恼，常乐独处，不愿亲近眷属知识。不乐众者，亦复如是。

“二智惠者。若有持戒电那勿等内怀智性者，当知是师有五记验：一者常乐赞叹清净有智惠人，及乐清净智慧徒众同会一处，心生欢喜，常无厌离。二者若己智根见解狭劣，开他智者智惠言语，心无妒嫉。三者诸有善行，常当勤学，心不懈怠。四者常自勤学智惠方便、诸善威仪；亦劝余人同共修习。五者於其禁戒，慎惧不犯；若误犯者，速即对众发露陈悔。

“三常胜者。若有清净电那勿等内怀胜性，当知是师有五记验：一者不乐谗谄狠戾，如有是人，亦不亲近。二者不乐斗诤喧乱，若有斗诤，速即远离；强来斗者，而能伏忍。三者若论难有退屈者，不得承危，嗟以称快。四者辄不漫陈、不问而说；若有来问，思忖而答，不令究竟因言被耻。五者於他语言，随顺不逆，亦不强证，以成彼过；若於法众，其心和合，无有分拆。

“四欢喜者。若有清净电那勿等内怀欢喜性者，当知是师有五记验：一者於圣教中所有禁戒、威仪进止，一一欢喜，尽力依持，乃至命终，心无放舍。二者但圣所制，年一易衣，日一受食，欢喜敬奉，不以为难；亦不妄证，云是诸圣权设此教，虚引经论，言通再受，求解脱者，不依此或。三者但学己宗清净缶法，亦不求诸耶败教。四者心常卑下，於诸同学而无憎上。五者若谓处下流，不越居上；身为尊首，视众如己，爱无偏党。

“五勤修者。若有清净电那勿等内怀勤性，当知是师有五记验：一者不乐睡眠，妨修道业。二者常乐读诵，励心不怠；同学教诲，加意害谢；亦不因教，心生怨恨；己常勤修，转劝余者。三者常乐演说清净正法。四者赞咀礼诵、转诵抄写、继念思惟，如是等时，无有虚度。五者所持禁戒，坚固不缺。

“六真实者。若有清净电那勿等内怀真实性者，当知是师有五记验：一者所说经法，皆悉真实，一依圣教，不妄宣示，於有说有，於无说无。二者心意常以真实和同，不待外缘，因而取则。三者所持戒行，每常真实，若独若众，心无有二。四者常於己师，心怀决定，尽力承事，不生疑惑，乃至命终，更无别意。五者於诸同学，劝令修习，以真实行，教导一切。

“七信心者。若有清净电那勿等内怀信心性者，当知是师有五记验：一者信二宗义，心净无疑，弃暗从明，如圣所说。二者於诸戒律，其心决定。三者於圣经典，不敢增减一句一字。四者於正法中所有利益，心助欢喜；者见为魔之所损恼，当起慈悲，同心忧虑。五者不妄宣说他人过恶，亦不嫌谤传言两舌，性常柔濡，质直无二。

“八忍辱者。若有清净电那勿等内怀忍辱性者，当知是师有五记验：一者心恒慈善，不生忿怒。二者常怀欢喜，不起恚心。三者於一切处，心无怨恨。四者心不刚强，口无粗恶；常以濡语，悦可众心。五者若内若外，设有诸恶烦恼，对值来侵辱者，皆能忍受，欢喜无怨。

“九直意者。若有清净电那勿等内怀直意性者，当知是师有五记验：一者不为烦恼之所系缚，常自欢喜清净直意。二者但於法中若大若小，所有谘问，恭敬领受，随喜善应答。三者於诸同学言无反难，不护己短而怀嗔恚。四者言行相副，心恒质直，不求他过以成斗竞。五者法内兄弟，若於圣教心有异者，当即远离，不共住止；亦不亲近，共成势力，故恼善众。

“十功德者。若有清净电那勿等内怀功德性者，当知是师有五记验：一者所出言语，不损一切，恒以慈心善巧方便，能令众人皆得快喜。二者心恒清净，不恨他人，亦不造僭，令他嗔恚；日常柔软，离四种过。三者於尊於卑，不怀妒嫉。四者不夺徒众经论弟子，随所至方，清净住处，欢喜住止，不择华好。五者常乐教悔一切人民善巧智惠，令修正道。

“十一齐心一等著。若有清净电那勿等内怀齐心性者，当知是师有五记验：一者法主、慕阇、拂多诞等所教智惠、善巧方便、威仪进止，一一依行，不敢改换，不专己见。二者常乐和合，与众同住，不愿别居、各兴异计。三者齐心和合，以和合故，所得儭施，共成功德。四者常得听者恭敬供养，爱乐称赞。五者常乐远离调悔、戏笑及以诤论，善护内外和合二性。

“十二内外俱明者。若有清净电那勿等内怀俱明性者，当知是师有五记验：一者善拔秽心，不令贪欲，使己明性，常得自在；能於女人作虚假想，不为诸色之所留难，如乌高飞，不殉罗网。二者不与听者偏交厚重，亦不固恋诸听者家，将如己舍；若见法外俗家损失及愁恼事，心不为忧；设获利益及欣喜事，心亦如故。三者若行若住，若坐若卧，不宠肉身，求诸细滑衣服卧具、饮食汤药、象马中乘，以荣其身。四者常念命终、险难苦楚、危厄之日，常观无常及平等王，如对目前，无时暂舍。五者自身柔顺，不恼兄弟及诸知识，不令嗔怒，亦不望证，令他恶名，常能定心，安住净法。

“如是等者，名为十二明王宝树。我从常乐光明世界，为汝等故，持至於此。欲以此树栽於汝等清净众中。汝等上相善慧男女，当须各自于清净心，栽植此树，令使增长。犹如上好无砂卤地，种一收万，如是展转至无量数。汝等今者，欲成就无上大明清净果者，皆当庄严如宝树，令得具足。何以故？汝等善子，依此树果，得离四难及诸有身，出离生死，究竟常胜，至安乐处。”

尔时会中诸慕阇等，闻说是经，欢喜踊跃，叹未曾有。诸天善神，有碍无碍，及诸国王、群臣、士女、四部之众，无量无数，闻是经已，皆大欢喜。悉能发起无上道心，犹如卉木值遇阳春，无不滋茂，敷花结果得成熟；唯除败根，不能滋长。

时幕阇等，顶礼明使，长跪叉手，作如是言：“唯有大圣，三界独尊，普是众生慈悲父母，亦是三界大引道师，亦是含灵太医疗圭，亦是妙空能容众相，亦是上天包罗一切，亦是实地能生实果，亦是众生甘露大海，亦是广大众宝香山，亦是任众金刚宝柱，亦是巨海巧智船师，亦是火坑慈悲救手，亦是死中与常命者，亦是众生明性中性，亦是三界诸牢固狱解脱明门。”

诸慕阇等又启明使，作如是言：“唯大明一尊，能叹圣德，非是我等肉舌劣智，称赞如来功德智惠，千万分中能知少分。我今励己小德小智，举少微意，叹圣弘慈。唯愿大圣垂怜愍心，除舍我等旷劫已来无明重罪，令得销灭。我等今者不敢轻慢，皆当奉持无上宝树，使令具足。缘此法水，洗濯我等诸尘重垢，令我明性，常得清净。缘此法药及大神咒，咒疗我等多劫重病，悉得除愈。缘此智惠，坚牢铠仗，被串我等，对彼怨敌，皆得强胜。缘此微妙众相衣冠，庄严我等，皆得具足。缘此本性光明模样，印补我等，不令散失。缘此甘膳百味饮食，饱足我等，离诸饥渴。缘比无数微妙音乐，娱乐我等，离诸忧恼。缘此种种奇异珍宝，给施我等，令得富饶。缘此明纲於大海中，捞渡我等，安置宝船。我等今者上相福厚，得睹大圣殊特相好，又闻如上微妙法门，蠲除我等烦恼诸秽，心得开悟，纳如意珠威光，得履缶道。过去诸圣，不可称数，皆依此门，得离四难及诸有身，至光明界，受无量乐。惟愿未来一切明性，得遇如是光明门者，若见若闻，亦如往圣及我今日，闻法欢喜，心得开悟，尊重项受，不生疑虑。”

时诸大众，闻是经已，如法信受，欢喜奉行。

　

