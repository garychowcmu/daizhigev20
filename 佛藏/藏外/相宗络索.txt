相宗络索 清 王夫之

相宗络索
八识
　　前五识　“眼”，九缘生。“耳”，八缘生，不择明暗，故不缘明缘。“鼻”“舌”“身”三，俱七缘；香、味、触俱合境方取，不缘空缘。
　　第六意识　即意即识，五缘生。不倚五根，别无浮尘根为其根，不缘根缘；诸境不现前，意亦生起，虽缘于法，而法非实境，不缘境缘。
　　第七末那识　意之识也，故《成唯识论》亦名此为意识，六识缘此而生。此识虽未思善思恶，而执八识一段灵光之体相为自内我，全遮圆成无垢之全体；由此坚持之力，一切染品皆从此起。故梵云末那，唐云染。（“染”下应有“汙”字。）从三缘生。虽当不作意之时，此中耿耿不忘知此我为我，故不缘作意缘，无所分别而识体不灭，故不缘分别缘。
　　第八阿赖耶识　本等昭昭灵灵可以识知一切者，本是真如之智。因七识执之为自内我，遂于广大无边中现此识量，而受七识之染，生起六识，流注前五。此识从四缘生。若不作意，则此识虽在而若忘；作意乃觉此识之光可以照境，不如七识之执滞不忘，不因作意。
九缘
　　“明”日月镫之光。眼不缘此，则色不别白，识亦不生。余七识不缘此缘。
　　“空”眼耳与境相去中间空处。若逼近无空，及中间障隔，则眼不能取色。耳虽不受中间障碍，而空能远闻，以生其识。余六识不缘此缘。
　　“根”眼耳鼻舌身，皆依根发识。其结成形体者为浮尘根。服能见色，耳能闻声，鼻能辨香，舌能知味，身能觉触者，为胜用根。余三识不缘此缘。“境”色声香味触皆现在实境，前五所缘。法乃过去五尘卸落影子，六识缘此境生，十八界为境。七八二识（下）。不缘此缘。
　　“作意缘”即八识心所中作意品。有识则自然相应有此作意。前五待作意，识乃发生。若不作意，根虽映境而不与己相关，见如不见，乃至触如不触。第六以此机为意所自生。八识本其相应心所而作意。则识体现。七识不缘此缘。
　　“分别依”即第六识。前五与同时意识和合，乃生可忻可拒之见。六识即其现行，非所缘。七八本无分别，不缘此缘。
　　“染净依”即第七识。染固为染，此净亦法执之净，缘末那而成。前五有净有染，皆缘此生。第六具诸染净，皆此决志引为自己现行。第七即其本体，不名为缘。第八缘此而不受染，名曰根缘，不名染净依，以无染无净故。
　　“根本依”即第八识。前六皆从此五遍行而生起，为其根本所依。七识与第八互相为根，非藉八识而有，名为根缘，不名根本。第八乃其现行，非所缘。
　　“种子缘”八识皆有种子者，亲生自类种子也。过去现行为现在种子，现在现行为未来种子。故眼恒见色，耳恒闻声，各各禀成八种境界。
四缘
　　此四缘，八识皆具。即前九缘缘生之机用，合说其相缘有三种因法，而加等无间缘为生灭不停之因。
　　“亲因缘”即九缘中种子，乃其自类相续亲生此识之本因。若无此缘，虽具后三缘，其识不生。如眼不闻声，耳不见色等，非亲因故。
　　“所缘缘”识本无境无量，缘彼以为境量，曰所缘。有此所缘，识乃成就，即九缘中之境缘也。前六缘色声香味触法，而生同异、成毁、总别、爱憎、取舍诸识，见缘相也。第七以八识相分有所光明之体为所缘之境量，第八以根身器界为可了之境，缘之而起遍行之心所。
　　“增上缘”谓明、空、根、作意、分别、染净、根本七缘也。八位识中虽各有自类种子，不待增而自有其识，然必得此七缘为之增长，其觉了精审之胜用乃益成就善染诸心所令具种种功过。如眼本辨色，若遇天日清朗，镫烛辉煌，愈增详察。余识余缘，例此可知。其作意缘，但能发起初念，无所增长，故不在此缘。“等无间缘”八识自类识中，前念方灭，后念即生，谓之无间。然必待前念之灭，后念即生，各各相等相待，如瀑流之前波去而后后波乘之，无一刹那间两念并存之理。前念已往，空其位以待后念，后念即蹑次而发，无刹那之间隙。乃至三有身生生死死分段变易，必灭此乃生彼，灭此则必生彼，皆等无间也。此缘在九缘之外别有一缘，由有前故有后，前灭故后生；生灭之门，惟识之宗也。八识皆有，故曰“若加等无间，从头各增一”：眼十，耳九，鼻舌身八，意六，末那四，阿赖耶五。
十二支（自注：一曰十二因缘）
　　因缘者，因此而缘于彼也，与“九缘”“四缘”之缘，文同义别。缘谓相循不舍，此通序一期生死，相缘而起。
　　“无明缘行”“行缘识”无明，即七识之有覆（惟）性也。行，七识之别境之慧，生起四惑及前六一切心所，成种种现行烦恼也。此二属过去支，因前生为无明所障蔽，结成现行。因此现行熏习执为自内我体，遂生起不断之阿赖耶识。在前有已灭，中有身中此识不灭，以成后有之主公识（“识”下应有“第”字）八识也。
　　“识缘名色”名色，五蕴也。名者受想行识，色即色蕴。因过去之识执持不灭，缘坿父精母血，结成五蕴，取胎中之形，谓之色；色中即含藏受想行识种子，以其未有发见之实，故谓之名。此中无思无为，自然分别，故抟合而成五根，玲珑巧妙，成浮尘色，具胜用根。皆是识神在内变化，成其质性，为有生后受想行识之蕴。又云“识缘名色，名色缘识”者，则以既有色，还复生起后有中含藏之识。则名色又缘坿于识也。识缘名色者，过去之识缘后有之名色；名色缘识者，名色复缘现在未来之识也。
　　“名色缘六入”入色声香味触法也。有此色受想行识之蕴，自然缘彼六处而与相入。
　　“六入缘触”既入于六尘，则五蕴与彼大处相遇而触，觉彼六尘明暗、喧寂、香臭、甘苦、冷暖、违顺等相矣。
　　“触缘受”既与相触而觉其有，则眼受色，耳受声，鼻受香，舌受味，身受触，意受法，引彼尘而归我根，还与领纳而生喜乐忧昔舍诸受相。
　　“受缘爱”受之则趋喜避忧，厌苦欣乐，于可喜乐，生其耽爱。
　　“爱缘取”爱色则取色，乃至爱是法则取是法。
　　“取缘有”既取外尘为己受用，遂以长养六根，增益六识，以执持七八二识，有之不离。
　　“有缘生”生谓一期寿命中成种种业，作生死相，据现在未灭者为生，尽其寿命。
　　“生缘老死”一朝之报将终，生还衰减以至于死。若其实相，则刹那不停，方生方死。过去一刹那死，现在一刹那生；未来一刹那已生，现在一刹那又死。如镫赴焰，焰增油减，至灭乃休。
　　自名色以下皆现在支，而爱、取、有三支，为“无明行识”之因，结成未来八识种子，循环生死之中，无有休息，皆此十二有支相缘不舍，唯一阿赖耶识贯彻始终也。（自注：有谓中有后有；支者，一期生死中之支派）
三境
　　境者，识中所现之境界也。境本外境之名，此所言境，乃识中觉了能知之内境与外境相映对立所含藏之体相也。
　　“性境”性，实也。所见所知者，于地水火风、色香味触既所实有，识所明了宛然之境界，亦是如实而知，非情计所测度安立不必实然之境。前五见色果色，闻声果声，知香本香，知味果味，觉触果触，不缘比拟，定非谬妄，纯是此境。第六依前五随色声等起如实法，不待立名思义自尔分别者，其一分性境也。七识妄揽八识为自内我，立八识相分为境，非其真实，故不具此境。第八本如来藏，无有境界，横为末那所执，而成见相二分，虽缘根身器界以为性境，而本无其境，故《颂》中于八识不言何境。
　　“带质境”因四大五尘之质带起，立此一境，是执着相分而生其见分。谓之假，则有质可带；谓之真，则本性实法所无。一切颠倒迷妄皆此境所为，恃其有质，信可爱取，挟质妄行，坚不可破。此境前五所无，不于声色等起意计故。第六为似带质，以意缘前五卸落影子之法尘，于声色等立可忻可拒之相，其实彼质不为吾意所带动，如蝶恋花，花终不恋蝶，故曰似带质。第七为真带质。八识本无区宇之质，第七带起而据为自内我，第八即为所带动而成一可据之境，流转生死中，为自境界，故曰真带质。八识虽有五心所，而不挟带外境之质为其见分，故不具此境。
　　“独影境”全不因实有而立其境，独有其影，了无实用。此境唯第六有之。前五有实境则如实而知，非影也。第七本无自体，如本无镜，不得有影，所执乃第八实有之相分，非影也。唯第六一识，于前五过去色声等，形去影留，忽作忆念，宛在心目之间，此名有质独影。又或因名言配合，安立境界，如想兔有角，便俨然一戴角之兔，可说可画，此名无质独影，一半似真，一半是妄。
　　性境实性所生；带质，遍计性所生；独影，依他起性所生。独影虽非真实，然不于镜中横生意计，执为自性，亦不强物从己，坚立崖岸，如镜中见影，可即影而知形，必不向影而求其言笑，若于此一着妄计，则即落带质矣。故六识通三性，因性生影，因影生带质也。
三量
　　量者，识所显著之相，因区画前境为其所知之封域也。境立于内，量规于外。前五以所照之境为量，第六以计度所及为量，第七以所执为量。
　　“现量”现者，有现在义，有现成义，有显现真实义。现在，不缘过去作影。现成，一触即觉，不假思量计较。显现真实，乃彼之体性本自如此，显现无疑，不参虚妄。前五于尘境与根合时，即时如实觉知是现在本等色法，不待忖度，更无疑妄，纯是此量。第六唯于定中独头意识细细研究，极略极回色法，乃真实理，一分是现量。又同时意识与前五和合觉了实法，亦是一分现量。第七所执非理，无此量。第八则但末那妄执为量。第八本即如来藏，现量不立，何况比非。故《颂》但言性，不言境量。
　　“比量”比者，以种种事，比度种种理。以相似比同，如以年比兔，同是兽类；或以不相似比异，如以牛有角，比兔无角，遂得确信。此量于理无谬，而本等实相原不待比。此纯以意计分别而生，故唯六识有此。同时意识以前五所知相比，求其得理；散位、独头缘前所领受以证今法，亦多中理，皆属比量。前五不起计较，不具比量。第七一向执持污尘，坚信迷着，不起疑情，亦无此量。第八无量，前注已明。
　　“非量”情有理无之妄想，执为我所，坚自印持，遂觉有此一量，若可凭可证。第七纯是此量。盖八识相分，乃无始熏习结成根身器界幻影种子，染污真如，七识执以为量，此千差万错，画地成牢之本也。第六一分散位独头意识，忽起一念，便造成一龟毛兔角之前尘。一分梦中独头意识，一分乱意识，狂思所成，如今又妄想金银美色等，遂于意中现一可穰可窃之规模，及为甚喜甚忧惊怖病患所逼恼，见诸尘境，俱成颠倒。或缘前五根尘留着过去影子，希冀再遇，能令彼物事倏尔现前，皆是第六一分非量。前五见色闻声等，不于青见黄、于钟作鼓想等，故不具此量。第八无量，准前可知。
　　现量乃圆成实性显现影子，然犹非实性本量。比量是依他起性所成，非量是遍计性妄生。
　　《瑜伽论》三量外，有至教量，谓值佛出世，及法恒住，所说一实至教，闻己生信，即以所闻至教为己识量。此量从根门入，与意识和合而成，亦三量所摄。若因闻至教，觉悟己性真实，与教契合，即现量。若从言句文身思量比及，遮非显是，即属比量。若即着文句起颠倒想，建立非法之法，即属非量。
三性
　　此性指识中相应心所有此三种差别，于见分三性中俱依他起性摄，以皆资藉缘生故。若圆成实性，但一无三。
　　“善性”能成善品十一之才质。
　　“恶性”能造根本六惑、大随八、中随二十、小随十之才质。
　　“无记性”记谓纪其功过之因，而别之为善恶之果。无记者，可以善而未即善，可以恶而尚未恶，乃识初发之机，一切恶善皆由此作，遍行、别境、不定三位、十四心所之才质也。别有士用果，如著衣吃饭耕种工技等，其果亦无记，亦由遍行别境起其功用。此无记性复有二：
　　一“有覆无记”，覆，盖覆也。如瓦隙日光，四边皆受障蔽，但受一隙之影。此性覆障真如广大之体，于五蕴中，八识执持我为我，我法为我法，虽未即为恶，而为染污之本，乃七识别境中一分邪慧所成。恶性成烦恼，善性成无明，而烦恼乃无明所发生，故前六随惑皆七识根本四惑所生，而四惑又别境慧所生。若论其本体，则此性即是无覆性锢蔽而成有覆，如隙中日即全日光；故统言三性，不分为四。
　　二“无覆无记性”乃真如不守自性，加被润生所成，本无覆障，虽为七识所染，而本体自如，遍行初心但有觉了，无执着，无分别。然其可善可恶不得纯净无垢，如水初波，未有宁静。善恶二性，唯第六通具，以一切善恶皆缘意造也。前五善性具，恶性有缺，识依根发，功不胜故。如小随十，前五对境则有，境去则妄，不留滞结成内毒，如第六之攀缘过去未来也。前五善恶亦待一分同时意识和合乃成；若同时意识未生，但与五根和合，则前五止有有覆无记。
　　无记八识俱有。此性在八识但成五遍行，未堕善恶。至七识结就，则即此遍行而生别境之慧。至六识生，则即此五遍行具诸别境，及不定四。其流注前五，则遍行生五别境；其遍行止是一性，贯串八位识中，为可善可恶资粮。在八识但有初发识光，未有障覆。至结成第七，则此性自生覆矣。七识以障覆为性，还能障覆第八，使成异熟种子，结生死因；又能障覆前六，使成根随诸恶、根本四惑及八大随，皆此有覆之所结成。此有覆性以法执成我所，是所知障。无明现行为烦恼种子，非即有烦恼现行，故但名无记，不便判作恶性耳。六识受七识之染，前五以第七建立我所，各各成自类遍行别境，不得圆通，皆是有覆，不能还归第八无覆本位。唯八识一位无覆无记，余俱有覆。
见分三性
　　此三性乃真妄所自分。凡有言说，俱从此证持。一乃性之本体，二性之作用，三性之变染。相宗依依他起，证圆成实。
　　“圆成实性”即真如本体，无不圆满，无不成熟，无有虚妄，比度即非，眨眼即失，所谓“止此一事实，余二定非真”，此性宗所证说，乃真如之现量也。八识转后，此性乃现。“依他起性”或依境，或依根，或依言，或依义，展转依彼事理，拣别真妄而实知之，此相宗所依以立量，就流转中证还灭理，比量也。由此度理无谬，虽未即亲证真如，而可因以证如，由八识五遍行流注六识，而成此性。
　　“遍计性”不依真如，不依事理，从一切世间颠倒法相类不相类，遍为揣度，而妄印为真，非量也。因此而成痴慢疑邪之惑。永与真如不契，从七识有覆性中一分邪慧流注六识而成此性。
五位唯识
　　此以唯识一宗该尽万法，一切事理见相善恶凡圣，皆识所证。流转者，此识之流转；还灭者，即于识而还减之。百法统万法，五位统百法，若非自识，彼法不成。一由阿赖耶识旋生七位，建立种种迷悟规矩。凡一切相，皆从见生，见相皆从自证分生，一散而万，相宗所以破逐法执理之妄也。
　　一“自性唯识”真如自性刹那一念结成八识，各为心王。在含藏未发为阿赖耶识；转念执染为末那识；发动于心意为纥利耶识；依五胜用根为眼识、耳识、鼻识、舌识、身识。总是如来藏中一色光明逐地流转，是八位心王自性皆唯识也。
　　二“相应心所唯识”八识五心所，七识十八，六识具五十一，前五约略有三十四。一一心所成彼善恶无记三性，具诸作用，皆是识所显现生起，于八位中各与彼识相应。有此识则有此心所，凡所有心所皆是此识建立成熟，识外别无心所也。
　　三“所缘唯识”内而五根为根身，成种子、根二缘。外而五尘与地水火风四大为器界，及一分法尘，结成前境，为空、明、境三缘。识缘之而生者，与六七八三识互相为缘，作分别、染净、作意、根本四缘。及等无间，待彼灭而此生者，亦非识外别有相资相互相待，别有可缘之色法，皆即识所结成所印持而成乎有彼，以见立相，又因相而生见，如束芦转。若有眼识，不成胜用，即无青黄等色可缘之相。余十色法，例此可知。如毛嫱丽姬，鸟见高飞，鱼见渊潜，由彼识别，所缘亦别。足知地水火风色香味触及一分法尘：种种名，种种义，种种功田，种种触受，缘以生识者，皆识中所现之影也。
　　四“分位唯识”乃二十四种不相应法，各自有其分位，不可分入八识分位中者，如他人识等与己八识不相应然。唯末那执染障碍人法二空，故有分别相应不相应法，实则统于真如中本无异同，但因识所计较，判彼与我为不相应耳。二十四详《唯识谛》。
　　五“实性唯识”六无为，非识所有境界，乃真如实性。然真如流转而成八识，识还灭而即实性，如反覆掌，面背异相，本无异手，故四智即唯识也。
二障
　　障者，障蔽真如也。有障则智成识，无障则识成智。
　　“烦恼障”我执所成。由七识揽八识为自内我，令诸遍行心所染著流注前六，成诸恶业，既以患得患失自恼，还以恼害一切有情。此障以七识贪痴为根本，至前六识生起嗔分，增长中随小随十二染品。
　　“所知障”法执所成，由七识执八识相分为己见分，生一分别境之慧，建立非法之法，即所知者为障，而还能障蔽所知，迷失妙悟。此障以七识慢及邪见与痴一分为根本，流注六识，生起狂疑，增长大随八及中随一分无惭无愧。唯前五无，以前五所知虽一口口之光，而实性境现量，无非量也。
我法二障各二
　　“分别我法执”此二执在八识本无。至有生后，八识种子还生七识现行，遂染第六意识，于人法二障生慢疑邪见等现行，起我非我法非法虚妄分别，流注前五同时意识中，增长贪嗔痴等。直至地前资粮圆足，人见道位，意识初转，则现行二执不复生起。故第六《颂》云：“发起初心欢喜地”。第七《颂》云：“极喜初心平等性”。以七识为分别根本，六识为分别现行。此二执于六识生，即资六识而灭。以观门妙察照破二执本非实有，皆以因缘合集而成，遂得脱离出缠，不复生起无明烦恼粗相。
　　“俱生我法执”此二执乃无始时来，以七识所染现行，薰成八识种子，伏于隐微，为生死根本。七识拘定一窍之光，为八识见分，遂与根身器界相依成彼之境，为八识相分。其执见分为自内我，不能打破疆界，认根身为法器，乃至菩提自我得；涅槃自我证，皆是我执。其依相分安立境界，乃至知有法可证，有佛可学，皆是法执。此二执非见道位中所可还灭，以见道位中以人空法空二观折伏现行二障，而能观者即是我，所观者即是法。由在未生以前，如影随形，虽日月镫光暂灭而隐，究竟形未灭而影相暗存，不缘六识生，不于六识转，非观所能断绝。须于修道位行起解灭，渐次成熟，至不动地，不劳自己功用，无能观之我，则此我执摧灭。而犹有道可修，有佛可学，法执未除。至金刚道后，尽舍八识种子，法执方净。然尚未能现大光明，合十方尘刹为一智所摄，尚有微细法执，不能入异类，合四智成一智，息三界苦轮。必至佛位。具四无碍智，俱生法执方得灭尽无余。
四分
　　分者，八识位中各各所证之分量也。前二分无后二分，第三分不能证第四分。安薰建立三分，护法加立第四。
　　“见分”能见者为见分。
　　“相分”所见者为相分。然惟能见方有所见，所见者非真实相，因我能见，认为实相，见异则相亦异。如罗刹见雨成刀，雨遂有刀相。故谓此二如蜗牛二角，合则一，离则二也。第八相应心品有作意想思，乃其见分；触受二品所触所受，四大六尘，即其相分。第七以八识作意想思生起别境之意，为其见分；认第八所有遍行光明之意为可执之实，乃其相分。第六以己遍行别境不定心所为其见分，以第七非量及前五根境现量为其相分。前五以瞥尔现前之知见与同时意识和合者为其见分，以五浮尘根及色声香味触之境缘为其相分。
　　“自证分”自证者，不起见，不缘相，而自有能证之体，唯第八心王有之，乃见相之总持也。前七无。
　　“证自证分”以真如智光灼知八识，即是如来藏证知八识心王生灭之因。此唯第九白净识有此分，自其证八识铨真则谓之白净识，自其普照一切见相则谓之大圆镜智。
五受
　　八识所受外缘。于身心有此五种差别。
　　“忧”逆境未至而先逼心。
　　“喜”顺境可得而先悦心。
　　“苦”逆境逼身。“乐”顺境乐身。
　　“舍”不逼不悦，若一切随缘应得受用，忧喜苦乐俱不相应，名为舍。
　　前五有苦乐舍三受；忧喜不关身，故无。七八二识，忧喜苦乐俱未曾领纳，唯有舍受，遍受一切，未分别故。第六忧喜最重，苦乐虽在身，而意亦领纳。若随缘起意，虽极思量，不见苦乐，无所忧喜，则是舍受，意识具全。
三界九地
　　地犹位也。修行此地之染净为因，成就托生为果。因以从染入净，次第而臻。随因得果，九等差别以分。要为从根求净，误以八识为圣证，上地报尽，还生下地。故颂云：“界地随他业力生”。三界“界”，限也。四果四空，相因成熟，故通为二。
　　一“五趣杂居地”人、天、畜生、饿鬼、地狱为五趣。趣有意趣、趣生二义。意趣为因，趣生为果。此天趣乃有分段生死，不知佛法。此宗专说当人八识，而旁及天、鬼、畜、狱，以人造彼因，必堕彼果者言也。
　　二“离生喜乐地”发有为心，出离生死，以净行为喜乐，在四果中为须陀洹。此地折伏鼻舌二识，虽有胜用根闻香知味，而不起爱香甘、憎臭苦分别。
　　三“定生喜乐地”既发愿出离，志不退转，决定依净乐生住，在四果中为斯陀含。
　　四“离喜妙乐地”修习净行，不因忻慕，自领净乐，在四果中为阿那含。
　　五“舍念清净地”无待欣乐，与净行自然相安，与五欲自然不染，在四果中为阿罗汉。
　　以上四地，乃人中修学二乘所得果地，皆从六根折服现行烦恼。不知唯识法即转成智，不能还灭根本烦恼及所知障。若于此发广大心，从四加行、二资粮进发心欢喜地，即人佛乘。若但成熟不舍，堕后四地天趣中。
　　六“空无边际地”灭尽根尘，一空无所不空。以下不复来生人间，然报尽仍堕五趣，以八识种子未得还灭也。
　　七“识无边际地”折伏七识一分粗障，据第八识为涅槃境。
　　八“无所有处地”八识心所不现，心王不灭。
　　九“非非想处地”不灭之八识时现光影，而不能成普照之圆明。
　　以上四地，乃四空位，随其愿力功德，依空而住，不生人间，乃阿罗汉修证之极果也。初地为欲界。二地至五地为色界，不起欲想而依色托生。后四地为无色界，不依色托生，处于空虚，有无不定，渐高渐上，依空界住。无三有五蕴，但八识不转。报尽还生。
三有身
　　“前有身”谓寿命欲尽时，根已坏，前六无依，亦随坏灭，唯八识依寿暖尚在时。
　　“中有身”八识离根，为七识薰染，不能解散，于虚空中抟结。白非速堕地狱者，一七日成此身，待缘托生。
　　“后有身”中有身遇父母交合，见一线之光，投入母腹，初七名羯喇蓝，二七名额部昙，三七名闭尸，四七名健南，五七名钵罗奢伽，以后生发毛指爪，具诸浮尘根，至于出胎，其受想行识即随色住。此众生死此生彼中间三位，八识蕴结，不空而有，一谓之三阴身。
二类生死
　　“分段生死”如一人报尽，中有身抟聚不散，还为一人。乃至堕三恶道，报已还复受。生或修净行，生种姓家，成四果。净染因果虽异，皆随六根而转。识依我执，终不舍离为因；一类相缘，出没生死为果。
　　“变易生死”此生报尽，不复结为中有；一类相续之身，随缘分合，其净行成熟，超禅入空，舍世间五蕴，依空而住，不食段食，不结浮尘根色。此上四地所得净果，乃至劫终方始毁坏。其分别我执已尽，去一分末那，而法执末那亦不现前，唯阿赖耶识坚固未转，为因而得此果。
六位心所
　　识之本体为心王。王犹主也，统领当位心所也。心王所发之作用为所。
　　一“遍行”八识皆有。遍者，遍四一切心也。
　　（一）“遍一切性”。善恶无记皆因触受而生，作意而起，想思而成。
　　（二）“遍一切识”。谓八位识皆以此五种心所而为其体用。若此五心不动，止是无覆之光，识体不立，识用不行。自七识以下七位识所有遍行，皆是第八遍行流注。识虽有八，遍行无二。当其瞥尔与根身器界相缘起识者，即是八识遍行。触八识相分而受之，因作意认为自内我，增长想思，即是七识遍行。于触受作意想思上诸分别，即于所触受等更增分别触受等相，而始终以此五为分别主，即是六识遍行。其八识一动，即分注五根，如一油透五镫草，相缘起诸苦乐舍等违顺触受作意想思，即是前五遍行。
　　（三）“遍一切地”。谓三界九地，有此识则有此遍行心所。初地八识遍行俱全，二地以上除鼻舌二识遍行，六地以上唯八识遍行常住不灭。
　　（四）“遍一切时”。谓自无始之始至究竟之终，其余心所或有间断，唯此五种心（“心”下应有所字）贯彻八位识中，刹那不停，浩劫不息。有所缘，则缘别境以下五位；无所缘，则守其本位，而自尔分明。此一位乃唯识之本领，万法之根苗，未到金刚道后识体，此心所无可脱离，行于五位，终不休息，所谓一波才动万波随也。此心所凡具五品，一发俱发。一“触”，初与所缘相触，觉有彼境也。二“受”，引所触以为自受之忧喜苦乐舍也。三“作意”，念方动之机也。四“想”，有此能想之灵，可入事理也。五“思”，有此能思，可自起作为也。缘触生受，缘受作意，缘作意而成想思，故《成唯识论》以触为首。凡所触所受，作意乃知，想思皆作意现行，故《规矩》以作意为首。
　　二“别境”　十遍行中起诸心法，各各缘境而别成境界，不得一时俱有，或一品孤行，或相缘而成二成三乃至成五。此心所第八无有，以第八于根身器界但有触受，具可作意想思之能，未缘境故，无别注而立一思量之境界。第七有第八相分可缘，内缘根身，遂于见分中起慧，自信为审知明了。而余四必待第六意起方生，故但有慧。第六全，无境合故，缘所忻所求所喜之境而有“欲”；于素所信可之境见为是处而印可之，而有“胜解”；于曾所惯习之境见为利益而记忆系恋，则有“念”；于所印可系心之境一心专注不妄，则有“定”；因而于中展转思维，智巧从之而生，则复生“慧”。此五以慧为生起之囚；以欲故而立胜解，或以所信为胜解而欲之；以欲解故而成念；以念而成定；于所定而生慧。或展转缘生，或一类孤行，于善于染皆有，而无记之成有覆，亦因慧而起，因余四而盛。
　　三“不定”　不定者，无有决定之心，不得安隐，乃善恶交持之际，有此心所，是比非二量之所互成，于独影境不得自在，唯第六意识有此四心。（“心”下应有“所”字）前五现量决定，无此不定。第七坚执非量，亦无此心。（“心”下应有“所”字）意发不恒，当其习于恶而意忽不安，则有“恶作”；其欲向于善而心忽倦怠，则有“睡眠”；其修习善品而善不现前，则旁徨急求而为“寻”，凝神待观而为“伺”。从此猛勇解脱，则纯乎善；从此放散驰求，则堕于染，意识善恶之分，在此而决。
　　四“善十一”　第八为种于含藏之识，虽诸善品，亦其五遍行所成，而非藏中所有。第七纯为染根，即使或成善品，亦但法执，不成为善。唯第六全具，以一切善染皆由意造也。前五有同时意识和合，又为诸善之所成就，意中善染，至前五乃发见于事为，如眼见美色不为欣慕留连等，是其无贪。余识余品，例此可知。然前五识胜劣不等，如鼻舌二识，于信勤不放逸行舍诸品现行，非其胜用。《规矩》言善十一者，统五识言之，非一一识皆具也。十一品中以无贪无嗔无痴三品为戒定慧净行根本，余八皆以此三善增善防恶，其与根随二惑对治。思之可见，不须刻意分别。
　　五“根本烦恼”八识虽有俱生二执、异熟二障为烦恼种子，而未起七识，不成现行，故无此根本六惑。第七虽未发露，而执第八为自内我，贪恋隙光，痴迷不晤，怠慢不求还灭，失正法眼而堕邪见，植根深固，蕴毒在中，作前六烦恼之因。至第六则以贪痴慢邪故，不得则生嗔，闻正法而与己异则生疑。至前五功用短劣，虽不能起邪慢疑等见，而贪嗔痴倍为粗猛。根本者，随惑三品皆由此而生，此为根也。贪嗔痴属烦恼障，疑邪属所知障，通云烦恼，所知必成烦恼也。
　　六“随烦恼”　随者，随根本烦恼而起成诸恶也。凡一切违善顺恶，成自恼恼他现行，总以根本六惑为根，随根随境相随不舍。五趣杂生地炽然充满，二地以上粗能折伏，不能断绝，乃诸恶之纲宗。而谓之随者，见过非自此而招，亦不在此折伏，如大盗，持仗把火者为从，根本惑乃其主谋为首也。第八无根本惑，故亦无随惑。第七有四根惑，成大随，染有覆无记性为无明。第六三随二十品全具，以一切烦恼皆从意生，意识备六本惑，则诸恶相随，无所不至。前五作根依境，不留不结故。无忿恨等蕴毒深重之小随。又大随随痴而起，七六前五俱有痴故，故所同具。中随随痴嗔二分而起，第七无嗔，故无。小随忿恨恼害嫉依嗔，悭依贪痴，覆依疑，诳谄依邪，侨依慢，六惑皆依，故唯六识具有。大中小者，随惑有三种义：
　　（一）“自类俱起”。不信与懈怠放逸等同时俱起，不相妨碍；无惭无愧本同一念，同时俱起。此义大中二随俱有。若忿则不谄，侨则不覆，乃至乍然之忿必有。（有应作无）深远之恨，小随专，注一心不得俱起，此义无。
　　（二）“遍染二性”。谓不善、有覆二性。大随中随即不成恶，亦有此心，（“心”下应有“所”字）是无明非独烦恼故。小随专是恶性，非无记故。此义无。
　　（三）“遍诸染心”。若大随于无惭无愧及忿恨等，皆依此不信等心而遍互相染，由违善故顺于不善。若中随于大小二随十八种心。（“心”下“所”应有字。）不必皆染，虽不信等未必定无惭愧，若忿恨等尤属惭愧心变成之恶。若小随等一念蕴结成毒，全不与大中二随相应，故皆无此义。故曰皆具名大，具一名中，俱无名小。
六位心所缘生图
　　前五根本三惑及中二大八，乃八识藏中所熏宿业，不因同时意识而生，与同时意识和合而成。
　　六识不经七识所染则善染则忘，仍是无覆本性，惟被七识所染，则别境转增，不定心起，染在猖狂，善亦法障。
八识心王流转图
　　现在八识俱过去七识熏成，结真如藏为业识藏，作总报主，受罪福果、乃果中还复生因，故还起七六前五诸王所，具善染现行，故十二因缘以无明行为五蕴所缘。
　　六识为七识所染，与前五和合，为善染现行因，乃因地果生熏成未来种子，结如来藏为阿赖耶藏，流转不息，故十二因缘以爱取有为生死根本。
　　凡此善染五十一心所具于第六；前五善具染不具；第七有染无善。故知流转之根祸生于末那，还灭之法即以斩绝末那为擒王破竹之元功矣。二乘愚者但依六根而施折伏，不但根本未拔，萌芽复生，且其所用折伏者即末那之双执，岂非认贼为子之大愚乎！
六识五种
　　一“定中独头意识”谓入定时缘至教量，及心地自发光明，见法中言语道断，细微之机及广大无边境界二者为实法中极略极迥之色法，与定中所现灵异实境显现在前。此意识不缘前五与五根五尘而孤起，故谓之独头。此识属性境、现量、善性。
　　二“散位独头意识”从凡夫至二地无寻有伺，于一切善、恶、无记、士用果等境非现前而起，意不缘前五及根尘色法，自规度，自拟议，缘过去卸落影子，作未来实相。此识不与前五和合而孤起，故名独头；行住坐卧时俱有，故名散位。此识当理者属比量、独影境；不当理者属非量，以其恋着过去而生希羡，属带质境。三性通摄。
　　三“明了意识”即“同时意识”五识一起，此即奔赴与之和合，于彼根尘色法生取，分别爱取，既依前五现量实境，故得明了。初念属前五，后念即归第六。其如实明了者属性境、现量；增起分别违顺而当理者属比量；带彼前五所知非理恋着者属非量、带质境。此识无独影境。三性皆通。
　　四“梦中独头意识”梦中前五根隐，识亦不发，但有夙习熏染，遂于幻中现其影似，而起计较、思冤、违顺等想，不缘前五，故名独头。此识全属非量。带醒时根尘以为妄本，属带质境。三性皆有，俱非真实。
　　五“乱意识”谓大惊大忧大劳大醉及病狂人妄起意计，及一阐提人耽着颠倒，矫诬自性，但求殊异因而生起狂想。此识意亦无主，并不得名为独头，或时亦缘五根而起，不得明了，全属非量、带质及恶、无记二性，虽有皆非真实。
八识十证
　　一名十理，以十理证知八识体相。此护法师以二乘不知八识，证明其于前五外实有非妄。
　　“持种”谓执持一切善染种子，流转还灭皆依持此识，以此识本是如来藏白净识之本体，即可复真归元，故能持菩提涅槃之种，不尔，众生必无成佛之理。乃为七识熏染，受异熟果，成阿赖耶，则顺流注于七六前五，生诸心所，作不净因，结轮回果，故能成十二因缘流转不息之种。
　　“异熟心”异熟有三义：一、变异而熟，谓如贪因得贫果，与因相反。二、异时而熟，过去因作现在果，现在因作未来果。三、异类而熟，谓人中因天中得果，五趣异类通受夙因为果。夙习熏染善恶等因乃至不相应心所不于当时当位当类得果，而此识流转趣生为总报主。前七断灭，不复受报，唯此虽异必熟，非但罪福不爽，亦且习气中于不知不觉之中，成熟而成自然矣。
　　“趣生”一期报尽，前七俱已消灭，唯此八识实有不亡，恒相接续，遍生五趣中，趣意而分段不杂，随其善染，周历五趣。
　　“有受”色身所有浮尘、胜用二根，各各不相执受，五识各依其根，无能统摄，且有间断昏忘，唯八识总合诸有而摄受之。
　　“生死”初生前六虽有胜用根而未能发识，末那亦隐，不成心所。寿命将终，惟余寿未尽，暖息未散，诸识消灭，唯此八识持寿暖不即散灭。与生俱生，至死不离，唯八识心王而已。
　　“缘”谓十二因缘中识缘名色之识，即此识也。从中有身见一线之光，万里立赴，即时缘附父精母血，结成五蕴，故曰识缘名色。五蕴既结成后有，识即处蕴中，故又曰名色缘识。此中前七俱未发起、故知所言识者即是八识。
　　“依食”谓受生后至命终时，依四种时而生，食为所依。其依之而住者，乃此八识，一类相持，无有间断。若非此识，前五虽能取食，而何所滋养令其恒住？
　　“灭定心”谓二乘人灭尽定，前六王所皆灭，第七染心不起，唯此识不散。其七识一分非染，我障虽未还灭，然亦即是所执第八之相分，非别有体性。乃至无想天入九地真灭尽定，亦有此八识心王，但无心所，除菩萨定中白净识，佛定中大圆镜智，皆是此识为在定之心。
　　“心染净”染净至七识而结，至六识而具。然染之即成染，净之即成净，受染受净之心，八识心王也。所因以成染净者，即用八识心所之五遍行也。七识揽之以为染根，前六藉之以成现行，离八识外别无可染可净之心。盖前七俱无自体，随缘现影，此乃染净真心也。此义直穷染净根本，彻底透露，异于二乘但据前六为染净心，于彼折伏，冀得清净，乃惟识之纲宗，于斯炳矣。（此中误将“生死时心”与“持寿暖识”合而为一，故但有九证。）
八识三藏
　　阿赖耶，此翻为藏。藏有三义，前一就本识言，后二依他立义，其实一也。能藏义兼王所，所、执二义，专指心王。
　　“能藏”此识体本虚，故能含藏前七无始熏习染所有善恶种子，又能藏现有前七所作善染诸法现行为未来种子。心王既尔，心所亦然，以五遍行中一切心所皆能建立也。此就八识体量功用而言，谓之能藏。
　　“所藏”此就前七依之以藏而言，谓之所藏。前七所有善染心所皆藏于此识之中，为彼所藏，即定为彼所染。如一库藏本无铜铁，而用贮铜铁，为铜铁所藏，则名为铜铁库矣。从彼得名，即受彼染，八识不自还其真空本来之体量，听前七据为所藏，遂无自位，为前七作总报主。
　　“我爱执藏”就末那识坚执为自内我而宝惜不舍者而言，则为执藏。乃至九地四空，此爱不忘，此识不转，直至八地菩萨方能除执，能所无执，则双泯矣。此八识流转生死之祸苗，皆由七识强揽，而其还灭转智，亦在七识解缚，还其无所无能之本体。我恒一摧，藏即舍矣。
八识所熏四义
　　所熏者，被前七熏成种子，非自有种子也。必拣所熏非能熏者，见还灭转智不于此识著丝毫工夫，但绝能熏，自无熏染。
　　一“坚住性”无始以来，真如一分本体为末那所执，受其熏染，成其分段，种子现行展转相因，不离不散，以坚住故，持彼所熏，永不忘失。异生灭法，不能生起，抑不忘灭，故受前七熏，而不能熏前七。
　　二“无记性”谓无覆无记也。既本无善恶，亦无障碍，如清水流于大地，遇沙石则洁，遇泥垢则浊，无必受之熏，亦无不受之熏，力弱志迁，异有胜用，可自作善恶有覆等现行。
　　三“可熏性”此拣心所，专言心王，常住自如，无所发动，熏至则坐受，不待捐己徇他，异有增减，可者因其可而受之，如人善饮啖，能胜酒食，不伤醉饱。发为心王，即有所注向，不遍可熏矣。
　　四“与能熏和合”谓八识缘名色而生前七见相二分，和合成一人，分段自然，如父依子，从其安养，全付家业，任彼营为，受其安危，异他人识与己有分段，虽熏不受。
七识能熏四义
　　能熏者，能熏第（第下应有八字。）识也。前五熏八识相分，成未来一切相。七识熏八识见分，成未来一切见。第六二分通熏。
　　一“有生灭”遇缘则生，缘灭则灭。异坚住性，能久持受，而以有生故，生起八识本无之色法以熏八识，是有能熏之资。此义前六显有，第七虽坚持我执，而瞥尔妄生即有生，命终消灭，后有变易即有灭，特不似前六之速迁耳。
　　二“有胜用”七识有执持之强力，六识有分别之善巧，前五有觉了之明慧，异无覆性之体虚而作用不行。以我足熏之力，熏彼普受之量，是具能熏之才。
　　三“有增减”增则自增，减则自减，善染轻重，皆由乎己，欲熏则熏，不受他熏，异可熏性，是有能熏之权。
　　四“与所熏和合”由自阿赖耶，生自末那及前六识，自然此熏彼受，如子依父，故能熏彼而不逢违拒，是有能熏之缘。此义缘兼王所而言，前七王所皆与八识心王相和合也。若八识心所，亦有生灭胜用，应不受熏，还自熏心王，与前七同为能熏，以遍行五心（“心”下应有“所”字。）贯彻八位识中，虽各分属，原无二致，非八位中有四十遍行也。
邪见五种
　　此六七二识心所根惑中不正见也。其类甚多，要不出此五见之中。
　　一“身见”执妄身为我，起种种贪着，如此土玄门之类。此见七识为根本，至六识而增长，属我执无明。
　　二“边见”不得中道，堕于一边。凡有二种，一切不正之见皆此二见为主。一、“断见”，谓一切法究竟消灭；无因果。二、“常见”，谓一切法常在不灭，破如幻于非断非常、亦断亦常法，各得一边，执之成妄。此见从六识生起，七识以恒审持之，结习不舍，属法执无明。
　　三“邪见”妄立魔天神鬼，信为生缘，如今世天主教之类。此见全是六识妄结，恼乱他人，属烦恼。
　　四“见取”于非果计果，如以无想天为涅槃之类。此见缘七识执八识为自内我，因据八识心王不生灭为果，属无明。
　　五“戒禁取”于非因计因，如持牛狗戒、衣草木、食秽恶、拔发熏鼻、卧刺投棘；今之穿胁、烧指、打饿七、坐钉关、乃至积薪自焚、跳火坑等，皆其眷属。此见全是六识非量结成，七识痴疑迷，自恼恼他，属烦恼。
迷悟二门
　　二门皆尽唯识宗旨。《规矩颂》前八句恭颂流转门，后四句颂还灭门。
　　“流转门”门者，如共一室，内开二门，一门为吉祥之路，一门为凶祸之途，唯人所趋。所趋一异，则安危悬隔。盖生人趣中，同此阿赖耶识，悟者由之证涅槃菩提，迷者由之堕五趣生死，惟自所向往之门，决于发足时耳。流转者，五趣生死之门也。从八识顺其习气瀑流之机，起五遍行，不复回顾真如，一注七六二识，一注前五识，生诸心所，成随烦恼，谓之流。从七识违背真如，转变其圆实之性，染八识无覆为有覆，变六识别境令生不定，而具根本六感，乘前五之发即与和合，变成三惑重障，谓之转。且流且转，转而复流，现行种子互相生而不已，因果相仍而不舍，永无出离。十二因缘之业海，皆由此门而出也。《成唯识论》以流转显生死因，故顺其缘生之势立三变门，从真如变赖耶为一变，从赖耶变末那为二变，从末那变前六为三变，顺序也。
　　“还灭门”还灭者，灭妄还真。非灭妄不能还真，还真则妄自灭，此所谓十方薄伽梵，一路涅槃也。“还”者，逆八识顺流之渡，穷前五之妄，归同时之意识，即还六识妙观，不转前五成妄。穷六识之妄归七识，即还七识本无之体，不染六识具诸惑障。穷八识之染因于七识，而本自无覆，即还本体，不受其染，渐渐舍彼异熟，即还真如。“灭”者，于七识命根一刀斩断，绝灭无余，六识枝蔓随之摧折。七识灭则六识灭，六识灭则七识后念灭，前五同时意识、八识见相二分皆灭。此门唯博地凡夫早悟唯识宗旨，不为二乘根门所惑，及阿罗汉加行成熟，不自侨疑，发大乘心，精进不已；由四资粮至初地入见道位，于六识灭现行二障，于七识灭分别二执；至二地入修道位，渐次成熟；入第七远行地，不假观门，六识灭；尽至第八不动地，七识我执永灭，唯余间起之法执；八识因之将还自净，唯异熟识在；至等觉位一刹那顷，微细俱生法执断尽无余，第八异熟即此顿空，入佛果；位六七二识得复，无妨再用，为利他权法，照大千界，应十地机；而第八转成无垢，即证大圆镜智；前五因其现量，成无漏功德，分三类身，总还圆成实性真如本体矣。六七二识还灭最在前，自初地初心而始，以见修二位皆于此二识施功用故，故谓“六七因中转”，还灭之切，在此二识也。前五及八识还灭在后，前五尤在最后，八识至八地赖耶始灭，至等觉异熟乃空，还归无垢。前五直至佛果，乃得圆明，初发无漏分身，应众生之用。盖其还灭之功在六七二识，在八识尚有一分无功之功，在前五并此而无，故谓“五八果上转”。若欲于前五施还灭之功，则是二乘折伏根门愚法；若欲灭尽八识，即堕外道断见。七识纯用灭，六识半灭半还，自类种子不因七识染者，亦八识之分注，可用为观门，还其本智；因七识染者，七识灭则自灭。前五第八唯还无灭。《规矩》说还灭法立四颂，从粗入微，以前五始，以第八终，逆序也。
八识转四智次第
　　此约渐教而说。若从相宗悟入，只有径灭七识，余七一齐俱转。相宗显标渐教，密示顿宗，在人自悟耳。
　　“前五识转唯一品”变相观空，乃同时意识人人空观，虽前五异前心所不立，仍是六识带转，前五未能自得无漏真智，不可谓转。直至佛果，方证即相即空，无观无变，分身无漏，前五之果顿转成智。盖前五虽与第八俱于果转，因中无功，而八识犹有澄定扩充无功之功。唯前五自见道修道直至等觉位，全不于此用修用证，不动丝毫，即成无漏，故言如来亦有肉眼；八识转后依旧是旧时人，而三类之身自现，口所以大异于二乘守定根门下折伏死功、打车不打牛之大愚者在此。
　　“六识三品转”初三资粮位入初地见道位中，断分别我法二执现行无明烦恼上品障。自二地至七地修道位，断分别二执中品障，以未能常在双空观，俱生二障犹然间起而成现行。七位后常在观门，俱生二障永不现行，断下品障。此识但有现行，七识乃其种子，故但子现行转，不能转种子；即能转分别种子，不能转俱生种子。从八地至等觉位，不于此识修因，亦不于此识得果。八地以上观察智不行。
　　“七识三品转”初地初心人见道位，以六识无漏智观我执不生，而法执犹恒，此因六识而转，为下品转。至第八不动地，我执永伏，法执间起，染性已空，有覆未泯，觉为有智可得，有佛可乘，为中品转。至等觉位一刹那顷，俱生法执尽灭无余；入佛果位，不妨仍示平等智中差别，应十地菩萨堪受之机，为上品转。虽有三品，而初发心时早识此末那为八识流转根本，一刀斩断，不假六识观门，渐次降伏，尤唯识秘密法也。“八识三转异名”初次凡夫直至远行地，名阿赖耶识，此翻藏识，皆被七识执为内自我，令藏过去末那所熏一类相续种子，亦藏现在前七现行我法二执种子。至远行地入第八不动地，七识俱生，我执不起，解放八识之缚，不受拘染，不熏未来种子，而七识俱法执未泯，执此八识有可修可证之法，此无始来时暗藏种子，虽现行不起，而未即消灭，累此八识带一分镜中远影，藏已舍而此不舍，名毗播伽识，此翻异熟，因伏果中，果位不圆，智成有漏。至等觉位一刹那顷，七识转尽，从此尽未来际。不受一毫熏染，无始以来原不曾熏动丝毫，还与真如契合无二，名无垢识，一曰白净识，《解深密经》立为第九识，实即八识转后之异名尔。八识与七识同时俱转，八识无孤转之理，故曰如束芦交转。转入之功全在第七，有一分因，即获一分果，更无观待。此已得阿罗汉果，不自侨怀放逸，堕四空天趣，而加修习之功，成熟净行四品，凡二位升进。
四加行
　　此位未证唯识，乃二乘进道之阶基。二品通四，前二因，后二果。
　　一“暖”用智慧火，烧烦恼薪，薪不尽，火必不断，常令温暖，不受业风阴暗逼恼，身心喜悦和畅。
　　二“忍”于一切净行难行难忍者，不怖不忧不惮不退，如法修习，忍受担荷。
　　三“顶”暖品既熟，一切烦恼尽皆退伏，超出浊欲界中，终不堕陷。
　　四“世第一”修习忍行已熟，于精进勇猛，成殊胜净行，世所希有。
　　此四位于阿罗汉果中，勤行不怠，不贪天乐，乃得不入四空界地。但犹于根门修习，未证唯识，灭七净八。故顶者不脱身中之顶，世第一者于俗第一，未离三界。特其精进既熟，自然一旦能发大心，入三资粮位。
资粮三位
　　此三位俱于六识用功，净其现行，未证七八还灭境界。资粮三位，凡三十品。
　　“十住”始舍二乘根门之学，住菩萨道中。“十行”舍二乘独觉行，行菩萨行。
　　“十迥向”以十行迥向直如，发广大愿，得广大心，超彼根门，证知人法二空，在此一位疾入初地。
　　资粮者，见道之资粮。此大心阿罗汉至顶世第一位，功熟慧生，发广大心，舍其已证之果，依菩萨道，虽未即证知，而如法修行，皆出离分别二障之实法。如人行路，行至方知；不尔，但从人问，未能悉彼程途曲折境界。故从十住进十行，十回向，修习圆满，得登初地，人见道位，与所住所行所回向一一印合，双空至理。
　　十住者，以方便三昧，无沈掉心，现自体无生灭智慧，住于真如圆性之中，不以生灭心为其信解。此位初舍二乘自守根门之愚，如人舍其卑陋之居，从大宅中安心而住。
　　一“初发心住”。从二乘见佛威神而发，依菩萨道住。
　　二“治地住”。初舍二乘深重我执，发哀闵众生欲度之心，而安住之庄严佛土。
　　三“修行住”。观前诸法皆非坚实，而欲修妙净之行，常住不倦。
　　四“生贵住”。于诸佛至教深生净信，如托生佛家，不堕下品。
　　五“具足方便住”。凡所修行，皆悉护念众生，观知众生无边境界，乐住其中。
　　六“正心住”。一心依佛，于诸赞毁，心皆不动。
　　七“不退住”。不因佛难出世、佛法难学而生退转，久住不离。
　　八“童真住”。身语意三业，长净无失，全童真性。
　　九“法王子住”。观察审知众生烦恼习气，知所调护，可以代佛说法，无所疑怯。
　　十“灌顶生”。为佛乘甘雨灌注，智光加被世界众生，通体明了。（自注：十品中有初终次序，渐进至十。）
　　十住初住佛乘，十行则舍根身而以智慧通行菩提道中，具知佛所恒行，即如法行之，无有疑碍。如住大宅已定，知彼室中所有壁宇应当修治，所有器具应当足用，以十波罗密为其实行。
　　一“欢喜行”。行檀波罗密，具足喜舍。
　　二“饶益行”。行戒波罗密，饶益净行。
　　三“无违逆行”。行忍辱波罗密，顺受有情。
　　四“无屈挠行”。行精进波罗密，不生怯退。
　　五“无痴乱行”。行禅波罗密，澄定不惑。
　　六“善现行”。行般若波罗密，空智现前。
　　七“无著行”。行方便波罗密，无所执著。
　　八“难得行”。行愿波罗密，发广大心。
　　九“善法行”。行力波罗密，护持正法。
　　十“真实行”。行智波罗密，如法实知。（自注：十品同时并修，无有渐次。）
　　于一切住一切行，皆回念，所发大愿深心，不求别福及余善果，但用修所应修，觉所应觉，趋入佛位，利益众生。至此体道功用将次圆足，分别我法二执，以广大资粮厌伏不起，于佛境界亲所历证，功不淆讹，一登初地，见道圆满。
　　一“救护一切众生离众生相回向。”求证人空。
　　二“等不坏回向。”一切平等不坏世法，求证法空。
　　三“等一切诸佛回向。”求证法空。
　　四“至一切处回向。”求证人空，一切处：三界九地。
　　五“无尽功德藏回向。”不以现得功德而自厌足，求证法空。
　　六“入一切平等善根回向。”求证法空。
　　七“随顺众生回向。”求证人空。
　　八“真如回向。”舍智求智，求证法空。
　　九“无缚无著解脱回向。”求证法空。
　　十“人法界无量回向。”求证人法双空，出离分别二障。（自注：十品一心渐摄，无分别渐次。）
十地
　　自地前至初地为见道位，二地至七地为修道位。六识七识转尽。七识初地转起，与八识前五佛果位方转尽。
　　一“欢喜地”从地前一资粮位如法修习，亲历亲证，忽尔得广大心，灼知分别二执之我见法见，皆与自性了不相关，顿然舍尽。见道位中功已圆满，识得大自在，生大欢喜，于双空观中，意识发现无漏智观，乃六识转成妙观察识之始也。七识因六识后念增长二执者，亦因六识妙观之力，现行不起，不复增长昏迷，得现行平等。唯除自类末那种子未净，故此地于八识全不相应，前五亦不受转。
　　二“离垢地”初地于见道位中功已圆满，而俱生二障伏八识种子中，成七识现行，非见所能摧伏；以见从六识观起，仍用八识流注见分，不与八识相应故。菩萨进此地时，行起解灭，入修道位，勤修戒定慧三品。虽此三品，二乘于根门亦尝修习，而此地分别执灭，则原是旧时人，不是旧时行履处。此地以纯净心具足菩萨圆满妙戒，远离尘垢，无不严净。
　　三“发光地”此地以纯净心入最胜定，总持大法一切清净妙湛之理，定中显现。
　　四“焰慧地”此地以纯净心证菩提法，智火焰生，烧尽烦恼，烛破无明，永离暗蔽。此三地戒定慧一时同证，而由戒得定，由定得慧，有升进机。
　　五“难胜地”此后三地，乃前三地戒定慧增长圆满所登。难胜者，净戒圆满，无所拣择，于真俗二谛，行相相违，皆悉融通，人缠不怖：一切世出世间无能胜者。
　　六“现前地”印合无为真如。无境不定，随所安住，菩提妙法无不现前，无入定、住定、出定差别相。此诸位中增一分进修，则灭一分习气，所谓“六七俱生地地除”也。
　　七“远行地”充满慧体，尽法界际皆其智量所摄，双空常在，不立入观出观有间断法。修道位中功已圆满，至此舍分别意识而行别路，脱尽情想，全不依根发识，生有漏心。此妙观察智之极境，六识转智之胜果尽于此矣。此上第六识智双遣，专于意不起遍行处净七八二识。
　　八“不动地”见修二位功俱圆满，至此无见无修，于不作意中妙凝智体，不口余有俱生我执，得相恼乱。七识已净，八识口有我爱执之为藏者，遂舍藏名。盖初地以六识净七识故，但伏现行，不伏种子。八地不假六识观门，直从七识净其根本，乃与俱生二惑相应对治，除一分七识。即净一分八识，乃七识因穷八识果净之始也。
　　九“善慧地”藏识既舍，廓然无我，得大神力，转诸根身器界，皆成般若智体，净诸生法执中一分粗障。永除带质境惑。
　　十“法云地”大智充满，如云集空，一切诸法悉受总持，无有一法而不在其智中者，将降法雨，加被法界。若大用流行，则俱生二执俱舍。但在静函妙法之际，法见独存，亦是无始以来熏成种子所持，如镫外远影，不即不离，则是俱生一分微细对影之障，未能消陨。以故前五胜果未得分身无漏，息法界苦轮，法犹在自而不在他也。从此以上，法云久满，灵雨忽飞，至等觉位，一刹那顷脱尽无始以来异熟种果中一分法相，相分融化，见分自无，自证分无可证，乃得还其真如本体，成白净识。前五分日（“分日”二字义未详，或是“见分”二字。）无量，所作所口皆证妙果，在识名为白净，尽脱七六前五口名，在智名为圆镜，亦无观察平等之异。前七丝毫不存，第八自然还元，前五自然圆通，等觉道成，佛果即得矣。
八识转成四智
　　前五识转为“成所作智”三类分身，光明相好，成就众生，各得解脱。以眼耳鼻舌身现诸功德，成其所作，随缘利物。此佛果位中用此智为化身大用。若在修习位中，则二地初禅已舍鼻舌二识，至第三无寻无伺地五识俱不起，识既不存，智亦不显，乃至十地，于此前五因地无二（二应作工夫，）果位无功德。直至佛地，智果乃圆。盖前五直从八识五遍行流注成诸心所，故随八识而转，在大圆镜根本智后，故名后得智。此转乃就其现量而成化身功德，还而非灭，顺转也。
　　第六意识转为“妙观察智”妙观察者，观中察出入法双空，不同二乘有相观也，能使极略极迥之法昭朗现前。此智最为先转，地前已证。见道位初入欢喜地，便能观察现行分别二执之妄，而证二空。至远行地常在双空观中，则俱生二执虽未除种子，而永不现行。然意识所转之智，尽于此地。自此以上，不待作意观空，自证本智，此智不用。佛果位中一切妙智，一大圆镜智所摄，更无用此观察矣。此有顺逆二转：自八识流注之意，亦是如来藏一分净光，有观察之能，以之观空，即成妙智，顺转也；其自七识所染发见之识，一动念即属非量，无分善染，俱成有覆，则须灭除，逆转也。
　　第七末那识转为“平等性智”由有我执，故与物不平；由有法执故，所见不等。初由第六意识入双空观，折伏现行二障，渐证平等，至修道位已满证无功用行，一刀割断末那，不执八识为自内我，不复依持八识起善染之作相，且不就八识见分为修证之总持，则不平不等之根断绝无余。至佛果位中，就菩萨机，应菩萨化而成就之。又若有修有证一分法相，以八识见分随缘化导，然他受用则然，若自受用，则一色平等，即大圆镜智无可现。起就其光明普照则谓之大圆镜，就其本体一如则谓之平等性，其实一智也。此转灭尽末那，即成平等，逆转也。
　　第八阿赖耶识转为“大圆镜智”八识本体即如来藏，无有境量而大，无有亏欠而圆，无不普照而如镜。由无始以来，七识划地忽生熏习覆障，将此执为内自我，遂成阿赖耶识。然本七识熏成有漏之体，非如来藏遂为拘碍缩小，蒙昧不可还复。在见道位中不得亲证，至不动地，七识不能拘执使成赖耶，则此识乍余脱缚轻安，金刚道后，宿习消尽，入佛果位，刹那之间，大圆镜智即尔现前，七识灭尽，圆镜智自显，还白净识，即圆镜智不持灭。
　　相宗络索终



王船山先生遗书，同治四年十月刻竣，凡三百二十二卷。国藩校阅者《礼记章句》四十九卷，《张子正蒙注》九卷，《读通鉴论》三十卷，《宋论》十五卷，《四书》、《易》、《诗》、《春秋》诸经稗疏、考异十四卷，订正讹脱百七十余事。军事鲜暇，不克细紬全编，乃为序曰：
昔仲尼好语求仁，而雅言执礼；孟氏亦仁礼并称。盖圣王所以平物我之情，而息天下之争，内之莫大于仁，外之莫急于礼。自孔孟在时，老庄已鄙弃礼教，杨墨之指不同，而同于贼仁。厥后众流歧出，载籍焚烧，微言中绝，人纪紊焉。汉儒掇拾遗经，小戴氏乃作《记》，以存礼于什一。又千余年，宋儒远承坠绪，横渠张氏乃作《正蒙》，以讨论为仁之方。船山先生注《正蒙》数万言，注《礼记》数十万言，幽以究民物之同原，显以纲维万事，弭世乱于未形，其于古昔明体达用，盈科后进之旨，往往近之。先生名夫之，字而农，以崇祯十五年举于乡，目观是时朝政刻核无亲，而士大夫又驰骛声气，东林、复社之徒，树党伐仇，颓俗日敝，故其书中黜申、韩之术，嫉朋党之风，长言三叹而未有已。既一仕桂藩为行人司行人，知事终不可为，乃匿迹永、郴、衡、邵之间，终老于湘西之石船山。圣清大定，访求隐逸鸿博之士，次第登进。虽顾亭林、李二曲辈之艰贞，征聘尚不绝于庐。独先生深闭固藏，邈焉无与。平生痛诋党人标榜之习，不欲身隐而文著，来反唇之讪笑。用是其身长遁，其名寂寂，其学亦竟不显于世，荒山敝榻，终岁孜孜，以求所谓育物之仁，经邦之礼，穷探极论，千变而不离其宗，旷百世不见知而无所于悔。先生殁后，巨儒迭兴，或攻良知捷获之说，或辨易图之凿，或详考名物、训诂、音韵，正诗集传之疏，或修补《三礼》吋高之仪，号为卓绝。先生皆已发之于前，与后贤若合符契虽其著述太繁，稿驳互见，然固可谓博文约礼、命世独立之君子已。道光十九年，先生裔孙世全始刊刻百五十卷，新化邓显鹤湘皋实主其事，湘潭欧阳兆熊晓晴赞成之。咸丰四年，寇犯湘潭，板毁于火。同治初元，吾弟国荃乃谋重刻，而增益百七十二卷，仍以欧阳君董其役，南汇张文虎啸山、仪征刘毓崧伯山等分任校雠，庀局于安庆，葳事于金陵，先生之书于是粗备。后之学者，有能秉心敬恕，综贯本末，将亦不釋乎此也。曾国藩序
船山先生姓王氏，讳夫之，字而农，别号薑斋，故明之遗臣，我朝之逸民也。明既亡，先生隐于湘西蒸左之石船山，学者称船山先生云。其先世本扬州之高邮人，明永乐初官衡州卫，遂为衡州之衡阳人，世以军功显。及武夷，始以文学知名，中天启辛酉副榜，先生即武夷公之季子也。
先生颖悟过人，读书十行俱下，一字不遗。年二十四，与兄介之同应祟祯壬午科湖厂乡试，俱获隽焉。以道梗，不赴会试。越明午癸未，流贼张献忠陷衡州，绅士降者以伪官官之，不降者缚而投诸湘水，先生走匿南岳双髻峰下，贼执质其父以招之，先生自刺肢体，创甚，舁往易父。贼见其创也，亦免之，父广俱得脱。复走匿双髻峰下。
甲申闯贼破北京，明怀宗殉社稷。先生闻之，涕泣不食者数日，作悲愤诗。乙酉，我师下南京。当是时，我朝既得两京，天下大势，万集响应。故明之藩封庶孽，奔窜于湖湘滇黔粤闽间者，往往始称监国，继假位号，以恢复为名。先生少遭丧乱，末见柄用，及明之亡也，顾念累朝养土之恩，痛悯宗社覆亡之祸，诚知时势已去，独慨然出而图之。奋不顾身，其志可悲也已。
明藩称隆武年号者，使其督师何腾蛟屯湖南，制堵胤锡屯湖北，楚省兵燹塞野，加以大旱，赤地千里，而逆闯李自成既毙于九宫山，余党降者，号为忠贞营，蹂躏潜、汉，有岌业之势。堵、何两公措置无术，而又不相能。先生忧其将败，返走湘阴，上书于司马章旷，指画兵食，请调和南北，以防溃变。章司马报曰：“本无异同，不必过虑。”先生默而退。卒之贼势猖獗，司马以忧愤卒，堵何两公遭闵凶，而势不可为矣。
丁亥，我师下湖南。先生时丁父艰，营葬毕，西走桂林。大学上瞿式耜特疏荐先生。先生请终制。既服阕，叹曰：“此非严光高蹈吋也。”即起就行人司行人。是的粤中国命所系，则瞿式耜与其少傅严起恒；而奸邪巨魁则内阁王化澄、悍帅陈邦傅、内竖夏国祥也。桂藩驻肇庆，纪纲大坏，给谏金堡、丁时魁、刘湘客、袁彭年、蒙正发志在振刷，王化澄等害之，目为“五虎”，交煽中宫，逮狱，将置之死。先生约中舍管嗣裘，与俱告严起恒曰：“诸君弃坟墓，捐妻子，从王于刀剑之中，而党人杀之，则志士解体，虽欲效赵氏之亡，明白慷慨，谁与共之者”起恒感其言，为力请于廷。化澄之党參起恒，先生亦三上疏，参化澄结奸误国。化澄恚甚，必欲杀之，其党竞致力焉。会有降帅高必正者救之，得不死，亦不往谢也。返桂林，复依瞿式耜，闻母病，间道归衡。至则母已殁。其后瞿式耜殉节于桂林，严起恒受害于南宁。先生知势愈不可为，遂决计林泉矣。
初，桂藩议封孙可望为秦王，严起恒力阻之，可望戕起恒，专执威柄。越数年，可望分李定国入粤，遂入衡，招先生，先生不往，作《章灵赋》。
壬寅，闻缅甸之变，明之藩封庶孽称监国、假位号者，于是乎殄尽。先生遂浪游于浯溪、郴州、耒阳、晋宁、涟邵之间。凡所至期月，人士慕从者众，辄辞去。最后归游行船山，以其地瘠而僻，遂自岳阴迁焉。筑土室，名曰观生居，晨夕著书，萧然自得。作《读四书大全说》、《周易内传》、《外传》、《大象解》、《诗广传》、《尚书引义》、《春秋世论》、《家说》、《左氏传续博义》、《礼记章句》并诸经稗疏各若干卷。又作《读通鉴论》三十卷，《宋论》十五卷，以上下古今兴亡得失之故，制作轻重倚伏之原。又谓张子之学切实高明，作《正蒙释义》，又作《思问录内外篇》，互相发明，以阐天人性命之旨，别理学真伪之微。又以文章莫妙于南华，词赋莫高于屈宋，故于庄、骚尤流连往复，作《庄子解》、《庄子通》、《楚词通释》，又著《搔首问》、《俟解》、《噩梦》各种，及自定诗集，评选古今诗《夕堂永日绪论》，注释《老子》、《吕览》、《淮南》各若干卷。自明统绝祀，先生著书凡四十年而终。先生之未没也，盛名为湖南之冠。戊午春，吴逆僭号于衡阳，伪僚有以劝进表属先生者，先生曰：“某本亡国遗臣，扶倾无力，抱憾天壤。国破以来，苟且食息，偷活人间，不祥极矣。今汝亦安用此不祥之人为”遂逃之深山，作《祓楔赋》。吴逆既平，我大中丞郑氏端闻而嘉之，属郡守崔某馈粟帛请见。先生以病辞，受其粟，返其帛。未几卒于石船山，葬于大乐山高节里。自题其墓曰：“明遗臣王夫之之墓。”自铭曰：“抱刘越石之孤忠而命无从致，希张横渠之正学而力不能全。幸全归于兹耶，固衔恤以永世。”呜呼，先生之志可悲也!先生子二人曰攽、曰敔。敔字虎止，游于吾门，盖能绍先生之家学者。余不及见先生，慕先生之高节，欲尽读其书。敔曰：“先人家贫，笔札多取给于故友及门人，书成，因以授之，藏于家者无几矣。”余所得见于敔者，《思问录》、《正蒙注》、《庄子解》、《楚辞通释》而已。
赞曰：明之支藩，播迁海澨，先生非不知其无能为也，扰间关跋涉，发语论，攻憸邪，终摈不用，隐而著书，其志有足悲者。以先生之才，济我朝之兴，改而图仕，何患不达而乃终老于船山，此所谓前明之遗臣者乎!及三桂之乱，不肖劝进，抑又可谓我朝之贞士也哉!郑中丞闻之而加礼焉，有以也。康熙乙酉八月既望，提督湖广学政翰林院检讨宜兴潘宗洛撰
王敔撰《薑斋公行述》
先子船山府君，讳夫之，宇而农，号薑斋，中岁称一瓠道人，更名壶，晚岁仍用旧名。居于湘西蒸左之石船山，自为之记，蒸湘人士莫传其学，间有就而问字者，称为船山先生。所评选有《汉魏六朝诗》一帙。四《唐诗》一帙，古文一帙，绪论一帙，皆驳吋尚而辨伪体，名曰《夕堂永日》。人士之赠答者，又称夕堂先生焉。
王氏系出太原，元至正以前，失谱不详。十一世祖讳仲一，扬州高邮人，从明太祖定天下，以功授千户。生轻车公讳成，水乐初以翊戴功升衡州卫指挥同知，遂籍于衡阳。七世祖扩军公讳纲，从都御史成公金平郴、韶贼，以功晋骠骑将军上护军。王父征君讳朝聘，字修侯，以天启辛酉副榜授迪功郎，弃官隐居，受学于邑大儒伍学父先生定相，究极天性物理，以武夷为朱子会心之地，志游焉以题书壁，学者称武夷先生。祖母谭孺人。
府君生于万历四十七年己未九月初一日子吋，年十四，督学王闻修先生志坚拔入学。其后宁波水向若先生佳胤，昆山王澄川先生永祚，皆进识首拔。崇祯十五年壬午，以《春秋》魁与伯父石崖先生同登乡榜。大主考为太史吉水郭公之祥，副主考谏议大兴孙公承泽，房师则安福欧阳方然发生介也。华亭章公旷、江门蔡公道宪，是科俱为分考。吋国势渐不可支，出场后遂引为知己，以志节相砥砺。是冬上计偕，行至南昌。道梗，欧阳先生谕以归养。明年癸未，张献忠陷武昌，递陷衡州，绅士多反而纳款；其不降者，贼投之湘水。府君匿南岳双髻峰，征君为伪吏所得，挟质以召伯父与府君。征君迫欲自裁，府君哀窘，匿伯父，自刺身作重创，傅以毒药，舁至贼所，贼不能屈，得免于难，复匿岳峰。
甲申五月，闻北都之变，数日不食，作悲愤诗一百韵，吟已辄哭。后自乙酉、丙戌至壬寅，同原韵凡四续焉。
乙酉以还，走入永兴，将入猺峒，以征君病，不能往。明年丙戌，湖广兵烽塞野，大旱赤地。是时督师黎平何公屯湖南，宜兴堵公屯湖北，而李自成死九宫山，余党降附，号忠贞营。二公安置无术，南北不协，府君知湖上之败必由此，走湘阴，上书于司马章文毅公，指画兵食，且谏其调和二公，以防互溃。公报以本无异同，不必过虑。府君含默而退，已而堵公辟檄两及，府君卧耒阳不往。其后丧败相仍，何堵二公前后俱以殉节，章公亦忧愤而卒。
永历元年丁亥，今皇清之顺治四年也，是岁冬十有一月，王父征君弃世，府君哀毁以终大事，营葬岳后，茔兆既成，旦夕悲号，膺难西走。留守瞿公式耜疏荐之。府君疏乞终丧，得旨云“具见孝思，足征恬品。著服阕另议。”已而叹曰：“此非严光魏野时也。违母远出，以君为命，死生以尔。”服阕，就行人司行人介子之职。
时粤仅一隅，而国命所系，则瞿公与少傅严公实砥柱焉。纪纲大坏，骄帅外讧，宦幸内恣，视弘隆朝之亡辙而更甚。科臣金公堡、袁公彭年、丁公吋魁、刘公湘客、蒙公正发主持振刷，而内阁王化澄、悍帅陈邦傅、内竖夏国祥等交害之，指为五虎，廷杖下狱将置之死。府君走诉严公：“诸君弃坟墓，捐妻子，从王于刀剑之下，而党人假不测威而杀之，则君臣义绝而三纲放，虽欲效南宋之亡，明白慷慨，谁与共之！”劝公匍匐求贷。吋缇骑掠诸君舟，仆妾惊泣，府君正色责之而止。其后五君以严公力得不死，而党人雷德复诬参严公。府君抗疏指陈王、雷误国，疏凡三上。严公虽留，而志不得伸。党人吴贞毓、万翱且陷府君于不测。府君愤激咯血，因求解职，时有忠贞营降帅高必正慕义营救之，乃得给假。高必正者，原名一功，闯贼所谓制将军者是也。府君以其人国仇也，不以私恩释愤。自此随地托迹，或在浯，或在郴，或在耒，或在晋宁，或在涟邵，所寓之处，人士俱极依慕。府君不久留，辄辞去。最后自岳阴迁船山，筑土室名观生居，遂以地之僻而久藏焉。
至于守正道以屏邪说，则参伍于濂、洛、关、闽，以辟象山、阳明之谬，斥钱、王、罗、李之妄，作《思问录》内外篇，明人道以为实学。欲尽废古今虚妙之说而返之实。自潜修以来，启户牖，秉孤灯，读十三经，廿一史及张、朱遗书，玩索研究，虽饥寒交迫，生死当前而不变。迄于暮年，体羸多病，腕不胜砚，指不胜笔，犹时置楮墨于卧榻之旁，力疾而纂注。颜于堂曰：“六经责我开生面，七尺从天乞活埋。”于《四书》及《易》、《诗》、《书》、《春秋》各有稗疏，悉考订草木鱼虫山川器服，以及制度同异、字句参差，为前贤所疏略者。盖府君自少喜从人间问四方事，至于江山险要，士马食货，典制沿革，皆极意研究。读史读注疏，于书志年表，考驳同异。人之所忽必详慎搜阅之，而更以闻见证之，以足参驳古今，共成若干卷。至于敷宣精义，羽翼微言，《四书》则有《读大全说详解》、《授义》；《周易》则有《内传》、《外传》、《大象解》；《诗》则有《广传》；《尚书》则有《引义》；《春秋》则有《世论》、《家说》；《左传》则有《续博议》；《礼记》则谓陈氏之书应科举者也，更为章句，其中《大学》、《中庸》则仍朱子章句而衍之。末年作《读通鉴论》三十卷、《宋论》十五卷，以上下古今兴亡得失之故，制作轻重之原。诸种卷帙繁重，一一皆楷书手录，贫无书籍纸笔，多假之故人门生，书成因以授之，其藏于家与子孙言者无几焉。又以文章之变化莫妙于《南华》，词赋之源流莫高于屈宋，《南华》去其《外篇》、《杂篇》，诃斥圣门之伪妄；屈子以哀怨沈湘，抱今古忠贞之恸，其隐情莫有传者，因俱为之注，名曰《庄子注》、《楚辞通释》。又谓张子之学切实高明，《正蒙》一书，人莫能读，因详释其义，与《思问录》内外篇互相发明。此府君自辛卯迄辛未，四十年贲志不隳，用力不懈。尝自署其椠，以为吾生有事者也。其他则《淮南子》有旁注，《吕览》有释，刘复愚有评，李杜诗有评，《近思录》有释，皆发从来之所未及，而裒订其旨。
维时长啸一室，作《祓楔赋》曰：“谓今日号令辰，翔芳皋兮兰津。羌有事兮江干，畴凭兹兮不欢。思芳春兮迢遥，谁与娱兮今朝。意不属兮情不生，予中踌躇兮倚空山而萧清。闻山中兮无人，蹇谁将兮望存？”又《山楼雨》诗曰：“江城二月催寒雨，山客三更梦岭云。青镜分明知鹤发，宝刀畴昔偃龙文。援毫犹记趋《南史》，誓墓还谁起右军。飞鸟云边随去住，清猿无事忆离群。”时值华亭章司马次子有谟南游阻道，府君延入，昼共食蕨，夜共然梨，以所注《礼记》授之。夜谈至鸡鸣为常。游兵之为盗者窃听而异之，相戒无犯焉。
年七十三，久病喘嗽，而吟诵不辍。次年元旦，尚衣冠谒家庙。二日清晨，起坐不怿，指先祖征君行状、墓铭付长孙生若曰：“汝慎藏之。”谓敔曰：“勿为吾立私谥也。”良久，命整衾，时方辰，遂就箦。正衾甫毕而逝，高寿七十有四。遗命禁用僧道。自题遗像曰：“把镜相看认不来，问人云此是薑斋。龟于朽后随人卜，梦未圆时莫浪猜。谁笔仗，此形骸，闲愁输汝两眉开。铅华未落君还在，我自从天乞活埋。”其铭末句云：“幸全归于玆耶，固衔恤以永世。”
哀哉!府君之逝，今十有四年矣。值圣朝之宽大，蒙太史之采风，不孝敔伊蔚虚生，采菽不似，于志穷不可企，于学茫无所窥，哀述梗概，稍次本末，仰乞大君子于俗论之不亟取者而取之，于人间之不欲传者而传之，曷胜匍匐哀慄以待。男敔述。

