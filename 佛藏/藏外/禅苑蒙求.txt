禅苑蒙求
　　目录
　　卷上(千八百四十二则一百八十六人)
　　释迦七步
　　达磨九年
　　灵山密付
　　少室单传
　　青原与斧
　　南岳磨砖
　　大雄创寺
　　百丈开田
　　沩仰体用
　　曹洞正徧
　　云门数句
　　临济三玄
　　世尊良久
　　维摩默然
　　帝释插艹
　　布袋乞钱
　　黄蘗一掌
　　大愚三拳
　　李翱问道
　　陈操论禅
　　灵云见花
　　香严击竹
　　沙弥寻思
　　道者觅宿
　　鸟窠吹毛
　　龙潭灭烛
　　孚公摇头
　　居士翘足
　　三角禾豆
　　南华稻粟
　　婆子作斋
　　廿贽设粥
　　灌溪劈箭
　　疎山囓镞
　　天钵花开
　　九峯麦熟
　　哑子延僧
　　则天赐浴
　　尚书打球
　　大夫双陆
　　行者失笑
　　陆亘合哭
　　大寂吹耳
　　尊者拨眉
　　寒山茄串
　　解脱粥篦
　　陈老蒲鞋
　　庞蕴漉篱
　　悟本纸捻
　　法眼香匙
　　光仁女子
　　玄则童儿
　　九峯拽摆
　　保福扶犂
　　玄泰布衲
　　克符纸衣
　　庵主不顾
　　良邃尽知
　　常侍掷笔
　　太傅过泥
　　于頔失色
　　李渤怀疑
　　石巩张弓
　　禾山打皷
　　归宗拽石
　　木平搬土
　　宣鉴斫牌
　　白云摇舻
　　道吾起拜
　　迦叶作舞
　　涌泉骑牛
　　牧庵跨虎
　　径山蟭螟
　　地藏鹦鹉
　　石霜侍师
　　慈觉养母
　　谷泉配役
　　长兴遭虏
　　宣老为男
　　信公作女
　　四贤问道
　　三佛下语
　　真际庭栢
　　守初麻斤
　　浮石鬻卜
　　王老卖身
　　香严原梦
　　普化描真
　　婆子偷笋
　　行者施银
　　庄宗得宝
　　船子获鳞
　　赵州狗子
　　临济真人
　　华林二虎
　　青原一麟
　　道吾装鬼
　　拾得呵神
　　大觉泼水
　　兴教堕薪
　　三师行说
　　二老疎亲
　　文殊白槌
　　百丈卷席
　　太达妄想
　　洛瓶消息
　　药山曲调
　　青原阶级
　　夹山挥剑
　　隐峰飞锡
　　洞山寒暑
　　谷山声色
　　元佑回牒
　　鹿门辞勑
　　华亭藏身
　　云门闻頞
　　北禅烹牛
　　三角喝贼
　　保宁掴口
　　洪英搯膝
　　恭语不灰
　　玄言上石
　　满号银山
　　秀名铁壁
　　龙牙禅版
　　长庆蒲团
　　盘山肉案
　　蚬子台盘
　　巴陵银椀
　　云岩宝冠
　　荆门犊鼻
　　疎山布单
　　芭蕉拄杖
　　资福剎竿
　　禄清红苋
　　惠棱牡丹
　　南泉翫月
　　保福游山
　　宝林冷笑
　　韶阳热谩
　　干峰一路
　　兜率三关
　　谷泉逐遇
　　圆照戏端
　　志公难邈
　　六祖难塑
　　章敬拨空
　　云门抽顾
　　悟本称奇
　　大禅呌悟
　　义存归庵
　　老观闭户
　　尚座观鱼
　　师伯见兔
　　明教姜杏
　　马祖盐醋
　　竹林麻鞋
　　木平草履
　　地藏种田
　　懒瓒煨芋
　　天盖浴室
　　侍者巡铺
　　老谂四门
　　师备三句
　　彦从不会
　　法达不去
　　道吾舞笏
　　秘魔擎杈
　　云岩摸枕
　　南泉指花
　　曹山白酒
　　真际清茶
　　悬泉皂角
　　洞山苎麻
　　佑禅拈柿
　　从展度瓜
　　导师金鎻
　　象骨铁枷
　　祖心叱狗
　　灵佑喂鸦
　　元珪放戒
　　灶堕飜邪
　　玄沙指虎
　　归宗斩虵
　　古德火抄
　　灵树风车
　　卷中(千九百二十则一百九十二人)
　　能仁双趺
　　逵磨双履
　　卢能卖薪
　　懒融负米
　　黄蘗吐舌
　　丹霞掩耳
　　龙牙行拳
　　俱胝竖指
　　提婆赤幡
　　玄沙白纸
　　茂源掩鼻
　　石霜咬齿
　　汾阳六人
　　洞山三子
　　招庆煎茶
　　云岩扫地
　　禅鉴符谶
　　青州应记
　　首山纲要
　　明安宗旨
　　法华赴斋
　　德普预祀
　　长沙猛虎
　　百丈野狐
　　汾阳师子
　　江西马驹
　　紫胡狞狗
　　三圣瞎驴
　　懒安白牯
　　佛花奴
　　南山鳖鼻
　　东海鲤鱼
　　国师塔样
　　资福韈模
　　盐官索扇
　　仰峤呈珠
　　长庆淘金
　　伏牛下书
　　惠然透网
　　希运捋须
　　传明散众
　　慈受弃徒
　　三峰玉管
　　大哥金锄
　　德山行棒
　　临济下喝
　　赵州布衫
　　普化直裰
　　佛日茶篮
　　道者酒榼
　　香林一灯
　　贤女三物
　　石头碌砖
　　云门屎橛
　　二僧卷帘
　　三老翫月
　　惠满二针
　　古德三韈
　　演师礼字
　　行者睡佛
　　东坡解带
　　裴休纳笏
　　舜老民衣
　　芙蓉束发
　　思大吞佛
　　大士讲经
　　老卢幡动
　　僧伽铃鸣
　　麻谷振锡
　　普化摇铃
　　隐山晦迹
　　洞山除名
　　卢陵米价
　　偃溪水声
　　大士侧坐
　　道者横行
　　智岩悬囊
　　惠忠挂铛
　　佛日豆爆
　　典座虫生
　　惠可了了
　　瑞岩惺惺
　　慈道罐破
　　文悦盆倾
　　宫人千众
　　惠安单丁
　　清凉十愿
　　达磨四行
　　长髭功德
　　黄梅佛性
　　善财采药
　　大慈识病
　　马祖展足
　　大觉引颈
　　灵佑踢瓶
　　寂子扑镜
　　悟本镢头
　　乌臼[木夕]柄
　　良禅破关
　　女子出定
　　昙照呌苦
　　亡僧索命
　　大容林蝉
　　古德烂杏
　　翠岩把梢
　　风穴据令
　　石巩趂鹿
　　南泉斩猫
　　祇林挥剑
　　药峤抽刀
　　实际顶笠
　　惠圆腰包
　　上座鼻孔
　　翠岩眉毛
　　杉山拈尺
　　义存斫槽
　　座主鬼窟
　　夹岭凤巢
　　泐潭苦瓜
　　香林甜桃
　　义玄拄镢
　　惠寂插锹
　　灵源真告
　　玄泰山谣
　　绍铣设馆
　　福国戕桥
　　六祖负金
　　神光偿债
　　洛浦投师
　　沙弥求戒
　　蒋山三障
　　华藏四碍
　　镇州萝卜
　　普化生菜
　　永嘉一宿
　　云盖半载
　　王岳四玄
　　沩仰三昧
　　桐峯虎声
　　投子牛在
　　镜清失利
　　赵州下载
　　归宗插标
　　兴化掷拐
　　清豁归山
　　性空没海
　　黄龙三关
　　浮山九带
　　青州正座
　　普明不拜
　　仁俭短偈
　　永嘉长歌
　　老庞及第
　　庆诸登科
　　陈操验僧
　　真际勘婆
　　道士背坐
　　疎山倒屙
　　义存漆桶
　　师备饭箩
　　安国折筯
　　鹿门破锅
　　云岩出粪
　　寂子担禾
　　云门花栏
　　陆亘瓶鹅
　　石室蹈碓
　　天目撞罗
　　雪窦按剑
　　韶山亚戈
　　古灵揩背
　　从谂洗脚
　　青林死蛇
　　泐潭活雀
　　玄沙三病
　　天平两错
　　淦水莲池
　　赵州略彴
　　太阳钱财
　　清平杓索
　　白犬衔书
　　青猿洗钵
　　饮光坐禅
　　布袋落魄
　　推倒回头
　　趯翻不托
　　道者休休
　　塔主莫莫
　　太守病痊
　　君王臂落
　　次公点眼
　　驸马索药
　　卷下(千八百四十则一百七十六人)
　　隐峰倒化
　　领众坐亡
　　归宗拽杖
　　普化踢床
　　雪峯过岭
　　洛浦还乡
　　法远绣球
　　文香囊
　　鹅湖比较
　　佛日抑扬
　　崇寿登子
　　守芝石幢
　　罗山麨饭
　　白云蒿汤
　　慈明诈病
　　法华佯狂
　　方会雪屋
　　倚遇烟房
　　平终虎啮
　　僧被蛇伤
　　古绍云门
　　青续大阳
　　多罗转经
　　俱胝诵呪
　　神会义解
　　石头真吼
　　惟俨不为
　　从谂仍旧
　　老让开胸
　　道符缩手
　　丰干饶舌
　　憩鹤多口
　　云岳残羹
　　泐潭酸酒
　　谷泉巴鼻
　　真歇筯徒
　　惠可断臂
　　神观安头
　　王老水牯
　　中邑猕猴
　　茱萸钉橛
　　象骨辊球
　　龙潭送饼
　　投子沽油
　　严阳饲虎
　　惠藏牧牛
　　宣鉴出浴
　　师鼐登楼
　　云庵夺席
　　浮照随舟
　　国师三唤
　　赵州一搯
　　大隋盖龟
　　百丈野鸭
　　曹峤灵衣
　　疎山寿塔
　　百会不会
　　法达不达
　　杨岐八棒
　　临济四喝
　　匾头被骂
　　水潦遭踏
　　死心下火
　　自禅挂塔
　　天然口哑
　　大耳心通
　　文益书字
　　晓聪栽松
　　禾山义虎
　　瑞岩卧龙
　　翠岩唾地
　　宝寿钉空
　　一城人瞎
　　三日耳聋
　　东山馂饀
　　杨岐栗蓬
　　惠南主法
　　居讷扶宗
　　洪济师子
　　辽阳大虫
　　赵州掬水
　　百丈夹火
　　金峰行饼
　　布袋拈果
　　中邑鸣[口耶]
　　青山骨剉
　　明招目眇
　　云门脚跛
　　四处谩人
　　三翻[怡-台+罗]懡
　　韶阳九九
　　文殊三三
　　金牛饭桶
　　灵照菜篮
　　丹霞爇佛
　　婆子焚庵
　　云盖论议
　　德山小参
　　芙蓉妙唱
　　常察玄谈
　　二祖安心
　　洞山见影
　　药岭荣枯
　　夹山人境
　　香严树上
　　仰山出井
　　赵州接客
　　价老看病
　　南泉油餈
　　韶阳胡饼
　　德山托钵
　　象骨覆盆
　　婆子眷属
　　王老儿孙
　　云居送袴
　　道吾得裩
　　九峯头尾
　　洞山功勋
　　杨岐七事
　　元静十门
　　老安作用
　　马祖劳倦
　　镜清雨声
　　庞公雪片
　　雪豆灵台
　　鼓山圣箭
　　铁面退席
　　克宾出院
　　池阳百门
　　佛陀三劝
　　天然刬草
　　提婆投针
　　药山长啸
　　般若狂吟
　　师备果子
　　智勤林檎
　　佛果[口敕]口
　　婆子点心
　　蛊毒之乡
　　荆棘之林
　　本寂渗漏
　　克符料拣
　　佛日骰盆
　　国师水椀
　　祖心背触
　　道一长短
　　石楼无耳
　　贞溪具眼
　　可真点胸
　　昌禅担版
　　德山招扇
　　迦叶剎竿
　　佛光锦帐
　　佑国金襕
　　湑终海岛
　　亮隐西山
　　大道松妖
　　黄龙赤斑
　　黄牛拒戒
　　师子遇奸
　　石头路滑
　　五祖机峻
　　明招虎尾
　　老宿鼠粪
　　法演四戒
　　守初三顿
　　成禅一喝
　　太宗十问
　　耽章宝镜
　　南衙题辞
　　新开鸡鸭
　　石门钩锥
　　无余唱道
　　万卦题诗
　　蚊钻紩牛
　　锯解秤槌
　　庞蕴是非
　　清平丰俭
　　大颠佛光
　　雪峰火焰
　　大惠还僧
　　寂音遭贬
　　首山竹篦
　　玄冥木剑
　　禅苑蒙求目录(终)(总计五千六百二则考合五百六十二祖)
　　禅苑瑶林注卷上
　　燕京大万寿寺无诤德谏注
　　少林乐真子志明撰
　　No-A
　　嵩山少林错庵志明禅师。字伯昏。雅号乐真子。安州郝氏子。性忽绳墨。外简朴而内精慜。始为糠禅四祖。作贯花标月集。有洁首座者激砺。乃雉发。师香林净公受具。日夕咨参咨扣胜静普之室。后彻证于东林。甞悬木槌拭手谓之槌巾。拄一拐去留自适。人莫能亲疎之。东林迁超化。众请补少林。师打筹自誓。长歌而去。歌曰。五乳峯前飰店开。馒头如斗饼如筛。洛阳城里多檀信。堕珥遗簪竞作斋。穷跛子。淡渊才。老来因甚舞三台。拄筇径上嵩阳道。笑指青山归去来。挽留不可。诸方咸仰其高致。
　　No-B雪堂和尚注禅苑瑶林引
　　吾万松老师以无上机。读尽天下书。甞谓余曰。记事者必提其要。纂言者必钩其玄。韩子之云。良有以也。嗣子雪堂谏公和尚以玉溪老取乐真禅苑瑶林欲板行之。公为之注释焉。几六万言。或者恠其繁。以师言告之。公喝云。东风吹落杏花枝。个里红香在何处。
　　乙卯年二月二日龙山居士鴈门吕伯[鱼毘]夫书
　　No-C
　　禅苑蒙求。错庵所制。错庵者即比丘中李瀚王令也。此书贯串二千言。发明五百事。其言辨而载。其学[泅-人+水]而慱。可以为禅门节事。法海联题。使后学省十载之劳。成半藏之记。公慈悲足见。以夫错庵谓谁。乃不搽红纷拂袖于小林者也。
　　正大乙酉腊前五日友人幅巾男子樗轩居士题后
　　No-D禅苑蒙求引
　　乐真禅师为初机后学而设也。师以正法眼作文字禅。骈以对偶。谐以韵语。凡五百余则。以使学者观覧。予且读且笑曰。师把定要津。不通凡圣。何区区乎此书。无乃为蛇画足耶。师曰。子言诚是。虽然。童稚无识未能参叩。使成诵在口粗知问津。则吾此书不为助。譬犹教[土(虍-七+子)]雷大使作舞。虽非本色。且要儿孙不坠素业耳。于是咲谢而为引。
　　时正大三年正月二十六日闲居士书
　　No
　　禅苑蒙求卷之上
　　释迦七步
　　(普曜经)世尊降生，一手指天，一手指地，周行七步，目顾西方云：“天上天下，唯我独尊。”○和补曰：《普曜经》云：“佛初生剎利王家，放大智光明，照十方界。地涌金莲华，自捧双足。东西及南北，各行于七步，分手指天地，作师子吼声，上下及四维能尊我者。”
　　达磨九年
　　(传灯三)初祖于嵩山少林寺面壁九年，人莫测之。时谓之“壁观婆罗门”。○和补曰：“传灯第三云：师自梁涉魏，至洛阳少林面壁而坐。经九年，方得二祖传法。”
　　灵山密付
　　(会元一)世尊在灵山会上拈华示众。是时皆默。然唯迦叶尊者破颜微笑。世尊曰。吾有正法眼藏。涅盘妙心。实相无相。微妙法门。不立文字。教外别传。付属摩诃迦叶。世尊至多子塔前。命摩诃迦叶分座令坐。以僧伽梨围之。遂告曰。吾以正法眼藏密付于汝。汝当护持。传付将来。
　　少室单传
　　(传灯三)传法诸祖初以三藏教乘兼行。后达磨祖师单传心印。破执显宗。所谓教外别传。不立文字。直指人心。见性成佛也。○和补曰。传灯三云。达磨于少林顾惠可。告之曰。昔如来以正法眼藏方付迦叶。展转而至我。我今付汝。
　　青原与斧
　　(六祖法嗣会元五)吉州青原行思禅师令石头驰书往南岳让和尚处。乃云。回来与汝鈯斧子去。石头到彼便问。不慕诸圣。不重己灵时如何。岳曰。子问太高生。何不向下问。头曰。宁可永劫沈沦。不求诸圣解脱。便回。原曰返何速乎。头曰。书亦不达。信亦不通。去时蒙许鈯斧子住山。便请。思垂下一足。头便礼拜。归南岳住庵。
　　南岳磨砖
　　(会元三)怀让禅师居南岳时。马祖在彼住庵。日唯坐禅。因往问曰。在此何为。祖曰坐禅。何所图。曰图作佛。让一日将砖一片于庵前磨。祖曰磨此何为。岳曰要作镜。祖曰磨砖岂得成镜。曰坐禅岂得成佛。祖曰如何即是。曰。如人驾车。车若不行。打车即是。打牛即是。祖于是悟旨于言下。遂印心传法。符西祖之谶。马驹踏杀天下人之语。南宗阐于江西。
　　大雄创寺
　　(马祖法嗣传灯六)洪州百丈怀海禅师一日以禅宗肇自少室。至曹溪[巳>已]来多居律寺。虽云别院。然于说法住持未合规度。故常尔介怀。乃曰。佛祖之道欲诞布化。元冀来际不泯者。岂当与诸部阿笈摩教为随行邪。遂制丛林清规。禅门独行自百丈始。今略叙其大要。徧示后学令不忘本也。其诸轨度山门备焉。大雄者。大雄山以居处。岩峦嵕檖。故号之百丈。
　　百丈开田
　　(怀海法嗣会元四)百丈山涅盘和尚一日谓众曰。汝等与我开田。我与汝说大义。众开田了。归请说大义。师乃展两手。众罔措。
　　沩仰体用
　　(百丈法嗣传灯九)沩山与仰山摘茶次。沩曰。终日只闻子声。不见子形。仰遂撼茶树。沩曰。子只得其用。不得其体。仰曰。和尚如何。沩良久。仰曰。和尚只得其体。不得其用。沩云。放子三十棒。仰曰。和尚棒某甲吃。某甲棒教谁吃。沩曰。放子三十棒。玄觉云。且道过在甚么处。
　　曹洞正偏
　　(人天眼目)曹洞家有五位君臣。谓○正中偏。○偏中正。○正中来。○偏中至。○兼中到。
　　云门数句
　　(雪峰法嗣人天眼目)韶州云门文偃禅师示众曰。人人自有光明在。看时不见暗昏昏。作么生是诸人自己光明。自代云。厨库三门。又云。好事不如无。又示众云。闻声悟道。见色明心。观世音菩萨将钱买胡饼。放下手元来却是馒头。○僧问如何是祖师西来意。师云日里看山。○僧问如何是透法身句。师云北斗里藏身。○僧问如何是诸佛出身处。师云东山水上行。○僧问如何是正法眼藏。师云普。○僧问不起一念还有过也无。师云须弥山。○僧问如何是啐啄之机。师云响。○僧问如何是学人自己。师云游山玩水。○僧问如何是吹毛剑。师云祖。○僧问。杀父杀母佛前忏悔。杀佛杀祖向什么处忏悔。师云露。○僧问佛法如水中月是否。师云清波无透路。○僧云和尚从何得。师云再问复何来。僧云便恁么去时如何。师云重迭关山路。
　　临济三玄
　　(黄檗法嗣传灯十二)镇州临济义玄禅师曰。夫一句语须具三玄。一玄门须具三要。有权有用。汝等诸人作么生会。三玄者。体中玄。玄中玄。句中玄。
　　世尊良久
　　(会元一)外道问佛。不问有言。不问无言。世尊良久。外道赞叹云。世尊大慈大悲。开我迷云。令我得入。外道去后。阿难问佛。外道有何所证而言得入。佛言。如世良马。见鞭影而行。
　　维摩默然
　　(会元二)维摩会上三十二菩萨各说不二法门。文殊曰。我于一切法无言无说。无示无识。离诸问答。是为菩萨入不二法门。于是文殊问维摩诘。我等各自说[巳>已]。仁者当说何等是菩萨入不二门。时维摩诘默然无言。文殊叹曰。善哉善哉。乃至无有文字语言。菩萨真入不二法门。
　　帝释插草
　　(僧宝传中)佛以手指地曰。此处宜建梵剎。天帝释将一茎草插其处曰建梵剎竟。佛乃微笑。
　　布袋乞钱
　　(传灯二十七佛祖统纪有传)明州奉化县布袋和尚者。未详氏族。自称名契此形裁。腲(乌罪反)脮(奴罪反)蹙额皤腹。出语无定。寝卧随处。常以杖荷一布囊。凡供身之具尽贮囊中。入廛肆聚落见物则乞。或醠[醢-右+(乞-乙+口)]鱼葅。才接入口分。少许投囊中。时号长汀子布袋师也。有一僧在师前行。师乃拊背一下。僧回头。师曰乞我一文钱。曰道得即与汝一文。师放下布囊叉手而立。
　　黄蘗一掌
　　(传灯十二)见百丈野狐处(在卷之中)。
　　大愚三拳
　　(归宗常法嗣传灯二)临济初在黄蘗断际禅师会中。第一座勉令问话。济乃上问曰。如何是佛法的的大意。黄蘗便打。如是三问。三回被打。将辞往诸方。第一座告黄蘗曰。义玄上座虽是后生。却甚奇特。来辞和尚愿更垂提诱。来日济上辞。黄蘗指往高安见大愚。济到大愚。愚问曰什么处来。济曰黄蘗来。愚曰黄蘗有何言句。济曰。义玄三度问西来的的意。三度蒙赐棒。不知过在什么处。愚曰。黄蘗恁么老婆心为汝得彻。犹觅过在。济于言下大悟云。元来黄蘗佛法无多子。愚忸住济曰。者尿床鬼子。适道过在什么处。如今却道黄蘗佛法无多子。你见个什么道理。速道道。济于大愚肋下筑三拳。大愚托开云。汝师黄蘗。非干我事。济辞大愚回黄蘗。蘗云汝回太速生。济云祇为老婆心切。便人事了。侍立次。黄蘗云。大愚有何言句。济遂举前话。蘗云这大愚老汉待见痛与一顿。济云。说什么待。即今便与。随后便打黄蘗一掌。黄蘗云。这风颠汉却来这里捋虎须。济便喝。蘗云。侍者引这风颠汉参堂去。
　　李翱问道
　　(传灯十四)唐李翱。字习之。参药山问道。山以手指上下曰会么。翱曰不会。山云云在青天水在缾。翱乃述偈云。炼得身形侣鹤形。千株松下两函经。我来问道无余说。云在青霄水在缾。
　　陈操论禅
　　(陈尊宿弟子传灯九)睦州[剌>刺]史陈操尚书饭云门偃而问曰。儒书即不问。三乘十二分教自有讲师。如何是衲僧行脚事。曰曾问几人来。曰即今问上座。偃曰。即今且置。作么生是教意。曰黄卷赤轴。偃曰。此是文字语言。作么生是教意。曰。口欲谈辞丧。心欲缘而虑忘。偃曰。口欲谈辞丧。为对有言。心欲缘而虑忘。为对妄想。作么生是教意。尚书无以酬之。偃曰。闻公常看法华经是否。曰不敢。曰。经曰治生产业皆与实相不相违背。且道非非想天有几人退位。又无以酬之。偃呵讥之而去。
　　灵云见花
　　(沩山法嗣传灯十一)福州灵云志勤禅师初在沩山。因见桃花启悟。乃曰。三十秊来寻剑客。几逢落叶又抽枝。自从一见桃花。后直到如今更不疑。沩山一日曰。从缘得入永无退转。后玄沙闻曰。谛当甚谛当。敢保老兄未彻在。
　　香严击竹
　　(传灯十一)邓州香严智闲禅师初参沩山不契。辞抵南阳忠国师遗迹憩焉。一日因山中艾除草木。以瓦砾击竹作声。俄失笑间。廓然自省。乃述偈曰。一击忘所知。更不假修治。处处无踪迹。声色外威仪。诸方达道者。尽言上上机。
　　沙弥寻思
　　(传灯五)石头希迁礼六祖为师。未受具属。祖将示灭。迁曰和尚百年后希迁当何所依。祖曰寻思去。及祖顺世。迁每于静处端坐。寂若忘生。第一座问曰。汝师[巳>已]逝。空坐奚为。迁曰。我禀遗诫。故寻思尔。座曰。汝有师兄行思在青原。汝当依焉。师言甚直。汝自迷尔。迁遂诣静居。即嗣青原之道。
　　道者觅宿
　　(会元一)五祖弘忍大师者。蕲州黄梅人也。先为破头山中栽松道者。甞请于四祖曰。法道可得闻乎。祖曰汝[巳>已]老脱。有闻其能广化耶。傥若再来。吾尚可迟汝。乃去行水边。见一女子浣衣。揖曰寄宿得否。女曰我有父兄可往求之。曰。诺我即敢行。女首肯之。遂回而去。女周氏季子也。归輙孕。父母大恶逐之。女无所归。日佣纺里中。夕止于众馆之下。[巳>已]而生一子以为不详。因抛浊港中。明日见之泝流而上。气体鲜明。大惊。遂举之成童。随母乞食。里人呼为无姓儿。逢一智者叹曰。此子缺七种相不逮如来。后遇信大师得法嗣。化于破头山。
　　鸟窠吹毛
　　(道钦法嗣会元二)杭州鸟窠道林禅师。因栖树上时为鸟窠。有侍者会通辞去。师谓曰。汝今何往。曰诸方学佛法去。师曰。若是佛法。吾此间亦有少许。曰如何是和尚佛法。师于身上拈起布毛吹之。会通便悟。
　　龙潭灭烛
　　(天皇道吾法嗣传灯十五)德山因造龙潭崇信禅师。实时辞去。龙潭留之。一夕于室外默坐。龙问何不归来。山对曰黑。龙潭乃点烛与山。山拟接。龙便吹灭。山乃礼拜。龙曰见什么。曰从今向去不疑天下老和尚舌头也。至明日便发。龙潭谓诸徒曰。可中有一个汉。牙如剑树。口似血盆。一棒打不回头。他时向孤峯顶上立吾道在。
　　孚公摇头
　　(会元七)太原孚上坐徧历诸方。名闻宇内。甞游淅中。登径山法会。一日于大佛殿前有僧问上座曾到五台否。师曰曾到。曰还见文殊么。师曰见。曰什么处见。师曰径山佛殿前见。其僧后适闽川。举似。雪峯曰何不教伊入岭来。师闻乃趋装而迈。初上雪峯廨院憩锡。因分甘子与僧。长庆棱和尚问什么处将来。师曰岭外将来。曰远涉不易担负得来。师曰。甘子甘子。方上参雪峯。礼拜讫立于座右。雪峯才顾视。师便下看主事。异日雪峯见师乃指日示之。师摇手而出。雪峯曰汝不肯我。师曰和尚摇头某甲摆尾。什么处不肯和尚。曰到处须讳却。师不出世。诸方目为太原孚上座。
　　居士[翅>翘]足
　　三角禾豆
　　(马祖法嗣会元三)潭州三角山德印禅师。僧问如何是三宝。师曰禾麦豆。曰学人不会。师曰大众欣然奉持。
　　南华稻粟
　　婆子作斋
　　(会元六)庞行婆入鹿门寺设斋。维那请意旨。婆拈梳子插向髻后曰回向了也。便出去。
　　甘贽设粥
　　(南泉弟子传灯十)池州甘贽行者入寺设粥。仍请南泉念诵。泉乃白槌曰。请大众为狸奴白牯念摩诃般若波罗蜜多。甘拂袖便出。南泉粥后问典座。行者在甚么处。座曰当时便去也。泉便打破锅子。
　　灌溪劈箭
　　(临济法嗣传灯十二)魏府灌溪志闲禅师。因僧问久响灌溪。到来只见沤麻池。师曰。汝只见沤麻池。不见灌溪。僧曰如何是灌溪。师曰劈箭急。
　　踈山啮镞
　　(传灯十七)抚州踈山圆照匡仁禅师。身相短陋。精辨冠众。洞山门下时有啮镞之机。激扬玄奥。咸以仁为能诠量者。诸方三昧可以询乎矮师叔。
　　天钵花开
　　九峰麦熟
　　(延寿法嗣)九峯道诠禅师。僧问承闻和尚亲见延寿来是否。诠曰山前麦熟未也。
　　亚子延僧
　　则天赐浴
　　(事苑一)唐武则天皇后。嵩山老安．北宗神秀入襟中供养。因澡浴次。宫姬给侍。独安怡然无他。后叹曰。入水始知有长人(云云)。
　　尚书打球
　　(禅林类聚一)和补曰。王常侍睦州踪禅师。一日师问今日何放入院追。王云。为看马打球。所以来追。师云。人打球马打球。王云人打球。师云。人困么。云困。师云马困么。师云露柱困么。王恤然无对。归至私第中。夜间忽然省得。明日见师云。某会得昨日事也。师云露柱困么。王云困。师遂许之。
　　大夫双陆
　　(传灯八)唐陆亘大夫与南泉见人双陆。遂拈起骰子云。恁么不恁么。只与么信彩去时如何。泉曰臭骨头十八。
　　行者失咲
　　(明安玄法嗣僧宝传中)雪窦初在大阳玄禅会中典客。与僧夜语雌黄古今。至赵州栢树子因缘争辨不[巳>已]。有行者立其傍失咲而去。客退雪窦呼至。数之曰。对宾客敢笑耶。对曰。知客有古今之辨。无定古今之眼。故敢笑。曰且赵州意你作么生会。因以偈对曰。一兔横身当古路。苍鹰纔见便生擒。后来猎犬无灵性。空向枯桩旧处寻。雪窦大惊。乃与结友。或云即承天宗禅师也。予谓闻此可以想见当时法席之盛也。
　　陆亘合哭
　　(传灯十)陆亘大夫因南泉示寂。院主问曰大夫何不哭先师。亘曰道得即哭。主无语。长庆代云。合笑不合哭。
　　大寂吹耳
　　(马祖法嗣会元三)洪州泐潭惟建禅师。一日在马祖法堂后坐禅。祖见乃吹建耳。两吹建起定。见是和尚却复入定。祖归方[文>丈]令侍者持一椀茶与建。建不顾便自归堂也。
　　尊者拨眉
　　(传灯七)宾头卢尊者赴阿育王宫大会。王问承闻尊者亲见佛来是否。尊者以手拨开眉毛曰会么。王曰不会。尊者曰阿耨达池龙王请佛斋时。贫道亦预其数。宾头卢指吾身曰如何是。
　　寒山茄串
　　(会元二)天台山寒山子因众僧炙茄次。将茄串向一僧背上打一下。僧回首。山呈起茄串云。是甚么。僧曰这风颠汉。山向傍僧曰。你道这僧费却我多少盐醋。
　　解脱粥篦
　　(牛头忠法嗣会元二)古清凉传。大隋五台县昭果寺解脱禅师自文殊示心印之后。乃谦卑自牧。专精侍众。厥后文殊躬临试验。解脱每清旦为众营粥。文殊忽见于前。脱殊不顾视。文殊警之曰。吾是文殊。脱以搅粥篦便打曰。文殊自文殊。解脱自解脱。殊乃说偈曰。苦瓠连根苦。甜瓜彻蒂甜。修行三大劫。却被老僧嫌。
　　陈老蒲鞋
　　(黄蘗法嗣)睦州龙兴寺道踪禅师。即陈尊宿也。见黄蘗造悟。住高安米山寺。以母老东归。鬻草屦以给侍。后住龙兴寺。
　　庞蕴漉篱
　　(马祖弟子传灯)襄州庞蕴居士。一女名灵照。常随制竹漉篱令鬻之。以供朝夕。
　　悟本纸捻
　　(云岩晟法嗣会元十五)和补曰。洞山守初禅师。僧问如何是正法眼。师曰纸捻无油。初嗣云门。洞山悟本传中无纸捻之事。
　　法眼香匙
　　(桂琛法嗣传灯廿四)升州清凉院文益大法眼禅师与悟空禅师向火拈起香匙。问悟空云。不得唤作香匙。兄唤作什么。空云香匙。师不肯。悟空却后二十余日方明此语。
　　光仁女子
　　(良价法嗣传灯十七)踈山握木虵。有僧问手中是什么。师提起曰曹家女。
　　玄则童儿
　　(天益法嗣传灯廿四)金陵报恩院玄则禅师。初问青峰如何是佛。青峰曰丙丁童子来求火。师得此语藏之于心。及谒净惠诘其悟旨。师对曰。丙丁是火而更求火。亦似玄则将佛问佛。净惠曰。几放过。元来错会。师虽蒙开发。颇怀犹豫。复退思既殆。莫晓玄理。乃投诚请益。净惠曰。汝问我与汝道。师乃问如何是佛。净惠曰丙丁童子来求火。师豁然知归。后住报恩院。
　　九峰拽摆
　　(智门祚嗣僧宝传下)九峯长老勤公曰。扬岐牵犁。九峯拽把。
　　保福扶犁
　　(雪峰法嗣传灯十)潭州保福院从展禅师。因举盘山道光境俱忘复是何物。洞山道。光境未忘复是何物。师曰。据此二尊宿商量犹未得剿绝。乃问长庆如今作么生道得剿绝。庆良久。师曰情知和尚向鬼窟里作活计。庆却问作么生。师云两手扶犁水过膝。
　　玄泰布衲
　　(石霜诸嗣传灯十六)南岳玄泰上坐。不知何许人也。沈静寡言。未甞衣帛。众谓之泰布衲。
　　克符纸衣
　　(临济法嗣会元十一)涿州纸衣克符和尚也。
　　庵主不顾
　　(临济法嗣传灯十二)莲华峰祥庵主。拈拄杖[云>示]众云。古人到这里为什么不肯住。众无语。自代云。为他途路不得力。复云。毕竟如何。又自云。楖栗横担不顾人。直入千峰万峰去。(楖栗。拄杖也)。
　　良尽知
　　(会元四)寿州良座主参麻谷。蒙印可。返都城讲肆。散席告诸徒曰。诸人知处良总知。良知处诸人不知。
　　常侍掷笔
　　(沩山弟子会元九)襄州王敬初常侍视事次。米和尚至。常侍乃举笔。米曰还判得虗空否。常侍掷笔入厅更不出。米致疑。至明日凭鼓山供养主入探其意。米随之潜立屏蔽间傎伺。供养主纔坐便问。昨日米和尚有甚么言句便不得见。常侍曰。师子咬人。韩卢逐块。米师闻得即省前谬。遽出即笑曰。我会也我会也。侍曰。会即不无。你试道。米曰。请常侍举。侍乃竖起一只筯。米曰这野狐精。公曰这汉彻也。
　　太傅过泥
　　(会元九)和补曰。沩山因泥壁次。李军容来具公裳直至。至师背后端笏而立。师回首见便侧泥盘作接泥势。李便转笏作进泥势。师便抛下泥盘。同归方丈。
　　于頔失色
　　(会元三)于頔相公问紫玉山道通禅师。如何是黑风吹其船舫漂堕罗剎鬼国。师云。于頔客作汉。问恁么事恁么。于公失色。师乃指云遮个是漂堕罗剎鬼国。于又问如何是佛。师唤于頔。頔应诺。师云更莫别求。
　　李勃怀疑
　　(传灯七)江州[剌>刺]史李勃问归宗。甞闻须弥纳芥子则不疑。芥子纳须弥莫是妄谈否。宗云。人传史君李万卷是否。[剌>刺]曰不敢。宗以手摩顶至踵乃曰。都如椰子大。万卷诗书向甚处着。[剌>刺]俛首而[巳>已]。
　　石巩张弓
　　(传灯十四)抚州石巩惠藏禅师常以弓箭接人。三平到。师作挽弓势云看箭。三平作避势。师云平生架一张弓一只箭。只射得半个圣人。
　　禾山打皷
　　(九峰虔法嗣碧岩九)禾山澄源无殷和尚垂语云。习学谓之闻。绝学谓之邻。过此二者是为真过。僧出问如何是真过。师云解打鼓。又问如何是真谛。师云解打皷。又问。即心即佛不问。如何是非心非佛。师云解打鼓。又问上人来时如何接。师云解打皷。
　　归宗拽石
　　(马祖法嗣传灯事苑二)云门所谓雪峯辊球。归宗拽石。
　　木平般土
　　(蟠龙可文法嗣传灯)表州善道木平和尚。凡有新到未容参礼。先令般土三担。示与颂曰。东山路侧西山低。新到莫辞三担泥。嗟汝在途经日久。明明向道却成迷。
　　宣鉴斫牌
　　(会元七)德山卓牌于闹市。牌上书字曰。佛来也打。祖来也打。传灯。岩头卓牌。岩头废教后。在鄂州湖边作渡子。两岸立板牌一所。书云。如有渡者请击此牌一下。凡有击者师乃舞桡而渡之。然德山卓牌未见所出。○和补曰。祖庭事苑会元云。雪峰一日见玄沙来三个木球一齐辊。玄沙便作斫牌势。雪峰深肯之。故宣鉴作玄沙。
　　白云摇舻
　　道吾起拜
　　(关南道甞法嗣传灯十一)襄州关南道吾和尚。僧问如何是和尚深深处。师下禅床作女人拜云。谢子远来。无可祇对。
　　迦叶作舞
　　(会元一)世尊因干闼婆王献乐。其时山河大地尽作琴声。迦叶起作舞。王问迦叶岂不是阿罗汉诸漏[巳>已]尽。何更有余习。佛曰实无余习。莫谤法也。王又抚琴三徧。迦叶亦三度作舞。王曰迦叶作舞岂不是。佛曰实不曾作[抚>舞]。王曰世尊何得妄语。佛曰。不妄语。汝抚琴。山河大地木石尽作琴声。岂不是。王曰是。佛曰。迦叶亦复如是。所以实不曾作舞。王乃信受。
　　涌泉骑牛
　　(石霜诸嗣传灯十六)台州涌泉景欣禅师。有疆德二禅客到。于路次见师骑牛。不识师。曰。蹄角甚分明。争奈骑者不识。师骤牛而去。二禅客憩于树下煎茶。师回下牛。近前不审与坐吃茶。师问二禅客近离什么处。曰离那边。师曰那边事作么生。彼提起茶盏。师曰此犹是遮边。那边事作么生。二人无对。师曰莫道骑者不识好。
　　牧庵跨虎
　　(佛眼法嗣普灯十六)隆兴府黄龙牧庵法忠禅师。居南岳。每跨虎出游。儒释望尘而拜。
　　径山蟭螟
　　(沩山法嗣传灯十一)杭州径山洪諲禅师(径山第三祖)。僧问如何是长。师云千圣不能量。问如何是短。师云蟭螟眼里着不满。其僧不肯。便去。举似石霜。霜云只为太近实头。僧云如何是长。霜云不屈曲。云如何是短。霜云双六盘中不喝[釆>采]。
　　地藏鹦鹉
　　(玄沙法嗣会元八)障州罗汉院桂琛禅师。障牧王公请于闽城西之石山建精舍曰地藏。请师驻锡焉。仅逾一纪。后迁止障州罗汉院。大阐玄要。学徒臻凑。师问僧什么处来。曰秦州来。师曰将得什么物来。曰不将得物来。师曰汝为什么对众漫语。其僧无语。师却问秦州岂不是鹦鹉。僧曰鹦鹉出在陇西。师曰也不较多。
　　石霜侍师
　　(道吾法嗣传灯十五)潭州石霜庆诸禅师。道吾将舍众顺世。以师为嫡嗣。躬至石霜而就之。师日勤侍。全于师礼。暨道吾归寂。学侣云集。盈五百众。
　　慈觉养母
　　谷泉配役
　　(僧宝传)衡岳谷泉禅师。嘉佑中男子冷清夭言诛。师坐清曾经由庵中决杖。配郴州牢城。盛暑负土经通衢。放担说偈曰。今朝六月六。谷泉被气[祝/土]。不是上天堂是入地狱。言讫微笑。泊然如蝉蜕。
　　长兴遭虏
　　(泉仁法嗣会元十三)和补曰。重云智晖禅师。归终南圭峯旧居建寺。后唐明宗赐额曰长兴。上坐。僧问如何是随照失宗。师云家遭劫贼。
　　宣老为男
　　(琅琊觉法嗣会元十二)归宗宣禅师。汉州人。琅琊广照之嗣。与郭功甫厚善。忽一日南康守以事临之。宣令人驰书与功甫。且祝送书者云。莫令县君见。功甫时任南昌尉。书云。某更有六年世缘未尽。今日不奈抑逼何。欲托生君家。望君相照。乃化去。功甫得书惊喜盈怀。中夜某妻梦寐髣髴见宣入卧内。不觉失声云。此不是和尚来处。功甫问其故。妻答所见。功甫呼灯以宣书示之。果有娠。及生即名宣光。纔周岁记问如昔。逮三岁白云端和尚过其家。功甫唤出相见。望见便呼师侄。端云与和尚相别几年耶。宣屈指云四年也。端云在甚处相别。宣云白莲庄。端云以何为验。宣云爹爹妈妈明日请和尚斋。忽门外推车过。端云门外什么声。宣作推车势。端云过如何。宣云平地一条沟。甫及六岁无疾而化。
　　信公作女
　　(天皇法嗣传灯十四)海印信和尚。嗣琅琊。桂府人也。住苏州定惠寺。年八十余。平日受朱防御家供养。屡到其宅。一日朱问曰。和尚后世能来弟子家中托生否。师微咲诺之。及归寺得病。数日而化。其迁化日。朱家生一女子。圆照本禅师时住瑞光。闻其事往访之。方出月。抱出一见便笑。圆照云。海印儞销了也。女子哭数声。化去。
　　四贤问道
　　(会元十九)于迪相公见紫玉。裴休相国问黄蘗高僧。杨亿内翰参透广惠。李遵勖太尉见石门大悟。
　　三佛下语
　　(会元十九)三佛在五祖时甞于一亭上夜话。归方丈灯[巳>已]灭。五祖乃于暗中曰各人下转语。佛鉴对云彩凤舞丹霄。佛眼曰铁虵横古路。佛果云看脚下。五祖曰。灭吾宗者乃克勤(圆悟也)尔。
　　真际庭栢
　　(会元四)赵州观音院(亦曰东院)从谂禅师。曹州郝乡人也。姓郝氏。[谥>谥]真际大。师僧问如何是祖师西来意。师云庭前栢树子。僧云和尚莫将境示人。师云我不将境示人。僧云如何是祖师西来意。师云庭前栢树子。
　　守初麻斤
　　(云门法嗣传灯廿三)洞山守初禅师。僧问如何是佛。师云麻三斤。
　　浮石鬻卜
　　(子湖踪法嗣传灯十一)障州浮石和尚。因上堂云。山僧开个卜铺。能断人贫富。定人生死。时有僧出云。离却生死贫富。不落五行。请师直道。师云金木水火土。
　　王老卖身
　　(王南泉俗姓传灯八)池州南泉普愿禅师示众云。王老师卖身去也。还有人买得么。有僧出云某甲买。泉云。不作贵不作贱。作么生买。酬价僧无对。
　　香严原梦
　　(传灯九)沩山卧次。仰山问讯。沩山转面觑后。仰云。某甲是和尚弟子。何用形迹。沩山作起势。仰山便出。沩山唤回云。我适来得一梦。汝试原看。仰山将一盆水并手巾度与沩山。沩山遂洗面。香严至。沩云。我适来与寂子作一上禅通。不同小小。严云某甲下面一一知得。沩云试道看。严点一椀茶与沩山。沩云二子神通过于鹙子(舍利弗也)。
　　普化描真
　　(会元三)普化和尚。幽州盘山宝积和尚法嗣。山临迁化谓众云。还有人描得吾真么。众皆写真呈山。山皆叱之。普化出云某甲描得。山云何不呈似老僧。普化便打筋斗而出。山云这汉向后如风狂接人去在。山乃奄化。
　　婆子偷笋
　　(会元四)赵州路逢一婆子。问曰甚处去。婆云偷赵州笋去。忽遇老僧又作么生。婆便与一掌。州休去。
　　行者施银
　　(传灯十四)药山令供养主化。甘贽行者问什么处来。僧曰药山来。甘曰来作么。僧曰教化。甘曰还将药来么。僧曰行者有什么病。甘便舍银两挺曰若有人即送来。无人即休。山恠其僧回急。僧曰佛法相当得两挺银。山令举其语。举了。山令僧速送银还行者家。行者见僧回。云。犹来。遂添银施之。
　　庄宗得宝
　　(传灯十二)后唐庄宗车驾幸河北。回至魏府行宫。诏兴化存奖禅师问云。朕収中原获得一宝。未曾有人酬价。奖曰请陛下宝看。帝以两手舒幞头脚。奖曰君王之宝谁敢酬价。(玄觉征曰。且道兴化肯庄宗。若肯庄宗。兴化眼在甚么处。若不肯庄宗。过在甚么处)龙颜大悦。赐紫衣师号。奖皆不受。乃赐马与师乘骑。马忽惊。师坠伤足。帝复赐药救疗。师唤院主与我做个木棒拐子。主做了将来。师接得遶院行。问僧曰汝等还识老僧么。曰争得不识和尚。师云。脚法师说得行不得。
　　船子得鳞
　　(药山俨法嗣会元五)透州华亭船子德诚禅师。节操高邈。度量不群。自印心于药山。与道吾云岩为同道交。洎离药山乃谓二同志曰。公等应各据一方建立药山宗旨。予率性踈野。唯好山水。乐情自遣。无所能也。他后知我所止之处。若遇灵利座主指一人来。或堪雕琢。将生平所得以报先师之恩。遂分携至透州华亭。泛一小舟随缘度日。以接四方往来之者。时人莫知其高蹈。因号船子和尚。一日泊船岸边闲坐。有官人问如何是和尚日用事。师竖起桡子曰会么。官人曰不会。师云棹拨清波金鳞罕遇。师有偈曰。三十年来坐钓台。钩头往往得黄能。金鳞不遇空劳力。収取丝纶归去来。道吾后到京口。遇夹山上堂。僧问如何是法身。山曰法身无相。曰如何是法眼。山云法眼无瑕。道吾不觉失笑。山便下座请问道吾。某甲适来祇对这僧话必有不是。致令上座失笑。望上座不吝慈悲。吾曰。和尚一等是出世。未有师在。山曰某甲甚处不是望为说破。吾云。某甲终不说。请和尚却往华亭船子处去。山云此人如何。吾曰此人上无片瓦下无卓锥。和尚若去须易服而往。山乃散众束装直造华亭。船子纔见便问大德住甚么寺。山云寺即不住住即不似。师云。不似似个甚么。山曰不是目前法。师曰甚处学得来。山云非耳目之所到。师云。一句合头语。万劫系驴橛。师又问。垂丝千尺意在深潭。离钩三寸子何不道。山拟开口。被师一桡打落水中。山纔上船。师又曰道道。拟开口。师又打。山豁然大悟乃点头三下。师云竿头丝线从君弄。不犯清波意自殊。山遂问抛纶掷钓师意如何。师云丝悬渌水浮定有无之意。山云。语带玄而无路。舌头谈而不谈。师云。钓尽江波。金鳞始遇。山乃掩耳。师云如是如是。遂属云。汝向去直。须藏身处没踪迹。没踪迹处莫藏身。吾二十年在药山祇明斯事。汝今既得。他后莫住城隍聚落。但向深山里镢头边。觅取一个半个。无令接续断绝。山乃辞行。频频回顾。师遂唤阇梨。山乃回首。师竖起桡子曰。汝将谓别有。乃覆船入水而逝也。○和补曰。三十年来海上游。水清鱼现不吞钩。钓竿斫尽重栽竹。不计功程得便休。(船子诚之颂)
　　赵州狗子
　　(南泉法嗣大惠书)赵州僧问狗子还有佛性也无。州云无。又问。一切众生皆有佛性。因甚狗子却无。州云有业识在。
　　临济真人
　　(传灯十二)临济上堂云。赤肉团上有一无位真人。常从汝等诸人面门出入。未证据者看看。时有僧问如何是无位真人。师下禅床把住云道道。其僧拟议。师托开云。无位真人是什么干屎橛。便归方丈。
　　华林二虎
　　(马祖法嗣传灯八)潭州华林善觉禅师。常持锡夜出林麓间。七步一振锡。一称观音名号。一日观察使裴休访之问云。师还有侍者否。师云有一两个。裴曰在甚么处。师乃唤大空小空。时二虎自庵后而出。裴休视之惊悸。师语之云有客且去。二虎哮吼而去。裴问云。师作何行业感得如此。师良久曰会么。曰不会。师云山僧常念观音。
　　青原一麟
　　(会元五)石头迁问青原思禅师。曹溪大师还识和尚不。思曰汝今识吾否。曰识亦争识得。思曰。众角虽多。一麟足矣。
　　道吾装鬼
　　三圣到道吾。吾预知以绯抹额持神杖于门下立。圣曰小心祇候。吾应喏。圣参堂了再上人事。吾具威仪方丈内坐。圣纔近前。吾曰有事相借问得么。圣曰。也是适来野狐精。出去。
　　拾得呵神
　　(传灯廿七)天台拾得者。不言名氏。因丰干禅师山中经行。至赤城道侧闻儿啼声遂寻之。见一子可数岁。初谓牧羊子。及问之云孤弃于此。丰干乃名为拾得。携至国清寺付典座僧曰。或人来认必可还之。有护伽蓝神庿。每日僧厨下食。为鸟所有。拾得以杖扶之曰。汝食不能护。安能护伽蓝乎。此夕神附梦于合寺僧曰。拾得打我。诘旦诸僧说梦符同。一寺纷然。牒申州县。群符至云。贤士隐遁菩萨应身。宜用旌之。号拾得为贤士。隐石而逝。
　　大觉泼水
　　(泐潭法嗣会元十五)明州育王山怀琏大觉禅师。障州龙溪陈氏子。诞生之夕梦僧伽降室。因小字泗州。既有异兆。佥知祥应。龆齓出家。丱角圆顶。笃志道学。寝食无废。一日洗面泼水于地。微有省发。即慕参寻。远造泐潭法席。投机印可。
　　兴教堕薪
　　(韶国师法嗣会元十)杭州兴教洪寿禅师。同国师普请次。闻堕薪有省。作偈曰。扑落非佗物。纵横不是尘。山河及大地。全露法王身。
　　三师行说
　　杭州大慈寰中禅师(嗣百丈海)示众曰。说得一丈不如行取一尺。说得一尺不如行取一寸。洞山曰。我不恁么道。僧曰作么生。洞山曰说取行不得底。行取说不得底。○云居曰。行时无说路。说时无行路。不说不行时。合行什么路。
　　二老踈亲
　　(传灯七)夹山与定山同行言话次。夹山云生死中有佛即不迷生死。定山云生死中无佛即无生死。二人往返不决。上山参礼。夹山便举前话问大梅。未审那个亲。梅云一亲一踈。夹山云那个亲。梅且去明日来。夹山明日再上问。梅云。亲者不问。问者不亲。
　　文殊白槌
　　(会元一)世尊升座。文殊白槌曰。谛观法王法。法王法如是。世尊便下座。
　　百丈卷席
　　(会元三)百丈海一日与马祖游山见野鸭子。祖问曰是甚么。丈曰野鸭子。曰甚处去。丈云飞过去。祖遂引手扭百丈鼻头。丈作痛声。祖曰何曾飞过。丈于是大悟。至明日祖升座。丈出卷却面前礼拜席。祖便下座。
　　大达妄想
　　(马祖法嗣传灯八)汾州无业禅师。[谥>谥]大达国师。凡有学者致问。答曰莫妄想。
　　洛缻消息
　　(会元五)洛缻到天仙。仙问甚处来。缻云南溪来。仙云还将得南溪消息来么。缻云消即消息则未息。仙云最苦是未息。缻云且道未息个什么。仙云一回见面千载不忘名。缻拂袖便出。仙云弄死蛇手有甚限。
　　药山曲调
　　(石头法嗣传灯十四)高沙弥住庵后。雨里来相看。药云你来也。师云是。药云是药云可杀湿。师云不打遮个鼓笛。云岩云皮也无打什么皷。道吾云皷也无打什么皮。药云今日大好曲调。
　　青原阶级
　　(传灯五)青原往曹溪作礼问曰。当何所务即不落阶级。祖云汝曾作什么来。原曰。圣谛亦不为。何阶级之有。祖深器之。谓有二祖见少林气象。
　　夹山挥剑
　　(华亭法嗣会元五)夹山僧问拨尘见佛时如何。师云。直须挥剑。若不挥剑渔父捿巢。僧后问石霜。拨尘见佛时如何。霜云渠无国土甚处渠逢。僧回举似师。师上堂举了乃曰。门庭施设不如老僧。入理深谈犹较石霜百步。
　　隐峰飞锡
　　(马祖法嗣传灯八)五台山隐峯禅师。姓邓氏(时称邓隐峯)。唐元和中荐登五台。路出淮西属。吴元济阻兵违拒王命。官军与贼交锋未决胜负。师云吾当去解其患。乃掷锡空中飞身而过。两军将士仰观。事符预梦鬪心顿息。
　　洞山寒暑
　　(传灯八)僧问洞山寒暑到来如何回避。山云何不向无寒暑处回避。僧云如何是无寒暑处。山云。寒时寒杀阇梨。热时热杀阇梨。
　　谷山声色
　　(传灯八)谷山问透溪和尚。声色纯真如何是道。溪云乱道作么。谷山却从东边过西边立。溪云若不恁么即祸事也。谷山却过东边。溪乃下禅床。方行两步被谷山捉住云。声色纯真事作么生。溪便掌谷山。谷山云十年后要个人下茶也无在。溪云要谷山老汉什么。谷山呵呵大笑三声。
　　元佑回牒
　　(黄龙南法嗣僧宝传下)云居元佑禅师住玉涧寺时。徐王闻其名奏赐紫方袍。师作偈辞之曰。为僧六十鬂先素。无补空门媿出家。愿乞封回礼部牒。免辜卢老衲袈裟。
　　鹿门辞勑
　　华亭藏身
　　(药山法嗣会元五)见前船子得鳞处。
　　云门闻頞
　　(雪峰法嗣)。
　　北禅烹牛
　　(福严良雅嗣会元十五)潭州北禅贤和尚除夜小参云。年穷岁暮无可与诸人分岁。且烹一头露地白牛。炊黍米饭。煑野菜羹。向榾柮火唱村田。何故。免见倚它门户傍它墙。刚被时人唤作郎。下座归方丈。少[项>顷]倚遇上坐(即法昌也)入方丈云。和尚门外有公人长。贤曰作什么。遇曰和尚纳皮角。贤拈头帽掷在地上。遇便去拾。贤下禅床捉住云。捉贼捉贼。遇将头帽褁向贤头上云天寒且还和尚。贤呵呵大笑。遇便出去。
　　三角喝贼
　　(沩山佑法嗣传灯十八)蕲州三角山法遇庵主。因荒乱魁师入山。执刃而问和尚有甚财宝。师曰僧家之宝非君所宜。魁曰是何宝。师振声一喝。魁不悟。以刀加之。
　　保宁掴口
　　(杨岐法嗣普灯四)和补曰。保宁仁勇禅师再受保宁请。上堂拍掌三下。掴口摇手三下。便下座。
　　洪英搯膝
　　(黄龙南法嗣林间录上)翠岩真点胸好问僧。文殊是七佛之师。因甚么出女子定不得。罔明从下方来。因甚出得女子定。莫有对者。独英邵武方其问时以手搯其膝而去。真笑曰卖匙箸客未在。
　　恭语不灰
　　(黄龙南法嗣见宗门武库拾遗)黄龙恭首座出世住禅林。访法昌遇和尚。遇问曰见说你为黄龙烧香是否。曰不敢。遇云。龙生龙子。须是解兴云吐雾始得。恭曰随家丰俭。遇曰你未拈香早钝置黄龙了也。恭曰且莫多口。遇曰你且道黄龙实头处作么生。恭提起坐具。遇唤行者讨坐具来。行者提在手中。遇便打曰你三十年后也道见老僧来。恭后住衡之华光。乃有坦率之风。罹有司。民其衣。华光既遭回禄。而恭语录于灰烬中字画无损。余纸悉尽。信般若之明验矣。
　　玄言上石
　　(梁山缘观嗣僧宝传中)野州大阳山警玄禅师。游方初到梁山。问如何是无相道场。山指观音曰这个是。吴处士画师拟进语。山急索曰。这个是有相底。那个是无相底。师遂有省便礼拜。山曰何不道取一句。师云道即不辞恐上纸笔。山笑曰此语上碑去在。
　　满号银山
　　秀名铁壁
　　(天衣怀法嗣僧宝下)法云圆通法秀禅师。丛林号为秀铁面。
　　龙牙禅板
　　(悟本法嗣传灯十七)湖南龙牙山居道禅师。在翠微时问云如何是祖师意。微云与我过禅板来。师便过禅板与微。微接得便打。师云。打即任打。要且无祖师意。又问临济如何是祖师意。济曰与我过蒲团来。师乃过蒲团与济。济接得便打。师云。打即仼打。要且无祖师意。后有僧问。和尚行脚时问二尊宿祖师意。未审二尊宿道眼明也未。师云。明即明也。要且无祖师意。东禅齐云。众中道。佛法即有只是无祖师意。若恁么会有何交涉。别作么生会无祖师意底道理。
　　长庆蒲团
　　(雪峰法嗣会元七)福州长庆惠棱禅师。历参禅苑。后参灵云。问如何是佛法大意。云云驴事未去马事到来。师如是往来雪峯玄沙十二年间。坐破七个蒲团不明此事。一日卷帘忽然大悟。乃有颂曰。也大差矣。也大差矣。卷起帘来见天下。有人问我解何宗。拈起拂子劈口打。峯举谓玄沙曰此子彻去也。沙曰。未可。此是意识著述。更须勘过始得。至晚众僧上来问讯。峯谓师云。备头陀未肯汝在。汝实有正悟。对众举来。师又有颂云。万象之中独露身。唯人自肯乃方亲。昔时谬向途中觅。今日看来火里氷。峯乃顾汝曰不可更是意识著述。师问峯云。从上诸圣传受一路。请师垂示。峯良久。设礼而退。峯乃微笑。师入方丈参。峯曰是甚么。师云今日天晴好普请。自此酬问未甞爽于玄旨。
　　盘山肉案
　　(马祖法嗣会元三)盘山一日于街市见人在肉肆买肉云精底割一斤来。屠儿放下刀叉手云。长史那个不是精底。山闻之忽然大悟。告马祖。祖又印可之。
　　蚬子台盘
　　(良价法嗣传灯十七)京兆府蚬子和尚。不知何许人也。事迹颇异。居无定所。自印心于洞山。混俗闽川。不畜道具不循律仪。冬夏唯披一衲。逐日江岸采掇虾蚬以充其腹。暮即宿东山白马庿纸钱中。居民目为蚬子和尚。华严静禅师闻之。欲决真假。先潜入纸钱中。深夜师归。严把住曰。如何是祖师西来意。师遽答云神前酒台盘。严放手曰不虗与我同根生。严后赴庄宗诏入长安。师亦先至。每日歌唱自拍。或乃佯狂。深雪去来俱无踪迹。厥后不知所终。
　　巴陵银椀
　　(云门偃法嗣传灯廿二)新开巴陵禅师。僧问如何是提婆宗。师云银椀里盛雪。
　　云岩宝冠
　　(马祖法嗣会元三)和补曰。池州鲁祖宝云禅师。僧问如何是诸佛。师云头上有冠者不是。曰如何即是。师曰头上无宝冠。
　　荆门犊鼻
　　(北塔忠广法嗣会元十五)荆门军玉泉承皓禅师。游方参北塔发明心要。得大自在三昧。制犊鼻裩书历代祖师名字。乃曰唯有文殊普贤较些子。且书于带上。故丛林目为皓布裩。元丰间首众于襄阳谷隐。有卿僧亦効之。师见而诟曰。汝具何道理敢以为戏事耶。呕血无及耳。寻于鹿门如所言而逝。
　　踈山布单
　　(良价法嗣会元十三)踈山闻福州大沩安和尚示众曰。有句无句如藤倚树。师特入岭。到彼值沩泥壁便问。承闻和尚道有句无句如藤倚树是否。沩曰是。师曰。忽遇树倒藤枯。句归何处。沩放下泥盘呵呵大笑归方丈。师云。某甲三千里卖却布单。特为此事而来。和尚何得相弄。沩唤侍者取三百钱与这上座去。遂嘱曰。向后有独眼龙为子点破在。沩山次日上堂。师出问。法身之理。理绝玄微。不夺是非之境犹是法身边事。如何是向上事。沩举起拂子。师云此犹是法身边事。沩曰如何是法身向上事。师夺拂子折折掷向地上。便归众。沩曰龙蛇易辨衲子难瞒。后闻务州明招谦和尚出世。径往礼拜。招问甚处来。师云闽中来。招曰曾到大沩否。师曰到。招曰有何言句。师举前话。招曰沩山可谓头正尾正。祇是不遇知音。师亦不省。复问忽遇树倒藤枯句归何处。招曰却使沩山笑转新。师于言下大悟乃曰。沩山元来笑里有刀。遥望礼拜悔过。
　　芭蕉拄杖
　　(南塔光涌法嗣)郢州芭蕉山惠清禅师。上堂拈拄杖示众曰。你有拄杖子。我与你拄杖子。你无拄杖子。夺却你拄杖子。靠拄杖下座。
　　资福剎竿
　　(如宝法嗣)吉州资福真禅师(第二世住)谓众云。隔江见资福。剎竿便回去。脚跟也好与三十棒。况过江来。时有僧才出。师曰不堪共语。问如何是古佛心。师曰山河大地。
　　禄清红苋
　　(圆智法嗣传灯十五)禄清和尚。僧问不落道吾机请师道。师云。庭前红苋树。生叶不生花。良久云会么。僧云不会。师云。正是道吾机。因什么不会。僧礼拜。师便打云。须是老僧打你始得。
　　惠棱牡丹
　　(雪峯法嗣会元八)地藏与长庆保福入州见牡丹。障子保福云好一朵牡丹花。长庆云莫眼花。地藏曰可惜许一朵花。
　　南泉翫月
　　(会元三)南泉翫月次。赵州问几时得似这个时节。泉云王老师二十年前亦曾恁么来。
　　保福游山
　　(雪峯法嗣会元七)长庆棱和尚与保福游山。保福问。古人道妙峯山顶。莫即遮个便是也无。庆曰是即是。可惜许。
　　宝林冷笑
　　韶阳热谩
　　(僧宝传上)云门以拄杖击绳床曰。适来许多葛藤。贬向什么处去也。灵利底见。不灵利底着我热谩。
　　干峯一路
　　(良价法嗣会元十三)干峯僧问十方薄伽梵一路涅盘门。未审路头在甚么处。峯拈拄杖划一划云在这里。僧请益云门。门拈起扇子云。扇子[跳-兆+孛]跳上三十三天[祝/土]着帝释鼻孔。东海鲤鱼打一棒雨似盆倾。
　　兜率三关
　　(真净文法嗣会元十七)兜率从悦禅师设三关以问学者。一日拨草参玄只图见性。即今上人性在什么处。二曰识得自性方脱生死。眼光落地时作么生脱。三曰脱得生死知去处。四大分离向什么处去。
　　谷泉逐遇
　　(汾阳昭法嗣会元十二)南岳芭蕉庵大道谷泉禅师。因倚遇上坐来参。遇(后住法昌寺名也)问庵主在么。师曰谁。曰行脚僧。师曰作甚么。曰礼拜庵主。师曰恰值庵主不在。曰你聻。师曰。向道不在。说甚么你我。拽捧趂出。遇次日再来。师又趂出。遇一日又来问庵主在么。师曰谁。曰行脚僧。揭帘便入。师栏胸桶住曰。我这里狼虎纵横。尿屎鬼子三回两度来讨甚么。曰人言庵主亲见汾阳来。师解衣抖擞曰。你道我见汾阳。有多少奇特。曰如何是庵中主。师曰入门须辨取。曰莫祇这便是么。师曰赚却几多人。曰前言何在。师曰。听事不真。唤钟作瓮。曰。万法泯时全体现。君臣合处正中邪去也。师曰。驴汉不会便休。乱统什么。曰未审客来将何祇待。师曰云门餬饼赵州茶。曰恁么则谢师供养去也。师叱曰。我这里大种也未有。早言谢供养。
　　圆照戏端
　　(天衣怀法嗣僧宝传)圆照禅师元佑。初自京师惠林寺退归姑苏。见端师子于甘露曰汝非端师子乎。曰是。师戏之曰。村里师子耳。端应声曰。村里师子村里弄。眉尾与眼一齐动。开却口。肚里直。笼统不爱人取拳。直饶弄到帝王宫。也是一场干打閧。师粹美不悟其讥也。
　　志公难邈
　　(会元二)宝志禅师。初金陵东阳民朱氏之妇。上巳日闻儿啼鹰巢中。梯树得之。举以为子。七岁依钟山大沙门僧检出家。专修禅观。宋太始二年发而徒跣。着锦袍。往来皖山剑水之下。以剪尺拂子柱杖头负文而行。天鉴二年梁武帝诏问。弟子烦惑未除何以治之。答曰十二。帝问其旨如何。答曰。在书字时节。刻漏中益不晓。帝甞诏画工张僧繇写师像。僧繇下笔輙不自定。师遂以指剺面门。分披出十一面观音。妙相殊丽或慈或威。僧繇竟不能写。
　　六祖难塑
　　(传灯五)六祖因蜀僧名方辨来谒祖云善揑塑。祖正色曰试塑看。方辨不领旨。乃塑祖真可高七寸。曲尽其妙。祖观之曰。汝善塑性。不善佛性。酬以衣物。僧礼谢而去。
　　章敬拨空
　　(马祖法嗣传灯七)京兆府章敬寺怀恽禅师。或问禅师。所传心地法门。为是真如心妄想心非真非妄心。为是三乘教外别传底心。师云汝见目前虗空么。曰信知常在目前人自不见。师曰汝莫认影像。曰和尚作么生。师以手拨空三下。曰作么生即是。师曰汝向后会去在。
　　云门抽顾
　　(人天眼目)云门每顾见僧即曰鉴咦。而录之者曰顾鉴咦。德山密禅师删去顾字但曰鉴咦。丛林目以为抽顾颂。北塔祚禅师作偈曰。云门顾鉴笑嘻嘻。拟议遭渠顾鉴咦。任是张良多智巧。到头于是也难施。
　　悟本称奇
　　(云岩晟法嗣会元十三)瑞州洞山良价悟本禅师。参沩山问云。顷闻南阳忠国师有无情说法话。某甲未究其微。沩曰阇黎莫记得么。师云记得。沩曰汝试举一编看。师遂举僧问如何是古佛心。国师曰墙壁瓦砾。曰岂不是无情。国师曰是。僧云还解说法否。国师云常说炽然说无间歇。僧云某甲为甚么不闻。国师云。汝自不闻。不可妨他闻者也。僧曰未审甚么人得闻。国师曰诸圣得闻。僧云和尚还闻否。国师云我不闻。僧云和尚既不闻。争知无情解说法。国师曰。赖我不闻。我若闻即齐于诸圣。汝即不闻我说法也。僧曰恁么则众生无分去也。国师云。我为众生说。不为诸圣说。僧云众生闻后如何。国师云即非众生。僧云无情说法据何典教。国师云。灼然言不该典。非君子之所谈。汝岂不见华严经云剎说众生说三世一切说。师举了沩曰。我这里亦有。祇是罕遇其人。师云某甲未明乞师指示。沩竖起拂子曰会么。师云不会。请和尚说。沩曰父母所生口终不为子说。师曰还有与师同时慕道者否。沩曰。此去澧陵攸县。石室相连。有云岩道人。若能拨草瞻风。必为子之所重。师云未审此人如何。沩云。他曾问老僧。学欲奉师去时如何。老僧对佗道。直须绝渗漏始得。他道。还得不违师旨也无。老僧道。第一不得道老僧在这里。师遂辞归沩山。径造云岩。举前因缘了便问无情说法甚么人得闻。岩云无情得闻。师云和尚闻否。岩曰我若闻汝即不闻吾说法也。师云某甲为甚么不闻。岩竖起拂子云还闻么。师云不闻。岩云。我说法汝尚不闻。岂况无情说法乎。师云无情说法该何典教。岩曰。岂不见弥陀经云水鸟树林悉皆念佛念法。于此有省。乃述偈曰。也太奇兮也太奇。无情说法不思议。若将耳听终难会。眼处闻时方得知。
　　大禅呌悟
　　(归宗常法嗣会元四)五台山大禅佛智通禅师。在归宗常和尚会下。(禅宗有二大禅佛。一名景通。嗣仰山。一曰智通。嗣归宗常)忽一夜呌云我大悟也。众骇之。次日归宗上堂集众云。昨夜大悟出来。禅佛出曰某甲。宗云汝见个什么道理言大悟。禅佛曰师初元来女人作。宗默而异之。
　　义存归庵
　　(会元七)雪峯义存禅师住庵时。有两僧礼拜。峯见来。以手托庵门放身出云是什么。僧亦云是什么。峯低头归庵。
　　老观闭户
　　(黄檗法嗣传灯十二)福州鸟岩山灵观禅师(时称老观)。寻常扃户。人罕见之。唯一信士每至食时送供方开。一日雪峯伺便扣门。师开门。峯蓦胸搊住曰是凡是圣。师唾曰这野狐精。便推出闭却门。峯曰也祇要识老兄。
　　尚座观鱼
　　(禅林类聚)深明二上坐同行见捕鱼。见一鱼透出网。深云俊哉大似个衲僧相似。明曰争似当时不入他网。深云你犹欠悟在。明行三十里方省。
　　师伯见兔
　　(云岩晟法嗣)潭州禅山师伯僧密禅师与洞山行次。忽见白兔走过。师曰俊哉。洞曰作么生。师云大似白衣拜相。洞曰老老大大作这个说话。师曰你作么生。洞曰。积代簪缨暂时落魄。
　　明教姜杏
　　(洞山聪法嗣禅林类聚九)明教嵩禅师。初自洞山游康山。托迹开先法席。主者以其住少年锐文字。命掌书记。笑曰我岂为汝一杯姜杏汤耶。因去之。(林间录)
　　马祖盐醋
　　马祖阐化于江西。南岳让问众曰道一为众说法否。众曰[巳>已]为众说法。让曰总未见人持个消息来。众无对。因遣一僧去。嘱曰。待伊上堂时[伹>但]问作么生。伊道底言语记将来。僧去一如让旨。回谓让曰。马祖云。自从胡乱后。三十年不曾少盐酱。让然之。
　　竹林麻鞋
　　木平草屦
　　地藏种田
　　(玄沙法嗣会元八)福州地藏桂琛禅师。因插锄次见僧便问什么处来。僧云南方来。师云南方佛法如何。僧曰商量浩浩地。师云。争似我这里种田愽饭吃。僧云争奈三界何。师云汝唤什么作三界。僧无语。
　　懒瓒煨芋
　　(四祖法嗣)唐南岳山明瓒禅师者。未知氏族生缘。初游方诣嵩山普寂盛行禅法师往从焉。然则默证寂之心。契人牢推量。寻于衡岳闲居。众僧营作我则晏如。纵被诋词殊无愧耻。时目之懒瓒也。唐德宗闻其名。遣使诏之。使者至其室宣言。天子有诏尊者当起谢恩。师方拨牛粪火寻煨芋而食。寒涕垂颐未甞答。使者笑曰且劝尊者拭涕。师曰我岂有工夫为俗人拭涕耶。竟不起。使回奏。德宗甚钦叹之。
　　天盖浴室
　　侍者巡铺
　　(会元四)赵州因与文远侍者行。乃指一片地曰这里好造个巡铺。文远便去路傍立曰把将公验来。师遂与一掴。远曰公验分明过。
　　老谂四门
　　(碧岩一)赵州上堂。正人说邪法。邪法悉皆正。邪人说正法。正法悉皆邪。诸方难见易识。我这里易见难识。问如何是赵州。师曰东门西门南门北门。
　　师备三句
　　(僧宝传四)福州玄沙宗一大师。法名师备。本州岛闽县人也。姓谢氏。疾大法难举罕遇上根。学者依语生解随照失宗。乃示纲宗三句曰。第一句且自承当。现成具足。尽十方世界更无他故。祇是仁者更教谁见谁闻。都来是汝心王所为。全成不动智。只欠自承当。唤作开方便门。使汝信有一分真常流注亘古亘今。未有不是未有不非者。然此句只成平等法。何以故。但是以言遣言以理逐理。平常性相接物利生耳。且于宗旨犹是明前不明后。号为一味平实。分证法身之量。未有出格之句。死在句下未有自由分。若知出格量。不被心魔所使入到平中。便转换落落地。言通大道。不堕平怀之见。是谓第一句纲宗也。第二句回因就果。不着平常一如之理。方便唤作转位投机。生杀自在纵夺随宜。出生入死广利一切。逈脱色欲爱见之境。方便唤作顿超三界之佛性。此名二理双明二义齐照。不被二边之所动。妙用现前。是谓第二句纲宗也。第三句知有大智。性相之本通其过量之见。明阴洞阳廓周沙界。一真体性。大用现前。应化无方。全用全不用。全生全不生。方便唤作慈定之门。是谓第三句纲宗也。
　　彦从不会
　　(元安法嗣会元六)澧州洛浦元安禅师。一日谓门弟子曰。吾旦夕行矣。有问问诸人。若对得分付钵袋子。曰若道这个是。即是头上安头。若道不是。即斩头觅活。堂中第一座对曰。青山不举足。日下不挑灯。安曰。去。汝扶吾宗不起。有彦从上坐曰。去此二途请和尚不问。安曰。未在更道。彦从曰。彦从道不尽。安曰我不管汝道不尽。曰彦从无侍者。祇对和尚。安乃归方丈中。夜唤彦从至曰。汝今日祇老僧甚有道理。据汝合体得先师意旨。先师道。目前无法。意在目前。不是目前法。非耳目所到。且道那句是宾那句是主。彦从茫然不知答。安曰苦苦。三更时众请安代答。安曰。慈舟不泛沧波上。剑峡徒劳放木鹅。泊然而化。
　　法远不去
　　(沩山法远也)叶县省和尚严冷枯淡。衲子敬畏之。浮山远与天衣怀在众时特往参扣。正值雪寒。省诃骂驱逐。以至将水泼。[且>旦]过衣服皆湿。其它僧皆怒而去。唯远怀并迭敷具整衣复坐于旦过中。省到诃曰。你更不去。我打你。远近前云。某二人数千里特来参和尚禅。岂以一扚水泼之便去。若打杀也不去。省笑曰。你两个要参禅。却去挂塔。
　　道吾舞笏
　　(会元四)和补曰。[褒-保+公]州关南道吾和尚。僧问如何是祖师西来意。师以简(笏也)揖曰喏。○云顶山德敷禅师颂古今大意曰。道吾舞笏同人会。石巩弯弓作者谙。(传灯廿九)
　　秘魔擎杈
　　(灵湍法嗣传灯十)宋传曰。名常遇。姓阴。范阳人。出家于燕北安国寺。来居五台山之秘魔岩。即文殊降龙之所。因以为名焉。常持一木叉。每见僧来礼拜即叉却僧颈云。那个魔魅教你去出家。那个魔魅教你行脚。道得也叉下死。道不得也叉下死。速道。学者少有酬对。唯晋州[藿>霍]山景通(即大禅佛也)。才到便趒入怀中坐。师于[藿>霍]山背抚三下。山便走出云。三千里外赚我来。
　　云岩摸枕
　　(药山俨法嗣)道吾问云岩。大悲千手眼。那个是正眼。岩曰如人夜间背手摸枕子。吾曰我会也。岩曰作么生会。吾曰遍身是手眼。岩曰道也太煞道。祇道得八成。吾曰师兄作么生。岩曰通身是手眼。
　　南泉指花
　　(传灯八)陆亘大夫与南泉语话次。夫曰。肇法师道天地与我同根。万物与我一体也。甚奇怪。南泉指庭前牡丹花召大夫云。时人见此一株花。如梦相似。
　　曹山白酒
　　(良价法嗣传灯十七)曹山清锐问。某甲孤贫乞师拯济。师曰锐阇梨近前来。锐近前。师云。泉州白家酒三盏。曰。犹道未沾唇。玄觉曰。什么处是。与他酒吃。
　　真际清茶
　　(传灯十)赵州问僧曾到此间否。僧云曾到。州云吃茶去。又问僧曾到此间否。僧云不曾到。州云吃茶去。院主问。曾到且从。不曾到如何吃茶去。州乃唤院主。主应诺。州云吃茶去。
　　悬泉皂角
　　(岩头法嗣会元八)黄龙山诲机超惠禅师。初参岩头问如何是祖师西来意。头曰你还救糍么。惠曰解。头曰且救糍去。后到玄泉问如何是祖师西来意。泉拈起一茎皂角曰会么。惠曰不会。泉放下皂角作洗衣势。惠便礼拜曰信知佛法无别。泉曰你见甚么道理。惠曰某甲曾问岩头。头曰你还解救糍么。救糍也祇是解粘。和尚提起皂角亦是解粘。所以道无别。泉呵呵大笑。惠遂有省。
　　洞山苎麻
　　佑禅拈柿
　　(传灯十一)仰山随沩山游。山到盘陀石上坐。仰侍立次。忽鸦衔一红柿落在面前。沩拾与仰。仰接得洗了度与沩。沩曰子甚处得来。仰曰此是和尚道德所感。沩云汝也不得无分。即分半与仰。玄沙云。大小沩山被仰山一坐。至今起不得。
　　从展度瓜
　　(雪峯法嗣会元七)保福签瓜次。大原孚至。师云道得与汝瓜吃。孚曰独将来。师度与一片。孚接得便出。
　　导师金鎻
　　(会元三)导师云。法本不相碍。三际亦复然。无为无事人。犹是金鎻难。
　　象骨铁枷
　　(会元十五)云门谒雪峯。峯方堆桅坐为众说法。门犯众出熟视曰。项上三百斤铁枷何不脱却。峯曰因甚到与么。门以手自拭其目趍出。峯心异之。明日陛座曰。南山有鳖鼻蛇。诸人出入好看。门以拄杖撺出。又自惊怀。自是辈流改观。象骨即雪峯之别山。以形似而称。
　　祖心叱狗
　　(黄龙南法嗣僧宝传下)隆兴府黄龙宝觉初心禅师。与转运判官夏倚公立。至论肇论会万物为自己者及情与无情共一体时。有狗卧香卓下。师以压尺击狗。又击香卓曰。狗有情即去。香卓无情自住。情与无情如何得成一体。公立不能对。师云。纔入思惟便成剩法。何曾会万物为[已>己]哉。
　　灵佑喂鸦
　　(会元九)沩山餧鸦生饭。回头见仰山曰。今日为伊上堂一上。仰曰某甲随倒得闻。沩曰闻底事作么生。仰曰鸦作鸦鸣鹊作鹊噪。沩曰争柰声色何。仰曰和尚适来道甚么。沩曰我祇道为伊上堂一上。仰曰为甚么唤作声色。沩曰虽然如此验过也无妨。仰云大事因缘又作么生验。沩竖起拳。仰曰终是指东画西。沩曰子适来问甚么。仰曰问和尚大事因缘。沩曰为甚么唤作指东画西。仰曰。为着声色故。某甲所以问过。沩曰并未晓了此事。沩曰寂子声色老僧东西。
　　元珪放戒
　　(惠安国师法嗣会元二)嵩岳元珪禅师谒安国师顿悟玄旨。遂卜居岳之宠坞。一日有异人峩冠袴褶而至。从者极多。轻步徐舒。你谒大师。大师覩其容奇伟非常。乃谕之曰。善来仁者。胡为而至。彼曰师宁识我耶。师云。吾观佛与众生等。吾一目之岂分别耶。曰。我此岳神也。能生死于人。师安得一目我哉。师曰。吾不生。汝焉能死吾。吾视身与空等。视吾与汝等。汝能坏空与汝乎。苟能坏空及坏汝。吾则不生不灭。汝尚不能如是。又焉能生死吾耶。神稽首曰。我亦聪明正直于余神。讵知师有广大智辨乎。顾授以正戒令我度世。师曰。汝既乞戒。即既戒也。所以者何。戒外无戒。又何戒哉。神曰。此理也我闻茫昧。止求师戒我身为门弟子。师即为张座秉炉正几。与授五戒酒肉淫杀盗等语。师曰。如上佛戒而无心拘执。以有心为物而无心想身。如是则先天地生不为精。后天地死不为老。乃至无我无汝孰为戒之语。神曰。我神通亚佛。师云汝神通十句。五能五不能。佛则十句。七能三不能。神竦然避席跪启曰。可得闻乎。师云汝能戾上帝东天行而西七曜乎。曰不能。师云汝能夺地祇融五岳而结四海乎。曰不能。师曰是谓五不能也。佛能空一切相成万法智而不能即灭定业。佛能知群有性穷亿劫事而不能化导无缘。能度无量有情而不能尽众生界。是谓三不能也。定业亦不罕久。无缘亦谓一明。众生界本无增减。亘古无一人能主有法。有法无主是谓无法。无法无主是谓无心。如我解佛亦无神通也。但能以无心通达一切法尔。神曰我诚浅昧未闻空义。师所授戒我当奉行。今愿报德展我小神通。而使[巳>已]发心初发心未发心不信心必信心五等人因我神踪知有佛有神。有能有不能。有自然非自然者。师云无为是无为是。神曰。佛亦使神护法。师宁隳叛佛耶。愿如意垂诲。师不得[巳>已]而言曰。东岩寺之障莾然无树。北岫有之而背。非屏拥。汝能移北树于东岭乎。神曰[巳>已]闻命矣。然昏夜间必有喧动。愿师无骇。作礼而退。师门送。岚霭烟霞纷纭间错。[憧>幢]幡环佩凌空出没焉。其夕果有暴风迅雷犇云振电。栋宇摇荡宿鸟声喧。师谓众曰无怪。神与我约矣。诘旦和霁。则北岩松栝尽移东岭森然行植。
　　灶堕翻邪
　　(会元二)嵩岳破灶堕和尚。不称名氏。言行叵测。隐居嵩岳。山坞有庙甚灵。庿中唯安一灶。远近祭不辍。牟杀物命甚多。师一日领侍僧入庙。以杖敲三下咄云。汝本泥瓦合成。圣从何来。灵从何起。又打三下。灶乃倾破。须臾有青衣峩冠设拜师前。师曰汝是何人。云我本此庿神。久受业报。今日蒙师说无生法。得脱此处。特来致谢。师云是汝本有之理。非吾强言。神再拜而没。侍僧云。某甲久在和尚左右未蒙指示。灶神有何所得遂得升济。师云。我别无道理为他。只向他道。汝本泥瓦合成。圣从何来。灵从何起。侍僧默然。师云会么。云不会。本有之性为甚不会。侍僧礼拜。师曰破也堕也。(安国师号为破灶堕)。
　　玄沙指虎
　　玄沙一日普请往海坑斫柴。见一虎。僧云和尚虎。师曰是汝虎。归院后僧问。适来见虎云是汝未审。尊意如何。师曰。娑婆世界有四重障。若人透得。许汝出阴界。○东禅齐云。上座古人见了道。我身心如大地虗空。如今还透得么。
　　归宗斩蛇
　　(马祖法嗣传灯七)庐山归宗寺智常禅师。有座主来参。值师锄草次。忽见一蛇。师以锄便镢。主云。久向归宗。到来只见个麤行沙门。师云你麤我麤。主云如何是细。师作斩势。主云恁么则依而行之。师云依而行之则且置。你什么处见我斩蛇。主无语。
　　古德火抄
　　(会元九)巴州鲁祖山宝云禅师。寻常见僧来便面壁。南泉闻云。我寻常向僧道。向佛未出世时会取。尚不得一个半个。他恁么地驴年去。○玄觉云。为复唱和。语不肯语。保福问长庆。只如鲁祖节文在什么处。被南泉恁么道。长庆云。退[巳>己]让于人。万中无一个。罗山云。陈老师当时若见。背上与五火抄。何故如此。为伊解放不解放。○玄沙云。我当时若见也与五火抄。○云居锡云。罗山玄沙总恁么道。为复一般别有道理。若择得出。许上坐佛法有去处。○玄觉云。且道玄沙五火抄。打伊着不着。
　　灵树风车
　　(传灯十一)韶州灵树如敏禅师。僧问如何是西来意。师云童子莫傜儿。僧云乞指示。师云汝从虔州来。问是什么得恁么难会。师云火官头上风车子。
　　禅苑蒙求卷之上
　　禅苑蒙求卷之中
　　能仁双趺
　　(传灯一)梵云释迦。此言能仁。涅盘经尔时迦叶与诸弟子在耆阇崛山入于正定。于正受中忽然心惊举身战怀。从定中出。见诸山地皆大振动。即知如来[巳>已]入涅盘。于是将诸弟子寻路疾行。悲哀速往正满七日。至[狗>拘]尸那城右遶宝棺七匝。盈目流泪说偈赞叹。其偈云。世尊我今大苦痛。情乱昏闷迷浊心。我今为礼世尊顶。为复哀礼如来肩。为复敬礼大圣手。为复悲礼如来腰。为复敬礼如来脐。为复深心礼佛足。何因不见佛涅盘。唯愿示我敬礼处。世尊大悲即现千辐轮相出于棺外回示迦叶。从千辐轮放千光明。徧照十方一切世界。然后还自入棺。封闭如故。
　　达磨只履
　　(传灯三)初祖自付法传衣之后凡九载。示有涅盘。葬于[能>熊]耳山吴坂。后三年有魏使宋云奉使西域。还见祖于葱岭。手携只履语宋云曰。汝主[巳>已]厌代。我归西国去。云初不解。既归帝果崩。遂闻奏后魏孝庄帝。帝乃令发塔。但见一履遂。奉勑取于少林寺供。自开元十二年被窃去台华严寺中。后亦失所在。
　　卢能卖薪
　　(传灯五)惠能大师俗姓卢氏。三岁丧父。其母守志鞠养。及长家尤贫[大//女]。师樵[釆>采]以给。一日鬻薪于市中。闻客读金刚经至应无所住而生其心。悚然有省。直抵黄梅。东山五祖见而器之。
　　懒融负米
　　(四祖法嗣会元二)牛头山法融禅师者。润州延陵人也。姓韦氏。年十九学通经史。寻阅大部般若。晓达真空。忽一日叹曰。儒道世典非究竟法。般若正观出世舟航。遂隐茅山。投师落发后入牛头山幽栖寺北岩之石室。有百鸟[口(衔-金+缶)]花之异。唐贞观中四祖遥观气象。知彼山有奇异之人。乃躬自寻访。问寺僧此间有道人否。曰出家儿那个不是道人。祖曰阿那个是道人。僧无对。别僧曰。此去山中十里许有一懒融。见人不起亦不合掌。莫是道人么。祖遂入山。见师端坐自若曾无所顾。祖问在此作甚么。师曰观心。祖曰观是何人心是何物。师无对。便起作礼曰大德高楼何所。祖曰贫道不决所止或东或西。师曰还识道信禅师否。祖曰何以问他。师曰向德滋久冀一礼谒。祖曰道信禅师贫道是也。师曰因何降此。祖曰特来相访莫更有宴息之处否。师指后面曰别有小庵。遂引祖至庵前。遶庵唯见虎狼之类。祖乃举两手作怖势。师曰犹有这个在。祖曰这个是甚么。师无语。少选祖却于宴坐石上书一佛字。师视之竦然。祖曰犹有这个在。未晓乃稽首请说真要。祖曰。夫百千法门同归方寸。河沙妙德总在心源。一切戒门定门慧门神通变化悉自具足不离汝心。一切烦恼业障本来空寂。一切因果皆如梦幻。无三界可出无菩提可求。人与非人性相平等。大道虗旷绝思绝虑。如是之法汝今[巳>已]得更无阙少。与佛何殊。更无别法。汝但任心自在。莫作观行亦莫澄心。莫起贪嗔莫怀愁虑。荡荡无碍任意纵横。不作诸善不作诸恶。行住坐卧触目遇缘。总是佛之妙用。快乐无忧。故名为佛。师曰。心既具足。何者是佛何者是心。祖曰非心不问佛。问佛非不心。师既不许作观行。于境起时心如何对治。祖曰。境缘无好丑。好丑起于心。心若不强名。妄情从何起。妄情既不起。真心任徧知。汝但随心自在无复对治。即名常住法身无有变异。吾受璨大师顿教法门。今付于汝。汝今谛受吾言。只住此山。向后当有五人达者绍汝玄化。祖付法讫遂返双峯终。老师自尔法席大盛。唐永徽中徒众乏粮。师往丹阳缘化去。去山八十里。躬负米一石八斗朝往暮还。供僧三百。二时不阙三年。(会元二。璨大师者。三祖也)
　　黄蘗吐舌
　　(会元三)百丈大智再参马祖。祖见来竖起拂子。丈云只触此用离此用。祖以拂子挂旧处。良久云汝以后开两片皮将何为人。丈亦竖起拂子。祖云只触此用离此用。丈亦挂旧处。祖便振威一喝。丈大悟。直得三日耳聋。后黄蘗来参。举此遂闻吐舌。
　　丹霞掩耳
　　(传灯十四)邓州丹霞天然禅师。初参石头因缘相契。躬执爨役凡三年。忽一日石头告众曰。来日刬佛殿前草。至来日大众与童行各备锹镢刬草。唯师以盆盛水洗头于和尚前胡跪。石头见而笑之便与剃发。方与说戒法师乃揜耳而去。后谒马祖。入僧堂骑圣僧项。众皆惊呼。祖见之曰。我子天然。下来。师下作礼曰谢赐名。
　　龙牙行拳
　　(悟本法嗣传灯廿七)龙牙僧问十二时中如何着力。师曰如无手人欲行拳始得。
　　俱胝竖指
　　(天龙法嗣传灯十一)务州金华山俱胝和尚。始以庵居。以尼实际激厉其志。方有慕大之心。俄然天龙至庵。因是具陈实际到庵之缘。扣之天龙竖一指示之。师即领悟。将示寂之秋谓众曰。吾得天龙一指头禅。一生用不尽。言讫奄化。
　　提婆赤幡
　　(碧岩二)第十五祖迦那提婆大士。初得法[巳>已]。至巴连弗城。闻诸外道欲障佛法。许之既久。大士乃执长幡入彼众中。其幡八尺竿长丈二。于彼而立更不移步。外道曰汝何不前。曰汝何不后。外道曰汝似贱者。曰汝似良人。外道曰汝解何法。曰汝百不解。外道曰我欲得佛。曰我灼然得。外道曰汝不合得。曰。元道我得。汝实不得。外道曰汝既不得云何言得。曰。汝有我故所以不得。我无我故自当得佛。彼既辞屈乃问曰汝名何等。曰我名提婆。外道素闻其名乃悔过致谢。梵曰提婆此云天。
　　玄沙白纸
　　(会元七)玄沙令僧驰书。僧上雪峯。峯上堂开缄见三幅白纸乃呈示大众云会么。良久云不见道君子千里同风。僧归举似玄沙。沙曰山头老汉蹉过也不知。
　　茂源掩鼻
　　(性空法嗣传灯十五)天台平田普岸禅师甞访歙州茂源和尚。源才起迎。岸近前把住云。开口即失闭口即丧。去此二途请师别道。源以手掩鼻。岸放开云一步较易两步较难。源云着甚死急。岸云若不是师不免诸方捡点。
　　石霜咬齿
　　(传灯五)石霜僧问如何是祖师西来意。师乃齩齿示之。僧不会。后问九峯曰先师咬齿意旨如何。峯曰我宁可截舌不犯国讳。又问云盖。盖曰我与先师有甚么冤雠。
　　汾阳六人
　　(会元十一)汾州太子院善照禅师。天下道俗慕仰不敢名同曰汾州。并汾池苦寒。师罢夜参。有异比丘振锡而至谓师曰。会中有大士六人。奈何不说法。言讫升堂而去。师密记以偈曰。胡僧金锡光。请法到汾阳。六人成大器。劝请为敷扬。
　　洞山三子
　　(云岩昙晟嗣碧岩九)洞山曰。贪嗔痴。太无知。赖我今朝识得伊。行时便打。坐时便搥。分付心王子细推。无量劫来不解脱。问汝三人知不知。神鼎諲曰。古人与么道。神鼎则不然。贪嗔痴。实无知。十二时中任从伊。行时即往。坐时即随。分付心王拟何为。无量劫来元解脱。何须更问知不知。
　　招庆煎茶
　　(道闲法嗣传灯廿二)王太傅入。招庆煎茶。时朗上坐与明招把茶铫朗翻却茶铫。太傅见问上坐茶炉下是什么。朗云捧炉神。太傅云。既是捧炉神。为什么飜却茶铫。朗云仕官千日失在一朝。太傅拂袖便去。明招云。朗上坐。招庆饭了却去江外打野榸。朗云和尚作么生。招云非其人得其便。
　　云岩拂地
　　(药山俨法嗣传灯十四)云岩扫地次。道吾曰太区区生。师云须知有不区区者。吾曰恁么则有第二月也。师竖起扫帚曰是第几月。吾便行。玄沙闻云。正是第二月。
　　禅鉴符谶
　　青州应记
　　(大阳玄法嗣)(下卷在青续太阳处)和补曰。僧宝传第十七云。投子义青禅师。本社人。李氏子也。移住投子云云。初开山慈济。有记曰。吾塔若红是吾再来。邦人偶修饰其塔作玛瑙色。未几青领院事。
　　首山纲要
　　(风穴法嗣僧宝传三)汝州首山省念禅师。纲宗偈曰。咄哉拙郎君(汾阳注曰。素洁条然)。巧妙无人识(运机非面目)。打破凤林关(荡尽玲珑性)。着靴水上立(尘泥自异)。咄哉巧女儿(汾阳曰。妙智理分融)。撺梭不解织(无间巧不立)。看他鬪鸡人(旁观审腾距。争功不自伤)。水牛也不识(全力能负。不露头角)。
　　明安宗旨
　　(梁山灵观嗣僧宝传十三)明安曰。体妙失宗者滞在语路。句失宗旨。机昧终始者谓当机暗昧。只在语中。宗旨不圆。句句须是有语中无语。无语中有语。始得妙旨密圆也。
　　法华赴斋
　　(僧宝二十)法华志言大士者。莫知其所从来。初见之于景德寺七俱胝院。梵相奇古直视不瞬。口啄衮衮不可识相。传言诵法华经。故以为名。至和三年仁宗始不豫国。嗣未立。天下寒心。上夜焚香默祷曰。翌日化成殿具斋虔请法华大士俯临无却。清旦上道衣凝立次待。俄驰奏言法华自右腋门径趋至寝殿。侍卫呵止不可。上笑曰朕请而来也。有顷至輙升御榻跏趺而坐。受供讫将去。上曰。朕以储嗣未立。大臣咸以为言。侵寻晚暮嗣息有无。法华其一决之。师索笔引帋连书曰。十三十三凡数十行。掷笔无他语。皆莫测其意。其后英宗登极。乃[跳-兆+仆]安懿王第十三子。方验前言也。
　　德普预祀
　　(夹山善会嗣僧宝传廿九)禾山德普禅师。元佑五年十二月廿五日谓左右曰。诸方尊宿死。丛林必祭。吾以为徒虗设。吾若死。汝曹当先祭。乃令从今办祭。众以其老又好戏语。复云和尚几时迁化。曰汝辈祭绝即行。于是帏寝堂坐。师其中置祭读文跪揖上食。师饫飡自如。自门弟子下及庄力日次为之。至明年元日祭绝曰。明日雪晴乃行。至时晴忽雪。雪止。师安坐焚香而化。
　　长沙猛虎
　　(南泉法嗣传灯十)湖南长沙景岑禅师与仰山翫月次。山曰。人人尽有者个。只是用不得。师云恰是请汝用。山云汝作么生用。师拦胸一蹋蹋倒。山起来云你直下似个大虫。自此诸方号为岑大虫。
　　百丈野狐
　　(会元三)百丈禅师每上堂。有一老人随众听法。一日众退唯老人不去。师问汝是何人。老人曰。某非人也。于过去迦叶佛时曾住此山。因学人问大修行底人还落因果也无。某对曰不落因果。遂五百生堕野狐身。今请和尚代一转语贵脱野狐身。师云汝问。老人曰大修行底人还落因果也无。师云不昧因果。老人于言下大悟。作礼曰。某[巳>已]脱野狐身。住在山后。敢乞依亡僧法送。师令维那白椎告众。食后送亡僧。大众聚议。一众皆安。涅盘堂又无病人。何故如是。食后师领众至山后岩下。以杖挑出一死野狐。乃依法火葬。师至晚上堂举前因缘。黄蘗便问。古人错祇对一转语。堕五百生野狐身。转转不错合作个甚么。师曰近前来向汝道。蘗近前打师一掌。师拍手笑云。将谓胡须赤。更有赤须胡。沩山举问仰山。仰云黄蘗常用此机。沩云。汝道天生得。从人得。仰曰。亦是禀受师承。亦是自性宗通。沩曰如是如是时沩山在会下作典座。司马头陀举野狐话问典座作么生。座撼门扇三下。司马曰大麤生。座曰佛法不是这个道理。
　　汾阳师子
　　(会元十一)汾州上堂谓众曰。汾阳门下有西河师子当门踞坐。但有来者即便咬杀。有何方便入得汾阳门见得汾阳人。若见汾阳人者堪与祖佛为师。不见汾阳人尽是立地死汉。
　　江西马驹
　　(会元三)马大师。讳道一。生汉州什仿。姓马氏。六祖谓南岳曰。向后佛法从汝边去。生一马驹子蹈杀天下人。师道行江西。时人称之为马祖。
　　紫胡狞狗
　　(南泉法嗣会元四)衢州子湖岩利踪禅师。一日上堂云。子湖有一只狗。上取人头。中取人心。下取人足。拟议即丧身失命也。僧问如何是子湖一只狗。师曰嘷嘷。
　　三圣瞎驴
　　(临济法嗣会元十一)临济临迁化时据坐云。吾灭后不得灭却吾正法眼藏。三圣出云争敢灭却和尚正法眼藏。济云[巳>已]后有人问你向他道什么。三圣便喝。济云谁知吾正法眼藏向这瞎驴边灭却。言讫端然示寂。
　　懒安白牯
　　(百丈海法嗣传灯九)福州长庆大安禅师。号懒安。郡之陈氏子。受业于黄蘗山习律乘。甞自念言我虽勤苦而未闻玄极之理。乃孤锡游方。将往洪井路出上元。逢一老父谓师曰师往南昌当有所得。师即造百丈礼而问曰。学人欲来识佛。何者即是。曰大似骑牛觅牛。师曰识得后如何。丈曰如人骑牛至家。师曰未审始终如何保任。丈曰如牧牛人执杖视之不令犯人苗稼。师自兹领旨更不驰求。同参佑禅师创居沩山。师躬耕助道。及佑归寂众请接踵住持。上堂。汝诸人总来就安求觅甚么。若欲作佛。汝自是佛。担佛傍家走。如渴鹿趂阳焰相似。何时得相应去。汝欲作佛。[伹>但]无许多颠倒攀缘妄想恶觉。垢净众生之心便是初心正觉佛。更向何处别讨。所以安在沩山。卅年来吃沩山饭。屙沩山屎。不学沩山禅。祇看一头水牯牛。若落路入草便把鼻孔拽转来。纔犯人苗稼即鞭挞调伏。既久可怜生受人言诠。今变作个露地白牛。常在面前。终日露逈逈地趂不去。
　　佛花奴
　　(马祖法嗣传灯八)温州佛和尚。僧问如何是异类。师敲椀云花奴花奴吃饭来。
　　南山鳖鼻
　　(传灯十六)见前象骨铁枷之处。
　　东海鲤鱼
　　(云门录)见前干峯一路之下。
　　国师塔样
　　(六祖法嗣会元二)西京光宅寺惠忠国师。以化缘将毕涅盘时至。乃辞代宗。代宗曰师灭后弟子将何所托。师曰告檀越造取一所无缝塔。曰就师请取塔样。良久曰会么。曰不会。师云贫道去后有侍者应真却知此事。师灭后代宗诏应真入内举问前话。真良久曰圣上会么。曰不会。述偈曰。湘之南。潭之北。中有黄金充一国。无影树下合同船。瑠璃殿上无知识。
　　资福韈模
　　(如宝法嗣禅林类聚十五)和补曰。鸽湖禅师初开堂日。资福令人送韈模与师。师书火字封还。资福开封见。皱眉久不语。鹿苑和尚画一圆相。福云[狗>拘]尸那国亲行此令。
　　盐官索扇
　　(马祖法嗣会元三)杭州盐官镇国海昌禅院齐安禅师。一日唤侍者与我将犀牛扇子来。者云扇子[巳>已]破。师曰扇子既破还我犀牛儿来。者无对。
　　仰峤呈珠
　　(传灯九)东邑因仰山来参问云汝何处人。山云广南人。邑云广南有镇海明珠是否。山云是。明邑云此珠作何形。山曰白月则现黑月则隐。邑曰汝将得来否。山云将得来。邑云何不呈似老僧。山云。昨到沩山亦就惠寂索此珠。直得无言可对。无理可伸。邑云真师子儿作大师子吼。
　　长庆淘金
　　(雪峯法嗣会元七)长庆僧问。众生淘金。谁是得者。师曰有伎俩者。曰学人还得也无。师曰大远在。
　　伏牛下书
　　伊阙伏牛山自在禅师与大寂送书与忠国师。国师问曰马大师以何法示徒。对曰即心即佛。国师曰是甚么语话。良久又问。此外更有甚么言教。师曰非心非佛或云不是心不是佛不是物。国师云。马大师即恁么。不审和尚此间如何。国师曰。三点如流水。曲似刈禾鎌。师后隐于伏牛山。此二句心字也。
　　惠然透网
　　(传灯十二)镇州三圣院惠然禅师问雪峯云。透网金鳞以何为食。峯云待你透出网来即向你道。师云一千五百人善知识话头也不识。
　　希运捋须
　　(会元十一)见前黄蘗一掌之下。
　　传明散众
　　(船子法嗣传灯十五)夹山会禅师[谥>谥]传明大师。散众之事见船子得鳞处。
　　慈受弃徒
　　(会元十六)东京惠林怀深慈受禅师。祝发后四年访道方外。依净照于嘉禾资圣。照举良遂见麻谷因缘问曰。如何是良遂知处。师即洞明。出住资福屦满户外。蒋山佛鉴懃禅师行化至退。师引巡寮至千人街坊。鉴问既是千人街坊为甚么祇有一人。师云多虗不如少实。鉴云恁么那。师赧然。偶朝廷以资福为神霄宫(道士宫也)。因弃往蒋山留西庵。陈请益鉴曰资福知是般事便休。师云某实未稳望和尚不外。鉴举倩女离魂话反复穷之。大豁疑碍。呈偈曰。祇是旧寺行履处。等闲举着便誵讹。夜半一阵狂风起。吹落桃花知几多。鉴拊几曰。这底岂不是活祖师意。未几被旨住焦山。
　　三峰玉管
　　(会元十一)临济行脚时到三峯平和尚处。平问甚处来。济曰黄蘗来。平曰黄蘗有何言句。济曰。金牛昨夜遭涂炭。直至如今不见踪。平曰。金风吹玉管。那个是知音。济曰。直透万重关。不住青霄内。平曰子这一问太高生。济曰。龙生金凤子。冲破碧瑠璃。平曰且坐吃茶。
　　大哥金锄
　　(青林虔嗣会元十三)襄州石门献蕴禅师。京兆人也。初问青林如何用心得齐于诸圣。林仰面良久曰会么。师曰不会。林曰去无子用心处。师礼拜乃契悟。更不佗游。遂作园头。一日归侍立次。林曰子今日作甚么来。师云种菜来。林曰徧界是佛身子向甚处来种。师云金鉏不动土灵苗在处生。林欣然。来日入园唤蕴阇梨。师应诺。林曰。剩栽无影树。留与后人看。师曰若是无影树岂受栽耶。林曰。不受栽且止。你曾见他枝叶么。师云不曾见。林曰既不曾见争知不受栽。师云祇为不曾见所以不受栽。林曰如是如是。初住南岳兰若。未几迁夹山。道由潭州时楚王马氏出城延接。便问如何是祖师西来大意。师云。好大哥。御驾六龙千古秀。玉街桃仗出金门。王大喜延入天册府供养数日。方至夹山僧问如何是西来意。师曰。玉玺不离天子手。金箱岂许外人知。问不落机关请师便道。师曰。湛月还机无可比。君今曾问几人来。曰即今问和尚。师云。好大哥。云绽不须落九尾。怒君残寿速归丝。师以蛮夷作乱遂离夹山。至襄州创石门寺再振玄风。僧问月生云际时如何。师曰三个孙儿抱华皷。好大哥。莫来拦我球门路。师应机多云好大哥。时称大哥和尚。
　　德山行棒
　　(传灯十五)朗州德山宣鉴禅师。凡见僧入门便棒。○和补曰。传灯第十五云。师云。寻常遇僧到参多以拄杖打。临济闻之遣侍者来参。德山若打汝。[伹>但]接取拄杖当胸一拄。侍者到方礼拜乃打。侍者接得拄杖与一拄。师归方丈。侍者回举似。临济云从来疑遮个汉。
　　临济下喝
　　(人天眼目)临济凡见僧入门便喝○和补曰。人天眼目云。师谓僧曰。有时一喝如金刚王宝剑。有时一喝如踞地师子。有时一喝如探竿影草。有时一喝不作一喝用。汝作么生会。僧拟议。师便喝。
　　赵州布衫
　　(传灯十)赵州僧问万法归一一归何处。师云我在青州作一领布衫重七斤。
　　普化直裰
　　(传灯十)普化一日于街市中就人乞直裰。人皆与之。师俱不要。临济令院主买棺一具。师归来。济云与汝做得个直裰了也。师便自担去绕街市呌云。临济与我做直裰了也。我往东门迁化去。市人竞随看之。师云我今日未来日往南门迁化去。如是三日人皆不信。至第四日无人随看。独出城外自入棺内倩路行人钉之。实时传布。市人竞往。开棺乃见全身脱去。祇闻空中铃响隐隐而去。
　　佛日茶篮
　　(会元十三)杭州佛日本空禅师。行脚时到夹山。夹山一日普请次。维那命师送茶。师云某为佛法来不为送茶来。那云和尚令请上座。师云和尚即得。师乃将茶去作务处。见夹山遂撼茶椀作声。山不顾。师云。酽茶三五椀。意在镢头边。山云。缾有倾茶势。篮中几个沤。师云缾有倾茶势篮中无一沤。便倾茶。大众俱以目视之。师云大众鹤望乞师一言。山云。路逢死蛇莫打杀。无底篮子盛将来。师云。手执夜明符。几个知天晓。山召大众。[巳>已]有人也。归去来。乃住普请。
　　道者酒榼
　　(林间录下)宗道者不知何许人。往来舒蕲间多留于投子。性嗜酒无日不醉。村民爱敬之每饱以醇醪。居一日方入浴。闻有寻宗者。度其必送榼至。课而出得酒径去。人皆大笑而宗傲然不作。甞散衣下山。有逆而问者如何是道者家风。对云袈裟褁草鞋。意旨如何。曰赤脚下相城。陈退夫初赴省愇过宗。戏问曰。瓘此行欲作状元得否。宗熟视曰无时即得。莫测其言也。而退夫果以第三名上第时彦作魁。方悟无时之语。宗见雪窦而超放自如。言法华之流也。
　　香林一灯
　　(云门法嗣传灯廿二)益州青城香林院澄远禅师。僧问如何是室内一盏灯。师云三人证龟成鳖。
　　贤女三物
　　(会元一)七贤圣女姉妹同游尸陀林。一姉指尸曰。尸在这里人在甚处。诸姉谛观悉皆悟道。感帝释雨花赞叹曰。诸姉有何所须我能给施。女曰。我家四事七珍具足唯要三般物。一无根树一株。二无阴阳地一片。三呌不应谷一所。帝释曰。一切所须我悉有之。若此三物我实无之。遂同往白佛。佛言。我诸弟子不解此义。唯诸菩萨乃解此义。
　　石头碌砖
　　(青原法嗣传灯十四)南岳石头希迁禅师于唐天宝荐之衡山南寺。寺之东有石状如台乃结庵其上。时号石头和尚。僧问如何是禅师。云碌砖。问如何是道。师云木头。
　　云门屎橛
　　(云门录)僧问云门如何是佛。师云干屎橛。
　　二僧卷帘
　　(传灯廿四)法眼因僧斋前上参。师以手指帘。时有二僧同去卷帘。师云一得一失。
　　三老翫月
　　(会元三)马祖与百丈西堂南泉翫月次。祖曰正当与么时如何。堂曰正好修行。丈曰正好供养。泉拂袖便行。祖曰。经入藏。禅归海。唯有南泉独超物外。
　　惠满二针
　　(传灯三)相州隆化寺惠满禅师。志存俭约唯畜二针。冬则乞补夏则舍之。自云。一生心无怯怖。身无螽虱。睡而不梦。常行乞食。住无再宿。所至伽蓝破紫制履。
　　古德三韈
　　(会元三)和补曰。药山惟俨禅师。一日马祖问子近日见处作么生。师曰。皮肤脱落尽。唯一真实存。祖曰。子之所得可谓恊于心体布于四肢。既然如是。将三条篾束取肚皮随处住去。
　　演师礼字
　　五祖法演禅师在受业寺逐字礼莲经。一夕遇屎字。欲唱礼遽疑。乃白诸老宿曰。如何屎字亦称为法宝。某礼至此疑不自解。老宿曰。据汝所问可以南询。汝正是宗门中根器也。祖遂南游。
　　行者唾佛
　　(会元六)有一行者随法师入佛殿。行者向佛而唾。法师曰。行者少去就何以唾佛。行者曰将无佛处来与某甲。无对。
　　东坡解带
　　(东林弟子会元十六)南康军云居山了元佛印禅师。一日与学徒入室次。适东坡居士到面前。师云。此间无坐榻。居士来此作甚么。士曰暂借佛印四大为坐榻。师云。山僧有一问。居士若道得即请坐。道不得即输腰下玉带子。士欣然曰便请。师云居士适来道暂借山僧四大为坐榻。祇如山僧四大本空五阴非有。居士向甚么处坐。士不能答。遂留玉带。师却赠以云山衲衣。士乃作偈曰。百千灯作一灯光。尽是恒沙妙法王。是故东坡不敢惜。借君四大作禅床。病骨难堪玉带围。钝根仍落箭锋机。会当乞食歌姬院。夺得云山旧衲衣。此带阅人如传舍。流传到我亦悠哉。锦袍错落犹相称。乞与佯狂老万回。
　　裴休纳笏
　　(黄蘗弟子禅林类聚十七)石霜诸禅师。裴相国来。师拈起裴笏问。在天子手中为珪。在老僧手中且道唤作甚么。裴无对。师乃留下笏。
　　舜老民衣
　　(洞山聪法嗣僧宝传中)云居舜老夫住栖贤。郡将贪墨。师不忍以常住物结情固位。寻有赞于郡将。民其衣。乃寓太平庵。仁庙闻其道行。复以僧服宠银钵盂。再领栖贤。入院有偈曰。无端被赞枉遭迍。半载有余作俗人。今日再归三峡寺。几多道好几多嗔。
　　芙蓉束发
　　(投子青法嗣僧宝传中)和补曰。芙蓉道揩禅师。大观元年开封尹李孝寿奏楷道行卓冠丛林。宜有以褒显。即赐紫伽梨。号定照禅师(云云)。后遭罪着缝掖束发。○楷焚香谢恩罢。上表辞之曰。伏蒙圣慈。特差彰善合祗候谭[袖-由+真]赐臣定照禅师号及紫衣牒一道。臣感戴睿恩。[巳>已]实时焚香升座仰祝圣寿。讫伏念臣行业迂疎道力绵薄。常发誓愿不受利名。坚持此意积有岁年。庶几如此传道后来。使人专意佛法。令虽蒙吴恩。若遂沗冐则臣自违素愿。何以教人。岂能仰称陛下所以命臣住持之意。所有前件恩牒不敢祗受。伏圣慈察臣微悃。非敢饰词特赐俞允。臣没齿行道。上报天恩。下下闻之以付李孝寿躬往谕朝旌善之意。而楷碓然不回。开封尹具以闻。上怒以付有司。有司知楷忠诚而适犯天威。问曰长老枯悴有疾乎。楷曰平日有疾今实无。又曰言有疾即于免罪谴。楷曰岂敢侥幸而求脱罪谴乎。吏太息于受罚着缝掖编管溜州都成。道俗见者流。
　　思大吞佛
　　(北齐惠文弟子会元二)宝志令人传语与思大曰。何不下山教化众生。目视云汉作甚么。师曰三世诸佛被我一口吞尽。有何众生可度。
　　大士讲经
　　(传灯廿七)梁武帝请傅大士讲金刚经。大士纔升座以尺挥案一下便下座。武帝愕然。志公问陛下还会么。帝云不会。志公云大士讲经竟。
　　老卢幡动
　　(会元七)六祖自传衣之后。至仪凤初。届南海遇印宗法师于法性寺讲涅盘经。祖寓止廊庑间。因风扬剎竿旛动。闻二僧对论。一云幡动。一云风动。往复数回曾未契证。祖云可容俗士预高论不。僧曰试为说看。祖云。不是风动。不是幡动。仁者心动。僧于言下大悟。印宗窃聆此语。竦然异之。
　　僧伽铃鸣
　　(会元十一)伽耶舍多初见十七祖僧伽难提时。持一宝鉴趋迎于前。难提问云汝持圆鉴意欲何为。舍多童子乃以偈答曰。诸佛大圆鉴。内外无瑕翳。两人同得见。心眼皆相似。父母以其与难提应对有异。遂使之出家。难提受之携还精舍。他日风撼其殿之铜铃铛然发声。复问曰。铃鸣乎。风鸣耶。答曰非风非铃我心鸣尔。
　　麻谷振锡
　　(马祖法嗣传灯五)麻谷持锡到章敬。遶禅床三匝。振锡一下卓然而立。敬云是是。麻谷又到南泉。遶禅床三匝。振锡一下卓然而立。泉云不是不是。麻谷云。当时章敬道是。和尚为什么道不是。泉云。章敬即是。是你不是。此是风力所转。终成败坏。
　　普化摇铃
　　(传灯十)镇州普化和尚者不知何许人也。师事盘山。密受真诀而佯狂。出言无度。暨盘山顺世乃于此地行化。或城中或冢间。振一铎曰。明头来明头打。暗头来暗头打。四方八面来旋风打。虗空来连架打。一日临济令僧捉住曰。总不恁么来时如何。师拓开云。来日大悲院里有斋。僧回举似济。济曰我从来疑着这汉。凡见人无高下皆振铎一声。时号普化和尚。或将铎就人耳边振之。或拊其背。有回顾者即展手曰。乞我一钱。师甞于阛阓间摇铎唱云。觅个去处不可得。时道吾遇之。把住问曰。汝拟去甚处。师曰汝从甚么处。吾无语。师制手便去。
　　隐山晦迹
　　(马祖法嗣传灯八)潭州龙山禅师。亦名隐山。洞山价禅师初游方。与密伯师者偕行。经长沙龙山之下。见溪流菜叶。价回瞻峯峦深透谓密曰个中必有隐者。乃并溪而进十许里。有老僧癯甚以手加额呼曰。此间无路。汝辈何自而至。价曰无路且置庵主自何而入。曰我不曾云水。价曰庵主住山几计时。曰春秋不涉。价曰庵主先住耶。曰不知。价曰为什么不知。曰我不曾人天来。价曰得何道理便尔住山。曰。我见泥牛鬪入海。直至而今无消息。价即班密之下而拜之问如何是主中宾。曰青山覆白云。又问如何是主中主。曰长年不出户。又问主宾相去几何。曰长江水上波。又问宾主相见有何言说。曰清风拂白月。价再拜求依止。老僧笑云。三间茆屋从来住。一道神光万境闲。莫作是非来辨我。浮生穿凿不相关。于是自焚其庵深入层峯。
　　洞山除名
　　(昙晟法嗣传灯十五)洞山将圆寂谓众云。吾闲名世谁为吾除得。众皆无对。时沙弥出曰。请和尚法号。师曰吾闲名[巳>已]谢。
　　卢陵米价
　　(会元五)青原僧问如何是佛法大意。师云卢陵米作什么价。
　　偃溪水声
　　(会元七)玄沙因镜清来参问学人乍入丛林乞师指个入处。沙云还闻偃溪水声么。清云闻。沙云从者里入。清忽大悟。
　　大士侧坐
　　双林传云。善惠大士受武帝请于重云殿讲三惠般若。王公贵人或见大士坐不正。问曰何不正坐。答曰正人无正性。侧人无侧心。
　　道者横行
　　(德山远法嗣会元十五)庐山开先善暹禅师。临江军人也。操行清苦。徧游师席。以明悟为志。参德山。见山上堂顾视大众曰。师子嚬呻。象王回顾。师忽有省。入室陈所解。山曰。子作么生会。师回顾曰。后园驴吃草。山然之。后至雪豆。豆与语。喜其超迈。目曰海上横行暹道者。遂命分座。四方英衲敬异之。
　　智岩悬囊
　　(牛头融法嗣会元二)牛头山智岩禅师者。曲河人也。姓华氏。弱冠智勇过人。身长七尺六寸。隋大业中为郎将。常以弓挂漉泸水囊随行。所至汲用。累从大将往讨。频立战功。唐武德中年四十。遂乞出家。
　　惠忠挂铛
　　(牛头智威嗣会元二)惠忠禅师。平生一衲一铛。常有供僧糓两廪。三虎为之守。灵异甚伙。度人亦甚众。
　　佛日豆爆
　　(云居膺法嗣传灯二十)佛日禅师参夹山。山问什么处来。师曰云居来。山曰即今在什么处。师云在夹山顶上。山曰老僧行年在坎五鬼临身。师上阶礼拜。山问阇梨与什么人同行。师云木上坐。山曰何不来相看。师云和尚看他有分。山曰在什么处。师云在堂中。山相共下堂。师乃取拄杖掷山前曰。莫从天台得来否。师云非五岳之所生。山曰莫从须弥山得来否。师云月宫亦不逢。山曰恁么即从人得也。师曰自[已>己]尚是冤家从人得堪作什么。山曰冷灰里有一粒豆爆。唤维那来。明窓下安排着。
　　典座虫生
　　(传灯十五)石霜诸禅师初造大沩。愿藉名役作勤劳杵臼间甚久。佑见之簸处曰。檀信物不可抛撒。曰不敢。佑俯拾得一粒曰此非抛撒者耶。师拟对之。佑曰勿轻此一粒。百千粒从此粒生。曰即如是此粒从何生乎。佑为大笑。明日升座曰。大众。米里有虫。
　　惠可了了
　　(传灯三)初祖初居少林寺九年。为惠可说法祇教曰。外息诸缘。内心无喘。心如墙壁。可以入道。师种种说心性理道未契。祖祇遮其非。不为说无念心体。师云我[巳>已]息诸缘。祖曰莫不成断灭去否。师云不成断灭。祖云何以验之去不断灭。师曰了了常知故言之不可及。祖云此是诸佛所传心体更勿疑也。
　　瑞岩惺惺
　　台州瑞岩彦禅师。一生常坐。唤主人公。复自应诺。乃云惺惺着。向后莫被人欺瞒。后有僧到玄沙举似。沙云。一等是精灵也甚奇怪。沙复云何不且在彼中。僧云[巳>已]迁化了。沙云而今唤应否。僧无对。沙云苍天苍天。
　　慈道罐破
　　文悦盆倾
　　(大愚守芝嗣僧宝传下)云峯文悦禅师坐后架架下。东破桶盆自架而堕。忽开悟。顿见芝从前用处。走搭伽梨上寝堂。芝迎笑云。维那且喜大事了毕。师再拜汗下。不及吐一词而去。服勤八年。
　　官人千众
　　惠安单丁
　　清凉十愿
　　(华严第四之祖)和补曰。清凉国师澄观。字大休。会稽人。姓夏侯氏。即以十事自励曰。休不损沙门之表。心不违如来之制。坐不背法界之经。性不染情碍之境。足不履尼寺之尘。胁不触居士之榻。目不视非义之彩。舌不味过午之肴。手不释圆明之珠。宿不离衣钵之侧(云云)。见六学僧传。
　　达磨四行
　　(传灯三十)达磨大师略辨大乘入道四行。夫入道多途。要而言之不出二种。一是理入。二是行入。理入者谓藉教悟宗。深信含生同一真性。但为客尘妄想所覆。不能显了。若也舍妄归真。凝住壁观。无自无他。凡圣等一。坚住不移。更不随于文教。此即与理冥符。无有分别。寂然无为。名之理入。行入者谓四行。其余诸行悉入此中。何等四耶。一报冤行。二随缘行。三无所求行。四称法之行。云何报冤行。谓修道行人若受苦时。当自念言。我从往昔无数劫中。弃本从末流浪诸有。多起冤憎违害无限。今虽无犯。是我宿殃恶业果熟。非天非人所能见知。甘心忍受都无冤诉。经云。逢苦不受。何以故。识达故。此心生时与理相应。体冤进道。故说言报冤行。二随缘行者。众生无我并缘业所传。苦乐齐受皆从缘生。若得胜报荣誉等事。是我过去宿因所感。今方得之缘尽还无。何喜之有。得失从缘。心无增减。真风不动冥顺于道。是故说言随缘行也。三无所求行者。世人长迷。处处贪着。名之为求。智者悟真理将俗[久>反]。安心无为形随运转。万有斯空无所愿乐。功德黑暗常相随逐。三界久居犹如火宅。有身皆苦谁得而安。了达此处。故舍诸有息想无求。经云有求皆苦无求乃乐。判知无求真为道行。故言无所求行也。四称法行者。性净之理目之为法。此理众相斯空。无染无着无此无彼。经云法无众生离众生垢故。法无有我离我垢故。智者若能信解此理。应当称法而行。法体无悭。于身命财行檀舍施。心无恡惜。达解三空不倚不着。但为去垢。称化众生而不取相。此为自行复能利他。亦能庄严菩提之道。檀施既尔余五亦然。为除妄想修行六度而无所行。是为称法行。
　　长髭功德
　　(传灯十四)长髫旷禅师初参石头。头问甚么处来。曰大庾岭头来。曰岭头一铺功德成就也未。曰成就了只欠点眼。曰莫点眼否。曰便请。石头垂下一足。师便礼拜。曰见什么道理礼拜。曰如红炉一点雪。
　　黄梅佛性
　　(传灯十三)五祖大满禅师因有一居士姓卢名惠能。自蕲州来参。师云汝自何来。曰岭南。师曰欲须何事。曰唯求作佛。师云。岭南人无佛性。若为得佛。曰。人有南北。佛性岂然。师知是异人。乃呵曰着槽厂去。能礼足而退。便入于杵臼之间服劳。
　　善财采药
　　(会元二)文殊令善财采药云。是药采将来。善财拈起一枝草度与文殊。文殊接得示众云。此药亦能杀人亦能活人。
　　大慈识病
　　(百丈法嗣会元四)杭州大慈寰中禅师。示众云。山僧不解答话。只是识病。时有僧出。师便归方丈。
　　马祖展足
　　(传灯八)邓隐峯一日推车次。马祖展脚在路上坐。峯云请师收足。祖云[巳>已]展不缩。峯云[巳>已]进不退。乃推车碾损祖脚。祖归法堂执斧子云。适来碾损老僧脚底出来。峯便出于祖前引颈。祖乃置斧。
　　大觉引颈
　　(禅林类聚十七)和补曰。魏府大觉禅师。僧问学人仗镆鎁剑拟取师头时如何。师便引颈。僧云斩。便打。
　　露佑踢瓶
　　(会元九)百丈海禅师因司马头陀自湖南来谓丈曰。顷在湖南寻得一山。名大沩。是一千五百人善知识所居之处。丈曰老僧住得否。陀曰非和尚所居。丈曰何也。陀曰。和尚是骨人。彼是肉山。居徒不盈千。丈曰吾众中莫有人住得否。陀曰待历观之。时华林觉为第一座。丈令侍者请至。问曰此人如何。陀请謦欬一声行数步。陀曰不可。丈又令唤灵佑禅师。师时为典座。[蛇>陀]一见乃曰。此正是沩山主人也。丈是夜召师入室嘱曰。吾化缘在此。沩山胜境汝当居之。嗣续吾宗广度后学。而华林闻之曰。某甲恭居上首。典座何得住持。丈曰。若能对众下得一语出格。当与住持。即指净瓶问曰。不得唤作净瓶。汝唤作什么。林曰不可唤作木揬也。丈乃问师。师踢倒净瓶便出去。丈笑曰。第一座输却山子也。师遂往焉。是山峭绝敻无人烟。猿猱为伍橡栗充食。经于五七载。绝无来者。师自念言。我本住持为利益于人。既绝往还自善何济。即舍庵而欲他往。行至山口见蛇虎狼豹交横在路。师云。汝等诸兽不用拦吾行路。吾若于此山有缘。汝等各自散去。吾若无缘。汝等不用动。吾从路过一任吃。言讫虫虎四散去。师乃回庵。未及一载。安上座(即懒安也)同数僧从百丈来辅佐于师。安曰。某与和尚作典座。待僧及五百人。不论时节即不造粥。便放某甲下。自后山下居民稍稍知之。率众共营梵字。连师李景让奏号同庆寺。相国裴公休尝咨玄奥。繇是天下禅学辐辏焉。
　　寂子扑镜
　　(仰山名惠寂。传灯十一)仰山因沩山送一面镜来。接得上堂云。且道是沩山镜仰山镜。若道是沩山。又在仰山手里。若道是仰山底。又是沩山送来。道得即不打破。道不得即打破。三问。众无对。遂扑破。
　　悟本镢头
　　(昙晟之法嗣会元十三)洞山与密师佰鉏茶园。师掷下镢头曰我今日一点气力也无。密曰若无气力争解恁么道。师曰汝将谓有气力底是。
　　乌臼杓柄
　　(马祖法嗣会元三)乌臼和尚问僧近离甚处。曰定州。师云定州悟道何似这里。曰不别。师云若不别更转彼中去。便打。僧曰。棒头有眼。不得草草打人。师云今日打着一个也。打三下。僧便出去。师云。屈棒元来有人吃在。曰争奈杓柄在和尚手里。师云。汝若要。山僧回与汝。僧近前。夺棒打师三下。师曰屈棒屈棒。曰有人吃在。师曰草草打着个汉。僧礼拜。师云却与么去也。僧大笑而出。师曰消得恁么。
　　良禅破关
　　(传灯十七)良禅客问钦山一镞破三关时如何。山曰放出关中主看。良云恁么则知过必改。山云更待何时。良云好箭放着所在。便出。山云且来阇梨。良回首。山把住云。一镞破三关即且止。试与钦山发箭看。良拟议。山打七棒云。且听这汉疑三十年。
　　女子出定
　　(会元一)诸佛要集经。文殊尸利欲见佛集。不能得到。诸佛各还本处。文殊尸利到诸佛集处。有一女人近彼佛坐。入三昧。文殊尸利入礼佛足[巳>已]。白佛言。云何此女人得近佛坐而我不得。佛告文殊尸梨。汝觉此女人令从三昧起。汝自问之。文殊尸梨即弹指觉之而不可觉。以大声唤亦不可觉。投手牵亦不可觉。又以禅足动三千大千世界犹亦不觉。文殊尸利白佛言。我不令觉。是时佛放大光明照下方世界。是中有一菩萨名弃诸盖。实时从下方来到佛所。头面礼足一面而立。佛告弃诸盖菩萨。汝觉此女人。实时弹指。此女从三昧起。文殊尸利白佛。以何因缘我动三千大千世界不能令此女起。弃诸盖菩萨一弹指便从三昧起。佛告文殊尸利。汝因此女初发阿耨多罗三藐三菩提。是女人因弃诸盖菩萨发阿耨多罗三藐三菩提。以是故汝不能令觉。颂家谓纲明菩萨。乃传灯录所载。未详按何经论。捡藏乘不见所出。(祖庭事苑文名也)
　　昙照呌苦
　　(南泉法嗣会元四)荆南白马昙照禅师常云快活快活。及临终呌苦苦阎罗老子来取我也。院主问曰。和尚当时被节度使抛向水中神色不动。如今何得恁么地。师举枕子云。汝道当时是如今是。院主无对。
　　亡僧索命
　　(联灯五)盐官会下有一主事僧将死。鬼使来取。僧告曰。某甲身为主事未暇修行。乞容七日得否。使曰待为白王。若许即七日后来。不然须臾便至。言讫去。至七日后方来。觅其僧不见。后有人举问一僧若来时如何拟抵他。洞山代云。被他觅得也。
　　大容林蝉
　　古德烂杏
　　(禅林类聚十七)僧问白兆和尚如何是万行。兆云。今年桃核也无。说什么烂杏。
　　翠岩把梢
　　(慈明法嗣林间录下)和补曰。福州海善侍者。慈明高弟。当时龙象数。道吾真杨岐会然皆推服之。甞至金銮真点胸(云云)。开法于翠岩。甞曰。天下佛法如一只船。大宁道宽师兄坐头。南褊头在其中。可真把梢。去东也由我。去西也由我。善公寻还七闽(云云)。
　　风穴据令
　　石巩趂鹿
　　(会元三)石巩昔为戈者。因逐群鹿从马祖庵前过。问祖曰和尚见鹿过不。祖匿曰汝是何人。曰猎者。祖曰汝解射。曰解射。祖曰汝一箭射几个。曰一箭射一个。祖曰汝不解射。曰和尚莫解射不。祖曰解射。曰一箭射几个。曰一箭射一群。曰彼此是命何用射他一群。祖曰。汝既知如是。何不自射。曰。若教某甲自射。直是无下手处。祖曰者汉旷却无明烦恼今日顿息。师即毁弓箭。截发投祖出家。
　　南泉斩猫
　　(传灯八)南泉一日东西两堂争猫儿。师见提起云。道得即不斩。众无对。师斩猫儿为两段。
　　祇林挥剑
　　(永泰湍法嗣)湖南祇林和尚每叱文殊普贤皆为精魅。手持木剑自谓降魔才有僧参礼便云魔来也魔来也以剑乱挥归方丈。如是十二年后置剑无言。僧问十二年前为甚么降魔。师云贼不打贫儿家。十二年后为甚么不降魔。师曰贼不打贫儿家。
　　药峤抽刀
　　(石头法嗣会元五)药山与云岩游山腰间。刀响。岩问甚么物作声。师抽刀蓦口作斫势。
　　实际顶笠
　　(马祖法嗣)务州金华俱胝禅师。初住庵有尼名实际到庵。戴笠子执锡遶师三匝云。道得即拈下笠子。三问师皆无对。尼便去。师云。日势稍晚。且留一宿。尼曰道得即宿。师又无对。尼去。
　　惠圆腰包
　　惠圆上坐。开封酸枣于氏子。世业农。少依邑之建福寺德光为师。性椎鲁。然勤渠祖道坚坐不卧。居数岁得度。出游庐山至东林寺。每以[已>己]事请问。朋辈见其陋举止乖踈。皆戏侮之。一日行殿庭中。忽足颠而仆。了然开悟。作偈俾行者书于壁曰。这一交。这一交。万两黄金也合消。头上笠。腰下包。清风明月杖头挑。即日离东林。众传至照觉。觉大喜曰。衲子参究若此。善不可加。令人迹其所往。竟无知者。(照觉。东林寺长老)
　　上座鼻孔
　　皷山问孚上座。父母未生前鼻孔在甚么处。孚云师兄先道。山云只今生也鼻孔在甚么处。孚不肯。山云你作么生。孚云将手中扇来。山以扇度与之。再问。孚点置之。山遂打一拳。
　　翠岩眉毛
　　(雪峯存法嗣会元八)翠岩夏末示众云。一夏[巳>已]来为兄弟说话。看翠岩眉毛在么。
　　杉山拈尺
　　(禅林类聚十七)杉山禅师一日与庞居士坐[吹>次]。师拈起尺子云居士还见么。士云见。师云见个什么。士杉山。师云不得道着。云争得不道。师抛下尺子。居士云有头无尾得憎。师云不是者老子。今日还道不及什么处。师云有头无尾处。士云强中觅弱即得。弱中觅强即无。师把住云。这老汉就中无活处无活处。
　　义存斫槽
　　(会元七)洞山一日问雪峯作甚么来。峯曰斫槽来。山曰几斧斫成。峯曰一斧斫成。山曰。犹是这边事。那边事作么生。峯休去。汾阳代云。某甲且囷也。
　　座主鬼窟
　　(传灯十六)盐官因有讲僧来参。师问云坐主蕴何事业。对云讲华严经。师云有几种法界。对云广说则重重无尽。略说则有四种法界。师竖起拂子云遮个是第几种法界。坐主沈吟徐思其对。师云。思而知虑而解。是鬼家活计日下孤灯。果然失照。果然失照。
　　夹岭凤巢
　　(龙潭信法嗣传灯十六)澧州乐普山元安禅师至夹山庵于冢巅夹山讶之以书抵安。诫使者曰。此僧得书不发明日当来。发之不来也。安得书果置之不答。使者具以告夹山。夹山曰旦暮必至矣。俄报安至。夹山望见呵曰。鸡栖凤巢非其同类。出去。安乃问曰。自远趋风请师一接。夹山曰。目前无阇梨此间无老僧。安曰错。夹山曰住住。且莫草草忩忩。云月是同。溪山各异。截断天下舌头则不无。阇梨争救无舌人解语乎。安茫然不知答。夹山以杖击之。安因兹服膺数岁。
　　泐潭苦瓜
　　(龙潭信法嗣传灯十五)洪州泐潭宝峯和尚。有僧新到。师谓曰。其中事即易。不落其中事始终难道。僧曰。某甲在途时便知有此一问。师曰更与二十年行脚也不较多。曰。莫不契和尚意么。师云苦瓜那堪待客。
　　香林甜桃
　　义玄拄镢
　　(传灯十一)临济普请锄地次。见黄蘗来拄镢而立。蘗云这汉困那。师云镢也未举困个什么。蘗便打。师接住棒一送送倒。蘗唤。维那维那扶起我。维那近前扶云。和尚争容得这风颠汉无礼。蘗纔起打维那。师镢地云。诸方火葬。我这里一时活埋。
　　惠寂插锹
　　(传灯十一)沩山忽问仰山甚么处来。仰曰田中来。沩曰田中多少人。仰插锹而立。沩曰今日南山大有人刈茆。仰举锹而去。
　　灵源真告
　　(黄龙祖心法嗣普灯六)黄龙佛寿禅师。名惟清。字觉天。号灵源叟。临终前十日自作无生常住真归告铭曰。贤劫第四尊释迦文佛直下第四十八世孙惟清。虽从本觉应缘出生。而了缘即空。初无自性。氏旌亲里莫得而详。但以正因一念为所宗承是厕释迦之远孙。其号灵源叟。据自了因所了妙性无名字中示称谓耳。尔临济无位真人。傅大士之心王类矣。亦正法眼藏涅盘妙心。唯证乃知余莫能测者欤。所以六祖问让和尚什么处来。曰嵩山来。祖曰什么物恁么来。曰说似一物即不中。祖曰还假修证否。曰修证即不无污染即不得。祖曰。即此不污染是诸佛之所护念。汝既如是吾亦如是。兹盖独摽清净法身以遵教外别传之宗。而拣云报化非真佛。亦非说法者。然非无报化大功大用。谓若解通报化而不顿见法身。则滞污染缘乖护念旨。理必警省耳。夫少室道行光腾后裔。则有云门偃奋雄音绝唱于国中。临济玄振大用大机于天下。皆得正传。世咸宗奉。惟清望临济九世孙也。今宗教衰丧。其未尽绝灭者唯二家微派斑斑有焉。然名多媿实。顾适当危奇。而朝露身缘势迫晞坠因力病。释俗从真。叙如上事以授二三子。吾委真后当用依禀观究。即不违先圣法门。而自见深益。慎勿随末法所尚。乞空文于有位。求为铭志。张饰说以浼吾。至嘱至嘱。因自所叙曰。无生常住真归告。且系之以铭。铭曰。无涯湛海瞥起一沤。亘乎百年曷浮曷休。广莫清汉歘生片云。有无起灭隐显何分。了兹二者即见实相。十世古今始终现量。吾铭此旨昭告汝曹。泥多佛大。水长船高。
　　玄泰山谣
　　(石霜诸法嗣传灯十六)泰南衲所居兰若在衡山之东。号七宝台。誓不立门徒。四方后进依附皆用交友之礼。甞以衡山多被山民斩木烧[入/米/田]。为害滋甚。乃作畬山谣。远迩传播达于九重。有诏禁止。故岳中兰若无复延燎。师之力也。畬山谣。畬山儿。无所知。年年斫断青山嵋。就中最好衡岳色。杉松利斧摧贞枝。灵禽野鹤无因依。白云回避青烟飞。猿猱路绝岩崖出。芝朮失根茆草肥。年年斫罢仍栽锄。千秋终是难复初。又道今年种不多。来年更斫当阳坡。国家寿岳当如此。不知此理如之何。
　　绍铣设馆
　　(北禅贤法嗣僧宝中)潭州奥化绍铣禅师。时南禅师道价方增。荆湖衲子犇趍入江南者。出长沙百里无托宿所。多为盗劫掠。路因不通。师半五十为馆。请僧主之以接纳。使得宿食而去。诸方高其为人。
　　福国戕桥
　　六祖负金
　　(传灯五)江西志彻禅师[着>者]。江西人也。姓张氏。名行昌。少任侠。自南北分化。二宗主虽亡彼我。而徒侣竞起爱憎。时北宗门人自立秀师为第六祖。而忌能大师传衣为天下所闻。然祖是菩萨。预知其事。即置金十两于方丈。时行昌受北宗门人之嘱。怀刃入祖室将欲加害。祖舒颈而就。行昌挥刃者三都无所损。祖曰。正剑不邪邪剑不正。只负汝金不负汝命。行昌惊仆久而方苏。求哀悔过即愿出家。祖遂与金云。汝且去。恐徒众飜害于汝。汝可他日易形而来。吾当摄受。行昌禀旨宵遁终捉僧出家具戒精进。一日忆祖之言。远来礼勤。问答机缘相契。祖曰汝今彻也。宜名志彻。师礼谢而去。
　　神光偿债
　　(会元一)二祖者。武牢人也。姓姬氏。父寂。未有子时甞自念言。我家崇善岂令无子。祷之既久。一夕感异光照室。其母因而怀姙。及长遂以照室之瑞名之曰光。自幼志气不群。愽涉诗书。尤精玄理。而不事家产好游山水。后览佛书超然自得。即抵洛阳龙门香山。依室静禅师出家。受具于永穆寺。浮游讲肆徧学大小乘义。年三十二却返香山。终日宴坐又经八载。于寂默中倐见一神人谓曰。将欲受果何滞此耶。大道匪遥汝南矣。祖知神助因改名神光。翌日觉头痛如[剌>刺]其师欲治之。空中有声曰。此乃换骨非常痛也。祖遂以见神事白于师。师视其顶骨即如五峯秀出矣。乃曰汝相吉祥当有所证。神令汝南者。斯则少林达磨大士。必汝之师也。祖受教造于少室。达磨遂因与易名曰惠可。传授之。后于筦城县匡救寺之三门谈无上道。听者林会。时辨和法师于其寺讲涅盘经。其徒闻师阐法稍稍引去。和不胜其愤。乃兴谤于邑。寄翟仲侃。侃惑其说。加师以非法债。师以怡然委顺。识真者谓之偿债。○皓月供奉问长沙岑云。了即业障本来空。未了应须偿宿债。师子尊者二祖大师为甚么却偿债。岑云。大德不识本来空。如何是本来空。云业障是。如何是业障是。云本来空是。供奉无语。长沙乃示偈云。假有元非有。假灭亦非无。涅盘偿债义。一性更无殊。
　　洛浦投师
　　(传灯十六)见前夹岭凤巢之处○和补曰。会元第六云。师游历罢。直往夹山卓庵。经年不访夹山。山乃修书令僧驰往。师接得便坐却。再展手索。僧无对。师便打曰。归去举似和上。僧回举似。山曰这僧若开书三日内必来。若不开书斯人救不救也。师果三日后到。见夹山不礼拜。乃当面叉手而立。山曰。鸡栖凤巢非其同类。出去。自远趋风请师一接。山曰。目前无阇梨。此间无老僧。师便喝。山曰。住住。且莫草草忩忩。云月是同。溪山各异。
　　沙弥求戒
　　(传灯十四)高沙弥初参药山。山问甚么处来。曰南岳来。山云何处去。曰江陵受戒去。山云受戒图个甚么。曰图免生死。曰。有一人不受戒亦免生死。汝还知否。曰恁么则佛戒何用。山曰犹挂唇齿在。便召维那云。者跛脚沙弥不任僧务。安排向后庵着。山谓道吾云岩曰。适来一个沙弥却有来由。道吾曰也须勘过始得。山乃再问谛云。见说长安甚闹。曰我国晏然。山曰汝徒看经得请益得。曰总不与么。山曰大有人不与么不得。曰。不道他无。只是不肯承当。
　　蒋山三障
　　(慈明圆法嗣传灯廿三)舒王初丁大母夫人忧。读经山中。与蒋山赞元禅师游。如昆弟。问祖师意旨。师不答。王益扣之。师曰。公般若有障三。有近道之质一。更一两生来恐纯熟。王曰愿闻其说。师云。公受气刚大。世缘深。以刚大气遭深世缘。必以身任天下之重。怀经济之志。用舍不能必。则心未平。以未平之心持经世之志。何时能一念万年哉一。又多怒二。而学问尚理于道为所知愚三。此其三也。特视名利如脱发。有担薄如头陀。此为近道。且当以教乘滋茂之可也。王再拜受教。
　　华藏四[得-彳]
　　镇州萝卜
　　(会元四)僧问赵州。承闻和尚亲见南泉是否。州曰镇州出大萝卜头。
　　普化生菜
　　(传灯十)普化一日在僧堂前吃生菜。临济见云大似一头驴。普化便作驴鸣。济云这贼。普化云贼贼。便出去。
　　永嘉一宿
　　(会元二)温州玄觉禅师诣曹溪。初到振锡携瓶遶祖三匝卓然而立。祖曰。夫沙门者具三千威仪八万细行。大德自何方而来。生大我慢。师云。生死事大。无常迅速。祖曰。何不体取无生。了无速乎。云。体即无生。了本无速。祖曰如是如是。于时大众愕然。师方具威仪参礼。须臾告辞。祖曰返太速乎。师云本自非动岂有速耶。祖曰汝甚得无生之意。师曰无生岂有意耶。祖曰无意谁当分别。师云分别亦非意。祖叹曰。善哉善哉。少留一宿。时谓之一宿觉。翌日回永嘉。
　　云盖半载
　　(石霜诸法嗣会元六)潭州云盖山志元圆净禅师。游方时问云居曰。志元不奈何时如何。居曰祇为阇梨功力不到。师不礼拜。直造石霜亦如前问。霜云。非但阇梨。老僧亦不奈何。师云和尚为甚么不奈何。霜曰。老僧若奈何。拈过汝不奈何。师便礼拜。僧问石霜。万户俱闭即不问。万户俱开时如何。霜云堂中事作么生。僧无对。经半年方始下一点语曰。无人接得渠师去。乃礼拜乞为举。霜不肯。师乃抱霜上方丈曰。和尚若不道。打和尚去在。霜曰得在。师频礼拜。霜曰无人识得渠。师于言下顿省。
　　王岳四玄
　　沩仰三昧
　　(人天眼目)朗州古堤和尚。仰山到参。堤曰。去。汝无佛性。山叉手近前三步应诺。堤笑曰。子甚么处得此三昧来。山曰。我从耽源处得名。沩山处得地。堤曰莫是沩山的子么。山曰。世谛即不无。佛法即不敢。山却问和尚从甚处得此三昧。堤曰我从章敬处得此三昧。山叹曰不可思议。来者难为凑伯。○义海仰山坐次。有僧来作礼。山不顾。其僧乃问师[议>识]字否。山曰随分。僧右旋一匝曰是甚么字。山于地上书十字酬之。僧又左旋一匝曰是甚么字。山改十字作○字。僧乃划此[○@卍]相以两手拓如修罗掌日月势。曰是甚么字。山乃划此卍相对之。僧乃作娄至德势。山曰。如是如是。此是诸佛之所护念。汝亦如是。吾亦如是。善自护持。其僧礼谢腾空而去。时有一道者见。经五日后遂问山。山曰汝还见否。道者曰某甲见出门腾空而去。山曰。此是西天罗汉。故来探吾道。道者曰某虽覩此三昧不辨其理。山曰吾以义为汝解释。此是八种三昧。是觉海变为义海。体则同然。此义合有因有果实时异时总别不离隐身三昧也。
　　桐峯虎声
　　(临济法嗣传灯)僧到桐峯主处便问。这里忽逢大虫时又作么生。庵主作虎声。僧作怕势。庵主呵呵大笑。僧云这老贼。庵主云争奈老僧何。僧便休去。
　　投子牛在
　　舒州投子山大同禅师。因一婆上山云家中失却牛请师一卜。师召婆。婆应诺。师云牛在。婆乃欢喜而去。
　　镜清失利
　　(雪峰法嗣会元七)越州镜清寺道怤顺德禅师。新到参。师拈起拂子。僧曰。久响镜清。犹有这个在。师曰镜清今日失利。师问荷玉甚处来。曰天台来。师曰阿谁问汝天台。曰和尚何得龙头虵尾。师云镜清今日失利。师看经次。僧问和尚看甚么经。师云我与古人鬪百草。师却问汝会么。曰少年也曾恁么来。师云如今作么生。僧举拳。师云我输汝也。问辨不得提不起时如何。师曰争得到这里。曰恁么则礼拜去也。师云镜清今日失利。师见僧学书乃问学甚么书。曰请和尚鉴。师云一点未分三分着地。曰今日又似遇人又似不遇人。师云镜清今日失利。问新年头还有佛法也无。师曰有。曰如何是新年头佛法。师云元正启祚万物咸新。曰谢师答话。师曰镜清今日失利。上堂。众集定。师抛下拄杖曰。大众动着也二十棒。不动着也二十棒。时有僧出。拈得头上戴出去。师曰镜清今日失利。
　　赵州下载
　　(会元四)赵州上堂。兄弟若从南方来者即与下载。若从北方来者即与上载。所以道。近上人问道即失。近下人问道即得道。
　　归宗插标
　　(禅林类聚十八)和补曰。归宗常禅师因普请入园取菜。乃画一圆相围却一株菜以标插之。语首座大众云。輙不得动着每人下一转语来。是时一众各呈见解。未尝有契。师以棒趂云。这一队汉无一个有智惠。吃欲我多少菜。不能与圆头出气。乃蹈倒标子拽着菜而归。
　　兴化掷拐
　　(会元四)兴化到法堂令维那声钟集众。师云还识老僧么。众无对。师掷下拐子端然而逝。
　　清豁归山
　　(泉州睡龙溥禅师嗣传灯二十三)漳州保福院清豁禅师。将顺世舍众。欲入山待灭。过苎溪石桥乃遗偈曰。世人休说路行难。鸟道羊肠咫尺间。珍重苎溪溪畔水。汝归沧海我归山。即往贵湖卓庵。未几谓门人曰。吾灭后将遗体施诸虫蚁。勿置坟塔。言讫潜入湖头山。坐盘石俨然长往。弟子戒因入山寻见。禀遗命延留七日。竟无虫蚁之所侵食。遂就阇维。散于林野。今泉州开元寺净土院影堂存焉。
　　性空没海
　　(黄龙怨梧禅师嗣普灯十)蜀僧普首座。自号性空庵主。因欲泛海辞别缁素。而说偈言。坐脱立亡不若水葬。一省柴烧一免开扩。撒手便行不妨怿畅。谁是智音船子和尚。高风难继。百千年一曲。渔歌少人唱。由是登漆盆张布帆举手以谢四众。乃吹铁笛至洪波中而自没矣。三日后潮退于沙洲上跏趺而坐。神色不动。道友几万人迎归青龙供养五日。荼毗舍利五色如珠无数。双鸖盘旋竟日。火尽而去。
　　黄龙三关
　　(会元十七)黄龙室中常问僧曰。人人尽有生缘。上座生缘在何处。正当问答交锋。却复伸手曰。我手何似佛手。又问诸方参请宗师所得。却复垂脚曰我脚何似驴脚。三十余年示此三问。学者莫有契其旨。脱有酬者。师未甞可否。[敛>敛]目危坐。人莫测其意。延之又问其故。师云。[巳>已]过关者掉臂径往。安知有关吏。问可否此未透关者也。丛林目之为黄龙三关。师自颂曰。生缘有语人皆识。水母何曾离得鰕。但见日头东畔上。谁能更吃赵州茶。我手佛手兼举。禅人直下荐取。不动干戈道出。当处超佛越祖。我脚驴脚并行。步步蹈着无生。会得云收月卷。方知此道纵横。总颂曰。生缘断处伸驴脚。驴脚伸时佛手开。为报五湖参学者。三关一一透将来。
　　浮山九带
　　(人天眼目)浮山远既老。退休于会圣嵓。因阅斑固九流(儒流．道流．阴阳流．法流．名流．墨流．纵横流．离流．农流)遂拟之作九带。叙佛祖教义。愽采先德机语。参同印证。其一曰佛正法眼带。其二曰佛法藏带。其三曰理实带。其四曰事实带。其五曰理事纵横带。其六曰屈曲带。其七曰妙挟兼带。其八曰金针双鏁带。其九曰平怀常实带。学者既[巳>已]传诵。
　　青州正座
　　舒州投子义青禅师。青社李氏。参浮山。嗣洞下宗。山遂书偈送曰。须弥立虗空。日月辅而转。群峯渐倚化。白云方改变。少林风起丛。曹溪洞帘卷。金凤宿龙巢。宸苔岂车辗。令依圆通透禅师。师至彼。无所参问。唯嗜睡而[巳>已]。执事白通曰。堂中有僧日睡。当行规法。通曰是谁。曰青上座。通曰。未可。待与按过。通即曳杖入室。见师正睡乃击床呵曰。我这里无闲饭与上坐吃了打眠。师云和尚教某何为。通曰何不参禅去。师云美食不中饱人吃。通曰争奈大有人不肯上座。师云待肯堪作甚么。通曰上座曾见甚么人来。师云浮山。通曰恠得恁么顽赖。遂握手相笑归方丈。由是道声籍甚。初住白云。次迁投子(寺名也)。
　　普明不拜
　　仁俭短偈
　　(传灯四)洛京福先寺仁俭禅师。自嵩山罢问放矌郊[邱-丘+(厂@(田/坴))]。时谓之腾腾和尚。唐天册间天后诏入内。至殿前仰视天后良久曰会么。后曰不会。师云老僧持不语戒。言讫而出。翌日晋短歌十九首。天后览而嘉之。
　　永嘉长歌
　　(会元二)永嘉大师作证道歌。泳潘天下。西竺谓之震旦圣者经。即曹溪末后之旨。
　　老庞及第
　　(碧岩五)庞居士曰。十方同聚会。个个学无为。此是选佛场。心空及第归。
　　庆诸登科
　　(道吾智法嗣禅林类聚十七)许州金明上坐曾问石霜。一毫穿众穴时如何。师云直须万年后。问万年后如何。师云。登科任汝登科。拔萃任汝拔萃。后问经山諲云。一毫穿众穴时如何。諲曰。先靴任汝先靴。结褁任汝结褁。
　　陈操验僧
　　(传灯十二)陈操尚书与僧斋次。忽拈起胡饼问僧曰。江西湖南还有这个么。僧曰尚书适来吃什么。尚书曰敲钟谢响。又一日斋僧次。躬行饼。僧展手欲接。尚书乃缩手。僧无语。尚书曰果然果然。异日问僧曰。有个事与上座商量得么。僧曰合取狗口。尚书自掴口曰操罪过。僧曰知过必改。尚书曰恁么即乞上座口吃饭。又斋僧自行食次曰上坐施食。上坐曰三德六味。尚书曰错。上座无对。
　　真际勘婆
　　(传灯十)五台山有一婆子接待。凡有僧问台山路甚处去。婆子云蓦直去。僧才行。婆云好个师僧又与么去。如是既久。游僧传到赵州。州闻得乃云。待老僧为汝去勘破。州往彼便问。台山路向甚处去。婆云蓦直去。州才行。婆云好个师僧又与么去。州回升座举示大众云。[巳>已]为诸人勘破婆子了也。
　　道士背坐
　　(传灯廿七)昔有道流在佛殿前背佛而坐。僧曰道士莫背佛。道流曰。大德。本教中道。佛身充满于法界。向甚么处坐得。僧无对。法眼代云。识得汝。
　　踈山倒屙
　　(传灯十七)香严禅师因僧问不慕诸圣不重[已>己]灵时如何。严曰万机休罢千圣不携。踈山在众作呕声曰是何言欤。严问阿谁。众曰师叔。严曰不诺老僧那。师出云是。严曰汝莫道得。曰道得。严曰汝试道看。曰。若教某甲道。须还师资礼始得。严乃下座礼拜。蹑前问。师云。何不道肯重不得全。严曰饶汝恁么。也须三十年倒屙。设住山无柴烧。近水无水吃。分明记取。后住踈山果如严记。至二十七年病愈。自云香严师兄记我三十年倒屙。今少三年。每食毕以手抉而吐之。以应前记。
　　义存漆桶
　　(会元七)投子指庵前一片石谓雪峯曰。三世诸佛总在里许。峯曰须知有不在里许者。子曰不快漆桶。投子与雪峯游龙眠。有两路。问那个是龙眠路。子以杖指之。峯云东去西去。子曰不快漆桶。问一槌便就时如何。子曰不是性燥汉。曰不假一槌时如何。子曰不快漆桶。问此间还有人参也无。子将镢头抛向峯面前。峯曰恁么则当处掘去也。子曰不快漆桶。雪峯上堂。尽大地撮来如粟米粒大。抛向面前。漆桶不会。打皷普请看。长庆问云门曰。雪峯与么道还有出头不得处么。门曰有。曰作么生。门曰不可总作野狐精见解。又曰狼籍不少。
　　师备饭箩
　　和补曰。禅林类聚云。玄沙备禅师因雪峯垂语云。饭箩边坐饿死汉。临河渴死汉。师云。饭箩里坐饿死汉。水里没头浸渴死汉。
　　安国折筯
　　(玄沙法嗣传灯廿一)福州安国院惠球寂照禅师(亦曰中塔)上堂。我此间粥饭因缘。各兄弟举唱终是不常。欲得省要。却是山河大地与汝发明。其道现常亦能究竟。若从文殊门入者。一切无为。土木瓦砾助汝发机。若从观音门入者。一切音响。虾蟇蚯蚓助汝发机。若从普贤门入者。不动步而到。以此三门方便示汝。如将一只折着搅大海水。令彼鱼龙知水为命。会么。若无智眼而审谛之。任汝百般巧妙不为究竟。
　　鹿门破锅
　　云岩出粪
　　(会元五)药山问云岩作什么。岩云担屎。山曰那个聻。岩曰在。师曰汝来去为谁。曰替他东西。岩曰何不教并行。曰和尚莫谤他。岩曰不合恁么道。曰如何是道。岩曰还曾担么。
　　寂子担禾
　　(传灯十一)沩山问仰山何处来。仰云田中来。沩曰禾好刈也未。仰云好刈也。沩曰。作青见。作黄见。作不青不黄见。仰云和尚背后是什么。沩曰子还见么。仰拈起禾穗云和尚何曾问这个。沩曰此是鹅王择乳。
　　云门花栏
　　(云门录)僧问云门如何是清净法身。门云花药栏。
　　陆亘瓶鹅
　　(传灯十)陆亘大夫问南泉曰。古人瓶中养一鹅。鹅渐渐长大。出瓶不得。如今不得毁瓶。不得损鹅。和尚作么生出得。泉召曰大夫。陆应诺。泉曰出也。从此开解即礼谢。
　　石室蹈碓
　　(碧岩三)六祖初谒五祖于黄梅。法乳相投。遂负石于腰以供簸舂之务。后僧问临济云。石室行者蹈碓为什么忘移却脚。济曰没溺深坑。(石室曰善道)
　　天目撞罗
　　(云门偃法嗣会元十五)和补曰。奉先深禅师。因同明和尚到淮河。见人牵网。有鱼从网透出。师曰。明兄俊哉。一似个衲僧相似。明曰。虽然如是。争如当时不撞入网罗好。师曰。明兄你欠悟在。明至中夜方省。
　　雪窦按剑
　　(会元十五)明州雪豆重显明觉大师。上堂。僧问如何吹毛剑。师云苦。曰还许学人用也无。师嘘一嘘乃曰。大众前共相酬唱。也须是个汉始得。若也未有奔流度刃底眼。不劳拈出。所以道。如大火聚近着即燎却面门。亦如按大阿宝剑。冲前即丧身失命。师云。大阿横按祖堂寒。千里应须息万端。莫待冷光轻闪烁。复曰看看。便下座。
　　韶山亚戈
　　(夹山法嗣会元六)洛京韶山寰普禅师。遵布衲访师。在山下相见。遵问韶山路向甚么处去。师以手指曰呜那青青黯黯处去。遵近前把住曰。久响韶山莫便是否。师云。是即是。阇梨有甚么事。遵曰拟伸一问师还答否。韶山曰。看君不是金牙作。争解弯弓射尉迟。遵曰。凤凰直入烟霄去。谁怕林间野雀儿。师云。当轩画皷从君击。试展家风似老僧。遵曰。一句逈超千圣外。松萝不与月轮齐。师云。饶君直出威音外。犹较韶山半月程。遵曰过在甚处。师曰倜傥之辞时人知有。遵曰恁么则真玉泥中异不拨万机[卄/座]。师云鲁般门下徒施巧妙。遵曰。学人即恁么。未审师意如何。师曰玉女夜抛梭织于西舍。遵曰莫便是和尚家风也无。师曰耕夫制玉漏不是行家作。遵曰。此犹是文言。如何是和尚家风。师云横身当宇宙谁是出头人。遵无语。师遂同皈山。纔人事了。师召近前曰。阇梨有冲天之气。老僧有入地之谋。阇梨横吞巨海。老僧背负须弥。阇梨按剑上来。老僧挜鎗相待。向上一路速道速道。遵曰明镜当台请师一鉴。师云不鉴。遵曰为甚不鉴。师云水浅无鱼徒劳下钓。遵无对。师便打。
　　古灵揩背
　　(百丈法嗣会元四)福州古灵神赞禅师。因受业。师问汝离吾在外得何事业。赞曰并无事业。遂遣执役。一日因澡浴命赞去垢。赞乃拊背。好个佛堂。只是佛不圣。其师回首视之。赞曰虽然不圣却解放光。
　　从谂洗脚
　　(会元十一)赵州行脚时参临济。遇济洗脚次。州便问如何是祖师西来意。济曰恰值老僧洗脚。州近前作听势。济云更要第二杓恶水泼在。州便下去。
　　青林死蛇
　　(洞山价法嗣会元十三)青林虔禅师问。千差路别如何顿晓。师曰。足下背骊珠。空怨长天月。问学人径往时如何。师曰。死蛇当大路。劝子莫当头。曰当头者如何。师云丧子命根。曰不当头者如何。师云亦无回避处。曰正当恁么时如何。师云失却也。曰向甚么处去。师曰草深无觅处。曰和尚也须堤防始得。师拊掌曰一等是个毒气。
　　泐潭活雀
　　(九峯虔法嗣传灯十七)洪州泐潭明禅师。僧问碓抟磨磨不得忘却此意如何。师云猛虎口里活省儿。
　　玄沙三病
　　(会元七)玄沙有时垂语曰。诸方老宿尽道接物利生。且问汝。只如盲聋痖三种病人。汝作么生接。若拈槌竖拂。他眼且不见。共他说话。耳又不闻。曰复痖若接不得。佛法尽无灵验。时有僧出曰。三种病人和尚还许商量否。师云许汝作么生商量。其僧珍重出。师曰不是不是。
　　天平两错
　　(清溪山主洪进法嗣传灯)天平和尚行脚时参西院。常云。莫道会佛法。觅个举话人也无。一日西院遥见召云从漪。平举头。西院曰错。平行三两步。西院曰错。平近前西。院云。适来这两错。是西院错。是上坐错。平云从漪。西院曰错。平休去。
　　淦水莲池
　　赵州略彴
　　(传灯十)僧问赵州。久响赵州石桥。到来只见略彴。州曰汝只见略彴不见石桥。僧云如何是石桥。州曰渡驴渡马。
　　大阳钱财
　　(会元十三)郢州大阳惠坚禅师。僧问如何是玄旨。师曰壁上挂钱财。
　　清平杓索
　　(会元五)清平和尚。僧问如何是大乘。师云井索。曰如何是小乘。师云钱贯。问如何是有漏。师曰笊篱。曰如何是无漏。师曰木杓。
　　白犬衔书
　　(会元三)和补曰。见下之注。
　　青猿洗钵
　　(会元二)千岁宝掌和尚。中印度人也。周威烈十二年丁卯降神受质。左手握拳。七岁祝发乃展。因名宝掌。魏晋间东游此土。入蜀礼普贤。留大慈。常不食。日诵般若等经千余卷。有咏之者曰。劳劳玉齿寒似迸岩泉急。有时中夜坐阶前。神鬼泣。一日谓众曰。吾有愿住世千岁。今年六百二十有六。故以千岁称之。次游五台。徙居祝融峯之华严。黄梅之双峯。庐山之东林。寻抵建邺。会达磨入梁。师就扣其旨开悟。武帝高其腊。延入内庭。未几如吴。有偈曰。梁城遇道师。参禅了心地。飘零二浙游。更尽佳山水。顺流东下。由千顷至天竺。往鄮峯登太白。穿鴈荡盘砖于翠峯七十二庵。回赤城憩云门法华诸暨渔浦赤符大岩等处。返飞来。接之石窦。有行尽支那四百州。此中徧称道人游之句。贞观十五年也。后居浦江之宝严与。朗禅师友善。每通问遣白犬驰往。朗亦以青猿为使令。故题朗壁曰。白犬衔书至。青猿洗钵回。师所经处后皆成宝坊。显庆二年正旦手塑一像。至九日像成。问其徒惠云曰此肖谁。云曰与和尚无异。即澡浴易衣趺坐谓云曰。吾住世[巳>已]一千七十二年。今将谢世。听吾偈曰。本来无生死。今亦示生死。我得去往心。他生复来此。顷时嘱曰。吾灭后六十年。有僧来取吾骨。勿拒。言讫而逝入。灭五十四年有[剌>刺]浮长老自云门至塔所礼曰。冀塔洞开。少选塔户果启。其骨连环若黄金。浮即持往秦望山建窣堵波奉藏。以周威烈丁卯至唐高宗显庆丁巳。考之实一千七十二年。抵此土岁历四百余。僧史皆失载。开元中惠云门人宗一者甞勒石识之。
　　饮光坐禅
　　梵曰迦叶波。此言饮光。姓也。或云身光殊特。能饮诸天及日月等光皆悉不见。故曰饮光。黄龙南讥泉大道怛率。戏酬以偈曰。饮光论劫坐禅。布袋经年落魄。疥狗不愿生天。却笑云中白鹤。○和补曰。涅盘经云。尔时世尊欲涅盘时。迦叶不在众会。佛告诸大弟子。迦叶来时可令宣扬正法眼藏。尔时迦叶在耆阇崛山毕钵罗窟。覩胜光明即入三昧。以净天眼观见世尊于凞连河侧入般涅盘。乃告其徒曰。如来涅盘也。何其驶哉。即至双树间悲恋号泣。
　　布袋落魄
　　(会元二)和补曰。饮光论劫坐禅。布袋经年落魄。疥狗不愿生天。却笑云中白鹤。○明州奉化县布袋和尚。自称契此。形裁腲脮蹙额皤腹。出语无定。寝卧随处。常以杖荷一布囊并破廗。凡供身之具尽贮囊中。入廛肆聚落见物则乞。○佛祖统纪云。布袋背上有目。水戏之时人知之。
　　推倒回头
　　(僧宝传中)和补曰。下注兼之。
　　趯翻不托
　　端师子者。吴兴人也。始见弄师子者。发明心要。则以彩帛像其皮。时时着之。因以为号。住西余山。有狂僧号回头和尚。以左道皷动流俗。士大夫亦安其妄。方对丹阳守吕公肉食。端径至指曰。正当与么时如何是佛。回头不能遽对。端捶其头。推倒乃行。○又有夭人号不托。掘秀州城外地有佛像。建塔其上。倾城信敬。端见揕住曰。如何是佛。不托拟议。端趯之而去。章丞相子厚请舛座使俞秀老撰疏叙其事曰。推倒回头。趯翻不托。
　　道者休休
　　镜清在帐中坐。有僧问讯。师拨帐开曰当断不断反招其乱。僧曰既是当断为什么不断。师云我若尽法直恐无民。曰不怕无民请师尽法。师云维那拽出此僧着。又曰。休休。我在南方识伊和尚来。○钱王欲广府中禅会。命居天龙寺。始见师乃曰真道人也。致礼勤厚。由是吴越盛于玄学。其后又创龙册寺。延请居焉。○高安白水本仁禅师谓镜清曰。时寒道者清。曰不敢。仁曰还有卧单也无。曰设有亦无展底工夫。仁曰直饶道者滴水氷生亦不干他事。曰滴水氷生事不相涉。仁曰是。曰此人意作么生。仁曰此人不落意。曰不落意此人聻。仁曰高山顶上无可与道者啖啄也。
　　塔主莫莫
　　(云门法嗣会元十五)荐福承古禅师。因游庐山登欧峯。爱宏觉塔院闲寂求居之。清规凛然。过者肃恭。时丛林号古塔主。僧问如何是佛。主云莫莫。又问如何是祖师西来意。主曰莫莫。
　　大守病痊
　　(传灯廿七)闾丘。台州守也。因丘卧病不起。或人劝云可见高僧。因见丰干于鴈荡。干呪水与丘。饮之病了愈。
　　君王臂落
　　(传灯二)罽宾国王问师子尊者曰。师得蕴空不。者曰[巳>已]得。曰离生死不。者曰[巳>已]离。曰既离生死可施我头。者曰非我有何恡于头。王挥剑断者头。白乳涌高数尺。王臂自堕。
　　次公点眼
　　驸马索药
　　(石门聪弟子会元十二)驸马都尉李遵勖居士。临终时膈胃躁热。有尼道坚谓曰。众生见劫尽大火所烧时。都尉切宜照管主人公。公曰大师与我煎一服药来。坚无语。公曰这师姑药也不会煎得。
　　禅苑蒙求卷之中
　　检索字符串：禅苑蒙求
　　________________________________________
　　禅苑蒙求卷之下
　　隐峯倒化
　　(马祖法嗣传灯录八)邓隐峯将示灭。先问众云。诸方迁化。坐去卧去吾赏见之。还有立化也无。众云有。师问还有倒立而化者无。众云未有。师乃倒立而化。亭亭然其衣顺体。时众议舁就茶毗。屹然不动。远近瞻视惊叹无[巳>已]。师有妹为尼。时亦在彼。乃俯近而咄曰。老兄畴昔不循法律。死更荧惑于人。于是以手推之。偾然而踣。遂就阇维。
　　领众坐亡
　　石霜诸殁时。九峰道虔禅师作侍者。众请堂中第一座嗣诸住持。方议次。虔犯众曰。未可。须明先师意旨乃可耳。众曰先师何意。虔曰只如道古庿香炉一条白练如何会。第一座曰。是明一色边事。虔曰果不会先师意。于是第一座者起炷香誓曰。我若会先师意。香烟灭则我脱去。不然烟灭不能脱。言卒而脱去。虔拊其背曰。坐脱立亡不无。首座会先师意即未也。
　　归宗拽杖
　　(马祖法嗣)皈宗入园取菜次。师画圆相围却一株。语众曰。輙不得动着遮个。众不敢动。少顷师复来。见菜犹在。便以棒趂众。
　　普化踢床
　　(盘山宝积法嗣会元十一)临济同普化赴施主家斋次。济问。毛吞巨海。芥纳须弥。为是神通妙用。本体如然。化蹈倒饭床。济云太麤生。化云。这里是什么所在。说麤说细。济来日又同化赴斋。问今日供养何似昨日。化依前蹈倒饭床。济云。得即得。太麤生。化云。瞎驴。佛法说什么麤细。济乃吐舌。
　　雪峰过岭
　　(会元七)雪峯辞洞山。山曰子甚处去。师曰皈岭中去。山曰当时从甚么路去。师云从飞猿岭出。山曰今回向甚么路去。师曰从飞猿岭去。山曰。有一人不从飞猿岭去。子还识么。曰不识。山曰为甚么不识。师云他无面目。山曰子既不识争知无面目。师无对。师甞有颂曰。人生倐忽暂须臾。浮世那能得久居。出岭始年三十二。入闽早是四旬余。他非不用频频举。[已>己]过应须旋旋除。为报满朝朱紫道。阎王不怕佩金鱼。
　　洛浦还乡
　　(夹山法嗣会元六)僧问洛浦。学人拟归乡时如何。师云家破人亡子归何处。曰恁么则不归去也。师云。庭前残雪日轮消。室内游尘遣谁扫。乃有偈云。决志归乡去。乘船渡五湖。举篙星月隐。停棹日轮孤。解缆离邪岸。张帆出正途。到来家荡尽。免作屋中愚。
　　法远绣球
　　(叶县归省法嗣会元十二)僧问浮山。师唱谁家曲。宗风嗣阿谁。师曰八十翁翁辊绣球。僧云。与么则一句逈然开祖胄。三玄戈甲振丛林。师曰李陵元是汉朝臣。
　　文邃香囊
　　(洞山价法嗣传灯七)僧问径山如何是和尚家风。师云锦帐银香囊风吹满路香。
　　鹅湖比较
　　信州鹅湖大义禅师李翱甞问大悲。用千手眼作么。师曰今上用公作么。唐宪宗甞诏入内于麟德殿论议。有一法师问如何是四谛。师曰圣上一帝三帝何在。
　　佛日抑扬
　　崇寿登子
　　(桂琛法嗣普灯廿一)法眼初住临川崇寿院。师指登子曰识得登子周匝有余。云门云识得登子天地悬殊。
　　守芝石幢
　　(汾阳昭法嗣会元十二)瑞州大愚山守芝禅师。升座。僧问如何是城里佛。师曰十字街头石幢子。
　　罗山麨饭
　　(石头法嗣会元七)明招到招庆。有度上座问。罗山寻常道。诸方尽是麨饭。惟有罗山是白饭。上座从罗山来却展手示白饭请些子。招打两掌。度云。将谓是白饭。元来只是麨饭。招云痴人棒下打不死。度至夜间举似诸禅客次。招近前云不审。度云今日便是这个上座下两掌。有瑫上座云。不用下掌就里许作么生。招云就里许也道道。瑫无对。招云。是你诸人一时缚作一束。倒卓向尿闼下。来日相见。珍重。
　　白云蒿汤
　　慈明诈病
　　(会元十二)慈明禅师有诏赐官舟南归。中途谓侍者曰。我忽得风痹疾。视之口吻[巳>已]喎斜。侍者以足顿地曰。当奈何平生呵佛骂祖。今乃尔。师云无忧为汝正之。以手整之如故曰。而今而后不钝置汝。
　　法华佯狂
　　(会元二)言法华。独语笑。多行市里。蹇裳而趍。或举手画空。伫立良久。从屠沽游。啖无所择。道俗共目为狂僧。
　　方会雪屋
　　(会元十九)扬岐方会禅师。初住杨岐。老屋败椽。仅蔽风雨。适临冬暮雪霰满床。居不遑处。衲子投诚愿充修造。师却之曰。我佛有言。时当灭却。高峯深谷迁变不常。安得圆满如意。自求称足。汝等出家学道。做手脚未稳[巳>已]是四五十岁。讵有闲工夫事丰屋耶。竟不从。翌日上堂曰。杨歧乍住屋壁踈。满床尽撒雪珍珠。缩却项。暗嗟嘘。翻忆古人树下居。
　　倚遇烟房
　　(北禅智贤法嗣僧宝传中)法昌倚遇禅师。方韬藏西山。云盖守智禅师闻其饱参。诣之。至双岭寺。寺屋多僧少。草棘满庭山雪未消。智见一室邃僻。试扬帘。闻叱诟曰。谁故出我烟盖。师方附湿薪火藉烟为暖耳。智反走。师呼曰来汝何所来。对曰大宁。又问三门夜来倒知否。智愕曰不知。师云吴中石佛大有人不曾得见。智不敢犯其词。知其为遇也。乃敷坐具愿亲炙之。师使往谒真点胸。
　　平终虎啮
　　大阳平侍者。预明安之室有年。虽得其旨。惟以生灭为[已>己]任。挤陷同列忌出其右者。琅琊广照公安圆鉴居众时。汾阳禅师令其探明安宗旨在。大阳因平密授明安甞云。兴洞上一宗非远即觉也。二师云有平侍者在。明安以手指胸云。平此处不佳。又揑拇指叉中示之云。平向去当死于此耳。暨明安迁寂。遗嘱云。瘗全身。十年无难。当为大阳山打供。入塔时门人恐平将不利于师。遂作李和文都尉所施黄白器物书于塔铭。而实无也。平后住大阳。忽云先师灵塔风水不利。取而焚之。山中老宿切谏平。平曰于我有妨。遂发塔。颜貌如生。薪尽俨然。悉皆惊异。平乃镢破其脑。益油薪。俄成灰炉。众以其事闻于官。坐平课谋塔中物。不孝。还俗。平自称黄秀才。谒琅琊。琅琊云。昔日平侍者。今朝黄秀才。我在大阳时见儞做处遂不纳。又谒公安。公安亦不顾。平流浪无所。依后于丫叉路口。遭大虫食之。竟不免大阳丫叉之记。悲哉。
　　僧被蛇伤
　　云居悟和尚在龙门时。有僧被虵伤。佛眼问曰。既是龙门为什么被蛇咬。悟即噟曰果然现大人相。后传此语到昭觉。圆悟云龙门有此僧耶。东山法道未寂寥尔。(一本作被犬伤)○和补曰。禅林类聚十五云。昔有僧持钵到一长者家。偶为犬伤。长者因问。龙被一缕金翅。不吞被法服。为甚却被犬齩。
　　古绍云门
　　(云门法嗣会元十五)古塔主初说法于芝山。嗣云门。○和补曰。荐福承古禅师。操行高洁。禀性虗明。参大光警玄禅师。乃曰祇是个草里汉。遂参福严稚和尚。又曰祇是个脱洒衲僧。由是终日嘿然。深究先德洪规。一日覧云门语忽然发语。自此韬藏不求名闻。栖止云居弘觉禅师塔所。四方劳者奔凑。因称古塔主也。
　　青续大阳
　　(大阳警玄法嗣会元十四)投子青。七龄颕异。往妙相寺出家。试经得度。习百法论。未几叹曰。三祇涂远自困何益。乃入洛听华严。义若贯珠。甞读诸林菩萨偈。至即心自性。猛省曰。法离文字宁可讲乎。即弃游宗席。先是浮山圆鉴禅师。因至大阳。机语与明安延公相契。延叹曰吾老矣。洞上一宗遂竟无人耶。以平生所著直裰皮履示之。远曰当为持此衣履求人付之如何。延许之曰。他日果得人。出吾偈为证。偈曰。杨广山前草。凭君待价焞。异苗翻茂处。深密固灵根。其尾云。得法者潜众十年方可阐扬。远拜受辞去。后住浮山。既老退休于会圣岩。一夕梦畜青色鹰为吉征。届旦师来。远礼延之。令看外道问佛不问有言不问无言因缘。经三载。一日问曰。汝记得话头么试举看。师拟对。远掩其口。师了然开悟。遂礼拜。远曰。汝妙悟玄机耶。师曰设有也须吐却。时资侍者在旁曰。青华严。今日如病得汗。师回顾曰。合取狗口。若更忉忉。我便即打。服勤又三年。远出洞下宗旨示之。悉皆妙契。付以大阳顶相皮履直裰曰。代吾续洞上之风。吾住世非久。善自护持。无留此间。师遂辞出山。
　　多罗转经
　　(禅林类聚一)第二十六祖不如蜜多受度得法。至东印土。为王演说法要。俾趣真乘。又谓王曰。此国当有圣人而继于我。是时有婆罗门子。年二十许。幼失父母。不知名氏。或自言璎珞。故人谓之璎珞童子。游行闾里丐求度日。若常不轻之类。人问汝何行急。即答云汝何行慢。我问何姓。乃云与汝同姓。莫知其故。后王与尊者同车而出。见璎珞童子稽首于前。尊者曰汝忆往事否。曰我念远劫中与师同居。师演摩诃般若。我转甚深修多罗。今日之事盖契昔因。尊者又谓王曰。此童子非他。即大势至菩萨是也。此圣之后出二人。一人化南印度。一人缘在震旦。四五年内却返此方。遂以昔因故名般若多罗。○般若多罗因东印度国王请祖斋次。王乃问。诸人尽转经。唯师为甚不转。祖曰贫道出息不堕众缘。入息不居蕴界。常转如是经百千万亿卷。非但一卷两卷。
　　俱胝诵呪
　　(天龙法嗣会元八)俱胝只念三行呪。便得名超一切人。
　　神会义解
　　(会元二)西京荷泽神会禅师。年十四为沙弥。谒六祖。祖曰知识远来大艰辛。将本来否。若有本则合识主。试说看。师曰。以无住为本。见即是主。祖曰遮沙弥争合取次语。便以杖打。师于杖下思惟曰。大善知识历劫难逢。今既得遇岂惜身命。自此给侍。他日祖告众曰。吾有一物无头无尾。无名无字。无背无面。诸人还识否。师乃出曰。是诸佛之本源。神会之佛性。祖曰。向汝道无名无字。便唤作本源佛性。师礼拜而退。祖曰。此子向后设有把茆盖头。也只成得个知解宗徒。(法眼曰。古人授记人终不错。如今立知解为宗。即荷泽也)
　　石头真吼
　　(林间录上)和补曰。曹溪大师将入灭。方敢全提此令者。至江西马祖南岳石头则火振辉之。故号石头为真吼。马祖为全提。
　　惟俨不为
　　(会元五)药山谒石头密领玄旨。一日山坐次。石头观之问曰。汝在这里作甚么。曰一切不为。石头曰恁么即闲坐也。曰若闲坐即为也。石头曰汝道不为且不为个什么。曰千圣亦不识。以偈赞曰。从来共住不知名。任运相将只么行。自古上贤犹不识。造次凡流岂可明。
　　从谂仍旧
　　(林间录上)赵州曰。莫费力也。大好言语。何不仍旧去。世间法尚有门。法岂无门。自是不仍旧故。
　　老让开胸
　　(罗山道闲嗣传灯廿三)江西北兰让禅师。湖塘亮长老问。伏承师兄画得老师真。暂请瞻礼。师以两手拨胸开示之。亮便礼拜。师云莫礼莫礼。亮云师兄错也某甲不礼师兄。师云汝礼先师真。亮云因什么教某甲莫礼。师云何曾错。
　　道符缩手
　　(雪峰法嗣会元七)镜清有僧引童子到曰。此儿子常爱问僧佛法。请和尚验看。师乃令点茶。童子点茶来。师啜讫。过盏托与童子童子近前接。师却缩手曰还道得么。童子曰问将来。僧问和尚。此儿子见解如何。师云也只是一两生持戒僧。
　　丰干饶舌
　　(传灯廿七)闾丘彻请丰干欲住持。干不从。丘云。若然。彼处可拜谁师乎。干曰彼有寒拾者则文殊普贤化身也。可拜彼。丘行天台兴圣寺。拜寒拾。寒拾曰。因何拜我。丘云。丰干和尚曰。寒拾者文殊普贤化身也。行可拜彼。故来拜。寒拾笑曰。丰干饶舌。丰干饶舌。汝何不拜丰干。岂不知阿弥陀如来。
　　憩鹤多口
　　(韶山普法嗣会元六)和补曰。一日僧参韶山。山问曰莫是多口白头困么。曰不敢。师曰有多少口。曰通身是。师曰寻常向甚么处屙。曰向韶山句里屙。师曰。有韶山口即得。无韶山口向甚么处屙。因无语。师便打。
　　云岳残羹
　　(临济法嗣传灯十二)云山和尚有僧从西京来。师问还将得西京主人书来否。曰不敢妄通消息。师云作家师僧。天然有在曰残羹馊饭谁吃。师云独有阇梨不甘吃。其僧乃作吐势。师唤侍者曰扶出这病僧着。僧便出去。
　　泐潭酸酒
　　(真净文法嗣会元十七)隆兴府泐潭湛堂文准禅师。僧问如何是道。师云苍天苍天。曰学人特伸请问。师曰。十字街头吹尺八。村酸冷酒两三巡。
　　谷泉巴鼻
　　(汾阳法嗣)南岳芭蕉庵主。世呼为泉大道。以其歌颂间有大道为题。如六巴鼻颂曰。大道巴鼻。问着瞌睡。背负葫芦。任歌逸戏。散圣巴鼻。逢场作戱。东涌西没。南州北里。禅师巴鼻。有利无利。碧岳崔嵬。龙行虎视。衲僧巴鼻。坐具尺二。休寻短长。风高云起。座主巴鼻。悬河无滞。地涌金莲。手擎如意。山童巴鼻。金将火试。客问山居。远来不易。
　　真歇筯斗
　　(丹霞子淳嗣)。
　　惠可断臂
　　(会元一)初祖因有僧神光来参。祖端坐。莫闻诲厉。立庭下。迟明积雪齐腰。祖悯而问曰。汝久立雪中当求何事。师悲泪曰。唯愿慈悲闻甘露门。广度群品。祖曰。诸佛无上妙道。旷劫精勤难行能行。岂以小德小智轻心慢心冀真乘哉。师闻[巳>已]取利刀自断左臂。置于祖前师。乃曰。诸佛法印可得闻乎。祖曰诸佛法印匪从人得。曰我心未安乞师安心。祖曰将心来与汝安心。曰觅心不可得。祖曰与汝安心竟。又记之曰。汝但外息诸缘。内心无喘。心如墙壁。可以入道。
　　神观安头
　　和补曰。真净留赠香城淳长老颂曰。帘卷西山色。禅心共月华。香城深处寺。灵观上人家。绝顶坛犹在。盈头乳[巳>已]赊。而今淳道者。经诵白莲花。
　　王老水牯
　　(马祖法嗣传灯八)南泉因僧问。和尚百年后向什么处去。师云作一头水牯牛去。僧云某甲随和尚去得否。云汝若来衘取一枝草来。
　　中邑猕猴
　　(马祖法嗣传灯六)朗州中邑洪思禅师。因仰山为新戒。时到谢戒师。见来于禅床上。拍手云和和。仰山即东边立又西边立又中心立。然后谢戒了。却退后立。师云什么处得此三昧。山云曹溪脱印子学来。师云汝道曹溪用此三昧接什么人。山云接一宿觉。却云和尚什么处得此三昧。师曰马大师处学得。问如何得见性。师云譬如有屋。屋有六窓。内有一猕猴。东边唤山山。山山应如是。六窓俱应。仰山礼谢起云。蒙和尚譬喻。无不了知。更有一事。只如内猕猴困睡。外猕猴欲与相见时如何。师下禅床执仰山手作舞云。山山与汝相见了。譬如蟭螟虫在蚊子眼睫上作窠。向十字街头呌唤云。土矌人希。相逢者少。
　　茱萸钉橛
　　(南泉法嗣)鄂州茱萸山和尚。初住随州护国院为第一世。金轮可观和尚问。如何是道。师云莫向虗空里钉橛。观云虗空是橛。师乃打之。观捉住云。莫打某甲。[巳>已]后错打人在。师便休。
　　象骨辊球
　　(会元七)玄沙谓雪峯曰。某甲如今大用去。和尚作么生。师将三个木球一时抛出。沙作斫牌势。师云你亲在灵山方得如此。沙曰也是自家事。一日升座。众集定。师辊出木球。玄沙遂捉来安旧处。师凡有僧来参。辊出示之。
　　龙潭送饼
　　(天皇道悟法嗣会元七)龙潭[来>未]出家时为饼铺。住在天皇寺前。每日常供饼十枚上天皇。皇受了却一饼与之曰。惠汝以荫子孙。潭云是某将来。何以返云惠汝。皇云是汝将来。复汝何咎。潭因有悟入。遂投出家。
　　投子沽油
　　(翠微无学嗣传灯录)投子悟翠微宗旨结茆而居。一日赵州至桐城县。途中相遇乃逆而问曰。莫是投子山主么。师云茶盐钱乞一文。州无语。先到庵中坐。师携油瓶皈。州曰。久响投子。到来只见个卖油翁。师云。汝只见卖油翁。亦不识投子。如何是投子。师云油油。
　　严阳饲虎
　　(赵州法嗣传灯十一)严阳尊者初参赵州。问一物不将来时如何。州云放下着。者云。一物不将来。放下个什么。州曰与么则担取去。者于言下大悟。后住山。有一虵一虎就手而食。
　　惠藏牧牛
　　(传灯六)抚州石巩惠藏禅师。一日在厨作务。马祖曰作什么生。曰牧牛。祖曰作么生牧。曰。一回入草去。蓦鼻拽将回。祖曰子真牧牛也。
　　宣鉴出浴
　　(龙潭法嗣传灯六)守廓侍者问德山曰。从上诸圣向甚么处去。山曰作么作么。廓曰。勑点飞龙马。跛鳖出头来。山便休去。来日浴出。廓过茶与山。山于背上拊一下曰。昨日公案作么生。廓曰这老汉今日方始瞥地。山又休去。
　　师鼎登楼
　　(雪峯法嗣传灯十九)越州诸暨县越山师鼎。号鉴真禅师。初参雪峯而染指。后因闽王请于清风楼斋。坐久举目。忽覩日光豁然顿晓。而有偈曰。清风楼上赴官斋。此日平生眼豁开。方识普通年远事。不从葱岭路将来。皈呈雪峯。峯然之。
　　云庵夺席
　　(黄龙南法嗣僧宝传下)云庵真净克文禅师。年二二十五试所习。剃发受具足戒。学经论无不臻妙。夺京洛讲席。自为主客而发奥义者数矣。
　　净照随舟
　　(浮山远法嗣僧宝廿六)浮因净照禅师。名道臻。字伯祥。一日行江上顾舟默计曰。当随所住。信吾缘也。问舟师曰载我船尾可乎。舟师笑曰。师欲何之。我入汴船也。师云。吾行游京师。因载之而北。
　　国师三唤
　　(六祖法嗣会元二)南阳惠忠国师。一日三唤。侍者三应。师曰将谓吾孤负汝。却是汝孤负吾。
　　赵州一搯
　　(会元四)赵州尼问如何是密密意。州以手搯之。尼曰和尚犹有这个在。州曰却是你有这个在。
　　大隋盖龟
　　(传灯十一)益州大隋法真禅师。庵侧有一龟。僧问一切众生皮褁骨。这个众生为什么骨褁皮。师拈鞋履盖龟背上。僧无语。
　　日丈野鸭
　　(会元三)见上卷百丈卷席处。○和补曰。百丈侍马祖行次。见一群埜鸭飞过。祖曰是甚么。丈曰野鸭子。祖曰甚么处去也。丈曰飞过去。祖遂把鼻扭。百丈痛失声。祖曰又道飞过去也。师于言下有省。
　　曹峤灵衣
　　(洞山价法嗣会元十三)僧问曹山。灵衣不挂时如何。师曰曹山孝满。曰孝满后如何。师曰曹山好颠酒。
　　踈山寿塔
　　(会元十三)踈山因有僧为师造寿塔毕白师。师曰将多少钱与匠人。曰一切在和尚。师云为将三钱与匠人。为将两钱与匠人。为将一钱与匠人。若道得与吾亲造塔来。僧无语。后僧举似大岭庵闲和尚(即罗山也)。岭曰。还有人道得么。僧曰未有人道得。岭曰汝皈与踈山道。若将三钱与匠人。和尚此生决定不得塔。若将两钱与匠人。和尚与匠人共出一只手。若将一钱与匠人。累他匠人眉须堕落。僧回如教而说。师具威仪望大岭作礼。叹曰。将谓无人。大岭有古佛放光射到此间。虽然如是。也是腊月莲华。大岭后闻此语曰。我恁么道。早是龟毛长三尺。
　　百会不会
　　(会元七)洛京南院和尚。有儒者愽览古今。时呼为张百会。谒师。师问莫是张百会么。曰不敢。师以手于空画一画曰会么。曰不会。师曰。一尚不会。甚么处得百会来。
　　法达不达
　　(六祖法嗣传灯五)洪州法达禅师者。洪州丰城人也。七岁出家。诵法华经。进具之后来礼六祖。头不至地。祖诃曰。礼不投地何如不礼。汝心中必有一物。蕴习何事耶。师云念法华经[巳>已]及三千部。祖曰汝若念至万部。不得其经意。不以为胜。则与吾偕行。汝今负此事。即生亡功福无比。祖又曰汝名什么。对曰名法达。祖曰。汝名法达。何曾达法。复说偈曰。汝今名法达。勤诵未休歇。空诵但循声。明心号菩萨。汝今有缘故。吾今为汝说。但信佛无言。莲华从口发。师闻偈悔过曰。而今而后当谦恭一切。唯愿和尚大慈略说经中义理。祖曰。汝念此经以何为宗。师云。学人愚钝。从来但依文诵念。岂知宗趣。祖曰。汝试为吾念一编。吾当为汝解说。师即高声念经。至方便品。祖曰。止。此经元来以因缘出世为宗。纵说多种譬喻亦无越于此。何者因缘。唯一大事。一大事即佛知见也。汝慎勿错解经意。见他道开示悟入自是佛之知见。我辈无分。若作此解。乃是谤经毁佛也。彼既是佛。[巳>已]具知见。何用更开。汝今当信佛知见者。只汝自心。更无别体。盖为一切众生自蔽光明。贪受尘境。外缘内扰。甘受驱驰。便劳他从三昧起。种种苦口劝令寝息。莫向外求与佛无二。故云开佛知见。故但劳劳孰念谓为功课者。何异牦牛爱尾也。师云。若然者俱得解义。不劳诵经耶。祖曰。经有何过。岂障汝念。只为迷悟在人。损益由汝。听吾偈曰。心迷法华转。心悟转法华。诵久不明己。与义作雠家。无念念即正。有念念成邪。有无俱不计。长御白牛车。师闻偈再启曰。经云诸大声闻乃至菩萨皆尽思度量。尚不能测于佛智。今令凡夫但悟自心便名佛之知见。自非上根未免疑谤。又经说三车大牛之车与白牛车如何区别。愿和尚再垂宣说。祖曰。经意分明。汝自迷背。诸三乘人不能测佛智者。患在度量也。饶伊尽思共推。转加悬远。佛本为凡夫说。不为佛说。此理若不肯信者。从他退席。殊不知坐却白牛车。更于门外觅三车。况经文明向汝道。无二亦无三。汝何不省三车是假。为昔时故。一乘是实。为今时故。只教汝去假归实。归实之后实亦无名。应知所有珍财尽属于汝。由汝受用。更不作父想。亦不作子想。亦无用想。是名持法华经。从劫至劫手不释卷。从昼至夜无不念时也。师既蒙启发。踊跃欢喜。以偈赞曰。经诵三千部。曹溪一句亡。未明出世旨。宁歇累生狂。羊鹿牛权设。初中后善扬。谁知火宅内。元是法中王。祖曰。汝今后方可名为念经僧也。师从此领玄旨。亦不辍诵持。
　　扬岐八棒
　　临济四喝
　　(黄檗法嗣)临济谓僧曰。有时一喝如金刚王宝剑。有时一喝如踞地师子。有时一喝如探竿影草。有时一喝不作一喝用。汝作么生会。僧拟议。师便喝。
　　匾头被骂
　　(会元十七)黄龙惠南禅师。丛林目曰南匾头。因趍诣慈明之室曰。惠南以闇短望道未见。此闻夜参。如迷行得指南之车。然唯大慈更施法施。使尽余疑。慈明笑曰。书记[巳>已]领徒游方。名闻丛林。借有疑不以襄陋鄙。弃坐而商略顾不可哉。呼侍者进榻且使坐。师固辞。哀恳愈切。慈明曰。书记学云门禅。必善其旨。如曰放洞山三顿棒。洞山于时应打不应打。师云应打。慈明色壮而言。闻三顿棒声便是吃棒。则汝自旦及暮闻鸦鸣鹊噪钟鱼鼓板之声亦应吃棒。何时当[巳>已]哉。师瞠而却。慈明云。吾始疑不堪汝师。今可也。即使拜师。拜起。慈明理前语曰。脱如汝会云门意旨。则赵州尝言。台山婆子被我勘破。试指其可勘处。师面热汗下不知答。趋出。明日诣之。又遭诟骂。师惭。见左右即曰。政以未解求决耳。骂岂慈悲法施之式。慈明笑曰。是骂耶。师于是默悟其旨。失声曰。泐潭果是死语。献语曰。杰出丛林是赵州。老婆勘破没来由。而今四海清如镜。行人莫以路为雠。慈明以手点没字顾师。师即易有之字。而心服其妙密。留月余辞去。
　　水潦遭蹈
　　(传灯八)水潦和尚参马祖。礼拜起欲伸问。祖一蹈蹈倒。师忽然大悟。起来呵呵大笑云。也太奇。也太奇。百千三昧。无量妙义。只向一毫端上识得根源去。便礼拜。
　　死心下火
　　(黄龙法嗣会元十七)宝觉禅师将入灭。命门人黄太史庭坚主后事。荼毗日邻峯为康炬火不续。黄顾师之得法上首死心新禅师曰。此老师有待于吾兄也。新以丧拒。黄强之。新执炬召众曰。不是余殃累及我。弥天罪过不容诛。而今两脚捎空去。不作牛号定作驴。以火炬打一圆相。祗向这里雪屈。掷炬应手而爇。
　　自禅挂塔
　　(五祖演法嗣)蕲州五祖表自禅师。嗣祖席。衲子四至不可遏。师榜侍者门曰。东山有三句。若人道得挂塔。衲子皆披靡。一日有僧携坐具径造丈室谓师曰。某甲道不得。祗要挂塔。师大喜呼维那于明窓下安排。
　　天然口哑
　　(石头迁法嗣会元三)庞居士一日见丹霞来。遂不语亦不起。霞乃拈起手中拂子。士便拈起锤子。霞曰只恁么别更有在。士曰此回见兄不似于前。霞云不妨减人声价。士曰本来要折倒汝一上。霞曰恁么则哑却天然口也。士曰汝哑却本分。犹累我哑却。霞乃掷却拂子去。士曰。然阇梨。然阇梨。霞不顾。士曰。不唯患哑。兼亦患聋。
　　大耳心通
　　(会元二)唐肃宗诏南阳惠忠国师试验西天大耳三藏他心通。师到。三藏作礼立左边。师问曰汝得他心通耶。曰不敢。师曰汝道老僧只今在何处。曰和尚是一国之师却去西川看竞渡。又问汝道只今又在何处。曰天津桥上看弄胡孙。又问汝道只今聻。三藏罔然。师叱曰。者野狐精。他心通在何处。
　　文益书字
　　(桂琛法嗣会元六)和补曰。昔有一老宿住庵。于门上书心字。于窓上书心字。于壁上书心字。法眼云。门上[伹>但]书门字。窓上但书窓字。壁上但书壁字。玄觉云。门上不要书门字。窓上不要书窓字。壁上不要书壁字。何故。字义炳然。
　　晓聪栽松
　　(文殊应天真嗣五灯十五)洞山晓聪禅师。手植万松于东岭而诵金刚般若经。山中人名其岭曰金刚。方植松而宝禅师至。时亲自五祖来。师问上岭一句作么生。道宝曰气急杀人。师拄镢呵曰。从何得此随语生解阿师。见问上岭便言气急。佛法却成流布。宝请代语。师曰何不道气喘杀人。逍遥问岭在此金刚在什么处。师指曰此一株松是老僧亲栽。初比部郎中许公式出守南昌。过莲华峯。闻祥公曰聦道者在江西。试寻访之。此僧人天眼目也。许公既至。闻聪住山家风。作诗寄之曰。语言浑不滞。高蹑祖师踪。夜坐连云石。昼栽带雨松。镜分金殿烛。山荅月楼钟。有问西来意。灵堂对远峰。
　　禾山义虎
　　(黄龙南法嗣僧宝传下)禾山普禅师初秀。出讲席解唯识起信论。两川无敢难诘者。号义虎。
　　瑞岩卧龙
　　(岩头法嗣传灯十七)台州瑞岩师彦禅师。谒夹山会和尚。会问什么处来。曰卧龙来。会曰来时龙还起未。师乃顾视之。会曰灸疮上更着艾燋。曰和尚苦如此作什么。会便休。
　　翠岩唾地
　　(石霜法嗣会元十七)蕲州开元子琦禅师谒翠岩真禅师问佛法大意。唾地曰这一滴落在甚么处。琦扪膺曰学人今日脾疼。师解颜。
　　宝寿钉空
　　(临济法嗣传灯十二)镇州宝寿沼和尚。胡钉铰来参。师问汝莫是胡钉铰。曰不敢。师曰还解钉得虗空否。曰请和尚打破。某甲与钉。师以拄杖打之。胡曰和尚莫错打某甲。师云向后有多口阿师与点破在。
　　一城人瞎
　　(传灯十二)宝寿开堂。三圣推出一僧在宝寿前。寿便打其僧。圣云。长老若恁么为人。瞎却镇州一城人眼在。
　　三日耳聋
　　(会元三)见前黄蘗吐舌处。
　　东山馂饀
　　(五祖录)和补曰。法演游方十余年。海上参寻见数人尊宿。乃到浮山圆鉴会下。直是开口不得。后到白云门下。咬破一个铁馂饀。直得百味具足。且道饀子一句作么生道。乃有偈。花发鸡冠媚早称。谁人能染紫丝头。有时风动频相倚。似向阶前鬪不休。
　　扬岐栗蓬
　　(会元十九)杨岐问僧。栗棘蓬作么生吞。金刚圈作么生透。
　　惠南主法
　　(僧宝传下)黄龙南曰。住持要在得众。得众要在见情。先师言。人情者为世之福田。盖理道所由生也。故时之否泰事损益必因人情。情有时通塞则否泰生。事有时厚薄则损益至。唯圣人能通天下之情。故易之别卦干下坤上则曰泰。干上坤下则曰否。其取象损上益下则曰益。损下益上则曰损。夫干为天。坤为地。天在下而地在上。位故乖矣。而返谓之泰者。上下交故也。主在上而宾处下。义故顺矣。而返谓之否者。上下不交故也。是以天地不交庶物不育。人情不交万事不和。损益之义亦由是矣。夫在人上者能约己以裕下。下必悦而奉上矣。岂不谓之益乎。在上者蔑下而肆诸己。下必怨而叛上矣。岂不谓之损乎。故上下交则泰。不交则否。自损者人益。自益者人损。情之得失岂容易乎。先圣甞喻人为舟。情为水。水能载舟亦能覆舟。水顺舟浮。违则没矣。故住持得人情则兴。失人情则废。全得而全兴。全失而全废。故同善则福多。同恶则祸甚。善恶同类端如贯珠。兴废象行明若观日。斯历代之元龟也。
　　居讷扶宗
　　(延庆荣法嗣会元十六)圆通居讷禅师。仁宗皇帝闻其名。皇佑初诏住十方净因禅院。师称目疾不能奉诏。有旨令举自代。遂举僧怀琏禅学精深在居讷之右。于是诏琏。琏至引对问佛法大意称旨。天下贤师知人。
　　洪济师子
　　辽阳大虫
　　赵州探水
　　(传灯十)赵州一日访茱萸。将拄杖于法堂上东行西行。萸云作什么。州云探水。萸云我这里一滴也无。州将拄杖靠壁便出。
　　百丈夹火
　　(传灯九)沩山一日侍百丈次。丈问谁。山曰灵佑。丈曰汝拨炉中有火否。山拨之无火。丈躬自深拨得栗火。举以似山云。你道无。者个聻。山忽然契悟。遂礼拜。陈其所解。丈云。此乃暂时岐路耳。欲识佛性义。当观时节因缘。时节若至。如迷忽悟如忘忽忆。方省己物不从他得。故祖师云。悟了同未悟。无心亦无法。只是无虗妄凡圣等心。本来心法元自具足。汝今既是。善自护持。次日同百丈入山作务。丈曰将得火来么。山曰将得来。丈曰在甚处。山乃拈一枝柴吹两吹度与百丈。丈曰如虫御木。
　　金峰行饼
　　(禅林类聚十八)金峰一日于僧堂内吃餬饼次。自拈一枚饼从上板头。转一匝。大众见一时合掌。峰云。假使你十分抬起手。也祇得一半。至晚有僧请益云。今日行饼见僧合掌。和尚道假饶十分抬起手也祇得一半。请和尚全道。峯作拈饼势复云。会么。僧云不会。峯云。金峯也祇得一半。
　　布袋拈果
　　(传灯廿七)布袋在通衢立。有僧云作什么。布袋云等个人。僧云来也。布袋取一橘子与僧。僧纔接。布袋缩手云。你不是者个人。
　　中邑鸣[口耶]
　　中邑每见僧。拍手皷唇曰。[口耶]鸣[口耶]鸣。
　　青山骨剉
　　(黄蘗法嗣传灯十二)杭州罗汉院宗彻禅师。僧问如何是西来意。师云骨剉也。师对机多用此语。时人因号骨剉和尚。
　　明招目眇
　　(罗山道闲法嗣会元十三)务州明招谦和尚。眇一目。丛林号独眼龙。
　　云门脚跛
　　(会元五)云门初参睦州。方扣门。州揕之曰道道。门惊不暇答。乃推出曰。秦时[车度]轹钻。随掩其扉。损门右足。
　　四处谩人
　　(传灯十九)漳州保福从展禅师四谩人。一问僧。殿里是甚么佛。僧曰和尚定当看。师曰释迦佛。僧云莫谩人好。师云却是你谩我。二问僧。作甚么业吃得与么大。僧云和尚也不少。师作蹲势。僧云和尚莫谩人好。师云却是你谩我。三问僧。汝名甚么。僧云咸泽。师云忽遇枯涸看如何。僧云谁是枯涸者。师云我是。僧云和尚莫谩人好。师云却是你谩我。四问浴主汤锅阔多少。主云请师量。师便作量势。主云和尚莫谩人好。师云却是你谩我。
　　三翻懡[怡-台+罗]
　　(传灯)隋州护国院守澄净果禅师。僧问鹤立枯松时如何。师云地下底一场懡[怡-台+罗]。问会王沙汰时护法善神向甚么处去。师云三门前两个一场懡[怡-台+罗]。问滴水滴冻时如何。师云日出后一场懡[怡-台+罗]。
　　韶阳九九
　　(云门录事苑三)僧问云门如何是向上一窍。门云九九八十一。又僧问如何是最初一句。门云九九八十一。又僧问。以字不是。八字不成。未审是甚么字。门云九九八十一。
　　文殊三三
　　杭州无着文喜禅师。初谒大慈山性空禅师。空曰子何不徧参乎。师直往五台山华严寺至金刚窟礼谒。遇一老翁牵牛而行。邀师入寺。翁呼均提。有童子应声出迎。翁纵牛引师升堂。堂宇皆耀金色。翁踞床指绣[纟敦]命坐。翁曰近自何来。师云南方。翁曰南方佛法如何住持。师云末法比丘少奉戒律。翁曰多少众。师曰或三百或五百。师却问此间佛法如何住持。翁曰龙蛇混杂凡圣同居。师云多少众。翁曰前三三后三三。翁呼童子致茶并进酥酪。师纳其味。心意豁然。翁拈起玻璃盏问曰。南方还有这个否。师曰无。翁曰寻常将甚么吃茶。师无对。师视日色稍晚。遂问翁拟投一宿得否。翁曰。汝有执心在。不得宿。师曰某甲无执心。翁曰汝曾受戒否。师曰受戒久矣。翁曰汝若无执心何用受戒。师辞退。翁令童子相送。师问童子。前三三后三三是多少。童召大德。师应诺。童曰是多少。师复问曰。此为何处。童曰此金刚窟般若寺也。师凄然悟彼翁者即文殊也。不可再见。即稽首童子。愿乞一言为别。童说偈曰。面上无嗔供养具。口里无嗔吐妙香。心里无嗔是珍宝。无垢无染是真常。言讫均提与寺俱隐。但见五色云中文殊乘金毛师子往来。忽有白云自东方来覆不见。时有沧州菩提寺僧修政等至。尚闻山石震吼之声。师因驻锡五台(见会元二)。
　　金牛饭桶
　　(马祖法嗣会元三)金牛和尚每至斋时。自将饭桶于僧堂前作舞。呵呵大笑云。菩萨子吃饭来。
　　灵照菜篮
　　(传灯十四)丹霞访庞居士。门前见女子灵照去洗菜。霞问居士在否。照放下菜篮[敛>敛]手而立。霞曰居士在否。照提起菜篮而去。霞便回。居士从外归。灵照举似居士。居士云丹霞在否。照云[巳>已]去也。居士云赤土涂牛妳。
　　丹霞烧佛
　　(传灯十四)丹霞甞到洛古惠林寺。值天寒取木佛烧之。院主呵之。霞曰吾烧取舍利。主云木佛岂有舍利。霞曰若尔何责我乎。院主后眉须堕落。
　　婆子焚庵
　　(会元六)昔有婆子供养一庵主经二十年。常令一二八女子送饭给侍。一日令女子抱定曰正恁么时如何。主曰。枯木倚寒岩。三冬无暖气。女子举似婆。婆曰我二十年祇供养得个俗汉。遂遣出。烧却庵。
　　云盖论义
　　(石霜诸法嗣会元六)云盖元禅师因潭州道正表闻马王乞师论义。王请师上殿相见。茶罢师就王乞剑。师握剑问道正曰。你本教中道恍恍惚惚其中有物。是何物。杳杳冥冥其中有精。是何精。道得不斩。道不得即斩。道正茫然便礼拜忏悔。师谓王曰还识此人否。王曰识。师曰是谁。王曰道正。师曰。不是。道若正。合对得臣僧。此祇是个无主孤魂。因兹道士更不纷纭。
　　德山小参
　　(传灯十五)德山小参示众云。今夜小参不答话。问话者三十棒。时有僧出礼拜。师便打。僧云某甲话也未问在。师云你是什么处人。僧云新罗人。师云。未跨船舷子。好与三十棒。
　　芙蓉妙唱
　　(投子青法嗣人天眼目)芙蓉楷禅师妙唱不干舌颂曰。剎剎尘尘处处谈。不劳弹指善财参。空生也解通消息。花雨岩前鸟不衔。(空生者须菩提也)
　　常察玄谈
　　(九峯虔法嗣传灯廿九)同安常察禅师十玄谈。○心印○祖意○玄机○尘异○佛教○还乡曲○破还乡曲○转位归○回机○正位前。
　　二祖安心
　　在前惠可断臂之处。
　　洞山见影
　　(云岩晟法嗣会元十三)洞山问云岩。和尚百年后忽有人问还貌得师真。如何祇对。云岩曰祖向伊道即遮个是。师良久。云岩曰承当遮个事。大须审细。师犹涉疑。复因过水覩影。大悟前旨。因有一偈曰。切忌从他觅。迢迢与我疎。我今独自往。处处得逢渠。渠今正是我。我今不是渠。应须恁么会。方得契如如。
　　药岭荣枯
　　(石头法嗣会元五)药山一日与道吾云岩高沙弥游山。见两树一荣一枯。山问曰荣者是枯者是。吾曰枯者是。山曰。酌然一切处。令教枯淡去。又问岩。岩曰荣者是。山曰。酌然一切处。令光明灿烂去。复问沙弥。弥曰枯者从佗枯。荣者从他荣。山回顾道吾云岩曰。不是不是。
　　夹山人境
　　(华亭法嗣会元五)僧问夹山如何是夹山境。山曰猿抱子归青嶂后。鸟衔花落碧岩前。
　　香严上树
　　(沩山法嗣传灯十一)香严一日上堂示众。如人上树。口[口(衔-金+缶)]一树枝。脚不蹈枝。手不攀枝。忽有人问祖师西来意。若答他即丧身失命。不答他又违他所问。时有虎头上坐出云。树上即不问。树下一句道将来。严呵呵大笑。
　　仰山出井
　　(传灯十一)潭州石霜山性空禅师。因僧问如何是西来。空曰如人在千尺井中。不假一寸绳得出此人。即答汝西来意。僧云近日湖南鸣和尚出世亦为人东语西话。空唤沙弥拽出者死汉着(仰山沙弥也)。沙弥后举问耽源如何出得井中人。源曰。咄。痴汉。谁在井中。仰山后问沩山如何出得井中人。沩山乃呼惠寂。寂应诺。沩山曰出也。及住仰山。甞举前话谓众曰。我于耽源处得体。沩山处得地。
　　赵州接客
　　(南泉法嗣会元)真定师王携诸子入院。赵州坐而问曰大王会么。王云不会。师云自少持斋身[巳>已]老。见人无力下禅床。王尤嘉礼重。翌日令客将传语。师下禅床受之。少间侍者问云。和尚见大王来不下禅床。今日将军来为什么却下禅床。师曰。非汝所知。第一等人来禅床上接。中等人来下禅床接。末等人来三门外接。师寄拂子与大王。若问何处得来。但道老僧平日用不尽者。
　　价老看病
　　(云岩晟法嗣)洞山僧问。和尚遗和还有不病者也无。师曰有。僧曰不病者还看和尚否。师曰老僧看他有分。曰和尚争得看他。师曰老僧看时即不见有病。
　　南泉油餈
　　(禅林类聚九)和补曰。南泉愿禅师一日不赴堂。侍者请赴堂。师云我今日在庄上吃油糍饱。者云和尚不曾出入。师云汝去问庄主。者方出门。忽见庄主归谢和尚(云云)。
　　韶阳胡饼
　　(雪峰法嗣云门录)僧问云门如何是超佛越祖之谈。门云餬饼。
　　德山托钵
　　(传灯十五)雪峰在德山作饭头。一日饭迟。德山擎钵下法堂。雪峯乃曰。钟未鸣皷未响老和尚托钵向什么处去。德山却归方丈。岩头在堂中闻得。拊掌曰。大小德山未会末后句。德山闻。举令侍者唤头上问。你不肯老僧耶。头密启其意。德山来日上堂。说话异于每常。头到僧堂前抚掌大笑曰。且喜堂头老汉会末后句。他后天下人不奈何。虽然如是。只得三年话。后三年果化。
　　象骨覆盆
　　(传灯七)雪峯在洞山作饭头淘米次。山问。淘沙去米。淘米去沙。师曰沙米一时去。山曰。大众吃个甚么。师遂覆却米盆。山曰。据子因缘。合在德山。
　　婆子眷属
　　(传灯六)昔有一僧参米胡。路逢一婆住庵。僧问婆有眷属否。曰有。僧曰在甚么处。曰山河大地若草若木皆是我眷属。僧曰婆莫作师姑来否。曰汝见我是甚么。僧曰俗人。婆曰汝不可是僧。僧曰婆莫混滥佛法好。婆曰我不混滥佛法。僧曰汝恁么岂不是混滥佛法。婆曰。你是男子。我是女人。岂曾混滥。
　　王老儿孙
　　(马祖法嗣传灯八)黄蘗在南泉为首座。一日捧钵于南泉位上坐。泉入堂见。乃问长老甚年中行道。蘗曰威音王佛[巳>已]前。泉曰犹是王老师儿孙。蘗遂过第二位。
　　云居送袴
　　(良价法嗣会元三)洪州云居道膺禅师。曾令侍者送袴与一住庵道者。道者曰自有娘生袴。竟不受。师再令侍者问。娘未生时着个甚么。道者无语。后迁化有舍利。持似于师。师曰直饶得八斛四斗。不如当时下得一转语好。
　　道吾得裩
　　(药山法嗣传灯十四)有施主施裩药。山提起示众曰。法身具四大否。有人道得。与他一腰裩。潭州道吾山宗智禅师云。性地非空。空非性地。此是地大。三大亦然。药山不违前言乃与吾裩。
　　九峰头尾
　　九峰禅师僧问如何是头。师曰开眼不觉晓。僧曰如何是尾。师曰不坐万年床。僧曰有头无尾时如何。师云纔是不贵。僧曰有尾无头时如何。师曰虽饱无力。僧曰直得头尾相构时如何。师曰儿孙得力室内不知。
　　洞山功勋
　　(云岩法嗣人天眼目)洞山功勋五位(向．奉．功．共功．功功)。僧问如何是向。洞山云吃饭时作么生。僧问如何是奉。山云背时作么生。僧问如何是功。山云放下鉏头时作么生。僧问如何是共功。山云不得色。僧问如何是功功。山云不共。
　　杨岐七事
　　元静十门
　　(五祖演法嗣普灯十一)南堂元静禅师示众曰。夫参学至要。不出最初句与末后句。透得过者平生参学事毕。其或未然与你作十门。各用印证自心。看得稳当也未。一须信有教外别传。二须知有教外别传。三须会有情说法与无情说法无二。四须见性如观掌上了了分明一一田地隐密。五须具择法眼。六须行鸟道玄路。七须文武兼济。八须摧邪显正。九须大机大用。十须向异类中行。此十门诸人还一一稳当也未。若只是闭门作活计。独自要了身。却不在此限。若欲荷负正宗。绍隆圣种。须尽明此网要十门。方坐得曲彔床。受得天下人礼拜。敢与佛祖为师。若不到恁么田地。只一向虗显。他时异日阎罗老子未敢放你在。有么出来。大家证据。若无不用久立。
　　老安作用
　　(传灯九)嵩岳惠安国师。因坦然怀让二人来参。问曰如何是祖师西来意。安曰何不问自[已>己]意。曰如何是自[已>己]意。安曰当观密作用。曰如何是密作用。安以目开合示之。然于言下大悟。更不他适。让机缘不偶。辞往曹溪。灭时称老安国师。
　　马祖劳倦
　　(会元三)僧问马大师。离四句绝百非。请师直指某甲西来意。大师云我今日劳倦不能为汝说。问取智藏去。问智藏。云何不问和尚。僧云。和尚敢来问。藏云我今日头痛不为你说。问海兄去。僧问海兄。海云。我到者里却不会。僧举示马大师。大师云。藏头白。海头黑。
　　镜清雨声
　　(雪峯法嗣会元七)镜清问僧。门外是什么声。僧曰雨滴声。师云众生颠倒迷[已>己]逐物。僧云和尚作么生。师云洎不迷[已>己]。意旨如何。师云出身犹可易。脱体道应难。
　　庞公雪片
　　(马祖弟子会元七)庞居士因辞药山。山命十人禅客相送至门首。士乃指空中雪云。好雪片片不落别处。时有全禅客云。落在什么处。居士送与一掌。全云居士也不得草草。士曰。恁么称禅客。阎罗老子未放你在。全云居士作么生。士又与一掌云。眼见如盲。口说如哑。
　　雪窦灵台
　　(智门祚法嗣僧宝传中)和补曰。师为道日损偈云。三分光阴二早过。灵台一点不揩磨。贪生逐日区区去。唤不回头争奈何。
　　皷山圣箭
　　(雪峯法嗣会元七)皷山赴大王请。雪峯门送。回至法堂乃曰。一只圣箭直射九重城里去也。太原孚曰是伊未在。峯曰渠是彻底人。孚曰若不信待某甲去勘过。遂趂至中路便问。师兄向甚么处去。山曰九重城里去。孚曰忽遇三军围绕时如何。山曰他家自有通霄路。孚曰恁么则离宫失殿去也。山曰何处不称尊。孚拂袖便回。峯问如何。孚曰好只圣箭中路折却了也。遂举前话。峯乃曰好渠语在。孚曰这老冻脓犹有乡情在。
　　铁面退席
　　(兴化法嗣僧宝传下)蒋山元禅师殁。舒王以礼致秀铁面嗣其席。秀至山。王先候谒。而秀方理丛林事不时见。王以为慢[已>己]。遂不合弃去。
　　克宾出院
　　(会元十一)兴化谓克宾维那曰。汝不久为唱导之师。宾曰我不入这保社。化曰。你会了不入。不会了不入。宾曰总不与么。化便打曰。克宾维那法战不胜。罚钱钻饭。次日兴化入堂白槌曰。克宾维那法战不胜。罚钱五贯设钻饭一堂。仍须出院。宾后出世住大行山。嗣兴化。
　　池阳百问
　　(事苑第五普灯三)随州大洪第一世报恩禅师。甞设百问以问学者。其略曰。假使百千劫。所作业不忘。为甚么一称南无佛。罪灭河沙劫。又作此相。○曰。森罗万象总在其中。具眼禅人请试甄别。
　　佛陀三劝
　　(传灯十四)凤翔府法门寺佛陀和尚。常持一串数珠。念三种名号。曰一释迦。二元和。三佛陀。自余是什么椀跶丘一个。过终而后始。事迹异常。时人不可测。
　　天然刬草
　　(传灯十四)如前丹霞掩耳之处。
　　提婆投针
　　(会元一)提婆菩萨自执师子国来求论难。造龙猛门。龙猛素知其名。遂满钵盛水令弟子持出示之。提婆见水默而投针。弟子将还。龙猛深嘉叹曰。水之澄以方我德。彼来投针以穷其底。若斯人者可以论玄议道。
　　药山长啸
　　(石头迁法嗣传灯十四)药山一夜登山经行。忽云开见月。大啸一声。应澧阳东九十里居民尽谓东家。明辰迭相推问。直至药山徒众曰。昨夜和尚山顶大啸。李翱赠诗曰。选得幽居恔野情。终年无送亦无迎。有时直上孤峯顶。月下披云啸一声。
　　般若狂吟
　　师备果子
　　(会元七)玄沙与韦监军吃菓子。韦问如何是日用而不知。师拈起菓子曰吃。韦吃菓子了。再问之。师曰只者是日用而不知。
　　智勤林檎
　　(沩山法嗣传灯十一)僧问灵云如何是西来意。云曰井底种林檎。
　　佛果潄口
　　婆子点心
　　(传灯十七)德山者。简州周氏子。丱岁出家。依年受具。精究律藏。于性相诸经贯通旨趣。常讲金刚经。时谓之周金刚。甞谓同学曰。一毛吞海海性无亏。纤芥投钵钵利不动。学与无学唯我知焉。后闻南方禅席颇盛。师气不平乃曰。出家儿千劫学佛威仪。万劫学佛细行。不得成佛。南方魔子敢言直指人心见性成佛。我当搂其窟穴灭其种类。以报佛恩。遂担青龙疏钞出蜀。至澧阳。路上见一婆子卖油饼。因息肩买饼点心。婆指担曰这个是甚么文字。师曰青龙疏钞。婆曰讲何经。师曰金刚经。婆云。我有一问。你若答得施与点心。若答不得且别处去。金刚经道。过去心不可得。现在心不可得。未来心不可得。未审上坐点那个心。师无语。遂往龙潭。
　　蛊毒之乡
　　(传灯十七)僧问曹山。学人十二时中如何保任。山曰如经蛊毒之乡。水不得沾着一滴。
　　荆棘之林
　　(会元十五)僧问药山。学人拟归乡时如何。山曰汝父母徧身红烂。卧在荆棘中。汝归何所。僧曰恁么即不归去也。山曰汝却须归去。汝若归乡。我示汝个休粮方。僧曰便请。山曰。二时上堂。不得咬破一粒米。
　　本寂渗漏
　　(洞山法嗣人天眼目)曹山三种渗漏。其词曰。一见渗漏。谓机不离位。堕在毒海。二情渗漏。谓智常向背。见处偏枯。三语渗漏。谓体妙失宗。机暗终始。学者浊智流转。不出此三种。
　　克符料拣
　　(临济法嗣会元十一)临济初至河北住院。见普化克符二上座乃谓曰。我欲于此建立黄檗宗旨。汝且成褫我。二人珍重下去。三日后普化却上来问。和尚三日前说甚么。济便打。三日后克符上来问。和尚前日打普化作什么。济亦打。至晚小参曰。有时夺人不夺境。有时夺境不夺。人有时人境两俱夺。有时人境俱不夺。有僧问如何是夺人不夺境。临济之曰。煦日发生铺地锦。孾儿垂发白如丝。如何是夺境不夺人。济云。王令[巳>已]行天下徧。将军塞外绝烟尘。如何是人境两俱夺。济曰。并汾绝信。独处一方。如何是人境俱不夺。济云。王登宝殿。野老讴歌。克符颂。夺人不夺境。缘自带誵讹。拟欲求玄旨。思量反责么。骊珠光灿烂。蟾桂影婆娑。觌面无差互。还应滞网罗。夺境不夺人。寻言何处真。问禅禅是妄。究理理非亲。日照寒光澹。山遥翠色新。直饶玄会得。也是眼中尘。人境两俱夺。从来正令行。不论佛与祖。那说圣凡情。拟犯吹毛剑。还如值木盲。进前求妙会。特地斩精灵。人境俱不夺。思量意不徧。主宾言不异。问答理俱全。蹈破澄潭月。穿开碧落天。不能明妙用。沦溺在无缘。
　　佛日体盆
　　国师水枕
　　祖庭事苑曰。未见出处。
　　祖心背触
　　(会元十七)黄龙祖心室中常举拳问僧曰。唤作拳头则触。不唤作拳头则背。唤作甚么。
　　道一长短
　　(南岳让法嗣传灯六)有僧于马祖前作四画。上一画长下三画短。问曰。不得道一长三短。离此四句外。请和尚答。师乃画一画云。不得道长短。答汝了也。
　　石楼无耳
　　(石头法嗣会元五)汾州石楼和尚因僧问。未识本来性乞师方便指。师云石楼无耳朵。僧云某甲自知非。师云老僧还有过。僧云和尚过在甚么处。师云过在汝非处。僧礼拜。师便打。
　　真溪具眼
　　(曹溪法嗣会元十三)处州广利容禅师。初住真溪有僧来参。师竖起拂子云。真溪老汉还具眼么。僧云某甲不敢见和尚过。师云老僧死在阇梨手里。僧以手指胸便出。师云阇梨见先师来。至晚师吃茶。僧拈起盏曰。者个是诸佛出世边事。作么生是未出世边事。师以手拨却盏云。到阇梨死在老僧手里。僧云五里牌在郭门外。师云无故惑乱师僧。僧便起谢茶。师云特谢相访。
　　可真点胸
　　(慈明法嗣普灯三)翠岩可真禅师到慈明大师。慈明看便问曰如何是佛法大意。可真曰。无云生岭上。有月落波心。明曰头白齿黄犹作这见解。可真垂泪求指示。明云你可问我。可真以前语问之。明曰。无云生岭上。有月落波心。即于其所顿明大法。住翠岩。世推为天下法窟。
　　昌禅担板
　　德山招扇
　　(传灯十六)襄州高亭简禅师。初隔江见德山。遥合掌呼云。不审。德山以手中扇再招之。简忽开悟。乃横趋而去。更不回顾。后于襄州开法。嗣德山。
　　迦叶剎竿
　　(会元一)阿难问迦叶云。师兄。世尊传金襕袈裟外别传何物。迦叶召阿难。难应诺。叶云倒却门前剎竿着。
　　佛光锦帐
　　佛光无碍禅师。自苏州永安赴诏住大相国寺惠林禅院。惠恭皇后甞于帘下见。登对罢乘空而去。自尔以太宫所进御膳供养。复令取禅师所食之余还宫。又以地锦制法衣。自缀禅牌赐之。以表奉法之诚。冬月赐红锦帐子。乃至服饰器皿之类。光遂以宫中所赐法衣回施法云佛照禅师。法云复寄与洪州宝峯湛堂和尚。书云。地锦法衣与师弟行先师之道。湛堂示寂留山门。至今犹存。
　　佑国金襕
　　湑终海岛
　　亮隐西山
　　(会元三)洪州西山亮座主。弃经论。因参马祖。祖问曰见说座主大讲得经论是否。亮曰不敢。祖曰将甚么讲。亮曰将心讲。祖曰。心如工伎儿。意如和伎者。争解讲得。亮抗声云。心既讲不得。莫是虗空讲得么。祖曰却是虗空讲得。师拂袖而出。祖乃召云座主。师回首。祖曰从生至老只是者个。师豁然大悟。遂礼拜。祖曰者钝根阿师礼作么。亮归告众曰。某甲所讲经论谓无人及得。今日被马祖一问。平生工夫氷释。[巳>已]而乃隐西山更无消息。至今西山中人往往见之。政和中有士人姓熊失其名。世为邦阳人。游洪之诸山。道过翠岩。时长老思文即其乡人。遣二力荷轿舁至空相所。经林壑隐翳。忽覩一僧古神清。庞眉雪顶。编叶为衣。坐于盘石。如壁间画佛图澄像。心疑其异人。自惟亮公隐于西山。恐或是也。踧踖而问曰。莫是亮公不。僧以手向东指。熊随手回。顾失僧所在。时小雨新霁。熊抚其坐处而石犹温。回顾踌躇大息曰。夙缘不厚。遇犹不遇也。
　　大道松妖
　　(汾阳法嗣僧宝传下)泉大道住保真庵。盖衡湘至险绝处。夜地坐祝融峯。下有大蠎盘绕之。泉解衣带缚其腰。中夜不见。明日杖徧山寻之。衣带缠枯松上。盖松妖也。
　　黄龙赤斑
　　(传灯廿一)福州皷山智岳了宗大师至鄂州黄龙。问曰。久响黄龙。到来只见赤斑蛇。黄龙曰。汝只见赤斑蛇。且不识黄龙。宗曰如何是黄龙。曰滔滔地。宗曰忽遇金翅鸟来又作么生。曰性命难存。宗曰恁么即被他吞却也。曰谢阇梨供养。
　　黄牛拒戒
　　(会元十)政黄牛者。钱塘人。住余杭功臣山。幼孤为童子。有卓识。词语皆出人意表。其师称于人。有大檀越奇之。以度牒施之。跪捧谢而不受。其师问故。曰恩不可轻受。彼非知我者。特以师之言施百千于一童子。保其终身能施物不责报乎。如来世尊大愿度生则有慈荫。今妙法莲华经是。当折节诵持恩并归一。于义为当。师自是益奇之。年八十果以其志为大僧。游方问道。三十年乃罢。
　　师子遇奸
　　(会元一)端师子。钱穆父赴官浙东。见之约明日饭。端黎明独往。避雨入道傍人家。幼妇出迎。俄其夫至诟逐。竟为罗卒所收。穆父吏速客见之。问故曰。烦寄声钱公。本来赴斋中涂。奸情事发。请自饭。穆父闻之惊且笑。顾客曰。此僧胸中无一点疑事。
　　石头路滑
　　(青原思法嗣会元三)邓隐峯辞马祖。祖云什么处去。峯云石头去。祖云石头路滑。峯云竿木随身逢场作戏。遂到石头。绕绳床三匝。振锡而立。云是何宗旨。头云苍天苍天。峯无语。回举似祖。祖云更去问他。待他有语。汝便嘘二声。峯去依前问。石头乃嘘两声。峯又无语。回举似祖。祖云。向汝道石头路滑。马祖问丹霞从甚么处来。霞曰石头。祖曰石头路滑还跶倒汝么。霞曰若跶倒即不来也。
　　五祖机峻
　　(普灯十一)蕲州五祖法演禅师。自海会迁东山。太平佛鉴龙门佛眼三人诣山头省觐。祖集耆旧主事备汤菓夜话。祖问佛鉴舒州熟否。对曰熟。祖曰太平熟否。对曰熟。祖曰诸庄共収稻多少。佛鉴筹虑间。祖正色厉声曰。汝滥为一寺之主。事无巨细悉要究心。常住出计一众所系。汝犹罔知。其它细务不言可见。山门执事知因识果。若师翁辅慈明祖师乎。汝不思常住物重如山乎。盖演祖寻常机辨峻据如是。
　　明招虎尾
　　(罗山道闲法嗣会元十三)明招问疎山。虎生七子。第那个无尾巴。山云第七个无尾巴。
　　老宿鼠粪
　　(传灯廿七)昔有老宿。一夏并不为师僧说话。有僧自叹曰。我只与么空过一夏。不敢望和尚说佛法。得闻正因两字也。老宿聊闻曰。阇梨莫嘶速。若论正因。一字也无。道了乃扣齿曰。适来无端与么道。邻壁有老宿闻得乃曰。好一釜羹。被两颗鼠粪污却。
　　法演四戒
　　佛鉴和尚初受舒州太平请。礼辞五祖。祖曰。大凡住院。为已戒者有四。第一势不可使尽。第二福不可受尽。第三规矩不可行尽。第四好语不可说尽。何故。好语说尽人必易之。规矩行尽人必繁之。福若受尽缘必孤。势若使尽福必至。鉴再拜。服膺而退。
　　守初三顿
　　(云门法嗣传灯廿三)洞山守初诣云门。门问近离何处。对曰查渡。又问夏在何处。对曰湖南报慈。又问几时离。对曰八月二十五。门曰放汝三顿棒。山罔然。良久又申问曰。适来祇对不见有过。乃蒙赐棒。实所不晓。门呵曰。饭袋子。江西湖南便尔商略。山悟其旨曰。他日正当于无人烟处。不畜一粒米。饭十方僧。即日辞去。
　　成禅一喝
　　(埜录上)净因成禅师同法真圆悟慈受并十大法师斋于太尉陈公良弼府第。时徽宗私幸观其法会。善华严者对众问诸禅师曰。吾佛设教自小乘至圆顿。扫除空有独证真常。然后万德庄严方名为佛。禅师一喝转凡成圣。与诸经论似相违背。今一喝若能入五教是为正说。若不能入是为邪说。诸禅师顾成。成曰。如法师所问。不足三大禅师之酬。净因小长老可以使法师无惑也。成召善。善应诺。成曰。法师所谓佛之小乘教者乃有义也。大乘始教者乃空义也。大乘终教者乃不有不空义也。大乘顿教者乃即有即空义也。一乘圆教者乃不空而不有不有不空义也。如我一喝非惟能入五教。至于百工伎艺诸子百家悉皆能入。成乃喝一喝。问善曰还闻么。善曰闻。成曰。汝既闻。则此一喝是有能入小乘教。成须臾又召善曰。还闻么。曰不闻。成曰汝既不闻。则适来一喝是无能入始教。成又顾善曰。我初一喝。汝既道有。喝久声消。汝复道无。道无则元初实有。道有则于今实无。不有不无。能入终教。成又曰。我有一喝之时。有非是有。因无故有。无一喝之时。无非是无。因有故无。即有即无。能入顿教。成又曰。我此一喝不作一喝用。有无不及。情解俱忘。道有之时纤尘不立。道无之时横徧虗空。即此一喝。入百千万亿喝入此一喝。是能入圆教。善不觉身起于座。再拜于成之前。成复为善曰。非惟一喝为然。乃至语默动静一切时一切处一切物一切事。契理契机。周遍无余。于是四众欢喜。闻所未闻。龙颜大悦。
　　太宗十问
　　(会元六)太宗皇帝一日幸相国寺。见僧看经问曰是甚么经。僧曰仁王经。帝曰既是寡人经因甚却在卿手里。僧无对(雪窦代曰。皇天无亲。唯德是辅)。幸开宝塔问僧。卿是甚人。对曰塔主。帝曰。朕之塔为甚么卿作主。僧无对(雪窦代曰。合国咸知)。一日因僧朝见。帝问甚处来。对曰庐山卧云庵。帝曰。朕闻卧云深处不朝天。为甚到此。僧无对(雪窦代曰。难逃至化)僧入对次奏曰。陛下还记得么。帝曰甚处相见来。奏曰灵山一别直至如今。帝曰卿以何为验。僧无对(雪窦代云。贫道得得来)京寺回禄。藏经悉为煨烬。僧欲乞宣赐。召问。昔日摩腾不烧。如今为甚却烧。僧无对(雪窦代云。陛下不忘付属)。帝甞梦神人报曰。请陛下发菩提心。因早朝宣问左右街。菩提心作么生发。街无对(雪窦代云。实谓今古罕闻)。智寂大师进三界图。帝问。朕在那一界中。寂无对(保宁勇代云。陛下何处不称尊)。一日朝罢。帝擎钵问丞相王随曰。既是大庾岭头提不起。为甚么却在朕手里。随无对。
　　耽章宝镜
　　(洞山法嗣僧宝传)曹山宝镜三昧。其词曰。如是之法。佛祖密付。汝今得之。其善保护。银杯盛雪。明月藏鹭。类之弗齐。混则知处。意不在言。来机亦赴。动成窠臼。差落顾伫。背触俱非。如大火聚。但形文彩。即属染污。夜半正明。天晓不露。为物作则。用拔诸苦。虽非有为。不是无语。如临宝镜。形影相视。汝不是渠。渠正是汝。如世婴儿。五相完具。不去不来。不起不住。婆婆和和。有句无句。终必得物。语未正故。重离六父。徧正回互。迭而为三。变尽成五。如荎(徒结反。具五味草也)草味。如金刚杵。正中妙挟。敲唱双举。通宗通涂。挟带挟路。错然则吉。不可犯忤。天真而妙。不属迷悟。因缘时节。寂然昭著。细入无间。大绝方所。毫忽之差。不应律吕。今有顿渐。缘立宗趣。宗趣分矣。即是规矩。宗通趣极。真常流注。外寂中摇。系驹伏鼠。先圣悲之。为法檀度。随其颠倒。以缁为素。颠倒相灭。肯心自许。要合古辙。请观前古。佛道垂成。十劫观树。如虎之缺。如马之[马-(烈-列)+廾]。以有下劣。宝几珍御。以有惊异。黧奴白牯。羿以巧力。射中百步。箭锋相直。巧力何预。木人方歌。石儿起舞。非情识到。宁容思虑。臣奉于君。子顺于父。不顺于母不孝。不奉非辅。潜行密用。如愚。若鲁[伹>但]能相续。名主中主。
　　南衙题辞
　　新开鸡鸭
　　(巴陵新开颢鉴大师传灯廿二)僧问巴陵祖意教意是同是别。陵曰。鸡寒上树。鸭寒下水。
　　石门钩锥
　　(首山念法嗣会元十一)石门蕴聪慈照禅师。上堂。十五日[巳>已]前诸佛生。十五日[巳>已]后诸佛灭。十五日[巳>已]前诸佛生。你不得离我这里。若离我这里。我有钩子钩你。十五日[巳>已]后诸佛灭。你不得住我这里。若住我这里。我有锥子锥你。且道正当十五日。用钩即是。用锥即是。遂有偈曰。正当十五日。钩锥一时息。更拟问如何。回头日又出。
　　无余喝道
　　万卦题诗
　　蚊钻铁牛
　　(会元九)泉州招庆院道匡禅师。僧问如何是西来意。师曰蚊子上铁牛。沩山一日问云岩。闻汝久在药山是否。岩云是。山曰药山大人相如何。岩云涅盘后有。山曰涅盘后有作么生。岩云水洒不着。云岩却问沩山。百丈大人相如何。山曰巍巍堂堂炜炜煌煌。声前非声色后非色。蚊子上铁牛。无汝下觜处。
　　踞解秤槌
　　(会元十二)僧问大愚如何是佛。愚曰锯解秤槌。
　　庞蕴是非
　　(传灯八)庞居士问本溪和尚。丹霞打侍者意在何处。溪曰大老翁见人长短在。士曰为我与师同参方敢借问。溪曰。若恁么。从头举来。共你商量。士曰。大老翁。不可共你说人是非。溪曰念翁年老。士曰罪过罪过。
　　清平丰俭
　　(翠微无学法嗣传灯十五)鄂州清平山令遵禅师。上堂曰。诸上坐。夫出家人须会佛意始得。若会佛意不在僧俗男女贵贱。[伹>但]随家丰俭安乐便得。诸上坐尽是久处丛林徧参尊宿。且作么生会佛意。试出来大家商量。莫空气高。至后一事无成。一生空度。若未会佛意。直饶头上出水。足下出火。烧身炼臂。聪惠多辨。聚徒一千二千。说法如云如雨。讲得天华乱坠。只成个邪说。争竞是非。去佛法大远。在诸人幸值色身安健。不值诸难。何妨近前。着此工夫。体取佛意好。
　　大颠佛光
　　(石头迁法嗣事苑四)韩愈至潮州。聆大颠禅师之名。累邀之不至。一日大颠特往谒之。愈曰。三请不来。不召何来。曰。三请不来为侍郎。不召而来为佛光。愈曰如何是佛光。颠曰看看。
　　雪峰火焰
　　(会元七)玄沙因雪峯指火曰。三世诸佛在火焰里转大法轮。沙曰近日王令稍严。峯曰作么生。沙曰不许搀夺行市。云门曰。火焰为三世诸佛说法。三世诸佛立地听。
　　大惠还僧
　　(圆悟勤法嗣会元十九)临安府径山宗杲大惠普觉禅师道法之盛冠于一时。众二千余。皆诸方俊乂。侍郎张公九成亦从之游。洒然契悟。一日因议及朝政与师连祸。绍兴辛酉五月毁衣牒。屏居衡阳。乃裒先德机语。间与拈提。离为三帙。目曰正法眼藏。凡十年移居梅阳。又五年高宗皇帝特恩放还。明年春复僧伽梨。四方虗席以邀。率不就。后奉朝命居育王。逾年有旨改径山。道俗歆慕如初。
　　寂音遭贬
　　(真净文法嗣僧宝传十九)清源惠供觉范。号寂音尊者。崇宁元年反于长沙云盖。是时陈公瓘莹中谪岭外。以偈见寄。且欲其为负华严经入岭。偈曰。大士游方兴尽回。家山风月绝纤埃。杖头多少闲田地。挑取华严入岭来。师和之曰。因法相逢一笑开。俯看人世过飞埃。湖湘岭外休分别。圆寂光中共往来。其后师坐与公游而获谴。
　　首山竹篦
　　(风穴沼法嗣会元十一)首山拈竹篦问僧。唤作竹篦则触。不唤作竹篦则背。且道唤作甚么。
　　玄冥木剑
　　禅苑蒙求卷之下(终)
　　检索字符串：禅苑蒙求
　　________________________________________
　　禅苑蒙求拾遗标题
　　少林斥相牛头辨通
　　道通石紫缘德塔红
　　雪窦翰林浮山录公
　　长髭炉雪宝积剑空
　　神鼎碎饼赵州断薪
　　石窓省母洞山辞亲
　　石霜雷迁妙喜时新
　　渐源觅骨云庵展真
　　痴绝翳睛慧觉锁口
　　善登百拙道元五斗
　　世奇误蛙应真撞狗
　　莲峯楖栗松源苕帚
　　从悦茘枝处凝芦菔
　　真歇换衣且庵辞服
　　祖庆廿筯即庵一粥
　　昙华桃嫰法常梅熟
　　道信勿绳慧能欠筛
　　临济打爷黄檗超师
　　荼陵有珠香严无锥
　　慧日论药柴石因棊
　　祖元戒神天然骑圣
　　大隋服务隐之持净
　　圆照载归宏智舁请
　　寂照遵记怀志守命
　　慈明偶欲白云太早
　　此庵布袋香林纸袄
　　雪峰笊篱慧安栲栳
　　慈觉劝参道吾乐道
　　百丈禅居大觉蒙堂
　　德用大碗自宝生姜
　　牛头虀菜芙蓉米汤
　　或庵有儿明教此郎
　　霍山四藤乐普只箭
　　端设祖堂鉴拆佛殿
　　月堂拒化玉泉数馔
　　云顶三教法泉万卷
　　鹅湖水月南岳天泽
　　宝掌千岁赵州七百
　　义怀折担自回攻石
　　伊庵同劳真如自役
　　泐潭药汞云门丹砂
　　黄檗无多归宗较些
　　法眼未了大觉太赊
　　叶县还麫圆通会茶
　　仰山圆相岩头伊字
　　高庵叹侈宏智助匮
　　石头草庵芭蕉楮帔
　　善暹辜恩颀老改嗣
　　德山脊铁寰中声钟
　　净因扫竹青林栽松
　　真际散宅佛果灭宗
　　无住庭鸦神赞窓蜂
　　干峰法身荐福自[已>己]
　　应庵蚖蛇佛日虫豸
　　肯庵笼箧修颙行李
　　慧圆一交景深大死
　　积翠鬻珍杨岐治璠
　　佛眼题壁晦堂榜门
　　死心甲科晦庵状元
　　少林开华曹溪归根
　　法眼六相慈明三印
　　枯禅镜堕瑞光鼓震
　　无见却券虗谷还赆
　　哲魁谢礼知昺掷信
　　华严蟠龙投子俊鹰
　　永安定见慧寂梦升
　　慧海珠明冶父川增
　　遇贤击瓦藻先扣氷
　　福先进歌汾阳始颂
　　归宗真药蒙庵毒种
　　德挫将军元接僧统
　　法云世谛大沩念诵
　　No
　　禅苑蒙求拾遗卷上
　　沙门释(名阙)编
　　少林斥相牛头辨通
　　碧岩录曰。达磨遥观此土有大乘根器。遂泛海得得而来。单传心印开示迷涂。不立文字直指人心见性成佛。初见梁武帝。帝不契。遂潜渡江至魏。直过少林面壁九年。接得二祖。时魏光统律师．菩提流支三藏与师论议。师斥相指心。而褊局之量自不堪任。竞起害心数加毒药。至第六度。化缘[巳>已]毕传法得人。遂不复救。端居而逝。葬于熊耳山定林寺。后魏宋云奉使于葱岭。遇师手携只履而往。
　　传灯录曰。金陵牛头山法融禅师。年十九学通经史。寻阅大部般若晓达真空。忽叹曰。儒道世典非究竟法。般若正观出世舟航。遂隐茅山投师落发。后入牛头山幽栖寺北岩之石室。有百鸟衔华之异。宗镜录曰。彭城王问诸大德等。若证果即得成圣者。与我左腋出水右腋出火。飞腾虗空放光动地。我即礼拜汝为师。牛头融大师答云。今若责我如此证果者。恐与道乖。审如是成佛者。幻师亦得作佛。昔释迦在于僧中演无上道。与僧不异。维摩在俗说解脱果。与俗不殊。胜鬘女人说大乘法。女人不改。善星比丘行阐提行。僧相不移。此乃正据其内心解与不解以为差隔。何关色身男女相貌衣服好丑。若言形随证改貌逐悟迁是圣者。则瞿昙形改方成释迦。维摩相迁乃成金粟。即知证是心证非是形迁。悟是智变非关相异。譬如世间任官之人为迁改官。官高岂即貌别。
　　道通石紫缘德塔红
　　传灯录曰。唐州紫玉山道通禅师。唐天宝初。马祖阐化建阳。居佛迹岩。师往谒之。后马祖将归寂。谓师曰。夫玉石润山秀丽。益汝道业。遇可居之。师不晓其言。是秋与伏牛山自在禅师同游洛阳。回至唐州西。见一山四面悬绝峯峦秀异。因询乡人。云是紫玉山。师乃[陡-土+止]山顶见有石方正莹然紫色。叹曰此其紫玉也。始念先师之言乃悬记耳。遂剪茆构舍而居焉。后学徒四集。
　　僧宝正续传曰。禅师名道旻。及官学大梁。忽厌尘俗。得度具戒。遍参宗匠。从真如喆公最久。晚闻泐潭干禅师道望。往依焉。一见知其在大沩众称旻古佛者。深器之。他日谓曰。庐山胜绝。汝缘熟在。彼遂辞焉。出世江夏之灌溪。迁庐山圆通。初道济禅师剏革圆通。临终嘱曰。吾塔以青石为之。他日塔红即吾再来。及师至之夕。塔为之红。遐迩惊叹。知师葢道济后身也。由是宗风鼎盛。衲子云奔。
　　道济者。缘德禅师[谥>谥]号。塔红悬记之事。载在僧宝传。
　　雪窦翰林浮山录公
　　僧宝传曰。禅师名重显。字隐之。幼精锐。读书知要。下笔敏速。盛年工翰墨。作为法句。追慕禅月休公。尝游庐山栖贤。时諟禅师居焉。简严少接纳。显藞苴不合。作师子峯诗讥之(峯在栖贤)曰。踞地盘室势未休。爪牙安肯混常流。天教生在千峯上。不得云擎也出头。后住明州雪窦。宗风大振。天下龙蟠凤逸衲子争集座下。
　　碧岩录曰。有人论量。美雪窦有翰林之才。
　　僧宝传曰。禅师名法远。初应舒州太平请。又住浮山少时。与达观颖公．薛大头七人辈游蜀。几遭横逆。远以智脱之。众以其晓吏事。号远录公。
　　长髭垆雪宝积剑空
　　传灯录曰。潭州长髭旷禅师初往曹溪礼祖塔。回参石头。石头问什么处来。曰岭南来。石头曰岭头一尊功德成就也未。师曰成就久矣。只欠点眼在。石头曰莫要点眼么。师曰便请。石头乃翘一足。师礼拜。石头曰汝见什么道理便礼拜。师曰据某甲所见。如洪炉上一点雪。
　　传灯录曰。盘山宝积禅师示众曰。心月孤圆。光吞万象。光非照境。境亦非存。光境俱亡。复是何物。禅德。譬如掷剑挥空。莫论及之不及。斯乃空轮无迹。剑刃无亏。若能如是。心心无知。全心即佛。全佛即人。人佛无异始为道矣。
　　神鼎碎饼赵州断薪
　　僧宝传曰。禅师洪諲隐于衡岳之三生藏。有湘阴男子邦称右族来游福严。即諲室。见諲气貌闲靖。一钵挂壁。莫能亲疎之。倾爱之忘去。谓曰。师宁甘长客于人亦欲住山乎。我家神鼎之下邻寺。吾世植福之地久无住持者。可俱往。諲笑曰诺。乃以[已>己]马駄諲还。諲至。设鱼鼓粥饭如诸方。一年而成丛席。十年而有众三十辈。僧契嵩少时游焉。諲坐堂上受其展。指庭下两小瓮咤曰。汝来乃其时。寺今年始有酱食矣。明日将粥一力挟筐取物投僧钵中。嵩睨上下。有即咀嚼者。有置之自若者。嵩袖之。下堂以观皆碎饼饵。问诸耆老。曰此寺自来不煑粥。脱有檀越请应供。諲次第拨僧赴之。祝令携干残者归纳库下。碎焙之。均而分俵以当麫也。堂头言。汝来适丁其时良然。嵩大惊。有木床。一夜则諲坐其上。三十辈者环之听其诲语。
　　赵州真际禅师行状曰。师讳从谂。自携瓶锡遍历诸方。常自谓曰。七岁童儿胜我者我即问伊。百岁老翁不及我者我即教他。年至八十方住赵州城东观音院。住持枯槁志効古人。僧堂无前后架。旋营斋食。绳床一脚折以烧。断薪用绳系之。每有别制新者。师不许也。住持四十来年。未甞赉一封书告其檀越。
　　石窓省母洞山辞亲
　　人天宝鉴曰。石窓恭禅师久依天童宏智禅师。细大职务靡不历试。一日归省母。母曰。汝行脚本为了生死度父母。而长为人主事。苟不明因果。将累我于地下。恭曰。某于常住毫发不欺。虽一炬之灯亦分彼此之用。无足虑我。母曰。然过水得不脚湿。
　　诸祖偈颂。洞山良价禅师辞亲书曰。伏闻诸佛出世皆从父母而受身。万彚兴生尽假天地而覆载。故非父母而不生。无天地而不长。尽沾养育之恩。俱受覆载之德。嗟夫一切含识万象形仪皆属无常。未离生灭。虽则乳哺情至养育恩深。若把世赂供资终难报答。作血食侍养安得久长。故孝经云。虽日用三牲之养犹不孝也。相牵沉没永入轮回。欲报罔极深恩莫若。出家功德截生死之爱河。越烦恼之苦海。报千生之父母。答万劫之慈亲。三有四恩无不报矣。故经云。一子出家九族生天。良价舍今世之身命誓不还家。将永劫之根尘顿明般若。伏惟父母心开喜舍。意莫攀缘。学净饭之国王。効摩耶之圣后。他时异日佛会相逢。此日今时且相离别。良非遽违甘旨。盖时不待人。故云此身不向今生度更向何时度此身。伏冀尊怀莫相寄忆。偈曰。未了心源度数春。翻嗟浮世谩逡巡。几人得道空门里。独我淹留在世尘。谨具尺书辞眷爱。愿明大法报慈亲。不须洒泪频相忆。譬似当初无我身。又曰。岩下白云常作伴。峯前碧障以为邻。免干世上名与利。永别人间爱与憎。祖意直教言下晓。玄微须透句中真。合门亲戚要相见。直待当来证果因。
　　石霜雷迁大慧时新
　　石田录曰。道吾(名宗智)之嗣庆诸禅师居石霜。相距百二十里。朔望必步往拜道吾之塔。耄犹不辍。一夕雷雨。塔自迁就之。至今号雷迁塔。
　　大慧武库曰。师(大慧)每岁得时新。必先供佛及圆悟。然后敢尝。谓左右曰。非佛与老和尚。我安得如此。
　　渐源觅骨云庵展真
　　传灯录曰。渐源仲兴禅师(嗣法道吾)一日将锹子于法堂上。从东过西从西过东。石霜曰作么。师曰觅先师灵骨。石霜曰。洪波浩渺白浪滔天。觅什么灵骨。师曰正好着力。石霜曰。这里针札不入。着什么力。
　　武库曰。真净和尚有时遽唤侍者。将老和尚真来。侍者将南禅师真展开。净以手加额云。不是这老和尚岂能如此。輙颦蹙半饷。却戒收之。每每如此。
　　痴绝翳睛慧觉锁口
　　枯崖漫录曰。痴绝冲禅师曰。昔在龟峰三年。曹源怒骂嬉笑皆为人之方便也。自此不疑。天下老宿到与不到瞒我不得。[巳>已]而随缘放旷。曹源顺寂后二十年为人推出。瓣香不敢忘。凡六处所聚兄弟不可谓无。只是用翳睛法者少。苦哉。吾宗丧矣。
　　传灯录曰。光云慧觉禅师。僧问。承闻慧觉有锁口诀。如何示人。师曰赖我拄杖不在手。僧曰恁么即深领尊慈也。师曰待我肯汝即得。
　　善登百拙道元五年
　　枯崖漫录曰。报恩善登禅师。赋性绝雕饰。机语皆质直。故有百拙之号。
　　武库曰。宝峰元首座有道之士。答话机锋钝。觉范号为元五斗。盖开口取气炊得五斗米熟。方答得一转语。元或作源。
　　世奇听蛙应真撞狗
　　罗湖野录曰。世奇首座初于舒州龙门燕坐。瞌睡间羣蛙忽鸣。误听为净发版响。亟趋往。有晓之者曰蛙鸣非版。奇恍然。诣方丈剖露。佛眼曰。岂不见罗睺罗。奇遽止曰。和尚不必举。待去自看。未几有省。乃占偈曰。梦中闻版响。觉后虾[蟆>蟆]啼。虾[蟆>蟆]与版响。山岳一时齐。由是益加参究。洞臻玄奥。
　　人天宝鉴曰。德山密禅师会下有一禅者用工甚锐。看狗子无佛性话久无所入。一日忽见狗头如日轮之大。张口欲食之。禅者畏。避席而走。邻人问其故。禅者具陈。遂白德山。山曰。不必怖矣。但痛加精彩。待渠开口。撞入里许便了。禅者依教。坐至中夜狗复见前。禅者以头极力一撞。则在函柜中。于是霍然契悟。后出世文殊。道法大振。即真禅师也。
　　莲峯楖栗松源苕帚
　　碧岩录曰。莲花峯庵主拈拄杖示众云。古人到这里为什么不肯住。众无语。自代云。为他途路不得力。复云。毕竟如何。又自代云。楖栗横担不顾人。直入千峰万峰去。
　　松源岳禅师送化士颂曰。败坏多年苕帚桩。等闲拈起定宗纲。这些标致天然别。不比诸方孟八郎。
　　旧说丛林传松源苕帚语。本于此矣。
　　从悦茘枝处凝芦菔
　　武库曰。清素首座。闽人。依慈明十三载。年八十寓湖湘鹿苑。未始与人交。人莫知之。偶从悦首座。处州人。与之邻居。悦因食蜜渍茘枝。素过门悦呼曰。此老人乡果。可同食也。素曰自先师亡后不得此食久矣。悦问曰先师为谁。素曰慈明也。悦乃疑骇。遂馈以余果。稍稍亲之。素后问曰。子所见何人。悦曰洞山文和尚。又曰文见何人。悦曰南和尚。素曰南匾头见先师不久后法道大振如此。悦益异之。一日持香诣素作礼。素避曰。吾以福薄。先师受记不许为人。于是经月余。怜悦之诚乃曰。子平生知解试语我看。悦具通所见。素曰可能入佛不能入魔。又曰末后一句始到牢关。如是半载素方印可。仍戒之曰。文示子者皆正知见。吾虽为子点破。使子受用自在。子恐离师太早。不能尽其道。他日切勿嗣吾。后出世嗣真净。乃兜率悦是也。
　　武库曰。保宁勇禅师二上足处清．处凝同参白云端禅师。凝在侍者寮最久。端有膈气疾。凝常煨芦菔以备无时之需。端作傅大士讲经因缘颂曰。大士何曾解讲经。志公方便且相成。一挥案上俱无取。直得梁王努眼睛。举为凝曰。努底是什么。此一句乃为凝说老婆禅也。凝以为亲闻。故缀于颂下。后住舒州天柱山。清住龙舒太平。有大机辩。清谓凝曰。吾弟禅乃是为老和尚煨芦菔换得底。
　　真[喝>歇]换衣且庵辞服
　　正宗赞曰。真歇讳清了。初见丹霞悟旨。后谒长芦照。照一见器之。命为侍者。踰年分座。未几照称疾退闲。命师继席。学者如归。拈香时照付衣与师。望拈出。及见为霞。照令左右扯去衣。师预备布伽梨于袖。遂搭。赞曰。人前辨主。把布伽黎当面换来。
　　丛林盛事曰。真歇了及拈衣乃云。得法丹霞室。传衣祖照庭。恩深转无语。怀抱自分明。照不乐。抵夺其衣。了自此终身不搭法衣。竟嗣丹霞淳。江湖有识者皆雅其不忘本也。
　　丛林盛事曰。且庵仁和尚。越之上虞人。初自括苍随雪堂过衢之乌巨。因见雪堂普说曰。今之兄弟做工夫。正如习射。先安其足。从习其法。后虽无心。以久习故箭发皆中。喝一喝云。即今箭发也看看。仁不觉身倒作避箭势。豁然大悟。归梅山庵十六年。后天童觉和尚出队至上虞。夜宿其庵。连榻与语。大奇之。既归。夏末不请首座。主事白觉。觉云我首座早晚来也。乃遣侍者往越邀仁。仁纔至即请归首座寮。众讶之。未几令秉拂挂牌。众服膺。后二年宏智入灭。妙喜主后事。两班皆衣布。唯仁不肯成服。喜怪问之。仁乃密启其事。妙喜曰元来是见雪堂来。后住长芦法席大振。
　　祖庆廿筯即庵一粥
　　丛林盛事曰。祖庆妙年而出世南源。移道林。一夕梦宝公以二十只筯与之。既觉罔测。时刘枢密洪父帅金陵。以钟山招之。一住二十年。中间因回禄复新之。岂偶然者哉。
　　继灯录曰。云居即庵慈觉禅师始登云居时。先一夕宿瑶田庄。梦伽蓝安乐公谓曰汝与此山祇有一粥缘。后数年。蜀士有宦达于朝者。与师亲故以云居虗席请师补其处。师欣然承命。将征往梦竟。至瑶田庄而寂。
　　昙华桃嫰法常梅熟
　　正宗赞曰。应庵禅师讳昙华。见虎丘作维那。欲命充首座。时座下多有圆悟会中耆宿。言师后生。师闻作偈曰。江上青山殊未老。屋头春色放教迟。人言洞里桃花嫰。未必人间有此枝。遂去。
　　传灯录曰。大梅山法常禅师初参大寂。问如何是佛。大寂云即心是佛。师即大悟。唐贞元中居于大梅山梅子真旧隐。时盐官会下一僧入山采拄杖。迷路至庵所。问曰和尚在此山来多少时也。师曰只见四山青又黄。又问出山路向什么处去。师曰随流去。僧归说似盐官。盐官曰。我在江西时曾见一僧。自后不知消息。莫是此僧否。遂令僧去请出师。师有偈曰。摧残枯木倚寒林。几度逢春不变心。樵客遇之犹不顾。郢人那得苦追寻。大寂闻师住山。乃令一僧到问云和尚见马师得个什么便住此山。师云。马师向我道即心是佛。我便向这里住。僧云马师近日佛法又别。师云作么生别。僧云近日又道非心非佛。师云这老汉惑乱人未有了日。任他非心非佛。我只管即心即佛。其僧回举似马祖。祖云。大众。梅子熟也。自此学者渐臻。师道弥着。
　　道信勿绳慧能欠筛
　　传灯录曰。僧璨大师有沙弥道信。年始十四。礼师曰愿和尚慈悲乞与解脱法门。师曰谁缚汝。曰无人缚。师曰何更求解脱乎。信于言下大悟。祖庭事苑曰。那连耶舍谶偈曰。起自求无碍。师言我勿绳。此谶四祖也。
　　六祖坛经曰。慧能便至黄梅礼拜五祖。祖问曰汝何方人欲求何物。慧能对曰。弟子是岭南新州百姓。远来礼师。惟求作佛不求余物。祖曰。这獦獠根性太利。汝更勿言。着槽厂去。慧能退至后院。破柴踏碓经八月余。(乃至)祖潜至碓坊。见能腰石舂米。语曰。求道之人为法忘躯。当如是乎。乃问曰米熟也未。慧能曰。米熟久矣。犹欠筛在。祖以杖击碓三下而去。慧能即会祖意。三鼓入室。祖以袈裟遮围。不令人见。为说金刚经。至应无所住而生其心。言下大悟。祖知悟本性。便传顿教及衣钵云。汝为第六代祖。善自护念。广度有情。
　　临济打爷黄檗超师
　　临济行录曰。师初在黄檗会下行业纯一。首座云。汝何不去问堂头和尚如何是佛法大意。师便去问。声未绝黄檗便打。如是三度发问三度被打。来白首座云。幸蒙慈悲令某甲问讯和尚。自恨障缘不领深旨。今且辞去。师去辞。黄檗云。不得往别处去。汝向高安滩头大愚处去。师到大愚问答。于言下大悟。辞大愚却回黄檗。黄檗云。大愚有何言句。师遂举前话。黄檗云作么生得这汉来待痛与一顿。师云。说什么待来。即今便吃。随后便掌。黄檗云这风颠汉却来这里捋虎须。师便喝。
　　传灯录曰。百丈一日谓众曰。佛法不是小事。老僧昔再参马祖。被大师一喝。直得三日耳聋眼暗。时黄檗闻举不觉吐舌。丈曰子[巳>已]后莫承嗣马祖去。檗云不然。今日因师举。得见马祖大机大用。然且不识马祖。若嗣马祖。[巳>已]后丧我儿孙。丈云。如是如是。见与师齐减师半德。见过于师方堪传授。子甚有超师之作。
　　荼陵有珠香严无锥
　　五灯会元曰。茶陵郁山主不曾行脚。因庐山有化士至。论及宗门中事。教令看僧问法灯百尺竿头如何进步。灯云恶。凡三年。一日乘驴度桥。一踏桥板而堕。忽然大悟。遂有颂云。我有神珠一颗。久被尘劳关锁。今朝尘尽光生。照破山河万朵。因兹更不游方。
　　联灯录曰。香严智闲禅师辞沩山。过南阳忠国师遗迹。憩止草庵。一日芟除草木。因抛瓦砾击竹作声忽然省悟。乃述偈云。一击忘所知。更不自修治。动容扬古路。不堕悄然机。处处无踪迹。声色外威仪。诸方达道者。咸言上上机。沩山闻云此子彻也。时仰山云。此是心机意识著述得成。待惠寂亲自勘过始得。仰山见师问云。和尚赞叹师兄发明大事。你试说看。师举前颂。仰云此是宿习记持而成。若有正悟更别说看。师又作一[喝>偈]云。去年贫未是贫。今年贫始是贫。去年贫尚有卓锥之地。今年贫锥也无。仰云。如来禅许师兄会。祖师禅未梦见在。师又作一偈云。我有一机。瞬目视伊。若又不会。别唤沙弥。仰即报沩山云。且喜香严师兄会祖师禅也。
　　慧日论药柴石因棊
　　罗湖野录曰。庐山慧日雅禅师乃真净高弟。甞着禅本草一篇曰。禅[昧>味]甘性凉。安心脏。祛邪气。辟壅滞。通血脉。清神益志。驻颜色。除热恼。去秽恶。善解诸毒。能调众病。药生人间有大小皮肉骨髓精粗之异。获其精者为良。故凡圣尊卑悉能疗之。余者多于丛林中吟风咏月。世有徒辈多[釆>采]声壳为药。食者悞人性命。幽通密显非证者莫识。不假修炼炮制。一服脱其苦恼。如缚发解。其功若神。令人长寿。故佛祖以此药疗一切众生病。号大医王。若世明灯破诸执暗。所虑迷乱幽蔽不信。病在膏肓。妄染鬼神流浪生死者。不可救焉。伤哉。噫。
　　僧宝传曰。浮山远禅师。初欧阳文忠公闻远奇逸。造其室。未有以异之。与客棊。远坐其旁。文忠収局。请远因棊说法。乃鸣鼓升座曰。若论此事。如两家着棊相似。何谓也。敌手知音当机不让。若是缀五饶三。又通一路始得。有一般底。只解闭门作活。不会夺角冲关。硬节与虎口齐彰。局破后徒劳逴斡。所以道肥边易得瘦肚难求。思行则往往失黏。心麤而时时头撞。休夸国手。谩说神仙。赢局输筹则不问。且道黑白未分时一着落在什么处。良久曰。从前十九路。迷悟几多人。文忠加叹久之。
　　祖元戒神天然骑圣
　　罗湖野录曰。雁山能仁祖元禅师参妙喜和尚于海上洋屿庵。后居连江县福严庵。食指猥众日不暇给。庵有伽蓝土偶甚伙。遂揭偈于祠晓之曰。小庵小舍小丛林。土地何须八九人。若解输番来打供。免教碎作一堆尘。是夕神致梦于山前檀越。愿如所戒。
　　传灯录曰。丹霞天然禅师抵南岳。石头曰着槽厂去。师礼谢入行者房。一日石头告众曰。来日刬佛殿前草。到来日。大众童行各备锹镢刬草。独师以盆盛水净头。于和尚前胡跪。石头见而笑之便与剃发。又为说戒法。师乃掩耳而出。便往江西谒马祖。未参礼便入僧堂骑圣僧颈而坐。时大众惊愕遽报马师。马躬入堂视之。曰我子天然。师即下地礼拜曰谢师赐法号。因名天然。
　　大随服务隐之持净
　　人天宝鉴曰。大隋真禅师。族本簪缨。妙龄夙悟。决志寻师。遂南下见药山道吾。次谒大沩。服勤众务。食不至充卧不求暖。清苦炼行履操不羣。大沩常器之。师示众曰。老僧行脚时到诸方。多是一千少是三百。众在其中经冬过夏。未省时中空过。向洞山会里做饭七年。洞山会中做柴头三年。重处即便先去。只是了得自[已>己]时中。干他人甚么事。如诸佛菩萨皆是积劫勤苦方得成就。似诸阇黎。还曾舍得甚么身命。作甚么勤苦。便道我会出世间法。世间法尚不会。
　　雪窦重显禅师。字隐之。备用清规曰。净头之职。触边明净。道业圆成。雪窦在灵隐服勤斯劳矣。月江录振持净求警偈曰。生苕帚。破粪箕。得便宜是落便宜。这般标致谁相似。灵鹫山中有隐之。
　　圆照载归宏智舁请
　　僧宝传曰。圆照禅师。讳宗本。初师事苏州承天永安道升。既主瑞光。法席日盛。杭州太守陈公襄以承天兴教二剎坚请。欲往而苏人留之益甚。又以净慈恳请之曰。借师三年为此邦植福。不敢久占。本啧啧曰。谁不欲作福。苏人识其意。听赴之。学者又倍于瑞光。既而苏人以万寿龙华二剎请择居之。迎者千余人。曰始借我师三年。今九载矣。义当见还。欲夺以归。杭州守使县尉将卒徒护之。乃不敢夺。元丰五年以道场付其门人善本。而居于瑞峯庵。苏人闻之谋夺之。惧力不胜。欲发而未敢也。时今待制曾公孝序适在苏。甞问道于本而得其至要。因谒之庵中。具舟江津。既辞去。本送之。登舟语笑中载而归。以慰苏人之思。于是归本于穹隆山福臻院。
　　丛林盛事曰。宏智禅师住圆通时。夜梦作一联云。松径萧森窈窕门。到时微月正黄昏。自是数年杳不省此。建炎间避虏。一笠过东浙。抵天童。适主者退席。师自舟中破晓入山。恰是天明时节。见松径萧森月蒙烟霭。忽省向来梦中之句。及归旦过。虽不言名字。而兄弟[巳>已]有识者曰。此乃长芦长老也。胡为至此。密报主事。主事即申使府。府喜不自胜。盖夜梦神人报云。天童主人乃隰州古佛也。即出帖差官至。旦过请之。师坚不肯。乃被旦过。兄弟硬舁归方丈。一住三十年。洞上之宗旨由兹大振。
　　寂照遵记怀志守命
　　拈崖漫录曰。福唐明首座。号寂照。饱参聪敏。久侍空叟于四明玉几。叟感风疾累年。左右相继辞去。照服劳益勤。叟甞嘱以福鲜。不宜出世为人。归里为鉴绝照首众。鼓山帅李公俊以大云峯招之。辞以偈云。个是皇朝无事僧。谈禅说道总无能。颓然送日犹嫌赘。敢把虗名玷祖灯。绝照勉其出。复曰。愿做闲人。述偈云。恰露半头原畔立。故人底事又相逢。柴门去此无关钥。佛若来时却弗容(此拆愿做闲人四字也)。即日遁去。后寓闽清白云。学者景向。又数年帅赵公希瀞尽礼。以雪峰迎。请照以书授小师圆庵主。辞谢不赴。帅封沈香为供。将以四句云。道人高卧挽不来。凛凛清风起懦颓。太守无由亲问道。瓣香聊寄小师回。寂照三十余年一破纸被。见地明白。遵记莂而耻表襮。依林薮而安寂寥。始卒不易使。争竞名位贩卖佛祖者。闻其风亦可以少愧矣。
　　缁门崇行录曰。宋怀志。金华人。幼业讲。因一禅者激发。弃讲参方。晚至洞山得法于真净文禅师。久之辞去。真净嘱曰。子禅虽逸格。惜缘不胜耳。志拜受命。至袁州。州人请住持杨岐。掣肘而去。游湘。上潭牧请住上封北禅皆不受。庵于衡岳二十余年。有偈曰。万机休罢付痴憨。踪迹时容野鹿参。不脱麻衣拳作枕。几生梦在缘萝庵。赞曰。显达人之所欲。遵遗命而力拒诸请。可不谓难乎。今人嗜名利弃礼义。不请而往者纷如矣。尚何忆乎师命。
　　慈明偶欲白云太早
　　僧宝传曰。慈明禅师。讳楚圆。造汾阳。服役七年辞去。杨大年以书抵宜春太守黄宗旦。使请公出世说法。守虗南原致公。公不赴。旋特谒候守愿行。守问其故。对曰。始为让。今偶欲之耳。守大贤之。住三年。弃去。
　　禅门宝训曰。白云初住九江承天。次迁圆通。齿甚少。时晦堂在宝峰谓月公晦曰。新圆通洞彻见元。不忝杨岐之嗣。惜乎发用太早。非丛林福。公晦因问其故。晦堂曰。功名美器造物惜之。不与人全。人固欲之。天必夺之。逮白云终于舒之海会。方五十六岁。识者谓晦堂知几。而知微真哲人矣。
　　此庵布袋香林纸袄
　　此庵景元禅师。圆悟容为侍者。圆悟甞谓人曰。我有些子禅。被元兄一布袋盛将去也。丛林以元布袋称之。
　　林间录曰。佛印禅师曰。云门和尚说法如云。绝不喜人记录其语。见必骂逐曰。汝口不用。反记我语。他时定贩卖我去。今对机室中录。皆香林明教以纸为衣。随所闻随即书之。香林。名澄远。碧岩曰。香林出蜀方。至云门作十八年。云门凡有一言一句。都收在远侍者处。后归蜀。住青城香林。
　　笑隐送侍者偈曰。有语不须抄纸袄。
　　雪峰笊篱慧安栲栳
　　击节录曰。岩头担锄头行脚。到处只做园头。雪峰担笊篱木杓行脚。到处作典座。钦山将熨斗剪刀针线行脚。到处与人做衣。到个住处。三人亘为宾主。作小参。举公案。
　　武库曰。洪州奉新县慧安院法席久虗。太守移书宝峰真净禅师。命择人主之。头首知事耆宿辈皆惮其行。时有渊首座。向北人。孤硬自立。参晦堂真净实有契悟处。泯泯与众作息。人无知者。闻头首知事推免不肯应命。白真净曰。慧渊去得否。真净曰汝去得。遂复书举渊。渊得公文即辞去。时湛堂为座元。问渊曰。公去如何住持。渊曰。某无福。当与一切人结缘。自负栲栳打街供众。湛堂曰须是老兄始得。遂作颂饯之(云云)。渊住慧安。逐日打化。遇暂到即请归院中歇泊。容某归来修供。如此三十年风雨不易。鼎新剏佛殿轮藏罗汉堂。凡丛林所宜有者咸修备焉。后奉新兵火。残破无孑遗。独慧安诸殿嶷然独存。岂非愿力成就神物护持耶。今诸方袖手领现成受用者。闻渊之风得不媿于心乎。
　　慈觉劝参道吾乐道
　　慈觉宗[〡臣责]禅师劝参禅文曰。夫解须圆解。还他明眼宗师。修必圆修。分付丛林道伴。初心薄福不善亲依。见解偏枯修行懒堕。或高推圣境孤负[已>己]灵。宁知德相神通。不信凡夫悟道。或自恃天真拨无因果。但向胷襟流出。不依地位修行。所以麤解法师不通教眼。虗头禅客不贵行门。此偏枯之罪也。或则浑身破碎满面风埃。三千细行全无。八万威仪总缺。或则追陪人事。缉理门徒。身游市井之间。心染闾阎之态。所以山野常僧。未免农夫之诮。城隍释子。反为儒士之羞。此懒墯之罪也。何不再离烦恼之家。重割尘劳之网。饮清风而访道流。探微言而寻知[已>己]。澄神祖域。息意宗乘。静室虗堂敛禅衣而宴坐。青山渌水携杖锡以经行。忽若心光透漏疑滞冰消。直下分明。岂昧三祇之极果。本来具足。何妨万行之因华。由是宗说兼通。若杲日丽虗空之界。心身俱静。如琉璃含宝月之光。可谓蓬生麻中不扶自直。众流入海总号天池。反观前非。方知大错。忠言逆耳。敢冀铭心此世。他生同为法侣。
　　道吾和尚乐道歌曰。乐道山僧纵性多。天回地转任从他。闲卧孤峯无伴侣。独唱无生一曲歌。无生歌。出世乐。堪笑时人和不着。畅情乐道过残生。张三李四浑忘却。大丈夫。须气槩。莫顺人情莫妨碍。汝言顺即是菩提。我谓从来自相背。有时憨。有时痴。非我途中争得知。特达一生常任运。野客无乡可得归。今日山僧只遮是。元本山僧更若为。探祖机。空王子。体似浮云没隈倚。自古长披一衲衣。曾经几度遭寒暑。不是真。不是伪。打鼓乐神施拜跪。明明一道汉江云。青山绿水不相似。禀性成。无揩改。结角罗纹不相碍。或运慈悲喜舍心。或即逢人以棒闿。慈悲恩爱落牵缠。棒打教伊破恩爱。报乎月下旅中人。若有恩情吾为改。
　　百丈禅居大觉蒙堂
　　禅门规式曰。百丈大智禅师以禅宗肇自小室。至曹溪以来多居律寺。虽云别院。然于说法住持未合规度。于是创意别立禅居。凡具道眼。有可尊之德者。号曰长老。既为化主。即处于方丈。同净名之室。非私寝之室也。不立佛殿。唯树法堂者。表佛祖亲嘱受。当代为尊也。所裒学众。无多少无高下。尽入僧堂。依夏次安排置十务。谓之寮舍。每用首领。一人管多人。营事令各司其局也。禅门独行。由百丈之始。
　　圆庵集阿育王山蒙堂记曰。昔大觉琏禅师甞辟一室。列四榻延其友。九峰韶公．佛国白公．参寥潜公相与居之。而榜曰蒙堂。盖取蒙以养正之语也。是后禅林咸効为之。惟百丈起禅规。会众僧于云堂。食息咸在焉。而蒙堂由大觉礼贤增置。自非齿隆德优者诚未易处也。
　　德用大碗自宝生姜
　　普灯录曰。务州双林德用禅师禅门宝训曰。雪堂曰高庵住云居。用侄为监寺。寻常廉约。不点常住油处。[已>己]虽俭与人甚丰。接纳四来略无倦色。高庵一日见之曰。监寺用心固难得。更须照管常住。勿令疎失用。侄曰。在某失为小过。在和尚尊贤待士。海纳山容。不问细故。诚为大德。高庵笑而[巳>已]。故丛林有用大碗之称。虗堂录曰。用都寺不点常住油。买大碗造食供养大众。
　　武库曰。洞山宝禅师嗣五祖戒和尚。为人廉谨。甞在五祖主事。戒病令行者往库司取生姜煎药。宝叱之。行者白戒。戒令将钱回卖。宝方取姜付之。后筠州洞山阙人。郡守以书托戒举所知者主之。戒曰卖生姜汉住得。遂出世住洞山。由是丛林有宝生姜之称。
　　牛首虀菜芙蓉米汤
　　传灯录曰。福州牛头微禅师。僧问如何是和尚家风。师曰。山畬脱粟饭。野菜淡黄虀。僧曰忽遇上客来又作么生。师曰。吃即从君吃。不吃任东西。
　　芙蓉楷禅师录曰。示众云。山僧行业无取。忝主山门。岂可坐费常住。顿忘先圣付嘱。今者輙欲効古人住持体例。与诸人议定更不下山。不赴斋。不发化主。唯是本院庄课一岁取得。均作三百六十分。日取一分用之。更不随人添减。可以备饭即作饭。作饭不足即作粥。作粥不足即作米汤。新到相见茶汤而[巳>已]。更不煎点。唯置一茶堂自去取用。务要省缘。一向办道。
　　或庵有儿明教此郎
　　宝训曰。或庵体和尚初参此庵元布袋于天台护国。因上堂举庞马选佛颂。至此是选佛场之句。此庵喝之。或庵大悟。似此匿迹天台。丞相钱公象先慕其为人。乃以天封招提。勉令应世。或庵闻之曰。我不解悬羊头卖狗肉也。即霄遁去。干道初瞎堂住国清。因见或庵赞圆通像曰。不依本分。恼乱众生。瞻之仰之。有眼如盲。长安风月贯今昔。那个男儿摸壁行。瞎堂惊喜曰。不谓此庵有此儿。即遍索之。遂得于江心。固于稠人中。请充第一座。
　　明教大师行业记曰。师讳契嵩。字仲灵。自号潜子。藤州镡津人。出家游方。下江湘。陟衡卢。首常戴观音之像。而诵其号日十万声。于是世间经书章句不学而能。得法于筠州洞山之聪公。当是时天下之士学为古文。慕韩退之排佛而尊孔子。仲灵独居作原教孝论十余篇。明儒释之道一贯以抗其说。诸君读之。既爱其文又畏其理之胜而莫之能夺也。复着禅宗定祖图．传法正宗记。乃抱其书以游京师。府尹龙图王仲义果奏上之。仁宗览之。诏付传法院编次。以示褒宠。仍赐明教之号。镡津文集序曰。却关著书。书成携之京师。因内翰王公素献之。仁宗皇帝又为书以先之。上读其书至臣固为道不为名。为法不为身。叹爱久之。旌以明教大师之号。赐其书入藏。既送中书。时魏国韩公琦覧之以示欧阳文忠公。修公以文章自任以师表天下。又以护宗不喜吾教。及见其文乃谓魏公曰。不意僧中有此郎也。黎明当一识之。因往见之。文忠与语终日。遂大称赏其学赡道明。由是师之声德益振寰宇。
　　霍山四藤乐普只箭
　　传灯录曰。霍山景通禅师。初参仰山。仰山闭目坐。师曰如是如是。西天二十八祖亦如是。中华六祖亦如是。和尚亦如是。景通亦如是。语讫向右边翘一足而立。仰山起来打四藤杖。师因此自称集云峰下四藤条天下大禅佛。后住霍山。
　　传灯录曰。乐普山元安禅师。首问道于翠微临济。临济常对众美之曰。临济门下一只箭。谁敢当锋。
　　端设祖堂鉴拆佛殿
　　白云端禅师祖堂纲纪序曰。吾道盛于此土。初祖菩提达磨之纲焉。剏立禅林之制。百丈大智之纪焉。此实天下之共知。而奈何天下祖堂中各以开山传次者为其祖。殊不思乃宗乃祖所传所持之最者乎。呜呼。教来五百年后达磨始来向之。诸家之贤者岂不知。性即乎圣。何为竟自以性以圣之泥乎。乃须少林之后犹弹指顷。不假文字语默。有无释然。亡其所得而自得还其本。又古之岩居穴处者。但以法为胜为味。殊不虑今日其间者骄。独大智禅师虑之。而廓以禅林之度。由是资之。而少林之风至今蔼然于天下。吾欲天下祖堂中以达磨大智正其位。以开山传次者陪之。贵来者尊其始而归其大。岂不然乎。罗湖野录曰。隆禅师住虎丘。追绎白云端和尚。立祖堂故事(云云)。白云以百丈配享达磨。有识靡不韪其议。可谓知本矣。
　　正宗赞曰。德山见性禅师。讳宣鉴。嗣龙潭。师凡住院。拆却佛殿。独存法堂而[巳>已]。赞曰。所谓拆佛殿。咬猪狗。不近人情底老尊慈。想不是花锦地恋繁华央痒底座主。
　　月堂拒化玉泉数馔
　　宝训曰。水庵曰。月堂(讳道昌)住持所至。以行道为[已>己]任。不发化主。不事登谒。每岁食指随常住所得用之。衲子有志充化导者多却之。或曰。佛戒此丘持钵以资身命。师何拒之弗容。月堂曰。我佛在日则可。恐今日为之。必有好利者而至于自鬻矣。因思月堂防微杜渐深切着明称实之言今犹在耳。以今日观之。又岂止自鬻而[巳>已]矣。
　　云卧纪谈曰。玉泉皓禅师入厨见馔晚饍。问待过客耶为众僧耶。既以实对。即呼知事杖而数之曰。吾昔参禅为人。汲水舂米。今现成米麫烝炊造作。与供养诸佛菩萨无异。饱吃了并不留心参学。百般想念五味馨香。假作驴肠鳝生羊骨鳖[腕-夗+隹]。喂饲八万四千户虫。开眼随境摄。阖眼随梦转。不知注禄判官掠剩大夫随汝抄札消凿禄簿。教汝受苦有日在。徒众不堪其枯寂。谮于县宰曰。长老不能安众。唯上来下去点捡零碎。县宰召皓至。语之曰。大善知识何不在丈室端坐。两廊下三门前来去得许多耶。皓曰。大通智胜佛。十[却>劫]坐道场。长官以坐是佛耶。坐杀佛去也。县宰笑而[巳>已]。
　　云顶三教法泉万卷
　　普灯录曰。福州东山云顶禅师谒大愚芝．神鼎諲诸名衲。后见罗汉下尊宿始彻己事。道学有闻。丛林称为顶三教。出住东山。迁数剎。
　　普灯录曰。蒋山佛慧法泉禅师。世号泉万卷者。
　　鹅湖水月南岳天泽
　　传灯录曰。鹅湖大义禅师。唐宪宗诏入内论议。师举顺宗问尸利禅师。大地众生如何得见性成佛。尸利云。佛性如水中月。可见不可取。因谓帝曰。佛性非见必见。水中月如何攫取。帝乃问何者是佛性。师对曰。不离陛下所问。帝默契真宗。益加钦重。
　　传灯录曰。南岳怀让禅师有沙门道一(即马祖大师)问如何用心即合无相三昧。师曰。汝学心地法门如下种子。我说法要譬彼天泽。汝缘合故当见其道。又问曰道非色相云何能见。师曰。心地法眼能见乎道。无相三昧亦复然矣。一曰有成坏否。师曰若以成坏聚散而见道者。非见道也。听吾偈曰。心地含诸种。遇泽悉皆萌。三昧华无相。何坏复何成。一蒙开悟。心意超然。
　　宝掌千岁赵州七百
　　普灯录曰。宝掌和尚。中印度人也。周威烈十二年丁卯降神受质。左手握拳。至七岁祝发乃展。因名宝掌。魏晋间东游此土。入蜀礼普贤。留大慈。常不食。日诵般若等经千余卷。一日谓众曰。吾有愿住世千岁。今年六百二十有六。故以千岁称之。次游五台。徙居祝融之华严。黄梅之双峰。庐山之东林。寻抵建邺。会达磨入梁。师就扣其旨开悟。未几如吴。顺流东下。由千顷至天竺。往鄮峰登太白穿雁荡。盘礴于翠峯七十二庵。回赤城憩云门法华诸塈里浦赤符大岩等处。及飞来栖之石窦。有行尽支那四百州。此中偏称道人游之句。后居浦江之宝严。师所经处后皆成宝坊。唐显庆二年正旦手塑一像。至九日像成。问其徒慧云曰此肖谁。云曰与和尚无异。即澡浴易衣趺坐谓云曰。吾住世[巳>已]一千七十二年。今将谢世。听吾偈曰。本来无生死。今亦示生死。我得去住心。他生复来此。言讫而逝。
　　赵州真际禅师行状曰。师即南泉门人也。讳从谂。镇府有塔记云。师得七百甲子欤。祖庭事苑曰。赵州从谂俗寿一百廿岁。甞有人问师年多。师云一穿念珠数不足。镇府塔记云。师得七百甲子欤。七百甲子乃泛举一百廿之大数。实一百一十六岁。余八月。凡四万二十日也。
　　义怀折担自回攻石
　　普灯录曰。天衣义怀禅师。世以渔为业。儿时坐船尾。父得鱼付师贯之。师不忍乃私投江中。父怒笞。师恬然如故。长游京师。依景德寺得度。去谒金銮善叶县省微有契。晚至姑苏礼明觉于翠峰。入室次。峰曰。恁么也不得。不恁么也不得。恁么不恁么总不得。师拟议。峰打出。如是者数四。徐为水头。因汲水折担倐悟。作投机偈曰。一二三四五六七。万仞峰头独足立。骊龙颔下夺明珠。一言勘破维摩诘。峰闻拊几称善。后七坐道场。化行海内。
　　普灯录曰。合州钓鱼台石头自回庵主。世为石工。甞参礼报恩琏禅师求安心法。琏谕之。因弃家为道人。
　　正宗赞曰。回石头。世为石匠。不识字。慕出家。求人口授法华。默诵之。投南堂静禅师供洒扫。一日令取石。回手执锤击石而诵经不辍。堂谓曰。今日硿磕。明日硿磕。生死到来作么折合。回愕然释其器。礼拜求究竟法。因随至方丈。令罢诵经。看赵州勘婆话。回久之凿石。石坚。尽力一锤瞥见火光有悟。呈颂曰。用尽工夫浑无巴鼻。火光迸散元在者里。堂曰子彻矣。缙云先生作石头语录序有云。回石头以运锤攻石之手。仰击坚高。出力既麤。一锤便透。晚坐钓鱼山中。乖崖峭壁十倍其师。
　　伊庵同劳真如自役
　　人天宝鉴曰。伊庵有权禅师。干道间出应万年。宿学老师见其威仪。听其举扬。皆拱手心醉。内外万指井井然如入官府。师所至行道。与众同其劳。尚书尤公袤曰。住持者安坐演法。何至躬头陀行邪。师曰。不然。末法比丘增上慢。未得谓得。便欲自恣。我以身帅尚恐不从。况敢自逸乎。近世言禅林标准者。必以师为称首也。
　　僧宝传曰。大沩真如慕喆禅师为人刚简。有高识。以荷法为志。以精严律身。谢师直守潭州。闻其风而悦之。不可致。会岳麓法席虗。尽礼迎以为出世。累日而后就。俄迁住大沩。众二千指。无所约束人人自律。唯粥罢受门弟子问道。谓之入室。斋罢必会大众。茶诸方。纔月一再而喆讲之无虗日。放参罢。[(土/口)(土/口)]自役作。使令者在侧如路人。晨香夕灯十有四年。夜礼拜持茅视殿庑灯火。倦则以帔蒙首假寐三圣堂。赞曰。真如平生以身为舌说比丘事云云。
　　泐潭药汞云门丹砂
　　僧宝传曰。黄龙南禅师依三角澄禅师。澄有时名。一见器许之。及澄移居泐潭。公又与俱。澄使分座接纳矣。而南昌文悦见之。每归卧叹曰。南有道之器也。惜未受本色钳锤耳。会同游西山。夜话及云门法道。悦曰澄公虽云门之后。然法道异耳。公问所以异。悦曰。云门如九转丹砂。点铁作金。澄公药汞银。徒可玩。入锻即流去。公怒以枕投之。明日悦谢过。又曰。云门气宇如王。甘死语下乎。澄公有法。受人死语也。死语其能活人哉。即背去。公挽之曰。即如是。谁可汝意者。悦曰。石霜楚圆手段出诸方。子欲见之不宜后也。公默计之曰。此行脚大事也。悦师翠岩而使我见石霜。见之有得。于悦何有哉。即日办装。
　　黄檗无多归宗较些
　　临济录曰。师到大愚。大愚问什么处来。师云黄檗处来。大愚云黄檗有何言句。师云某甲三度问佛法的的大意。三度被打。不知某甲有过无过。大愚云。黄檗与么老婆为汝得彻困。更来这里问有过无过。师于言下大悟云。元来黄檗佛法无多子。大愚搊住云。这尿床鬼子。适来道有过无过。如今却道黄檗佛法无多子。你见个什么道理。速道速道。师于大愚胁下筑三拳。大愚托开云。汝师黄檗。非干我事。
　　广灯录曰。庐山归宗寺智常禅师。黄檗曰。马大师出八十四人善知识。问着个个屙漉漉地。祇有归宗较些子。
　　法眼未了大觉太赊
　　联灯录曰。清凉大法眼禅师法嗣清凉泰钦禅师。开堂日示众云。某甲本欲深山藏拙。养病过时。奈缘先师有未了底公案。出来与他了却。
　　广灯录曰。兴化存奖禅师行脚往南方。回在三圣会里为首座。常垂语云。我南方行脚一帀。拄杖不曾拨着一个会佛法底人。三圣闻得问云。汝具个什么眼便恁么道。师便喝。三圣云。须是你始得。师后到大觉为院主。依前恁么道。一日大觉唤院主。我闻你道向南方行脚一帀。拄杖不曾拨着一个会佛法底人。你具个什么眼漝么道。师便喝。大觉拈棒。师拟议。大觉便打。来日师云。某甲于三圣师兄处学得个宾主句。总被师兄折倒了也。与某甲个安乐法门。觉云者瞎汉来者里纳败阙。脱下衲衣痛打一顿。师于棒下荐得临济先师于黄檗处吃棒道理。后开堂拈香云。此一炷香本分为三圣师兄。三圣于我太孤。本分为大觉师兄。大觉于我太赊。不如供养临济先师。
　　叶县还麫法云会茶
　　武库曰。叶县省和尚严冷枯淡。衲子敬畏之。浮山远．天衣怀在众时。特往参扣。正值雪寒。省呵骂驱逐。以至将水泼。旦过衣服皆湿。其它僧皆怒而去。唯远怀并迭敷具整衣复坐于旦过中。省到呵曰。你更不去我打你。远近前云。某二人数千里特来参和尚禅。岂以一杓水泼之便去。若打杀也不去。省笑曰。你两个要参禅却去挂搭。续请远充典座。众苦其枯淡。省偶出庄。远窃钥匙取油麫作五味粥。粥熟。省忽归。赴堂粥罢。坐堂外。令请典座。远至首云。实取油麫煑粥。情愿乞和尚责罚。省令算所直。估衣钵还讫。打三十拄杖出院。远舍于市中。托道友解免。省不允。又曰。若不容归。祇乞随众入室。亦不允。一日出街次。见远独于旅邸前立。乃云。此是院门房廊。你在此住许多时。曾还租钱否。令计所欠追取。远无难色。持钵于市化钱还之。省又一日出街。见之持钵。归为众曰。远真有意参禅。遂呼其归。
　　武库曰。抚州明水逊禅师在法云(法云寺圆通法秀)侍者寮。时道林琳禅师挂搭。方丈特为新到茶。逊躬至寮请之。适琳不在。有同行与琳联案曰。汝去。俟渠来。我为汝请。逊去。僧偶忘之。斋后鸣鼓会茶。琳不到。圆通问曰。新到在否。趣请之。琳到。圆通令退坐榻立众前。责曰。山门特为茶以表丛林礼数。因何怠慢不时至。琳曰。适闻鼓声忽内逼。趋赴不前。圆通呵曰。我鼓又不是巴豆。击着你便屎出。逊前白云。是某忘记请之。某当出院。时同行出众曰。不干侍者与新到事。是某不合承受为渠请。偶忘记。某当代二人出院。圆通高其风义。并宥之。
　　仰山圆相岩头伊字
　　会元曰。仰山慧寂通智禅师初游方。谒耽源(讳应真。嗣南阳)[巳>已]悟玄旨。耽源谓师曰。国师当时传得六代祖师圆相共九十七个。授与老僧。乃曰吾灭后三十年。南方有一沙弥到来。大兴此教。次第传受无令断绝。我今付汝。汝当奉持。遂将其本过与师。师接得一覧便将火烧却。耽源一日问。前来诸相甚宜秘惜。师曰当时看了便烧却也。源曰。吾此法门无人能会。唯先师及诸祖师诸大圣人方可委悉。子何得焚之。师曰。慧寂一览[巳>已]知其意。但用得。不可执本也。源曰。然虽如此。于子即得。后人信之不及。师曰。和尚若要。重录不难。即重集一本呈上。更无遗失。源曰然。圆悟击节录曰。昔日国师有一百二十种圆相传与耽源。源后与仰山。山烧却。源云。般若多罗谶云。小小沙弥有大机。
　　传灯录曰。岩头全豁禅师谓诸徒曰。吾甞究涅盘经七八年。覩三两段文似衲僧说话。曰。吾教意如伊字三点。第一向东方下一点。点开诸菩萨眼。第二向西方下一点。点诸菩萨命根。第三向上方下一点。点诸菩萨顶。此是第一段义。又曰。吾教意如摩酰首罗擘开面门竖亚一只眼。此是第二段义。又曰。吾教意犹如毒涂鼓击一声远近闻者皆丧。亦云俱死。此是第三段义。
　　高庵叹侈宏智助匮
　　宝训曰。高庵悟和尚闻成枯木住金山受用侈靡。叹息久之曰。比丘之法。所贵清俭。岂宜如此。徒与后生辈习轻肥者增无厌之求。得不愧古人乎。
　　人天宝鉴曰。绍兴癸亥冬大慧禅师蒙恩北还。时育王虗席。宏智和尚举大慧主之。宏智前知其来多众必匮食。智预告知事曰。汝急为我多办岁计应香积。合用者悉倍置之。知事如所诫。明年大慧果至。众盈万余指。未几香积告匮。众皆皇皇。大慧莫能错。宏智遂以所积之物尽发助之。由是一众咸受其济。慧诣谢曰。非古佛安能有此力量。
　　石头草庵芭蕉楮帔
　　石头思禅师草庵歌曰。吾结草庵无宝贝。饭了从容图睡快。成时初见茅草新。破后还将茅草盖。住庵人镇常在。不属中间与内外。世人住处我不住。世人爱处我不爱。庵虽小。含法界。方丈老人相体解。上乘菩萨信无疑。中下闻之必生怪。问此庵。坏不坏。坏与不坏主元在。不居南北与东西。基上坚牢以为最。青松下。明窓内。玉殿朱楼未为对。纳帔蒙头万事休。此时山僧都不会。住此庵。休作解。谁夸铺席图人买。回光返照便归来。廓达灵根非向背。遇祖师。亲训诲。结草为庵莫生退。百年抛却任纵横。摆手便行且无罪。千种言。万般解。只要教君长不昧。欲识庵中不死人。岂离而今遮皮袋。
　　罗湖野录曰。南岳芭蕉庵主泉禅师造汾阳参昭禅师。受其印可。隐于衡岳。佯狂垢污。世莫能测。以楮为帔。所至聚观。遂自歌曰。狂僧一条纸帔。不使毳针求细意。披来只么且延时。忍观蝅苦劳檀施。纵饶罗绮百千般。济要无过是御寒。僧来玩。俗来玩。黑喷云霞山水现。五岳烟凝是翠缣。四溟浪白为银线。他人云。甚模样。刚把渔笺作高尚。虽多素质混然成。免效田畦凭巧匠。逞金襕。与紫袍。狂僧直是心无向。迦叶头陀遥见时。定将白[(迭-且+(彖-(豕-一)))毛]来相让。向伊言。我不换。老和尚泉。平时慈明厚之。以友于老。南敬之以叔父。至于放旷自任简脱无检。岂非所谓百不为多一不为少耶。其制楮为帔。无乃矫于侈饰。肆意成歌。有以讽于浮竞。由是而观。未容无取也。
　　善暹辜恩颀老改嗣
　　武库曰。暹道者久参雪窦。窦欲举住金鹅。暹闻之夜潜书偈于方丈壁间。即遁去。偈曰。不是无心继祖灯。道惭未厕岭南能。三更月下离岩窦。眷眷无言恋碧层。又曰。三十余年四海间。寻师择友未甞闲。今朝得到无心地。却被无心趂出山。暹后出世开先。承嗣德山远和尚。续通雪窦书。山前婆子见专使。欣然问曰。暹首座出世为谁烧香。专使曰德山远和尚。婆子诟骂曰。雪窦抖擞屎肠说禅为你。你得恁么辜恩负德。
　　会元曰。德山远禅师法嗣开先善暹禅师。参德山有省。后至雪窦。窦与语。喜其超迈。目曰海上横行暹道者。遂命分座。窦举住金鹅。师闻潜书二偈于壁而去。
　　与武库有异。
　　人天宝鉴曰。颀禅师。秦之龙城人。初得法于天圣泰和尚。晚依黄龙南禅师。南见其所得谛当。甚遇之。令住全之兴国。开堂遂为南之嗣。至夜梦神告曰。师遇恶疾即是缘尽。言毕而隐。阅十三白。果患大风。屏院事归龙城之西为小庵。庵成养病其中。颀有小师名克慈。久依杨岐。亦禅林秀出者。归以侍病。奉礼至孝。乞食村落。风雨寒暑尽师一世而后[巳>已]。颀一日谓慈曰。吾之所得实在天圣和尚。晚见黄龙道行兼重。心所敬慕。故为嗣之。岂谓半生感此恶疾。今幸偿足。昔神仙多因恶疾而得仙道。盖其割弃尘累。怀颍阳之风。所以因祸而致福也。吾不因此。争得有今日事。如今把住也由我。放行也由我。把住放行总得自在。遂嘘一声。良久而逝。阇维异香徧野舍利无数。
　　德山脊铁寰中声钟
　　传灯录曰。德山宣鉴禅师。雪峯问从上宗风以何法示人。师云。我宗无语句。实无一法与人。岩头闻之曰。德山老人一条脊梁骨。硬似铁。抝不折。然虽如此。于唱教门中犹较些子。
　　传灯录曰。大慈山寰中禅师。顶骨圆耸。其声如钟。少丁母忧。庐于墓所服阕。思报罔极。于并州童子寺出家。嵩岳登戒。习诸律学。后参百丈受心印。辞往南岳常乐寺。结茅于山顶。后住浙江北大慈山。
　　净因扫竹青林栽松
　　僧宝传曰。净因道臻禅师。字伯祥。雪方丈之西壁请文与可扫墨竹。谓人曰。吾使游人见之心自清凉。此君盖替我说法也。
　　禅林类聚曰。青林虔禅师在洞山栽松。有俗士刘翁者求颂于师。师乃作颂云。长长三尺余。郁郁覆荒草。不知何代人。得见此松老。刘翁得颂呈价禅师。价云。贺翁翁喜。只此人是第三世也。师后果住洞山为第三世。
　　真际散宅佛果灭宗
　　赵州从谂禅师[谥>谥]真际大师。
　　联灯录曰。神鼎諲禅师示众云。南泉道我十八上便解作活计。赵州道我十八上便会破家散宅。师云。你道破家散宅好。解作活计好。初心底人且取前语。久参先德直须破家散宅。更有一言。万里厓州。
　　武库曰。三佛(佛果克勤。佛鉴慧懃。佛眼清远)在五祖时。甞于一亭上夜话。归方丈灯[巳>已]灭。五祖乃于暗中曰。各人下转语。佛鉴对曰彩凤舞丹霄。佛眼曰铁蛇横古路。佛果曰看脚下。五祖云灭吾宗者乃克勤尔。
　　无住庭鸦神赞窓蜂
　　传灯录曰。保唐寺无住禅师。唐相国杜鸿渐致礼。于时庭树鸦鸣。公问师闻否。曰闻。鸦去[巳>已]又问师闻否。曰闻。公曰鸦去无声云何言闻。师乃普告大众。佛世难值。正法难闻。各各谛听。闻无有闻。非关闻性。本来不生。何曾有灭。有声之时。是声尘自生。无声之时。是声尘自灭。而此闻性不随声生不随声灭。悟此闻性则免声尘之所转。当知闻无生灭。闻无去来。
　　传灯录曰。古灵神赞禅师本州岛大中寺受业。行脚遇百丈开悟。却回本寺受业师。一日在窓下看经。蜂子投窓纸求出。师覩之曰。世界如许广阔不肯出。钻他故纸。驴年出得。其师置经问曰。汝行脚遇何人。吾见汝发言异常。师曰。某甲蒙百丈和尚指个歇处。今欲报慈德耳。其师于是告众致斋。请师说法。师登座举唱百丈门风。
　　干峰法身荐福自[已>己]
　　会元曰。越州干峰和尚上堂。法身有三种病。二种光。须是一一透得始解归家稳坐。须知更有向上一窍。
　　僧宝传曰。禅师名承古。游庐山。登欧峯。爱宏觉塔院闲寂。求居之。清规凛然。过者肃恭。时号古塔主。景佑初范文政公仲淹迎以住荐福。示众曰。众生久流转为不明自[已>己]。欲出苦源但明取自[已>己]。有空劫时自[已>己]。有今时日用自[已>己]。空劫自[已>己]是根蔕。今时日用自[已>己]是枝叶。
　　应庵蚖蛇佛日虫豸
　　普灯录曰。应庵昙华禅师甞诫徒曰。衲僧家着草鞋住院。何至如蚖蛇恋窟乎。
　　雪堂拾遗录曰。佛日和尚(大慧)出世住径山。知府请就灵隐开堂。下座。冯侍郎问。和尚甞言不作这虫豸。为什么败阙。日曰。尽大地是杲上座。作么生摸索。冯拟议。佛日便掌。时僚众失色。冯大笑曰。某与长老佛法相见也。
　　肯庵笼箧修颙行李
　　枯崖漫录曰。肯庵圆悟禅师天姿闲暇。甞授儒学于晦庵朱文公。与帅辛公弃疾为同门友。因以黄檗延之入寺。有谗其行李数十担。辛闻之蹙然不乐。后过都运黄公瓌同访之。且曰。有道之士三衣外无长物。多多益办不为道人累乎。庵笑不答。徐而共观诸老手帖。因尽揭笼箧示之。皆古德墨迹。紫阳书翰。辛有惭色。
　　投子修颙禅师。横经讲席洞晓佛意。华严九会敷演三四。遂游诸方。嗣圆照本。丛林同号曰颙华严。
　　武库曰。颙华严富。郑公常参问之。一日见上堂左右顾视。忽契悟。以颂寄圆照曰。一见颙师悟入深。因缘传得老师心。江山千里虽云隔。目对灵光与妙音。郑公罢相居洛中。思颙示诲。请住招提。闻颙入境。躬出迓之。临登车。司马温公适至。问相公何往。郑公曰接招提颙禅师。温公曰某亦同去。联镳出郭。候于邮亭。久之忽见数十担过。温公问谁行李。荷担者应曰。新招提和尚行李。温公遂索马归。郑公曰要见华严何故先归。温公曰某[巳>已]见他了。竟先归。统纪曰。学道之士以贫为德。此世人之常所知。敬招是数十担。卒为温公见薄。一眚掩大德。可不戒之哉。
　　慧圆一交景深大死
　　普灯录曰。慧圆上座性椎鲁。然勤渠祖道。坚坐不卧。居数岁得度。出游庐山。至东林。每以[已>己]事请问。朋辈见其貌陋。举止乖疎。皆戏侮之。一日行殿庭中。忽足颠而仆。了然开悟。作偈俾行者书于壁曰。这一交。这一交。万两黄金也合消。头上笠。腰下包。清风明月杖头挑。即日离东林。众传至照觉(东林常总)。觉大喜曰。衲子参究若此。善不可加。令人迹其所往。竟无知者。注曰。大慧武库谓证悟修颙语。非也。
　　普灯录曰。智通景深禅师。自幼不羣。一日曰。思而知。虑而解。皆鬼家活计。兴不自遏。闻宝峰(阐提惟照)名尊当世。往求入室。峰曰。直须断起灭念。向空劫[巳>已]前扫除玄路。不涉正偏。尽却今时全身放下。放尽还放。方有自由分。师闻顿领厥旨。峰击鼓告众曰。深得阐提大死之道。后学宜依之。因号大死翁。建炎改元开法智通。
　　积翠鬻珍杨岐治璠
　　补僧宝传曰。临济七传而得石霜圆。圆之子一为积翠南。一为杨岐会。南之施设。如坐四达之衢。聚珍怪百物而鬻之。遗簪堕珥随所探焉。骎骎末流冒其氏者。未可以一二数也。会乃如玉人之治璠玙。珷玞废矣。故其子孙皆光明照人。克世其家。盖碧落碑无赝本也。
　　佛眼题壁晦堂牓门
　　罗湖野录曰。佛眼禅师住舒州龙门。甞题语于延寿壁间曰。佛许有病者当疗治。容有将息所也。禅林凡有数名。或曰涅盘。见法身常住。了法不生也。或曰省行。知此违缘。皆从行苦也。或曰延寿。欲得慧命扶持色身也。其实使人了生死处也。多见少觉微恙便入此堂。不强支吾便求补益。及乎久病思念乡闾。不善退思灭除苦本。先圣云。病者众生之良药。若善服食无不瘥者也。又尊宿云。须知有不病者。故明书示以告。后来观其规。咏风巾尘履者。岂特令退思苦本而[巳>已]。抑欲使遵乍可有戒而死之训。其明切精审。可谓药石之言矣。
　　人天宝鉴曰。晦堂心禅师。初承南禅师遗命。领住山缘十有三白。于法席正盛时。毅然谢事居西园。以晦命其堂。且曰。吾所辞者世务尔。今欲专行佛法。于是牓其门曰。告诸禅学。要穷此道切须自看。无人替代。时中或是看得因缘。自有欢喜入处。却来入室吐露。待为品评是非深浅。如未发明。但且歇去。道自见前。苦苦驰求转增迷闷。此是离言之道。要在自肯不由他悟。如此发明方名了达无量劫来生死根本。若见得离言之道。即见一切声色言语是非更无别法。若不见离言之道。便将类会目前差别因缘以为所得。只恐误认门庭目前光影。自不觉知。方成剩法。到头只是自谩。枉费心力。宜乎昼夜克[已>己]精诚。行住观察微细审思。别无用心。自然有个入路。非是朝夕学成事业。若也不能如是参详。不如看经礼拜度此残生。亦自胜如乱生谤法。若送老之时。敢保成个无事人。更无他累。其余入室。今去朔望两度却请访及。
　　死心甲科晦庵状元
　　补僧宝传曰。云岩悟新禅师。魁岸黑面如梵僧。之黄龙谒宝觉禅师(晦堂祖心)。谈辩无所抵捂。宝觉曰。若之技止此耶。是固说食耳。渠能饱人乎。新窘无以进。从容曰。悟新到此弓折箭尽。愿和尚慈悲指个安乐处。宝觉曰。一尘飞而翳天。一芥堕而覆地。安乐处政忌上座许多骨董。直须死却无量劫来。全心乃可耳。新趋出。一日默坐下板。会知事捶行者。新闻杖声忽大悟。奋起忘纳其履。趍方丈见宝觉。自誉曰。天下人总是学得底。某甲是悟得底。宝觉咲曰。选佛得甲科。何可当也。新自是号为死心叟。榜其居曰死心室。盖识悟也。
　　晦庵弥光禅师住龟山。
　　丛林盛事曰。龟山光和尚参妙喜于洋屿。时凡半年无启口处。一日入室。喜问曰。吃粥了也。洗钵盂了也。去却药忌。道将一句来。光曰。裂破。喜庄色曰。又来者里说禅那。师于言下大悟。遍体汗下。遂礼拜。喜以偈印曰。龟毛拈得笑咍咍。一击万重关锁开。庆快平生是今日。孰云千里赚吾来。光作投机颂云。当机一拶怒雷吼。惊起法身藏北斗。洪波浩渺浪滔天。拈得鼻孔失却口。喜见之曰。此正是禅中状元也。因号为光状元。
　　少林开华曹溪归根
　　传灯录曰。达磨告慧可曰。汝当阐扬。勿轻未悟。一念回机。便同本得。听吾偈曰。吾本来兹土。传法救迷情。一华开五叶。结果自然成。
　　传灯录曰。慧能大师谓门人曰。吾欲归新州。汝速理舟楫。时大众哀慕乞师且住。师曰。诸佛出现犹示涅盘。有来必去。理亦常然。吾此形骸归必有所。众曰从此去早晚却回。师曰。叶落归根。来时无口。事苑曰。宝林传曹叔良施地。六祖居之。地有双峰大溪。因曹侯之姓曰曹溪。辅教编曰。慧能始鬻薪以养母。将从师。患无以为母之储。殆欲为佣以取资。及还而其母[巳>已]殂。慨不得以道见之。遂寺其家以善之。终亦归死于是。故曰叶落归根。能公至人也。岂测其异德。犹示人而不忘其本也。
　　法眼六相慈明三印
　　传灯录曰。永明寺道潜禅师初谒净慧禅师(清凉文益之号。又[谥>谥]大法眼禅师)。一见异之便容入室。一日净慧问曰。子于参请外看什么经。师曰看华严经。净慧曰总别同异成坏六相是何门摄属。师对曰。文在十地品中。据理则世出世一切法皆具六相。曰空还具六相也无。师懵然无对。净慧曰子却问吾。师乃问曰。空还具六相也无。净慧曰空。师于是开悟。踊跃礼谢。净慧曰。子作么生会。师曰空。净慧然之。
　　慈明楚圆禅师录曰。上堂云。祖师心印。一印印空。一印印水。一印印泥。如今还有印不著者么。若有试出来向脚跟下道将一句来。设你道得倜傥分明。第一不得行过衲僧门下。且道衲僧有什么长处。良久云。人王三寸铁。遍地是刀枪。
　　枯禅镜堕瑞光鼓震
　　增集续传灯录曰。枯禅自镜禅师见密庵于灵隐。机缘唇契。久之开法隆兴上蓝。宝庆元年被旨升灵隐。移天童。
　　枯崖漫录曰。天童如净禅师感疾退席。下涅盘堂。为鉴足庵。烧香入寂时。侍者告以法堂宝盖镜堕于座。上曰。镜枯禅至矣。如其言。
　　邹应传撰枯禅录序曰。照子落地。谶住天童。
　　僧宝传曰。圆照禅师。讳宗本。游方徧参。至池州景德谒义怀禅师。言下契悟。众未有知者。甞为侍者而喜寝。鼻息齁齁。闻者厌之。言于怀。怀笑曰。此子吾家精进幢也。汝辈他日当依赖之。无多谈。众乃惊。及怀公徙住越之天衣常之荐福。本皆从之。治平初怀公退居吴兴之寿圣院。部使者李公复圭过怀公夜语曰。瑞光法席虗。愿得有道衲子主之。怀指本曰。无踰此道人者耳。既至瑞光。集众击鼓。鼓转堕圆转震响。众惊却。有僧出呼曰。此和尚法雷震地之祥也。俄失僧所在。自是法席日盛。
　　无见却券虗谷还赆
　　山庵杂录曰。无见禅师。仙岩叶氏子。世业儒。以俊才掌天宁古田内记。参方山禅师于瑞岩。尽得其要领。翻然拉可藏主者同至华顶。寻宋高庵所居故址。结茅而居。于是道化大行。学者云集。道俗以为无田不可以蓄众。往往持田劵来施。师皆却之。冬夏一衲。食惟充饥。
　　山庵杂录曰。虗谷和尚辞仰山赴径山。到袁州城里四远檀信赆金钱楮币委积满前。虗谷徐谢之曰。吾不敏。两淛诸山。以吾颇谙宗趣。虗径山席处吾。欲吾开堂说法。阐扬宗趣耳。岂以贫窭见嫌。诸君所赆物请还。庶免新华岩之诮也。嘱侍者囊道具。随身而[巳>已]。
　　哲魁谢招知昺掷信
　　人天宝鉴曰。宏智觉禅师。隰州人。谢事长芦住天童。有隰州僧哲魁者。孤硬人也。潜迹坐下。不言乡所。经十余载。始知宏智乡人。宏智闻。欣然访曰。父母之邦何太绝物乎。智欲招至方丈。魁谢曰。[已>己]事尚未办。岂暇讲乡礼邪。即曳杖而去。人莫能挽。径往宝陀真歇故居禅宴月余日。临终召众说法而逝。阇维舍利无数。
　　宝训曰。雪堂曰。予在龙门时。昺铁面住太平。有言昺行脚离乡未久。闻受业一夕遗火悉为煨烬。昺得书掷之于地。乃曰徒乱人意耳。
　　续传灯录曰。太平懃禅师法嗣韶州南华知昺禅师。蜀之永康人。
　　华严蟠龙投子俊鹰
　　僧宝传曰。禅师名道隆。不知何许人。至和初游京师。客景德寺。日纵观都市。归甞二鼓。谨门者呵之不悛。一夕还不得入。卧门之下。仁宗梦至景德寺门。见龙蟠地。惊觉。中夜遣中使往视之。乃一僧熟睡[巳>已]再鼾。撼之惊矍。问名字归奏。上闻名道隆。乃喜曰吉征也。明日召至偏殿问宗旨。隆奏对详允。上大悦。有旨馆于大相国寺。烧朱院王公贵人争先愿见。隆未漱盥户外之屦满矣。上以偈句相酬唱。络绎于道。或入对留宿禁中。礼遇特厚。赐号应制明悟禅师。皇佑二年诏庐山僧怀琏至阙演法于后苑化成殿。上召隆问话。机锋迅捷。上悦。侍卫皆山呼。隆奏疏请归养病。不许。有旨于曹门外护国寺北建精舍以居。号华严禅院。隆既得谢事。喜见言色。闲居。奇衲名缁多过从。
　　僧宝传曰。禅师名义青。其师使习百法论。叹曰三祇涂远自困何益哉。入洛中听华严五年。反观文字。一切如肉受串。处处同其义味。甞讲至诸林菩萨偈曰。即心自性。忽猛省曰。法离文字。宁可讲乎。即弃去。游方至浮山。时圆鉴禅师退席。居会圣岩。梦得俊鹰畜之。既觉而青适至。远以为吉征。加意延礼之。留止三年。问答开悟。服勤又三年。圆鉴以大阳皮履布直裰付之(事出浮山传)曰。代吾续洞上之风。吾住世非久。善自护持。无留此间。青遂辞出山。阅大藏于庐山慧日寺。后住投子山。道望日远。禅者日增。异苗翻茂。果符前谶。初开山慈济有记曰。吾塔若红是吾再来。邦人偶修饰其塔作玛瑙色。未几而青领院事。山中素无水。众每以为病。忽有泉出山石间。甘凉清洁。郡守贺公名为再来泉。
　　永安定见慧寂梦升
　　传灯录曰。杭州报恩光教寺永安禅师遇韶国师开示顿悟本心。
　　人天宝鉴曰。光孝安禅师。忠懿王向师道望。命住越之清泰。安不乐从。务唯宴坐丈室。如入大定。一日定中见二僧倚殿槛语话。有天神拥卫倾听久之。俄有恶鬼唾骂。复扫脚迹。及询倚槛僧所以。乃初论佛法。后谈世谛。安曰。闲论尚尔。况主法者。击鼓升堂说无益事邪。自是终身未甞谈世故。安死阇维舌根不坏柔软如红莲华叶。
　　会元曰。仰山慧寂禅师卧次。梦入弥勒内院。众堂中诸位皆足。惟第二位空。师遂就座。有一尊者白槌曰。今当第二座说法。师起白槌曰。摩诃衍法。离四句。绝百非。谛听谛听。众皆散去。及觉举似沩山。沩山曰。子[巳>已]入圣位。师便礼拜。
　　晦机熈禅师再住仰山偈曰。青山涌出黄金宅。白日梦升兜率天。
　　慧海珠明冶父川增
　　传灯录曰。大珠慧海禅师者。建州人。姓朱氏。依越州大云寺道智和尚受业。初至江西参马祖。于言下自识本心。师事六载后以受业年老遽归奉养。乃晦迹藏用。外示痴讷。自撰顿悟入道要门论一卷。被法门师侄玄晏窃出江外。呈马祖。祖覧讫告众云。越州有大珠。圆明光透。自在无遮障处也。众中有知师姓朱者。迭相推识。结契来越上寻访依附。时号大珠和尚者。因马祖示也。
　　普灯录曰。无为军冶父实际道川禅师。姑苏玉峰人。为县之弓级。闻东斋谦首座为道俗演法。遂从之习坐。不倦一日。因是不职。尉笞之。师于杖下大悟。辞依谦。谦为改名道川。且曰。汝旧呼狄三。今名道川。川即三耳。此去能竖起脊梁了办个事。其道如川之增。若放倒则依旧狄三也。师铭于心。建炎初圆顶。游方至天峰。蹒庵与语锋投。庵称善。归憩东斋。道俗愈敬。有以金刚般若经请问者。师为颂之。今盛行于世。隆兴改元殿撰郑公乔年漕江西。适冶父虗席。迎开法。
　　遇贤击瓦藻先扣氷
　　普灯录曰。酒仙遇贤和尚。姑苏长洲林氏子。母梦吞大珠而孕。生多异祥。貌伟怪。口容双拳。七岁甞沈大渊而衣不润。遂去家。师嘉禾永安可依。往参钱塘龙册球禅师发明心印。回居明觉院。唯事饮酒。醉则成歌。颂警道俗。因号酒仙。初自钱塘归。执铁锤路见瓦甓即击。或问所谓。曰。世路不平。故碎之耳。
　　普灯录曰。藻先古佛。建宁新丰翁氏子。母梦比丘风神炯然。荷锡求宿。人指谓曰。是辟支佛。[巳>已]而孕。生于武宗会昌之四年。香雾满室弥日不散。年十三求出家。父母许之。依乌山兴福行全为师。初以讲说为众所归。弃谒雪峰真觉禅师。峰异之曰。子异日必为王者师。后自鹅湖归。温岭结庵。继居将军岩。二虎侍侧。神人献地。为瑞岩院。学者争集。甞谓众曰。古圣修行须凭苦节。吾今夏则衣楮。冬则扣氷而浴。故世人号为扣氷古佛。
　　福先进歌汾阳始颂
　　传灯录曰。洛京福先仁俭禅师。自嵩山罢问。放旷郊廛。时谓之腾腾和尚。唐天册万岁中天后诏入殿前。仰视天后良久曰。会么。后曰不会。师曰老僧持不语戒。言讫而出。翌日进短歌一十九首。天后览而嘉之。厚加赐赉。师皆不受。又令写歌辞传布天下。其辞并敷演真理。以警时俗。唯了元歌一首盛行于世。歌曰。修道。道无可修。问法。法无可问。迷人不了色空。悟者本无逆顺。八万四千法门。至理不离方寸。识取自家城郭。莫谩寻他乡郡。不用广学多闻。不在辩才聪俊。不知月之大小不。管岁之余闰。烦恼即是菩提。净华生于泥粪。人来问我若为不能共伊谈论。寅朝用粥充饥。斋时更飱一顿。今日任运腾腾。明日腾腾任运。心中了了总知。且恁半痴半钝。
　　宝训曰。万庵曰。颂始自汾阳。暨雪窦宏其音。显其旨。汪洋乎不可涯。又心闻曰。天禧间雪窦以辩博之才美意变弄求新琢巧。继汾阳为颂古。笼络当世学者。宗风由此一变矣。汾阳无德禅师录有颂古一百首。盖以此为权舆也。
　　归宗真药蒙庵毒种
　　真净克文禅师。后住归宗。正宗赞曰。真净文禅师嗣黄龙无尽(张商英。字天觉)。见兜率(名从悦)举清素侍者末后句。事逮。罢相过归宗。夜话及此。师輙怒曰。是何呕血秃丁脱空谩语。岂可信受。遂不终语。无尽居荆溪。觉范往见之。无尽与语曰。惜乎真净不知此也。范曰。相公只知清素末后句。及真净真药现前而不能觉。尽惊曰。果有此耶。曰疑则别参。尽于言下顿见师用处。遂炷香望归宗悔谢。
　　枯崖漫录曰。蒙庵聪禅师。生福州长乐朱氏。依信之龟峰光晦庵得度。即告以欲随众专一体究[已>己]躬大事。免以众务为役。庵笑曰。汝要紧参禅那。佛法在一切作用处。寻常行履处。何惧事务夺。即今且限一月日。如不了决。罚不恕。退以佛法在寻常行履处写贴于牕上。胁不至席者半月。庵时时默探之。见其作意太猛烈。私念云。此子若不悟。恐狂去。一日闻搐鼻有泣声云。哑坏了此子。訽问乃知俗家讣音至。庵举意曰这里好与一槌。即唤来问曰。汝有什么事。具道以父亡。声未绝。庵扭住与一掌云。许多无明烦恼甚处得来。又一掌。当下疑滞氷释。即礼谢。冲口呈偈曰。了了了。彻底了。无端赤脚东西走。踏破晴空月一轮。八万四千门洞晓。自此机锋峻捷无敢当者。庵临寂时付以法衣并偈曰。再来毒种元聪侍者。尀耐吾宗灭汝边也。
　　德挫将军元接僧统
　　僧宝传曰。圆通缘德禅师。后主闻其名致至金陵问佛法大意。留禁中。又创寺以居之。昭惠后以其子宣城公薨。施钱建寺于庐山之阴石耳峰之下。开基日得金像观世音于地中。赐名圆通焉。本朝(宋)遣便问罪江南后主纳土矣。而胡则者据守九江不降。大将军曹翰部曲渡江入寺。禅者惊走。德淡坐如平日。翰至不起不揖。翰怒呵曰。长老不闻杀人不眨眼将军乎。德熟视曰。汝安知有不惧生死和尚耶。翰大奇。增敬而[巳>已]曰。禅者何为而散。德曰击鼓自集。翰遣裨校击之。禅无至者。翰曰不至何也。德曰公有杀心故尔。德自起击之。禅者乃集。翰再拜问决胜之。德曰非禅者所知也。
　　僧宝传曰。佛印禅师。名了元。字觉老。高丽僧统义天航海至明州。传云义天弃王者位出家。上疏乞徧历丛林问法受道。有诏朝奉郎扬杰次公馆伴。所经吴中诸剎皆迎饯如王臣礼。至金山。元床坐纳其大展。次公惊问故。元曰。义天亦异国僧耳。僧至丛林。规绳如是。不可易也。众姓出家同名释子。自非买崔卢以门阀相高。安问贵种。次公曰。卑之少徇时。宜求异诸方。亦岂觉老心哉。元曰。不然。屈道随俗。诸方先失一只眼。何以示华夏师法乎。朝廷闻之。以元为知大体。
　　法云世谛大沩念诵
　　大慧普说曰。老杲和尚(法云佛照)根本下明。但拙于语言三昧。每升座谓众曰。老僧熈宁八年文帐在凤翔府供申。当年崩了华山。你后生家几时知得遮几句儿。无时不说。然后随其所请回向下座。或问曰。和尚因什么宝华座上一向说世谛耶。杲应之曰。痴人。法岂有二种。
　　大慧普说曰。大沩(真如慕[(土/口)(土/口)])法席甚盛。龙象蹴踏。每遇升堂。三通鼓罢大众雁行而立。风渗渗地趺坐。良久乃举个古人颂子云。欲识本来心。青山绿水深。不是身心境。徒将闻见寻。识得便识取。不用更沈吟。参。便下座后。五日又当参。复举是柱不见柱。非柱不见柱。是非[巳>已]去了。是非里荐取。参。但是升座。除拈提公案外。其余多类此。有个川僧滑稽。从沩山下来。有问大沩法道如何。僧云规矩法度甚好。只是念诵多[日煞]。曰三八念诵丛林定法。何言甚多。僧云。大沩独不然。三八日。僧堂前维那念诵了。五日。法堂上长老又念诵。衲子传以为笑。
　　禅苑蒙求拾遗(终)
　　
　　
