达摩出身传灯传
（又名《达摩传灯传》）版本：明万历杨氏清白堂刻本。四卷七十则。
作者：署名“逸士朱开泰选修，书林清白堂杨丽泉梓行”。
内容：据《景德传灯录》、《续传灯录》等书敷衍而成，描述达摩一生的故事。
玉帝降神出世
　　菩提达摩禅师，南印度香至国王第三子也，姓剎帝利，初名菩提多那，性极聪慧，质极纯笃，好善布施，名闻里闾。早年有志沙门，第未得高人印证。及遇二十七祖般若多罗远来行化，香至国王方崇奉佛教，接见多罗，即隆礼供养，赐施以无价宝珠，又命三子师事之。故达摩得为南渡始祖，其源流盖出此处。
　　多那正纯良，早岁勤修上宝航。
　　后得高人为点化，渡南作个破天荒。
　　美国王诗：
　　国王奉佛意何诚，供养多罗渥且勤。不吝宝珠为锡予，又令三子出其门。
达摩慧辨
　　一日，多罗师与三王子在法堂讲谈经典。有顷，出国王所赐之珠，问三子曰：“此珠圆明可爱，人身、世上有何物可能比及。”多罗问虽在珠，实窥三子所得也。长子、次子固于寻常所见，皆曰：“此珠，七宝中尊，固无逾也。”二子独羡径寸无价之珠，殊不知人身方寸之珠也。独三子菩提多那回：“此是世宝，未足为上，于诸宝中，法宝为上；此是世光，未足为上。于诸光中，智光为上；若人，能明是宝。宝不自宝，有人能辨是珠；珠不自珠，则爱己又能爱人，达人不徒自达，方为圆明莫及。”多罗叹其慧辨。有诗为证。
　　美珠诗：
　　出珠突问众储君，世上圆明孰为真。
　　匪谓三子皆燕石，试他慧辨智超群。
达摩更名
　　般若多罗又谓菩提多那曰：“子明于论珠，必明于论相。且问，诸物中何物无相？”多那曰：“诸物中不起无相。”多罗器其不凡，遂谓曰：“聆子慧辨，于色相已磨刮皆空，于宗旨已通达殆尽。吾为汝更名曰达摩。夫达摩者，通大之仪也。子顾名思义，如来正统，予目望子传之。”有诗为证：
　　三子均为帝裔苗，菩提慧辨果无俦。
　　多罗知为传灯器，欲把真宗向彼投。
达摩得道
达摩自从游于多罗门下，(原书下缺一一五字。其断续可见者为：“.....味恭深教义服勤...将奥义与其师...且为说偈曰：心地...........果满......)
问师
　　达摩传了多罗衣钵，因谓师曰：“吾劝为法，当往何国而作佛事？愿垂开示。”多罗尊者曰：“汝虽得法，只今一味可远游，且止南天，待吾灭后六十年余，当往震旦，设大法药，直接善根。目下慎勿速行。”达摩又问：“彼处有大士比作法器否，千载之下有留难否？”多罗尊者曰：“汝所化之方，获菩提者不可胜数。汝至南方不可彼国众民徒好有为功业，而不可见如来妙理亦不可者被久留。”又说偈云：
　　路行跨水复逢羊，独自凄凄暗渡江。目下可怜双象鸟，三株嫩桂又呙呙。
究问吉祥
　　达摩又问般若师曰：“自两端之外，此后更有何事？乞为开示。”般若曰：“此后一百五十年，笔当有小难相临。”达摩又问曰：“后当有解救否？”多若师曰：“吾有谶语数言，遗子参验。谶曰：
　　心中虽吉外头凶，川下僧凶名不中。为遇毒龙生武子，忽逢小寂无穷。
复问根源
　　达摩曰：“百五十年后当有小难，弟子已闻谶命矣。弟子千百年来未来，上人皆见之眉端，此后事，乞再为开示。”般若曰：“越后二百二十年，林下有一人，当得道果。吾有谶记亦遗汝参验：
　　云端虽闲无敬路，要从儿孙脚下行。金鸡解衔一粒粟，供养十方罗汉僧。
多罗圆寂
　　宋孝宗大明元年，般若师自放二十七道神光在空，现出一十八变，白日升天而逝矣。达摩祖将师皮囊阇维舍利建塔，始继其志，述其事，提化本国。远近众生，知达摩道得真传，皆靡然向风从之，窃隙光以自点，浚余润以自游。美师圆寂诗：
　　多罗圆寂放神光，现变无穷出异常。达祖绍师宣佛教，化行本国德无量。
达摩提化本国
　　达摩在本国弘宣佛教。遵师者昔日“未可远行”之命也。时本国有二禅师，一为佛大仙，一名佛大胜多。早年与达摩同学佛陀跋陀小乘禅观。佛大仙获遇般若多罗，始悟昔日所学之差。二人遂弃其学而学焉。慕道之僧，得高人印心，一点即化，当时号为二甘露门。有诗为证：
　　本国沙门胜与仙，二人同学小禅观。改师般若得宗旨，三子齐声甘露轩。
分立六宗
　　达摩与佛仙、大胜多先是学术同一源流，独胜多沉溺于旁门小乘，不知多罗为正派。遂更分徒众而立为六宗门户：第一有相宗，第二无相宗，第三定慧宗，第四戒行宗，第五戒无得宗，第六寂静宗。各封己解，别展化源，聚落峥嵘，驳谈喧闹。达摩师喟然叹曰：“胜多自身已陷牛迹，况复支漏学盖而山分六宗。我若不除，永缠邪见，佛法不扬。虽彼更分之过，亦吾阿纵之罪也。”美达摩诗：
　　胜多沉溺小旁门，分立诸宗大乱真。身且不知牛迹陷，何为喧闹乱纷纷。
思辟六宗
　　达摩师为如来扶正统，欲正六宗三谬。自思曰：“合而壁之，则势愈固；骤而正之，则言无渐。莫若循次与彼辩证，则正可以袪邪，真可以除妄。服得一宗，则诸宗望风归附。此儒者待异端，不恶而严之道也。吾何为独不然。”美六宗诗：
　　旁门立六宗，狂奴傲主翁。建议驱除策，纵容渐次攻。
达摩辟有相
　　一日，达摩师微现神力，潜至有相问曰：“一切诸法，何名实相？”彼众中有一萨婆罗答曰：“于诸相中不互诸相，是名无相。”师驱之曰：“一切诸相而不相互者，若名无相，当何定耶？”萨婆罗答曰：“于诸相中，实无有定。若定诸相，何名为实？”师又曰：“诸相不定，便名无实。汝今不定，当何得之？”彼曰：“我言不定，不说诸相，当说清相，其仪曰亦然。”师又曰：“汝言不定，当为实相定不定故即非实相。”彼曰：“定既不定，即非实相，非故不定不变。”师曰：“汝今不变，何为实相？已变已往，其义亦然。”彼曰：“不变尚在在不在故，故变无相以定其义。”师曰：“实相不变，不变即非实。于有无中，何名实相？”萨婆罗心知吾师去潜达，即以手指虚空曰：“此是世间，有相亦能空，故尚我此身得似此否？”师曰：“若解实相，即见非相。若了非相，其色亦然，当于色中不失色体，于作相中不碍有，故若能是解，此名实相。”彼众闻言，心意朗然，钦礼信爱，师既瞥然匿迹。
　　美辨相诗：
　　宗名实相意何如，幸为修陈发我遇。只恐相空无实相，多因幻妄堕迷途。
　　萨婆罗诗：
　　相名无相何能定，不定难言相有真。变故循环非在在，有无流转却津津。
　　达摩悟诗：
　　实相何能变，有中怎说无。婆罗能是解，逃墨必归儒。
达摩辟无相
　　一日，达摩师微现神力，至无相宗问曰：“汝言无相，尚何证之？”
　　彼众有婆罗提答曰：“我明无相，心不现故。”师曰：“汝既心不现，尚何明之。”彼曰：“我明无相，心不取舍，尚于明时，亦无当者。”师曰：“于诸有无，心不取舍，又无尚者，诸明无故。”彼曰：“入佛三味，尚无所得，何况无相，而欲知之。”师曰：“相既不知，谁云有无，尚无所得，何名三昧？”彼曰：“我说不证，证无所证，非三昧，故我说三昧。”师曰：“非三昧者，何尚名之。汝既不证，非证何证。”婆罗提闻师辨析，既悟本心，礼谢于师，忏悔往谬。祖即曰：“汝尚得果，不久证之。此国有魔，非久降之。”言讫，忽然其师一时不见。
　　美六宗师：
　　实相诸徒已觉非，此宗无相亦须规。问渠无相居何义，恐与沙门道裂支。
　　婆罗提答诗：
　　我名无相隐俾论，三昧圆融罔执循。变化莫知神明境，能将口说为君闻。
　　达摩复诗：
　　无得三昧相，莫当三昧名。婆罗闻慧辨，即悟性三灵。
达摩定慧宗
　　达摩师一言，能使有相宗、无相宗开悟。于是，又往定慧宗问曰：“汝学定慧，有一有二。”彼众中有婆兰陀者，乃一宗领袖，对曰：“我师所教，定慧非一非二。”师曰：“非一非二，何名定慧？”彼答曰：“在宗非定，处慧非慧，一既非一，二亦不二。”师驳之曰：“尚一不一，尚二不二，即非定慧，亦何定慧？”彼曰：“不一不二，定慧能知，非定非慧，亦复然之。”师曰：“慧非定故然何知哉。不一不二，谁定谁慧？”婆兰陀闻师之言，昔日陷溺迷障，阖然冰释。为问曰：“佛法无疆，论慧辨慧，命之矣。”
　　美慧宗诗：
　　定慧为宗立户门，愿将奥义诉知闻。如来定慧非同汝，圆妄难容势道存。
　　兰陀答达摩诗：
　　定慧如何一二拘，胜师得传走盘珠。定无宗处慧非慧，一二拘是背师。
　　达摩悟兰陀诗：
　　值数而违数，当名不副名。金绳开觉，革旧自归诚。
辟戒行宗
　　有相宗归吾教，无相宗归吾教，定慧宗亦归吾教。戒行宗与吾为二，则佛道分裂，吾性尤有愧也。次日，达摩师又至戒行宗，问曰：“何者名戒？何者名行。尚此戒行，为一为二？”彼众中有一贤者，不道姓名，出席答曰：“一二二一，皆彼此生。”师曰：“依教不及于行内为非名，何名为戒。”彼曰：“我有内外，彼已知觉。既得通达，便是戒行。若违背说，俱是俱非，言及清净，既戒即行。”师曰：“俱是俱非，何言清净；既得通故，何谈内外。”贤者在梦觉关，一呼即醒，谓师曰：“不登高不知天之高，不入底不知地之厚也。予始悟今是而听辨矣。”师曰：“吾过数年，必往南渡。汝南渡后功德广大矣。”
　　美戒行诗：
　　一祖同仁佛量弘，不令度外蟹横行。宗名戒行非天谓，指出平川路上人。
　　贤音答诗：
　　一二二一出师传，依教无缁曰戒行。知觉通过无内外，是非清净妙超玄。
　　达摩复诗：
　　依教即有染，破教何云依。通达是非故，揭封似剖篱。
辟无得宗
　　四宗虽已开悟，无得宗与寂静宗沉迷犹故也。达摩师不忍置之二宗于度外，亦欲收归至一之中。一日，又至无得宗，问曰：“汝云无得，无得何得，既云所得，亦无得得。”彼众中有宝静者答曰：“我说无得，亦无得得，尚说得得，无得是得。”师曰：“汝得既不得，得亦非得，既云得得，何得非得。”彼曰：“得得是得。若见不得，名为得得。”达摩师曰：“得既非得，得得无得，既无所得，尚何得得。”宝静闻言，拜首曰：“若非金绳，谁开觉路。若非宝筏，几堕迷川，弟子今知回头矣。”达摩曰：“汝今虔心慕道修完，自然功德浩大。我今把二藏经卷与你收下。”静者曰：“谨依佛法。”
　　美五宗诗：
　　勤修无得曷言僧，得了真宗断业根。无得名宗应有意，请君为我说真原。
　　宝静答达摩诗：
　　如来立教总归无，不欲形声带觉吾。眼内但知无是主，性灵有得亦俱徂。
　　达摩悟宝静诗：
　　修佛无真得，如来解吾惮。梦中人唤醒，披露睹青天。
辟寂静宗
　　最后，达摩师到寂静宗问曰：“何名寂静？于此法中，谁静谁寂？”彼众中亦有一尊者答曰：“此心不动，是名为寂，于法无染，名之为静。”师曰：“本心不寂，要做寂静，本未寂静，何用寂静？”彼曰：“诸法本空，以空空于彼空空，故名寂静。”师驳之曰：“空空已空，诸法亦尔，寂静无相，何静何寂？”彼尊者一闻师言，如红炉点雪，须臾融化。谢曰：“不得其门而入，不见宗庙之礼，百官之畜，禅师今日之谓也。弟子何幸而闻万言之美，方悟之矣。”
　　美辟六宗诗：
　　寂静名宗出所传，循名责实请君言。区区亦有寂静旨，不识参同与改辕。
　　尊者答达摩诗：
　　此心不动名为寂，于法无备静所称。性内空空无一物，故名寂静为若详。
　　达摩悟尊者诗：
　　万法尽归空，谁教相寂宗。慧人炉点雪，瞬息一陶融。
达摩叹六宗
　　六宗未辟之先，各立门户，与达摩师并立为二。六宗既悟之后，各去邪就正，与达摩师混而为一，由是化被南天，声驰五印，经历六十载，普度无量力。众所谓妄不悟灭真，邪不能胜正是也。
　　美普度六宗师：
　　六宗悔悟尽归慈，化被南天誉溢闾。六十余年施普度，亿千万众生亨衢。
异见王毁三宝
　　如来三宝之道，无一人不笃信，无一人不宗重，无不钦敬佛宝。独达摩之侄有异见王者，不信佛道，轻毁三宝。谓：“虚无寂灭之教，当摈之门墙之外，再不令窜入名教之中。”尝对群臣曰：“朕之祖宗，敬信佛道，陷于邪见，致寿年不永，祚运亦促。且我身是佛，何更外求。善恶报应，皆因多智之人，妄构其说，以簧鼓斯民。朕欲辟其非，以矫其诞，崇儒者中正之道，俾泽我生灵，巩我皇圆可矣。”王虽明于黜邪，而暗于用旧，凡硕德元勋，为前王所叙用者，一旦废黜殆尽，不令其列职于朝。
　　美毁三宝诗：
　　人皆信佛我宗儒，不为虚无所惑愚。试看祖宗崇佛教，寿年不永祚多虞。
众臣上建章休毁三宝
　　异见王即令指挥，焚其三宝。群臣谏曰：“我主因此小事，毁坏三宝，不可误了佛法。昔有地藏王，无子只生三女。二女皆招驸马，只有第三女妙善，坚心不肯招。国王闻此事大怒，即令其出家，其父再害他，赐法场绞死。忽见一虎，如天神似像，将他肉身背在山林，各样神佛俱来朝拜。我主听臣等奏，不可毁坏。臣各人俱是太祖麾下老臣，依臣等奏，臣等该奏，不依臣奏，臣等退班。”异见王闻言大怒曰：“老贼无礼，把藏王比孤。武士听吾旨，将数老贼痛打，罢官职，各人依律施刑。”不用旧臣诗：
　　勋庸耆归国之祯，不敢留泽遗众生。空国只因善者去，门人孤立国骞崩。
达摩求见老臣
　　毁言出于一人，三世母国毁也，佛道不可毁也。不知其是不必重。既知其非不必毁。眼前惟闻尊信者为罗汉，不闻轻毁者为圣美忠厚长者。毁官不出于己，毁佛无法祗新，其薄也。
达摩思救国王
　　达摩师自睹异见王所为如此，喟然叹曰：“不信佛则忘善，不用旧则废法，德薄者蒙厚祸。我不思坐视宗庙沦亡，当思有以救之。”即念无相宗二首领，其一波罗提者，与王有缘，将其证果，此可与使者。其一宗胜者，非不博辩，而与异见王无宿困，此不可与使者。尚未令彼前行见王，解说其身之祸时，闻六宗徒众私相议曰：“国王有难，师何自安？”达摩师心会其意而弹指应之。盖欲有所指挥，第未宣泄于口也。徒众闻指声，告云：“此是吾师达摩灵响，我等宜速行，以副慈命。”即趋至师所，礼拜问讯。
　　达摩思见王诗：
　　国王毁佛招灾危，贵疾禅师欲救之。欲命波罗与宗胜，见王解说改其非。
　　欲遣六宗诗：
　　六宗交口议其师，宗庙沦亡坐不支。忽听达摩弹指引，疾趋席末听支顺。
宗胜潜见国王
　　达摩师识得徒众来意，即启口问曰：“一叶翳空，孰能剪拂？”宗胜厉声应曰：“我虽浅薄，敢惮其行。师有指挥，惟命是诺。”达摩曰：“汝虽慧辨，道力未全，令汝见王，恐难感化。汝且退休，别有主议，不可怆猝。”宗胜潜自谓曰：“我师恐我见王，大作佛事，名誉显达，映遮尊威，纵彼福慧为王。我是沙门，受佛教如来传法，有何难抵敌见言不信佛教，以致如此。弟子即下起行。”言讫，潜至王所，广说法要及世界苦乐、人天善恶等事与王。往返精微，无不诣理。
　　宗胜、慧辩二人，行至中途，偶见笼内有一鸟雀，宗胜欲救度，复问达摩师曰：“不能度之，何以达？”师曰：“汝此去，吩咐他诈死，岂不度之。”宗胜拜谢即往。途中自叹曰：“佛法无疆，我佛如来逢难救难，逢灾救灾。”慧辩曰：“我和你二人，在此歇息片时，有逢灾逢难即救。”忽然有一孩童哭，哭啼乞救。宗胜问曰：“汝啼哭，何也？”其子答：“父母双亡，家下无力资送埋葬，我欲自尽。”宗胜、慧辩二人闻言，即取数两黄金赠他，其子告别而去。有诗为证：
　　达摩询问六宗徒，一叶翳空执剪除。和尚不嫌功浅薄，应唯宗胜敢推辞。
　　又诗：
　　汝虽慧辨无优全，难革王心改辙环。宗胜自吟禅教首，潜趋王所讲人天。
屈于王辩
　　异见王素不信佛教，及见宗胜，屈于慧辩协理，即问曰：“汝所解说，其法何在？可明白论来。”宗胜曰：“佛法治化，可以此类而观。欲知佛法，先当要论治化。且问，王所云道其佛法安在。”王又问曰：“朕所有道，将除邪法，汝所有法。将伏何？”宗胜无以对。达摩师此时未离慈座，已知宗胜义堕。遂告波罗提曰：“宗胜不禀吾教，潜行往化国王而屈于理辩，汝可速救。”波罗恭禀师旨云：“愿假神力。”即辞别而去。
　　行济度诗：
　　宗胜沙弥慧辩雄，殿前解说有涵容。讯君佛法今何在，明白倏陈便信从。
　　又差波罗诗：
　　佛法王猷可例观，绶谭佛法且谭君。词穷莫应君王驳，吩咐波罗往解难。
　　西江月劝见王调：
　　王母瑶池鸾鹤飞，蟠桃争献舞腰肢。腊残乳燕穿帘幕，春到流莺啭柳枝。
　　香满座上酒盈卮，神仙寿祝茂年诗。庭前戏彩双雏凤，堂佛诵经十二时。
波罗见国王
　　须臾，云生足下，波罗提直至异见王殿前，默然而立之。时，王正与宗胜辩驳，忽见波罗提乘云而至，愕然忘其问答，曰：“乘空来者，是正是邪？”提即答曰：“我非邪正，而来正邪；王心若正，我无邪心。”王虽惊异，而骄慢方炽，即摈宗胜，令之远出。波罗提曰：“王既有道，何摈沙门。我虽无解，愿王致问。”见王怒而问曰：“子之宗佛，必以佛为是也。且问，何者是佛？”波罗提答曰：“佛之教，虽不滞于有，亦不沦于无。惟见性是佛而已。”见王又问曰：“师见性否？”提答曰：“我不见自性，惟见佛性。”王问曰：“性在何处？惟于所见。”波罗提曰：“性在作用上见之。”王曰：“性蕴于中而难知，情发于外而易见，子徒作用上见性，盖亦令我见之。”提曰：“性之作用，现前即是，王自不见耳。”王曰：“寡人作用上亦有性否？”提曰：“作用种种皆是，王若寂然不用，其体亦自难见。”王曰：“若当用时，现处有几？”提曰：“陛下每日作用，其出现时大概有八。”王曰：“既有八处出现，当为寡人言之。”喟然叹曰：“佛法不可有误。”波罗说偈云：
　　在胎为身，处世为人，在眼若见，在耳若闻，在鼻辨香，在口谈论，在手执捉，在足运奔。
　　又云：
　　偏现俱该沙界，收摄在一微尘。识者知是佛性，不识唤作三魂。
宗胜捐躯投崖
　　异见王闻波罗提所说偈言，方寸了然领悟，乃悔前日轻悔之非，而求今日逃归之是。遂咨询法要，朝夕忘倦，迄于九旬。宗胜，先时用辩论不给，被王斥逐，遂退藏深山，自叹曰：“我今日，百出八十为非。师曾许我二十年来方归佛道。性虽忍昧，行施瑕疵，不能御难。我在世何用。因此事不能辩及见王，生不如死。”遂捐躯投崖，俄有神人，以手捧承，置于崖上，并无损伤。宗胜观看，并无一人，真乃异哉。
　　异见王悔悟诗：
　　佛性须从作用求，国王听说始回头。咨询法要忘疲倦，深悔先年冒死尤。
　　宗胜作诗：
　　行纪瑕疵验证修，不能御难重遗忧。深为莫若投崖死，虚度浮生八十秋。
　　美宗胜诗：
　　衣冠复赐意倦倦，但恐相逢又见嫌。且把一心行正道，管教父子得团圆。
　　（原书缺两面）
见王差使迎接达师
　　宗胜闻了神人偈言，欣然，即于岩间宴坐。此时，见王在国中，复问波罗提曰：“智辩虽出性生，亦由师训。今日，仁者谆谆智慧，果从学何人得来？”婆罗提答曰：“师不在远，子归而求之，有余师。问臣出家受业师，即婆罗寺乌沙婆三藏是也。若问臣出世师，虽名达摩，实王之叔菩提也。天渍有仁者，王牒有如来。大王今日悟后之问，徒能羡人之，徒不能宗自之叔，窃为大王不取也。”见王闻叔名，勃然惊骇。久之，谓波罗提曰：“鄙薄忝嗣王位，而超邪肯正，忘我得道之叔，取罪深重。”
　　国王询问诗：
　　国王询问波罗提，慧辩谆谆何所师？达摩原系菩提子，王之叔父某归依。
　　波罗答诗：
　　菩提王叔某之师，超悟禅宗见性虚。敕使迎请求忏悔，钦崇三宝求犹切。
　　又诗：
　　修佛无真德，如来解悟禅。梦中人唤醒，披雾睹青天。
为王忏罪
　　次日，见王具驾等候，迎请叔父返国。达师即随使而至，为王忏悔前非。王闻达师规诫，即百拜泣谢。又诏宗胜归国，左右大臣奏曰：“宗胜被王谪贬，自愧不能为王御难，捐躯投崖，已亡多时。臣矫诏，不敢奉命。”王告其叔曰：“宗胜之死，皆出于朕，不知大悲为朕如何忏悔，方免斯罪？”达师曰：“无伤也，宗胜现在岩间安息，有诏往召，彼即至矣。”王闻宗胜在，大悦，即遣使召之。使至山中，果见宗胜宴坐崖下，惮寂自若。有诗为证。
　　迎达摩诗：
　　闻说从师出懿亲，勃然变色觅心惊。宗盟不意生真佛，诏使迎归作福星。
　　见王赉诏诗：
　　宗胜投崖实朕愆，召之还国传经筵。使臣奉诏山中召，见彼端坐岩石巅。
宗胜从容辞诏
　　话说宗胜，在岩中坐禅，忽见天使诏临，即对使从容答曰：“贫僧无能，不能分毫裨益国家，誓愿老朽岩泉，证修佛事。王之国，济济多士。达摩是王之叔，现为六宗所师表。波罗提亦沙门领袖，法中龙象也。愿王崇仰二圣，以福皇基。臣不敢奉诏，趋陪左右。烦使者善为我辞焉。”有诗为证：
　　宗胜岩中只自修，不从天诏棹归舟。从容劝主尊亲叔，领袖波罗亦合收。
　　又自叙诗：
　　老朽岩泉汲寸长，证修佛事度时光。烦君善为辞丹诏，不得趋陪佐圣皇。
达摩为王疗病
　　本日，持诏官尚未复命，达摩师问王曰：“使臣奉尺三诏，知得取宗胜还国否？”王曰：“事难遥度，未可知也。”师曰：“一诏不至，再诏始来。”少顷，使还，呈上宗胜辞表，果如师语，王大惊服，再遣使召之。师回，辞王曰：“臣且暂去，陛下当益修善德。臣瞻龙体，不久当有疾。”达摩师去后七日，王果得疾。国医诊治，日见加重，不见疗愈。贵戚近臣，忆师前日辞去之言，即发使迎师曰：“主上遘疾弥笃，愿请慈悲，远来诊救。”师闻召，即随使至阙问疾。此时，宗胜承王再召，亦别岩间而归国见王。波罗提亦趋至禁榻问病。宗胜、波罗提问师曰：“目今当何施为，令主上免此疾危？”师曰：“疗疾无他策，着令东宫太子，为王宥罪施恩，崇奉三宝。复为忏悔，消除向日轻毁罪孽。如是行事者三，王疾始愈。”有诗为证：
　　圣躬颐养失天和，预识将来有厄磨。辞去叮咛无别话，急宜修德保沉疴。
　　又：
　　国王遘机势几危，急请慈悲为护持。免难莫如消罪孽，东宫太子好施为。
达摩辞王南渡
　　达摩师在本国演教六十余年。一日，念震旦缘熟，行化时至，乃令治装戒行。先辞祖塔，次别同学，后至王所告行，且慰而勉之曰：“臣去后，陛下当勤修百业，护持三宝。吾去非晚一九即回。”王闻师言，涕泪交集，曰：“叔父去留，关国家休咎。此国何罪，彼国何祥。既云震旦有缘，去志已决，车辙非所能挽。第慈悲虽大，惟愿不忘父母之邦。果满功还，早掉归帆，侄之大幸。”有诗为证：
　　化行震旦适于时，祖塔君王暂告违。去后最宜勤百业，护持三宝福疮痍。
　　王送达摩诗：
　　猝闻门外驾骊驹，涕泗滂沱失所依。震旦有缘行莫挽，梓桑之国莫交虚。
国王海堧饯别
　　次日，异见王以叔父达摩师远行，乃具大舟，与左右臣僚，移供帐，饯别于海堧之地，挥泪言曰：“离多会少，古语然也。叔父在国，不特寡人相安无事，虽四境之内，亦相安于无为。慈悲一去，则南人幸而西人悲也。敢问归期？”达摩曰：“臣忝奉教沙门，如来演教之身，普济天涯之客，归期无有定准，聚首亦难逆料。既有南渡，必有西归。今日泛泛扬舟，他时翩翩葱岭，是其验也。”有诗为证：
　　叔父宜留镇此邦，为何话别戒行装？海堧祖饯情难舍，回首天涯是异乡。
　　达摩答王诗：
　　奉职沙门普济弘，渡南难拟事功圆。君王若问归来日，葱岭翩翩遇使旋。
达摩计伏蛟龙
　　达摩自西竺海堧之地，别亲王而离乡井，登大舟以渡南滨，无非为传灯之事也。迨及海隅时，忽见巨浪滔天，有一蛟龙，形势甚大，自下而升。
　　其舟几覆数次，在舟诸人，无不惊愕，惟达摩师颜色不变，欣笑自若而已。从容言曰：“此特河海中一微孽耳，汝等何惊怖之若是耶。第此孽不除，终为大害。”复以佛帚指龙曰：“汝之大，吾弗虞也，吾患汝之变小耳。”须臾之时，龙果变小。达摩师遂以钵盂捞之，其龙犹如绳系，莫之能动。达摩师以之掷于海，众人皆异之。有诗为证。
　　达摩降龙诗：
　　涌水兴波作浪涛，孽龙翻身并舟高。予欲为人除大害，特今故把盂盆捞。
　　众人美师诗：
　　妖龙兴灾害万民，众人无计可逃生。幸得神僧降此孽，舟中自兹得安平。
达摩收伏神虎
　　自达摩师降龙之后，风息浪平，舟中如盘石之安矣。将及南海，达摩师登岸西行，遥见一座高山，巉岩峻岭，林木森森。询及行人：“前面高山是何处所？”行者答曰：“乃紫章三峰也。其中猛虎甚多，行路之人受其害者，不可胜纪。汝僧独自前行，只自己其生耳。”达摩曰：“行止虽存乎人，死生实由于天。天寿予而虎不能为我夭。天夺予而汝不能为我留，猛虎其如予何？”遂不听行者之言，遽而前往。近山下，忽见一猛虎，猝然而至。达摩以佛帚召之，曰：“汝当敛迹藏形，勿伤生灵可也。”其虎摇首摆尾，如犬之逢家主，不忍释去。既而达摩前往，虎亦莫知所之。有诗为证：
　　自从西竺至海南，穷途苦阻也曾尝。披衣蹑足忙登岸，未知何日返道坛。
　　行者答师诗：
　　遥望高山名紫章，路人多被猛虎伤。谕僧勿去从吾语，免得身躯受灾殃。
　　达摩伏虎诗：
　　数步行来到此村，猝然猛虎出山林。达摩忙将佛帚扫，摇头摆尾如犬形。
达摩舟达南海
　　达摩师自西竺至南海，登巨舰，泛重溟，经几多风浪，值几多险怪，凡三周寒暑，始达于南海。适梁普通七年庚子岁九月二十一日也。广州刺史萧昂，武帝族兄也，适在公署听政，闻百姓报导西方达摩师渡江而来演教，遂洗心洁服，隆礼迎接，送至公馆供养，每日叨陪左右，求其讲解。百姓创见西来佛，纷纷礼拜皈依，咸愿捐资，鼎建殿宇，以普求济度。有诗为证：
　　一自登舟别海堧，三周寒暑达华区。途中险怪兼风浪，历历身经若坦夷。
　　刺史迎接诗：
　　报导如来南渡江，慌忙颠倒着衣裳。请迎公馆隆供养，每日叨陪讲法王。
　　百姓皈依诗：
　　创见西方活佛临，纷纷礼拜乞金绳。捐资建殿须臾事，盖为慈悲接济民。
萧昂具表奏君
　　萧昂以达摩南来普济，甚盛心也。况主上宗信佛教，一闻有僧南来演化，甚折节也。事不容密，乃具表奏闻武帝。武帝阅表，龙颜大喜。谓左右臣子曰：“此寡人诚心所感，事佛之报也。”遂遣使备法驾至广州迎请，又诏萧昂护送达摩佛至金陵见驾。帝一面发库藏鼎建宝殿，以作如来宅舍；一面诏中书生缮写经卷，以便如来讲解。
　　刺史具表诗：
　　萧昂具表奏梁王，达祖南来降吉祥。利益国家非小可，颛祁宸断自参详。
　　梁王遣使诗：
　　梁王见表悦龙颜，事佛殷懃果报来。遣使迎请无少缓，诏令护送至京台。
　　梁王建寺诗：
　　达摩南渡阐如来，梁王殷懃建殿台。迎至金陵接相见，舍身事佛亦何騣。
梁王接见达摩
　　达摩师在公馆坐禅，忽谓刺史萧昂曰，“君可促装，朝中遣使迎请，法驾不久及门，诏君护送。及今未至，可将州事托付何人拟拟，不日予与君行矣。”刺吏尚未之信。越两日，诏书果至，一如达摩师所言。萧昂愈倾心敬服。及师迢递至金陵，武帝沐浴斋戒，旗幡鼓乐，灯烛香花，自出部城迎接。本日，车马填街，人民塞市，一则急睹人王，一则快观活佛。此时此际，沉檀扑鼻，萧管沸耳，幢幡夺目。缙绅失其贵，甲冑失其勇。虽堂堂天子，亦不自知尊贵，惟知达摩之为大矣。
　　达摩坐禅诗：
　　坐禅出定白萧昂，速备车舆待启行。明日九重丹诏及，贵尹护送见君王。
　　梁王迎接诗：
　　梁王事佛果虔诚，佛至金陵出郭迎。鼓乐喧阗香扑鼻，旗幡灯烛耀人明。
　　百姓争睹诗：
　　人民塞市马填街，争睹西天活佛来。甲冑缙绅忘勇贵，堂堂天子亦微哉。
梁王舍身事佛
　　武帝接着达摩，执弟子礼，侍立左右，命仪卫，如王者送至新佛殿安顿。武帝亦随至新佛殿参谒。此时，观见达摩，慈容烨烨，宝像煌煌，恨不得与之俱化，又踵旧日所为耳。愿舍身事佛。又出帑内金银，为建道场功果。君者民之表，一国人王尚自舍身事佛，天下效尤，又孰不愿为佛事。书云“梁王事佛尤谨”，此之谓也。
　　梁武舍身诗：
　　慈容宝像耀煌煌，愿舍真身事佛王。帑内金银如土芥，道场功果闹天堂。
　　百姓舍身诗：
　　堂堂天子镇华夷，百姓观瞻作表仪。万乘帝身甘事佛，卑卑黔者悉捐躯。
梁王自矜功德
　　武帝自接见达摩，叨陪不离左右，自矜其功德。问曰：“弟子自继位以来，宗信佛教，平日在国中，恐栖佛无所则为建寺，恐诵佛无本则为写经。若此之类，不可胜纪，不知有何功果？”达摩曰：“如来功果，贵务其大者、实者。主上造寺写经，此卑卑人天小果。有漏之因，如影随形，虽有非实。何功德足云。若以此为功德多见，其不知量也。”武帝怃然自失。又侧席问曰：“如圣人所云，必何如作为，乃为真实功德？”达摩曰：“净智妙圆，体自空寂。如是功德，不以世求，一味在性灵上体认，所谓大者、实者。寺创与经之缮写，初不关于修待急务，纵不暇及，亦不言其修证有亏。”
　　梁主矜功寺与经，人天小果漏之因。
　　智圆体寂真功德，不落人间色与声。
武帝不悟经义
　　梁王自谈功德之后，始不事外面作为，收入在性中修证。第着己用功者，由精会粗易；郛郭从事者，由粗入细难。梁武浮名好佛，兢兢在语言文字上探讨，及至谈禅悟偈，漠然无得也。
　　一日，帝又请问达摩师曰：“圣谛之文，弟子口尝诵之；圣谛之义，弟子心尝思之。其奥妙精微，非浅鲜胸襟所能测识第一义之旨，今愿窃有请也。”达摩曰：“圣谛之义，文字虽，一言一蔽之，曰廓然无朕而已。朕之一言，至矣，尽矣。”梁武解误，则文字化为真诠。达摩南来，还佛梁武，其首班矣。帝惟不然，又问曰：“对朕者谁？”达摩曰：“不识夫？不识即无朕，无朕即不识，不识无朕，二而一者也。”帝犹然不悟。佛家点化弟子，只在一字之间。三教不解，机不合矣。规规为虚文所拘留，非达摩西来之意也。本月十九日，不告于王，遂潜回江北。十一月二十三日，届于洛阳。当魏孝明帝正光元年，寓止于嵩山少林寺，面壁而坐，终日默然，人莫之测识，谓之壁观。
　　梁武浮名好佛诗：
　　如来修证性中求，郛郭工夫逐浪浮。只向语言为探讨，方圆龃龉不相投。
　　梁武请问圣谛诗：
　　圣谛如来第一篇，其中意义必精玄。请师乞为明开示，俾得持循作圣美。
　　达摩答武帝诗：
　　要知圣谛其中义，无朕之精自廓然。陛下洞知无朕妙，西方佛果已修圆。
　　梁武帝不悟诗：
　　一隅甫举反三隅，始足谈玄号上儒。三四发明浑不解，依然蔽固一愚夫。
　　达摩潜回江北诗：
　　出昼依回不舍王，为王可武与为汤。梁王不是如来器，决志潜回抵北江。
　　达摩嵩山面壁诗：
　　少林篙岳好修持，面壁其中寂语词。匪为一身完证果，多因等待续灯儿。
达摩嵩山演教
　　达摩在少林寺面壁，从游之徒，有道副、道育、尼总持诸人，朝夕趋陪，以求济渡。评三子证修，虽有浅深不同，然游于达摩门者，彬彬皆佛物，无弃物也。所谓升堂矣，第未入于室也者。达摩因梁武专在言论上修持，不从寂静中证悟，卒于佛无成，于道无得也。遂惩其弊，一味面壁而坐，以寂灭示三子。壁虽障于目前，彼之剖破藩篱，达观无际，壁不能翳其毫忽。居于方内者，觉面前多封闭垣墙；超于域外者，眼里无全牛。觉层峦迭壁列于前，彼视之皆空矣。故达摩九年面壁，不待达摩心坚石穿，壁因达摩坐观，亦化其顽石，勒成一尊达摩。迄今嵩山石壁，俨然有达摩尊者遗像。非其坐观之大验欤。
　　三子从游达摩诗：
　　达摩选佛到中华，炉冶英才作叶伽。三子共沾春雨露，兢兢鼓棹觅灵槎。
　　三子所造不同诗：
　　学业难教一律齐，彼苍赋禀有贤愚。譬诸草木分区别，何独于人有所疑。
　　达摩面壁示教诗：
　　达摩面壁意深微，示众修持志莫移。勿道眼前坚莫钻，工夫克己剖藩篱。
　　达摩观壁皆空诗：
　　石壁徒能障浅衷，高人达览境皆空。性天湛湛原无物，壁立参前有主翁。
　　顽石肖像达摩诗：
　　自古人为万物灵，从来有志事终成。试观面壁高山石，日久年深肖像形。
神光弃儒从释
　　婆罗门有一僧人名神光者，人品清俊，资性聪慧，表表一旷达士也。久居伊洛，博览群书，善谈玄理。每抚髀叹曰：“孔老之教，礼术风规。庄易之书，未尽妙理。孔老，予不获出入其门墙；庄易，予不获从游其左右。与其浮慕前修，勿若求师近代。何代无贤，顾人自得耳。”神光进退于儒释之间，终舍正学而从左道。故功名富贵，等若浮云；证果修持，好如饴醴。有诗为证。
　　神光旷达诗：
　　仪表魁梧行莫羁，灵襟空洞逸绳规。伟才若付良工手，斫就能将大厦支。
　　神光博览诗：
　　不直堂堂具表仪，无形仪表富襟闭。笥经莫拟便上腹，敢谓身肥没字碑。
　　神光好佛碑诗：
　　家鸡野鹜两提衡，厌旧欢新出世情。二祖若教难诳诱，达摩衣钵孰相承。
神光欲从达摩
　　神光僧闻达摩大师乃西天得道比丘也，现寓止于嵩山少林寺面壁，欣欣喜曰：“才说无师却有师，古人负箧从师，不惮千里，况嵩山去此甚近。所谓至人不延，学步即亲者也。欲求解脱，非至人点化不可。欲师至人，非从游其门不可。有志而莫之学，是谓自弃。有师而（原书下缺一面）嵩山少林寺，参谒达摩，求其训诲。达摩见神光之来，恐亦好名之士，易为迁就摇惑，不专志传灯者也。达摩南来，正欲得中人以上与之语上，无论他后日得髓，且试得今日来意。意稍不诚，一挫即却矣。故面壁自若，不知身后有人参谒；缄然自若，不知左畔有人乞言。神光僧不以师为吝教，惟罪己为不诚。来意精专，可盟金石。师坐终日，彼亦侍立终日。师面壁坐，彼面师立。师不语，彼不去。如此效诚者半月。有诗为证。
　　神光参谒达摩诗：
　　躬往嵩山谒达摩，求他容授说波罗。至人若肯传神髓，大地黄金酪搅河。
　　达摩面壁自若诗：
　　面壁无言匪拒人，示渠默坐作持循。参师即悟参禅旨，岂谓规规试意诚。
　　神光来意精专诗：
　　从师学道匪沽名，师不优容意不诚。面壁端然无指示，面师屹立效章程。
神光励志求师
　　一日，神光僧又自思曰：“不凿石，不逢玉；不淘沙，不见金。奕秋小数，不专心致志且不得也，况如来宗旨，可以二三之见求之乎。且古人刻志求佛，遗行斑斑可证。有敲骨取髓者，有刺血济饥者，有布发掩泥者，有投崖饲虎者，若此之类，难以枚举。况我又何人，敢不益励乃心，肯以师不礼貌辄少变其志。佛难人为，辄委靡其行乎。”
　　神光立志诗：
　　美玉精金出凿淘，奕秋小数致专求。如来无价金和玉，丝发因循不到头。
　　神光仿古诗：
　　古人学道意专精，饲虎投崖效滴涓。刺血济饥并取髓，掩泥布发事斑斑。
　　神光策立诗：
　　古人为道几捐生，何独区区不殒形。得与达摩为弟子，胜如虚度过浮生。
神光立雪从师
　　神光僧为从师志一，慕道精专，忘却天时人事。时当十二月九日夜，天大雨雪，使非励志之夫，鲜不畏寒却步矣。彼依然坚立不动，唯知求教明心，不知六花裂体。逮迟明，积雪过膝，其寒冷当何如者。自常人论之，身为重，道为轻。纵师不以我为诚，亦不关甚紧要，何为苦节如此。彼则谓：“师之难我，雪之侵我，未必非彼苍玉成之意，过膝何足恤，纵雪积过腰，亦所甘心也。”此情此际，虽鬼神可格，金石可大矣。”达摩师始悯而问之曰：“汝立雪中，当求何事？”光含悲曰：“唯愿和尚慈悲，开甘露门，广度群品而已。”
　　神光立雪诗：
　　露领冲寒立雪中，雪深过膝不移踪。从师励志诚如此，得髓真传捷利锋。
　　达摩问神光诗：
　　雪中久立欲何求？耐冷精诚贯斗牛。知尔远来应有意，为观春色到皇州。
　　神光叩达摩诗：
　　弟子从容覆圣师，恭承明问发愚虑。慈悲普渡诸群品，甘露门开万泉苏。
神光断臂见志
　　达摩师见神光僧所为济人而非济己，利物而非利身，志向可谓公且伟矣。遂与言曰：“诸佛无上妙道，旷劫精勤。虽难行而实能行，虽非忍而实能忍若水。小德小智胸襟，轻心慢心学问，一旦希顿悟其真乘，徒劳勤苦，何免于得哉。以子之立雪志非不坚，以子之普度心非不广。第适所云无上妙道，非仅仅耐冷之夫，顿超真乘，而谐满慈悲之愿也。”神光师本日闻师诲励，感激与奋迅交并，自思曰：“天下无难事，都因心不专。立雪不足以见志，断臂始足以鸠心。”乃潜取利刃，自断左臂置于师前。达摩见其剀切如此，叹曰：“真如来法器也。”遂为弟子。有诗为证。
　　论道精妙诗：
　　妙道难行却厉行，忍而非忍两交横。纤微智德能希悟，轻漫之心得上乘。
　　断臂明志诗：
　　世无难事贵心专，闻教彷徨着祖鞭。断臂鸠心一师前，任渠铁砚要磨穿。
达摩为光改名
　　且说达摩师，自得了神光弟子，潜自喜曰：“不意晚年获一佳士，不惟如来宗旨有托，吾南来选佛之应，亦不虚矣。”一日，唤而谓曰：“上古诸佛，最初求道，往往为法言形。子昨断臂吾前，亦不亚古人。人形苦节，且智慧不摇，勤求可与。吾为汝更名曰慧可。命名有深意，子当顾名思义。慧者益求其慧，可者益求其可。愈证修则愈浑化，直至无慧名无可称，方为功行完满。有诗为证：
　　喜得神光诗：
　　神光坚志遂凡庸，异日传灯作正宗。吾道有人吾志遂，寸衷不觉已怡融。
　　夸神光诗：
　　古人求道每捐躯，断臂神光志亦孚。苦节方能传妙道，如来残照属吹经。
　　为光改名诗：
　　沙空最重慧超群，笃志勤修始可揣。子讳可更为慧可，顾名思义大吾门。
　　三美神光诗：
　　神光参谒意何诚，积雪侵肤动悯情。不是利刃伤左臂，过磨还不为更名。
慧可请问法印
　　神光僧获备员为达摩弟子，又幸达摩为之更名，不胜雀跃，以得承训为幸。一日，从容请曰：“弟子从游门下，为作佛也。顾作佛自法印始，不知诸佛法印，可得闻乎？”达摩欲慧可收敛，在灵性上用功，不欲在见闻上探讨，故应之曰：“诸佛法印，匪从人得。”慧可闻言，即悟曰：“人在郛郭，心者性灵。师曰：『非从人得』，心从心悟可知矣。”自后慧可，言语文字，皆视为糟粕，一味在性灵融会体认。
　　慧可请问诗：
　　备员弟子为更名，雀跃超筵藉玉成。诸佛光年为法印，乞师逐一为闻陈。
　　达摩回答诗：
　　法印虽从诸佛遗，世人未可得精微。达摩微白形骸点，慧可融通悟骨旨。
岳神听师讲经
　　一日，慧可、道副、道育诸徒在法堂坐，听师讲经说法。忽见一老者，姿容苍古，冠服庄严，步履从容，言谈慷慨，直趋至法堂，求达摩讲经。诸徒接见，道是坊郭致仕稳翁，独达摩识是嵩山岳帝，不泄其机，与之进待，以宾礼，赐之坐，以聆讲说。本日，慧可僧常值，尚未进经开讲，先启口问曰：“太宇清宁，天君寂若，庶几妙道有得。今弟子心多震撼不宁，何以能悟无上宗旨？讲经安心意焉，请师且为弟子安此未宁之心。”师曰：“汝欲心宁，可将心来安。”慧可曰：“觅心了不可得。”师曰：“既不可得，则子心境吾正安之矣。”老者获闻安心之说，不觉了然大悟。降阶谢曰：“经从耳进，须用心融；心稍不宁，则上人开发祗说铃也。弟子之所以去佛道远者，亦为染着声臭色天相，君所以胶扰不宁。今后予知所从事矣。”慧可曰：“心本常空常宁，滞有则实，徇象则扰。吾徒必境象两忘，始为了证佛事。”师曰：“二子之谈，善哉。”本日遂辍讲，相笑而别。
　　岳神趋堂听经诗：
　　苍古姿容步履闲，服弁庄重伟言谈。趋堂为听禅师讲，二子惊疑辍仕官。
　　慧可求师安心诗：
　　慧可经筵启达摩，天君扰攘失安和。谈经未落安心急，不识金针砭若何？
　　达摩点化安心诗：
　　子欲安心讵有他，觅心扰。太宇清宁无觅处，子心祖饯两谶。
　　岳神有感诗：
　　吾心染着色和声，胶扰心中不获宁。今日获闻师指点，始知从事。
　　慧可感悟诗：
　　常空性地与常宁，徇象之夫扰失平。境象两忘真体现，参禅妙决已无赢。
　　道育赞叹诗：
　　佛法相传总是心，虚无寂灭是金针。灵台染着些儿物，不是如来去后音。
国王思慕达摩
　　且说异见王，自别达摩以后，无日不卷卷而语其西福也。一日，备办贡仪，谨而书一通，遣使南渡。一则进贡中国以，一则迎接达摩以还国。时魏庄帝永安元年正月五日也。魏帝览其奏问，收其贡仪，问来使曰：“汝国王欲接达摩西渡，现今达摩客居少林，去往少林寺，旦暮遇之矣。”言讫，宴待来使于五凤楼，诏宋云出使西域。
　　国王遣使南渡诗：
　　自忆当时别叔尊，海堧祖饯两语谶。悬悬终日空张望，冥冥数载雁无影。
　　春去春来人不见，修书遣使渡南滨。一来贡献中华主，更欲觅访骨肉亲。
　　宋云奉诏西域诗：
　　一自丹凤下九重，宋云整冠答圣聪。奏请天朝因终事，遣汝赉诏往西戎。
少林寺访师
　　宋云奉诏往西域，武王偕西域使同尘少林寺，访问达摩。达摩在少林寺，面壁而坐。西域使臣，将见王之书奉达摩。达摩览之，不胜欢欣曰：“国王安否？”使臣曰：“无恙。”达摩又曰：“功完行满有定，何劳远来以受此奔波之苦乎。”使臣曰：“此职分之所当为，何足恤哉。”达摩又询问宋云曰：“差大夫往西域封王耶？”宋云曰：“然。但西域风俗事宜，未之窃领问焉，明以示我。”达摩曰：“风俗事宜，纷纷繁杂，一语不足以竟其毫未矣。大夫乞言于来使可也。”宋云领此语，虽慧悟于心灵，亦不能洞达其旨镜。”达摩嘱来使，恭身都辞师去：“莫待予言而后何。但予有数语，留为后验。”遂说谶曰：
　　火另勿生心，山具令人寻。两木不同根，目久亦非真。有诗为证，
　　诗云：
　　禅师语句意玄玄，心中踌蹰不情然。今日少林分别去，未知相逢是何年。
志欲西归
　　达摩师在少林寺别了宋云，面壁九年，功完行满。一日，欲西返天竺，乃谓从游众门人曰：“吾十年遇般若师传授，谓六十年以前当在本国行化，所谓时未至不敢出。六十年以后，当往震旦行化，所谓时已至不敢违。且曰，震旦之地，所获法器菩提，不可胜纪。从游众生，令之契悟神明，勿规规徇有。为功业南渡，未几即可西归，无得久住。今我兢兢佩服师训，六十年前在西竺，六十年后在中华。自南渡登岸，接见萧昂，金陵获瞻帝主，嵩山知遇汝辈，一味在契悟神理上发挥，勿令众生浮慕。有为事业虽斑斑皆我之身教，实源源遵师之心法也，果南方法器菩提不可胜纪，第佛化少弘。功行小满，吾能久拘此哉。归欣欣，可止则止，可行则行，时不我与，汝诸生其谓之何。”众徒曰：“愿师久住中华，济渡万方群品。”有诗为证。
　　达摩遵师训诗：
　　般若曾将道授予，时行时止作从违。渡南广有菩提器，也合西归勿滞濡。
　　又诗：
　　忆自登舟达海南，萧昂梁武及诸。皆令性地参圣理，不在施为事业繁。
　　又：
　　中邦演教已多年，法器菩提满座筵。震旦不能留迹住，洞庭湖里驾归帆。
初授慧可
　　达摩师欲将如来衣钵传与诸徒，不知何人可膺重托，又谓众徒曰：“时至矣，菩提将不久去矣。汝等从游有年，欲将正法付汝行持，汝勿谓隔世难言，试各言所得，我将采焉。”一门人名道副者先言曰：“如弟子所见，不执文字，不离文字。意者可以传正法乎？”达摩曰：“子之所见，徇外遗内，得吾之皮矣。可与共学者也。”次一人名尼总持者白其所得曰：“某亦恶乎见哉。弟子今日所解如庆喜见阿问佛国，一见更不再见，如此而已，意者如来正法属我行持乎？”达摩曰：“子之所见，入而未深，得吾之肉。可与适道者也。”断二子之后，一门人名道育者，第三进曰：“育也，其庶乎四大本空，五蕴非有，而我所见处，无一法可得。此可以传正法乎？”达摩曰：“子之所见，非得吾皮，非得吾肉，大而未化，乃得吾之骨也。”最后，达摩问慧可曰：“尔之见何如？”慧可曰：“异乎三子者之择。”达摩曰：“何伤乎？亦各言其志也已。”慧可本日默默不言，只顿首礼拜其师毕，依位而立。三子哂之曰：“不白所将书言，惟示所为于身，吾不知其所长也。”达摩喟然叹曰：“必如子之见，始得吾之髓，子其达权人哉。吾与可也。”遂以如来正法眼，嘱授慧可，且示以偈云：
　　吾本来敬土，传法救迷情。一花可五叶，结果自然成。
　　达摩问三子所得诗：
　　时至予将别尔归，如来法眼孰行持。诸徒各白心中得，以便传灯与授衣。
　　道副陈所得诗：
　　道副开先白所长，只从文字作行藏。不知纸上皆糟粕，非执非难象亦忘。
　　总持陈所得诗：
　　总持解见亦无他，一见阿罗即玉家。释氏正宗堪付托，秤星莫认定盘差。
　　道育陈所得诗：
　　四大本空五蕴无，正宗寂灭庶几乎。秤星见处法无得，可作沙门一嫡嗣。
　　慧可陈所得诗：
　　慧可恶乎撰异哉，向师礼拜效捐埃。少回依位从容立，不见言谈缓烦腮。
　　达摩评三子诗：
　　道副襟期亚总持，总持道育莫平提。二子仅得吾皮肉，道育侵侵及骨拨。
　　独与慧可诗：
　　看尔雍容不垢浮，真宗妙悟几回头。依吾立处如登岸，笑指慈航法水流。
江北龙吟虎啸
　　达摩之归，不特众生欲期留，百物亦不利其去也。江北自达摩潜回以来，闻说少林寺有龙来礼师说法，有虎来伏地听经。如此者数年，师不为怪，人不为异。及达摩师志欲西归，物亦效灵。江北父老，夜夜见空中一龙，不兴云，不布雨，只一味吟跃，其声悲悯，殊有可怜之色。夜夜只见山中一虎，不呼风，不攫物，只一片嘶叫，其声哀号，殊有不忍之情。父老相谓曰：“迩来龙虎微声吟啸，非关国家气数，必应伟人去留。不出月旬，定有效验。”
　　龙吟诗：
　　灵物空中彻夜吟，想应曾听达摩经。知师不久西归去，故尔彷徨为阻行。
　　虎啸诗：
　　咆哮山君彻夜号，亡因失侣啸江头。少林伏虎人将去，不吝哀鸣为挽留。
　　父老诗：
　　龙跃于渊世道亨，渡河虎比政声清。迩来龙虎相吟啸，必为高人兆生死。
嵩山鹤唳猿啼
　　嵩山，中岳山也。其上有太屋、石室为高人修养之所。往时，有志人将去，旬日，猿啼鹤唳。达摩在此少林寺面壁九年，妖魔摄伏，动好修，达摩昔日讲经，猿猴也曾献果，仙鹤也曾衔花，一旦归去，猿鹤失去主人，若无所依。猿声啼破天边月，鹤唳悲残五更风。叫者心寒，听者酸鼻，太室、少室、石室修待释道，虽互相惊疑，却不知其为面壁推奖，以功有菩萨将行达摩也。唯达摩自知之，自后，不告门人，一面修洁，以待其时之所至。有诗为证。
　　猿啼诗：
　　喜与悲离物有然，至人感化效修缘。玄宾何为啼长夜，面壁山翁整别筵。
　　鹤唳诗：
　　羽衣修整号仙胎，不去玄门觅侣侪。彻夜枝形声唳历，讲经人去几时来。
　　释疑诗：
　　猿声啼罢鹤声连，应验吾侪行果圆。人去此山谁是主？终宵惊破客心禅。
灯幡迎接达摩
　　且说嵩山好修之人，闻猿啼鹤唳，搅乱禅心，不安昼寝。有数步登高以占紫气者，适见少林寺外，灯烛耀煌，旗幡纷队，张盖司香，羿舆掌驾，全集如林，不可胜纪。少顷，又见山行外，投刺者投刺，递简者递简。不逾时即布散而去。如此者数晚，众人始知少林寺面壁之师不次日。诸人洁己趋前，愿求普渡。达摩俱为讲经说法而罢。
　　美达摩诗：
　　搅乱禅心寐不安，效占紫气出蓝关。
　　少林寺外多灯烛，面壁岩前簇宝幡。
　　张盖司香人队队，羿舆掌驾卒班班。
　　寺人投了恭迎刺，标拟今年十月还。
　　告众人诗：
　　昨夜峰头望少林，门前车马簇如云。达摩面壁东来阻，愧煞庸愚不识人。
土神望问岳帝
　　中岳帝王，遵常例每年会集四岳一度，朝天，本日，岳帝自玉京朝罢归来，询本山土神曰：“朕往上界觐君，下方有何妖魔为祟？”土神曰：“遵大王约束，俱奉命唯唯。”帝又问曰：“面壁玉人无恙否？”土神答曰：“面壁至人，匆匆有行色。”帝惊回曰：“怎见得？”土神曰：“龙虎彻夜啸吟，猿鹤终宵啼唳。且迩来士卒填门塞道，闻本上标拟十月西归。只今，从游三子数上恳留修养，诸朋纷纷上乞济，不知挽得至人车辙否？”帝曰：“吾方会集四方岳帝，待从经筵听讲，如何顿舍其去。孤明日化为坊厢耆老，苦情留之，看他何如。”有诗为证：
　　朝罢归来满袖香，稽查妖祟属猖狂。土神复命均供职，惟有高人去得忙。
　　又诗：
　　闻说禅师决意归，仓忙谁命候车行。诸经未讲心殊欠，挽作蒸民济渡师。
岳帝挽留达摩
　　次日，岳帝果化为苍头耆老，竟入寺中来，参谒达摩。达摩接见，知是前番参谒老儿，乃以上宾之礼待之。问曰：“君侯谒见玉皇，玉皇有何顾问？”岳帝惊讶，伏地请曰：“弟子果本山岳神，昨日天上归来，闻至人整旅西归，不肖特来恳留。上人久住此山，裨下神得终其证修之业。”达摩曰：“吾业未完，何能去得。汝欲听经，何须闹。”遂为岳神说偈曰：
　　幻作苍头一寿翁，时法逐人。解则识揖色迷，则分别计较。
　　息现量者悉皆是，梦若识取必本寂。灭多一动念处，各是正觉。
　　岳神得此偈，遂礼谢师而去。有诗为证：
　　幻作苍头一寿翁，谒师顶礼诉情衷。此来本为留行计，不意高人迹踪。
　　达摩问岳神诗：
　　君候昨自玉京回，亲领天皇顾问来。地上妖邪多评遍，传灯佛子若知谁？
　　岳神辞达摩诗：
　　我本嵩山一岳神，被师慧眼见分明。闻师证果将归去，幻作耆民挽驾行。
达摩再授慧可
　　达摩师既授慧可以正法，又密唤慧可叮嘱曰：“昔如来以正法眼付迦叶大士，流传几十代至般若多罗。般若多罗师知我可为法，遂揭残灯而授之于我。我来南土，转求法嗣，惟子可膺重托，又将此遗照而付之于汝。汝当体我之心，善为护持，勿令统绪断绝。又授汝袈裟一领为法信。二者表曰，内传法印以契证心，外付袈裟以定宗旨。后代浇薄，疑虑竞生，言吾系西方之人，汝乃南方之子，从何得法，凭何证验。汝今受此衣法，庶却后日所生疑难。但此衣法，用以表明化无窒无碍耳。吾灭后二百年，衣止不传，法周沙界。明道者多，行道者少。说理者多，通理则少。潜符客证，千万有余。汝当阐扬，勿轻未悟。一念回机，便同本得。”有诗为证：
　　迦叶初膺衣钵传，源流般若几经年。多罗复把灯传我，我揭余光托子沿。
　　又诗：
　　法师袈裟并授尔，好宣持护受灵符。纵他浇薄生疑虑，法衣凭依可却除。
　　又：
　　吾道流通二百年，法周沙界眼无传。潜子密证方扬阐，拮胸中善与言。
达摩三授慧可
　　达摩师授慧可法印袈裟，又唤叮嘱之曰：“吾有楞伽经四卷，亦付与汝。此经关系非小，乃如来心地法门，令汝后日开讲，众生裨得从谈入悟。且吾自西天到此，五毒中旁门之毒出而试之，置石石裂，其毒太苦，汝盍慎之防之，勿令毒我者而毒子也。南印东土，地之相去或千余里，吾今离南印而至东土，岂无谓哉。见赤县神州，广有大乘气象，故逾海越汉，不惮艰辛，为人也。讵意机会不谐，潜回江北，面壁山林，如愚若讷耳。今得子传授，则南来之意已终，复何留哉。”有诗为证：
　　授子楞伽四卷经，如来心地法门诚。众生用此为开示，令彼浸浸妙悟深。
　　又诗：
　　道德高深忌者憎，五回中毒欲伤生。归试毒山中石，立见崔嵬石裂崩。
达摩游千圣寺
　　一日，达摩谓诸徒曰：“数日间为各处使臣搅扰，未及谈得佛事。今日稍暇，携汝辈同往禹门千佛寺一游何如？”众徒曰：“惟命是从。”本日，师往禹门千佛寺游览，果见宝殿嵬峨，浮图峻耸，门前带水环腰，寺后屏风靠背。纵步闲观，肺腑观尽江山景致。朝西独坐，精神多潇洒，宅舍清幽。瑶草琪花，天为如来呈供品。莺啼鸟语，风物华子奏音正。所谓意相关，禽对语，生香不仅花是也。好座今圣寺，只少恬如来弟子，连宿三日。
　　达祖携徒谒禹门，禹门胜概与平分。游观何为淹三日？意在离凡与脱尘。
杨太守谒达摩
　　且说期城太守杨炫之，一生宗信佛教。每遇僧人，俱隆礼接待。闻得达摩师在千圣寺游玩，即放下政事，躬造千圣寺谒见达摩，遂问曰：“西天正印，师承为祖，其道何如？”达摩师答曰：“明佛正宗，行解相应，名之曰祖。”又问曰：“此外更有何义？”师曰：“须明他心，知其古今，不厌有无，于法无取，不贤不愚，无迷无悟。若能是解，故称为祖。”炫之又问曰：“弟子皈依三教亦有年矣，而智慧昏蒙，尚迷真理。适听师言，罔知攸措。望师慈悲，开示宗旨。”师知太守来意恳切，即为说偈曰：
　　亦不赌恶而生嫌，亦不观善而勤措。亦不舍智而近愚，亦不抛迷而就无。
　　达大道兮无量，通佛心兮出度。不与凡圣同躔，超然名之曰祖。
太守为师除难
　　本日，太守闻师说偈，悲喜交并，言曰：“愿师久住世，一日化导群。”师曰：“吾即逝矣，不可久留。根性万差，多逢愚难。”炫之曰：“未审何人，弟子为师除得否？”师曰：“吾以传佛秘密，利益迷途，害彼自安，必无此理。”炫之曰：“师苦不言，何足以表幻变观照之力。”师不获已，乃为之谶曰：“江槎分玉浪，红炬开金锁，五口相共行，九十无彼我。”炫之闻师此语，莫究其端，但然记于怀。本日，稽首拜谢其师而去。有诗为证。
　　太守问：
　　闻得禅师胜地游，特来参谒问源流。西天正印俱归祖，详为鲰生说事由。
　　达摩答：
　　佛名为祖匪虚称，智慧聪明博古今。不厌有无不迷悟，能如是解道高深。
　　太守复问：
　　三宝归心亦有年，昏蒙智慧尚迷玄。闻师训告惊无措，广示慈悲得证缘。
　　按达摩禅师示指杨炫之谶语，虽当时不测，而后皆符验。
　　时庄帝崇奉释教，禅隽诣阙如猬。有林光统律师流支三藏者，俱僧中之鸾凤也。见师远来演教，斤相指心，每与师议论，不免是非心起。达摩师在中土，独振玄风，普施法雨，故偏局之量，自不能堪。竞起害心，数中毒药。前五度中毒，师以业缘未满，旋中旋解。待药中六度，师以化毕，传法得人被中之，师安之不复解救，遂端而游。即魏庄帝永安元年戊申十月十五日也，本年十二月二十八日，慧可众徒葬砌于熊耳山，起塔于定林寺，并具文以祭之，有诗为证：
　　普施法雨播玄风，斤相明心作释宗。南土禅僧中褊线，不能容物反相攻。
　　又：
　　律师三藏凤鸾称，何为容徒起妒心。五度毒加师已觉，六回缘满任倾生。
　　又葬诗：
　　形殡中华熊耳山，佳城郁郁不阑珊。谁知得道能蝉脱，不意翩翩只履还。
武帝迎请达摩
　　魏庄帝继体，为一国人主，性亦好佛，但林律师流三藏，当时号为僧鸾凤，故魏帝宗信在此，未及求证达摩也。及闻达摩在嵩山少林寺面壁悟解弟子，慧可断臂，授衣功果，表表不凡，私心甚艳慕之，遂遣使往少林寺，迎请入朝演教。达摩在日，人多忌之、毒之、毁之、阻之；达摩逝去，人多奇之、信之、思之、慕之。使臣赉诏入寺，达摩已圆寂多时。弟子慧可辈，星夜具表，同使臣朝呈谢恩。魏帝阅慧可表，心殊怆然，深以不得奉教为欠，诏慧可阐扬其化。
　　使臣诏诗：
　　积厚从未流必光，达摩证悟性名香。魏君金阙飞丹诏，迎请归朝讲老庄。
　　弟子复命诗：
　　禅师舍我入凭依，遗下皮囊葬耳西。貌矣商容悔莫及，有孤奉诏九天飞。
　　魏帝诗：
　　少林面壁已经年，愧朕无缘未传筵。衣钵授卿须拓大，莫教断绝朕如笺。
宋云趋朝复命
　　宋云别了达摩，望南而还。山迎水送，越数月跋涉，遂到之中华胜地。
　　次日，整冠服上京复命。魏帝见宋云出使，于国有劳。庄帝问曰：“大夫远使西夷，曾有故人否？”云答曰：“大夫无故交，安有故人。第臣归国，行至葱岭，遇见达摩禅师，手持只履，翩翩独往。臣问师何往，彼对曰西天去朝佛。所遇故人，惟此一人而已。”魏主笑曰：“卿误矣。卿出使后，孤具书迎请达摩，道达摩禅师已圆寂，尸葬熊耳山，塔建定林寺，及今已三载有余。卿适云日前葱岭相遇，真白日魍魉，岂不误也。”宋云曰：“臣非独遇，诸从者目有同视。今如帝言，是达摩脱化之验也。”魏帝即诏道副众徒，启柩视之，柩中惟存只履。帝大惊讶，遂遗书。
　　宋云诗：
　　明日趋朝覆魏君，九重慰问受艰辛。达摩只履逢葱岭，此是他乡遇故人。
　　庄帝诗：
　　达摩圆寂已多年，葱岭相逢不自然。尸葬耳山经耳目，如何持履孤翩翩。
　　又诗：
　　葱岭翩翩揭履行，宋云会别两分明。归朝具奏开柩视，惟有当年只履存。
撰碑赐谥
　　梁武帝闻达摩在魏国教化大行，已自悔悟，欲亲洒宸韬，为达摩作去思碑。后因机务刻决不惶，遂停止其事。及闻达摩圆寂，亦欲与之撰碑，叙其南来始末，有志未果。逮今接得魏主叙达摩葱岭遇宋云书，大为惊骇，悔不能慧悟，阐明宗旨，徒为此有漏之因，有辜如来南渡之意，遂亲笔撰碑，勒石以表其诚。又赐徽号曰：“敕封圆觉大法禅师。”魏帝又降诏，取遗履于少林寺供养，名其塔曰宝观宝塔，门人慧可传其法衣，称其师为东土始祖。
　　撰碑诗：
　　立碑纪汝渡南勋，朕为禅师撰序文。有意属孤孤莫识，西天归去会无门。
　　赐谥诗：
　　冲龄慧辨已标奇，般若寅将道属持。灵性通慧非执滞，谥称圆觉大禅师。
　　武帝哭诗：
　　忆昔拳拳启发予，愧予蒙昧莫潜孚。于今持履西天去，尚得慈容面阿孤。
　　魏庄哭诗：
　　闻说高人得正传，寡缘未得传经筵。浮名宗信如来教，冷却真禅开伪禅。
　　萧昂哭诗：
　　我佛南来演正宗，获瞻宝像效趋从。思闻圆寂西天去，孰为开迷觅正宗。
　　宋云哭诗：
　　葱岭翩翩遇圣师，庸知圆寂岁三余。煌煌宝像浑如昨，顷刻人天别两途。
　　道副哭诗：
　　初将文学对师陈，道得皮肤尚未深。今日西天归去也，孰为澄映万川星。
　　尼总持诗：
　　道真厌饫已非粗，湛湛青天雾障虚。至味却从师揭去，依然食肉一凡夫。
　　道育哭诗：
　　毅然卓立验修为，达变从权未剖篱。再获老师为冶化，甫能广大尽精微。
　　慧可哭诗：
　　断臂师前为格师，承将衣法付愚庸。肩挑重担非容易，恐负传灯属望私。
　　见王哭诗：
　　不意慈悲出谱宗，为予忏悔祸灾躬。渡南不返西天去，叔侄缘悭业落空。
　　宗胜哭诗：
　　误入旁门赖觉迷，正宗揭示日披霾。亦趋亦步宗心印，讵意天游不及依。
　　波罗提诗：
　　旁门陷溺已经年，恃得禅师为济援。今日庶几正宗脉，敢忘仁者意拳拳。
　　六宗哭诗：
　　我为先年失所依，纷纷沦溢小旁支。幸师济我归真觉，海阔天高佩德辉。
　　慧可祭师文：
　　维魏永安元年月日，弟子慧可、道副、道育、尼总持等，谨以庶馐斋果之仪，致祭东土始祖达摩圆觉禅师之柩前而言曰：呜呼，天生精储粹孕，瑞罩祥笼，异香馥郁袭人，神光烨耀满室。先祖正印，属彼承之；后裔法衣，属彼袭之；旁门伪学，属披辟之。在南印，则南印众济；在东土，则东土化弥。彼苍卓见于此，故发祥于西域，令彼由家以及国。多罗早见于此，故传灯于南印，由亲以及。宝珠辨而二兄让智，六宗辟而万众皈依。异见王轻毁如来，则为之忏释其非。
　　染武帝崇奉佛教，则为之开导其机。修德勤业，戚戚储君，或可旦夕疾病之至。写经造寺，堂堂天子何必矜人天小果之为圣。帝问而廓然，无朕以对。不识而潜回江北以居。面壁少林，谁识比丘为活佛。无言默坐，安知长老即真如。旷达神光，积雪垂腰，立志法嗣，神刀断臂而动慈悲。传法印以证内心，授袈裟以除后议。也曾为龙虎说法，也曾为嵩岳谈微。振玄风而遭物论，斥而起人非。禅隽有僧中鸾凤，流林为三藏律师。局褊示人不广，五毒而灵性先知。一一曰自言时至，会集三子各陈所得，何如总持得道之肉道，副之皮道，育仅得骨。慧可深入髓脂，自人手兢兢修证。
达师指慧逃走
　　次日，武王祭毕。达摩在云头呼慧可曰：“佛性好悟耶，佛祖欲传灯耶，法器指破耶。”慧可见达师显，愿求指示。达传与慧可，又说偈曰：
　　师寿于百岁，八十而造非。为近至莫故，重修而入道。
　　虽具少智慧，而多有彼我。所见诸美等，未尝生珍敬。
　　又偈：
　　二十年功德，其心未恬静。聪明醒慢故，而获至于此。
　　又诗：
　　得王不敬者，当感果如是。自今不疏怠，不久成奇智。诸圣悉得心，如来亦复尔。
　　又诗：
　　定慧为宗立户门，愿将奥义欣知。如来定慧非同汝，员难容世道。
　　又诗：
　　定慧如何一二拘，胜师传授顶盘珠。定无定处慧非慧，一二拘是背师。
　　又诗：
　　值数而违刺，当名不副名。金绳开觉悟，革旧自归诚。
　　又诗：
　　宗名实相意如何？幸为条陈发我愚。只恐相空无实相，多因幻妄堕迷途。
　　相名无相何能定，不定难言相有真。变故循环非在在，有无流转却津津。
　　又：
　　容相何能变，有中怎说无。婆罗能是解，逃墨必归儒。
　　又：
　　胜多沉溺小旁门，分立诸宗大乱真。身且不知牛迹陷，何为喧闹乱纷纷。
　　又：
　　旁门立六宗，狂奴傲主翁。建议驱除策，纵容渐次攻。
罗汉赴会
　　达摩指点慧可法器，回转雷音寺见如来佛祖。佛祖问曰：“功成多少？业成多少？”达师曰：“功修一分，业成些小。”佛祖唤诸徒曰：“琼浆相待。”尊者可归次位，听莲花会，讲经，超度孤魂，谨依法旨。有诗为证
　　实相诸徒已觉非，此宗无相亦须规。问渠无相居何处，恐与沙门道裂支。
　　又诗：
　　我名无相隐浑沦，三昧圆融罔执循。变化莫知神孙境，能将口说为君闻。
　　又诗：
　　无得三昧相，莫当三昧名。波罗问慧可，即悟性之灵。
慧可逃走
　　慧可闻师指点，收拾袈裟衣钵法器，正当二鼓逃走。波提闻师指教慧可逃走，意欲追求传灯之计。众徒闻说慧可逃走，欲去赶上，“结果此贼，方消吾恨。”波提曰：“不可。师在，传灯与他。今日达师升天，我与汝众人行凶耶！”众人闻言，不管其事。波提追赶慧可。慧可知他来追，急急忙忙而去。波提观见慧可，呼曰：“慧师等吾，同去行化，普度众生。”越赶不上，慧可足下生云。波提方拜为师。
　　慧可逃诗：
　　多方行化脱波提，约下东来一着棋。今日南逃明日北，何时事宁得青夷。
　　波提追诗：
　　用尽机关为佛僧，几回赶上几回逃。慧可若不传正法，空买名声天际逃。
　　又诗：
　　心中虽吉外头凶，川下僧房门不中。为遇毒龙生武子，忽逢小鼠寂无穷。
神光白日升天
　　次晚，嘱赞已毕，即普度众生。忽见一猛虎伏在坛下，慧师随次跨虎，虎忽然飞腾在空中。众尊者曰：“何不回到雷音寺，参见佛祖如来。”慧师随虎而下，诵讲诸品经卷。唤波罗提曰：“我今欲回雷音寺朝佛祖，你在此依法而行。”说毕，即现毫光闪闪，见旗幡鼓乐齐鸣。
　　武帝元年七月二十四日神光圆寂升天。寿岁一百一十九岁。
　　慧可圆寂放神光，现变无穷出异常。
　　波提求师传佛教，化行本国德无量。
　　又诗：
　　万法尽归空，谁教相寂宗。慧人炉点灵，瞬息一陶融。
