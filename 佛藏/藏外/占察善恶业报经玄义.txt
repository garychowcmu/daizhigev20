
   占察善恶业报经玄义
　　蕅益沙门古吴智旭述
　　占察善恶业报经玄义
　　占察善恶业报经疏卷上
　　占察善恶业报经疏卷下
　　跋语
　　占察善恶业报经玄义
　　夫三界惟心。心外无法。理具事造。实非两重。但迷之则三障宛然。悟之则三德法尔。迷悟无性。随俗假名。真实指归。二而不二。不二而二。迷悟似分。迷既迷其所悟。悟卽悟其所迷。此占察善恶业报经。乃指迷归悟之要津也。占察者。能观之智。善恶业报者。所观之境。能观无非一心三智。所观无非一境三谛。消除疑障。坚固净信。开示进趣方便。安慰令离怯弱。所以释迦大圣。劝当机而专请。地藏慈尊。乘悲愿而演说。事理双明。浅深同益。可谓照昬衢之宝矩。救痼疾之神丹。虽复去圣时遥。何幸妙诠犹在。钻仰既切。欲罢不能。蠡测管窥。用公同志。将疏经文。先明玄义。第一释名。第二显体。第三明宗。第四辨用。第五教相。
　　第一释名者。经题七字。六别一通。别七例中。今单从法。占察二字。约能观法。善恶业报四字。约所观法。释此能所二法。复有两番。初略。次广。初略释者。占以瞻视为义。察以详审为义。各有事理。事者。依于大士所示三种轮相。至诚掷视。名之为占。审谛观其相应与否。名之为察。或自除疑。或除他疑。但当学习此法。不得随逐世间卜筮法也。理者。依于大士所示一实境界。二种观道。如实正向。名之为占。依于大士所示巧说深法。离相违过。谛审思惟。名之为察。由是自善进趣。令他亦善进趣。自离怯弱。令他亦离怯弱。是名理占察也。善恶者。十善十恶。依身口意而名为业。业秖是思。由善恶思。发身口意种种事业。意兼惑业。身口唯业。今以第一轮相。占视善恶多少。察其相应与否。复以第二轮相。占视业力强弱。亦须察其相应与否。又以第三轮相。占视三世果报。亦须察其相应与否。具如经文广明。自身所有善恶业报。依此三种轮相而占察之。决了疑悔。为他亦然。故名占察善恶业报也。复次有善恶惑。有善恶业。有善恶业所感果报。惑业果三。皆是因缘所生。凡属因缘生法。无不卽空假中。今依一实境界。解了卽空假中。名之为占。复依二种观道。证悟卽空假中名之为察。或依进趣方便。知其卽空假中。启迪正信。名之为占。复依巧说深法。悟其卽空假中。永离怯弱。名之为察。故称占察善恶业报也。初略释竟。
　　次广释者。若依文便。应先释占察。后释善恶业报。然设无善恶业报。约何可论占察。今依此义。故先释善恶业报。后释占察也。先释善恶业报复为二。初分释。二合释。初中三。初释善恶。二释业。三释报。初释善恶为四。初约事局释。二约理通释。三结属十法界。四结成卽空假中。初约事局释者。性是清净调良。能为此世他世顺益。名之为善。性是染污粗戾。能为此世他世违损。名之为恶。卽杀生。偷盗。邪淫。名身三恶。妄言。绮语。两舌。恶骂。名口四恶。贪欲。嗔恚。愚痴。名意三恶。不杀。不盗。不淫。名身三善。不妄。不绮。不离间。不粗犷。名口四善。不贪。不嗔。不痴。名意三善。故四十二章经云。如是十事。不顺圣道。名十恶行。是恶若止。名十善行耳。又十善各论止行。不杀不盗等。名为止善。慈悲放生。周给布施。修习梵行。说诚实言。说利义语。和合诤讼。柔软诱诲。常念喜舍。志存悲愍。了达事理。名为行善。故此经云。言十善者。则为一切众善根本。能摄一切诸余善法。言十恶者。亦为一切众恶根本。能摄一切诸余恶法也。初约事局释竟。
　　二约理通释者。先释恶。次释善。后明互融。先释恶者。有事恶。有理恶。事恶如前说。理恶者。外道计断计常。破坏因果。是杀俗谛。违背涅槃。不能证契。是杀真谛。见戒二取。心外著法。是偷盗。爱染见执及味禅等。是邪淫。实非出要。自言出要。是妄言。种种戏论。无真实义。是绮语。斗乱出世间法。是两舌。增长烦毒。是恶口。自谓真实。是贪。谓余虚妄。是嗔。不知出要。是痴。声闻缘觉永断生因。是杀俗谛。不知佛性。是杀中谛。妄取涅槃。是盗。证偏真理不能舍离。是淫。未得一切解脱。自谓解脱。是妄言。譬如空拳杨叶。无真实义。是绮语。分离生死涅槃。无二法性以为定二。是两舌。分别善恶有漏无漏等法。是恶口。著无为。是贪。厌有为。是嗔。不知平等法性。是痴。权教菩萨。入空时。杀俗谛。入假时。杀中谛。观中时。双杀二谛。誓取菩提。是盗。神通法爱。是淫。未证实相有所言说。是妄言。种种言说不契实义。是绮语。分别中边。是两舌。弹诃生死及二乘法。是恶口。似道法爱。是贪。舍离二边。是嗔。未照圆中。是痴。释恶竟。次释善者。事善如前说。理善者。佛弟子离断常见。深信因果。是不杀俗谛。达一切法无我无我所。亦无实性。不杀真谛。知一切法皆是佛法。皆是实相。第一义谛。法界。法住。法位。真如。实际。如来藏性。平等圆融不可思议。不杀中谛了知心外无法可取。是不盗。无能无所。是不淫。四悉因缘如理诠说。是不妄。能令众生得于四益。是不绮。随顺事理。是不斗乱。悦可众心。是不粗恶。离似道爱。是不贪。不违三谛。是不嗔。了达三谛。是不痴。次释善竟。后明互融者。善恶名字。本无一定。故以名定义。万无一得。以义定名。万无一失。且如约事。则杀盗等为恶。不杀盗等为善。约理。则有漏事善事恶。总名为恶。无漏事理。乃名为善。又有漏善恶及偏真事理。总名为恶。入假事理。乃名为善。又有漏善恶及偏真事理。入假事理。总名为恶。入中事理。乃名为善。又但中事理。仍名为恶。圆中事理。乃名为善。是则事杀事盗等。唯得名恶。不得名善。圆中事理。唯得名善。不得名恶。若事不杀盗等乃至但中事理。亦得名善。亦得名恶。望前则皆名善。望后则皆名恶也。复有理恶。所谓弑无明父。害贪爱母。菩提无与者。然我取菩提。法喜为妻。空拳诱度。乃至大贪大嗔大痴法门。是则惟佛具足十恶。菩萨二乘。但有少分十恶。一切众生。唯能具足十善。更无少恶也。二约理通释竟。三结属十法界者又为三。初明十界。二明四教。三明六卽。初明十界者。地狱苦重。但具事理善恶种子。不起事理善恶现行。一分极苦鬼趣傍生亦尔。鬼畜二趣。亦具事理善恶种子。多起事恶现行。少起事善现行。未必能起理恶理善。慧力弱故。阿修罗趣。略同鬼畜。或得见佛闻法。能起理善。理善若起。如应摄入四圣界中。人趣有二。若在北洲虽具一切种子。但起事善。不起事恶。亦复不起理恶理善。就事善中。但有旧医十善。不起三皈五戒八戒具戒诸善。以不闻佛法故。若在三洲。具能起于事理善恶。人中慧解极猛利故。若起理善。亦随摄入四圣界中。天趣有四。一地居二天。谓四王。忉利。具起事理善恶。略与人同。但事善中。缺出家戒一事耳。二空居四天。谓夜摩。兜率。化乐。他化。不起杀盗邪淫三种事恶。犹有正淫未断。亦容起后七种事恶。亦能起事十善。但不起出家戒。亦能起于理善理恶。若起理善。亦随摄入四圣界中。三色界中。又分为二。一初禅天。犹有觉观语言。容起口妄意贪。梵于释子起谄诳故。不起其余事恶。得起一切理善理恶。若起理善。亦随摄入四圣界中。二禅以上。已离觉观。不起身口事恶。但起当地贪痴。及起理善理恶。若起理善。属四圣界也。四无色界。但有四蕴。无业果身。不起身口事善事恶。亦起当地贪痴。多起理恶。少起理善。一切菩萨不生彼故。声闻缘觉。又分为三。一者见道。二者离欲。三者无学。初见道位。永断十种分别事恶。亦断外道杀俗杀真等理恶。而未能断正淫及贪嗔痴任运事恶。亦复全起声闻缘觉理恶。二离欲位。永断欲界十种事恶。未断色无色界任运贪痴事恶。三无学位。又分为二。一有余依地。永断三界事恶。全堕声闻缘觉理恶。二无余依地。若据权论。卽是永入涅槃。无复事理善恶若现若种。若据实论。卽是出生界外方便土中。但断界内事理善恶现种。仍复现行声闻缘觉理恶。或能起于菩萨佛界理善理恶。若起菩萨佛界善恶。如应摄入菩萨佛界也。菩萨法界。复分为四。一三藏所明事六度菩萨。具足事理善恶种子。而弘誓力强。止观力弱。但能永断事恶现行。不能损害事恶种子。但能炽然修行事善。不能方便发起理善。于本教中。既不立修证地位。尅实论之。犹属人天界耳。二通教菩萨。若在干慧性地。略同三藏。若八人见地发真。则永断凡外事理二恶。能起菩萨佛界事善及理善恶。三别教菩萨。十信位中。亦同三藏。十住已去。同前通教。或复胜之。可以意得。登地证道同圆。永断九界事理二恶。唯起佛界事理二善及佛理恶。四圆教菩萨。亦名菩萨。亦名为佛。五品位中。圆伏九界事理二恶。圆起佛界事善。而佛界理善理恶。犹未现起。十信位中。任运先断凡外事理二恶。亦断声闻缘觉理恶。相似起于佛界理善理恶。初住已去。圆断九界事理二恶。分证佛界理善理恶也。佛界亦四。一藏教所明果佛。止能永断六凡事理二恶种子。圆满无漏事理二善。止能弑枝末无明父。害界内贪爱母。取一切智菩提。以真谛法喜为妻。说生生不可说法以诱婴儿。不舍三界有为福慧为大贪。不取三界见思因果为大嗔。不分别三界诸法为大痴耳。二通教所明果佛。因虽先断六凡事理二恶种子。至果满时。还与藏佛同也。但兼能说生不生不可说法以诱婴儿为小胜耳。三别教所明妙觉果佛。仅断十二品无明恶。仅分证圆中事理二善。仅分证大贪大嗔等恶。不得名究竟也。四圆教所明妙觉果佛。一切事理二恶。断无不尽。一切事理二善。修无不满。又究竟弑无明父。究竟害贪爱母。究竟取大菩提。无有遗余。究竟会合三谛法喜。无时暂舍。生生等四句皆不可说。而说四句。一切实。一切不实。一切亦实亦不实。一切非实非不实。诳诱十界婴儿。不舍一切法。不取一切法。不分别一切法。是谓究竟善究竟恶也。初明十界竟。二明四教者。四教各论十界。而浅深通别有异。今应从浅辨深。束通从别。且如藏教。以凡外事理二恶为所治。以三乘四谛十二因缘六度为能治。凡外是六法界。四谛是声闻界。十二因缘是缘觉界。六度是菩萨界。三祇因满。得成正觉。卽是佛界。而究其所诠。止是因缘生法一句。析法归空。断除我执。不知诸法当体卽空。为化钝根。施此小法。若约菩萨。不出六凡。若约证真。唯归灰断。束通从别。判是声闻法也。次明通教。亦以凡外事理二恶为所治。以共般若无生理观为能治。凡外是六法界。已办地是声闻界。辟支地是缘觉界。第九地卽菩萨界。第十地卽佛界。而究其所诠。止是卽空一句。体法无性。断界内我法二执。不知诸法假名无量。虽为大乘初门。当教亦归灰断。束通从别。判是缘觉法也。次明别教。以九界事理二恶为所治。以不共般若次第三观为能治。十信位中。仰信中道。用藏教析空观及六度事善。治凡外事理二恶。十住。用通教体空观及六度理善。断凡外事理二恶。十行。用入假观。治声闻缘觉理恶。徧能通达十界病之与药。十向。习中道观。治菩萨理恶。十地。断九界理恶。证佛界理善。而究其所诠。止是假名一句。缘理断九。不知诸法当体卽中。虽云证道同圆。当教谈理不融。束通从别。判是菩萨法也。次明圆教。以十界事理二恶为所治。卽以十界事理二善为能治。亦得云以十界理善为所治。以十界理恶为能治。亦得云十界善恶皆是所治。十界善恶皆卽能治。何以故三千在理。同名无明。能治性外。无别所治。如水成冰故。三千果成。咸称常乐。所治性别。无外能治。如冰还成水故。虽无能所。而能所宛然。以一心三观。圆治一切事恶理恶。圆显一切理善理恶。始从五品。终至妙觉。所断所显。略如前说。而究其所诠。明一切法皆是佛法。因缘卽中。心佛众生。三无差别。说无分别法。随佛自意语。束通从别。判是佛界法也。二明四教竟。三明六卽者。圆教既明众生卽佛。性德平等。若不了之。易起僭慢。故须以六位拣修。修虽分六。性恒平等。故六而常卽。可祛退怯。性虽平等。修有逆顺。故卽而常六。可除上慢也。理卽惟逆。究竟惟顺。名字以去。望前名顺。望后名逆。又逆性则顺无明。顺性则逆无明。故逆名为恶。亦可名善。顺名为善。亦可名恶也。初理卽者。且如举一善字。卽具十界由其顺无明父。孝贪爱母。不敢盗取菩提。乖离法喜妻妾。不作佛法口业。不贪事理二善。不嗔见思烦恼。分明起惑造业。则为三涂法界。乃至不杀中谛。不取自心。不著似爱。不说不了义法。不贪权善。不嗔二边。了达三谛。则为佛界。又如举一恶字。亦具十界。由其杀生偷盗等十恶满足。则堕三涂法界。由其虽不起事恶。而有迷真理恶。则堕人天法界。虽无事恶及迷真恶。而有迷俗理恶。则堕二乘法界。虽无事恶及迷真迷俗理恶。而有迷中理恶。则堕菩萨法界。虽无事恶迷三谛恶。而具足弑无明父等恶。则堕佛界。是知善恶二名。各具十界。就一一界。无不卽空假中。而六凡生盲。日用不知。二乘眇目。妄生取舍。菩萨隔罗谓在障外。故从地狱至别十向。终日在理。不得理用。皆名为理卽佛。亦名理卽十界。亦名理卽善恶也。二名字卽者。若闻圆顿妙诠。能解一切善恶。但有名字。一切十界。亦但名字。一一名字。卽空假中。一名字中。通达一切名字。一切名字。通达秖一名字。非一非一切。而一切而一。故为名字卽佛。亦为名字卽十界。亦为名字卽善恶也。三观行卽者。依所解义而起如理作意。审谛思惟十界善恶。一一无非三德秘藏。故能圆伏五住。虽有烦恼。如无烦恼。虽有肉眼。名为佛眼。此是观行卽佛。亦名观行卽十界。观行卽善恶也。四相似卽者。由圆观力。相似断事理恶。生事理善。如锧木火。暖相先现。如消坚冰。渐令润湿。故名相似卽佛。亦名相似卽十界。相似卽善恶也。五分证卽者。由圆观力。分破十界善恶上之三惑。分显十界善恶上之三德。如木出火。还烧于木。如冰成水。还泮余冰。故名分证卽佛。亦名分证卽十界。亦名分证卽善恶也。六究竟卽者。圆道满足。惑无不破。德无不显。如火出木尽。如冰尽水澄。故名究竟卽佛。亦名究竟卽十界。究竟卽善恶。以十界善恶。本具三谛三德之理。至此方得毕显现故。非别有法可证可得。但全证得众生所迷本理而巳。故云圆满菩提归无所得也。三结属十法界竟。四结成卽空假中者。上来所明事理善恶。该罗十界。徧摄四教。统括六卽。则若理若事。若因若果。能诠所诠。性修药病。祗约善恶二字。收无不尽。是故若知善恶卽空假中。则知一切诸法无不卽空假中。圆融妙理。触处洞然。复为三意一约竖结。二约横结。三约一念非横非竖总结。一约竖结者。事善事恶及凡夫理恶。属六凡法界。为藏教所治。堕理卽位中者。名世俗谛。所谓因缘所生法也。无漏事善。证真理善。属二乘法界。约藏通二教能治法门。拣之则为圆教理卽。收之则同圆教相似卽者。名为真谛。所谓我说卽是空也。入假事理二善。属菩萨法界。约别教教道。拣之亦为理卽。牧之亦同相似者。名世出世如幻俗谛。所谓亦名为假名也。入中事理二善。及中道理恶。属佛法界。约圆教圆诠。始从名字。终讫究竟者。名为第一义谛。所谓亦名中道义也。二约横结者。四教所诠十界事理善恶。一一无非因缘生法。一一无不卽空假中。何以言之。秖一法性。法尔具足十界善恶诸法种子。名之为因。随于迷悟染净等缘。造成十界善恶诸法差别。既此十界善恶。皆是因缘所生。则自他共离四句简责。定皆无性。无性故空。空则无性不碍缘生。一卽一切。互摄互具。故名为假。无性缘生。缘生无性。法法罔非全体法性。法性之外。更无他物。泯绝内外空有对待。故名为中也。三约一念非横非竖总结者。上约竖结。则三谛分属十界。次约横结。则十界各有三谛。竖则为别。横则为并。并别横竖。那显至理。今明秖依现前一念而辨善恶。秖依一念事理善恶而分十界。秖依十界而明四教。秖依四教而辨六卽。一念理无先后。那得名竖名别。一念体无彼此。那得名横名并。念体绝待。强名为中。一中则一切中。若横若竖。无不卽中。中体离一切相。强名为空。一空则一切空。若横若竖。无不卽空。中体具一切法。强名为假。一假则一切假。若横若竖。无不卽假。经云。众生心体。从本以来。不生不灭。自性清净。无障无碍。犹如虚空。离分别故。此明一念心卽中也。又云。平等普徧。无所不至。圆满十方。究竟一相。无二无别。不变不异。无增无减。此明一念心卽空也。又云。以一切众生心。一切声闻辟支佛心。一切菩萨心。一切诸佛心。皆同不生不灭。无染寂静。真如相故。此明一念心卽假也。又云。若无觉知能分别者。则无十方三世一切境界差别之相。此明一空一切空也。又云。以一切法皆不能自有。但依妄心分别故有。此明一假一切假也。又云。当知一切诸法。悉名为心。以义体不异。为心所摄故。此明一中一切中也。是故若能了达现前一念心法。则能徧达善恶十界四教六卽皆非横竖。亦能徧照善恶十界四教六卽若横若竖。可以意知。不可言尽也。初释善恶竟。二释业亦为四。初释义。二辨类。三结属十法界。四结成卽空假中。初释义者。业名事业。亦名所作。亦名为动。亦名构造。若约小乘。则但在意地。不得业名。动身发口。乃名为业。若约大乘。则一念甫动。便有业意。经云。众生于日夜中。念念造出种种五阴世间。国土世间。假名世间。此之谓也。二辨类者。一恶业。二善业。又一有漏业。二无漏业。又四种分别。一有漏业。二无漏业。三亦有漏亦无漏业。四非有漏非无漏业。一恶业者。谓五逆。十恶。悭嫉。毁禁。散乱。恶慧。诸邪见业。二善业者。谓施戒禅慧等业。又有漏业者。谓十恶能招非福果报。十善能招福乐果报。四禅四定能招不动果报。无漏业者。出世圣人所修圣道。不感三界异熟果报。唯证清净离系妙果。又无漏有二。一者无为无漏。卽所证真如。不名为业。二者有为无漏。卽能证福智。福名助道。智名正道。福德智慧。皆名为业也。四种分别者。凡外善不善及不动业。名为有漏。二乘出生死业。名为无漏。菩萨度众生业。不取涅槃。名亦有漏。不染生死。名亦无漏。诸佛称性妙业。不同凡夫。名非有漏。不同二乘。名非无漏。或俗谛相应业。名有漏。真谛相应业。名无漏。中谛相应业。约双遮。名非漏无漏。约双照。名亦漏无漏也。摄四入二者。若约界内教意。则有漏但摄有漏。无漏具摄后三。若约界外教意。则有漏具摄前三。无漏但摄第四。若约别接通意。则有漏及双亦句。总名有漏。无漏及双非句。总名无漏也。更以善恶展转摄者。或十恶为恶。十善为善。或散皆为恶。定乃为善。或有漏皆恶。无漏为善。或有漏无漏皆恶。双照为善。或双照仍名为恶。双遮泯同实相为善。或双遮不卽诸法为恶。双照无非实相为善。或一切皆名为恶。一切皆名为善。具如上文所明。又此诸善恶业。总分四类。一顺现受。二顺生受。三顺后受。四不定受。由其作时心有强软。境有高下。及由已润未润。已忏未忏。种种不同。故成四别也。二辨类竟。三结属十法界者亦为三。初明十界。二明四教。三明六卽。初明十界者。不论名善名恶名漏无漏乃至非漏非无漏业。但令念念之间。计著我人。专为名利。益己损他。不思反复。身口意业。纯随妄习。不信三宝。毁诸事戒。错悞因果。杀害所尊。是名地狱业道。束为十品十恶。若念念之间。计著我人。专恣情欲。不知惭愧。盲无所晓。痴暗昬愚。多诸怨结。是名畜生业道。束为中品十恶。若念念之间。计著我人。悭贪嫉妬。不知植福。但积罪根。是名饿鬼业道。束为下品十恶。若念念之间。存谄诳心。无质直意。外施仁义。内计我人。种种所作。情存胜负。是名修罗业道。束为下品十善。若念念之间。畏我堕苦。节制五欲。秉心归戒。希求后有。是名人趣业道。束为中品十善。若念念之间。愿我未来恒受胜乐。广作众福。制止诸罪。乃至摄散入禅。诃色入空。是名天趣业道。束为上品十善。若念念之间。观察三界苦。空。无常。无我。依四念处。深信缘起。永断希求后有之心。唯志寂灭无为之乐。是名二乘业道。束为无漏上品十善。若念念之间。缘于苦集二谛而起大悲。缘于道灭二谛而起大慈。深观我。法二空。愍物昬迷种种方便。令其觉悟。徧十方界。无有分剂。尽未来时。无有疲厌。不求恩报。不图名称。不冀他知。不见能所。是名菩萨业道。束为亦漏无漏上品十善。若念念之间。观于诸法实相。卽权而实。理事平等。卽实而权。千如差别。寂而常用。万行云兴。用而常寂。一际无际。不作一想。不作一切想。而能了知一卽一切。一切卽一。微尘刹土。不隔毫端。十世古今。不离当念。身徧十方。而无合散。智入三世。而无往来。是名佛界业道。束为非漏非无漏上上品十善。亦名真中无漏上上品十善也。二明四教者。六凡善恶。虽各三品。由有虚妄我执。同名有漏。皆为藏教所治。二乘无漏十善。若析知无我。则属藏教。若体知无我。则属通教。菩萨亦漏无漏十善。若缘生灭四谛而起慈悲。则属藏教。名为有漏。若缘无生四谛而起慈悲。则属通教。名为无漏。若缘无量四谛而起慈悲。则属别教。名为亦漏无漏。若缘无作四谛而起慈悲。则属圆教。约双遮论。名为非漏无漏。约双照论。亦可名为亦漏无漏也。佛界非漏无漏上上品十善者。正属圆教。以此圆解历一切法。令前三教乃至上品十恶。亦成非漏无漏上上品善。如一切草木。无不具火。一切坚冰。无不卽水。故约义定名。则偏名非漏非无漏善。亦名真中无漏妙善。若欲随名立义。别既可名上上品善。亦可名上上品恶。如所云弑无明父等。又既可云无漏。亦可云有漏。以念念流出诸功德海。无已时故。既可云非漏无漏。亦可云亦漏无漏。以双照漏与无漏。一切法趣漏趣无漏故。三明六卽者。既依圆实称性而谈。一切诸法。无非佛法。上自佛界。下极泥犁。所有业性。罔非实相。狂慧不察。滥圣招尤。如闇中触宝。伤身失命。故须约修辨六。免堕重愆。虽复六位始终历然。于业理性仍无增减。故名为卽也。理卽业性者。秖是究竟业性。楞伽经云。如来藏是善不善因。能徧兴造一切趣生。但迷者不自知耳。知此业性。为名字卽。观此业性。圆伏五住。为观行卽。粗垢先落。六根清净。为相似卽。于此业性开发真明。为分证卽。穷此业性罄无不尽。为究竟卽也。三结属十界竟。四结成卽空假中者。亦为三意。一约竖结。二约横结。三约一念非横非竖总结。一约竖结者。六界业道。因缘所生。结成世谛。二乘业道。因缘卽空。结成真谛。菩萨业道。假名无量。结成俗谛。佛界业道。深达罪福实相。结成中谛也。二约横结者。十界业道。一一无非因缘所生。一一无不卽空假中也。三约一念结者。只就现前一念。分别十界业道。那得名竖。十界业道。唯一念心。那得名横。不横不竖。横竖历然。统一法性。不可思议。无非法性。故卽中。不横不竖。故卽空。横竖历然。重重无尽。故卽假也。二释业竟。三释报亦为四。初释义。二辨类。三结属十界。四结成卽空假中。初释义者。报是果报。对因名果。酬业名报。则果卽是报。又约习因所感。名为习果。约报因所感。名为报果。则果属了种。报属缘种。又报义有二。一约引业所感。名为总报。二约满业所感。名为别报。总报名为真异熟果。属第八识。别报名为异熟生果。属前六识一分无覆无记。唯受苦乐。不起业者。当知总别二种。皆名果报。就此酬因所感果报心心所法。见分属心。酬于习因。属了因种。别名为果。相分属色。酬于报因。属缘因种。别名为报。故法华云。如是果如是报也。又见分卽如是性。相分卽如是相。二分所依内自证分。卽如是体。举体成用。用无别体。故名不纵横不并别也。二辨类者。十恶所招三涂果报。一向是苦。鬼畜二类。或有微乐。修罗人道。苦乐相兼。天道唯乐。又约五受分别。无间唯有苦受舍受。一分极苦鬼畜亦尔。有间得兼忧受。或有微喜微乐。鬼畜修罗人及欲天。并具五受。天与修罗战时。有忧苦故。然北洲人不计我所。无忧苦受。初禅出离忧根。二禅出离苦根。三禅出离喜根。唯有乐舍。四禅出离乐根。自此直至有顶。唯有舍受。此五皆是有漏受也。二乘寂灭为乐。出离五受。以无所受。名为正受。亦名为无漏受。菩萨不受二乘正受。出假神通以为法乐。名为亦漏亦无漏受。示受生死。故名亦漏。不染生死过患。故名亦无漏也。诸佛不受一切诸受。以无所受。恒受中道称性法乐。名为非漏非无漏受。不同四荣。故非漏。不同四枯。故非无漏也。摄四入二。例如前说。又不论五受漏与无漏四句分别。总以苦乐二字判之。收无不尽。当知苦乐。惟是自心分别。实无心外法也。何者。阿鼻极苦。举世共知。若住不可思议解脱菩萨。大悲游戏。代众生苦。则以为乐。故调达善知识云。此中如第三禅。岂实作逆罪者能得尔耶。夫蛆虫处厕。宛转出没。亦自谓乐。蝇向臭飞。蛾争赴火。狗啖粪秽。皆自谓乐。自人视之。不胜其苦。人间粗弊五尘。昬迷沉醉。诸天视之。犹如粪厕。欲天五尘。展转胜妙。色界视之。不啻鸩毒。梵天身相。光明炳然。空界厌之。谓如痈毒。四空寂定。自谓精微。罗汉视之。名为痴暗。声闻三昧。无漏无为。菩萨诃之。名为败种。大上神通。往来自在。诸佛视之。如童子戏。故知九界众生。皆是以苦为乐。所处愈下。所乐愈劣。自上视下。知彼所乐当体是苦。惟佛苦乐情尽。证苦法界及乐法界。惟一实相。无苦无乐。乃名大乐耳。今姑就九界情谓。则各以顺适身心。名为乐报。违损身心。名为苦报。此苦乐报。各从自类善恶业所招也。二辨类竟。三结属十界。亦复为三。初明十界。二明四教。三明六卽。初明十界者。地狱法界所有罪报。纯从上品十恶业招。摧折粗恶色心为体。重者在大地下。轻者在诸黑闇山间。惟苦无乐。畜生法界罪报。中品十恶业招。饿鬼法界罪报。下品十恶业招。并以弊陋色心为体。于中各有苦乐别报。三品九类不同。则是酬于满业。名异熟生。事非一概。不可具述。住通山间人世水陆空界。修罗法界。报居大海。受用似天为乐。三时刀仗为苦。人道法界。报在四洲。暂时五欲为乐。生老病死为苦。天道法界有三。一者欲界。二者色界。三无色界。欲界六天。一四天王天。或上品十善为因。或一日一夜八关戒斋等为因。或终身三归精持一不杀戒为因。报得殊胜色心。居在须弥山腹。二忉利天。或上品十善为因。或一日一夜八戒等为因。或终身三归精持不杀不盗二戒为因。报得殊胜色心。居在须弥山顶。此二皆以五欲自在为乐。修罗战斗及五衰相现为苦。三夜摩天。此云时分。或上品十善兼习坐禅为因。或一日一夜八戒等为因。或终身三归精持三戒为因。报得殊胜色心。离忉利天八万由旬。于虚空中有地如云。朗然安住。不假日月。身有光明。华开为昼。华合为夜。四兜率天。此云知足。或上品十善兼得细住为因。或一日一夜八戒等为因。或终身三归精持四戒为因。报得殊胜色心。离夜摩天十六万由旬。有地如云。空中安住。五化乐天。或上品十善兼得欲界禅定为因。或一日一夜八戒为因。报得殊胜色心。离兜率天三十二万由旬。有地如云。空中安住。六他化自在天。或上品十善兼得未到地定为因。或一日一夜八戒等为因。报得殊胜色心。离化乐天六十四万由旬。有地如云。空中安住。此四亦皆以五欲自在展转殊胜为乐。五衰相现为苦。色界共十八天。分为四禅。初禅三天。一梵众。二梵辅。三大梵。同以根本初禅五支功德为因。或以纯孝为因。或以深重惭愧为因。或以深重慈心为因。或以和合已破僧伽为因。报得清净色心。离他化天一百二十八万由旬。有地如云。空中安住。寿命尽一大劫。或亦有中夭者。离忧清净为乐。死时退堕为苦。二禅三天。一少光。二无量光。三光音。同以根本二禅四支功德为因。报得清净色心。离初禅天二百五十六万由旬。有地如云。空中安住。寿命尽八大劫。或亦有中夭者。离苦清净为乐。死时退堕为苦。三禅三天。一少净。二无量净。三徧净。同以根本三禅五支功德为因。报得清净色心。离二禅天五百一十二万由旬。有地如云。空中安住。寿命六十四劫。或亦有中夭者。离喜妙乐为乐。死时退堕为苦。四禅九天又分三类。一是凡夫。二是外道。三是不还圣者。凡夫三天。一福生。二福爱。三广果。同以根本四禅四支功德为因。报得寂静不动色心。离三禅天一千二十四万由旬。随身宫殿。在虚空中朗然安住。并无如云之地。故亦名无云天。寿命五百大劫。或亦有中夭者。舍念清净为乐。死时退堕为苦。外道一天。所谓无想。卽以无想定而为因。报得寂静不动色心。生半劫后。前六转识悉皆不行。唯第七第八两识。相依俱转。第八能持色身久住。寿五百劫。或有中夭。死时决定退堕为苦。不还五天。一无烦。二无热。三善见。四善现。五色究竟。同以无漏夹熏四禅。资于故业为因。报得寂静不动色心。四禅凡夫所不能见。寿或千劫。乃至万劫。永无退堕为乐。未离三界为苦。无色界共有四天。一空处天。卽以空定为因。寿二万劫。二识处天。卽以识定为因。寿四万劫。三无所有处天。卽以无所有定为因。寿六万劫。四非想非非想处天。卽以非想非非想定为因。寿八万劫。灭色存心。但有微细受想行识。亦有中夭。同以出离色笼为乐。死时退堕为苦也。声闻法界。有四向四果。初果以生空无漏智种为因。闻思修慧熏习为缘。发得生空无分别智。顿断三界分别惑种。亲证一分生空所显真如。名为择灭无为。是离系果。其身仍在人中天上。当知此人天身。犹是有漏故业余报。非无漏报也。二果以重虑缘真为因。渐断欲界任运惑种九品之六。亲证六品择灭无为。其身亦在人中天上。亦是有漏故业招报。三果亦以重虑缘真为因。断尽欲界余三品惑。又证三品择灭无为其身亦在人中天上。亦是有漏故业招报。若舍欲界身已。报在初禅。仍是有漏故业招报。若断初禅惑已。报在二禅。若断二禅惑已。报在三禅。若断三禅惑已。报在四禅五不还天。若断四禅惑已。报在空处。若断空处惑已。报在识处。若断识处惑已。报在无所有处。若断无所有处惑已。报在非非想处。齐此名为阿那含果。皆是有漏故业招报。非无漏业报也。不论在人在天。若能进断非非想处九品思惑。名罗汉向。若已断尽非非想思。通证修道八十一品择灭无为。名罗汉果。尔时名住有余涅槃。其身仍在人中天上。此身亦是有漏故业余报。若人天身任运灭位。不复更受三界生身。尔时名住无余涅槃。若依权教。则永无报果。若依实说。则三界外有净土。声闻缘觉自谓入涅槃者。出生其中。受法性身。非分段生。当知卽是方便有余国土。亦名三种意生身也。总论苦乐者。初果以永闭三恶道门为乐。未断欲爱为苦。二果以欲习渐薄为乐。未离欲系为苦。三果四向。以永不退还为乐。未离色无色系为苦。四果在有余位。以永断子缚为乐。未尽果缚为苦。在无依位。依权教说。则是永无苦乐。依实教说。则超出三界为乐。沈空滞寂为苦也。缘觉法界。不立分果。而有二类。一是缘觉种性。四生百劫种福修因。无漏根熟。人中得道。若遇佛世。入声闻数。亦名缘觉。遇无佛世。名独觉佛也。二是声闻初果第七生尽。受人间身。遇无佛世。亦名独觉也。有余无余二种苦乐。并同声闻中说。菩萨法界。须约四教分别。若三藏教菩萨。总未断惑但以四弘六度上上十善为因。感得人天殊胜色心妙报。不生三恶及无色界诸难处中。若通教菩萨。干慧性地。报同三藏菩萨。八人见地薄地。报同初果二果。离欲地。报同三果。已办地去。或智增上者。还同四果独觉有余无余论报苦乐。但彼生方便土。亦不沈空滞寂。秖是未证中道法性。未免变易生死为苦耳。或悲增上者。扶习润生。还来三界。示同六道果报苦乐。而非实是有漏苦乐。以其非业牵故。若别教菩萨。十信位中。亦同三藏菩萨。初住至第六住。亦同初二三果。七住已去乃至十向。亦约智悲分别登初地时。分证中道法身。恒居实报无障碍土。亦名分证常寂光土。乃至等觉。皆以中道果报为乐。无明变易未尽为苦。分形散影。徧诸世界六趣四生。及徧方便有余土中。示同六凡二圣种种苦乐。皆非实苦乐也。若圆教菩萨。五品位中。虽受人天报身。巳能解了苦乐实性。卽空假中。初信至六信。报或同于初二三果。而解永异。七信至十信。或在方便。报同通教智增。而解永异。或在同居。报同通教悲增。而解亦永异也。登初住时。分证如来一身无量身。恒居实报庄严净土。亦名分证寂光净土。乃至等觉。分形散影。徧下三土。示同九界苦乐。皆非实苦乐也。佛法界者。约教有四。藏教果佛。必是别地圆住化身。或是妙觉示现。假说生身是有漏报。乃是示同阿罗汉耳。通教佛地示居色究竟天。亦非三界实分段身。必是别地圆住化现。别教妙觉。坐莲华藏世界。亦是大机随力所见。秖是他受用报。托自受用而为本质。诸大菩萨。各自变为相分而自缘耳。圆教妙觉。性德究竟圆显。名为清净法身。所依法性。名为上上品常寂光净土。修德究竟满足。名为圆满报身。所依报境。名为上上品实报庄严净土。性修不二。依正不二。不二而二。说有法报依正差别之名。此是最胜无上报也。初明十界竟。二明四教者。六凡法界有漏诸苦乐报。但为四教所治。并非四教所摄。而是因缘生法。得为藏教俗谛所诠。亦得通为四教所观之境。方便土中无漏苦乐之报。卽是四教九人所感。谓藏教四果。辟支。通教已辨。辟支。菩萨。别教三贤。圆教十信也。实报无障碍土。卽是别教十地等妙。圆教十住十行十向十地等觉所感。虽亦分证寂光。以理从事。总名实报。或约次第一心证入而分净秽。乃依教道假分别也。常寂光土。卽是圆教妙觉所证。虽亦圆证上品实报。以事从理。总名寂光。或约分证究竟而分净秽。乃依别圆二种果头而分别耳。又藏教明六道果报。是实有苦谛。苦若灭者。则证真空。不说四圣亦有报也。通教明六道果报。是幻有苦谛。若达幻空。则无生死。亦不说有四圣报也。别教明六道果报。是分段生死。三乘果报。是变易生死。皆名苦谛。永断二死。证真中道。所证名为真如涅槃。能证名为四智菩提。大圆镜智相应心品。能现自受用身及土。能持圆满无漏种子。尽未来际。利乐有情。此则说有四圣果报。圆教明十界报法。一苦一切苦。而苦卽法界。则一灭一切灭。乃是非报非不报而论十界报也。二明四教竟。三明六卽者。既依圆实称性而谈。则十法界苦乐诸报。一一无非实相法界。卽空假中。诚恐狂惑无知。执秽为净。安其陋习。不求出离。譬如指冰卽水。不求融泮。水还是冰。那可饮用。故以六义而拣逆顺。如冰虽以湿为性。而恒违湿性。确尔坚凝。理卽位中。亦复如是。十界妙报。不识不知。昧为苦谛。一苦一切苦也。名字位中。顺修之始。了知十界报法。唯是一心。譬如坚冰。其实是水。终不弃冰而别求水。是为初识十界报法之名字也。观行位中。依名观察。了知十界报法。一一卽空假中。圆伏三惑。如手执冰。知其润湿也。相似位中。深观十界报法。深信卽空假中。如冰近暖。渐舍坚相也。分证位中。十界报法三谛理体。分分现前。如暖消冰。分分融泮。分分可饮用也。究竟位中。十界报法三谛妙理。无不圆显。如冰已尽。唯是一水。尽可饮用也。所以三千果成。咸称常乐。厕屋实成香殿。粪秽实成妙馔。恶声实之歌赞。毒药实成甘露。刀箭实成华缨。乃至我若向刀山。刀山自摧折。我若向火汤。火汤自消灭等。并是分证究竟位中真实受用。不过还证众生所迷报法之理体耳。岂藉作意神通力哉。三结属十界竟。四结成卽空假中。亦为三意。一约竖结。二约横结。三约一念非横非竖总结。一约竖结者。六凡有漏诸苦乐报。及有学无学诸余残报。并同居土中新悟无生法忍菩萨所有生身。亦是有漏故余残报。并属因缘生法一句。世俗谛摄。所以诸阿罗汉之十八界。唯后三界名为无漏。前十五界皆有漏也。依此亦说藏头果佛。及十地诸大菩萨。与罗汉同也。两教声闻缘觉。入涅槃界。出生方便土中受变易身。并通菩萨。别三十心。圆十信心。生方便土。所受变易方蕴十八界等。并属卽空一句。真谛所摄。故称无漏。别地圆住。舍分段身。于实报土受果报身。及悲愿力。于十方界种种同居方便两土之中。现十界像。徧同苦乐。而非实苦实乐。乃至佛后得智。应现实报方便同居三土。徧示法界像。并属卽假一句。妙俗谛摄。故名亦漏亦无漏也。圆教妙觉。究竟圆证常寂光土三德秘藏微妙法身。及别十地。圆十住等。分证三德寂光身土。并属卽中一句。中道第一义谛所摄。故名非漏非无漏也。二约横结者。不论有漏无漏。苦之与乐若实若权。但是十界所有依正二报。一一无非因缘所生。或是因缘所显。亦得名为因缘所生。既是因缘生法。则必法尔卽空假中。更无一色一心而不卽空假中者也。更细释者。同居依正二报。是界内因缘所生。有为有漏。乃苦无常无我不净之相。然此苦等诸相。无不卽空假中。方便依正二报。非分段生。是界内因缘所显。无为无漏。乃苦无常无我不净之性。然此苦等诸性。亦无不卽空假中。实报依正二报。是界外因缘所生有为无漏。乃常乐我净之相。然此常等之相。亦无不卽空假中。寂光依正二报。是界外因缘所显。无为无漏。乃常乐我净之性。然此常等之性。亦无不卽空假中。以体实故。名之为中。以离一切相故。复名为空。以卽一切法故。复名不空也。若以寂光无为无漏。望彼方便无为无漏。则方便仍是有为有漏而巳。三约一念结者。既秖就一念而辨善恶。秖就一念而辨诸业。则十界依正一报。亦何出于现前一念。一念本无前后。那得名竖。一念本无二体。那得名横。深观一念所具十界。依正非横非竖。则能双照横之与竖了了分明。而一一横竖。卽非横竖。何者。十界报法。唯是一念。则非横非竖。一空一切空。不思议真谛也。一念具十界报。则非横而横。一念造十界报。则非竖而竖。一假一切假。不思议俗谛也。离一念外。别无所具所造十界报法可得。离十界报法外。别无能具能造一念可得。唯是实相。唯是法性。心佛众生。三无差别。非竖非不竖。非横非不横。离名绝相。亦无名相而可离绝。不思议中谛也。三释报竟。上来初分释善恶业报竟。二合释者。复分为六。初约十如释。二约十二因缘释。三约四谛释。四约二谛释。五约三谛释。六约一谛释。初约十如释者。善恶卽如是性。性以不改为义。善是调良清净为性。不可改而为恶。恶是粗戾染污为性。不可改而为善。十界各有种性也。业卽如是相。举意动身发语有所表现。十界事业。览而可别也。性之与相。同依色心。色心卽如是体也。此善恶业。各有力能。各有构造。卽十界如是力如是作也。善恶约性。卽十界如是因也。业既约相。卽十界如是缘也。报指十界色心依正。卽如是果如是报也。性相为本。果报为末。一空一切空。始终无性。故为空等。一假一切假。始终相在。覩本卽能知末。覩末卽能识本。故为假等。一中一切中。始终理同。所谓实相实性乃至实果实报。故为中等。语不顿彰。故空假中次第分别。实不纵横并别也。法华经云。唯佛与佛。乃能究尽诸法实相。所谓诸法如是相等。此经云。欲向大乘者。应当先知最初所行根本之业。所谓依止一实境界以修信解。一实境界。卽是诸法实相。故得约十如释也。二约十二因缘者。复有四意。一思议生灭因缘。二思议不生灭因缘。三不思议生灭因缘。四不思议不生灭因缘。今六凡善恶业报。是思议因缘生相。藏教二乘善恶业报。是思议因缘灭相。又六凡善恶业报卽空。是思议因缘不生相。通教三乘善恶业报。是思议因缘不灭相。又九界善恶业报。是不思议因缘生相。佛界善恶业报。是不思议因缘灭相。又十界善恶业报无不卽空假中。是不思议因缘不生灭相。何者。善恶秖是无明爱取三支。业秖是行有二支。报秖是识名色六入触受生老死七支。惑卽般若了因佛性。业卽解脱缘因佛性。苦卽法身正因佛性。十二因缘名为佛性。故不思议不生灭也。三约四谛。复有四意。一生灭四谛。二无生灭四谛。三无量四谛。四无作四谛。今六凡有漏善恶业。是生灭集谛。六凡有漏依正报。是生灭苦谛。二乘无漏善业及菩萨有漏善业。是生灭道谛。二乘及三藏佛子果缚尽。不受后有。是生灭灭谛。又六凡有漏善恶业卽空。是无生灭集谛。六凡有漏依正报卽空。是无生灭苦谛。此体空智及诸善业。是无生灭道谛。乃至涅槃亦如梦幻。是无生灭灭谛。又十界有漏无漏诸善恶业。是无量集谛。十界分段变易诸依正报。是无量苦谛。三止三观十波罗密五行万行亦漏无漏一切善业。是无量道谛。断十重障。证十真如。是无量灭谛。又十界善恶诸业不离一念。是无作集谛。十界依正诸报不离一念。是无作苦谛。达此一念心具心造。是无作道谛。诸法本来常寂灭相。不复更灭。是无作灭谛也。四约二谛。复有七意。一藏教二谛。实有为俗。实有灭为真。二通教二谛。幻有为俗。幻有卽空为真。三通含别二谛。幻有为俗。幻有卽空不空为真。四通含圆一谛。幻有为俗。幻有卽空不空一切法趣空不空为真。五别教二谛。幻有幻有卽空皆名为俗。不有不空为真。六别含圆二谛。幻有幻有卽空皆名为俗。不有不空一切法趣不有不空为真。七圆教二谛。幻有幻有卽空不有不空皆名为俗。一切法趣有趣空趣不有不空为真。今约藏教。则六凡有漏善恶业报。是实有俗谛。此实有灭。无复三界善恶业报。乃会真谛。若依通教。则六凡有漏善恶业报。是幻有俗谛。此既如幻。卽不可得空。名为真谛。又六凡有漏善恶业报。是幻有俗谛。此俗卽真。依于真谛。得论四圣无漏善业果报。非复但空。卽是通含别也。又六凡有漏善恶业报。是幻有俗谛。此俗卽真。此真卽是中道不空之体。具一切法。是为通含圆也。若依别教。则六凡有漏善恶业报。四圣无漏善业果报。俱是俗谛。中道理性。非凡非圣。为凡圣依。非漏无漏。为迷悟依。乃名真谛。又十界善恶业报。俱是俗谛。中道理性虽非凡圣及漏无漏。而具一切凡圣漏无漏法。名为真谛。是为别含圆也。若依圆教。则六凡之有。二乘之空。菩萨佛之不有不空。十界百界千如施设。俱是俗谛。秖此俗谛之中。随拈一法。无非法界。约有。则一切法趣有。百界千如之有。卽六凡有。六凡善恶业报之有。卽百界千如之有。亦卽百界千如之空。亦卽百界千如之不有不空。约空则一切法趣空。百界千如之空。卽二乘空。二乘灰断之空。卽百界千如之空。亦卽百界千如之有。亦卽百界千如之不有不空。约不有不空。则一切法趣不有不空。百界千如之不有不空。卽菩萨佛之不有不空。菩萨佛中道善恶业报之不有不空。卽百界千如之不有不空。亦卽百界千如之有。亦卽百界千如之空。宛转相卽。无二无别。不二而二。说有二谛。二而不二。惟是一心。心外无法。千如宛然。千如体真。罔非实相。理具事造。无尽重重。虽互徧融。亦无所在。是为不思议二谛也。五约三谛。复有五意。一别入通三谛者。约通含别二谛。幻有为俗。幻有卽空不空为真。今分此真谛以为两谛。空卽是真。不空卽中谛也。二圆入通三谛者。约通含圆二谛。幻有为俗。幻有卽空不空。一切法趣空不空为真。今亦分此真谛以为两谛。一切趣空。是真。一切趣不空。是中也。三别三谛者。约别二谛。幻有幻有卽空皆名为俗。不有不空为真。今分彼俗谛以为两谛。幻有是俗。幻有卽空是真。指彼真谛以为中道。不有不空是中谛也。四圆入别三谛者。亦约别含圆二谛。幻有幻有卽空皆名为俗。今仍分作真俗两谛。一切法趣不有不空为真。今指此圆真以为圆中也。五圆三谛者。六凡之俗。亦复卽空假中。具一切法。二乘之真。亦复卽空假中。具一切法。菩萨佛之中道。亦复卽空假中。具一切法。三谛圆融。不可思议。卽一而三。卽三而一。非一非三。而三而一也。若别入通三谛。则六凡幻有善恶业报。是俗谛。幻有卽空。是真谛。此空不空。本非烦恼生死。亦非菩提涅槃。而为烦恼菩提生死涅槃作所依持。不断不常。不空不有。是为中谛。若圆入通三谛。二谛同前。此空不空具一切法。是为中谛也。若别三谛者。六凡有漏善恶业报。是俗。四圣无漏唯善业报。是真。所依真如理性。非有非空。非漏无漏。是中谛也。若圆入别三谛者。二谛同前理性具足一切诸法。与前中异也。若圆三谛者。横竖自在。竖则六凡善恶业报之俗。亦空假中。二乘善恶业报之真。亦空假中。菩萨佛善恶业报之中。亦空假中。横则十界俱空。名为真谛。此真卽俗卽中。十界俱假。名为俗谛。此俗卽中卽真。十界俱非空假。名为中谛。此中卽真卽俗。秖是非横非竖说横竖耳。六约一谛者。大经云。所言二谛。其实是一。方便说二。如醉未吐。见日月转。谓有转日及不转日。醒人但见不转。不见于转。如是十界善恶业报。皆由无明醉未吐故。妄见法性随缘流转。别立随缘不变以为真如。若佛眼观。无非实相。实相之外。更无余法。故此经名一实境界。卽指十界善恶业报。当体唯一实谛。卽是常住妙明不动周圆妙真如性。性真常中。求于去来迷悟生死了无所得。然随情说。则藏教以事外偏真为一实。通教以卽事而真为一实。别教以真如不动为一实。惟圆教以法法无非中道为一实也。又既不见转。岂更对转而说不转。若立不转。便是与转为二。若作二解。便同醉人。是故诸谛皆不可说。言语道断故。若通作不可说者。生生不可说。则六凡善恶业报不可说也。生不生不可说。则二乘善恶业报不可说也。不生生不可说。则菩萨善恶业报不可说也。不生不生不可说。则佛界善恶业报不可说也。上来先释善恶业报竟。后广释占察者。善恶业报。至理玄微。非智莫显。故须占察。约智占察。略有二十差别。一。世智。二。五停心。四念处。外凡智。三。暖顶忍世第一内凡智。四。四果无漏智。五。支佛无漏智。六。六度菩萨缘事智。七。三藏佛果一切智。八。体法声闻智。九。体法支佛智。十。体法菩萨入真方便智。十一。体法菩萨出假智。十二。通教佛地智。十三。别十信外凡智。十四。别住行向三十心内凡智。十五。别十地中道智。十六。别妙觉佛一切种智。十七。圆教五品外凡智。十八。圆教十信内凡智。十九。圆初住至等觉分证智。二十。圆妙觉佛究竟智。世智者。心行理外。邪计妄执。不能占察善恶报。不可信用。故此经云。不应弃舍如是之法。而返随逐世间卜筮种种占相吉凶等事。贪著乐习。若乐习者。深障圣道也。二五停四念外凡智者。有定故言停。有慧故言观。观能翻邪。定能制乱。数息观治散心。不净观治贪心。慈悲观治嗔心。因缘观治邪见心。念佛观治障道罪。故名五停心观也。观身不净。观受是苦。观心无常。观法无我。是观苦谛上四智治于四倒。由此四观。令四倒不起。初翻四倒。未入圣理。故言外凡智也。此智能治六凡恶业。而于业报因缘。未能如实了知。犹须依三轮相以自决疑。三内凡智者。缘四谛境。得相似解。能伏烦恼。譬如钻火。暖相先现。无漏智火所发前相。名为暖位。得色界定。谛解分明。如登山顶。四望皆见。名为顶位。若能亲近善友。闻随顺法。内心正观。信佛。信法。信僧。信谛。卽住顶。若不如是。卽顶退。尔时设有疑悔。亦须依轮占察。若入下忍。正观欲界四谛。色无色界四谛。次入中忍。唯观欲界苦谛。深生厌患。次入上忍。生世第一。则能无间发真。于声闻乘决定不退。不须轮相占察。若欲为人占察。未必有宿命天眼及他心智。仍须轮相也。四四果无漏智者。初果八忍八智断见惑。永不复起三涂业报。亦不复招北洲无想黄门二根盲聋喑哑等报。二果三果重虑缘真。永断欲界善有漏报。四果永断三界业报。自无所占。若欲为他占察。或依神通道眼。或借轮相以决凡愚。亦无不可。五支佛无漏智。出无佛世。未必用此轮相。但用神通化他。但能齐三界内。齐尔所劫。知彼善恶业报差别。而不能知界外及无量劫前后诸事。复不能知六道善恶业报卽空。况知卽假中耶。六六度菩萨缘事智者。自发四弘。已得决定。不须占察。初僧祇中。未获五通。若欲为人。宜用轮相。二僧祇后。五通自在。不须轮相。能决众疑。亦止能知六道因缘生灭相耳。七三藏佛果一切智者。本是别地圆住化现。故能徧知三界内外旷劫前后一切业报因缘。不用轮相。而不说是卽空假中。八体法声闻智者。已具六通。能知六道善恶业报。亦知卽空。九体法支佛智者。已侵习气。小胜声闻。十体法菩萨入真方便智者。正达三界善恶业报一一卽真。十一体法菩萨出假智者。正能分别六道三乘病之与药。善决六道一切疑网。十二通佛智者。亦是别地圆住化现。故能徧知一切善恶业报。不用轮相。而说卽空。不说卽假卽中。十三别十信外凡智者。信有果头真如实相。为求此理。起十信心。自无疑网。为他占察。须依轮相。十四别三十心内凡智者。十住正习入空。傍习假中。十行正习假。傍习中。十回向正习中。具足五通。自无疑悔。能决他疑。徧知十界善恶业报。而不能知一一卽中。十五别十地中道智者。既证实相。双照二边。任运寂而常照。初地一念照百世界。二地一念照千世界等。展转增胜。不可言尽。十六别妙觉智者。坐华藏界。应法界机。妙观察智。横竖徧照。下地不能测其边际。十七圆五品智者。具缚凡夫。能知如来秘密之藏。虽有肉眼。不为佛眼。自无疑网。不须轮相。为他决疑。亦须用之。又自行种种三昧。亦可依轮取决。如永明大师。已悟圆宗。仍作坐禅万善二阄。当知拈阄一法。出圆觉经。与今轮相。及灌顶神策经。同名正法。不比世间卜筮也。十八圆十信内凡智者。六根清净。任运能决大千疑网。鉴十界机。无有错谬。十九圆四十一分证智者。初住妙智。如初生月。光明已自徧照无余。况复渐增至十四夜。二十圆妙觉佛究竟智者。譬如十五夜月。体相俱圆。法界洞明。横竖无余。竖则观彼久远。犹若今日。尽未来事。授记不谬。横则恒沙界外一滴之雨。尚知头数。松直棘曲。鹄白乌玄。皆了元由。以要言之。大圆镜智。无不顿印。平等性智。无不普入。妙观察智。洞了因缘。成所作智。一时普应。无分别。非不分别。无次第。非不次第。乃至十地所有智慧。比如来智。犹如阎浮提土。比大千土。不可思测。不可形容。是为究竟占察智也。今地藏大士。或是圆等觉智。或是圆妙觉智。本高迹下。不可测知。由与此土悲重缘深。是故释迦大圣。令坚净信请说此法。能令博地凡夫。依此顿除疑网。而又广明一实境界。详示二种观道。以为进趣方便。又复巧说深法。安慰群迷。真实相应。无相违过。则使名字初心。徧能占察十界善恶业报若事若理。罄无不尽。法门之妙。何以加此。又复应知。善恶业报。卽是境妙。占察。卽是智妙。以智契境而修二观。卽是行妙。成就信忍顺忍及无生忍。卽是位妙。信满法故作佛。解满法故作佛。证满法故作佛。一切功德行满足故作佛。亦是位妙及三法妙。始终同住三德秘藏圆满法故。自住三德。寂而常照。有感必赴。卽感应妙。又教众生修行忏悔。观察法身以为能感。若能至心。所占则吉。所求皆获。乃至能入一行三昧。见佛无数。皆感应妙。我于尔时。随所应度而为现身。或示神通种种变化。或复令彼自忆宿命。卽神通妙。或复随其所乐。为说种种深要之法。乃至巧说深法。令离怯弱。卽说法妙。众生闻法。除疑生信。卽眷属妙。能获深大利益。渐次作佛。卽功德利益妙。若识迹妙。本妙非遥。故佛叹云。此善男子。发心已来。过无量无边不可思议阿僧祇劫。久已能度萨婆若海。功德满足。但依本愿自在力故。权巧现化。影应十方。卽是发迹显本意也。观心十妙者。现前一念。具足十界善恶业报。卽境妙。以圆三慧而占察之。卽智妙。依此一实境界而修二观。卽行妙。信此自心。顺此自心。了此自心本自无生。卽三忍位妙。始终不离自心秘藏。卽三法妙。境智和合。卽感应妙。智能转境。卽神通妙。一念转教余心心所。卽说法妙。余心心所随观而转。卽眷属妙。始从名字。讫至究竟。卽功德利益妙也。地藏大士。及释迦尊。由观心故。久成十妙。迹用广远。我今观心出此十妙。亦当尽未来际迹用无穷。卽观心本妙也。释别名竟。次通名者。梵语修多罗。或修妬路。或修单兰。或素怛缆。秖是梵音轻重。有云无翻。含五义故。亦云有翻。一翻为经。二翻为契。三翻法本。四翻为线。五翻善语教。含五翻五。各具教行理三。具如法华玄义。玆不复述。今但约一题以明通别。占察是教。善恶业是行。报乃无记色心。是理。又占卽是教。察卽是行。善恶业报为所占察。卽是理。以对经字。任运有通别意也。释名竟。
　　第二显体者。体是主质。乃名下之所诠。经若无体。则邪倒无印。同于魔说。故须显一部之指归。明众义之都会。然此妙体。非但会之至难。亦乃说之不易。经云。如来法身。非空非不空。乃至无一切相。不可依言说示。法华云。是法不可示。言辞相寂灭。大经云。不生不生不可说。又云。有因缘故。亦可得说。此经亦云。而据世谛幻化因缘假名法中。相待相对。则可方便显示而说。今略开七条。一正显经体。二简伪滥。三一法异名。四入体之门。五徧为众经体。六徧为诸行体。七徧为一切法体。一正显经体者。卽是一实境界也。一切百界千如境界。皆依一实虚妄显现。而彼境界别无自体。惟以一实为体。故名一实境界。当知一实卽诸法之实。如冰水之湿性。境界卽诸法之权。如湿性之冰水。冰水虽别。湿性无二。境界虽别。一实无殊。故以一实境界为经正体。犹法华所云诸法实相也。法华开权显实故收诸法之权。而归实相之实。此经以实统权。故举一实之实。而摄境界之权。于十界中。唯取佛界所照善恶业报之性。此性不生不灭。圆满常住。离一切相。卽一切法。于十如中。取如是体。四因缘中。取不思议不生不灭。十二支中。取苦卽法身。四四谛中。但取无作。于无作中。唯取灭谛。七二谛中。取后五真谛。五三谛中。皆取中谛。诸一实谛中。取圆一实谛。诸不可说中。取不生不生不可说。于二十智中。取圆佛智。于三忍中。取无生忍。于四佛中。取功德行满佛。于三德中。取法身德。是故经云。应当先知最初所行根本之业。所谓依止一实境界以修信解。若无一实境界以为依止。如屋无空。无所容受。故释论云。若以无此空。一切无所依。为是义故。须显体也。二简伪滥者。此一实境界。不同凡外所计世间诸法。不同邪禅所计空劫前事。向上一著。父母未生前面目。威音王那畔又那畔。不同小乘所证偏真。不同别教所明清净真如。亦非但依圆诠名字可得分别。惟依二种观道。能得色寂心寂二种三昧。复入一行三昧。乃住坚信。决定信解耳。三一法异名者。或名法界。法住。法位。法性。真如。实际。本际。实相。如来藏性。庵摩罗识。唯识性。自性清净心。本源心地。正因佛性。菩提。涅槃。不可思议解脱。自觉圣智境界。无戏论。无颠倒。圆成实性。无漏界。清净法身。大圆镜智。中实理心。一切种智。不共般若。正徧知海。大佛顶。大方广。圆觉。妙觉。究竟觉等。皆是一实境界异名。但可意知。不可言尽也。四入体之门者。一实境界。其理渊奥。如登绝壑。必假飞梯。欲契真源。要因教行。故以教行为门。若以教为门。教略有四。于一一教。各以四门诠理。共有十六教门。依一一门而修于观。复有十六行门。于教得悟。名为信行。于观得悟。名为法行。或教行相转。或教行相资。玆不备论。藏教四门通于一实。远而且拙。须待开显。通教四门通于一实。巧而仍远。亦须转接。别教四门通于一实。虽近而拙。圆教四门正通一实。方为巧直也。前三教各四门相。玆亦不论。略明圆教四门相者。一门卽一切门。一切门卽一门。非一非四。而论四一。如经云。如来法身中。虽复无有言说境界。离心想念。非空非不空。乃至无一切相。不可依言说示。亦可方便显示而说。以彼法身性。实无分别。离自相。离他相。无空。无不空。乃至远离一切诸相故。说彼法体为毕竟空无所有。以离心分别想念。则尽。无一相而能自见自知为有。是故空义决定真实相应不谬。此卽圆教空门相。空卽余三。不相违背也。又云。卽彼空义中。以离分别妄想心念故。则尽毕竟无有一相而可空者。以唯有真实故。卽为不空。所谓离识想故。无有一切虚伪之相。毕竟常恒不变不异。以更无一相可坏可灭。离增减故。又彼无分别实体之处。从无始世来。具无量功德自然之业。成就相应。不离不脱故。说为不空。此卽圆教有门相。有卽余三。不相违背也。又云。如是实体功德之聚。一切众生虽复有之。但为无明曀覆障故。而不知见。不能尅获功德利益。与无莫异。说名未有。此卽圆教亦有亦空门相。与余三门不相违也。又云。一切诸法皆不离菩提体。菩提体者。非有非无。乃至若有分别想者。则为虚伪。不名相应。此卽圆教非有非空门相。与余三门不相违也。略示法行入门观者。如前所说四种门相。卽是不思议境。上根观境。卽能悟入。如或未悟。则应依境重发大菩提心。如此妙境。佛及众生与我平等。云何诸佛已悟。我与众生尚迷不觉。不得受用。哀伤哽恸而立四弘。便可悟入。如犹未悟。勤修学习信奢摩他观心及信毗婆舍那观心。则能豁然悟入。如犹未悟。仍以唯心识观破一切法卽空假中。真如实观不住见闻觉知。永离一切分别之想。则当悟入。如犹未悟。当自节节简校通塞。依彼大士巧说深法而离怯弱。定可悟入。如犹未悟。勤修二观。观于身受心法。令知色心本寂。卽是圆四念处。从此调适正勤。如意。根力。觉道而入圆三脱门。卽是中根入道相也。如犹未悟。应于一切时一切处。常勤诵念地藏菩萨名字。当观地藏法身。及一切诸佛法身。与己自身。体性平等。无二无别。不生不灭。常乐我净。功德圆满。是可归依。又复观察己身心相。无常苦无我不净。如幻如化。是可厌离。乃至上卷所示修忏悔法。皆是对治助开之方便也。又经云。若人未得三业善相或见光明。闻异好香。梦佛菩萨放光作证。则为虚妄诳惑诈伪。及说三忍四佛差别之相。皆令行人明识次位。不生增上慢也。又于虚妄诳惑诈伪之相令勿取著。卽是安忍。不乐世间诸禅三昧。亦复不乐二乘。卽离法爱也。细简经文。十乘意足。虽不次第。幸可证明。当知离十乘法。别无入门观矣。五徧为众经体者。此一实境界。乃千经万论之所同诠。华严非此。则无以显事事无碍法界。阿含非此。则无以显寂灭涅槃。方等非此。则无以显大乘法门。般若非此。则无以显一切种智。法华非此。则无以显一乘实相佛之知见。涅槃非此。则无以显常住佛性三德秘藏。是故一代时教。若半若满。若权若实。究竟皆以一实境界为体。究竟皆是指归一实境界而已。六徧为诸行体者。复有三意。一泛论四教一十六门。各有信法两行。皆依一实境界而得成就。二别论依经立行。不出四种。所谓常行三昧。常坐三昧。半行半坐三昧。非行非坐三昧也。亦依一实境界以为其体。可以意知。三尅论今经又二。初先明忏法。供养礼拜悔罪劝请随喜回向之后。或端坐称名。或旋绕诵念。则是非行非坐随自意三昧所摄。二别明二观。于一切时一切处。随身口意有所作业。悉当观察知唯是心等。则是历十二缘。并可修行二观。亦不拘行坐也。二种观道。正依一实境界以修信解。离此别无行体。不言可知。修供养时。卽念一切三宝体常徧满无所不在。愿令以此香华等同法性。普熏一切诸佛刹土。施作佛事。乃至愿共一切众生修行如是供养已。渐得成就六波罗蜜。四无量心。深知一切法。本来寂静。无生无灭。一味平等。离念清净。毕竟圆满。岂非依一实境界而修供养行耶。又一心敬礼。拟心徧礼。设非依一实境界。何名一心。何能徧礼耶。又忏悔云。如是罪性。但从虚妄颠倒心起。无有定实而可得者。本唯空寂。愿一切众生速达心本。永灭罪根。乃至愿我所修一切功德。资益一切诸众生等。同趣佛智至涅槃城。岂非依一实境界而修五悔诸胜行耶。又第三轮相云。如此诸数。皆从一数而起。以一为本。如是数相者。显示一切众生六根之聚。皆从如来藏自性清净心一实境界而起。依一实境界。以之为本。岂非依一实境界而示三种轮相法耶。若不能知一实境界。则诸行皆悉徒施。是故经云。若杂乱垢心。虽复称诵我之名字。而不名为闻。以不能生决定信解。但获世间善报。不得广大深妙利益。如是杂乱垢心。随其所修一切诸善。皆不能得深大利益。当知未解一实境界。皆名杂乱垢心。若能解知一实境界。则惟是一实。无别境界。故无杂乱。自性清净。故无垢也。从名字无杂乱垢。乃至究竟无杂乱垢。皆依一实境界而有进趣。是故徧为诸行体也。七徧为一切法体者。经云。依一实境界故。有彼无明。不了一法界。谬念思惟。现妄境界。乃至生起六根六尘六识。起违顺等十八种受。又云。以一切法皆不能自有。但依妄心分别故有。又云。当知一切诸法。悉名为心。以义体不异。为心所摄故。又云。一切法毕竟无体。本来常空。实不生灭。如是等文。皆明一实境界徧为一切法体。当知若所占察十界善恶业报。若能占察二十智品差别。一一皆以一实境界为体。离此一实境界。别无分毫能所可得。能所皆是一实境界。本非能所。不必扫除能所。方名无能所也。以能所本不可得。无可扫故。譬如捏目。妄见二月。二月本无。不可更灭。但有一月真耳。此体卽是诸法之实。可尊可贵。此体穷尽诸法性相。无不彻底。此体徧能通达诸法。无有障碍。是故若识经。体。则识一切教体。一切行体。一切法体。卽识一切教行法之宗用。以法身必具般若解脱故也。二显体竟。
　　第三明宗者。前虽显体。但是理性。理性平等。含生共有。虽复指冰卽水。不复他求。欲得饮用。仍须融泮。又如虽有虚空。必须梁柱纲纪一屋。方得受用。此空若无栋宇。终被风日雨露所侵。一切众生。枉于法性空中受诸苦恼。亦复如是。故显体之后。卽须明宗。宗者。修行之纲领。会体之急务也。提纲则众目齐张。挈领则襟袖毕至。如汤消冰。法性之水斯现。如栋成屋。秘藏之室可居。今经以二种观道为宗。一者唯心识观。二者真如实观。唯心识观者。知唯妄念。无实境界。念亦生灭。无暂时住。从是当得色寂三昧。真如实观者。思惟心性无生无灭。不住见闻觉知。永离一切分别之想。展转能入心寂三昧。夫一实境界。非色非心。无明不了。妄成二法。犹如捏目。妄见二月。依于妄心。分别妄色。由于妄色。显示妄心。故心与色为增上缘。色亦与心为所缘缘。若知色惟心现。心外无色。是为唯心识观。能得色寂三昧。色寂则心亦寂矣。若知心但有名。本无生灭。是为真如实观。能得心寂三昧。心寂则色亦寂矣。若知色心本寂。则是观行卽佛。从此习信奢摩观心。及信毗婆舍那观心。止观双运。能入一行三昧。见佛无数。发深广行心。住坚信位。则是相似卽佛。乃至成就无生忍者。则是分证卽佛。若除一切诸障。无明梦尽。则是究竟卽佛。是知始从名字。终至究竟。唯依一实境界而修二观。唯依二观而证一实境界。可谓一乘因果。圆顿妙宗矣。三明宗竟。
　　第四辨用者。此经以灭罪除疑而为力用。由迷一实境界。起惑造业。感得劣报。由罪障故。妄于报法而起疑惑。由疑惑故。不能依于二种观道而灭幻罪。今为末世钝根。先示三种轮相。破坏众生邪见疑网。转向正道。到安隐处。复示修行忏悔方法。令其求得清净轮相。以为修习诸禅智慧之基。次又广明一实境界。以开圆解。正示二种观道。以勖圆行。开解则疑无不除。勖行则罪无不灭。所以三忍可阶。四佛可作也。又复善安慰说。令离怯弱。真实相应。离相违过。能令纤疑毕尽。进趣可期。可谓彻底慈悲。胜妙方便。救度末法沉沦。令坚大乘净信。是此经之大力用也。
　　第五教相者。此是大乘方等教摄。引接三根。令归一实。兼令无志求出要者。亦能脱诸衰恼。生于善处。盖是无法不备。无机不收。所谓亦摄渐机一切群品。而正意则唯在圆顿也。教相竟。
　　占察善恶业报经疏卷上
　　隋外国沙门菩提登译
　　古吴蕅益沙门智旭述
　　经文为三。从如是我闻。至是故我今令彼说之。是序段。从尔时坚净信菩萨既解佛意。至下卷及供养地藏菩萨摩诃萨。是正说段。从尔时佛告诸大众。至信受奉行。是流通段。
　　（甲）序段为二。初证信序。二发起序（乙）今初
　　如是我闻。一时婆伽婆一切智人。在王舍城耆阇崛山中。以神通力。示广博严净无碍道场。与无量无边诸大众俱。演说甚深根聚法门。
　　如是者。指所闻法体。谓如于一实境界之是。无错谬也。我者。阿难分证法身般若解脱常乐我净之德。得八自在。非我非无我。随世假名而称我也。闻者。阿难了达根性声性识性。皆是一实境界。能所圆融。非闻非不闻而言闻也。一时者。圆感圆应。始终不出现前一念也。婆伽婆一切智人者。究竟圆证一实境界大觉世尊。由一切众生同分善根所感。各于心中所现之教主也。梵语婆伽婆。亦云薄伽梵。具六义故不翻。乃总众德至尚之名。谓如来永不系属诸烦恼故。具自在义。猛焰智火所烧炼故。具炽盛义。妙三十二大丈夫相八十种好所庄饰故。具端严义。一切殊胜功德圆满无不闻故。具名称义。一切世间亲近供养咸称赞故。具吉祥义。自利满足。常起方便。利益安乐一切有情无懈废故。具尊贵义。圆满一切种智萨婆若果。于一实境界若权若实。究尽明了。无有不知。无有不见。故名一切智人也。王舍城耆阇崛山者。王舍。梵称罗阅只伽罗。中天竺境。阿阇世王所都。耆阇崛。此翻灵鹫。离王舍城东北有三四里。此城此山。乃同居土一切众生共相识种所变器界。卽是各各自第八识之相分境。更互为增上缘。更互为质为影。和合似一。而实各得其全以为依报。无杂无障碍也。一切智人亦在其中者。大慈悲力。应可化机。不离常寂光土。而垂凡圣同居秽土之相。秖此秽土。若在众生分中。则是有漏相分。若在诸佛分中。则是无漏相分也。以神通力示广博严净无碍道场者。秖此灵山。本是唯心所现。以心为体。心外无山。心广博故。山亦广博。心严净故。山亦严净。心无碍故。山亦无碍。广博是性量。量同虚空。离一切相故。是般若德。严净是性具。具无边德。卽一切法故。是解脱德。无碍是性体。体融遮照。非空非有。不碍空有故。是法身德。法身卽常。解脱卽寂。般若卽光。盖本是常寂光土。性德妙境。众生迷之而为同居秽土。于佛恒是广博严净无碍道场。修德满足。恒自受用称性法乐。亦名上品实报净土。无示不示。今为一类众生。堪能返迷归悟。佛以神通之力。加被令见。则是不离同居。横覩他受用土。故名示也。神者。天然不测之体。卽法身德。通者。照了无滞之慧。卽般若德。力者。转变自在之能。卽解脱德。由诸佛心内众生修德有功。故能感于众生心内之佛。为示妙境。由众生心内之佛性德圆证。故能应于诸佛心内众生令见道场。秖此道场。若在诸佛分中。则是无漏相分。若在众生分中。则是有漏相分也。是故同居秽土。众生本质恒是有漏。佛托众生有漏本质所变相分。恒是无漏。同能变识是无漏故。无碍道场。诸佛本质恒是无漏。众生托佛无漏本质所变相分。恒是有漏。同能变识是有漏故。离郤佛及众生之心。则有漏无漏若质若影皆不可得。故云。一切唯心。惟是一实境界也。与无量无边诸大众俱者。同闻众也。此诸大众。若已证同生性者。则与诸佛分同无漏。若犹在异生性者。则与众生同属有漏。应取圆住别地已上名同生性。若圆十信。别三贤。通八人以上。藏四果辟支。望偏真理。得名同生。望此一实。仍名为异生也。演说甚深根聚法门者。指所已说。梵文未来。据后文云六根聚修多罗。应如央掘经所明具足无减修。亦如普贤观经所明净六根法也。盖迷一实境界。幻成六根。随一一根。一切诸法无不趣之。眼为法界。具足出生十界百界千如三千性相无欠无余。耳鼻舌身意。亦复如是。故名根聚。秖此根聚。全揽一实境界而成。卽复圆具一实境界全体大用。故名甚深。秖此甚深根聚。能生物解。任持自性。故名为法。卽法能通。复名为门。由演此法。诚恐末世钝根不能信解。横于一实境界而起疑悔。所以坚净信菩萨重兴哀请。当知已得为发起序。例如欲说法华。先说无量义也。
　　（乙）二发起序二。初略请。二正问（丙）初中二。初请。二许（丁）今初
　　尔畤会中有菩萨。名坚净信。从座而起。整衣服。偏袒右肩。合掌白佛言。我今于此众中欲有所问。咨请世尊。愿垂听许。
　　自于一实境界净信坚固。又能令他净信坚固。故名坚净信菩萨也。若分释者。正因名坚。缘因名净。了因名信。缘了二因。同依正因。不可破坏。故名坚净信也。偏袒右肩者。事释则是表于敬顺。理解则是表露善权。合掌白佛者。事释则是表于一心。理解则是权实脗合。独归大觉。咨请听许者。西国常仪。欲有所问。并须求听。不同此土。卤莽搪揬。绝无敬慎礼节也。
　　（丁）二许
　　佛言。善男子。随汝所问。便可说之。
　　一切智人。有问必答。降佛以下。皆所不能。故舍利弗富楼那等。有人问时。但云。我若知者。当随力答耳。
　　（丙）二正问二。初问法。二问人（丁）初中二。初述佛语致问。二佛指人为答（戊）初又二。初正述佛语。二为众致问（己）今初
　　坚净信菩萨言。如佛先说。若我去世。正法灭后。像法向尽及入末世。如是之时。众生福薄。多诸衰恼。国土数乱。灾害频起。种种厄难。布惧逼绕。我诸弟子。失其善念。唯长贪嗔嫉妬我慢。设有像似行善法者。但求世间利养名称。以之为主。不能专心修出要法。尔时众生覩世灾乱。心常怯弱。忧畏己身及诸亲属。不得衣食充养躯命。以如此等众多障碍因缘故。于佛法中钝根少信。得道者极少。乃至渐渐于三乘中。信心成就者亦复甚尠。所有修学世间禅定。发诸通业。自知宿命者。次转无有。如是于后入末法中经久。得道获信禅定通业等一切全无。
　　福薄。是衰恼厄难之因。衰恼厄难。是失其善念之缘。失念。是长贪求利不修出要之因。不修出要。是怯弱钝根少信之缘。所以非但不能获一乘实道。亦复不能成三乘权信。非但不能修出世权实。亦复不能修世间禅定通业。所谓天人众减少。三恶道充满也。问诸佛菩萨大慈。大悲。大愿。大力。何以不能救此末劫。答。譬如赫日当空。不能令覆盆之下蒙其光照。同在太虚空中。自成障隔。非赫日之咎也。一切众生。亦复如是。同在一实境界之中。自以无明虚幻覆障故。于广博严净无碍道场。妄见恼乱而生忧畏。卽于如来所证刹那际三昧中。妄见迁流而为末世。今以慈悲愿力。请问方便。为其作增上缘。倘依此法。撤去无明覆盆。则覩自心本具太空佛日矣。
　　（己）二为众致问
　　我今为此未来恶世像法向尽。及末法中有微少善根者。请问如来。设何方便开示化导。令生信心。得除衰恼。以彼众生遭值恶时。多障碍故。退其善心。于世间出世间因果法中。数起疑惑。不能坚心专求善法。如是众生。可愍可救。世尊大慈。一切种智。愿兴方便而晓喻之。令离疑网。除诸障碍。信得增长。随于何乘速获不退。
　　善根深者。必于正法像法时世。早得度脱。不致遭值法尽及末世时。无善根者。纵令得遇正法像法。尚不见闻。况在末法。何由可度。今则正为有少善根。值障易退。故特求方便以愍救之也。由多障碍。故可愍。由有微少善根。故可救。大慈则兼愍一切。况有少善根者而不愍耶。种智则无法不知。况此虚妄疑网而难救耶。然苟无善根。则大慈虽愍而无由可救。苟非种智。则善根虽有而无由决疑。故知感应相关。各有全力。不出一念。仍非共生也。随于何乘者。为实施权。不得执一。速获不退者。开权显实。终无定三也。初述佛语致问竟。
　　（戊）二佛指人为答
　　佛告坚净信言。善哉。善哉。快问斯事。深适我意。今此众中。有菩萨摩诃萨。名曰地藏。汝应以此事而请问之。彼当为汝建立方便。开示演说。诚汝所愿。
　　
　　一善哉。赞其快问斯事。下逗群机。一善哉。赞其深适我意。上契佛旨也。万法由之依持建立。故名曰地。多所容受而无积聚。故名曰藏。地卽心地。能载能生。藏卽性藏。可出（去声）可内（音纳）。无不从此法界流。名之为出。无不还归此法界。名之为内。又六根六尘六识。名为理藏。六度四等四摄三十七品。名为行藏。一一理藏各具行藏。则理名为地。行名为藏。一一行藏并证理藏。则行名为地。理名为藏。又惟是一实境界。约持载义。名之为地。约含容义。名之为藏。秖一心性体上。有此持载含容二义。证此体用。名地藏也。又大集经。有日藏月藏须弥藏虚空藏天藏等诸大菩萨。各从所观境而立名。如观察虚空无边入三摩地。名虚空藏。今此菩萨。观地狱苦。发菩提心。证得地狱界之三德秘藏。能救十方大地狱苦。故名地藏。又如大集经中。海慧菩萨欲来。则众见大水盈满。虚空藏菩萨欲来。则大千世界忽皆不见。月藏菩萨欲来。则大众头上皆现半月。地藏菩萨欲来。则众会手中。各各现如意珠。雨宝放光。见十方土。又见身各地界增强。坚重难举。当知一切依正四大虚空山海日月。无非如来藏性一实境界。诸佛菩萨。随以一法为所观境。证得此法之实性已。卽证一切法之实性。故一切法。皆趣此法。卽以此法名之为藏也。诚如所愿。诚者。实也。疑或作成。成者。满也。初问法竟。
　　（丁）二问人二。初疑问。二释答（戊）今初
　　时坚净信菩萨复白佛言。如来世尊。无上大智。何意不说。乃欲令彼地藏菩萨而演说之。
　　恐众有疑。故代腾请。世尊由此得发迹也。
　　（戊）二释答三。初总诫。二别释。三结答（已）今初
　　佛告坚净信。汝莫生高下想。
　　众生不知本迹无定。则必以佛为高。菩萨为下。皆是妄想分别。由此分别。不入坚信法门。故寄坚净信以规一切也。
　　（己）二别释二。初直明位高。二兼明缘胜（庚）今初
　　此善男子。发心已来。过无量无边不可思议阿僧祇劫。久已能度萨婆若海。功德满足。但依本愿自在力故。权巧现化。影应十方。
　　发心过无量阿僧祇劫。明其本因深也。度萨婆若功德满足。明其本果高也。权巧现化影应十方。明其迹用广大也。
　　（庚）二兼明缘胜又二。初悲愿胜。二慧辩胜（辛）今初
　　虽复普游一切刹土。常起功业。而于五浊恶世。化益偏厚。亦依本愿力所熏习故。及因众生应受化业故也。彼从十一劫来。庄严此世界。成熟众生。是故在斯会中。身相端严。威德殊胜。唯除如来。无能过者。又于此世界所有化业。唯除徧吉。观世音等。诸大菩萨。皆不能又。以是菩萨本誓愿力。速满众生一切所求。能灭众生一切重罪。除诸障碍。现得安隐。
　　虽复位高。仍须愿力熏习。虽有愿熏。又须应受化业。故唯识云。诸有情类无始时来。种性法尔更相系属。或多属一。或一属多。故所化生。有共不共。不尔。多佛久住世间。各事劬劳。实为无益。一佛能益一切生故。当知佛能度脱一切众生。而终不能度无缘者。非虚语也。普游一切刹士常起功业。是无缘大慈。不舍一切也。而于五浊恶世化益偏厚。是同体大悲。尤悯刚强也。本愿力所熏习。谓往昔所发大愿。众生度尽。方证菩提。地狱末空。不取正觉也。众生应受化业。谓多劫曾结法缘。闻名覩影。易起信心。聆法蒙光。能获果证也。徧吉。亦名普贤。观世音。亦名观自在。此二菩萨。亦与此界有大因缘。故与地藏大士相同。余大菩萨。纵令位高慧胜。不让此三大士。而众生缘浅。故皆不能及其化益也。
　　（辛）二慧辨胜
　　又是菩萨。名为善安慰说者。所谓巧说深法。能善开导初学发意求大乘者。令不怯弱。
　　卽指下文善巧说法。及进趣大乘方便。占察三种轮相法也。二别释竟。
　　（乙）三结答
　　以如是等因缘。于此世界。众生渴仰。受化得度。是故我今令彼说之。
　　渴仰。有世界益。受化。有为人对治益。得度。有第一义益。卽是四悉檀因缘。故令说也。初序段竟。
　　（甲）二正说段。大分为三。初启请。二演说。三获益。（乙）今初
　　尔时坚净信菩萨。既解佛意已。寻卽劝请地藏菩萨摩诃萨言。善哉救世真士。善哉大智开士。如我所问。恶世众生。以何方便而化导之。使离诸障。得坚固信。如来今者。为欲令汝说是方便。宜当知时。哀愍为说救世真士。领佛所明悲愿胜也。大智开士。领佛所明慧辩胜也。余可知。
　　（乙）二演说有三。初从此讫上卷末。示占察法。二从下卷初至摄修禅定之业。有十一纸。示进趣义。三从尔时坚净信问。至当如是知。有三纸半余。示善巧说。（丙）初示占察法二。初诫许。二正说（丁）今初
　　尔时地藏菩萨摩诃萨。语坚净信菩萨摩诃萨言。善男子谛听。当为汝说。
　　谛听。是诫辞。当说。是许辞也。听不审谛。则闻慧不生。闻慧不生。则思修无地。三慧是从凡入圣之阶梯。故须诫也。然坚净信。位非凡下。何须待诫。亦借此以诫一切耳。
　　（丁）二正说为三。初随机立法。二略示劝诫。三正示轮相（戊）初中二。初随机。二立法（已）初又二。初明无信力。二明有障缘。若无障缘。则信力虽微。或堪向道。若具信力。则障缘虽甚。或可自持。今恶世中。既乏信力。又值障缘。所以须立轮法。用除疑障也（庚）今初
　　若佛灭后。恶世之中。诸有比丘比丘尼优婆塞优婆夷。于世间出世间因果法。未得决定信。不能修学无常想。苦想。无我想。不净想。成就现前。不能勤观四圣谛法。及十二因缘法。亦不勤观真如。实际。无生无灭等法。以不勤观如是法故。不能毕竟不作十恶根本过罪。于三宝功德种种境界。不能专信。于三乘中。皆无定向。
　　世间因果。卽苦集二谛。十二因缘流转门。出世因果。卽灭道二谛。十二因缘还灭门。又修学无常等想。勤观四谛因缘真如实际等法。皆是出世之因。所观真如等法。及三宝功德。皆是出世之果。以要言之。秖是不能如实观察十界善恶业报耳。又不修学无常苦无我不净想令其成就现前。不能勤观四圣谛法。则于声闻乘无决定向。不能勤观十二因缘。则于缘觉乘无决定向。不能勤观真如等法。则于菩萨乘无决定向。此皆真实义愚也。不能不作十恶过罪。乃异熟果愚也。由此二愚。不信三宝功德境界。所以名为末法恶世也。又无常等想。局在藏教。乃厌离之初门。四谛十二因缘。并通四教。如常所明。真如实际无生无灭。皆是一实境界异名。意在圆理。不妄名真。不异名如。不虚名实。本位名际。无始故无生。无终故无灭也。三宝功德种种境界。亦通四教。所谓住持三宝。胜义三宝。别相三宝。一体三宝。具如余处广明。
　　（庚）二明有障缘
　　如是等人。若有种种诸障碍事。增长忧虑。或疑或悔于一切处。心不明了。多求多恼。众事牵缠。所作不定。思想绕乱。废修道业。
　　既无专信。又遇障缘。所以疑悔缠心。不能修道。须藉轮相以决疑也。初随机竟。
　　（己）二立法三。初示所用法。二示所依理。三示能除疑（庚）初示所用法。谓木轮相也。解在下文
　　有如是等障难事者。当用木轮相法。占察善恶宿世之业。现在苦乐吉凶等事。
　　占察善恶。指第一轮相。占察宿世之业。指第二轮相。占察现在苦乐吉凶等事。指第三轮相也。
　　（庚）二示所依理
　　缘合故有。缘尽则灭。业集随心。相现果起。不失不坏。相应不差。
　　此明所立三种轮相。全依无性缘生缘生无性之理而得成也。善恶业报。本是般若解脱法身三德秘藏。总名一实境界。由此真如无性。举体随缘。故染净迷悟之缘合时。便有十界善恶业报差别不同。所谓因缘和合。虚妄有生也。缘生之法。刹那不住。初生卽有灭。不为愚者说。由诸凡愚不了无性。恒起生缘。妄见诸法相似相续。其实生已无间卽灭。故云缘尽则灭。所谓因缘别离。虚妄名灭也。然缘生之法。虽卽无性。而随心善恶念念相续。则十界之业随心积集。业既积集。便有相现。业相既现。果报必起。因果相酬。终不失坏。所谓无我无造无受者。善恶之业亦不亡。如响应声。如影随形。故相应不差也。
　　（庚）三示能除疑
　　如是谛占善恶业报。晓喻自心。于所疑事。以取决了。
　　三种轮相。表示自心无性缘生善恶业报。故谛占之。便能晓喻自心以决疑也。初随机立法竟。
　　（戊）二略示劝诫二。初劝学习。二诫学他（己）今初
　　若佛弟子。但当学习如此相法。至心归依。所观之事。无不成者。
　　如此相法。依于无性缘生甚深道理。故当学习。不可妄生疑贰。故云至心归依也。
　　（己）二诫学他
　　不应弃舍如是之法。而返随逐世间卜筮种种占相吉凶等事。贪著乐习。若乐习者。深障圣道。
　　世间卜筮等法。不知依于一实境界。不能表示无性缘生。不说一切皆自心现。故乐习者。深障圣道。以其或计邪因。或计无因。终不能知正因缘法故也。二略示劝诫竟。
　　（戊）三正示轮相二。初总示。二别示（已）初中三。初示相。二示义。三示用（庚）今初
　　善男子。欲学木轮相者。先常刻木如小指许。使长短减于一寸。正中令其四面方平。自余向两头斜渐去之。仰手傍掷。令使易转。因是义故。说名为轮。
　　共十九轮。皆用此式也。长可九分。方可三分。须用香木。
　　（庚）二示义
　　又依此相。能破坏众生邪见疑网。转向正道。到安隐处。是故名轮。
　　示正因缘。故破邪见。显示善恶业报差别。故坏疑网。令行八圣道中。得到涅槃最安隐处也。
　　（庚）三示用
　　其轮相者。有三种差别。何等为三。一者轮相。能示宿世所作善恶业种差别。其轮有十。二者轮相。能示宿世集业久近。所作强弱大小差别。其轮有三。三者轮相。能示三世中受报差别。其轮有六。
　　下文自解。不必先释。一之与二皆云宿世者。并约过去所熏种子。卽以过去名为宿世。不必独指前生也。盖善恶现行。刹那卽灭。所熏种子在藏识中。不失不坏。第一轮相。但观善恶种子有无。第二轮相。乃观善恶业力强弱也。第三徧示三世报者。如下文百六十数。明现在报。次十一数。明过去报。后十八数。明未来报也。初总示竟。
　　（已）二别示三。初示第一轮相。二示第二轮相。三示第三轮相。（庚）初中三。初正示轮相。二详示占占法。三占后诫劝（辛）初又二。初直明轮相。二明轮相所以（壬）今初
　　若欲观宿世作善恶业差别者。常刻木为十轮。依此十轮。书记十善之名。一善主在一轮。于一面记。次以十恶书对十善。令使相当。亦各记在一面。
　　每轮各有四面。一面书善。一面书恶。令使相对。则余两面皆空。故使善恶有现有不现也。
　　（壬）二明轮相所以
　　言十善者。则为一切众善根本。能摄一切诸余善法。言十恶者。亦为一切众恶根本。能摄一切诸余恶法。
　　十善为众善根本者。果德万善。皆由十善而生也。能摄一切诸余善法者。不惟生一切善。亦卽摄一切善更无余也。且如不杀。则有事不杀理不杀等。乃至嗔痴亦然。故曰唯佛一人持净戒。其余皆名污戒者。十善为法界。一切法皆趣十善。是趣不过也。又散心十善。卽波罗提木叉戒。定心十善。卽禅戒。出世十善。卽无漏戒。止一切恶。卽律仪戒。具一切善。卽摄善法戒。利一切众生。卽饶益有情戒。戒为法界。一切法趣戒也。十恶为众恶根本者。一切恶业。身口七支摄无不尽。并由贪嗔痴三不善根而起。此三卽摄一切根随烦恼。慢是贪摄。疑及五见。并属痴摄。忿恨恼嫉害。皆卽嗔分。覆诳与谄。皆贪痴分。悭之与憍。皆卽贪分。无惭无愧。并是痴摄。掉举放逸散乱。并等分摄。惽沈不信懈怠失念及不正知。并是痴摄。故云能摄一切诸余恶法也。问若约圆融为语。则秖一善字。已摄百界千如皆尽。秖一恶字。亦摄百界千如皆尽。今既善恶对论。则无记品业。如何相摄。答。若欲摄者。则有覆无记。摄入恶品。是染污故。无覆无记。摄归善品。是白净故。今轮相意。则取能招乐异熟者。名为善种。能招苦异熟者。名为恶种。二种无记。但能招等流果。不招苦乐异熟。故以不现表之。又无漏善。能得离系。不感异熟。亦以不现表之。初正示轮相竟。
　　（辛）二详示占法三。初明依法自占。二明以自例他。三明占已详察。（壬）初中五。初敬礼立愿。二广修供养。三别供称名。四至诚启白。五正掷轮相。（癸）今初
　　若欲占此轮相者。先当学至心总礼十方一切诸佛。因卽立愿。愿令十方一切众生。速疾皆得亲近供养。咨受正法。次应学至心敬礼十方一切法藏。因卽立愿。愿令十方一切众生。速疾皆得受持读诵。如法修行。及为他说。次当学至心敬礼十方一切贤圣。因卽立愿。愿令十方一切众生。速疾皆得亲近供养。发菩提心。至不退转。后应学至心礼我地藏菩萨摩诃萨。因卽立愿。愿令十方一切众生。速得除灭恶业重罪。离诸障碍。资生众具。悉皆充足。
　　至心礼佛法僧及我地藏。一一皆云学者。上则普缘十方三宝。下乃普为十方众生。卽是悲智并运。须达一心无作四弘。故当学也。学此无作四弘。方名至心。有此至心。方成感应。何者。悟此现前一念心性。则为十方三宝及地藏尊。迷此现前一念心性。则为十方一切众生。迷悟总不离于一心。秖就一心而论迷悟。迷为无作苦集。如水成冰。悟为无作道灭。冰还成水。能觉名为佛。所觉名为法。能所不二名为僧。三宝是一切法依持。名为地。一切法总不出于三宝。名为藏。求契此理。名为至心敬礼。以此益他。名为因。卽立愿也。
　　（癸）二广修供养二。初明供具。二明观想。供具秖可随缘。观想则须称性也。（子）今初
　　如是礼已。随所有香华等。当修供养。
　　三宝离障清净。不受诸受。损之不嗔。供之不喜。而恶心毁谤。则自受其殃。如仰天唾。还坠己身。好心供养。则自取其福。如染香人。身有香气。故须修供养也。但云随所有者。有而不供。则为悭鄙。无而强营。则妨正业。故秖令随力随分。盖物无大小。大小由心。心大则少施亦福等虚空。心小则多施亦终成有漏。譬如满屋琉璃。不及摩尼一粒。所以贫士一灯。胜阇王之千炷。五茎莲供。超多劫之事檀。良以一切供物。皆是因缘生法。当体无不卽空假中。达之则事随理徧。迷之则理被事局也。供必用香华者。香则然之而任运腾空。表无作善。华则散之而始周法界。表有作善。又香以表戒。华以表慧。现前一念心性。正理不动。本卽那伽大定。戒慧二种共庄严之。卽是缘了二因。助显正因一性也。
　　（子）二明观想二。初修供观。二利益观。（丑）初中二。初称性总观。二缘境别观。（寅）初又二。初解所供体徧。二达能供性徧。（卯）今初
　　修供养者。忆念一切佛法僧宝。体常徧满。无所不在。
　　佛是能觉。法是所觉。僧是能所从来不二。此自心一体三宝也。彻证一体三宝者名为佛。诠显一体三宝者名为法。修行一体三宝者名为僧。此自心住持三宝也。此心无始无终。故常。此心无分无剂。故徧。此心无间无缺。故满。此心竖穷横徧莫载莫破。故无所不在。自心既常徧满无所不在。一切佛法僧宝皆以此心为体。则亦体常徧满无所不在矣。非由忆念使然。但以忆念而照了之。
　　（卯）二达能供性徧
　　愿令以此香华。等同法性。普熏一切诸佛刹土。施作佛事。
　　秖此一香一华。本从法性随缘显现。并具法性全体功能。非是少分。以法性本来无分剂故。不可割裂分剖故。若知香华本同法性之体。则必等同法性之用。故可普熏一切诸佛刹土。上供三宝。又可施作佛事。下度群生也。斯则性虽自尔。必须愿力方成称性之功。初称性总观竟。
　　（寅）二缘境别观者。虽复一香一华。已能称性周徧。而由愿王无尽。心无厌足。故须别别徧缘一切供具一切众生。又须别别想能供身所供三宝各各互徧。无尽重重。重重无尽。方入普贤广大供养法门海也。文分为三。初念供养具徧。二愿能供身徧。三所供三宝徧（寅）初又二。初念徧用供具。二想徧同众生（卯）今初
　　又念十方一切供具。无时不有。我今当以十方所有一切种种香华璎珞。幢幡宝盖。诸珍妙饰。种种音乐。灯明烛火。饮食衣服。卧具汤药。乃至尽十方所有一切种种庄严供养之具。
　　问。十方供具。各有所属。若实用之。宁不犯盗。若不实用。何名供养。答。若约圆宗。则十方供具。并我一念心中所现之物。若约唯识。则是笫八识上共相识种所变器界相分。今还用我自识相分。何名犯盗。如是了达唯识而修供养。卽名真实法供。何名不实。若依真谛。则虽手执香华翘勤施供。亦岂有实用耶。夫心念五逆。虽不动身发口。亦必有罪。心念供养。虽不烧香散华。亦岂无福。况令于一念中想用十方供具。便可破我法二执。显同体慈悲。又不止于迷情空想而已。思之修之。
　　（卯）二想徧同众生又三。初想同供。二念随喜。三愿开导（辰）今初
　　忆想遥拟。普供众生奉献供养。
　　（辰）二念随喜
　　常念一切世界中有修供养者。我今随喜。
　　（辰）三愿开导
　　若未修供养者。愿得开导令修供养。
　　普共奉献供养。卽徧现在。随喜已修供养。卽徧过去。开导未修供养。卽徧未来。所谓念念相续。无有间断。身语意业。无有疲厌也。初念供养具徧竟。
　　（寅）二愿能供身徧
　　又愿我身。速能徧至一切刹土。于一一佛法僧所。各以一切种庄严供养之具。共一切众生。等持奉献。
　　凡夫妄认四大为自身相。则逼局而不能徧。二乘妄计无常无我不净苦空。则趣寂而无可徧。今直观身性卽是法性。法性徧故。身亦随徧也。夫一身所念供具。所同众生。已自竖穷横徧。况无尽身。各以无尽供养之具。各共一切无尽众生等持奉献。则岂不无杂无障碍耶。
　　（寅）三所供三宝徧
　　供养一切诸佛法身色身。舍利形像。浮图庙塔。一切佛事。供养一切所有法藏及说法处。供养一切贤圣僧众。
　　法身者。所证之理也。色身者。自受用报。具不思议微妙色心。所谓究竟常住五蕴。举色以该心也。舍利者。化身所留之灵骨。形像者。肖彼化身之相好。浮圚庙塔一切佛事者。供彼舍利形像之庄严。若达因缘生法卽空假中。则一一舍利及形像等。三身宛然。四德无减。况复色身及法身耶。法僧可知。夫称性修观。则一香一华。已足徧供三实。况尽十方所有供具以为供养。况复随喜开导一切众生咸修供养。况复我身徧至一切刹土。一一供具。各徧供养一切三宝。可谓重重无尽。无尽重重矣。初修供观竟。
　　（丑）二利益观。摄前总别二供养观。回向令成二种庄严也。又为二。初愿成功德庄严。二愿成智慧庄严。以此全性所起二修。还用庄严一性。（寅）今初
　　愿共一切众生。修行如是供养已。渐得成就六波罗蜜。四无量心。
　　舍诸所有。卽成就施清净无染。卽成就戒。心无嗔恼。卽成就忍。离诸懈怠。卽成就进。离杂乱垢。卽成就禅。离诸暗蔽。卽成就般若。令他得乐。卽慈无量。令他离苦。卽悲无量。庆他得乐。卽喜无量。心常平等。无有怨亲。卽舍无量。随一修供。卽能成就此十法门。亦自圆摄一切二利功德。
　　（寅）二愿成智慧庄严
　　深知一切法。本来寂静。无生无灭。一味平等。离念清净。毕竟圆满。
　　本来寂静无生无灭一味平等。谓一切法卽中。一切种智也。离念清净。谓一切法卽空。一切智也。毕竟圆满。谓一切法卽假。道种智也。一心三智。深知一切诸法无非三谛。自觉觉他。俱不出此妙观矣。二广修供养竟。
　　（癸）三别供称名
　　又应别复系心供养我地藏菩萨摩诃萨。以当称名。若默诵念。一心告言南无地藏菩萨摩诃萨。如是称名。满足至千。
　　虽已普供三宝。而我地藏。正为行人决疑之主。故应系心别供也。称名须至千念者。令积善根。成机感故。亦表一念具千法故。
　　（癸）四至诚启白
　　经千念已。而作是言。地藏善萨摩诃萨。大慈大悲。惟愿护念我。及一切众生。速除诸障。增长净信。令今所观。称实相应。
　　虽为自决所疑。必云及一切众生者。念念不忘众生。乃可扣感菩萨大慈悲也。
　　（癸）五正掷轮相
　　作此语已。然后手执木轮。于净物上而傍掷之。
　　初明依法自占竟。
　　（壬）二明以自例他
　　如是欲自观法。若欲观他。皆亦知是应知。
　　初心之人。未知宿命。故须自观以决疑悔。未得他心道眼。故欲观他。亦须依前五法也。
　　（壬）三明占已详察。不论自观观他。并须如此谛察也。又二。初明所现。二明不现。（癸）今初
　　占其轮相者。随所现业。悉应一一谛观思验。或纯具十善。或纯具十恶。或善恶交杂。或纯善不具。或纯恶不具。如是业因。种类不同。习气果报。各各别异。如佛世尊余处广说。应当忆念思惟观察所现业种。与今世果报所经苦乐吉凶等事。及烦恼业习得相当者。名为相应。若不相当者。谓不至心。名虚谬也。
　　所现业种。谓轮上所现或善或恶也。要与今世果报相当。或与烦恼业习相当。乃名相应。否则由不至心。故名虚谬。如现不杀。今应无病常寿。或有慈心。若现不盗。今应无所乏少。或常知足等。又如现杀。今应多病多恼。或常怀杀意。若复现盗。今应少财。或常失脱。或常怀盗意等。一一须自思验。不可尽述也。
　　（癸）二明不现又二。初俱不现。二有所不现。（子）今初
　　若占轮相。其善恶业俱不现者。此人已证无漏智心。专求出离。不复乐受世间果报。诸有漏业。展转微弱更不增长。是故不现。
　　无漏智心。谓初果八忍八智通见地。别初住。圆初信。已断三界分别惑种。不复更造招后有业。纵有旧熏业种。渐就羸损。不增长也。或圆五品。圆伏烦恼。当舍同居秽土。生同居净。虽未证无漏智。亦可善恶两俱不现。以圆观力强故。
　　（子）二有所不现
　　又纯善不具纯恶不具者。此二种人善恶之业所有不现者。皆是微弱未能牵果。是故不现。
　　善业种强。则能招乐异熟。恶业种强。则能招苦异熟。若微弱种。犹须待润。未卽牵果。故不现也。准此则有覆无覆两种无记。不名善恶明矣。二详示占法竟。
　　（辛）三占后诫劝
　　若当来世佛诸弟子。已占善恶果报得相应者。于五欲众具得。称意时。勿当自纵以起放逸（诫也）。卽应思念。由我宿世如是善业故。今获此报。我今乃可转更进修。不应休止（劝也）。若遭众厄种种衰恼不吉之事。绕乱忧怖。不称意时。应当甘受。无令疑悔。退修善业（诫也）。卽当思念。但由我宿世造如是恶业故。今获此报。我今应当悔彼恶业。专修对治及修余善。无得止住懈怠放逸。转更增集种种苦聚（劝也）。是名占察初轮相法。
　　此中共有两番诫劝。初番为称意者诫勿放逸。劝更进修。次番为不称意者诫勿退悔。劝修诸善也。初示第一轮相竟。
　　（庚）二示第二轮相三。初正示轮相。二详示占法。三别明忏法。（辛）初中三。初示相。二示义。三功能。（壬）今初
　　善男子。若欲占察过去往昔集业久近。所作强弱大小差别者。当复刻木为三轮。以身口意各主一轮。书字记之。又于轮正中一面。书一画令粗长。使彻畔。次第二面。书一画令细短。使不至畔。次第三面。作一傍刻如画。令其粗深。次第四面。亦作傍刻。令使细浅。
　　（壬）二示义
　　当知善业庄严。犹如画饰。恶业衰害。犹如损刻。其画长大者。显示积善来久。行业猛利。所作增上。其画细短者。显示积善来近。始习基钝。所作微薄。其刻粗深者。显示习恶来久。所作增上。余殃亦厚。其刻细浅者。显示退善来近。始习恶法。所作之业。末至增上。或虽起重恶。已曾改悔。此谓小恶。
　　大善小善大恶。各有二义。大善二者。一或积久。二或猛利增上。小善二者。一或未久。二或所作微薄。大恶二者。一或积久。二或所作增上也。小恶则有三义。一或未久。二或未至增上。三或已曾改悔。转重令轻也。大善大恶。能顺现受及与生受。小善小恶。能顺后受。或更润之。可顺生受。或更损之。可不定受。初轮相中所不现者。则是不定受业也。又凡无漏智起。则一切生受后受业种。皆可摧灭。惟除顺现受业。未能全灭。亦能转重令轻。
　　（壬）三功能
　　善男子。若占初轮相者。但知宿世所造之业善恶差别。而不能知积习久近。所作之业强弱大小。是故须占第二轮相。
　　初正示轮相竟。
　　（辛）二详示占法二。初明占。二明察。（壬）今初
　　若占第二轮相者。当依初轮相中所现之业。若属身者。掷身轮相。若属口者。掷口轮相。若属意者。掷意轮相。不得以此三轮之相一掷通占。应当随业。主念一一善恶。依所属轮。别掷占之。
　　一一善恶。皆须主念别占。如身之善恶。若有三现。则须别掷三次。口四意三。亦皆尔也。所不现者。则不须掷。
　　（壬）二明察
　　复次若占初轮相中。唯得身之善。于此第二轮相中得身恶者。谓无至心。不得相应。名虚谬也。又复不相应者。谓占初轮相中。得不杀业。及得偷盗业。意先主观不杀业。而于第二轮相中得身恶者。名不相应。复次若观现在从生以来。不乐杀业。无造杀罪。但意主（欲观）杀业。而于此第二轮相中得身大恶者。谓名不相应。自余口意中业不相应义。亦如是应知。
　　二详示占法竟。
　　（辛）三别明忏法三。初明应修忏悔。二正示忏悔法。三明得清净相。（壬）今初
　　善男子。若未来世诸众生等。欲求度脱生老病死。始学发心修习禅定无相智慧者。应当先观宿世所作恶业多少及以轻重。若恶业多厚者。不得卽学禅定智慧。应当先修忏悔之法。所以者何。此人宿习恶心猛利故。于今现在必多造恶。毁犯重禁。以犯重禁故。若不忏悔令其清净。而修禅定智慧者。则多有障碍。不能尅获。或失心错乱。或外邪所恼。或纳受邪法。增长恶见。是故当先修忏悔法。若戒根清净。及宿世重罪得微薄者。则离诸障。
　　业性虽空。果报不失。故须熏习忏悔善力。令彼恶种展转微弱。更不增长。方堪修习禅慧。不遭邪虑也。
　　（壬）二正示忏悔法二。初明忏仪。二明忏期。（癸）初中二。初广明昼时佛事。二略示夜时佛事（子）初文共有九意。初明严净道场。二明香华供养。三明清净三业。四明称名敬礼。五明说罪忏悔。六明发劝请愿。七明发随喜愿。八明发回向愿。九明称念名号。详夫法华。方等。请观音。金光明。大悲。净土。种种仪法。皆是四依大士。倚傍经文。取意斟酌。方立十科。未有若此经之分明现成。不假斟酌者。但乏初时启请一科耳。向曾然香恳祝。拈阄取决。乃敢增入。誓不敢一字穿凿也。（丑）初明严净道场
　　善男子。欲修忏悔法者。当住静处。随力所能。庄严一室。内置佛事。及安经法。悬缯幡盖。
　　密部坛仪。极令严饰。今但言随力所能者。曲为末世助缘缺乏之人也。佛事。卽佛菩萨形像。或塑或画。皆无不可。经法。卽指此经。或余大乘法宝。亦无不可。悬缯幡盖以为庄严。或锦或帛。或复纸素。并可随力也。
　　（丑）二明香华供养
　　求集香华以修供养。
　　准余行法。每时皆须烧香散华。如前所明观想法也。此逐文便。故在第二。准行次第。决在净三业后。
　　（丑）三明清净三业
　　澡浴身体。及洗衣服。勿令臭秽。
　　此亦如余行法。每大便时。必换衣洗浴。浴竟。著清净衣。方可入坛行道也。
　　（丑）四明称名敬礼
　　于昼日分。在此室内。三时称名。一心敬礼过去七佛及五十三佛。次随十方面。一一总归。拟心徧礼一切诸佛所有色身舍利形像浮图庙塔一切佛事。次复总礼十方三世所有诸佛。又当拟心徧礼十方一切法藏。次当拟心徧礼十方一切贤圣。然后更别称名礼我地藏菩萨摩诃萨。
　　（丑）五明说罪忏悔
　　如是礼已。应当说所作罪。一心仰告。惟愿十方诸大慈尊。证知护念。我今忏悔。不复更造。愿我及一切众生。速得除灭无量劫来。十恶四重。五逆颠倒。谤毁三宝一阐提罪。复应思惟。如是罪性。但从虚妄颠倒心起。无有定实而可得者。本唯空寂。愿一切众生速达心本。永灭罪根。
　　说所作罪。谓今生所作一切恶业。或轮相中所现大恶。并须发露披陈也。此于逆生死流十心之中。由三种心。生五种心。并下劝请随喜等。则共成十心也。由第一深信因果。第二生大惭愧。第三生大怖畏。故今说所作罪。卽第四发露忏悔也。不复更造。卽第五断相续心。愿我及一切众生速得除灭十恶四重等。卽第六发菩提心。及第七翻昔重过。思惟罪性等。卽第十今知空寂。下文劝请。卽第九念十方佛。随喜。卽第八随喜诸善。回向亦兼第六第七并第十意也。过去恶业。若论现行。则刹那已灭。但所熏种子。藏在第八识中。由六七二识我执力故。念念资熏。令得增长。今之发露。正是破除我执前茅。如草木种子潜在地中。必发芽茎。今既掘露。则自损坏。又旧种虽复发露。若不永断相续。则新熏种子。能与旧种互相资益。展转生长。无有巳时。故须誓不更造。又向由我执。妄分我人。所作之罪。无不损恼同体众生。譬如一身之中。两手互伤。自遭痛苦。今破虚妄我执。故代众生普除众罪。终不如獐独跳也。又此罪性。但从虚妄颠倒心起。不在内外中间诸处。过去已灭。现在不住。未来未有。十方三世仔细推求。无有定实而可得者。如彼瞖眼所见空华。华体本来惟是空寂。不达本空。增无明瞖。念念观知本性空寂。不复瞪目分别空华。则瞖病渐除。华亦渐减。乃至目劳既息。华相自亡。故云速达心本。永灭罪根也。观罪性空。名实相忏。名无生忏。亦名大庄严忏。卽是唯心识观真如实观。不可不知。
　　（丑）六明发劝请愿
　　次应复发劝请之愿。愿令十方一切菩萨。未成正觉者。愿速成正觉。若已成正觉者。愿常住在世。转正法轮。不入涅槃。
　　劝请能灭魔障。故亦名悔。魔王波旬。于坐道场菩萨。每欲障令。不得成道。于佛转法轮时。每欲兴心破坏。又每请佛速入涅槃今劝请成道。劝久住世。劝转法轮。卽翻破彼三种恶也。观心释者。菩萨是自心诸善心所。魔是自心诸恶心所。今令诸善心所与无漏慧相应。名为速成正觉。念念恒无间断。名为常住不灭。转化余心心所。名为转正法轮。
　　（丑）七明发随喜愿
　　次当复发随喜之愿。愿我及一切众生。毕竟永舍嫉妬之心。于三世中一切刹土。所有修学一切功德及成就者。悉皆随喜。
　　随喜灭嫉妬障。故亦名悔。一切诸佛。三乘圣众。六道凡夫。并皆在我现前一念心中同一体性。木无彼此。由我执故。妄计自他而生嫉妬。今悔此过。深于一切凡圣平等起随喜心。则是揽法界善以为己善。其善乃大。岂必独自运心动身口业以为善哉。现见他人携灯。亦蒙其照。他人然香。亦被其薰。同体善根。分明若此。奈何痴障。不知承荷。反生嫉妬耶。若能随喜。则知诸佛菩萨所修善根。本与一切众生共之。我原有分。非俟强求。故大佛顶经云。十方如来所有功德。悉与此人。常与诸佛同生一处。无量功德。如恶叉聚。同处熏修。永无分散。又经言。菩萨若知诸佛所有功德卽是己功德者。是为奇特之法。又经言。与一切菩萨同一善根藏。又大乘止观云。行者当知诸佛菩萨二乘圣人凡夫人天等所作功德。皆是己之功德。是故应当随喜。噫。可以悟矣。
　　（丑）八明发回向愿
　　次当复发回向之愿。愿我所修一切功德。资益一切诸众生等。同趣佛智。至涅槃城。
　　回向能灭著三有障。故亦名悔。资益一切。卽回自向他。同趣佛智。卽回因向果。至涅槃城。卽回事向理也。回事向理。名为直心。回因向果。名为深心。回自向他。名大乘心。直心显断德法身。深心成智德般若。大乘心成恩德解脱。全性起修。全修在性。始终不离秘密藏矣。
　　（丑）九明称念名号
　　如是发回向愿已。复往余静室。端坐一心。若称诵。若默念我之名号。当减省睡眠。若惽盖多者。应于道场室中旋绕诵念。
　　但令一心称诵默念名号者。正为恶业多厚。不可卽修禅定智慧也。然而若坐若旋一心称念。卽是真实禅定智慧方便。由我地藏万德洪名。诠召果上真实功德。能与众生作增上缘。令念念中灭罪除障故也。如法华及大佛顶经。皆云。持六十二忆恒河沙诸法王子名号。与持观世音一名功德。正等无异。又大乘十轮经云。假使有人。于其弥勒及妙吉祥并观自在普贤之类。于百劫中至心归依。称名念诵。礼拜供养。求诸所愿。不如有人。于一食顷。至心归依称名念诵礼拜供养地藏菩萨。求诸所愿。速得满足。所以者何。如是大士。为欲成熟诸有情故。久修坚固大愿大悲。勇猛精进。过诸菩萨。是故汝等应当供养。今以二意释之。一者平等意趣。则六十二亿所证法性。与一大士所证平等。百劫至心所契法性。与一食顷所契平等。二者差别意趣。则此土众生。与六十二亿大士所有因缘。不若观音大士因缘最深。与观世音大士所有因缘又不若地藏大士因缘更深也。又所称之名。无论解与不解。本是一境三谛。能称之念。无论达与不达。本卽一心三观。又所称之名虽卽三谛。而历然分明。卽不思议。假能称之念虽卽三观。而觅不可得。卽不思议空。能外无所。所外无能。双忘双照。卽不思议中。又名因念有。念外无名。卽是惟心识观。能念所念当体绝待。不生不灭。常住一心。卽是真如实观。又一心卽是禅定。称念卽是智慧。圆教名字位人。虽已解了能称所称无非法界。犹有无始事障力强。须藉洪名以为系心之境。渐渐令除散昬二盖。正所谓系缘法界。一念法界者也。圆人受法。无法不圆。岂可藐视持名以为权浅行耶。初昼时佛事竟。
　　（子）二略示夜时佛事
　　次至夜分时。若有灯烛光明事者。亦应三时恭敬供养悔过发愿。若不能办光明事者。应当直在余静室中一心诵念。
　　能办灯烛。则同日时行道。若不能办。但令一心持名。大慈大悲。曲为乏助缘者开此易行方便也。初明忏仪竟。
　　（癸）二明忏期
　　日日如是行忏悔法。勿令懈废。若人宿世远有善基。暂时遇恶因缘而造恶法。罪障轻微。其心猛利。意力强者。经七日后。卽得清净。除诸障碍。如是众生等。业有厚薄。诸根利钝。差别无量。或经二七日后而得清净。或经三七日。乃至或经七七日后而得清净。若过去现在。俱有增上种种重罪者。或经百日而得清净。或经二百日。乃至或经千日而得清净。若极钝根。罪障最重者。但当能发勇猛之心。不顾惜身命想。常勤称念。昼夜旋绕。减省睡眠。礼忏发愿。乐修供养。不懈不废。乃至失命。要不休退。如是精进。于千日中必获清净。
　　独行则以得清净相为期。若十人结制。昼夜六时。则一七三七或七七等。亦无不可。高明者自能酌之。二正示忏悔法竟。
　　（壬）三明得清净相三。初明相依轮显。二明随求尅获。三明至心为因。（癸）初中三。初正明依轮。二兼明余相。三简非。（子）今初
　　善男子。若欲得知清净相者。始从修行过七日后。当应日日于晨朝旦。以第二轮相具安手中。频三掷之。若身口意皆纯善者。名得清净。
　　不论大善小善。但三掷俱善无恶。卽名清净也。
　　（子）二兼明余相
　　如是未来诸众生等。能修行忏悔者。从先过去久远以来。于佛法中。各曾习善。随其所修何等功德。业有厚薄种种别异。是故彼等得清净时。相亦不同。或有众生。得三业纯善时。卽更得诸余好相。或有众生得三业善相时。于一日一夜中。复见光明徧满其室。或闻殊特异好香气。身意快然。或作善梦。梦见佛身来为作证。手摩其头。叹言善哉。汝今清净。我来证汝。或梦见菩萨身来为作证。或梦见佛形像放光而为作证。
　　正得清净轮相。兼得种种感应。故是善根发现也。
　　（子）三简非
　　若人未得三业善相。但先见闻如此诸事者。则为虚妄诳惑诈伪。非善相也。
　　轮相一法。乃地藏大士威神之所建立。依法而求。决无虚谬。既末获清净相。或先见光闻香。得奇好梦。总属魔事不可被其诳惑也。初明相依轮显竟。
　　（癸）二明随求尅获三。初明得禅慧。二明得离恼。三明得净戒。（子）初又二。初明显益。二明冥益。（丑）今初
　　若人曾有出世善基。摄心猛利者。我于尔时。随所应度而为现身。放大慈光。令彼安隐。离诸疑怖。或示神通种种变化。或复令彼自忆宿命所经之事所作善恶。或复随其所乐为说种种深要之法。彼人卽时于所向乘得决定信。或渐证获沙门道果。
　　（丑）二明冥益
　　复次彼诸众生。若虽未能见我化身转变说法。但当学至心。使身口意得清净相已。我亦护念。令彼众生速得消灭种种障碍。天魔波旬。不来破坏。乃至九十五种外道邪师一切鬼神。亦不来乱。所有五盖。展转轻微。堪能修习诸禅智慧。
　　或宜显应得益。或宜冥应得益。并由自善根力。并由菩萨知机妙智。苟能信此。则专心礼弄忏悔。复何疑哉。初明得禅慧竟。
　　（子）二明得离恼
　　复次若未来世诸众生等。虽不为求禅定智慧出要之道。但遭种种众厄。贫穷困苦。忧恼逼迫者。亦应恭敬礼拜供养。悔所作恶。恒常发愿。于一切时一切处。勤心称诵我之名号。令其至诚。亦当速脱种种衰恼。舍此命已。生于善处。
　　纵不发心出世。亦令得世间益。所谓小草亦蒙润泽也。若依权教。则是为阐提人说十善法。若依实义。则是循循善诱。究竟亦令渐入佛道矣。
　　（子）三明得净戒又二。初明忏重得受。二明无师得受。（丑）今初
　　复次未来之时。若在家。若出家。诸众生等。欲求受清净妙戒。而先已作增上重罪。不得受者。亦当如上修忏悔法。令其至心。得身口意善相已。卽应可受。
　　在家或破终身五戒中四重。或破一日一夜八戒中四重。或破菩萨戒中十重。出家或破沙弥及尼戒中四重。或破式叉摩那法中四重。或破比丘及尼戒中四重。并名边罪。属重难摄。故名增上重罪。若依律藏。不许忏悔。不得重受一切戒品。若依梵网。须以得见好相为期。今依此经。则以得清净轮为期也。又七逆等。亦名增上重罪。虽梵网经。亦不许其受戒。若依此经求得清净轮相。卽应可受。尤为格外洪慈。
　　（丑）二明无师得受又二。初明菩萨三聚戒。二明五众木叉戒。（寅）今初
　　若彼众生。欲习摩诃衍道。求受菩萨根本重戒。及愿总受在家出家一切禁戒。所谓摄律仪戒。摄善法戒。摄化众生戒。而不能得善好戒师。广解菩萨法藏。先修行者。应当至心于道场内。恭敬供养。仰告十方诸佛菩萨。请为师证。一心立愿。称辩戒相。先说十根本重戒。次当总举三种戒聚。自誓而受。此亦得戒。
　　摩诃衍。此云大乘。欲行大乘菩萨之道。须受菩萨三聚净戒。卽梵网十重四十八轻戒也。此菩萨戒。普通在家二众。出家五众。皆可受持。故名在家出家一切禁戒。若千里内有授戒师。理应从受。若无先解先修行者。便可自受。若先已作增上重罪。须求清净轮相。方可誓受。若今生无增上重罪。便可于道场内。请佛菩萨以为师证。自誓得戒。此同地持璎珞二经。重在发菩提心。不同梵网制令见好相也。
　　（寅）二明五众木叉戒又二。初明得。二简不得。（卯）初又二。初明年满者得二众戒。二明年不满者先得三小众戒。（辰）今初
　　复次未来世诸众生等。欲求出家。及已出家。若不能得善好戒师及清净僧众。其心疑惑。不得如法受于禁戒者。但能学发无上道心。亦令身口意得清净已。其未出家者。应当剃发。被服法衣。如上立愿。自誓而受菩萨律仪三种戒聚。则名具获波罗提木叉出家之戒。名为比丘比丘尼。卽应推求声闻律藏。及菩萨所习摩德勒伽藏。受持读诵观察修行。
　　比丘比丘尼戒。关系僧轮。至尊至贵。故虽无增上罪。亦须求得清净轮相。方可承当。不同菩萨戒也。又设有如法戒师僧众。而不从受。便自出家。则成盗法重难。今既僧轮久废。誓续住持。故须学发无上道心。方堪感得清净轮相。若依瑜伽论说。则像法既尽。便不复发无作律仪。彼是随情。今乃随智。无违妨也。摩德勒伽。此云智母。卽是菩萨论藏。先求声闻律藏。次及菩萨论藏。则所重可知矣。
　　（辰）二明年不满者先得三小众戒。
　　若虽出家。而其年未满二十者。应当先誓愿受（菩萨）十根本戒。及受沙弥沙弥尼所有别戒。既受戒已。亦名沙弥沙弥尼。卽应亲近供养给侍先旧出家学大乘心具受戒者。求为依止之师。请问教戒。修行威仪。如沙弥沙弥尼法。
　　虽得清净轮相。未满二十。尚不许卽承当比丘。足显比丘戒之尊矣。先誓愿受十根木戒。及受沙弥沙弥尼别戒。可见受菩萨戒。仍得誓为沙弥。岂沙弥等。不得先受菩萨戒耶。问。既有先旧大乘具受戒者。何不依之受戒。而乃自誓受耶。答。此有三意。一者或此先旧行头陀行。不肯度人。二者或此先旧未满十夏。未为和尚。三者或先求轮相时。未遇此人。得清净后。乃遇见之。
　　若不能值如是之人。唯当亲近菩萨所修摩德勒伽藏。读诵思惟。观察修行。应勤供养佛法僧宝。
　　未满二十。未成比丘。故但许学菩萨论藏。未许推求声闻律藏也。故知未受具人。辄先阅律。深为不可。已受具人。不学律藏。尤所不应。
　　若沙弥尼年已十八者。亦当自誓受毗尼藏中式叉摩那六戒之法。及徧学比丘尼一切戒聚。其年若满二十时。乃可如上总受菩萨三种戒聚。
　　佛因女人根钝。故沙弥尼年十八已。先令与其二年学戒。名为式叉摩那。此翻学戒女也。当其得清净相。已誓愿受菩萨十重及受沙弥尼戒。今年十八。则自加受式叉六戒。六戒在律藏中。不必预列。至年二十。乃受比丘尼戒。此比丘尼所有具戒。亦属菩萨三聚戒摄。菩萨毗尼。犹如大海。悉摄一切诸毗尼故。须于菩萨戒中。自辨七众差别。一一不得紊乱若此。
　　然后得名比丘比丘尼。
　　此总结若男若女。设于年未满二十时。先得清净轮相。则男止名沙弥。女亦止名为沙弥尼。或名式叉摩那。至年二十。乃名比丘比丘尼也。菩萨所示学戒法式。一遵律制如此。后之弘律学者。漠然不知。哀哉。哀哉。初明得竟。
　　（卯）二简不得
　　若彼众生。虽学忏悔。不能至心。不获善相者。设作受想。不名得戒。
　　五众木叉。非依师僧如法受得。则须依于清净轮相乃得。不同菩萨戒品。但依菩提心得也。二明随求尅获竟。
　　（癸）三明至心为因二。初问。二答。（子）今初
　　尔时坚净信菩萨摩诃萨。问地藏菩萨摩诃萨言。所说至心者。差别有几种。何等至心。能获善相。
　　（子）二答
　　地藏菩萨摩诃萨言。善男子。我所说至心者。略有二种。何等为二。一者初始学习求愿至心。二者摄意专精成就勇猛相应至心。得此第二至心者。能获善相。此第二至心。复有下中上三种差别。何等为三。一者一心。所谓系想不乱。心住了了。二者勇猛心。所谓专求不懈。不顾身命。三者深心。所谓与法相应。究竟不退。若人修习此忏悔法。乃至不得下至心者。终不能获清净善相。是名说占第二轮法。
　　初始学习求愿至心。未离散动。未伏障种。乃名字初心。故未能获清净轮相。第二种中下至心者。卽是摄意专精。能得欲界细住。或是初随喜品。或是名字后心。故亦可得清净轮相。多是冥益。中至心者。卽是成就勇猛。须在观行后心。多分兼得诸余好相。上至心者。卽是相应至心。须在相似初心。能感菩萨现身说法。故得究竟不退也。然应之冥显亦不须论。但必第三至心。方证不退。则前二种虽获善相。急须修行禅定智慧。令与二观相应可矣。不然。故业虽灭。新业还生。亦可惧也。二示第二轮相竟。
　　（庚）三示第三轮相三。初正示轮相。二详示占法。三劝修至心。（辛）初中二。初明相。二明义。（壬）今初
　　善男子。若欲占察三世中受报差别者。当复刻木为六轮。于此六轮。以一二三。四五六。七八九。十十一十二。十三十四十五。十六十七十八等数。书字记之。一数主一面。各三面。令数次第不错不乱。
　　轮各四面。今各书三数。则空一面不书。乃得有不现者也。以十八数次第书于六轮。不可错乱。
　　（壬）二明义
　　当知如此诸数。皆从一数而起。以一为本。如是数相者。显示一切众生六根之聚。皆从如来藏自性清净心一实境界而起。依一实境界。以之为本。所谓依一实境界故。有彼无明。不了一法界。谬念思惟。现妄境界。分别取著。集业因缘。生眼耳鼻舌身意等六根。以依内六根故。对外色声香味触法等六尘。起眼耳鼻舌身意等六识。以依六识故。于色声香味触法中。起违想。顺想。非违非顺等想。生十八种受。
　　诸数皆从一数而起者。单一则不成数。一与一为二。二与一为三。三与一为四。四与一为五。乃至展转无穷。无不从一起也。以一为本者。对一名二。而二之体。仍卽是一。对二名三。而三之体。亦仍是一。对三名四。而四之体。亦仍是一。对四名五。而五之体。亦仍是一。乃至展转无穷。无不当位各仍是一也。如来藏自性清净心一实境界。以无二故。亦本非数。无明不了。谬念思惟。现妄境界。则成见相二分。譬如捏目。妄覩二月。所谓一与一为二。亦所谓无同异中炽然成异也。谓二月妄。别立一月为真。所谓二与一为三。亦所谓异彼所异。因异立同也。真妄相对。既已成三。则必更立非真非妄。所谓三与一为四。亦所谓同异发明。因此复立无同无异也。谓四句可说皆妄。则必别立不可说句。所谓四与一为五。亦所谓如是扰乱。相待生劳也。从此遂至不可穷诘。何非从一而起乎。又只此无尽妄数。一一当位。体常是一。皆卽如来藏自性清净心一实境界以为其体。更无别体。故云以一为本也。然无生而妄见有生。则一为生之始。无成而妄见有成。则六为成之始。儒者不了。谬云。天一生水。地六成之。不知吾心一念妄动。故不觉从一有五。非心外果有天也。又由吾心一念妄静与妄动合。故不觉遂成六根。非心外果有地也。何以言之。妄动者。卽能分别之见分。所谓谬念思惟也。妄静者。卽所取著之相分。所谓现妄境界也。思惟为能生。境界为能成。一得五而成六生水。卽为耳根。二得五而成七生火。卽为舌根。三得五而成八生木。卽为眼根。四得五而成九生金。卽为鼻根。五得五而成十生土。卽为身根。总揽五根五尘以为相分。卽为意根。六根顿成。实无次第先后。但依妄想。约数说耳。根尘相对而起六识。识之见分。还熏心种。识之相分。还熏色种。种恒生现。现恒熏种。由其集业有善不善非善不善三类差别。所熏种子至成熟位。报得现行六尘境界。各各有违有顺及非违顺。违名苦受。酬不善因。顺名乐受。酬彼善因。非违非顺名为舍受。酬彼非善不善无记之因。今以六轮表示六根六尘六识。以十八数表十八受。并从迷于一实境界而起。则知心外无法。不堕邪因及无因论。又显六根尘识及十八受。皆依一实境界。以之为本。则知全妄卽真。可悟惟心及真如观矣。此中依文。似是先有一实境界。次有无明。次有妄境。次因集业方有六根。依根取尘方有六识。实则语不顿彰。说有先后。非果有次第也。设尔。则六根六识未起之前先有无明。此无明当与何等心王相应耶。今谓八识及诸心数之性。名为一实境界。无始以来从未悟故。名为根本无明。此根木无明。秖是第七识相应之微细法执及我执耳。因此法执我执。方于第八识体。顿现根身器界。由根境为缘。方发六识现行。而其六识种子。并是无始本具。非后方生也。初正示轮相竟。
　　（辛）二详示占法二。初明自占。二明为他。（壬）初中二。初明占。二明察。（癸）初又二。初总示占法。二别示果报。（子）今初
　　若末来世佛诸弟子。于三世中所受果报。欲决疑意者。应当三掷此第三轮相。占计合数。依数观之以定善恶。
　　（子）二别示果报三。初标征。二详列。三结指。（丑）今初
　　如是所观三世果报善恶之相。有一百八十九种。何等为一百八十九种。
　　依轮三掷。总计共有一百八十九种差别。随其所现一种数相。用决果报善恶也。
　　（丑）二详列三。初有百六十数。明现世果报。二有十一数。明过去果报。三有十八数。明未来果报。（寅）今初
　　一者求上乘得不退。二者所求果现当证。三者求中乘得不退。四者求下乘得不退。五者求神通得成就。六者修四梵得成就（慈悲喜舍）。七者修世禅得成就（根本四禅）。八者所欲受得妙戒。九者所曾受得戒具。十者求上乘未住信。十一者求中乘未住信。十二者求下乘未住信。十三者所观人为善友。十四者随所闻是正法。十五者所观人为恶友。十六者随所闻非正教。十七者所观人有实德。十八者所观人无实德。十九者所观义不错谬。二十者所观义是错谬。二十一者有所诵不错谬。二十二者有所诵是错谬。二十三者所修行不错谬。二十四者所见闻是善相。二十五者有所证为真实。二十六者有所学是错谬。二十七者所见闻非善相。二十八者有所证非正法。二十九者有所获邪神持。三十者所能说邪智辩。三十一者所玄知非人力（谓妖鬼通。非道眼也）。三十二者应先习观智道。三十三者应先习禅定道。三十四者观所学无障碍。三十五者观所学是所宜。三十六者观所学非所宜。三十七者观所学是宿习。三十八者观所学非宿习。三十九者观所学善增长。四十者观所学方便少。四十一者观所学无进趣。四十二者所求果现未得。四十三者求出家当得去。四十四者求闻法得教示。四十五者求经卷得读诵。四十六者观所作是魔事。四十七者观所作事成就。四十八者观所作事不成。四十九者求大富财盈满。五十者求官位当得获。五十一者求寿命得延年。五十二者求世仙当得获。五十三者观学问多所达。五十四者观学问少所达。五十五者求师友得如意。五十六者求弟子得如意。五十七者求父母得如意。五十八者求男女得如意。五十九者求妻妾得如意。六十者求同伴得如意。六十一者观所虑得和合。六十二者所观人心怀恚。六十三者求无恨得欢喜。六十四者求和合得如意。六十五者所观人心欢喜。六十六者所思人得会见。六十七者所思人不复会。六十八者所请唤得来集。六十九者所憎恶得离之。七十者所爱敬得近之。七十一者观欲聚得和集。七十二者观欲聚不和集。七十三者所请唤不得来。七十四者所期人必当至。七十五者所期人住不来。七十六者所观人得安吉。七十七者所观人不安吉。七十八者所观人已无身。七十九者所望见得覩之。八十者所求觅得见之。八十一者求所闻得吉语。八十二者所求见不如意。八十三者观所疑卽为实。八十四者观所疑为不实。八十五者所观人不和合。八十六者求佛事当得获。八十七者求供具当得获。八十八者求资生得如意。八十九者求资生少得获。九十者有所求皆当得。九十一者有所求皆不得。九十二者有所求少得获。九十三者有所求得如意。九十四者有所求速当得。九十五者有所求久当得。九十六者有所求而损失。九十七者有所求得吉利。九十八者有所求而受苦。九十九者观所失求当得。一百者观所失求不得。一百一者观所失自还得。一百二者求离厄得脱难。一百三者求离病得除愈。一百四者观所去无障难。一百五者观所去有障难。一百六者观所住得安止。一百七者观所住不得安。一百八者所向处得安快。一百九者所向处有厄难。一百一十者所向处为魔网。一百一十一者所向处难开化。一百一十二者所向处可开化。一百一十三者所向处自获利。一百一十四者所游路无恼害。一百一十五者所游路有恼害。一百一十六者君民恶饥馑起。一百一十七者君民恶多疾疫。一百一十八者君民好国丰乐。一百一十九者君无道国灾乱。一百二十者君修德灾乱灭。一百二十一者君行恶国将破。一百二十二者君修善国还立。一百二十三者观所避得度难。一百二十四者观所避不脱难。一百二十五者所住处众安隐。一百二十六者所住处有障难。一百二十七者所依聚众不安。一百二十八者闲静处无诸难。一百二十九者观怪异无损害。一百三十者观怪异有损害。一百三十一者观怪异精进安。一百三十二者观所梦无损害。一百三十三者观所梦有损害。一百三十四者观所梦精进安。一百三十五者观所梦为吉利。一百三十六者观障乱速得离。一百三十七者观障难渐得离。一百三十八者观障乱不得离。一百三十九者观障乱一心除。一百四十者观所难速得脱。一百四十一者观所难久得脱。一百四十二者观所难受衰恼。一百四十三者观所难精进脱。一百四十四者观所难命当尽。一百四十五者观所患大不调。一百四十六者观所患非人恼。一百四十七者观所患合非人。一百四十八者观所患可疗治。一百四十九者观所患难疗治。一百五十者观所患精进差。一百五十一者观所患久长苦。一百五十二者观所患自当差。一百五十三者观所患向医堪能治。一百五十四者观所疗是对治。一百五十五者所服药常得力。一百五十六者观所患得除愈。一百五十七者所向医不能治。一百五十八者观所疗非对治。一百五十九者所服药不得力。一百六十者观所患命当尽。
　　（寅）二有十一数明过去果报
　　一百六十一者从地狱道中来。一百六十二者从畜生道中来。一百六十三者从饿鬼道中来。一百六十四者从阿修罗道中来。一百六十五者从人道中而来。一百六十六者从天道中而来。一百六十七者从在家中而来。一百六十八者从出家中而来。一百六十九者曾值佛供养来。一百七十者曾亲供养贤圣来。一百七十一者曾得闻深法来。
　　（寅）三有十八数明未来果报
　　一百七十二者舍身巳入地狱。一百七十三者舍身巳作畜生。一百七十四者舍身巳作饿鬼。一百七十五者舍身巳作阿修罗。一百七十六者舍身巳生人道。一百七十七者舍身巳为人王。一百七十八者舍身巳生天道。一百七十九者舍身巳为天王。一百八十者舍身巳闻深法。一百八十一者舍身巳得出家。一百八十二者舍身巳值圣僧。一百八十三者舍身巳生兜率天。一百八十四者舍身巳生净佛国。一百八十五者舍身巳寻见佛。一百八十六者舍身巳在下乘。一百八十七者舍身巳住中乘。一百八十八者舍身巳获果证。一百八十九者舍身巳入上乘。
　　二详列竟。
　　（丑）三结指
　　善男子。是名一百八十九种善恶果报差别之相。
　　初明占竟。
　　（癸）二明察
　　如此占法。随心所观主念之事。若数合与意相当者。无有乖错。若其所掷所合之数。数与心所观主念之事不相当者。谓不至心。名为虚谬。其有三掷而皆无所见者。此人则名已得无所有也。
　　但能至心。无不相当。有不相当。秖因不至心耳。问若是已得无所有人。岂有疑惑而待占耶。答。俱解脱人。得无生智。则不待占。慧解脱人。但得尽智。设遇障缘。仍能暂退。故须占察也。如佛在世。有一罗汉将证频退。至第七返。便自断命而入涅槃。佛亦不能劝谕令止。故知三世果报。虽皆虚妄。瞖苟未尽。空华历然。执之则堕邪常。拨之则为断见。悟之则缘生无性。无性缘生。当下皆卽事事无碍法界矣。初明自占竟。
　　（壬）二明为他二。初自欲观他。二受他求请。（癸）今初
　　复次善男子。若自发意观于他人所受果报。事亦同尔。
　　一切父母亲缘。师徒同学。若存若亡。欲知各各三世果报。皆可至心代为占察也。
　　（癸）二受他求请又二。初明如法。二明不应。（子）今初
　　若有他人不能自占。而来求请欲使占者。应当筹量观察自心。不贪世间。内意清净。然后乃可如上归敬修行供养。至心发愿而为占察。
　　（子）二明不应又二。初斥其妨道。二明其虚谬。（丑）今初
　　不应贪求世间名利。如行师道以自妨乱。
　　如行师道。谓如世间卜相等师。行邪道也。邪人行正法。正法亦成邪故。
　　（丑）二明其虚谬
　　若内心不清净者。设令占察而不相当。但为虚谬耳。
　　既涉贪求。决无感应。大士所立妙法。断不可假借也。二详示占法竟。
　　（辛）三劝修至心
　　复次若未来世诸众生等。一切所占。不获吉善。所求不得。种种忧虑。逼恼怖惧时。应当昼夜常勤诵念我之名字。若能至心者。所占则吉。所求皆获。现离衰恼。
　　占虽不吉。者能至心称名。亦可转祸为福也。准此则所占虽吉。若恣情放逸。不更修善。亦当不久还受衰恼矣。噫。不依一实境界修二种观。证无生忍。宁免三世果报哉。初示占察法竟。
　　占察善恶业报经疏卷上
　　助刻姓氏
　　玄义　常安　蒋思恩　姚氏各二两
　　常净荐父毋一两五钱　成琼　成道各一两
　　德贤五钱
　　上卷　大俊　照瑞　成时　等慈　福具灵晟各一两
　　等观　普芳　成乗　海乘　性旦　智渊　章净学　施君焕各五钱
　　占察善恶业报经疏卷下
　　隋外国沙门菩提登译
　　古吴蕅益沙门智旭疏
　　（丙）二示进趣义二。初问。二答。（丁）今初
　　尔时坚净信菩萨摩诃萨。问地藏菩萨摩诃萨言。云何开示求向大乘者进趣方便。
　　上来已为末世钝根。巧设除疑转障之法。然而障转疑除之后。正可进趣大乘。欲趣大乘。必假方便。故今特问之也。
　　（丁）二答为二。初略示。二详明。（戊）今初
　　地藏菩萨摩诃萨言。善男子。若有众生欲向大乘者。应当先知最初所行根本之业。其最初所行根本业者。所谓依止一实境界以修信解。因修信解力增长故。速疾得入菩萨种性。
　　最初所行根本之业。卽大佛顶经所谓最初方便也。一实境界。谓如来藏自性清净心。惟一实相。更无他物。卽大佛顶经所谓阴入处界七大。本如来藏妙真如性也。依此不生不灭为本修因。然后圆成果地修证。中间永无诸委曲相。故能速入菩萨种性。
　　（戊）二详明三。初示一实境界以开圆解。二示二种观道以显圆行。三示三忍四佛以彰圆位。（己）初中三。初标起。二广释。三总结。（庚）今初
　　所言一实境界者。
　　（庚）二广释三。初明体。二明相。三明藏。卽体相用三大意也。体卽法身。正因佛性。相卽般若。了因佛性。藏卽解脱。缘因佛性。体亦卽空假中。不可思议。相亦卽空假中。不可思议。藏亦卽空假中。不可思议。故云举一卽三。言三卽一。非一非三。而一而三。不纵不横。不并不别。是为一实境界也。又初明体。卽同起信心真如门。二明相。三明藏。卽同起信心生灭门。（辛）初明体二。初显真。二会妄。真外无妄。故须显真。妄外无真。故须会妄。真妄不二。乃为一实境界。（壬）初显真又三。初显性体。二显性量。三显性具。体卽体大。量卽相大。具卽用大。卽一而三。卽三而一。此之谓也。（癸）初显性体
　　谓众生心体。从本以来。不生不灭。自性清净。无障无碍。犹如虚空。离分别故。
　　众生。指十法界一切有情也。十界众生。同一心体。迷之而为蜎飞蠕动。心体无减。悟之而为诸佛菩萨。心体无增。以一切十界。从来无有二心。惟是一心真体。又一一含生。卽具心之全体。非是心之少分。良由心体绝待。不可割裂。无有方隅。不思议故。譬如日光。徧照一切隙中。一一隙中。皆见日之全体大用。非是日之少分。又一刹那中所见日光。卽是亘古亘今日光。除此现前日光之外。更无过去末来日光。可别贮积何处。夫日光仅是色法。尚尔不可思议。况一心灵妙而不尔耶。又如人世岁朝。则普天下人同增一岁。秖一岁朝。人人各得其全。不可分此一岁以为多分。使天下人各得少分。又不可谓天下之人各增一岁。遂使共成多多岁朝。夫岁时仅是假法。尚尔不可思议。况一心实体而不尔耶。是故不论昬迷倒惑蠢动含灵。现前一念心体。无不从本以来不生不灭乃至离分别。故非待成佛之后。方证不生不灭乃至离分别也。从本不生不灭者。譬如瞖目见空中华。华卽是空。故有瞖时。华本不生。纵瞖尽时华本不灭。以无实华可灭故也。众生于无生灭中。妄见生灭。生实不生。灭实不灭也。从本自性清净者。譬如烟雾腾于虚空。虚空之性原无垢染。众生于清净中。妄见垢染。垢染自性恒清净也。从本无障无碍者。譬如方圆器妄现方圆空。空体原无方圆。众生于无障碍体中。妄见障碍。障碍卽无障碍也。犹如虚空离分别故者。譬如虚空。离四句。绝百非。不可谓有。不可谓无。无分际。无动摇。无形质。无方隅。无彼此。无内外。无生无灭。无垢无净。无在无不在。离诸戏论。不可分别。一切众生现前一念心性。亦如是也。此是直指现前一念昬迷倒惑心体本来如此。故云。一切众生。皆证圆觉。又云。如来成正觉时。悉见一切众生成正觉也。如此方是直指人心见性成佛。若离现前一念。别谈真心。何异离波觅水耶。
　　（癸）二显性量
　　平等普徧。无所不至。圆满十方。究竟一相。无二无别。不变不异。无增无减。
　　此直指众生现前一念心体。从来竖穷横徧。不可区局也。现前一念。虽复觅之了不可得。而徧知一切根身器界。无有遗余。譬如眼光。晓了前境。其光圆满。得无憎爱。故云。平等普徧无所不至圆满十方也。又知色之时。知非是色。知声之时。知非是声。知香之时。知非是香。知味之时。知非是味。知触之时。知非是触。知法之时。知非是法。故云究竟一相也。又色声香味触法。无是知者。无非知者。不可分析。不可指陈。故云无二无别也。又发白面皱。知体无皱。六尘迁灭。知体无迁。故云不迁不异也。又徧缘法界。知体不舒。清心户堂。知体不缩。故云无增无减也。
　　（癸）三显性具
　　以一切众生心。一切声闻辟支佛心。一切菩萨心。一切诸佛心。皆同不生不灭。无染无净。真如相故。
　　此直指现前一念心体。法尔具足十法界也。一切众生。卽六凡法界。并声闻。辟支。菩萨。诸佛。如此十界。皆同现前一念不生不灭无染无净真如相故。除此现前一念心体之外。更无十法界心可得。是故若约诸佛。则余九界。皆是佛心中之九界。九界无非佛心所具。若约地狱。则余九界。亦皆地狱心中九界。九界无非地狱心中所具。中间八界。并可例知。譬如一室而有十灯。随一灯光。必能徧摄余九灯光同为一光。互在互融也。又一界既具九界。则彼九界。法尔亦必还各互具。便是百界。每界各论十如。便是千如。约五阴实法。亦具千如。约众生假名。亦具千如。约依报国土。亦具千如。便是三千性相。总不离现前一念心体也。譬如一隙中之日光。顿摄日轮全体。则必徧摄百千隙中日轮全体同归此一隙中。亦必将彼一一隙中日轮所有徧照百千隙之功能。同归此一隙中。又必将彼过去未来一一刹那所有徧照徧在全体功能。并同归此一隙一刹那中。断断不可分剖。无有分剂故也。初显真竟。
　　（壬）二会妄三。初会妄卽空。二会妄卽假。三会妄卽中。空则无非性量。假则无非性具。中则无非性体。前显真时。则真该妄末。今会妄时。则妄彻真源。真该妄末。故一实无非境界。妄彻真源。故境界无非一实也。（癸）初会妄卽空又二。初明觉知空。二明境界空。卽五蕴本空也。（子）今初
　　所以者何。一切有心起分别者。犹如幻化。无有真实。所谓识受想行。忆念缘虑觉知等法。种种心数。非青非黄。非赤非白。亦非杂色。无有长短方圆大小。乃至尽于十方虚空一切世界。求心形状。无一区分而可得者。但以众生无明痴暗熏习因缘。现妄境界。令生念著。所谓此心不能自知。妄自谓有。起觉知想。计我我所需实无有觉知之相。以此妄心毕竟无体。不可见故。
　　识。卽八识心王。受想。卽徧行五数之二。行。卽指余四十九心数法。此等心心数法。虽有忆念缘虑觉知。而非显色。故非青黄赤白杂色。亦非形色。故无长短方圆大小。亦非内外中间诸处。故无形状区分可得。是则但有觉知之名。实无觉知之相。毕竟无体。觅之了不可得。如波以水为体。别无自体也。大佛顶经七处征心。正欲显此妄心无体。若达无体。必不悞认所推影子以为能推矣。
　　（子）二明境界空
　　若无觉知能分别者。则无十方三世一切境界差别之相。
　　前云熏习因缘。现妄境界。是由心生故。种种法生也。又云令生念著。是由法生故。种种心生也。然境界犹似可以指陈。妄心毕竟觅不可得。是夺心不夺境也。今明由分别故。妄见境界差别。既无觉知能分别者。那有境界为所分别。如无眼见。那得有色。如无耳闻。那得有声。则是心境俱夺。五蕴皆空。非待灭而后空也。初会妄卽空竟。
　　（癸）二会妄卽假又三。初依心故境假。二依境故心假。三重显唯心。（子）今初
　　以一切法。皆不能自有。但依妄心分别故有。所谓一切境界。各各不自念为有。知此为自。知彼为他。是故一切法不能自有。则无别异。唯依妄心。不知不了内自无故。谓有前外所知境界。妄生种种法想。谓有谓无。谓彼谓此。谓是谓非。谓好谓恶。乃至妄生无量无边法想。当如是知一切诸法。皆从妄想生。依妄心为本。
　　不知不了内自无故者。谓妄认四大为自身相。妄认六尘缘影为自心相也。依此无内之内。虚妄分别无外之外。而生有无彼此是非好恶种种情谓。如是诸法。非实有生。但从妄想生耳。妄想尚不可得。况有所生法耶。但有假名境界而已。
　　（子）二依境故心假
　　然此妄心无自相故。亦依境界而有。所谓缘念觉知前境界故。说名为心。
　　此卽所谓心本无生因境有也。然虽说名为心。究竟觅之了不可得。以非显色形色。亦非内外中间故也。但有假名心心数法而已。
　　（子）三重显唯心
　　又此妄心。与前境界。虽俱相依。起无先后。而此妄心。能为一切境界源主。所以者何。谓依妄心不了法界一相。故说心有无明。依无明力因故。现妄境界。亦依无明灭故。一切境界灭。非依一切境界自不了故。说境界有无明。亦非依境界故。生于无明。以一切诸佛于一切境界不生无明故。又复不依境界灭故。无明心灭。以一切境界。从本已来体性自灭。未曾有故。因如此义。是故但说一切诸法依心为本。
　　前明境界依妄心有。则是心生法生。可名唯心。次明妄心依境界有。则是法生心生。似非唯心之义。今故合明虽俱相依。仍以心为主也。当知境界依妄心有。是自证分为增上缘。转成相分。妄心依境界有。是由相分为所缘缘。显示见分。见相二分。起必同时。故无先后。而此妄心。总摄见分及内二分。同名为心。但指相分以为境界。见相俱依自证而起。是故离心无别境界。但说诸法皆依心也。问。既但唯心。何故台宗复云唯色唯香等耶。答。正以六尘相分。依自证起。体卽是心。故唯色唯香。仍卽唯心。不相违也。倘计色香别有自体。如何能使一切法趣。今依一心而有相见。种种相见。全体是心。故可互摄互入互徧互融耳。二会妄卽假竟。
　　（癸）三会妄卽中又二。初就义体会。二就缘起会。（子）今初
　　当知一切诸法。悉名为心。以义体不异。为心所摄故。
　　义不异者。同是因缘生法。同皆卽空卽假卽中也。体不异者。同以三德秘藏为体也。为心所摄者。见相二分。皆依自证分起摄末归本。总名唯识。唯识卽唯心也。
　　（子）二就缘起会
　　又一切诸法。从心所起。与心作相。和合而有。共生共灭。同无有住。以一切境界。但随心所缘。念念相续故。而得住持。暂时为有。
　　从心所起。卽依自证分而起相分也。与心作相。卽与见分为亲所缘缘也。和合而有。谓不可分别心境之际畔也。共生共灭。谓刹那无前后也。同无有住。谓心境无不初生卽灭。终不迁至第二念也。第二念之心境。但与前念相似相续。所以似常似一。昧者不知。妄计为常一耳。初明体竟。
　　（辛）二明相三。初标名。二别释。三会释。（壬）今初
　　如是所说心义者。有二种相。何等为二。一者心内相。二者心外相。心内相者。复有二种。云何为二。一者真。二者妄。
　　上明众生心体。体无分别。量周横竖。具同十界。全妄卽空假中。不可思议。那得论相。然以无相。无所不相。故得有二种相。当知二相卽皆无相。所以名为相大也。心内相者。实非在内。但以自证分及证自证分。微妙幽密。不可见故。故名心之内相。心外相者。宝非在外。但以相分及与见分。作用显然。世共许故。故名心之外相。内相外相。同名为心。则心外更无他物也。又于内相分真妄者。真卽诸心心数四分所依理体。亦名实相。此真虽徧内外二相。以微密故。且名为内。妄卽诸心心数各内二分。迷真而起。卽以真如为体。无别自体。故名为妄。此妄亦无方隅分剂。以不可见。且名为内也。
　　（壬）二别释三。初释真。二释妄。三释外相。（癸）今初
　　所言真者。谓心体本相。如如不异。清净圆满。无障无碍。微密难见。以徧一切处常恒不坏。建立生长一切法故。
　　上明体中。则摄一切生灭同归真如。以真如外无生灭故。今明相中。则摄一切真如同归生灭。以生灭外无真如故。所言真者。犹起信论所言觉义也。心体本相者。卽所谓离念相者。等虚空界。无所不徧。法界一相。故云如如不异清净圆满等也。秖此觉义。则能摄一切法。生一切法。故云建立生长一切法也。又如如不异。卽性体。圆满难见。卽性量。建立生长。卽性具。
　　（癸）二释妄
　　所言妄者。谓起念分别觉知缘虑忆想等事。虽复相续。能生一切种种境界。而内虚伪。无有真实。不可见故。
　　所言妄者。犹起信论所言不觉义也。起念卽是业相。不觉心动。说名为业。卽诸心心数。各有内二分也。分别觉知缘虑忆想。卽能见相。诸心心数各有见分是也。所生一切境界。卽境界相。诸心心数各有相分是也。而内虚伪无有真实者。依本觉故而有不觉。念无自相。不离本觉。若离觉性。则无不觉。故此不觉。别无真实自体可得见也。
　　（癸）三释外相
　　所言心外相者。谓一切诸法种种境界等。随有所念境界现前。故知有内心及内心差别。
　　随有所念境界现前。卽依自证分起相分也。故知有内心及内心差别。卽由所缘相分。显示有能缘见分也。相分如镜像。见分如镜光。故名心之外相。非谓在心外也。自证分如镜面。证自证分如镜背。故名心之内相。非谓在心内也。譬如镜面镜背。以铜为体。别无自体。故名为妄。本觉真如。譬如镜铜。故名为真。以真收妄。则若背若面若光若像。无非是铜。卽生灭门是真如门。依真起妄。则秖此一铜。为背为面为光为像。卽真如门是生灭门。约相分别。则铜及背面皆属于体。故名内相。光之与像皆属于用。故名外相也。二别释竟。
　　（壬）三会释二。初直会外归内。二就外相会理。（癸）今初
　　如是当知内妄相者。为因为体。外妄相者。为果为用。依如此等义。是故我说一切诸法悉名为心。
　　因果体用。统惟一心。心外无法。卽显此心无外之相。名为相大也。
　　（癸）二就外相会理又三。初会性体。二会性量。三会性具。（子）今初
　　又复当知心外相者。如梦所见种种境界。唯心想作。无实外事。一切境界。悉亦如是。以皆依无明识梦所见。妄想作故。复次应知内心念念不住故。所见所缘一切境界亦随心念念不住。所谓心生故种种法生。心灭故种种法灭。是生灭相。但有名字。实不可得。以心不往至于境界。境界亦不来至于心。如镜中像。无来无去。是故一切法。求生灭定相。了不可得。所谓一切法毕竟无体。本来常空。实不生灭故。
　　一切众生。恒迷外相。不达惟心。所以更须会归一理也。如梦所见下。是立喻。一切境界下。是法合。复次应知下。重明境界实不生灭。心生故种种法生。则但是心生。非别有法而得生也。心灭故种种法灭。则但是心灭。非别有法而可灭也。故曰。诸法从本来。常自寂灭相。又曰。是法住法位。世间相常住。如镜中像。体秖是铜。生何曾生。灭何曾灭耶。
　　（子）二会性量
　　如是一切法实不生灭者。则无一切境界差别之相。寂静一味。名为真如第一义谛自性清净心。彼自性清净心。湛然圆满。以无分别相故。
　　假如眼所见之一色。鼻所嗅之一香。此色此香。实不生灭。既不生灭。则无差别。卽是寂静一味。卽是真如第一义谛。卽自湛然圆满。故云。一色一香。无非中道也。中道体无分剂。扩同太空。故名性量。色香既尔。法法皆然。
　　（子）三会性具
　　无分别相者。于一切处。无所不在。无所不在者。以能依持建立一切法故。
　　假如一色一香。扩同太空。无分别相。则必无所不在。普能依持建立一切诸法。故云。一切法趣色。是趣不过。一切法趣香。是趣不过也。依持建立。故名性具。色香既尔。法法亦然。夫一切法实不生灭。则因缘卽中。一切法无分别相。则因缘卽空。一切法皆能依持建立一切诸法。则因缘卽假。相分尚尔。况见分耶。况自证分证自证分耶。诸心心数四分之相。同是一实境界之相明矣。二明相竟。
　　（辛）三明藏三。初就佛界明妙用。二就佛界明具九。三就迷悟明十界。（壬）今初
　　复次彼心名如来藏。所谓具足无量无边不可思议无漏清净功德之业。以诸佛法身。从无始本际来。无障无碍。自在不灭。一切现化。种种功业。恒常炽然。未曾休息。所谓徧一切世界。皆示作业。种种化益故。以一佛身。卽是一切诸佛身。一切诸佛身。卽是一佛身。所有作业。亦皆共一。所谓无分别相。不念彼此。平等无二。以依一法性而有作业。同自然化。体无别异故。
　　彼心。正指众生现前一念心也。众生现前一念心体。具足无漏功德之业。卽是平等无二如来之藏。诸佛证此以为法身。不过全证众生理本。此理从无始来。相本无障无碍。体本自在不灭。用本一切现化。非俟成佛。然后有也。但诸众生。虽卽同共依此法性。由妄分别。妄念彼此。故于一体横计别异。诸佛已破我法二执。断无明源。证此一性。故徧一切十方三世。所示作业。种种化益。亦皆共一也。
　　（壬）二就佛界明具九又三。初直明体徧。二立喻。三法合。（癸）今初
　　如是诸佛法身。徧一切处。圆满不动故。随诸众生死此生彼。恒为作依。
　　众生心体。既卽诸佛法身。法身徧满不动。当知卽是众生心体徧满不动也。但众生在迷不觉。故约诸佛所证以显法身。秖此法身流转六道。名曰众生。设无诸佛法身以为所依。何处得有众生死此生彼。
　　（癸）二立喻
　　譬如虚空。悉能容受一切色像种种形类。以一切色像种种形类。皆依虚空而有建立生长。住虚空中。为虚空处所摄。以虚空为体。无有能出虚空界分者。当知色像之中。虚空之界不可毁灭。色像坏时。还归虚空。而虚空本界。无增无减。不动不变。
　　此借虚空以喻诸佛法身。借彼色像形类以喻众生果报烦恼也。
　　（癸）三法合
　　诸佛法身。亦复如是。悉能容受一切众生种种果报。以一切众生种种果报。皆依诸佛法身而有建立生长。住法身中。为法身处所摄。以法身为体。无有能出法身界分者。当知一切众生身中。诸佛法身亦不可毁灭。若烦恼断坏时。还归法身。而法身本界无增无减。不动不变。
　　此以诸佛法身。合虚空喻。以众生果报。合彼色像形类喻也。依法身而建立生长。故名卽假。为法身处所摄。故名卽空。以法身为体。故名卽中。众生身中法身不可毁灭。故原无减。烦恼断时还归法身。故亦无增也。由烦恼故。妄于法身之中。见有种种果报。果报似动。而法身不动。果报似变。而法身不变。譬如瞖目。见空中华。华相飞舞似动。而空本不动。华相生灭似变。而空本不变也。问曰。喻中既云色像坏时。还归虚空。今法合应云果报坏时。还归法身。胡乃云烦恼断坏耶。答曰。果报无体。全以法身为体。由烦恼故。不见果报体卽法身。若断烦恼究竟尽时。便见身诸毛孔。量同虚空。徧含尘刹。不可思议。岂更有果报可坏。令其扩同顽空耶。问曰。设云果报坏时还归法身。亦有何过。答曰。有过。若烦恼未断。则果报坏时。复生异熟。何能证会法身。若烦恼断时。则幻化空身。本卽法身。何俟更坏果报。问曰。此则法喻有不齐过。答曰。凡言喻者。秖是少分相似。如雪山喻象。岂可责其尾牙。满月喻面。岂可求其眉目。今以虚空而喻法身。岂可责其灵知寂照。当知众生现前一念心体。卽是诸佛所证究竟法身。绝待真常。不可为喻。但由烦恼自覆。有而不知。故不得已。须设众喻。欲明举体随缘。则喻以如金铸十界像。仍恐迷者谓有造作。谓有分剂。欲明对至卽现。则喻以如镜写妍丑容。仍恐迷者谓有彼此。谓有内外。欲明迷悟无性。则喻以空华起灭。冰水互成。仍恐迷者谓迷能生悟。悟亦生迷。欲明智断不坏。则喻以如金出鑛。如木成灰。仍恐迷者谓一分是常。一分无常。所以一切言诠。皆不能及。譬如盲人欲辨乳色。闻鹤谓动。闻雪谓冷。闻粖为软。闻贝谓坚。种种忆想。终不能见乳之真色。圆觉经云。云驶月运。舟行岸移。未证无为而辨圆觉。彼圆觉性卽同流转。此之谓也。今不得已。更助观心一释。令有智者。直下荐取。现前一念心体。悉能容受一切众生种种果报。以一切众生种种果报。皆依现前一念心体而有建立生长。住于现前一念心体之中。为现前一念心体所摄。以现前一念心体为体。无有能出现前一念心体界分者。当知一切众生身中现前一念心体。不可毁灭。若烦恼断坏时。还证现前一念心体。而现前一念心体本界。无增无减。不动不变。思之思之。问。若果报卽是法身。不须灭者。则烦恼卽是般若。亦何须断。答。若知烦恼卽是般若。般若现前。无复烦恼。名烦恼灭。乃是非灭非不灭而论灭耳。岂真有烦恼实体而可灭耶。又问。若烦恼非灭非不灭而得论灭。则果报亦非灭非不灭。何不论灭。答。烦恼如形。果报如影。烦恼如声。果报如响。烦恼如目瞖。果报如空华。故但论烦恼灭。不须更论果报灭也。问。以虚空喻诸佛法身。几义相似。几不相似。答。一无始终。二不生灭。三无处不徧。四包容无外。五无障无碍。六不可撮摩。此是似义。一虚空顽然。法身真觉。二虚空但名。法身有体。三虚空凝然不变。法身举体随缘。四虚空荡无一物。法身具无边德。五虚空与色为二。法身众生不二。六虚空但是心心数之相分。法身总摄心心数之四分。四分无非法身体故。此卽不相似也。若能了达四分无非法身。则此虚空相分。亦卽法身全体。非是法身少分。所以芥子中空。便同十方太空。便同十界众色。此岂烦恼情谓所计对色之空也哉。二就佛界明具九竟。
　　（壬）三就迷悟明十界又二。初明迷悟差别。二明究竟平等。（癸）初又二。初约无明熏习有六凡。二约法身薰习有四圣。（子）今初
　　但从无始世来。与无明心俱。痴暗因缘熏习力故。现妄境界。以依妄境界熏习因缘故。起妄相应心。计我我所。造集诸业。受生死苦。说彼法身名为众生。
　　无明心者。依本觉故而有不觉。卽根本住地无明。所谓界外同体惑也。由此根本无明痴心所故。令法身体。举体而为业相。卽成诸心心数自证分及证自证分之内体也。痴暗因缘熏习力故。现妄境界者。卽无明熏真如体。令彼心心数体。幻成见相二分也。依妄境界熏习因缘。乃至计我我所者。从根木无明法执。而起枝末无明我我所执。所谓界内见思惑也。造集诸业者。无明缘行。造于有漏善恶不动三种业也。受生死苦者。三界分段生死。乐是坏苦。苦是苦苦。不乐不苦是行苦也。卽是法身流转六道。故名众生。设无法身。卽无众生之名可得矣。
　　（子）二约法身熏习有四圣
　　若如是众生中。法身熏习而有力者。烦恼渐薄。能厌世间。求涅槃道。信归一实。修六波罗蜜等一切菩提分法。名为菩萨。若如是菩萨中。修行一切善法满足。究竟得离无明睡者。转名为佛。
　　法身熏习者。卽以本觉之性而为法身。由众生无不具此本觉性故。得受有漏闻思修等熏习。由熏习力为增上缘。资本觉性。令起无漏出世间智。更不资熏烦恼种子。故得烦恼渐薄。由烦恼薄。故能厌离世间虚伪果报。厌离虽同。发心有异。若其无始法执重者。则先求涅槃道。若其无始法执轻者。则能信归一实。若约发心差别。则求涅槃者。名为二乘。信一实者。乃名菩萨。若约究竟所行。则一是渐悟。一是顿悟。同名菩萨也。究竟离无明睡。卽转名佛。设无众生。亦无菩萨佛可得矣。初明迷悟差别竟。
　　（癸）二明究竟平等
　　当知如是众生菩萨佛等。但依世间假名言说故而有差别。而法身之体。毕竟平等。无有异相。
　　法身喻如湿性。众生如冰。佛如纯水。二乘菩萨。如冰渐泮而未尽也。冰之湿性无减。水之湿性无增。故云毕竟平等。可谓但转其名无实性矣。二广释竟。
　　（庚）三总结
　　善男子。是名略说一实境界义。
　　合前心体心相及如来藏三义。乃可略显一实境界。以为进趣最初方便也。初示一实境界以开圆解竟。
　　（巳）二示二种观道以显圆行二。初正明二观。卽圆正行。二曲为障缘。卽圆方便助行。（庚）初中三。初总标。二别释。三料简。（辛）今初
　　若欲依一实境界修信解者。应当学习二种观道。何等为二。一者唯心识观。二者真如实观。
　　（辛）二别释二。初释唯心识观。二释真如实观。（壬）初中三。初正示观门。二观成胜进。三结观功能。（癸）初又三。初观境唯心。二善知心相。三观门成就。（子）初又三。初示所观境。二示能观观。三劝修简过。（丑）今初
　　学唯心识观者。所谓于一切时一切处。随身口意有所作业。
　　一切时。谓行住坐卧等时。一切处。谓见色闻声等处。随身口意有所作业。谓做作语言攀缘等业。以要言之。不出六行六境。一一无非所观境也。六行者。一行。二住。三坐。四卧。五语言。六做作。六境者。一见色。二闻声。三嗅香。四受味。五觉触。六知法。于此十二事中。并须修学唯心识观。
　　（丑）二示能观观
　　悉当观察。知唯是心。乃至一切境界。若心住念。皆当察知。勿令使心无记攀缘。不自觉知。于念念间。悉应观察。随心有所缘念。还当使心随逐彼念。令心自知。知已内心自生想念。非一切境界有念有分别也。所谓内心自生长短好恶是非得失衰利有无等见。无量诸想。而一切境界。未曾有想起于分别。当知一切境界自无分别想故。卽自非长非短非好非恶乃至非有非无离一切相。如是观察。一切法唯心想生。若使离心。则无一法一相而能自见有差别也。
　　此唯心识观。乃是破法执之利刀。烧烦恼之猛焰。证涅槃之要津。成菩提之秘诀。至简至易。至妙至玄。子科有五。初云悉当观察知唯是心者。总示唯心止观门也。次云乃至一切讫不自觉知。示分别性观门也。心若住念于一切境。则成徧计所执。名分别性。今卽察如。勿令无记攀缘不觉。故名为观此言无记。与三性中无记不同。三性中无记性者。于善不善不可记别。故名无记。今以唯心识观守记内心。名之为记。若复忘失唯心识观。妄想攀缘计有外境。名为无记也。三云于念念间讫令心自知。示分别性止门也。悉应观察。谓当观察知唯是心。正大乘止观所明强观诸法唯是心相。虚状无实也。还当使心随逐彼念令心自知者。正大乘止观所谓次第以后念破前念令知无实念也。然亦不可妄计前念为所观。后念为能观。以后念起时。前念已灭。不得成所观境。但借前念之非实。以知后念之本虚。仍是当念为能观。后念为所观。由此能观。令于所观不起实执耳。四云知已内心讫起于分别。示依他性中观门也。内心自生想念。谓长谓短。谓好谓恶。谓是谓非。谓得谓失。谓衰谓利。谓有谓无。于依他起而成徧计。而诸境界。本无有念。亦无分别。不过皆是自心之相分耳。五云当知一切已下。示依他性中止门也。一切诸法。既唯自心相分。则有卽非有。无生无灭。并不执此虚相矣。言一切境界卽自非长非短等者。且如有境于此。短者视之。则以为长。境非长也。长者视之。则以为短。境非短也。喜者视之。则以为好。境非好也。厌者视之。则以为恶。境非恶也。同想视之。则以为是。境无是也。异想视之。则以为非。境无非也。虚妄摄受。则以为得。境非得也。虚妄分离。则以为失。境非失也。违其妄情。则以为衰。境非衰也。顺其妄情。则以为利。境非利也。计彼是实。则以为有。境非有也。计彼是虚。则以为无。境非无也。譬如同在一处。天见瑠璃。鱼见窟宅。人见清水。鬼见脓血炭火。离彼四类有情心想。何尝别有法相可得。又如同一美女。有欲男子视之。以为妙好。等辈妬妇视之。以为怨家。鱼见之深入。鸟见之高飞。麋鹿见之决骤。不净观人视之。以为行厕。出世圣人视之。知其本空。入假菩萨视之。知其能为十界染净缘起。佛眼视之。知卽法界实相。举此一法。总不出于十界各自心量心外无境。一切诸法。例皆可知。摄法归心。则心外无法。因缘卽空也。心生想念。则法随心现。无量差别。因缘卽假也。法唯心生。以心为体。非有非无。离一切相。本无差别。不生不灭。因缘卽中也。若能念念如此观察。则何执不破。何惑不消。执破惑消。朗然大觉。方知诸法本来寂灭。不复更灭矣。
　　（丑）三劝修简过又二。初劝修。二简过。（寅）今初
　　常应如是守记内心。知唯妄念。无实境界。勿令休废。是名修学唯心识观。
　　守者。不令驰散。卽是定也。记者。恒令分明。卽是慧也。内心者。不念前境。了知心外无法。故名为内。非枯守一腔之谓。不可不知。
　　（寅）二简过
　　若心无记。不知自心念者。卽谓有前境界。不名唯心识观。
　　设有外境当情。卽是慧心失照。不可不觉察也。初观境唯心竟。
　　（子）二善知心相
　　又守记内心者。则知贪想。嗔想。及愚痴邪见想。知善。知不善。知无记。知心劳虑种种诸苦。
　　众生无始以来。由于自心所现境界不了知故。但能内外妄生分别。不能反观内自心相。今由善修唯心识观。知境唯心。心不外驰。故想起卽知。不随想而漂堕也。贪嗔邪见。根本三毒。一起便知。知便不令相续。阿含经中所以贵知恶也。与信惭等善法相应。名之为善。与无惭等恶法相应。名为不善。俱不相应。名为无记。知此三性差别。则必能断不善无记。令其恒善。知心劳虑种种诸苦。则必能息虚妄尘劳。令证寂灭一心法界矣。
　　（子）三观门成就
　　若于坐时。随心所缘。念念观知唯心生灭。譬如水流灯焰。无暂时住。从是当得色寂三昧。
　　前论修观。通一切时及一切处。今约入定。则四威仪中。坐为最胜也。知惟心生。则色本无生。知唯心灭。则色本无灭。故得色寂三昧。又心生灭相。譬如水流灯焰无暂时住。则刹那才生。无间卽灭。无容从此转至余方。既无动转。心相本寂。心既本寂。色岂不然。观色唯心而悟本寂。故名色寂三昧。非谓色寂而心不寂也。得此三昧。是圆五品观行卽佛。初正示观门竟。
　　（癸）二观成胜进又三。初总示应修。二别示二观。三结示利益。
　　得此三昧已。次应学习信奢摩他观心。及信毗婆舍那观心。
　　从事入理。名奢摩他。卽一心三止也。从体起用。名毗婆舍那。卽一心三观也。二皆名观心者。皆有智慧照了故也。皆言信者。指圆十信位中不二妙止观也。前于名字位中。修行唯心识观。而登五品色寂三昧。非无一心不二止观但以定慧未深。未得名信。今既得此色寂三昧。观行位极。故应学习信二观心。念念冥理。念念起用。令其平等正直。速登佛慧也。
　　（子）二别示二观又二。初奢摩他。二毗婆舍那。（丑）今初
　　习信奢摩他观心者。思惟内心不可见相。圆满不动。无来无去。本性不生不灭。离分别故。
　　修行唯心识观。已能了达实无外境。唯有内心。今卽思惟此内心相。觅之了不可得。故不可见。是卽空也横徧十方。故圆满不动。竖穷三际。故无来无去。是卽假也。体卽法身。法界常住。故本性不生不灭。离于分别。是卽中也。一念内心。本是因缘生法。观其卽空假中。无一事而非理。故名奢摩他观。此观徧能止息三惑。徧能停止三境。徧不分别止与不止。是故亦名一心妙止。
　　（丑）二毗婆舍那
　　习信毗婆舍那观心者。想见内外色。随心生。随心灭。乃至习想见佛色身。亦复如是。随心生。随心灭。如幻如化。如水中月。如镜中像。非心。不离心。非来。非不来。非去。非不去。非生。非不生。非作。非不作。
　　先知境界唯心。又知此心卽空假中。则无事而非理矣。事既卽理。理能成事。故设欲想见内色生。则内色便随心生。设欲想见内色灭。则内色便随心灭。设欲想见外色生灭。亦复如是。具如八背舍八胜处十一切处所明也。所执受色。名为内色。不执受色。名为外色。背舍胜处及一切处。小乘修之。止名不坏法观。今以圆解修之。便成圆行也。乃至习想见佛色身者。观想三十二相。八十种好等事。中间超略余九法界。及与佛界依报眷属等想。故云乃至也。如此若自若他十界色像。无不随心而生。随心而灭。从体起用。转变自在。一一皆如幻化水月镜像。非有似有。有而非有也。巧术力故。种种变现。名之为幻。心是能幻。十法界色皆所幻也。神通力故。无而示有。名之为化。心是能化。十法界色皆所化也。此心如水。十界月影恒于中现。而非外来。此心如镜。十界形像对至卽现。而无出入。心本无色。故十界色一一非心。由心有色。故十界色皆不离心。心外无色。故十界色皆悉非来。心生色生。故十界色皆非不来。色秖是心。故十界色皆悉非去。心灭色灭。故十界色皆非不去。有而不有。故十界色皆卽非生。不有而有。故十界色皆非不生。缘起无性。故十界色皆卽非作。无性缘起。故十界色皆非不作。卽中之空假。名为非不来非不去非不生非不作。是心作十界色也。卽空假之中。名为非来非去非生非作。是心是十界色也。随于背舍胜处及一切处乃至佛身观中。一一了达一心三观。故名毗婆舍那。此观徧能观穿三惑。徧能观达三谛。徧不分别观与不观。是故亦名一心妙观。二别示二观竟。
　　（子）三结示利益
　　善男子。若能习信此二观心者。速得趣会一乘之道。二观成胜进竟。
　　（癸）三结观功能
　　当知如是唯心识观。名为最上智慧之门。所谓能令其心猛利。长信解力。疾入空义。得发无上大菩提心故。
　　了知心外无法。而修一心圆顿止观。从五品位。增长信解而登六根净位。则得疾入第一义空。不堕凡夫及二乘地。任运三心圆发。入圆初住。名为无上大菩提心也。初释唯心识观竟。
　　（壬）二释真如实观三。初正示观门。二观成胜进。三结观功能。（癸）初中三。初明观法。二明所超。三明观成。（子）今初
　　若学习真如实观者。思惟心性无生无灭。不住见闻觉知。永离一切分别之想。
　　前依他性止门。已知一切法唯心想生。唯心生灭。无暂时住。今卽因此而入真实性中观门。故云思惟心性无生无灭也。何者。不了法界。似有心生。生时觅之了不可得。则性卽无生。既无有生。云何有灭。灭则无心。而心性非无。故无灭也。次入真实性中止门。故云不住见闻觉知。何者。心性虽无生灭。本非色声香味触法。如何可得见闻觉知。设有可见可闻可觉可知。便非心性。以心不自知心。心不自见心故。又复不得别认不可见闻觉知境界以为心性。故云永离一切分别之想。何者。心性虽复不可见闻觉知。而见闻觉知。体卽是心。不可别唤不见不闻不觉不知境界以为心也。
　　（子）二明所超
　　渐渐能过空处。识处。无少处。非想非非想处等定境界相。得相似空三昧。
　　观行位中习此真如实观。直观心性。永离分别。则虽不学次第禅门。自渐能超四空定境。以彼四空定境。皆不能离分别想故。且如入空处定者。必先厌患色笼。修观破色。缘无边空而入于定。定心与彼空处相应。住此觉知。是分别想。非无分别也。次入识处定者。必先厌患虚空。舍空缘识而入于定。定心与彼识处相应。住此觉知。亦是分别。非无分别也。次入无少处定者。亦名无所有处。必先厌患于识。舍识缘无所有而入于定。定心与彼无所有处相应。住此觉知。亦是分别。非无分别也。次入非想非非想处定者。必先厌患无所有处。舍无所有想。缘非想非非想而入于定。定心与彼非想非非想处相应。住此微细觉知。犹复是分别想。非无分别。所以报尽还堕。不证真常也。今修真如实观。永离一切分别之想。所以观行位中。卽已善超三有。而得相似空三昧门。
　　（子）三明观成
　　得相似空三昧时。识想受行粗分别相不现在前。从此修学。为善知识大慈悲者守护长养。是故离诸障碍勤修不废。展转能入心寂三昧。
　　既登观行一品。卽能圆伏五住烦恼。故心心数粗分别相不现在前。十方诸佛菩萨真善知识。同皆守护。令得长养。乃至能入心寂三昧。由观心性无生无灭而入三昧。故名心寂。心寂则色亦寂矣。初正示观门竟。
　　（癸）二观成胜进又二。初证入。二离过。（子）今初
　　得是三昧已。卽复能入一行三昧。入是一行三昧已。见佛无数。发深广行心。住坚信位。所谓于奢摩他毗婆舍那二种观道决定信解。能决定向。
　　心寂色寂。是五品之终。一行三昧。是十信之始。观行位极。相似解发。故云卽复能入也。言一行者。圆信圆解。一行卽一切行。一切行卽一行。所谓系缘法界。一念法界。法界无外。更无余行。以卽空故。名圆圣行。以卽假故。名圆梵行及婴病行。以卽中故。名圆天行。又事卽理故。一心圆具圣梵天行。体卽用故。一心圆兴婴儿病行。又入一行三昧。卽前所明信奢摩他观心。见佛无数发深广行心。卽前所明信毗婆舍那观心。由此一心圆顿止观。住六根净坚信位中。此但名为决定信解。决定能向一乘大菩提心。登圆住也。圆住以上。乃名真实奢摩他毗婆舍那道故。
　　（子）二离过
　　随所修学世间诸禅三昧之业。无所乐著。乃至徧修。
　　切善根菩提分法。于生死中无所怯畏。不乐二乘。圆教坚信位人。仍有二种。一者直修顿观。中中流入。二者或修渐及不定两观。双照二边。虽照二边。恒契中道。故学世间禅三昧时。不同凡夫之著有。修出世间菩提分时。不同二乘之乐空也。二观成胜进竟。
　　（癸）三结观功能
　　以依能习向二观心最妙巧便。众智所依。行根本故。
　　明此真如实观。乃是能向奢摩他毗婆舍那二观心之最妙巧便。依此得成一心三智。故是众智所依。从此发生五行万行。故是行之根本也。二别释二观竟。
　　（辛）三料简
　　复次修学如上信解者。人有二种。何等为二。一者利根。二者钝根。其利根者。先已能知一切外诸境界。唯心所作。虚诳不实。如梦如幻等。决定无有疑虑。阴盖轻微散乱心少。如是等人。卽应学习真如实观。其钝根者。先未能知一切外诸境界。悉唯是心。虚诳不实故。染著情厚。盖障数起。心难调伏。应当先学唯心识观。
　　虽依一实境界以修信解。并属圆教名字位人。而此圆人。仍有利钝。若久熏圆解。知境唯心。五浊习轻者。则阴盖轻微。散乱亦少。所以卽可体达识心本寂。了知三千宛然卽空假中。名为学习真如实观也。若初获圆闻。染情尚厚。五浊习重者。则盖障数起。心难调伏。所以必须照于起心变造十界。知其无不卽空假中。名为先学唯心识观也。然钝根之人。不可卽修真如实观。而利根之人。不妨亦修唯心识观。但以理摄事。则名真如实观。从事入理。则各唯心识观耳。设欲舍事观理。则既非唯心识观。又非真如实观。所以大乘止观。深诫初心之人。不可越前二性。径依第三性修。但可念念之中三番并学。资成第三番也。准此。则名字位中。止可先习唯心识观。以其未能不起九界心故。观行初品。便可随意修此二观。若起九界心时。则观唯识。若不起九界心时。则观真如。观唯识。则色寂而心亦寂。观真如。则心寂而色亦寂也。初正明二观竟。
　　（庚）二曲为障缘三。初现离障缘。二求生净土。三结叹方便。（辛）初中三。初明障缘。二示方便。三明得离。（壬）今初
　　若人虽学如是信解。而善根业薄。未能进趣。诸恶烦恼。不得渐伏。其心疑怯。畏堕三恶道。生八难处。畏不常值佛菩萨等。不得供养听受正法。畏菩提行难可成就。有如此疑怖及种种障碍等者。
　　虽学如是信解。谓依一实境界而学信解。亦卽名字初心人也。净熏习浅。故善根业薄。染熏习厚。故烦恼不伏。此须四句料简。自有善根厚而烦恼薄者。如前卽应学习真如实观者是也。自有善根厚而烦恼厚者。如前应当先学唯心识观者是也。若善根虽薄。烦恼亦薄者。事可两向。以烦恼薄故。可习真如实观。以善根薄故。或先学唯心识观也。今为善根薄而烦恼厚者。多疑多障。并不能卽修唯心识观。须为别示善巧方便也。
　　（壬）二示方便又三。初称名字。二观法身。三修厌离。称名字者。卽附净分分别依他二性止观以助唯心识观。对治不常值佛菩萨听法之畏。观法身者。卽附净分真实性之止观以助真如实观。对治菩提行难可成就之畏修厌离者。正破染分分别依他二性。成就唯心识观。渐伏烦恼。对治三恶八难之畏也。（癸）今初
　　应于一切时一切处。常勤诵念我之名字。
　　诸佛菩萨真实功德。通别名号。并由证真实性。称性所成缘起作用。能与众生作增上缘。众生不了。计有心外佛菩萨名。卽为净分分别性摄。若知名号。是我自心所现相分。卽为净分依他性摄。能于一切时处常勤诵念。勿令间断。则心不散乱。名为妙止。名号历然。名为妙观。便可助显唯心识观。兼有灭障胜功能矣。
　　（癸）二观法身
　　若得一心。善根增长。其意猛利。当观我法身。及一切诸佛法身。与己自身。体性平等。无二无别。不生不灭。常乐我净。功德圆满。是可归依。
　　若得一心善根增长者。由前一切时处勤念称名。伏除昬散也。昬散既除。意卽猛利。堪依一实境界以修信解。观察地藏大士。及一切诸佛。同皆证此现前一念自性清净心如来之藏以为法身。我身亦复全揽自性清净心如来之藏以为其体。迷悟虽殊。性恒平等。生佛唯此一心。故无二。不因迷悟而有隔异。故无别。无始成就。故不生。永永常住。故不灭。无对待。故常。无所受。故乐。无戏论。故我。无所离。故净。性具不可思议无漏清净之业究竟显发。故功德圆满。是则归依大士及佛。全卽归依自心。故云自归依佛。自归依法。自归依僧也。除自法外。更于何处别有三宝可归依耶。一切归依三宝。无论达与不达。尅实论之。皆是自归依耳。
　　（癸）三修厌离
　　又复观察己身心相。无常。苦。无我。不净。如幻如化。是可厌离。
　　现前一念心性。本与大士诸佛体同。而由无始迷惑。妄认四大为己身相。妄认六尘缘影为己心相。譬如弃海认沤。安得不于常住之中妄见无常。乐中受苦。自在性中。不得自在。清净性中妄成杂染。而此无常苦无我不净之妄身妄心。仍依现前一念心性而起。但如幻化。非别有实。何乃被此虚诳不实身心所惑。而起诸恶烦恼耶。修此厌离。对治分别染著。则能成就二种观道也。二示方便竟。
　　（壬）三明得离
　　若能修学如是观者。速得增长净信之心。所有诸障。惭渐损减。何以故。此人名为学习闻我名者。亦能学习闻十方诸佛名者。名为学至心礼拜供养我者。亦能学至心礼拜供养十方诸佛者。名为学闻大乘深经者。名为学执持书写供养恭敬大乘深经者。名为学受持读诵大乘深经者。名为学远离邪见。于深正义中不堕谤者。名为于究竟甚深第一实义中学信解者。名为能除诸罪障者。名为当得无量功德聚者。此人舍身。终不堕恶道八难之处。还闻正法。习信修行。亦能随愿往生他方净佛国土。
　　学如是观。双指法身及厌离观也。现前一念之心。卽是依他起性。今观法身。则能显出依他性中圆成实性。复修厌离。则能除灭依他性中徧计执性。由显圆成。则净信增长。由除徧计。则诸障损减也。何以故下。叹其善学。盖我及十方诸佛。不过转灭依他中之徧计。令其净尽。转显依他中之圆成。令其满足。秖此所显圆成实性。名为一体三宝。亦名究竟甚深第一实义。何者。如如之理。名为法宝。如如之智。名为佛宝。理智不二。名为僧宝。满证一体三宝者。名为十方诸佛。分证一体三宝者。名为诸大菩萨。诠显一体三宝者。名为大乘深经。闻此一体三宝而不疑惑。名为闻慧。观察一体三宝而无滞碍。名为思慧。念念觉此一体三宝而无间断。名为修慧。今此行人。既能一心称名。观察法身。厌离妄执。则闻地藏洪名。卽为徧闻十方佛名。礼拜供养地藏。卽为徧礼徧供十方诸佛。可谓佛不说法。恒闻梵音。口无言声。徧诵众典。手不执卷。常演是经。心不思惟。普照法界矣。有何罪障而不除。有何功德而不满。有何恶趣门而不闭。有何净佛土而不生耶。初现离障缘竟。
　　（辛）二求生净土
　　复次若人欲生他方现在净国者。应当随彼世界佛之名字。专意诵念。一心不乱。如上观察者。决定得生彼佛净国。善根增长。速获不退。
　　上文既明求离障缘者。修三方便。不惟现离诸障。兼能随愿往生。今更特明求生净土者。若能修三方便。不惟决生净土。亦能现获不退也。专意诵念彼佛名字。令离昬散。卽名一心不乱。卽是称名方便也。如上观察。卽观法身又修厌离二方便也。具三方便。则舍身定生彼国。现在善根增长。速获不退。故知持名有大功德。不可视作浅近法门。
　　（辛）三结叹方便二。初叹一心业胜。二简杂乱益微。（壬）初又二。初正叹。二结释。（癸）今初
　　当知如上一心系念思惟诸佛平等法身。一切善根中。其业最胜。所谓勤修习者。渐渐能向一行三昧。若到一行三昧者。则成广大微妙行心。名得相似无生法忍。
　　依于一实境界以开圆解。知十方佛我及众生。同一净心为体。是名一心。常勤称念佛之名字。是为系念。观于诸佛法身与己平等。是为思惟诸佛平等法身。此于一切善根。则为最胜。故阿弥陀经云。“不可以少善根福德因缘。得生彼国。”执持名号。一日乃至七日。一心不乱。卽得往生。由此执持名号。卽是多善根福德因缘故也。上明修二观者。须得色寂心寂三昧。方能入于一行三昧。今卽以系念名字而当唯心识观。思惟法身而当真如实观。故卽能向一行三昧也。了达一心而持名号。其功若此。奈何弗信。
　　以能得闻我名字故。亦能得闻十方佛名字故。以能至心礼拜供养我故。亦能至心礼拜供养十方诸佛故。以能得闻大乘深经故。能执持书写供养恭敬大乘深经故。能受持读诵大乘深经故。能于究竟甚深第一实义中不生怖畏。远离诽谤。得正见心。能信解故。决定除灭诸罪障故。现证无量功德聚故。
　　谓由圆闻圆思圆修。所以能到一行三昧也。闻我名。闻十方佛名。闻大乘深经。卽名字位中闻慧也。至心礼拜供养我及诸佛。执持读诵大乘深经。不生怖畏。得正见心。卽观行位中思慧也。决定除灭罪障。现证无量功德。卽相似位中修慧也。
　　（癸）二结
　　所以者何。谓无分别菩提心。寂静智现。起发方便业种种愿行故。能闻我名者。谓得决定信利益行故。乃至一切所能者。皆得不退一乘因故。
　　无分别菩提心。卽信解一实境界之心也。寂静智现。卽习信奢摩他观也。是发方便业种种愿行。卽习信毗婆舍那观也。由得决定信利益行。方为能闻我名。由得不退一乘因。方为能至心礼拜等一切所能。初叹一心业胜竟。
　　（壬）二简杂乱益微又二。初闻犹不闻。二修犹不修（癸）今初
　　若杂乱垢心。虽复称诵我之名字。而不名为闻。以不能生决定信解。但获世间善报。不得广大深妙利益。
　　不达心外无法。名之为杂。自心还取自心。名之为乱。妄起种种染著。名之为垢。所以虽复称诵。不得为闻。以未闻地藏二字之实义故。地卽心地。藏卽性藏。心性无二。安得有杂。既本无杂。何由有乱。既已无乱。何得有垢。今彼不达无二心性。所以本无杂乱垢中。妄成杂乱垢障。不闲地藏之圆名也。若于名字位中。圆闻一实境界而生于慧。则心无杂。随于观行位中。圆思唯识真如而生于慧。则心无乱。次于相似位中。圆修一行三昧而生于慧。则心无垢乃成决定信解也。然虽杂乱垢心称诵名字。亦获世间种种善报。所谓现离衰恼。后生人天。渐渐熏习。终成佛道。但现前不能卽得广大深妙利益耳。
　　（癸）二修犹不修
　　如是杂乱垢心。随其所修一切诸善。皆不能得深大利益。
　　意显若开圆解。则随所修善。皆得大益。所谓圆人受法。无法不圆也。二示二种观道以显圆行竟。
　　（己）三示三忍四佛以彰圆位三。初总标。二别释。三简修。（庚）今初
　　善男子。当知如上勤心修学无相禅者。不久能获深大利益。渐次作佛。
　　无相禅。卽指依于一实境界乃修唯识真如二种观也。此二种观。无生死相。无涅槃相。故名无相。而悉具足止观定慧。故名为禅。梵语禅那。此翻静虑。静卽止定。虑卽观慧。亦卽寂照之异名也。深大利益。意指功德庄严。渐次作佛。意指智慧庄严。又利益约忍。约无间道。作佛约智。约解脱道也。
　　（庚）二别释二。初释利益。二释作佛。（辛）初又二。初明入位。二释忍义。（壬）今初
　　深大利益者。所谓得入坚信法位。成就信忍故。入坚修位。成就顺忍故。入正真位。成就无生忍故。
　　十发趣心。名坚信忍。十长养心。名坚法忍。十金刚心。名坚修忍。今但合称为坚修位。体性十地。名无生忍。分证法身。名入菩萨正位也。然诸经明忍。开合多少不同。大小横竖亦异。今须略辩。以示方隅。复须以义定名。令其不滥。共为三意。一列名。二解释。三结属。一列名者。或明二忍。谓一生忍。二法忍。或明三忍。如此文或明四忍。谓一伏忍。二顺忍。三无生忍。四寂灭忍。或明五忍。谓加第二信忍。或明六忍。谓加第三和从忍。顺为第四也。二解释者。小乘以耐怨害为生忍。耐勤苦为法忍。非今所用。别教以地前名生忍则浅。地上名法忍则深。亦非所用。圆教明十界假名皆空故为生忍。十界实法皆空。故为法忍。圆观二空。无次第无浅深也。三忍者。别教则十信为信忍。三十心为顺忍。登地为无生忍。圆教则初后皆信实相。悉名信忍。初后皆与实相不相违背。悉名顺忍。初后皆不起二边心。悉名为无生忍也。四忍者。别教则以十信为伏忍。顺忍无生忍如前说。妙觉名寂灭忍。圆教则从初心至金刚顶。皆悉圆伏五住。皆名伏忍。初后皆悉休息众行。通得名寂灭忍。顺及无生。例如前说也。五忍者。别教以十信初心为伏。后心为信。顺等如前。圆亦如前说也。六忍者。别教则分十住以为和从。十行十向为顺。圆教则始终不乖实相。悉得名和从也。三结属者。今经言局意圆。不论二忍三忍四忍五忍六忍。但取观行位中所有诸忍。束之以为信忍。相似位中所有诸忍。束之以为顺忍。分证乃至极位所有诸忍。束为无生忍也。
　　（壬）二释忍义
　　又成就信忍者。能作如来种性故。成就顺忍者。能解如来行故。成就无生忍者得如来业故。
　　如来无漏智慧所依妙定。名之为忍。依于此忍。发一切智。作如来种。故名信忍。依于此忍。发道种智。解如来行。故名顺忍。依于此忍而发一切种智。得如来业。名无生忍。非横非竖。可横可竖。竖约三位。横约一心也。初释利益竟。
　　（辛）二释作佛
　　渐次作佛者。略说有四种。何等为四。。一者信满法故作佛。所谓依种性地。决定信诸法不生不灭。清净平等。无可愿求故。二者解满法故作佛。所谓依解行地。深解法性。知如来业无造无作。于生死涅槃。不起二想。心无所怖故。三者证满法故作佛。所谓依净心地。以得无分别寂静法智。及不思议自然之业。无求想故。四者一切功德行满足故作佛。所谓依究竟菩萨地。能除一切诸障无明梦尽故。
　　满法。谓一实境界圆满无分别法也。信满法故。观行卽佛。解满法故。相似卽佛。证满法故。分证卽佛。功德行满足故。究竟卽佛。性恒平等。故皆名佛。修分明昧。故说有四。圆家之渐。渐无不圆。天台六卽。盖本诸此。除慢除怯。尽美尽善之法门也。二别释竟。
　　（庚）三简修二。初简三种人。二示十种相。（辛）今初
　　复次当知。若修学世间有相禅者。有三种。何等为三。一者无方便信解力故。贪受诸禅三昧功德而生憍慢。为禅所缚。退求世间。二者无方便信解力故。依禅发起偏厌离行。布怯生死。退堕二乘。三者有方便信解力。所谓依止一实境界。习近奢摩他毗婆舍那二种观道故。能信解一切法唯心想生。如梦如幻等。虽获世间诸禅功德。而不坚著。不复退求三有之果。又信知生死卽涅槃故。亦不怖怯。退求二乘。
　　上明修出世间无相禅者。速能成就三忍四佛。今简修学世间有相禅者。则有三种差别。欲人先学大乘进趣方便。依于一实境界而修信解。庶不悞堕世间及二乘也。言有相者。卽是十二门禅。所谓四禅四等四无色定。皆有境相可攀缘也。贪受诸禅而生憍慢。名增上慢。甫伏欲界思惑。仍起上界思惑。暂离欲缚。仍被禅缚。故遂违远菩提。退求世间色无色界果报乐也。依禅发起偏厌离行者。谓由证得初禅等故。定心观察三界过患。见生死苦。断烦恼集。欣涅槃灭。修永离道。不复发起大悲方便也。若依一实境界以为最初方便。习学奢摩他毗婆舍那不二止观。则知一切诸法。唯心想生。皆如梦幻。当体不实。何容于此梦幻之法。而生坚著。生布怯耶。是知无方便信解者。贪著诸禅。则成生死有相。依禅起厌。则成涅槃空相。若有方便信解者。游戏诸禅。禅不能缚。卽生死之有。便是实相之有。深观涅槃。亦不取证。卽涅槃之空。便是第一义空。实相之有。有无有相。第一义空。空无空相。一一皆成无相禅矣。
　　（辛）二示十种相
　　如是修学一切诸禅三昧法者。当知有十种次第相门。具足摄取禅定之业。能令学者成就相应。不错不谬。何等为十。
　　此明不论修学无相有相诸禅。并须知止十种相门。方能成就不错谬也。若不得此十门意者。世间初禅。尚难成就。况出世间上上禅耶。若得此十门意。则一切禅定之业。无不具足摄取成就。
　　一者摄念方便相。
　　此如天台止观所明二十五前方便也。不论修学世出世禅。并须具之。一具五缘。二诃五欲。三弃五盖。四调五事。五行五法。幸自细简摩诃止观禅波罗密等书。
　　二者欲住境界相。
　　此是内方便之初门。谓或系缘止。或制心止。或体真正。必各各有所观境也。
　　三者初住境界。分明了了知出知入相。
　　此是内方便中初学安心法也。随所观境不令昬散。坐起则知出相。坐时则知入相。
　　四者善住境界得坚固相。
　　此是内方便中已得安心法也。且如修安般者。则心善住于出入息。乃至修体真者。则心善住诸法空等。
　　五者所作思惟。方便勇猛转求进趣相。
　　且如修安般者。已得欲界粗住。转求细住。乃至修体真者。历观诸法无不空也。
　　六者渐得调顺。称心喜乐。除疑惑信解。自安慰相。
　　且如修安般者。证欲界定觉心明净。与定相应。定法持心。无分散意。乃至修体真者。了了信解诸法本空也。
　　七者尅获胜进。意所专者。少分相应。觉知利益相。
　　且如修安般者。从未到定。泯然虚豁。失于欲界之身。始证初禅八触。或动或痒。或凉或暖。或轻或重。或澁或滑。随发一触。则有十种善法功德相应俱起。一定。二空。三明净。四喜悦。五乐。六善心生。七知见明了。八无累解脱。九境界现前。十心调柔软。故云少分相应觉知利益相也。乃至修体真者。发得初禅。与法空理少得相应。觉知利益也。
　　八者转修增明。所习坚固。得胜功德。对治成就相。
　　且如修安般者。已发初禅。五支成就。所谓一觉。二观。三喜。四乐。五一心支。不退不转。对治欲散。具足成就初禅功德。乃至修体真者。空理增明。断诸有结也。
　　九者随心有所念作。外现功业。如意相应。不错不谬相。
　　且如证初禅者。能起二种变化。谓初禅化。欲界化证二禅者。能起三化。证三禅者。能起四化。证四禅者。能起五化。共名十四变化。乃至证体真者。能起六神通也。
　　十者若更异修。依前所得而起方便。次第成就。出入随心。超越自在相。
　　且如证初禅者。若更异修四禅四等四无色定。并及观练熏修一切诸禅。无不依于所得初禅而起方便。乃可次第成就。既成就已。乃能出入随心。既随心已。乃能超越自在。又如已证体真止者。或更异修方便随缘止。乃至息二边分别止。亦无不依于所得体真止而起方便。乃能次第成就。出入随心。超越自在也。
　　是名十种次第相门。摄修禅定之业。
　　纵令修学唯心识观真如实观出世无相禅者。亦必有此十种次第相门。方获成就。方与奢摩他毗婆舍那恒得相应。思之思之。二示进趣义竟。
　　（丙）三示善巧说二。初问。二答。（丁）今初
　　尔时坚净信菩萨摩诃萨。问地藏菩萨摩诃萨言。汝云何巧说深法能令众生得离怯弱。
　　上虽开示一实境界彻厎分明。犹恐愚钝众生。于空假中宛转相卽之义未能信解。则不能修二种观道。故特问之。又由佛先叹其善安慰说故也。
　　（丁）二答为二。初示种种巧说。二明离相违过。（戊）初中二。初总示。二别明。（己）今初
　　地藏菩萨摩诃萨言。善男子。当知初学发意求。向大乘。未得信心者。于无上道甚深之法。喜生疑怯。我尝以巧便。宣显实义而安慰之。令离怯弱。是故号我为善安慰说者。
　　（己）二别明三。初慰小心怯弱。二慰不解意旨。三慰妄计自然。小心怯弱。由闻大乘卽假义生。故以大乘卽空慰之。不解意旨。由闻大乘卽空义生。故以大乘卽中慰之。妄计自然。由执卽中性德义生。故以大乘修得慰之也。（庚）初中三。初明怯弱。二明善说。三明得益。（辛）今初
　　云何安慰。所谓钝根小心众生。闻无上道最胜最妙。意虽贪乐。发心愿向。而复思念求无上道者。要须积功广极。难行苦行。自度度他。劫数长远。于生死中久受勤苦。方乃得获。以是之故。心生怯弱。
　　本为执性废修者。说此称性修行之法。是圆有门。而钝根闻之。则作三大阿僧祇劫苦行之解。又以小心而生怯弱也。
　　（辛）二明善说
　　我卽为说真实之义。所谓一切诸法。本性自空。毕竟无我。无作无受。无自无他。无行无到。无有方所。亦无过去现在未来。乃至为说十八空等。无有生死涅槃一切诸法定实之相而可得者。又复为说一切诸法。如幻。如化。如水中月。如镜中像。如乾闼婆城。如空谷响。如阳光。如泡。如露。如灯。如目［目*壹］。如梦。如电。如云。烦恼生死。性甚微弱。易可令灭。又烦恼生死。毕竟无体。求不可得。本来不生。实更无灭。自性寂静。卽是涅槃。
　　此是善说第一义空以破有执。皆约圆教空门。仍复依三谛说。初云所谓一切诸法乃至而可得者。卽圆真谛。次云又复为说乃至易可令灭。卽圆俗谛。后云又烦恼生死乃至卽是涅槃。是圆中谛也。初言一切诸法者。卽十界百界千如假实国土等法也。本性自空者。缘生无性也。毕竟无我者。十界内外诸法。推求主宰实不可得也。无作无受者。无我故无作因受果之人也。无自无他者。既无我人。则不可分别自他也。无行无到无有方所者。既无实迷。亦无实悟。无有此岸彼岸处所可分别也。亦无过去现在未来者。过去已灭。现在不住。未来未有。三世皆悉性空寂灭也。十八空者。空尚非一。那有十八。约十八境而显空理。名十八空。所谓一内空。二外空。三内外空。四空空。五大空。六第一义空。七有为空。八无为空。九毕竟空。十无始空。十一散空。十二性空。十三自相空。十四诸法空。十五不可得空。十六无法空。十七有法空。十八无法有法空也。生灭涅槃一切诸法。皆无定实之相。所谓性真常中。求于去来迷悟生死了无所得。此则一空一切空。假中皆空。依于圆融真谛说也。如幻如化等者。非有似有。有非实有。五住烦恼。二种生死。性皆微弱易灭。此则一假一切假。空中皆假。依于圆融俗谛说也。是中举十四喻。总是六喻九喻十喻出没开合有殊。而义并无增减。又虽并含空假中意。而皆对治实有法执。仍属空门。言阳光者。卽是阳焰。亦名野马。灯焰喻其易灭。目［目*壹］妄见空华。电不久停。云易出没。余并可知。又五住烦恼。二种生死。卽以一实境界法性为体。故毕竟别无自体可得。卽是不生不灭寂静涅槃。此则一中一切中。空假皆中。依于圆融中谛说也。而亦对治实有法执。还属空门。
　　（辛）三明得益
　　如此所说。能破一切诸见。损自身心执著想故。得离怯弱。
　　一切皆空。何所不破。涅槃尚空。况复身心情见。一切皆假。复何所不破。涅槃亦假。况复身心情见。一切非空非假。又何所不破。生死烦恼皆悉非空非假。更何得有身心情见。所以能破诸见。能损执著。令离佛道长远之怯弱也。初慰小心怯弱竟。
　　（庚）二慰不解意旨三。初明不解。二明善说。三明得益。（辛）初又三。初直标不解。二示佛旨意。三正明谬解。（壬）今初
　　复有众生。不解如来言说旨意故而生怯弱。
　　（壬）二示佛旨意
　　当知如来言说旨意者。所谓如来（已能）见彼一实境界故。究竟得离生老病死众恶之法。证彼法身常恒清凉不变等无量功德聚。复能了了见一切众生身中。皆有如是真实微妙清净功德。而为无明闇染之所覆障。长夜恒受生老病死无量众苦。如来于此起大慈悲意。欲令一切众生离于众苦。同获法身第一义乐。而彼法身。是无分别离念之法。唯有能灭虚妄识想不起念者。乃所应得。但一切众生。常乐分别取著诸法。以颠倒妄想故而受生死。是故如来为欲令彼离于分别执著想故。说一切世间法。毕竟体空无所有。乃至一切出世间法。亦毕竟体空无所有。若广说者。如十八空。如是显示一切诸法。皆不离菩提体。菩提体者。非有非无。非非有。非非无。非有无俱。非一。非异。非非一。非非异。非一异俱。乃至毕竟无有一相而可得者。以离一切相故。离一切相者。所谓不可依言说取。以菩提法中。无有受言说者。及无能言说者故。又不可依心念知。以菩提法中。无有能取可取。无自无他。离分别相故。若有分别想者。则为虚伪。不名相应。
　　见彼一实境界。证于中道实相体也。究竟得离生老病死。卽证如实空义也。证彼无量功德。卽证如实不空义也。自证三德秘藏。了知众生同具如是三德秘藏。故起大慈大悲。欲拔其苦。欲与其乐。为说毕竟第一义空。令彼得离分别执著。然所谓一切世间法一切出世间法毕竟体空无所有者。正以十界假实国土染净诸法。皆不离菩提体。所以别无自体。正显因缘所生。无不卽中。而菩提体。卽是一实境界第一义自性清净心如来之藏。此体本自非有非无乃至离分别相故也。言菩提体非有者。不同情计生死有故。言菩提体非无者。不同情计断灭无故。非非有非非无者。不堕双非戏论句故。非有无俱者。不堕双亦相违句故。非一者。不变随缘作种种故。非异者。随缘不变无二性故。非非一非非异者。离戏论句故。非一异俱者。离相违句故。乃至毕竟无有一相而可得者。不堕有无一异种种四句相故。言菩提体离一切相者。以不可依言说取。亦不可依心念知故。卽是言语道断。心行处灭。方显菩提法体。此等开示。本依圆教非有非空门说。三谛皆悉非有非空。大部般若多明此义。昧者不知。故判作空宗耳。
　　（壬）三正明谬解
　　如是等说。钝根众生不能解者。谓无上道如来法身但唯空法。一向毕竟而无所有。其心怯弱。畏堕无所得中。或生断灭想。作增减见。转起诽谤。自轻轻他。
　　遮遣情执。本为显示法性无分别体。而钝根随语谬解。一向谓空。或生恐畏。或计断灭。畏则作增见而转起诽谤。谓非佛说。计则作减见而自轻轻他。谓归断灭也。初明不解竟。
　　（辛）二明善说
　　我卽为说如来法身。自性不空。有真实体。具足无量清净功业。从无始世来。自然圆满。非修非作。乃至一切众生身中。亦皆具足。不变不异。无增无减。
　　此依圆教有门。直显法身中道之体。诸佛众生平等具足。非断灭也。
　　（辛）三明得益
　　如是等说。能除怯弱。是名安慰。
　　二慰不解意旨竟。
　　（庚）三慰妄计自然三。初明妄计。二明善说。三明得益。（辛）今初
　　又复愚痴坚执众生。闻如是等说亦生怯弱。以取如来法身本来满足。非修非作相故。起无所得相而生怯弱。或计自然堕邪倒见。
　　圆满菩提。归无所得。以无所得。则无所不得。故得大用现前。二利满足。而彼妄起无所得相。则以不可凑泊而生怯弱。又妄计生佛平等。不假修习。闻说淫怒痴性卽是佛性。则恣行贪恚。无惭耻心。闻说幻化空身卽是法身。则宝其臭秽。不复厌离。闻说地狱天宫皆为净土。则安此泥沙。不求出要。当今谈圆顿者。类皆堕此。亦可哀也。
　　（辛）二明善说
　　我卽为说修行一切善法。增长满足。生如来色身。得无量功德清净果报。
　　此依圆教全性起修之义。仍属有门。对治无所得见。并治自然邪倒见也。
　　（辛）三明得益
　　如此等说令离怯弱。是名安慰。
　　初示种种巧说竟。
　　（戊）二明离相违过三。初标。二释。三结。（己）今初
　　而我所说甚深之义。真实相应。无有诸过。以离相违说故。云何知离相违相。
　　（己）二释为三。初释慰怯弱者所说空义。二释慰不解者所说不空义。三释慰妄计者所说修得义。（庚）今初
　　所谓如来法身中。虽复无有言说境界。离心想念。非空非不空。乃至无一切相。不可依言说示。而据世谛幻化因缘假名法中相待相对。则可方便显示而说。以彼法身性。实无分别。离自相。离他相。无空。无不空。乃至远离一切诸相故。说彼法体为毕竟空无所有。以离心分别（之时）。想念则尽。（更）无一相而能自见自知为有。是故空义决定真实相应不谬。
　　此明如来藏如实空义。与彼藏体相应不谬也。
　　（庚）二释慰不解者不空义
　　复次卽彼空义中。以离分别妄想心念故。则尽毕竟无有一相而可空者。以唯有真实故。卽为不空。所谓离识想故。无有一切虚伪之相。毕竟常恒。不变不异。以更无一相可坏可灭。离增减故。又彼无分别实体之处。从无始世来。具无量功德。自然之业。成就相应。不离不脱故。说为不空。
　　此明如来藏如实不空义。正从如实空义而显。恒与无分别之藏体相应也。
　　（庚）三释慰妄计者所说修得义
　　如是实体功德之聚。一切众生虽复有之。但为无明［目/壹］覆障故而不知见。不能尅获功德利益。与无莫异。说名未有。以不知见彼法体。所有功德利益之业。非彼众生所能受用。不名属彼。唯依徧修一切善法。对治诸障。见彼法身。然后乃获功德利益。是故说修一切善法。生如来色身。
　　此明如来藏所具性德。必藉修显。故名修得。亦不违平等体也。今更借喻以合明之。譬如室中。本无鬼魅蛇虫。但有金银珍宝。盲人不见。触彼珍宝而受毁伤。妄计蛇鬼。忧怖失措。今指蛇鬼本无。名为如实空义。珍宝本有。名为实不空义。须彼盲人去无明膜。开智慧眼。方能受用金银珍宝。名修得义。二乘信如来语。知无蛇鬼。不生恐怖。于空作证。如彼盲人兀然中坐。不触珍宝。故不能见不空义也。又如来色身。亦如乳中醍醐。尼拘律子中五丈树性。不可谓有。不可谓无。须藉因缘。然后得之。二释竟。
　　（己）三结
　　善男子。如我所说甚深之义。决定真实离相违过。当如是知。
　　止说段中。二演说竟。
　　（乙）三获益
　　尔时地藏菩萨摩诃萨。说如此等殊胜方便深要法门时。有十万亿众生。发阿耨多罗三藐三菩提心。住坚信位。复有九万八千菩萨。得无生法忍。一切大众各以天妙香华供养于佛。及地藏菩萨摩诃萨。
　　初开圆解。能知如来秘密之藏。名为发无上心。信解不动。名为坚信。观行佛也。证圆初住。名得无生法忍分证佛也。天妙香华以为供养。表圆道无作缘了。二正说段竟。
　　（甲）三流通段三。初嘱付受持。二结法名义。三时众欢喜。（乙）初中二。初嘱付。二受持。（丙）今初
　　尔时佛告诸大众言。汝等各各应当受持此法门。随所住处广令流布。所以者何。如此法门。甚为难值。能大利益。若人得闻彼地藏菩萨摩诃萨名号。及信其所说者。当知是人速能得离一切所有诸障碍事。疾至无上道。
　　汝等各各下。正劝受持广布。所以者何下。释成嘱劝意也。疾至无上道者。显是圆顿纯妙法门。不同方便权说。
　　（丙）二受持
　　于是大众皆同发言。我当受持。流布世间。不敢令忘。
　　（乙）二结法名义二。初问。二答。（丙）今初
　　尔时坚净信菩萨摩诃萨白佛言。世尊。如是所说六根聚修多罗中。名何法门。此法真要。我当受持。令末世中普皆得闻。
　　本是坚净信菩萨。代为末世众生请问。所以还请结名受持。流通永永也。由结名故。则显真要。真是经体。要是经宗。宗体既明。方有力用也。
　　（丙）二答
　　佛告坚净信菩萨。此法门名为占察善恶业报。亦名消除诸障。增长净信。亦名开示求向大乘者进趣方便。显出甚深究竟实义。亦名善安慰说。令离怯弱。速入坚信决定法门。依如是名义。汝当受持。
　　结此诸名。各有通别二义。通则一部圆诠。皆是占察善恶业报之义。略如玄义所明。又皆能除障增信。皆是开示大乘进趣方便。皆能显深实义。皆是善安慰说。别则指初示占察法。名为占察善恶业报。指彼第二轮中修忏悔法。名为消除诸障增长净信。指二示进趣义。名为开示求向大乘显出甚深究竟实义。指三示善巧说。名为善安慰说今离怯弱。总此通别二义。皆令速入坚信决定法门也。又占察二字。约宗立名。善恶业报。约体立名。消除诸障增长净信。约用立名。开示求向大乘者进趣方便。约宗立名。显出甚深究竟实义。约体立名。善安慰说令离怯弱。约用立名。速入坚信决定法门。亦约用名。兼显圆顿大乘教相也。二结法名义竟。
　　（乙）三时众欢喜
　　佛说此法门名已。一切大会悉皆欢喜。信受奉行。
　　三义故喜。如常可知。
　　占察善恶业报经疏卷下
　　跋语
　　忆辛未冬。寓北天目。有温陵徐雨海居士。法名弘铠。向予说此占察妙典。予乃倩人特往云栖请得书本。一展读之。悲欣交集。癸酉冬日。寓金庭西湖寺。依经立忏。乙亥夏初。寓武水智月庵。讲演分科。是时卽有作疏之愿病冗交沓。弗克如愿。屈指十五年来。梵网。佛顶。唯识法华。皆已注释。独此夙愿。尚未填还。亦可叹也。今庚寅年。阅世已及五十二岁。百念灰尽。偶有同志数人。仍来结夏北天目之藏堂。究心毗尼。予念末世欲得净戒。舍此占察轮相之法。更无别途。爰命笔于六月朔日。成稿于十有四日。输一滴以益大海。捧一尘而培须弥。虽无补于高深。庶善钻于乳酪。公我同志。共用醍醐。前安居第四褒洒陀前一夜澫益智旭阁笔故跋
　　占察善恶业报经疏卷下
　　助刻姓氏
　　修如四两　照南　成忠　音泰　闻磬　如修　通章　成因　智福　慧朗　邵净藏　万净地　各三钱　智观　寂智各二钱　正法迩幻等念　各一钱　成霖　智铠　通权　净戒　净果　祖茂荣　祖茂华　王继祖　李氏　葛氏　王氏　祖国昌　观圣　圣寿　观龙　共二两
　　
　　
