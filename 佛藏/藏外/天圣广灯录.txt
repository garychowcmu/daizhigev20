天圣广灯录三十卷 宋 李遵勖敕编


　　福州开元禅寺住持传法赐紫慧通大师　子一谨募众缘。恭为今上　皇帝。祝延　圣寿。文武官僚。资崇　禄位。圆成雕造　毗卢大藏经板一副。旹绍兴戊辰闰八月　日　　谨题。

天圣广灯录都帙目录　　　

天圣广灯录卷第一　　叙天竺释迦佛下录释迦牟尼佛
天圣广灯录卷第二　　天竺祖师八人　第一祖摩诃迦叶尊者　第二祖阿难尊者　第三祖商那和修尊者　第四祖优波鞠多尊者　第五祖提多迦尊者　第六祖弥遮迦尊者　第七祖婆须蜜尊者　第八祖佛陀难提尊者
天圣广灯录卷第三　　天竺祖师七人　第九祖伏驮蜜多尊者　第十祖胁尊者　第十一祖富那夜奢尊者　第十二祖马鸣尊者　第十三祖迦毗摩罗尊者　第十四祖龙树尊者　第十五祖迦那提婆尊者
天圣广灯录卷第四　　天竺祖师七人　第十六祖罗睺罗多尊者　第十七祖僧伽难提尊者　第十八祖伽耶舍多尊者　第十九祖鸠摩罗多尊　第二十祖阇夜多尊者　第二十一祖婆修盘头尊者　第二十二祖摩拏罗尊者
天圣广灯录卷第五　　天竺祖师五人　第二十三祖鹤勒那尊者　第二十四祖师子尊者　第二十五祖婆舍斯多尊者　第二十六祖不如蜜多尊者　第二十七祖般若多罗尊者
天圣广灯录卷第六　　中国祖师一人　第二十八祖菩提达磨尊者
天圣广灯录卷第七　　唐朝祖师五人　第二十九祖慧可大师　第三十祖僧璨大师　第三十一祖道信大师　第三十二祖弘忍大师　第三十三祖慧能大师
天圣广灯录卷第八中华第三十三祖慧能大师下法嗣　潭州南岳山观音院怀让禅师　　潭州南岳山观音院怀让禅师下法嗣　江州马祖道一大寂禅师　　江州马祖道一大寂禅沙下法嗣　洪州百丈山大智禅师　　洪州百丈山大智禅师下法嗣　筠州黄檗鹫峰山断际禅师
天圣广灯录卷第九　洪州大雄山百丈智海禅师
天圣广灯录卷第十南岳山怀让禅师第四世　　筠州黄檗山希运禅师法嗣(一人见录)　镇州临济院义玄慧照禅师
天圣广灯录卷第十一　镇州临济院义玄惠照禅师
天圣广灯录卷第十二南岳观音院怀让禅师第五世　　镇州临济院义玄惠照禅师法嗣(十人见录)　魏府大觉禅师　镇州宝寿沼禅师　镇州三圣惠然禅师　齐耸禅师　定州崔禅禅师　镇州万寿禅师　涿州秀禅师　魏府兴化存奖禅师　幽州谭空禅师　浙西善权彻禅师
天圣广灯录卷第十三南岳山怀让禅师第五世　　临济惠照义玄禅师法嗣(十四人见录)　云山禅师　襄州历村禅师　金沙禅师　鄂州灌溪志闲禅师　沧洲米仓禅师　新罗国智异山禅师　允诚禅师　涿州克符道者　桐峰庵主　杉羊庵主　虎溪庵主　覆杯庵主　定上座　奯上座
天圣广灯录卷第十四南岳山怀让禅师第六世　　魏府大觉禅师法嗣(四人见录)　庐州大觉禅师　庐州澄心闽德禅师　荆南府竹园山禅师　宋州法华院禅师　　镇州宝寿沼禅师法嗣(二人见录)　汝州西院思明禅师　镇州第二代宝寿禅师　　镇州三圣院然禅师法嗣(一人见录)　镇州大悲禅师　　涿州克符道者法嗣(二人见录)　镇州谈空禅师　际上座　　魏府兴化院存奖禅师法嗣(五人见录)　汝州宝应禅院颙禅师　淄州水陆禅师　太行山禅房院克宾禅师　魏府天钵禅师　守廓上座　　鄂州灌溪闲禅师法嗣(一人见录)　池州鲁祖山教禅师
天圣广灯录卷第十五南岳山怀让禅师第七世　　汝州宝应禅院颙禅师法嗣(二人见录)　汝州风穴山延沼禅师　汝州颖桥安禅师
天圣广灯录卷第十六南岳山怀让禅师第七世　　汝州西院思明禅师法嗣(一人见录)　郢州兴阳山静禅师南岳山怀让禅师第八世　　汝州风穴山延沼禅师法嗣(四人见录)　汝州广惠禅院真禅师　汝州宝应禅院省念禅师　凤翔府长兴禅院满禅师　潭州灵泉院禅师南岳山怀让禅师第九世　　汝州宝应禅院省念禅师法嗣(四人见录)　汝州首山乾明院怀志禅师　汝州叶县广教院赐紫归省禅师　析州铁佛院智嵩禅师　汾州大中寺太子院赐紫善昭禅师
天圣广灯录卷第十七南岳山怀让禅师第九世　　汝州宝应禅院省念禅师法嗣(八人见录)　襄州谷隐山蕴聪禅师　并州三交承天院赐紫智嵩禅师　汝州广慧院真惠元琏禅师　剑门黄檗谧禅师　池州仁王处评禅师　隋州智门回罕禅师　潭州南台契旷禅师　襄州鹿门赐紫惠昭山主　　汝州叶县广教禅院归省禅师法嗣(二人见录)　汝州宝应禅院法昭禅师　唐州大乘山惠果禅师　　汾州太子院善昭禅师法嗣(二人见录)　汾州太子院道一禅师　筠州东禅院守芝禅师
天圣广灯录卷第十八南岳山怀让禅师第九世　　汾州太子院善昭禅师法嗣(四人见录)　袁州南园山楚圆禅师　滁州琅玡山惠觉禅师　唐州龙潭智圆禅师　蕲州龙华晓愚禅师(语句不录)　　襄州谷隐山蕴聪慈照禅师法嗣(十人见录)　果州永庆院光普禅师　襄州凤凰山了同禅师　桂州寿宁禅院惠灵禅师　江陵府竹园山法显禅师　彭州永福院延照禅师　唐州大乘山德遵禅师　镇国军节度使捡校太保驸马都尉李遵勖　苏州洞庭山翠岩禅院惠月禅师(所有言句列从缁录)　湖州景清禅院居素禅师　觉圆上座　　汝州广慧院真慧元琏禅师法嗣(一人见录)　翰林学士工部侍郎杨亿　　袁州南圆山楚圆禅师法嗣(二人见录)　潭州道吾山真禅师(语句不收)　普照禅师修戒
天圣广灯录卷第十九吉州清源山行思禅师法嗣第七世　　韶州云门山文偃禅师法嗣(一十四人见录)　韶州云门山法球禅师　韶州广悟禅师　韶州长乐山政禅师　韶州佛陀山远禅师　韶州鹫峰山韶禅师　韶州净源山真禅师　韶州披云山禅师　韶州月华山禅师　韶州双峰山真禅师　隋州双泉山郁禅师　连州慈云山深禅师　庐山化城鉴禅师　庐山护国禅师　庐山庆云禅师
天圣广灯录卷第二十吉州清源山行思禅师法嗣第七世　　韶州云门匡真文偃禅师法嗣(二十三人见录)　岳州永福朗禅师　郢州芭蕉山弘义禅师　郢州赵横山禅师　郢州纂子山庵主　信州西禅钦禅师　庐州东天王广慈禅师　庐州南天王海禅师　庐州北天王微禅师　筠州黄檗山禅师　桂州觉华普照禅师　益州铁幢觉禅师　新州延长山禅师(后住龙景山院)　眉州福化充禅师　眉州黄龙山禅师　眉州西禅光禅师　蕲州北禅悟同禅师　衡州大圣寺守贤禅师　舒州天柱山禅师　韶州龙光山禅师　观州水精院宫禅师　颖州罗汉匡果禅师　隋州智门山法觐上座　韶州云门山朗上座
天圣广灯录卷第二十一吉州清源山行思禅师第八世　　鼎州德山圆明密禅师法嗣(一十四人见录)　南岳山南台寺勤禅师　鼎州文殊山应真禅师　鼎州德山柔禅师　鼎州德山绍晏禅师　鼎州文殊山宽禅师　鼎州普安山道禅师　巴陵乾明普禅师　郴州乾明自兴禅师　渝州进云山禅师　岳州乾明普禅师　兴元府中梁山崇禅师　鄂州黄龙志愿禅师　峨嵋山黑水寺承璟禅师　益州东禅秀禅师　　隋州龙居山明教宽禅师法嗣(一十三人见录)　蕲州五祖山师戒禅师　蕲州四祖山志諲禅师　蕲州广教怀志禅师　襄州兴化奉能禅师　唐州天睦山惠满禅师　鄂州建福智同禅师　江陵府福昌重善禅师　舒州龙门山仁永禅师　襄州延庆本禅师　唐州福安山惠珣禅师　鼎州大龙山炳贤禅师　隋州双泉山琼禅师　自岩上座
天圣广灯录卷第二十二吉州清源山行思禅师第九世　　韶州白云山实性祥禅师法嗣(一人见录)　韶州白云山福禅师　　韶州舜峰山韶禅师法嗣(四人见录)　磁州桃园山曦朗禅师　安州法云院智善禅师　韶州邓林山善志禅师　韶州大历山志聪禅师　　观州青城山香林澄远禅师法嗣(二人见录)　复州崇胜光祚禅师　观州青城香林信禅师　　隋州双泉山郁禅师法嗣(二人见录)　鼎州德山远禅师　襄州含珠彬禅师　　襄州洞山守初禅师法嗣(六人见录)　南岳山福严雅禅师　岳州乾明睦禅师　邓州广济同禅师　韶州东平山洪教禅师　安州延福处琼禅师　潞州承天宝周禅师(机缘语句不收)　　岳州巴陵鉴禅师法嗣(二人见录)　襄州与化顺禅师　灵澄上座　　金陵清凉山明禅师法嗣(二人见录)　庐山崇胜御禅师　吉州西峰豁禅师(二人机缘语句不录)　　南康军云居山深禅师法嗣(一人见录)　庐山莲华峰详山主(机缘语句不收)
天圣广灯录卷第二十三吉州清源山行思禅师第九世　　鼎州文殊山应真禅师法嗣(一人见录)　筠州洞山晓聪禅师　　南岳山南台勤禅师法嗣(二人见录)　汝州高阳山法广禅师　潭州石霜山节诚禅师　　蕲州五祖山师戒禅师法嗣(九人见录)　蕲州三角山怀澄禅师　筠州洞山自宝禅师　蕲州十王怀楚禅师　蕲州义台子祥禅师　舒州海会显同禅师　庐江西禅文岫禅师(已上四人机缘语句不收)　　蕲州广教怀志禅师法嗣一人　蕲州兴化友清禅师(机缘语句不收)　　复州崇胜光祚禅师法嗣(三人见录)　襄州延庆山子荣禅师　苏州洞庭翠峰冲显禅师　黄州护国崇寿禅师(机缘语句不收)　　峨嵋山黑水寺承璟禅师法嗣(一人见录)　峨嵋山黑水寺义钦禅师　　鼎州德山绍晏禅师法嗣(一人见录)　鼎州德山志先禅师
天圣广灯录卷第二十四吉州清源山行思禅师第七世　　洛京灵泉院归仁禅师法嗣(二人见录)　郢州大阳山坚禅师　襄州石门山遵禅师吉州清源山行思禅师第八世　　襄州广德山第二世延禅师法嗣(一人见录)　荆门军上泉院吉禅师　　鼎州梁山缘观禅师法嗣(六人见录)　鼎州梁山第二世岩禅师　潭州云岩山清眺禅师　澧州药山利昱禅师　鼎州罗纹得珍山主　夹山大哥和尚　襄州石门山惠彻禅师　　襄州石门山惠彻禅师法嗣(一十二人见录)　襄州广德山智端禅师　潭州北禅寺显禅师　滋州桃园山云屿禅师　潭州北禅寺怀感禅师　舒州四面山宝津禅师　襄州广德山重智禅师　凤翔府青峰山义诚禅师　永康军景德院真禅师　兴元府广教院绍荣禅师　嘉州承天院义勤禅师　同州饶益寺法华禅师　襄州石门山师筠首座　　郢州大阳山坚禅师法嗣(一人见录)　潭州北禅寺契念禅师吉州清源山行思禅师第七世　　鼎州梁山岩禅师法嗣(一人见录)　鼎州梁山第三世善冀禅师　　襄州谷隐山契俨禅师法嗣(五人见录)　襄州谷隐山契崇禅师　襄州谷隐山法诲禅师　襄州开解山重慜禅师　襄州鹫岭院怀坚禅师　蕲州怀令禅师(机缘语句不收)　　襄州谷隐山绍远禅师法嗣(一人见录)　邓州广济院守方禅师　隋州护国院崇宝禅师　怀安军云顶鉴禅师　潭州道吾山契诠禅师　襄州广德山慧远禅师　澧州层山善来禅师
天圣广灯录卷第二十五吉州清源山行思禅师第九世　　郢州大阳山警延明安禅师法嗣(九人见录)　蕲州四祖山惠海禅师　郢州兴阳山清剖禅师　复州乾明禅院机聪禅师　襄州白马山归喜禅师　衡州崇胜院智聪禅师　南岳福严院审承禅师　南岳大广禅院隆禅师　广州罗浮山显如禅师　蕲州灵泉院处仁禅师吉州清源山行思禅师第十世　　南康军归宗诠禅师法嗣(一人见录)　相州天平山第四代契愚禅师南岳山怀让禅师第七世　　郢州芭蕉山惠清禅师法嗣(一十二人见录)　郢州芭蕉山遇禅师　郢州芭蕉山圆禅师　郢州兴阳山法深禅师　郢州子陵行齐禅师　彭州承天院辞确禅师　桂州寿宁院善义禅师　郢州林溪山彻禅师　兴元府牛头山精禅师　益州觉城院信禅师　郢州芭蕉山闲禅师　郢州芭蕉山回遵禅师　郢州子陵山超禅师(机缘语不收)
天圣广灯录卷第二十六南岳山怀让禅师第八世　　彭州承天院辞确禅师法嗣(二人见录)　益州□庆禅院海渊禅师　润州罗汉院继宗禅师吉州清源山行思禅师第七世　　鼎州大龙山洪济禅师法嗣(一人见录)　澧州钦山如静禅师吉州清源山行思禅师第八世　　安州白兆山通慧禅院怀楚禅师法嗣(一人见录)　江陵府承天禅院宝昭正觉禅师吉州清源山行思禅师第九世　　江陵府承天禅院宝昭正觉禅师法嗣(十一人见录)　果州青居山灵泉皓升禅师　郢州林溪山兴教居祐禅师　江陵府开福宝贤禅师　袁州崇胜志圭禅师　鄂州黄龙山思卿禅师　澧州夹山省宗禅师　江陵府彰法悟显禅师　澧州药山用和禅师　澧州夹山仁秀禅师　澧州灵泉用淳禅师　鄂州嘉鱼法珍禅师吉州清源山行思禅师第十世　　彰州罗汉禅院仁禅师法嗣(一人见录)　唐州龙潭从晓禅师　　庐山归宗寺柔禅师法嗣(六人见录)　南康军罗汉院行林禅师　明州天童山新禅师　杭州功臣山觉轲禅师　温州西山护国禅院法端禅师　湖州八圣寺清简禅师　明州雪窦山资圣清禅师
天圣广灯录卷第二十七吉州清源山行思禅师第十世　　台州天台山德韶国师法嗣(五人见录)　杭州九由院庆祥禅师　杭州兴教寺洪寿禅师　苏州承天永安院道原禅师　杭州龙山开化寺行明禅师　杭州西山奉諲山主　　洪州百丈山道常禅师法嗣(三人见录)　庐州栖贤澄諟禅师　苏州万寿禅院德兴禅师　越州云门雍熙院永禅师
天圣广灯录卷第二十八吉州清源山行思禅师第十世　　福州支提山雍熙寺了悟禅师法嗣(三人见录)　杭州灵隐山玄本禅师　杭州灵隐山玄顺庵主　福州支提山雍熙寺文翰禅师　　漳州西明山锡禅师法嗣(四人见录)　台州天台山般若寺从进禅师　越州清化山宝寿院志超禅师　漳州法济禅院海蟾禅师　漳州净众传先禅师　　抚州崇寿禅院稠禅师法嗣(四人见录)　泉州灵台山令岑禅师　杭州南山资国圆进山主　杭州临安净土院惟素禅师　明州天童山子凝禅师(已上二人语句不收)吉州清源山行思禅师第十一世　　庐山承天罗汉禅院祖师行林禅师法嗣(九人见录)　湖州何山宣化院晓禅师　袁州仰山太平兴国院择和禅师　洪州龙沙章江院昭达禅师　临江军建山惠力院绍珍禅师　福州古田灵峰道诚禅师　洪州大宁院庆璁禅师　兴国军延寿院惠禅师　漳州报恩院传进禅师　袁州崇胜院楚齐禅师　　漳州净众禅院智然禅师法嗣(一人见录)　漳州隆福禅院绍珍禅师
天圣广灯录卷第二十九吉州清源山行思禅师第十一世　　南康军云居山真如禅院道齐禅师法嗣(二十人见录)　南康军云居山契瑰禅师　杭州灵隐山南院慈济文胜禅师　台州瑞岩院义海禅师　杭州龙华山悟乘禅师　明州广惠禅院志全禅师　明州大梅山居煦禅师　处州南明山仁寿院惟宿禅师　杭州龙华山宝乘寺有忠宝月禅师　湖州报本禅院义鸟禅师　南康军云居山惠震禅师　润州甘露禅院真禅师　庐州惠日院达禅师　明州大梅山保福居素禅师　越州清化山宝寿子昌禅师　衢州显圣寺居曜禅师　潭州兴化寺善能禅师　荆门军清溪山清禅师　潭州北禅崇胜寺觉宁禅师　筠州东禅院清显禅师(机缘语句不收)　杭州南山省堂主
天圣广灯录卷第三十吉州清源山行思禅师第十一世　　庐山栖贤宝觉禅师澄諟禅师法嗣(三人见录)　杭州南山兴教寺惟一禅师　真州定山惟素山主　明州雪窦山惟则禅师(机缘语句不录)　　杭州功臣山觉轲禅师法嗣(三人见录)　苏州西山尧峰院颢暹禅师　苏州吴江圣寿院志升禅师　杭州临江县功臣山开化禅院如禅师吉州清源山行思禅师第十二世　　杭州灵隐山文胜禅师法嗣(五人见录)　杭州景德灵隐寺惠明禅师延珊　常州荐福院归则禅师　湖州何山宣化院惠忠禅师　温州西山护国院崇禅师　湖州景清院智荣禅师(已上二人语句不收)　　杭州龙华山悟乘禅师法嗣(二人见录)　杭州灵凤山太平禅院惠端禅师　岳州乾明院闲禅师(机缘语句不录)　　台州瑞岩义海禅师法嗣(二人见录)　湖州海会禅院岳禅师　明州瑞岩山开善院普禅师　东京景德寺僧志言(附录)

御制天圣广灯录序　　　

　　惟大雄之阐教也。以清净为宗。慈悲救世。解烦恼之苦缚。启方便之化门。安住雪山。始阶于西域。飞行汉殿。遂通于东旦。彼土得道。何可胜言。此方承流。于是乎在。虽阴魔时有于侮伐。或示神通。而帝释常加于护持。无亏实相。自法眼受记。鞠多印心。佛衣不传。逮六祖而顿悟。牛头析派。续千灯而罔穷。繇兹惠炬益繁。法云滋荫。旁行梵学。转译华音。叩寂禅关。指迷觉路。了达者至乎离妄。超登者于以忘筌。为无所不通之明。处不可思议之首。
　　历代圣帝明王。且有为之信向者矣。我大祖之乘箓也。正法延乎住世。我太宗之握纪也。妙供满乎诸天。真宗皇帝。密契菩提之心。深研善逝之旨。能仁之化。一雨溥沾。外护之恩。一缨喜舍。朕嗣膺景祚。子育群黎。将以欧富寿之民。居常奉调御之本。丕冒基构。虽祗席于萝图。导引津梁。每钦惟于竺氎。此乃遵前王之道也。其可忽诸。
　　天圣广灯录者。镇国军节度使驸马都尉李遵勖之所编次也。遵勖承荣外馆。受律斋坛。靡恃贵而骄矜。颇澡心于恬旷。竭积顺之素志。趋求福之本因。洒六根之情尘。别三乘之归趣。迹其祖录。广彼宗风。辨开士之迅机。集丛林之雅对。粗裨于理。咸属之篇。尝贡绀编。来闻扆坐。且有勤请。求锡于文。朕既喜乃诚。重违其意。载念缚伽之旨。谅有庇于生灵。近戚之家。又不婴于我慢。良亦可尚。因赐之题。岂徒然哉。亦王者溥济万物之源也。其录三十卷。时景祐三年四月日赐序。

天圣广灯录卷第一
镇国军节度使驸马都尉臣　李遵勖　

　　金仙以大法眼藏。谓之教外别行。故有授记然灯。付嘱迦叶。而贤劫次第。前有六佛。景德传灯录中。先已具载。今之编次。从因地以至传法来历。继自释迦佛以降。

　　天竺释迦牟尼佛

　　佛在舍卫城竹林精舍。阿难白言。如来往昔供养几佛求于菩提。复于何佛最初种诸善根。
　　佛告阿难。我念过去无量劫中。阎浮提有一刹利王。名降魔冤。住莲华大城。十善化世。时有佛出世。号然灯。其王闻佛功德。躬迎供养。
　　时雪山南有一大姓婆罗门之子云童。为五百婆罗门子上首。年十六。诸珍宝仙人受学毗陀等论。卒业辞还。仙曰。我法教中。弟子学道得成。应须厚报。云童曰。未审何物堪酬训道。仙曰。当须金宝瓶钵。杖盖革屣。悉用金装。云童答曰。我今唯此一身。仙若听我丐求。即来奉上。
　　乃辞行。至输罗波奢大城之中。有一婆罗门名祭祀德。家世富饶。正设般遮于瑟。(无遮斋也)最后一日。云童至会。众久已钦名。欢喜逢迎。推为上座。受第一供养。云童收哒嚫已。持奉仙师。行至莲华大城。见严丽有若诸天集会。即问城人。欲何所作。答曰。汝不闻然灯如来出世。今降冤王请佛入城。故斯严洁。
　　云童即自念。我今应往起居。酬仙未晚。又念。佛法唯重以法供养最为殊胜。我未具法。可赎华以奉供。
　　时王裒市香华奉佛。不许私卖。云童求买。了不能得。忽于里巷见一青衣。名为贤者。密持七茎优钵罗华藏于瓶内。云童见已欢喜。乃出金钱买之。贤者曰。王禁私鬻华者。云童曰。愿潜辍五枚。誓不相忘。贤者曰。欲将何用。云童曰。我适闻然灯如来出世。志买妙华以为供养。贤者曰。若仁者能与我作未来因。长为夫妇。及出家得道。愿同修梵行。为汝弟子者。即与汝华。云童曰。善。我若行菩萨道。舍国城．妻子．头目．髓脑等。时卿能不作障碍者。即随汝愿。贤者曰。随喜所作。我无吝惜。即收金钱。付华五枚。并寄余华同奉予佛。
　　云童持华。随王献佛。生希有心而发愿言。若我身得同佛身不谬者。是华住于空中。变大华盖。才发愿已。其华成盖。住虚空中。覆佛顶上。是时。天人各脱上妙宝衣。敷地供养。云童唯有所著鹿皮。亦以布地。众人骂辱。掷之远处。时云童怅然涕泪。自念孤穷。佛知其心。即变前途忽为泥泞。众皆避之。云童遽往泥中。敷鹿皮衣。仆面布发。愿言。佛及人天皆当践过。若如来不与我受菩提记。我终不起。
　　时然灯佛与诸大众。徐步而来。先践其发。次履其身。顾大众曰。汝等不得辄践摩那婆身发。唯除如来。无可蹈者。复告云童曰。汝能发此广大誓愿。荷负如来。不惜身命。此是第二阿僧祗劫最初发菩提心之因地。自今已后。净修三业。行诸波罗蜜门。心不放逸。如救头然。三十七品具足八万圣行。怜愍众生。护持正法。三昧正受。观法无我。入甚深义。泽趣正觉。中无退屈。汝若能办是事。即自唱言。我能。
　　时云童闻佛教诲。悲喜兼盈。三唱是言。我能。然灯如来始告曰。摩那婆。(此云善男子也)却后无数劫当得作佛。号释迦牟尼。具足十号。如我无异。既获授记。身意轻安。忽升虚空。高七多罗树。向佛作礼。佛告云童曰。汝观东方。即见河沙诸佛为云童授泽定记。如是四维上下皆然。云童即礼佛足。愿求出家。然灯即为授具。十亿诸天。共持一发。归天供养。
　　佛告阿难。尔时云童者。即我身是也。我从然灯佛所。第二发菩提心已来。常供养河沙诸佛。行菩萨道。以至成等正觉。
　　余如本行经说。释迦自迦叶佛所。正念往生兜率陀天。位当补处。名护明菩萨。化知足天。即现五种衰相。二十八天俱来悲感。护明为说法要。断除攀缘。乃告金团天子。令选生处。有刹利灌顶甘蔗释种净饭王。劫初已来。轮王不断。堪为一生菩萨作其父王。其家具六十种功德。母亦具三十二胜相。(即天臂城释种。名善觉。女摩耶夫人也。摩耶此云净行也)护明菩萨下生。兜率诸天劝请。护明止曰。我常为汝等说一切有处皆是无常。如芭蕉坚。如借物用。会必别离。无有究竟。汝等沉醉。闻已旋忘。今更为汝说一百八法门。与汝忆念。(法门如经)护明乃一心正念。舍天寿命。
　　时摩耶夫人于夜初分。遂白王曰。我从今夜。请受八关斋戒。玄除五欲娱乐。王即许之。摩耶夫人是夜梦菩萨乘六牙白象从空而来。入于右胁而住。(当［北士］姬周第五主昭王二十三年癸丑之岁七月十五日夜矣)。
　　后及诞月。夫人游于园中。攀波罗叉树。菩萨从右胁而降生。(即昭王二十四年甲寅岁四月八日)周行七步。目顾四方。分手指天地言。天上天下。唯我独尊。
　　相者曰。太子具三十二相。有二种报。在家为转轮圣王。治四天下。出家成阿耨菩提。化三千界。以瑞异故。立名悉达多。(此云一切利成)复有阿私陀仙人。知佛出世。自天而来。至于王所。王命太子见之。仙人拱立而谓王曰。我及一切人天。应当作礼。菩萨若返礼者。头破七分。
　　王曰。国之相师说有二种果报。未知决定是非耶。
　　私陀曰。彼人妄说。今我诚言。此子出家。成正觉道。为人天师。转妙法轮。愿王善保圣子。福祐无疆。
　　太子既生七日。摩耶遂薨。王选姨母摩诃波阇波提。令其傅育。年十九。王每虑太子舍家。为造三时殿。多方以娱之。时净居天知时已至。于虚空中告曰。昔菩萨在兜率天时。发大誓愿。愿度众生。今久处王宫。时已至矣。勿贪世乐。即说偈曰。
　　世间事无常　　犹如云出电　　尊者今时至
　　应舍家出家

　　太子深厌纷华。始有四门游观。次第见生．老．病．死。屡咨父母。坚求出家。慈爱所钟。莫从其欲。太子是夜感五梦。始席此大地。枕以须弥。撮四大海水。置于手足。次则有草一枝。名为建立。自脐轮而至阿迦腻吒天。复见杂色四鸟。各从方来。至于足下。皆变白色。又有一兽。黧首白身。舐太子足。最后见一粪壤。高峻如山。在上游行。不为溃染。
　　净居天子复来告曰。诸天八部。遍满虚空。赞助法王。不宜久住。是夜三更。逾城而去。遂至迦蓝氏大仙所。
　　仙人问曰。仁者发心。欲求何事。
　　太子曰。我见世间生．老．病．死。三界爱缠。不能出离。我要成佛。度于未度。
　　仙曰。善哉。贪爱者是世间大恶蛟龙。居众生心水。失一切善利。仁者顿能感寤。是大智人。即说偈曰。
　　一切法胜唯有行　　清净寂定不过心
　　染著恩爱最冤家　　诸有恐怖是老死

　　太子问曰。诸根不定。云何调伏。
　　仙曰。凡众生者。有其二义。一者本性。二者变化。本性者。谓地．水．火．风．空．我及无相。变化者。谓诸根境界。手足语言。动转去来。及以心识。若能分别此之二义。不生爱染。名为解脱。又复众生不了四种烦恼。贪著世间。一者无信。二者著我。三者有疑。四者无定。复说偈曰。
　　山羊被杀因作声　　飞蛾投灯由火色
　　水鱼悬钩为吞饵　　世人趣死以境牵

　　复曰。若能离诸有相。即获无相。既若不生。即名非想。
　　悉达闻已。默而识之。盖非究竟之法。安令我得至涅槃。说偈辞去。
　　本无生老病死过　　并及地火水风空
　　湛然三世无师教　　常净自然证解脱

　　次至优陀罗二仙所。白言。大仙所行之法如何。
　　大仙言。凡所于相及于非相。此是大患大痴。若正意思惟。独有微妙体性。寂定殊胜。至非想非非想处。命寿遐永。仙圣所居。
　　悉达就彼二仙五年修学。知非究竟。即诣雪山。六年苦行。成等正觉。
　　(今概举也)受大梵天王请。至鹿野苑中。始以四谛法度五仙人。憍陈如等。为劣解者。令出三界火难。说四谛法。而证声闻。如兔渡河。乘号羊车。为中根者。令观生死根本。因起无明。如是十二攀缘。轮回不息。使顺逆推究。灭无明根。证缘觉果。如马渡河。乘名鹿车。为大根者。顿开实相。直示菩提。即色即空。一则一切。修波罗蜜行。不住三轮。入萨婆若城。无亏四摄。次登十地。渐断三愚。等妙圆明。成大菩萨。如香象渡河。乘白牛车。
　　如来经行至多子塔前。命摩诃迦叶分座令座。遂告云。吾以微妙正法眼藏密付于汝。汝当保护。传付将来。无令断绝。此大法眼藏。自尔为初。人嘱一人。不择凡圣。
　　尔时。如来复为迦叶说是偈曰。
　　法本法无法　　无法法亦法　　今付无法时
　　法法何曾法

　　又曰。吾今以僧伽梨衣用付于汝。汝当护持。为吾传授慈氏如来。乃往拘尸那城娑罗双林示入涅槃。(娑罗树。行列四双。佛将圆寂。俄合为二。因名双树。色白如练。故名鹤树)复告纯陀曰。诸佛境界。皆悉无常。诸行性相。亦复如是。
　　如来既以种种法要示教菩萨．缘觉．声闻。化诸天仙．外道。最后度须跋陀罗。遗教后代。即广现神变已。右胁累足。北首而卧。入大寂灭定。应尽还源。
　　是时大迦叶在外。最后而至。佛从金棺中出现双足。迦叶作礼已。人天众奉梅檀薪。终不能然。迦叶乃请如来三昧火自阇维之。即时金棺从七宝床外举。绕俱尸那城七匝。却还本处。化火光三昧而自焚之。阿泥卢豆等收舍利八斛四斗。贮以金坛。阿阇世王与八国诸王。各严兵护。散分起塔。人天供养。

　　天圣广灯录卷第一


天圣广灯录卷第二


　　第一祖摩诃迦叶尊者

　　摩竭陀国人也。姓婆罗门。父名饮泽。母香志。昔毗婆尸佛世。为锻金师。庄严彼佛像。时有贫女得一金钱。睹如来相。发希有意。持诣金师。请饰佛像。既而共发愿。永劫为清净夫妇。由是因缘。九十一劫身皆金色。后生梵天。次生摩竭陀国。始名迦叶波。此云饮光胜。身有殊妙光明。亦名金胜。盖以金色为号也。复名婆耆子。闻如来出世。志求出家。冀度诸有。佛言。善来比丘。须发自落。袈裟著体。持头陀行。佛常称赞。
　　如来在灵山说法。诸天献华。世尊持华示众。迦叶微笑。世尊告众曰。吾有正法眼藏。涅槃妙心。付嘱摩诃迦叶。流布将来。勿令断绝。仍以金缕僧伽梨衣付迦叶。以俟慈氏。
　　世尊涅槃时。迦叶不在众会。时迦叶方自外还。如来于金棺出现双足以示之。迦叶作礼讫。世尊化三昧火阇维之。
　　迦叶乃造众曰。如来双林示灭。我等宜兴后事。可共结集。宣传法教。于是集诸大众。所传声曰。
　　如来弟子　　且莫涅槃　　得神通者　　当赴结集

　　是时。偈声周遍沙界。证阿罗汉者。悉集宾钵罗窟。(此云七业岩也)时阿难诸漏未尽。大迦叶不令会集。阿难自念。我事如来。曾无缺犯。何期有漏。不预圣伦。坐盘陀石。经三昼夜。证无漏果。即还众会。击其石门。
　　迦叶曰。汝未解脱。何须再来。
　　阿难曰。我已证无漏。
　　迦叶曰。可现神通。以遣众疑。
　　阿难即入自户钥中。会众生疑。迦叶白槌。请第一座阿难尊者说法。阿难即升法座云。如是我闻。
　　大迦叶结集三藏已。作是思惟。持如来传受僧伽梨衣。当隐鸡足山中。以俟龙华三会。遂告阿难曰。汝今当知。婆伽婆未圆寂时。多子塔前以正法眼藏付嘱于我。我今将隐鸡峰。以此正法传付于汝。汝善护持。流通将来。无令断绝。汝受吾教。听吾偈曰。
　　法法本来法　　无法无非法　　何于一法中
　　有法有不法

　　阿难受教已。迦叶遂兹隐焉。

　　第二祖阿难尊者

　　王舍城人也。姓刹帝利。父斛饭王。世尊以为总持第一。常所赞叹。加以宿世有大功德。受持法藏。如水传器。佛乃命为侍者。则与世尊为堂兄弟。
　　既而结集之后。阿难复念。如来以大法眼付大迦叶。迦叶既隐而付于我。我今将灭。遂处常河中曰。先所度脱者。应当来集。
　　须臾。五百罗汉从空而至。众中名商那和修者。阿难夙知法器。遂告曰。如来以大法眼藏嘱累迦叶。既当入寂。密付于我。我今将灭。用传于汝。汝善护持。流通后世。无令断绝。汝受吾教。听吾偈曰。
　　本来付有法　　付了言无法　　各各须自悟
　　悟了无无法

　　偈已。告商那和修曰。汝善行化。继我弘扬。汝后有嗣。大化五天。度人如天人师。唯无相好。石室盈筹。阿难作一十八变。入奋迅三昧。化火焚身。人天共分舍利。各建塔庙。当厉王朝也。

　　第三祖商那和修尊者

　　摩突罗国人也。姓毗舍离。父名林胜。母名憍奢耶。和修处胎六年始生。梵云商诺迦。(此云自然服也)即西域九枝秀草名也。若罗汉圣人降生。此草出焉。和修生时。瑞草斯应。
　　如来行化至摩突国。见一青林茂盛。语阿难曰。此林地名优留荼。吾灭后一百年。有比丘名商那和修。于此地转妙法轮。后百岁果诞和修。出家证道。受庆喜尊者法眼。及止此林。有大火龙归顺法教。因施其地。以建仁祠。
　　尊者于吒利国得优波鞠多以为给侍。因问曰。汝年几耶。
　　答曰。我年十七。
　　师曰。汝身十七。性十七耶。
　　曰。师发已白。为发白耶。心白耶。
　　师曰。我但发白。非心白耳。
　　鞠多曰。我身十七。非性十七也。
　　和修知是法器。遂为落发受具。乃告曰。昔如来以正法眼藏付嘱迦叶。展转相授而至于我。我今付汝。汝善护持。流布将来。勿令断绝。汝受吾教。听吾偈曰。
　　非法亦非心　　无心亦无法　　说是心法时
　　是法非心法

　　付嘱已。即隐于罽宾国南象白山中。后见鞠多有五百徒众。常多懈慢。尊者乃往彼以调伏之。而说偈曰。
　　通达非彼此　　至圣无长短　　汝除轻慢意
　　疾得阿罗汉

　　五百比丘闻偈已。依教奉行。皆获无漏。尊者乃作十八变。化火光三昧。用焚其身。鞠多收舍利。葬于梵伽罗山。乃宣王朝也。

　　第四祖优波鞠多尊者

　　吒利国人。(亦名优波崛多。亦名邬波鞠多)姓首陀。父名善意。十七出家。二十证果。至摩突罗国。四众云集。由是震动魔宫。波旬愁怖。遂竭其魔力。密持华鬘。縻之于颈。终无其便。而返观人．狗．蛇三尸。为鬘在己之颈。虫蛆秽坏。不能除去。波旬乃升六欲天。告诸天主。求其解免。
　　各言。十力弟子所作神变。孰能去之。
　　波旬曰。然则奈何。
　　诸天主曰。汝可归心尊者。即能除断。乃为说偈曰。
　　若因地倒　　还因地起　　离地求起　　终无其理

　　波旬受教。即下天宫。作礼尊者。襄露忏悔。鞠多曰。汝自今去。于如来正法更不作娆难否。
　　波旬曰。我誓回向佛道。永断不善。
　　鞠多曰。若然者。汝自唱言。归依三宝。
　　魔王奉教。华鬘悉除。踊跃礼谢尊者。而说偈曰。
　　稽首三昧尊　　十力圣弟子　　我今愿回向
　　勿令有劣弱

　　尊者在世。化导最多。每化一人。以一筹置于石室。充满其间。最后。有一长者子名香众。来礼尊者。志求出家。尊者曰。汝身出家。心出家。
　　答曰。我来出家。非为身心。
　　尊者曰。不为身心。复谁出家。
　　答曰。夫出家者。无我我故。心不生灭。即是常道。既是常道。诸佛无常。心无形相。其体亦然。
　　师曰。汝当明悟。心自通达。绍隆圣种。即与出家受具。乃告之曰。如来以正法眼藏付嘱迦叶。次第传授以至于吾。吾今付汝。善自护持。流布将来。无令断绝。汝受吾教。听吾偈曰。
　　心自本来心　　本心非有法　　有法有本心
　　非心非本法

　　复告香众曰。汝父□梦金日而生于汝。可名提多迦。(此云通真量也)尊者乃腾身虚空。呈十八变。然复本座。跏趺而逝。提多迦以室内筹。用焚其躯。收舍利。起塔供养。当平王朝也。

　　第五祖提多迦尊者

　　摩竭陀国人也。初生之时。父梦金日自屋而出。照曜天地。前有大山。诸宝严饰。山顶泉涌。滂沲四流。后遇鞠多尊者。为解之曰。宝山者。吾身也。泉涌者。法无尽也。日从屋出者。汝今入道之相也。照曜天地者。汝智慧超远也。尊者本名香众。因易今名焉。乃说偈赞曰。
　　巍巍七宝山　　常出智慧泉　　回为真法味
　　能度诸有缘

　　鞠多尊者说偈答曰。
　　我法传于汝　　当现大智慧　　金日从屋出
　　照曜于天地

　　提多迦闻师妙偈。设礼奉持。后至中印土。彼国有八千大仙。弥遮迦为首。闻尊者至。率众瞻礼。而谓尊者曰。昔与师同生梵天。我遇阿私陀仙人授我仙法。师逢十力弟子修习禅那。自此报分殊途。已经六劫。
　　尊者曰。汝可舍邪。入于佛慧。
　　弥遮迦曰。昔阿私陀仙授我记云。却后六劫。当遇同学。获无漏果。今也相遇。非宿缘耶。愿师大慈。令我解脱。
　　尊者即为出家受具。余仙众始生我慢。尊者示大神通。于是俱发菩提心。一时出家。乃告弥遮迦曰。如来以正法眼藏付于迦叶。展转嘱果而至于吾。吾今付汝。汝善护持。演化当来。无令断绝。汝受吾教。听吾偈曰。
　　通达本法心　　无法无非法　　悟了同未悟
　　无心亦无法

　　偈已。踊身虚空。现十八变。化火光三昧。自焚其躯。弥遮迦与八千比丘同收舍利。于班茶山中起塔供养。即庄王朝也。

　　第六祖弥遮迦尊者

　　中印土人也。既传法已。游化至北天竺国。见雉堞之上。有金色祥云。叹曰。兹大乘气也。必诞奇人。为吾法嗣。乃入城。于阛阓。闻有一人手持酒器。逆而问曰。师阿方而来。欲往何处。
　　师曰。从心而来。欲往无处。
　　曰。识我手中物否。
　　师曰。此是触器而负净者。
　　曰。师识我否。
　　师曰。我即不识。识即非我。又谓曰。汝试自称名氏。吾当后示本因。
　　彼人说偈曰。
　　我从无量劫　　至于生此国　　本姓颇罗堕
　　名字婆须密

　　师云。我师提多迦说。世尊昔游北印土。语阿难曰。此国中。吾灭后三百年。有一圣人。姓颇罗堕。名婆须蜜。而于祖师。次当第七。世尊记汝。汝应出家。
　　彼乃置器礼师而言曰。我思往劫。常作檀那。献一如来宝座。佛记我云。于贤劫释迦法中。宣传正法。今符师说。愿加度脱。
　　师即披剃受具。遂告之曰。如来以正法眼藏密付迦叶。如是展转以至于我。我今付汝。汝善护持。传化将来。勿令断绝。汝受吾教。听吾偈曰。
　　无心无可得　　说得不名法　　若了心非心
　　始解心心法

　　偈已。入师子奋迅三昧。踊身虚空。化火光三昧。周焚其身。婆须蜜收舍利起塔。即襄王朝也。

　　第七祖婆须蜜尊者

　　北天竺国人也。姓颇罗堕。常执酒器。游行里闾。遇弥遮迦尊者。宣如来往志。自省前缘。投器出家。授法行化。至迦摩国。于法座前。忽有一智者自称。我名佛陀难提。与师论义。
　　师曰。仁者。论即不义。义即不论。若拟论义。终非义论。
　　难提知师义胜。心即钦伏。曰。冀师大慈。赐垂摄受。
　　尊者遂与剃度受具。复告之曰。如来以正法眼藏嘱累迦叶。次第传授而至于我。我今付汝。汝善护持。流布将来。无令断绝。汝受吾教。听吾偈曰。
　　心同虚空界　　示等虚空法　　证得虚空时
　　无是无非法

　　偈已。入慈心三昧。经于七日。人天俱来作礼。而说偈曰。
　　贤劫众圣祖　　而当第七位　　尊者哀念我
　　请为宣佛地

　　尊者从三昧起。而说偈曰。
　　我所得法　　而非有故　　若识佛地　　离有无故

　　说此偈已。还入三昧示寂。佛陀难提即就本座起宝塔。以閟全身。即定王朝也。

　　第八祖佛陀难提尊者

　　迦摩罗国人也。姓瞿昙氏。顶有肉髻。辩博无碍。遇婆须蜜尊者。出家授教。既而行化至提伽国毗舍罗家。见舍上有白光。师曰。此家当有圣人。
　　言讫。长者出致礼。问。何所须。
　　尊者曰。汝之一子。名伏驮蜜多者。年已五十。口未曾言。足未曾屐。当绍法宝。可令出家。
　　父母感尊者慈摄。既而只诺。伏驮闻之。遽起设礼。而说偈曰。
　　父母非我亲　　谁是最亲者　　诸佛非我道
　　谁是最道者

　　尊者以偈答曰。
　　汝言与心亲　　父母非可比　　汝行与道合
　　诸佛心即是　　外求有相佛　　与汝不相似
　　欲识汝本心　　非合亦非离

　　伏驮蜜多闻师妙偈。即请出家。尊者即为度脱受具。乃告之曰。如来以正法眼藏传付迦叶。展转以至于吾。吾今嘱累于汝。汝善护持。流布将来。勿令断绝。汝受吾教。听吾偈曰。
　　虚空无内外　　心法亦如是　　若了虚空界
　　是达真如理

　　伏驮蜜多承师付嘱。说偈赞曰。
　　我师诸祖中　　当继第八位　　法化众无量
　　悉获阿罗汉

　　尔时。尊者即现神通。而趣圆寂。就本座起塔。以奉全身。即景王朝也。

　　天圣广灯录卷第二


　　天圣广灯录卷第三　　　


　　第九祖伏驮蜜多尊者

　　提伽国人也。姓毗舍罗。处胎六年。因号难生。遇佛陀难提尊者行化至其家。谓此子非凡。当为法器。仍为说于宿缘。五十年中。口未尝言。复不履步。盖有所表。足不进止。法无去住。口不言说。理显空寂。
　　父闻妙诲。遂许出家。尊者即与披剃受具。自此服勤左右。表则威仪。既而告之曰。如来以大法眼藏付授迦叶。展转相付而至于吾。吾今付汝。汝善护持。流布将来。勿令断绝。汝受吾教。听吾偈曰。
　　真理本无名　　图名显真理　　受得真实法
　　非真亦非伪

　　付法已。即入灭尽三昧。众以香薪阇维之。收舍利。建塔于那兰陀寺。即敬王朝也。

　　第十祖胁尊者

　　中印土人也。本名难生。初尊者将诞。父梦一白象。背有宝座。座上安一明珠。从门而入。光照四众。既觉。遂生。后值伏驮尊者。执侍巾瓶。未尝眠睡。谓其胁不至席。遂号胁尊者焉。
　　至华氏国。有长者名宝身。而生七子。一名富那般多。二名富那金子。三名富那月光。四名富那胜童。五名富那波豆。六名富那吉丹。七名富那夜奢。其第一子性慕仙道。第二子勤行善业。第三子凶险狂率。第四子信重三宝。第五子好杀嗜酒。第六子五欲自恣。第七子每云。我心是佛。愿值达人。当评是事。
　　时胁尊者憩一树下。以手指地。而告众曰。此地变金色。当有圣人入会。言讫。即变金色。
　　时富那夜奢前诣而立。尊者问。汝从何来。
　　夜奢曰。我心非往。
　　尊者曰。汝当何止。
　　曰。我心非止。
　　尊者曰。汝不定耶。
　　曰。诸佛亦然。
　　尊者曰。汝非诸佛。
　　曰。诸佛亦非。
　　尊者即说偈曰。
　　此地变金色　　预知于圣至　　当座菩提树
　　觉华而成已

　　夜奢复说偈曰。
　　师座金色地　　常说真实义　　回光而照我
　　令入三摩谛

　　尊者即与出家受具。乃告之曰。如来以大法眼藏密传迦叶。如是展转已至于我。我今付汝。汝当奉持。流布将来。无令断绝。汝受吾教。听吾偈曰。
　　真体自然真　　因真说有理　　领得真真法
　　无行亦无止

　　付法已。即现十八变。化火自焚。众以舍利随处起塔而供养之。即(御名)王朝也。

　　第十一祖富那夜奢尊者

　　华氏国人也。姓瞿昙氏。有六兄。各有所尚。夜奢自幼颖异。
　　诣波罗奈国。有马鸣大士迎而作礼。谓众曰。识此人否。吾尝梦大海。当坐一隅。译水注海。谤流四方。又佛记云。却后六百年。当有贤者马鸣。在波罗奈国摧伏异道。发正信心。造起信论。即其人也。
　　马鸣致问云。我欲识佛。何者即是。
　　尊者曰。汝欲识佛。不识者是。
　　曰。佛既不识。争知是佛。
　　尊者曰。既不识佛。争知不是。
　　曰。此是锯义。
　　尊者曰。彼是木义。复问曰。锯义者何。
　　曰。共师平出。又问。木义者何。
　　尊者曰。汝被解之。马鸣知尊者义胜。遂请出家。尊者即为披剃受具。
　　尊者曰。汝忆往事否。者为毗舍离国王。彼国人民有三等。最上者。身有光明。衣食随念。申等人。身无光明。自谋衣食。下一类人。如马裸露。汝为毗舍离王。多兴慈愍。宿有神力。分身为虫。食其桑柘。自成茧壳。国中马人取茧为衣。汝后身没。生中印土。马人感恋悲号。因号马鸣。汝当时为马人说偈曰。
　　我昔生梵天　　梵天寿命尽　　下生毗离国
　　与汝同忧苦　　我见汝无衣　　心生怜愍故
　　分身为窠围　　令汝无忧苦

　　尊者乃告之曰。如来以大法眼藏亲授迦叶。次第嘱累而至于吾。吾今付汝。汝善护持。流布将来。无令断绝。汝受吾教。听吾偈曰。
　　迷悟如隐显　　明暗不相离　　令付隐显法
　　非一亦非二

　　付法已。即现神力而趣寂灭。众兴宝塔。用閟全身。即安王朝矣。

　　第十二祖马鸣尊者

　　波罗奈国人也。亦名功胜。以有作无作诸功德最为殊胜。故名焉。既受法于夜奢尊者。后于华氏国。忽有老人。座前法地。尊者曰。此非庸流。当有异相。言讫不见。俄从地踊出一金色人。复化为女。右手指师而说偈曰。
　　稽首长老尊　　当受如来记　　今于此地上
　　宣通第一义

　　说是偈已。遂而不见。马鸣尊者曰。当有魔来。与吾校论。有顷。风雨暴至。天地晦冥。
　　尊者曰。魔之来信矣。我当除之。即指空中。现大金龙。奋发神威。震动山岳。魔事随灭。
　　又经七日。有一小虫。如蟭螟类。潜形座下。尊者置之手中。示众曰。斯乃魔之所变。盗听吾法尔。乃于之令去。魔不能动。尊者告之曰。归依三宝。即得神通。遂复本形。作礼忏罪。
　　尊者问曰。汝名谁耶。眷属多少。
　　曰。我名迦毗摩罗。有三千眷属。
　　尊者曰。汝尽神力。变化若何。
　　曰。我化大海。不足为难。
　　尊者曰。汝化性海得否。
　　曰。何谓性海。我未尝知。
　　尊者即为说性海。云。山河大地。皆依建立。三昧六通。由兹发现。
　　迦毗摩罗遂发信心。学徒俱求度脱。尊者即与披剃受具。遂告毗摩罗曰。如来以大法眼藏亲授迦叶。次第嘱累而至于吾。吾今付汝。汝善护持。转化当来。无令断绝。汝受吾教。听吾偈曰。
　　隐显即本法　　明暗元不二　　今付悟了法
　　非取亦非离

　　付法已。即入龙奋迅三昧。挺身空中。如日轮相。然后示灭。四众以真仪藏之龙龛。即显王朝也。

　　第十三祖迦毗摩罗尊者

　　华氏国人也。初为外道。有徒三千。通诸异论。领众至西印土。彼有太子。名云自在。知尊者名。延于宫中。以伸崇礼。尊者曰。如来有教。沙门不得亲近国王．大臣．形势之家。
　　太子曰。我国城有大山焉。山中有一石窟。师可止此否。
　　尊者即诣之。行数里。有一大蟒来逆尊者。盘绕其身。尊者因与受三归依。蟒听讫而去。尊者将至石窟。复有一老人。素服而出。合掌问讯。尊者曰。汝何所止。
　　答曰。我昔尝为比丘。居止山林。多乐寂静。初学比丘数来请益。而我烦于应答。而生嗔恨。命终堕为蟒身。住是窟中。今已千岁。适遇尊者。护闻戒法。
　　尊者问曰。此山更有何人居止。
　　曰。北去十里。有一大树。荫覆五百大龙。其树王名龙树。常为龙众说法。我听受尔。
　　尊者诣彼。龙树出迎尊者曰。深山孤寂。龙蟒所居。大德至尊。何枉神足。
　　尊者曰。吾非至尊。来访贤者。
　　龙树将欲归依。心生疑虑曰。此师得泽定性明道眼否。是大圣继真乘否。
　　尊者曰。汝虽心语。我已意知。但办出家。何虑不圣。龙树闻已。悔谢。尊者即与披剃受具。
　　遂告之曰。如来以正法眼藏付于迦叶。如是展转乃至于我。我今付汝。汝可护持。流布将来。无令断绝。汝受吾教。听吾偈曰。
　　非隐非显法　　说是真实际　　悟此隐显法
　　非愚亦非智

　　付法已。即现神变。化火焚身。龙树收舍利起塔。即赧王朝也。

　　第十四祖龙树尊者

　　西天竺国人也。亦名龙胜。始于毗罗尊者得法。后至南印土。彼国之人。多信福业。无智慧性。龙树为说教法。信受甚稀。闻尊者至。互相谓曰。人有福业。世间第一。徒言佛性。谁人睹之。
　　尊者曰。汝欲见佛性。先须除我慢。
　　彼曰。佛性大小。
　　尊者曰。非广非狭。无量无则。无福无报。不死不生。彼闻理胜。悉乃回心。尊者复于座上。身现圆月相。唯闻说法音。众中有长者名迦那提婆。谓曰。识此相否。
　　众曰。目所未睹。焉能辨识。
　　提婆曰。此是尊者现佛性相。以示我等。言讫。轮相即隐。还居本座。而说偈曰。
　　身现圆月相　　以表诸佛体　　说法无其戒
　　用辨非色声

　　众闻偈已。咸愿出家。龙树即为披剃受具。
　　其国先有外道五千人。作大幻术。众所宗仰。王返以佛乘呼为外道。龙树至王殿前。王遂问曰。汝是何人。
　　龙树曰。我是智人。要化愚者。
　　王曰。自称其智。量是智人。
　　龙树曰。未知之事。但请问之。
　　王曰。今日诸天当何所务。
　　龙树曰。帝释与阿修罗王今正交战。
　　王曰。何以为验。
　　龙树曰。且待须臾。
　　言讫。投戈断肢。自空而下。王见是事。遂发信心。悉为化之。归向三宝。龙树知王及众正信。复造大智度论．中论．十二门论。垂之于世。
　　后告迦那提婆曰。如来以大法眼藏嘱累迦叶。展转相付而至于吾。吾今付汝。汝善护持。流布将来。无令断绝。汝受吾教。听吾偈曰。
　　为明隐显法　　方说解脱理　　于法心不证
　　无嗔亦无喜

　　付法已。入月轮三昧。广现神变。复就本座疑寂。迦那提婆与诸四众共起宝塔以葬焉。即始皇帝朝也。

　　第十五祖迦那提婆尊者

　　南天竺国人也。姓毗舍罗。初求福业。兼好辨论。闻龙树名。谒之。将及其门。龙树知是智人。先遣侍者以满钵水呈之。尊者睹之。即以一针投之而进。忻然契会。
　　后至迦毗罗国。彼有长者。曰梵摩净德。财极富饶。而有二子。一名罗睺罗琰。二名罗睺罗多。长者园树生大耳如菌。味甚香美。唯长者与罗睺罗多取而食之。取已复生。自余亲属。皆不能见。时罗睺罗多乃说偈曰。
　　此树生奇耳　　食以不枯槁　　智者解此因
　　当师其至道

　　时迦那提婆曰。如来记。却后第二五百年。有大菩萨因耳解脱。
　　即至净德舍。忽见尊者。心生珍敬。求闻树耳之缘。尊者曰。汝向来尝饭一比丘否。
　　长者曰。有一沙门。久曾勤供。近已灭度。坟塔仍存。
　　尊者谓罗睺罗多曰。岂非能供侍彼比丘者乎。
　　曰。诚如所论。
　　尊者曰。汝与此子。心同勤敬。汝家亲属。尝蕴慢心。不能得食。彼比丘虽持戒多闻。真理未达。寿命既尽。来偿宿因。彼之比丘生为树耳。父子得食。故当酬报。
　　尊者问长者曰。汝年多少。
　　曰。我今七十九。
　　提婆即以偈曰。
　　入道不通理　　覆身还信施　　汝年八十一
　　此树不生耳

　　长者闻偈。弥加叹伏。曰。我今衰老。不克事师。愿舍次子。依师出家。
　　尊者曰。惟符佛记。今是其人。即与披剃受具。随侍。
　　游化。至巴连弗城。闻诸外道欲障佛法。尊者入彼众中。外道问曰。汝何不前。
　　尊者曰。汝何不后彼曰。汝似贱人。
　　尊者曰。汝似良人。
　　彼曰。汝解何法。
　　尊者曰。我百不解。
　　彼曰。我欲得佛。
　　尊者曰。何者是佛。
　　彼曰。我合得佛。
　　尊者曰。既道我得。汝实不得。
　　彼曰。我既不得。汝云何得。
　　尊者曰。汝有我故。所以不得。我无我故。所以言得。
　　彼词既屈。乃问尊者曰。汝名何等。
　　尊者曰。我名迦那提婆。
　　既而夙闻尊者之名。悔遏致谢。尊者乃告罗睺罗多曰。如来以大法眼藏密付迦叶。展转嘱累而至于吾。吾今付汝。汝善护持。流演将来。无令断绝。汝受吾教。听吾偈曰。
　　本对传法人　　为说解脱理　　于法实无证
　　无终亦无始

　　偈已。入奋迅三昧。身放大光。而归寂灭。众起宝塔而供类之。即前汉文帝朝也。

　　天圣广灯录卷第三


　　天圣广灯录卷第四　　　


　　第十六祖罗睺罗多尊者

　　迦毗罗国人也。行化至室罗筏城。有河名曰金水。见五佛影。乃曰。此河之源。凡五百里。僧伽难提居于彼处。如来志一千年后。当绍圣位。语已。溯流而上。至一大山石窟中。僧伽难提安然在定。尊者伺之。曰。汝身定邪。心定邪。
　　难提曰。身心俱定。
　　尊者曰。身心俱定。何有出入。
　　曰。虽有出入。不失定相。如金在井。如金出井。世相去来。金体常寂。
　　尊者曰。水金在井。若金出井。金无动静。何物出入。
　　曰。言金动静。何物出入。言金出入。金非动静。
　　尊者曰。若金在井。出者何金。若金出井。在者何物。
　　曰。金若出井。在者非金。金若在井。出者非物。
　　尊者曰。此义不然。
　　曰。彼理非著。
　　尊者曰。此义当堕。
　　曰。彼义不成。
　　尊者曰。彼义不成。我义成矣。
　　曰。我义虽成。法非我故。
　　尊者曰。我义已成。我无我故。
　　曰。我无我故。复成何义。
　　尊者曰。我无我故。成于汝义。
　　曰。仁者师于何圣。得是无我。
　　尊者曰。我师迦那提婆。证是无我。
　　难提偈曰。
　　稽首提婆尊　　而出于仁者　　仁者无我故
　　我欲师仁者

　　罗睺罗多以偈答曰。
　　我已无我故　　汝须见我我　　汝若师我故
　　知我非我我

　　难提心意豁然。愿师度脱。胡跪而说偈曰。
　　三界一明灯　　回光而照我　　十方悉开朗
　　如日虚空住　　我得遇大圣　　愿依师解脱
　　志诚头面礼　　唯垂赐纳受

　　尊者曰。汝心解脱。自性清净。语已。即以右手持金钵。举至梵宫。取彼香饭。将斋大众。而大众虑金饭少。心各生厌。不得就食。
　　尊者曰。非我之咎。即命僧伽难提分坐同食。众复讶之。
　　尊者曰。汝不得食。由心不了故。当知与吾分座同餐者。即过去婆罗树王如来也。愍物降迹。汝辈亦庄严劫中已至三果。未证无漏者也。
　　众曰。我师神力斯可信矣。彼云过去佛者。即切疑焉。
　　僧伽难提知众生慢。乃曰。自双林示灭八百余年。人无至信。正念轻微。不敬真如。唯爱神力。言讫。以右手渐展入地。至金刚轮际。取甘露水。以琉璃器持至会所。大众即时钦慕。作礼悔过。
　　于是尊者告僧伽难提曰。如来以正法眼藏付嘱迦叶。次第传授而至于吾。吾今付汝。汝可护持。流布将来。无令断绝。偈曰。
　　于法实无证　　不取亦不离　　法非有无相
　　内外云何起

　　僧伽难提闻已。即于座前以偈赞曰。
　　善哉大圣者　　心明如日月　　一光照世界
　　暗魔无不灭

　　付法已。安座示灭。众奉全身起塔。即前汉武帝朝也。

　　第十七祖僧伽难提尊者

　　室罗筏城宝庄严王子也。生而能言。常赞佛事。七岁即厌世乐。以偈告于父母曰。
　　稽首大慈父　　和南骨血母　　我今欲出家
　　幸愿哀愍故

　　父母闻偈。固止之。遂誓曰。我今不食。自取命终。乃听宫内出家。命沙门禅利多就宫传导。经十九年。尊者每自念曰。身居王宫。胡为出家。一夕。天光下烛。见一大路坦平。徐行数里。至一大山。下有石窟焉。乃宴寂于中。父既失子。即摈禅利多访寻之。不知所在。
　　尊者后游摩提国。忽有微风袭众。清凉休适。众不知其然。尊者曰。此道德之风也。当有圣者出世。嗣续祖灯乎。
　　言讫。以神力摄诸大众。登一高峰。名宝落迦。尊者曰。此山顶有紫云如盖。圣人居此矣。
　　尊者见一童子持圆鉴直造尊者前。尊者问。汝几岁耶。
　　曰。我当百岁。
　　尊者曰。汝年尚幼。何言百岁。
　　曰。我不会理。正当百岁。
　　尊者曰。汝善机耶。
　　曰。佛言。
　　若人生百岁　　不解诸佛机　　未若生一日
　　而得决了之

　　师曰。汝持镜者。意何所明。
　　答曰。
　　诸佛大圆镜　　内外无瑕翳　　两人同得见
　　心眼皆相似

　　父母奇之。舍令出家。尊者即与披剃受具。名伽耶舍多。
　　时风吹铜鸣声。尊者问曰。铃鸣耶。风鸣耶。
　　伽耶曰。非风铃鸣。我心铃耳。
　　尊者曰。非风铃鸣。我心谁尔。
　　伽耶曰。俱寂静故。非三昧也。
　　尊者曰。善哉。继吾嗣者。非子而谁。即告曰。如来以大法眼藏付嘱迦叶。如是展转以至于吾。吾今付汝。汝善护持。流布将来。勿令断绝。汝受吾教。听吾偈曰。
　　心地本无生　　因地从缘起　　缘种不相妨
　　花果亦复尔

　　付法已。攀树而化。众议曰。尊者树下归寂。其垂荫后裔乎。将奉全身葬子高原。而众力不能举。即就树起塔。当前汉昭帝朝矣。

　　第十八祖伽耶舍多尊者

　　摩提国人也。姓郁头蓝。父天盖。母方圣。梦大神持鉴。因而有娠。凡七日而诞。体莹如琉璃。未尝洗沐。自然香洁。幼好闲静。语非常童。持鉴出游。遇难提尊者。
　　至大月氏国。见一婆罗门舍有异气。尊者将入彼舍。舍主鸠摩罗多问曰。是何从众。
　　曰。佛弟子。彼闻佛号。心神竦然。即时闭户。
　　尊者有顷自扣其扉。罗多曰。此舍无人。
　　尊者曰。答无者谁。罗多闻语。知是异人。遽开关延接。
　　尊者曰。者如来记。吾灭后千年。有大士出现于月氏国。绍隆玄化。今汝值吾。应斯嘉运。于是鸠摩罗多发宿命智。投灭出家。披剃受具讫。乃告之曰。如来以正法眼藏付嘱迦叶。次第传授而至于吾。吾今付汝。汝善护持。流布将来。无令断绝。汝受吾教。听吾偈曰。
　　有种有心地　　因缘能发萌　　于缘不相碍
　　当生生不生

　　尊者付法已。踊身虚空。现十八变。自焚其躯。以舍利起塔。即成帝朝也。

　　第十九祖鸠摩罗多尊者

　　大月氏国婆罗门之子也。昔为自在天人。见菩萨璎珞。忽起爱心。堕生忉利。闻帝释说法。复生梵天。以根利故。善谈法要。诸天尊为导师。遂降月氏。
　　后至中天竺国。有大士名阇夜多。问曰。我家父母素重三宝。而尝婴疾瘵。凡所营作。皆不如意。而我邻家久为旃陀罗行。而身常勇健。所作和合。彼何幸。而我何辜。
　　尊者曰。何足疑乎。且善恶之报。有三世焉。凡人但见仁夭暴寿。逆吉义凶。便为亡因果。虚罪福。殊不知影响相随。毫厘靡忒。纵经百千万劫。亦不磨灭。时阇耶多闻是语已。顿释所疑。
　　尊者曰。汝虽已信三业。而未明业从惑生。惑从识有。识依不觉。不觉依心。心本清净。无生灭．无造作．无报应．无胜负．寂寂然．灵灵然。汝若入此法门。可与诸佛同矣。一切善恶．有为无为。皆如梦幻。阇夜多承言领旨。即发宿慧。恳求出家。
　　既受具。尊者告曰。吾今寂灭时至。如来以正法眼藏嘱授迦叶。展转相付而至于吾。吾今付汝。汝善护持。流布将来。无令断绝。汝受吾教。听吾偈曰。
　　性上本无生　　为对求人说　　于法既无得
　　何怀决不决

　　师曰。此是妙音如来见性清净之句。汝宜传布。言讫。即于座上放大光明。照曜四众。而入寂灭。阇夜多起塔崇奉。即王莽时也。

　　第二十祖阇夜多尊者

　　北天竺国人也。智慧渊冲。化导无量。后至罗阅城。数扬顿教。彼有学众。唯尚辩论。为之首者。名婆修槃头。常一食不卧。六时礼佛。清净无欲。为众所归。
　　尊者将欲度之。先问彼众曰。此遍行头陀能修梵行。可得佛道乎。
　　众曰。道由行证。必获圣果。
　　尊者曰。今此头陀与道远矣。不久当堕。
　　众曰。尊者有何德行而讥我师。
　　尊者曰。我不求道。亦不颠倒。我不礼拜。亦不轻慢。我不长坐。亦不懈怠。我不一食。亦不杂食。我不知足。亦不贪欲。心无所希。名之曰道。
　　时遍行闻已。发无漏智。欢喜赞叹尊者。而说偈曰。
　　稽首三昧尊　　不求于佛道　　不礼亦不慢
　　心不生颠倒　　不坐不懈怠　　但食无所好
　　虽慢而不迟　　虽急而不躁　　今我遇尊者
　　和南依师教

　　尊者谓众曰。会吾语否。吾所以然者。为其求道心切。夫弦急即断。故吾不赞。令其住安乐地。入于佛慧。复告遍行头陀曰。吾适对众抑挫仁者。得无恼于衷乎。
　　曰。我忆念过去劫前。生安乐国。师于智者月净。记我当证斯陀含。时有大光明菩萨出世。我以老故。策杖礼谒。师叱我曰。重子轻父。一何鄙哉。时我自谓无过。请师示之。师曰。汝礼大光明菩萨。以杖倚壁画佛面。以此过慢。退失二果。我悔咎以来。闻诸恶言。如风如响。惟愿尊者大慈。以妙法垂诲。
　　尊者曰。汝久殖德本。当继吾宗。如来以大法眼藏密传迦叶。次第嘱授而至于吾。吾今付汝。汝善护持。流布将来。勿令断绝。汝受吾教。听吾偈曰。
　　言下合无生　　同于法界性　　若能如是解
　　通达事理竟

　　尊者付法已。不起于座。奄然归寂。阇维。收舍利起塔。即汉明帝朝也。

　　第二十一祖婆修槃头尊者

　　罗阅城人也。姓毗舍佉。父光盖。母字严一。家富而无子。父母祷于佛塔而求嗣焉。一夕。母梦吞明昧二珠。觉而有孕。经七日。有一罗汉名为贤众。至其家。问曰。
　　我行四国土　　寻光到于此　　汝是谁居舍
　　而感生圣子

　　光盖设礼。贤众端坐受之。严一出拜。贤众避席。光盖罔测其由。遂取一宝珠跪献。贤众既受之。殊无逊谢。光盖不能忍。问曰。我是丈夫。致礼不顾。我妻何德。尊者避之。
　　贤众曰。我受礼纳珠。贵福汝尔。汝妇怀圣子。生当为世明灯。故吾避之。非重女人也。
　　贤众又曰。汝妇当生二子。一名婆修槃头。则吾所尊者也。二名刍尼。(此云野鹊子)昔如来在雪山修道。刍尼巢于顶上。佛既成道。刍尼受报为那提国王。佛记曰。汝至第二五百年。生罗阅城。毗舍佉家。与圣同胞。今无爽矣。
　　既生二子。尊者婆修槃头年至十五。礼光度罗汉出家。感毗婆诃菩萨与之受具。至那提国。彼王名常自在。有二子。一名摩诃罗。次名摩拏罗。王问尊者曰。罗阅城土风与此何异。
　　尊者曰。彼土曾三佛出世。今王国有二师化导。
　　曰。二师者谁。
　　尊者曰。佛记第二五百年。有一神力大士出家继圣。即王之次子也。吾虽德薄。当预其志。
　　王曰。诚如尊者所言。当舍此子作沙门。
　　尊者曰。善哉大王。能遵佛旨。
　　后告之曰。如来以大法眼藏密传迦叶。如是次第展转以至吾。吾今付汝。汝善护持。流化将来。无令断绝。汝受吾教。听吾偈曰。
　　泡幻同无碍　　如何不了悟　　达法在其中
　　非今亦非古

　　尊者付法已。凝然示寂。众奉香大师焚其身。收舍利建塔。即炀帝朝也。

　　第二十二祖摩拏罗尊者

　　那提国常自在王之子也。年三十。遇婆修尊者。至西印土。彼国王名得度。即瞿昙族姓。归依佛乘。勤行精进。一日。于行道处现一小塔。欲取供养。众莫能举。王即大会梵行．禅观．咒术等三众。皆莫能办。尊者即为王广说塔之所因。今之所现。王福力之所致也。(阿育王塔。此不繁录)王闻是说。乃曰。至圣难逢。世乐非久。即传位太子。投祖出家。遂证四果。
　　尊者深加慰诲曰。汝居此国。善自度人。今异域有大法器。吾当化之。
　　曰。师应迹十方。举念当至。宁劳往耶。
　　尊者曰。然。
　　时鹤勒那为彼国王宝印说修多罗偈。忽曰。祖师摩拏罗将至。时王与鹤勒那俱遥作礼。尊者即辞得度比丘。往月氏国。受王与鹤勒那供养。
　　后鹤勒那问尊者曰。我止林间。已经九白。(印土以一年为一白)有弟子龙子者。幼而聪慧。我于三世推穷。莫知其本。
　　尊者曰。此子于往劫中。生妙善国婆罗门家。曾以梅檀施于佛宇。作槌橦钟。受执聪敏。为众钦仰。
　　尊者曰。我有无上法宝。汝当听受。乃曰。如来以正法眼藏传授迦叶。展转次第以至于吾。吾当授汝。汝善护持。流布将来。无令断绝。汝受吾教。听吾偈曰。
　　心随万境转　　转处实能幽　　随流认得性
　　无喜复无忧

　　摩拏罗付法已。即从座踊身虚空。呈十八种变。还本座跏趺而逝。鹤勒那与宝印王等。共奉香木茶毗。收舍利起塔。即桓帝朝也。

　　天圣广灯录卷第四


　　天圣广灯录卷第五　　　


　　第二十三祖鹤勒那尊者

　　月氏国人也。姓婆罗门。父千胜。母金光。其家富而无子。乃祷于七佛金幢。既而金光梦神童手持金环而谓曰。吾来矣。觉而有孕。
　　一日。有沙门至其舍。曰。汝所怀子。德业非世所知。能仁遗记。当隆佛事。可净心保护。
　　洎降诞日。天雨异花。地现金宝。其王闻之。严驾往视。因持子还宫而育之。嫔御千人皆愿傅养。付与未决。尊者化千子各置嫔怀。相貌无殊。王深叹异。乃说偈曰。
　　我今无太子　　欲收于汝故　　汝现神通者
　　令我心不定　　汝有神通者　　当现本来身
　　汝无神通者　　常作宫千子

　　偈已。所化千子变白光而没。其婆罗门之子已在其家矣。
　　七岁。游行聚落。睹民间淫祀。乃入庙叱之曰。汝妄兴祸福。幻惑于人。岁废牲牢。伤害斯甚。言讫。庙貌忽然而坏。由是乡党谓之圣子。
　　年二十二。出家受具。三十遇摩拏罗尊者。行化至中印土。彼国王名无畏海。崇信三宝。尊者为说正法次。王忽见二人绯素服拜尊者。王问曰。此何人也。
　　师曰。此是日月天子。吾昔曾为说法。故来礼耳。有顷不见。唯闻异香。
　　王曰。日月国土总有多少。
　　尊者曰。千释迦佛所化世界。各有百亿弥卢日月。我若广说。即不能尽。王闻忻然。
　　时尊者以上足龙子早夭。有兄师子事婆罗门。厥兄既逝。弟复云亡。乃归依于尊者。而问曰。我欲求道。当何用心。
　　尊者曰。汝欲求道。无所用心。
　　曰。既无用心。争作佛事。
　　尊者曰。汝若有用。即非功德。汝若无作。即是佛事。以佛有言。我所作功德。而无我所故。师子闻是言已。即入佛慧。
　　时尊者忽指东北问云。是何气象。
　　师子曰。我见气如白虹。贯乎天地。复有黑气五道。横亘其中。
　　尊者曰。其兆如何。
　　曰。莫知矣。
　　尊者曰。吾灭后五十年。北天竺国当有难起。婴在汝身。吾将灭矣。今以如来正法眼藏。自迦叶相传而至于我。我今付汝。汝善护持。流布将来。无令断绝。汝受吾教。听吾偈曰。
　　认得心性时　　可说不思议　　了了无可得
　　得时不说知

　　尊者现十八变而归寂。阇维毕。分舍利。各欲兴塔。尊者复现空中。而说偈曰。
　　一法一切法　　一切一法摄　　吾身非有无
　　何分一切塔

　　众闻偈。就驮都之场而建塔焉。

　　第二十四祖师子比丘尊者

　　中印土人也。姓婆罗门。幼而聪悟。游罽宾国。有波利迦者。本习禅观。故有禅定．知见．执相．舍相．不语之五众。尊者诘而化之。四众皆心服。唯禅定师达磨达者。闻四众被责。愤悱而来。尊者曰。仁者习定。何当来此。既至于此。胡云习定。
　　曰。我虽来此。心亦不乱。定随人习。岂在处所。
　　尊者曰。仁者既来。其习亦至。既无处所。岂在人习。
　　曰。定习人故。非人习定。我虽来此。其定常习。
　　尊者曰。人非习定。定习人故。当自来时。其定谁习。
　　彼曰。如净明珠。内外无翳。定若通达。必当如此。
　　尊者曰。定若通达。一似明珠。今见仁者。非珠之徒。
　　彼曰。其珠明彻。内外悉定。我心不乱。犹若此净。
　　尊者曰。其珠无内外。仁者何能定。秽物非动摇。此定不是净。达磨达蒙尊者开示。心地涣然。
　　尊者既摄五众。名闻遐迩。方求法嗣。遇一长者引其子问尊者曰。此子名斯多。当生便拳左手。今既长矣。而终未能舒。愿尊者示其宿因。
　　尊者睹之。即以手接曰。可还我珠。童子遽开手奉珠。众皆惊异。
　　尊者曰。吾前报为僧。有童子名婆舍。吾尝赴西海斋。受嚫珠。付之。今还吾珠。理固然矣。
　　长者遂舍其子出家。尊者即与受具。以前因缘故。名婆舍斯多。
　　尊者即谓之曰。吾师鹤勒密有悬记。罹难非久。以如来正法眼藏。自摩诃迦叶展转相授而至于我。我付于汝。汝应保护。流布将来。并僧伽梨衣亦同授汝。令正法眼永永不断。汝受吾教。听吾偈曰。
　　正说知见时　　知见俱定心　　当心即知见
　　知见即于今

　　尊者偈已。俾之佗国。斯多受教。直抵南天。尊者以难不可以苟免。独留罽宾。
　　时本国有外道二人。一名摩目多。二名都落遮。学诸幻法。欲共谋乱。乃盗为释子形象。潜入王宫。且曰。不成即罪归佛子。
　　妖既自作。祸亦旋踵。事既败。王果怒曰。吾素归心三宝。何乃构害一至于斯。
　　即命破毁伽蓝。祛除释众。又自秉剑。至尊者所。问曰。师得蕴空否。
　　尊者曰。已得蕴空。
　　曰。既得蕴空。可施我头。
　　尊者曰。身非我有。何吝于头。王即挥刃断尊者首。涌白乳高数尺。王之右臂。旋亦堕地。七日而终。
　　太子光首叹曰。我父何故。自取其祸。时有象白山仙人者。深明因果。即为光首广宣宿因。云。汝之父远劫中设般遮于瑟。(此云无遮斋)师子尊者当作居士。好谈名理。盛率其徒。跻于会场。因与之论。而居士诚有愧色。潜毒其食而饷之。父遂遇害。今王是矣。而居士即师子尊者也。因缘会遇。毫发无差。遂以师子尊者报体而建塔焉。师子尊者付婆舍斯多心法．信衣为正嗣外。傍出达磨达四世二十二人。

　　第二十五祖婆舍斯多尊者

　　罽宾国人也。姓婆罗门。父寂行。母常安。初。母梦得神剑。因而有孕。既诞。拳左手。遇师子尊者。显发宿因。密授心印。
　　后适南天。至中印土。彼国王名迦胜。设礼供养。时有外道。号无我尊。先为王礼重。嫉祖之至。欲与论义。幸而胜之。以固其事。乃于王前谓祖曰。我解论义。不假言说。
　　祖曰。若不言说。争为论义。
　　外道曰。但取其义。
　　祖曰。以何为义。
　　曰。无心为义。
　　祖曰。汝既无心。焉得义乎。
　　曰。我说无心。当名我义。
　　祖曰。汝说无心。当名非义。我说非心。当名非义。
　　曰。当义非名。谁能辨义。
　　祖曰。汝名非义。此名何名。
　　曰。为辨非义。是名无名。
　　祖曰。名既非名。义亦非义。辨者是谁。当辨何物。如是往返。外道杜口信伏。
　　于时。祖忽面北。合掌而立曰。我师师子尊者今日遇难。即辞王南迈。达于南天。潜隐山谷。
　　彼国王名天德。迎请供养。王有二子。一凶暴而色力充盛。一和柔而常婴疾苦。祖乃为陈因果。即顿释所疑。又有咒术师。忌祖之道。乃潜置药于饭食中。祖食之。彼返受祸。遂投祖出家。即与受具。
　　后太子得胜即位。复信外道。致难于祖。太子名不如蜜多。进谏被囚。玉遽问祖曰。我国素绝妖讹。师所传者。当是何宗。
　　祖曰。王国昔来。实无邪法。我所得者。即是佛宗。
　　王曰。佛灭既久。师从谁得。
　　祖曰。饮光大士亲受佛印。展转至二十四世师子尊者。我从彼得。
　　王曰。我闻师子比丘不能免于刑戮。何能传法后人。
　　祖曰。我师难未起时。密授我信衣．法偈。以显师承。
　　王曰。其衣何在。祖即于囊中出衣示王。王命焚之。五色相鲜。薪尽如故。王即追悔。致礼师子。真嗣既明。乃赦太子。太子遂求出家。
　　祖问太子曰。汝欲出家。当为何事。
　　曰。我所出家。不为别事。
　　祖曰。不为别事。当为何事。
　　曰。当为佛事。
　　祖叹曰。太子智慧天至。必诸圣降迹。即许出家。
　　受具时大地震动。居多灵异。祖乃命之曰。吾已衰朽。安可久留。今以如来正法眼藏传付于汝。汝善护持。流布将来。无令断绝。汝受吾教。听吾偈曰。
　　圣人说知见　　当境无非是　　我今悟真性
　　无道亦无理

　　蜜多闻偈。再启祖曰。信衣宜可传授。
　　祖曰。此衣为难故。假以证明。汝后无难。何假其衣。化被十方。人自信向。祖遂现十八变。放大光明。化三昧火自焚。王及臣民收舍利。起塔供养。

　　第二十六祖不如蜜多尊者

　　南印土德胜王之太子也。既受度得法。至东印土。彼王名坚固。奉外道师长爪梵志。暨尊者将至。王与梵志。同睹白气。贯于上下。王曰。斯何瑞也。
　　梵志预知尊者入境。恐王迁善。乃曰。此是魔之众兆尔。何瑞之有。即鸠诸徒众议曰。不如蜜多将入都城。谁能挫之。
　　弟子曰。我等各有咒术。可以动天地。入水火。何患哉。
　　尊者至。先见宫墙有黑气。乃曰。小难耳。直诣王所。
　　王曰。师来何为。
　　师曰。当度众生。
　　王曰。以何法度。
　　师曰。刚强众生刚强化。柔软众生柔软调。
　　时梵志闻言。不胜其怒。即以幻法化大山在尊者顶上。尊者睹之。返在彼众顶上。梵志等怖惧。投尊者。尊者愍其愚惑。化山遽灭。乃为王演说法要。俾趣真乘。又谓王曰。此国当有圣人而继于我。
　　时有婆罗门子。年已二十。幼失父母。不知名氏。或自言璎珞。故人谓之璎珞童子。游行闾里。丐求度日。若常不轻之类。人问。汝行何急。
　　答曰。汝行何慢。
　　或问。何姓。
　　答曰。与汝同姓。
　　王与尊者同车出见。璎珞童子稽首于前。尊者曰。汝忆往事否。
　　曰。我念远劫中。与师同居。师演摩诃般若。我转甚深修多罗。今日之事。盖契昔因。
　　尊者又谓王曰。此童子非他。即大势至菩萨是也。此圣之后。复出二人。一人化南印土。一人缘在震旦。四五年内。却返此方。遂以昔因。故名般若多罗。遂告曰。如来以正法眼藏付于迦叶。如是展转以至于吾。吾今付汝。汝善护持。流布将来。无令断绝。汝受吾教。听吾偈曰。
　　真性心地藏　　无头亦无尾　　应缘而化物
　　方便呼为智

　　尊者付法已。即辞王曰。吾化缘已毕。当归寂灭。愿王于最上乘。无忘外护。即还本座。跏趺而逝。化三昧火自焚。收舍利。塔而瘗之。即东晋武帝朝也。

　　第二十七祖般若多罗尊者

　　东印土人也。既得法已。行化至南印土。彼王名香至。崇奉佛众。施一无价宝珠。王有三子。其季开士也。尊者欲试其所得。乃以所施珠问三王子曰。此珠圆明。有能及否。
　　第一子月净多罗．第二子功德多罗皆曰。此珠七宝中尊。固无逾也。非尊者道力。孰能受之。
　　第三子菩提多罗曰。此是世宝。未足为上。于诸宝中。法宝为上。此是世光。未足为上。于法光中。智光为上。此是世明。未足为上。于诸明中。心明为上。此珠光明。不能自照。要假智光。光辨于此。既辨此已。即知是珠。既却是珠。即明其宝。若明其宝。宝不自宝。若辨其珠。珠不自珠。要假智珠而辨世珠。宝不自宝。要假智宝以明法宝。然则。师有其道。法宝即现。众生若悟。心珠自明。
　　尊者叹其辨慧。乃复问曰。于诸物中。何物无相。
　　曰。于诸物中。不起无相。
　　又问。于诸物中。何物最高。
　　曰。于诸物中。人我最高。
　　又问。于诸物中。何物最大。
　　曰。于诸物中。法性最大。
　　尊者知是圣人。以时未至。默而待之。及香至王厌世。众皆号绝。唯第三子菩提多罗乃求出家。遂投尊者。尊者即与披剃受具。既观时适至。尊者告之曰。如来以正法眼藏嘱累迦叶。如是展转而至于我。我今付汝。汝善护持。流布将来。无令断绝。汝受吾教。听吾偈曰。
　　心地生诸种　　因事复生理　　果满菩提圆
　　华开世界起

　　尊者付法已。即于座上放大光明。踊身虚空。化火自焚。众收舍利起塔。即宋武帝朝也。

　　天圣广灯录卷第五


　　天圣广灯录卷第六　　　


　　第二十八祖菩提达磨者

　　南天竺国香至王第三子也。姓刹利帝。本名菩提多罗。遇二十七祖般若多罗至本国受王供养。因试令与兄辨所施宝珠。发明心地。既而尊者谓曰。汝于诸法已得通量。夫达磨者。通大之义也。宜名达磨。因改号菩提达磨。乃告尊者曰。我当行何国。愿垂开示。
　　尊者曰。未可远游。且止南天。六十七载。当往震旦。慎勿速行。哀于日下。
　　达磨曰。彼有大士。堪为法器否。千岁之内。有留难否。
　　尊者曰。吾灭后六十余年。彼国有难。水中文布。自善降之。汝往南方勿住。为彼唯好有为功业。不明佛理。汝纵至彼。亦不可久留。听吾谶曰。
　　路行跨水复逢羊　　独自栖栖暗渡江
　　日下可怜双象马　　二株嫩桂久昌昌

　　又问曰。此后更有何事。
　　尊者曰。从是已去一百五十年而有小难。听吾谶曰。
　　心中虽吉外头凶　　川下僧房名不中
　　为遇毒龙生武子　　忽逢小鼠寂无穷

　　又问曰。此后更有何事。
　　尊者曰。从是已去一百六十年末有一小难。子父相继。亦当不久。作一二三五岁。当此过已。有见其意。听吾谶曰。
　　路上忽逢深处水　　等闲见虎又逢猪
　　小小牛儿虽有角　　清溪龙出总须输

　　又问。此后如何。
　　曰。却后二百二十年。林下见一人。当得道果。听吾谶曰。
　　震旦虽阔无别路　　要假侄孙脚上行
　　金鸡解衔一颗米　　供养十方罗汉僧

　　又问。于此后更有何事。
　　曰。却后三百八十年。有一比丘暗学明用。吾以三谶。而当志之。
　　八月商尊飞有声　　巨福来祥鸟不惊
　　怀抱一鸡重起会　　手把龙蛇在两楹
　　寄公席帽权时脱　　蚊子之虫足去形
　　东海象归披石胀　　二处蒙恩总不轻
　　日月并行若不动　　即无冠子上山行
　　更惠一峰添翠岫　　玉教人识知始名

　　尊者曰。大器当现。逢云即登。吾道无沦。汝心有寄。
　　达磨又问。此后如何。
　　曰。却后四百六十年。遇一无衣人。欲作魔难。听吾谶曰。
　　高岭无人又脱衣　　小蛇虽毒不能为
　　可中井底着天近　　小小沙弥善大机

　　尊者曰。此之小难。黑衣童子而释之。
　　又问。此后如何。
　　曰。却后六百年。不生之树。为作障难。虽作其难。二人出现。当自宁静。听吾谶曰。
　　大浪虽高不足知　　百年凡木长干枝
　　一鸟南飞却归北　　二人东往复还西

　　尊者曰。白衣和尚说法无量。若解此记。皈而不向。
　　又问。此后如何。
　　曰。却后八百年。当有四龙共作一难。听吾谶曰。
　　可怜明月独当天　　四个龙儿各自迁
　　东西南北奔波去　　日头平上照无边

　　尊者曰。
　　吾此记词　　腰长脚短　　合掌向天　　回头失伴
　　身著红衣　　又如素绢　　立在目前　　还如不见
　　好好思量　　水清月现

　　又问。此后如何。
　　曰。却后三千岁间。总有一十三难。其中大难有九。余四小难。听吾谶曰。
　　鸟来上高堂欲惊　　白云入地色还青
　　天上金龙日月明　　东阳海水清不清
　　手捧珠轮重复轻　　虽无心眼转醒醒
　　不具耳目善观听　　身体元无空有形
　　不说姓字但签名　　意寻书卷错看经
　　口说恩幸心无情　　或去或来身不停

　　尊者曰。却后多难悉在此一十句中。我虽广印。汝亦不见。师恭禀教谕。服勤左右。垂四十年。
　　迨尊者须世。有跋陀三藏。达磨亦尝致讯。
　　跋陀有弟子那连邪舍者。与优婆塞万天懿多谈教典。懿因问邪舍曰。西域圣众弘扬次第。可得闻乎。
　　耶舍曰。诸祖师自迦叶宜传。其二十七祖般若多罗弟子达磨。当魏明帝朝至雒阳。止少林寺。
　　懿曰。北师灭后。何人继嗣。
　　耶舍答曰。
　　尊胜今藏古　　无肱又有肱　　龙来方授宝
　　奉物伏嫌名

　　懿曰。于此师后。踵袭者谁。
　　耶舍曰。
　　起自求不碍　　师言我没绳　　路上逢僧礼
　　足下六枝分

　　懿复问之。耶舍曰。
　　三四全无我　　隔水受心灯　　尊号过诸量
　　从嗔不起增

　　懿复问之。耶舍曰。
　　奉物可曾物　　言勤又不勤　　唯书四句偈
　　为对瑞田人

　　懿复问之。耶舍曰。
　　心里能藏事　　说向汉江滨　　湖波探水月
　　将照二三人

　　懿复问之。耶舍曰。
　　领得弥勒语　　离乡日日敷　　来梁移近路
　　余算脚天途

　　懿复问之。耶舍曰。
　　艮地生玄旨　　通尊媚亦尊　　比肩三吼族
　　足下一毛生

　　又曰。
　　灵集愧天恩　　生芽二六人　　法中无气味
　　石上有功勋

　　又曰。
　　本是大虫男　　翻成师子谈　　官家封马岭
　　同相三十三

　　又曰。
　　九女出人伦　　八个绝婚姻　　朽将添六足
　　心祖众中尊

　　又曰。
　　走戊与潮邻　　鹅乌子出身　　二天虽有感
　　三化寂无尘

　　又曰。
　　说少何曾少　　言流又不流　　草若除其首
　　三四继门修

　　耶舍曰。吾此谶以志将来。却后二百八十年中。有大国王善崇三宝。君唱臣和。海晏河清。前记诸怀耳。
　　是时。首因一师兴隆多圣。万天懿仰承圣记。佩服无斁。编之简册矣。后耶舍三藏庐山顺寂。梁简文遣使传此谶文。编于续法传。
　　时菩提达磨演化本国。有佛大胜多者。小乘学也。分途而为六宗。各封己解。别展化源。第一有相宗。第二无相宗。第三定慧宗。第四戒行宗。第五无得宗。第六寂静宗。达磨曰。今此六宗永缠邪见。
　　言已。至第一有相宗所而问曰。一切诸法。何名实相。
　　众中有一尊长名萨婆罗答曰。于诸相中。不互诸相。是名实相。
　　师曰。一切诸相。而不互者。若明实相。当何定耶。
　　彼曰。于诸相中。实无有定。若定诸相。何名为实。
　　师曰。诸相不定。便名实相。汝今不定。当何得之。
　　彼曰。我言不定。不说诸相。当说诸相。其义亦然。
　　师曰。汝言不定。当为实相。定不定故。即非实相。
　　彼曰。定既不定。即非实相。知我非故。不定不变。
　　师曰。汝今不变。何名实相。已变已往。其义亦然。
　　彼曰。不变当在。在不在故。故变实相。以定其义。
　　师曰。实相不变。变即非实。于有无中。何名实相。
　　萨婆罗心知师圣。悬解潜达。即以手指虚空曰。此是世间有相。亦能空故。当我此身得似否。
　　师曰。若解实相。即见非相。若了非相。其色亦然。当于色中。不生色体。于非相中。不碍有故。若能是解。此名实相。彼众闻已。心意朗然。钦礼信受。
　　至第二无相宗所而问曰。汝言无相。当何证之。
　　彼众中有智者名波罗提答曰。我明无相。心不现故。
　　师曰。汝心不现。当何明之。
　　彼曰。我明无相。心不敢舍。当于明时。亦无当者。
　　师曰。于诸有无。心不取舍。又无当者。谁明无故。
　　彼曰。入佛三昧。尚无所得。何况无相。而欲知之。
　　师曰。相既不知。谁云有无。尚无所得。何名三昧。
　　彼曰。我说不证。证无所证。非三昧故。我说三昧。
　　师曰。非三昧者。何当名之。汝既不证。非证何证。
　　波罗提闻师辨析。即悟本心。礼谢于师。忏悔往谬。师记曰。汝当得果。不久证之。此国有魔。非久降之。
　　言已。至第三定慧宗所而问曰。汝学定慧。为一为二。
　　彼众有一婆兰陀者答曰。我此定慧。非一非二。
　　师曰。既非一二。何名定慧。
　　彼曰。在定非定。处慧非慧。一即非一。二即不二。
　　师曰。当一不一。当二不二。既非定慧。约何定慧。
　　彼曰。不一不二。定慧能知。非定非慧。亦复然矣。
　　师曰。慧非定故。然何知哉。不一不二。谁定谁慧。婆兰陀闻之。疑心冰释至第四戒行宗所而问曰。何者名戒。云何名行。当此戒行。为一为二。
　　彼众中有一贤者答曰。一二二一。皆彼所生。依教无染。此名戒行。
　　师曰。汝言依教。即染有染。一二俱破。何言依教。此二违背。不及于行。内外非明。何名为戒。
　　彼曰。我有内外。彼已知竟。既得通达。便是戒行。若说违背。俱是俱非。言及清净。即戒即行。
　　师曰。俱是俱非。何言清净。既得通故。何谈内外。贤者闻之。即自惭伏。
　　至第五无得宗所。问曰。汝云无得。无得何得。既无所得。亦无得得。
　　彼众中有宝净者答曰。我说无得。非得无得。当说得得。无得是得。
　　师曰。得既不得。得亦非得。既云得得。得得何得。
　　彼曰。见得非得。非得是得。若见不得。名为得得。
　　师曰。得既非得。非得无得。既无所得。当何得得。宝净闻之。顿除疑误。
　　至第六寂静宗所。问曰。何名寂静。于此法中。谁静谁寂。
　　彼有长者答曰。此心不动。是名为寂。于法无染。名之为静。
　　师曰。本心不寂。要假寂静。本来寂故。何用寂静。
　　彼曰。诸法本空。以空空故。于彼空空。故名寂静。
　　师曰。空空已空。诸法亦尔。寂静无相。何静何寂。
　　彼闻旨海。豁如冰释。既而六众咸誓归依。
　　异见王立。轻毁三宝。每云。我之祖宗皆信佛道。复云。我身是佛。何更外求。善恶报应。皆由多智之者妄构其说。国内耆旧。前王之所尊礼者。并从废弃。
　　达磨知已。即念无相宗中二首领。其一波罗提者。与王有缘。其二宗胜者。非不聪辨。而无宿因。时六宗徒众亦各念言。佛法有难。言已。各至达磨所作礼问讯。
　　宗胜曰。自惟浅薄。敢惮请行。
　　达磨曰。汝虽辨慧。道力未全。
　　宗胜疑云。此师恐我见王。作大佛事。名誉显达。映夺尊威。纵彼福慧为王。我是沙门。受佛教旨。岂难制焉。
　　既而赞至王所。广说法要。世界苦乐。人天善恶。王与之往返询诘。王曰。汝今所解。其法何在。
　　宗胜曰。如王治化。当合其道。王所有道。其道何在。
　　王曰。我所有道。将除邪法。汝所有法。当伏何人。
　　达磨知宗胜欲堕处。告波罗提曰。宗胜不禀吾教。潜化于王。须臾理屈。汝可速行。波罗提承禀旨命。乃至殿前。默然而住。
　　时王方诘问宗胜。忽见波罗提前至。王问曰。是邪是正。
　　答曰。我非邪正。而来正邪。王心若正。我无邪正。宗胜即从摈逐。
　　波罗提曰。王若有道。何摈沙门。我虽无解。愿王致问。
　　王怒问曰。何者是佛。
　　答曰。见性是佛。
　　王曰。师见性否。
　　答曰。我见佛性。
　　王曰。性在何处。
　　答曰。性在作用。
　　王曰。是何作用。今不见之。
　　答曰。今见作用。王自不见。
　　王曰。于我有否。
　　答曰。王若作用。众诸皆是。王若不用。体亦难见。
　　王曰。若当用时。遣处出现。
　　答曰。若出现时。当有其八。
　　王曰。愿为我说。
　　波罗提遂说偈曰。
　　在胎为身　　处世名人　　在眼曰见　　有耳曰闻
　　在鼻辨香　　在口谈论　　在手执捉　　在足运奔
　　遍现俱该沙界　　收接在一微尘
　　识者知是佛性　　不识唤作精魂

　　王闻偈已。悔谢前非。
　　宗胜既被斥逐。念曰。我今百岁。八十为非。不能御叹。生亦奚颜。言讫。自投崖谷。俄有一神人捧承之。置于岩石。神人说偈告宗胜曰。
　　师寿于百岁　　八十而造次　　为近至尊故
　　熏修而入道　　虽具少智慧　　而多有彼我
　　所见诸贤等　　未尝生珍敬　　四五修功德
　　其心未恬静　　聪明轻慢故　　而获致于此
　　得王不敬者　　当感果知是　　自今不疏怠
　　不久成其智　　诸圣悉在心　　如来亦复尔

　　宗胜闻偈忻然。即于岩间安坐。时异见王复问波罗提曰。仁者智辨。当师何人。
　　答曰。我所出家师者。即是王叔菩提达磨。
　　王闻师名。惊骇久之。遂来近臣。特加迎请。达磨随使至宫。为王忏悔。寻诏宗胜还归本国。大臣奏曰。宗胜被谪。身殒高崖。
　　师曰。宗胜甚健。宴息岩间。但遣使召。
　　王即禀教。遣使入山。果见宗胜端居禅寂。曰。深愧王意。誓处岩泉。达磨王叔。六众之师。愿王敬仰。以福皇基。
　　师谓王曰。汝如宗胜来否。
　　王曰。未知。
　　师曰。再命可已。
　　有顷。使还。果如师语。师遂辞王曰。汝善修德。不乃疾兴。经七日。遂乃得疾。国医诊治。有如无瘳。亟发使告师曰。王之疾甚。殆至弥留。愿叔慈悲。远来轸救。
　　师至王所。慰问其疾。时宗胜再承王召。即别岩间。波罗提久受国恩。亦来问疾。波罗提曰。此王今至大渐。当生何道。
　　达磨曰。若人临终。头冷足暖者。当堕地狱。头足俱冷．心胸偏暖者。生于人道。眼暖余冷者。当生天上。唯腹间暖．余处冷者。生鬼趣中。此名候五蕴法。汝宜志之。今此王身。顶冷暖足。决入泥犁。
　　波罗提曰。当何施为。令免苦报。
　　师即令太子为王宥罪施恩。崇奉三宝。复为忏悔云。愿罪消灭。如是三说。王即有间。
　　师念震旦缘熟。至王所慰而勉之曰。当勤修白业。护持三宝。吾去非晚。一九即回。
　　王闻师言。涕泪交集。曰。此国何罪。彼土何祥。叔既赴缘。非我所止。惟愿不忘父母之国。象驾早还。王即具大舟。躬率臣僚。送至海壖。
　　既达南海。广州刺史萧昂表奏。武帝即遣使诏赴京师。十月一日。至金陵。车驾为之出郊。遂延居别殿。
　　寺志公修高座寺。谓寺主灵观曰。名灵观否。
　　答曰。凡情不测。
　　志公曰。从西有大乘菩萨今入国中。非久而出。听吾谶曰。
　　仰睹两扇　　低腰捻钩　　九鸟射尽　　唯有一头
　　至即不至　　要假须刀　　逢龙不住　　遇水即逃

　　灵观闻已。默而志之。
　　达摩在王宫。帝问。自即位以来。造寺．写经．度僧。不可胜纪。有何功德。
　　师曰。并无功德。
　　帝曰。何无功德。
　　师曰。此但人天小果。有漏之因。虽有非实。
　　帝曰。如何是真功德。
　　答曰。净智妙圆。体自空寂。如是功德。不以世求。
　　帝又曰。如何是圣谛第一义。
　　答曰。廓然无圣。
　　帝曰。对朕者谁。
　　答曰。不识。帝不领悟。
　　师知机不契。潜过江北。届于洛阳。寓止于嵩山少林寺。面壁而坐。未尝辄语。人莫之测。
　　时有僧神光者。旷达之士也。久居伊洛。博览群书。善谈玄理。每叹曰。孔．老之教。礼术风规。庄．易之书。未尽妙理。近闻达磨大士住止少林。至人不遥。当造玄境。乃晨夕参承。
　　师尝端座面壁。莫闻诲励。光自惟曰。昔人求道。敲骨取髓。布发淹泥。古尚若此。我何人哉。
　　其年十二月九日夜。光至阶前。时天大雨雪。坚立不动。积雪齐腰。师悯而问。汝久立雪中。当求何事。
　　光涕曰。愿示慈悲。
　　师曰。无上妙道。旷劫精勤。难行能行。非忍而忍。岂以小智。轻心慢心。欲冀真乘。徒劳勤苦。
　　光闻师诲励。潜取利刀。自断左臂。置于师前。师知是法器。乃曰。诸佛最初求道。为法亡形。汝今断臂吾前。求亦可在。师遂因与易名曰惠可。
　　光曰。诸佛法印。可得闻乎。
　　师曰。诸佛法印。匪从人得。
　　光曰。我心未宁。乞师与安。
　　师曰。将心来。与汝安。
　　光曰。觅心了不可得。
　　师曰。与汝安心竟。
　　后孝明帝闻师异迹。遣使赍诏伸请。前后三至。师不下少林。帝弥加钦尚。就赐摩纳袈裟二条．金钵一口．银净瓶．缯帛等。自尔。经九年。欲返天竺。乃命门人曰。时将至矣。汝等盍各言乎。
　　尼总持出礼拜。据某甲所见。四大本空。五阴非有。正当恁么时。无一法可当情。
　　师曰。汝得吾皮。
　　道育出礼拜。据某甲所见。如庆喜观阿閦佛国。一见更不再见。
　　师曰。汝得吾肉。
　　二祖出礼三拜。依位而立。师云。汝得吾髓。乃告之曰。如来以正法眼藏付于大迦叶。展转属累而至于我。我今付汝。汝善护持。流布将来。勿令断绝。并授袈裟。以为法信。
　　师曰。由传法印。以契证心。外付袈裟。以定宗旨。后代浇薄。疑虑竞生。云吾西天之人。汝生此土。凭何得法。以何证之。汝今授此衣法。却后难生。俱出此衣并吾法偈。用以表明其化无碍。吾至灭后二百年。衣止不传。法周沙界。明道者多。行道者少。说理者多。通理者少。潜符密证。千万有余。汝当阐扬。勿轻未悟。一念回机。便同本得。听吾偈曰。
　　吾本来兹土　　传法救迷情　　一华开五叶
　　结果自然成

　　师又曰。吾自到此。凡五中毒。我常自出而试之。置石石裂。缘吾本离南印。来此东土。见有大乘气象。遂逾海越漠。付法求人。际会未谐。如愚若讷。今得汝传授。吾意已终。言已。即与徒众至禹门千圣寺。
　　止三日。有期城太守杨炫之。早慕佛乘。问师曰。西天五印。师承为祖。其道如何。
　　师曰。明佛心宗。等无差误。行解相应。名之曰祖。
　　又问。此外如何。
　　师曰。须明自心。知其今古。不厌有无。于法无取。不贤不愚。无迷无悟。若能是解。故称为祖。
　　又曰。弟子归依三宝。亦有年矣。而智慧昏蒙。尚迷真理。适听师言。罔知收措。愿师慈愍。开示宗旨。
　　师知恳祷。即说偈曰。
　　亦不睹恶而生嫌　　亦不观善而勤措
　　亦不舍智而近愚　　亦不抛迷而就悟
　　达大道兮过量　　通佛心兮出度
　　不与凡圣同躔　　超然名之曰祖

　　炫之闻偈。悲喜交并。曰愿师久住世间。化导群有。
　　师曰。吾即逝矣。不可久留。振此万差。多逢患难。
　　炫之曰。未审何人。愿垂姓字。弟子为师除得。
　　师曰。吾以传佛秘密。利益迷徒。害彼自安。必无此理。
　　炫之曰。师若不言。何表通变观照之力。
　　乃为谶曰。
　　江槎分玉浪　　管炬开金锁　　二三相共行
　　九十无彼我

　　炫之闻已。莫究其端。默记于怀。礼辞而去。
　　魏朝顺世。丙辰岁葬熊耳山。后三岁。魏宋云奉使西域。回遇师于葱岭。见手携只履。翩然独逝。云曰。何往。
　　达磨曰。西天去。又谓云曰。汝主已厌世。
　　云闻之茫然。别师东迈。暨复命。明帝已登遐矣。迨孝庄即位。云具奏其事。帝令启圹。唯空棺。一只革履存焉。举国为之惊叹。奉诏取遗履。出于少林寺供养。至唐开元中。为信道者盗于五台山华严寺。今不知所在。
　　初。梁武遇师。因缘末契。志公尝有言曰。帝遇而不遇也。此是传佛心印。即观音身也。帝复闻宋云事。乃御撰师碑焉。代宗谥圆觉大师。塔曰空观。

　　天圣广灯录卷第六


　　天圣广灯录卷第七　　　


　　第二十九祖惠可大师者

　　武牢人也。姓姬氏。父寂。未有子时。尝自念。我家崇善。岂无令子。祷之既久。一夕。感异光照室。其母因而怀妊。及长。遂以照室之瑞。名之曰光。
　　自幼志气不群。博涉诗书。尤精佛学。不事家产。好游山水。即抵雒阳龙门香山寺。依宝静禅师出家受具。复游讲肆。遍探大小乘义。
　　年三十二。却返香山。忽有一神人谓曰。将欲受果。何滞此耶。大道非遥。汝其南矣。光知神助。因改名神光。
　　翌日。觉头痛如刺。其师欲治之。空中有声曰。此乃换骨。非常痛也。光遂以事具白于师。
　　今视其顶骨。即如五峰秀出矣。乃曰。汝相吉祥。当有所证。神令汝南者。斯则少林达磨大士即汝之师也。
　　光受教。造于少室。其得法．转衣变迹。达磨章具之矣。
　　自少林托化西归。大师既阐真风。是求法嗣。至北齐天平年中。有一居士。不言名氏。聿来设礼。而问师曰。弟子身缠风恙。请为忏罪　师曰。将罪来。与汝忏　居士云。觅罪了不可得　师曰。与汝忏罪竟　居士即投师出家受具。宜名僧璨。自兹疾已。
　　经三年。师乃告之曰。菩提达磨远自竺干以正法眼藏密付于吾。吾今授汝。并达磨信衣。汝当守护。无令断绝。听吾偈曰。
　　本来缘有地　　因地种华生　　本来无有种
　　华亦不能生

　　大师付衣法已。又曰。汝受吾教。宜处深山。未可行化。当逢国难　璨曰。师既预知。愿垂示诲　师曰。兹乃传般若多罗悬记云。心中虽吉外头凶是也。吾校年代。正在于汝。当谛思前言。勿罹世难。然吾亦有宿累。今要酬之。善去善行。俟时传付。言已。即往邺都。韬光混迹。变易仪相　人或问之。何故如是　师曰。我自调心。何关汝事。
　　又于管城寺谈法。听者林会。时有辨和法师者。于寺门讲涅槃经。学徒闻师阐法。稍稍引出。辨和不胜其愤。兴谤于邑宰翟仲侃。仲侃惑其邪说。加师以非法。师怡然委顺。识真者。谓之偿债。时年一百七岁。即隋文帝开皇年中也。
　　后葬于磁州滏阳悬东北七十里　唐德宗谥大祖禅师。释法琳撰碑云。翟仲侃生前为牛。御者恚其喘而毙之。牛。今邑宰也。昔御者。师焉。宿报当酬尔。

　　第三十祖僧璨大师者

　　不知何许人也。初以白衣谒二祖。既受度传法。隐于舒州皖公山。属后周武帝破灭佛法。至随开皇中。有沙弥道信。始年十四。来礼师曰。愿和尚慈悲。赐与解脱法门　师曰。谁缚汝　曰。无人缚　师曰。既无人缚。即是解脱。何须更求解脱　信于言下大悟。服勤九载。披剃受具。
　　师知其缘熟。乃付衣法。遂告之曰。如来以正法眼藏嘱累迦叶。次第传授而至于我。我今付汝。并达磨袈裟。用为法信。流通将来。无令断绝。听吾偈曰。
　　华种虽因地　　从地种华生　　若无人下种
　　华地尽无生

　　师又曰。可大师付吾法。后往邺都。三十余年方终。今吾得汝。何滞此乎。即适罗浮山。经于三载。却旋旧址。
　　一日。士民奔趋。大设檀供讫。于大树下立化。即炀帝大业中十月十五日也。众奉全身起塔焉　唐玄宗谥鉴智禅师。塔曰觉寂。吏部尚书门下三品房管撰碑。
　　初唐河南尹李常。素仰祖风。深探玄理。天宝中。遇荷泽神会。问曰。三祖大师葬于何处。或闻入罗浮不回。或说终于山谷。未知孰是。
　　会曰。璨大师自罗浮归山谷。得月余方示灭。今舒州见存三祖墓。常未之信也。
　　会谪为舒州别驾。因询山谷寺众僧曰。闻寺后有三祖墓。是否。
　　时上座惠观对曰。有之。常忻然与官寮同往瞻礼。又启圹取真仪阇维之。得舍利无数。以一分建塔焉。一分寄荷泽神会以质前言。余即随身。后于洛中私第设斋以庆之。
　　时有西域三藏犍那等在会中。常问三藏。天竺祖师多少。
　　犍那答曰。自迦叶以至般若多罗有二十七祖。若序师子尊者。总有四十九祖。若从七佛至此。不括横枝。凡三十七世。
　　常又问会中耆德曰。尝见祖图。或引五十余祖。至于枝派差殊。宗族不定。或但有空名者。以何为验。
　　时有智本禅师者。六祖门人也。答曰。斯乃后魏初。佛法沦替。有沙门昙曜。于纷纭中以素绢单录诸祖名字。或忘失次第。藏衣领中。隐于岩穴。经三十五载。至文成帝即位。法门中兴。昙曜名行俱崇。遂为僧统。乃集诸沙门。再议结集。目为付法藏传。其间小有差互。良由当时怖惧所致。又经一十三年。敕国子博士黄元真与北天三藏佛陀扇多．吉弗烟等。甄别宗旨。次叙师承。得无纰缪也。

　　第三十一祖道信大师者

　　姓司马氏。世居河内。后从于蕲州之广济县。师生而超异。幼慕空宗。隋大业十三年。游吉州。值群盗围城。七旬不解。万众忧迫。师悯之。教令念摩诃衍。时贼众望雉堞间若有神兵。乃相谓曰。城内必有大异人。不可攻也。稍稍引去。
　　唐武德中。师却返蕲春。住破头山。一日。往黄梅县。路逢一小儿。骨相奇秀。异乎常童　师问曰。子何姓　答曰。姓即有。是常姓　师曰。是何姓　答曰。是佛性　师曰。汝无姓耶　答曰。性空故　师默识其法器。即令一僧至其家。于父母所。谕令出家。父母殊无难色。曰。愿垂接受。
　　师遂与落发受具。既而乃告之曰。如来以正法眼藏付传迦叶。次第嘱授而至于我。我今付汝。并达磨袈裟。以为法信。汝善护持。流布将来。无令断绝。听吾偈曰。
　　华种有生性　　因地华生生　　大缘与性合
　　当生生不生

　　付衣法已。告众曰。吾武德中。游庐山登绝顶。望破头山。紫气如盖。下有白气。横分六道。汝等会否。众皆默然　忍曰。得非和尚他后横出一枝佛法否　师曰。善。
　　后。贞观中。太宗向师道味。欲瞻风辨。诏赴京师。上表逊谢。前后三返。竟以疾辞。又命使曰。如果不起。即取首来。使至山谕旨。师乃引颈就刃。神色俨然。使异之。回以状闻。帝弥如钦慕。就赐珍缯。以遂其志。
　　迄高宗永徽中。忽垂诫曰。一切诸法悉皆解脱。汝等各自护念。流化未来。言讫。端坐而逝。寿七十有二。塔于本山双峰。明年四月八日。塔户无故自开。仪相如生。尔后不敢复闭　代宗谥大医禅师慈云之塔。

　　第三十二祖弘忍大师者

　　蕲州黄梅人也。姓周氏。生而岐嶷。童游时。逢一智者叹曰。此子阙七种相。不逮如来。后写于破头山。
　　咸亨中。有一居士。姓庐名惠能。自新州来参谒　师问曰。汝自何来　曰。岭南　师曰。欲须何事　能曰。惟求作佛　曰。岭南人无佛性。若为得佛　能曰。人即有南北。佛性岂然　师知是其器。乃呵曰。著槽[木*敞]去　能作礼而退。便入碓坊。服劳于杵臼之间。昼夜不息。师知付授将至。遂告众曰。正法难解。不可徒记吾言。持为己任。汝等可各随意述一偈章。若语意冥符。即衣法偕付。
　　是时会下七百余僧。上座神秀者。乃于廊壁书偈。曰。
　　身是菩提树　　心如明镜台　　时时勤拂拭
　　莫遣惹尘埃

　　师经行次。见斯偈。知是神秀所述。叹曰。依此修行。亦得人天之果。
　　能在碓坊。忽聆讽偈。乃问同学。是何章句。
　　曰。尔不知和尚求法嗣。令各述心偈。此则秀上座所述。
　　能即自述四句偈。至夜。密令人写于秀偈之侧。云。
　　菩提本无树　　明镜亦非台　　本来无一物
　　何处有尘埃

　　本师见此偈云。此是谁作。亦未见性。遂脱屣摩去其字。由是众不之顾。逮夜。师密诣自碓坊曰。米白也否。
　　能曰。白也。未有筛。
　　师于碓。以杖三击之。能即以三鼓入室。师告曰。佛之出世。为一大事。付于迦叶。展转相授。至菩提达磨届于此土。得可大师承袭。以至于吾。今以法宝及所传袈裟用付于汝。汝当善自保护。流布将来。无令断绝。汝受吾教。听吾偈曰。
　　有情来下种　　因地果还生　　无情既无种
　　无性亦无生

　　能居士受衣法。启曰。法则既受。衣付何人。
　　师曰。昔达磨初至。人未之信。故传衣以明得法。今信心已熟。衣乃争端。止于汝身。不复传。尔且当远引。俟时行化。所谓受衣之人。命如悬丝。复云。一花开五叶。结果自然成。又云。果满菩提圆。华开世界起。
　　能曰。当居何所。
　　师曰。逢怀即止。遇会且藏。能礼辞已。捧衣潜出。是夜南迈。大众莫知。
　　翌日。众心疑讶。师曰。吾道行矣。何更询之。
　　复问。衣法谁得耶。
　　师曰。能者得。
　　于是众议。卢行者名能。寻访既失。潜知彼得。时僧惠明奔逐至大庾岭头。能见明来。隐于莽中。但以衣置地。明举之莫动。明即呼云。我来求法。不求其衣。
　　能遂出曰。不得思恶。不得思善。正当恁么时。还我明上座本来面目。明于是大悟。
　　能曰。汝须速回。遇蒙即止。逢袁当住。
　　明即礼谢而返。逮至岭下。遇众追之。明绐之曰。自岭而来。杳无所见。众艮踆焉。明后易名道明。盖避师名之上一字也。止袁州蒙山。
　　师忽告众曰。吾今事毕。时可行矣。即入室。安座而逝。寿七十有四。唐高宗上元二年壬申岁二月十五。建塔于黄梅之东山。代宗谥大满禅师法雨之塔。

　　第三十三祖惠能大师者

　　俗姓卢氏。其先范阳人。父行瑫。武德中。左宦于南海之新州。遂占籍焉。三岁丧父。其母守志鞠养。及长。家尤贫窭。师樵辨以给。一日。负薪至市。闻客读金刚经。至应无所住而生其心。有所感寤而问曰。此何法也。得于何人。
　　客曰。此名金刚经。得于黄梅。师遽告其母以为法寻师之意。
　　直抵韶州。遇高行士刘志略。结为交友。尼无尽藏者。即志略之姑也。常读涅槃经。师暂听之。即为解说其义。尼遂执卷问字。师曰。字即不识。义即请问。
　　尼曰。字尚不识。焉能会义。
　　师曰。诸佛妙理。非关文字。
　　尼惊异之。告乡人云。能是有道之人。宜请瞻礼。近有宝林古寺旧地。可完缉。延师居之。四众雾集。俄成宝坊。
　　师一日自念曰。我求大法。岂可中道而止。
　　遂至昌乐县西山石室间。遇智远禅师。今遂请益。远曰。观子神机爽拔。殆非常人。吾闻西域菩提达磨传心印于黄梅。汝当往彼参决。
　　师辞去。造黄梅之东山。即唐咸亨年中也。忍大师一见。默而识之。后传衣法。令隐于怀集．四会之间。
　　至仪凤元年丙子正月八日。届南海。遇印宗法师于法性寺讲涅槃经。师见二法师争风幡。一人言风动。一人言幡动。能召曰。不是风动。不是幡动。仁者心动。
　　二人言下大悟。曰。莫是卢行者否。是即速说。
　　师曰。我即惠能也。
　　二法师曰。我等乃西天令来于此土。与汝披剃受具。
　　仍法性寺有智光律师戒坛。即宋朝求那跋陀三藏之所置也。记云。后有肉身菩萨在此坛受戒。又梁末真谛三藏于坛之侧。手植二菩提树。记曰。却后一百二十年。有大士受具于此树下。宛如宿契。
　　二法师曰。我为汝落发之师。汝为我得法之师矣。盖以感悟风幡之言也。
　　明年二月八日。受具已。曰。吾不愿居此。后师至宝林寺。韶州刺史韦据请居大梵寺。
　　中宗神龙元年。降诏云。朕请安．秀二师宫中供养。万机之暇。每究一乘。二师并推让云。南方有能禅师。密受忍大师衣法。可就彼问。今遣内侍薛简驰诏迎请。愿师慈念。速赴上京。师上表辞疾。愿终林麓。
　　薛简曰。京城禅德皆云。欲得会道。必须坐禅习定。若不因禅定而得解脱者。未之有也。未审师所说法如何。
　　师曰。道由心悟。岂在坐也。经云。若言如来若坐若卧。是行邪道。何故。无所从来。亦无所去。究竟无证。岂况坐耶。
　　简曰。弟子之回。主上必问。愿师慈悲。指示心要。
　　师曰。道无明暗。明暗是代谢之义。明暗无尽。亦是有尽。相待立名。故经云。法无有比。无相待故。
　　简曰。明喻智慧。暗况烦恼。修道之人傥不以智慧照破烦恼。无始生死凭何出离。
　　师曰。烦恼即是菩提。无二无别。若以智慧照烦恼者。此是二乘小见．羊鹿等机。大智上根悉不如是。
　　简曰。如何是大乘人见。
　　师曰。明与无明。凡夫见。智者了达。其性无二。无二之性。即是实性。实性者。处凡遇而不减。在贤圣而不增。住烦恼而不乱。居禅定而不寂。不断不常。不来不去。不在中间。及其内外。不生不灭。性相如今。常住不迁。名时道。
　　简曰。师说不生不灭。何异外道所谈。
　　师曰。外道所谈不生不灭者。将灭止生。以生显灭。今犹不灭。生亦无生。我说不生不灭者。本自无生。今亦无灭。所以不同外道。外道者。但以文字句义所说。欲知心要。善恶都莫思量。自然得入。妙用河沙。
　　简于是言下大悟。曰。弟子始知本性不遥。涅槃寂静。无余有法。一切现前。言已。礼辞归阙。表奏师语。有诏谢师。并赐摩衲袈裟．宝钵．缯帛。十二月十九日。敕改古宝林为中兴寺。三年十一月十八日。又敕韶州重加修饰大师写经坊。赐额为法泉寺。师新州旧居为国恩寺。
　　一日。师谓众曰。诸善知识。汝等静心。听吾说法。汝等诸人。自心是佛。更莫狐疑。外无一物而能建立。所以心生种种法生。心灭种今法灭。若欲成就种智。须达一相三昧．一行三昧。若于一切处而不住相。于彼相中不生憎爱。亦无取舍。不念利益成坏等事。安闲恬静。虚融澹泊。此名一相三昧。若于一切处行住座卧。纯一真心。不动道场。真成净土。此名一行三昧。若人具此三昧。如地有种。含藏长养。成熟其实。一相一行。亦复如是。我今说法。犹如时雨。普润大地。汝等佛性。譬诸种子。遇兹沾洽。悉得发生。承吾旨者。泽获菩提。依吾行者。定证妙果。
　　先天元年。告众曰。吾受忍大师衣法。今为汝等说法。不付其衣。盖汝等信根纯熟。泽定不疑。堪任大事。听吾偈曰。
　　心地含诸种　　普雨悉皆生　　顿悟华情已
　　菩提果自成

　　复曰。其法无二。其心亦然。其道清净。亦无诸相。汝等慎勿观净。及空其心。此心本净。无可取舍。各自努力。随缘好去。
　　师说法化世。经四十载。其年七月六日。命弟子往新州国恩寺建报恩塔。
　　先天二年七月一日。谓众曰。吾欲归新州。速理舟楫。
　　众曰。师从此去。早晚却回。
　　师曰。叶落归根。来时无口。
　　又问。师之法藏。何人传受。
　　师曰。有道者得。无心者通。
　　又问。后莫有难否。
　　曰。吾灭后五六年。当有一人来取吾首。听吾记云。
　　头上养亲　　口里须餐　　遇满之难　　杨柳为官

　　又云。吾去七十年。有二菩萨从东方来。一在家一出家。同时兴化。建立吾宗。缔缉伽蓝。昌隆法嗣。言讫。往新州国恩寺。跏趺示寂。即其年八月三日也。
　　时韶．新两郡各修塔庙。僧俗莫决所之。两刺史共焚香祝云。香烟引处。即师之欲归焉。时炉香腾涌。直贯曹溪。以十一月十三日入塔。寿七十六。
　　前韶州刺史韦据撰碑。会人忆取首之记。遂走以紩叶漆布固护师颈。
　　开元十年八月三日夜。忽闻塔中铿然有声。僧众惊起。见一人裹白巾从塔中出。逾垣而遁。寻周视什器。一无所失。俄见师颈有伤。具以贼事闻州。县令杨侃。刺史柳无忝。切加檎捕。五日。于石角村获贼人。送韶州鞫问。云。姓张。名行满。汝州梁县人。于洪州开元寺受新罗僧金。令取六祖大师首。归东海供养。
　　柳守闻状。未即加刑。乃躬至曹溪。问师上足令[啗-口+王]曰。如何处断。
　　[啗-口+王]曰。若以国法论理。固当宜然。但以佛教慈悲。冤亲平等。况彼欲求供养。罪可恕之。
　　柳守叹嘉。始知佛门广大。遂赦之。
　　上元元年。肃宗遣使就请师衣钵。归内供养。至永泰元年五月五日。代宗梦六祖大师请衣钵。七日。敕刺史杨瑊云。朕梦感能禅师请传法袈裟。却归曹溪。今遣镇国大将军刘崇景顶戴而送。朕为之国宝。卿可于本寺如法安奉。专令僧众严加守护。勿令遗坠。或为人偷窃。皆不远而获。宪宗谥大鉴禅师。塔曰元和灵照。
　　南越记云。晋初。海内崩裂。各据兵权。署曹叔良为镇南将军。知平南总管事。晋克复之后。以王爵封叔良。本山双峰间。叔良有别墅。舍其地为双峰曹溪。曹溪由是名著。
　　宝林寺者。梁天监中。有僧经始之刻石。曰。却后一百七十年。有大权菩萨说法度人。传化四方。学徒雾集。宜以宝林题之。州将具奏。仍御书其额。
　　至仪凤二年。大师驻锡。皆符先记。后改额。神龙中曰中兴．曰法泉。后三年曰广果。开元九年曰建兴。肃宗曰国宁寺。宣宗曰南华。迄今无燕雀栖止。有达磨祖师所传袈裟一条。西域屈眴布。缉本绵花心织成。有云丝布者。非也。其衣青黑色。后人以碧绢为里。中宗赐摩衲．宝钵．方辨塑真．道具等。生塔者尸之。
　　开元中。广州观察使宋璟作礼于塔。见上足令瑫问曰。云何名无生法忍。
　　瑫曰。知生既如。一切皆尔。是名无生。于生自在。是名法忍。知灭不灭。是名无生。善法不忘。是名法忍。发菩提心。是名无生。诸结不起。是名法忍。对境不嗔。是名无生。不恼他人。是名法忍。内无妄念。是名无生。外无染污。是名法忍。般若无住。是名无生。智慧观照。是名法忍。璟闻。顶受之。遂佛弟子礼。
　　皇朝开宝初。王师平南海刘氏。残兵作梗。师之塔庙鞠为煨烬。而真身一无所损。寻有制兴修。功未竟。会太宗即位。留心禅门。颇增壮丽焉。
　　今上践祚。
　　明肃太后助政。奉慈听断。天下治平。上独留心于禅法。盖天启其衷也。尝遣使迎请衣钵入宫中。久留申供。弥加宝饰。冀永殊迹。
　　大师自唐先天二年癸丑入灭。至今景祐三年丙子岁。凡三百二十五年矣。

　　天圣广灯录卷第七


　　天圣广灯录卷第八　　　

　　洪州百丈山大智禅师下法嗣。
　　筠州黄檗鹫峰山断际禅师。

　　南岳大惠禅师

　　讳怀让。金州人也。俗姓杜。唐仪凤二年四月八日降诞。感白气应于玄象。在安康之分。太史瞻见。奏闻　高宗皇帝。帝问。是何祥瑞。
　　太史对曰。国之法器。不染世荣。帝敕金州太守韩偕亲往存慰。
　　家有三子。师居其小。年始三岁。炳然殊异。性多恩让。父乃安名怀让。至年十岁。惟乐佛书。时有三藏玄静过金。见而奇之。告其父母曰。此子若出家。必获上乘。广度众生。
　　垂拱三年。方十五岁。辞亲往荆州玉泉寺。依弘景律师出家。通天二年受戒。后习毗尼藏。一日。自叹曰。夫出家者。为无为法。天上人间。无有胜者。时有同学坦然。知师志气高迈。劝师同谒嵩山安禅师。安启发之。不契。乃直诣曹溪礼六祖。
　　祖问。什么处来。
　　师云。嵩山安禅师处来。
　　祖云。什么物与么来。师无语。
　　经于八载。忽然有省。乃白祖云。某甲有个会处。
　　祖云。作么生。
　　师云。说似一物即不中。
　　祖云。还假修证也无。
　　师云。修证即不无。不敢污染。
　　祖云。秖此不污染。是诸佛之诸念。吾亦如是。汝亦如是。西天二十七祖般若多罗谶汝曰。
　　震旦虽阔无别路　　要假儿孙脚上行
　　金鸡解衔一粒米　　供养什邡罗汉僧

　　(又谶传道一法)。
　　心里能藏事　　说向汉江滨　　湖波探水月
　　将照二三人

　　六祖又云。吾先师有言。从吾向后。勿传此衣。但以法传。若传此衣。命如悬丝。即道化示。莫损于汝。听吾偈曰。
　　心地含诸种　　普雨悉皆萠　　顿悟花情已
　　菩提果自成

　　汝向后出一马驹。踏杀天下人。师侍奉一十五载。
　　先天二年。始往南岳。居般若寺。示徒云。一切万法皆从心生。心本无生。法亦无住。若达心地。所作无碍。非遇上根。宜慎言哉。
　　僧问。如镜铸像。像成后。光归何处　师云。如大德未出家时相状向什么处去。
　　云。成后为什么不鉴照　师云。虽然不鉴照。谩他一点也不得。
　　马祖于南岳传法院后。独处一庵。唯习坐禅。凡有来访者都不顾。师往彼亦不顾。师观其神宇有异。忆六祖谶记。乃多方诱导。
　　一日。将砖于庵前磨。祖亦不顾　时既久。乃问曰。作什么　师云。磨砖作镜　祖云。磨砖岂得成镜　师云。磨砖既不成镜。坐禅岂得成佛　祖乃离座云。如何即是　师云。譬牛驾车。车若不行。打牛即是。打车即是。又云。汝学坐禅。为学坐佛。若学坐禅。师非坐卧。若学坐佛。佛非定相。于无住法。不应取舍。汝若坐佛。即是杀佛。若执坐相。非达其理　祖闻斯示诲。豁然开悟。礼拜问云。如何用心。即合无相三昧　师云。汝学心地法门。如下种子。我说法要。譬彼天泽。汝缘合故。当见其道　祖云。道非色相。云何能见　师云。心地法眼能见道。无相三昧亦复然矣　祖云。有成坏否　师云。若以成坏聚散而见道者。非也。听吾偈曰。
　　心地含诸种　　遇泽悉皆萠　　三昧花无相
　　何坏复何成

　　祖既蒙开悟。侍奉十秋。日益玄奥。师入宝弟子六人。各印可曰。汝等六人同证吾身。各契其一。一人得吾眉。善威仪(常浩)。一人得吾眼。善顾盼(智达)。一人得吾耳。善听理(坦然)。一人得吾鼻。善知气(神照)。一人得吾舌。善谈说(严峻)。一人得吾心。善吾今(道一)。
　　马祖阐化江西开元寺。师问众曰。道一为众说法否　众曰。已为众说法　师云。未见通个消息来。遂遣一僧去。待伊上堂时。但问作么生。记取答话来　僧如教。回举似师　祖云。自从胡乱后。三十年来不曾少盐酱。　师然之　师天宝三年八月十一日示寂于南岳。敕谥大惠禅师最胜轮之塔。吏部侍郎归登撰塔记。

　　江西马祖大寂禅师

　　师讳道一。汉州什邡县人也。俗姓马。本邑罗汉寺出家。师容貌奇异。虎视牛行。引舌过鼻。足下有二轮文。幼岁依资州唐和尚落发。受具于渝州圆律师。开元中。习禅定于衡岳传法院。密受大惠心印。
　　天竺般若多罗谶行化偈曰。
　　领得弥勒语　　离乡日日敷　　东梁移近路
　　余气脚天徒

　　师始自建阳佛迹岭迁临川。次南康龚公山。大历中。隶名于钟陵开元寺。时连师路嗣恭聆风景慕。亲授密旨。由是四方学者云集座下。厥后法嗣盛布于天下。时号江西马祖焉。
　　师谓众曰。汝等诸人。各信自心是佛。此心即是佛心。达磨大师从南天竺国躬至中华。传上乘一心之法。令汝等开悟。又引楞伽经文。以印众生心地。恐汝颠倒。不肯自信此一心之法。各各有之。故楞伽经云。佛语心为宗。无门为法门。
　　夫求法者。应无所求。心外无别佛。佛外无别心。不取善。不舍恶。净秽两边俱不依怙。达罪性空。念念不可得。无自性故。故三界唯心。森罗万像。一法所印。凡所见色。皆是见心。心不自心。因色故有。汝但随时言说。即事即理。都无所碍。菩提道果。亦复如是。于心所生。即名为色。知色空故。生即不生。若了此意。乃可随时著衣吃饭。长养圣胎。任运过时。更有何事。汝受吾教。听吾偈曰。
　　心地随时说　　菩提亦秖宁　　事理俱无碍
　　当生即不生

　　问。如何是修道　师云。道不属修。即言修得。修成还坏。即同声闻。若言不修。即同凡夫。
　　云。作何见解。即得达道　师云。自性本来具足。但于善恶事上不滞。唤作修道人。取善舍恶。观空入定。即属造作。更若向外驰求。转疏转远。但尽三界心量。一念妄想。即是三界生死根本。但无一念。即除生死根本。即得法王无上珍宝。
　　无量劫来。凡夫妄想。謟曲邪伪。我慢贡高。合为一体。故经云。但以众法合成此身。起时唯法起。灭时唯法灭。此法起时不言我起。灭时不言我灭。前念．后念．中念。念念不相待。念念寂灭。唤作海印三昧。接一切法。如百千异流同归大海。都名海水。住于一味。即接众味。住于大海。即混诸流。如人在大海水中浴。即用一切水。
　　所以声闻悟迷。凡夫迷悟。声闻不知圣心本无地位．因果．阶级。心量妄想修因证果。住其空定八万劫．二万劫。虽即已悟。却迷。诸菩萨观如地狱苦。沉空滞寂。又见佛性。若是上根众生。忽遇善知识指示。言下领会。更不历于阶级．地位。顿悟本性。故经云。凡夫有返覆心。而声闻无也。对迷说悟。本既无迷。悟亦不立。
　　一切众生。从无量劫来。不出法性三昧。长在法性三昧中。著衣吃饭。言谈祗对。六根运用。一切施为。尽是法性。不解返源。随名逐相。迷情妄起。造种种业。若能一念返照。全体圣心。汝等诸人。各达自心。莫记吾语。纵饶说得河沙道理。其心亦不增。总说不得。其心亦不减。说得亦是汝心。说不得亦是汝心。乃至今身放光。现十八变。不如还我死灰来。淋过死灰无力。喻声闻妄修因证果。未淋过死灰有力。喻菩萨道业纯熟。诸恶不染。若说如来权教三藏。河沙劫说不可尽。犹如钩锁。亦不断绝。若悟圣心。总无余事。久立。珍重。
　　上堂。庞居士问。不与万法为侣是什么人　师云。待汝一口吸尽西江水即向汝道　又问。不昧本来人。请师高著眼　师直下觑　士云。一等勿弦琴。唯师弹得妙。师直上觑　士礼拜　师归方丈　居士随后云。适来弄巧成拙　问。如何是佛　师云。即心是佛　问。离四句。绝百非。请师直指西来意　师云。我今日无心情。汝去西堂问取智藏。
　　僧至西堂问。西堂以手指头云。我今日头痛。不能为汝说得。汝去问海兄。
　　僧去问海兄。海兄云。我到者里却不会。
　　僧回。举似师。师云。藏头白。海头黑。
　　师采藤次。见水老便作放势。水老近前接。师便踏倒。水老起来。呵呵大笑云。无量妙义。百千三昧。尽在一毛头上。识得根源去。
　　邓隐峰辞师　师云。什么处去　峰云。石头去　师云。石头路滑　峰云。竿本随身。逢场作戏。
　　遂到石头。绕禅床一匝。振锡而立。云。是何宗旨　石头云。苍天。苍天　峰无语。回。举似师　师云。更去问。待他有答。汝便作嘘嘘声。
　　峰又去。依前问　石头作嘘嘘声　峰又无语。回。举似师　师云。向汝道石头路滑。
　　师令僧驰书与径山钦和尚。书中画一圆相。径山才开见。索笔于中著一点。后有僧举似忠国师。国师云。钦师犹被马师惑。
　　有僧于师前作四画。上一画长。下三画短。云。不得道一画长。三画短。离四句。绝百非。请和尚答某甲。
　　师画一画。云。不得道长短。答汝了也。
　　后有僧举似忠国师。国师云。何不问我。
　　师问僧。什么处来　云。湖南来　师云。东湖水满也未　云。未　师云。许多时雨水尚未满(道吾云。满也。云岩云。湛湛地。洞山云。什么劫中曾欠少)百丈问。如何是佛旨趣　师云。正是汝放身命处　师示众云。道不用修。但莫污染。何为污染。但有生死心。造作趣向。皆是染污。若欲直会其道。平常心是道。何谓平常心。无造作．无是非．无取舍。无断常．无凡圣。故经云。非凡夫行．非圣贤行。是菩萨行。秖如今行住坐卧。应机接物尽是道。今即是法界。乃至河沙妙用。不出法界。若不然者。云何言心地法门。云何言无尽灯。一切法皆是心法。一切名皆是心名。万法皆从心生。心为万法之根本。故经云。识心达本源。故号为沙门。名等．义等。一切法皆等。纯一无杂。
　　若于教门中得随时自在。建立法界。尽是法界。若立真如。尽是真如。若立理。一切法尽是理。若立事。一切法尽是变。举一千从。事理无差。尽是妙用。更无别理。皆由心之回转。譬如月影有若干。真月无若干。诸源水有若干。水性无若干。森罗万像有若干。虚空无若干。说道理有若干。无碍慧无若干。种种成立。皆由一心也。建立亦得。扫荡亦得。尽是妙用。妙用尽是自家。非离真而有立处。立处即真。尽是自家体。若不然者。更是何人。一切法皆是佛法。诸法即是解脱。解脱者即是真如。诸法不出于真如。行住坐卧悉是不思议用。不待时节。经云。在在处处则为有佛。
　　佛是能仁。有智慧。善机情。能破一切众生疑网。出离有无等缚。凡圣情尽。人法俱空。转无等轮。超于数量。所作无碍。事理双通。如天起云。忽有还无。不留踪迹。犹如画水成文。不生不灭。是大寂灭。在缠名如来藏。出缠号净法身。体无增减。能大能小。能方能圆。应物现形。如水中月。滔滔运用。不立根苗。木尽有为。不住无为。有为是无为之用。无为是有为之依。不住于依。故云。如空无所依。
　　心生灭义。心真如义。心真如者。喻如明镜照像。镜喻于心。像喻于法。若心取法。即涉外因。即是生灭义。不取于法。即是真如义。声闻耳闻佛性。菩萨眼见佛性。了达无二。名平等性。性无有异。用则不同。在迷为识。在悟为智。顺理为悟。顺事为迷。迷则迷自本心。悟则悟自本性。一悟永悟。不复更迷。如日出时。不与暗对。智慧日出。不与烦恼暗俱。
　　了心境界。妄想即除。妄想既除。即是无生法性。本有之性。不假修成。禅不属坐。坐即有著。若见此理。真正合道。随缘度日。戒行增熏。积于净业。但能如是。何虑不通。久立。珍重。
　　师于贞元四年正月登建昌石门山。于林中经行。见洞壑平坦。峰峦秀拔。谓侍者曰。兹吉祥所。乃吾终焉之地矣。
　　既而示疾。院主问。和尚近日尊候如何。
　　师云。日面佛．月面佛。
　　至二月一日。沐浴加趺而化。享年八十。僧腊六十。元和中　德宗皇帝追谥大寂禅师。塔曰大中庄严。

　　洪州百丈山大智禅师

　　师讳怀海。福州长乐人也。俗姓王。丱岁离尘。三学该练。属大寂阐化江西。乃倾心依附。与西堂智藏．南泉普愿同号入室三大士焉。一夕。三大士随侍马祖玩月次。祖问。正当与么时如何。
　　西堂云。正好供养。
　　师云。正好修行。南泉拂袖便去。
　　祖云。经入藏。禅归海。唯有普愿独超物外。
　　师为马祖侍者。一日。随侍马祖路行次。闻野鸭声。　祖云。什么声　师云。野鸭声　良久。祖云。适来声向什么处去　师云。飞过去　祖回头。将师鼻使扭。　师作痛声　祖云。又道飞过去　师于言下有省　明日。祖升堂才坐　师出来卷却簟　祖便下座。　师随至方丈　祖云。适来要举转因缘。你为什么卷却簟　师云。为某甲鼻头痛　祖云。你什么处去来　师云。昨日偶有出入。不及参随　祖喝一喝　师便出去。
　　马祖一日上堂。众集。以手点拂柄三下。便下座。师默有省。三日后。举似祖。祖上堂。告众曰。吾何忧矣。自有大默在。是汝诸人之师也。
　　马祖一日问师。什么处来　师云。山后来　祖云。还逢著一人么　师云。不逢著　祖云。为什么不逢著　师云。若逢著。即举似和尚　祖云。什么处得者个消息来　师云。某甲罪过　祖云。却是老僧罪过　师再参马祖。祖竖起拂子　师云。即此用。离此用。　祖挂拂子于旧处　良久。祖云。你已后开两片皮。将何示人　师遂取拂子竖起　祖云。即此用。离此用　师亦挂拂子于旧处　祖便喝　师直得三日耳聋。方乃大悟。
　　有一僧哭入法堂　师云。作什么　僧云。父母俱丧。请师拣日　师云。明日一时埋却　问。如何是奇特事　师云。独坐大雄山　僧礼拜　师便打。
　　西堂问师。你向后作么生开示于人。师以手卷舒两边。
　　堂云。更作么生。师以手点头三下。
　　上堂云。灵光独耀。迥脱根尘。体露真常。不拘文字。心性无染。本自圆成。但离妄缘。即如如佛。
　　问。依经解义。三世佛冤。离经一字。如同魔说是如何　师云。固守动静。三世佛冤。此外别求。还同魔说。
　　马祖令人驰书。并酱三瓮。与师。师令挑向法堂前。乃上堂。众才集。师以拄杖。指酱瓮云。道得。即不打破。道不得。即打破。众无语　师便打破。归方丈。
　　上堂。众才集。师以拄杖趁下。却召大众。众回头。师云。是什么。
　　黄檗到师处。一日。辞云。欲礼拜马祖去　师云。马祖已迁化也　檗云。未审有何言句　师遂举再参马祖竖拂因缘　檗闻举。不觉吐舌　师云。子已后莫承嗣马祖去么　檗云。不然。今日因师举。得见马祖大机之用。然且不识马祖。若嗣马祖。已后丧我儿孙　师云。见与师齐。减师半德。见过于师。方堪传授。子甚有超师之见。
　　后沩山问仰山。百丈再参马祖竖拂因缘。此二尊宿意旨如何　仰山云。此是显大机之用　沩山云。马祖出八十四人善知识。几人得大机。几人得大用　仰山云。百丈得大机。黄檗得大用。余者尽是喝道之师　沩山云。如是。如是。
　　师因普请开田。回问。运阇梨。开田不易　檗云。众僧作务　师云。有烦道用　檗云。争敢辞劳　师云。开得多少田　檗作锄田势　师便喝　檗掩耳而出师问黄檗。甚处来。
　　檗云。山下采菌子来　师云。山下有一虎子。汝还见么　檗便作虎声　师于腰下取斧作斫势　檗约住便掌师。
　　师晚参上堂。云。大众。山下有一虎子。汝等诸人出入好看。老僧今朝亲遭一口。
　　后沩山问仰山云。黄檗虎话作么生　仰山云。和尚如何　沩山云。百丈当时便合一斧斫杀。因什么到如此　仰山云。不然　沩山云。子又作么生　仰山云。不唯骑虎头。亦解把虎尾　沩山云。寂子甚有险崖之句。
　　师每上堂。常有一老人听法。罢皆随众散去。一日。留身不去　师问。立者何人　老人曰。某甲于过去迦叶佛时曾住此山　有学人问。大修行底人还落因果也无　对云。不落因果。堕在野狐身。今请和尚代一转语　师云。汝但问　老人便问。大修行底人还落因果也无　师云。不昧因果　老人于言下大悟。告辞　师云。某甲已免野狐身。住在山后。乞依亡僧烧送。
　　师令维那白槌告众。斋后普请送亡僧。众皆愕然。斋后。众去山后。岩中果见一死野狐。积薪烧讫　师至晚上堂。举前因缘次。黄檗便问。古人错对一转语。堕在野狐身。今人转转不错。又且如何　师云。近前来。向汝道　檗近前打师一掌　师云。将谓胡须赤。更有赤须胡　时沩山在会下作典座。司马头陀举野狐语问典座。作么生　典座以手撼门扇三下　司马云。大粗生　典座云。佛法不是者个道理　后沩山举黄檗问野狐话问仰山　山云。黄檗常用此机　沩山云。汝道天生得。从人得　仰山云。亦是禀受师承。亦是自宗通　沩山云。如是。如是　黄檗问。从上古人以何法示人。师良久　黄檗云。后代儿孙将何传授　师云。将谓你者汉是个人。便归方丈。
　　沩山一夜方丈中侍立。既久　师令拨炉中看有火么　山拨云。无火　师自起。拨得一星火。挟示。云汝道无火。者个是什么。山因此有省　后一日。作务次。师问沩山云。还有火么　沩山云。有　师云。在什么　处。沩山把一堇柴吹度与师　师云。如虫蚀木　因普请锄地次。有僧闻鼓声。举起锄头。呵呵大笑而归　师云。俊哉。从观音门而入　后唤其僧。问云。你适来见什么道理　僧云。某甲肚饥。闻鼓声。归吃饭　师呵呵大笑。
　　问。如何是佛　师云。汝是阿谁　云。某甲　师云。汝识某甲否　云。分明个　师乃竖起拂子问。汝见拂子否　云。见　师不顾。
　　师令僧。去章敬处。见伊上堂说法。你便展开座具。礼拜起。将一只鞋。以袖拂却上尘。倒头覆下。其僧到章敬处。一依师旨。章敬云。老僧罪过。
　　上堂云。并却咽喉唇吻。速道将来　沩山云。某甲道不得。请和尚道　师云。不辞向你道。他后丧我儿孙　五峰云。和尚亦须并却　师云。无人处斫额望汝　云岩云。某甲有道处。请和尚举　师云。并却咽喉唇吻。速道将来　岩云。师今有也　师云。丧儿孙　上堂云。我要一人去传语西堂和尚。阿谁去得　五峰云。某甲去得　师云。你作么生传语　峰云。待见西堂即道　师云。道什么　峰云。却来举似和尚　师童年之时。随母入寺拜佛。指尊像问母。此是何物　母云。是佛　童云。形容似人。我后亦当作焉。
　　师凡作务执劳。必先于众。众不忍其劳。密收作具而请息之。师云。吾无德矣。争合劳人。既遍求作具不获。而亦不食。故有一日不作。一日不食之言流播寰宇矣　师于元和九年正月十七日示寂。春秋九十五。长庆元年。敕谥大智禅师。塔曰大胜宝轮。

　　筠州黄檗鹫峰山断际禅师者

　　闽中人也。幼于本州黄檗山出家。眉间隆起如珠。音词畅润。志意冲澹。后游天台。逢一僧。如旧识。乃同行。属涧水瀑涨。师倚杖而止。其僧率师同过。师云。请兄先过。其僧却浮笠于水上便过。
　　师云。我却共个梢子行。悔不一棒打杀　有僧辞归宗　宗云。往甚处去　云。诸方学五味禅去　宗云。诸方有五味禅。我者里秖是一味禅　僧云。如何是一味禅　宗便打　僧云。会也。会也　宗云。道。道。僧拟开口　宗又打。
　　其僧后到师处。师问。什么处来　云。归宗来　师云。归宗有何言句。僧遂举前话。
　　师乃上堂。举此因缘云。马大师出八十四人善知识。问著个个屙漉漉地。秖有皈宗较些子。
　　师在盐官会里。大中帝为沙弥。师于佛殿礼佛　沙弥云。不著佛。求不著法求。不著众求。长老礼拜。当何所求　师云。不著佛。求不著法求。不著众求。常礼如是事　沙弥云。用礼何为　师便掌　沙弥云。太粗生。　师云。者里是什么所在。说粗说细。随后又掌。　沙弥便走。
　　师行脚时。到南泉。一日斋时。捧钵向南泉位上坐。南泉下来。见便问。长老什么年中行道　师云。威音王已前　南泉云。犹是王老师孙在。师便移下座　师一日出次。南泉云。如许大身材。戴个些子大笠　师云。三千大千世界总在里许　南泉云。王老师[口*爾]。师戴笠便行　师一日在茶堂内坐　南泉下来问。定慧等学。明见佛性。此理如何　师云。十二时中不依倚一物　泉云。莫便是长老见处么　师云。不敢　泉云。浆水钱且置。草鞋钱教什么人还　师便休　沩山后举此因缘问仰山。莫是黄檗构他南泉不得么　仰山云。不然。须知黄檗有陷虎之机　沩山云。子见处得与么长。
　　一日普请　南泉问。什么处去　师云。择菜去　泉云。将什么择　师竖起刀子　泉云。秖解作宾。不解作主　师扣刀三下。
　　一日。五人新到。同时相看。四人礼拜。一人不礼拜。以手画一圆相而立　师云。还知道好只猎犬么　云。寻羚羊气来　师云。羚什无气。汝向什么处寻　云。寻羚羊踪来　师云。羚羊无踪。汝向什么处寻　云。与么则死羚羊也。师便休。
　　来曰升座。退。问昨日寻羚羊僧出来　其僧便出　师云。老僧昨日后头未有语在。作么生　其僧无语　师云。将谓本色衲僧。元来秖是义学沙门。
　　师曾散众。在洪州开元寺。裴相公一日入寺行次。见壁画。乃问寺主。者画者是什么　寺主云。画高僧。
　　相　公云。形影在者里。高僧在什么处　寺主无对　相公云。此间莫有禅僧么　寺主云。有一人　相公遂请师相见。乃举前话问师　师召云。裴休　休应嗒师云。在什么处　相公于言下有省。乃再请师开堂。
　　上堂云。汝等诸人尽是噇酒糟汉。与么行脚。笑杀他人。总似与么容易。何处更有今日。汝还知大唐国里无禅师么　时有僧问。秖如诸方匡徒领众。为什么却道无禅师　师云。不道无禅。秖道无师　后沩山举此因缘问仰山云。意作么生　仰山云。鹅王择乳。素非鸭类　沩山云。此实难辨。
　　裴相一日托一尊佛于师前。胡跪云。请师安名　师召云。裴休　休应喏　师云。与汝安名竟　相公便礼拜。
　　相公一日上诗一章　师接得便坐却。乃问。会么　相公云。不会　师云。与么不会。犹较些子。若形纸墨。何有吾宗。
　　诗曰。
　　自从大士传心印　　额有圆珠七尺身
　　挂锡十年栖蜀水　　浮杯今日渡漳滨
　　一千龙象随高步　　万里香华结胜因
　　愿欲事师为弟子　　不知将法付何人

　　师答曰。
　　心如大海无边际　　口吐红莲养病身
　　虽有一双无事手　　不曾祗接等闲人

　　夫学道者。先须并却杂学诸缘。决定不求。决定不著。闻甚深法。恰似清风届耳。瞥然而过。更不追寻。是为甚深。入如来禅。离生禅想。从上祖师。唯传一心。更无异法。指心是佛。顿超等妙二觉之表。决定不流至第二念。始似入我宗门。如斯之法。汝取次人到者里。拟作么生学。所以道。拟心时。被拟心魔缚。非拟心时。又被非拟心魔缚。非非拟心时。又被非非拟心魔缚。魔非外来。出自你心。唯有无神通菩萨足迹不可寻。
　　若于一切时中。心有常见。即是常见外道。若观一切法空作空见。即是断见外道。所以三界唯心。万法唯识。此犹是对外道邪见人说。若说法身以为极果。此对三贤十圣人言。故佛地断二愚。一者微细所知愚。二者极微细所知愚。佛既如是。更说什么等妙二觉所知。
　　一切人但欲向明。不欲向暗。但欲求悟。不爱烦恼。便道佛是觉。众生是妄。若作如是见解。百劫千生轮回六道。更无断绝。何以故。为谤诸佛本源自性故。他分明向你道。佛且不明。众生且不暗。法无明暗故。佛且不强。众生且不弱。法无强弱故。佛且不智。众生且不愚。法无愚智故。是你出头总道解禅。开著口便病发。不说本。秖说末。不说迷。秖说悟。不曾说体。秖说用。总无你话论处。
　　他一切法且本不有。今亦不无。缘起不有。缘灭不无。本亦不有。本非本故。心亦不心。心非心故。相亦非相。相非相故。所以道。无法无本心。始解心心法。法即非法。非法即法。无法无非法故。是心心法。忽然瞥起一念。了知如幻如化。即流入过去佛。过去佛且不有。未来佛且不无。又且不唤作未来佛。现在念念不住。不唤作现在佛。佛若起时。即不拟他是觉是迷。是善是恶。辄不得执滞他。断绝他。如一念瞥起。千重关锁锁不得。万丈绳索。系他不住。
　　既若如是。争合便拟灭他止他。分明向你道尔焰识。你作么生拟断他。喻如阳焰。你道近。十方世界求不可得。始道远。看时秖在目前。你拟趁他。他又转远去。你始避他。他又来逐。你取又不得。舍又不得。既若如此。故知一切法性自尔。即不用愁他虑他。
　　如言前念是凡。后念是圣。如手翻覆一般。此是三乘教之极也。据我宗门中。前念且不是凡。后念且不是圣。前念不是佛。后念不是众生。所以一切色是佛色。一切声是佛声。举著一理。一切理皆然。见一事。见一切事。见一心。见一切心。见一道。见一切道。一切处无不是道。见一尘。十方世界山河大地皆然。见一滴水。即见十方世界。一切性水。又见一切法。即见一切心。一切法本空。心即不无。不无即妙有。有亦不有。不有即有。即真空妙有。既若如是。十方虚空世界。不出我之一心。一切微尘国土。不出我之一念。若然。说什么内之与外。如蜜性甜。一切蜜皆然。不可者个蜜甜。余底苦也。何处有与么事。
　　所以道。虚空无内外。法性自尔。虚空无中间。法性自尔。故众生即佛。佛即众生。众生与佛。元同一体。生死涅槃。有为无为。元同一体。世间出世间。乃至六道四生。山河大地。有性无性。亦同一体。言同者。名相亦空。有亦空。无亦空。尽恒沙世界元是一空。既若如此。何处有佛度众生。何处有众生受佛度。何故如此。万法之性自尔故。若作自然见。即落自然外道。若作无我．无我所见。堕在三贤十圣位中。
　　你如今云何将一尺一寸。便拟度量虚空。他分明向汝道。法法不相到。法自寂故。当处自住。当处自真。以身空故名法空。以心空故名性空。身心总空。故名法性空。乃至千途异说。皆不离你之本心。如今说菩提涅槃。真如佛性．二乘菩萨者。皆指叶为黄金．拳掌之说。若也展手之时。一切大众。若天若人。皆见掌中都无一物。所以道。本来无一物。何处有尘埃。本既无物。三际亦无所有。故学道人单刀直入。须见者个意始得。
　　故达磨大师从西天来至此土。经多少国土。秖觅得可大师一人。密传心印。印你本心。以心印法。以法印心。心心不异。心既如此。法亦如此。同真际。等法性。法性空中。谁是授记人。谁是成佛人。谁是得法人。他分明向你道。菩提者。不可以身得。身无相故。不可以心得。心无相故。不可以性得。性即便是本源自性天真佛故。不可以佛更得佛。不可以无相更得无相。不可以空更得空。不可以道更得道。本无所得。无得亦不可得。所以道。无一法可得。秖教你了取本心。当下了时。不得了相。无了无不了相亦不可得。
　　如此之法。得者即得。得者。不自觉知。不得者。亦不自觉知。如此之法。从上已来。有几人得知。所以道。天下忘己者有几人。如今于一机一境。一经一教。一世一时。一名一字。六根门前领得。与机关木人何别。忽有一人出来。不于一名一相上作解者。我说此人尽十方世界觅者个人不可得。以无第二人故。继于祖位。亦云释种。无杂纯一故。
　　言王若成佛时。王子亦随出家。此意大难知。秖教你。莫觅。觅便失却。如痴人。山中叫一声。响从谷出。便走下山。趁及乎觅不得。又叫一声。山上响。又应。亦走上。山上趁。如是千生万劫。秖是寻声逐响人。虚生浪死汉。汝若无声。亦无其响。涅槃者。无闻．无知．无声．绝迹．绝踪。若得如是。稍与祖师邻房也。
　　问。如王库藏内。都无如是刀。伏愿诲示　师云。王库藏者。即虚空性也。能摄十方虚空世界。皆总不出你心。亦谓之虚空菩萨。你若道是有是无．非有非无。总成羖羊角。羖羊角者。即你求觅者也　问。王库藏中有真刀否　师云。此亦是羖羊角　云。若王库藏中本无真刀。何故云。王子持王库中真刀出至异国。何得言无　师云。持刀出者。此喻如来使者。你若言王子持王库中真刀出去者。库中应空去也。本源虚空性。不可被异人将去。是什么语。设你有者。皆名羖羊角　问。迦叶受佛心印。得为传语入否　师云。是　云。若是传语人。应不离得羖羊角　师云。迦叶自领得本心。所以不是羖羊角。若以领得如来心。见如来意。见如来色相者。即属如来使。为传语人。所以阿难为侍者二十年。但见如来色相。所以被佛呵云。唯观救世者。不能离得羖羊角。
　　问。执剑于瞿昙前者。如何　师云。五百菩萨得宿命智。见过去生业障。五百者。即你五阴身是。以见此宿障故。求佛求菩提涅槃。所以文殊将智解剑。害此有见佛心故。故言你当善害　云。何者是剑　师云。解心是剑　云。解心既是剑。断此有见佛心。秖如能断见心。何能除得　师云。还将你无分别智。断此有见分别心　云。如作有见。有求佛心。将无分别智剑断。争奈有智剑在何　师云。若无分别智。害有见无见。无分别智亦不可得　云。不可以智更断智。不可以剑更断剑　师云。剑自害剑。剑剑相害。即剑亦不可得。智自害智。智智相害。即智亦不可得。母子俱丧。亦复如是。
　　问。如何是见性　师云。性即是见。见即是性。不可以性更见性。闻即是性。不可以性更闻性。秖你作性见。能闻能见性。便有一异法生。他分明道。所可见者。不可更见。你云何头上更著头。他分明道。如盘中散珠。大者大圆。小者小圆。各各不相知。各各不相碍。起时不言我起。灭时不言我灭。所以四生六道。未有不如时。
　　且众生不见佛。佛不见众生。四果不见四向。四向不见四果。三贤十圣不见等妙二觉。等妙二觉不见三贤十圣。乃至水不见火。火不见水。地不见风。风不见地。众生不入法界。佛不出法界。所以法性无去来。无能所见。既如此。因什么道我见我闻。于善知识处得契悟。善知识与我说法。诸佛出世与众生说法。迦旃延祗为以生灭心传实相法。被净名呵责。分明道。一切法本来无缚。何用解。他本来不染。何用净。他故云。实相如是。岂可说乎。汝今秖成是非心．染净心。学得一知一解。绕天下行。见人便拟定当取。谁有心眼。谁强谁弱。若也如此。天地悬殊。更说什么见性。
　　问。既言性即见。见即性。秖如性。自无障碍。无齐限。云何隔物即不见。又于虚空中。近即见。远即不见者。如何　师云。此是你妄生异见。若言隔物不见。无物言见。便谓性有隔碍者。全无交涉。性且非见非不见。法亦非见非不见。若见性人。何处不是我之本性。所以六道四生．山河大地。总是我之性净明体。故云。见色便见心。色心不异故。秖为取相作见闻觉知。去却前物。始拟得见者。即堕二乘人中依通见解也。虚空中。近则见。远则不见。此是外道中收。分明道。非内亦非外。非近亦非远。近而不可见者。万物之性也。近尚不可见。更道远而不可见。有什么意智。
　　问。学人不会。和尚如何指示　师云。我无一物。从来不曾将一物与人。你无始已来。秖为被人指示。觅契觅会。此可不是弟子与师俱陷王难。你但知一念不受。即是无受身。一念不想。即是无想身。决定不迁流造作。即是无行身。莫思量卜度分别。即是无识身。
　　你如今才瞥起一念。即入十二因缘。无明缘行。亦因亦果。乃至老死。亦因亦果。故善财童子一百一十处求善知识。秖向十二因缘中求。最后见弥勒。弥勒却指见文殊。文殊者。即汝本地无明。若心心别异。向外求善知识者。一念才生即灭。才灭又生。所以汝等比丘。亦生亦老。亦病亦死。酬因答果已来。即五聚之生灭。五聚者。五阴也。一念不起。即十八界空。即身便是菩提华果。即心便是灵智。亦云灵台。若有所住著。即身为死尸。亦云守死尸鬼。
　　问。净名默然。文殊赞叹云。是真入不二法门。如何　师云。不二法门。即你本心也。说与不说。即有起灭。无言说时。无所显示。故文殊赞叹。
　　云。净名不说时。声有断灭否　师云。语即默。默即语。语默不二。故云声之实性亦无断灭。文殊本闻亦不断灭。所以如来常说。未曾有不说时。如来说即是法。法即是说。法说不二故。乃至报化二身。菩萨声闻。山河大地。水鸟树林。一时说法。所以语亦说。默亦说。终日说而未尝说。既若如是。但以默为本。
　　问。声闻人藏形于三界。不能藏于菩提者。如何　师云。形者。质也。声闻人但能断三界见修。已离烦恼。不能藏于菩提。故还被魔王。于菩提中捉得。于林中宴坐。还成微细见菩提心也。菩萨人已于三界菩提决定不舍不取。不取故。七大中觅他不得。不舍故。外魔亦觅他不得。你但拟著一法。印子早成也。
　　印著有。即六道四生文出。印著空。即无相文现。如今但知决定不印一切物。此印为虚空。不一不二。空本不空。印本不有。十方虚空世界。诸佛出世。如见电光一般。观一切蠢动含灵。如响一般。见十方微尘国土。恰似海中一滴水相似。闻一切甚深法。如幻如化。心心不异。法法不异。乃至千经万论。秖为你之一心。若能不取一切相。故言如是一心中。方便勤庄严。
　　问。如我昔为歌利王割截身体。如何　师云。仙人者。即是你心。歌利王者。好求也。不守王位。谓之贪利。如今学人。积功累德。见者便拟学。与歌利王何别。如见色时。坏却仙人眼。闻声时。坏却仙人耳。乃至觉知时。亦复如是。唤作节节支解　云。秖如仙人忍时。不合更有节节支解。不可一心忍。一心不忍也　师云。你作无生见．忍辱解．无求解。总是伤损　云。仙人被割时。还知痛否　师云。痛　云。此中无受者。是谁受痛师云。你既不痛。出头来觅个什么。
　　问。然灯佛授记。为在五百岁中。五百岁外　师云。五百岁中不得授记。所言授记者。你本心决定不忘不失。有为中不取菩提。但以了世非世。亦不出五百岁外别得授记。亦不于五百岁中得授记　云。了世非世三际相可得已否　师云。无一法可得　云。何故言频经五百世。前后极时长　师云。五百世长远。当知犹是仙人。故然灯授记时。实无少法可得。
　　问。教中云。销我亿劫颠倒想。不历僧秖获法身者。如何　师云。若以三无数劫修行。有所证得者。尽恒沙劫不得。若于一刹那中获得法身。直了见性者。犹是三乘教之极谈也。何以故。以见法身可获故。皆属不了义教中收。
　　问。见法顿了者。见祖师意否　师云。祖师心。出虚空外　云。有限剂否　师云。有无限剂。此皆数量对待之法。祖师心。且非有限量。非无限量。亦非非有无限量。以绝对故。你如今学者。未能出得三乘教外。争唤作禅师。分明向你道。一等学禅。莫取次妄生异见。如人饮水。冷暖自知。一行一住。一刹那间。念念不异。若不如是。不免轮回。
　　问。佛身无为。不堕诸数。何故佛身舍利八斛四斗　师云。你作如是见。祗见假舍利。不见真舍利　云。舍利为是本有。为复功勋　师云。非是本有。亦非功勋　云。若非本有。又非功勋。何故如来舍利。唯炼唯精。金骨常存　师乃呵云。你作如此见解。争唤作学禅人。你见虚空。曾有骨否。诸佛心同太虚。觅什么骨　云。如今既有舍利。此是何法　师云。此从你妄想心生。即见舍利　云。和尚还有舍利否。请将出来看　师云。真舍利难见。你但以十指撮尽妙高峰为微尘。即见真舍利。夫参禅学道。须得一切处不生心。秖论忘机即佛道隆。分别即魔军盛。毕竟无毛头许少法可得。
　　问。祖师传法。付与何人　师云。无法与人　云。何故二祖请师安心　师云。你若道有。二祖即合觅得心。觅心不可得故。所以道。与你安心竟。若有所得。全归生灭。
　　问。佛穷得无明否即　师云。无明即是一切诸佛得道之处。所以缘起是道场。所见一尘一色。便合无边理性。举足下足不离道场。道场者。无所得也。我向你道。秖为无所得。名为坐道场　云。无明者。为明为暗　师云。非明非暗。明暗是代谢之法。无明且不明亦不暗。不明只是本明。不明不暗。秖是本明。不明不暗。秖者一句子。乱却天下人眼。所以道。假使满世间。皆如舍利弗。尽思共度量。不能测佛智。其无碍慧出过虚空。无你语论处。释迦量等三千大千世界。忽有一菩萨出来一跨。跨却。三千大千世界。不出普贤一毛孔。你如今把什么本领拟学他　云。既是学不得。为什么道归源性无二。方便有多门。如之何　师云。归智。其无碍惠。出过虚空。无你语论处。释迦量等三千大千世界。忽有一菩萨出来一跨。跨却三千大千世界。不出普贤一毛孔。你如今把什么本领拟学他　云。既是学不得。为什么道归源性无二。方便有多门。如之何　师云。归源性无二者。无明实性即诸佛性。方便有多门者。声闻人见无明生。亦见无明灭。缘觉人但见无明灭。不见无明生。念念证寂灭。诸佛见众生。终日生而无生。终日灭而无灭。无生无灭。即大乘果。所以道。果满菩提圆。花开世界起。
　　举足即佛。下足即众生。诸佛两足尊者。即理足．变足．众生足．生死涅槃一切等足。足故不求。是你如今念念学佛。即嫌著众生。若嫌著众生。即是谤他十方诸佛。所以佛出世来。执除粪器。蠲除戏论之粪。秖教你除却从来学心．见心。除得尽。即不随戏论。亦云般粪出。秖教你不生心。心若不生。自然成大智。
　　大智者。决定不分别佛与众生。一切尽不分别。始得入我曹溪门下。故自古先圣云。少人行我此法门。所以无行为法门。秖是一心门。一切人到者里尽不敢入。不道全无。秖是少人得。今者即是佛。珍重　师于大中年中终于本山　唐宣宗敕断际禅师。塔曰广业。

　　天圣广灯录卷第八


　　天圣广灯录卷第九　　　


　　洪州大雄山百丈怀海禅师

　　夫语须辨缁素。须识总别语。须识了义．不了义教语。了义教辨清。不了义教辨浊。说秽法边垢拣凡。说清法边垢拣圣。从九部教说。向前众生无眼。须人雕琢。若于聋俗人前说。直须教渠出家持戒。修禅学惠。若是过量俗人。亦不得向佗恁么说。如维摩诘．傅大士等类。若于沙门前说。佗沙门已受白四羯磨讫。具足全是戒定慧力。更向佗恁么说。名非时语。说不应时。亦名绮语。若是沙门。须说净法边垢。须说离有无等法。离一切修证。亦离于离。
　　若于沙门中。剥除习染。沙门除贪嗔病不去。亦名聋俗。亦须教渠修禅学惠。若是二乘僧。佗歇贪嗔病去尽。依在无贪将为是。今无色界。是障佛光明。是出佛身血。亦须教渠修禅学惠。须辨清浊语。
　　浊法者。贪．嗔．爱．取等多名。但于清浊两流。凡圣等法。色声香味触法。世间出世间法。都不得有纤毫爱取。归不爱取。依住不爱取将为是。今初善。是住调伏心。是声闻人。是恋筏不舍人。是二乘道。是禅那果。归不爱取。亦莫依住不爱取。是中善。是半字教。犹是无色界。免堕二乘道。免堕魔民道。犹是禅那病。是菩萨缚。归不依住不爱取。亦不作不依住知解。是后善。是满字教。免堕无色界。免堕禅那执。免堕菩萨乘。免堕魔王位。为智障．地障．行障故。见自己佛性。如夜见色。如云佛地断二愚。一微细所知愚。二极微细所知愚。
　　故云有大智人破尘出经卷。若透三句得遇。不被三段管。教家举喻。如鹿得三跳出网。唤作缠外佛。无物拘系得渠。是属然灯后佛。是最上乘。最上上智。是佛道上立。此人是佛。有佛性。是导师。是使得无所碍风。是无碍惠。于后能使得因果福智自由。是作车运载因果。处于生。不被生之所留。处于死。不被死之所碍。处于五阴。如门开不被五阴碍。去住自由。出入无难。若能漝么。不论阶梯胜劣。乃至蚁子之身。但能漝么。尽是净妙国土。不可思议。
　　此犹是解缚语。彼自无疮。勿伤之也。佛疮．菩萨等疮。但说有无等法。尽是伤也。有无管一切法。十地是浊流河。众作清流。说竖清相。说浊过患。向前十大弟子。舍利弗．富楼那．正信阿难．邪信善星等。个个有榜样。个个有则候。一一被导师说破。不是四禅八定阿罗汉等。住定八万劫。他是依执所行。被净法酒醉。故云声闻人闻佛法。不能发无上道心。所以断善根人无佛性。教云。唤作解脱深坑可畏之处。一念心退转。堕地狱犹如箭射。亦不得一向说退。亦不得一向说不退。秖如文殊．观音．势至等。却来须陀洹地。同类诱引。不得言他退。当漝么时。秖唤作须陀洹人。
　　秖如今鉴觉。但不被一切有无诸法管。透三句及一切逆顺境得过。闻百千万亿佛出世间。如不闻相似。亦不依住不闻。亦不作不依住知解。说他者个人退。不得量数。管他不著。是佛常住世间而不染世间法。说佛转法轮退。是谤佛法僧。说佛不转法轮不退。亦是谤佛法僧。
　　肇云。菩提之道。不可图度。高而无上。广不可极。渊而无下。深不可测。语也垛生招箭。言鉴觉犹不是。从浊辨清。许说如今鉴觉是外别有。尽是魔说。若守住如今鉴觉。亦同魔说。亦名自然外道说。如今鉴觉是自己佛。是尺寸语。是图度语。似野干鸣。犹属黐胶门。
　　本来不认自知自觉是自己佛。向外驰求觅佛。假善知识说出自知自觉作药。治个向外□驰求病。归不向外驰求。病瘥须除药。若执住自知自觉。是禅那病。是辙底声闻。如水成冰。全冰是水。救渴难望。亦云。必死之病。世医拱手。
　　无始不是佛。莫作佛解。佛是众生边药。无病不要吃药。药病俱消。喻如清水。佛似甘草和水。亦似密和水。极是甘美。若同清水边数即不著。不是无。是本有。亦云此理是诸人本有。诸佛菩萨唤作示珠人。从来不是个物。不用知渠解渠。不用是渠非渠。但割断两头句。割断有句不有句。割断无句不无句。两头迹不现。两头捉汝不著。量数管汝不得。
　　不是欠少。不是具足。非凡非圣。非明非暗。不是有知。不是无知。不是系缚。不是解脱。不是一切名目。何以不是实语。若为雕琢虚空。作得佛相貌。若为说道虚空是青．黄．赤．白作得。如云法无有比。无可喻故。法身无为。不堕诸数。故云。圣体无名。不可说如实理。空门难凑。喻如大末虫处处能泊。唯不能泊于火焰之上。众生亦尔。处处能缘。唯不能缘于般若之上。
　　参善知识。求觅一知一解。是善知识魔。生语见故。若发四弘誓愿。今度一切众生尽。然后我始成佛。是菩萨法智魔。誓愿不相舍故。若持斋戒。修禅学慧。是有漏善根。纵然座道场。示现成等正觉。度恒沙数人尽。证辟支佛果。是善根魔。起贪著故。若于诸法都无贪染。神理独存。住甚深禅定。更不升进。是三昧魔。久耽玩故。至上涅槃。离欲寂静。是魔业。若智慧脱若干魔网不去。纵解百本围陀经。尽是地狱滓。若觅如佛相似。无有是处。
　　如今闻说不著一切善恶有无等法。即为堕空。不知弃本逐末。却是堕空也。求佛求菩提。及一切有无等法。是弃本逐末。秖如今粗食甃命。补破遮寒。渴即掬水吃。余外但是一切有无等法都无纤毫系念。此人渐有轻明分。
　　善知识不执有。不执无。脱得十句魔语出。语不系缚人。所有言说。不自称师。说如谷响。言满天下无口过。堪依止。若道我能说能解。说我是和尚。汝是弟子者。个同于魔说。无端说道。目击道存。是佛不是佛。是菩提．涅槃．解脱等。无端说一知一解。见举一手。竖一指。云是禅是道者。个语系缚人。未有住时。秖是重增比丘绳索。
　　纵然不说。亦有口过。宁作心师。不师于心。不了义教。有人天师。有导师。了义教中。不为人天师。不师于法。未能依得玄鉴。且依得了义教。犹有相亲分。若是不了义教。秖合聋俗人前说。秖如今但不依住一切有无诸法。亦不住无依。住亦不作不依住知解。是名大善知识。亦云唯佛一人是大善知识。为无两人。余者尽名外道。亦名魔说。
　　如今秖是说破两头句。一切有无等法。但莫贪染及解缚之事。无别语句教人。若道别有语句教人。别有法与人者。比名外道。亦名魔说。须识了义教．不了义教语。须识遮语．不遮语。须识生死语。须识药病语。须识逆顺喻语。须识总别语。
　　说道修行得佛。有修有证。是心是佛。即心即佛。是佛说。是不了义教语。是不遮语。是总语。是升合担语。是拣秽法边语。是顺喻语。是死语。是凡夫前语。不许修行得佛。无修无证。非心非佛。亦是佛说。是了义教语。是遮语。是别语。是百石担语。是三乘教外语。是逆喻语。是拣净法边语。是生语。是地位人前语。从须陀洹向上直至十地。但有语句。尽属法尘垢。但有语句。尽属烦恼边收。但有语句。尽属不了义教。了义教是持。不了义教是犯。佛地无持犯。了义不了义教尽不许也。
　　从苗辨地。从浊辨清。秖如今鉴觉。若从清边数。鉴觉亦不是清。不鉴觉亦不是清。亦不是不清。亦不是。圣亦不是不圣。亦不是。见水浊。说水浊过患。水若清。都无可说。今却浊他水。若有无问之问。亦有无说之说。佛不为佛说法。平等真如法界无佛。不受众生。佛不住佛。名真福田。
　　须辨主客语。贪染一切有无境法。被一切有无境惑乱。自心是魔王。照用属魔民。秖如金鉴觉。但不依住一切有无诸法。世间出世间法。亦不作不依住知解。亦不依住无依住知解。自心是佛。照用属菩萨。心心是主宰。照用属客尘。如波说水。照万像以无功。若能寂照。不自玄旨。自然贯穿古今。如云神无照功。至功常存。能一切处为导师。
　　众生性识。他为未曾蹋佛阶梯。是黐胶性。多时黏著有无诸法。乍吃玄旨药不得。乍闻格外语。他信不及。所以菩提树下三七日默然思惟。智惠冥朦难说。无可比喻。说众生有佛性。亦谤佛法僧。说众生无佛性。亦谤佛法僧。若言有佛性。名执著谤。若言无佛性。名虚妄谤。如云说佛性有。则增益谤。说佛性无。则损减谤。说佛性亦有亦无。则相违谤。说佛性非有非无。则戏论谤。
　　始欲不说。众生无解脱之期。始欲说之。众生又随语生解。益少损多。故云我宁不说法。疾入于涅槃。向后返寻。过去诸佛皆说三乘法。向后假说假立名字。本不是佛。向渠说是佛。本不是菩提。向渠说是菩提．涅槃．解脱等。知渠檐百石檐不起。且与渠一升一合檐。知渠难信了义教。且与渠说不了义教。且得善法流行。亦胜于恶法。善果限满。恶果便到。得佛。则有众生到。得涅槃。则有生死到。得明。则有暗到。但是有漏因果翻覆。无有不相酬者。
　　若欲免见翻覆之事。但割断两头句。量数管不著。不佛不众生。不亲不疏。不高不下。不平不等。不去不来。但不著文字。隔渠两头。捉汝不得。免苦乐相形。免明暗相酬。实理真实亦不真实。虚妄亦不虚妄。不是量数物。喻如虚空不可修治。若心有少许作解。即被量数管著。亦如卦兆。被金木水火土管。亦如黐胶。五处俱黏。魔王捉得。自在还家。
　　夫教语皆三句相连。初．中．后善。初。直须教渠发善心。中。破善心。后。始明好善。菩萨即非菩萨。是名菩萨。法非法非今法。总与磨也。若秖说一句。令众生入地狱。若三句一时说。渠自入地狱。不于教主事。说道如今鉴觉是自己佛。是初善。不守住如今鉴觉。是中善。亦不作不守住知解。是后善。如前属然灯后佛。秖是不凡亦不圣。莫错说佛今非凡非圣。
　　此土初祖云。无能无圣为佛圣。若言佛圣者。秖如九品精灵．龙畜之类。及释梵等。皆能通变。上品精灵。亦知今古百劫时事。岂得是佛。如阿修罗王身极长大。敌两倍须弥山。与帝释战时。知力不如。领百万兵众入藕丝孔里藏。通变辨才不少。他且不是佛教语。节级奢缓。升降不同。未悟未解时名贪嗔。悟了唤作佛慧。故云不异旧时人。秖异旧时行履处。
　　问。斩草伐木。掘地垦土。为有罪报相否　师云。不得定言有罪。亦不得定言无罪。有罪无罪。事在当人。若贪染一切有无等法。有取舍心在。透三句不过。此人定言有罪。若透三句外。心如虚空。亦莫作虚空想。此人定言无罪。
　　又云。罪若作了。道不见有罪。无有是处。若不作罪。道有罪。亦无有是处。如律中。本迷教人。及转相杀。尚不得杀罪。何况禅宗下相承。心如虚空。不停留一物。亦无虚空相。将罪何处安著。亦名禅道不用修。但莫污染。亦云但融冶表里心尽即得。亦云但约照境。秖如今照一切有无等法。都无贪取。亦莫取著。亦云。合与磨学。今似浣垢衣。今是本有。垢是外来。闻说一切有无声色。如似垢腻。都莫将心凑泊。菩提树下。三十二相八十种好属色。十二分教属声。秖如今截断一切有无声色流过。心如虚空相似。合与磨学。如救头然始得。临命终时。寻旧熟路。行尚不彻。到与磨时。新调始学。如何了得。
　　临终之际。所有习念。尽为胜境现前。随心所爱。重处先受。秖如今不作恶事。当此之时。亦无恶境。纵有恶境。亦变成好境。若怕临终之时。慞狂不得自由。即须如今便自由始得。秖如今于一一境法。都无爱染。亦莫依住知解。便是自由人。如今是因。临终是果。果业已现。如何怕得。
　　怕是古今。古若有今。今亦有古。古若有佛。今亦有佛。如今若得。直至未来际得。秖如今一念一念不被一切有无等法管。自古自今。佛秖是人。人秖是佛。亦是三昧定。不用将定入定。不用将禅想禅。不用将佛觅佛。如云法不求法。法不得法。法不行法。法不见法。自然得法。不以得更得。所以菩萨应如是正念诸法。罄然独存。亦无知独存之法。
　　智性自如如。非因所置。亦名体结。亦名体集。不是智知。不是识识。绝思量处。凝寂体尽。忖度永亡。如海大流尽。波浪不复生。亦云如大海水。无风匝匝之波。忽知匝匝之波。此是细中之粗。亡知于知。还如细中之细。是佛境界。从此初知。名三昧之顶。亦名三昧王。亦名尔焰智。出生一切诸三昧。灌一切诸法王子顶。于一切色声香味触法刹土成等正觉。内外通达。悉无有碍。一色一尘。一佛一色。一切佛一切色。一切尘一切佛。一切色声香味触法亦复如是。一一遍满一切刹土。此是细中之粗。是善境界。是一切上流知觉闻见。亦是一切上流出生入死。度一切有无等法。是上流所说。亦是上流涅槃。是无上道。是无等等咒。是第一之说。于诸说中最为甚深。无人能到。诸佛护念。犹如清波。能说一切水清浊．深流．广大之用。诸佛护念。行住坐卧。若能如是。我时为现清净光明身。
　　又云。如汝自等．语等。我亦如然。一佛刹声。一佛刹香。一佛刹味。一佛刹触。一佛刹事。悉皆如是。从此上至莲华藏世界。纵广总皆如是。若守初知为解。名顶结。亦名堕顶结。是一切尘劳之根本。自生知见。无绳自缚。所知故系世有二十五。又散一切诸烦恼门缚著于他。此初知。二乘见之。名为尔焰识。亦名微细烦恼。便即断除。既得断已。名为回神住空窟。亦名三昧酒所醉。亦名解脱魔所缚。世界成坏。定力所持。漏向别国土都不觉知。亦名解脱深坑可畏之处。菩萨悉皆远离。
　　夫读经看教。语言皆须宛转。归就自己。但是一切言教。秖明如今鉴觉自性。但不被一切有无诸境转。是汝导师。能照破一切有无诸境。是金刚惠。即有自由独立分。若不能与磨会得。纵然诵得十二围陀典。秖成个增上慢。却是谤佛。不是修行。但离一切声色。亦不住于离。亦不住于知解。是修行。
　　读经看教。若准世间。是好事。若向明理人边数。此是壅塞人。十地之人脱不去。流入生死河。但是三乘教。皆治贪嗔等病。秖如今念念若有贪嗔等病。先须治之。不用觅义句知解。知解属贪。今却变成病。秖如今但离一切有无诸法。亦离于离。透过三句外。自然与佛无差。既自是佛。何虑佛不解语。秖恐不是佛。被有无诸法缚。不得自由。
　　是以理未立。先有福智。被福智载。如贱如贵。不如先立理。后有福智。若要福智。临时作得。撮金成土。撮土为金。变海水为酥酪。碎须弥为微尘。摄四大海水入一毛孔。于一义作无量义。于无量义作一义。亦云失脚作转轮王。令四天下人一日行十善。此福智犹不能算。自己鉴觉名王。缘念着有无诸法。名转轮王。秖如今于藏腑中都不纳一切有无等法。离四句外名空今。名不死药。为唤前王名不死药。虽云不死药。与王共服。亦非二物。亦非一物。若作一二解。亦名转轮王。
　　秖如今有人以福智四事。供养四百万亿阿僧祇世界六趣四生。随其所欲。满八十年。已后作是念。然此众生皆已衰老。我当以佛法而训导之。令得须陀洹果。乃至阿罗汉道。如是施主。但施众生一切乐具。功德尚自无量。何况令得须陀洹果。乃至阿罗汉道功德无量无边。犹不如第五十人闻经随喜功德。报恩经云。摩耶夫人生五百太子。尽得辟支佛果。而皆灭度。各各起塔供养。一一礼拜。叹言。不如生于一子。得无上菩提。省我心力。秖如今于百千万众中。有一人得者。价直三千大千世界。所以常劝众人。须玄解自理。自理若玄。使得福智。如贵使贱。亦如无住车。若守此作解。名髻中珠。亦名有价宝珠。亦名运粪人。若不守此为解。如王髻中明珠与之。亦名无价大宝。亦名运粪出。佛直是缠外人。却来缠内。与磨作佛。直是生死那边人。直是玄绝那边人。却来向者岸。与磨作佛。人及猕猴。俱不能行。人喻十地菩萨。猕猴喻于凡夫。
　　读经看教。求一切知解。不是一向不许。解得三乘教。善得璎珞庄严具。得三十二相窟宅。觅佛即不得。教云耽著小乘三藏学者。犹不许亲近。何况自为。是破戒比丘．名字罗汉。涅槃经中被配入十六恶律仪中。同于畋猎渔捕。为利养故杀害。大乘方等。犹如甘露。亦如毒药。销得去。如甘露。销不去。如毒药。
　　读经看教。若不解他生死语。决定透他义句不过。莫读最第一。亦云须看教。亦须参善知识。第一须自有眼。须辨他生死语始得。若辨白不得。决定透不过。秖是重增比丘绳索。所以教学玄旨人。不遣读文字。如云说体不说相。说义不说文。如是说者。名真说。若说文字。皆是诽谤。是名邪说。菩萨若说。当如法说。亦名真说。当令众生持心不持事。持行不持法。说人不说字。说义不说文。说道欲界无禅。亦是带一只眼人语。既云欲界无禅。凭何得至色界。先因地上习二种定。然后得至初禅．有想定．无想定。有想定。生色界四禅等天。无想定。生无色界四空等天。欲界灼然无禅。禅是色界。
　　问。如今说此土有禅。如何　师云。不动不禅是如来禅。离生禅想。
　　问。如何是有情无佛性。无情有佛性　师云。从人至佛。是圣情执。从人至地狱。是凡情执。秖如今但于凡圣二境有染爱心。是名有情无佛性。秖如今但于凡圣二境。及一切有无诸法。都无取舍心。亦无今取舍知解。是名无情有佛性。秖是无其情系。故名无情。不同木石太虚。黄花翠竹之无情。将为有佛性。若言有者。何故经中不见受记而得成佛者。秖如今鉴觉。但不破有情改变。喻如翠竹。无不应机。无不知时。喻如黄花。
　　又云。若踏佛阶梯。无情有佛性。若未踏佛阶梯。有情无佛性。
　　问。大通智胜佛。十劫座道场。佛法不现前。不得成佛道。如何　师云。劫者。滞也。亦二住也。住一善。滞于十善。西国云佛。此土云觉。自己鉴觉。滞着于善。善根人无佛性。故云佛法不现前。不得成佛道。触恶住恶。名众生觉。触善住善。名声闻觉。不住善恶二边。不依住将为是者。名二乘觉。亦名辟支佛觉。归不依住善恶二边。亦不作不依住知解。名菩萨觉。既不依住。亦不作无依住知解。始得名为佛觉。如云。佛不住佛。名真福田。若于千万人中。忽有一人得者。名无价宝。能于一切处为导师。无佛处云是佛。无法处云是法。无僧处云是僧。名转大法轮。
　　问。从上祖宗。皆有密语递相传授。如何　师云。无有密语。如来无有秘密藏。秖如今鉴觉。语言分明。觅形相了不可得。是密语。从须陀洹向上直至十地。但有语句。尽属法之尘垢。但有语句。尽属烦恼边收。但有语句。尽属不了义教。但有语句。尽不许也。了义教俱非也。更讨什么密语。
　　问。空生大觉中。如海一沤发。如何　师云。空喻于沤。海喻于性。自己灵觉之性。过于虚空。故云空生大觉中。如海一沤发。
　　问。伐林莫伐树。如何　师云。林者喻于心。树者喻于身。因说林故生怖。故云伐林莫伐树。
　　问。语也垛生招箭。言归垛生。不得无患。今累既同。缁素何辨　师云。但却发箭。途中相拄。如其相差。必有所伤。谷中寻响。累劫无形。响在口边。得失在于来问。却问所归。还被于箭。亦如知幻不是幻。三祖云。不识玄旨。徒劳念静。亦云认物为见。如持瓦砾。用将何为。若言不见。木石何殊。是故见与不见。二俱有失。举一例诸　问。无烦恼。今有三十二相。如何　师云。是佛边事。本有烦恼。今有三十二相。秖如今凡情是。
　　问。不见如来顶相。如何　师云。为作有边见．无边见。所以不见如来顶相。秖如今都无一切有无等见。亦无无见。是名顶相现。
　　问。如今沙门尽言我依佛教。学一经一论。一禅一律。一知一解。合受檀越四事供养。为销得否　师云。但约如今照用。一声一色。一香一味。于一切有无诸法。一一境上都无纤尘取染。亦不依住无取染。亦无不依住知解。者个人日食万两黄金亦能销得。秖如今照一切有无等法。于六根门头刮削并当贪爱。有纤毫治不去。乃至乞施主一粒米．一缕线。个个披毛戴角。牵犁负重。一一须偿他始得。
　　为不依佛。佛是无着人．无求人．无依人。如今波波贪觅佛。尽皆背也。故云。久亲近于佛。不识于佛性。唯观救世者。轮回六趣中。久乃见佛者。为说佛难值。文殊是七佛祖师。亦云。是娑婆世界第一主首菩萨。无端作见佛想。闻法想。被佛威神力故。犹降二铁围山。他不是不解。特与诸学人作标则。令诸后学人莫作与么见闻。
　　但无一切有无等法。有无等见。一一个个透过三句外。是名如意宝。是名宝华承足。若作佛见法见。但是一切有无等见。名眼翳。见所见故。亦名见缠。亦名见盖。亦名见孽。秖如今念念及一切见闻觉知。及一切尘垢祛得尽。但是一尘一色总是一佛。但起一念。总是二佛。三世五阴。念念谁知其数。是名佛[門@(幅-巾)]塞虚空。是名分身佛。是名宝塔现。
　　是以常叹言。嗟见今日所依之命。依一颗米．一茎菜。饷时不得食饥死。不得水渴死。不得火寒死。欠一日不生。欠一日不死。被四大把定。不如先达者。入火不烧。入水不溺。傥要烧便烧。要溺便溺。要生即生。要死即死。去住自由。者个人有自由分。心若不乱。不用求佛．求菩提涅槃。若著佛求。属贪。贪变成病。故云佛病最难治。谤佛谤法乃可取食。食者。是自己灵觉性无漏饭．解脱食。此语治十地菩萨病。是从初至十地也。
　　秖如今但有一切求心。尽名破戒比丘．名字罗汉。尽名野干。灼然销他供养不得。秖如今闻声如响等。嗅香如风等。离一切有无等法。亦不住于离。亦无不依住知解。此人一切罪垢不能相累。为求无上菩提涅槃。故名出家。犹是邪愿。况乎世间诤论觅胜负。说我能我解。贪一门徒。爱一弟子。恋一住处。结一檀越。一衣一食。一名一利。又言我得一切无碍。秖是自诳。
　　秖如今能于自己五阴不为其主。被人割截。节节支解。都无怨吝之心。亦不烦恼。乃至自己弟子被人鞭打。从头至足。如上一一等事。都无一念生彼我心。犹依住无一念将为是。此名法尘垢。十地之人脱不去。流入生死河。所以常劝众人。须惧法尘烦恼如惧三涂。乃有独立分。假使有一法过于涅槃者。亦无少许生珍重想。此人步步是佛。不假脚踏莲华。分身百僚。
　　秖如今于一切有无等法。有纤毫爱染心。纵然脚踏莲华。亦同魔作。若执本清净．本解脱．自是佛．自是禅道解者。即属自然外道。若执因缘修成证得者。即属因缘外道。执有。即属常见外道。执无。即属断见外道。执亦有亦无。即属边见外道。执非有非无。即属空见外道。亦云愚痴外道。
　　秖如今但莫作佛见．涅槃等见。都无一切有无等见。亦无无见。名正见。无一切闻。亦无无闻。名正闻。是名摧伏外道。无凡夫魔来。是大神咒。无二乘魔来。是大明咒。无菩萨魔来。是无上咒。乃至亦无佛魔来。是无等等咒。一变众生谄曲修罗。二变二乘谄曲修罗。三变菩萨谄曲修罗。是三变净土。
　　但是一切有无凡圣等法。喻如金矿。自己如理。喻如于金。金与矿各相去离。真金露现。忽有人觅钱觅宝。变金为钱与他。亦如面体真正。无诸沙卤。有人乞[飢-几+追]。变面为[飢-几+追]与他。亦如智臣善解王意。王若行时索仙陀婆。即便奉马。食时索仙陀婆。即便奉盐。此等喻学玄旨人。善能通达。应机不失。亦云六绝师子。志公云。随人造作百变。十地菩萨不饥不饱。入水不溺。入火不烧。傥要烧。且不可得烧。他被量数管定。佛则不与么。入火不烧。傥要烧便烧。要溺便溺。他使得四大风水自由。一切色是佛色。一切声是佛声。自己滓秽谄曲心尽。透过三句外。得说此语。菩萨清净。弟子明白。所有言说。不执无有。一切照用。不拘清浊。有病不吃药。是愚人。无病吃药。是声闻人。定执一法。名定性声闻。一向多闻。名增上慢声闻。知他。名有学声闻。沉空滞寂及自知。名无学声闻。
　　贪嗔痴等是毒。十二分教是药。毒未销。药不得除。无病吃药。药变成病。病去药不销。不生不灭。是无常义。涅槃经云。有三恶欲。一欲得四众围绕。二欲得一切人为我门徒。三欲得一切人知我是圣人及阿罗汉。又迦叶经云。一欲求见未来佛。二欲求转轮王。三欲求刹利大姓。四欲得婆罗门大姓。乃至厌生死。求涅槃。如是恶欲。先须断之。秖如今但有取染心动念。尽名恶欲。尽属六欲天。总被波旬管。
　　问。二十年中常令除粪。如何　师云。但息一切有无知见。但息一切贪求。个个透过三句外。是名除粪。秖如今求佛求菩提。求一切有无等法。是名运粪入。不名运粪出。秖如今作佛见。作佛解。但有所见．所求．所著。尽名戏论之粪。亦名粗言。亦名死语。如云大海不宿死尸。等闲说话不名戏论。说辨清浊名戏论。教文都总有二十一般空。淘择众生尘累。沙门持斋持戒。忍辱柔和。慈悲喜舍。寻常是僧家法则。会与么。宛然依佛教。秖是不许贪着依执。若希望得佛．得菩提等法者。似手触火。文殊云。若起佛见．法见。应当害己。所以文殊执剑于瞿昙。鸯掘持刀于释氏。如云菩萨行五无间。而不入无间地狱。他是玄通无间。不同众生五逆无间。
　　从波旬直至佛。尽是垢腻。都无纤毫依执。如是名二乘道。况乎诤论觅胜负。说我能我解。秖名诤论僧。不名无为僧。秖如今但不贪染一切有无诸法。是名无生。是名正信。信著一切法。名信不具。亦名信不圆。亦名偏信不具。故名一阐提。如今欲得蓦直悟解。但人法俱泯。人法俱绝。人法俱空。透三句外。是名不堕诸数。人者是信。法者是戒施闻慧等。菩萨忍不成佛。忍不作众生。忍不持戒。忍不破戒。故云不持不犯。
　　智浊照清。慧清识浊。在佛名照慧。在菩萨名智。在二乘及众生边名识。亦名烦恼。在佛名果中说因。在众生名因中说果。在佛名转法轮。在众生名法轮转。在菩萨名璎珞庄严具。在众生名五阴丛林。在佛名本地无明。是无明明。故云无明为道体。不同众生暗蔽无明。
　　彼是所。此是能。彼是所闻。此是能闻。不一不异。不断不常。不来不去。是生语句。是出辙语句。不明不暗。不佛不众生。总与么也。来去断常。佛与众生是死语。遍不遍．同异．断常等是外道义。般若波罗蜜是自己佛性。亦云摩诃衍。摩诃是大义。衍是乘义。若守住自己知觉。又成自然外道。不用守。如今鉴觉。不用别求佛。若更别求。又属因缘外道。
　　此土初祖云。心有所是。必有所非。若贵一物。则被一物惑。若重一物。则被一物惑。信被信惑。不信又成谤。莫贵莫不贵。莫信莫不信。佛亦不是无为。虽不是无为。又不是冥寞。犹如虚空。佛是大心众生。鉴觉多。鉴觉虽多。他鉴觉清净。贪嗔鬼捉他不著。佛是缠外人。无纤毫爱取。亦无无爱取知解。是名具足六度万行。若要庄严具。种种皆有。如不要。他不用亦不失。他使得因果福智自由。是修行。非是执劳负重。唤作修行。却不与么。
　　三身一体。三身。一者法身实相佛。法身佛不明不暗。明暗属幻化。实相由对虚得名。本无一切名目。如云佛身无为。不堕诸数。成佛献盖等。是升合担语。要从浊辨清得名。故云实相法身佛。是名清净法身。毗卢遮那佛。亦名虚空法身佛。亦名大圆镜智。亦名第八识。亦名性宗。亦名空宗。亦名佛居不净不秽土。亦名在窟师子。亦名金刚后得智。亦名无垢檀。亦名第一义空。亦名玄旨。三祖云。不识玄旨。徒劳念静。
　　二报身佛。菩提树下佛。亦名幻化佛。亦名相好佛。亦名应身佛。是名圆满报身卢舍那佛。亦名平等性智。亦名第七识。亦名酬因答果佛。同五十二禅那数。同阿罗汉．辟支佛。同一切菩萨等。同受生灭等苦。不同众生系业等苦。
　　三化身佛。秖如今于一切有无诸法都无贪染。亦无无染。离四句外。所有言说辨才名化身佛。是名千百亿化身释迦牟尼佛。亦名大神变。亦名游戏神通。亦名妙观察智。亦名第六识。供养者。净三业。前际无烦恼可断。中际无自性可守。后际无佛可成。是三际断。是三业清净。是三轮空。是三檀空。
　　云何比丘给侍于佛。所谓不漏六根者。亦名庄严。空无诸漏林树庄严。空无诸染花果庄严。空无佛眼约修行人法眼辨清浊。亦不作辨清浊知解。是名乃至无眼。宝积经云。法身不可以见闻觉知求。非肉眼所见。以无色故。非天眼所见。以无妄故。非慧眼所见。以离相故。非法眼所见。以离诸行故。非佛眼所见。以离诸识故。若不作如是见。是名佛见。同色非形色。名真色。同空非太虚。名真空。色空亦是药病相治语。法界观云。不可言即色不即色。亦不可言即空不即空。
　　眼．耳．鼻．舌．身．意。不纳一切有无诸法。名转入第七地。七地菩萨不退。七地向上三地菩萨。心地明白易染。说火即烧。从色界向上。布施是病。悭贪是药。从色界向下。悭贪是病。布施是药。有作戒者。割断世间法。但不身手作无过。无作戒。亦云无表戒。亦云无漏戒。但有举心动念。尽名破戒。秖如今但不被一切有无诸境惑乱。亦不依住不惑乱。亦无不依住知解。是名遍学。是名勤护念。是名广流布。未悟未解时名母。悟了名子。亦无无悟解知解。是名母子俱丧。无善缠。无恶缠。无佛缠。无众生缠。量数亦然。乃至都无一切量数缠。故云。佛是出缠过量人。
　　贪爱知解义句。如母爱子。唯多与儿酥吃。消与不消。都总不知。此语喻十地受人天尊贵烦恼。生色界．无色界禅定福乐烦恼。不得自在神通。飞腾隐显。遍至十方诸佛净土。听法之烦恼。学慈悲喜舍。因缘烦恼。学空．平等．中道烦恼。学三明六通．四无碍烦恼。学大乘心。发四弘誓愿烦恼。初地．二地．三地．四地。明解烦恼。五地．六地．七地。诸知见烦恼。八地．九地．十地菩萨。双照二谛烦恼。乃至学佛果。百万阿僧祇诸行烦恼。唯贪义句知解。不知却是系缚烦。故云见河能漂香象。
　　问。见否　答曰。见　又问。见后如何　答曰。见无二。既云见无二。不以见见于见。若见更见。为前见是。为后见是。如云见见之时。见非是见。见犹离见。见不能及。所以不行见法。不行闻法。不行觉法。诸佛疾与授记。
　　难曰。见既不是授记之言。复何用记　师云。先悟宗人。不被一切有无诸法相拘。如浣垢衣。故云离相名佛。虚实尽不存。中旨独玄。玄达一路同道。后进契其阶。故云授记耳。无明为父。贪爱为母。自己是病。还医自己是药。自己是刀。还杀自己无明贪爱父母。故云。杀父害母。一语类破一切法。吃非时食者。亦复如何。秖如今但是一切有无等法。尽是吃非时食也。亦名恶食。是秽食置于宝器。是破戒。是妄语。是杂食。佛是无求人。如今贪求一切有无诸法。但是所有所作皆背也。却是谤佛。但有贪染。尽名授手。秖如今但不贪染。亦不依住不贪染。亦无不依住知解。是名般若火。是烧手指。是不惜躯命。是节节支解。是出世间。是掌世界于他方。
　　秖如今若于十二分教及一切有无诸法。于藏腑中。有纤毫停留。是不出网。但有所求所得。但有生心动念。尽名野干。秖如今于藏腑中都无所求。都无所得。此人是大施主。是师子吼。亦不依住无所得。亦无不依住知解。是名六绝师子。人我不生。诸恶不起。是纳须弥于芥子中。不起一切贪嗔八风等。是悉能吸四大海水入口中。不受一切虚妄语言。是不入耳中。不令身起一切恶于人。是纳一切火于腹中。
　　秖如今于一一境不惑不乱。不嗔不喜。于自己六根门头。刮削并当。得净洁。是无事人。胜一切知解。头陀精进。是名天眼。亦名了照为眼。是名法界性。是作车载因果。佛出世度众生。则得前念不生。后念莫续。前念业谢。名度众生。前念若嗔。即将喜药治之。即名为有佛度众生。但是一切言教。秖是治病。为病不同。药亦不同。所以有时说有佛。有时说无佛。实语治病。病若得瘥。个个是实语治。病若不瘥。个个是虚妄语。实语是虚妄语。生见故。虚妄是实语。断众生颠倒故。为病是虚妄。秖有虚妄药相治。
　　佛出世度众生。是九部教语。是不了义教语。嗔及喜。病及药。总是自己。更无两人。何处有佛出世。何处有众生可度。如经云。实无众生得灭度者。亦云。不爱佛菩提。不贪染有无诸法。名为度他。亦不守住自己。名为自度。为病不同。药亦不同。处方不同。不得一向。固执依佛依菩提等法。尽是依方。故云至于智者。不得一向。
　　教中所辨。喻如黄叶。亦如空拳诳小儿。若人不知此理。名同无明。云行般若菩萨。不得取我语。及依教来。嗔如石头。爱如河水。秖如今但无嗔无爱。是透山河石壁。直为治聋俗病。多闻辩说治眼病。从人至佛是得。从人至地狱是失。是非亦然。三祖云。得失是非。一时放却。
　　不执住一切有无诸法。是名不住有缘。亦不依住不依住。是名不住空忍。执自己是佛。自己是禅道解者。名内见。执因缘修证而成者。名外见。志公云。内见．外见俱错。眼耳鼻舌各各不贪染一切有无诸法。是名受持四句偈。亦名四果。六入无迹。亦名六通。秖如今但不被一切有无诸法碍。亦无不依住知解。是名神通。不守此神通。是名无神通。如云无神通菩萨足迹不可寻。是佛向上人最不可思议。人是自己。天是智照。赞即喜。喜者属境。境是天。赞是人。人天交接。两得相见。亦云净智为天。正智为人。
　　本不是佛。向渠说是佛。名体结。秖如今但莫作佛知解。亦无无不依住知解。是名灭结。亦名真如。亦名体如。求佛求菩提。名现身意。秖如今但有一切求心。尽名现身意。如云。求菩提。虽是胜求。重增尘累。求佛是佛众。求一切有无诸法是众生众。秖如今鉴觉。但不依住一切有无诸法。是不入众数。秖如今于一一声．香．味．触．法等不爱。于一一境不贪。但无十句浊心。是了因成佛。学文句觅解者。名缘因成佛。见佛知佛。则得说佛。有知有见。却是谤佛。若云佛知．佛见．佛闻．佛说即得。见火即得。火见即不得。如刀割物即得。物割刀即不得。知佛人．见佛人．闻佛人．说佛人。如恒河沙。是佛知。是佛见。是佛闻。是佛说。万中无一。秖为自无眼。依他作眼。教中唤作比量智。秖如今贪佛知解。亦是比量智。
　　世间譬喻是顺喻。不了义教．了义教。是顺喻．是逆喻。舍头目髓脑是逆喻。如今不爱佛菩提等法是逆喻。难舍喻于头目髓脑。如照著一切有无境法名头。被一切有无境法相挠著名手。都未照前境时名髓脑。圣地习凡因。佛入众生中。同类诱引化导。同渠饿鬼肢节火然。与渠说般若波罗蜜。令渠发心。若一向在圣地。凭何得至彼共渠语。
　　佛入诸类。与众生作船筏。同渠受苦。无限劳极。佛入苦处亦同众生受苦。佛秖是去住自由。不同众生。佛不是虚空。受苦何得不苦。若说不苦。此语违负。等闲莫说。错说佛神通自在不自在。具惭愧人。不敢说佛是有为是无为。不敢说佛自由不自由。除赞药方外。不欲得露现两头丑陋。
　　教云。若人安佛菩提。置有所是边。其人得大罪。亦云。如不识佛人前。向渠与么说无过。如无漏牛乳。能治有漏病。其牛者。不在高原。不居下隰。此牛乳堪作药。高原喻于佛。下隰喻于众生。如云。如来实智法身。又无此病。辨才无碍。升腾自在。不生不灭。是名生老病死。疼痛[病-丙+習][病-丙+習]。是暗吃菌羹。患痢疾而终。是暗为藏明头迹。明暗都遣。莫取无取。亦无无取。他不明不暗。王宫生。纳耶输陀罗。八相成道。声闻外道。妄想所计。如云非杂食身。纯陀云。我知如来决定不受不食。
　　第一须具两只眼。照破两头事。莫秖带一双眼向一边行。即有那个边到。功德天．黑暗女相随。有智主人。二俱不受。秖如今心如虚空相似。学始有所成。西国高祖云。云山喻大涅槃。此土初祖云。心心如木石。三祖云。兀尔忘缘。曹溪云。善恶都莫思量。先师云。如迷人不辨方所。肇公云。闭智塞聪。独觉冥冥者矣。文殊云。心同虚空故。敬礼无所观。甚深修多罗。不闻不受持。秖如今但是一切有无诸法都不见不闻。六根杜塞。若能与么学。与么持经。始有修行分。
　　者个语逆耳苦口。可中与么作得。至第二第三生。能向无佛处坐大道场。示现成等正觉。变恶为善。变善为恶。使恶法教化十地菩萨。使善法教化地狱饿鬼。能向明处解明缚。能向暗处解暗缚。撮金成土。撮土成金。百般作得。变弄自由。于恒沙世界外有求救者。婆伽婆即披三十二相。见其人前。同渠语音。与渠说法。随机感化。
　　应物殊形。变现诸趣。离我我所。犹属彼边事。犹是小用。亦是佛事门中收。大用者。大身隐于无形。大音匿于希声。如木中之火。如钟鼓之声。因缘未具时。不可言其有无。傍报生天。弃之如涕唾。菩萨六度万行。如乘死尸过岸。如在牢狱。厕孔得出。佛披三十二相。唤作垢腻之衣。亦云。若说佛一向不受五阴。无有是处。佛不是虚空。何得一向不受。佛秖是去住自由。不同众生。从一天界至一天界。从一佛刹至一佛刹。诸佛常法。
　　又云。若据三乘教。受他信施供养。他在地狱中。菩萨行慈悲。同类化导报恩。不可常在涅槃。
　　又云。如火见火。但莫手触。火不烧人。秖如今但无十句浊心。贪心．爱心．染心．嗔心．执心．住心．依心．著心．取心．恋心。但是一句各有三句。个个透过三句外。但是一切照用。任听纵横。但是一切举动施为。语默啼笑。尽是佛慧。

　　天圣广灯录卷第九


　　天圣广灯录卷第十　　　


　　镇州临济院义玄惠照禅师

　　曹州南华人也。俗姓邢。幼而颖异。及落发受具。志慕禅宗。师在黄檗会中三年。行业纯一。首座叹曰。然是后生。与众有异　首座问。上座在此多少时也　师云。三年也　首座云。曾参问也无　师云。不曾参问。不知问个什么　首座云。汝何不去问堂头。如何是佛法的的大意　师便去问。问声未绝。黄檗便打　师下来　首座云。问话作么生　师云。某甲问声未绝。和尚便打。某甲不会　首座云。但更去问　师又去问　黄檗又打。如是三致问。三打之　师来白首座云。幸蒙慈悲。令某甲问讯和尚。三度发问。三度吃棒。自恨障缘。不领深旨。今且辞去　首座云。汝若去。须是辞和尚了去　师礼拜退　首座先到和尚处云。问话底后生甚是如法。若来辞和尚时。方便接伊。已后穿凿一株大树。与天下人作阴凉去在　师便上去辞　黄檗云。不得往别处去。汝向高安滩头大愚处去。必为汝说。
　　师到大愚。大愚问。从什么处来　师云。黄檗处来　愚云。黄檗有何言句　师云。某甲三度问佛法的的大意。三度吃棒。不知某甲有过无过　愚云。黄檗恁么老婆。为汝得彻困。更来者里。问有过无过　师于言下大悟。云。元来黄檗佛法无多子　大愚掫住云。者尿床子。适来言道有过无过。如今却道黄檗佛法无多子。你见什么道理。速道。速道　师于大愚胁下筑三筑　大愚拓开云。你师黄檗。非干吾事。
　　师辞大愚。却回黄檗。黄檗见来。便问。者汉来来去去。有什么了期　师云。秖为老婆心切。便人事了。侍立　檗问。什么处来　师云。昨日奉和尚慈悲。今参大愚去来　檗云。大愚有何言句　师举。大愚问某甲。黄檗有何言句。某甲遂举前话。问他有过无过。大愚道。黄檗恁么老婆。为汝得彻困。更道有过无过。某甲于言大悟　檗云。作么生。得者汉来。痛与一顿　师云。说什么待来。即今便吃。随后便掌　檗云。者风颠汉来者里捋虎须　师便喝　檗云。侍者。引者风颠汉参堂去。
　　沩山举前因缘问仰山。临济当时得大愚力。黄檗力　仰山云。非但捋虎须。亦解骑虎头　师又因栽松次。檗问。深山里栽许多松作什么　师云。一与山门作景致。二与后人作标榜。道了。将钁头打地一两下　檗云。虽然如是。子已吃吾三十棒了也　师又以钁头打地两下。嘘。嘘　檗云。吾宗到汝。大兴于世。
　　沩山举前因缘问仰山。黄檗当时只嘱临济一人。更有人在　仰云。有。秖是年代深远。不欲举似和尚　沩云。虽然如是。吾且要知。汝但举看。　仰山云。一人指南。吴越令行。遇大风即止(谶风穴)师因普请次。见黄檗来。拄钁而立　檗云。者汉困也那　师云。钁也来举。困个什么　檗便打　师接棒。一送送倒　檗唤维那。维那。扶我起　维那近前云。和尚争容得者风颠汉无礼　檗起。便打维那　师钁地云。诸方火葬。我者里一时活埋　沩山问仰山。黄檗打维那。意作么生　仰山云。正贼走却。罗踪人吃棒。
　　师一日在僧堂前坐。见黄檗来。闭却目　檗见。乃作怖势。便归方丈　师随后上方丈礼谢。首座在檗处侍立　檗云。此僧虽是后生。却知有此事　首座云。老和尚却证据个后生　檗自于口上掴　首座云。知即得。知即得。
　　师在堂内睡　檗下来见。以拄杖打板头一下　师举头。见是黄檗。却睡　檗又打床一下。往上问见首座坐禅　檗云。下间后生却坐禅。汝者里妄想作什么　首座云。者风颠汉作什么　檗打板头一下。便出去。
　　沩山问仰山云。黄檗意作么生　仰云。两彩一赛。
　　师一日与黄檗同赴普请。师在后行。檗回头见师空手　檗问。钁在什么处　师云。已有人将去也　檗云。近前来。共汝商量个事　师便近前　檗竖起钁头云。只者个。天下人拈掇不起　师就手掣得。竖起云。为什么在某甲手里　檗云。今日自有人普请。便归院。
　　后沩山举此话问仰山。钁在黄檗手里。为什么却被临济夺却　仰山云。贼是小人。智过君子。
　　黄檗因入厨。见饭头。问。作什么　饭头云。拣众僧米　檗云。日吃多少。
　　头云。两石五　檗云。莫太多　头云。犹恐少在　檗便打。
　　饭头却举似师　师云。我与汝勘者老汉去。
　　才到檗处。侍立次　檗便举前因缘　师云。饭头不会。请和尚代一转语。师便问。莫太多　檗云。何不道来日更吃一顿　师云。说什么来日。即今便吃。道了便掌　檗云。者风颠汉又来者里将虎须　师便喝。出去。
　　后沩山举问仰山。此二尊宿意作么生　仰云。和尚意作么生　沩山。养子方知父慈　仰云。不然　沩云。子又作么生　仰云。大似勾贼破家。
　　师为黄檗驰书去沩山。仰山作知客。接得书便问。者个是黄檗底。那个是上坐底　师便掌　仰山约住云。老兄知是一般事便休。
　　同去参沩山。沩便问。黄檗师兄多少众　师云。七百众　沩云。什么人为导首　师云。适来已达书了　师却问沩山。和尚此间多少众　沩云。一千五百众　师云。太多生　沩云。黄檗师兄亦不少。
　　解辞沩山。仰山相送云。汝向北去。有个住处　师云。岂有恁么事　仰山云。但去。有一人佐辅汝。此人有头无尾。有始无终。
　　师到镇州。普化在彼。师住后赞佐于师。师正化旺。普化全身脱去。
　　师辞黄檗。檗问。什么处去　师云。不是河南。便是河北。
　　檗便打　师约住。与师一掌　檗大笑。唤侍者。将百丈先师禅板．几案来　师云。侍者。将火来　黄檗云。虽然如是。汝但将去。已后坐却天下人舌头去在　后沩山举此话问仰山。临济莫辜负他黄檗也无。仰山云。不然。沩山云。子又作么生。仰山云。知恩方解报恩。沩山云。从上古人还用相似底也无。仰山云。有。秖是年代深远。不欲举似和尚。沩山云。虽然如是。吾且不知。子但举看。仰山云。秖如楞严会上。阿难赞佛云。将此深心奉尘刹。是则名为报佛恩。岂不是报恩之事。沩山云。如是。如是。见与师齐。减师半德。见过于师。方堪传授。
　　上堂云。赤肉团上有一无位真人。常从汝等诸人面门出入。未证据者看看。
　　时有僧出问。如何是无位真人　师下禅床把住云。道。道　僧拟议　师拓开云。无位真人是什么干屎橛。便归方丈。
　　师问僧。什么处来　僧便喝　师便揖坐　僧拟议　师便打　师见僧来。便竖起拂子　僧礼拜　师便打　又见僧来。亦竖起拂子　僧不顾　师亦打。
　　上堂。有僧出礼拜　师便喝　僧云。老和尚。莫探头好　师云。你道落在什么处　僧便喝　又僧问。如何是佛法大意　师便喝　僧礼拜　师云。你道好喝也无　僧云。草贼大败　师云。过在什么处　僧云。再犯不容　师云。大众要会临济宾主句。问取堂中二禅客。便下座。
　　师一日同普化赴施主家斋次。师问普化。毛吞巨海。芥纳须弥。为是神通妙用。本体如然　普化踏倒饭床　师云。太粗生　普化云。者里是什么所在。说粗说细。
　　师来日又同普化赴斋　师云。今日供养何似昨日　普化依前踏倒饭床　师云。得即得。太粗生　普化云。瞎汉。佛法说什么粗细　师乃吐舌　师一日与河阳．木塔长老同在僧堂地炉内坐。因说。普化每日在街市掣风掣颠。知他是凡是圣。言犹未了。普化入来　师便问。汝是凡是圣　普化云。汝且道我是凡是圣　师便喝　普化以手指云。河阳新妇子。木塔老婆禅。临济小厮儿。却具一只眼　师云。者贼　普化云。贼。贼。便出去。
　　一日。普化在僧堂前吃生菜　师见云。大似一头驴　普化便作驴鸣　师云。者贼　普化云。贼。贼。
　　因普化常于街市中摇铃云。明头来。明头打。暗头来。暗头打。四方八面来。旋风打。虚空来。连架打　师令侍者去。才见如是道。便把住云。总不与么来时如何。
　　侍者如教　普化拓开云。来日大悲院里有斋。
　　侍者回。举似师　师云。我从来疑著者汉。
　　普化一日于街市中就人乞直裰。人皆与之。普化俱不要。师令院主买棺一具。普化归来　师云。我与汝做得个直裰了也　普化便担出绕街市。叫云。临济与我做直裰了也。我往东门迁化去。
　　市人竞随看之　普化云。我今日未。来日往南门迁化去。
　　如是三日。人已不信。至第四日。无人随看。独出城外。自入棺内。倩路行人钉之。即时传布。市人竞往。开棺。乃见全身脱去也。
　　有一老宿参师。未曾人事。便问。礼即是。不礼即是。　师便喝　老宿便礼拜　师云。好个草贼　老宿云。贼。贼。便出去　师云。莫道无事好。
　　首座侍立次。师云。还有过也无　首座云。有　师云。宾家有过。主家有过　首座云。二俱有过　师云。过在什么处　首座便出去　师云。莫道无事好。
　　后有僧举似南泉　南泉云。官马相踏。
　　晚参示众云。有时夺人不夺境。有时夺境不夺人。有时人境俱夺。有时人境俱不夺　时有僧问。如何是夺人不夺境　师云。煦日发生铺地锦。婴孩垂发白如丝　云。如何是夺境不夺人　师云。王令已行天下遍。将军塞外绝烟尘　云。如何是人境两俱夺　师云。并汾绝信。独处一方　云。如何是人境俱不夺　师云。王登宝殿。野老讴歌。
　　师因入军营赴斋。门首见员僚。师指露柱问。是凡是圣。员僚无语。
　　师打露柱云。直饶道得。也秖是个木橛。便入去。
　　师问院主。什么处来　主云。州中粜黄米去来　师云。粜得尽么　主云。粜得尽　师以拄杖面前画一画云。还粜得者个么　主便喝　师便打。
　　典座至　师举前话　典座云。院主不会和尚意　师云。你作么生　典座便礼拜　师亦打。
　　有座主来相看　师问座主。讲何经论　主云。某甲荒虚。粗习百法论　师云。有一人于三乘十二分教明得。有一人于三乘十二分教明不得。此二人是同是别　主云。明得即同。明不得即别。
　　乐普为侍者。在师后立。云。座主。者里是什么所在。说同说别　师回首问侍者。汝又作么生　侍者便喝　师送座主回来。遂问侍者。适来是汝喝老僧　侍者云。是　师便打。
　　师闻第二代德山垂示云。道得也三十棒。道不得也三十棒。
　　师令乐普去问。道得为什么也三十棒。待伊打。汝接住棒。送一送。看他作么生　乐普到彼。如教而问　听山便打　普接住。送一送　德山便归方丈　普回。举似师　师云。我从来疑著者汉。虽然如是。汝还见德山么　普拟议　师便打。
　　师因到河阳府。府主王常侍请师升座。时麻浴出问。大悲千手眼。那个是正眼　师云。大悲千手眼。那个是正眼。速道。速道　麻浴拽师下座。麻浴却座　师近前云。不审　麻浴拟议　师亦拽麻浴下座。师却座　麻浴便出去　师便下座。
　　常侍一日访师。同师于僧堂内。乃问。者一堂僧还看经么　师云。不看经　侍云。还学禅么　师云。不学禅　侍云。经又不看。禅又不学。毕竟作个什么　师云。总教伊成佛作祖去　侍云。金屑虽贵。落眼成翳。又作么生　师云。将为你是个俗汉。
　　常侍又与诸官请师升座　师升座云。山僧今日事不获已。曲顺人情。方登此座。若约祖宗门下称扬大事。直是开口不得。无你措足处。山僧此日以常侍坚请。那隐纲宗。还有作家战将。直下展阵开旗。对众证据看　持有僧问。如何是佛法大意　师便喝　僧礼拜　师云。者个师僧。却堪持论。
　　问。师唱谁家曲。宗风嗣阿谁　师云。我在黄檗处。三度发问。三度被打　僧拟议　师便喝　随后打云。不可向虚空里钉橛去也。
　　有座主问。三乘十二分教岂不是明佛性　师云。荒草不曾锄　主云。佛岂赚人　师云。佛在什么处。　主无语　师云。对常侍前。拟谩老僧。速退。速退。妨他别人请问。复云。此日法筵为一大事故。更有问话者么。速致问来。你才开口。早勿交涉也。何以如此。不见释尊云。法离文字。不属因。不在缘故。为你信不及。所以今日葛藤。恐滞常侍与诸官员。昧他佛性。不如且退。少信根人。终无了日。喝一喝。便下座。
　　师到初祖塔头　塔主云。长老先礼佛。先礼祖　师云。佛祖俱不礼　塔主云。佛祖与长老是什么冤家　师便拂袖而出。
　　上堂。僧问。如何是佛法大意　师竖起拂子　僧便喝　师便打。
　　又僧问。如何是佛法大意　师亦竖起拂子　僧便喝　师亦喝　僧拟议　师便打　上堂云。我二十年在黄檗先师处。三度问佛法的的大意。三度蒙他赐杖。如蒿杖拂箸相似。如今更思得一顿。谁人为我行得。
　　时有僧出众云。某甲行得　师拈棒与僧　其僧拟接　师便打。
　　问。如何是剑刃上事　师云。祸事。祸事　僧拟议。　师便打　问。秖如石室行者踏碓。志却移脚。向什么处去　师云。没溺深泉。
　　师到杏山。问。如何是露地白牛　山云。叫叫　师云。哑那　山云。长老作么生　师云。者畜生。
　　赵州行脚时参师。遇师洗脚次。州便问。如何是祖师西来意　师云。恰值老僧洗脚　州近前作听势　师云。更要第二杓恶水泼在　州便下去。
　　龙牙问。如何是西来意　师云。与我过禅版来　牙便过禅版与师　师接得便打　牙云。打即任打。要且无祖师意。
　　龙牙后到翠微。问。如何是西来意　微云。与我过蒲团来　牙便过蒲团与翠微　翠微接得便打　牙云。打即任打。要且无祖师意。
　　牙住院后。有僧入室请益云。和尚行脚时参二尊宿因缘。还肯他无　牙云。肯即深肯。要且无祖师意。
　　径山有五百众。少人参请。黄檗令师去径山　檗谓师曰。汝到彼作么生　师云。某甲自有方便。
　　师到径山。装腰上法堂见径山。径山方举头　师便喝　径山拟开口　师拂袖便行。寻有僧问径山。者僧适来有什么言句便喝和尚　径山云。者僧从黄檗会里来。你要知。自去问取他。径山五百众太半奔趁。
　　上堂云。但有来者。不亏欠伊。总识伊来处。与么来。恰似失却。不与么来。无绳自缚。一切时中莫乱斟酌。会与不会都来是错。分明与么道。一任天下人贬剥。久立。珍重。
　　上堂云。一人在孤峰顶上。无出身之路。一人在十字街头。亦无向背。那个在前。那个在后。不作维摩诘。不作傅大士。久立。珍重。
　　上堂云。有一人。论却在途中。不离家舍。有一人离家舍。不在途中。那个合受人天供养。便下座。
　　师见僧来。展开两手　僧无语　师云。会么　云。不会　师云。浑仑擘不开。与你两文钱。
　　师临迁化时。上堂云。吾灭后。不得灭却吾正法眼藏　三圣出云。争敢灭却和尚正法眼藏　师云。已后有人问你。向佗道什么　三圣便喝　师云。谁知吾正法眼藏向者瞎驴边灭却。乃有颂曰。
　　沿流不止问如何　　真照无偏说自他
　　离相离名人不禀　　吹毛用了急还磨

　　言讫。于法座上端然示寂。时咸通七年丙戌四月初十日　敕谥慧照禅师。塔号澄灵。

　　天圣广灯录卷第十


　　天圣广灯录卷第十一　　　［宋勒］

　　镇州临济院义玄慧照禅师
　　师示众云。今时学佛法者。且要求真正见解。若得真正见解。生死不染。去住自由。不要求殊胜。殊胜自至。
　　道流。秖如自古先德。皆有出人底路。如山僧指示人处。秖是要你不受人惑。要用便用。更莫迟疑。如今学者不得。病在甚处。病在不自信处。你若自信不及。即便忙忙地徇一切境缚。被他万境回换。不得自由。你若能歇得念念驰求心。便与祖佛不别。你欲得识祖么。秖你面前听法底。是学人信不及。便向外驰求。设求得者。皆是文字名相。终不得他活祖意。莫错。禅德。此时不遇。万劫千生。轮回三界。徇好境掇去。驴牛肚里生。
　　道流。约山僧见处与释迦不别。每日多般用处。欠少什么。六道神光未曾间歇。若能如是见得。秖是一生无事人。
　　大德。三界无安。犹如火宅。此不是你久停住处。无常杀鬼一刹那间不拣贵贱老少。你要与祖佛不别。但莫外求。一念心上清净光。是你屋里法身佛。你一念心上无分别光。是你屋里报身佛。你一念心上无差别光。是你屋里化身佛。此三种身。是你今目前听法底人。秖为不向外驰求。有此功用。据经论家。取三种身为极则。约山僧见处不然。此三种身是名言。亦是三种衣。古人云。身依义立。土据体论。法性身．法性土。明知是光影。
　　大德。你且识取弄光影底人是诸佛之本源。一切处是道流归舍处。是你四大色身不解说法听法。脾胃肝胆不解说法听法。虚空不解说法听法。是什么解说法听法。是你目前历历底物。一段孤明。是者个解说法听法。若如是见得。便与祖佛不别。但一切时中更莫间断。触目皆是。秖为情生智隔。想变体殊。所以轮回三界。受种种苦。约山僧见处。无不甚深。无不解脱。
　　道流。心法无形。通贯十方。在眼曰见。在耳曰闻。在鼻嗅香。在口谈论。在手执捉。在足云奔。本是一精明。分为六和合。一心既无。随处解脱。山僧恁么说。意在什么处。秖为道流一切驰求心不能歇。上他古人闲机境。
　　道流。取山僧见处。坐断报化佛头。十地满心。犹如客作儿。等妙二觉。檐枷负锁汉。罗汉辟支。犹如厕秽。菩提涅槃。如系驴橛。何以如此。秖为道流不达三祇劫空。所以有此障碍。若是真正道人。终不如是。但能随缘消旧业。任运著衣裳。要行即行。要坐即坐。无一念心希求佛果。缘何如此。古人云。若欲作业求佛。佛是生死大兆。大德。时光可惜。秖拟傍家波波地学禅学道。认名认句。求佛求祖。求善知识。意度莫错。
　　道流。你秖有一个父母。更求何物。你自返照看。古人云。演若达多失却头。求心歇处即无事。大德。且要平常。莫作模样。有一般不识好恶秀兵。便即见神见鬼。指东画西。好晴好雨。如是之流。尽须抵债。向阎老前吞热铁丸有日。好人家男女被者一般野狐精魅所著。便即捏怪。瞎屡生。索饭钱有日在。
　　师又云。道流。切要求取真正见解。向天下横行。免被者一般精魅惑乱。无事是贵人。更莫造作。秖是平常。你拟向外傍家求过。觅脚手。错了也。秖拟求佛。佛是名句。你还识驰求底么。三世十方佛祖出来也。秖为求法。如今参学道流。也秖为求法。得法始了。未得依前轮回吾道。云何是法。法者。是心法。心法无形。通贯十方。目前现用。人信不及。便乃认名认句。向文字中求。意度佛法。天地悬殊。
　　道流。山僧说法。说什么法。说心地法。便能入凡入圣。入净入秽。入真入俗。要且不是你真俗凡圣。能与一切真俗凡圣安著名字。真俗凡圣与此人安著名字不得。道流。把得便用。更不著名字。号之为玄旨。山僧说法与天下人别。秖如有个文殊．普贤出来目前。各现一身问法。才道咨和尚。我早辨了也。老僧稳坐。更有道流来相见时。我尽辨了也。何以如此。秖为我见处别。外不取凡圣。内不住根本。见彻本法。更不疑谬。
　　师又云。佛法无用功处。秖是平常无事。屙屎送尿。著衣吃饭。困来即卧。愚人笑我。智乃知焉。古人云。向外作功夫。总是痴顽汉。你且随处作主。立处皆真。境来回换不得。纵有从来习气。五无间业。自为解脱大海。今时学者总不识法。犹如触鼻羊。逢著物安任口里。奴即不辨。宾主不分。如是之流。邪心入道。闹处即入。不得名为真出家人。正是真俗家人。夫出家者。须辨得平常真正见解。辨佛辨魔。辨真辨伪。辨凡辨圣。若如是辨得。名真出家。若魔佛不辨。正是出一家入一家。唤作造业众生。未得名为真出家。秖如今有一个佛魔。同体不分。如水乳合。鹅王吃乳。如明眼道流。魔佛俱打。你若爱圣憎凡。生死海里浮沉。
　　问。如何是佛魔。
　　师云。你一念心疑处是佛魔。你若达得万法无生。心如幻化。更无一尘一法。处处清净是佛。然佛与魔是染净二境。约山僧见处。无佛无众生。无古无今。得者便得。不历时节。无修无证。无得无失。一切时中。更无别法。设有一法过此者。我说如梦如化。山僧所说。皆是道流即今目前孤明历历地听者。此人处处不滞。通贯十方三界。自在入一切境差别。不能回换。一刹那间透入法界。逢佛说佛。逢祖说祖。逢罗汉说罗汉。逢饿鬼说饿鬼。向一切处。游履国土。教化众生。未曾离一念。随处清净。光透十方。万法一如。
　　道流。大丈夫儿。今日方知本来无事。秖为你信不及。念念驰求。舍头觅头。自不能歇。如圆顿菩萨入法界。现身向净土中。厌凡忻圣。如此之流。取舍未忘。染净心在。如禅宗见解。又且不然。直是见今更无时节。山僧说处。皆是一期药病相治。总无实法。若如是见得。是真出家。日销万两黄金。道流。莫取次。被诸方老师印破面门。道我解禅解道。辨似悬河。皆是造地狱业。若是真正学道人。不求世间过。切急要求真正见解。若达真正见解圆明。方始了毕。
　　问。如何是真正见解。
　　师云。你但一切入凡入圣。入染入净。入诸佛国土。入弥勒楼阁。入毗卢遮那法界。处处皆现国土成住坏空。佛出于世。转大法轮。即入涅槃。不见有去来相貌。求其生死了不可得。便入无生法界。处处游履国土。入华藏世界。尽见诸法空相。皆无实法。唯有听法无依道人是诸佛之母。所以佛从无依生。若悟无依。佛亦无得。若如是见得者。是真正见解。学人不了。为执名句。被他凡圣名碍。所以障其道眼。不得分明。秖如十二分教皆是表显之说。学者不会。便向表显名句上生解。皆是依倚。落在因果。未免三界生死。你若欲得生死去住脱著自由。即今识取听法底人。无形无相。无根无本。无住处。活拨拨地。应是万种施设用处。秖是无处。所觅著转远。求之转乖。号之为秘密。
　　道流。你莫认著个梦幻伴子。迟晚中间便归无常。你向此世界中觅个什么物作解脱。觅取一口饭吃。补毳过时。且要访寻知识。莫因循逐乐过时。光阴可惜。念念无常。粗则被地水火风。细则被生住异灭四相所逼。道流。今时且要识取四种无相境。免被境摆扑。
　　问。如何是四种无相境。
　　师云。你一念心疑。被地来碍。你一念心爱。被水来溺。你一念心嗔。被火来烧。你一念心喜。被风来飘。若能如是辨得。不被境转。处处用境。东涌西没。南涌北没。中涌边没。边涌中没。履水如地。履地如水。缘何如此。为达四大如梦如幻故。
　　道流。你只今听法者。不是你四大。能用你四大。若能如是见得。便乃去住自由。约山僧见处。勿嫌底法。你若爱圣憎凡。被圣凡境缚。有一般学人向五台山里求文殊。早错了也。五台山无文殊。你欲识文殊么。秖你目前用处。始终不异。处处不疑。此个是活文殊。你一念心无差别光。处处总是真普贤。你一念心。自能解缚。随处解脱。此是观音三昧法。互为主伴。出则一时出。一即三。三即一。如是解得。始得看教。
　　师又云。如今学道人且要自信。莫向外觅。总上他闲尘境。都不辨邪正。秖如有祖有佛。皆是教迹中事。有人拈起一句子语。或隐显中出。便即疑生。照天照地。傍家寻问。也大忙然。大丈夫儿。莫秖么论王论贼。论是论非。论色论财。闲话过日。山僧此间不论僧俗。但有来者。尽识得伊。任伊向甚处出来。但有声名文句。皆是梦幻。却见乘境底人是诸佛之玄旨。佛境不能自称我是佛境。还是者个无依道人乘境出来。若有人出来问我求佛。我即应清净境出。有人问我菩萨。我即应慈悲境出。有人问我菩提。我即应净妙境出。有人问我涅槃。我即应寂静境出。境即万般差别。人即不别。所以应物现形。如水中月。
　　道流。你若欲得如法。直须是大丈夫儿始得。若萎萎随随地。则不得也。夫如[斯/瓦](音西)嗄(所嫁切)之器。不堪贮醍醐。如大器者。直要不受人惑。随处作主。立处皆真。但有来者。皆不得受。你一念疑。即魔入心。如菩萨疑时。生死魔得便。但能息念。更莫外求。物来即照。你但信现今用底一个事也无。你一念心生三界。随缘被境分为六尘。你如今应用处欠少什么。一刹那间便入净入秽。入弥勒楼阁。又入三眼国土。处处游履。唯见空名。
　　问。如何是三眼国土。
　　师云。我共汝入净妙国土中。著清净衣。说法身佛。又入无差别国土中。著无差别衣。说报身佛。又入解脱国土中。著光明衣。说化身佛。此三眼国土皆是依变。约经论家。取法身为根本。报化二身为用。山僧见处。法身即不解说法。所以古人云。身依义立。土据体论。法性身．法性土。明知是建立之法。依通国土。空拳黄叶。用诳小儿。蒺藜菱刺枯骨上。觅什么汁。心外无法。内亦不可得。求什么物。你诸方言道有修有证。莫错。设有修得者。皆是生死业。
　　你言六度万行齐修。我见皆是造业。求佛求法。即是造地狱业。求菩萨。亦是造业。看经看教。亦是造业。佛与祖师是无事人。所以有漏有为．无漏无为。为清净业。有一般瞎秃子。饱吃饭了。便坐禅观行。把捉念漏。不令放起。厌喧求静。是外道法。祖师云。你若住心看静。举心外照。摄心内澄。凝心入定。如是之流。皆是造作。是你如今与么听法底人。作么生拟修他．证他．庄严他。渠且不是修底物。不具庄严得底物。若教他庄严。你一切物即庄严得。你且莫错。
　　道流。你取者一般老师口里语为是真道。是善知识不思议。我是凡夫心。不敢测度他老宿。瞎屡生。你一生秖作者个见解。辜负者一双眼。冷噤噤地如冻凌上驴馰相似。我不敢毁善知识。怕生口业。
　　道流。夫大善知识。始敢毁佛毁祖。是非天下。排斥三藏教。骂辱诸小儿。向逆顺中觅人。所以我于十二年中求一个业性如芥子许不可得。若似新妇子禅师。便即怕趁出院。不与饭吃。不安不乐。自古先辈。到处人不信。被递出。始知是贵。若到处人尽肯。堪作什么。所以师子一吼。野干脑裂。
　　道流。诸方说有道可修。有法可证。你说证何法。修何道。你令用处欠少什么物。修补何处。后生小阿师不会。便即信者般野狐精魅。许他说事。系缚他人言道。理行相应。护惜三业。始得成佛。如此说者。如春细雨。古人云。路逢达道人。第一莫向道。所以言。若人修道道不行。万般邪境竞头生。智剑出来无一物。明头未显暗头明。所以古人云。平常心是道。大德。觅什么物。现今目前听法无依道人。历历地分别。未曾欠少。你若欲得与祖佛不别。但如是见。不用疑误。你心心不异。名之活祖心。若有异。则性相别。心不异故。即性与相不别。
　　问。如何是心心不异处。
　　师云。你拟问。早异了也。性相各分。道流莫错。世出世诸法。皆无自性。亦无生性。但有空名。名字亦空。你秖么认他闲名为实。大错了也。设有。皆是依变之境。有个菩提依．涅槃依．解脱依．三身依．境智依．菩萨依．佛依。你向依变国土中觅什么物。乃至三乘十二分教。皆是拭不净故纸。佛是幻化身。祖是老比丘。你还是娘生否。你若求佛。即被佛魔摄。你若求祖。即被祖缚。你若有求皆苦。不如无事休歇去。
　　有一般秃比丘。向学人道。佛是究竟。于三大阿僧祇劫修行果满。方始成道。道流。你若道佛是究竟。缘什么八十年后向拘尸罗城双林树间侧卧死去。佛令何在。明知与我生死不别。你言三十二相八十种好是佛。转轮圣王应是如来。明知是幻化。古人云。如来举身相。为顺世间情。恐人生断见。权且立虚名。假言三十二。八十也空声。有身非觉体。无相乃真形。你道佛有六通。是不可思议。一切诸天．神仙．阿修罗．大力鬼。亦有神通。应是佛否。道流莫错。秖如阿修罗与天帝释战。战败。领八万四千眷属入藕丝孔中藏。莫是圣否。如山僧所举。皆是业通依通。夫如佛六通者不然。入色界。不被色惑。入声界。不被声惑。入香界。不被香惑。入味界。不被味惑。入触界。不被触惑。入法界。不被法惑。所以达六种色声香味触法皆是空相。不能系缚。此无依道人。虽是五蕴漏质。便是地行神通。
　　道流。真佛无形。真法无相。你秖么幻化上头。作模作样。设求得者。皆是野狐精魅。并不是真佛。是外道见解。夫如真学道人。并不取佛。不取菩萨罗汉。不取三界殊胜。迥然独脱。不与物拘。乾坤倒覆。我更不疑。十方诸佛现前。无一念心喜。三涂地狱顿现。无一念心怖。缘何如此。我见诸法空相。变即有。不变师无。三界唯心。万法唯识。所以梦幻空花。何劳把捉。唯有道流目前现令听法底人。入火不烧。入水不溺。入三涂地狱如游园观。入饿鬼畜生而不受报。缘何如此。无嫌底法。你若爱圣憎凡。生死海里浮沉。烦恼由心故有。无心。烦恼何拘。不劳分别取相。自然得道须臾。你拟傍家波波地学得。于三祇劫中终归生死。不如无事向丛林中。床角头交脚坐。
　　道流。如诸方有学人来。主客相见了。便有一句子语辨前头。善知识被学人拈出个机权语路。向善知识口角头撺过。看。你识不识。你若识得是境。把得便抛向坑子里。学人便即寻常。然后便索善知识语。依前夺之。学人云。上智哉。是大善知识。即云。你大不识好恶。如善知识把出个境块子。向学人面前弄。前人辨得下作主。不受境惑。善知识便即现半身。学人便喝。善知识又入一切差别语路中摆扑。学人云。不识好恶老秃丘。善知识叹曰。真正道流。
　　如诸方善知识不辨邪正。学人来问菩提涅槃。三身境智。瞎老师便与他解说。被他学人骂著。便把棒打他。言无礼度。自是你善知识无眼。不得嗔他。有一般不识好恶秃奴。即指东划西。好晴好雨。好灯笼露柱。你看眉毛有几茎。者个具机缘。学人不会。便即心狂。如是之流。总是野狐精魅魍魉。被他好学人嗌嗌微笑言。瞎老秃丘。惑乱他天下人。
　　道流。出家儿且要学道。秖如山僧往日曾向毗尼中留心数十年。亦曾于经论寻讨。后方知是济世药方。表显之说。遂乃一时抛却。即访道参禅。后遇大善知识。方乃道眼分明。始识天下老和尚。知其邪正。不是娘生下便会。还是体究炼磨。一朝自省。
　　道流。你欲得如法见解。但莫受人惑。向里向外。逢著便杀。逢佛杀佛。逢祖杀祖。逢罗汉杀罗汉。逢父母杀父母。逢亲眷杀亲眷。始得解脱。不与物拘。透脱自在。如诸方学道流。未有不依物出来底。山僧向此间。从头打。手上出来手上打。口里出来口里打。眼里出来眼里打。未见有一个独脱出来底。皆是上他古人闲机境。山僧无一法与人。秖是治病解缚。你诸方道流。试不依物出来。我要共你商量。十年五载。并无一人。皆是依草附叶竹木精灵。野孤精魅。向一切粪块上乱咬瞎汉。枉消他十方信施。道我是出家儿。作如是见解。向你道无佛无法。无修无证。秖与么傍家拟求什么物。瞎汉。头上安头。是你欠少个什么。
　　道流。是你目前用底。与祖佛不别。秖么不信。更向外求。莫错。向外无法。内亦不可得。你取山僧口里语。不如歇业无事去。已起者莫续。未起者不要放起。便胜你十年行脚。约山僧见处。无如许多般。秖是平常著衣吃饭。无事过时。你诸方来者。皆是有心求佛．求法．求解脱．求出离三界。痴人。你要出什么处去三界。佛祖是赏系底名句。你欲识三界么。不离你令听法底心地。你一念心贪是欲界。你一念心嗔是色界。你一念心痴。是无色界。是你屋里家具子。三界不自道我是三界。还是道流目前灵灵地照烛万般酌度世界底人与三界安名。
　　大德。四大色身是无常。乃至脾胃肝胆。发毛爪齿。唯见诸法空相。你一念心歇得处。唤你菩提树。你一念心不能歇得处。唤作无明树。无明无住处。无明无始终。你若念念心歇不得。便上他无明树。便入六道四生。披毛戴角。你若歇得。便是清净身界。你一念不生。便是上菩提树。三界神通变化。意生化身。法喜禅悦。身光自照。思衣罗绮千重。思食百味具足。更无横病。菩提无住处。是故无得者。道流。大丈夫汉更疑个什么。目前用处。更是阿谁。把得便用。莫著名字。号为玄旨。旨与见得勿嫌底法。古人云。心随万境转。转处实能幽。随流认得性。无喜亦无忧。
　　道流。如禅宗见解。死活循然。参学之人。大须子细。如主客相见。便有言论往来。或应现形。或全体作用。或把机权喜怒。或现半身。或乘师子。或乘象王。如有真正觉人便喝。先拈出一个胶盆子。善知识不辨是境。便上他境上作模作样。学人便喝。前人不肯放。此是膏肓之病。不堪医。唤作客看主。或是善知识不拈出物。随学人问处即夺。学人被夺。抵死不放。此是主看客。或有学人应一个清净境。出善知识前。善知识辨得是境。把得抛向坑里。学人言。大好。善知识即云。咄哉。不识好恶。学人便礼拜。此唤作主看主。或有学人披枷带锁。出善知识前。善知识更为安一重枷锁。学人欢喜。彼此不辨。呼为客看客。大德。山僧如是所举。皆是辨魔拣异。知其邪正。
　　道流。实情大难。佛法幽玄。解得可可地。山僧竟日与他说破。学者总不在意。千遍万遍。脚底蹋过。黑没宰地。无一个形段。历历孤明。学人信不及。便向名句上生解。年登半百。秖管傍家负死尸行。担却担子天下走。索草鞋钱有日在。
　　大德。山僧说向外无法。学人不会。便即向里作解。便即倚壁座。舌拄上腭。湛然不动。取此为是祖门佛法也。大错。是你若取不动清净境为是。你即认他无明为即主。古人云。湛湛黑暗深坑。实可怖畏。此之是也。你若认他动者。是一切草木皆解动。应可是道。所以动者是风大。不动者是地大。动与不动。俱无自性。你若向动处捉他。他向不动处立。你若向不动处捉他。他向动处立。譬如潜泉鱼。鼓波而自跃。
　　大德。动与不动是二种境。还是无依道人用动用不动。如诸方学人来。山僧此间作三种根器断。如中下根器来。我便夺其境。而不除其法。或中上根器来。我便境法但夺。如上上根器来。我便境法人俱夺。如有出格见解人来。山僧此间便全体作用。不历根器。大德。到者里。学人著力处不通风。石火电光即过了也。学人若眼定动。即没交涉。拟心即差。动念即乖。有人解者。不离目前。
　　大德。你担钵囊屎担子傍家走。求佛求法。即今与么驰求底。你还识渠么。活拨拨地。秖是勿根株。拥不聚。拨不散。求著即转远。不求还在目前。灵音嘱耳。若人不信。徒劳百年。道流。一刹那间便入华藏世界。入毗卢遮那国土。入解脱国土。入神通国土。入清净国土。入法界。入秽入净。入凡入圣。入饿鬼畜生。处处讨觅寻。皆不见有生有死。唯有空名。幻化空花。不劳把捉。得失是非。一时放却。
　　道流。山僧佛法。的的相承。从麻浴和尚．丹霞和尚．东土道一和尚．庐山踏石头。一路行遍天下。无人信得。尽皆起谤。如道一和尚用处。纯一无杂。学人三百五百。尽皆不见和尚意。如庐山和尚一旦真正顺逆用处。学人不测涯际。悉皆忙然。如丹霞和尚。玩珠隐显。学人来者。皆悉被骂。如麻浴用处。苦如黄檗。近皆不得。如石巩用处。向箭头上觅人。来者皆惧。如山僧今日用处。真正成坏。玩弄神变。入一切境。随处无事。境不能换。但有来求者。我即便出看渠。渠不识我。我便著数般衣。学人生解。一向入我言句。苦哉。瞎秃子无眼人把我著底衣。认青黄赤白。我脱却。入清净境中。学人一见便生忻欲。我又脱却。学人失心。忙然狂走。言我无衣。我即向渠道。你识我著衣底人否。忽尔回头。认我了也。
　　大德。你莫认衣。衣不能动。人能著衣。有个清净衣。有个无生衣．菩提衣．涅槃衣．有祖衣．有佛衣。大德。但有声名文句。皆悉是衣变。从脐轮气海中鼓激。牙齿敲磕。成其句义。明知是幻化。大德。外发声语业。内表心所法。以思有念。皆悉是衣。你秖么认他著底衣为实解。纵经尘劫。秖是衣通。三界循还。轮回生死。不如无事。相逢不相识。共语不知名。令时学人不得。盖为认名字为解。大策子上抄死老汉语。三重五重复子里。不教人见。道是玄旨。以为保重。大错。瞎屡生。你向枯骨上觅什么汁。有一般不识好恶。向教中取意度商量。成于句义。如把屎块子向口里含了。吐过与别人。犹如俗人打传口令相似。一生虚过也。道我出家。被他问著佛法。便即杜口无词。眼似漆突。口如楄檐。如此之类。逢弥勒出世。移寄他方世界。寄地狱受苦。
　　大德。你波波地往诸方觅什么物。踏你脚版阔。无佛可求。无道可成。无法可得。外求有相佛。与汝不相似。欲识汝本心。非合亦非离。道流。真佛无形。真道无体。真法无相。三法混融。和合一处。辨既不得。唤作忙忙业识众生。
　　问。如何是真佛．真法．真道。乞师开示。
　　师云。佛者。心清净是。法者。心光明是。道者。处处无碍净光是。三即一。皆是空名而无实有。如志公作道人。念念心不间断。自达磨大师从西土来。秖是觅个不受人惑底人。后遇二祖。一言便了。始知从前虚用功夫。山僧今日见处与祖佛不别。若第一句中得。与祖佛为师。若第二句中得。与人天为师。若第三句中得。自救不了。
　　问。如何是西来意。
　　师云。若有意。自救不了。
　　云既无意。云何二祖得法。
　　师云。得者是不得。
　　云既若不得。云何是不得底意。
　　师云。为你向一切处驰求。心不能歇。所以祖师言。咄哉丈夫。将头觅头。你言下便自回光返照。更不别求。知身心与祖佛不别。当下无事。方名得法。大德。山僧今时事不获已。话度说出许多不才净。你且莫错。据我见处。实无许多般道理。要用便用。不用便休。
　　秖如诸方说六度万行以为佛法。我道是庄严门．佛事门。非是佛法。乃至持斋持戒。擎油不滟。道眼不明。尽须抵债。索饭钱有日在。何故如此。入道不通理。复身还信施。长者八十一。其树不生耳。乃至孤峰独宿。一食卯斋。长坐不卧。六时行道。皆是造业底人。乃至头目髓脑。国城妻子。象马七珍。尽皆舍施。如是等见。皆是苦身心故。还招恶果。不如无事。纯一无杂。乃至十地满心菩萨皆求此。道流。踪迹了不可得。所以诸天欢喜。地神捧足。十方诸佛无不称叹。缘何如此。为今听法道人用处无踪迹。
　　问。大通智胜佛。十劫坐道场。佛法不现前。不得成佛道。未审此意如何。乞师指示。
　　师云。大通者。是自己。于处处达其万法无性无相。名为大通。智胜者。于一切处不疑。不得一法。名为智胜。佛者。心清净光明。透彻法界。得名为佛。十劫坐道场者。十波罗蜜是。佛法不现前者。佛本不生。法本不灭。云何更有现前。不得成佛道者。佛不应更作佛。古人云。佛常在世间。而不染世间法。道流。你欲得作佛。莫随境缘分别。所以心生种种法生。心灭种种法灭。一心不生。万法无咎。世与出世。无佛无法。亦不现前。亦不曾失。设有者。皆是名言章句。接引小儿。施设药病。表显名句。且名句不自名句。还是你目前昭昭灵灵鉴觉闻知照烛底安一切名句。大德。造五无间业。方得解脱。
　　问。如何是五无间业。
　　师云。杀父．害母．出佛身血．破和合僧．焚烧经像等。此是五无间业。
　　云如何是父。
　　师云。无明是父。你一念心求起灭处不得。如响应空。随处无事。名为杀父。
　　云如何是母。
　　师云。贪爱为母。你一念心入欲界中。求其贪爱。唯见诸法空相。处处无著。名为害母。
　　云如何是出佛身血。
　　师云。你向清净法界中。无一念心生解。便处处不分别。是出佛身血。
　　云。如何是破和合僧。
　　师云。你一念心正达烦恼结使。如空无所依。是破和合僧。
　　云。如何是焚烧经像。
　　师云。见因缘空．心空．法空。一念决定。迥然无事。便是焚烧经像。大德。若如是达得。免被他凡圣名碍。为你秖向空拳指上生实解。根境法中虚捏怪。自轻而退屈。言我是凡夫。他是圣人。秃屡生。有甚死急。披他师子皮。却作野干鸣。大丈夫汉不作丈夫气息。自家屋里物不肯信。秖么向外觅。上他古人闲名句。倚阴博阳。不能持达。逢境便缘。逢尘便执。触处惑起。自无准定。
　　道流。莫取山僧说处。何故。说无凭据。一期间涂尽虚空。如彩画像等喻。道流。莫将佛为究竟。我见犹如厕孔。菩萨罗汉尽是枷锁缚人底物。所以文殊仗剑杀于瞿昙。鸯掘持刀害于释氏。道流。无佛可得。乃至三乘五性。圆顿教迹。皆是一期药病相治。并无实法。设有。皆是相似表显路布文字。差排且如是说。
　　道流。有一般秃子便向里许著功。拟求出世之法。错了也。若人求佛。是人失佛。若人求道。是人失道。若人求祖。是人失祖。大德。莫错。我且不取你解经论。我亦不取你国王大臣。我亦不取你辨似悬河。我亦不取你聪明智慧。唯要你真正见解。
　　道流。设解得百本经论。不如一个无事底阿师。你解得。即轻篾他人。胜负修罗。人我无明。长地狱业。如善星比丘解十二分教。生身陷地狱。大地不容。不如无事休歇去。饥来吃饭。睡来合眼。愚人笑我。智乃知焉。道流。莫向文字中求。心动疲劳。吸冷气无益。不如一念缘起无生。超出三乘。权学菩萨。
　　大德。莫因循过日。山僧往日未有见处时。黑漫漫地。光阴不可空过。腹热心忙。奔波访道。后还得力始到。今日共道流如是话度。劝诸道流。莫为衣食。看世界易过。善知识难过。如优昙华时一现耳。你诸方闻道。有个临济老汉出来。便拟问难。教诸不得。被山僧全体作用。学人空开得眼。口总动不得。懵然不知以何答我。我向伊道。龙象蹴踏。非驴所堪。你诸处秖指胸点助。道我解禅解道。三个两个。到者里不柰何。咄哉。你将者个身心。到处簸两片皮。诳呼闾阎。吃铁棒有日在。非出家儿。尽向阿修罗界摄。
　　夫如至理之道。非诤论而求。激扬铿锵以摧外道。至于佛祖相承。更无别意。设有言教。落在化仪。三乘五性。人天因果。如圆顿之教。又且不然。童子善财皆不求过。大德。莫错用心。如大海不停死尸。秖么担却。拟天下走。自起见障。以碍于心。日上无云。丽天普照。眼中无翳。空里无花。道流。你欲得如法。但莫生疑。展则弥纶法界。收则丝发不立。历历孤明。未曾欠少。眼不见。耳不闻。唤作什么物。古人云。说似一物则不中。你但自家看。更有什么。说亦无尽。各自著力。珍重。
　　师行脚时到龙光。光上堂　师出问。不展锋铓。如何得胜　光据座　师云。大善知识岂无方便　光瞪目云。嗄　师以手指云。者老汉今日败阙也。
　　到三峰　平和尚问。什么处来　师云。黄檗来　平云。黄檗有何言句　师云。金牛昨夜遭涂炭。直至如今不见踪　平云。金风吹玉管。那个是知音　师云。直透万重关。不住青霄内　平云。子者一问太高生　师云。龙生金凤子。冲破碧波流　平云。且坐吃茶　又问。近离甚处　师云。龙光　平云。龙光近日如何　师便出去。
　　到大慈。慈在方丈内坐　师问。端居丈室时如何　慈云。寒松一色千年别。野老枯花万万春　师云。今古永超国智体。三山锁断万重关　慈便喝　师亦喝　慈云。作什么　师拂袖便出。
　　到襄州华严。严倚拄杖作睡势　师云。老和尚瞌睡作么　严云。作家禅客。宛尔不同　师云。侍者。点茶来与和尚吃　严乃唤维那。第三位安排者上座　师问一尼。善来。恶来　尼便喝　师枯棒云。更道。更道　尼又喝　师便打。
　　到翠峰。峰问。甚处来　师云。黄檗来　峰云。黄檗有何言句指示于人　师云。黄檗无言句　峰云。为什么无　师云。设有。无举处　峰云。但举看　师云。一箭过西天。
　　到象田。师问。不凡不圣。请师速道　田云。老僧秖与么　师便喝云。许多秃子在者里。觅什么碗。
　　到明化。化问。来来去去作什么　师云。秖徒踏破草鞋　化云。毕竟作么生　师云。老汉话头也不识　到凤林。路逢一婆。婆问。甚处去　师云。凤林去　婆云。恰值凤林不在　师云。甚处去　婆便行　师乃唤婆　婆回头　师便行。
　　到凤林。林问。有事相借问。得么　师云。何得剜肉作疮　林云。海月澄无影。游鱼独自迷　师云。海月既无影。游鱼何得迷　林云。观风看浪起。玩水野帆飘　师云。孤轮独照江山静。自笑一声天地惊　林云。任将三寸辉天地。一句临机试道看　师云。路逢剑客须呈剑。不是诗人莫献诗　林便休。
　　师乃有颂。
　　大道绝同　　任向西东　　石火莫及　　电光枉通

　　沩山问仰山。石火莫及。电光枉通。从上诸圣。将什么为人　仰山云。和尚意作么生　沩山云。但有言说。都无实义　仰山云。不然　沩山云。子又作么生　仰山云。官不容针。私通车马。
　　到金牛。牛见师来。横按拄杖。当门踞坐　师以手敲拄杖三下。却归堂中第一位座　牛下来见。乃问。夫宾主相见。各具威仪。上座从何而来。太无礼生　师云。老和尚道什么　牛拟开口　师便打　牛作倒势　师又打　牛云。今日不著便。
　　沩山问仰山。此二尊宿还有胜负也无　仰山云。胜即总胜。负即总负。

　　天圣广灯录卷第十一


　　天圣广灯录卷第十二　　　［宋勒］


　　魏府大觉禅师

　　参见临济和尚　济才见。竖起拂子　师乃展座具　济掷下拂子　师收座具。参众去。
　　其时。僧众云。此僧莫是和尚亲故。又不吃棒。又不礼拜　济闻说。乃令侍者唤适来新到上来　师随侍者到临济处　济云。师僧道。你来参长老。又不礼拜。又不吃棒。莫是老僧亲故　师乃珍重下去。
　　僧问。如何是本来身　师云。头枕衡山。脚踏北岳　问。如何是佛法大意　师云。良马不窥鞭。侧耳知人意。
　　问。如何是镇国宝　师云。穿耳卖不售。
　　问。如何是毗卢师．法身主　师云。不因天雨下。争得面师颜。
　　问。香草未生时如何。
　　师云。嗅著脑裂　进云。生后如何　师云。脑裂。
　　问。如何是祖师西来意　师云。十字街头望空启告。
　　问。如何是大觉　师云。恶觉　进云。乖极　师便打。
　　问。学人仗镆鎁剑拟取师头时如何　师便引颈　学云。斩　师便打。
　　问。久在沉沦。如何出得　师云。金鸡冠不露。
　　僧问。军期急速时如何　师云。日料半斤餐。
　　问。一饱忘百饥时如何　师云。纵遇临岐食。随分吃些些。

　　镇州宝寿沼禅师

　　胡钉铰来参　师云。莫是胡钉铰么　铰云。不敢　师云。还钉得虚空么　铰云。请和尚打破将来　师便打　铰不肯。到骂于师　师云。已后有多口阿师与汝说去。
　　铰后参赵州　赵州云。莫是胡钉铰么　铰云。不敢　赵州云。还钉得虚空么　铰云。请和尚打破将来　赵州云。且钉者一缝　铰于言下省悟。遂举宝寿行棒因缘　赵州云。我恁么道。与宝寿千里万里。
　　师问新到。近离什么处　僧云。崔禅　师云。还将得崔禅喝来么　僧云。不将得来　师云。恁么即不从崔禅来　僧便喝。　师拈棒　僧拟议　师便打。
　　师又问新到。近离什么处　僧云。西山　师云。还见猕猴么　僧云。见　师云。作个什么伎俩　僧云。见某甲。一个伎俩作不得　师便打。
　　问。一物不将来时如何　师云。放下著。
　　问。如何是祖师西来意　师云。面黑眼精白。
　　问。三教之中。那教最精　师云。无过吃粥后。阒寂无人处。
　　一日。万寿和尚来访师　师坐不起　万寿展座具　师下绳床　万寿却坐　师便归方丈。闭却门。　万寿坐不起　知事见坐不起。云。请和尚库下吃茶　万寿便归院去。
　　师至来日却去复礼　万寿坐不起　师展座具　万寿下绳床　师却坐　万寿归方丈。闭却门　师于侍者寮内取灰。围却方丈门。便归院去　万寿遂开门。见云。我不恁么。佗却恁么。
　　僧问。万境来侵时如何　师云。莫管他　僧便礼拜　师云。莫动著。动著即打折汝腰。
　　问。万里无云时如何　师云。青天也须吃棒　学云。未审青天有什么过　师便打。

　　镇州三圣院然禅师

　　师参德山。才展座具　德山云。阇梨。不用展炊巾。者里无残羹馊饭　师云。赖遇无。设有。向什么处著　德山拟议　师下参众。
　　堂中踢天太为　首座。问云。夫行脚人。须具本道公验。作么生是本道公验　师云。嗄　首座再问　师以座具便打云。者漆桶。前后触忤多少览良　首座自后更不勘僧。
　　师到仰山。仰山问。汝名什么　师云。慧寂　仰云。者个是我名　师云。我名慧然　仰山笑之。
　　师在仰山会里。举有僧问茱萸和尚。如何是沙门行　萸云。行即不无。人觉即乖　僧便休。
　　后到洞山。洞山问。近离什么处　僧云。茱萸　洞云。茱萸近日有何言句　僧举前话　洞山闻之。云。少进语在　僧云。如何进语　洞云。何不问未审是什么行　僧却往彼进语　萸云。佛行。佛行。
　　僧归。举似洞山　洞山云。我从来疑者汉。汝问我。我与你道　僧便问。如何是沙门行　洞云。头长三尺。项长二寸。
　　洞山令侍者持此语问师　师于侍者手上掐一掐　侍者回。举似洞山。洞山肯之。
　　一日。有官人来看仰山　仰山问。官居何位　官云。惟官　仰云。试推老僧看　官人无语。
　　仰山却令大众下语　众皆不契　师不安。在涅槃堂将息。　仰山令侍者去问　师云。和尚今日有事　侍者回。举似仰山　仰山再令侍者去问。未审有什么事　师云。再犯不容。
　　仰山晚间上堂。举此话。有主也。莫道堂中无人。
　　师辞仰山。仰山将拂子与师　师云。某甲有师在　仰山云。是谁　师云。河北临济和尚　仰山云。老僧罪过。少留一两日。备茶筵相送。
　　师离仰山。到洞山。上一颂。
　　何代隐荒丘　　茆堂独寝幽　　随缘三事衲
　　顿觉万缘休　　貌古因持戒　　身贫为少求
　　吾师登鸟量　　物外绝追游

　　洞山却答一颂。
　　诗咏人问事　　空门何不删　　探珠宜静浪
　　动水取应难　　名利心须剪　　非朋不用攀
　　舍邪归正道　　何虑不闲闲

　　师乃将笠子挥三转便出。
　　师到道吾　道吾以绯袜额。持袖杖　师见。乃云。逐便只候　道吾应喏　师参堂了。再上堂头人事。　道吾却具威仪方丈内坐　师才近前　道吾云。有事相借问。得么　师云。也是适来野狐精。便出去　师又到香严　香严问云。甚处来　师云。临济来　严云。还将得临济喝来么　师以座具蓦口打。
　　师上堂云。我逢人即出。出即不为人。便下座。
　　僧问。如何是祖师西来意　师云。臭肉来蝇。
　　问僧。近离什么处　僧便喝　师亦喝　僧又喝　师便打。
　　临济和尚问僧。什么处来　僧云。定州来　临济拈棒　僧拟议　济便打　僧不肯　济云。已后遇明眼人去在。
　　其僧后参师。乃举前参临济因缘　师闻举。遂拈棒　僧拟议　师便打。

　　齐耸禅师

　　上堂。有僧问。师喝谁家曲。宗风嗣阿谁　师云。横山截垄人皆讶。水出离宫尽点头。
　　问。如何是佛　师云。老僧并不知　进云。和尚是大善知识。为什么却不知　师云。老僧不曾接下机。
　　问。如何是道　师云。往来无障碍　进云。恁么则学人自在去也　师云。忽遇大海。作么生过　僧拟议　师便打。
　　问。还丹一颗。点铁成金。至理一言。转凡成圣。学人上来请师点　师云。点　进云。点后如何　师云。皓然无隐的。三际不彰名　进云。为什么不彰名　师云。恐烦纸墨。
　　问。心法双亡时如何　师云。凤凰不当座。野鹞且权时。
　　师出世多有语句。今不尽录。

　　定州崔禅禅师

　　王令公请师于衙内说法　师才升座。拈起拄杖云。出来打。出来打　僧云。崔禅[妳-女+口]　师掷下拄杖云。久立令公。伏惟珍重。
　　问。如何是祖师西来意　师云。定州磁器似钟鸣　学人不会意旨如何　师云。口口分明勿喎钭。

　　镇州万寿禅师

　　师升座。僧问。如何是丈六金身　师云。袖上打领。腋下剜襟。
　　问。如何是祖师西来意　师云。拈河觅鱼踪。斩新过来处。
　　问。如何是迦叶上行衣　师云。鹤飞千点雪。云岭万重山。
　　问。僧家究竟事如何　师云。贷来只是吹灰法。却向坛头脱却衣。
　　问。欲求真性去。犹被真妄缠。去此之途。如何即是　师云。抹眉裹帽耳齐肩。

　　涿州秀禅师

　　开堂日。郡牧并诸官僚集。有僧出问。人王与法王相见时如何　师云。僧俗各异　进云。恁么即不相见也　师云。总在者里　学云。大好各异　师云。许阇梨一只眼。
　　问。如何是祖师西来意　师云。过海泛舶船　学人不会意旨如何　师云。只履归西土。
　　问。欲行千里。一步为初。如何是最初一步　师云。登高人远望。何须紧系鞋　进云。便恁么会去时如何　师云。千里途程在即今。
　　师临示寂时。沐浴了。唤侍者点茶来。师吃茶了。侍者接盏。师缩却手云。汝还知吾去处么。
　　侍者云。某甲不知。
　　师便度盏云。去。汝不知吾去处。侍者送盏回来。见师端然而化。

　　魏府兴化存奖禅师

　　行脚往南方。回在三圣会里为首座。常垂语云。我南方行脚一匝。拄杖不曾拨著一个会佛法底人　三圣闻得。问云。汝具个什么眼。便恁么道　师便喝　三圣云。须是你始得　师便休。　三圣亦休。
　　后大觉闻举。遂云。作么生得风吹到大觉门里来　师后到大觉为院主。依前恁么道。一日。大觉唤。院主。我闻你道。向南方行脚一匝。拄杖不曾拨著一个会佛法底人。你具个什么眼。便漝么道　师便喝　大觉拈棒　师拟议　大觉便打　师又喝　觉又打　两家便休。
　　师来日从法堂下过　大觉遂唤。院主　师乃上来　觉云。我直下不疑你昨日两喝。你为我说来　师云。某甲于三圣师兄处。学得个宾主句。总被师兄折倒了也。与某甲个安乐法门　觉云。者瞎汉。来者里纳败阙。脱下衲衣。痛打一顿　师于棒下荐得临济先师于黄檗处。吃棒道理。
　　师后开堂。拈香云。此一炷香。本分为三圣师兄。三圣于我太孤。本分为大觉师兄。大觉于我大赊。不如供养临济先师。
　　时有僧问。多子塔前。共谈何事　师云。一人传虚。万人传实。
　　师一日唤僧　僧应喏　师云。到时不点　又召一僧　僧云。作什么　师云。点时不到。
　　问。四方八面来时如何　师云。打　僧礼拜　师云。大众。兴化昨日赴。个村斋。回到半路。遇卒风暴雨。去神庙里避得。
　　师举。三圣僧问。如何是祖师西来意　三圣云。臭肉来蝇　师云。兴化即不然。破脊驴上足苍蝇。
　　师上堂云。我闻三圣道。我逢人即出。出即不为人。兴化即不然。我逢人即不出。出即为人。便下座。
　　师上堂云。今日不用如何若何。直须单刀直入。兴化与你证据。
　　时有闽德长老出礼拜。起便喝　师亦喝　闽德又喝　师又喝　闽德礼拜便归众　师云。适来若是别人。三十棒一棒也较不得。为他闽德会一喝不作一一用。便下座。
　　师入僧堂。见首座坐禅。师云。我见你了也　首座便喝　师打露柱一下便出去　首座随后上去。云。莫怪适来触误和尚。师又打地一下。
　　师巡堂次。垂语云。我有一只圣箭。遇作家即分付。
　　至下间。有一道者云。便请　师云。你唤什么作圣箭。　道者把衲衣便拂　师接住云。只者个。别更有在。　道者拟议　师便打。
　　师上堂。示众云。我闻前廊也喝。后廊也喝。你莫胡喝乱喝。直饶你喝得兴化。向虚空里扑下来。一点气也无。待我苏息起来。向你道未在。何以如此。未曾向紫罗帐里撒真珠与汝诸人。
　　师到云居。问。权借一问以为影草时如何　云居道不得　师三度举话头　云居无语　师云。情知和尚道不得。且礼三拜。
　　云居一日上堂。云。我二十年前兴化问。当我时机思迟钝。道不得。为他致得问头奇持。不敢辜他。如今秖消一个何必。
　　后有僧举似师　师云。二十年秖道得个何必。兴化即不然。不消一个不必。
　　后三圣拈云。二十年道得底是云居。如今商量。犹较兴化半月程。
　　有同参来礼拜师　师才见上法堂来便喝　同参亦喝。却行三两步　师又喝　同参亦喝。相次近前　师拈棒　同参又喝　师云。你看者瞎汉犹作主在　同参拟议　师便打。
　　师见僧来云。你未恁么来。山僧早行了也　僧便喝　师云。据全而行　僧又喝　师云。作家　僧又喝　师便打。
　　师谓克宾维那曰。你不久为喝道之师也　克宾云。我不入你保社　师云。你会了不入。不会了不入　克宾云。总不恁么　师便拈棒　宾拟议　师便打。
　　师白众云。克宾维那适来法战不胜。罚钱五贯文。设供一堂。
　　至来日斋时。师白槌云。克宾维那昨日法战不胜。罚钱五贯文。设供一堂。不得吃饭。便令出院。
　　问。王程有限时如何　师云。日驰五百。
　　同光帝驾幸河北。回至魏府行宫。帝坐朝。僧录名员来朝后　帝遂问左右。此间莫有德人否　近臣奏曰。适来僧录名员皆是德人　帝曰。此是名利之德。莫有道德之人否　近臣奏曰。此间有兴化长老。甚是德人　帝乃召之　师来朝见　帝赐座。茶汤毕　帝遂问。朕收下中原。获得一宝。未曾有人酬价　师云。如何是陛下中原之宝　帝以手舒幞头脚　师云。君王之宝。谁敢酬价　圣颜大悦。赐紫衣．师号　师皆不受。
　　宣马一疋与师乘。骑马忽惊。师遂坠伤足　帝闻。宣药救疗。
　　师唤院主　院主至。侍立次　师云。与我作个本柺子　院主做了将来　师接得。绕院行。问僧云。汝等还识老僧么　僧云。和尚争得不识　师云。疠脚法师说得行不得。
　　又至法堂上。令维那声钟上堂。师如前乘示。众皆无对。师掷下柺子。端然而逝。

　　浙西善权山彻禅师

　　入州赴斋。有僧问。此日一会。是僧是俗总具法身也无　师云。具　进云。如何是法身　师云。百鸟迷巢径。鱼行入混流　进云。为什么却如此　师云。坐对斜阳日又晡。
　　问。祖意教意。是同是别　师云。冬寒夏热　进云。冬寒夏热。此理如何　师云。炎天宜散袒。冬后更深藏。
　　问。贫儿思旧债时如何　师云。熟处难忘　僧云。恁么即得遇家珍也　师云。棒不打衲僧。
　　问。如何是衲僧关　师云。执手点头思不出　进云。思得出后如何　师云。撒手那边别商量　僧礼拜　师云。衲僧关破也。
　　问。拟心即差。动念即乖。不动不念。犹落二途。去此外。请师直指　师云。竿长丈二。钩长八尺　进云。未审意旨如何　师云。两手拽不住　进云。为什么拽不住　师云。横出海门东。
　　师住后。常居一室。长坐不卧。受一施主供给。年深。师将示化。诣施主家。厅上坐。施主不在。如是三日坐不起。后施主归　师云。持来报汝　主云。和尚。未审将什么报弟子　师云。四人舁不起。汝还识么　主云。弟子不识　师云。汝问眷属。必有识底　主问眷属。皆言不识　师云。汝既不识。直须收拾。善自保爱。师言讫。端坐示寂。

　　幽州谈空禅师

　　镇州牧有姑为尼。行脚回。欲开堂为人。牧云。乞师勘过　师问云。见说汝欲开堂为人。是否　尼云。是　师云。尼是五障之身。汝作么生为人　尼云。龙女八岁。南方无垢世界成等正觉。又作么生　师云。你现一变看。
　　尼云。设便变得。也秖是一个野狐精　师便打　州主闻举。云。和尚棒折也。
　　僧问。德山棒。临济喝。未审那个最亲　师云。已前在众里。老僧也曾商量来　僧便喝　师云。却是汝会　僧云。错　师便打。
　　师一日上堂。众集。有僧问。拟问不问时如何　师云。嗄　僧便喝　师云。[囗@力]　僧又喝　师拈拄杖　僧云。瞎　师抛下柱杖云。今日失利　僧云。草贼大败。便归众　师以手向空点一点云。大众。还有人辨得么。若有辨得者。出来对众道看。
　　师良久云。顶门上眼也鉴不破。便下座。

　　天圣广灯录卷第十二


　　天圣广灯录卷第十三　　　［宋勒］


　　云山禅师

　　开堂。升座。有僧问。师唱谁家曲。宗风嗣阿谁　师云。干山来不绝。坎水出坤流　进云。恁么即赤脚披衣去也　师云。三峰锁夜月。独照一轮灯。
　　师见僧来。便作起势　僧便出去　师云。得恁么伶利　僧便喝云。作者个眼目。承嗣临济也大屈哉　师云。且望阇梨善传　僧回首　师喝云。作者个眼目。错判诸方名言。随后便打　问。不在内。不在外。不在中间。未审在什么处　师云。北邙山下　进云。未审如何辨白　师云。千丘万丘　学云。恁么即辨得也　师云。辨得底事作么生　僧便喝　师云。瞎。

　　襄州历村禅师

　　因一日煎茶次。有僧问。如何是祖师西来意　师举起茶匙　僧云。莫秖者个便是否。　师掷向火中。
　　问。如何是观其音声而得解脱　师将火箸敲柴。云。汝还闻么　僧云。闻　师云。谁不解脱。
　　问。如何是襄阳境　师云。汉高庙在主山头　进云。如何是境中人　师云。口饮汉江水。脚踏凤林关　问。句绝百非时如何　师云。开口合不得　进云。者个还当得也无　师云。合口开不得。

　　金沙禅师

　　开堂日。州主并在城。官僚集。时有僧问。昔日梵王亲请佛。迦叶白槌事若何　师云。从古至今　进云。恁么即遍天遍地也　师云。收。
　　问。斩钉截铁时如何　师云。犹是钝汉　学人礼拜　师便打。
　　问。如何是祖师西来意　师云听　进云。恁么即大众侧聆　师云。十万八千。
　　问。如何是无缝塔　师云。来者皆瞻敬　进云。瞻敬后如何　师云。峰山不露顶。
　　问。久思示诲。明暗难分。得妙称扬。乞师一接　师云。得妙称扬事作么生　僧便喝　师云。却有些气息　僧云。再犯不容。
　　问。莲华未出水时如何　师云。探头觑不见　进云。出水后如何　师云。长三尺余。
　　问。久负不逢时如何　师云。舁到北林东　进云。逢后如何　师云。胡僧笑点头。
　　师俗寿八十二。夏腊七十五。于七月十六日解夏。至脕上堂。众集。拈起柱杖云。大众看看。众皆竞视。师掷下拄杖。于法座上端然而化矣。

　　鄂州灌溪志闲禅师

　　魏府馆陶人。俗姓史氏。弱冠依临济出家。受具毕。一日。临济见来。遂掫住　师云。领也　济便拓开云。且放汝一顿。
　　师离临济至末山　末山见来。便问。近离什么处　师云。近离路口　山云。何不盖却了来　师无语。
　　师却问云。如何是末山　山云。不露顶　师云。如何是山中人　山云。非男女等相　师云。何不变去　山云。不是野狐精。变个什么　师礼拜。
　　师住后。上堂。示众云。我在临济爷爷处得半杓。末山娘娘处得半杓。共成一杓吃了。直至如今饱饷饷。
　　僧问。请师不借借　师云。满口道不得。
　　问。如何是祖师西来旨　师云。钵里盛饭。鐼里盛羹　进云。学人不会　师云。饥即吃。饱即休。
　　师上堂。示众云。十方无壁落。四畔亦无门。露裸裸。赤躧躧。无可把。便下座。
　　师会下有僧去参石霜。石霜问。从什么处来　僧云。灌溪来　霜云。我南山不如佗北山　僧无语。
　　僧回。举似师。师云。何不道。灌溪修涅槃堂了也。
　　僧问。久响灌溪。到来秖见一个沤麻池　师云。汝秖见沤麻池。且不见灌溪　进云。如何是灌溪　师云。激箭急。
　　师上堂云。不生想念。本来无体。大用现前。不说时节。无事。珍重。
　　师于唐乾宁二年乙卯岁五月二十九日问侍者云。坐去是谁。
　　侍者云。僧伽　师云。立去是谁。
　　侍者云。僧会。师乃行七步。垂手而逝。

　　沧州米仓禅师

　　因州牧请师与宝寿二人长老入衙供养。牧主令人传语。请长老谈论佛法　宝寿乃云。请长老师兄答话　师便喝　寿云。某甲话也未曾问。喝作么　师云。犹嫌少在　寿却喝。
　　问。如何是米仓境　师云。千秋仓在北门西　进云。如何是境中人　师云。州主近来令稍难　进云。恁么即权握在手　师云。七棒对十三。
　　问。如何是道　师云。夏天多雨水。秋后满田黄　学云。不问者个道　师云。汝问什么道　学云。问大道　师云。大道纵横笑点头。
　　僧问。承古有言。闭门造车。出门合辙。如何是末后一楔　师云。寸钉才入木。万代秖传名。
　　问。如何是祖师西来意　师云。两手扶床脚　进云。未审此理云何　师云。寒天懒举头。

　　新罗国智异山禅师

　　僧问。师唱谁家曲。宗风嗣阿谁　师云。小年曾历他门户。员至如今饱不饥　进云。恁么即镇阳格调。今日全施也　师云。盲龟值木且藏身。
　　问。欲掏真性去。未免业缠牵。未审如何免得　师云。放下著　进云。放后如何　师云。临崖看虎眼。特地一场愁。
　　问。如何是和尚家风　师云。琉璃碗内水。符刀喝起行　进云。忽遇客来。将何只待　师云。三巡茶后室中烟。
　　问。如何是镇国宝　师云。华表柱头。思天念地　进云。既是镇国宝。为什么却如此　师云。非公境界。
　　问。如何是菩提路　师云。三门前　进云。便恁么去时如何　师云。看。
　　师上堂云。冬不寒。腊后看。便下座。

　　允诚禅师

　　僧问。承教有言。大通智胜佛。十劫坐道场。佛法不现前。不得成佛道。既是十劫坐道场。为什么不得成佛道　师云。门前钟击响。侧耳诵经声　进云。未审向上还更有事也无　师云。有　进云。如何是向上事　师云。地踊峰峦转更多　学人礼拜　师云。嘘。嘘。
　　问。达磨未来时如何　师云。风停浪息　进云。来后如何　师云。撞头搕额。
　　问。如何是佛　师云。人人尽瞻礼　进云。瞻礼后如何　师云。天下独称尊。
　　问。一无所有时如何　师云。三冬瑞雪满乾坤　进云。正当恁么时。还可回避也无　师云。错　进云。不回避时又如何　师云。错。
　　师问新到。近离什么处　僧云。允诚　师云。允诚事作么生。　僧便喝　师云。好好借问。乱喝作什么　僧又喝。　师拈棒　僧近前约住云。作什么　师云。明眼人难瞒。便托开　僧云。者贼。

　　涿州克符道者

　　僧问。如何是宾中宾　师云。倚门傍户犹如醉。出言吐气不惭惶　学云。如何是宾中主　师云。口念弥陀双柱杖。目瞽瞳人不出头　学云。如何是主中宾　师云。高提祖印当机用。利物须知语带悲　学云。如何是主中主　师云。横按镆鎁全正令。太平寰宇斩痴顽　学云。既是太平寰宇。为什么却斩痴顽　师云。不许夜行刚把火。却须当道与人看。
　　临济上堂。垂示四种料拣语。云。有时夺人不夺境。有时夺境不夺人。有时人境俱夺。有时人境俱不夺。
　　师便出　问。如何是夺人不夺境　济云。煦日发生铺地锦。婴儿垂发白如丝　进云。如何是夺境不夺人　济云。王令已行天下遍。将军塞外绝烟尘　进云。如何是人境俱夺　济云。并汾绝信。独处一方　进云。如何是人境俱不夺　济云。王登宝殿。野老讴歌　师乃有颂。
　　夺人不夺境　　缘自带譊讹　　拟欲求玄旨
　　思量返责么　　骊珠光璨烂　　蟾桂叶婆婆
　　觌体无差互　　还应滞网罗
　　夺境不夺人　　寻言何处真　　问禅禅是妄
　　究理理非亲　　日照寒光澹　　山摇翠色新
　　直饶玄会得　　恬似眼中尘
　　人境两俱夺　　从来正令行　　不论佛与祖
　　那说圣凡情　　拟犯吹毛剑　　退伤值木盲
　　进前求妙会　　特地打精灵
　　人境俱不夺　　思量意不偏　　主宾言不异
　　问答理俱全　　踏破澄潭月　　穿开碧落天
　　不能明妙用　　沦溺在无缘


　　师颂三十八首


　　初祖熊耳峰

　　闲佩毗卢印　　人天末位尊　　宝航横凤浦
　　金锡挂龙门　　去后梁王感　　来光魏主恩
　　葱山携只履　　半偈动乾坤

　　二祖漳川凤

　　别嗣神州祖　　联灯又一回　　密传三祖印
　　还梦五侯街　　玄字乾坤太　　慈天日月开
　　逆流漳浦上　　天感泣云雷

　　三祖山谷麟

　　北齐传得印　　独步出人间　　祖地江河阔
　　随天日月闲　　妙音流四海　　瑞气溢三山
　　一句南来信　　清风撼雪关

　　四祖双峰松

　　翠合鸡山树　　峨峨祖岫松　　凝霜分五叶
　　含雪振双峰　　月迥金河内　　珠添玉镜中
　　飕飗传细离　　天下播真宗

　　五祖东山月

　　东山分祖印　　空际月成轮　　碧眼风光翠
　　黄梅树色春　　九枝添瑞鹤　　一叶拂祥麟
　　别得金仙记　　曹溪第五人

　　六祖曹溪宝

　　南得黄梅意　　曹溪记法泉　　三衣兼祖印
　　一钵尽师传　　慈月光千海　　玄河注百川
　　神洲十二代　　法眼继相传

　　毗卢印

　　天中慈月三峰迥　　指外悬河万派深
　　仙舸独游华藏海　　无边川泽喜归心

　　熊耳岩

　　熊耳宗师葬洛阳　　龙城天子位千行
　　回担只履葱山上　　惊杀梁王与魏王

　　马祖麟

　　麟眠法苑分千叶　　马踏曹溪迸万泉
　　古佛传中亲授记　　月转碾破海中天

　　百丈松

　　百丈和霜岭上松　　蛇盘鹤性瘦如龙
　　下堂索著称名字　　不会师心一万重

　　临济龙

　　龙控悬河海月秋　　烟霞风雨一时收
　　波涛急急人难会　　截断千江水不流

　　龙潭月

　　祖派波澜半偈玄　　曹溪舟桌接风烟
　　一转海底龙潭月　　碾破鸡山雪岭前

　　双林桂

　　身受龙华三会主　　捶开凤阁九重城
　　梁王筑倒金刚佛　　更门如何不讲经

　　药山刀

　　药岫龙泉照瞻清　　乾坤宗匠尽流行
　　格高一句难分出　　蓦就云岩谷口明

　　丹霞日

　　一片丹霞见石头　　麒麟双凤况难传
　　锋铓欲说宗门印　　哽得师心掩耳休

　　鸟窠柏树居

　　白凤烟霞控鸟窠　　骊龙珠耀祖山河
　　当初捻起布毛意　　体用毗卢些子多

　　石巩弓

　　龙剑雕弓祖佛威　　霜锋雷电急难追
　　当初金镞胸前过　　由未重玄多许为

　　归宗石

　　雪彩霜威马祖风　　虎降高格气如龙
　　谁人会得归宗路　　一镞三关海内通

　　大梅霜

　　虎见烟萝透洞门　　心中古佛震乾坤
　　龙泉截断麒麟角　　撼得毗卢海月昏

　　灌溪水

　　一派曹源与灌溪　　龙行风雨动云霓
　　后机箭筈波澜急　　撼得毗卢海岳低

　　天皇竹

　　龙吟凤彩震乾坤　　熊耳鸡山海内闻
　　一片雪霜三岛外　　虎心半偈洒风云

　　牛头雪

　　六叶牛头枡别栽　　五天熊耳纵云雷
　　须知四祖垂机接　　百鸟衔华更不来

　　五泄泉

　　发意当初问石头　　江河心濆渺分流
　　唤回指出毗卢印　　便得如山万事休

　　鲁祖岩

　　虎径龙泉绕行岩　　凤栖霜倚鹤和杉
　　谁人会得宗师意　　纽转乾坤好不参

　　汾州玉

　　龙宫鹿苑百川通　　八藏三乘在掌中
　　却是江西逢马祖　　回头踏转大虚空

　　疏山松

　　疏岭松萝五叶云　　毗卢天外别为秦
　　骊龙踏落虚空月　　木马重嘶雨露新

　　关南鼓

　　锡撼风霜虎豹愁　　楚王城里倒骑牛
　　腾腾尽喝关南鼓　　声压云雷动九畴

　　韵山壁

　　熊耳鸡山五印玄　　蛇盘凤口九瓟泉
　　紫霄峰上一轮月　　照破曹溪半夜圆

　　南岳让禅师凤

　　别沐曹溪水　　栖衡岳万重　　有心传五叶
　　无意据千峰　　洞鹤争藏翼　　岩鸡息瘦容
　　一声乾象外　　海内继真风

　　吉州鲤

　　五天慈雨细　　师得润禅林　　碧眼千灯印
　　清源一派心　　有涯来夐远　　无底更深沉
　　别嗣曹溪后　　众人仰德音

　　南泉竹

　　根蒂欲何寻　　孤奇迥众林　　凤来敲节目
　　龙去晓知音　　撼雪精神别　　吟风体物深
　　平常烟霭里　　动转振虚心

　　石头松

　　出石雄委迥　　樛林况莫同　　翠含烟霭外
　　闰布雪霜中　　影撼千溪月　　声联五叶风
　　妙音传药峤　　天下定真宗

　　夹山雷

　　澧水风涛急　　参差海岳摧　　浪中澄得月
　　天外振惊雷　　龙领珠难取　　溪岩宝易栽
　　接人机路险　　寰海更谁偕

　　洞山泉

　　深沉分派异　　方外一轮孤　　海底清天镜
　　潭中碧眼珠　　千重排雪岸　　半偈彻冰壶
　　递印宗门后　　人天作楷模

　　赵州关

　　孤峻南泉派　　师机已得闲　　三衣传祖域
　　一句动人众　　幽谷珠光异　　蓝田玉彩班
　　未明根下蒂　　难过赵州关

　　云居月

　　素容空界外　　廓落迥无边　　玉镜同千域
　　金轮匝五天　　霜凝熊耳印　　冰浩鹫峰玄
　　不是龙居月　　难光洞上泉

　　都颂

　　侬家住处实堪隈　　吞炭藏身几万回
　　不触波澜招庆月　　动人云雨鼓山雷

　　桐峰庵主

　　师在庵中坐。僧到庵前便去　师云。阇梨　僧回首便喝　师良久　僧云。死却者汉也　师便打　僧无语　师呵呵大笑。
　　僧见师。问。桐峰庵主在什么处　师便打　僧云。者个师僧得恁么造次　师云。适问个什么　僧垂手立　师云。者个却是阇梨造次　僧喝。便出去　师云。汝恁么。迷却一切人在。
　　僧问庵主。在者里忽遇大虫来时作么生　师便作大虫吼　僧作怕势　师呵呵大笑　僧云。者贼　师云。争奈我何。
　　僧上山参师　师见云。作个什么　僧云。特来相访　师便打　僧把住云。且莫行粗　师拓开。便归庵　僧云。者山鬼　师云。什么处得者师僧　僧云。争奈公案何　师便打。　僧大笑而去。
　　僧上来。被庵主捉住云。杀人。杀人　僧拓开云。叫作什么　师云。谁　僧便喝　师便打　僧云。且待。且待　师大笑。
　　师作草鞋次。僧后面来。作大虫吼　师便喝　僧云。且不妨作草鞋　师云。阇梨[妳-女+口]　僧喝　师云。山僧招得。
　　有一老人入山参师　师云。住在什么处　老人不语　师云。善能对机　老人地上拈一枝草示师。　师便喝　老人礼拜　师便归庵　老人云。与么疑杀一切人在。
　　僧看庵主。(元是同参)问师。还记得昔时行脚事么　师云。不记得　僧云。自从分襟后。住来多少时也　师云。也是昔时事　僧云。何不道。住持事烦　师云。昔时犹在　僧云。比来相访。珍重便去　师云。从来疑著。
　　僧见庵主便喝　师云。惊杀人　僧云。大虫耶　师便喝　僧便走　师将棒趁　僧作亚枪势　师拄棒而立　僧云。败也　师云。放你二十。
　　僧见庵主。云。特来相访　师不顾　僧近前相看。　师便打　僧云。大阵当前。乞师善巧　师又打　僧云。罕逢作者　师云。汝从什么处来　僧云。特来相访　师云。罕遇知音。

　　杉洋庵主

　　师在庵内坐。有僧到庵前。叉手而立　师云。阿谁　僧云。杉洋庵主　师云。我是　僧便喝　师云。嘘。嘘　僧云。犹要棒吃在　师便打。
　　有僧问云。久响杉洋。到来为什么不见　师云。黑似漆　僧以手指　师云。亲到杉洋。
　　有僧来庵前共师菿坐　僧云。庵主得个什么道理。便住此山　师云。也欲通消息。恐遭人捡点　僧大笑而出　师云。今日大赚。
　　师在庵前坐禅。有僧近前。便打师一掌　师便归庵　其僧却坐　师却出来　僧云。猛虎当前。谁人敢敌　师便打　僧云。苦。苦。
　　僧问庵主。境界当前。如何支遣　师喝云。者妖怪　僧云。今日被迷一上。不同小小　师云。赖是深山无人见　僧云。知即得。　师呵呵大笑。

　　虎溪庵主

　　师见僧入门。师便喝　僧默然　师便打　僧又喝　师云。好个草贼。
　　僧问。庵主在者里多少年也　师云。秖见冬凋夏长。年代总不记得　僧云。大妙记不得　师云。汝道我在者里得多少年也　僧云。冬凋夏长　师云。闹市里虎。
　　僧问。莫是虎溪庵主么　师云。不是　僧云。为什么不是　师云。对面不相识　僧云。联杀人　师云。适来问个什么　僧喝。
　　有僧来相看　师见总不顾　僧云。知道庵主有此机锋　师弹指一下　僧云。是何宗旨。　师便打　僧云。知道今日落他便宜　师云。犹要棒吃在。
　　僧问。庵主是什么处人　师云。陇西人　僧云。承闻陇西出鹦鹉。是否　师作鹦声　僧云。好个鹦鹉　师便打。
　　僧来访师　师见云。何处来　僧便喝　师云。作家　僧良久　师云。死却者汉也。　僧便出去　师云。犹动在。
　　僧见师坐　僧近前云。不审庵主　师云。是谁　僧便喝　师云。得恁么无宾主　僧云。犹要第二喝在　师便喝。

　　覆盆庵主

　　师在庵内坐。有僧从山下哭上来。师闲却门　僧于壁上画一圆相了。门外而立　师从后门出。却从山下哭上来　僧喝云。犹作者个去就在　师捶胸云。可惜先师一场埋没　僧云。苦。苦　师云。庵主被谩。
　　师问僧。什么处来　僧云。覆盆山下来　师云。还见庵主么　僧喝　师便打　僧云。作什么　师住棒　僧拟议　师又打。
　　僧问。久响覆盆。山阿那个是　师便指　僧随手看　师打一掌　僧云。作家　师良久　僧打师一掌　师近前捉。　僧便走　师拍手大笑。

　　定上座

　　师到临济。问。如何是祖师西来意　济下禅床掫住　师拟议　济便掌。师因此大悟。
　　师离临济。向南行脚。路上逢著岩头．雪峰．钦山三人。岩头便问。上座什么处来　师云。临济来　岩云。和尚万福　师云。和尚顺世也　岩云。某甲三人特去礼拜。自恨福薄不见得他。望上座慈悲。和尚因缘举一两则　师举。临济上堂垂示。赤肉团上有无位真人。常从汝等诸人面门出入。未证据者看　时有僧问。如何是无位真人　济下禅床把住　僧拟议　济云。无位真人是什么干屎橛。拓开。便归方丈。
　　钦山云。何不道。赤肉团上非无位真人　师便摛住云。无位真人与非无住真人。相去多少。速道。速道　钦山被摛。面青面黄。语之不得　岩头．雪峰云。者个新戒不识好恶。触误上座。且望慈悲　师云。不是者两个老冻齈。[祝/土]杀者尿床子。
　　师在镇府斋。回到桥上。逢三人座主。一人问。如何是禅河深处须穷底　师摛住。拟抛向桥下　二座主近前云。莫怪触误上座。且望慈悲　师云。不是看者两个座主。从教穷底。

　　奯上座

　　师离临济。南行参见德山　德山才见。作抽坐具势　师云。者个即且置。心境一如底人来。共他说个什么即得免被诸方捡责　德云。犹教昔日三步。别作个主人翁来　师便喝　德山不语　师云。塞却者老野狐咽喉。
　　鸿山闻举。云。奯上座虽得便宜。争奈掩耳偷铃。
　　师到百丈。百丈云。有事相借问。得么　师云。幸自非言。何须[劄-合+今]箌　百丈云。收得安南。又忧塞北　师擘开胸云。与么不与么　丈云。要且难构。要且难构　师云。知即得。知即得。
　　仰山闻举。云。若有人知得此二人落处。不好奇特。若辨不得。大似日中迷路。

　　天圣广灯录卷第十三


　　天圣广灯录卷第十四　　　［宋勒］


　　庐州大觉禅师

　　上堂。时有僧问。牛头未见四祖时如何　师云。有恁么盍生无所知　进云。见后如何　师云。无恁么盍生有所知。
　　问。觉人久处沉迷。请师一接　师云。接　僧礼拜　师便打。
　　问。四众围绕时如何　师云。不闻梵音声　进云。闻后如何　师云。往来不障碍。
　　问。目下无云时如何　师云。摸　进云。却被云遮时又如何　师便喝　僧亦喝　师拈棒　僧拟议　师便打。

　　庐州澄心闽德禅师

　　上堂。有僧问。如何是澄心　师云。我不作者活计　进云。未审作么生　师便喝　进云。大好不作活计　师便打。
　　问。如何是道　师云。老僧久住澄心院　进云。如何是道中人　师云。破衲长披经岁年。
　　问。露地不通风时如何　师云。漆。
　　问。既是澄心。为什么出来入去　师云。鼻孔上著炙　僧礼拜　师便打。

　　荆南府竹园山禅师

　　上堂。有僧问。久响和尚会禅。是否　师云。是　学云。苍天。苍天　师近前。以手掩僧口云。低声。低声　僧便打一掌　师拓开云。山僧招得　僧拂袖出去　师笑云。早知如是。悔不如是。
　　问。既是竹园。还生笋也无　师云。千株万株　进云。恁么即学人有分也　师云。汝作么生　僧拟议。　师便打。

　　宋州法华院禅师

　　初开堂日。有僧问。如何是佛　师云。独坐五峰前。
　　问。如何是初生月　师云。不高不低　进云。还许学人瞻敬也无　师云。三日后看。
　　问。如何是法华家风　师云。寒时寒杀。热时热杀　进云。如何是寒时寒杀　师云。三三两两抱头行　进云。如何是热时热杀　师云。南北东西见者嗤。
　　问。学人手持白刃。真进化问时如何　师云。你试用看　僧便喝　师擒住　僧随手打一掌　师便拓开云。老僧今日失利　僧作舞出去　师云。贼首头犯。

　　汝州西院思明禅师

　　初参宝寿。问。踏破化城来时如何　寿云。不斩死汉　师云。斩　寿便打　师连道斩　寿又随声打　寿却回来。遂云。适来者个僧。将赤肉抵佗干棒。有甚死急。
　　后有僧启和尚。问话底僧在大觉处来。两人同在者里。见解总恁么。问话底僧已后委悉和尚法道。须是趁出二人同参。若不趁出。已后难得人承嗣。寿便趁出报事僧。
　　问。学人有一问在和尚处时如何　师云。设有。斩为三段　僧礼拜　师便休。
　　会下有僧在临济处。来见此僧问话。乃于下面相逢。遂云。堂头和尚道即大杀道。未在　问话僧便拽其僧到堂头。云。者僧不肯和尚　师云。上座不肯老僧耶　僧云。某甲不曾说　师一时喝下去　僧行到法堂上。又云。说什么道即大杀道。直下未在　问话僧又拽上去　师又问。上座是不肯老僧　僧云。莫信者僧。今日三度见伊风发也　师总令下去。
　　问。如何是临济一喝　师云。千钧之弩。不为鼷鼠发机　进云。忽遇大杀活人来时如何　师便打。
　　有从漪上座在师会下。常道。莫道要会佛法。觅个举话人也难得　师闻举。一日上堂头来。师遥见。唤云。从漪　漪举头　师云。错　漪又行一两步　师又云。错　漪近前　师云。适来两错。是思明老汉错。是上座错　漪云。是从漪错　师云。错。
　　师遂云。上座且在者里过夏。共你商量者三错　从漪上座不肯。便去。
　　后住天平山。上堂。举此话示众云。我当初行脚时。被风吹到汝州风穴。有思明长老勘我两错。更待留我过夏。共我商量者两错。某甲不说恁时错。我当初发足向南方行脚时。早知道错了也。
　　师未住时。在许州闻汝州南院和尚。住元是同参。特往看。人事了。启和尚。某甲别无人事。买得江西剃刀献上和尚　南院便问。汝从许州来。甚处得江西剃刀　师把南院手掐　院唤侍者。收。收　师以衣衲拂一拂。
　　院云。阿莿莿。阿莿莿。
　　问。如何是清净伽蓝　师云。荆棘丛林　进云。如何是伽蓝中人　师云。獾儿．貉子　问。如何是不变易底物　师云。打帛石。

　　第二代宝寿禅师

　　在先宝寿处为供养主。得数年。一日。宝寿问云。供养主。父母未生时。还我本来面目来　师道不得。三两日后。却来下供养主　宝寿云。汝不用下。
　　后经月十日间。因在街坊见二人买卖不和相打。师见。忽然大悟。归院。举似宝寿　宝寿云。你悟也。不用道。
　　宝寿临迁化时。付嘱三圣。请师开堂。
　　师开堂日。三圣为请主。才升座。三圣便推出一僧。师便打　三圣云。总似恁么为人。不但瞎却者僧眼。兼瞎却镇州一城人眼去在。师便下堂。
　　问。万里无云时如何　师云。青天也须吃棒　进云。青天有甚么遇　师便打。
　　问。八面旋机时如何　师云。打　僧云。打谁　师云。不干汝事　僧礼拜。　师便打。
　　问。不占阃阈。请师不谤　师云。莫　又云。不得。又摇手　又云。野狐精。
　　问。种种华严。殷勤献奉时如何　师便唾　又云。恶　又云。灭　又云。老胡者里不是草店　又云。莫污我心田　又云。九尾野狐精。
　　师欲顺世。谓众云。汝等诸人还知吾行履处么　众云。知和尚一生长不卧。
　　师又令近前来。众人近前。　师喝云。汝非吾眷属。言讫。端然而化。

　　镇州大悲禅师

　　上堂。时有僧问。除上去下。请师别道　师云。开口即错　进云。真是学人师　师云。今日向弟子手中死。
　　问。如何是和尚密作用　师拈棒　僧转身受棒　师抛下棒云。不打者死汉。
　　问。如何是谛实之言　师云。舌拄上腭　僧云。为什么如此　师便打。
　　问。不著圣凡。请师答话　师云。好。　僧拟议　师便喝。
　　问。如何是大悲境　师云。千眼都来一只收　进云。如何是境中人　师云。手忙脚乱　问。如何是真如佛性　师云。执手共谈生死路。前头莫问往来人。

　　镇州谈空禅师

　　上堂。有僧问。如何是佛　师云。麻缠纸里。
　　问。如何是古佛心　师云。有耳未曾闻　僧便喝　师云。瞎。
　　问。百了千当时如何　师云。和声打。
　　问。一饱忘百饥时如何　师云。贫儿遇馊饭。
　　问。如何是谈空禅。
　　师云。尘埃满面上。雨打转新鲜。
　　问。格外之谈。请师举唱　师云。隘路不通风　进云。莫秖者便是也无　师云。嘘。嘘。

　　济上座

　　师行脚到路京南禅安下。有朱行军设斋。入僧堂内顾视上下云。直下是又作么生。行香次。口不住道。至下间。师便问。直下是个什么　行军便喝　师云。行军幸是会佛法底人。又恶发作什么　军云。唤作恶发即不得　师便喝　军云。钩在不疑之地　师又喝。
　　行军斋起。令客司请下喝底上座来。师便至行军处。并不顾诸人　僧录云。启行军。适来争容得者僧恁么无礼　行军云。若是你诸人喝。某甲有剑　僧录云。某甲诸人不会。是他暺长老始得　师云。若是南禅长老。也未多见。
　　问。如何是佛法的的大意　师云。龙腾沧海。鱼跃深潭　进云。毕竟如何体悉　师云。夜闻祭鬼鼓。朝听上滩歌。
　　问。如何是上座家风　师云。三脚虾蟆背大象。
　　问。如何是玄中玄　师云。壁上倒行船　进云。如何是玄中旨的　师云。失脚到崖州。回来无处觅　进云。未审向上更有事也无　师云。有　进云。如何是向上事　师云。两手攀枝面向南。

　　汝州宝应禅院颙禅师

　　初开堂。才升座。有僧问。师喝谁家曲。宗风嗣阿谁　师云。宁塔戴雕冠。口中更河海。
　　问。如何是佛法大意　师云。没量大病源　学云。请师医　师云。世医拱手。
　　问。如何是佛　师云。如何不是佛　僧拟进话　师便打。
　　问。薄地无龙。如何识辨　师云。有什么难辨　僧云。请师辨　师云。瘦眼生盲毛格磔　进云。如何医治　师云。气针扶舌上。雷电震云间　进云。忽遇叶公时又如何　师云。见假不知惊著否。瞻之犹自眼翻天。
　　问。回旋空中时如何　师云。四面连枷打　问。龙兽相交时如何　师云。狗脊坡头。
　　问。丹霄独步时如何　师云。日驰五百。
　　问。金榜题名。请师印可　师云。日下拽脚。
　　问。凡圣同居时如何　师云。两个猫儿一个狞。
　　问。日出扶桑时如何　师云。阎浮树下过　问。栴檀郁密时如何　师云。独柳树下坐。
　　问。大震虹电。请师引验　师云。日下三刻。
　　问。黄巢过时。向什么处回避　师云。六纛旗下　进云。或遇捉著时如何　师云。贼首头犯。
　　问。宝剑未出匣时如何　师云。尼干失荡　进云。出匣后如何　师云。天魔畅快。
　　问。十方通畅时如何　师云。八极连问祸。
　　师上堂。示众云。赤肉团上。壁立千仞　有僧出问。赤肉团上。壁立千仞。岂不是和尚恁么道　师云。是。　僧便掀禅床　师云。你看者瞎汉乱做　僧拟议。　师便打。
　　问。杨朱泣路时如何　师云。白狗临刑莫怨天。
　　问。人逢碧眼时如何　师云。鬼争漆桶　问。龙跃江湖时如何　师云。瞥嗔瞥喜　学云。颀湫倒岳时如何　师云。老鸦没觜。
　　问。如何是解脱浆　师云。苞茆渗酹。簋物不多。
　　问。如何是乾坤主　师云。周人遗粟。心剜九窍。
　　问。大拟争权时如何　师云。光漆郊社　学云。将何奉献　师云。切与生刍。祭遗驴粪。
　　问。近不得时如何　师云。冤象难解脱。
　　问。万仞龙门透过时如何　师云。全存霹雳声　学云。恁么即全承布雨　师云。泥人眼赤。
　　问。独游沧海时如何　师云。雷震青空。畜生烧尾。
　　问。运足不知路时如何　师云。鸟道盲人过。
　　问。中间不会时如何　师云。静处裸了打。
　　问。投机不遇时如何　师云。足下全身去。
　　问。大用不逢时如何　师云。鸡鹅舞道。引入千峰。
　　问。金销断时如何　师云。失　学云。金销断。为什么却失　师云。崖州路上问行人。　问。然灯前后即不问。如何是正然灯　师云。灭。　僧从东边过西边立　师云。野狐精。
　　问。万里无云时如何　师云。寸步不可过。
　　问。从上古人见不尽处。师还见否　师云。握发吐餐人不识。满朝尽道好用公　学云。口上打　师云。首者大杀瞎　学云。有恁么瞎老汉　师便打。
　　问。从上诸圣向什么处去　师云。不上天堂。即入地狱　学云。和尚作么生　师云。你还知宝应老落处么　僧拟议　师打一拂。云你还知吃拂子道理么　僧云。不会　师云。令却是你行。随后又打一拂。
　　问。如何是第一句　师云。汝诚道看　僧便喝　师拍手云。大众。好喝　僧又喝　师拈棒　僧拟议　师便打。
　　师上堂示众云。诸方秖具啐啄同时句。不具啐啄同时用　时有僧问。如何是啐啄同时用　师云。作家不啐啄。啐啄同时失　进云。犹未是学人问处　师云。汝问处又作么生　僧云。失　师便打。
　　其僧不肯。后到云门会里。因闻举前因缘不肯底道理。时有一僧云。当初南院棒折作什么。问话僧于此言下大悟。方见得南院答处。却来汝州省觐南院。南院已示寂。风穴出世。到彼礼拜　风穴认得。便问。上座莫是当时问南院啐啄底么　僧云。是　穴云。还会世未　僧云。专甲会也　穴云。汝当时作么生　僧云。某甲当时如灯影里　穴云。汝会也。
　　师一日问风穴云。南方一棒作么生商量　穴云。作奇特语商量　风穴却问师。和尚此间一棒作么生商量。
　　师拽柱杖云。棒下无生忍。临机不见师。
　　问。独步青霄时如何　师云。四家围绕过　学云。四众围绕时如何　师云。梵音绝处打　问。寂寂无声时如何　师云。打了抛声势。
　　问。凤飞不到时如何　师云。忽闻庭树扑杀鸱枭。
　　问。如何是归宗事理绝　师云。纳如处错。
　　问。如何是日轮正当午　师云。事理分明打。
　　问。如何是独步四山顶　师云。深深海底行。
　　问。久在贫中。如何得济　师云。满掬摩尼亲自棒　学云。教人眼瞎　师云。眼里无箸一世贫　学云。挑箸了瞎　师便打。
　　问。如何是自在师子　师云。金条勒咽嗉。白棒拥前行。
　　问。奔流度刃。疾焰过锋时如何　师云。住　僧云。住即瞎　师打禅床一下　僧便喝　师便打　僧接住棒云。老和尚。莫缚猱好。夺棒却打著和尚。莫言不道　师云。今日被者瞎汉钝致宝应老　僧云。败了扫帚扑。
　　问。截铁镆鎁犹是钝。当锋啮镞事如何　师云。截即死　僧便喝　师以手拍膝一下　僧便喝　师招棒　学云。和尚。莫盲枷瞎棒。却夺棒打著和尚。莫言不道　师云。今日被者黄面浙子钝致宝应老一场　僧云。和尚。莫缚猱好　问。匹马单枪时如何　师云。且待老僧斫棒。
　　师上堂云。是汝诸人尽曾诸方去来。不是不知不见。还知得老僧讳么。
　　时有僧问。便请和尚讳　师云。推算决疑。
　　问。无相涅槃。请师证照　师云。前三点。后三点。
　　又问。如何是无相涅槃　师云。三点前。三点后。
　　问。万里无云时如何　师云。饿虎投崖。
　　问。古殿重兴时如何　师云。明堂瓦插檐　僧云。恁么即庄严毕备　师云。斩草蛇头落。
　　问。二王相见时如何　师云。十字路头吹尺八。
　　问。如何是无相道场　师云。斫破鬼神村。
　　问。如何是薝卜林　师云。鬼厌箭。
　　问。如何是不动尊　师云。邂逅到崖州　问。拟蓦要律时如何　师云。灰粪堆。
　　问。凌阁图形。请师怜念　师云。缨拂面尘。
　　问。如何是金刚不坏身　师云。老僧在汝脚底　僧便喝　师云。未在　僧又喝　师便棒。
　　问。如何是南宗北祖　师云。大瘦岭头云。太行山下贼　学云。如何明会　师云。幽燕平劫杀。吴越笑呵呵　学云。毕竟又如何　师云。莫言无法用。最苦是新梦。
　　问。不施寸刃。便登九五时如何　师云。单杖控天街。太白遏后望。
　　问。悉宗乘。护三业。如何道　师云。多见什么。
　　问。上上根器人来。师还接也无　师云。接　学云。便请和尚接　师云。且喜平交。
　　问。如何是道　师云。雁过长空无一物。
　　师上堂云。过去祖德尽皆恁么道。
　　时有僧问。道什么　师云。大哉。
　　问。祖意教意。是同是别　师云。王尚书．李仆射　学云。不会意旨如何　师云。牛头南。马头北。
　　问。如何是宝应剑　师云。天下老和尚答了也　学云。用者如何　师便打。
　　问。如何是祖师西来意　师云。五男二女　问。拟伸一问。师意如何　师云。是何公案　僧云。喏　师云。放汝二十棒。
　　师上堂。示众云。有解问话底出来。便有僧出礼拜　师云。是老汉罪过。便下座。
　　问。万代留名时如何　师云。光漆郊社。
　　问。如何是和尚家风　师云。秋收冬藏。
　　问。学人有一问在和尚处时如何　师云。汝问道什么　僧便喝　师便休。
　　至明月。上堂。众集　师云。昨日问话僧在什么处。其僧便出　师便打。
　　问。如何是宝应正主　师云。杓大碗小。
　　问。如何是宝应水　师云。了　学云。饮者如何　师云。了。
　　问。牛头未见四祖时如何　师云。今日不答话。
　　师上堂云。你诸方尽是把蛇头歇公案。待第二头答话。本色衲僧更莫共语。良久。云。作么生是本色衲僧。众无对　师云。有嬴即有输。
　　师一日把住僧问。会么　僧云。不会　师云。牛头南。马头北。
　　师又见僧来。竖起拂子　僧云。败阙　师却放下拂子　僧云。犹有个在　师便打。
　　师一日问园头。瓠子开华也未　头云。开华久矣　师云。还结子也未　头云。昨夜遭霜了　师云。大众吃个什么　头拟议　师便打。
　　师见一僧。便问。名什么　僧云。普参　师云。忽遇木橛。又作么生　僧不审　师便打。
　　防御使问。大善知识还具见闻觉知否　师便掌　使不肯。来到风穴处。再问云。大善知识还具见闻觉知否　穴云。荆棘荒榛。弃来久矣　进云。妙用又如何　穴云。王子带刀全意气。贫人擒倒语声[言*斯]　使深肯之。
　　遂却举先问南院答底语　穴云。南院深是相为　使方似委悉。
　　师问僧。近离什么处　僧云。襄州　师云。来作什么　僧云。特来礼拜和尚　师云。恰遇宝应老不在　僧便喝　师云。向汝道不在。又喝作什么　僧又喝　师便打　僧礼拜　师云。者棒本分是你打我。我且打你。要此话行。瞎汉。参堂去。
　　问僧。近离什么处　僧云。龙兴　师云。发足莫过叶县也无　僧便喝　师云。好好问你。又恶发作么　僧云。唤作恶发即不得　师却喝云。你既恶发。我也恶发。近前来。我也没量罪过。你也没量罪过。瞎汉。参堂去。
　　问僧。近离什么处　僧云。五台　师云。文殊还说老僧么。
　　僧云。不说　师云。今日遇作家。
　　问僧。近离什么处　僧云。长水　师云。东流。西流　僧云。总不恁么　师云。作么生　僧便珍重　师便打。
　　问僧。近离什么处　僧云。襄州　师云。是什么物恁么来　僧云。和尚试道看　师云。适来礼拜底　僧云。错　师云。礼拜底错个什么　僧云。再犯不容　师云。三十年弄马骑。今日被驴扑。瞎汉。参堂去。
　　师见僧才入门。便把住云。是什么　僧无语　师推出云。三十年弄马骑。今日被驴扑。又召云。莫道是闲处道底语　师问座主。讲何经论　主云。讲维摩经　师遂指绳床云。会么　主云。不会　师云。侍者。点茶来。

　　淄州水陆禅师

　　师上堂。有僧问。如何是学人用心处　师云。用心即错　僧云。不起一念时如何　师云。没用处汉　僧云。此事如何保任　师云。切忌。
　　问。狭路相逢时如何　师便栏胸拓　问。如何是大机成辨去　师云。普天布云雨。雷电不销多。
　　问。如何是最初一句　师便喝　僧礼拜　师以拂子点云。且放。

　　大行山禅房院克宾禅师

　　初开堂。才升座。有僧问。如何是祖师西来意　师云。庭前看绿竹　进云。毕竟如何　师云。两林松柏青　问。如何是学人自己　师云。或在市缠。或在旷野　进云。如何是或在市缠　师云。千人不相识　进云。为什么不相识　师云。语笑自分明　进云。如何是或在旷野　师云。独坐独卧　进云。为什么却如此　师云。八风吹不动。
　　问。大用现前。请师辨白　师云。点头不吐舌　进云。恁么即难为亲近　师云。竹韵歌声　问。狭路相逢时如何　师云。老僧罪过　僧便喝　师云。好喝。　僧又喝　师乃近前掫住云。你看。者瞎汉犹作主在　僧拟议　师便打。

　　魏府天钵禅师

　　初开堂。升座。时有僧问。师喝谁家曲。宗风嗣阿谁　师云。云绽家家月　僧云。恁么即遍天遍地　师云。一任钻龟打瓦。
　　问。如何是祖师西来意　师云。冬天日短。
　　问。如何是学人亲切处　师云。来无踪。去无迹　问。如何是道　师云。衫长裤短　僧云。如何是道中人　师云。仰面大家笑。

　　守廓上座

　　师行脚到襄州华严和尚会下。华严一日上堂。云今日赐乡无畏。若是临济．德山．高亭．大愚．鸟窠．船子儿孙。不用如何若何。真须单刀直入。华严与汝证据　师出礼拜。起便喝　严亦喝　师又喝。　严亦喝　师便礼拜。起云。大众。看者瞎汉一场败阙。便喝。拍手归众　严下座归方丈。
　　风穴时为维那。上去问讯　严云。维那。你来也。叵耐。守廓适来把老僧细捏一上。待集众打一顿。趁出　穴云。趁他迟也。况和尚言过。他是临济下儿孙。本分恁么　严方息怒　风穴下来。言前事举似师　师云。维那。著什么来由劝者汉。我未问前。早要棒吃。得我话行。如今不打我。榻却我话也。遂与风穴同过夏。各话南北家风。递相举论。
　　师在鹿门和尚会下。一日。在僧堂后架坐。鹿门下来。见楚禅和便问。终日披披搭搭作什么　楚云。和尚见某甲披披搭搭耶　门便喝　楚亦喝　两家便休。
　　师云。看者两个瞎汉一场败阙。随后便喝　门便归方丈。遂令侍者下来唤师。门云。适来楚禅和与老僧宾主相见。什么处败阙　师云。转见病深　门云。老僧昔日见兴化来　师云。和尚见兴化时。某甲在彼为侍者。记得此时语　门云。你试举看　师便举　兴化问鹿门。什么处来　门云。五台山来　化云。还见文殊么　门便喝　化云。我问你见文殊。又喝作什么　门又喝　化不语。
　　至来日。兴化教某甲来唤。待。问当早已去也　化上堂云。大众。你看者个师僧。担一条断贯索向南方去也。已后也道我见兴化来。
　　和尚今日公案恰似恁么时底　门云。兴化恁么时为什么不语　师云。兴化知道和尚不会　门方肖悟。
　　来日特为师煎茶。晚后上堂。告众云。夫参学龙象。直须子细。入室决择。不得容易。绰得个语。便为极则。即道我伶利。我当初见兴化时。认得个转动底。见人一喝两喝便休。以为佛法。今日被明眼人觑著。却成一场笑。且徒什么。只为我慢无明。不能回转亲近上流。赖得明眼道人不惜身命。对众出来。为鹿门老证据。实为此恩难报。何以如此。无化云。直饶你喝得兴化在虚空里住。扑下来。一点气也无。待我苏息起来。向你道未在。何故如此。兴化未曾向紫罗帐里撒真珠兴你诸人。乱喝作什么。道流。如今明解取去。岂不是庆快平生。参学事毕。

　　[泳-永+巴]州曾祖山教禅师

　　开堂日。有僧问。如何是目前事　师云。丝竹未将为乐器。架上葫芦犹未收　问。如何是孤峰独宿底人　师云。日午打三更。
　　问。进向无门时如何　师云。太钝生　僧云。不是太钝。直下进向无门时如何　师云。灵机未曾论边际。执法无门在眼中。
　　问。如何是祖师西来意　师云。今日不答话　僧云。大好答话　师便打。

　　天圣广灯录卷第十四


　　天圣广灯录卷第十五　　　［宋勒］


　　汝州风穴山延昭禅师

　　余杭人也。初参镜清。清问云。近离什么处　师云。自离东来　清云。还过小江也无　师云。大舸独飘空。小江无可济　清云。镜水秦山。鸟飞不度。子莫盗听遗言　师云。沧溟尚法蒙轮势。列汉飞帆渡五湖　清竖起柱杖云。争奈者个何　师云。者个是什么　清云。果然不识　师云。出没卷舒。与师同用　清云。杓卜听虚声。熟睡饶噡语　师云。泽广藏山。理能缚豹　清云。舍罪放愆速。须礼拜出去　师云。出去即失。
　　到法堂上。叹云。行脚人著甚来由。因缘未了。不可便休。
　　再见堂头云。适来辄呈小騃。昌黩慈严。蒙未赐杖责　清云。适来言从东来。岂不是翠岩来　师云。雪窦清栖宝盖东　清云。不逐亡羊狂解息。辄来者里念篇章　师云。路逢剑客须呈剑。不是诗人莫献诗　清云。诗即速秘。略借剑看　师云。枭首甑人携剑去　清云。不独触风化。亦自显颟顸　师云。若不触风化。争明古佛心　清云。何名古佛心　师云。再许乞容。师今何物　清云。东来衲子。菽麦不分　师云。秖闻不以而以。何得抑以而以　清云。巨浪涌千浔。澄波不离水　师云。一句截流。万机清峭。便礼拜　清云。俊哉。俊哉。
　　师离镜清。到同安和尚处　同安问。石角穿云路。垂縢意若何　师云。红霞笼玉像。拥嶂照川明　同云。恁么即相随来也　师云。和尚也须低声。
　　师离同安。到襄州华严院。华严有牧牛歌。请师和。
　　师云。羯鼓掉鞭牛豹跳。远村梅树觜嚧都。
　　师离华严。至汝州宝应。便问。入门须辨主。端的请师分。应于右边拍一拍　师便喝　应又于左边拍一拍　师又喝　应云。右手即从阇梨。左手作么生　师云。瞎　应拈棒　师云。老和尚。不要盲枷瞎棒。夺得拄杖。却打和尚。莫言不道　应云。今日被黄面浙子钝致一场　师云。和尚大似持钵不得。诈道不饥　应云。阇梨莫曾到者里　师云。是何言欤　应云。好好借问　师云。也不得放过。
　　师却上堂头相看　应问。阇梨曾见什么人来　师云。襄州共廓上座同过夏来　应云。汝亲见作家来师上堂云。夫参学人。临机直须大用现前。莫自拘于小节。设使言前荐得。犹是滞[穀-禾]迷锋。纵使句下精通。未免触途狂见。劝汝诸人。应是向来依他作解。明昧两岐。与汝一时扫却。直教个个如师子儿吒呀地哮吼一声。壁立千仞。谁敢正眼觑著。觑著。即瞎却渠眼。珍重。
　　师上堂。有僧问。师唱谁家曲。宗风嗣阿谁　师云。超然迥出威音外。翘足徒劳谮底沙。
　　问。古曲无音韵。如何和得齐　师云。木鸡啼子夜。刍狗吠天明。
　　问。如何是佛　师云。如何不是佛　学云。未晓玄言。请师直指　师云。家住海门洲。扶桑最先照。
　　问。朗月当空时如何　师云。不从天上辊。任向地中埋。
　　师上堂。举梵志诗云。
　　梵志死去来。魂魄见阎老。
　　读尽百王书。不兑被捶拷。
　　一称南无佛。皆以成佛道　僧便问。如何是一称南无佛　师云。灯连凤翅当堂照。月映鹅眉[((白-日+田)/廾)*頁]面看。
　　问。如何是佛　师云。嘶风木马元无绊。皆角泥牛痛下鞭。
　　问。湛寂之机深不顾。浩然光景意如何　师云。金鸡啄破琉璃敲。玉兔挨开碧海门　问。如何是广惠剑　师云。不斩死汉　问。古镜未磨时如何　师云。天魔胆裂　进云。磨后如何　师云。轩辕无道。
　　问。朗月当空时如何　师云。不在团天。且居羑里　问。矛楯本成双医病。帝网明珠事若何　师云。为山登九仞。捻土定千钧。
　　问。钟声才罢。秖有者个。为复别有　师云。和声打。
　　问。如何是正法眼　师云。即便[翟*支]瞎。
　　师上堂云。诸禅德。欲得亲切。莫将问来问。问在答处。答在问处。虽然如是。问不在答处。答不在问处。你若拟议。老僧在你脚下　有僧问。如何是正法眼　师云。瞎。
　　问。不施寸刃。便登九五时如何　师云。失[疊*毛]波斯由可战。番猛将马空回　问。宝剑未出匣时如何　师云。一任升腾　僧便礼拜　师云。斩。
　　问。古人入山见大虫。意旨如何　师云。木人岭上高声叫。石女溪边侧耳听。
　　问。大众面前。请师家风　师云。一言才及子。大众尽攒眉。
　　问。干木奉文侯。知心有几人　师云。打年曾决龙蛇阵。老倒还听雉子歌。
　　问。如何是佛　师云。杖林山下竹筋鞭。
　　问。如何是清凉山中主　师云。一句不遑无著问。迄今由作野槃僧。
　　问。如何是学人亲切处　师云。婆孽受罗婆孽子。取话倾湫杖一千。
　　问。一句子当机。如何显大道。　师云。大印纵周天。日轮不当午。
　　问。如何是真如佛性　师云。窟　进云。此理如何　师云。也要大家闻。
　　问。如何是和尚家风　师云。鹤有九皋难翥翼。马无千里谩追风。
　　问。布鼓当轩击。谁是知音者　师云。藏身不吞炭　进云。此理如何　师云。山雉枉遭伤。
　　师因在郢州衙内。州主与通判诸上堂。师升座。通判便问。大海有珠。骊龙守护。如何取得　师云。罔象到时光灿烂。离娄行处浪滔天　判云。恁么则展手不逢　师云。亲到宝山空手回　再问。弟子亲到宝山空手回时如何　师云。怨他谁　判云。恁么即不礼拜　师云。谁要你肉山倒地　判云。礼拜去也。
　　以师云。不礼拜。更待何时　判便礼拜　师以柱杖点三下。
　　知州云。和尚禅机峭峻。何以行令太轻　师云。蒲鞭可以示耻。痛杖且待别时。
　　问。如何是大阿剑　师云。任将天堑试。不用斩搀抢。
　　问。宝塔元无缝。金门即目开时如何　师云。智积佐来空合掌。天王捧出不知音　进云。如何是塔中人　师云。萎华风扫去。香水雨飘来。
　　问。未有之言。请师试道　师云。入市能长啸。归家著短衣。
　　问。夏终今日。师意如何　师云。不怜鹅护雪。且喜腊人冰。
　　问。曾奉指呼为远使。不得骊珠便却回时如何　师云。振迅不言擒虎尾。吨呀须见杀龙头。
　　问。箭头不立尘时如何　师云。罗阅学唐步。
　　师上堂云。啮镞破三关。分明箭后露。你若拟议。即穿腮过。
　　时有僧问。如何是箭　师云。穿腮过。
　　问。十度发言九度休时如何　师云。前殿有人横担戟。退宫披衮倒骑牛。
　　问。不与万法为侣者是什么人　师云。斫额望扶桑。乘槎人不顾。
　　问。不落于将将手。如何辨太阿　师云。莫将天堑试。直下斩搀抢。
　　问。诸圣为什么人不得　师云。浑心毬子不垂手。屎上蛆儿竞出头。
　　问。王子未还。如何证据　师云。金刚[坦-一+土]不陷。红烂不堪拈。
　　问。金刚莫比吹毛利。为什么却被羺羊角触之　师云。五顶华冠脆。双眸眨不禁　问。剑是名。斩是用。如何是体　师云。端身裂破面　问。承闻汝水波澜急。疾焰过风事若何　师云。猢狲戴席帽。
　　问。人王与法王相见时如何　师云。紫陵岩畔千华秀。白雪楼前万姓歌　进云。合谈何事　师云。直面无迂曲。回眸有惨舒。
　　师上堂云。祖师心印。此日全提。去即印住。住即印去。秖如不去不住。印即是。不印即是。众中还有道得底么。
　　时有卢陂长老问。学人有铁牛之机。请师不搭印　师云。惯钓鲸鲲澄巨浸。却嗟蛙步[馬*展]泥沙。师道了。随后便拂　师又云。记得话头么　陂拟开口。　师又拂。
　　师在汝州衙内上堂。僧问。人王与法王相见时如何　师云。大舞绕林泉。世间无忧喜　进云。共谈何事　师云。虎豹岩前曾宴坐。隼弥光里播真宗。
　　问。灵山一会。迦叶亲闻。此日太傅面前。如何举唱　师云。鹫峰顶上敲楗稚。毕钵岩中阙一人。
　　问。寻枝摘叶即不问。如何是直截根源　师云。赴供凌晨去。开堂带雨归。
　　问。满目荒郊翠。瑞草却滋荣时如何　师云。新出红炉金弹子。簉破阇梨铁面皮。
　　问。问问尽是捏怪。请师直指根源　师云。罕逢穿耳客。多遇刻舟人。
　　问。文彩未生。还具者个也无　师云。堂无告口餐　问。如何是互摸之机　师云。和肓不诉瞎　问。是非不到处。请师方便　师云。金阙路遥非近远。玉阙程峻且藏珠　进云。乞师露个面目　师云。荆棘里道场。
　　问。邪舍亲掌处。深深事若何　师云。未曾经雪岭。错谬入芦丛　进云。正恁么时如何　师云。盲龟值木虽优稳。枯木生华物外春。
　　问。如何是密室中事　师云。出袖谈今古。回颜独皱眉　问。水草盖闽珠。重光显佐无　师云。虽知不触波澜外。带角披毛在目前。
　　问。骊颔有珠。如何取得　师云。曾向海边干竹刺。直至如今理素琴。
　　问。大舸飘空。如何举桌　师云。自在不点胸。浑家不喜见。
　　问。如何是汝州境　师云。盗窃祖师张行满。叠闾连里置囊家。
　　问。追风难把捉。前程事若何　师云。波斯衣缋解。
　　问。诞生王子还假及弟也。无　师云。一句拟光禅子讶。三缄却附古人机。
　　问。久随梅柳。为什么金榜上无名　师云。来千去万。且要锻炼。
　　师上堂云。递相供养来。递相供养来。
　　便有僧问。将什么供养　师云。侧首吒呀颗面看。
　　问。异类拟生全眹兆。机锋兼带意如何　师云。香炉里撒屎。
　　问。真性不随缘。如何得证悟　师云。猪肉按上滴乳香。
　　问。视听难谐。如何博诘　师云。一念通玄箭　三尸鬼失艰。
　　问。随缘不变者。忽遇知音时如何　师云。披蘘侧立千峰里。引水浇疏五老前。
　　问。急切不容步。宗分何路捷　师云。朔风不假殊常韵。回转须超逆顺机。
　　问。是非不到处。请师道　师云。炙輠追奔经扈涧。驻车摇鞅刷黄揵。
　　问。师子三迅时如何　师云。拈提非在手。妙用不从他。
　　问。如何是清净法身　师云。金沙滩里马郎妇。
　　问。如何是祖师西来意　师云。骨肉纵分离。冤家难解洗。
　　问。尧王虽有今。兰台有人过时如何　师云。出袖不携枭楚客。藏锋犹念雪林僧。
　　问。刻舟求不得。常用事如何　师云。大勋不竖赏。柴扉草自深。
　　问。从上古人。印印相契。如何是相契底印　师云。轻嚣道者随机变。拈取招魂拭泪巾。
　　问。九夏赏劳。请师言荐　师云。出袖拂开龙洞雨。泛杯波涌钵囊华。
　　问。最初自恣。合对何事　师云。一把香刍拈未下。六镮金锡响摇空。
　　问。密协处。请师指喻　师云。帘外映孤灯。赤心连永夜。
　　问。如何是古佛家风　师云。谁敢造口　进云。学人恁么耶　师云。剑良胳膞。
　　问。如何是钁头边事　师云。山前一片闲田地。种竹栽松一境宽　问。如何是宾中宾　师云。攒眉坐白云　问。如何是宾中主　师云。入市双瞳瞽　问。如何是主中宾　师云。回銮两耀新　问。如何是主中主　师云。磨砻三尺剑。待斩不平人。
　　问。金榜状元必然便拄时如何　师云。东堂较艺知甘苦。北陆忙羊莫算程。
　　问。一色难分。请师显示　师云。满炉添炭犹嫌泠。路上行人秖守寒。
　　问。王道与佛道相去几何　师云。刍狗吠时天地合。木鸡啼后祖灯辉　问。祖师心印。请师拂拭　师云。祖月凌空圆圣智。何山松柏不青青。
　　问。如何是般若用　师云。才展锋铓敲影颈。早闻归叹丧尼干。
　　问。如何是学人立身处　师云。井底泥牛吼。林间玉兔惊。
　　问。如何是道　师云。五凤楼前　进云。如何是道中人　师云。问取皇城使　进云。道与道中人相去几何　师云。月似罗中镜。星如雾里灯　问。如何是随流不变底性　师云。泼墨池边曾斗胜。望青台上觜憕[怡-台+弘]。
　　问。古曲无音韵。如何和得齐　师云。霢霂汗流山鬼窟。袈裟遮面鬼神村。
　　问。七星光彩转天河。截断毗卢海岳波时如何　师云。伯乐暂垂鞭。驽骀夸八骏。
　　问。空中寻鸟迹时如何　师云。三种宝车罗列了。低声唤起宅中人。
　　师上堂云。若立一尘。家国兴盛。野老颦蹙。不立一尘。家国丧亡。野老安贴。于此明得。阇梨无分。全是老僧。要识阇梨么。右边拍一拍云。者里即是阇梨。要识老僧么。左边拍一拍云。者里即是老僧。老僧与阇梨。亦能悟却天下人。亦能迷却天下人。便下座。
　　师上堂。僧问。大众云集。请师说法　师云。赤脚人趁兔。著靴人吃肉。
　　问。不曾博览空王教。略借玄机试道看　师云。白玉无瑕。卞和刖足。
　　问。假使铁轮顶上旋。定慧圆明终不失时如何　师云。牙签入火难收拾。象驾推轮早二三。
　　问。未拟拟已前。如何分者个那个　师云。碧涧虎惊非振夺。金毛距地始吒呀。
　　问。不伤物义。请师便道　师云。劈腹开心。犹未惺懆　问。如何是临机一句　师云。因风吹火。用力不多　问。未定浑浊。如何得照　师云。下坡不走。快便难逢　问。素面相呈时如何　师云。拈却盖面帛　问。如何是衲僧气息　师云。膝行肘步。大众见之。
　　问。紫菊半开秋已晚。月圆当午意如何　师云。月生蓬岛人皆望。昨夜遭霜子不知。
　　问。如何是衲僧行李处　师云。头上吃棒。口里喃喃。
　　问。如何是不坏身　师云。门外喝棒声。
　　问。妙峰无异路。孤轮事若何　师云。举世未知无位位。当机须显句玄玄。
　　精进大师自西天来。问师云。学人身三口四。请师忏悔　师及弹指一下。云。愿罪消灭。愿罪消灭　又问。西天此土皆游遍。如何是日用底事　师云。酥油涂户向。石蜜守垣人。
　　问。灵山画月。曹溪指月。去此二途。请师直指　师云。无言不当哑　进云。请师定当。　师云。先渡汨罗江。
　　问。如何是谛实之言　师云。心悬壁上。
　　师上堂云。若是上上之流。各有证据者。略赴个程限。未证据者。各自英俊。当处发生。随处灭尽。如爆龟纹。爆即成兆。不爆成钝。欲爆不爆直下捏。
　　问。如何是学人自己　师云。是汝自己　僧礼拜　师便打。
　　问。龙透清潭时如何　师云。印骏捺尾。
　　问。任性浮沉时如何　师云。牵牛不入拦。
　　问。凝然便会时如何　师云。截耳卧街　问。句绝名言时如何　师云。全身细不出。
　　问。啐啄同时时如何　师云。响。
　　问。朗月当空时如何　师云。眠云卧水。
　　问。狼烟永息时如何　师云。两脚梢空。
　　师上堂云。且据中下。止啼之义。若论祖令。便是碧眼胡僧出头来。也须乞命。若言尽令而行。便须倩人看陀　时有僧问。据令而行时如何　师云。你拟散众　僧拟议　师便打。
　　问。祖命当行时如何　师云。点。
　　问。有无俱无去处时如何　师云。三月懒游华下路。一家愁闭雨中门。
　　问。有无俱有去处时如何　师云。剑良胳膞输降款。铁作胸襟到海壖。
　　问。独立孤舟时如何　师云。沙门岛里逢恩赦。华顶峰前望沃州。
　　问。举世无双时如何　师云。峰标端月角。生度鬼门关。
　　问。语默涉离微。如何通不犯　师云。长忆江南三月里。鹧鸪啼处百花开。
　　问。不施寸刃。便登九五时如何　师云。鞭尸屈项。
　　问。凡圣不通时如何　师云。脱削分司离洛下　问。如何是空王印　师云。荡荡纲三空。遗踪无透路。
　　师上堂云。我有一双箭。不经久磨炼。不射遍十方。要且无人见　时有僧问。如何是和尚箭　师作弯弓势　僧礼拜　师云。拖出者死汉。
　　问。不动人情。请师全用　师云。截却你舌根　进云。请师的当　师云。生擒虎儿。死怕盲龟　进云。学人未省。如何得亲切去　师云。三吴弯弓归夜半。五陵携剑去清晨　进云。如何受用　师云。手上截。
　　问。如何是破相底一句　师云。剔　问。如何是主中主　师云。猪肉按上古佛心。
　　问。师子吼时全意气。文殊仗剑意如何　师云。额上划。
　　问。独超物外时如何　师云。欲识净刀。莫拈羊角。
　　问。如何是思大吞十方底口　师云。[跳-兆+孛]跳入虎涧。折脚上鱼船。
　　问。王程有限时如何　师云。日驰五百　问。得船便渡时如何　师云。次当海际。
　　问。无扡容身时如何　师云。熊耳塔开无印客　进云。如何即是　师云。恰要断却。
　　问。如何是大人相　师云。赫赤穷汉　进云。未审日用如何　师云。携箩挈杖。
　　问。牛头未见四祖时如何　师云。披席把碗　进云。见后如何　师云。披席把碗　师上堂云。三千剑客。耻见庄周。赤眉排肩。得无讹谬。他时豹变。后五日看。珍重。
　　问。香象瓟哮时如何　师云。在市曾参疑杀母　问。心印未明。如何得入　师云。虽闻遒师投归款。未见牵羊纳璧来。
　　问。明君不握轩辕镜。不辨朝纲事若何　师云。彼物不来。清朝相失。
　　问。如何是临济下事　师云。桀犬吠尧。
　　问。大人相为什么不具足　师云。鸱枭半夜欺鹰俊。
　　问。军期急速时如何　师云。受降城下骨崖柴。
　　问。未达其源时如何　师云。鹤冷离巢易。龙寒出洞难。
　　问。不露锋铓句。如何辨主宾　师云。口衔羊角鳔胶粘。
　　问。心源未明时如何　师云。才喜佩觿登弱冠。便遭脱削发齐眉。
　　问。根源未明。如何显道　师云。金星照野饶铓角。铁骑边征大杀伤。
　　问。未明差别智。如何得不疑　师云。苦轮未息难消杀。甘露台前断臂时。
　　问。将身御险时如何　师云。露布长书写罪源　进云。正当恁么时。唤作什么　师云。出入振铃常正杀。
　　问。不修禅定。为什么成佛无疑　师云。金鸡专报晓。漆桶夜光生。
　　问。雾卷云收时如何　师云。青天处瞎。
　　问。麈鹿成群。如何　射得主中主　师云。钓船载到潇湘岸。气咽无憀问白鸥　问。学人解问譊讹句。请师举起讶人机　师云。心里分明眼睛黑。
　　问。生死到来时如何　师云。青布裁衫招犬吠　进云。如何得不吠去　师云。似宜亸袖寂无声　问。洪钟未击时如何　师云。众塞大千无不韵妙含幽智岂能分　进云。击后如何　师云。石壁山河无障碍。翳霄闻后好咨闻。
　　问。莲华未出水时如何　师云。未能超浊水。不被淤泥侵　进云。出水后如何　师云。孤轮虽有异。菡萏不新鲜　进云。开敷后如何　师云。水仙头上戴。美好莫窥攀。
　　问。如何是觌面事　师云。不知何岁月。再睹马嵬坡　问。如何是真道人　师云。竹竿头上礼西方。
　　问。浩浩之中。如何辨主　师云。无目仙人能揣骨。闹市开张执手惊。
　　问。如何是三世诸佛出身处　师云。回首看龙床。却问前来使。
　　问。鱼隐深潭时如何　师云。汤荡火烧。
　　问。如何是学人亲切处　师云。须弥南畔齐打鼓。贺兰山下晒皮毬。
　　问。密室之中。如何是道　师云。穿松天外月。透室晚霞光。
　　问。如何是诸佛行李处　师云。青松绿竹下。
　　问。如何是三世诸佛出身处　师云。华岳三峰头着地。太平天子多魂惊。
　　问。如何是法身佛　师云。孟津关不远。最若卧如来　问。昨日偶因童子戏。冒黩师颜怒也无　师云。紩楔迸开蛇肚绽。分明显出瑟[口*毛]声。
　　问。如何是大善知识　师云。杀人不眨眼　进云。既是大善知识。为什么杀人不眨眼　师云。尘埃影里不拂袖。尽戟问前磨寸金。
　　汝州大保问师。每日为众提唱。是何宗旨　师云。瑞草本无根。信手拈来用　进云。未审用底是什么　师云。千般显意难彰则。一点分明笑日春。
　　又问。和尚年多少　师云。木自不彰名。今则无不得　进云。未审毕竟是多少　师云。老僧年七十三　保云。元来有数　师云。早知今日事。悔不慎当初。
　　保又问云。若论此事。不得隈刀避箭。直须攒簇将来千弓万箭射不着始得　师云。千弓万箭射不着始得　保云。未审射不着底。得什么人力　师云。师子振威亲执缚。象王腾掷拔生牙　保云。向上还有事也无　师云。有　保云。如何是向上事　师云。转身犹有路。脱体道应难。
　　师上堂云。世尊三昧。迦叶不知。迦叶三昧。阿难不知。阿难三昧。商那和修不知。迄至吾有三昧。汝亦不知　时有僧问。未审和尚三昧什么人得知　师云。真金不假炉中试。元榜精华彻底鲜。
　　问。晦夜不隐。日中无影。未审是凡是圣　师云。剑岭志公常立望　进云。正当恁么时。还分宾主也无　师云。张骞江上斩龙头。
　　问。常骑骏马游阛。阓不守枯松玩月轮时如何　师云。瀑布岩前鬼掷钵　进云。争奈举世不奈何　师云。乱云深处好生涯。
　　问。一即六。六即一。一六俱亡时如何　师云。一箭落双雕　进云。意旨如何　师云。身亡迹谢。
　　问。十二分教是傍来。如何是正来　师云。啮镞之机。直须好与　学云。意旨如何　师云。傍来正面也空声。
　　师问僧。声前来。句后杀　僧云。喏　师云。出袖藏锋无定。止汝坟经两倒降旗　僧云。不会　师云。入笼。
　　问。华藏海中独游时如何。
　　师云。急　问。如何是第一句　师云。三要印开朱点窄。未容拟议主宾存。便喝。
　　问。如何是第二句　师云。妙解岂容无着问。讴和争起截流机。未问已前错。
　　问。如何是第三句　师云。但看棚头弄傀儡。抽牵都来里有人。明破即不可。
　　西蜀欧阳侍郎问。法王心印。达么将来。五祖付与曹溪。自后不传衣钵。未审和尚得自何人　师有颂答。
　　能忍相传恰二三　　信行衣钵更谁担
　　明明历世千灯外　　得自何人问那堪

　　又问。古人相见。切忌明头。不露言锋。那知旨的。
　　师颂答曰。
　　甘露台前靡不逢　　免将明暗諕盲聋
　　当初贬着文殊处　　笑杀寒山者老翁

　　又问。如如不动。轮转无穷。五阴坏时。凭何秉执。
　　师颂答曰。
　　密密堂堂触处周　　都缘妄识提浮沤
　　三千多泽狂华掩　　俊矣天然遇石头

　　因僧问话。有颂二首。
　　万法虚无实际深　　凝然妄肯绝疏亲
　　断常妙理修途者　　镜像宜扶觉照频
　　万种方圆在月前　　低头思虑万重开
　　吹毛莫比镆鎁利　　一点舒光遍大千

　　汝州颖桥安禅师

　　师在团炉内坐次。钟司徒来见。问。三界焚烧。如何出得　师以香匙拨火。云。司徒。司徒　因僧参隋州护国净果大师。护国问。什么处来　僧云。汝州南院来　国云。南院近日事如何　僧云。和尚试道看　国便喝　僧亦喝　国云。住。住。护国一喝是护国令。上座一喝作么生　僧云。其甲与和尚父子相见　国云。你看者瞎驴作者个见解。便打趁出院。
　　其僧至此岭上逢师。认得。遂坐次。举前来因缘与师　师云。你看护国棒折那。
　　师随后亦到护国　国见来。便问。近离什么处　师云。汝州　国云。有事相借问。得么　师云。合取狗口　护国便休。
　　僧问。如何是和尚为人亲切处　师拈棒　僧拟议。　师便打。

　　天圣广灯录卷第十五


　　天圣广灯录卷第十六　　　［宋勒］


　　郢州兴阳山静禅师

　　初参见西院。问。拟问不问时如何　西院便打　师良久　院云。你若唤作棒。眉须堕落　师言下大悟。
　　师开堂。升座。僧问。师唱谁家曲。宗风嗣阿谁　师云。少室山前无异路。

　　汝州广慧禅院真禅师

　　开堂日。僧问。如何是广慧境。　师云。小寺前。资庆后。
　　问。如何是和尚家风　师云。锨杷．扫帚　师在风穴时。一日。穴问。真园头。会昌沙汰时。护法善神向什么处去　师云。常在阛阓中。要且无人见　穴云。你彻也。

　　汝州宝应禅院省念禅师

　　莱州人也。俗姓狄氏。受业于本郡南禅院。得法于风穴也。
　　师初开堂。升座云。佛法付与国王．大臣．有力檀那。令法不绝。灯灯相续。至于今日。大众。且道相续个什么。良久。云。须是迦叶师兄始得。
　　时有僧问。灵山一会。何异今朝　师云。堕坑落堑　进云。为什么如此　师云。瞎。
　　问。师唱谁家曲。宗风嗣阿谁　师云。少室岩前亲掌示　进云。更请洪音和一声　师云。也要大家知。
　　问。如何是和尚家风　师云。一言截断千江口。万仞峰前始得玄。
　　问。如何是首山境　师云。一任众人看　进云。如何是境中人。　师云。吃棒得也末　僧礼拜　师云。吃棒且待别时。
　　问。如何是佛法大意　师云。楚王城畔。汝水东流。
　　问。从上诸圣向什么处行李　师云。牵犁拽杷。
　　问。古人拈槌竖拂。意旨如何　师云。孤峰无宿客　进云。未审此理如何　师云。不是守株人。
　　问。如何是首山　师云。东山高。西山低　进云。如何是山中人　师云。恰遇棒不在　僧礼拜　师便打。　问。如何是道　师云。炉中有火无心拨。处处纵横任意游　进云。如何是道中人　师云。座看烟霞秀。不与句云齐　问。诸圣说不到处。请师举唱　师云。万里神光都一照。谁人敢并日轮齐。
　　问。宝剑未出匣。如何　师云。大洋海底澄心镜　进云。出匣后如何　师云。天外吒沙独摆梢。
　　问。宝剑未出匣时如何　师云。你不惜犹可　进云。出匣后如何　师云。伏惟尚飨。
　　问。如何是道　师云。脚下深三尺。
　　问。莲华未出水时如何　师云。水深一丈　进云。出水后如何　师云。从地高三尺。
　　问。如何是古佛心　师云。三个婆婆排班拜。
　　师上堂云。要得亲切。莫将问来问。问在答处。答在问处。若将门来。老僧在汝脚底。汝若拟议。即没交涉　时有僧出礼拜　师便打　其僧不退。便问。挂锡幽岩时如何　师云。错　学云。错　师又打。
　　问。虚空如何为体　师云。老僧在汝脚底　进云。和尚为什么在学人脚底　师云。知汝是个瞎汉。
　　其僧后入室请问。秖如道老僧在汝脚底。意旨如何　师云。横身不恟侵泥水。舍却全身待作家　进云。知汝是个瞎汉。意旨如何　师云。将宝奉君人不识。却令瞽叟堕生盲。
　　问。湛然时如何　师云。未明心下谛。不过首山关　学人拟进语　师便打。
　　问。一毫未发时如何　师云。路逢穿耳客　进云。发后如何　师云。不用更迟疑。
　　问。如何是祖师西来意　师云。风吹目炙。
　　安鸿渐员外问。一物不将来时如何　师云。何得对众谩语　渐拟议　师便打。
　　又问。是法住法位。世间相常住。如何是常住底法　师竖起柱杖云。且道是住是不住　渐云。未晓之徒。如何领会　师云。依俙似曲才堪听。又被风吹别调中。
　　又问。弟子不会致问。乞师指示　师云。水急浪开鱼自现。金鳞透入碧潭中。
　　师上堂云。若论此事。不挂字脚。
　　时有僧问。百丈卷席。意旨如何　师云。龙袖拂开全体现　进云。师意又如何　师云。象王行处绝狐踪。
　　有刘殿头问。龙庭金石问。如何对玉机　师云。一轮迥超三界外。当轩照破万家门。
　　辞日。又问。临行一句。请师指示。　师以手抚背一下　进云。莫错认定盘星。
　　师上堂云。诸上座。不得盲喝乱喝。者里寻常向你道。宾即始终宾。主即始终主。宾无二宾。主无二主。若有二宾二主。即是两个瞎汉。又云。我若立时。你须座。我若座时。你须立。座即共你共座。立即共你共立。虽然如是。到者里。急著眼始得。若也眼目定动。即千里万里。何故如此。如隔窗看马骑。拟议即没交涉。诸上座。既然于此留心。直须子细。不要掠虚。他日异时赚著你诸人。若也有事。近前。无事。归堂。
　　师上堂。有僧问。终日忙忙。那事无妨。如何是那事　师云。孤峰顶上千华秀。万仞嵯峨险处行　进云。莫便是为学人处也无　师云。大众歌场送。千峰永不回　进云。回来底事又作么生　师云。粉骨碎身犹未放。三年一度送钱财　学人礼拜　师云。嘘。嘘。
　　问。如何是古佛心　师云。镇州萝卜重三斤。
　　夏末。留僧有颂。
　　吾今年迈六十七　　老病相依且遣日
　　今年记却来年秋　　来年记却后年月

　　师于淳化四年十二月四日上堂。有颂二首示众曰。
　　诸子谩波波　　过却几恒河　　观音指弥勒
　　文殊不奈何
　　又
　　白银世界金色身　　情与非情共一真
　　明暗尽时俱不照　　日轮午后示全身

　　师言讫。于法座上跏趺示寂。俗寿六十七。僧腊四十九。茶毗之后。收舍利建塔于本山。

　　凤翔府长兴禅院满禅师

　　开堂。僧问。师唱谁家曲。宗风嗣阿谁　师云。四海岸边曾阙胜　进云。学人不会此意如何　师云。失却桡桌至如今。
　　问。如何是古佛道场　师云。行便踏著　进云。踏著后如何　师云。冰消瓦解　进云。为甚如此　师云。城里君子。郭外小儿　问。如何是吹毛剑　师云。触挃不得　进云。用者如何　师云。粉骨碎身　进云。大好触挃不得　师便打。
　　问。如何是清净伽蓝　师云。满院足苍蝇。
　　问。如何是汝海明珠　师云。觑不得　进云。还许学人亲近也无　师云。你作么生亲近　僧便喝　师云。许你一著　僧拟议　师便打。
　　问。大用现前时如何　师云。闹市里辊。

　　潭州灵泉院禅师

　　上堂。僧问。祖祖相传传何物。师今法嗣嗣何人　师云。拈提不落手　进云。未审毕竟嗣何人　师云。要用任纵横。
　　问。承先师有言。金沙滩里马郎妇。意如何　师云。上东门外人无数　进云。便恁么会去时如何　师云。天津桥上往来多。
　　问。既是灵泉。为什么吃长流水　师云。无汝下口处　进云。饮者如何　师云。不中滴。
　　问。如何是和尚活计　师云。一物也无　进云。未审日用何物　师便喝　僧礼拜　师便打。
　　一物不将来时如何　师云。衣缋两边垂。

　　汝州首山乾明院怀志禅师

　　上堂。有僧问。如何是无缝塔　师云。汝河南岸蒲墙镇　进云。如何是塔中　人　师云。无限闲田属刘家　问。如何是祖师西来意　师云。三尺杖子破瓦盆。
　　问。如何是佛　师云。桶底脱　问。如何是首山境　师云。姜店北面高阳山　进云。如何是境中人　师云。两山和尚长来往。

　　汝州叶县广教院赐紫归省禅师

　　冀州人也。姓贾氏。年弱冠。易州保寿院出家受具。后游南方。参见汝州省念禅师。师见来。竖起竹篦子云。不得唤作竹篦子。唤作竹篦子即触。不唤作竹篦子即背。唤作什么　师近前掣得。掷向阶下云。在什么处　念云。瞎　师言下大悟。不离左右。执侍巾瓶。经于数载。
　　师开堂日。拈香云。此一瓣香。不从他方得。秖是汝州水土。
　　问。祖祖相传传祖印。师今得法嗣何人　师云。寰中天子。塞外将军　进云。汝玄一滴蒙师指。向上家风事若何　师云。高祖殿前樊哙怒。须知万里绝烟尘。
　　问。昔日世尊说法。梵王躬亲。此日朝骑临筵。将何指教　师云。寒雁过时声噎噎。喜鹊喃喃悦杀人　进云。恁么则法雨深倾。人天有赖　师云。云绽家家月。春来处处华。
　　问。不落请绿。请师便道　师云。落。
　　问。如何是出家人　师云。紧里头　进云。恁么则在家出家也　师云。鹿麻鞋。
　　问。如何是无缝塔　师云。头不梳。面不洗。
　　问。吃却施主食。将何报答　师云。老僧罪过　进云。恁么则万两黄金亦消得　师云。家丑不外扬。
　　问。如何是袖僧活计　师云。城东太山庙　学云。不会意旨如何　师云。判官手里笔。
　　问。如何是露地白牛　师云。破盆子　学云。意旨如何　师云。堪作什么。
　　师一日升座。僧问才上法堂来时如何　师拍禅床一下　学云。不会意旨如何　师云。无人过价。打与三百。
　　师上堂云。宗师血脉。或凡或圣。龙树马鸣。天堂地狱。镬汤炉炭。牛头狱卒。森罗万象。日月星辰。他方此土。有情无情。以手划一划。俱入此宗。此宗众能杀人。亦能活人。杀人须得杀人刀。活人须得活人句。作么生是活人句。道得么。对众道看。若道不得。事负平生。珍重。
　　问。宝剑未出匣时如何　师云。不可错怪老僧也　进云。出匣后如何　师云。换手捶胸。
　　问。莲华未出水时如何　师云。竞头生角　进云。出水后如何　师云。一场懡[怡-台+羅]。
　　问。十方薄伽梵。一路涅槃门。如何是一路涅槃　师云。洞山见云门　进云。未审意旨如何　师云。老僧元是冀州人。
　　问。承古有言。未得入头。直须觅个入头。既得入头。不得事负老僧。意旨如何　师云。独脚虾蟆能上树　学云。意旨如何　师云。野鹊戴席帽。
　　问。不落言诠。请师便道　师云。西方极乐界　进云。恁么则满口道不得也　师云。东工树子大。
　　问。如何是和尚受用　师云。长三尺。
　　问。如何是佛法大意　师云。米贵麦贱。
　　问。维摩丈室不以日月为明。和尚丈室以何为明　师云。眉分八字　学云。不会意旨如何　师云。耳垂双肩　问。遍历寰中。未曾逢一人时如何　师云。碗　学云。恁么则碧霄云外无依倚　师云。来曾解开[革*紂]　学云。错　师便打。
　　问。如何是和尚印无量心　师云。放火杀人　学云。慈悲何在　师云。遇明眼人举似。
　　问。如何是古佛心　师云。你不高声问　进云。莫秖者个便是也无　师云。是即错　进云。如何得不错去　师云。千错万错。
　　问。如何是无功用智　师云。举目千山秀。大海湛然清。
　　问。学人迷路。请师直指　师云。三更不闭户　进云。此理如何　师云。日午不点灯　问。不在内。不在外。不在中间。未审在什么处　师云。南斗六。北斗七。
　　师因童子念经。问僧。闻念经声么　僧云。今日勘破　师云。作家　僧云。草贼大败　师云。老僧今日失利。
　　师云。广教有验人关．截人机．活人句。还有道得底么。若是道不得。可惜平生。
　　问。如何是涅槃路　师云。玄沙不出岭。宝寿不过河　进云。如何是涅槃门　师云。三更无忌讳　进云。此理如何　师云。切忌五更时。
　　问。如何是密用心处　师云。闹市里辊毬　进云。未审意旨如何　师云。一任众人看。
　　师因病。有僧问。色身病。法身病　师云。江山无阻滞。日月镇长明。
　　问。自己面目。为什么终日不见　师云。拈却牙齿著　进云。见面后如何　师云。大众尽皱眉。
　　师上堂云。达磨西来。法传东土。直指人心。见性成佛。独标万德。物外宣扬。悟之者。纤尘不隔。迷之者。背觉合尘。中下之机。也须子细。莫虚过时光。各各有之。况以西来的意。教外别传。道契一言。纵横自在。打破髑髅。揭却脑盖。岂不快哉。珍重。
　　问。维摩默然。文殊赞叹。此意如何　师云。莫埋没维摩　进云。恁么则清净道场　师云。错认定盘星。
　　问。不把寸刃。便获全功时如何　师云。不封不树　进云。未审此意如何　师云。今古不同且应时。
　　问。古佛舍利为什么点不上　师云。家藏利器。盗者息心。
　　问。真性不随缘。如何得王悟　师云。大洋海底红尘起。须弥顶上浪滔天　问。无目人来。请师指路　师云。紫罗袋里盛官诰。金榜题名天下传　问。如何是道　师云。万缘俱顿息。夜半绣鸳鸯。
　　问。如何是学人自己　师以手一划云。会么　学云。不会　师云。合掌灵山问世尊。

　　忻州紩佛院智嵩禅师

　　僧问。如何是和尚家风　师云。鹿羹澹饭　进云。恁么即朝朝相似也　师云。古来紩佛。今日传名。
　　师勘二僧。元是同参。才见。便云。还记相识么　参头拟议。第二僧打参头一座具云。何不快只对和尚　师云。一箭两垛　师又勘僧。什么处　僧云。游台来　师云。还见龙王么　进云。和尚试道看　师云。若教我道。瓦解冰消　僧拟议。
　　师　云。不信道。

　　汾州大中寺太子院赐紫善昭禅师(翰林学侍郎赠礼部尚书文公杨亿撰语录序。在本集)

　　师初开堂。有僧问。灵山一会。迦叶亲闻。今日一会。什么人得闻　师云。大众侧聆　进云。恁么则群生有赖　师云。不因升宝座。争显六师能。
　　问。师唱谁家曲。宗风嗣阿谁　师云。不历僧祇劫。直出古皇前　进云。恁么则郡城有望　师云。五岳峰峦秀。四海尽归朝。
　　问。虚空权譬喻。随处得彰名。未审是个什么物　师云。居天人不测。入地更深埋　进云。恁么则学人虽不识。历劫尽沾恩　师云。剑良胳膞从他闹。劈腹开心始是明。
　　师小参云。莫有人问话么。有即出来　便有僧问。冰绽鱼散时如何　师云。水清鱼不现。长波自往来　进云。龙王堂居何位　师云。在处存金殿。乾坤我独尊　进云。恁么则更无过者　师云。按剑谁得妙。当人不自伤。
　　师乃云。若是按剑手。汾阳不奈何。还识得剑么。与你注破。寰中无当克。海内独横行。珍重　师上堂云。汾阳门下有西河师子当门据座。但有来者。即便咬杀。有何方便入得汾阳门。见汾阳人。若见汾阳人者。堪与祖佛为师。不见汾阳人。尽是立地死汉。如今还有人入得门么。快须入取。免得事负平生。不是龙门客。切忌遭点额。那个是龙门客。一齐点下。举起拄杖云。速退。速退。
　　问。如何是接初机句　师云。汝是行脚僧　进云。如何是辨衲僧句　师云。西方日出卯　进云。如何是正令行时句　师云。千里特来呈旧面　进云。如何是立乾坤句　师云。北俱卢洲长粳米。食者无贪亦不嗔。
　　师又云。秖将此四转语验天下衲僧。才见你出来。验得乃也。
　　问。如何是学人著力处　师云。嘉州打大象　进云。如何是学人转身处　师云。陕府灌铁牛　进云。如何是学人亲切处　师云。西河弄师子。
　　师又云。若人会得此三句语。已辨三玄三要。切须荐取。不是等闲。与大众颂出曰。
　　三玄三要事难分　　得旨亡言道易亲
　　一句分明该万象　　重阳九月菊华新

　　便下座。
　　师因北地寒。僧众难立。云。且住小参候眷暖。
　　不经旬日。忽有一僧。两耳带环。手持金锡。来到方丈。云。和尚何得住却小参。众中自有不惮寒暑为佛法者。当中见有六人是法器。言讫而退。不知处所。
　　师却小参。乃成一颂。
　　胡僧金锡光　　请法照汾阳　　六人成大器
　　今我为提纲

　　师上堂云。汾阳有三诀。衲僧难辨别。更拟问如何。拄杖蓦头掣。
　　便有僧问。如何是三诀　师便打　僧礼拜　师有颂。
　　第一诀　　接引无时节　　巧语不能诠
　　云绽青天月

　　第二诀　　舒光辨贤哲　　问答利生心
　　技却眼中楔

　　第三诀　　西国胡人说　　济水过新罗
　　舶地用镔铁

　　且道三诀语还有会底么。有会底。通露消息。要知远近。莫秖么地记言记语。便当平生。有什么利益。不用久立。珍重。
　　问。如何是祖师西来意　师云。多年松树饶皴散。心间自有一条明　问。如何是宾中宾　师云。合掌庵前问世尊　学云。如何是宾中主　师云。对面无俦侣　学云。如何是主中宾　师云。阵云横海上。拔剑搅龙门　学云。如何是主中主　师云。三头六臂擎天地。忿怒那吒扑帝钟。
　　问。凡有问答。宾主各逞嘉奇。少室无言。将何委的　师云。千人丛里。罕逢此问　学云。千山万水来于此。已奉慈悲事坦然　师云。坐断日头天地黑。万象森罗在目前　学云。官不容针。私通车马。学人礼拜　师云。不礼拜。更待何时。
　　问。如何是一句前事　师云。不落言诠明的旨。纤毫才动即参差　学云。如何是一句后事　师云。两阵相逢不回避　学云。恁么则透皮彻骨去也　师云。横拖倒拽任尘漫　学云。终不敢事负和尚　师云。至孝是重华。
　　问。如何是法眼　师云。已曾[翟*支]瞎　学云。未审向上事如何　师云。捞天摸地。
　　问。久响汾阳威势全。略展金毛示众看　师云。三日后露　学云。恁么则学人退身三步　师云。一月后再来。
　　问。祖师心印。绝有言诠。临机一句事如何　师云。三千里外看途程　学云。恁么即退后去也　师云。万仞峰峦。不离此处。
　　问。问问不转时如何　师云。龙马加鞭急。銮铃响洛川。
　　问。布鼓当轩击。谁是知音者　师云。停锄倾麦饭。卧草不抬头。
　　问。久响西河师子。及乎到来。为什么不见　师云。汝识狮子　学云。恁么则大众尽得随喜　师云。脑裂始知忙。
　　问。正法门中。如何是和尚得入处　师云。众星攒夜月。不落紫微宫　学云。恁么则朗月独当天也　师云。不昧夜行人。
　　师上堂云。一切众生本源佛性。譬如明月当空。秖为浮云遮障。不得显现　便有僧问。明月当天。却被片云遮时如何　师云。老僧有过。阇梨须知　学云。恁么则分明辨的　师云。退后莫思量。
　　问。举步涉千溪。寻源转迷路。个中一句子。请师为提撕　师云。千年无影树。今日见枝何　学云。若不申此问。争得见师机　师云。瞽人看画壁。
　　师上堂云。夫说法看。须及时节。观根投机。应病用药。不及时节。总唤作非时语。所以楞严会上云。欲知佛性义。当观时节因缘。若明君臣父子。邪正触净。显然自分。唤作野老讴歌。皇道坦然。佛法现前。擒纵自在。生杀临机。或明宾中主。或明主中宾。或明宾中宾。或明主中主。或兼带。或探影草。或一句中有三玄三要。还有问者么。出来对众商量　时有僧问。智慧门难解难入。学人不会。请师直指　师云。真正无私语。句下要分明　学云。恁么则谢师亲开方便门也　师云。千万年后。不得忘却。
　　问。灵龟未兆时如何　师云。海里摇船笑。举桌望程途。
　　问。甘露水频淋。为什么百草不生芽　师云。田疏不贮水。龙王争那何。
　　问。寒暑渐盛。贫者何依　师云。不挂无私服。终日乐咍咍　学云。恁么则应不孤露也　师云。深岩隐不得。露地不彰形。
　　问。如何是道场　师云。下脚不得　问。不悟祖宗。不信大道时如何　师云。打破琉璃卵。透出凤皇儿　学云。今日亲见和尚也　师云。三千里外算途程。
　　问。匹马单抢。离群独战时如何　师云。举手不拈弓。低头失却箭　学云。和尚是大善知识。为什么如此　师云。败将不斩。
　　问。学人欲涉云霄去。到彼如何为有情　师云。塞外将军行正令。不展红旗得胜归。
　　问。面前无障碍。为什么开口不得。　师云。尽日无言说。喃今语更新　学云。恁么则已能师子吼也　师云。不用野干鸣　学人便喝　师云。恰是　学人拟议　师便喝　学人礼拜　师云。败将不斩。
　　问。如何是衲衣下事　师云。赫赤穷汉　学云。乞师方便。指妙捷句来看　师云。木女穿针山色秀。名人牵线海云生。
　　问。如何是祖师西来意。　师云。彻骨彻髓　学云。此意如何　师云。遍天遍地。
　　问。涅槃无异路。方便有多门。作么生是无异路底句　师云。钟鼓分明在。日月不曾昏　学云。恁么则狗子吠人声　师云。不咬破人衣。
　　问。若真修道人。不见世间过。未审不见个什么过　师云。雪埋夜月深三尺。陆地行舟万里程　学云。和尚是何心行　师云。却是你心行。
　　师上堂。才升座。便有僧问。从上一人行棒。一人行喝。未审成得个什么边事　师云。总不曾用　学云。堪嗟楚下钟离昧　师云。庶子当机失战场　学人便喝　师云。作家　学人礼拜　师云。却不作家。以拄杖点。便喝。
　　问。大悲千手眼。如何是正眼　师云。瞎　学云。恁么则一条拄杖两人舁　师云。三家村里喝巴歌　学云。恁么则和尚同在里头　师云。谢汝殷勤。
　　问。杀父杀母。佛前忏悔。杀佛杀祖。向什么处忏悔　师云。灯连挑夜月。度尽几多人　学云。恁么则水精宫里观明月　师云。映辉明宝烛。家赫烁旌幢。
　　问。日里不点灯即不问。如何是黑里不扬眉　师云。床底扫不出　学云。恁么则和尚同是用心人也　师云。天外岂能知。
　　师上堂。大众方集。便有僧问。如何是汾阳境　师云。子夏峰高登者少。西河水满问津多　学云。如何是境中人　师云。坐久看风信。烧香烛圣灯。
　　师遍历诸丛。洞达渊旨。因与戒禅师语及曹洞机要。遂云。
　　五位参寻切要知　　纤毫才动已相违
　　金刚透匣谁能用　　唯有那吒第一机
　　举目便令三界静　　振铃还使九天归
　　正中妙夫通回互　　拟拟锋铓失却威

　　师因颂五位才毕。便有僧问。如何是正中来　师云。旱地莲华朵朵开　学云。开后如何　师云。金蕊银丝承玉露。高僧不坐凤皇台　问。如何是正中偏　师云。玉兔就明初夜后。金鸡须报五更前　问。如何是偏中正　师云。毫末成大树。滴水作江河。
　　问。如何是兼中至　师云。意气不从天地得。英雄岂藉四时椎　问。如何是兼中到　师云。玉女抛梭机轧轧。石人打鼓响韸韸。
　　师因僧请问。逐位颂出云。
　　正中来　　金刚宝剑拂天开
　　一片神光横世界　　晶辉朗耀绝尘埃

　　正中偏　　霹雳锋机著眼看
　　石火电光犹是钝　　思量拟拟隔千山

　　偏中正　　看取轮王行正令
　　七金千子总随身　　途中犹自觅金镜

　　兼中至　　三岁金毛牙爪备
　　千邪百怪出头来　　哮吼一声皆伏地

　　兼中到　　大显无功休作造
　　木牛步步火中行　　真个法王妙中妙


　　六相颂

　　见是阿那律　　分明无一物　　大地及山河
　　演出波罗蜜　　闻是跋难陀　　声通总莫过
　　远近一齐了　　更不念摩诃　　香是殑伽女
　　慈悲心遍普　　净秽尽能知　　即此我人母
　　味是憍梵钵　　甜苦寻常说　　入口辨率酸
　　恰似当天月　　触是瞬若多　　善恶总能和
　　屠割无嗔喜　　秖个是弥陀　　意是大迦叶
　　毗卢俱一法　　幽室显然分　　枝派千华叶

　　师在汾州。因驸马都尉李遵勖致请潞州承天禅院开堂。彼方官民。洒涕遮留。既而俞诺。互陈筵供为饯。遂召专使。谓曰。暂赴厨馔。馔毕。来取回书。食毕诣之。俄睹不起于座。而趣圆寂矣。阇维之后。众收舍利起塔。

　　天圣广灯录卷第十六


　　天圣广灯录卷第十七　　　［宋勒］


　　襄州谷隐山蕴聪慈照禅师

　　初参百丈常禅师。因结夏。百丈上堂。举中观论云。正觉死名相。随缘即道场。
　　师便出问。如何是正觉死名相　丈云。汝还见露柱么　师云。如何是随缘即道场　丈云。今日结夏　师离百丈。至汝州参省念禅师。师问。学人亲到宝山空手回时如何　念云。家家门前火把子　师于言下大悟。乃有颂呈念禅师云。
　　我今二十七　　访道曾寻觅　　今朝喜得逢
　　要且不相识

　　念师接得。诃叱于师。三五日不之顾。师但侍左右。么数载。念化缘毕。乃杖锡南行。
　　至襄州洞山初和尚处。师问云。三玄有句。事上难分。不落是非。请师便道　洞山云。待汝哑得洞山口。即向汝道　师云。恁么即解行险巇路。不在系行缠　洞云。砖堆里倒地。
　　师离洞山。到郢州大阳山警延和尚处　阳问。近离甚么处　师云。近离襄州　阳云。作么生是不隔底句　师云。和尚住持不易　阳云。且坐吃茶　师云。便参众去。
　　侍者问。适来新到只对住持不易。和尚为什么教且坐吃茶　阳云。我献他新罗附子。他酬我舶上茴香。你去问他。有语在。
　　侍者请师吃茶。问。适来只对和尚。道住持不易。意旨如何　师云。真鍮不博金。
　　师离大阳。到隋州智门戒和尚处。戒问。承闻老兄亲见作家。是否　师便喝　戒云。棒上成龙浚。便打。
　　令坐。吃茶毕　师云。莫怪适来容易只对和尚　戒云。不然。却是老僧造次。
　　邓州广济通和尚闻举。云。大小戒和尚被聪上座换却一只眼也不知。
　　后却回襄州石门山。于景德三年。知州杳道请住石门山。于天禧四年。郡守夏竦重请住本郡谷隐山太平兴国禅院。
　　僧问。师唱谁家曲。宗风嗣阿谁　师云。山连嵩岭。地近洛川。
　　问。如何是佛　师云。功州多出九节杖　僧礼拜　师云。莫作答佛话会。
　　问。如何是祖师西来意　师云。九里山上望船舟　进云。意旨如何　师云。市舶亭前人不识。
　　问。来时无物去时空。二路俱迷。如何得不迷去　师云。秤头半斤。秤尾八两。
　　问。恁么又不得。如何得恰好去　师云。干来山脚长。
　　问。如何是石门境　师云。一任众人看　进云。如何是境中人　师云。明日来吃棒。
　　问。王子未登九五时如何　师云。紫云楼上看天色　进云。登九五后如何　师云。日月光中现宝刀　进云。登与未。是一是二　师云。王令已行天下遍。若有当头便灭身　进云。当头者如何　师云。一身涂炭犹未放。可怜九族画遭迍　僧礼拜　师嘘嘘　师上堂云。达磨九年面壁。大似压良唐士儿孙。二祖立雪断臂。有求皆苦。三祖攀树而化。何不安床枕。四祖横接牛头。同人面前不能开口。五祖虽绍祖位。且不知有行脚事。六祖预述遗文迁化。后头也不能作主。让和尚磨砖接得马大师。两个钝汉。石头入山饲虎。更道要表宗乘。若是令时学般若菩萨。总莫取者七八个汉定。若取定时。落他绻缋。若不取者七八个汉定。尽是自然外道。总不如是。须知有若各出身之路。作么生是诸上座出身之路。知有者。对众道看。良久。云。直饶道得。尽是名貌将来。珍重。
　　僧问。云隐凤皇时如何　师云。山深无觅处。鸦鸟每相逢。
　　问。切急一句作么生道　师云。垂手过膝　进云。此理如何　师云。两耳齐肩。
　　问。如何是祖师西来意　师云。腰带里觅绵。
　　问。觌面相呈时如何　师云。隔　学云。隔个什么　师直下唾。
　　问。门外三车。学人拟求牛车时如何　师云。未是极则处　学云。如何是极则处　师云。犬吠虚声切。痴人望太阳。
　　问。三差路头。未审教学人往何路而去　师云。莫错　学云。便恁么去时如何　师云。错。
　　问。古人道。来日大悲院里有斋。意旨如何　师云。日出隈阳坐。天寒不举头　问。权借一问以为影草时如何　师云。待你哑得石门口。即向汝道。
　　问。如何是古佛心　师云。踏著秤锤硬似铁。
　　问。如何是人境似夺　师展两手　学云。不会　师鸣指一下。
　　问。如何是道　师云。腊月三十日　进云。如何是道中人　师云。新春向暖日　僧礼拜　师有一颂。
　　腊月三十日　　言中须辨的　　更觅道中人
　　新春向暖日

　　问。如何是道　师云。车辗马蹋　进云。如何是道中人　师云。横眠竖卧。
　　问。古人索火。意旨如何　师云。任他灭　进云。灭后如何　师云。初三十一　进云。恁么则王好时节　师云。你见个什么道理　学云。今日一扬困　师便打。
　　问。如何是先照后用　师云。[山*突]屼峰头火把子。长安城内不通风　问云。如何是先用后照　师云。长安城里不通风。[山*突]屼峰头火把子。
　　问云。如何是照用同时　师云。[山*突]屼峰头无火把。长安城里绝人行。
　　问云。如何是照用不同时　师云。昨日十五。今日十六。
　　问。学人开旗。请师展阵　师云。你诚呈者丑拙看　僧拟议　师便喝　僧唤侍者　师云。瞎　僧礼拜　师云。旗又开了。阵又展了。争祭地上七踪八横。便归方丈。
　　因作清凉河。僧问。忽遇洪水滔天。还堰待也无　师云。上柱天。下柱地　进云。劫火洞然时。又作么生　师云。横出竖没　问。王子未登九五时如何　师云。六宫深处坐　进云。登九五后如何　师云。当殿不称尊　天禧四年。请住谷隐山。开堂日。师乃拈香示众云。此一瓣香。十五年前呈丑拙了也。如今还有人委悉么。若相委悉。对众商量。
　　时有僧问。祖令未行时如何　师云。犹守卧沙场　进云。学人未晓。乞师再指　师云。寒灰无再焰。
　　问。如何是夺境不夺人　师云。岘首亭边好用功　进云。如何是夺人不夺境　师云。雪消流水慢　进云。如何是人境两俱夺　师云。冰结满庭寒　进云。如何是人境俱不夺　师云。放你一线道　问。古人道。见色便见心。露柱是色。那个是心　师云。昼见簸箕星　进云。未审意旨如何　师云。柳营节级横阶上。
　　问。虎逼临崖时如何　师云。险　学云。苦　师云。然他谁。
　　问。如何是出袖藏锋　师云。箭发离弦易　问。如何是入袖藏锋　师云。霜刃出匣难　问。如何是袖里藏锋　师云。大家惜取好　僧拟议　师便喝。
　　问。伯牙未遇钟子期时如何　师云。夜静更深弹一曲　进云。遇后如何　师云。琴破弦断一时休　问。如何是道　师云。善大带牌　进云。为什么如此　师云。令人惧见。
　　问。如何是沙门行　师云。三三两两。若不相知　进云。毕竟事如何　师云。截舌有分。

　　三玄三要

　　报你诸方道　　三玄句下分　　若言亲的旨
　　腊月太阳春　　一喝分宾主　　照用一时行
　　要会个中意　　日午打三更

　　三玄句

　　第一句　　点刻分明早莽卤
　　更拟进前问如何　　西天移来安此土

　　第二句　　妙田临机无差互
　　开口动舌没交涉　　棒下分明须荐取

　　第三句　　问答分明有言句
　　诸方尽有好商量　　三岁童子皆息苦

　　纲宗须

　　马师足下出雄儿　　大展纲宗吐舌时
　　临济解彰黄檗喝　　三圣瞎驴少人知
　　兴化妙对同光帝　　宝寿万寿用及时
　　西禅南院剃刀话　　风穴宝塔至今持
　　汾阳师子当门距　　广教落字须锥门碑
　　石门后辈都说了　　谁人敢和目前机

　　师拴天圣四年。驸马都尉李遵勖致书迎请。不容固辞。后于五月一日就本宅正堂。创严法座。会诸黑白。请师升座。
　　有僧问。昔日龙女灵山亲献。南方作佛。今日都尉躬亲。得何果报　师云。明明似日连天照。暗暗昏昏人自迷　进云。未审什么人知委　师云。大众现前。
　　又有僧问。今朝已赴公俟命。向上纲宗请略提　师云。当初犹自可。妄想至如今。
　　师云。祖意难穷。得之者。可越阶梯。教里易明。失之者。毫厘永隔。是以禅律同途。凡圣不异。自是迷情不了。背觉合尘。向他人口里取则。若是了者。天堂地狱。镬汤炉炭。牛头狱卒。乃至五无间。旃陀罗舍。并是清净道场。若是不了者。十二时中向什么处安身立命。约诸名士。尽是了者。略与山僧相见。
　　都尉出礼拜。拜起。捧香炉去　师云。伶利人难得。便下座　师之存逝事迹。即有李导勖所撰塔铭具之(塔铭付卷)。

　　先慈照聪禅师塔铭(并序)

　　天圣十号。岁壬申。暮春三月八日。国东神冈资国寺涅槃先师示疾。酬子问。四大如何。
　　黑豆堪合酱。芦菔好和齑。作偈曰。
　　故疾发动不多时。寅夜宾主且相依。
　　六十八岁看云水。云散青天月满池。
　　午映趣寂。
　　后三日茶毗。趺坐如生。既就薪火。卒无烟。五色成焰。观者如市。随光所照。各得祖见。舍利大如豆。小如秫。宋杂不可计。白色如珠末者。与烬相错又盈斗。阙地丈袤。举锸复出。土亦香。黑白竞杯取。踏踞弥月。未易强塞。何灵应之如是。得不为震旦异人乎。盖圣化之攸感。近代之罕伦也。白婴[病-丙+何]瘵。罔倦提撕。问疾谁堪多。自病而不诣。克亡预定知。神会之必同。
　　始悟于决汝州首山念。念为马祖九世嫡。襄阳虎溪．凤凰两山聚千徒。历二纪。天下仰之。予表赐紫方袍。再号慈照。名蕴聪。南海人也。姓清河氏。幼不杂戏。终日习坐。里人异之。自落发。不执爱行书。而自义了。未三十。达宝所。有奇相。洪钟衽虡。小扣小闻。明鉴当台。胡来胡见。识是草是药者。体病皆平。乐无佛无人者。觉尘复扰。
　　予承世善庆。素慕禅悦。故翰林杨文公亿．中山刘公筠。不我遐弃。为方外之交。未曾尝不切劘尽。规独惟投。然虽心曰证。而凡机会。口莫能言。譬自谓良马。一日千里。不见奔踶。予早钦风。而虎溪。世之颂福地也。会师退位。以素缘熟。乃走胥命驾。百会重趼。道将迎意。遂有王城之入。创兹寺居之。获陪中屦之侍。谛求眉髓之论。
　　师尝谕房[子*(舄-臼+(十/甲))]问径山。禅可学乎。曰。此大丈夫事。非将相之所为。一旦闻举一喝三日耳聋之话。如处蔀室。霍尔而顿明。如对灵山。听然而微笑。自此叙弟子礼。或外馆开供。妙谈偈闻。旋请入都。留合匈浃。或命驾香刹。时问轻安。眼勤左右。六周岁籥。于是确求归隐者数四。咸缓以他语。贵乎延居。亦尝微露风指。谓吾偿汝宿缘。祖祢有记。事著传录。令不可汝后自言者。腊高之后。倦谈而已。
　　师与首山洎数同嗣。咸以令甲子化事。具天圣广灯录。居常只接间。燕堂会僧。图尽见之。驻神冈后。舍诸方名山大寺。肯来礼足。愿枉锡者。又无央数。惟杜门不报。如有复我者。善为辞焉。所谓可得闻而不可见矣。
　　两宫以副马吴元扆故馆为慈孝寺。上以奉累世之隆法。下以厚近姻而济。思恢曩制。肇立丛禅。丽极宏规。冀延大士。以师称诸贵议。上具礼涓。且欲强致之。天子察其怀道匿曜。先潜使诇。审之不诎。又复挑欲与诣。遂领之。
　　二圣但德之。而如。
　　圣谕以安其志。有谓国家兴宝。劝其将护。答曰。人自差殊。法非增减。仰受付托。匪一朝夕。不在乎一老比丘耳。既化之后。规中慨叹缘差。然有故事。梁帝将礼于少林。遂已面壁。刘主躬谒于灵树。遽乃顺世。详因所自。谅非偶尔。
　　存游殊迹。远通彰闻。予竟无所止。前二道场争求灵骨归葬。予以名山胜地。钦崇悠永。较夫优论。从如凤皇。但奉珍宝。留舍利塔于资国。同予侍立真图。为终身之供。吁。鸾皇瑞世。非为于久。留水月观。容是宜乎。常住重念。契感胡可。酬报自写。翠刻聊尔。丛林若夫出黄檗之门。略同于裴相。作金粟之士。绝企于庞公。赞述不文。而系之铭。
　　离四句　　绝百非

　　并州三交承天院智嵩禅师

　　上堂云。三交之路密难通。汾水潺潺。不停朽木。龙腾沧海。系电之机惊人。师子窟中。岂安异兽。三乘之教。不离方寸。祖师西来。何曾有意。佛祖不立。教又何依。人法双遣。权为道矣。禅德。且莫停囚长智。养病丧躯。瞬目扬眉。早成钝汉。三乘教外。别传一句。
　　便有僧问。如何是教外之句　师云。新罗无是高丽国　进云。恁么则法海之中。师得自由　师云。波斯鼻孔长三寸。
　　问。如何是学人行履处　师云。僧堂前。佛殿后。
　　问。如何报得四恩三有去　师云。幸是无事人。刚为客作汉。
　　问。祖师西来。三藏东去。当明何事　师云。佛殿是部署修。僧堂是老僧盖　进云。恁么则全因今日　师云。今日事作么生　僧便喝　师便打。
　　问。不在内。不在外。不在中间。未审在什么处　师云。番国皮裘八百价。
　　师上堂云。寒温冷暖。著衣吃饭。自不欠少。波波地觅个甚么。秏是诸人不肯承当。如今还有承当底么。有即不得事负山河大地。珍重。
　　师勘僧云。迦叶门前客。祗园会里僧　僧云。今日特来礼拜和尚　师云。洎合不门阇梨　僧便喝　师云。错　僧又喝　师云。放你三十棒　僧云。许和尚一只眼　师云。吃棒了。呈款。
　　州主张侍中永德来访师。适值师出。侍中于方丈内将拄杖去　师来日却入衙相看　侍中云。和尚失却拄杖耶　师云。草贼大败　侍中云。恁么则落他艰便也　师云。并赃捉获。
　　又因一日侍中与转运同入院。转运不拜。侍中云。何不拜长老　师云。犹不肯永当　侍中云。恁么则与长老作弟子去也　师便掌　侍中云。是何一掌　师云。不是者汉。大难承当　侍中云。恁么则酝造将来　师云。今日勘破。
　　师上堂。举。法眼禅师偈云。见山不是山。见水何曾别。山河与大地。都是一轮月。大小法眼禅师未出涅槃堂。三交即不然。见山河与大地。锥刀各自用。珍重。

　　汝州广惠院元琏真慧禅师

　　开堂日。有僧问。如何是祖师西来意　师云。竹竿头上带红旗。
　　杨侍郎问。天上无弥勒。地下无弥勒。未审在什么处　师云。敲砖打瓦　又问。秖如风穴道。金沙难里马郎妇。意旨如何　师云。更道也不及。
　　师方丈后有庵。因与官人坐次。官人乃问。如何是庵中主　师云。过墙遭棘狗。
　　问。如何是祖师西来意　师云。大白星转。
　　问。如何是佛　师云。两个不是。

　　剑门黄檗山谧禅师

　　开堂日。升座。示众云。会么。慈云今日与你注破去也。乃有一颂。
　　慈云今日显宗风　　不说无心道路通
　　眩上眉毛佛已过　　者回与你话西东

　　问。师唱谁家曲。宗风嗣阿谁　师云。宝应堂前无安语。今时施设不参差　学云。恁么则汝水一派。剑岭分枝　师云。莫乱道。
　　问。如何是佛　师以拂子转一转竖起　进云。供养者何　师云。汉水休挂念。锦里有光生。
　　问。如何是无缝塔　师云。独晓孤轮三界外。长年疏豁台路中。
　　问。王印开时。谁人受信。
　　师云。野老抚掌去。牧童乐道归。
　　问。不识不见。请师道出　师云。铁打利剑将军用。笔定乾坤宰相才。
　　问。如何是祖师西来意　师云。红轮光万户。泳水绕青山。

　　池州仁王院处评禅师

　　在念禅师会下。一日。参次。　师问。如何是佛法大意　念便喝　师礼拜　念师拈棒　师云。和尚此间勿世界耶　念师抛下拄杖云。明眼人难瞒　师云。草贼大败。

　　随州智门回罕禅师

　　上堂。有僧问。匣中宝剑随时用。还许当场用也无　师云。青竹竿头标四方　进云。恁么则天雨洗荣城也　师云。道者百杂碎也。
　　问。学人未举意。和尚已先知。和尚举意。如何委悉　师云。一句迥分明。徒劳更侧耳　僧拟议　师便喝　师因为北塔院僧使点茶。师乃起自揖。僧使。近上座　僧使云。鹞子头上。焉敢安巢　师云。棒上不成龙。随后打一座具　僧使茶后却起来云。适来却成触误和尚　师云。江南杜禅客。觅什么第二碗。

　　潭州南岳山台院契旷禅师

　　初开堂日。众集定。时有僧问。师唱谁家曲。宗风嗣阿谁　师云。昔时经游地。赵洛老婆心　进云。恁么即汝水分枝。衡阳长叶也　师云。小儿得宠便勇。
　　问。如何是佛　师云。三十二相天人仰　进云。莫秖者个便是也无　师云。八十种好鬼神惊。

　　襄州鹿门赐紫惠昭山主

　　杨亿侍郎寄一问。入山不畏虎。当路却防人时如何　主云。君子坦荡荡　问。如何是鹿门山　主云。石头大底大。小底小　进云。如何是山中人　师云。横眠竖卧。

　　汝州宝应院赐紫法昭禅师

　　上堂云。宝应门风险。入者丧全身。且道出身一句作么生道。有道得底么。出来道看。珍重。
　　问。承教中云。大通智胜佛。十劫坐道场。佛法不现前。不得成佛道。为什么不得成佛道　师云。赤脚骑铁驴。直至海南居。

　　唐州大乘山惠果禅师

　　上堂。有僧问。如何是从上来传底意　师云。金盘拓出众人看。
　　问。如何是佛法大意　师云。杏种来年麦。枣熟当年禾　进云。莫是和尚为人处也无　师云。逢人但恁么举。
　　问。拨尘见佛时如何　师云。拨尘即乖。见佛即错　进云。总不如是时如何　师云。错。

　　汾州太子院道一禅师

　　上堂。有僧问。师唱谁家曲。宗风嗣阿谁　师云。五音六律非关妙。四智三空和不齐。
　　问。如何是佛　师云。卖扇老婆手遮日。
　　问。如何是汾阳境　师云。子夏山高云叆叇。西河水急贯沧溟　进云。如何是境中人　师云。郡主在此。莫犯威风　僧礼拜　师云。且放一顿。
　　问。红转未出时如何　师云。照烛分明　进云。出后如何　师云。捞天摸地。
　　问。如何是学人亲切处　师云。慈母抱婴儿　进云。如何是学人转身处　师云。街头巷底　进云。如何是学人著力处　师云。千斤担子两头摇。
　　师因与数人座主茶话次。一座主问。师会文章否。　师云。不会　座主云。和尚莫秖是会禅么　师云。亦不会　座主云。何名长老　师乃与一颂。
　　不会文章不会禅　　无知愚讷且安然
　　饶君妙困道无碍　　亡落汾阳第二绻

　　筠州兴教院守芝禅师

　　才升座。僧问。如何是和尚家风　师云。一言出口。驷马难追。
　　问。如何是城里佛　师云。十字街头石幢子。
　　问。如何是为人一句　师云。四角六张　进云。意旨如何　师云。八凹九凸。
　　问。不落三寸时如何　师云。干三长。坤六短　进云。意旨如何　师云。切忌地营虚。
　　问。昔日灵山分半座。二师相见事若何　师云。记得么　僧良久　师打禅床一下。云。多年忘却也　师云。且住。且住。若向言中取则。句里明机。也似迷头认影。若也举唱宗乘。大似一场寐语。虽然如是。官不容针。私通车马。放一线道。有个葛藤处。
　　师遂打禅床一下。云。三世诸佛尽皆头痛。且道大众还有免得在么。若一人免得。无有是处。若免不得。海印发光。师乃竖起拂子云。者个是印。那个是光。者个是光。那个是印。掣电之机。徒伫劳思。会么。老僧说梦。且道梦见个什么。南柯十更。若不会。听取一颂。
　　北斗挂须弥　　杖头挑日月　　材泉好商卖
　　夏末秋风切
　　珍重
　　师才升座。僧王宣疏毕。维那白槌云。法筵龙象众。当观第一义。
　　时有僧问。大用现前。不存轨则。请师挥剑　师云。点眼知人意。著取今行时　进云。脑后穿。　师云。斋后钟。
　　问。如何是佛法大意　师云。推天　磕地。
　　问。心法无形。如何雕琢　师云。一丁两丁　进云。未晓者如何领会　师云。透七透八。
　　问。如何是大愚境　师云。四面峰峦秀。沿江一带清　进云。如何是境中人　师云。满城公子贵。林下道人栖。
　　问。拈槌竖拂即不问。当机一句事如何　师云。燋头燎面　进云。雷音已彻青云外。向上极则又如何　师云。且领前话。
　　师云。问话且住。净名杜口。犹涉繁词。达磨西来。平欺汉地。放一线道去也。放个葛靡处。所以李长者云。夫有情之本。同智海以还源。抱识含流。总法身而为体。诸仁者。既是总法身而为体。还知道须弥吞却法身。法身吞却须弥么。诸仁者。朝夕与古佛同参。与诸方老和尚同参。山僧今日与大众同参。且道参什么。如是定当得。且认得个著衣吃饭。犹去衲僧半月程在。若定当不得。来年更有新条在。恼乱春风卒未休。久立。珍重。
　　上堂。僧问。如何是道　师云。八斛四斗　进云。如何是道中人　师云。煮粥炸饭。
　　问。宝剑未出匣时如何　师云。切忌道著　进云。出匣后如何　师云。天魔脑裂。
　　师云。举一步。须弥岌岑。海水腾波。不举一步。于微尘国土。助一切诸佛出兴于世。转大法轮。还信么。若信得。西瞿耶尼吃饭去。珍重。
　　上堂。僧问。如何是祖师西来意　师云。白月烧地眠。夜间炙地卧。
　　问。古镜未磨时如何　师云。照破天下人髑髅　进云。磨后如何　师云。黑如漆。
　　问。既是清净法身。为什么却澡浴　师云。头出头没　进云。为什么如此　师云。秖为如此。
　　上堂。僧问。洪钟才击。大众云臻。祖意西来。乞师垂示　师云。六丁六甲　进云。未晓者如何领会　师云。会即错。
　　问。马师未见让师时如何　师云。紧　进云。见后如何　师云。切。
　　问。如何是佛　师云。锯解秤锤。
　　师云。德山入门更棒。临济入门便喝。一棒一喝。若双峰而互出。宾主未辨。恓恓而万里乡关。照用方行。拟拟而千差塞路。诸上座。到者里。凭何话会。
　　师乃有颂。
　　棒喝齐施早已赊　　古今皆赞绝周遮
　　二途不涉凭何说　　南海波斯进象牙
　　珍重
　　上堂。僧问。特特上来伸三拜。乞师分付柱杖子　师云。科　进云。恁么则功不虚施　师云。重。
　　因请本院首座开堂。僧问。承和尚有言。一人悟道。三界平沉。首座悟道。三界还沉也无　师云。不淹不抑　进云。恁么即一言才出。大地全收　师云。落三落四。
　　师云。为众竭力。盖为袈裟同肩。一处吃饭。莫是人各披一条。同锅吃饭么。此是分见。还知道三世法佛共披一条。所以释迦身长丈六。留下袈裟与弥勒。弥勒身长千尺。披得恰好。何故如此。盖为长者长法身。短者短法身。要得易会么。古佛与露柱相交。佛殿与天王斗额。若也不会。单重交折。珍重。
　　师上堂云。有时一喝。秖作一喝用。有时一喝作探竿影草。有时一喝如踞地师子。有时一喝如金刚王宝剑。若是金刚王宝剑。不得正眼觑著。觑著即丧身失命。
　　师乃有颂。
　　不是干将铸　　那关四气吹　　匣内青蛇吼
　　逢妖任便挥　　若得全提者　　当机岂失时
　　毗卢惊得走　　大众尽攒眉
　　久立。珍重
　　师上堂。示众云。大愚相接大椎孙。五湖云水竞头奔。竞头奔。有何门。击箭宁知朽木存。朽木存。一年还曾两度春。两度春。帐里真珠撒与人。撒与人。思量也是慕西秦。珍重。
　　师上堂云。昔日外道问佛。不问有言。不问无言。世尊秖踞座。外道乃云。世尊大慈大悲。开我迷云。令我得入。云大小世尊被外道茶糊一上。秖如外道云。开我迷云。令我得入。且道还得入也未。要会么。不曾梦见。久立。珍重。
　　师上堂云。僧问汾州和尚。如何是接初机句。汝是行脚僧。如何是辨衲僧底句。西方日出卯。如何是正令行底句。千里持来呈旧面。如何是立乾坤句。北俱卢洲长粳米。食者无贪亦无慎。
　　师乃云。将此四句语以验天下衲僧。子细思量将此四句语。被天下衲僧一时勘破。珍重。
　　师上堂。闻钟声。云。观音门入者。虾蟆蚯蚓。助汝发机。普贤门入者。不动步而到。如今还有到者么。良久无人。以拄杖打禅床一下。颂曰。
　　一击响玲珑　　喧轰宇宙中　　知音才侧耳
　　项羽过江东

　　天圣广灯录卷第十七


　　天圣广灯录卷第十八　　　［宋勒］


　　袁州南源山楚圆禅师

　　初住南源。开堂日。白槌云。法筵龙象众。当观第一义。
　　师乃云。大众会么。宜阳秀水。南岳石桥。若也不会。山僧谩你诸人去也。所以道。达磨西来。教外别传一句。且道别传个什么。直指人心。见性成佛。只如诸人尽是祖师指出底人。还信得乃么。若信得及。与祖佛同参。若信不及。可谓自生退屈。此日一会。不是小缘。将一辨香为我无德禅师。且道诸人还识无德禅师么。若也不识。有疑请问。
　　僧问。世尊出世。梵王前引。帝释后随。今日和尚出世。请师说法　师云。如　僧云。恁么则粉骨碎身去也　师云。三月野华铺地锦。九秋黄叶以为阴。
　　问。如何是祖师西来意　师云。亩地三蛇九鼠。
　　上堂云。若论此事。绝有言诠。侍者拈香。早成多事。所以释迦掩室。已涉繁词。居士默然。却成多说。何故。彼彼出家。彼彼行脚。且问诸人。作么生是出家行脚底事。莫是著衣吃饭。行住坐卧。广学多闻。无言无说么。若恁么会。大似掉棒打月。既不许恁么会。又作么生会。众中还有识好思者么。有即出来。对众证明。若也未能如是。有疑请问　僧问。鼓声才罢。大众云臻。祖意西来。请师举唱　师云。汝从甚处来　僧云。汾阳一句师亲唱。南源今日事如何　师云。汝见南源。
　　问。有言有说。皆是世谛之谈。无言无说。未是衲僧行履处。幸对人天。请师垂示　师云。放山僧一线道。与阇梨葛藤　僧云。恁么则专为流通　师云。一片白云横世界。个中谁是出头人。
　　问。如何是佛　师云。水出高原。
　　问。如何是佛法大意　师云。洞庭湖里浪滔天。
　　问。如何是南源境　师云。黄河九曲。水出昆仑。
　　如何是境中人　师云。随流人不顾。手接望扶桑。
　　上堂云。云收雾卷。杲日当空。不落明暗。如何通信。
　　问。如何是异类中人　师云。头长脚短　进云。恁么则谢师指示　师云。半幅全对　进云。恁么则互恁么去也　师云。阇梨鼻孔为什么却在老僧手里　僧无语　师便打。
　　问。久为流浪途中客。乞师方便指归源　师云。饥餐渴饮　进云。恁么则因师得契如如理。十载徒劳了色空　师云。昼行三千。夜行八百。
　　问。山深觅不得时如何　师云。口能招祸。
　　问。东涌西没时如何　师云。寻。
　　问。夜静独行时如何师云。三把茆。
　　问。宝剑未出匣。如何　师云。响　出匣后如何　师嘘一声　问。闹市取静时如何　师云。头枕布袋。
　　师入州。崇胜和尚请上堂　师云。者里崇胜法堂。不可向者里说佛说法去也。然虽如是。官不容针。私通车马。恁么大似担水河头卖。众中还有检点得底么。试出来检点看。有么。有么。
　　时有僧问。诸法已闻今日响。请师方便演真乘　师云。天不高。地不远　僧云。孤峰出群岳。万里百华新　师云。不是直钩客。徒劳到海壖。
　　问。昔日灵山分半座。二师相见意如何　师云。来风可鉴　进云。恁么则大众侧聆。学人礼拜　师云。伶利人难得。
　　问。如何是古佛家风　师云。金蟾初出海。何处不分明　进云。还许学人请益否　师云。大海无边际。不宿水云人。
　　乃云。若向言中取则。埋没宗风。直饶句下精通。敢保此人未悟。所以道。山青水绿。雀噪鸦鸣。万流同源。海云自异。未来诸佛。口似灯笼。过去诸佛。应病施方。现在诸佛。堕坑落堑。不落凡圣一句作么生道。良久。云。屎上更加尖。便下座。
　　师至仰山。请上堂。云。宝镜当台。森罗自显。太阿在手。杀活临时。且道还有该不著者么。有。即倒道将一句来。如无。后学初心。有疑请问。
　　时有僧问。知师久卧深潭里。大仰外堂事若何　师云。雨来山里暗。云出洞中明　进云。学人不会。再伸请益　师云。拈取幡竿别处舂　僧无语　师云。弄潮须弄潮人。
　　问。大通智胜佛。十劫坐道场。佛法不现前。不得成佛道。未审意旨如何　师云。一场懡[怡-台+羅]　进云。秖如大通智胜佛又如何　师云。八十翁翁若少年　进云。学人耳顺之年。乞师再垂方便　师云。众人伏事。
　　问。如何是佛　师云。莲华捧足。
　　师乃云。马大师即心即佛。当人未悟。槃山非心非佛。秖成戏论。雪岭辊毬。谁谑小儿之作。云门顾鉴。笑杀傍观。少室自伤。一场大错。德山入门便棒。未遇奇人。临济入门便喝。太杀轻薄。黄梅呈颂。人我未忘。更言祖祖相传。递相诽谤。到者里。须是个人始得。所以道。鹰生鹰子。鹘生鹘儿。虽然如是。也是巩县茶瓶。乃弹指一下。下座。
　　上堂。僧问。油尽灯灭时如何　师云。养子不及父。
　　问。海上云游时如何　师云。苦。
　　问。牛头未见四祖时如何　师云。堆堆地　见后如何　堆堆地。
　　问。如何是和尚受用处　师云。困　僧拟进语　师便打。
　　问。失前忘后时如何　师云。不。
　　问。一得永得时如何　师云。抱石投河。　问。仗镆鎁剑。拟取师头时如何　师云。斩将去　僧拟进语　师便打。
　　上堂云。一切诸佛及诸佛阿耨多罗三藐三菩提心皆从此经出。乃竖起拄杖子云。者个是南源拄杖子。阿那个是经。良久。云。向下文长。付在来日。乃喝一喝。下座。
　　上堂。竖起拄杖云。过去诸佛．现在诸佛．未来诸佛．西天二十八祖．唐土六祖．天下老和尚。总变成南源拄杖子去也。汝诸人向什么处安身立命。看看。拄杖子穿过你诸人髑髅去也。还有识痛痒者么。有即出来。对众[跳-兆+孛]跳看。若无。南源今日失利。喝一喝。卓拄杖一下。下座。
　　上堂。良久。云。无为无事人。犹是金锁难。喝一喝。下座。
　　因同人相访。上堂云。飒飒凉风景。同人访寂寥。煮茶山上水。烧鼎洞中樵。珍重。
　　僧问。如何是宾中宾　师云。礼拜更殷勤　如何是宾中主　师云。拄杖常在手　如何是主中宾　师云。拄杖拨乾坤　如何是主中主　师云。剑握甑人手。
　　问。如何是佛　师云。潇湘班竹杖。
　　问。达磨未来时如何　师云。长安夜夜家家月　进云。来后如何　师云。几处笙歌几处愁。
　　问。一物不将来时如何　师云。块木成林　问。四山火束时如何　师云。物遂人兴。
　　问。祖佛不立时如何　师云。口上生茆。
　　问。才见便回时如何　师云。湖南镇主　进云。末后殷勤。请师道　师云。多少分明　进云。大众侧聆　师云。未敢相许。
　　问。进前不得时如何　师云。裁断众疑。
　　问。步步登高时如何　师云。云生足下。
　　问。如何是南源狗　师云。觜　问。如何是禅　师云。鼻孔入地。
　　问。如何是佛　师云。石打不入。
　　上堂云。诸佛放光明。助发实相义。乃竖起拄杖子云。者个是南源拄杖子。阿那个是实相义。你若见去。被见闻所转也。若不见。行脚眼在什么处。喝一喝。下座。
　　上堂云。一尘才举。大地全收。一毛头师子。百亿毛头现。百亿毛头师子。一毛头现。千头万头。但识取一头。乃竖起拄杖子云。者个是南源拄杖子。那个是一头。喝一喝。卓拄杖一下。下座。
　　问。如何是佛　师云。人老病生。
　　问。如何是接初机底句　师云。一刀两段。
　　问。如何是验衲僧底句　师云。寒山．拾得　问。如何是正令行底句　师云。来千去万。
　　问。如何是立乾坤句　师云。天高海阔。
　　问。与师并坐时如何　师云。线穿黄叶。
　　问。古人封白纸。意旨如何　师云。家贫路富　问。如何是祖师西来意　师云。三日风。五日雨。
　　问。莲华未出水时如何　师云。水深盖不得　进云。出水后如何　师云。不碍往来看　开华后如何　师云。南北馨香　结子后如何　师云。喂鱼喂鳖。
　　上堂云。天地与我同根。万法与我一体。乃竖起拄杖子云。者个是南源拄杖子。那个是体。良久。云。渡河须用筏。到岸不须船。喝一喝。卓拄杖一下。下座。
　　上堂。竖起拄杖云。河沙诸佛．河沙国土。总被南源拄杖子一口吞却。其中众生。不觉不知。你初僧鼻孔在什么处。若知去处。横担拄杖。目视云霄。若也不知。长连床上。有粥有饭。喝一喝。下座。
　　上堂云。夫宗师者。夺贫子之衣珠。救达人之见处。若不如是。灵是和泥合水漠。良久云。路逢剑客须呈剑。不是诗人莫献诗。喝一喝。下座。
　　上堂云。吾有一言。绝虑忘缘。巧说不得。秖要心传。更有一语。无过直与。且道作么生是直与一句。良久。以拄杖划一划。喝一喝。下座。
　　问。己事未明。以何为验　师云。玄沙曾见雪峰来　进云。未审意旨如何　师云。一生不出岭。
　　有俗官问。如何是南源境　师云。凿池秋待月。种竹夏遮阳　如何是境中人　师云。城中公子般般贵。林下道人事事贫。
　　问。久昧衣珠。请师指示　师云。草贼大败　僧云。透走无路　师云。脚蹈不动。
　　座主问。承教有言。因缘自然。自然即不问。如何是因缘　师云。记来多少时也　进云。如何是自然　师云。速退。速退。妨他别人问。
　　问。祖意与教意。是同是别　师云。马有垂缰之报。犬有[馬*展]草之恩　进云。与么则不别也　师云。西天东土。
　　问。六国未宁时如何　师云。夜过天河　进云。宁后如何　师云。死在妪人之手。
　　问。如何是学人自己　师云。打骨出髓。
　　上堂云。入水见长人。珍重。
　　上堂。示众云。
　　面西行向东　　北斗正离宫　　道去何曾去
　　骑牛卧牧童
　　珍重
　　上堂云。春生夏长即不问。你诸人脚跟下一句作么生道。良久。云。华光寺主。便下座。
　　师住道吾。上堂。僧问。达磨西来。曲为今时。不屈宗乘。请师举唱　师云。云雨洒长空。华开遍地春　进云。涧松清泠澹。晓月照长川　师云。一言既流通。今古谁言异　进云。云生岭上。华发岩前　师云。相逢尽道休官去。林下何曾见一人　进云。今日遭逢和尚　师便喝。
　　上堂。举。先宝应云。第一句荐得。与祖佛为师。第二句荐得。与人天为师。第三句荐得。自救不了。若是道吾即不然。第一句荐得。和泥合水。第二句荐得。无绳自缚。第三句荐得。四棱著地。所以道。起也海晏河清。行人避路。坐也乾坤黯黑。日月无光。你诸人何处出气。如今还有出气者么。有即出来。对众出气看。如无。吾与汝出气去也。乃嘘一声。下座。
　　上堂云。佛以一音演说法。众生随类各得解。且道昼行夜卧一句作么生道。良久。以拄杖卓一下。云。德山证明。下座。
　　上堂云。药多病甚。网细鱼稠。便下座。
　　问。行脚不逢人时如何　师云。钓丝绞水。
　　问。寻枝摘叶即不问。如何是直截根源　师云。楖栗拄杖　僧云。未审意旨如何　师云。行即肩挑云水衲。坐来安在掌中擎。
　　问。既是护法善神。为什么张弓架箭　师云。礼防君子。
　　问。如何是佛　师云。有钱使钱　问。獬象当轩。学人拟拟。如何得入　师云。还觉头痛么。
　　上堂云。无明实性即佛性。幻化空身即法身。诸仁者。若信得去。不妨省力。可谓善才入弥勒楼阁。无边法门悉皆周遍。得大无碍。号曰无生法忍。所以道。无边刹境。自他不隔于毫端。十世古今。终始不离于当念。且问诸人。那个是汝当念。要会么。秖你如今无明之性。即是本觉妙明之性。为汝不了生死根源。执妄为实。随妄所转。致堕轮回。受种种苦。若能回光返照。自悟本来真性。不生不灭。故曰无明实性即佛性。幻化空身即法身。
　　秖如四大五蕴不净之身。都无实义。如梦如幻。如影如响。从无量劫来。流浪生死。贪爱所使。暂无休息。出此入彼。积骨如毗富罗山。饮母乳如四大海水。何故。为无智慧。不能了知五蕴本空。都无实义。逐境生爱。欲网所拘。不得自在。所以世尊道。诸苦所因。贪欲为本。若灭贪欲。无所依止。你等若能了知幻身虚假。本来空寂。诸见不生。无我．人．众生等见。诸法皆如。故云幻化空身即法身。法身觉了无一物。唯有听法说法。虚玄大道。无著真宗。故曰本源自性天真佛。
　　五阴浮云空去来。三毒水泡虚出没。若如是者。是谓度一切苦厄。乃至无量无边烦恼知解。悉皆清净。号曰清净法身。若到者个田地。出此入彼。舍身受身。地狱天堂。此界地方。纵横自在。任意浮沉。应物舒光。随机逗教。唤作千百亿化身。恁么说话。可谓无梦说梦。和泥合水。撤屎撒屎。不识好恶。乃呵呵大笑云。若去衲僧门下。十万八千。米蔓见他汗臭气在。虽然如是。不得一向。但以假名字。引导于众生。珍重。
　　上堂云。心随万境转。转处实能幽。随流认得性。无喜复无忧。拈起拄杖子云。者个是道吾拄杖子。那个是诸人心。河沙国土．河沙诸佛．西天二十八祖．唐土六祖。尽在道吾拄杖上转大法轮。诸人还见么。若见。朝游西天。暮归东土。若也不见。晨朝有粥。斋时有饭。卓拄杖一下。下座。
　　上堂云。有物先天地。无形本寂寥。能为万像主。不遂四时凋。拈拄杖云。者个是道吾拄杖。那个是万像主。良久。云。若见诸相非相。即见如来。喝一喝。卓拄杖一下。下座。
　　上堂云。有时先照后用。有时先用后照。有时照用同时。有时照用不同时。所以道。有明有暗。有起有倒。乃喝一喝。云。且道是照是用。缁素辨得么。试出来呈丑拙看。若无。道吾今日失利。喝一喝。下座。
　　上堂云。祖师心印。一印印空。一印印水。一印印泥。如今还有印不著者么。诚向脚跟下倒道将一句来。设你道得倜傥分明。第一不得行过衲僧门下。且道衲僧有什么长处。良久。云。人王三四寸。遍地是刀枪。喝一喝。卓拄杖一下。下座。
　　上堂云。一喝分宾主。照用一时行。若会个中意。日午打三更。乃喝一喝云。且道是宾是主。还有人分得么。若分得。朝行三千。暮行八百。若未能分得。道吾今日失利。拂一拂。下座。
　　上堂云。法法本来法。无法无非法。拈拄杖云。者个是道吾拄杖。那个是本来法。良久。云。但有路可上。更高人也行。喝一喝。卓拄杖。下座。
　　上堂云。法身无相。应物现形。拈起拄杖云。者个是道吾拄杖。那个是法身。者个是葛藤且致。僧堂佛殿穿入汝诸人鼻孔里去也。四大海水在汝头上。龙王在汝指甲上。还觉么。若觉去。昼行三千。夜行八百。脚下烟生。头上火起。若也不觉。饥来吃饭困来眠。喝一喝。下座。
　　上堂云。一切诸佛皆以无为法而有差别。前是按山。后是主山。那个是无为法。良久。云。向下文长。付在来日。喝一喝。下座　问。佛令祖令即不问。如何是正令　师云。金凤投崖　僧便喝　师亦喝。卓拄杖一下　僧背唾。便八众　师云。念你是化主。
　　上堂云。天已明。鼓已响。圣众臻。齐合掌。如今还有不合掌者么。有即尼干欢喜。无则瞿昙恶发。久立。珍重。
　　僧问。磨砻三尺剑。去化不平人。师意如何　师云。好去　僧云。点　师云。你看　僧拍手一下。归众　师云。了。
　　上堂云。世尊三昧。阿难不知。阿难三昧。商那和修不知。从上诸圣三昧。互相不知。乃拈拄杖子划一圆相云。者个是什么。还有人道得否。良久云。路逢剑客须呈剑。不是诗人莫献诗。喝一喝。下座。
　　上堂云。涅槃无异路。方便有多门。拈拄杖云。者个是道吾拄杖。那个是涅槃门。良久。云。见月休观指。归家罢问程。喝一喝。下座。
　　上堂云。夫说法者。须应时节。若不应时。总是非时语。还有人应得著。么应即应了也。且道落在什么处。喝一喝。下座。
　　上堂云。道吾打鼓。四大部洲同参。拄杖横去。挑括乾坤大地。钵盂转去。覆却河沙世界。问尔诸人。向什么处安身立命。若也知去向。北俱卢州吃粥吃饭。若也不知。道吾罪过。珍重。
　　上堂。僧出礼拜。起便喝　师云。作么生　僧又喝　师云。瞎　僧礼拜　师云。三十棒且待别时来与你吃　问。古人面壁。意旨如何　师云。有年无德。
　　上堂云。北山南。南山北。日月双明天地黑。大海江河尽放光。逢著观音问弥勒。珍重。
　　师住石霜。开堂日。僧问。维摩一默。米称师宗。棒喝齐施。中流罔措。今日一会。请师方便　师云。石第逢春长。霜华向日问　进云。与么则阳鸟喃喃语。雨过百华新　师云。不因渔父引。焉知水浅深　僧云。峻水随流急。云开照碧天　师云。我行荒草里。你又八深村　僧应喏。云。官不客针。更借一问。师意如何　师云。放你三十棒。三十年后方始知痛痒。僧舞袖而退　师云。梦见。
　　问。方木调弦时如何　师云。幡竿一尺二　进云。恁么则和尚手出今时也　师云。脚拨不动　僧云。莫道不知音　师云。三十年后悟去不定。
　　问。有理难伸时如何　师云。苦　进云。恁么则舌拄上腭也　师乃嘘嘘　僧云。将谓胡须赤　师云。梦见南源脚跟　问。古镜未磨时如何　师云。新罗打鼓　进云。磨后如何　师云。西天作舞。
　　上堂云。青莲视瞬以多繁。迦叶微微笑自谩。少室坐著痴截臂。黄梅呈解颂多般。八门棒喝重重错。向上宗乘肉自剜。公按见成谁懡[怡-台+羅]。鉴咦啐啄哂旁观。一宿觉来知是误。不言师范更无端。丈夫皆有冲天志。北斗南星背面看。

　　偈颂　　因僧请益三玄三要颂

　　第一玄　　三世诸佛拟何宣
　　垂慈梦里生轻薄　　端坐还成落断边

　　第二玄　　伶利衲僧眼未明
　　石火电光知是钝　　杨眉瞬目涉关山

　　第三玄　　万象森罗宇宙宽
　　云散洞空山岳静　　落华流水满长川

　　第一要　　岂话圣凡妙　　拟议涉长途
　　抬眸七颠倒

　　第二要　　峰顶敲捷召　　神通自在来
　　多闻门外叫

　　第三要　　起倒令人笑　　掌内握乾坤
　　千差都一照

　　报你通玄士　　棒喝要临时　　若明亲的旨
　　半夜太阳辉

　　因僧请益临济两堂首座齐下喝颂

　　啐啄之机箭拄锋　　瞥然宾主当时分
　　宗师愍物垂缁素　　北地黄河彻底浑

　　因人请益惠超佛话有颂

　　僧问如何是佛　　师云汝是惠超
　　礼拜进前叉手　　思量十万迢迢

　　因僧请益云门超佛越祖之谈

　　超佛越祖若何宣　　充斋糊饼恣情餐
　　湖南展钵新罗咬　　大石波斯索渡船

　　因僧请益乃述三诀颂

　　第一诀　　大地山河泄　　维摩绻默然
　　文殊便饶舌

　　第二诀　　展拓看时节　　语默岂相干
　　夜半秋天月

　　第三诀　　远路难登涉　　陆地弄舟船
　　眼中藏日月

　　三句颂

　　第一句　　天上他方皆罔措
　　俱轮颠倒论多端　　巍巍未到尼俱树

　　第二句　　临济德山涉路布
　　未过新罗棒便挥　　达者途中乱指注

　　第三句　　维摩示疾文殊玄
　　对谈一默震乾坤　　直至如今作笑具

　　因僧请益五位有颂

　　正中偏　　半夜乌鸡室里鸣
　　海底然灯光世界　　石上栽华长枝灵

　　偏中正　　日落西山观异影
　　分明景像显宗乘　　休把迷头窥月井

　　正中来　　木马生儿遍九垓
　　进退任行通鸟道　　岂并巢居界内隈

　　兼中至　　彼彼大夫全意气
　　矛盾交互不伤锋　　展拓纵横不相离

　　兼中到　　黑白已前休作造
　　须明露柱未生儿　　莫认狂辞途路走

　　都一颂

　　偏中归正极幽玄　　正玄偏来理事全
　　须知正立非言说　　朕兆依俙属有缘
　　兼至去来兴妙用　　到兼何更逐言诠
　　出没岂能该世界　　荡荡无依鸟道玄

　　因僧请益风冗佛话

　　杖林山下竹筋鞭　　南北禅人万万千
　　莫怪相逢不下马　　东西各自有前程

　　寄李驸马

　　分身千百亿　　悲智愿难穷　　在俗还随俗
　　居宫即顺宫　　头头皆巨护　　处处现神通
　　珍重吾宗幸　　多能立古风

　　又

　　仰观天畔一轮日　　几度清光四上出
　　大士蓬头问志公　　摩诃般若波罗蜜

　　注杜顺和尚颂

　　怀州牛吃禾(河沙世界)　　益州马腹胀(蚁衔碗走)
　　天下召医人(驴头马角)　　炙猪左膊上(画虎成狸)

　　牧童

　　牧牛童。实快活　　跣足披蓑双角撮
　　横眠牛上向天歌　　人问如何牛未渴
　　回面观。平田阔　　四方放去休栏遏
　　八面无拘任意游　　要收秖向鼻头捏
　　小牛儿。顺毛捋　　角力未充难提掇
　　且从放在小平坡　　虑上孤峰四脚脱
　　日已高。休吃草　　拈起索头无少老
　　一齐牵向圈中眠　　和泥看伊东西倒
　　阿呵呵。好又好　　闲将短笛顺风吹
　　震动五湖山岳岛　　倒骑牛。脱破袄
　　知音休向途中讨　　若问牧童何处居
　　鞭指东西无一宝

　　冬不人事

　　东山林木高　　几岁几回雨　　南岭松枝瘦
　　石生石畔土　　金色见瞿昙　　二三七八五

　　因僧请益古人十二时歌。乃颂之

　　鸡鸣丑　　梦里逢人莽莽卤
　　平旦寅　　觉来路上弄精魂
　　日出卯　　赫赫光明影里坐
　　食[日*之]辰　　食饱还知是病因
　　禺中巳　　买卖论量入市肆
　　日南午　　万像分明作笑具
　　日昳未　　张公吃酒李公醉
　　晡时申　　省来端坐醉醺醺
　　日入酉　　茆蓬竹户硬撑拄
　　黄昏戌　　日落西山狐魅出
　　人定亥　　老鼠床头作队队
　　夜半子　　一轮明月苏嘘哩

　　滁州琅玡山惠觉禅师

　　初开堂。升坐。拈香毕。
　　有僧问。师唱谁家曲。宗风嗣阿谁　师云。一任你钻龟打瓦　进云。么恁即汾阳一箭直射琅玡　师云。了。
　　问。如何是祖师西来意　师云。庭前残烛谢。
　　问。如何是佛　师云。黄面比丘　进云。莫便是也无　师云。智无铢两。

　　蕲州黄梅龙华寺晓愚禅师

　　行脚[日*乏]参五祖。戒禅师乃问。不落唇吻一句作么生道　师云。老老大大。话头也不照管　戒便喝　师亦喝　戒拈棒　师便拍手下去　戒召云。阇梨。且住。话在　师将坐具塔在肩上。更不回首而去。

　　唐州龙潭智圆禅师

　　初开堂。有僧问。师唱谁家曲。宗风嗣阿谁　师云。汾阳水急。白浪滔天　进云。还许学人措足也无　师云。辊。
　　问。承教有言。是真精进。是名真法供养。如何是真法　师云。夜聚晓散。
　　问。如何是龙潭剑　师云。触不得　进云。困者如何　师云。白骨连山。
　　问。久响龙潭。到来为什么龙不现　师云。水深不见底　进云。现后如何　师云。特地一场愁。

　　果州永庆院光普禅师

　　在石门慈照聪禅师会下。早参。师问。承古有言。大悲院里有斋。意旨如何　石门云。日出隈阳座。天寒不举头。
　　下座。后师续后入室。石门问。适来因缘作么生会　师云。会即途中受用。不会即世谛流传　石门云。未在。更道　师拂袖而去。
　　师开堂日。僧问。如何是佛法大意　师云。蜀地出镔铁。

　　桂州寿宁院慧灵禅师

　　僧问。光境俱亡。道归何处　师云。街头市尾　进云。即今事又怠么生　师云。拖泥带水。
　　问。如何是和尚家风　师云。有少无多　进云。东审客来。将何只待　师云。长连床上鹿羹淡饭。

　　襄州石门山第六世了同禅师

　　云。适来堂上钟子未鸣时。诸上坐便合知时。何用上来握节当胸。实为屈沉。诸仁者。然即如是。撒沙向诸上坐眼里去也。三世诸佛在诸人鼻孔上转大法轮。看看。良久。云。冬行春令。珍重。
　　问。如何是凤皇机　师云。分明举似阇梨　进云。忽遇游子相投又若何　师云。且领话。
　　僧问。如何是透法身句　师乃拈净瓶。便作倾水势　进云。未审此意如何　师云。箭过新罗。
　　问。如何是祖师西来意　师云。独步离天竺。

　　荆南府竹园山法显禅师

　　开堂日。僧问。师登宝座。当说何法　师云。香烟起处众云集　学云。恁么则红焰光中不见踪也　师云。乾坤无透路。
　　问。如何是佛　师云。好手画不成　问。如何是道　师云。交横十字　进云。如何是道中人　师云。往往不相识。
　　问。如何是奇特之事　师以拄杖划一划　僧便喝　师拍绳床一下　僧礼拜　师便打。
　　问。承教有言。止止不须说。我法妙难思。如何是止止不须说　师云。太多也　学云。如何是我法妙难思　师云。不如速礼三拜。

　　彭州永福院延照禅师

　　上堂。僧问。师登宝座。朝骑降临。向上机锋。请师举唱　师云。月轮辗破琉璃[穀-禾]。海内龙王笑点头　进云。恁么即迷悟不从师也　师云。罕逢穿耳客。频遇守株人。
　　问。如何是彭州境　师云。人马合杂　进云。如何是境中人　师便喝。　僧以手作拽弓势　师便拈棒　僧拟议　师便打。
　　问。古德有言。遍体汗流山鬼窟。袈裟遮面鬼神村。意旨如何　师云。青城大面出贤人　僧拟议　师便喝。

　　唐州大乘山德遵禅师

　　初开堂日。僧问。西天一佛出世。地布黄金。今日出世。有何祥瑞　师云。破布里真珠　进云。恁么即圆融下号光透娑婆　师云。驴[駋-口+巴]青布袋。
　　问。世界圆融一句。请师道　师云。团团七尺余。
　　问。如何是大乘山　师云。涧水向东流　进云。如何是山中人　师云。眉鹿眼白。
　　问。如何是临济一喝下事　师云。山僧却道不得　僧便喝　师云。好喝　僧又喝　师云。未信你在　僧云。瞎　师拈棒便打。
　　师上堂云。
　　古佛传心印　　常然般若灯　　曹溪玄妙旨
　　马祖至令弘　　踏破波中月　　其间几个能
　　吾宗高格外　　来往自腾腾

　　时有僧问。承师有言。如何是吾宗高格外　师云。笑指斜阳投暗室。踏转毗卢海岳倾　进云。如何是来往自腾腾　师云。韩卢咬骨空舐觜。腹内悬悬背合尘。

　　湖州景清禅院居素禅师

　　初升座。维那白槌云。法筵龙象众。当观第一义　师云。第一义中明会。犹是掩耳偷铃。不动位中绍得。未免遭人贬剥。设夫高超象外。静离言锋。未忘取舍之情。岂敌有无之患。如斯见解。笑杀他人。然虽如此。官不客针。私通车马。有疑请问。
　　僧问。祖祖相传传祖印。师令得法嗣何人　师云。凿齿池边曾[門@(留-田+皿)]胜。道安岩畔任径行　进云。恁么则昔日虎溪华重秀。今朝霅水月方新　师云。绿竹千竿老。松萝一径深。
　　问。如何是景清境　师云。雨过溪桥人懒度　进云。如何是境中人　师云。蟾蜍光冷岂堪观。
　　问。远远投师。乞师一接　师云。新罗人打鼓　学云。如何领会　师云。舶主未曾逢。
　　僧问。承和尚有言。寰中天子来。塞外将军令。如何是塞外将军令　师云。揭　学云。其中事如何　师云。蹴　学云。莫便是和尚为人处也无　师弹指一下。
　　问。如何是末上一句　师云。金刚树下　学云。如何是末后一句　师云。拘尸城边　学云。向上还更有事也无　师云。有　学云。如何是向上事　师云。波句抚掌呵呵笑。迦叶抬头不识人。

　　镇国军节度使驸马都尉李遵勖(所有语句别从遍录)


　　苏州洞庭山翠峰禅院慧月禅师

　　升座云。若论祖师心印。岂于第一义谛中收得。非但第一义。三要收不尽。四句岂能该。假便言前明得。犹在半途。直饶言诠但忘。未免[打-丁+色]泥带水。然虽如是。事不一向。或有疑情。便请出众商量。
　　时有僧问。师唱谁家曲。宗风嗣阿谁　师云。太子谷中垂缰非。凤林关上羊祜碑　进云。恁么则昔时谷隐。今日当堂也　师云。楚山突屼三冬秀。汉水弯环四季清。
　　问。一华开五叶。结果自然成时如何　师云。脱却笼头。卸却角驮　进云。拶出虚空去。处处尽[門@取]香　师云。云愁闻鬼哭。雪压髑髅吟。
　　问。和尚未见谷隐时一句作么生道　师云。步步登山远　进云。见后如何　师云。驱驱信马蹄。

　　觉圆上座

　　师。杭州人也。广严禅院受业。初参谷隐。上堂次。便出问云。学人开旗。请师展阵　隐云。你试呈者丑拙看　圆拟议　隐便喝　圆唤侍者　隐云。瞎　圆礼拜　隐云。大众。旗又开了。阵又展了。争奈地上七纵八横。便下座。归方丈。
　　圆与谷隐山持书到李驸马宅。将堂头书与都尉。　尉按得书。取在怀中。却展两手。圆亦展两手　尉云。碎。
　　尉因斋次。问云。今日盛陈香供。盖为生辰。大士亭斋。诸佛同祐。且道有利益也无　圆云。明年更有新条在　尉云。雪峰道底　圆云。恼乱春风卒未休　尉云。一任[跳-兆+孛]跳。
　　圆临示寂。有颂曰。
　　住亦何依　　去亦何往　　三界十方　　如观指掌
　　不上中天　　匪乘白象　　珍重同人　　青烟直上

　　言讫。端坐而化。焚烧之后。五色舍利无数。

　　翰林学士工部侍郎赠礼部尚书文公杨亿

　　任秘书监。知汝州日。尝有书寄李维内翰。叙其始末师承。书云。
　　病夫夙以顽憃。获受奖顾。预闻南宗之旨。久陪上国之游。动静咨询。周旋策发。俾其刳心之有。诣墙面之无。惭者诚出于席间床下矣。矧又故安公大师每垂诱导。自双林灭影。只履西归。中心浩然。罔知所止。仍岁沉痼。神虑迷恍。殆及小间。再辨方位。又得云门谅公大士见顾蒿蓬。谅之旨趣。正与安公同辙。并自庐山归宗．云居而来。皆是法眼之流裔。
　　去年假守兹郡。适会广惠禅伯。实承嗣南院念。念嗣风穴。风穴嗣先南院。南院嗣兴化。兴化嗣临济。临济嗣黄檗。黄檗嗣先百丈海。海嗣马祖。马祖出让和尚。让即曹溪之长嫡也。斋中务简。退食多暇。或坐邀而至。或命驾从之。请叩无方。蒙滞顿释。半岁之后。旷然弗疑。如忘忽记。如睡忽觉。平昔碍膺之物。嚗然自落。积劫未明之事。霍尔现前。固亦决择之洞分。应接之无蹇矣。
　　重念先德率多参寻。如雪峰九度上洞山。三度上投子。遂嗣德山。临济得法于大愚。终承黄檗。云岩多蒙道吾训诱。乃为药山之子。丹霞亲承马祖印可。而作石头之裔。在古多有。于理无嫌。病夫今继绍之缘。实属于广惠。而提激之自。良出于鳌峰也。忻幸。忻幸。
　　侍即问广惠和尚。寻常承和尚有言。一切罪业。皆困贼宝所生。劝人疏于财利。况南阎众生以财为命。邦国以财聚人。教中有财法二施。何得劝人疏财　广云。幡竿尖上铁龙头　侍云。海坛马子似驴犬　广云。楚鸡不是丹山凤　侍云。佛灭二千岁。比丘少惭愧。
　　问。门僧表澄。承古有言。天上无弥勒。地上无弥勒。未审弥勒在什么处　澄云。手上木　侍云。罪有所归　澄云。知过人难得　侍云。吃取拄杖　澄喝侍云。且放过即不可。
　　侍郎问李驸马。释迦六年苦行。成得甚么事　尉云。担折知柴重。
　　问。一盲引众盲时如何　尉云。盲　侍云。灼然　尉便休。
　　同光帝问兴化和尚云。朕收得中原之宝。秖是无人酬价。
　　兴化云。略借陛下宝看。帝以手舒幞头脚。
　　兴化云。君王之宝。谁敢酬价。
　　玄觉云。秖如兴化眼在什么处。若不肯。过在什么处。
　　侍云。兴化恁么秖对。是肯庄宗。不肯庄宗。试辨看。

　　论话

　　因僧谈道。侍郎遂云。道不离人。人能弘道。大凡参学之人。十二时中长须照顾。不见南泉道。三十年看一头水牯牛。若犯他人苗稼。擿鼻拽回。如今变成露地白牛。裸裸地。放他不肯去。诸人长须著些精彩。不可说禅道之时。便有个照带底道理。择菜作务之时。不可便无去也。如鸡抱卵。若是抛离起去。暖气不接。便不成种子。如今万境森罗。六根烦动。略失照管。便表身命。不是小事。今来受此缘生。被生死系缚。盖为尘劫已来。顺生灭心。随他流转。以至如今。诸人等且道若曾丧失。何以得至如今。要识露地白牛么。试把鼻孔拽看。
　　侍郎云。玄沙和尚道。大唐国内。宗门中事。未曾有人举唱。或有人举唱。尽大地人总失却性命。垂孔铁锤相似。一时亡锋结舌去。且道是甚道理。如今假立个宾主。动者两片皮。竖起指头。拈起拂子。总成颠倒知见。顺汝狂意。教汝有个申问处。若是明眼人前。恁生拈掇得出。秖如曾祖和尚见僧来便面壁。长庆道。恁么地接人。驴年得一个去。我道曾祖也秖是不识羞。是他明眼人又争肯。你今来事不获已。与汝诸人作颠倒知见。一似结巾为马。捏目生华。上祖道个开佛知见。示佛知见。悟佛知见。入佛知见。教地恁道。抑下多少威光。且道诸人分上欠少个什么。虽然如此。我若不恁么与汝知闻。你又什么处得见我。古人道。知思者少。上道承个甚人恩。于此不明。问取露柱去　侍云。此事大难。释迦老子三七日中思惟。便欲入涅槃。被帝释．梵王殷勤三请。不得已而许之。始自鹿苑。终于俱尸罗城。中间四十九年大作佛事。说五乘十二分教如瓶注水。后来于灵山会上目视迦叶。谓大众云。吾王法眼已付么诃大迦叶。又云。我于四十九年中。不曾说一字。此是什么道理。若于诸人分上。著一字脚不得。为诸人各各有奇特事在。唤作奇特。早是不中也。我道释迦是败军之将。迦叶是畏身失命底人。汝等诸人且怎生会。不见道。涅槃生死俱梦言。佛与众生并为增语。直须恁么会取。不要向外驰求。若也于此未明。敢道乖张不少。
　　侍举肇论云。会万物为己者。其唯圣人乎。如今山河大地．树木人物摐地。是同是别。苦道同去。是他头头物物。各各不同。若道别去。他古人又道会万物为己。且恁生会。秖如教中说。若有一人发真归源。十方虚空一时销陨。古德亦云。若人识得心。大地无寸土。此是甚道理。直下尽十方世界是汝一只眼。一切诸佛．天人．群生类。尽承汝威光建立。须是信得乃方得　侍郎临终前一日。亲写一偈与家人。令来日送达李驸马处。偈曰。
　　沤生与沤灭　　二法本来齐　　欲识真归处
　　赵州东院西

　　尉接得偈。云。泰山庙里卖纸钱。

　　普照禅师修戒

　　有僧问。如何是佛　师云。千叶碧莲云里现。万重山水异闻香。
　　问。如何是祖师西来意　师云。猴狲摘山果。野鹿下田中。
　　问。如何是学人自己　师云。烟霞起处和云白。鹤飞霄汉出银笼。
　　问。不施寸刃。便登九五时如何　师云。书落张良锦帐西。
　　问。如何是祖师西来意　师云。朝见八关开石堂。暮看金乌送枕头。

　　拄杖歌

　　千峰间出虬形样　　碧眼胡僧恁生向
　　有时摆撼动沧波　　莫把乾坤为比量
　　放横时。奔掣电　　握坐金毛争敢现
　　拈来掌上震机锋　　烁迦罗眼何曾见
　　拟商量。昏色暗　　拨破云霞光璨烂
　　携行空里玩秋天　　搅海鱼龙皆瞻战
　　悦人心。逢[怊-口+又]便　　纵夫尘沙归下畔
　　峥嵘独立在虚堂　　任你神通作么变
　　喝

　　雪颂

　　冷气凝空坠　　银华丙地生　　苔痕无觅所
　　山险绝人行

　　西来意颂

　　问我西来意　　西来意甚深　　直饶玄会得
　　眼里下金针

　　都旨

　　薄伽演出五天云　　落处须教皂白分
　　进退互为通鸟道　　森罗万象定乾坤

　　天圣广灯录卷第十八


　　天圣广灯录卷第十九　　　［宋勒］


　　韶州云门山法球禅师

　　奉广主召入宫。升座云。一言才剖。该括微尘。万派归源。截流众壑。吾皇登殿。野老讴歌。师子当门。群魔屏迹。西来大道。若为传持。古佛家风。如何指示。幸逢圣代。偶值明时。可谓皇风荡荡。佛日高舒。但某若论佛法。直下难言。唱道之机。强名施设。三乘分教。各有指归。五部律文。但明持犯。如来法眼。末后相传。鳞次契心。教外别演。此犹是化门之说。若是衲僧门下。句里呈机。徒劳伫思。若是丛林久浸。饱斗作家。格外玄谈。对众证据。
　　时有僧礼拜。　师云。对目千差路。回眸十万余。
　　问。梵王亲请佛。国主此延师。音日灵山会。密记乞师宣　师云。一音剖之河沙界。万法齐生舜日新　进云。恁么则四海晏清。八方肃静也　师云。木人歌有道。野者感无私。
　　问。灵山密记蒙师指。未审得法继何人　师云。九重城里君王令。万里风清罢战征　学人未委。乞师的旨　师云。裂腹剜心犹未报。何劳测意起多端。
　　问。如何是西来大道　师云。当时妄想。至今不绝。
　　问。如何是古佛家风　师云。一轮千家月。无处不晶辉。
　　师又云。问也问不尽。答也答无穷。盖曩昔以来。根尘浓厚。便有多途。佛法显然。何须自昧。舍彼取此。背觉合尘。不能休歇。速须了却。莫更苦求。可惜时光逡巡。又过斯日。开阐不尽称提。恭愿皇风永扇。慧炬长然。万汇滋荣。千祥并集。以某祇园片叶。谬对威颜。无住战灼。王令稍严。伏惟珍重。
　　师归院。升堂。示众云。言前荐得。辜负平生。句后呈机。空华乱坠。且据衲僧眼目。作么生辨明。若向者里辩明得去。似有出身之分。不昧平生。若向者里辩明不得。堕坑落堑。沦没踪由。如何出得。有出得者。试对众道看。
　　有僧出来便问。西天与东土。诸佛亦复然。师登师子座。一句为谁宣　师云。金轮不隐的。木马正当轩　进云。恁么则人天皆有庆。樵子处处歌也　师云。鸟道无迂曲。行人有短长。
　　问。师唱谁家曲。宗风嗣阿谁　师云。韶石岩前曾得侍。曹溪钵不二三担　进云。恁么则云门嫡子。云岭玄孙也　师云。伶利不从人荐得。先陀由根毋生迟。
　　问。如何是云门剑　师云。长空不匣锋铓色　进云。用者又如何　师云。四塞唯清日月明。
　　问。如何是禅　师云。秋来树头鸣。
　　问。如何是道　师云。头上脚下　进云。如何是道中人　师云。一任东西。
　　问。如何是世尊不说说　师云。对目不见耳　问。如何是迦叶不闻闻　师云。闭门哭苍天。
　　问。如何是佛　师云。鼻高眼大。
　　问。如何是随色摩尼珠　师云。色即不无。恁么生是珠　学云。不会。特伸请益　师云。云有出山势。水无投涧声。
　　问。牛头未见四祖时如何　师云。沓风吹萎华　进云。见后如何　师云。更雨新好者　师上堂云。一法如是。诸法亦然。万别千差。不离方寸。诸禅德。若得如是。尽十方世界一时拈来向诸人眼睫上。百千诸佛向眼睫上转大法轮。各各踊身向虚空里。现一十八变。为三世诸佛说法。诸人还见么。若道不见。可惜父母所生眼。若道见。且作么面目。试对众道看。良久。云。买卖不当价。抚掌一下。久立。珍重。

　　韶州广悟禅师

　　上堂云。诸佛出世。早是多端。达磨西来。更传心印。大似欺我儿孙。压良为贱。三乘十二分教。不别时宜。若是格外道人。不用取他为则。直须孤明自己。省悟前尘。大用现前。临机施设。踪横踢荡。方有少分出家。如今还有么。不用如何若何。应须直入。
　　有僧出来礼拜　师便打　学云。正遇作家　师云。罪不重科。
　　问。人人尽唱曹溪曲。和尚继嗣在何人　师云。分明记取。
　　问。十方国土中。唯有一乘法。如何是一乘法　师云。日月自分明。
　　问。如何是和尚为人一句　师云。因风吹火。
　　问。如何是正法眼　师云。山河大地。
　　问。如何是觌面事　师云。赤水远来。
　　问。久雨不晴时如何　师云。追风由恨迟。
　　问。如何是佛　师云。清原好山水。
　　问。如何是佛向上事　师云。金乌昼夜催。

　　韶州长乐政禅师

　　上堂云。祖师心印。壁立难提。直下精明。犹是钝汉。作么得个恰好去。
　　时有僧便问。祖师心印。何人提掇　师云。石人妙在手　进云。未审学人还有分也无　师云。木女整不齐。
　　问。如何是长乐境　师云。青松长郁密。鹄鹤每来翘　进云。如何是境中人　师云。獐儿并麋鹿。尽日自成群。
　　问。北斗藏身。意旨如何　师云。青山常在。日月何亏。
　　问。如何是法身　师云。山河无障碍。
　　广主召师入宫。升座。有僧问。鹫峰演唱。迦叶低眉。今日王宫。请师垂示　师云。一句分明无异迹。八方咸共贺升平　进云。恁么则三界外人去也　师云。万岁。万岁。
　　问。人王与法王相见时如何　师云。月明三岛静。樵子太平歌。
　　问。文殊与维摩对谈何事。　师默然　进云。恁么则无说无听也　师云。毗耶离城事又作么生。
　　师又云。言无展事。语不投机。承言者丧。滞句者迷。不说不默。又成惑乱。且作么生辨得邪正去。若是同道。可希洞鉴。然虽如是。风不来。树不动。久立。珍重。

　　韶州佛陀山远禅师

　　在广主宫中。上堂。有僧问。如何是第一句　师云。天赐六铢皆挂体。臣僧百衲对宣扬　问。如何是法身佛　师云。木马嘶时华地锦。泥牛行处海云凝　问。今日一筵。何异灵山　师云。四海波涛静。一轮天地明。
　　问。如何是佛　师云。铜头铁额　学人未会此意如何　师云。簸土飏尘。
　　问。宝鉴当轩时如何　师云。谁敢觑著。
　　问。如何是祖师西来意　师云。眼中不著尘。
　　师云。若也一向问答。尽未来际也无穷尽。所以教中云。诸法寂灭相。不可以言宣。教山僧道什么即得。如今事不获已。且与诸人葛藤即不可。若是正定道流觑见。一场笑具。且道笑我者是什么人。直饶你笑得祥云现足下。好与三十棒。久立。珍重。

　　韶州鹫峰山韶禅师

　　上堂。僧问。正法无言时如何　师云。言　进云。学人不会。乞师端的　师云。两重公案　进云。和尚岂无方便　师云。无礼难容。
　　问。学人有口道不得。请和尚道　师云。正当今日　进云。莫便是和尚为人也无　师云。下坡不走。
　　问。如何是鹫峰境　师云。青山渌水　进云。如何是境中人　师云。五湖四海宾。
　　问。祖意教意。是同是别　师云。日出东方月落西。

　　韶州净源山真禅师

　　上堂。僧问。法网无遮。如何博诘　师云。浩然无间断。触处有光缘。
　　问。如何是本来身　师云。风吹满面尘。
　　问。如何是无缝塔　师云。山深人难见　进云。如何是塔中人　师云。路僻更无邻。
　　问。月未生时如何　师云。大地人尽望　进云。生后如何　师云。照破髑髅寒。
　　问。如何是一时教　师云。匿不得。
　　问。达磨未来时如何　师云。三家村里两两三三　进云。来后如何　师云。千邪不如一直。
　　问。诸法寂灭相。如何是世间相　师云。真不掩假。

　　韶州披云山禅师

　　上堂。僧问。三千里外响师颜。一句当轩。请师言荐　师云。断头船子。
　　问。师演灵山句。何人合得知　师云。伶利秖因生处早。顽痴多弃世情非。
　　问。如何是色空　师云。拾取落幸生旧枝。
　　问。如何是一尘　师云。满目是青山。
　　问。如何是毗卢藏中有大经卷　师云。拈不得　进云。为甚拈不得　师云。特地却成愁。
　　问。如何是不迁义　师云。山高不碍白云飞。

　　韶州月华山禅师

　　上堂云。举一句语。遍大千界。还有人会得者个时节么。试出来道看。要知亲切。良久。云。不出头是好手。久立。珍重。
　　僧问。如何是月华境　师云。青苍无异色　进云。如何是境中人　师云。日月岂别论　问。如何是三乘十二分教　师云。黄卷赤轴　进云。毕竟成得什么边事　师云。如是我闻。
　　问。如何是对机说　师云。铁门山难过　进云。学人不会。乞师再指　师云。愁颜不展眉　问。如何是祖师西来意　师云。梁王不识　进云。未审如何　师云。只履西归。

　　韶州双峰山真禅师

　　上堂。僧问。如何是双峰境　师云。何处不分明　进云。如何是境中人　师云。入门先问讳。
　　问。如何是大用现前　师云。一刀两段　学云。了　师云。苍天。苍天。
　　问。佛法究竟成得什么边事　师云。十方薄伽梵。一路涅槃门。
　　问。四海晏清。未审王居何位　师云。宝殿苔生。时人罔措。
　　问。宝剑未磨时如何　师云。黑　进云。磨后如何　师云。四海晏清。
　　问。一切诸佛及诸佛阿耨多罗三藐三菩提法皆从此经出。未审此经从何而出　师云。速礼三拜。
　　问。从上诸圣以心传心。未审何人传师心　师云。答即易。问即难。
　　问。离四句。绝百非时如何　师云。莫教失却问　进云。恁么则学人罪过　师云。再犯不容。
　　问。如何是和尚非时为人一句　师云。吃棒得也未　学人礼拜　师便打。

　　随州双泉山郁禅师

　　住舒州海会。上堂。僧问。如何是舒州境　师云。魄水逆流山露骨　进云。如何是境中人　师云。地有毒蛇砂有虱。
　　问。佛未出世时如何　师云。栖岩遁壑　进云。出世后如何　师云。谁諕闾阎。
　　问。如何是祖师西来意　师云。仙陁不伶利　学云。再希一言　师云。瞌睡作什么。
　　问。达磨未来时如何　师云。多少猜疑者　进云。达磨来后如何　师云。也寻常。
　　问。古佛家风。乞师一言　师云。领　学云。领后如何　师云。不用别人。
　　问。如何是大道之源　师云。深深无间断　进云。究竟事如何　师云。伶利不从他。
　　师上堂云。佛法不用学。寒山子欺你。作么生得不欺你去。有人识得时。与山僧把将出来。汝若不识。看看灯笼露柱变作寒山子。与释迦老子说法了。却从汝脚跟下走过。汝不见。却归西天去也。有事近前。
　　时有僧问。如何是毗卢师　师云。风吹满面尘　进云。为什么却如此　师云。特地令人愁。
　　问。如何是和尚家风　师云。黄陈仓米饭　进云。忽遇客来。将何祗待　师云。齐后建溪茶　问。诸佛出世。当为何事　师云。不为阇梨　进云。恁么则学人无依倚也　师云。路逢剑客顺呈剑。不是诗人莫献诗。
　　问。圣谛义中。还有俗谛也无　师云。语不虚施。
　　师上堂。示众云。春阳发枯蘖。秋气杀群芳。物理皆如此。祖令若为当。良久。云。诸上座。若能于此荐得。不妨省力。若荐不得。虚负平生。有商量者近前。
　　时有僧问。宝剑未出匣时如何　师云。谁敢觑著　进云。出匣后如何　师云。万里烟收道太平　问。如何是第一句　师云。回头终不顾　进云。如何是第二句　师云。未语先分付　进云。如何是第三句　师云。连根由蒂苦　问。不涉廉纤。请师便道　师云。哑得老僧口　进云。恁么则学人罪过　师云。后犯难容。
　　问。远远投师。未审师还接也无。
　　师云。下坡不走。
　　进云。恁么则得遇师颜也　师云。心不负人。面无惭色。
　　问。如何是随色摩尼珠　师云。到处呈似人　师上堂云。诸佛出世。已涉繁辞。达磨西来。压良为贱。一言相契。埋没宗风。竖拂敲床。那堪更用。圆相镜智。乱扯焚烧。洞上五位君臣。不劳拈出。临济入门便喝。似斋后之钟。德山入门便棒。犹是平地陷人。若是单明自己。泥猪疥狗。省悟法空。见解未出常流。
　　俱胝一指。沟壑自沉。五泄香严。不能自救。丹霞石巩。正在半途。肇会不迁。如何敌他生死。净名杜口。犹涉多途。六代宗师。多虚少实。文殊说法。未称衲僧。迦叶传衣。遭人怪笑。独指称尊。犹不丈夫。大藏经文。残羹馊饭。大沩和尚。罔别是非。本净龙牙。见处孤僻。玄沙促指大彻。末后羞惭。一宿觉知恃地。方成懡[怡-台+羅]。马大师即心即佛。表我儿孙。盘山非心非佛。其言极谬。此二尊宿犹是度脚买靴。看风便帆。衲僧门下争敢咳嗽。
　　若将意解度量。迢迢十万八千。更乃息念观空。大似水中捉月。语上觅会。永劫沉沦。寂照观空。编为外道。中下闻说。罔措是非。达士同人。方可明鉴。也拟缄言不说。恐邪正不分。及至定夺雌黄。大似能所分别。如斯剖析。各要知之。免被人谩。涂糊指注。更有参玄上士。须知有向上关捩。四海方袍。莫向死水里吐气。道人相见。烁电犹迟。岂况忉忉。有何利益。
　　丛林后代。谬说多途。弃却本师。不能择其法眼。或呈现前三昧。或夸一句之渊。或呈众请益。或无说而言宗。或不问而自说。或主家贪明话头。学家不待结绝。或胜负争强。驴年未彻。见处不谛。指月话月。未证言证。未得言得。将识情而卜度圣意。用妄心而剖判诸方。尽是傍生异见。依草附木。见处偏枯。阴界分别。多将记持忆想。便当自己家风。贮在胸襟。将作平生眼目。如斯之辈。河沙相似。说则过头千尺。行则金无分寸。口似悬河。是非长短。达磨门人岂可皮下无血。不是提纲出手。都缘法尔如然。饶你会尽千般。争奈当门按剑。直下明得。由是相达。子父商量。是何言也。一刀两段。犹未分明。师子翻身。直须努眼。坐断十方。不通凡圣。若能如是。方称出家。久立大众。伏惟珍重。

　　连州慈云山深禅师

　　初开堂。才升座。便有僧问。灵山曾授记。师唱是谁歌　师云。分明记取举似人。
　　问。十方国土中。唯有一乘法。和尚如何举唱　师云。雪岭好翻身。
　　问。宝镜当轩时如何　师云。天地皆失色。
　　问。如何是教外别传一句　师云。扣牙恐惊齿。
　　问。慧日腾空人皆仰。此夕开筵事若何　师云。皇风一扇。宇宙廓然。

　　庐山化城鉴禅师

　　上堂。有僧问。如何是一大事　师云。射红出。
　　问。远远投师。乞师指示　师云。汉东米作么价。
　　问。露地白牛随处现。嘶风木马事如何　师云。何不现　学云。嫌个什么　师云。将谓海东舶主。秖是此土商人　进云。若不张帆。焉知海阔　师云。放汝三十棒　问。如何是和尚正法眼　师云。新罗人迷路。
　　师上堂。示众云。十方薄伽梵。一路涅槃门。诸禅德。且作么是涅槃门。莫是山僧者里聚会少时。便为涅槃门么。莫是僧堂里衣钵下坐。寂默观空。便为涅槃门么。莫错会好。诸禅德。总不恁么会。莫别有商量底么。山僧者里早是事不获已。向诸人恁么道。已是相钝致了也。更拟踏步向前。有何所益。诸禅德。但自无事。自然安乐。任运天真。随缘自在。莫用巡他门户。求觅解会。记忆在心。被他系缚。不得自在。便被生死之所拘。何时得出头。可惜光阴倏忽。便是来生。速须努力。努力。
　　时有僧问。生死到来。如何免得　师云。柴鸣竹爆惊人耳　学人不会。请师直指　师云。家犬声狞夜不休。
　　问。如何是菩提路　师云。月照旧房深。
　　问。宝镜当轩时如何　师云。照破万家门　问。如何是和尚家风　师云。不欲说似人　进云。为什么却如此　师云。家丑不外扬。
　　问。如何是和尚寻常为人底句　如云。量才补职　进云。恁么则学人无分也　师云。心不负人。
　　问。如何是真空　师云。天河岸上星分异。
　　问。如何是学人自己　师云。何得问别人　进云。问又何妨　师云。争怪山僧。
　　问。北斗藏身。意旨如何　师云。青山无异的。常伴白云闲。
　　问。如是学人行履处　师云。三门前松径里　进云。究竟又如何　师云。朝看群峰。夜窥星斗。
　　问。佛法毕竟成得什么边事　师云。好个问头。无人答得　进云。和尚岂无方便　师云。云有出山势。水无投涧声。
　　问。如何是向上关捩子　师云。拔剑搅龙门　问。临济入门便喝。德山入门便棒。未审意旨如何　师云。汝试举临济．德山看　学人便喝　师云。放过一著　学人无语　师便打。
　　问僧。什么处来。　僧便喝　师云。何得容易　僧拟议　师便打。
　　问新到僧。近离什么处　进云。江州　师云。来时主人万福也无　僧云。道什么　师云。耳聋耶　僧云。是何言欤　师云。近前来。向汝道　僧近前　师云。打底不遇作家。参堂去。

　　庐山护国禅师

　　上堂云。有解问话者出来。有僧便出来礼拜　师云。来朝更献楚王看。
　　问。久时不闻龙虎啸。师登法座意如何　师云。月照寒潭影。白云翳石棱。
　　问。如何是和尚家风　师云。到处似人　问。如何是性中相见底事　师云。过者边来。
　　问。祖祖相传。未审传个什么　师云。说得么　学云。和尚从何而得　师云。速礼三拜。
　　问。有问有答。捏目生华。不问不答时如何　师云。普天匝地　进云。毕竟事如何　师云。两重公案。
　　问。万法归一。未审一归何所　师云。阳气发来无硬地。春晴[賏/(冗-几+鳥)]谷正芬芳。
　　师上堂云。实际理地。不受一尘。佛事门中。不舍一法。又云。一法若有。毗卢随在凡夫。万法若无。普贤失其境界。诸上座。作么生理论。朝夕恁么上来。向诸上座说个什么则得。若说三乘十二分教。自有座主律师。若说世谛因缘。又非僧家之所议。若论佛法。从上祖宗。多少佛法。可与评量。总不如是。须知各各当人分上事。作么生是诸上座分上事。知有。对众吐露一个消息。以表平生行脚。参善知识。具烁迦罗目。不被人谩。岂不快哉。还有么。良久。云。若无人出头。买卖不当价。徒劳更商量。伏惟珍重。
　　师上堂。有僧问。如来为一大事因缘故。出现于世。和尚出世。以何法指示于人　师云。太阳门下威音的　进云。恁么则和尚不虚出世也　师云。当胸不握节。语气不惭惶　问。如何是世尊不说说　师云。言中须辨响。
　　问。如何是和尚寻常说法底口　师云。舌拄上腭　进云。恁么则不从人得也　师云。即今事又作么生　学人无语　师云。掠虚汉。
　　问。佛未出世时如何　师云。云遮海门树　进云。出世后如何　师云。擘破铁围山。

　　庐山庆云禅师

　　上堂云。古人道。尽令提纲。不寒天下人口。诸上座。既是尽令提纲。为什么不寒天下人口。古人恁么道。大似不知时。然虽如是。若是上上之流。不拘此限。未证据者。不妨疑著。有不疑著底。不顾危亡。试对众施呈看。
　　时有僧出礼拜　师便打　问。佛令祖令师已委。向上机锋意如何　师云。令　学人未晓。如何指示　师云。收。
　　问。如何是诸佛出身处　师云。古木堂前石师子　进云。意旨如何　师云。生狞不似他。
　　问。如何是学人行李处　师云。青松绿竹下。
　　问。如何是祖师西来意　师云。庭前无狗树。
　　问。如何是佛　师云。风吹古岸柳依依。
　　问。佛意祖意。是同是别　师云。青山常伴白云闲　问。如何是佛法大意　师云。和泥合水。
　　问。久负勿弦琴。请师弹一曲　师云。不是钟子期。聩人徒侧耳。
　　问。如何是透法身句　师云。泥多佛大　进云。向上更有事也无　师云。有　如云。如何是向上事　师云。麻筋灰纸。
　　问僧。什么处来　僧云。洪州来　师云。什么处过夏　僧云。翠岩　师云。踏破多少草鞋　僧无语　师云。参众去。
　　问僧。不跨石门句作么生道　僧云。放专甲过。有个道处　师云。放汝过。作么生道　僧珍重。便出去　师云。老僧今日失利　师上堂云。朝日上来下去。有什么了期。自是诸上座在寒暑之间。众生界内。汝还知么。先圣建立门庭。分为五种。盖为见解不等。悟有浅深。且众生界是无明烦恼。人我贡高。炽然无间。深沦六趣。所以诸圣开方便门。示教化路。故有等差。若是未明自性底人。在于阎浮寒暑境界。常怀疑惑。他圣人见个什么道理。便证如如自在。所以亲近知识。晓夜决择。得自己分明。子无生死。本来清净。
　　若是未明得自己。又不能了悟一切尘劳。不知他圣人证入之门。便有诸方善知识与你诸人闲种种法门。于众生界。示汝自性。及外客尘。一时遣荡。得大安乐。令人知有一切万法种种差别。通明无滞。若不如是。秖明得自己。不知有万法。不得法空。无有通变。所作不得自在。于十二时中被诸境执。不能免离。盖是见处偏枯。一期被他学家问著。眼目定动。便生烦恼。
　　如今奉劝诸人。但于十二时中不依倚一物。但自无事。从上来明昧一时放却。自立其志。泯绝诸缘。休歇根门。于见闻觉知无纤毫可幻。方可有出身之路。直须努力。莫更因循。秖么空过。须更便是来生。古人向道。此身不向今身度。更向何身度此身。可惜父母所生发肤之体。一念若失。千生万劫。不复人身。久立。珍重。
　　僧问。十二时中如何用心。不被诸境惑　师云。巍巍堂堂　进云。争奈目前何。　师云。苦心更有苦。
　　问。三乘十二分教即不问。如何是直截根源　师云。十进九退　学云。如何则是　师云。何日得休时。
　　问。如何是佛事门中不舍一法　师云。放一捉一。
　　问。一言道断时如何　师云。未是极则处　进云。如何是极则处　师云。冬后一阳生。
　　师早参上堂。云。吾有一语。对面分付。若人不会。四天东土。良久。云。直下省力。便恁么承当得去。早是不著便汉。久立。
　　僧问。坐断毗卢顶。不禀释迦文时如何　师云。老僧一[跳-兆+孛]跳三千里。是汝鼻孔翻转眼睫里。汝又作么生　学云。和尚何得特地　师云。还我话头来　僧无语　师便打。
　　问。如何是第一义　师云。问底是第几义　学云。特伸请益　师云。将为西天来。
　　问。教中有言。止止不须说。我法妙难思。如何是难思底事　师云。不是阇梨问。老僧也不知　学云。如何得受持去　师云。朝看云霞秀。暮听涧水冷。
　　问。如何是衲衣下事　师云。千山销断云　问。如何是向上一路　师云。或进或退　进云。为甚或进或退　师云。眼不见鼻　问。诸法实相义。和尚如何说　师云。口挂东壁上。

　　天圣广灯录卷第十九

　　(都句当藏主沙门　介先)。
　　(都劝首住持传法广惠大师　达杲)。
　　(前都劝首住持传法惠空大师　仲真)。

　　天圣广灯录卷第二十　　　［宋勒］


　　岳州永福院朗禅师

　　上堂云。妙用无差。人心各异。诸法同体。情见有殊。欲得亲切。但离妄念。一毫尽除。众累自圆。何须昼夜妄求诸趣。如今向诸禅德道。直下无事。早相埋没。何况多途。却成增疾。若是衲僧门下。如何凑泊。还有会者么。出来对众说看。
　　时有僧出礼拜　师云。山僧失利　问。师唱宗风事。演法嗣何人　师云。灵山亲受记。迦叶最为初　进云。恁么则云门亲嫡子。雪岭正玄孙　师云。饶你强记得。朱必便为亲　学云。争奈大众何　师云。秖见锥头利。那知凿头方。
　　问。如何是新开境　师云。洞庭湖里看金鹅　进云。如何是境中人　师云。岳阳城畔双把手。
　　问。一佛出世时如何　师云。合掌念观音　进云。出世后如何　师云。顶上挂数珠。
　　问。如何是祖师西来意　师云。潇湘岸上雪蹄踪。
　　问。佛魔不到处。如何辨来机　师云。望月摘干宿。失脚到杨州。
　　问。牛头未见四祖时如何　师云。头戴朝天帽。身披四缋衣　进云。见后如何　师云。手把虬龙杖。点出异人机。
　　问。三乘十二分教即不问。如何是和尚一句　师以拄杖面前划一划　学人拟议　师云。还我一句来。
　　师问僧。什么处来　僧云。南岳来　师云。还见五百罗汉么　僧云。用见作什么　师云。石桥成两段。汝又作么生　僧无语　师云。参众去　问僧。什么处来　僧云。德山来　师云。德山老人道什么　僧云。和尚道什么　师云。汝且道洞庭水深多少　僧无语　师便打。
　　又云。汝还知落处也无　僧云。不知　师云。一不成。两不是。参众去。
　　师问僧。汝是什么处人事　僧云。荆南人　师云。还过公安渡也无　僧云。过公安渡　师云。汝何不判公验　僧云。和尚何得特地　师云。争奈岳阳关头何　僧无语　师便打。
　　问僧。近离什么处　僧云。德山　师云。将得什么来　僧近前不审　师云。踏破草鞋。参堂去。

　　郢州芭蕉山弘义禅师

　　上堂。有僧问。如何是佛　师云。山青水渌。
　　问。如何是色心不二　师云。来言深辨。
　　问。如何是最初一句　师云。举起分明　进云。如何领会　师云。苏噜[口*悉]哩。
　　问。学人非时上来。请师一接　师云。汝是什么处人　学云。河北人　师云。不易过黄河。

　　郢州赵横山禅师

　　上堂。有僧问。先师道。日里看山。意旨如何　师云。老僧今日困。
　　问。十二时中如何用心　师云。长连床上。吃粥吃饭。
　　问。古人说不到处。请师道　师云。道什么　僧又再问　师云。赚杀人　问。如何是诸佛师　师云。平地看高原。

　　郢州纂子山庵主

　　师见僧。问。什么处来　僧云。复州来　师云。还逢见达磨么　僧云。达磨即不见。却见个庵主　师云。你向他道什么　僧云。今年好春雨　师云。你为什么脑后出　僧云。恰是　师云。更[跳-兆+孛]跳。
　　问。如何是透法身句　师云。朝看东南。暮看西北。
　　问。如何是和尚接人一句　师云。下坡不走　僧云。莫便是接人句也无　师云。后度难逢。

　　信州西禅钦禅师

　　上堂。有僧问。如何是透法身句　师云。青山不挂剑。
　　问。法雨普沾于此日。向上宗风又若何　师云。太阳看古碑。
　　问。古殿兴时如何　师云。一回春到一回新。
　　问。如何是函盖乾坤句　师云。天上有星皆拱北。
　　问。如何是截断众流句　师云。大地坦然平。
　　问。如何是随波逐浪句　师云。春生夏长。

　　庐州东天王广慈禅师

　　有僧问。向上宗乘。请师举唱　师云。止。止。不须说　进云。学人未晓。乞师再指　师云。云有出山势。水无投涧声。
　　问。如何是祖师西来意　师云。普天匝地。
　　问。如何是迦叶心灯　师云。月似罗中镜。
　　问。如何是迦叶手传衣　师云。黄河三千年一度清。

　　庐州南天王海禅师

　　有僧问。如何是吹毛剑　师云。瓦解冰消　进云。用者如何　师云。拽。
　　问。如何是一体真如　师云。五郎手里紩弹子。
　　问。如何是西来意　师云。惊天动地。
　　问。十度发言九度休时如何　师云。口边生荆棘　进云。如何免得此过　师云。半路好抽身。

　　庐州北天王微禅师

　　僧问。如何是佛法大意　师云。特地使人愁　进云。为什么却如此　师便打。
　　问。如何是东西密相付　师云。古今人罔措。
　　问。文殊与维摩对谈何事　师云。听　学云。未晓如何得亲切去　师云。响。
　　问。如何是一大藏教　师云。高座不曾登　进云。登后如何　师云。三段不同。

　　筠州黄檗山禅师

　　僧问。如何是和尚家风　师云。与天下人作榜样。
　　问。如何是佛　师云。眉粗眼大　问。如何是本来身　师云。卧棘不由人。
　　问。如何是第一句　师云。打破大散关。赤脚倒回步。

　　桂州觉华普照禅师

　　上堂。示众云。一言截断。剖尽乾坤。百千妙门。同时会合。诸禅德。不用思而知。不用虑而解。更拟踏步向前。转没交涉。然虽如是。风不来。树不动。如今众中还有久参作者。对众商量看。
　　时有僧问。如来以一音演说法。未审和尚何法示人　师云。白云无定止。出没太虚中　进云。恁么则善法堂前师子吼也　师云。退后。妨他别人问。
　　问。数日不闻师子吼。奋迅声雄事若何　师云。幽洞龙吟天地静。岩前虎啸瑞云生　问。寻常之机人已晓。向上言锋意如何　师云。直下看　学云。是什么　师便打。
　　师乃云。问答有什么了期。若以唇吻声色以为自己。有什么交涉。设使百千问难。秖益自劳。若是衲僧门下。一言相契。万别千差。徒尔自为。从上来事。合作么生。若向者里荐得。早是二头三首。更拟多途。去道转远。如今清平世界。王法稍严。久立。珍重。
　　师上堂云。金乌啼未歇。玉兔再揭眉。若是仙陀客。休劳更泄机。久立。珍重。
　　僧问。杀父杀母。佛前忏悔。杀佛杀祖。向什么处忏悔　师云。曙色未分人尽望。及乎天晓也寻常。
　　问。承古有言。今古应无坠。分明在目前。未审是什么物　师云。景色浩然千点异。江声还与四时同。
　　问。大千世界为什么转身不得　师云。谁碍阇梨　进云。争奈转不得何　师云。无用处。
　　问。声色二字。如何透得　师云。虚空无变易。日月自分拏　问。如何是真如涅槃　师云。秋风声飒飒。润水响潺潺。
　　问。尽大地人道不得。请师道　师云。哑却天下人口　进云。恁么则谢师慈悲　师云。山僧罪过。
　　问。一念未生。如何分者边那边　师云。满眼皆岐路。终身无往来。
　　师上堂云。总似今日。老胡有望。然灯佛不如阇梨。又云。若似今日。老胡绝望。阇梨不如然灯佛。于此明得。大地微尘诸佛．西天二十八祖．唐土六祖．天下老宿。一时拈来山僧拄杖头上转妙法轮。汝若于此明不得。百千诸佛穿你鼻孔。西天二十八祖透过你髑髅。还知么。若不知。上僧与汝指出。良久。云。山河大地有什么过。久立。珍重。
　　僧问。久居韶石。何以漓水芬芳　师云。一轮千家月。无处不光辉　僧礼拜　师便打。
　　问。少林面壁坐。谁是立雪人　师云。锋前一句超调御。更嫌何处不尖新。
　　问。承教有言香风吹萎华。更雨新好者时如何　师云。向阇梨道得么　进云。恁么则谢师指示　师云。山僧罪过。
　　问。如何是佛法大意　师云。松高人[悍-干+夕]小。路远马嫌遥。
　　师问僧。杖锡云腾。朝离何处　僧云。近离东院　师云。来时还见古释迦也无　僧云。不会　师云。且坐吃茶。
　　师问新到。入门便有师子吼。一句当锋作么生　僧云。金刚壁上画　师云。由是当地土仪　僧云。和尚何不领话　师云。射虎不逢人。钝致千钧弩。参堂去。

　　益州紩幢觉禅师

　　上堂云。正法无言。何劳名貌。若论即心即佛。大似不知时。更道非心非佛。恰是斩头觅活。诸上座携囊挈钵。南北云游。意在于何。莫见他诸方老宿向曲木上坐。开两片皮。阿辘辘地。汝便道是禅是道。是真如解脱。莫错会好。山僧如今事不获已。向汝恁么道。早是相埋没。然虽如是。须是个人始得。秖如今有什么事。出来商量看。
　　时有僧问。从上古德以心传心。和尚得法在于何人　师云。一音才剖无边际。杲日腾辉天地间　进云。恁么则今日亲承师颜去也　师云。华向三春秀。鸟啼四季声。
　　问。道绝有无之说。法无去住之谈。先祖家风如何举唱　师云。一轮印出寒潭影。万象齐分祖道辉。
　　问。如何是和尚出身处　师云。天堂不厌。地狱宁疲。
　　问。十二时日如何履践　师云。光剃头。净洗钵　近云。恁么则谢师指示　师云。秖见锥头利。
　　师上堂云。真不掩伪。曲不藏直。又道祖师遗下一只履。直至如今闹啾唧。诸上座且作么生会。有人会得者个时节。不妨省力。不被人谩。随缘过日。任性度时。不用苦苦劳心。强生头角。十二时中。著衣吃饭。自无挂碍。若得如是。可谓格外道人。诸上座尽是恁么人。格外一句作么生道。有道得底。出来道看。与你证据。若无人道得。天色稍寒。霜风削骨。伏惟珍重。
　　僧问。凝然湛寂时如何　师云。骨仑入水穷深底。海外休夸掌上珠　进云。恁么则省力也　师云。早晚不知何处著。来朝更献楚王看。
　　问。和尚是大善知识。为什么无目　师云。瞎。
　　问。将此深心奉尘刹。是即名为报佛恩。如何是奉尘刹底心　师云。举得甚分明　进云。恁么则此恩难报也　师云。山僧罪过。
　　问。如何是佛　师云。天上天下　进云。莫便是也无　师云。莫错认定盘星。
　　问。如何是祖师西来意　师云。夜闻犬吠　进云。未审意旨如何　师云。晓不知音。
　　问。如何是道　师云。蹋著　进云。如何是道中人　师云。退后三步。
　　问。如何是北斗里藏身　师云。沙囊里堰水。
　　问。牛头横说竖说。未知有向上关捩子。如何是向上关捩子　师云。裂却你鼻孔。穿过你髑髅　学云。过在什么处　师云。教休不肯休。
　　问。莲华未出水时如何　师云。深隐未萌连根蒂　进云。出水后如何　师云。连夜不用晓风吹。
　　问。临济入门便喝。德山入门便棒。未审意旨如何　师云。我者里不著闲人　进云。学人不会。乞师方便　师便打。
　　问。诸佛出世。当为何事　师云。截耳卧街。

　　新州延长山禅师(后住龙景山真身见在)

　　上堂云。一尘才举。洞摄大千。万派齐归。众流截断。文殊措之失利。普贤罔而何依。古圣直须结舌无言。维摩谬为杜默。若是祖师门下。谁敢言论。拟议千差。徒劳伫思。离此之外。合作么生。若见得去。许汝一只眼。若不见。随坑落堑。久立。珍重。
　　僧问。如何是和尚家风　师云。丑拙不可当　进云。客来如何只待　师云。瓦碗竹箸。
　　问。如何是延长水　师云。腥臊臭秽　进云。饮者如何　师云。苏噜苏噜。
　　问。从上古圣向什么处去　师云。不在山间。即居树下　进云。未审毕竟成得个什么　师云。汝还知落处么　僧无语　师便打。
　　问。如何是向上一路　师以拄杖当面划　僧礼拜　师便打。
　　师问僧。什么处来　僧云。罗浮来　师云。山中事作么生　僧云。对和尚面前争敢容易　师云。且坐吃茶　问僧。什么处来　僧云。曹溪来　师云。曹溪一句作么生道　僧云。两重公案　师云。你为什么在我手里　僧无语　师便打。

　　眉州福化充禅师

　　有僧问。从上古圣以心传心。未审和尚如何　师云。千年松竹翠。一径引清风。
　　问。如何是大人相　师云。山僧者里不曾容易对阇梨　进云。如何得相承去　师云。白云虽有影。绿竹且无阴。
　　问。如何是佛　师云。大有问了　进云。莫便是也无　师云。汝见个什么道理　僧拟议　师云。秖有照壁月。更无吹叶风。
　　问。天皇也恁么道。龙潭也恁么道。未审和尚作么生道　师云。汝试道看　僧云。比来请益。和尚岂无方便　师云。将谓是海东舶主。元来是此地番人。
　　问。天上天下。独指称尊。未委是何人　师云。非汝境界。
　　问。如何是祖师西来意　师云。少林九年坐。多少乱猜疑　进云。四海参寻。当求何事　师云。五度遭他药。终不泄天机。
　　问。如何是和尚非时为人一句　师云。不为人　进云。为什么不为人　师云。教汝堕深坑。

　　眉州西禅光禅师

　　有僧问。不施寸刃。便登宝位时如何　师云。四海晏清　进云。恁么则王道坦然也　师三。礼拜著。
　　问。北斗藏身。意旨如何　师云。千钧之弩。
　　问。如何是佛法大意　师云。十字路头华表柱　学人不会。乞师再指　师云。君自行东我过西。
　　问。祖意与教意。是同是别　师云。拾得寒山子。相招上石桥。
　　问。诸佛未出世时如何　师云。毕钵岩前曾宴处。一千年后不知音　进云。出世后如何　师云。白日无藏住。青山任度时。
　　问。三乘十二分教即不问。直截一句请师道　师云。西天东土由可易。新罗渤海是为难　问。一句了然时如何　师云。到处问人看。
　　问。如何是眉阳境　师云。地接蜀江流。山连胜峰翠。
　　问。如何是和尚家风　师云。客是主人相师　进云。忽过客来时如何　师云。且坐吃茶。
　　问。云门的旨。请师举唱　师云。大众证明　进云。恁么则领此一言也　师云。钝置杀人。

　　眉州黄龙禅师

　　有僧问。如何是黄龙　师云。不同赤班蛇　学云。还免得金翅难也无　师云。热砂不堕头。免离三种怖。
　　问。宝剑未出匣时如何　师云。阵云横海上　进云。出匣后如何　师云。大地勿纤埃。
　　问。如何是和尚关捩子　师云。少人蹋得著　进云。忽蹋得著时如何　师云。汝试进前看　僧便喝　师便打。
　　师问僧。近离什么处　僧云。香林　师云。在香林多少时　僧云。六年　师云。世尊在雪山上六年。证无上菩提。汝在香林六年。成得个什么。　僧无语　师云。只是个移厨吃饭。参堂去。
　　三僧新到　师问。三人同行。必有我师。阿那个是汝师　一僧云。今日得礼拜和尚　师云。第二个道　第二僧无语　师云。第三底道　僧亦无语　师云。将头不猛。带类三军。参众去。
　　师问僧。步步蹑云腾。朝离何处巢　僧云。近离峨嵋　师云。还见普贤么　僧云。和尚惯得其便　师云。棒上不成龙　僧云。更[跳-兆+孛]跳　师便打。

　　蕲州北禅悟同禅师

　　上堂。拈起拄杖云。过去．未来．现在三世诸佛。微尘菩萨。一时在拄杖头上转大法轮。尽向你诸人鼻孔过。还见么。若见。与我拈将出来看。若不见。大似立地死人。良久。云。风恬浪静。不如归堂。珍重。
　　僧问。如何是北禅境　师云。白云峰前令　进云。如何是境中人　师云。迦叶台上敕。
　　问。如何是和尚家风　师云。时挑野菜和根煮。旋斫青柴带叶烧　进云。忽遇上上之宾。又如何只待　师云。家蔬三五饤。山茗一两瓯。
　　问。如何是和尚深深处　师云。净扫眼前地。相伴白云闲。
　　问。如何是佛　师云。对面如千里。
　　师问僧。什么处来　僧云。黄州来　师云。夏在什么处　僧云。资福　师云。福将何资　僧云。两重公案　师云。争奈在北禅手里　僧云。在手里即收取　师便打。
　　师问僧。离什么处　僧云。江南　师云。还见归宗和尚么　僧云。草贼自败　师云。汝为什么抱赃叫屈　僧云。恰是　师便打。

　　衡州大圣院守贤禅师

　　上堂。僧问。灵山一会。迦叶亲闻。未审和尚一会。什么人得闻　师云。伶利不从师。聩人徒侧耳　学云。和尚慈悲何在　师云。放汝一顿　学人掩耳出去　师云。虽得一场赢。未免拄杖走。
　　问。如何是佛道场　师云。五通庙里勿香炉　问。如何是佛法大意　师云。南斗七。北斗八。
　　问。如何是祖师西来意　师云。钻龟打瓦。
　　问。如何是衲衣下事　师云。千山万水。
　　问。啮镞当锋时如何　师云。穿过骨仑觜。吨呀万仞头。

　　舒州天柱山禅师

　　上堂云。莫有作家战将么。试出来与山僧相见。
　　时有僧出来礼拜　师云。山僧打退鼓　僧云。和尚是什么心行　师云。败将不战。
　　问。北斗藏身。意旨如何　师云。阇梨岂不是荆南府人　僧云。是　师云。秖见波澜起。不测洞庭深　问。如何是函盖乾坤句　师云。秖闻风击响。知是几千竿　问。如何是截断众流句　师云。昨夜寒风起。今朝刮地霜　问。如何是随波逐浪句　师云。春煦阳和华织地。满林初啭野莺声。
　　问。牛头未见四祖时如何　师云。路僻人稀到。山深客少行　进云。见后如何　师云。满径松风秋飒飒。尽堂明月夜依依　问。莲华未出水时如何　师云。根深连蒂经残雨　进云。出水后如何　师云。水仙头捧实希奇。
　　问。宝剑未出匣时如何　师云。如今昭代无人问　进云。出匣后如何　师云。万里山河道太平。
　　问。如何是佛向上人　师云。寒山不知何处去。拾得至今笑不休。
　　问。如何是大人相　师云。相识满天下。知心有几人。

　　韶州龙光禅师

　　上堂。僧问。从上古人。拈槌竖拂。尽是捏目生华。学人上来。离却是非。请师别道　师云。罕遇作家　进云。秖恁么。还当得也无　师竖拂子　学云。何异前非　师便打。
　　问。佛病祖病如何医　师云。世医拱手。
　　问。师子窟中无异兽。当轩哮吼事如何　师云。汝试哮吼看　学人礼拜　师云。疑杀人。
　　问。如何是祖师西来意　师云。路逢穿耳客。
　　问。如何是佛法大意　师云。山高月上迟。
　　问。如何是龙光境　师云。白云长覆青松顶　进云。如何是境中人　师云。名利客来难过日。水云僧到易经年。
　　问。如何是教意　师云。卷不释手　进云。久久成得个什么边事　师云。信受奉行。

　　观州水精院宫禅师

　　上堂。僧问。师今登宝座。未审嗣何人　师云。威音不话的。翘足谩劳形　进云。恁么则韶阳[女*適]嗣也　师云。移船谙水势。举桌别波澜。
　　问。不坏假名而谈实相时如何　师云。青山不动足。日月任分拏。
　　问。如何是佛　师云。和泥合水　进云。毕竟如何　师云。擗把生雷。
　　问。美味醍醐。为什么变成毒药　师云。道江纸贵。
　　问。见色便见心时如何　师云。南来底什么处去　进云。心境俱亡时如何　师云。坐地开眼睡。
　　问。不犯目前事。来机何辨的　师云。白云生太华。日月绕须弥。
　　问。如何是和尚日用事　师云。胜业门冬冬鼓　进云。未晓之从。如何凑泊　师云。朝打三千。暮打八百。
　　问。学人未登宝山。如何辨别　师云。骨仑水底牵大象。

　　颖州罗汉匡果禅师

　　上堂云。尽令提纲。十方坐断。千差同辙。万里风清。此犹是化门之说。作么生是衲僧门下事。若是作者。不顾危亡。便请单刀相见。对众证据。
　　时有僧问。沙场独战时如何　师云。秦王不作家　进云。恁么则今日得遇奇人　师云。受际城外髑髅深。
　　问。如何是吹毛剑　师便棒。
　　问。和尚百年后。有人问。和尚向什么处去。如何酬对　师云。分明举　进云。谁是知音者　师云。知音即不问。
　　问。凿壁偷光时如何　师云。错　学云。争奈苦志专心　师云。错。
　　问。学人上来。请师一接　师云。汝是什么处人　进云。恁么则得遇于师也　师云。赚杀一船人。

　　隋州智门山法觐上座

　　师到智门山三十余年。每有学者请益。不倦提撕。
　　时有僧问。如何是佛　师云。襕衫新翦无衣缋　进云。未审意旨如何　师云。手把湘南竹。逢春点远峰。
　　问。古镜未磨时如何　师云。暗　进云。磨后如何　师云。照破髑髅寒。
　　问。如何是三乘教外别传一句　师云。石人齐拍手。玉女夜挑灯。
　　问。如何是和尚出身处　师云。寒岩无宿客。常与白云闲。
　　有僧入室请益宗风事。师有颂示之。
　　从上纲宗事最奇　　卷舒生杀切须知
　　临机便有威雄势　　宾主相呈纵夺时
　　不若食龙金翅鸟　　当锋一撮更难支
　　现成公案睦州断　　四门有路赵州机
　　仰山插锹犹因地　　云门关捩几人知
　　镜清失利多风措　　高亭送客看临岐
　　本分家风依时节　　夹山典座得便宜
　　唯有龙潭吹灭烛　　德山谛实更无疑
　　不是等闲虚妄说　　呵佛骂祖天下知
　　自古纲宗难隐迹　　如今著眼直须窥
　　秖道寻常记得彻　　洎乎把住眼如[強-弓+目]
　　敌磕便须大哮吼　　莫作野犴狐兔儿
　　斯吒落水休吐气　　密嘌智深谁瞻伊
　　提纲尽有同风事　　好看云门顾鉴咦

　　韶州云门山朗上座

　　师自幼岁常游讲肆。时云门禅师出世。僧问。如何是透法身句　云云。北斗里藏身　师闻斯语。罔测微旨。遂造之　云门一见。把住云。道。道　师拟议　云门拓开。乃有颂。
　　云门耸踢白云低　　水急游鱼不敢栖
　　入户已知来见解　　何劳再举轣中泥

　　师因斯大悟。自此依栖云门为上座。
　　广主三召不赴。
　　师一日偶述葛藤歌一首。
　　阿呵呵。是什么　　听向精灵窟里坐
　　朕兆生兮与未生　　蓦口掴弓无罪过
　　如今口使谁人掴　　纵使掴弓复何责
　　除是知音同道流　　未言已过新罗国
　　乾坤大地本来虚　　靡用观空作意除
　　作意除兮终不了　　还似霜钩钓火鱼
　　恨余数载勤劳苦　　为剖玄中一玄语
　　明明玄自不玄玄　　更尚玄中求玄悟
　　无法迷人及悟人　　忽于平地致难辛
　　丈夫须禀天生格　　蹋破虚空莫问津
　　单刀秀句抂施设　　剜肉成疮向谁说
　　直铙讲得石点头　　终归不离水中月
　　更言者个是如来　　诳他自诳苦哀哉
　　若也不信葛藤语　　一任青天掣电雷
　　余家一任青天笑　　碧落浮云徒浩浩
　　解说刀兮口不伤　　今古岂无言语道
　　闲来把笔动毫铓　　不欲[眉*頁]然伫寂乡
　　无事强生多种解　　争如无事且寻常
　　且寻常　　犹被虚真笑一场
　　可怜好个究全子　　唤作究全早压良
　　默不是。语乖张　　到此分明总是狂
　　为报诸方毳侣道　　最好波斯入大唐

　　有僧问。如何是佛　师云。紩牛头上角　学人不晓意旨如何　师云。石人腰下带。
　　问。如何是西来祖师大道　师云。七颠八倒。
　　问。如何是菩提　师云。脚不履泥。
　　问。如何是解脱　师云。穿靴水上行。
　　问。如何是透脱一路　师云。南赡部州。北郁单越　学人不会意旨如何　师云。朝游罗浮。暮归檀特。
　　问。诸佛未出世。还有众生可度也无　师云。骑牛登雪刃。不见后园华　进云。诸佛出世后。还无众生可度也无　师云。三更不入市。未委吊尘人。
　　问。师得个什么。便秖栖云门山　师云。任你浮云绽。皓月何会亏。
　　问。如何是三乘教外别传一句　师云。浩然无间断。何不自新鲜。

　　天圣广灯录卷第二十


　　天圣广灯录卷第二十一　　　［宋碑］


　　南岳山南台勤禅师

　　初开堂日。僧问。法筵龙象众。当观第一义。如何是第一义　师云。匝地香烟秀。云开日色新。
　　问。师唱谁家曲。宗风嗣阿谁　师云。日下飞云雨。桃川渌水香。
　　问。慈云已布千花秀。今日宣扬事若何　师云。四海波涛静。一轮天地明。
　　问。今日一会。未审为何人　师云。真珠箱里盛宫诰。月桂抽条万代枝。
　　问。如何是南台境　师云。掌中观世界。日月满怀流　进云。如何是境中人　师云。走杀多少人。
　　问。如何是禅　师云。石人抛玉弹。跣足履春冰。
　　问。如何是祖师西来的的意　师云。一寸龟毛重九斤。
　　师上堂。僧问。法筵再启。大众云臻。祖师西来。乞师举唱　师云。天上泥牛吼。空中木马嘶。
　　问。如何是南台家风　师云。烂煮黄齑菜。长烧般若柴。
　　问。如何是衡山境　师云。四时华烂漫。寒松贯岳心　进云。如何是境中人　师云。执政每依天子令。牛刀举处六卿宁。
　　师上堂云。南岳山里寒。不似别处寒。寒即树结银条。草铺碎玉。江河东定。四海成冰。虚空结合。鸟道不通。雪布长郊。鱼龙锁户。当恁么时。命若悬丝。作么生道。若道得。即红日连天。若道不得。即冥冥长夜。又云。红日团圆。白月弯曲。去天远。去地近。久立。珍重。

　　鼎州文殊应真禅师

　　上堂云。直钩钓骊龙。曲钩钓虾蟆．蚯蚓。还有龙么。良久。云。劳而无功。久立。珍重。
　　僧问。圆明三句师亲唱。截断众流事若何　师云。入水见长人。
　　问。宝剑未出匣时如何　师云。在什么处　进云。出匣后如何　师云。臂长衫袖短。
　　问。师唱谁家曲。宗风嗣阿谁　师云。你只欲得我答话。
　　师上堂云。古人道。尽大地未曾有人举扬。我道尽大地人举扬。又作么生。不可一向。谁是举扬者。试道看。珍重。

　　鼎州后德山柔禅师

　　上堂云。古人道。尽大地是你自己。只是曲为今时开方便门。要人得入。如今便作自己会却。岂不是错信受。头上安头。但于十二时中不起一念。十方世界无纤毫过咎。虽然如是。几人到此。久立。珍重。
　　僧问。如何是佛　师云。西天去此十万八千。
　　问。如何是祖师西来意　师云。穿云度水。涉历江山。
　　问。德山一曲师亲唱。北斗藏身事若何　师云。日月同天照。何处不分明。
　　问。如何是德山境　师云。山接桃源。水横善卷　问。如何是境中人　师云。夜静不闻山兽语。朝听渔父太平歌。

　　鼎州德山绍晏禅师

　　上堂云。一尘才举。大地全收。一毛头上。师子全身。且道一尘才举。大地全收。须弥山重多少。一毛头上。师子全身。海水有几滴。有人道得。与你拄杖。天下横行。若道不得。须弥山盖却汝头。大海水溺却汝身。久立。珍重。
　　僧问。宗乘今日师亲举。未审演法为何人　师云。去去西天路。迢迢十万余。
　　问。如何是德山家风　师云。千年松树子　进云。忽遇上上之宾。如何祗待　师云。上座即今是上上。是下下。
　　问。如何是祖师西来意　师云。桃源水绕白云亭。

　　鼎州文殊宽禅师

　　上堂云。直教你闻一句。一时决了。已是不著便。遭他点污。合作么生。
　　僧问。牛头未见四祖时如何　师云。牛头　进云。见后如何　师云。妄想至今。
　　问。如何是文殊为人底句　师云。粗识好恶。
　　问。古人卷席。意旨如何　师云。你自不知时。
　　问。如何是云门透法身句　师云。惜取眉毛　进云。为什么如此　师云。非汝境界。

　　鼎州普安道禅师

　　师自住后。不收语录。但存偈颂。

　　函盖乾坤句

　　乾坤并万象　　地狱及天堂　　物物皆真见
　　头头用不伤

　　截断众流句

　　推山积岳来　　一一尽尘埃　　更拟论玄妙
　　永消瓦解摧

　　随波逐浪句

　　辨口利舌问　　高底应不亏　　还如应病药
　　诊候在临时

　　三句外别颂

　　当人如举唱　　三句岂能该　　有问如何事
　　南岳与天台

　　褒贬句

　　金屑眼中翳　　衣珠法上尘　　己灵犹不重
　　佛祖为何人

　　亲疏句

　　黑豆未生前　　商量已成颠　　若寻言句会
　　特地隔西天

　　辨邪正句

　　罔象谈真旨　　都缘未辨明　　守他山鬼窟
　　不免是精灵

　　通宾主句

　　自远趋风问　　分明向道休　　再三如未晓
　　消得更摇头

　　抬荐商量

　　相见不扬眉　　君东我亦西　　红霞穿碧海
　　白日照须弥

　　提纲商量

　　若欲正提纲　　直须大地荒　　欲来冲雪刃
　　不免碎锋铓

　　据实话会

　　睡来合眼饭来餐　　起坐终诸无两般
　　同道尽知言不惑　　十方刹土目前看

　　迂曲商量

　　得用由来处处通　　应机施设认家风
　　扬眉瞬目开一眼　　竖拂敲床为耳聋

　　巴陵乾明院普禅师

　　僧问。世尊不说说。迦叶不闻闻。如何是亲闻底事　师云。不闻　进云。为什么如此　师云。说话与聋人。
　　问云。万行齐修。古人不许。不落功勋。还许也无　师云。一　学人未晓。乞师再指　师云。三十年后。
　　问。如何是岳州镜　师云。气蒸云梦泽。波撼岳阳城　进云。如来是境中人　师云。知州新掌事。僧行宣低举。

　　郴州乾明兴禅师

　　上堂云。充满十方界。谁是当头者。若不如是。能得几个。长安路上有甚限数。便下堂。
　　僧问。师子返踯时如何　师云。不得冰消。直须瓦解。
　　问。一物不持。如何得亲切　师云。遍天遍地。
　　问。路逢猛虎时如何　师云。心惊胆裂。
　　问。如何是佛法大意　师云。林下最幽奇。

　　渝州进云山禅师

　　僧问。摩腾入汉。已涉繁词。达磨西来。请师直指　师云。南天竺国人多慧。东震支那事少同。
　　问。十二时中如何得不昧于师宗　师云。身如大地。心似长空。
　　问。如何是佛　师云。巍巍长丈六。紫磨黄金相。
　　问。如何是透法身句　师云。水出进云脚。
　　问。如何是临机下口难　师云。开不得　进云。如何进向　师云。近不得。

　　岳州乾明禅院普禅师

　　僧问。鼓声才罢。大众云臻。师登宝座。合谈何事　师云。听　进云。恁么即人天有仰。大众侧聆　师云。黄河水又清。
　　问。三乘教外别传底事。请师举唱　师云。一二三四五　进云。便恁么领会时如何　师云。通宵彻底明。
　　问。虽披入众衣。未晓出尘事。如何是出尘事　师云。三拜不虚施　进云。恁么则起动和尚　师云。放你一顿　学人礼拜　师云。恕你后犯。
　　问。如何是祖师西来意　师云。鸟道迷来迹。

　　兴元府中梁山崇禅师

　　上堂云。巍巍堂堂。冲天塞地。你作么生折伏。良久。云。王法无亲。理能缚豹。
　　问。丝毫不隔。要且不逢时如何　师云。恰捉著。
　　问。执即失。一时放下时如何　师云。争奈太阳门下。雪有蹄踪。
　　问。垂丝千尺。意在深潭时如何　师云。红鳞掌上跃。
　　问。如何是大善知识　师云。翻著襕衫倒里帽。
　　问。祖师无心皆合道。为什么却言以心传心　师云。心。
　　问。久亲师丈室。如何得了时　师云。展手不逢人。是非难隐节。
　　问。解脱有何所据便打文殊　师云。更与一顿　学云。有过邪　师云。罪不重科。
　　问。莲华未出水时如何　师云。时未至　进云。出水后如何　师云。合国人尽知　问。久负勿弦琴。请师弹一曲　师云。不是钟子期。焉能辨此音　进云。忽遇知音者入。如何　师云。是宫商。是角征　学云。今日小败　师云。放你二十棒。

　　鄂州黄龙愿禅师

　　僧问。祖师心印。传嗣何人　师云。龙门无宿。客鸟道勿玄人。
　　问。迦叶上行衣。何人合得披　师云。一片烧痕地。春入又逢青。
　　问。情尽思绝。表里双融。犹是佛边事。如何是向上事　师云。朝游西天。暮归东土。
　　问。如何是佛　师云。少年亦曾问。
　　问。如何是祖师西来意　师云。山水甚分明。
　　问。如何是学人著力处　师云。当时妄想。至今犹然。

　　峨嵋山黑水寺承璟禅师

　　上堂。示众云。法洞太虚。能该万象。心包沧海。宁测浅深。是以理出有无。旨超隐显。不落断常之见。妙逾生灭之端。可为明鉴。当台显物象。而色尘非染。皎月辉世照清浊。而净秽何闲。莫不喧寂无妨。褒毁弗碍。虽言筌非及。语默犹彰。于是顺物应机。随缘唱道。
　　时有僧问。昔日梵王请佛。当为有情。今日朝贤请师。为同为别　师云。法雷一震三千界。万国千邦咸总闻　进云。今日一会。不异灵山也　师云。大众俨然。更无别理。
　　问。如何是祖师西来意　师云。廓然坦荡。周沙界。浊雾潜融佛日辉　进云。如何作用　师云。大地藏不得。今日出身来。
　　问。如何是无缝塔　师云。祥生禅苑千峰秀。瑞绕嘉川万叠新　进云。如何是塔中人　师云。速礼三拜　师云。如来以正法眼藏付大迦叶。尔后法法相传。心心相印。至于今日。三昧鳞次不绝。应用未少相违。自是背觉合尘。盖缠心地。若能言下相应。矗然洞明心境。更欲多演。恐坠宗风。久立众贤。伏惟珍重　有居士问。西天二十八祖。唐来六个老人。未秀和尚是第几人　师举起拂子云。识么　居士又再问。阿育王造八万四千宝塔。佛向阿那塔中受供养　师云。速礼拜。
　　师又云。秖如世尊来罗睺罗击钟。世尊问阿难。汝还闻钟声否。阿难云。闻。钟声绝后。世尊又问阿难。汝闻钟声否。阿难云。不闻。世尊呵阿难。声生声灭。自是声尘。汝本闻之性。岂逐生灭。当时阿难悟解本闻之性。适来举拂与鼓声。大众各具见闻。还欠少否。既不欠少。何劳久立。伏惟珍重。

　　益州东禅秀禅师

　　僧问。古镜未磨时如何　师云。磨　进云。磨后如何　师云。谁敢觑著。
　　问。如何是祖师西来意　师云。三十年前尘埃里。
　　问。如何是三乘十二分教　师云。老来无力到西天。
　　问。既是善神。为什么却被雷打　师云。世乱奴欺主。年衰鬼弄人。　问。祖意教意。是同是别　师云。清风明月。
　　问。如何是一代时教　师云。多年故纸。
　　问。十方薄伽梵。一路涅槃门。如何是一路涅槃门　师云。天下已归汉。
　　师行脚时。白兆楚和尚　问。近离什么处　师云。兴阳　楚云。迤逦[口*爾]　师云。和尚试道看　楚云。嗄　师打一坐具。楚拟议　师又打。便下参堂。

　　蕲州五祖戒禅师

　　初开堂。示众云。大迦叶击金钟于须弥顶上。普震大千。阿难集总持于毕钵岩前。曲垂奥旨。今则大教东流。法传西祖。观机应响。接物随缘。有解设问者。一任施呈。
　　时有僧出礼拜　师云。切忌龙门点破额　僧拟议　师云。迢恃地迢十万余　问。法会光扬于此日。师今演法嗣何人　师云。迦叶台上仙华秀。涢水何边瑞气生　进云。恁么即独松迥秀。涢水重清　师云。依俙越国。仿佛杨州　问。如何是祖师西来意　师云。南斗七。北斗八　进云。恁么即大众证明　师云。七棒对十三。
　　师云。千圣垂慈。施方便而普应群机。万法一源。显多门而利物。穷斯秘旨。难遇作者之锋。若也举唱宗乘。千圣也须失利。维摩诘呵呵大笑。普贤措之。何义。吾门一道真筌歌偈。临机敲起。莫学听响之流。古者从来有例。驻斯旨。息前诠。吾门有幸。冀察先贤。须菩提遁迹岩中。天雨宝华。但某髑事荒虚。智非天产。赖诸圣之慈光。续千灯而不断。久立。珍重。
　　师上堂。良久。有僧问。如何是和尚为人处　师云。四海江波静。一轮天地明　进云。莫便是和尚为人处也无　师云。寒山抚掌谁人会。拾得忻忻恃地迷。
　　问。宝剑未出匣时如何　师云。看　进云。出匣后如何　师云。收。
　　问。如何是和尚家风　师云。韶阳一点异。清虚尽智门　进云。莫便是和尚家风也无　师云。金州路上。两两三三　问。如何是佛　师云。鼻孔长三尺　进云。不会　师云。真不掩伪。曲不藏直。
　　问。如何是古佛心　师云。少人买　学云。买后如何　师云。学语之流。
　　问。如何是道　师云。点　进云。　点后如何　师云。荆三汴四。
　　师上堂云。智门今日开却。布袋。有买卖。出来对众商量。若无。还我布袋钱来。便下座。
　　僧问。如何是随色摩尼珠　师云。随　学云。随后如何　师云。一个婆婆两个瘿。
　　问。如何是智门境　师云。迦叶台上云。白云亭下水　进云。如何是境中人　师云。塞北穿耳客。南地念经僧　问。莲华未出水时如何　师云。野老讴歌。　进云。出水后如何　师云。讴歌野老　问。得船便度时如何　师云。桌在谁人手　僧拟议　师云。云有出山势。水无投涧声。
　　问。如何是迦叶不闻闻　师云。文殊有敕　进云。如何是世尊不说说　师云。维摩令行。
　　师上堂云。佛病祖病。一时与诸禅德拈向三门外。诸德还拈得山僧病也无。若拈得山僧病。不妨见得佛病祖病。珍重。
　　僧问。稀逢难遇。请师指示　师云。量天大监。
　　问。佛未出世时如何　师云。山僧无面见阇梨　进云。出世后如何　师云。迦叶台前敕。白云亭上令　问。如何祖师西来意。
　　师云。担不起　进云。为什么担不起　师云。祖师西来意　问。牛头未见四祖时如何　师云。高问低对　进云。见后如何　师云。风萧萧。雨飒飒。
　　师上堂云。有僧问。云门一曲师亲唱。北斗藏身事若何　师云。从苗辨地　学云。不会。特伸请益　师云。是谁罪过。
　　师乃云。好诸上座。携囊挈钵。东西南北行脚。当为何事。山僧如今大开门户。不怕你诸人出来拗折拄杖。推倒禅床。犹未是作家在。
　　又云。君子务本。本立而道生。
　　师拈起拄杖云。如今立也。本在什么处。莫在拄杖头上么。莫在你诸人眉毛眼睫上么。以拄杖击禅床一下。珍重。
　　僧问。临济入门便喝。德山入门便棒。和尚此间如何为人　师云。不当　学云。为什么不当　师便打。
　　师上堂云。古人道。涅槃含四德。唯我契直常。拈起拄杖云。岂不是四德。作么生是真常。你诸人还会么。你若不会。祖峰布施你诸人。乃云。拄杖穿过真常。真常穿过四德。会么。祖峰解开布袋。一时倾出了也。你诸人有会底也无。出来说看。你若说得。祖峰与你证明。你若说不得。敲落你鼻孔。拽脱你眉毛。以拄杖击香台。便下座。
　　师上堂云。看看。须弥灯王如来向按上转大法轮了。却入诸上座眉间。还见么。若不见。眼在什么处。以拄杖打禅床。便下座。
　　僧问。截紩镆鎁犹是钝。啮镞当锋事若何　师云。汝试用看　进云。恁么即献上汉高王也　师云。你见个什么道理　进云。苦痛深　师云。头在我手里。一任[跳-兆+孛]跳。
　　师上堂云。朝朝相聚。时序一般。虽然如是。当为何事。不见教中道。一切诸佛及诸佛皆从此经出。师拈起拄杖云。岂不是经。阿那个是佛。你若见。出来与祖峰说看。若不见此义。文长付在来日。珍重。
　　师上堂。僧问。名喧宇宙知师久。云岭家风略借看　师云。更道　僧展手　师便打。
　　师又竖起拄杖云。大众会么。言不再举。令不重行。便下座。
　　师上堂。拈起拈杖云。弥勒先锋。释迦殿后。总在祖峰拄杖头上。你诸人还见么。又道。我观法王法。法王法如是。会么。会即出来道看。若不会。伏惟尚响。以拄杖击香台。便下座。
　　师上堂。大众才集。师云。钟鼓相催。当为何事。先德如是。后进如何委悉。遂拈起拄杖云。先大师云。根实枝异。久倚寒岩。搅大海。击龙宫。山僧也不搅大海。击龙宫。秖击诸上座眉毛眼睫。以拄杖打香台一下。便下座。
　　僧问。狮子窟中无异兽。即今便请振全威　师云。汝试振看　进云。恁么即天龙恭敬去也　师便打。
　　师上堂。举。云门大师云。法身有三种病。二种光。出得荆棘丛林。净地上死人无数。还有道得底么。出来与祖峰道看。若道不得。分付与德山．临济。以拄杖击香台一下。便下座。
　　师上堂。拈起拄杖云。一切诸佛及诸佛阿耨菩提皆从此经出。拄杖子岂不是经。你诸人作么生会。释迦老子从拄杖头上出来。为你诸人说佛说法得彻困。见你不会。却从拄杖头上入去也。出去即且从。作么生说个入来底道理。以拄杖击香台一下。便下座　师上堂云。佛真法身。犹若虚空。应物现形。如水中月。师拈起拄杖云。此是拄杖子。月在什么处。师遂云。三岁孩儿皆道得。百岁翁翁行不得。以拄杖击香台一下。便下座。
　　师上堂云。古人道。四执既无。百非俱遣。你诸人作么生会四执。如普眼在佛会上入定。观微尘刹土。不能得见普贤。乃白世尊言。我于微尘刹土。遍觅普贤。不能得见。世尊曰。汝但于净三昧中起一念。便见普贤。时普眼乃于净三昧中忽起一念。便见普贤向空中乘六牙白象。师云。众中尽皆举也。普贤我即不问你。你且道普眼眼向什么处著。珍重。

　　颂云门法身

　　云门透法身　　划断释迦音　　文殊休惆怅
　　普贤谩沉唫

　　药忌颂

　　药忌由来鉴作家　　示徒亲切病如麻
　　十方三世诸知识　　赫日光中雷电车

　　岁旦上堂有颂

　　今日正月一　　过去未来总露出
　　天下知识笑呵呵　　大满家风谁相悉
　　谁相悉　　正月一
　　观音殿里礼弥勒　　文殊手里普贤笔

　　因僧问云门抽顾颂。云门抽顾。衲僧眼皮重。
　　眼皮重。七八量。雷车打不动。打不动。

　　抽顾颂

　　时念弥陀三五声　　追荐东村李胡子
　　生西天山里　　孟八郎强健
　　福田院里贫儿叫唤　　乞与我一文大光钱

　　僧问赵州柏树子　师乃有颂。
　　天下禅翁咬少林　　赵州有语庭前柏
　　庭前柏　　老倒禅翁眼赫赤
　　不善东西失本源　　屈我观音作胡客

　　蕲州四祖山諲禅师

　　上堂云。尽乾坤大地．三世诸佛．天下老和尚。被山僧今日坐断。无你出头处。设有出头得时。也秖是一个竹木精灵。虽然如是。也未免担枷判事。久立。珍重。
　　僧问。如何是四祖境　师云。千年松杉桧。四季镇长青　进云。如何是境中人　师云。祖师真影长年在。来往游人稽首瞻　问。如何是佛　师云。大殿里是释迦　进云。莫便是也无　师云。莫错认定盘星　问。如何是和尚家风　师云。厨无过客餐　进云。客来将何只待　师云。客来须看　问。如何是透法身句　师云。多年松树老轮皱　间。寻枝摘叶即不问。如何是直截根源　师云。佛头衡不远。
　　问。迦叶上行衣。何人合得披　师云。大庾岭头提不起。方知不是我同人。
　　问。如何是祖师西来意　师云。一人传虚。万人传实。
　　问。叶落归根时如何　师云。一岁一枯荣。

　　蕲州广教怀志禅师

　　上堂云。举令提纲。郡魔屏迹。全提祖印。坐断十方。正当恁么时。老胡出来。也须乞命。众中若是作家。略希英鉴。
　　时有僧问。从上相传。合谈何事　师云。令　进云。恁么即字人退步去也　师云。吁。吁　问。如何是佛法大意　师云。记来多少时　进云。学人不会。如何得受用去　师云。言犹在耳。
　　问。如何是祖宗下事　师云。举得甚分明　进云。恁么即学人礼拜　师云。将为是真个。
　　问。是什么物。学人为什么不会　师云。生在冀州。
　　僧问。如何是透法身句　师有颂答。
　　北斗藏身句　　当锋措者稀　　投机犹未谛
　　玄会太无知　　猿声青嶂外　　虎啸透山溪
　　洪钟来报晓　　鸡向五更啼

　　襄州兴化奉能禅师

　　上堂云。一言才举。千差同辙。此是化身说法。报身不说法。又云。报身为什么不说法。他自有廊幕在。
　　僧问。如何是鹫岭境　师云。风吹两岸柳。浪动一池莲。
　　问。如何是境中人　师云。大殿毗卢佛。堂中云水僧。
　　问。师唱谁家曲。宗风嗣阿谁　师云。迦叶台前云水塔。
　　问。如何是鹫岭关捩子　师云。莫动箸　僧便喝　师云。向你道莫动著。喝个什么　僧又喝　师便打。
　　问。如何是佛　师云。发长僧貌丑。
　　问。棒喝临机权且止。如何是鹫岭关捩子　师云。鹫岭关捩且置。是你自己事作么生　学云。不会　师云。还我关捩子。
　　师上堂。以颂示众云。
　　问你十方云水和　　南来北往意如何
　　触目千差无异路　　石人弹舌念弥陀


　　纲宗颂

　　最险无过剑刃锋　　祖师从此定纲宗
　　顾鉴不知何处去　　千株松下白头翁

　　唐州天睦山契满禅师

　　上堂。示众。迦叶亲传。如来密印。达磨西来。多虚少实。若论此事。且权认奴作郎。说佛说祖。剜肉成疮。直下单明。未是衲僧活计。作么生是衲僧活计。何不对众证据看。
　　时有僧礼拜　师云。若是先陀客。更不待扬眉　僧云。喏　师云。金州路上两两三三。
　　问。师登师子座。奋迅振全威。迦叶峰前令。师今为阿谁　师云。昨夜风霜紧。今朝刮骨寒　进云。恁么即随阳一箭。师当的去也　师云。祸不单行。
　　问。鱼透龙门浪。全身跃踊飞。时如何　师云。三月雷雨动。霹雳震全威。
　　问。如何是佛　师云。多年桃核　进云。未审意旨如何　师云。打破里头人。
　　问。诸圣三昧。何人合得知　师云。秖如今　进云。莫便是也无　师云。南山起云。北山下雨。
　　问。如何是祖师西来意　师云。三年逢一闰　进云。合谈何事　师云。九月是重阳。

　　鄂州建福智同禅师

　　上堂云。直饶你一句踢荡分明去。早是不著便。遭他点污了也。你合作么生。久立。珍重。
　　僧问。祖意教意。是同是别　师云。崇山岭峻　进云。恁么即不同　师云。梦泽波清。
　　问。如何是和尚为人一句　师云。粗识好恶。
　　问。如何是文殊直截一句　师云。弹指到清凉。
　　问。法无二法。心无二心。如何是心　师云。千差万别。
　　问。夜升兜率。昼降阎浮。未审是什么人境界　师云。不是别人。
　　问。如何是佛　师云。鼻如截筒。
　　问。北斗藏身。意旨如何　师云。莺鹉慕西秦。
　　乃有颂。
　　云门透法身　　法身何许人　　雁回沙塞去
　　莺鹉慕西秦

　　江陵府福昌禅院重善禅师

　　上堂。僧问。如何是正法眼　师云。夜观乾象　学人不会意旨如何　师云。日里看山。
　　问。如何是称昌境　师云。松峰亭眺望。不与白云齐　进云。如何是境中人　师云。朝见金鳞跃。暮听子规啼。
　　问。祖意与教意。是同是别　师云。巢知风。穴知雨。
　　问。如何是佛法的的大意　师云。东方甲乙木　进云。恁么即粉骨碎身也　师云。易开终始口。难保岁寒心。
　　问。如何是福昌山　师云。鸟飞不度　进云。如何是山中人　师云。四海五湖。
　　问。浩浩之中。如何辨主　师云。长安天子。塞外将军　进云。恁么即权握在手　师云。不斩无罪人。
　　问。如何是不迁底法　师云。死人不坐神　进云。学人不会意旨如何　师云。那伽常在定。
　　问。离却咽喉唇吻。请师速道　师云。福昌口门窄　进云。和尚为什么口门窄　师云。还我话来。
　　问。如何是离筌蹄底句　师云。头大帽子小　学人不会意旨如何　师云。侧脚久穿靴。
　　问。金乌东涌。玉兔西沉。时如何　师云。措大不骑驴　进云。恁么即谢师指南　师云。更须子细。
　　问。牛头未见四祖时如何　师云。槵子数珠　进云。见后如何　师云。铁磬行者。
　　问。未施武艺。便入战场时如何　师云。老僧打退鼓　学云。恁么则展阵开旗去也　师云。伏惟尚飨。
　　师上堂云。尽乾坤大地微尘诸佛总在福昌者。里拈拄杖划地一下。云。说佛说法。禅德若也会得。出来与你证据。若也不会。华须连夜发。莫待晓风吹。久立。珍重。

　　舒州龙门山仁永禅师

　　上堂云。诸佛言诠。止啼为义。祖师心印。莫可论之。向上一路。谁敢措足。直下会得。早不著便。久立。珍重。
　　问。祖祖相传。未审传个什么　师云。德山拄杖　进云。恁么即得其妙也　师便打。
　　问。如何是龙门路　师云。险　进云。为什么如此　师云。点额却回来。
　　问。如何是龙门山里龙　师云。雷震青霄　进云。忽遇金翅来时如何　师云。倾湫倒嶽。
　　问。如何是祖师衣　师云。大庾岭提不起。
　　问。如何是佛法大意　师云。罕逢此问。

　　襄州延庆宗本禅师

　　初开堂。示众云。山铺碎玉。树挂银条。道安岩畔。举唱宗乘。迦叶门风。有疑请问。
　　时有僧问。正法无言。请师举唱　师云。正当今日　进云。恁么即得遇于师也　师云。一场懡[怡-台+羅]　学云。灼然　师云。放你二十棒。
　　问。鱼未跳龙门时如何　师云。摆手入长安　进云。跳过后如何　师云。长安虽乐。
　　问。如何是凤山　师云。天生标格　进云。如何是山中人　师云。貌古无人识。
　　问。如何是和尚为人一句　师云。截断凤林关　进云。恁么则展手不逢人也　师便打。

　　唐州福安山慧珣禅师

　　初开堂。升座。有僧问。师唱谁家曲。宗风嗣阿谁　师云。古殿连云水　进云。恁么即韶阳玄孙。龙居嫡子也　师云。重言不当吃。
　　问。我佛出世。振动魔宫。和尚出世。有何祥瑞　师云。泌水正南流。
　　师初受唐州请。便有僧问。若到泌阳。忽有人若官若私。是男是女。人人各致一问。问问各别。如何只对　师云。春后一阳生　进云。恁么即今日小出大遇　师拈坐具当面摆。
　　问。祖师来此土。意旨如何　师云。端。
　　问。人王与法王相见时如何　师云。札。
　　问。未离兜率。已降王宫。未出母胎。度人已毕时如何　师云。好事不知无。

　　鼎州大龙山炳贤禅师

　　上堂。有僧问。如何是大龙境　师云。堂前一堆土。巍峨倚半空　进云。如何是境中人　师云。净扫门前地。迎待五湖宾。
　　问。如何是佛　师云。穿云不度水。蹑足降阎浮。
　　问。昔日先师语。如何透法身　师云。万仞峰前句。不与白云齐。
　　问。如何是动乾坤句　师云。透出龙宫翻大海。掌开日月倒须弥。
　　问。如何是出家人　师云。深　进云。如何是出家法　师云。苦。

　　隋州双泉山琼禅师

　　不收语录。秖有偈颂。

　　色空颂

　　灵光满目簇山河　　幻境之中物像多
　　体妙已知缘不碍　　执情还被境消磨
　　责黄靡实无妨用　　影响皆真觅即讹
　　是色是空重叠梦　　梦中华藏现森罗

　　颂灵云见桃花得悟

　　学剑难提锋刃头　　艳光花发便心休
　　不疑句播乾坤内　　得旨唯凭月满秋

　　又颂玄沙拈

　　玄沙闻举悟中知　　当下云言未保伊
　　一击海涛皆涌沸　　天光回烁眼眵眵

　　鱼鼓颂

　　玉鬣金鳞光闪烁　　逆浪冲波形势恶
　　丛林击著震山雷　　顾网游鱼皆省觉

　　常用不空颂

　　举足下足　　步步相逐　　运用去来　　灵光不蓄
　　释迦真风　　商那种族　　的的斯言　　斯言为酷

　　冬月雪下夜坐思智门和尚有颂

　　严风乱地天降雪　　夜久更深冻云结
　　虚堂独步蓦思量　　却忆龙居旧巢穴
　　明教先师雪里言　　火发新罗烧脚热
　　东岭鹰飞禅客寻　　南山蛇出人行绝
　　象骨辊毬熟胆机　　归宗拽石底时节
　　如斯纲要最希奇　　唯有吾师应可别
　　别得龙居牙爪生　　不贵真如玄妙译
　　余爱韶阳新定机　　一生与人拔钉楔
　　何日春风一阵来　　吹歆寒云扫霜雪
　　共师同贺大平年　　赫日光中雷电掣

　　自严上座

　　有僧问。如何是吹毛剑　答云。龙唇凤觜　问。如何是无缝塔　答云。砖瓦泥土　进云。如何是塔中人　答云。含齿戴发　问。宝剑未出匣时如何　答云。龙藏海底　进云。出匣后如何　师云。海上横行　问。如何是大人相　答云。不曾作模样　问。如何是老人相　答云。无力把拄杖　因与数僧游山回。僧问云。尽日游山。成得什么边事　答云。困即吃茶　僧问。洞山麻三斤。意旨如何　答云。八十婆婆不妆梳。

　　颂云门透法身

　　先祖透法身　　仰面看日轮　　赤脚倒上树
　　不会更愁人

　　天圣广灯录卷第二十一


　　天圣广灯录卷第二十二　　　［宋碑］


　　韶州白云山福禅师

　　上堂云。一尘才举。大地全该。诸上座恁么来。早是不暑便也。且作么生得个安身立命处。然虽如是。官不容针。私通车马。还有作者。便请施呈。对众证据。
　　时有僧问。得失是非。一时放劫时如何　师云。白云生谷口　进云。恁么则随缘不计身也　师云。细看问端。
　　问。如何是正法眼　师云。随坑落堑。
　　问。如何是佛　师云。四八希奇相　进云。莫便是也无　师云。十号已彰名。
　　问。如何是印同相契底事　师云。令古少人知　进云。知底事如何　师云。隐显未尝闻。
　　问。如何是佛法的同大意　师云。直　进云。学人不会此意如何　师云。崖州路上问知音。
　　问。如何是朕兆未分时事　师云。大众难隐匿　进云。恁么则分去也　师云。笑杀寒山子。

　　磁州桃园山曦朗禅师

　　同在安州法云院为上座。受桃园山请。开堂。示众云。若是唱道门风。权且强名。若论祖宗提纲。直下难为开口。所以先圣道。向上一路。千圣不传。学者劳形。如援捉影。禅德。旦作么生商量。与先圣齐去。众中莫有作者。离劫前非。单刀直入。对众商量。
　　时有僧出礼拜　师云。真师子儿。
　　问。灵山一会。何异令日　师云。当时妄想。此日犹存。
　　问。师唱谁家曲。宗风嗣阿谁　师云。龙吟雾起。虎啸风生　学云。未审是谁家之嫡　师云。移船诸水势。举桌别波澜。
　　问。师栖芭峤年已久。未审宗风为谁宣　师云。灵山会上。迦叶侍尊　学云。毕竟是谁宗旨　师云。一朝分此座。看取令行时。
　　问。如何是安州境　师云。紫金山畔千华秀。白兆峰前万户观　进云。如何是境中人　师云。知州通判。
　　问。如何是佛　师云。间梨还肯也无　僧云。和尚尊言。争敢不肯　师云。阇梨若肯时。说甚佛不佛。
　　问。如何是祖师西来意　师云。西来若有意。轩下老僧头　学云。为甚却如此　师云。不见道。为法丧躯。
　　问。宝剑未磨时如何　师云。错落难改节　进云。磨后如何　师云。黑。
　　问。牛头未见四祖时如何　师云。八方魔竞起　进云。见后如何　师云。四塞罢干戈。

　　安州法云知善禅师

　　上堂。僧问。和尚令日开筵。如何施设　师云。云绽家同月。春来处同花　学云。恁么则四众咸依。人天有赖也　师云。昨日春风起。今日阳鸟啼。
　　问。昔日灵山记。嫡嗣在何人　师云。韶石曾栖处。不见个同参。
　　问。如何是和尚家风　师云。随家丰俭　进云。客未如何只待　师云。看栖打楼　问。如何是透法身向　师云。易开终始口。难保岁寒心。
　　问。如何是和尚关棙子　师云。少人知　学云。太深密生　师便打。
　　问。如何是古佛道场　师云。山青水绿　问。如何是古佛家风　师云。相柏磨里杯校子。
　　问。如何是法云境　师云。安陆城里千杏秀。揩师岩畔百华鲜　进云。如何是境中人　师云。景福寺里僧。
　　问。如何是和尚为人一句　师云。来风深领　进云。莫便是和尚为人也无　师云。七棒对十三。

　　韶州邓林山善志禅师

　　有僧问。如何是佛　师云。山河大地。
　　问。如何是向上关捩子　师云。东家吃饭西家饱。
　　问。如何是透法身句　师云。日上东方月落西。
　　问。如何是衲衣下事　师云。举意即乖。
　　问。学人上来。请师一接　师云。不接　学云。为什么不接　师云。布袋里作声　问。如何是露地白牛　师云。待你悟始得。
　　问。如何是祖师西来意　师云。庭前华发映天红。
　　问。入室投机时如何　师云。好事不如无　进云。和尚岂无方便　师云。惜取口吃饭。

　　韶州大历山志聪禅师

　　上堂。僧问。日久不闻师子吼。今日闻机事事若何　师云。白云覆山顶　学云。恁么则谢师指示　师云。绿水泻岩间。
　　问。如何是一代时教　师云。黄叶止婴儿。
　　问。如何是和尚家风　师云。入门便见　进云。客来如何祗待　师云。客是主人相师　问。不起一念。如何与圣同　师云。昔天人尽见。何处不尖新。
　　问。如何是密室中事　师云。团圆不可视　进云。如何是密室中人　师云。对面难改。
　　问。如何是向上一路　师云。盲人登不猒。
　　问。如何是毗卢师　师云。丑拙形容　进云。为什么却如此　师云。特地愁见人。

　　复州崇胜院光祚禅师

　　先住隋州双泉。复徙智门。次居崇胜。师开堂日。未升座。乃示一颂。
　　此座虽高广　　四面无比况　　大尉众心请
　　今日难推让

　　师乃升座。拈香云。此一瓣香。不是江西．湖南。亦不是天台．南岳。为我西蜀香林和尚。今日方爇供养。大众会么。若于白槌前荐得。犹较些子。若于白槌后荐得。又堪作什么。所以古人道。一尘才举。大地全收。毛头师子全身。且道是什么佛法事。今日大尉请命山僧出世。若是建化门庭。一任出来。对众决择看。
　　时有僧问。一音才举。四众云臻。从上宗乘。请师演唱　师云。还向你道得么　进云。恁么则人天有赖也　师云。莫乱道。
　　问。觉花开处真如秀。菡萏芬芳事若何　师云。不可更向你道得　进云。恁么则匝地香风起。弥天祖日新　师云。也是碗鸣声。
　　问。师唱谁家曲。宗风嗣阿谁　师云。青城千丈雪。云外万重山　进云。恁么则锦水列派。香林分枝　师云。相识满天下。知心有几人。
　　问。祖灯续焰。太尉临筵。向上之机。请师垂示　师云。大众总见　进云。恁么则云散水流也　师云。速礼三拜。
　　问。三乘十二分教。曲为令时。向上宗乘。乞师指教　师云。也知道者饱丛林　进云。恁么则绝相续也　师云。快礼拜着。
　　师上堂。顾视左右云。莫有作家。出来对众决择。良久。云。虽然如此。风不来。树不动。下座。
　　僧问。三乘十二分教。止啼显理。离却咽喉唇吻。请师道　师云。大众总见你问　进云。恁么则养病丧躯　师云。恰是　问。十地菩萨见性如隔罗縠。秖如初地菩萨又隔个什么　师云。须弥山　进云。如何透得　师云。三生六十劫。
　　问。如何是古佛心　师云。上座欠少个什么　进云。毕竟又如何　师云。好事不如无。
　　问。一机未发。如何辨其语脉　师云。大众可验　学云。毕竟如何进向　师云。退后三步　问。格外称提。请师举唱　师云。你合作么生　进云。恁么则承师指示　师云。莫妄想。
　　师上堂云。日日日头从东出。日日头从西没。一年三百六十日。何曾与你为幻执。冬已过。夏又临。你诸人每日还承当得个什么。今日是四月一。也还闻僧堂里圣僧为诸上座亲切剖折么。若荐得。何用上来者里。若荐不得。且向衣钵下体取自己。
　　又云。钵盂无底寻常用。莫教手里失匙箸　僧问。如何是本来种　师云。不合将问人　遥云。问又何妨　师云。失却本来种。
　　问。如何是祖师西来意　师云。眼不见鼻　进云。便恁么领会时如何　师云。鼻孔里呷羹。
　　问。曹溪路上还有俗谈也无　师云。六祖是卢行者。
　　问。一切智智清净。还有地狱也无　师云。阎罗王。
　　问。如何是佛　师云。蹋破草鞋赤脚走　进云。如何是佛向上事　师云。拄杖头上挑日月。
　　师上堂。乃示一颂云。
　　东家李四婆　　西家来乞火　　门外立少时
　　嗔他停滞我　　恶发走归家　　虚心屋里座
　　可怜群小儿　　终日受饥饿　　有眼不点睛
　　家钻髑髅破

　　又云。一法若有。毗卢随在凡夫。荐法若无。普贤失其境界。正当恁么时。文殊向什么处出头。若也出头不得。金毛师子晋折。幸好一盘饭。莫待糁椒姜。珍重。
　　僧问。得失是非。一时放却时如何　师云。放在什么处　进云。恁么则进前三步　师云。果然教不下。
　　问。莲华未出水时如何　师云。也寻常　进云。出水后如何　师云。合知特。
　　问。不学佛法底人。如何成辨　师云。截耳卧街。
　　问。如何是大乘修行　师云。檐枷带锁。
　　僧问。如何是衲衣下事　师云。头脑相似　进云。如何则是　师云。纵横十字　进云。如何是函盖乾坤句　师云。天光回照。
　　问。如何是截断众流句　师云。伏惟尚飨　问。如何是随波逐浪句　师云。放你一线道。
　　师上堂。以颂示众云。
　　龙种龙儿为上尊　　放身前去众威存
　　东海亦非君住处　　百千沙界有心吞
　　个中若是吾真子　　解将一剑报师恩

　　又云。还报得也无。所以道。知恩方解报恩。昔日文殊伏剑杀佛。且道文殊见有佛可杀不见。若见有。文殊剑作两截。若不见。文殊又虚劳心力。且作么生商量。若商量不得。便被释迦老子坐断毗卢顶。达磨西来。欺你唐土人。是你诸人什么处出气。若出气不得。且归僧堂里向火。珍重。

　　药忌颂

　　药病相治事可嗟　　如何于此随群邪
　　未语已前谁辨示　　泊乎开口见萌芽
　　不在思量体卜度　　徒劳管见强分拏
　　世上多有如斯者　　不知着耻数如麻

　　纲宗颂

　　尽令提纲为阿谁　　门庭施设在临时
　　直饶祖师门下容　　举头早落二三机
　　不在进前休退后　　杷住教渠失却眉
　　为报诸方拈提者　　总是秦时铎落锥

　　法身颂

　　法身之理编河沙　　觌面相呈未作家
　　光境俱七犹是病　　何劳更在若周遮

　　偶颂

　　直下有何之　　当阳荐者稀　　杏仁桃核气
　　秖为小儿机　　黄叶休指喻　　莫把作金施
　　秖见锥头事　　那知落鉴咦

　　纲宗歌

　　混明池里失却剑　　曲江池里捞得锯
　　[齒*(虎-儿+且)][齒*(虎-儿+且)]牙牙且过时　　莽莽卤卤河沙数
　　粝竭节　　拽路布　　伶利衲僧通一路
　　师子不捉麒麟儿　　猛兽那堪床下顾
　　魔斯吒　　入水去　　者回休吐黑云雾
　　俊鹰俊鹞溥天飞　　钝鸟篱根[啀-口+月]不去
　　佛祖言　　休更举　　直饶格外犹未许
　　见成公案早多端　　那堪更涉他门户
　　夜鸟鸡　　谁提去　　天明戴雪遭指注
　　胡蜂不恋旧时窠　　猛将那肯家中死

　　观州青城香林信禅师

　　上堂云。令特参学人。须具出格透乾坤底眼。直得无纤毫隔碍。方可触处无滞。然后更须明取衲僧也鼻。方得自在。众中还有么。出来对众证据。
　　时有僧出来礼拜　师云。好个衲僧　问。信息不通。如何得随缘去　师云。曾忆南泉语　学云。如何领会　师云。信者事还稀。
　　问。鱼未透龙门时如何　师云。大道坦然平　进云。透过后如何　师云。争那顶穿额裂。
　　问。如何是佛　师云。圆顶方袍　进云。未审日用事如何　师云。不用问别人。
　　问。三界之中。何人为主　师云。虚空里合掌　学人未明如何辨的　师云。格外理堪观。
　　问。如何是佛法大意　师云。青城山水甚分明。
　　问。一等为人。为什么见有浅深　师云。净云空聚散。来往不知休　问。觌面相呈特如何　师云。筑着鼻孔。

　　鼎州德山惠远禅师

　　上堂云。佛法见成。莫作计校。若更强名。尽落魔界。所以古者云。将心止动。转止转奔。如或更于五蕴趣中计较测度。机巧方便多遏禁。令心澹薄。到者里。秖是个散不尽底粥饭气。如或更言。此合如是。此合不如是。此相应。此不相应。如此种种情计。皆悉徒为。尽是狂劳华相。秖益自疲。诸上座若能了知念念攀缘。心心永寂。到者里。唤作什么。然则如是。也须子细。有事商量。
　　时有僧问。师唱谁家曲。宗风嗣阿谁　师云。令后记取。
　　问。如何是祖师西来意　师云。铁门路险。
　　问。祖室猊台。师已踞。宗乘举唱事如何　师云。他后莫错举　进云。大众如何委悉　师云。不得以己方人。
　　问。四方天王为什么劫在地上　师云。白云无定止。皓月落千波。
　　问。如何是德山境　师云。武陵溪木三春秀。单卷坛云一带横。
　　问。亡僧迁化向什么处去　师云。鸟龟钻破壁。
　　师解夏日上堂。僧问。九旬禁足令已满。自恣之仪事若何　师云。猢狲趁蛱蝶。九步作一歇　进云。未审意旨如何　师有颂。
　　两个童儿舁木鼓　　左边打了右边舞
　　刹那变现百千般　　分明示君君记取

　　师上堂云。枕石漱流。住缘天真。不见古者道。拨霞扫雪和云母。掘石移松得茯苓。正当恁么时。复何言哉。诸德要会么。
　　师有颂。
　　雪霁长空　　迥野飞鸿　　假云片片　　向西向东
　　珍重

　　襄州含珠彬禅师

　　上堂云。言尽理极。情亡杜旨。方法泯然。千差绝迹。又道。法门无际。无以智知。不可以识。识禅德要会么。一切法无尽。普会于此道场中。若能如何是用东西。如今试出来对众商量看。
　　时有僧问。灵山一会。何异今朝　师云。皓月挂天涯。分影落千溪　进云。恁么则今日得亲于宝座。大法敷扬显圣明　师云。木马嘶时天地静。泥牛行处吉祥荣。
　　问。如何是佛法的的大意　师云。古木未凋犹雁叫。妙峰明月又晶辉。
　　问。如何是佛　师云。五彩不妆容自异。千光长艳月分明。
　　问。如何是祖师西来意　师云。古今人渴望　进云。未委毕竟如何　师云。只履却西归。
　　问。如何是三乘教　师云。上大人　进云。意旨如何　师云。化三千。
　　问。如何是和尚家风　师云。白云常澹伫。碧落住清虚　进云。客来以何只待　师云。蓬岛有时窥鹤舞。蛮天多是见云飞。
　　问。急切相投时如何　师云。速　学云。如何则是　师云。不用苦咨嗟。
　　问。学人上来。请师一句　师云。得　进云。未审得个什么　师云。德山拄杖。天台楖栗。
　　问。如何是和尚正法眼　师云。瞎。
　　问。如何是和尚关捩子　师竖起拂子　学人便喝　师便打。
　　问。向上一言。请师便道　师云。金鞭敲玉镫。樵子不高歌。

　　南岳山福严寺雅禅师

　　开堂日。诸官同降。大众云臻。师升座。
　　有僧问。朝骑既临于法会。请师方便演宗乘　师云。三人杖子搅黄河　进云。宗乘已蒙师垂示。俗谛门中又若何　师云。他后会去在。
　　问。师唱谁家曲。宗风嗣何人　师云。昔年汉水亲承处。此日衡阳祝圣明　进云。恁么则洞山嫡子。云门玄孙也　师云。礼拜了退　问。如何是和尚家风　师云。入门便见。
　　问。如何是佛　师云。臂长衫袖短。
　　问。如何是吹毛剑　师云。阇梨还用得么　进云。莫便是道尚慈悲也无　师云。苏噜悉哩。
　　问。如何是道　师云。四十五里长松径。南北游人不猒频　进云。如何是道中人　师云。两两三三。
　　师在洞山会里。有僧问洞山。如何是佛　洞山云。麻三斤。
　　尔后众皆下语。不契洞山。师乃有颂。
　　七宝画牛头　　黄金为点额　　春晴二月初
　　农人皆取则　　寒食贺新正　　铁钱三五百
　　洞山深肯之

　　岳州乾明普禅师

　　师参洞山。问云。停机罢赏时如何　山云。水底弄傀儡　师云。谁是看玩者　山云。停机罢赏者　师云。恁么则知音不和也　山云。知音底事又作么生　师云。大尽三十日。小尽二十九　山云。未在　师云。合吃和尚手里痛杖。
　　师开堂升座。僧问。昔日灵山记。今朝嗣阿谁　师云。楚山突屼。汉水东流　进云。恁么则石门嫡子也　师云。听事不真。唤钟作瓮　问。如何是乾明境　师云。幽洞木龙吟。天边石虎啸　进云。如何是境中人　师云。速礼三拜。
　　问。法鼓无槌时。还响也无　师云。响　进云。未审声从何而出　师云。不鼓自鸣天地异。木人侧耳甚分明。

　　师上堂有颂

　　曙色才分天已晓　　矗然荐象明皎皎
　　禅流到此善知时　　不觉寻思便成道

　　又云。直下省力。禅德便恁么承当得。也是不唧溜汉。久立。珍重。

　　邓州广济院同禅师

　　上堂云。诸法寂灭相。不可以言宣。又道一切法门无尽海。普会同归于毗卢华藏。若能如是会。无边刹境不隔于毫端。如何却言各自门风。别呈施设。如斯之见。不出常流。禅德。且作么休歇根门。罢持管解。若有商量者。对众且陈。
　　时有僧问。如何是佛法的的大意　师云。黑漆骨仑牵白象　学云。老和尚欺谩他后学　师云。好心不得好报　问。荐缘息尽时如何　祖云。三脚虾　蟆飞上天。
　　问。如何是祖师西来意　师云。白云飞片片。
　　问。离四句。绝百非时如何　师云。疑而不进　进云。如何得一如去　师云。钻龟打瓦。
　　问。如何是透法身句　师云。华岳三峰小　进云。未审此意如何　师云。黄河辊底流。
　　问。如何是佛　师云。鼻如截筒。

　　韶州东平山洪教禅师

　　上堂云。若论佛法两字。毕竟是有是无。若言无者。有屈于高德上来。若言有者。沉埋于先祖门风。且作么生。得个恰好去。诸禅德切须子细。莫用掠虚。时不待人。须臾便是来生。三界无安。犹如火宅。如今诸方善知识出世。便好进步向前。决择生死。去却灸脂帽子。拈却鹘臭布衫。作一个无事人。岂不是好事。
　　时有僧问。宝剑击禅门时如何　师云。丽水多倒颠。
　　问。师子是兽中王。为什么却被六尘吞　师云。年衰鬼弄人。
　　问。语默涉厘微。请师通不犯　师云。泾州泊桌唱巴歌。
　　问。西天优钵罗华开。一佛出世。此土华开。未审什么佛出世　师云。我不捏目。
　　问。万法归一。未审一归何所　师云。山河大地。
　　问。如何是向上机关　师竖起拂子。
　　学人未晓。乞师再指　师云。非公境界　进云。和尚岂无方便　师云。再犯不容。

　　安州延福院处琼禅师

　　开堂日。未升堂。云。宝座高广。无人能升。还有人升得。出来。不让于灯明王。所以道。佛佛道同。圣圣相躅。良久。若无人出。山僧升座也。遂升座。
　　拈香。示众云。此香不是栴檀沉水。不是海岸牛头。昔日游方。遍参知识。本欲永藏囊箧。溺迹丛林。不谓众推。难藏鄙陋。今日对人天大众。爇此香。供养我襄阳老人。
　　时有僧问。释迦昔受然灯记。师今得法嗣何人　师云。重言不当吃　进云。恁么则洞山一箭。师当的也　师云。莫乱道　问。觉华初绽祥云现。此日筵开事若何　师云。分明记取　进云。学人未委如何领会　师云。三十年后。
　　问。教云。以音声求我。是人行邪道。即今和尚开堂。是邪是正　师云。语里明人　进云。恁么则　学人礼拜去也　师云。两重公案。
　　问。朝骑已临于法会。师将何物报君恩　师云。头戴天。脚踏地　进云。恁么则匝地香风起。普天瑞气生　师云。恼乱春风卒未休。
　　问。北斗藏身。意旨如何　师云。黄河倒逆昆仑觜。
　　问。如何是延福境　师云。不逐四时凋　进云。如何是境中人　师云。满堂云水客。四海问禅宾。
　　问。牛头未见四祖时如何　师云。天下太平　进云。见后如何　师云。一场懡[怡-台+羅]　问。莲华不出水时如何　师云。朕兆未分人尽望　进云。出水后如何　师云。及乎天晓也寻常。

　　襄州兴化院顺禅师

　　上堂。有僧问。如何是和尚深深处　师云。举即易。答即难　进云。为计么如此　师云。过去。
　　问。如何是和尚剑　师云。老来无力上高峰　问。如何是兴化境　师云。松有迎风势　进云。如何是境中人　师云。泥多得佛大。
　　问。如何是直截本源　师云。无你等程处。
　　问。生死到来。如何免得　师云。闹处看骆驰。
　　问。如何是百千妙门。同归方寸　师云。水底看夜市。
　　问。如何是佛向上事　师云。楚山头指天。
　　问。凡圣二途。如何进步　师云。夜闻风撼竹。却忆珊瑚枝。
　　师上堂云。山僧今日且与诸上座评论实事。教省力去。一切诸法。山河大地。与山僧拈向拂子头上。子细看是什么道理。若看得出。自得省力。更莫多途。作一个出尘高士。岂不是好事。久立。珍重。

　　灵澄上座

　　师参鉴师。一言相契。乃息游心。师在众。多述偈颂示于后人。

　　西来意

　　汝问西来意　　看余辨正邪　　入门赃物露
　　开口拟心差　　明空落鬼趣　　执见眼成华
　　离此凭何指　　齐僧怕夜茶

　　其二

　　莫问西来旨　　休寻柏树窠　　商量人不少
　　错会衲僧多　　有念令他叱　　无言亦被呵
　　瞥然恁么会　　鹞子过新罗

　　其三

　　休问西来意　　常徒岂可斟　　不道他无分
　　都缘为有心　　情看终未彻　　绝虑坐昏沉
　　生死如何渡　　寒衣昨晚砧

　　其四

　　见话西来旨　　微僧祇欲嗔　　中流不易凑
　　须是上根人　　明月三秋白　　崖松一样新
　　除却寒山后　　屈指共谁陈

　　其五

　　徒问西来意　　情知看者痴　　不善家中宝
　　论劫受驱驰　　道本非如此　　人心莫强为
　　因斯便晓了　　已是落便宜

　　其六

　　若问庭前柏　　受屈向诸方　　可怜男子汉
　　开眼尿他床　　大疑相敲点　　又恐怕参商
　　未知关捩子　　把甚作津梁

　　其七

　　借问西来意　　何得骂侬家　　此门无锁钥
　　昼夜不曾遮　　达者如麟角　　长短似铺沙
　　看渠欢喜处　　黑豆未生芽

　　其八

　　休觅西来意　　堂堂自入抗　　还如不了处
　　秖为食残羹　　见佛急走过　　切忌强修行
　　凭何作准的　　拟问隔千生

　　其九

　　欲委西来意　　杲日正当轩　　水边闲策杖
　　林下看啼猿　　若问无生义　　讲唱有开元
　　衲僧见处□　　借问是何言

　　其十

　　谁问西来意　　多言道转殊　　明明三际显
　　皎皎一轮孤　　风吹莲菡萏　　叶贮水成珠
　　时人未到此　　有眼不如无

　　桃华颂

　　灵云闲步看桃华　　庆快平生卒莫加
　　敢保老兄犹未彻　　谁人端的鉴玄沙
　　得失是非俱放却　　如冰长坐亦周遮
　　要寻义理龙兴去　　若据宗门殢甚邪

　　又颂

　　灵云一种见桃花　　晓了分明定不差
　　敢保老兄犹未彻　　几人具眼鉴玄沙
　　大丈夫儿须与夺　　莫交辜负法王家
　　若是祖宗门下客　　倒骑牛坐看烟霞

　　布袋颂

　　弥勒鞋虽一只　　非是丝麻针刺
　　刚被西士胡僧　　葱岭更留踪迹
　　相传尽夸奇特　　若约余观费力
　　后人不绍家门　　直至如今分析

　　天圣广灯录卷第二十二


　　天圣广灯录卷第二十三　　　［宋碑］


　　筠州洞山晓聪禅师

　　初开堂。示众云。举扬宗旨。意密难明。心地法门。岂从语路。秖为众生日用而不知。背觉合尘。狂迷诸趣。遂有诸佛出现于世。转大法轮。随根引逗。若也全提举唱。曹溪一路平沉。更乃坐断十方。忙忙者。匝地普天。咸皆罔措。故经云。若但赞佛乘。众生没在苦。如今可谓不以而以。有屈祖风。曲为初机。开一线道。上上高士。久参先德。相共证明。中下之机。久游赤水。夙在荆山。有何异珍。对众剖露看。
　　时有僧出礼拜　师云。南海土番应不识。碧眼波斯笑点头。
　　问。新院新年新出世。今日当人事若何　师云。速礼三拜　进云。恁么则大众证明去也　师云。退后三步。
　　问。大众云集。师登宝座。向上宗乘。请师举唱　师云。下坂不走。快便难逢。
　　师又云。问话且置。问答也无了期。古人云。问在答处。答在问处。言多去道转远。秖可以言语道断。心行处灭。若也葛藤去。举足下足皆是道场。动静去来无非佛事。若于衲僧门下。一言相契。天地悬殊。岂况忉忉。转无所益。久立。伏惟珍重。
　　僧问。师唱谁家曲。宗风嗣阿谁。
　　师云。竹锡挑擎千界月。钵囊盛贮五天云。
　　问。欲求真。先去尘。尘即不问。如何是真　师云。去年共汝栽杉树。今岁宛尔种松根。
　　问。古圣说不到处。请师举　师云。寒星明月夜。寂寂万家门　进云。恁么则亲到洞山也　师云。汝为藏主来多少时也　师在众时。因僧在杨州。来举泗州大圣在彼出现。
　　便有僧问师。既是泗州大圣。为什么却在杨州出现　师云。君子爱财。取之有道。
　　师上堂云。闻鼓声来到法堂上。佛法向什么处去也。还有人道得么。莫是去来。叉手当胸。唱一声喏。东边却过西边。是么。又云。莫无言无说。是么。良久。云。有人道得。试出来对众道看。若道不得。晨朝有粥。斋时有饭　时有僧问。无根树子向什么处栽　师云。千年常住一朝僧。
　　问。如何是离声色句　师云。南瞻部洲。北郁单越　进云。恁么则学人知恩不昧也　师云。四大海深多少。
　　问。古镜未磨时如何　师云。此去汉阳不远　学云。磨后如何　师云。黄鹤楼前鹦鹉洲　问。如何是佛　师云。理长即就。
　　师上堂云。相见不扬眉。君东我亦西。红霞穿碧海。白日照须弥。久立。
　　冬日。师上堂。有僧问。即心即佛。埋没宗风。绝境沉机。全乖道体。去此二途。请师别道　师云。正当一阳景。瑞雪落氛氛　进云。恁么则东西不辨。南北不分也　师云。大国同忻庆。共贺圣明君　学云。未审向上还更有事也无　师云。长因送人处。忆得别家时。
　　师又云。也好东问西问。暖热道场。一言相契。万别千差。久立。
　　师上堂云。教山僧道什么即得。古即是今。今即是古。所以楞严经道。松直棘曲。鹄白乌玄。还知得么。虽然如此。未必是松一向直。棘一向曲。鹄便白。乌便玄。洞山道。者里也有曲底松。也有直底棘。也有玄底鹄。也有白底乌。久立。
　　师上堂。僧问。学人进又不得。退又不得时如何　师云。抱头哭苍天　学人无语　师又云。汝还知钵盂鐼子落处么。汝若知得落处。也从汝问。三十年后。蓦然问著也不定。久立。
　　师上堂云。同生像季。去圣遥远。佛法稀疏。人心淡薄。衲僧面前恁么说话。却成造次。各各彼彼。气宇如王。且道师子尊者是第几祖。久立。
　　师上堂。举。寒山云。井底生红尘。高峰起波浪。石女生石儿。龟毛寸寸长。若欲学菩提。但看此榜样。良久。云。还知落处也无。若也不知落处。看看。菩提入僧堂里去也。久立。
　　师上堂云。春寒凝冱。夜来好雪。还见么。大地雪漫漫。春风依旧寒。说禅说道易。成佛成祖难。珍重。
　　师上堂。有僧问。如何是祖师西来意　师云。灯笼挂露柱。
　　问。达磨未传心地印。释迦未解髻中珠。此时若问西来意。还有西来意也无　师云。六月雨霖霖。宽其万姓心　进云。恁么则云散家家月。春来处处花　师云。脚跟下到金刚水际是多少　僧无语。
　　师云。祖师西来。特唱此事。自是上座不荐。所以从门入者。不是家珍。认影为头。岂非大错。既是祖师西来。特唱此事。又何更对众忉忉。珍重。
　　师上堂。举。佛奥和尚上堂。拈起拄杖云。过去也恁么。未来也恁么。现在也恁么。归宗诚禅师云。过去也不恁么。未来也不恁么。现在也不恁么。师云。洞山道。一任你两个者和尚七颠八倒。久立。珍重。
　　师上堂云。晨鸡报晓灵。粥后天便明。灯笼犹瞌睡。露柱却惺惺。又云。惺惺直言惺惺。历历直言历历。明朝后日莫认奴作郎。珍重。
　　僧问。承古有言。色心不二。彼我无差。如何是色心不二　师云。雨下大地湿。天晴道路干　进云。如何是彼我无差　师云。速礼三拜。更莫忉忉。知汝从湖南来。
　　师又云。汝每日上堂吃粥饭。左手捧钵盂。右手把匙箸。是彼我。是无差。阿那个是色心不二。试更道看。若道不得。若自归堂。久立。珍重。
　　师上堂。举。傅大士颂。
　　夜夜抱佛眠　　朝朝还共起　　起坐镇相随
　　如形影相似　　欲识佛去处　　秖者语声是

　　玄沙道。大小傅大士。秖认得个昭昭灵灵。九峰禅师道。大小傅大士于一法中而无异见。九峰即不然。夜夜困即睡。朝朝觉即起。洞山道。九峰禅师是人人言不虚设。语不浪施。
　　师云。洞山道。困来即便眠。觉来即便起。不可须待夜便眠。早便起。秖如你衲僧分上。白日还睡么。虽然如此。三十年后。也莫和泥合水。珍重。

　　夏日早参颂

　　晨参暮请无别事　　古代松倾直至今
　　折旋俯仰全体足　　莫累曹溪与少林
　　三月莺啼春树老　　九旬时雨日霖霖
　　滴滴不离毗卢宗　　海上番人笑夜深

　　闲坐颂

　　太平时代不思议　　佛法无悟亦无迷
　　困来打睡饭来吃　　学禅学道大愚痴

　　早参颂

　　曙色才分便即参　　九年面壁过多谈
　　俱胝一指虚劳力　　禅客岂待口喃喃

　　困事有颂

　　天晴盖却屋　　承干刈却禾　　早输王税了
　　鼓腹唱巴歌

　　浴佛有颂

　　四月八佛降生日　　指天指地称第一
　　九龙喷水沐金体　　摩诃般若波罗蜜

　　颂秘魔岩和尚持杈

　　藜荒老倒眼弥麻　　自救无疗更持杈
　　岭南猎獠当时见　　一棒打杀省魔家

　　师一日不安。上堂辞众。至七日早示寂。至斋时。却来。遂述法身颂示众。
　　参禅学道莫忙忙　　问透法身北斗藏
　　余今老倒尪羸甚　　见人无力得商量
　　唯有钁头知我道　　种松同步上金刚

　　师言讫。跏趺而寂。建塔于金刚岭。

　　汝州高阳山法广禅师

　　上堂。有僧问。三身中。那个身为正　师云。鸟道幽玄无障碍。石人眼里不裁华　进云。恁么则触处皆真迹。通幽不继尘也　师云。横身三界外。遍处不曾藏。
　　问。牛头未见四祖时。为什么百鸟[口*(御-ㄗ+亍)]花献　师云。春煦发生应无滞。豁达灵源众类钦　进云。见后为甚不[口*(御-ㄗ+亍)]花献　师云。人事秖因贫处断。世情偏向富门家。
　　问。如何是佛　师云。骑牛不入草　问。如何是祖师西来意　师云。九年面壁人难别。一句澄流事莫窥。
　　问。大众斋临。请师举唱　师云。一音剖出河沙句。廓落灵源应万机。
　　问。如何是大悲千手眼　师云。随坑落堑。
　　问。如何是和尚家风　师云。一句无私语。秖待五湖宾。
　　问。如何是道　师云。此去襄州不远　进云。如何是道中人　师云。南来北往。

　　潭州石霜山节诚禅师

　　上堂。有僧问。承古有言。满眼青山无寸树。极目渌水绝波澜。未审佛殿与僧堂又如何　师云。风击树头波浪起。石人夜半桌船归　问。佛未出世时如何　师云。逢人不见面　进云。出世后如何　师云。极目指青山。
　　问。如何是石霜境　师云。四时花木秀　进云。如何是境中人　师云。老对白云根。
　　问。承古有言。卷帘当白昼。移榻对青山。如何是卷帘当白昼　师云。过净瓶来　学云。如何是移榻对青山　师云。却安旧处著。
　　问。如何是祖师西来意　师云。青山无异色。鸟道有玄关。
　　师上堂。示众云。心外无法。法外无心。随缘荡荡。更莫沉吟。你等诸人。才上阶道。便好回去。更待要第二杓恶水泼作什么。珍重。

　　蕲州三角山怀澄禅师

　　上堂。僧问。如何是佛　师云。文不加点。
　　问。如何是佛法大意　师云。文殊自文殊。解脱自解脱。
　　问。如何是三角境　师云。长官姓张　进云。如何是境中人　师云。学广语声低。
　　问。见者是色。闻者是声。去此二途。请师别道　师云。古寺新牌额。
　　问。不与万法为侣者时是什么人　师云。观世音菩萨。
　　师勘新到僧云。近离什么处　僧云。离蕲水　师云。可煞泥水　僧云。一切寻常　师云。恁么则拖泥拽水也　僧云。恰是。
　　师一日见僧披衲帔。师云。得恁么好针线　僧云。秖要牢固　师云。打草蛇惊作什么　僧云。客来须看　师云。秖有者个。更别有　僧云。云生岭上　师云。未在。更道　僧云。滴水岩间。

　　筠州洞山自宝禅师

　　上堂云。诸人尽到看里。且教新丰道个什么即得。不见道。上头是天。下头是地。日月星辰。森罗万象。总在者里。拈起拄杖云。且道者个是什么。伶利衲僧出来说看。说得出。有衲僧鼻孔。说不出。衲僧鼻孔在什么处。喝云。八千犹是近。十万更愁人。打禅床。便下座。
　　师上堂。僧问。如何是佛　师云。腰长肚短　问。声闻悟道。见色明心。学人到者里。为什么不会　师云。是什么闲家具　僧拍手一下　师喝云。话头也不识。速道。速道　僧无语　师便打。

　　襄州延庆山子荣禅师

　　初开堂日。才升座宣疏了。维那白槌。师示众云。者个古锥。自灵山会上相承露布葛藤。直至于今。未曾间歇。若论举唱宗乘。千圣也顺失利。莫怪恁么道。不惜眉毛。避之不及。
　　时有僧问。龙居一曲师亲唱。凤岭当筵事若何　师云。岩前露滴　学云。寒松有韵。涧上清风也　师云。终朝弄影。
　　问。万法无言犹是说。更待无言。师说个什么　师云。放你三十棒　学云。今声言古韵。为众出嚣尘　师云。自领。
　　问。如何是是随色摩尼珠　师云。三个童儿弄花毬　进云。恁么则终朝尽日也　师云。头白齿落。
　　师上堂。僧问。灵光隐隐。月照寒窗。善法堂前。请师举唱　师云。听　学云。此犹是者边事。那边事作么生　师云。脚下毛生。
　　问。如何是延庆境　师云。阳广洞居方丈北。道安岩向食厨东　进云。如何是境中人　师云。凤林关下往来者。岘山亭上任看碑。
　　问。须菩提岩间宴坐。为什么天雨宝华　师云。好事不如无　进云。恁么则今日亲承方便也　师云。方便事又作么生　学人拟议　师便打。
　　师夏满日上堂。僧问。夏终今日。毕竟如何　师云。天晴道路干　进云。便恁么去时如何　师云。直彻海涯边。
　　问。如何是佛　师云。横身彰十号。入椁示双趺　学云。将何供养　师云。合掌当胸。
　　问。如何是道　师云。山间唯淡薄。
　　进云。如何是道中人　师云。林下任凄凉　问。如何是祖师西来意　师云。穿耳胡僧不著鞋。
　　师上堂。示众云。延庆有一诀。随机便施设。拟议进前来。柱杖蓦头楔。当下便成褫。敢保犹未彻。脱却贴体衫。挑出眼中屑。洒洒个衲僧。狐疑永消灭。直饶千圣现。早个勿交涉。久立。珍重。

　　苏州洞庭翠峰冲显禅师

　　初开堂日。才升座宣疏了。维那白槌云。法筵龙象众。当观第一义。
　　师云。宗乘一唱。三藏绝诠。祖令当行。十方坐断。其唯达士不避死生。眨上眉毛。出众相见。
　　时有僧问。天人普集。伫听雷音。学人上来。请师垂示　师云。十万八千不是远　学云。大众今日露恩去也　师云。后五日看。
　　问。如何是诸佛本源　师云。千峰寒色　进云。未委向上更有也无　师云。雨滴岩花。
　　问。如何是和尚为人一句　师云。量才补职　进云。恁么则谢师方便　师云。自领去。
　　问。像季檀那请。人天大导师。为祝当今寿。无俗说真如　师云。道泰不传天子令　进云。恁么则永扬西祖之风也　师云。教休不肯休　问。还丹一颗。点铁成金。至理一言。点凡成圣。学人上来。请师一点　师云。风清月白　学云。更有尖新也无　师云。僻地生雷　问。师唱谁家曲。宗风嗣阿谁　师云。分明记取　进云。恁么则昔日智门。今朝和尚　师云。有什么交涉。
　　问。如何是佛　师云。足蹑千轮　进云。恁么则今古应无坠也　师云。棒上不成龙。
　　问。色心不二。彼我无差。学人总不恁么会。乞师再垂方便　师云。放你三十棒　进云。恁么则天上天下唯我独尊　师云。拖出。
　　问。朝盖亲临于法会。师将何物答君恩　师云。也顺是汝证明　学云。君恩既如是。祖道又如何　师云。知恩事又作么生。　学云。怀抱目分明　师云。礼拜子退。
　　师又云。一问一答。总未了在。直饶乾坤大地树木丛林尽为衲僧。异口同声。各致百千问难。不消山僧弹指一下。并乃高低普应。前后无差。扩祖佛之妙灵。廓人天之幽迹。故乃高登家表。夐出众中。胜量由是杳忘。大用目兹洒落。如是明何假觉城东际。五众咸居古佛庙前。此时参毕。不劳久立。伏惟珍重。

　　峨嵋山黑水寺义钦禅师

　　初开堂。僧问。昔日灵山会上。一佛出世。诸圣证明。今日和尚出世。什么人证明　师云。谢上座证明　进云。恁么则大众蒙师恩去也　师云。速礼三拜。退后。退后。
　　问。已知灵山亲授记。未审演法嗣何人　师云。毕钵岩前曾侍处。今朝足下瑞云生。
　　问。昔日龙女献珠。身成正觉。学人无珠可献。还得成佛否　师云。莫妄想　问。如何是和尚亲切为人一句　师云。大众总见阇梨此一问　进云。莫便是和尚为人处也无　师云。且领前话。
　　问。如何是不动尊　师云。足下三千里　学人不会。乞师再指　师云。十里较一程。
　　问。如何是佛　师云。曾问几人来　学人未晓。特伸请益　师云。莫妄想　进云。恁么则依而行之　师云。你见个什么道理　学人无语　师云。学语之流。
　　问。如何是诸佛出身处　师云。崖险难驻足　进云。未审此意如何　师云。涧曲更无踪。
　　问。如何是超佛越祖之谈　师云。重言不当吃。
　　问。牛头未见四祖。为什么百鸟衔花献　师云。阳气发来无硬地　进云。见后为什么百鸟不衔花献　师云。春残花落类无群。
　　师上当。便有僧出礼拜　师云。大地百杂碎。便下堂。

　　鼎州德山志先禅师

　　上堂云。诸禅德。若论此事。莫不人人具足。物物皆齐。并不欠少。佛祖不剩一丝。石欠一毫。起即堛塞虚空。坐即坐断法界。何处更有纤毫佛法教汝作解会。岂不见临济入门便喝。德山入门便棒。到者里。合作么生。不见道。向上一路。千圣不传。学者劳形。如猿捉影。有出格作家。试对众商量。
　　时有僧问。如何是和尚家风　师云。十方无异路。切急却难寻　进云。忽遇客来。如何祗待　师云。客来须看。贼来须打。
　　问。如何是祖师西来意　师云。门外千竿竹。佛前一炷香。
　　问。如何是佛　师云。不具三十二。那分百亿身。
　　问。如何是道　师云。荡荡无边表。纵横任意看。
　　问。如何是佛法大意　师云。密竹长松。青山秀色　学云。如何领会　师云。龙吟雾起。虎啸风生。
　　问。如何是一称南无佛　师云。皆以成佛道。
　　问。见色便见心时如何　师云。角弓弯似月。宝剑利如霜　学云。如何领会　师云。金甲似鱼鳞。朱旗如火焰。
　　问。寸草不生时如何　师云。大地火起。红焰连天　学云。生后如何　师云。昨夜风霜甚。今朝野火烧。
　　师上堂云。诸禅德。若论举唱宗风。即便坐断凡圣。尽乾坤大地。一时黯黑。正当恁么时。谁敢出头来。所以凡来也打。圣来也打。总恁么来也打。总不恁么来也打。诸禅德。正当恁么时。合作么生。参。
　　时有僧问。如何是真如体　师云。镇地人不识　进云。如何是真如用　师云。大地山河无透路。十方世界一时容。
　　问。如何是清净法身　师云。番人皮袋盛　学云。如何领会　师云。供养不堪论。
　　问。如何是古人切急处　师云。布发淹泥若。庭中泪下时　进云。时中如何保任　师云。保任即错。
　　问。根镜同源时如何　师云。伐倒崖阴无影树。碧潭深处不逢鱼。
　　问。如何是学人自己　师云。是汝自己　学人便喝　师云。乱喝作什么　学人礼拜　师便打。
　　问。远远投师。乞师一接　师云。不接　学云。恁么则虚押一问　师云。少逢穿耳客。多遇刻舟人。
　　问。大通智胜佛。十劫坐道场。为什么不得成佛道　师云。贪观天上月。若却掌中珠。
　　问。灵山画月。意指如何　师云。水底务不得。地下任埋藏。
　　问。军期急速时如何　师云。十字街头满面尘　学云。为什么如此　师云。知而故犯。
　　问。古镜未磨时如何　师云。照破天地　进云。磨后如何　师云。丝发不存。
　　问。如何是无为之谈　师云。石羊石虎喃喃语　学云。是何言教　师云。长行书不尽。短偈绝人闻。
　　问。如何是大用一句　师云。天地黯黑　学云。不用时如何　师云。注界洞明。
　　问。宝剑未磨时如何　师云。光明冲北斗　进云。磨后时如何　师云。入水寂无声。
　　问。未明差别智。如何得不疑　师云。自作风尘为下客。真金不识谩劳形。
　　问。十二时中如何修进　师云。水里休寻月。一轮触目光　学人争柰不见何　师云。冲破你髑髅。
　　问。文殊与维摩对谈何事　师云。无甘云雨夜。石女夜挑灯。
　　问。将心用心时如何　师云。北邙山上几回客。南海船中不计年。
　　师上堂云。诸禅德。参学人须具衲僧眼始得。若具神僧眼。不被佛障．祖障．菩提涅槃障。便得随处自在。入水不溺。入火不烧。履地如水。履水如地。良久云。作么生是衲僧眼。有者。出来对众呈看。许汝参学事毕。若无。被佛．祖．菩提．涅槃热谩却。师拍禅床一下。下座。
　　僧问。如何是临机一句　师云。箭发离弦无觅处。穿靴戴帽海中游。
　　问。如何是触目菩提　师云。寒风吹面裂。雪上更加霜。
　　问。如何是不动尊　师云。明明人不识。供养绝知音。
　　问。万法归一。一归何所　师云。五凤楼前呈百戏。千株松下鸟歌声。
　　问。供养百千诸佛。不如供养一无心道人。百千诸佛有何过。无心道人有何德　师云。阳气发时无硬地。冰消雪尽一时休。
　　问。句绝明中现。名言触处通时如何　师云。金身纫不出。入水寂无声　问。一真含法界时如何　师云。一点无为水。千江日夜流。
　　问。如何是道场中之师子　师云。哮吼一声天地合。十方世界绝知音。
　　问。两刃交锋时如何　师云。夜半子特亲下手　学云。天晓事又如何　师云。一任你卜度。
　　问。如何是文殊剑　师云。三尺雪光青霄外。四郊尘影罢来戈。
　　问。华藏海中独游时如何　师云。海岸孤绝处。堂堂人不知　学云。知后时如何　师云。方见本来身　问。王道与法道相去几何　师云。云行雨密。水急波生　学人不会。未审如何　师云。水流归海。人卧千峰　问。如何是般若用　师云。天魔胆裂。外道心摧。
　　问。如何是学人立身处　师云。十字街头人不顾。千株松下任风吹。
　　问。不与万法为侣。复是何人　师云。我拟向汝道。秖恐人不信　学云。便请　师便喝　学人礼拜　师便打。
　　问。如何是密室中事　师云。分明记取。举似后人。
　　问。如何是镆鎁剑　师云。七星光彩转天河。截断毗卢海市波　学云。莫便是也无　师云。同瞽瞳人不可知　学人礼拜　师吁吁。
　　问。如何是截人之机　师云。十字路头明显示。一心无异更无差　学云。莫便是也无　师云。切须子细。不得错会。
　　问。直截一路。请师速道　师云。拟心隔千里。玄玄任意看　学云。恁么则亲切去也　师云。每年逢一度。万代尽传名。
　　师才见僧来。竖起拂子　僧便喝　师云。瞎　僧又喝。　师便打。
　　师又见一僧。竖起拂子　僧不顾　师便打。
　　师又云。总似今日。曹溪一路平沈。便下座。
　　师上堂云。本来无事。不得生事。行为道场。立为佛事。坐为禅定。
　　时有僧问。如何是佛　师便打。
　　又有僧问。如何是佛法大意　师亦打。
　　又有僧问。如何是祖师西来意　师亦打。
　　师又云。大众。者个僧有过无过。若道有过。过在什么处。若道无过。为什么打他。且作么生商量。知有者。出来对众道看。要知亲切。若道不得。虚过平生。良久。打禅床一下。便下座。

　　天圣广灯录卷第二十三


　　天圣广灯录卷第二十四　　　［宋碑］


　　郢州大阳山坚禅师

　　在灵泉。入室。灵泉问云。你从什么处来　师云。僧堂里来　泉云。你为什么不筑著露柱。师于言下省悟。
　　有僧问。如何是玄旨　师云。壁上挂钱财。
　　问。如何是无相道场　师云。佛殿里悬幡。
　　问。不借时机用。如何话祖宗　师云。老鼠咬腰带。
　　问。如何是真中真　师云。十字街头泥佛子。
　　因僧请益法身。师有颂。
　　扶桑出日头　　黄河辊底流　　六六三十六
　　陕府出铁牛

　　襄州石门山遵禅师

　　上堂。僧问。古人道。大悲院里有斋。意旨如何　师云。石人满面血。山草运无根。
　　问。如何是石门境　师云。石朵山前无异路。清凉河深彻底看　进云。如何是境中人　师云。乐界鼓声连夜响。牧牛童子唱巴歌。
　　问。如何是佛　师云。王宫降诞人皆仰。四八端严为后时　进云。恁么则灵山非的意。雪岭有知音　师云。鸟道玄玄无草碍。一轮明月正当轩。

　　荆门军上泉院古禅师

　　因看华严经。一日。掷卷在地。云。黄面老汉得恁么多口。从兹晓悟。
　　后参广德。乃为印可。
　　师开堂日。有僧问云。师唱谁家曲。宗风嗣阿谁　师云。万同一点子。普润遍娑婆。
　　问。如何是大道之源　师云。帘内有君当正位。殿前四相尽朝仪　进云。恁么即一滴不离毗卢界。万派朝宗不二门　师云。四塞罢戈齐拱手。十方共贺大平年。
　　问。如何是祖师西来意　师云。梁王殿上不来往。魏国终归只履西。

　　鼎州梁山岩禅师

　　上堂。僧问。师今出世。有何祥瑞　师云。家山无异草。灵苗遍地生　进云。恁么则法界蒙恩。人天有赖　师云。言不干典。非君子所谈。
　　问。如何是梁山境　师云。云峰千载秀。华木四时春　进云。如何是境中人　师云。岩前樵父频招手。大家齐和太平歌。
　　问。如何是佛　师云。巍巍不显三身相。超然岂与见闻同。
　　问。如何是祖师西来意　师云。新罗附子。蜀地当归。

　　潭州云岩山清眺禅师

　　上堂。僧问。四众齐临于宝座。请师方便为提撕　师云。巴歌虽有韵。秖恐和人稀　进云。为什么如此　师云。宫商不入异人耳。从来妙旨少知音。
　　问。如何是和尚家风　师云。千年永雪上。灵枝万古春　进云。未审客来。将何祗待　师云。琉璃钵盛无米饭。云堂大会不来人。
　　问。如何是恁么去底人　师云。登玄无异路。终不暂回头　进云。如何是恁么来底人　师云。金凤衔花离玉洞。木马怀胎半夜归　进云。如何是不来不去底人　师云。白云横谷口。樵子夜忘家。

　　澧州药山第十二世利昱禅师

　　开堂日。拈香示众云。此一瓣香。不从天得。不从地来。不从十方而至。大众。且道从什么处来。三十年后不得错举。便烧香升座。
　　时有僧问。师唱谁家曲。宗风嗣阿谁　师云。幸自不曾翘足赞。时人刚道见底沙　进云。恁么上来。乞师端的　师云。灵光迥透青霄外。人天徒自见分拏。
　　问。外无所求。内无所依时如何　师云。青天白日　进云。知者已知。未知者如何领解　师云。三十年后。
　　问。如何是祖师西来意　师云。何不问自己意　学云。如何是自己意　师云。剩著茶。少著水。
　　师上堂云。山河大地．日月星辰与诸上座同生。三世诸佛与诸上座同参。三藏圣教与诸上座同时。还信得及么。若也信得及。陕府铁牛吞却乾坤。虽然如是。被法身碍却。转身不得。顺知有出身之路。作么生是诸上座出身之路。道。道。良久。云。若道不得。永沈苦海。珍重。　僧问。格外之谈。乞师垂示　师云。要道也不难　学云。恁么则万仞碧潭。许垂一线也　师云。大众笑你。
　　澧州牧于衙内白莲亭上会诸尊宿。折花供养。请师说法。
　　时有俗官问。如何是澜浦境　师云。此是白莲亭　进云。如何是境中人　师云。牧牛童子横吹笛。野老溪边和不齐。
　　师乃云。昔日须菩提。岩中宴坐。梵天雨华赞叹。须菩提问。空中赞叹。复是何人。梵天云。我是梵天。提云。云何赞叹。梵云。我见尊者善说般若。提云。我于般若未曾说著一字。梵云。尊者无说。我乃无闻。无说无闻。是真说般若。
　　师云。梵天恁么道。还称得须菩提意也无。直然无言无说。不涉视听。犹是涅槃高堑。解脱深坑。若是药山。又且不然。文殊按剑。石人胆战。木女心惊。久滞诸官．尊宿．和尚。伏惟珍重。
　　师上堂云。古人道。上来时荐取。下去时荐取。僧堂．茶堂里时荐取。药山即不然。上来也不用荐。下去也不用荐。僧堂．茶堂里也不用荐。为甚如此。本自无疮。勿伤之也。珍重。
　　师因僧入室请益。南泉问僧。从什么处来　云。鲁祖来　泉云。鲁祖有何言句接人　云。才见僧来便面壁　泉云。我寻常向僧道。佛来出世时会取。黑豆未生芽时会取。尚自不得一人半人。你恁么。驴年去　师乃与颂曰。
　　鲁祖面壁如何　　世上仙陀几个
　　不因禅子跨户　　大似因风吹火
　　南泉黑豆未生时　　喃喃终是泄天机
　　休向未生全晓悟　　日出东方月落西

　　晢州罗纹得珍山主

　　师受梁山密旨。梁山尝谓曰。子今生缘薄。不得出世。
　　师后遁迹。常好坐禅。四季剃头。一食而已。
　　有僧问。十二时中以何为坐　师云。你什么处见他。
　　问。梁山先师迁化往什么处　师云。扑破钝鸡子。飞却凤凰儿　进云。毕竟归何处　师云。青山常岌岌。流水自茫茫。
　　问。亲切处乞师指示　师云。老僧元是广南人。
　　师一日乃述颂一首贴在法堂壁上。
　　老病龙钟起坐难　　一条杖子不曾闲
　　几年空欲归乡去　　秖待临时摘脱间

　　师至来春。端然而化焉。

　　夹山大哥和尚

　　师初参青林。问。从上诸圣。学人还有分也无　青林据座　师良久　青林云。会么　师云。不会　青林云。无子用心处　师于言下大悟　上堂。僧问。如何是佛　师云。凉风飒飒吹人冷。水上浮沤能几时。
　　问。如何是道　师云。好大哥。物外独骑千里象。万年松下击全钟。
　　问。如何是夹山正主　师云。好大哥。好手顺还栾布作。韩先虚望立功勋　僧无语　师云。单雄信解弄枣子木槊。尉迟公随后喝番歌。
　　问。如何是和尚家风　师云。好大哥。骑骏马。骤高楼。铁鞭指尽胡人路。
　　马大王从青林请师。过夹山。王出远迎　问。如何是祖师西来意　师云。好大哥。御驾六龙平古秀。玉阶排仗出金门。
　　问。月生云际时如何　师云。好大哥。三个童儿抱华鼓。更莫碍我毬门路。
　　问。如何是祖师西来意　师云。好大哥。玉印不离天子手。金箱岂可庶人知。
　　师问。僧头上金光现。脚下火云生。巍巍大丈夫。复来有何事　僧云。特来礼拜和尚　师云。射虎不逢人。钝置千钧弩。参堂去。

　　襄州石门山慧彻禅师

　　初开堂日。有僧问。师唱谁家曲。宗风嗣阿谁　师云。片云生凤岭。樵子处处明。
　　问。如何是和尚家风　师云。解接无根树。能桃海底灯　学云。学人不会桃灯意。请师方便接无根　师云。贾岛笔头挑古韵。下手之时谁为分　问。如何是石门境　师云。猿啼山谷韵。木马正当轩　问。如何是境中人　师云。通身非影像。常日闹喧喧。
　　问。一毫未发时如何　师云。羿善不调弓。箭透三江口。
　　问。如何是佛法大意　师云。三门前松树。见生见长。
　　问。正当恁么时。还有师也无　师云。草青青时入洞。华馥馥时回车　问。祖师九年面壁。意旨如何　师云。三山锁夜月。照破万家门。
　　问。从上诸圣。得个什么便休歇去　师云。见谛无生路。通身举妙灵。
　　问。至宝无形。如何得用　师云。素手剔金灯。类显长天月。
　　问。远远投师。请师便道　师云。猿啼山谷韵。虎啸野僧吟。
　　问。如何是和尚深深处　师云。龙巢生凤卵。端的勿人知　进云。如何是龙巢生凤卵　师云。帝里穿靴异　进云。如何是端的勿人知　师云。千圣不能测。
　　问。承教有言。不在内。不在外。不在中间。未审在什么处　师云。三年一闰。九月重阳　问。和尚烧由。还有过也无　师云。龙吟雾起江河静。虎啸风生万里闲。
　　问。路逢达道人。不将语默对。将什么对　师云。斫额无观日。沉吟理趣圆　进云。如何是沈呤理趣圆。　师云。被阇梨致此一问。直得霢霂汗流。
　　问。多子塔前。是有言说。是无言说　师云。无言木自异。滔滔天下传。
　　问。如何是凤凰山　师云。突屼侵天际。龙盘凤舞城　学云。如何是山中人　师云。朝看云雾起。暮听子规啼。
　　问。如何是有语中无语　师云。满口道不著　学云。如何是无语中有语　师云。寂然机不停。
　　问。不起思念。如何请益　师云。木人登机织。石女夜抛梭。
　　问。如何是三乘教外别传一句　师云。东村王老夜烧钱。
　　问。如何是禅非意想　师云。要道便道。
　　问。如何是道绝功勋　师云。浩然不隐的。横身物外闲。
　　问。学人贫虚。请师济赡　师云。开门无一物。到者不空回。
　　问。如何是无上性海　师云。龙日雨霏霏。江河流不尽。
　　问。的的玄微。如何得用　师云。激水浪头金。澄潭波里月。
　　问。如何是无缝塔　师云。龙渡碧潭含朗月。今来一句对机公　又云。龙楼无宿客。衘辇百花新。
　　问。如何是学人本分事　师云。戴持不觉重。举步镇相随。
　　问。如何是和尚一通之启　师云。素幅非文。喃喃异说。
　　问。如何是最初一步　师云。
　　反系勿底鞋　　善行云水路　　识者善知时
　　不识地狱祖

　　问。不未佛祖底人来时。向他道什么　师云。不求佛祖底人不来问石门　学云。与么即求佛祖也　师云。谁是求佛祖者　学云。某甲更致一问　师云。宝座方高四尺八。
　　问。如何是三世诸佛出身处　师云。石火夜流光。樵人首戴雪。
　　师示众云。道不自名。假名唱道。
　　有僧问。卢行者为什么会得　师云。会处不是卢家境　学云。如何是卢家境　师云。明星背后倒骑牛。
　　师示众云。临济入门便喝。德山入门便棒。
　　僧问。一棒一喝是古人作用。如何是和尚作用　师便打　学云。谢师方便　师云。知恩者少。负恩者多。
　　问。文殊仗剑。欲杀何人　师云。失念者　学云。如何下手　师云。全用不伤。罪当即令　问。如何是道　师云。目前者是　学云。目前何者是　师云。行者是。
　　问。尽大地是一个死尸。向什么处理　师云。眼耳鼻舌身。
　　问。三身共一体。那个为正　师云。报化路前横身道。石人眼里不栽华。
　　问。遍地荆榛。如何辨主　师云。滴水岩在桉山前。
　　问。实际理地。如何运步　师云。幽谷白云藏白雀。拟心栖处隔山迷。
　　问。白云岩畔无人到。幽谷深开事若何　师云。兔走乌飞急。龙衔海月圆。
　　问。如何是祖师西来意　师云。少林澄九鼎。动浪百华新。
　　问。大众云臻。请师举唱　师云。一句无私语。常待五湖僧。
　　问。万法归宗。宗归何所　师云。日里桃金线。全身转处空。
　　问。妙用机关如何通信　师云。未马频频叫。报道国人安。
　　问。截铁之言。请师便道　师云。日出东方。光临北户　问。古今并是文言秀句。如何是和尚奇特一句　师云。无须锁子昼夜开　学云。如何是和尚之用　师云。自来提网。罕遇知音。
　　问。如何是佛　师云。樵子度荒郊。骑牛草不露。
　　问。如何是有力底人　师云。瞥瞥流光异。山岳岂能遮。
　　问。大悲千手眼。如何是正眼　师云。龙衔海底月。白云绽处看。
　　问。以八不成。是何章句　师云。枯木残枝。山河大地。
　　问。学人久迷真性。大奇一句请师道　师云。龙藏函中光彩异。九天玄范掌中持　问。如何是应机不失底事　师云。三门对佛殿　学人不会。请师指示　师云。开生天柱连朱雀。
　　问。碧萝影里无人到。石室门前事若何　师云。龙泉不隐旧时光。廓落无涯非定止。
　　问。夹岭峰前句。请师为举扬　师云。玄言一句异。万象不能齐。
　　问。千差万别。如何晓得　师云。应善无差迳。
　　问。岸阔水深。请师举桌　师云。手把过头杖。逢春点异华　学云。异华还受点也无　师云。君问我答。有辱先宗　问。寂寂无依时如何。
　　师云。寂寂异人机。通身谁学了。
　　问。达磨未来时如何　师云。大地如胶漆　进云。来后如何　师云。杲日正当轩。
　　问。如何是伶利底物　师云。古墓毒蛇头戴角　问。如何是佛　师云。素彩不装金。天人瞻无尽。
　　问。如何是学人用心处　师云。昼夜常然无尽灯。
　　问。如何是具足一句　师云。
　　该天括地赴群机　　信手拈来不暂离
　　君今会得非非法　　大地扬眉首不窥

　　问。本无一物。起自何来　师云。拈金不展手。滔滔海藏通。
　　问。凤子归巢时如何　师云。纤毫不隔　学云。盘旋不在时如何　师云。汝即今在什么处　学云。和尚即知　师云。汝亲问石门。
　　问。如何是佛　师云。丽水一星金。流沙浑不杂。
　　问。如何是知法底人　师云。三百六十州。陕府出紩牛。
　　问。求法不可见。觅法又无形时如何　师云。淮南船子看月宫　学云。请师指示　师云。通身不滞物。理妙阿谁当。
　　问。正当恁么时如何　师云。金华含寸玉。石女画蛾眉。
　　问。如何是佛法大意　师云。敲空不作响。父子却知音　问。触目是滞。如何得不滞去　师云。云深不覆顶。华开宇宙新。
　　问。如何是樵子度荒郊　师云。遮掩不得。
　　问。如何是正道行底人　师云。无云天地暗。漉漉理通玄。
　　问。如何是玄妙之境　师云。登林猿叫异。青山不昧知。
　　问。如何是和尚说法口　师云。陆修静礼佛。朝朝诵道经。
　　问。闻师妙按嵇康指。还许学人和也无　师云。凤凰山下。不滞来音。无影树前。任君举唱　进云。恁么即妙透三关。知音不和　师云。俊马未逢千里像。隔海飏先道路难　师打堰了。归来。上堂。僧问。知师解打截河堰。大海波涛堰得无　师云。星流度尽阎浮宝。无限森罗到此休。
　　问。绝水停轮。当何所食　师云。朝餐无未饭。暮啜百灵藤。
　　问。和尚未见先师时如何　师云。石上东流水　进云。见后如何　师云。无云雨露施。
　　问。威音王佛已前。和尚在什么处　师云。虚空无障迹。常日面前辉　学云。如何领会　师云。退身三步。即见宗亲　进云。便恁么领会时如何　师云。是个什么　问。月暗星昏时如何　师云。山深云雾霭。虎戴雪霜眉。
　　问。如何是玄中玄。妙中妙　师云。搔首扪虚空。无丝牵大象。
　　问。如何是无言之说　师云。万里无云雨。青天海晏雷。
　　问。如何是般若　师云。瑞草透山秀。言中历历明。
　　问。如何是山中宝　师云。空华从地发。盖国买无门。
　　问。如何是佛法至理　师云。旨妙尘机异。通身觉路玄　问。学人欲求一物时如何　师云。汝拟求个什么　学云。和尚还容许也无　师云。廓落长安道。不障往来人　学云。请师指示　师云。展手不开拳。分明善看取。
　　问。宝物不现时如何　师云。夜月透纱窗。身前不现影。
　　问。东方才动犹未晓。三更已前事若何　师云。丝芒不隔毫端事。满目峥嵘不翳尘。
　　问。一无所有。如何进步　师云。无油不点烛。明曜阿谁当。
　　问。如何是石门境　师云。碧萝常郁翠。不碍一轮辉。
　　问。如何是和尚接人一句　师云。挑灯不隔手。明明会也无。
　　问。如何是沙门行履处　师云。三更不点烛。手后不然灯　问。一灯然百千灯。如何是一灯　师云。威音室里元无烛。三更不借夜明帘。
　　问。如何是一句下事　师云。灵源一派异。流注百川中。
　　问。如何是透法身一句　师云。海底浮沤发。须弥顶上攒。
　　问。便恁么时如何　师云。运步人先觉。回来绝点痕。
　　问。此个门中。还有知音也无　师云。有　如何是知音者　师云。坚冰消散后。游鱼处处通。
　　问。知师巧妙能针线。石人衣破怎生缝　师云。穿山有路。下句当机　进云。恁么则师好手也　师云。汝得个什么气力。
　　问。如何是庵中主　师云。鹤息瑞云飞。巢中无破卵。
　　问。云光作牛。意旨如何　师云。陋巷不骑金色马。过来却著破襕衫。
　　问。亡僧迁化向什么处去也　师云。露柱挂灯笼。
　　问。如何是沙门上上不及处　师云。孤月海底圆。不见浮沤过。
　　问。如何得便休歇去　师云。截断万重关。井底然灯坐。
　　问。师子未出窟时如何　师云。金毛不覆爪　进云。出后如何　师云。振地勿遮栏。
　　问。如何是究竟身　师云。通身非影像。常日在人前　问。如何是福慧双修　师云。穿靴当执简。击磬韵金钟。
　　问。十二分教即不问。如何是真经　师云。谛听谛听。
　　问。秖如庞居士问马大师。意旨如何　师云。待虚空扑落地即向汝道。
　　问。三际不生是何境界　师云。三公九卿排班位。真珠帘下鼻撩天。　问。含胎久矣。啐啄同时。如何　师云。大洋海底攒灯坐。从头第二鬓毛班。
　　问。文不加点时如何　师云。正当恁么时　学云。正当恁么时如何　师云。琉璃殿上尾吒沙。
　　问。佛究竟如何　师云。乘船频举桌。万里望船翁　进云。便恁么去时如何　师云。谁是桌船人。
　　问。如何是一色　师云。金汤镀瓦砾　进云。一色后如何　师云。灯背夜明帘。不照齐身草。
　　问。响板未鸣时如何　师云。汝犹不觉在　进云。鸣后如何　师云。声在什么处。
　　问。如何是无相道场　师云。月照水澄澄。青山无异路　进云。如何是道场中人　师云。我今向汝说。汝还会也么。
　　问。如何是和尚活计　师云。拈空拄空。
　　问。如何是学人著力处　师云。暗室夜明灯。昼夜无停止。
　　问。不落诸缘。请师道　师云。无因不出户　进云。恁么则虎不呈威。龙吟在寝　师云。岳耸路崔嵬。大地平如掌。
　　问。灯未点时。明在什么处　师云。秖如阇梨未问时。问在什么处。
　　问。如何是山中人　师云。遥望江山万里青　学云。此犹未是山中人　师云。今日遇著明眼人。
　　问。一物不将来时如何　师云。放下著　学云。一物不将来。放下个什么　师云。犹自担板在。
　　问。金凤透白云时如何　师云。海州圆月现。赫赤满天涯。
　　问。进前无路。退后无门时如何　师云。两脚床子莫遍坐。
　　问。顿脱嚣尘时如何师云。十八担子一人擎。
　　问。如何是般若　师云。开合演若多。未辉圆妙的。
　　问。枯木倚寒岩时如何　师云。莫作者活计　学云。作什么活计即得　师云。活计家山宝。纵横处处通。
　　问。如何是真色　师云。龙非海客。岳对千山。
　　问。如何是尘中主　师云。铜沙锣里满盛油　学云。不会　师云。猢狲入道场。
　　问。如何是转身前　师云。不与白云连　进云。如何是转身后　师云。不入威意会　学云。如何是正转身　师云。朗月玄玄不坠的。
　　问。一拳打不过。意旨如何　师云。遍地峥嵘。秖是者汉。
　　问。如何是和尚家风　师云。龙楼金凤子。根卧不裁衣。
　　问。远远投师。请师便接　师云。溺水河边待渡人。渔翁岸上频招手。
　　问。国土晏清。谁人为主　师云。摆手乾坤动　学云。王道又如何　师云。嘉禾合穗。野老讴歌　学云。向上还更有明会处也无　师云。有　进云。如何是向上事　师云。尧舜不持林下诏。洗耳江边饮牧牛。
　　问。片月落空山。只履何方去　师云。西山云雾霭。东岭月明时　进云。学人恁么举手来时如何　师云。遍地一轮孤。万象齐来看。

　　襄州广德山智端禅师

　　上堂。僧问。从上诸圣往什么处去也　师云。御辇不游金色界。手携箬笠问田翁。
　　问。牛头未见四祖时如何　师云。著衣吃饭　进云。见后如何　师云。著衣吃饭。
　　问。如何是广德山　师云。当阳华易发。背阴雪难消　进云。如何是山中人　师云。朝霞不出门。暮霞行千里。

　　潭州北禅寺显禅师

　　有僧问。师见石门。得个什么　师云。金华含玉蕊。荒郊带雪开。
　　问。如何是真如佛性　师云。随流无挂碍。当用处处真　进云。荡子归家。更无异号　师云。头头不展手。物物谩劳工。
　　问。如何是和尚家风　师云。一轮当宇宙。处处总光辉　进云。忽遇客来。如何只待　师云。物物总是非劳力。头头不用牧童机。

　　磁州桃园山云屿禅师

　　开堂。升座云。西来妙旨。觌面难当。电发千机。无劳伫思。有何作者。便请相见。时有僧出礼拜　师云。足下过也　僧礼拜起。拟问　师云。驷马难追。
　　问。凤凰一曲师亲唱。愿把玄微示一音　师云。洪音不韵人间调。直出青霄和得么　进云。恁么则智音不和　师云。满口冰霜冷彻骨。岩下石人笑点头。
　　问。如何是佛法大意　师云。水流涧下。云吐峰头。

　　潭州北禅寺怀感禅师

　　有僧问。如何是诸圣为人底句　师云。红轮当万户。光烛下无私　进云。如何是和尚为人底句　师云。金钩混玉浪。游鱼焉敢吞　进云。恁么则空手归家　师云。怨他谁。
　　问。如何是佛　师云。尺短寸长。

　　舒州四面山宝津禅师

　　有僧问。如何是祖师西来意　师云。山寒冰冷。
　　师问修造僧。本自圆成。何得开山造寺　造云。担枷过状　师云。未在。更道　造云。两重公案　师拈棒　造拟议　师便打。
　　问。僧什么处来　僧云。舒州来　师云。正落四面手里。僧无对　师云。且坐吃茶。

　　柱杖颂

　　四面一条杖　　当机验龙象　　头角稍低昂
　　电光临背上

　　襄州广德山重智禅师

　　有僧问。师唱谁家曲。宗风嗣阿谁　师云。白云漫凤岭。天下太平歌。
　　问。广德此日师亲据。凤凰岩下意如何　师云。灵源一派。异滔滔应万机。
　　问。如何是及时节底句　师云。寒即向火　学云。不会　师云。热即取凉。

　　凤翔府青峰山义诚禅师

　　有僧问。师唱谁家曲。宗风嗣阿谁　师云。十年游汉水。舍得凤凰毛。
　　问。如何是青峰家风　师云。向火吃甜瓜。
　　问。三际不生是何境界　师云。白云莲雪岳。明月混鱼钩　进云。未审向上更有也无　师云。有　进云。如何是向上事　师云。灵光烁破琉璃色。大地明来绝点痕。
　　问。如何是祖师西来意　师云。石牛栏古路。木马骤高楼。

　　永康军景德院真禅师

　　有僧问。师唱谁家曲。宗风嗣阿谁　师云。无根树下亲付嘱。井底挑证更是谁　进云。宗风虽蒙师指示。今日当筵又若何　师云。金龙出洞祥光聚。凰凰翥翼野云飞。
　　问。如何是道　师云。千差虽有异。一月照无偏　进云。如何是道中人　师云。行玄不举步。鸟道任来过。
　　问。如何是诸佛前　师云。片雪锁寒岩　进云。如何是诸佛后　师云。滴沥无相似。

　　兴元府广教院绍荣禅师

　　有僧问。如何是佛法大意　师云。斗山粳米。让水薹子。
　　问。如何是从上来相传底事　师云。片月流晖。光含万象　进云。即今事又作么生　师云。击动乾坤鼓。梦魂人未惊。

　　嘉州承天院义勤禅师

　　有僧问。如何是和尚家风师云。不直半分钱　进云。忽遇客来。将何只待　师云。满盘饤不出。到者善知时。
　　问。如何是谛实之言　师云。措大中子黑。

　　同州饶益寺法华禅师

　　行脚至襄州石门彻禅师会下。一日早晨。上问讯　彻云。数日天阴。日往什么处去也　师良久云。某甲道不得　彻云。你问。我与汝道　师便问。数日天阴。日往什么处去也　彻云。厨下椽椽声　师云。会也　彻云。你见个甚么道理　师云。厨下椽椽声。
　　师因兹省悟。回本寺。虽不出世。云堂法侣常盈百数。师又誓不出寺。常诵莲经。
　　因僧辞往石门。师寄一问。其僧到石门。乃问。金凤透白云时如何　彻云。海州圆月现。赫弈满天涯　彻云。且住。此问是自置。人教你。若是自置。你须说来。若说不得。吃棒出院　僧云。是同州饶益寺法华教某甲问　彻云。情知不是你问。
　　后彻禅师累发人取。令住石门　师坚辞之。乃寄月颂一首。
　　旷劫辗长天　　山河景色鲜　　千家含瑞彩
　　万里一轮悬　　有照森罗影　　无私遍大千
　　太虚留不住　　岂受白云漫

　　彻上堂云。灭胡种。灭胡种。

　　襄州石门山筠首座

　　师受业于太原金藏院。自入此山。三十余载。每中食讫。荷锄披榛。手植梨栗。遍于山田。会众仍露余利。绰有懿行。丛林慕焉。缁白凡三请出世。不诺。
　　一日。因僧请吃茶次　僧问。如何是首座一著子　师云。适来犹记得　僧云。即今又如何　师云。好坐。点茶来。
　　师因担锄入园次。僧问。三身中。那一身去作务　师拄锄而立　僧云。莫便当也无　师担锄便去。

　　潭州北禅寺契念禅师

　　有僧问。如何大道之源　师云。众流混不得　进云。独脱事如何　师云。穿云透石。
　　问。如何是不坠古今底句　师云。十五十六。日月相逐。

　　鼎州梁山第三世善冀禅师

　　上堂云。日日槌钟击鼓。本自不迷。何须求悟。诸上座。未到梁山桥亭。早有三十榛分。如今上来。觅个什么。珍重。
　　僧问。拨尘见佛时如何　师云。莫眼华。
　　问。和尚几时成佛　师云。且莫压良为贱　进云。和尚为什么不肯承当　师云。好事不如无。
　　师因举鲁祖和尚见僧来便面壁。乃有颂曰。
　　鲁祖三昧最省力　　才见僧来便面壁
　　若是知心达道人　　不在扬眉便相悉

　　师因僧有烦恼。作颂曰。
　　若人心在道　　烦恼自然无　　不是无心法
　　本来若太虚


　　牧牛颂

　　梁山一头水牯牛　　素无鼻孔复何收
　　朝昏拟犯他苗稼　　一喝便教却回头
　　回头照见无一物　　自然快乐得无忧
　　从兹会得放牛法　　不拣荒田得自由

　　襄州谷隐山契崇禅师

　　有僧问。如何是祖师西来意　师云。番人皮裘胡人著　进云。不会此理如何　师云。聋人侧耳哑人歌。

　　襄州谷隐山法诲禅师

　　有僧问。师唱谁家曲。宗风嗣阿谁　师云。石笋抽条腊月春　进云。恁么即虎溪嫡子也　师云。莫乱道。
　　问。如何是法　师云。山河大地　进云。莫便是和尚为人处也无　师云。何必。

　　襄州开解山重慜禅师

　　有僧问。承教有言。不可以智知。不可以识识。此意如何　师云。龟毛拂子随时用。兔角分明应万机　进云。学人未晓。乞师方便　师云。石人解唱长生曲。玉女能分八字眉。　问。如何是学人自己　师云。到处问人　进云。乞师方便　师云。争柰何。

　　襄州鹫岭院怀坚禅师

　　有僧问。最险无过剑刃锋。如何是剑刃锋　师云。非君境界　进云。进即是。退即是　师云。俱错　进云。不进不退时如何　师喝。
　　夏满日。僧问。西天以蜡人为验。未审此土以何为验　师云。贼人胆底虚　进云。恁么则今日十六。来日十七　师云。放你二十棒。　问。鼓声才罢。大众云臻。学人上来。师意如何　师云。吃棒　进云。教学人如何措足　师云。罪不重科。

　　邓州广济院守方禅师

　　先住潭州延寿寺。开堂日。僧问。和尚得个什么便休去　师云。自从咬破铁馂饀。直至如今五味全。　问。如何是延寿境　师云。舒湖清似镜。照破万人心　进云。如何是境中人　师云。守方今年四十九。　问。牛头未见四祖时如何　师云。失晓乌鸡头带雪　进云。见后如何　师云。雪散鸡飞影不存。　问。古镜未磨时如何　师云。光明烜赫　进云。磨后如何　师云。黑似漆。

　　隋州护国院崇宝禅师

　　有僧问。师唱谁家曲。宗风嗣阿谁　师云。打动犹松鼓。唱起凤凰歌。　问。天人群生类。皆承此恩力。如何是此恩力　师云。风高月吟。

　　怀安军云顶鉴禅师

　　有僧问。师唱谁家曲。宗风嗣阿谁　师云。石鼓击时天地动。木人横笛火中吹。　问。如何是云顶境　师云。千年枯木花重秀。万劫盘陀镇古峰　进云。如何是境中人　师竖起拂子云。见么　学云。见　师云。见即不到恁么旧地也。

　　潭州道吾山契诠禅师

　　有僧问。师唱谁家曲。宗风嗣阿谁　师云。凤岭无私曲。如今天下传。　问。如何是道吾境　师云。溪华含玉露。庭果落金台　进云。如何是境中人　师云。拥炉披古衲。曝日枕山根　问。牛头未见四祖时如何　师云。玉上青蝇　进云。见后如何　师云。红炉焰里冰。

　　襄州广德山慧远禅师

　　有僧问。如何是祖师西来意　师云。一枝瑞草流东土。六叶芬芳亘古今。
　　问。如何是古佛心　师云。石人击缶木人听。
　　问。如何是禅　师云。久旱芦华雪满天　进云。莫秖者个便是也无　师云。是即应太奇。

　　澧州层山善来禅师

　　有僧问。如何是道　师云。此去石门县三里　进云。如何是道中人　师云。张三季四。
　　问。布袋里盛乌龟。意旨如何　师云。千圣名不出。通身岂滞机。

　　天圣广灯录卷第二十四


　　天圣广灯录卷第二十五　　　［宋碑］


　　蕲州四祖山专海禅师

　　上堂云。要急相应。唯言不二。作么生说个不二底道理。然即人人书知有。要且不相续。作么生得相续去。良久。云。但自心藏异迹。语去浮云。珍重。
　　僧问。如何是古佛家风　师云。密展灵关异。千机类不齐。
　　元正日。僧问。时迁景运人皆委。不落四时事若何　师云。历劫不迷今日事。一轮辗破四时机　学云。今日事又如何　师云。烟岚雾气凝萧。赏赉无私又一年。

　　郢州兴阳山清剖禅师

　　开堂日。升座云。西来大道。理绝百非。句内投机。全乖妙旨。不已而已。有屈祖宗。岂况忉忉。有何相益。然虽如是。事无一向。且于唱道门中。通人一线。大家近前商量　时有僧问。达磨未传心下印。释迦未解髻中珠。此时若问西来意。还有西来意也无　师云。异草三冬秀。不待五天雷　学云。若不上来伸此问。焉能辨得法王机　师云。塞北高飞雁。堕翼丧身躯。
　　问。知师妙得空王旨。今日当筵事若何　师云。浩然非所得。廓落回天涯　进云。妙用事又如何　师云。帝网重重无间断。交光旋布目前机。
　　问。婆伽出海乾坤振。觌面相呈事若何　师云。妙翅展时当宇宙。个中谁是出头人　进云。忽遇出头时又如何　师云。似体提鸠犹未觉。御楼前面始知真　进云。恁么即退身三步也　师云。须弥座下乌龟足。莫待重遭点额痕。

　　复州乾明院机聪禅师

　　上堂云。太阳溢目。洞鉴无亏。因什么却有迷悟。秖为情生智隔。想变体殊。一念超越。千途路绝。且道恁么上来。还隔不隔。吃茶去。
　　问。如何是佛法大意　师云。此问不虚　学云。如何领会　师云。言前不荐。句后难明。
　　问。众手淘金。谁是得者　师云。真金不混水。展手即迷源　进云。恁么则不从人得　师云。从来无异色。争肯受提撕。

　　襄州白马山归喜禅师

　　上堂。僧问。师唱谁家曲。宗风嗣阿谁　师曰。无私一曲谁人和。今日分明举似君　进云。恁么即梁峤亲孙。大阳嫡子也　师云。敲空不作响。平地有雷生。
　　问。如何是白马境　师云。满目青山透。不逐四时凋　进云。如何是境中人　师云。衲拥雪眉长。
　　问。如何是白马山　师云。凤林关外唐溪前。
　　问。如龟藏六时如何　师云。布袋里弓箭。
　　问。不著佛求。不著法求。当于何求　师云。村人跪拜石师子　进云。意旨如何　师云。社树下设斋。
　　上堂云。急走即蹉过。慢行趁不上。没量大衲僧无计柰何。有多口饶舌底出来。
　　时有僧问。一句即不问。如何是半句　师云。投身掷下　进云。者个是一句也　师云。半句也摸不著。
　　问。如何是阒寂之门　师云。莫闹。莫闹。

　　衡州崇胜院智聪禅师

　　有僧问。师唱谁家曲。宗风嗣阿谁　师云。不曾登古殿。刚道献花来。
　　问。如何是和尚为人底句　师云。无弦琴有韵。今古和难齐　进云。忽遇知音时如何　师云。知音不历耳。达者岂从闻。
　　问。如何是祖师西来意　师云。瑞草连山秀。霜华焰里开。

　　潭州南岳山福严院审承禅师

　　有僧问。大阳一曲师亲唱。掷钵峰前事若何　师云。猿啼山谷韵。王女和声齐　进云。恁么即一句迥超千里外。当阳举令又如何　师云。三年一[門@壬]人皆委。九月重阳岂异同。
　　问。如何是祖师西来意　师云。一条湘水浸衡阳。
　　问。如何是衣中宝　师云。开拳无一物。应用不曾亏。

　　潭州南岳山方广寺隆禅师

　　有僧问。如何是妙玄无私句　师云。万仞峰前标不出。深深海底岂能藏　进云。恁么则知音不知　师云。荆玉本无瑕。三献方为宝。
　　问。如何是方广境　师云。山寒无异草。岭峻不披云　进云。如何是境中人　师云。林下石人歌一曲。溪边木女尽知音。

　　广州罗浮山显如禅师

　　行脚时。大阳上堂。师问。如何是无缝塔　大阳良久　师便礼拜　大阳云。见什么道理　师云。不辞祗对和尚。恐上纸墨　大阳云。官不容针。
　　问。如何是大彻底人　师云。不行千圣路。回光烛万机　学云。即今事如何　师云。红轮当甲寅。刚有不明人。

　　蕲州灵泉山处仁禅师

　　有僧问。如何是灵泉一滴水　师云。灵源无滴沥。普润编乾坤。
　　问。如何是清法身　师云。随流常出没。不滞往来踪　进云。应底事又作么生　师云。千差无异辙。万像目前分。

　　相州天平山第四代契愚禅师

　　天平山受业。后游九峰。诠禅师移锡归宗。嘱师居九峰开堂。后住天平矣。
　　僧问。师唱谁家曲。宗风嗣阿谁　师云。杖鼓两头打。
　　问。如何是祖师西来意　师云。镇州萝卜石含茶。
　　居士问。法无动摇时如何　师云。你从潞府来　居云。一步也不曾蓦　师云。因什么得到者里　居士云。和尚睡语作什么　师云。放你二十棒　有俗官问。无怜可隔。为什么不相见　师云。怨他谁。
　　师问二人座主。先问第一人。讲什么经论　主云。百法论　师云。下法从几法生　主云。百法从一法生　师云。一法从何而生　主无对。　师问第二人。讲什么经论　主云。唯识论　师云。作么生是三界唯心。万法唯识　主无对　师一时喝。
　　师序下行次。见僧。以拄杖示之　僧便近前接　师便打。

　　郢州芭蕉山第二代遇禅师

　　上堂云。法法圆明。物物成现。更不用拽长就短。拽短从长。知有者。实谓省要。不知有者。徒自疲劳。珍重。
　　僧问。如何是祖师西来意　师云。是星皆拱北。何水不朝东　进云。争柰学人未会何无　师云。逢人但恁么举。
　　问。如何是芭蕉境　师云。山松郁郁。润水潺潺　进云。如何是境中人　师云。此去镇县不遥。阇梨莫造次。
　　问。如何是道　师云。风鸣雨急　进云。便恁么去时如何　师云。更经子细。

　　郢州芭蕉山第三代圆禅师

　　上堂云。三千大千世界。夜来被老僧都合成一块。辊向须弥顶上。帝释大怒。拈得。扑成粉碎。诸上座。还觉头痛也无。良久。云。莫不识痛痒好。珍重。
　　僧问。如何是和尚接人一句　师云。要头截取去　进云。和尚岂无方便　师云。心不负人。面无惭色。
　　问。如何是芭蕉境　师云。石人峰在主山前　进云。如何是境中人　师云。了髻山童少礼仪。
　　问。省要处乞师一言　师云。好　进云。请师道　师云。千里万里。

　　郢州兴阳山法深禅师

　　上堂云。道无方所。非言语之所论。法非名相。岂意识三度量。本自圆成。何劳名貌。盖是今时学者。自昧心源。不能洞达。一向巡他门户。逐境求真。皆学合尘。靡省己识。如今劝你。一时放却。但于十二时中不起一念。不昧一尘。随处在处。头头物物一时成见。更不著驰求。缘诸外境。一念相应。众善自然成办。且汝等还肯承当得也无。若肯承当得者。试对众道看。与汝证据。良久。云。若无人道得。却成相钝置。久立。珍重。
　　僧问。十二时中以何为的　师云。戒有明文　进云。学人未会。乞师端的　师云。信受奉行。
　　问。诸法实相如何言论　师云。三更不秉烛　进云。学人如何得受用　师云。昼日看星光。
　　问。法法道同时如何　师云。云腾不致雨　进云。久久又如何　师云。山色有何枯。
　　问。一切诸佛及诸佛阿耨多罗三藐三菩提法皆从此经出。未审此经从何而出　师云。春风常引白云飞　学人未晓。乞师再指　师云。春水长流无尽时。
　　问。如何是大道之源　师云。十八里头看堠子　进云。未委此理又如何　师云。千万人看不知休。

　　彭州承天院辞确禅师

　　开堂日。示众云。正令提纲。犹是捏窠造伪。佛法只对。特地漫蓦上流。问著即参差。答著即差互。大众拟向什么处下口。然即如是。事无一向。权柄在手。纵夺临时。有疑请问。
　　时有僧问。如何是第一义　师云。群山穿海去。滴水下岩来。
　　问。师唱谁家曲。宗风嗣阿谁　师云。道头须会尾。举目便知心。
　　问。今日一会。何异灵山　师云。大海藏霞影。高山峰积翠微　问。如何是禅　师云。亲切不离家。寂寞却归户　进云。如何是道　师云。拍拍是令　学云。禅道相去多少　师云。天上人间。海中井底　问。法王未登宝座时如何　师云。炀帝隋堤柳。四季色长青　进云。登宝座后如何　师云。嵩山不高。南岳不广。
　　问。佛法付与王臣。郡牧在此。请师付法　师云。云澹秋空里。雪散野田中　问。无缝塔即不问。如何是玲珑塔　师云。荆棘林中栴檀树。麋鹿群里麝香儿。
　　问。非取非离即不问。须弥大海光明普照时如何　师云。仙乐声嘹喨。凡耳尽得闻　进云。莫便是即今事也无　师云。砖子何厚。瓦子何薄。
　　问。大众秖看宗师眼。未审宗师若何　师云。月华铺地面。云影落山头　进云。莫便是和尚照底子也无　师云。天王甲。金刚掌　问。贫子衣中宝。轮王顶上珠。如何是轮王顶上珠　师云。罗纨不是贵。布素却为珍　进云。如何是贫子衣中宝　师云。秖看脚前脚后。
　　问。久扣灵龟。为什么不知音信　师云。峻疾三峡水。高低五面山。
　　问。也知一尘含法界。大地微尘事若何　师云。迢迢三径路。落落九嶷山。
　　问。承教中云。声闻人耽三昧酒。涅槃何处不通津。如何是涅槃乡　师云。隔壁不听声。出门不见道。
　　问。地藏竖两指。意旨如何　师云。拍手出门日。洗脚上船时　问。建八谛三医王。受掌中之妙药。如何是受掌中之妙药　师云。西瞿耶尼击法鼓。东弗于逮坐道场。
　　问。本来无一物。将何示于人　师云。将军不解战。秖看箭头端　进云。恁么即有物与人也　师云。短剑在前。长枪在后。
　　问。真金未出矿时如何　师云。骑牛戴席帽　进云。出矿后如何　师云。闹市不出头。
　　问。心若无事。万法不生苔时如何　师云。雨滴纹班点点。风吹松桧叶零零　进云。恁么即有事去也　师云。风不来。树不动。恰是好休时。
　　问。如何是普眼　师云。寂寂更夜长。飒飒凉风起。
　　问。十二分教即不问。如何是衲僧分上事　师云。牧人爱山水。钓客恋渔舟。
　　问。有问在心。出口不得时如何　师云。塞外将军剑。筵中录车筹。
　　问。寒窗永罢频繁语。特地寻师愿指南　师云。海上游三岛。天边看七星。
　　问。龙女献珠后。为什么不见龙女去　师云。帝王垂拱日。宰相罢笔时。
　　问。代代相传诸祖印。未审还许也无　师云。一片落长空。凤栖不择树。
　　问。是法平等。为什么有达．不达　师云。穿靴登峻岭。骑牛入佛堂。
　　问。一切有为法。如梦幻泡影。如露亦如电。学人总不俱时如何　师云。乱云生水上。片月落池中。
　　问。不在内。不在外。不在中间。未审在什么处　师云。十字路开人过少。三家村僻虎行多。
　　问。学人有一只箭。射即是。不射即是　师云。作么生是阇梨箭　学人不喝　师云。者个是草箭子　进云。如何是和尚箭　师云。禁忌须屈指。祷祈便扣牙。
　　问。心随万境转。阿那个是转万境底心　师云。嘉州大佛古人镌。
　　因郡城迎舍利。僧问云。古佛舍利自有神通。为什么却要幡华迎引　师云。愈佛数珠破。来往袈裟穿。
　　问。藏教表首两字。以八不成。是何章句　师云。棒打阿师头。未曾论实事　进云。阿那个是实　师云。识人者多。鉴人者少。
　　问。百骸俱溃散。一物镇长灵。是什么一物镇长灵　师云。行泥须拄杖。跨水不须船。
　　问。如何是佛法大意　师云。人天会里。大众不闻。
　　问。二祖不往西天。达磨不来唐土。意旨如何　师云。佩剑须归匣。击鼓不离槌。
　　问。有文不览时如何　师云。檐前雨滴滴。户外草萋萋。
　　问。不入大海。不见宝珠。宝珠出现时如何　师云。日月留不住。风雨自当时　进云。学人未晓。乞师方便　师云。今日来。明日去。
　　问。承师有言。一句道尽。如何是一句道尽底法　师云。要知千年事。但问百岁人　进云。学人还道得也无　师云。剪截繁辞试道看　进云。閟转三乘教。闲吟五字诗　师云。者个是教意。自己意作么生　进云。水到渠成　师云。大众面前。速礼三拜。
　　问。方寸大家话。唯我独不知时如何　师云。三思因孟母。一孝为曹娥　进云。大众俨然。请师直指　师云。退退十万里。莫嫌脚步多。
　　问。江山雨雾起。龙吟响。虎啸风生事若何　师云。五彩画不就。十指捏便成　进云。恁么则野鹤来栖泊。凤舞正当轩　师云。一句若道得。万句也惺惺　进云。恁么即谢师证据　师云。证据底事又作么生　学云。珍重　师云。速礼三拜。
　　问。众罪如霜露。慧日能消除时如何　师云。亭台深夜雨。楼阁静时钟　进云。为什么因缘会遇时。果报还自受　师云。管笔能书。书片舌解语。
　　问。如何是室内一灯　师云。四时无凋变。八节镇长明　进云。忽遇大风起时如何　师云。若人行夜地。终是不惺惺。
　　问。打叠摐摐今已了。未审前程事若何　师云。白云隐隐深山里。渌水凄凄大渡边。
　　师上堂云。诸上座。若论佛法。各各当人分上。本来具足。并不少欠。与诸上座增减一毫不得。自是不觉不知。晓夜忙忙。寻经讨论。向者边那边驰求。觅个会解。见他诸方老宿开口动舌。便竞头[口*(一/巾)]将去。问道。问自己。问佛问祖。向上向下。菩提涅槃。便将为自己。[祝/土]在皮袋里。到处逞驴唇马觜。要得问难。道我偻儸。后五日死入地狱。铁牛耕你舌头有日在。莫言不向你道。如今劝你诸人。但自回光返照。向自己脚根下子细推寻。看是个什么。识取本分道理。不用寻他舌头露布。可惜平生。为大丈夫志气。一刀两段。便须彻头去。岂不是好事。即今有什么事。近前商量。
　　时有僧问。未晓真如。将何辨己　师云。堕　进云。恁么即事理分明　师云。著。
　　问。善法堂中师子吼。毗卢心印事如何　师云。园中果子堪宜雨。架上冬瓜最怯风。
　　问。如何是进道问　师云。信脚行千里。搘颐坐百年　进云。恁么即是和尚照烛世界　师云。是照烛底又作么生　进云。日雨时时润　师云。念是主事。放你三十棒。
　　问。承教云。清净行者不入涅槃。破戒比丘不堕地狱。此理如何　师云。但能勘角定。不在斗华窠。
　　问。宾头卢为什么日赴万家斋　师云。路隔千条水。门对万重山　进云。为是请来。不请而来　师云。随影看头不见面。
　　问。佛法大意即不问。有声无形事若何　师云。言谈常在口。起坐镇随身　进云。恁么即有声去也　师云。无声底事又作么生　进云。和尚见处　师云。爪州所日参长官。
　　问。如何是祖师西来意　师云。天下没量州。陕府出铁牛　进云。恁么即一二三　师云。今日事作么生　僧无对　师云。一快领过。
　　师早参上堂。云。
　　晨鸡报晓早参期　　钟鼓相催众集时
　　眨上眉毛须看取　　莫教丧却且前机

　　又云。诸上座不妨省力。直下便恁么荐得。早落第二头。珍重。

　　郢州子陵山行齐禅师

　　上堂云。若论此事。直教纵横无滞。举措分明。应用现前。无劳机杼。若能如是。少分相应。未得如是。且莫强生节目。珍重。
　　僧问。如何是一代时教　师云。点划不到　进云。如何受持　师云。苏卢娑嚩诃。
　　问。学人乍入丛林。乞师指示　师云。老僧住来不曾打师僧　进云。恁么即学人罪过　师云。自领出去。
　　问。如何是学人自己　师云。困来打睡。渴即饮茶　进云。恁么则谢师指示　师云。鹅王择乳。素非鹏类。

　　郢州林鸡彻禅师

　　开堂日。拈香云。以此大事奉尘刹。是则名为报佛恩。便升座云。不以而以。有屈祖风。令大众息疑。四人同一师。共唱灵峰曲。大众还闻也无。到诸方不用错举。有事请问。
　　时有僧问。师唱谁家曲。宗风嗣阿谁　师云。十方无异路。诸祖共提撕　进云。毕竟是谁家曲调　师云。风吹密意到海东。
　　问。先师有密旨。乞师重举扬　师云。突屼灵峰秀。千山向里朝　进云。恁么则不负先师也　师云。迷礼三拜。
　　问。如何是祖师西来意　师云。此问不恶。
　　问。灵山一会。迦叶亲闻。此日临筵。请师举唱　师云。十方皆杜口。三藏岂能诠　进云。恁么则大众有赖　师云。莫乱道。
　　师上堂云。未得诸途绝路。且须诸途路绝。若得诸途路绝。更须外进。若不升进。钝鸟栖芦。因鱼止箔。作么生是升进底句。还有人道得么。若也道得。同共证明。若道不得。长安路上辊辊地。
　　僧问。如何是和尚一句　师云。洎错祗对阇梨　进云。岂无方便　师云。方便不少。
　　问。三乘十二分教即不问。如何是宗门一句　师云。七纵八横　进云。如何领会　师云。泥里倒。泥里起。
　　问。如何是最初一句　师云。石火电光。已经尘劫　进云。岂无方便　师云。者钝汉。
　　问。如何是法身　师云。青山渌水　进云。争奈学人不会　师云。三十年后。
　　师上堂云。祖令当行。非论三乘渐次。投机高士。顿起诸地之前。然即如此。犹是屈己迷源。何堪更入郊野。作么生是纪纲底句。还有人道得也无。若也道得。试出来道看。若道不得。出十丛林。入一丛林。珍重。
　　僧问。如何是林溪境　师云。前山后水　进云。如何是境中人。师便喝。学人礼拜　师云。且放你一顿。
　　问。牛头未见四祖时如何　师云。也秖是个汉　进云。见后如何　师云。也秖是个汉。
　　问。如何是祖师西来意　师云。著体汗衫。
　　师上堂云。有一人恁么去。有一人恁么来。且道此二人。阿那个为得人天眼目衲僧。作么生辨。若辨得去。有参学眼。若辨不得。莫徭人设斋。珍重。
　　僧问。和尚年多少　师云。甲子颠倒数　学云。的当是多少　师云。星辰失位。
　　问。从上来事。如何举扬　师云。已被明眼人觑破了也。
　　问。学人乍入丛林。乞师示指　师云。不可撒沙向你眼里去也　进云。恁么即谢师指示　师云。还梦见么。
　　师上堂云。击电之机。徒劳伫思。且向泥水里会取。堆山积岳。盈衢溢路。虽是泥水里说话。几个人构得。珍重。
　　僧问。狭路相逢时如何　师云。勿使异人闻　进云。未审此理如何　师云。还反侧么。
　　问。佛佛授手。祖祖相传。未审传个什么　师云。碧眼胡僧笑点头　进云。未审传个什么　师云。待你悟始得。
　　问。宝剑未出匣时如何　师云。进前三步　进云。出匣后如何　师云。退后三步。
　　师上堂云。释迦老子四十九年说法。度人无数。大似捏目生华。剜肉成疮。压良为贱。其中若有一个汉子。释迦老汉走透无路。虽然如是。也须实到者个田地方可。未到者个田地。不得掠虚。落汝眉毛去在。珍重。
　　僧问。如何是玄路　师云。非履践。
　　问。祖意教意。是同是别　师云。二由一有。一亦莫守。
　　问。古人道。牛头横说竖说。未知有向上事。未审向上还有事也无　师云。有　进云。如何是向上事　师云。秋到黄叶落。春来草自生。
　　问。大阐提人来。师还接否　师云。不垂手　进云。为什么不垂手　师云。遇明眼人。分明举似。
　　师上堂云。山河大地瓦解冰消。衲僧向什么处安身立命。还有人道得么。若道得。有参学眼。若道不得。三十年后。珍重。
　　僧问。无为无事人。还尽善不尽善　师云。溪山三十年前也恁么来　进云。如今又作么生　师云。遇方即方。遇圆即圆。
　　问。有一人。不舍生死。不证涅槃。师还提携也无　师云。不提携　进云。为什么不提携　师云。溪山粗识好恶。
　　问。天不能盖。地不能载。莫便是也无　师云。谁在外头。
　　问。大用现前时如何　师云。犹较溪山半月程。
　　师上堂云。宾主不分一句作么生道。宾主各分一句作么生道。还有人道得么。若道不得。且向方便门中会取。师示一相[○@佛]。珍重。
　　僧问。诸法寂灭相。不可以言宣。学人请益。如何垂慈　师云。悟取好　进云。争奈学人不会　师云。非日月咎。
　　问。如何是直截一路　师云。会么　进云。不会　师云。不可抑已而已。
　　问。如何是吹毛剑　师云。透　进云。用者如何　师云。钝。
　　问。古人拈槌竖拂。还当得宗乘中事也无　师云。待你问得话端。即全向汝道。
　　问。寂寂无依时如何　师云。未是衲僧分上事　进云。如何是衲僧分上事　师云。要行即行。要坐即坐。
　　问。如何是提婆宗　师云。异见惶怖　进云。如何领会　师云。归依佛法僧。
　　师上堂云。名言路绝。视听不及。智辨何诠。识情难测。所以释迦掩室。净名杜口。还穷究得么。若穷究得。佛佛道同。祖祖如是。若穷究不得。长安路上辊辊也。
　　僧问。如何是衲僧出身处　师云。东弗于逮。西瞿耶尼　问。如何是林溪家风　师云。粗粥淡饭。
　　师有时以相示之[□@智]。还辨得么。若也辨得去。佛佛道同。祖祖如是。若也辨不得者。悟取好。珍重。
　　师有时以此相示<PIC>X78055201.gif</PIC>。云。还辨得么。若辨不得。林溪与你注破去也。碧眼胡僧笑点头。珍重。
　　师上堂云。摩竭提国。水泄不通。少室峰前。亦行此令。溪山路峻。樵子难登。兴教一言。何人视听。还穷究得么。若穷究得者。释迦稽首。达磨擎拳。若穷究不得者。不用钻龟打瓦。歇去。
　　师上堂。以此[囗@舌]相。示众云。还辨得么。若辨得。灵山会上悉皆如此。少室峰前更无别意。若辨不得。且向火炉头会取。一不成。二不是。歇去。
　　僧问。生死到来。如何除遣。师以此相国对之。
　　师上堂。良久。云。总似今日。彼此著便。彼此不著便。还辨得么。若辨得。目视云霄。若辨不得。一日了一日。久立。珍重。

　　桂府寿宁院善义禅师

　　初参芭蕉。乃问。游山来。学佛法来。礼拜老僧来　师云。离此外。请师别问　蕉云。吃茶去　师因而省悟。
　　后参智门宽和尚。智门问。近离什么处　师云。大安山　门云。不涉途程。道将一句来　师云。九九八十一　门云。乱走作么　师珍重而去　门打禅床一下。云。今日被者小厮儿来者里乱做　故。便下去。
　　师开堂日。拈香云。且道此一炷香从什么处来。又云。从海外持来。今日供养大众。
　　僧问。鼓声才罢人皆听。未审如何密领之　师云。秖恐阇梨不问　进云。未审此问　师云。静处萨婆诃　进云。恁么即殷勤礼三拜　师便打。
　　问。师唱谁家曲。宗风嗣阿谁　师云。四海五湖。东西南北。
　　问。如何是佛法大意　师云。楼上打鼓。水上打罗。
　　问。世尊心印。迦叶亲闻。未审和尚心印。什么人得闻　师云。念汝远来。且放过。
　　问。如何是寿宁境　师云。崖边松树子　进云。如何是境中人　师云。僧人道俗。
　　问。数日不登师丈室。今朝说法为何人　师云。虾蟆蚯蚓　进云。和尚也不得一向谩人　师云。待你睡惺。
　　问。牛头未见四祖时如何　师云。天下人仰重　进云。见后如何　师云。如汤沃雪。
　　有转运使。问云。下官如今剃却头。便作得长老也无　师以手摩头云。郎中　郎中应诺　师云。会么　中云。不会　师云。干头什么事。
　　师有颂与转运张仅。
　　星郎功内取无为　　秖此真灵信自谁
　　尘里认他非是我　　境中明得岂言伊
　　无心暂对求人说　　有相权将指险凝
　　忆昔远师莲社客　　输他陶令返攒眉

　　兴元府牛头山精禅师

　　上堂。示众云。若也全提举唱。相佛便须失利。更乃尽令而行。要一人扫地也无。我今事不获已。且向建化门中通汝个来路。汝等欲得亲切么。第一莫向意识下卜度。莫向古今言句上求觅会解。但自克己推穷无始时来。有你用心处。有你造作处。直须是十二时中举措施为。亲自得力始得。若到者个田地。灯笼露柱。水鸟树林。悉皆助汝发机。一切处自然滔滔地。更有何事。若不尔者。徒学多闻。久立。珍重。
　　僧问。如何是学人亲切处　师云。亲切问将来　进云。即今见问　师云。驴年。
　　问。如何是古佛心　师云。东海净沤　进云。如何领会　师云。秤锤落井。
　　问。如何是佛法大意　师云。八两是半斤。
　　问。如何是驱耕夫之牛　师云。为人须为彻　问。如何是夺饥人之食　师云。杀人须见血。
　　问。如何是和尚为人处　师云。搬柴普请　进云。便恁么去时如何　师云。苦痛深。
　　问。不居凡圣者是什么人　师云。梁朝傅大士　进云。此理如何　师云。楚国孟尝君。
　　问。如何是学人自己　师云。天寒宜近火　进云。意旨如何　师云。日出好隈阳。
　　问。如何是和尚家风　师云。华从爱惜落。草逐弃嫌生　进云。未审客来。将何祗待　师云。畬田粟米饭。山茶一两瓯。住即随缘住。不住任遨游。

　　益州觉城院信禅师

　　上堂云。若约衲僧门下。语路难陈。瞬目相承。已遭指注。更若踏步进前。较七较八。诸仁者。到者里还反侧么。休要波波役役地傍门倚门。上他人家床橙。不如自著些子精彩。莫待腊月三十日。手忙脚乱。伏惟珍重。
　　僧问。如何是出身一路　师云。三门前　进云。如何领会　师云。紧系草鞋。
　　问。湛然时如何　师云。我即怕你　进云。和尚为什么却怕学人　师拈拄杖云。退后。退后。
　　师上堂云。去却佛法二字。与铁幢相见得也无。虽然如是。傍观者哂。便下堂。
　　僧问。无边身菩萨为什么不见如来顶相　师云。爱陀三岛静。不觉桦来唇。

　　郢州芭蕉第三代闲禅师

　　上堂。僧问。如何是祖师西来意　师云。六祖爱吃和饠饭。
　　问。如何是真实之言　师云。东家杓柄长。西家杓柄短　进云。恁么还当也无　师云。不当即别处问。
　　问。如何是无缝塔　师云。我到者里。却道不得　进云。为什么道不得　师云。静处萨婆诃。
　　师上堂云。西天此土。皆行此令。诸上座。且道是佛令。是祖令。若是佛令。山僧且共诸上座子细商量。若是祖令。且作么生回避。若知有者。有出身之路。不昧平生。若不知有。回避不得。堕坑落堑。珍重。
　　僧问。向上一路。千圣不传。未审学人还有分也无　师云。雪山千丈直。云岭万重衣　进云。恁么则学人依而行之去也　师云。向上事又作么生　进云。今日亲承于师也　师云。钝置杀人。
　　问。如何是学人自己　师云。分明举似人。
　　问。三乘十二分教即不问。如何是和尚为人一句　师云。问得甚分明　进云。莫便是和尚为人句也无　师云。举似天下人。
　　问。如何是佛向上人　师云。路逢不可视　进云。如何得亲承去　师云。回顾却愁人。
　　问。临机道不得时如何　师云。哑子吃若瓜　进云。恁么则学人退步去也　师云。知而故犯。
　　问。曹源一派还有清浊也无　师云。青山无异色。白日有闲人。
　　问。灵山会上。迦叶亲闻。未审和尚一会。什么人得闻　师云。风吹即草动。雨下路还泥。
　　问。十语九不中时如何　师云。闲门屋里坐。抱首哭苍天。
　　问。学人未达其源。乞师指路　师云。五里是一堠　进云。莫更是和尚为学人处也无　师云。好去不须频下泪。青山自有白云封。

　　郢州芭蕉山令遵禅师

　　上堂。僧问。昔日分付与跛脚沙弥。学人上来。请师分付　师云。非公境界　学人抚掌一下　师云。三千里外。
　　问。直得无下口处时如何　师云。便须进一步　进云。向什么处下脚　师云。东山西岭上。

　　天圣广灯录卷第二十五


　　天圣广灯录卷第二十六　　　［宋碑］


　　益州灵庆院海渊禅师

　　有僧问。师唱谁家曲。宗风嗣阿谁　师云。石人抚掌歌三曲。木马嘶时满归路　进云。恁么则芭蕉儿孙。天彭嫡子　师云。莫乱道。
　　问。如何是新繁境　师云。重光千佛现。显耀甚分明　进云。如何是境中人　师云。郎中在此。且低声。
　　问。如何是佛法大意　师云。五尺杖子两人舁。
　　问。如何是祖师西来意　师云。昆仑镇海心。
　　问。如何是道　师云。四面无遮障　进云。如何是道中人　师云。往来不易。

　　润州罗汉院继宗禅师

　　师行脚时。与数僧参一老宿　问。五人新到。阿那个是参头　师云。不怕三冬雪。惟忧午夜风　宿云。平地上吃交作什么　师云。言犹在耳　宿云。且坐吃茶　师云。吃茶即得。
　　问。如何是佛法大意　师云。风吹线竹韵。雨滴鲜纹班。
　　问。祖师未来时如何　师云。海分千派浪。地拔万重山　进云。来后如何　师云。片云生晚谷。明月下堂阶。
　　问。如何是道　师云。好华开藓径。绿柳舞春风　进云。如何是道中人　师云。开窗偷月色。移榻对清流。
　　问。古人道。一尘才起。大地全收。如何是一尘　师云。穷源须至海。登险莫过山　进云。如何是大地全收　师云。雨余山阁静。云开月色寒。
　　问。如何是触目菩提　师云。须弥倒卓。海水腾波。

　　澧州钦山第二代如静禅师

　　上堂云。夫妙音须假妙指。若得妙指。妙音自震。诸上座。且作么生是妙音。还委悉么。若未委悉。钦山与汝按指去也。乃拍手一下。便归方丈。
　　僧问。祖师未来时如何　师云。上是天下是地　进云。来后如何　师云。下是地上是天。
　　问。鱼未成龙时如何　师云。擎头戴角　进云。成龙后如何　师云。江湖踊跃。

　　江陵府承天院宝昭正觉禅师

　　知府张相公齐贤请出世。师才升座。云。此座高广。吾不能升。虽然如是。彼彼丈夫我亦尔　时有僧问。师唱谁家曲。宗风嗣阿谁　师云。云城西畔双峰秀。渚水池边瑞气分。
　　有襄州僧正问。昔日觉城东际。法眼分付迦叶。未审和尚法嗣何人　师云。到襄州。不得错举　进云。恁么即大众证明　师云。莫乱道。
　　问。如何是清净法身　师云。鸟飞云外寻知己。鱼跃潭中吐碧波。
　　问。如何是佛　师云。胸题卍字　学云。不会。乞师再指　师云。足蹑千轮。
　　问。如何是佛法大意　师云。鱼行水浊。鸟飞落毛。
　　师上堂。有僧问。一棒一喝还是佛法也无　师云。你什么处得者消息　其僧便喝　师便打。
　　问。如何是祖师西来意　师云。圆同太虚　学云。为什么不见　师云。不见什么。

　　果州青居山灵泉寺皓升禅师

　　上堂。僧问。如何是青居山里佛　师云。举目无差　学云。为什么不见　师云。不见什么。
　　问。如何是一大事因缘　师云。厨屋五条椽。

　　郢州林溪山兴教院居祐禅师

　　上堂。僧问。如何是透法身句　师云。南岳石桥侧　学云。为作么却恁去　师云。非汝境界。
　　问。如何是禅　师云。秋后上床眠　进云。如何是祖　师云。觌面不相睹。

　　江陵府开福院德贤禅师

　　上堂。僧问。如何是摩尼珠　师云。青黄赤白　学云。作何颜色　师云。待有颜色向你道　学云。为什么不道　师云。非汝境界。
　　问。如何是学人自己　师竖起一指　僧云。莫便是也无　师云。错。

　　袁州崇圣院志圭禅师

　　上堂。僧问。如何是道　师云。遍山遍岭　学云。为什么不睹　师云。不睹什么　学云。如何是道中人　师云。来千去万。
　　问。如何是还乡曲　师云。胡僧唱不得　学云。为什么唱不得　师云。为你太伶利。

　　鄂州黄龙山延禧院思卿禅师

　　上堂。僧问。既是黄龙。到来为什么不见　师云。眼不开　学云。见后如何　师云。你试道看。
　　问。如何是道　师云。五里单牌。十里双堠。

　　澧州夹山云泉院省宗禅师

　　上堂。僧问。如何是夹山正主　师云。无遮障　进云。学人到来。为什么不见　师云。汝见则休。
　　问。如何是佛　师云。螺髻竖千峰。

　　江陵府彰法院悟显禅师

　　上堂。僧问。既是彰法。彰个什么法　师云。物物俱彰　进云。学人为什么不见　师云。有眼如无。
　　问。如何是初生月　师云。欧头柳脚。
　　问。如何是菩提路　师云。南山青草秀。北岭万株松。

　　澧州药山慈云院用和禅师

　　上堂。僧问。如何是药山境　师云。一任观看　学云。如何是境中人　师云。沙弥童行。
　　问。师唱谁家曲。宗风嗣阿谁　师云。天知地闻。

　　澧州夹山灵泉院仁秀禅师

　　有僧问。如何是诸佛机　师云。天台．南岳。
　　问。如何是衲衣下事　师云。鸟飞千里毛毬落。鱼跃潭中水自浑。

　　澧州灵泉院用淳禅师

　　上堂。僧问。师唱谁家曲。宗风嗣阿谁　师云。不许夜行。投明须到。
　　问。如何是灵泉境　师云。千江流不住。万派竞喧争　进云。如何是境中人　师云。走杀衲僧。

　　鄂州嘉鱼法华院法珍禅师

　　上堂。僧问。如何是衣中宝　师云。一任赏玩。
　　问。如何是祖师西来意　师云。风吹蚛竹连宵响。月照湖湘万里途。
　　问。不落有无。请师答话　师云。得　学云。未审得个什么　师云。明月照临无影树。曲直长短不相同。

　　唐州龙潭从晓禅师

　　初开堂。僧问。师唱谁家曲。宗风嗣阿谁　师云。四面无壁落。一片坦然平。
　　问。如何是龙潭境　师云。山从西北来。水向东南下　进云。如何是境中人　师云。老僧二十五上离雪峰。
　　问。肇有四不迁义。如何是不迁　师云。秋来黄叶落。春到百花新。
　　师上堂。举。仰山到东寺。东寺问。什么处来。仰云。广南来。寺云。承闻广南有镇海明珠。是否。仰云。是。寺云。作何形状。仰云。白月即隐。黑月即现。寺云。还将得来么。仰云。将得来。寺云。如何不呈似老僧。仰云。昨到沩山。亦被索此珠。直得无言可对。无理可伸。寺云。老僧年迈。不见沩山。你是沩山之子。蟭螟虫在蚊子眼睫里作窠。向十字街头叫屈。土旷人稀。相逢者少。
　　师拈云。众中唤作呈珠话。且作么生是呈珠处。山僧今日与大众注破。等闲莫向江边立。切忌寒灰灸杀人。
　　师问新到。近离什么处　僧云。东京　师云。东京有一人。无姓无名。子还识否　僧云。不识　师云。恁么即不从东京来　僧云。喏。喏。便下去。
　　师却令侍者请来　师云。适来唱喏。是肯老僧。不肯老僧。僧无对　师云。洎合放过。便打。

　　庐山承天罗汉院行林禅师

　　升座云。圣主令传祖佛音。禅宗大壮理沉沉。玄徒要悟真消息。罗汉旌幢出帝心。
　　时有僧问。朝贤亲降。大众云臻。祖意西来。请师垂示　师云。分明记取　进云。恁么即昔日仙居传祖印。今日罗汉贺明君也　师云。谢汝证明。
　　问。皇恩亲降。宣住承天。未审师将何物利群生　师云。汝也须知恩　进云。非但学人。群生有赖　师云。不消得。
　　问。如何是罗汉家风　师云。到者方知。
　　师上堂。僧问。如何是第二月　师云。汝更回光看。
　　问。会万物为己者。其唯圣人乎。未审意旨如何　师云。汝唤什么作万物。
　　师又云。圣人道个天地同根。万物一体。也不易信。秖如五老峰嵯峨。作么生得成一去。石头又云。圣人无己。难明之法。还知么。衲僧安身立命在此。若未能晓悟得。实为见谛不圆。身心何遣。攀缘妄想。尘劳转深。六贼功强。千差竞起。莫作等闲。和尚子。且识取来因。明取始末方得。所以道。衲僧眼把定乾坤。绵绵不漏丝发。直须恁么。方有少分相应。无事。珍重。
　　僧问。昔日维摩与文殊对谈。未审阿谁先说法　师云。大众一时记取　进云。不会。乞师方便　师云。却成赚大众。
　　进云。昔日毗耶方丈内。今朝罗汉法王前　师云。停囚长智。
　　上堂。僧问。天垂甘露。地涌七珍。未审是什么人分上事　师云。谢汝相报　进云。恁么即佛子住此地。即是佛受用　师云。更须子细。
　　问。求真真不显。究道道全虚。学人拟休去。师还许也无　师云。争敢处分。
　　问。君王道合三边静。法王道合又如何　师云。也要汝证明。
　　问。大通智胜佛。十劫坐道场。佛法不现前。不得成佛道。如何得现前　师云。成佛也未　进云。便承当去。如何　师云。成得什么佛。
　　问。承古有言。三际求心心不有。心不有处妄元无。未审是有是无　师云。你将谓定当不得。
　　问。佛法二字。如何并除得去　师云。何者是佛法。
　　上堂。僧问。道内道外。同观广大。不见纤毫。寻常面对。如何是面对　师云。见什么。
　　问。古佛堂前是什么人先到　师云。退些子。
　　问。粉骨碎身未足酬。一句了然超百亿。如何是一句　师云。者回不要粉骨碎身。
　　问。是个什么。得与么难会　师云。汝几度用心来。
　　问。大音希声。大象无形。如何是无形底象　师云。山河大地。
　　师又云。无形底象。非同顽空。还会么。道个山河大地。已是周遮。何也。大音大象。古今榜样。视听全空。见闻皆丧。林泉清虚。猿鸟奇状。妙用真常。似同天降。诸高德。还愿乐么。实谓平等一相。法离见闻。此若得去。方悟他道。音声吼唤。究之则乃无言。色象纷纭。穷之则乃非相。大家信去。自然随处安乐。不劳久立。珍重。
　　师上堂。因猫儿跳上身。师乃提起示众云。昔日南泉亲斩却。归宗重显示玄徒。如今卖与诸禅客。文契分明要也无。师遂抛下猫儿。便归方丈。

　　明州天童山新禅师

　　上堂。僧问。昔日梵王请佛。天雨四花。地摇六种。今日府主亲临。有何祥瑞　师云。大众可验　进云。与么则天童岩畔。不异灵山　师云。闲言语。
　　问。承教有言。诸佛出世。尽为一大事因缘。和尚今日开堂。当为何事　师云。知恩者少　进云。恁么则大众侧聆。学人有赖　师云。莫乱道。
　　问。如何是天童境　师云。云无人种生何极。水有谁教云不休。
　　问。旧店新开时如何　师云。也秖是旧时底　进云。买者如何　师云。你莫自谩。
　　问。何物最大于天　师云。无过于此。
　　问。如何是密作用　师云。何曾密。
　　问。如何是烁迦罗心　师云。更有什么心。
　　问。如何是向上关捩子　师云。蹋不著者多　进云。未审学人如何蹋得著去　师云。赚杀人。
　　问。承古有言。侬家自有同风事。千里无来却肯伊。如何是同风事　师云。谁不肯。
　　问。心径未通时如何　师云。什么物碍。
　　问。承教有言。般若如大火聚。此理如何　师云。丝毫著不得。
　　问。如何是虚空　师云。无你著手脚处。
　　问。如何是师子吼　师云。莫聒人。
　　问。大众云集。弟子趋筵。从上宗乘。请师举唱　师云。何不早问。
　　师乃云。诸上座。秖如适来向伊道何不早问。为复责伊问迟。为复别有道理。已得底递相证明。后学兄弟又作么生会。奉劝诸人。快须研究。时不待人。法眼和尚道。却来不隔阴。也是二十年方知好恶。如今看见闲处著力。于己躬分上略不管带。何不看他古人道。你等诸人。十二时中在什么处安身立命。不恁么体究。上座除此外。别无汝作计校处。便道唯有佛菩提。是真归向处。如今且问上座。佛菩提又作么生归向。珍重。
　　上堂。僧问。可来白云里。教你紫芝歌。如何是紫芝歌。师抚掌对之。
　　问。如何是和尚家风　师云。山中无别物。
　　问。万里无云时如何　师云。者一点什么处起。
　　问。聋人听法时如何　师云。无可分别。
　　问。将此身心奉尘刹。是即名为报佛恩。如何是奉尘刹底心　师云。方报佛恩。　问。如何是王子宝刀　师云。不易见。
　　问。钟声里荐取。鼓鸣即颠倒。未审古人意旨如何　师云。是你颠倒。
　　问。师持祖印归江浙。独镇鄞江太白峰。今日幸登无畏座。请师方便显圆通　师云。更教我说个什么即得。
　　师云。我如今向汝诸人面前。直是无开口处。何以如此。诸人各有本分事在。总不消得。看他上祖出头来。于三七日中思惟如是事。便道。我宁不说法。疾入于涅槃。据他恁么道。早是无限方便门开。何不恁么体究。如今人秖要言语多多。得不济事。但增忆想。不入真智。后来睦州和尚。才见僧入门来。见成公案。放汝三十棒。云门大师道。当恁么时。尽大地人总须著枷带锁始得。诸上座。古人恁么道。意作么生。多少显露。如今更蹈步向前。口喃喃地。驴年得相应去。久立。珍重。
　　上堂。僧问。全照咨和尚。真心寥廓时如何　师云。你名全照。
　　问。如何是一大事因缘　师云。不是小事。
　　问。求之不得时如何　师云。用求作什么　进云。如何即得　师云。几时失来　问。万法不生时如何　师云。万法从何有。
　　问。如何一法　师云。山河大地。
　　问。如何是玄沙树子　师云。用地属谁。
　　问。承古有言。不与万法为侣者。未审是什么人　师云。谁恁么道。
　　问。如何是古佛心　师云。终不向汝道墙壁瓦砾是。
　　师上堂。示众云。本自圆成。不劳机杼。珍重。
　　上堂。僧问。世尊三昧安详而起。未审祖师三昧从何而起　师云。谢你报我。
　　问。勤求胜积功。理契古人同。未审古人意旨如何　师云。涧松西北风。
　　问。承教有言。超诸方便成十力。秖如方便如何超得　师云。识取方便。
　　问。言不干舌时如何　师云。争解脱得。
　　问。佛四十九年说个什么　师云。说梦。
　　问。十二时中如何行李　师云。不见有十二时。

　　杭州功臣觉轲心印禅师

　　初开堂。僧问。诸官侍座。海众临筵。学人上来。乞师指示　师云。别处莫举。
　　问。如何是功臣境　师云。秖恐画不就。
　　问。如何是佛　师云。谁不瞻仰。
　　问。如何是学人自己　师云。者回休问人。
　　问。灵灵不昧。了了常知。学人为什么不悟　师云。笑杀大众。
　　问。承教有言。百千诸佛尽是文殊劝发。未审文殊是何人劝发　师云。还识文殊也未　进云。未晓者如何领解　师云。适来向你道什么。
　　问。达磨未传心下迎。释迦未解髻中珠。此时若问西来意。还有西来意也无　师云。甚处得者消息。
　　问。如何是功臣家风　师云。争敢望诸方赞叹。　问。如何是密室中意　师云。莫错泄机。
　　问。如何是心地法门　师云。多少人构不及。
　　问。旧岁已过。新岁将临。如何是不迁义　师云。新岁事作么生。
　　问。如何是本源佛性　师云。少子细在。
　　问。如何是明月宝珠　师云。造次人争得见。
　　问。如何是古佛心　师云。群生叹莫及。
　　问。祖师不在东西山。未审在什么处　师云。且讨。
　　问。如何是随处三昧　师云。者里用不著。
　　问。自从认得曹溪路。了知生死不相干。如何是曹溪路　师云。也踏未著。
　　问。开口道不得时如何　师云。笑杀人。
　　问。不将一物来时如何　师云。争敢望见示。
　　问。昔时二祖伸三拜。依位端然意若何　师云。想汝绍继未得。
　　问。四衢道中露地而坐时如何　师云。傍观者丑。
　　问。一佛出世时如何　师云。震天动地。
　　问。如何是宝华境　师云。一任行人子细观。
　　问。己事未明。乞师挑剔　师云。谁信你。
　　问。摩腾入汉。藏教分明。达磨西来。有何宗旨　师云。善为流道。
　　问。如何是宝华为人一句　师云。秖恐诸方未相许。
　　问。如何是无底篮子盛将来　师云。且提去。
　　问。不可以智知。不以识识时如何　师云。欠会在。
　　问。如何是涅槃　师云。少人入得。
　　问。适来许多喧闹向什么处去也　师云。好笑。
　　问。久负勿弦琴。请师弹一曲　师云。谁不羡清音。
　　问。山河无隔碍。光明处处透。如何是处处透底光　师云。阿谁不见。
　　问。如何是天真佛　师云。争敢装点。
　　问。贫子还乡时如何　师云。未免伶俜。
　　问。焦桐遇郢匠时如何　师云。洎错雕琢。　问。如何是一尘　师云。莫错认　进云。恁么即谢师指示也　师云。有什么交涉。
　　师又云。诸上座。问答且置。秖如古人道。一尘才起。大地全收。一叶飞空。普天秋色。实乃洞明今古。该括河沙。情与非情。咸然空寂。又虑仁者信之不及。喻如镜像水月。虽然漝么说。错解甚多。且借问诸上座。镜中有多少像。水中有多少月。若道无像去。宛然光彩。若道有像去。迷头逐影。有无且置。诸上座还识得月镜也未。若识得月镜去。一任短长随应。曲直分辉。若未识得镜。未明得月。可谓万象纵横。触途成碍。于时夕中。作么生得安乐去。如今要省力。会么。各请回光返照。休更踟蹰。珍重。

　　温州西山护国院法端禅师

　　开堂日。僧问。群僚临筵。缁徒匝座。学人有问请师答　师云。更有什么问　进云。恁么则大众尽得闻也　师云。你闻底事作么生。
　　问。如何是西岑境　师云。一任图画。
　　问。如何是佛　师云。秖今是什么。
　　问。如何是学人自己　师云。恰问著。
　　问。如何是丈六金身　师云。天上天下。唯我独尊。
　　问。善财入楼阁。意旨如何　师云。见个什么　学云。见和尚　师云。有什么交涉。

　　湖州八圣寺清简禅师

　　开堂日。僧问。如何是祖师西来意　师云。不欲向汝说　进云。便请师说　师云。达磨不可再来。
　　问。如何是八圣境　师云。眼在什么处。
　　问。乾闼婆王献乐。迦叶为什么起舞　师云。今朝一曲更分明。
　　问。如何是向上一路　师云。荡荡大家行。
　　问。承教有言。经行及坐卧。常在于其中。未审此理如何　师云。那个是其中事。
　　师云。先圣所言。终不诳汝。便道经行及坐卧。常在于其中。多少显露。何用注解。秖为不了。便言此是非常之事。承之者须是非常之人方得。设若夙无大乘种性。信力轻微。自云。非我佣力得物之处。又不可颟顸念将去。都无利益。大众。既然事在其中。指何为外。莫道理是中。事是外。悟是中。迷是外。切希子细。珍重。
　　师后住明州天童山。因思雪窦。退居草堂。至祥符七年七月十三日午前。说偈云。
　　火风成身　　火风动神　　火风何眹　　四大等均

　　师言讫。端坐而化。焚烧。收舍利灵骨。建塔于本山。俗寿五十八。僧腊四十。

　　明州雪窦山资圣寺清禅师

　　初升座。时有僧问。昔日龙宫曾请佛。今朝府主远迎师。轩盖临筵。有何奇特　师云。大众可验　学云。此意幽微难可测。乞师方便再垂言　师云。更要答话在　学云。恁么则此日已承师的旨。他时应得为流传　师云。且莫乱传。
　　问。朝盖亲临于法会。师将何物答深恩　师云。终不徒然　学云。莫是高升宝王座。善能师子吼。便是么　师云。有什么交涉　学云。若不传教救迷情。毕竟无能报恩者　师云。你也未是知恩者。
　　问。昔日灵山付法。迦叶亲传。今日龙象咸臻。如何分付　师云。汝还承当得么　学云。已辨师机者。直下承当。未晓之流。如何同于上智　师云。阿谁未晓　学云。恁么则若有闻法者。无一不成佛也　师云。闻底事作么生。
　　问。师离越峤。已赴鄞川。如何是不动尊　师云。十八离照水　学云。恁么则处处菩提道宛然也　师云。是动是静。
　　问。向上一路。千圣不传。学者劳形。如猿捉影。如何是向上一路　师云。你踏不著　学云。未达师机。如何履践　师云。元来未在。
　　问。俱胝竖指。此意如何　师云。秖要人解。
　　问。师别承天丈室。已赴雪窦道场。斯日朝贵临筵。便请说法　师云。好记取。
　　问。如何是雪窦境　师云。石罅暗藏千载雪。悬崖常泻万年冰　进云。恁么则非但学人。大众同得观瞻去也　师云。是什么境致。
　　问。学人久作迷方客。请师指出旧家珍　师云。你几时失却　进云。恁么则见月休观指　师云。你许多时在什么处。
　　问。师携宝剑于此日。愿垂方便定雌雄　师云。惜取头好　进云。恁么则廓落乾坤里。群邪绝众流也　师云。犹未惜性命在。
　　问。炉香烟袅袅。海众列骈骈。特问西来意。凭师为指宣　师云。莫向东边觅　进云。恁么则善法堂中狮子吼。大千沙界一时闻也　师云。闻个什么。
　　上堂。僧问。白马和尚寻常称快活。有病言苦。意旨如何　师云。因谁置得。
　　师乃云。白马和尚。寻常叫。快活。快活。一日得病。叫。苦。苦。院主。云和尚寻常快活。如今为什么。却叫苦。白马云。且道当时是。如今是。
　　后来法眼禅师代云。当时但掩耳出去。意作么生。为当是肯他。若不肯他。过在什么处。若肯他。为什么掩耳出去。且道即今是苦是乐。试定当看。珍重。
　　上堂。僧问。承教有言。止止不须说。我法妙难思。如何是难思之法　师云。你为什么却说　进云。恁么则终日说未尝说。终日闻未尝闻　师云。你也秖是念得。作么生会无说无闻底道理。将闻持佛佛。何不自闻闻。所以道。夫说法者。无示无听。无说无闻。是真说法。作么生会真。若不会真。却成假。便入邪道。何处得真。更须端的。不可容易。珍重。

　　天圣广灯录卷第二十六


　　天圣广灯录卷第二十七　　　［宋碑］


　　杭州九曲庆祥禅师

　　俗姓沈氏。钱塘人也。六岁。本州龙山千佛寺出家。年十一。受具于弥勒寺。始习律乘。有僧录文光者。于时有名称。遂师之。经箱凡一览悉记。时谓得观音辨。一日。叹曰。出世之法。愿遇至人。遂直造天台山法宗禅师之门。师身长八尺。手垂过膝。法宗一见异之。
　　因僧问。绝消息处如何。
　　宗曰。谢指示。师闻之。大有所悟。
　　后回本州。当吴越有国。仰师名称。于城中建千光王禅刹。请师居之。累请不赴。乃归九曲旧居。其地邻湖岸。每春雨夕晦。蛙声蚯蚓。颇为喧杂。师语曰。吾此禅寂。当应清静。由是绝之。殆今僧获宁居。
　　僧问。如何祖师西来意　师云。汝问在后　又问。险恶道中以何为津梁　师云。以此为津梁　进云。如何是此　师云。筑著汝鼻孔。
　　问。无根树子向什么处栽　师云。汝甚处得来。
　　问。湛湛园明。请师一诀　师云。十里平湖。一轮秋月　进云。恁么则谢师指诀也　师云。朦照阇梨逢露柱。
　　师戊戌岁八月七日顺世。阇维后。收舍利起塔。俗寿六十五。僧腊五十四。

　　杭州与教寺洪寿禅师

　　俗姓曹氏。以晋后主开运元年甲辰生于钱塘。年未及冠。告父母恳愿出家。从之。礼天龙寺朗智禅师为师。落发受具。遍游讲肆。深究毗尼。
　　后参天台山韶国师。一日。因普请般柴坠落。乃成一颂曰。
　　扑落非他物　　纵横不是尘　　山河及大地
　　全露法王身

　　国师然之。
　　复回故里大慈山。结草为庵。至大中祥符九年。知州马亮请住兴教寺开堂。
　　师升座云。钟鸣鼓响。各自知时。大众。若更上来。还成钝汉。时有僧始出问次。师便珍重下座。
　　晚参次。僧问。朝贤致请师登座。未审提纲意若何　师云。会么　学云。不会　师云。去。
　　又云。且道交他去。意作么生。莫是辜他么。所以常向僧道。堂中有粥饭。寮内有茶汤。你去言不会。不会也难藏。便恁么信去。无事。珍重。

　　示守园翁颂

　　未必生芽在苦求　　劬劬何以不知休
　　工夫用尽园空阔　　山色长新人白头

　　雪峰古镜颂

　　人人有面古镜　　何法门而不罄
　　参玄上士迷头　　缉线老婆顿悟

　　僧举古人棒喝偈

　　古人一棒一喝　　河沙妙音该括
　　喝处能辨圣凡　　棒下便知死活
　　人天眼目洞开　　今古悟迷顿豁
　　德山老子当时　　直下更无毫末

　　示机

　　圆明法界性　　不用强修习　　凡圣勿盈亏
　　悟迷那安立　　弃之弃不得　　觅之觅那及
　　百千亿如来　　成从此门入

　　师住五载。告退居上方。乾兴元年壬戌三月二十日。端坐示寂。世寿七十九。僧腊六十二。州民[木*箋]沉茶毗之。收舍利。起塔于旧庵之址。

　　苏州承天永安道原禅师

　　上堂。有僧问。如何是佛　师云。咄。者旃陀罗　进云。学人初机。乞师方便　师云。汝问什么　学云。问佛　师云。咄。者旃陀罗。
　　又僧问。如何是佛法道理　师云。与蛇画足。为鼠穿逾　进云。还报国恩也无　师云。不唯负国。兼乃谤吾。
　　又僧问。如何是祖师西来意　师云。问者如牛毛　进云。请师答牛毛之问　师云。师子咬人不逐块　进云。恁么即学人造次也　师云。一等学问。罕有阇梨。
　　问。莲华未出水时如何　师云。馨香菡萏　进云。出水后如何　师云。绝消息。
　　问。如何是学人自己　师云。十字街头寻不见。乐桥亭下问船翁　进云。恁么即一切皆是也　师云。演若之狂未是狂。
　　问。承古有言。向上一路。千圣不传。如何是向上一路　师云。盘山太无端　进云。未审千圣还垂慈也无　师云。也与盘山不较多。

　　杭州龙山开化寺行明禅师

　　升座云。大众不用近前。若道来者里有佛法。未来者里。岂无也。若道无。即有分剂也。若道有。作么生是有底道理。若于未来时体悉。及到者里。方有会处。所以祖师云。法法本来法。无法无非法。何于一法中。有法有不法。古圣大悟风幡。或喝下见性。棒下成道。见闻知觉。俯仰折旋。何处不是诸佛出世。祖师西来。直指人心。见性成佛。不用一毫心力。何不构取。且作么生构。若构不得。亦不由人。大众。为什么如此。十界绵绵。四生活活。无丝发暂相违背。珍重。
　　僧问。诸佛出世。普为群生。和尚今日如何示徒　师云。更待答话在　学云。恁么则昔日灵山。今日能仁　师云。由是虚言。
　　问。已登法座。请示玄言　师云。道什么。
　　师至咸平四年无疾而终。僧腊四十五。世寿七十。起塔于本山。

　　杭州西山奉諲山主

　　师。钱唐人。姓卢氏。幼年出家。弱冠受具。
　　师在方丈内坐。有僧问。古人题维摩方丈不得。意旨如何。
　　师云。你试题看　学云。其甲不答　师云。不答却好　学人礼拜　师云。汝亲到维摩方丈来。乃成颂曰。
　　维摩方丈非高格　　三万二千座不窄
　　我今居处太宽宽　　也应容得诸禅客

　　一日。谓众曰。诸人幸自可怜生。教诸人信去。早是无端。为什么如此。净名云。彼自无疮。勿伤之也。
　　师于天圣三年九月十五日斋时跏趺而坐。结弥陀印而终。俗寿八十。僧腊六十。

　　庐山栖贤宝觉院澄諟禅师

　　陛座。有僧问。朝盖亲临于座右。请师方便演宗乘　师云。在座证明。
　　问。慧剑再提于此日。请师哮吼定雌雄　师云。剑在什么处　进云。恁么则廓落乾坤里。通风载众流　师云。野狐精。
　　问。赵州石桥度驴度马。三峡石桥当度何人　师云。虾蟆蚯蚓　进云。恁么则百草尽沾恩　师云。蹋不著。
　　问。如何是栖贤境　师云。云开特地新　进云。如何是境中人　师云。礼拜了退。
　　问。善财弹指。楼阁门开。未审和尚今日如何　师云。验。
　　问。五老幽奇即不问。如何是祖师西来意　师云。你怎生举似人　进云。恁么则全因此问也　师云。有什么交涉。
　　师云。问话且止。若论佛法。应不如此争锋竞问。秖如今日各各道。长老开堂。尽来听法。且问诸人。长老未开堂时。还有佛法么。若道无。又争得到今日。所以先圣道。我为汝保任此事。终不虚也。而况至道无门。见之者秖在斯须。皆之者刹那万劫。此莫非向上之流。方能定验。若是中下之士。且于方便门中。随宜见取。不待积劫修证。顿超无学。作么生是无学。快须荐取。久立。珍重。
　　上堂。僧问。仙洞昨朝师罢唱。栖贤今日请敷宣　师云。来日又作么生问　进云。未审如何领会　师云。箭过新罗。
　　问。承闻和尚亲见百丈。是否　师云。闻谁说　进云。未审时如何　师云。适来犹较些子。
　　问。龙离碧洞。已入云烟。向上宗乘。请师举唱　师云。别置一问来。
　　问。承教有言。如来无所从来。亦无所去。故名如来。如何是如来　师云。你布施大众。为是呈解。
　　师又云。一时来者里聚集道。听长老说禅。长老且不说菩提涅槃。真如解脱。诸人又听个什么。菩提涅槃也。秖是[穴/(爿*臬)]语。五千四十八卷亦是闲处著到。且问诸人。将个什么听。为将身听。为将心听。身心各不相知。诸人又作么生听。此事亦须是亲见始得。故于方便中随宜得解。始有少许相应。若是佛法。也不到宝觉口里说。若说。天下人望风结舌如无孔铁锤。久立。珍重。
　　上堂。僧问。大众已临于座侧。请师方便为敷宣　师云。三十年后看取　进云。与么则大众得闻于未闻　师云。大众未许你在　进云。他时专得为流通　师云。不用闲说。
　　问。五峦那边师罢唱。三峡新奇请师宣　师云。那边事作么生。
　　问。承教有言。止止不须说。我法妙难思。如何是难思法　师云。大众。听者僧问　进云。恁么则大众有赖　师云。非公境界　问。如何是佛　师云。张三李四。
　　师又云。未离仙居。与诸人相见了。才到石桥。早是重说偈言。且问诸人。什么处是相见处。那里是重说偈言处。莫是正恁么时是相见处么。若作此解会。紧系草鞋。莫错下名言好。珍重。
　　上堂。僧问。明心惠日师已举。宝觉利物又如何　师云。你试举明心惠日看　进云。与么则三十年后专为流通也　师云。钝置杀人　进云。未审过在什么处　师云。还我话头来。
　　师又云。幸然无事。被鼓声催了上来。道我参长老。为是法堂里参。为复法座上参。长老且不曾与上座为对待。上座即须自参。所以玄沙和尚云。我与释迦同参。若解恁么。十方知识一时现前。若不恁么解。辜负丈夫气。久立。珍重。
　　上堂。僧问。承古人有言。三界唯心。万法唯识。唯识唯心。是一是二　师云。欠你说在　进云。从此蒙师亲指示。未了之人又若何　师云。静处去。
　　师又云。不可净地上著粪扫。便归方丈。
　　上堂。僧问。此是选佛处。心空及第归。学人如何得及第去　师去。不才谨退。
　　问。古人斩蛇。意旨如何　师云。犹未知痛痒。
　　问。学人久在浮沉。乞师直指本心　师云。谁信你　进云。未得者如何　师云。汝自担枷过状　进云。大众证明于座侧。学人礼拜谢师恩　师云。闲言语。
　　师又云。今时师僧问话。印本打就。个个一般。未有一个本分问话者。看他茱萸和尚上堂道。汝诸人莫向虚空里打橛。有僧便出来道。虚空是橛。茱萸当时便棒。且道者僧出来恁么道。具眼不具眼。茱萸当时便棒。且道打他什么处。大家验看。珍重。
　　晚参上堂。众集。师云。早晨不与诸人相见。今晚不可无言。便下座。
　　上堂。僧问。毗目仙人执善才手。见微尘诸佛。秖如未执手时。见个什么　师云。如今又见个什么。
　　问。三峡石桥即不问。如何是和尚家风　师云。汝何不问石桥事。
　　师又云。长老又不可索唤也。若不索唤。丛林冷落。忽有人出来便棒。又且如何道。若是赏他。他有甚长处。若是罚他。他过在什么处。莫是才恁么出来。便是不得么。若恁么会。于佛法当看。珍重。
　　上堂云。正说知见时。知见俱是心。当心即知见。知见即于今。此是祖师付法偈。楞严会上又道。知见立知。即无明本。又且如何。有优劣。无优劣。莫非久在丛林上座。方能辨别。若是初机后学。也莫指东认西。久立。
　　上堂。僧问。滴滴檐头坠。丁当正好听。古人言画出。画出是何声　师云。你又恁么问作么　进云。恁么则见月休观指。归家罢问程也　师云。又是忘语。
　　问。莺声满谷。华不芬芳。如何是学人得力处　师云。你怕人不知　进云。恁么则触处皆真　师云。也是闲处著力。
　　师又云。法眼和尚道。春日晴。黄莺鸣。日暖风和煦物情。更听落崖流水声。古人恁道。是甚时节。为是迷时语。悟时语。试裁辨看。珍重。
　　上堂。僧问。宝觉门下还有不及第者也无　师云。龙门无宿客。
　　问。鼓声才罢。大众云臻。向上宗乘。乞师垂示　师云。你从什么处来　进云。上根之者已晓师机。中下之流如何辨白　师云。你且子细。
　　问。达磨未来时。此土还有祖师也无　师云。汝识祖师也未。
　　问。承教有言。若言如来有所说法。即为谤佛。此意如何　师云。汝犹未信在。
　　问。古人云。有物流动。人之常情。如何是不迁义　师云。古人大似不曾说。
　　问。承教有言。不持戒者名持戒。教意如何　师云。汝且分明记取　进云。恁么则无自性也　师云。欠汝此说。
　　师又云。不持戒者名持戒。是有戒可持。无戒可持。为是性戒。为是遮戒。此若不明。十二时中破却不少。且道什么处是破处。出家人须明大乘性戒。若也明得。山河大地一时消殒。便下座。
　　上堂。僧问。承教有言。清净本然。云何忽生山河大地。未审此意如何　师云。汝疑什么处。
　　问。求真真不有。穷妄妄元无。学人拟休去。师还许也无　师云。大众总见你问　进云。向上更有也无　师云。细看前话　进云。大众证明。学人礼拜　师云。新罗未是远。
　　师上堂云。大众。王道平宁。一雨一晴。便下座。
　　僧问。如何是天然底事　师云。我秖管看。
　　问。从上诸圣从何而证。　师云。汝从何证。
　　问。承先德有言。会万物为己者。其唯圣人乎。未审如何是物　师云。还明己也未　进云。学人不会　师云。适来却疑著。
　　上堂云。佛法无事。大家共行。大家共止。满目是色。满目是声。诸佛妙义。于此明得。千里万里。归堂歇去　上堂。僧问。大众已临于座侧。乞师一句指归源　师云。分明记取　进云。恁么则见相不生痴爱业。洞然元是自家珍也　师云。且莫虚头。
　　问。前际不来。后际不去时如何　师云。中间事作么生　进云。恁么则当处出生。随处灭尽也　师云。少观察在。
　　问。昔日明心。今朝惠日。未审是一是二　师云。大众子细听　进云。恁么则一言才合道。无二亦无三也　师云。也是汝恁么会。
　　师又云。他问。昔日明心。今朝惠日。者里向他道。大众子细听。且道有分付处。无分付处。秖如恁么问。见明心来。见惠日来。还验得么。其如东问西问。也不无。上座。若也不问。惠日口似楄檐。上座若问惠日。直得望风结舌。明眼底辨取。若也未明。且莫听声响好。珍重。
　　上堂。良久。云。幸好一盘饭。不可强糁椒姜去。虽然如此。试[口*(一/巾)]啖看。珍重。
　　一日。示众云。髑髅常于世界。鼻存磨触家风。古人与么道。至亲至切。虽然如此。也须子细。秖如须弥山与鼻孔相去多少。试参详看。久立。

　　苏州万寿院德兴禅师

　　开堂日。拈香毕。乃云。出世天机。何人委知。傥或未荐。更立少时。便升座。
　　时有僧问。缁徒匝座。朝宰临筵。如何是万寿最初一句　师云。已不及初　学云。恁么则祖令已蒙师的旨。遐方尽得为宣扬　师云。适来向你道什么。
　　问。如何是万寿家风　师云。笑杀天下人　学云。恁么则蒙师指示也　师云。更不消得。
　　问。祖祖相传传祖印。师今得法嗣何人　师云。莫是虚传　学云。恁么则昔时百丈亲传授。今朝万寿为群迷　师云。恁么会争得。
　　问。四众尽临于此座。未审师今嗣阿谁　师云。大有人未审　学云。漝么则百丈一曲师今唱。学人专得为流传也　师云。学人又争得。
　　问。僚宰成臻于此座。师将何法报君恩　师云。谢你分忧。
　　问。如何是佛　师云。大众一时瞻仰。
　　问。如何是和尚为人一句　师云。汝且自为。
　　问。摩竭陀国亲行此令。如何是此令　师云。天下大行。
　　问。如何是万寿境。
　　师云。今日总见　学云。恁么则亲蒙指示也　师云。你作么生会境　问。如何是祖师西来意　师云。尽道返西天　学云。恁么则得遇于师　师云。阿谁得遇。
　　师乃云。问答俱备。其谁得意。若向他求。还成特地。老僧久处深山。比为藏拙。何期今日入到万寿门下。可谓藏之不得。既藏之不得。分明露现。未审诸人阿谁先见。如有见处。对众出来吐露个消息。师良久。众皆无语　师云。久立。珍重。

　　越州云门雍熙永禅师

　　上堂。有僧问。四海象龙俱在此。一句西来请举扬　师云。大众证明　学云。玄机高峻缘难会。再乞慈悲为指南　师云。不会人慈悲。
　　问。如何是和尚家风　师云。谢汝捡校。
　　问。昔日灵山。龙女献珠得成佛。学人无珠可献时如何　师云。莫谩大众。
　　问。如何是佛法大意　师云。此意不小。
　　问。师子未出窟时如何　师云。且莫哮吼　学云。出窟后如何　师云。退后著。
　　问。如何是祖师西来意　师云。你不会是什么意　学云。如何是西来意　师云。谢你领话。
　　又云。秖如适来向汝道不会。是什么意。为复是责汝。为复是不对汝。且作么生会。若也未会。明日更来问。珍重。
　　上堂。僧问。祖祖相传传祖印。师今法嗣嗣何人　师云。谢汝相悉。
　　问。大雄岭头亲得旨。若邪溪畔指迷津。学人上来。请师如是　师云。不劳如是。
　　问。象龙匝座。朱紫趋筵。祖意西来。请师举唱　师不对　学云。雄岭峰前亲得底。若耶溪畔倍光辉　师云。适来作么生会。
　　问。如何是云门为人一句　师云。一恁举似人　学云。恁么即一言已播于寰中去也　师云。闲言语。
　　问。如何是秦望峰前为人一句　师云。分明记取。
　　问。如何是古佛径路　师云。谁不履践。
　　问。如何是学人休心息意处　师云。拗折拄杖得也未。
　　问。如何是迦叶门风　师云。喜得不坠。
　　问。如何是百味具足底句　师云。何啻百味。
　　问。心王出敕时如何　师云。更宣一遍看。
　　问。盲龟值浮木孔时如何　师云。未足为幸。
　　问。起灭不停时如何　师云。莫妄想　问。如何是学人得力处　师云。老僧亦承恩。
　　问。如何是透法身句　师云。方便作法身。
　　问。如何是不定句　师云。灼然疑杀人。
　　问。如何是决定义　师云。未可执著在。

　　天圣广灯录卷第二十七


　　天圣广灯录卷第二十八　　　［宋碑］


　　杭州灵隐山玄本禅师

　　上堂。僧问。蚌含未剖时如何　师云。光从何来。
　　僧问。临济入门便喝。德山入门便棒。未审此意如何　师云。天晴不肯去。
　　问。如何是灵山境　师云。甚处观不足。
　　师因见僧看经。问僧。看什么经　僧无语　师乃有颂。
　　看经不识经　　徒劳损眼睛　　欲得不损眼
　　分明识取经


　　色空颂

　　堂堂色里无空相　　皎皎空中绝色形
　　直下色空无一二　　色号元来不我名

　　杭州灵隐山玄顺庵主

　　师。萧山人也。俗姓钱。幼投福州支提山了悟禅师出家受具。后入温州雁荡山卓庵。后止杭州灵隐寺。
　　师因离雁荡。有颂。
　　浪宕闲吟下翠微　　更无一法可思惟
　　有人问我出山意　　藜杖头挑破衲衣

　　因皈天竺山。
　　事事无能一不前　　喜归天竺过残年
　　饥餐困睡无余事　　休说壶中别有天

　　师至祥符中复有偈云。
　　生也孰来　　死也孰去　　生死去来　　是寻常事
　　多幻之方　　电光相似　　诸方亦然　　我亦如是
　　本无言说　　余今强举　　请便茶毗　　更莫停止

　　师言讫。端坐而终。僧腊五十。俗寿七十。

　　福州支提山雍熙寺文翰禅师

　　明州人。于杭州灵隐山景德寺依了悟禅师出家。仍受心印。
　　师升座云。大众。不假山僧露此机锋。还有佛法继祖转法轮底道理么。若言无此道理。三世诸佛净妙法轮成断去始得。便有转时不转时。大众若言有法轮常转底道理。今日何假山僧更升此座转此法轮。便成二头三首。为什么如此。秖如十方世界。四时运转。八节推迁。物象生成。日月轮照。乃至风飘雨润。火热冰寒。三界绵绵。四生浩浩。为复是世间法。为复是有为法。无为法。是转轮法。还有甄别得么。若未能甄别得。山僧敢为决疑。
　　时有僧问。尧云舜日阳和景。祖风何似国风清　师云。可谓赴汝此问　学云。天人群生类。皆承此恩力　师云。且莫错定当。
　　问。高卧烟霞藏密旨。修心灭智等寒灰。今朝既赴群生请。少室之机望直垂　师云。大众见汝问　学云。谢师指示　师云。且喜没交涉。
　　问。昔日灵山一会。迦叶亲闻。今日支提一会。谁人得闻　师云。谁人不闻　学云。恁么则见闻之者。顿悟无生也　师云。莫妄想。
　　问。慈云普润三千界。利人一句望师垂　师云。汝瞌睡作么　僧乃画一圆相拓呈　师云。莫鬼怪　学云。如此之机。师如何接　师便打。

　　台州天台山般若寺从进禅师

　　上堂。有僧问。佛未出世时。还有佛法也无　师云。有　进云。如何是佛未出世时佛法　师云。是汝问底　进云。既有。又用佛出世作什么　师云。莫为不孝之子。
　　问。承先德有言。清虚之理。毕竟无身。未审此意如何　师云。大似虚空钉橛　进云。虚空是橛又如何　师云。良药秖救有命人。
　　师乃示众云。后进初心。无妨东问西问。忽于一言半句下得个发明处。便不辜负出家行脚。他古人亦如此。或得一言半句便休去。或筑著廅著便歇去。然虽如此。犹未是大丈夫在。直饶不于一言半句下便会得。亦未必不是大丈夫在。何以故。言前体道。未是通人。句从投机。还非达者。秖如道言前体道。未是通人。句后投机。还非达者。作么生便得恰好去。者个唤作玄中别唱。格外高谈。须是恁么人。方构恁么事。若未是恁么人。不如且于随宜方便中讨个会处好。珍重。
　　僧问。诸佛为一大事因缘出现于世。师今出世当为何事　师云。待出世时来向汝道。
　　问。古涧寒泉时如何　师云。切忌饮著　进云。饮者如何　师云。丧却性命。
　　问。万里无寸草。何处放白牛　师云。万里无寸草。未是放牛处　进云。未审什么处是放牛处　师云。问取石人去。
　　问。学人未达自心。未明诸法。乞师方便指迷津　师云。自心即且致。指何为诸法　进云。恁么则心法无二去也　师云。三四五。
　　问。如何是祖师西来意　师云。又见一华开　进云。学人不会　师云。结果自然成。
　　问。众盲摸象。各说异端。如何是真象　师云。开眼著　进云。恁么则得见真象也　师云。犹乱摸在。
　　问。如何是龙济潭里龙　师云。不在碧波中　进云。未审在什么处　师云。却归潭里去。
　　师又云。伊问龙济潭里龙。向伊道不在碧波中。且道在什么处。还见么。诸上座。若是识龙人。一见便休心。珍重。

　　显道偈

　　道本绝言　　奇哉渊旷　　橐籥天地　　包含万家
　　生乎人伦　　其用弥广　　休曰无根　　勿称有状
　　水底之月　　山谷之响　　夫曰真虚　　皆为妄想

　　诸法各住位偈

　　诸法各住位　　是名真实义　　真实义者何
　　无我无我所　　我所法既无　　有无皆远离
　　由斯绝见闻　　眼界耳界异　　色象及音声
　　沙界元周备　　物我甚分明　　师子真游戏

　　送游方禅人

　　祖堂曾立雪　　飞锡更无求　　一句分明了
　　诸方自在游　　洞庭看远水　　庐岳过残秋
　　人问忘机事　　唯言到九州

　　牧童颂

　　肥壮白牛攀角上　　水村骑过晓烟微
　　满原青草从闲放　　歌向春风和者稀

　　渔父颂

　　世上如麻事不牵　　逍遥秖在水中天
　　金鳞得了忘垂钓　　一叶轻舟看月眠

　　越州清化山宝寿院志超禅师

　　钱塘人也。俗姓董。弱冠出家受具。至闽中西明室得旨。后住清化山。
　　师开堂日。僧问。如何是佛　师云。你是什么人　进云。莫只者个便是也无　师云。是即勿交涉。
　　问。声色二字如何除得　师云。你唤什么作声色　进云。争柰即今何　师云。即今有什么。
　　师又云。我宗无语句。亦无一法与人。设有言说。俱非真实。大众。秖如真实底事作么生。还有人举得么。出来对众举看。山僧为你证明。还有么。若无。久立。珍重。

　　漳州法济禅院海蟾禅师

　　俗姓陈。泉州人也。幼年行脚。遇泉州西明清锡禅师。一言相契。后住漳州法济禅院。
　　师升座云。灵山会上。百万亿众。唯有迦叶一人得亲闻。今日一会。不异灵山。且道还有亲闻者也无。若有亲闻者。便能续佛寿命。令法久住。为苦海之舟航。作昏衢之日月。若未能亲闻。何殊当时退席之众。秖如闻与未闻。且作么生会。为复是耳闻。为复是眼见。若是耳闻。谁人闻。若是眼见。何者是见。何不恁么体究。众中还有问事底么。出来道看。
　　时有僧问。君王出世。四海澄清。未审法王出世。有何拯济　师云。汝作么生会君王出世　进云。法王出世无他事。道合君王赞大平　师云。莫取口头著到。
　　问。若以无言说。又没世尊言教。若以有说。恐漏泄祖师西来。去此二途。师意如何　师云。总是汝恁么道。
　　问。云台延庆已听指迷。今日漳城望垂提耳　师云。汝试举云台延庆看　进云。今日漳城岂无方便　师云。适来岂是责汝　进云。两处迷从归坦道。一轮宝月又腾辉　师云。是何言欤。
　　上堂。僧问。如何是古佛心　师云。秖如今。
　　师云。三世诸佛．六代祖师。亦未曾与仁者暂时离隔。莫不长垂恩德。左提右挈。仁者未必不依而行之。作么生违背得他恩德。如阎浮提。日出扶桑。大地众生。有情无情。尽承光辉。所有一切种种事业皆在光影。古人也说。如鱼在水。如鸟飞空。乃至扬鬣掉尾。升高自下。还解离得湿性空体也无。若离得湿性空体。向什么处安身立命。何不恁么体究取。知恩者少。负恩者多。奉劝上座。且知恩好。珍重。
　　僧问。承和尚有言。直道便休去。亦是祖师来后。未审如今便休去。什么处是祖师来后　师云。道上座不先陀得么　进云。恁么即亲见祖师也　师云。大众总见汝　进云。祖师未来时。此道有谁知　师云。不信道　进云。凡圣不曾异。丝发更无差　师云。休去得也。
　　问。承教有言。见闻为种。八难超十地之阶。如何是见闻为种　师抚掌一下　进云。如何是八难超十地之阶　师云。汝适来作么生会。

　　漳州净众传先禅师

　　升座。僧问。承教有言。若能转物。即同如来。秖如目前诸法。且作么生转　师云。那个是目前法　进云。如何则诸法凝然。皆同无相也　师云。汝自败阙。
　　问。少室闻五叶之华。今日听一乘之理。如何是一乘之理　师云。汝作么生听　进云。恁么即无二亦无三去　师云。谁敢信汝　进云。大众临筵。焉敢造次　师云。礼拜著。
　　问。此座高广。吾不能升。和尚今日为什么升得　师云。汝不是问此座。
　　问。贤侯特地申三请。法座初临事若何　师云。谁向汝恁么道　进云。恁么即幸向今朝申一问。六国从此不知音　师云。汝不知音。

　　泉州灵台山令岑禅师

　　初升座。维那白槌云。法筵龙象众。当观第一义　师云。第一义见成。本无异说。大众且作么生观。作有相观。作无相观。若作有相观。即是邪见。若作无相观。即是断见。不有不无。且作么生观。直饶恁么会得去。亦是周遮。然虽如此。今日岂无方便。乃升座。
　　时有僧问。承和尚有言。直饶恁么会得去。亦是周遮。如何即是　师云。如何即是　进云。也知真谛无兔马之遗踪。柰何般若有浅深之照　师云。也者阇梨自生分别　进云。恁么即舜若多性可销亡。烁迦罗心无动转去也　师云。闲言语。
　　问。昔日五峰。今朝云台。如何是不动尊　师云。进前一步　进云。恁么即开慧眼去也　师云。未在。
　　问。教中有言。为．无为．实．不实法。如何是实．不实法　师云。是有为。是无为。
　　问。如何是云台境　师云。前山后山　学云。如何是境中人　师云。瞌睡汉。
　　师于本院坐化。阇维之。舌不坏。收舍利。同起塔。

　　杭州南山资国圆进山主

　　钱塘人也。幼岁婺州禾山出家受具。后至抚州崇寿契稠禅师法席。师乃问。如何是和尚为人一句。
　　稠云。观音院里举。上蓝院里举。师闻斯语。从此契悟。
　　僧问。丹霞烧木佛。意旨如何　师云。招因带果。
　　僧问。鹅王择乳。意旨如何　师云。一拨良琴。顿清宾主。
　　问。古人闻木鱼声云。又打我也。意旨如何　师云。一等警众。
　　问。古人道。庭前柏树子。意旨如何　师云。碧眼胡僧笑点头。
　　问。古人道。东家作驴。西家作马。意旨如何　师云。相识满天下。

　　湖州何山宣化院晓禅师

　　上堂。僧问。如何是何山境　师云。猿啼在上峰　进云。如何是境中人　师云。还识境也未。
　　问。如何是佛　师云。众人瞻仰。

　　袁州仰山太平兴国院择和禅师

　　开堂日。僧问。府衙受请。崇胜宣扬。未审当为何事　师云。将谓你证明　进云。师既如是。灵山会上又如何　师云。是今是古。
　　问。郡侯虔请命。不异匿王心。如何得示真实相　师云。有也未　进云。如何委的　师云。礼拜了退。
　　问。古人道。沩山镜．仰山镜。未审古人意旨如何　师云。你更回光看。

　　洪州龙沙章江院昭达禅师

　　上堂。僧问。天得一以清。地得一以宁。和尚得一又如何　师云。证明得么　进云。上根之者已晓师机。中下之流如何领会　师云。阇梨作么生会。
　　问。昔时赵州三等接人。今日朝宰临筵。师如何接　师云。即今是　进云。昔时赵州。今日和尚　师云。且莫错定当。

　　临江军建山慧力院绍珍禅师

　　上堂。僧问。金鸡未鸣时如何　师云。是何时节　进云。鸣后如何　师云。却不知时　问。师子未出窟时如何　师云。在那里　进云。出窟后如何　师云。且走。
　　问。世尊无言。迦叶无语。学人上来。请师证据　师云。且举。

　　福州古田灵峰道诚禅师

　　上堂。僧问。承古人有言。佛佛授手。祖祖相传。未审此理如何　师云。那斥古人恁么道　进云。秖如道。吾有正法眼。付嘱大迦叶。又作么生　师云。不方好眼　进云。恁么即千圣不传方是的。一言合道未为真　师云。真个谩语。
　　问。祖祖相传传祖印。师今得法嗣何人　师云。阿谁不知　进云。昔时罗汉亲承嘱。今日灵峰度有情　师云。者里不消得。
　　问。承教有言。于三七日中思惟如是事。未审是什么事　师云。更莫思惟　进云。秖如古人道。体解大道。又作么生　师云。秖欠解在。

　　洪州大宁院庆璁禅师

　　上堂。僧问。不因众请。无由得见。不因师说。无由得闻。既见既闻。又成声色。学人上来。师意如何　师云。饱丛林。
　　问。道泰不传天子今。时人尽唱太平歌。未审师今意旨如何　师云。山僧罪过。
　　问。如何是祖师西来意　师云。吃。
　　问。如何是佛　师云。须弥山。
　　问。祖祖相传传祖印。师今得法嗣何人　师云。有水皆含月。无山不带云。
　　上堂云。生死涅槃。犹如作梦。且道三世诸佛．释迦老子有什么长处。然虽如此。莫错会好。拍手一下。便下座。
　　僧问。四见见时无见见。山河大地又如何　师云。莫忘想。
　　问。承古有言。东山西岭青。未审意旨如何　师云。东山西岭青。雨下却天晴。更问个中意。鹁鸠生鹞鹰。

　　兴国军延寿院慧禅师

　　开堂日。僧问。师登宝座。群牧亲临。学人上来。请师一接　师云。从什么处来　进云。大众证明。学人礼拜　师云。傍观者丑。
　　问。德云不下妙峰顶。善才何处得参寻　师云。汝还见么　进云。恁么则亲见文殊　师云。有什么交涉。

　　漳州报恩院传进禅师

　　上堂。僧问。不落师机。请垂方便　师云。休去得么　进云。恁么即道因言下了。佛不在他求也　师云。棒打石师子头。
　　问。县宰坚令扬祖道。利人之句若为宣　师云。莫辜负汝么　进云。恁么即甘雨虽然同澍润。根叶茎柰有差殊　师云怪别人又争得。

　　袁州崇胜院楚齐禅师

　　开堂。僧问。朝宰已临于法会。崇胜家风事若何　师云。还解证明么　学云。恁么即朝宰聆音。人天有赖也　师云。也不得粗心。
　　问。大众骈阗祖座侧。西来祖意事如何　师云。分明记取　进云。恁么则瞻之不睹。不睹常存也　师云。也须子细。
　　问。祖祖相传传祖印。师今得法嗣何人　师云。也要大众证明　进云。恁么即五老峰前亲得旨。二王台畔接迷徒也　师云。且莫错定当。

　　漳州隆福院绍珍禅师

　　升座云。恁师举唱宗乘。大众还相体悉得也无。若相体悉得。也可谓触处祖风。未掌间断。尘中妙旨。物物真心。终日繁兴。都无所得。众中有达者。大家证明。令法久住。后学初心。有疑请问。
　　时有僧问。群主虔请。海众骈阗。达磨西来。乞师垂示　师云。惬意么　进云。争柰学人疑在　师云。疑个什么。
　　问。东去竺干机未晓。西来一句请师提　师云。即今在什么处。
　　问。如何是隆福境　师云。万象遮不得　进云。如何是境中人　师云。识取好。

　　天圣广灯录卷第二十八


　　天圣广灯录卷第二十九　　　［宋碑］


　　南康军云居山契瑰禅师

　　上堂。有僧问。承古有言。服像虽殊。妙明不二。为什么众生日用而不知　师云。过在什么处　学云。恁么即明妄非他。觉明为咎也　师云。且子细好。
　　师云。诸上座。人人具足。各各圆成。僧是僧。俗是俗。男是男。女是女。现行现用。譊讹在什么处。为什么特地不知去。过在阿谁。恁么说话。事不获已。还有会处么。于此会得。不妨省径。更若意思卜度。转疏转远。不如歇去。珍重。
　　上堂。僧问。承古有言。路逢死蛇莫打杀。无底篮子盛将归。未审师还受也无　师云。你什么处得来　学云。恁么即不虚施也。
　　师云。却且提取去。
　　师又云。诸上座。佛法也无事。寻常向诸人道。不用求真。唯须息见。还息得也未。若也息得。见尽情忘。体露真修。若也不息。且问诸人即今见个什么。还有证明处么。若也明得。许上座有个入处。如若不会。徒学多生。珍重。
　　上堂。僧问。如何是佛　师云。赞叹不及　学云。莫秖者个便是　师云。不令人赞叹。
　　问。鼓声才罢。大众云臻。佛法省径处。乞师指示　师云。便好散去　学云。恁么即全因此日也　师云。礼拜了退。

　　杭州灵隐山南院慈济文胜禅师

　　俗姓刘氏。婺州人也。幼岁出家受具。
　　造云居山齐禅师法席。云居问。为复学佛法来。游山玩水来　师云。向重日久。远离婺州　居云。是什么物恁么来　师云。特伸礼觐　居云。汝若为佛法来。什么处不是汝悟处　师默然不对。
　　云居上堂。举。庞居士问马大师。不与万法为侣者是什么人。大师云。待你一口噏尽西江水即向汝道。居士从此顿悟。又云。不与万法为侣者。且道是阿谁　师从此契悟。更不他游。后住灵隐寺。
　　师开堂日。升座云。大施门开。所须一任于此构得。谓之己物现前。还构得么。
　　时有僧问。僚宰共临此会。缁儒竞集兹筵。祖意西来。请师为众　师云。散去得未　学云。恁么则一音普润于沙界。学人此问不虚施也　师云。你作么生会。
　　问。昔日梵王请佛。盖为群生。今朝大谏请师。当为何事　师云。汝也须感谢大谏　学云。恁么则非但学人。人天有赖　师云。赖个什么。
　　问。承教有言。汝既殷勤三请。岂得不说。如何是说　师云。善思念之　学云。五千退席又如何　师云。退亦佳矣。
　　问。祖祖相传传祖印。师今得法嗣何人　师云。汝争证明得　学云。恁么则欧阜早年亲得旨。灵山今日度群生也　师云。汝得什么旨。
　　问。如何是灵山境　师云。郢手难图画。凭君子细看。
　　问。古鉴未磨时如何　师云。古鉴　学云。磨后如何　师云。古鉴　学云。未审分不分　师云。更照看。
　　问。如何是和尚家风　师云。莫讶荒疏　学云。忽遇客来。又作么生　师云。吃茶去。
　　师自承天寺辞退法席之后。数载隐居本州兴庆庵。至天圣四年。朝廷。以故驸马都尉。吴元扆宅。特舍为精舍。御书赐额为慈孝寺。于京国中肇建禅林。是年春。诏俾住持。行至楚州。感疾而逝。临终前。有颂云。
　　住亦何依　　去亦何灭　　休问旨归　　秋天一月

　　台州瑞岩院义海禅师

　　霅川人也。姓胡氏。冠岁出家受具。
　　造云居法席。云居问。什么物恁么来。师于言下大悟。遂作一颂。
　　云居什么物　　问著头恍惚　　直下便承当
　　犹是自埋没

　　后归故里。祥符中。郡牧刀衎。请师出世。住报本禅院。
　　师升座。僧问。如何是祖师西来意　师云。若到诸方。但道报本不解答话。
　　问。如何是和尚家风　师云。无讳忌　进云。忽遇触忤和尚又如何　师云。不解作客。劳烦主人。
　　问。释迦掩室于摩竭。净名杜口于毗耶。未审和尚如何示众　师云。汝不欲我开谈　学云。未晓师机　师云。且退。
　　问。法身还有用也无　师云。你特置此问　学云。如何得不用去　师云。死汉。
　　问。如何是无德真人　师云。者里无安排你处。
　　上堂云。古人道。我今为汝保任此事。终不虚也。虽然如此。作么生会此事。且莫失人保持。请歇。
　　师于天圣三年八月三日三更示寂。焚烧后。收舍利。起塔于本山。俗寿五十六。僧腊三十二。

　　杭州龙华山悟乘禅师

　　俗姓程氏。处州人也。幼岁出家受具。遂至云居。问云。如何是大道之源。
　　云居云。从甚处流出。因兹大悟。举无疑滞。
　　咸平中。州牧请坐龙华道场。
　　师开堂日。僧问。一佛出世。诸天捧足。和尚出世。什么人捧足　师云。足认来意。
　　问。如何是佛　师云。向你道三十二相。得么。
　　问。如何是龙华为人一句。
　　师云。别无善巧。
　　问。迦叶门风师绍续。乞师方便指昏迷　学云。须知惭愧　学云。争奈不明何　师云。莫谩大众。
　　师一坐道场二十余载。至乾兴元年六月朔旦。书偈云。
　　吾有一诀　　凡圣同辙　　珍重禅流　　是生是灭

　　俨然而逝。俗寿五十九。起塔于本山。

　　明州广慧禅院志全禅师

　　钱塘人。俗姓卫氏。依本郡广润院出家受具。得法于云居齐禅师。禅师问。古人道。阿那个魔魅教你出家。阿那个魔魅教你行脚。今日阿那个魔魅教你到者里。师于言下契悟。
　　祥符中。信州牧请开堂。乾兴元年。明州请住广慧禅刹。师升堂。僧问。如何是衲僧本分事　师云。你莫钝致我。　僧礼拜　师云。却是大众钝致阇梨。便下座。
　　师上堂。僧问。贼不打贫儿家时如何　师云。说向人也不信　进云。恁么则礼拜而退也　师云。得个什么。

　　明州大梅山居煦禅师

　　永嘉人。俗姓周氏。依天台般若寺出家受具。参云居齐禅师。云居问。汝从甚处来。若从僧堂来。即是谩语。不从僧堂来。又是自瞒。汝从甚处来。师于言下顿悟。
　　祥符中。住大梅山保福禅院。师上堂。僧问。见闻不脱。如水里月。此理如何　师云。不可谑你也　学云。恁么则见闻幸有真消息。水月腾辉更好观也　师云。你却谑我。
　　问。如何是古佛心　师云。不用更沉吟。
　　问。古人面壁。意旨如何　师云。但恁么会　学云。未审如何领会　师云。且礼拜。
　　问。玄沙见虎。意旨如何　师云。你还曾见么　学云。恁么即处处真尘尘。尽是本来人也　师云。大众且道者僧身命知落处也未。
　　问。诸方幸有惊人句。保福如何赐一言　师云。却成笑杀诸方。

　　处州南明山仁寿院惟宿禅师

　　开堂日。未升座。云。大众休道此座高广。吾不能升。山僧道常升此座。与诸人对谈第一义谛。诸人还信也无。久参上座同共证明。其如未晓。重涉繁辞。便升座。
　　维那白槌云。法筵龙象众。当观第一义　师云。更不劳观。也第一义现前。若也再观。却成废力。
　　时有僧出礼拜　师云。劳而无功　问。昔日梵王请佛。盖为群生。今日郡牧请师。当为何事　师云。都官不虚相请　学云。恁么则都官证明。学人礼谢　师云。莫谑都官。
　　问。祖祖相传传祖印。师今得法嗣何人　师云。你恐大众不知。
　　问。谈真则逆俗。顺俗则违真。师如何示人　师云。你也不得辜恩　学云。若不申问。焉晓师机　师云。饱丛林。
　　问。法法不隐藏。古今常显露。如何是显露底法　师云。见示大众　学云。恁么则学人谨退也　师云。知过必改。

　　杭州龙华山宝乘寺有忠宝月禅师

　　永嘉人也。姓郑氏。依本州开元寺出家受具。造云居齐禅师法席。云居问。从什么处来　师云。浙中来　居云。是什么物恁么来　师拟祗对　居云。钝根阿师。参众去。
　　师从此歇心。枢衣数载。
　　至祥符初。住杭州法雨院。于天圣年。牧主李及请居龙华道场焉。
　　师开堂日。僧问。昨日灵山。今朝法雨。未审是一是二　师云。更须子细。
　　问。如何是佛　师云。孰不瞻仰。
　　问。如何是西来意　师云。几人曾问来。
　　师住龙华。上堂　僧问。元首明哉。股肱良哉。师登宝座。如何谈道　师云。汝作么生会　学云。恁么即一言归有道。万象出无心　师云。恁么会。又争得。

　　湖州报本禅院义圆禅师

　　开堂日。州牧与大众既集。师拈香毕。僧问。朝尽临筵。祖风再扇。向上宗乘。请师举唱　师云。郎中证明　学云。恁么则一音才震。四众咸闻也　师云。闻底事作么生。
　　问。师登宝座。大众云臻。从上宗乘。如何指示　师云。若到诸方。切忌错举　进云。恁么即信受奉行去也　师云。你作么生信受　学云。三乘教典。曲为今时。达磨西来。抑而印可也　师云。未信你在。
　　问。如何是祖师西来意　师云。更答话在。

　　南康军云居山慧震禅师

　　上堂。僧问。灵山一会。迦叶亲闻。此日一会。何人得闻　师云。阇梨不妨惺惺　学云。未审如何领会　师云。将谓伶利。
　　问。古鉴未磨时如何　师云。光彩何分　学云。磨后如何　师云。大家总见。
　　问。鼓声才绝。清众咸臻。为人一句。乞师垂示　师云。伶利人难得　学云。恁么则人天有赖　师云。闲言语。
　　问。如何是佛法大意　师云。大意秖如此。
　　问。龙女献珠得成佛。学人无珠可献。还得成佛也无　师云。无珠争得成佛　学云。恁么即学人无分也　师云。不恁么会　学云。未审师意如何　师云。待汝悟了向汝道。
　　师又云。大凡佛法。也须是有个发明处始得。若无发明处。假饶千问万问。秖是随言逐句。并无一个领会处。枉用工夫。奉劝诸人。且体究觅个悟处。珍重。

　　润州甘露禅院真禅师

　　开堂日。僧问。昔日梵王请佛。盖为群生。知郡请师。当为何事　师云。你道为什么事。
　　问。圣教有言。槌钟告四方。请师为说法　师云。你道大众不知　学云。恁么即甘露门中。普润群生也　师云。也须子细。
　　问。灵山一会。迦叶亲闻。今日一会。什么人得闻　师云。你几时到灵山　学云。恁么即大众侧聆师子吼也　师云。莫乱道。
　　问。承古有言。光非照境。境亦非存。光境俱忘。复是何物　师云。争敢别注解　学云。岂无方便　师云。不妨会人言语。
　　问。承古有言。毗卢藏中有大经卷即不问。如何是毗卢藏　师云。大众尽见　问。如何是甘露家风　师云。一切成见　进云。恁么即明君垂睿泽。西祖转芬芳也　师云。也不得错会。
　　问。生死到来。如何回避　师云。那个是生死。
　　师上堂云。佛法总不消如此。祖师西来。直示玄旨。教诸人有个省径入处。立地参取古佛。如今立地了也。且道古佛在什么处。诸人还见么。若有会处。便与善才同参。不必楼阁门前顿超诸位。亦不让于诸圣一分子。秖许他先不可。既有如是风格。请诸人绍取。依而行之。久立。珍重。

　　庐山惠日院达禅师

　　上堂。僧问。师离修水。得届仙居。如何是不动尊　师云。你从什么处来　问。罗汉也恁么道。宝觉也恁么道。未审惠日如何道　师云。别处作么生。
　　问。马师登座。百丈卷席。未审意旨如何　师云。伶利人难得　学云。恁么则师归方丈。大众归堂　师云。你又作么生会　学人礼拜　师云。莫虚头。
　　师又云。马祖上堂。百丈卷席。若是衲僧。便合知时。不劳久立。
　　上堂。僧问。青萝黄缘。直上寒松之顶。白云澹泞。出没太虚之中。学人上来。乞师指示　师云。非君境界　进云。学人未会。乞师方便　师云。适来不谩道。
　　问。如何是仙居家风　师云。何似诸方。
　　问。如何是释迦宝剑　师云。非但能摧外道心。亦曾落却天魔胆。
　　上堂。僧问。祖佛未出世时。还有佛法也无　师云。祖佛什么时出世　进云。恁么则未离兜率。已降阎浮。不度长江。居少室也　师云。也是你恁么会。
　　问。一得永得时如何　师云。你得底事作么生　进云。恁么则青霄云外鹤。独立万年松　师云。我也未信你在　问。祖师西来。直指人心。见性成佛。未审意旨如何　师云。你还信得及么。
　　问。华开华落人皆委。秋去冬来事若何　师云。委底事作么生　进云。恁么则往来人自老。今古月长新　师云。有什么交涉。
　　师又云。祖师西来。教外单传心印。直指人心。见性成佛。诸上座。更不用再三。珍重。
　　师上堂云。此方真教体。清净在音闻。随机设化。应物施为。古人拣择一门。要人易解易入。且如楞严会上。诸大圣人各述个悟由。岂是不知。贵要后人从此而去。如是不思议事。设化多途。无乖一揆。诸上座。此事也不在多闻记持。博达古今。自信取了。各自修行。不劳久立。

　　明州大梅山保福居素禅师

　　上堂。僧问。灵山一会。迦叶亲闻。今日一会。谁人得闻　师云。迦叶闻底事作么生　进云。今日岂是虚施此问也　师云。适来将谓是　进云。恁么即昔日灵山。今朝梅峰也　师云。且休得么。
　　问。如何是和尚家风　师云。不避讥嫌。
　　问。蚌含未剖时如何　师云。谢见示。
　　问。欲入无为海。须乘般若船。如何是般若船　师云。到岸也未。
　　问。承古有言。不起纤毫修学心。无相光中常自在。未审此理如何　师云。又成费力　进云。乞师再垂方便　师云。何如古人。
　　问。一即一切。如何是一　师云。香台．露柱　进云。争柰香台露柱何　师云。情知汝不柰何。
　　问。佛真法身。犹若虚空。如今虚空现前。为什么不见佛　师云。为汝好眼。
　　问。如何是道　师云。问取门前按山　进云。秖者便是也无　师云。元来不解问。
　　问。正说知见时。知见俱是心。知见即不问。如何是心　师云。此问不当　道云。为什么不当　师云。为你无知见。
　　上堂云。汝但不循动静合离。恬变通塞。生灭明暗。如是十二类诸有为相。随拔一根。脱黏内复。复归元真。发本明耀。耀性发明。诸余五黏应拔圆脱。不由前尘所起知见。明不循根。寄根明发。由是六根互相为用。诸上座。此是楞严经中如来标指。如今不了者。盖为外见诸法。内有一心。能所交驰。轮回于生死。元是一精明。分为六和合。一处成休伏。六用皆不成。
　　又道。一根既返源。六根成解脱。但得返源便得。傥若返源去也。然后眼得为色。耳得为声。鼻得为香。舌得为味。身得为触。意得为法。随缘了达。任性纵横。得无挂碍。但恁么会好。久立。珍重。
　　僧问。如何是佛未出世已前事　师云。众人要知　进云。出世后事如何　师云。待别时来。向汝道。

　　越州清化山宝寿子昌禅师

　　姓朱氏。苏州人。也本州开元寺出家受具。
　　诣云居山契悟。于祥符年。越州清化山请师出世。
　　师开堂日。维那白槌云。法筵龙象众。当观第一义　师云。以斯观者。名为正观。若他观者。非见佛也。且问诸人。还解恁么观得么。未能如是。有疑请问。
　　时有僧问。久乃不闻师子吼。请师一句震雷音　师云。你什么处去来。
　　问。鸿钟大击。法鼓遐闻。如何是和尚为人一句　师云。展转为流通。
　　问。须菩提唱无说而显道。释梵绝听而雨华。未审今日谁是闻者　师云。秖欠雨华在。
　　师后住杭州广法院。不疾而终。阇维之后。收舍利。起塔于本山。师俗寿五十二。僧腊四十五。

　　衢州显圣寺居曜禅师

　　上堂。僧问。祖祖相传传祖印。师今得法嗣何人　师云。人天大众前　进云。恁么即云居一只箭。今日射三衢　师云。情知你恁么会。
　　问。如何是祖师西来意　师云。前后宗师答未休。
　　问。天得一以清。地得一以宁。和尚得一又如何。
　　师云。说什么天地　进云。还有利人分也无　师云。大众笑你。
　　问。如何是和尚家风　师云。老僧自来秖如此。

　　潭州兴化寺善能禅师

　　开堂日。僧问。大众云集。请师举唱宗乘　师云。好问着　进云。恁么则不负于师也　师云。莫用力。
　　问。久处龙门。如何得达　师云。汝幸是龙门客。
　　问。如何是学人深深的的底事　师云。许你一著。
　　问。如何是兴化境　师云。观瞻不足　进云。如何是境中人　师云。还见也未。
　　问。如何是佛　师云。你问不是　进云。学人不会。乞师指示　师云。且礼拜著。
　　上堂云。大众。道个省要。已是周遮。然虽如是。且莫错会。久立。珍重。

　　荆门军清溪山清禅师

　　上堂。僧问。如何披露。与道相应　师云。你几曾披露。即与道不相应。
　　问。如何是观音妙智力　师云。能救世间苦。
　　问。如何是祖师意　师云。问取露柱　进云。如何是露柱意　师云。适来向道什么。
　　问。古路坦然。如何履践　师云。你是行脚人。
　　问。心心不动时如何　师云。者钝汉　进云。恁么即礼谢师恩　师云。且莫粗心。
　　师上堂。云。初心未会会取。若会。不坏世间。不出世间。诸上座。恁么说底话。是出世间语。是不出世间语。要会么。世间凝然。一味法界。久立。珍重。

　　潭州北禅崇胜寺觉宁禅师

　　上堂。立云。今日还有人问话么。
　　时有僧问。如何是佛法大意　师下座。归方丈。
　　僧问。如何是本来宗旨　师云。幸是出家人。
　　问。如何是文殊　师云。你须识取普贤　进云。恁么即依而行之也　师云。莫错会。
　　问。如何是三界　师云。你唤什么作三界　进云。恁么即无三界也　师云。你适来问什么。
　　问。如何是道　师云。你还识得也未　进云。恁么即谢师证照也　师云。速礼拜著。
　　师上堂云。如来光中。映令暂现。现即现也。且唤什么作如来光。珍重。

　　杭州南山省堂主

　　师姓杨氏。谢池人也。福州黄檗出家受具。
　　后自云居得法。
　　一日。因经堂内有僧看经。召师云。世尊元来三十成道　师云。日许多时。什么处去来。僧无语。
　　因官人入寺。见木数条。遂指问师云。良匠无余材。者个什么处得来　师云。用不尽底。
　　僧问。九年面壁。意旨如何　师云。与天下人为榜样。
　　师遂有颂。
　　祖师面壁九年余　　此是西来未上机
　　直至如今天下客　　强将言句为施为


　　牧童颂二首

　　蒙蒙烟雨草春肥　　牧去随时忘却归
　　闲插野草了角上　　不能相悉谓狂机

　　又

　　牧童自有牧童亲　　岂与常流作并邻
　　一笛吹从林下过　　逍遥谁爱入红尘

　　天圣广灯录卷第二十九


　　天圣广灯录卷第三十　　　［宋碑］


　　杭州南山兴教寺惟一禅师

　　初开堂。升座。维那白槌云。法筵龙象众。当观第一义　师云。重言不当。大众还委么。且作么生是第一义。若自观者。名为正观。若佗观者。名为邪观。或有问话。请垂见示。
　　时有僧问。觉华开处。遍满娑婆。祖意西来。合谈何事　师云。孤猿叫落中岩月。野客吟残半夜灯　进云。恁么则昔日灵山。今朝兴教。
　　师云。相识满天下。知心有几人。　学人伫思　师云。速还三拜。
　　问。师唱谁家曲。宗风嗣阿谁　师云。不避来机。速当一问　进云。恁么则五老峰前亲得旨　今朝兴教度群迷　师云。不是智音者。那能辨浊清。
　　问。承古有言。如来有正法眼藏付嘱摩诃迦叶。和尚今朝当付何人　师云。者里有多少人　进云。未晓者如何领会　师云。还我话来。
　　上堂。僧问。不落见闻。请师答话　师云。三十年后。
　　问。众手淘金。谁是得者　师云。是你眼皮重　进云。恁么则骏马不移蹄　师云。金在什么处。
　　问。狂风忽起。扫荡烟云。学人到此。为什么不会　师云。真个不会　进云。不探龙领。争获骊珠　师云。珠在什么处。
　　问。达磨未来时如何。
　　师云。索桥路险人难度　进云。来后如何　师云。少林闲坐九年余。
　　问。牛头未见四祖时如何　师云。南来冬熟笋　进云。见后如何　师云。北去夏宜桃。
　　问。佛末出世时如何　师云。白云数重　进云。出世后如何　师云。青山一带。
　　问。如何是道　师云。刺头入荒草　进云。如何是道中人　师云。干屎橛。
　　问。曹溪一曲师亲唱。未审如何和得齐　师云。你试道看　进云。恁么则谢师举唱　师云。秖为宫商调不同。
　　问。大耳三藏第三度为什么不见国师　师云。脚跟下看　进云。如何得见　师云。草鞋根断。
　　问。和尚未见栖贤时如何　师云。春来好寒　进云。见后如何　师云。秋去盛热。

　　真州定山惟素山主

　　有僧问。古人拈槌竖拂不当宗乘。未审山主如何为人　师云。旦莫强惺惺　进云。恁么则却成起动也　师云。龙头蛇尾汉。
　　问。如何是不迁　师云。暑往寒来　进云。恁么则迁去也　师云。啼得血流无用处。
　　问。达磨心印师已晓。试举家风对众看　师云。门前有个长松树。夜半子规来上啼　进云。恁么则白鼍一派。流注十方　师云。日月丽天。风云难蔽。
　　问。知师洞达诸方旨。临机不答旧时禅。如何是新奇　师云。若到诸方。不得错举　进云。学人殷勤于座右。莫不秖此是新奇　师云。折草量天。
　　问。如何是定山境　师云。清风满院　进云。忽遇客来。将何只待　师云。莫嫌冷澹。
　　师云。若论家风与境。也不易酬对。多见指定处所。教他不得自在。曾有僧问大随。如何是和尚家风。答云。赤土上画簸箕。又云。肚皮上不贴榜。且问诸人作么生会。更有夹山．云门．临济．风穴。皆有此话播于诸方。各各施设不同。又作么生会。法无异辙。殊途同归。若要省力易会。但识取自家桑梓。便能绍得家业。随处解脱。应用现前。天地同根。万物一体。唤作衲僧眼睛。绵绵不漏丝发。苟或于此不明。徒自伶俜辛苦。
　　有僧问。众手淘金。谁是得者　师云。莫作贵　进云。不作贵又如何　师云。金在什么处。
　　问。如何是佛　师云。含齿戴发　进云。恁么则人人具足　师云。远之又远。
　　问。如何是不生不灭法　师云。春到百华开。秋来群木落　进云。恁么则一年一度春也　师云。欠子细在。
　　问。牛头未见四祖时如何　师云。成象立业　进云。见后如何　师云。立业成家。
　　问。如何是一味法界　师云。花红柳绿　进云。如何是定山路　师云。峭　进云。履践者如何　师云。险。
　　问。万法归一。一归何所　师云。一叶落。天下秋　进云。如何领会　师云。三十年后。
　　问。承教有言。无上法王有大陀罗尼门。名为圆觉。流出一切清净真如．菩提涅槃。未审圆觉从什么处流出　师云。山僧顶戴有分　进云。恁么则信受奉行　师云。依稀似曲才堪听。
　　师又云。将知佛法须是彻底悟得。方能始终一贯。作用施为。得其自在。若是学成者。终有剂限。子细穷究。便随末忘本。唤作流浪生死。无本可据。所以教中云。何况能以有思惟心。测度如来圆觉境界。如取萤火烧须弥山。终不能着。若论此事。无用心处。亦非懈怠而得。却请上座各自回光返照。与道稍有相应。其如不达宗旨。总成逐块。
　　僧问。十二时中如何得与道相应　师云。皇天无亲。唯德是辅　进云。恁么则不假修证也　师云。三生六十劫。
　　问。如何是深山岩崖迥绝无人处佛法　师云。月明千嶂里。风动万年枝　进云。恁么则处处菩提道。明明功德林　师云。薰天炙地。
　　问。如何是佛法大意　师云。山高海深。
　　问。不见一法即如来。方得名为观自在。如何是观自在　师云。好好礼三拜　进云。莫秖者便是　师云。十万八千。

　　苏州西山尧峰院颢暹禅师

　　初开堂。有僧问。法筵龙象众。当观第一义。如何是第一义　师云。你去什么处来。
　　问。海门三级浪。专听一声雷时如何　师云。犹是未警发在。
　　问。如何是佛　师云。无比不思议。
　　问。先圣出世。为一大事因缘。和尚今日出世。当为何人　师云。秖恐你未是其人。
　　问。如何是祖师西来意　师云。尽道九年曾面壁。
　　问。如来路上无私曲。便请玄音和一场　师云。莫并巴儿曲。须超白雪辞。
　　问。祖祖相传传祖印。师今得法嗣何人　师云。同道方知。
　　问。如何是和尚为人一句　师云。山僧自来不曾容易。
　　上堂云。止止不须说。言诠道复优。有疑如未决。对众莫淹留。
　　时有僧问。学人有疑。请师决　师云。者回更莫淹留。
　　问。未经炉冶时如何　师云。争得成器。
　　问。善财遍参。还具本分事也。无　师云。善财遍参为什么事。
　　问。一念万年时如何　师云。还得尽善也未。
　　问。心径未通时如何　师云。是谁之过。
　　问。能所俱忘时如何　师云。那个是你忘底能所。
　　问。如何是真规自宛然　师云。千圣不能宣。
　　问。如何是道　师云。尧舜其犹病诸。
　　问。如何是密作用　师云。秖恐大众未肯你。
　　问。学人乍入丛林。乞师一接　师云。去。
　　问。承教有言。是法平等。无有高下。如何是平等底法　师云。尧峰高。宝华低　学云。恁么则却成高下去也　师云。情知你恁么会。
　　问。承教有言。妙湛总持不动尊。首楞严王世希有。如何是不动尊　师云。世希有　学云。恁么则不动真际。随处发挥去也　师云。却不令人赞叹。
　　师云。诸上座。秖如此僧问不动尊。山僧向他道在希有。意旨又且如何。莫是三秖果满。万行功圆。是世之希有么。又莫是当人分上。本自圆成。不劳修证么。若也恁么会。实谓妄认缘尘。分别影事。既不许上座恁么会。向者里作么生承当。若也承当得。便乃不从一地主一地。寂灭性中无有异。若向者里承当未得。不免须待龙华重授记在。各请歇去。珍重。
　　上堂。闻雷声。乃示众云。还闻雷声么。还知起处么。若知起处。便知身命落处。若也不知。所以古人道。不知天地者。刚道有乾坤。不如吃茶去。
　　上堂。僧问。如何是尧峰境　师云。多少人看望不足。
　　问。如何是道　师云。夕死可矣。　问。如何是金刚力士　师云。者里用不著。
　　问。如何是孤峰节操松　师云。而今未堪看。更待雪霜中。
　　问。如何是佛　师云。休更历僧祇。
　　问。鱼龙得水时如何　师云。踊跃无尽。
　　问。片云出洞时如何　师云。何必龙吟。
　　问。亡僧迁化向什么处去也　师云。苍天。苍天。
　　师复云。大众。秖如未后一僧问。亡僧迁化向什么处去也。山僧向化道。苍天。苍天。且道意旨落在什么处。莫是悲伤迁逝。痛忆道人么。若乃恁么评论。实谓罔知去处。要知去处么。更不用久立。歇去。
　　师春日上堂。云。久去春来。楼阁门开。若也入得。不用俳徊。诸上座。还向者里。入得也未。若也入得。所以古人道。是处是弥勒。无门无善才。若也入之未得。自是诸上座狂走。更不忉忉。久立。珍重。

　　苏州吴江圣寿院志升禅师

　　初开堂时。有僧问。知师久酝葡萄酒。今朝慈济为谁开　师云。想你也未知滋味　进云。恁么则优昙华扸。法界馨。香佛日初开。昏衢永耀　师云。不劳如此。
　　问。宝座既登于此日。家风一句请师宣　师云。你还证明得么　学云。恁么则人天有赖。四众咸忻　师云。闲言语。
　　问。师赴群心扬祖道。未知祖道嗣何方　师云。同道方知　学云。恁么则锦里昔年亲得旨。松江今日度群迷　师云。却不是我同道。
　　问。四众临筵当此日。玄机一决为谁宣　师云。你不妨伶利　进云。恁么则非唯大众。朝宰沾恩　师云。莫乱道。
　　上堂。僧问。如何是佛　师云。人天赞莫及。
　　师又云。若论佛法。更有什么事。所以道。古今山河．古今日月．古今人伦．古今城郭。唤作平等法门。绝前后际。诸人还信得及么。若信得及。依而行之。久立。珍重。

　　杭州临安县功臣山开化院守如禅师

　　初开堂日。有僧问。朝宰既伸于三请。师将何法报深恩　师云。何以你特致。
　　问。如何是功臣为人一句　师云。自来不曾埋没人。
　　问。承教有言。清净本然。云何忽生山河大地　师云。且道是谁致得　进云。恁么则满眼青山无寸树。极目渌水绝波澜　师云。也是错会。
　　问。如何是功臣境　师云。上座合具行脚眼　进云。恁么则峨嵋凝千寻雪。鳌背巍笼五色烟　师云。勿交涉。
　　问。鼓声雄震云徒集。利人一句请师宣　师云。也须是你重发扬始得　进云。学人秖恁么。师意又如何　师云。将谓汝会我意。
　　师又云。晨朝一粥。诸人已各知时。如今不可更要山僧处分吃茶去。便下座。
　　上堂云。大众。还知道圣僧同诸人到者里么。既劳尊降。焉敢稽留。久立。珍重。

　　杭州景德灵隐寺惠明禅师延珊

　　筠阳人也。俗姓张。年十三出家。二十受具。二十三行脚。遍参知识。
　　景德二年。游钱塘。遂挂锡于灵隐。前住持慈济大师文胜。一日。示众云。纵目所观。复何所见。
　　才闻。有悟。乃为颂曰。
　　纵目所观一何睹　　烟风叠嶂翠崔嵬
　　若晓自心非万法　　祖师谁道是西来

　　天禧二年。府主马侍郎请开堂。升座。维那白槌云。法筵龙象众。当观第一义　师云。还观得么。且作么生观。为复向长走升座处观。为复向维那白槌处观。若恁么观。即没交涉。
　　时有僧问。昔日梵王请佛。布演三乘。今日侍郎请师。当说何法　师云。今日何似当时　进云。恁么则人天有赖　师云。赖个什么。
　　问。祖祖相传传祖印。师今得法嗣何人　师云。你也证明不得　进云。恁么则灵隐得旨。云居师孙　师云。莫乱道。
　　问。承侍郎笺疏有言。黄花翠竹当斩。直示于真如。学人上来。请师直示　师云。侍郎曲为上座　进云。恁么则赵州柏树。人人委。灵隐黄花处处开　师云。你也报侍郎恩未得。　问。如何是灵隐境　师云。一任观取　进云。如何是境中人　师云。你作么生会境。
　　问。不涉有无。请师道　师云。话堕也。
　　问。如何是道　师云。道远乎哉　问。如何是佛　师云。巍巍堂堂。
　　问。如何是观音入理之门　师云。我亦从中证。
　　问。承古有言。不是风动。不是幡动。未审此理如何　师云。歇去得也未。
　　问。学人已踏破明暗双关。请师一接　师云。费力作么。
　　问。如何是露地白牛　师云。头角甚分明。
　　问。如何是正真一路　师云。丝发不通　进云。恁么则依而行之　师云。莫乱走。
　　问。山岳无亏时如何　师云。白云横洞口。
　　上堂云。与上座一线道。且作么生持论佛法。若也水泄不通。便教上座无安身立命处。当此之时。祖佛出头来。也有二十棒。分恁么道。山僧还有过也无。不见云门大师道。世尊生下。周行七步。日顾四方。一手指天。一手指地。云。天上天下。唯我独尊。我当初若见。一棒打杀与狗吃却。何以如此。图得天下太平。且道云门恁么说话。有佛法道理也无。虽然如此。云门也秖具一只眼。久立。珍重。

　　秋示众

　　秋风萧索凋黄叶　　几处衣砧声切切
　　此个圆成入理门　　何处更教余重说

　　居山

　　自爱居山独守愚　　白云来往岂相疏
　　有时茶罢林间去　　信脚腾腾步不虚

　　其二

　　自爱居山任寂寥　　岂同尘世事喧嚣
　　松门秖在烟霞际　　到者方知路不遥

　　常州荐福院归则禅师

　　上堂日。僧问。请师一言。令学人达本源　师云。汝是行脚人　进云。未达者又如何　师云。谁是未达者。
　　问。如何是祖师西来意　师云。东畔打钟声　问。知师已唱胡家曲。未审。宗风嗣阿谁　师云。宗风谁不知　进云。一曲已蒙师举唱。学人抚掌又如何　师云。汝未是知音者。

　　湖州何山宣化院惠忠禅师

　　开堂日。维那白槌云。法筵龙象众。当观第一义　师云。唯在谛观。不须求觅。恁么。告报却成。重说偈言。若据适来维那白了。便好散去。既若未散。有事请问。
　　时有僧问。一佛出世。天雨四华。地摇六动。和尚出世。有何祥瑞　师云。更不要雨华　进云。恁么则大众沾恩。学人礼谢　师云。我却谢你。
　　问。优钵华易见。善知识难逢。学人无问。请师不答　师云。莫谩大象　进云。还有向上事也无　师云。你唤什么作向上事。
　　问。如何是何山境　师云。雨来山色暗。云出洞中明　进云。今日亲得观光也　师云。见什么。
　　问。诸佛出世。转大法轮。和尚出世。如何为人　师云。你什么处。见诸佛出世　进云。还有奇特事也无　师云。莫寐语。
　　问。祖风荡荡时如何　师云。你是行脚僧。

　　杭州灵凤山太守禅院惠端禅师

　　俗姓吕。常州无锡县人。依杭州龙华寺悟乘禅师出家受具。得法于本师。更不他游。
　　师初升座。时有僧问。优昙华折人皆委。祖令亲行事若何　师云。识法者惧　进云。恁么则施行有据　师云。人小胆大。
　　问。承闻和尚亲见龙华。是否　师云。承闻谁说　进云。已遂成山志。何忘立雪功　师云。闲言语。
　　问。如何是佛法大意　师云。一人举令　进云。如何领会　师云。四海晏清。
　　问。梵王请佛。盖为群生。施主请师。当为何事　师云。少人证据　进云。施主虔诚。学人礼拜　师云。言犹在耳。
　　上堂。僧问。如何是佛　师云。捏　进云。未审如何修证　师云。上上更加泥。
　　问。如何是涅槃　师云。好山好水　进云。不会　师云。益子益孙。
　　师上堂云。门庭肃静。宾主谁分。海晏河清。君臣道合。乾坤大地。古佛家风。十世古今。祖师宗令。如斯提唱。犹是买帽相头。若是本分衲僧。迢迢十万八千。珍重。

　　湖州海会院岳禅师

　　初开堂。拈香毕。便有僧问。如何是第一义　师云。不欲再三　进云。恁么则得闻于未闻　师云。闻底事作么生　进云。专得流传　师云。更须子细。
　　问。昔日么竭陀国亲行此令。和尚今日如何方便　师云。你拟不遵　进云。天上忽雷惊宇宙。人天无不尽沾恩　师云。闲言语。
　　问。龙出洞中。雷腾霄汉。师登宝座。四众咸臻。向上宗乘。乞师一言　师云。一任贬剥　进云。恁么则学人礼谢　师云。得个什么。
　　问。梵王请佛。盖为群生。施主请师。当为何事　师云。谢你证明　进云。恁么则天人群生类。皆承此恩力　师云。知恩人难得。

　　明州瑞岩山开善院普禅师

　　升座。僧问。乍离曰云之境。已临鄞水道场。如何是不动尊　师云。你拟争先。
　　问。承请疏有言。铁牛石女因为了悟之谈。雪岭曹溪克继祖宗之美。四众风趋。重垂开示　师云。学士亦见此问　进云。此日边事虽可验。三才未兆始谁知　师云。莫成多事么　进云。若然者。为众辄投师子吼。深劳无畏泄来机　师云。又争得　问。师唱谁家曲。宗风嗣阿谁　师云。你道大众不知。

　　东京景德寺僧志言者

　　寿春人。姓许氏。受业于本寺七俱胝院。常亲法华讲席。一日。如感心恙。肆逸无羁。容止甚异。每遇诸涂。俱书空不已。或纸札示人。墨书道丽。往往事符。其久始诵法华经。因著称。终呼为言风子。然饮啖匪常。弊垢靡浣。而殊微俗状。集仙王质潜试之具。中馔。既而延入齐房致问。如何是祖师西来意　函答曰。青山影竞泼岚起。宝塔高吟撼晓风。
　　又云。请法华烧香　曰。未曾斋戒觅。不向佛僧求。
　　又僧问。你是凡是圣　法华以手指曰。我在者里住。
　　后有国子助教徐岳问。如何是祖师西来意　曰。街头东畔底　进云。未会　曰。三般人问不得。
　　又有人问。如何是祖师西来意　曰。文殊在里寺。阶头莫问佗。
　　达者目为散圣。如佛图澄．寒山．拾得者。也故附于此。

　　天圣广灯录卷第三十(终)


