　林间录　　（宋）释惠洪撰

　　●卷上

　　杭州兴教小寿禅师初随天台韶国师普请，闻堕薪而悟，作偈曰：“扑落非他物，纵横不是尘。山河及大地，全露法王身。”国师颔之而已。及开法，衲子争师尊之。御史中丞王公随出镇钱塘，往候寿，至河上，却驺从，独步登寝室。寿方负暄毳衣自若，忽见之，问曰：“官人何姓？”王公曰：“随姓王。”即拜之。寿推蒲团，藉地而坐，语笑终日而去。门人见寿，让之曰：“彼王臣来，奈何不为礼？此一众所系，非细事也。”寿唯唯。他日，王公复至，寺众横撞大钟，万指出迎，而寿前趋，立于松下。王公望见，出舆握其手曰：“何不如前日相见，而遽为此礼数耶？”寿顾左右，且行且言曰：“中丞即得，奈知事嗔何。”其天资粹美如此，真本色住山人也。

　　白云端禅师有逸气，少游湘中，时会禅师新自杨岐来，居云葢，一见，心奇之，与语每终夕。会忽问曰：“上人落发师为谁？”对曰：“茶陵郁和尚。”会曰：“吾闻其过溪有省，作偈甚奇。能记之否？”端即诵曰：“我有神珠一颗，久被尘劳关锁，今朝尘尽光生，照破山河万朵。”会大笑而去，端愕然左右视，通夕不寐。明日，求入室，咨询其事，时方岁旦。会曰：“汝见昨日作野狐者乎？”对曰：“见之。”会曰：“汝一筹不及渠。”端又大骇，曰：“何谓也？”会曰：“渠爱人笑，汝怕人笑。”端因大悟于言下。

　　魏府老洞华严示众曰：“佛法在日用处，在行往坐卧处、吃茶吃饭处、言语相问处。所作所为，举心动念，又却不是也。”又曰：“时当缺减人寿，少有登六七十者。汝辈入我法中，整顿手脚未稳，早是三四十年，须臾衰病至；衰病至，则老至；老至，则死至。前去几何，尚复恣意。何不初中后夜纯静去？”文潞公镇北京，洞老来谒别。潞公曰：“法师老矣，复何往？”对曰：“入灭去。”潞公笑谓其戏语。自送之归，与子弟言其道韵深稳，谈笑有味，非常僧也。使人候之，果入灭矣，大惊，叹异久之。及庠维，亲往临观，以琉璃瓶置坐前，祝曰：“佛法果灵，愿舍利填吾瓶。”言卒，烟自空而降，布入瓶中，烟灭，舍利如所愿。潞公自是竭诚内典，恨知之暮也。

　　栖贤諟禅师，建阳人，嗣百丈常和尚，性高简，律身精严，动不违法度。暮年三终藏经，以坐阅为未敬，则立诵行披之。黄龙南禅师初游方，年少，从之屡年，故其平生所为多取法焉。尝曰：“栖贤和尚定从天人中来，丛林标表也。”雪窦显禅师尝自淮山来，依之不合，乃作师子峰诗而去，曰：“踞地盘空势未休，爪牙安肯混常流。天教生在千峰上，不得云擎也出头。”

　　李肇《国史补》曰：“崔赵公问径山道人法钦：‘弟子出家得否？’钦曰：‘出家是大丈夫事，非将相所能为。’赵公叹赏其言。”赞宁作钦传，无虑千言，虽一报晓鸡死且书之，乃不及此，何也？

　　大觉禅师琏公，以道德为仁庙所敬，天下想望风采，其居处服玩可以化宝坊也，而皆不为，独于都城之西为精舍，容百许人而已。栖贤舜老夫为郡吏临以事，民其衣，走依琏。琏馆于正寝，而自处偏室，执弟子礼甚恭。王公贵人来候者皆怪之。琏具以实对，且曰：“吾少尝问道于舜，今不当以像服之殊而二吾心也。”闻者叹服。仁庙知之，赐舜再落发，仍居栖贤。

　　唐宣宗微时，武宗疾其贤，数欲杀之。宦者仇公武保佑之，事迫，公武为骞发作比丘，使逸游，故天下名山多所登赏。至杭州盐官，禅师安公者，江西马祖之高弟，一见异之，待遇特厚，故宣宗留盐官最久。及即们，思见之，而安公化去久矣。先是，武宗尽毁吾教，至是复兴之。虽法之隆替系于时，然庸讵知其力非安公致之耶？仇公武之德不愧汉邴吉，而《新书》略之，独班班见于《安禅师传》，为可叹也！尝有赞其像者曰：“已将世界等微尘，空里浮华梦里身。勿谓龙颜便分别，故应天眼识天人。”

　　赞宁作《大宋高僧传》，用十科为品流，以义学冠之，已可笑。又列岩头奯禅师为苦行，智觉寿禅师为兴福，而云门大师乃僧中王也，与之同时，竟不载，何也？

　　长沙岑禅师因僧亡，以手摩之，曰：“大众，此僧却真实，为诸人提纲商量，会么？”乃有偈曰：“目前无一法，当处亦无人。荡荡金刚体，非妄亦非真。”又曰：“不识金刚体，却唤作缘生。十方真寂灭，谁在复谁行？”雪峰和尚亦因见亡僧，作偈曰：“低头不见地，仰面不见天。欲识金刚体，但看骷髅前。”玄沙曰：“亡僧面前正是触目菩提，万里神光顶后相。”有僧问法眼：“如何是亡僧面前触目菩提？”法眼答曰：“是汝面前。”又问：“迁化向甚么处去？”答曰：“亡僧几曾迁化。”进曰：“争奈即今何？”答曰：“汝不识亡僧。”近代尊宿不复以此旨晓人，独晦堂老师时一提起，作《南禅师圆寂日》偈曰：“去年三月十有七，一夜春风撼筹室。三角麒麟入海中，空余片月波心出。真不掩伪，曲不藏直。谁人为和雪中吟，万古知音是今日。”又曰：“昔人去时是今日，今日依前人不来。今既不来昔不往，白云流水空悠哉。谁云秤尺平直中，还有曲谁云物理。齐种麻，还得粟。可怜驰逐天下人，六六元来三十六。”

　　南禅师居积翠时，以佛手、驴脚、生缘语问学者，答者甚众，南公瞑目如入定，未尝可否之。学者趋出，竟莫知其是非，故天下谓之“三关语”。晚年自作偈三首，今只记其二，曰：“我手佛手，齐举禅流。直下荐取，不动干戈。道处自然，超佛越祖。”“我脚驴脚，并行步步。皆契无生，直待云开。日现此道，方得纵横。”云葢智禅师尝为予言曰：“昔吾再入黄檗，至坊塘，见一僧自山中来，因问：‘三关兄弟近日如何商量？’僧曰：‘有语甚妙，可以见意。我手何以佛手？曰：月下弄琵琶。或曰：远道擎空钵。我脚何以驴脚？曰：鹭鸶立雪非同色。或曰：空山踏落花。如何是汝生缘处？曰：某甲某处人。’时戏之曰：‘前涂有人问上座：如何是佛手、驴脚、生缘意旨？汝将远道擎空钵对之耶，鹭鸶立雪非同色对之耶？若俱将对，则佛法混滥；若拣择对，则几事偏枯。’其僧直视无所言。吾谓曰：‘雪峰道底。’”

　　夹山会禅师，初住京口竹林寺，升座，僧问：“如何是法身？”答曰：“法身无相。”“如何是法眼？”答曰：“法眼无瑕。”时道吾笑于众中，会遥见，因下座问曰：“上座适笑，笑何事耶？”道吾曰：“笑和尚一等行脚放复子，不着所在。”会曰：“能为我说否？”对曰：“我不会说。秀州华亭有船子和尚，可往见之。”会因散众而往。船子问曰：“大德近住何寺？”对曰：“寺则不住，住则不寺。”船子曰：“不寺又不住。似个什么？”对曰：“不是目前法。”船子曰：“何处学得来？”对曰：“非耳目之所到。”船子笑曰：“一句合头语，万劫系驴橛。”嗟乎！于今丛林，师授弟子，例皆禁绝悟解，推去玄妙，唯要直问直答，无则始终无言，有则始终言有，毫末差误，谓之狂解。使船子闻知，岂止万劫驴橛而已哉！由此观之，非特不善悟，要亦不善疑也。善疑者，必思三十三祖授法之际，悟道之缘，其语言具在，皆可以理究，以智知。独江西、石头而下，诸大宗师以机用应物，观其问答，溟涬然令人坐睡其道。异诸祖耶，则嗣其法；其不异耶，则所言乃尔不同。故知临济大师曰“大凡举论宗乘，须一句中具三玄，一玄中具三要”，有玄有要者，葢明此也。不知者指为门庭建立权时语言，可悲也！

　　天衣怀禅师说法于淮山，三易法席，学者追崇，道显著矣，然犹未敢通名字于雪窦。雪窦已奇之。僧有诵其语汇，至曰“譬如雁过长空，影沉寒水，雁无遗踪之意，水无留影之心”，窦拊髀叹息，即遣人慰之。怀乃敢一通状，问起居而已。沩山真如禅师从真点胸游最久，丛林户知之，然对客未尝一言及其平昔见闻之事。至圆寂日，展画像，但荐茶果而已。二大老识度高远，退托凉薄，以讽后学，可谓善推尊其师者也。

　　云庵和尚居洞山时，僧问：“《华严论》云：‘以无明住地烦恼，便为一切诸佛不动智，一切众生皆自有之，只为智体无性无依，不能自了，会缘方了。’且无明住地烦恼，如何是成诸佛不动智？理极深玄，绝难晓达。”云庵曰：“此最分明，易可了解。”时有童子方扫除，呼之，回首。云庵指曰：“不是不动智，却问如何是汝佛性？”童子左右视，惘然而去。云庵曰：“不是住地烦恼，若能了之，即今成佛。”又尝问讲师曰：“火灾起时，山河大地皆被焚尽，世间空虚，是否？”对曰：“教有明文，安有不是之理。”云庵曰：“如许多灰烬，将置何处？”讲师舌大而干笑曰：“不知。”云庵亦大笑曰；“汝所讲者，纸上语耳。”其乐说无碍之辩，答则出人意表，问则学者丧气。葢无师自然之智，非世智可当。真一代法施主也。

　　二祖大师服勤累年，至于立雪断臂，而达摩仅以一言语之。牛头懒融，枯禅穷山，初无意于有闻，而四祖自往说法。祖师之于师弟子之际，其必有旨耶？

　　杨文公《谈苑》记沙门宝志铜牌记谶未来事云：“有一真人在冀川，开口张弓在左边，子子孙孙万万年。”江南中主名其子曰弘冀，吴越钱焖诸子皆连“弘”字，期以应之，而宣祖之讳正当之也。又记周世宗悉毁铜像铸钱，谓宰相曰：“佛教以为头目髓脑有利于众生，尚无所惜，宁复以铜像爱乎？镇州大悲甚灵，应当击毁。”斧击其胸，镵破之。太祖亲见其事。后世宗北征，疽发胸间，咸谓其报应。太祖因信重释教。欧阳文忠公《归田录》首记太祖初幸相国寺，问僧录赞宁可拜佛否，宁奏曰：“不拜。”问其故，宁答曰：“见在佛不拜过去佛。”因以为定制。二公所记，皆有深意，决非苟然者。予闻君子乐与人为善，虽善不善，谓之矜。文忠公每恨平心为难，岂真然耶？

　　唐僧元晓者，海东人。初航海而至，将访道于名山。独行荒陂，夜宿冢间，渴甚，引手掬于穴中，得泉甘凉。称明观之，骷髅也。大恶之，尽欲呕去。忽猛省，大叹曰：“心生则种种法生，心灭则骷髅不二如来。大师曰：‘三界唯心。’岂欺我哉！”遂不复求师，即日还海东，疏《华严经》，大弘圆顿之教。予读其传至此，追念晋乐广酒杯蛇影之事，作偈曰：“夜冢骷髅元是水，客杯弓影竟非蛇。个中无地容生威，笑把遗编篆缕斜。”

　　枣柏大士、清凉国师皆弘大经，造疏论，宗于天下。然二公制行皆不同：枣柏则跣行不带，超放自如，以事事无碍行心；清凉则精严玉立，畏五色粪，以十愿律身。评者多喜枣柏坦宕，笑清凉缚束，意非华严宗所宜尔也。予曰：是大不然。使枣柏骞发作比丘，未必不为清凉之行。葢此经以遇缘即宗合法，非如余经有局量也。

　　晋鸠摩罗什儿时随母至沙勒顶戴佛钵，私念钵形甚大，何其轻耶？即重，失声下之。母问其故，对曰：“我心有分别，故钵有轻重耳。”予以是知一切诸法随念而至，念未生时，量同太虚。然则即今见行分别者，万类纷然，何故灵验不等？曰：是皆乱想虚妄，如因梦中事，心力昧略微劣故也。嗟乎！人莫不有忠孝之心也，而王祥卧冰则鱼跃，耿恭拜井则泉冽，何也？葢其养之专，故灵验之应速如影响。

　　菩提达摩初自梁之魏，经行于嵩山之下，倚杖于少林，面壁燕坐而已，非习禅也。久之，人莫测其故，因以达摩为习禅。夫禅，诸行之一耳，何足以尽圣人？而当时之人以之。为史者又从而传于习禅之列，使与枯木死灰之徒为伍。虽然圣人非止于禅那，而亦不违于禅那，如《易》出乎阴阳，而亦不违乎阴阳。

　　旧说四祖大师居破头山，山中有无名老僧，唯植松人呼为栽松道者。尝请于祖曰：“法道可得闻乎？”祖曰：“汝已老，脱有闻，其能广化耶？傥能再来，吾尚可迟汝。”乃去，行水边，见女子浣衣，揖曰：“寄宿得否？”女曰：“我有父兄，可往求之。”曰：“诺，我即敢行。”女首肯之。老僧回策而去。女，周氏季子也，归辄孕。父母大恶，逐之。女无所归。日庸纺里中，夕于众馆之下。已而生一子，以为不祥，弃水中。明日见之，溯流而上，气体鲜明，大惊，遂举之。成童，随母乞食，邑人呼为无姓儿。四祖见于黄梅道中，戏问之曰：“汝何姓？”曰：“姓固有，但非常姓。”祖曰：“何姓？”曰：“是佛性。”祖曰：“汝乃无姓耶？”曰：“姓空故无。”祖化其母，使出家，时七岁。众馆今为寺，号佛母，而周氏尤盛。去破头山停望问道者，肉身尚在。黄梅东禅有佛母冢，民塔其上。《传灯录》、《定祖图》记忍大师姓周氏者，从母姓也。《大宋高僧传》乃曰：“释弘忍，姓周氏。其母始娠，移月光照庭室，终夕若画，异香袭人，举家欣骇。”安知众馆本社屋，生时置水中乎？又曰：“其父偏爱，因令诵书。”不知何从得此语。其叙事妄诞，大率类此。开元中，文学闾丘均为塔碑，徒文而已。会昌毁废，唐末烽火，更遭蹂践，愈不可考。知其书谬者，母氏周而曰有父故也。无为子尝赞其像曰：“人孰无父，祖独有母。其母为谁，周氏季女。浊港滔滔入大江，门前依旧长安路。”

　　断际禅师初行乞于雒京，吟添钵声，一妪出棘扉间，曰：“太无厌足生。”断际曰：“汝犹未施，反责无厌，何耶？”妪笑掩扉。断际异之，与语，多所发药。辞去，妪曰：“可往南昌见马大师。”断际至江西，而大在师已化去，闻塔在石门，遂往礼塔。时大智禅师方结庐塔旁，因叙其远来之意，愿闻平昔得力言句。大智举一喝三日耳聋之语示之，断际吐舌大惊。相从甚久，暮年始移居新吴百丈山。考其时，妪死久矣。而《大宋高僧传》曰：“妪祝断见百丈。”非也。

　　云居佛印禅师曰：“云门和尚说法如云，绝不喜人记录其语，见必骂逐曰：‘汝口不用，反记我语，他时定贩卖我去。’今对机室中录，皆香林、明教以纸为衣，随所闻，随即书之。”后世学者，渔猎文字语言中，正如吹网欲满，非愚即狂，可叹也。

　　玄沙备禅师薪于山中，旁僧呼曰：“和尚看虎。”玄沙见虎，顾僧曰：“是你。”灵润法师山行，野烧迅飞，而来同游者皆避之，润安步如常，曰：“心外无火，火实自心。谓火可逃，无由免火。”火至而灭。严阳尊者单丁住山，蛇虎就手而食。归宗常公芟草，见蛇，芟之。旁僧曰：“久闻归宗，今日乃见一粗行沙门。”常曰：“你粗我粗耶？”吾闻亲近般若，有四种验心，谓就事、就理、入就、出就。事理之外，宗门又有四藏锋之用，亲近以自治，藏锋之用以治物。

　　荆州天王寺道悟禅师，如《传灯录》所载，则曰：“道悟得法于石头，所居寺曰天皇。婺州东阳人，姓张氏。年十四岁出家，依明州大德披剃，年二十五，杭州竹林寺受具。首谒径山国一禅师，服勤五年。大历中，抵钟陵，谒马大师。经二夏，乃造石头。元和丁亥四月示寂，寿六十，腊三十五。”及观达观禅师所集《五家宗派》，则曰：“道悟，嗣马祖。”引唐丘玄素所撰碑文几千言，其略曰：“师号道悟，渚宫人，姓崔氏，即子玉后胤也。年十五于长沙寺礼昙翥律师出家。二十三诣嵩山律德，得尸罗。谒石头，扣寂二年，无所契悟。乃入长安亲忠国师。三十四与侍者应真南还，谒马大师，大悟于言下，祝曰：‘他日莫离旧处。’故复还渚宫。元和十三年戊戌岁四月初示疾，十三日归寂，寿八十二，腊六十三。”考其传，正如两人。然玄素所载曰：“有传法一人崇信，住澧州龙潭。”《南岳让禅师碑》，唐闻人归登撰，列法孙数人，于后有道悟，名圭峰。《答裴相国宗趣状》列马祖之嗣六人，首曰江陵道悟，其下注曰：“兼禀径山。”今妄以云门、临济二宗竞者，可发一笑。

　　《草堂禅师笺要》曰：“心体灵知不昧，如一摩尼珠，圆照空净，都无差别之相。以体明，故对物时能现一切色相，色自差而珠无变易。如珠现黑时，人以珠为黑者，非见珠也；离黑觅珠者，亦非见珠也；以明黑都无为珠者，亦非见珠也。马祖说法，即妄明真，正如以黑为珠。神秀方法，令妄尽方见觉性者离妄求真，正如离黑觅珠。牛头说法，一切如梦，本来无事，真妄俱无，正如明黑都无为珠。独荷津于空相处指示知见，了了常知，正如正见珠体不顾众色也。”密以马祖之道如珠之黑，是大不然。即妄明真，方便语耳，略知教乘者皆了之，岂马祖应圣，师远识为震旦法主，出其门下者，如南泉、百丈、大达、归宗之徒，皆博综三藏，熟烂真妄之论，争服膺师尊之，而其道乃止于珠之黑而已哉？又以牛头之道，一切如梦，真妄俱无者，是大不然。观其作《心王铭》曰：“前际如空，知处迷宗。分明照镜，随照冥蒙。纵横无照，最微最妙。知法无知，无知知要。”一一皆治知见之病。而荷泽公然立知见，优劣可见，而谓其道如明黑都无为珠者，岂不重欺吾人哉？至如北秀之道，顿渐之理，三尺童子知之，所论当论其用心。秀公为黄梅上首，顿宗直指，纵曰机器不逮，然亦饫闻饱参矣，岂自甘为渐宗徒耶？葢祖道于时疑信半天下，不有渐，何以显顿哉？至于纷争者，皆两宗之徒，非秀心也。便谓其道止如是，恐非通论。吾闻大圣应世，成就法道，其权非一，有显权，有冥权。冥权即为异道、为非道；显权则为亲友、为知识。庸讵知秀公非冥权也哉？

　　唐僧复礼有法辩，当时流辈推尊之。作《真妄》偈问天下学者曰：“真法性本净，妄念何由起？从真有妄生，此妄何所止？无初即无末，有终应有始。无始而无终，长怀懵兹理。愿为开玄妙，析之出生死。”清凉国师答曰：“迷真妄念生，悟真妄即止。能迷非所迷，安得长相似。从来未曾悟，故说妄无始，知妄本自真，方是恒妙理。分别心未忘，何由出生死？”圭峰禅师答曰：“本净本不觉，由斯妄念起。知真妄即空，知空妄即止。止处名有终，迷时号无始。因缘如幻梦，何终复何始？此是众生源，穷之出生死。”又曰：“人多谓真能生妄，故妄不穷尽，为决此理，重答前偈曰：‘不是真生妄，妄迷真而起。悟妄本自真，知真妄即止。妄止似终末，悟来似初始。迷悟性皆空，皆空无终始。生死由此迷，达此出生死。’”予味二老所答之辞，皆未副复礼问意，彼问真法本净，妄念何由而起，但曰：“真法本无性，随缘染净起。不了号无明，了之即佛智。无明全妄情，知觉全真理。当念绝古今，底处寻终始。本自离言诠，分别即生死。”

　　云庵和尚尝曰：“诸佛随宜说法，意趣难解。如《起信》曰：‘若有众生来求法者，随己能解，方便为说。不应含著名利恭敬，唯念自利利他，回向菩提。’故者为弘法大峻者言之也。《圆觉》曰：‘末世众生欲修行者，应当尽命供养善友，事善知识。彼善知识欲来亲近，应断嗔恨，现逆顺境，犹如虚空者。’为求道不精进者言之也。虽然为弟子者能不忘精进，则为师者不害于太峻。方今学者未能尽致敬之礼，而责以慳法，则过矣。”侍者进曰：“然则三世如来法施之式可得闻乎？”曰：“《法华》曰：‘于一切众生平等说法，以顺法故，不多不少，乃至深爱法者，亦不为多说。’此佛之遗意也。”

　　达观颖禅师初出东吴，年才十六七。泊舟秦淮，宿奉先寺时，寺皆讲人，见其禅者，又少之，不为礼。颖让曰：“佛记比丘恶客，比丘至者，法将灭。尔辈安为之耶？”有答者曰：“上人即主此，敬客未晚。”颖笑曰：“我顾未暇居此，然能易道行者，使饭十方僧报佛恩耳。”时内翰叶公清臣守金陵，颖袖书谒之。叶公曰：“昨晚至此，何以知建寺始末之详如此乎？”对曰：“夜阅旧碑知之。”因极言律居之弊败伤风化，叶公大奇之，奉先缘是乃为禅林。吴中讲师多讥诸祖传法偈无译人，者与之辩，失其真，适足以重其谤。颖论之曰：“此达摩为二祖言者也，何须译人耶？如梁武初见之，即问：‘如何是圣谛第一义？’答曰：‘廓然无圣。’进曰：‘对联者谁？’又曰：‘不识。’使达摩不通方言。则何于是时便能尔耶？”讲师不敢复有辞。其挫服魔外之气，师自然之智，发自妙龄，而遇事则应，无所疑畏，天性则然。后为石门聪之嗣，首山嫡孙也。

　　《涅槃经》：“迦叶菩萨白佛言：‘世尊，如佛所说，诸佛世尊有秘密藏，是义不然，何以故？诸佛世尊唯有密语，无秘密藏。譬如幻主，机关木人，人虽睹见屈伸俯仰，莫知其内而使之然。佛法不尔，咸令众生悉得知见。云何当言佛世尊有秘密藏？’佛赞迦叶：‘善哉善哉！善男子，如汝所言，如来实无秘密之藏，何以故？如秋满月处空，显露清净无翳，人皆观见。’如来之言亦复如是。开发显露，清净无翳，愚人不解，谓之秘藏。智者了达，则不名藏。”又曰：“又无语者，犹如婴孩，言语未了，虽复有语，实亦无语。如来亦尔。”语未了者，即秘密之言，虽有所说，众生不解，故名无语。故石头曰：“乘言须会宗，勿自立规矩。”药山曰：“更须自看，不得绝却言语。我今为汝说者个语，显无语底。”长庆曰：“二十八代祖师，皆说传心，且不说传语。且道心作么生传？若也无言，启蒙何名达者。”云门曰：“此事若在言语上，三乘十二分教岂是无说，因甚么道教外别传？若从学解机智得，只如十地圣人说法，如云如雨，犹被佛诃‘见性如隔罗噻’。以此故知一切有心，天地悬殊。虽然如是，若是得底人，道火何曾烧着口耶？予每曰：“衲子于此撤去，方知诸佛无法可说，而证言说法身。”“如何是言说法身？”自答曰：“断头船子下扬州。”

　　王文公曰：“佛与比丘辰巳间应供名为斋者，与众生接，不可不斋。又以佛性故，等视众生而以交神之道见之。故《首楞严》曰：‘严整威仪，肃恭斋法。’又曰：‘梵语三昧，此云正定。’正定中所受境界谓之正受，异于无明所缘受。故《圆觉》曰：‘三昧正受，释者谓梵语三昧，此云正受。’而《宝积》云‘三味及正受’，则此释非也。”

　　曹溪大师将入涅槃，门人行瑫、法海等问：“和尚法何所付？”曹溪曰：“付嘱者二十年外于此地弘扬。”又问：“谁人？”答曰：“若欲知者，大庾岭上以网取之。”圭峰欲立荷泽为正传的付，乃文释之曰：“岭者，高也。荷泽姓高，故密示之耳。”欲抑让公为旁出，则曰：“让则曹溪门下旁出之泛徒，此类数可千余。”呜呼！逐鹿者不见山，攫金者不见人，殆非虚言。方密公所见唯荷泽，故诸师不问是非，例皆毁之。如“大庚岭上以网取之”之语，是大师末后全提妙旨，而辄以意求。让公，僧中之王，而谓之“泛徒”，详味密公之意，可以发千载一笑。

　　老安国师有言曰：“《金刚经》云：‘应无所住而生其心。无所住者，不住色，不住声，不住迷，不住悟，不住体，不住用。而生其心者，即一切法而显一心，若住善生心即善现，若住恶生心即恶现，本心即隐没，若无所住，十方世界，唯是一心。’信知曹溪大师云‘风幡不动’是心动。”修山主有偈曰：“风动心摇树，云生性起尘。若明今日事，暗却本来人。”

　　有僧问晦堂老人曰：“五祖前身栽松道者尝托周氏女而生，彼三缘不和合，何从而生耶？”老人笑曰：“汝闻树提伽生于火中，伊尹生于空桑乎？”对曰：“闻之。”“汝于彼二人乃不疑其生不由三缘，而独疑五祖耶？”方今士大夫之留意宗乘者，皆以此为疑，及闻此语，莫不释然。予以谓老人所示未欲极教乘之本意，第就其机息狂情耳。马大师曰：“佛是能仁，有智慧，善机宜，能破一切众生疑网，出离有无等缚。”其斯之谓欤！

　　《宗镜录》曰：“虽然心即是业，业即是心，既从心生，还从心受。如何现今消其妄业，报答曰‘但了无作，自然业空’？所以云若了无作恶业，一生成佛。”又曰：“虽有作业，而无作者，即是如来秘密之教。又凡作业，悉是自心横计外法，还自对治，妄取成业。若了心不取境，境自不生，无法牵情，云何成业？”予尝作偈释其旨曰：“举手炷香，而供养佛。其心自知，应念获福。举手操刀，恣行杀戮。其心自知，死入地狱。或杀或供，一手之功。云何业报，罪福不同？皆自横计，有如是事。是故从来，枉沈生死。雷长芭蕉，铁转磁石。俱无作者，而有是力。心不取境，境亦自寂。故如来藏，不许有识。”

　　《维摩经》曰：“入不思议境，如借座灯王取饭香土，促演其日劫，大小之相容，可以神会妙旨。”至曰“一切声闻，闻是不可思议解脱法门，皆应号泣，声震三千大千世界”，极难解通。《首楞严》曰：“一人发真归源，十方虚空悉皆消殒。见道者妄尽觉明，自见空殒可也。”而下文乃又曰：“一切魔王，见其宫殿无故坼裂，为难和会。”故诸法师俱有注释，校其所论，未容无说。

　　临济大师建立四宾主，今徒阅其语，竟莫能分辩之。知之者未必真，不知者以为苟然。又有四偈，一偈如金刚王宝剑；一偈如踞地狮子；一偈如探竿影草；有时一喝，不作喝用。如踞地狮子、探竿影草，后学往往不省其何等语，安能识其意耶？不过曰：“此古人一期建立之辞耳，何足问哉？”然则临济之言遂为虚语也。今系其偈于此曰：“金刚王剑，觌露堂堂。才涉唇吻，即犯锋芒。”“踞地师子，本无窠臼。顾伫之间，即成渗漏。”“控竿影草，莫入阴界。一点不来，贼身自败。”“有时一喝，不作喝用。佛法大有，只是牙痛。”

　　予游长沙，至鹿苑，见岑禅师画像，想见其为人，作《岑大虫赞》并序曰：“如来世尊语阿难曰：‘汝元不知一切浮尘，诸幻化相，当处出生，随处灭尽，幻妄称相，其性真为，妙觉明体。’龙胜菩萨曰：‘诸法不自生，亦不从他生。不共不无因，是故说无生。’以佛祖之辩谈心法之妙，其清净显露，如掌中见物，无可疑者。而末世众生，卒不明了者，葢其迷妄之极，非其所闻习故也。禅师悯之，故于所习之境譬之曰：‘若心是生，则梦幻空华，亦应是生；若身是生，则山河大地，森罗万象，亦应是生。’大哉言乎！与《首楞严》、《中观论》相终始也。禅师大寂之孙，南泉之子，赵州之兄，开法于长沙之鹿苑。当时衲子倔强如仰山者犹下之，而呼以为‘岑大虫’云。为之赞曰：长沙大虫，声威甚重。独眠空林，百兽震恐。寂子儿痴，见不知畏。引手捋须，几缺其耳。大空小空，你虎亦尔。如备与觉，可撩其尾。嗟今衲子，眼如裴缸。但见其彪，安识虎真。我拜公像，非存非没。百尺竿头，行尘勃勃。”

　　白云端禅师曰：“天下丛林之兴，大智禅师力也。祖堂当设达摩初祖之像于其中，大智禅师像西向，开山尊宿像东向，得其宜也。不当止设开山尊宿而略其祖宗耳。”云居绑禅师曰：“吾观诸方长老示灭，必塔其骸。山川有限，而死本无穷。百千年之下，塔将何所容？”于是于宏觉塔之东作卵塔，曰：“凡住持者，自非生身不坏。火浴雨舍利者，皆以骨石填于此。”其西又作卵塔，曰：“凡众僧化，皆藏骨石于此。”谓之三塔。二大老识度高远，可为后世法。然孤论难持，犯众难成。卒必有赏音，吾将观焉。

　　东京觉严寺有诚法师，讲《华严经》，历席最久，学者依以扬声。其为人纯至，少缘饰，高行远识，近世讲人莫有居其右者。元绑初，高丽僧统航海至，上表乞传持贤首宗教归本国流通。奉圣旨下两街举可以授法者，有司以师为宜。上表辞免曰：“臣虽刻意讲学，识趣浅陋。特以年运已往，妄为学者所推。今异国名僧航海问道，宜得高识博闻者为之师。窃见杭州慧因院僧净源精练教乘，旁通外学。举以自代，实允公议。”奉圣旨依所乞，敕差朝奉郎杨杰馆伴，至钱塘受法。

　　予建中靖国之初故人处获洞山初禅师语一编，福严良雅所集。其语言宏妙，真法窟爪牙。大略曰：“语中有语，名为死句；语中无语，名为活句。未达其源者，落在第八魔界中。”又曰：“言无展事，语不投机，乘言者丧，滞句者迷。于此四句语中，见得分明，也作个脱洒衲僧。根椽片瓦，粥饭因缘，堪与人天为善知识。于此不明，终成莽卤。”云庵平生说法，多称初悟门、度越格量。偶阅旧记，见其寄道友偈并序，曰：“昔洞山参云门，悟旨于言下，人佛正知见，所有炙脂帽子、鹘臭布衫皆脱去，以四句偈明其悟。葢得展事自在之用，投机善巧之风。故其应机接物，不乘言，不滞句，如师子王得大自在，于哮吼时，百兽震骇。葢法王法如是故也。又世所传见云门者皆坐脱立亡，何哉？以无佛法知见故也。因随句释以奉寄，曰：‘大用现前能展事，春来何处不开花。放伊三顿参堂去，四海当知共一家。’又曰：‘千差万别解投机，明眼宗师自在时。北斗藏身虽有语，出群消息少人知。’又曰：‘游山玩水便乘言，自己商量总不偏。鹘臭布衫脱未得，且随风俗度流年。’又曰：‘滞句乘言是瞽聋，参禅学道自无功。悟来不费纤毫力，火里蝍々吞大虫。’”

　　宗道者，不知何许人也。往来舒蕲间，多留于投子。性嗜酒，无日不醉。村民爱敬之，每饷以醇醪。居一日，方入浴，闻有寻宗者，度其必送榼至，裸而出，得酒径去。人皆大笑，而宗傲然不怍。尝散衣下山，有逆而问者，曰：“如何是道者家风？”对曰：“袈裟裹草鞋。”“意旨如何？”曰：“赤脚下桐城。”陈退夫初赴省闱，过宗，戏问曰：“衿此行欲作状元，得否？”宗熟视曰：“无时即得。”莫测其言也。而退夫果以第三名上第。时彦作魁，方悟“无时”之语。宗见雪窦，而超放自如，言法华之流也。

　　雪窦初在大阳玄禅师会中典客。与僧夜语，雌黄古今。至赵州柏树子因缘，争辩不己。有一行者立其旁，失笑而去。客退，雪窦呼行者至，数之曰：“对宾客敢尔耶？”对曰：“知客有定古今之辩，无定古今之眼，故敢笑。”曰：“且赵州意汝作么生会？”因以偈对曰：“一兔横身当古路，苍鹰才见便生擒。后来猎犬无灵性，空向枯椿旧处寻。”雪窦大惊，乃与结友。或云即承天宗禅师也。予谓闻此可以想见当时法席之盛也。

　　晦堂老人尝以小疾医寓漳江。转运判官夏倚公立往见之，因剧谈妙道，至“会万物为自己，及情与无情共一体”，时有犬卧香案下，以压尺击犬，又击香案，曰：“犬有情即去，香案无情自住。情与无情，如何得成一体去？”夏不能答。晦堂曰：“才人思惟，便成剩法，何曾会物为己耶？”老黄龙入灭，道俗请继主道场。法席之盛，初不减平时。然性真率，不乐从事，五求解去，乃得谢事闲居，而道学者益亲。谢景温师直守潭州，虚大沩以致之，三辞，弗往。又嘱江西彭汝砺器资请所以不应长沙之意，晦堂曰：“愿见谢公，不愿领大沩也。马祖、百丈已前无住持事，道人相求于空闲寂寞之滨而己。其后虽有住持，王臣尊礼，为人天师。今则不然。挂名官府，如有户籍之民，直遣伍伯追呼耳。岂可复为也！”器资以斯言反命，师直由是致书，愿得一见，不敢以住持相屈。遂往长沙。葢于四方公卿意合，则千里应之；不合，则数舍亦不往也。开法黄龙十二年，退居庵头二十余年，天下指晦堂为道之所在，葢末世宗师之典刑也。

　　圆通祖印讷禅师告老于郡，乞请承天端禅师主法席，郡可其请。端欣然而来，自以少荷大法，前辈让善，丛林责己甚重，故敬严临众，以公灭私，于是宗风大振。未几年，讷公厌阗寂，郡守至，自陈客情。太守恻然，目端，端笑，唯唯而己。明日，登座曰：“昔日大法眼禅师有偈曰：‘难难难是遣情难，情尽圆明一颗寒。方便遣情犹不是，更除方便太无端。’大众且道情作么生遣？”喝一喝，下座包腰而去。一众大惊，遮留之不可。丛林至今畏敬之。

　　南禅师住庐山归宗，火一夕而烬，大众哗噪动山谷，而黄龙安坐如平时。桂林僧洪准欲掖之而走，顾见，叱之。准曰：“和尚纵厌世间，慈明法道何所赖耶？”因徐整衣起，而火已及座榻矣。坐是入狱，郡吏发其私念，考掠百至，绝口不言，唯不食而已。两月而后得释，须发不剪，皮骨仅在。真点胸迎于中涂，见之，不自知泣下，曰：“师兄何至是也？”黄龙叱曰：“遮俗汉。真不觉拜之。葢其不动如山类如此。

　　曹山耽章禅师初辞洞山悟本，本曰：“吾在云岩先师处亲印《宝镜三昧》，事穷的要。今付授汝。汝善护持，无令断绝，遇真法器方可传委。直须秘密，不得影露，恐属流布，丧灭吾宗。夫末法时代，人多乾慧，若要辨认向去之人真伪，有三种渗漏，当机直须具眼：一、见渗漏者，机不离位，堕在毒海；二、情渗漏者，智常向背，见处偏枯；三、语渗漏者，体妙失宗，机昧始终。浊智流转，于此三种子宜知之。又纲要三偈，初《敲倡俱行》曰：‘金针双锁备，狭路隐全该。宝印当空妙，重重锦缝开，’其次《金锁音路》，曰：‘交互明中暗，功齐转觉难。力穷寻进退，金锁网鞔鞔，’又其次《理事俱不涉》，曰：‘理事俱不涉，回照绝幽微。背风无巧拙，电火烁难追。’衲子当机能如电火难追，则方透三种渗漏。”《圆觉》曰：“众生为解碍，菩萨未离觉。”故知脱生死于言下，自非上根大智，何以臻此？大愚以黄檗为老婆，良有以也。黄檗每曰：“决定不流至第二念，就中方入我宗门。”葢宗乘有旨趣，下流不悟，妄生同异，欲望大法之兴，不亦难乎？

　　龙牙和尚作半身写照，其子报慈匡化为之赞曰：“日出连山，月圆当户。不是无身，不欲全露。”二老，洞山悟本儿孙也，故其家风，机贵回互，使不犯正位，语忌十成，使不堕今时。而匡化匠心独妙，语不失宗，为可贵也。余杭政禅师尝自写照，又自为之赞曰：“貌古形疏倚杖藜，分明画出须菩提。解空不许离声色，似听孤猿月下啼。”政公，超然奇逸人也，故其高韵如风光霁月，词致清婉，而道味苦严。古今赞偈甚多，予尤爱此二篇。

　　圭峰《日用》偈曰：“作有义事，是惺悟心。作无义事，是散乱心。散乱随情转，临终被业牵。惺悟不由情，临终能转业。”偶阅《唐史》，李训之败，被绿衣诡言，黜官，走终南，依密。密欲匿之，其徒不可。乃奔凤翔，为淞厔吏所执。训死，仇士良捕密，诘之，怡然曰：“与训游久，吾法遇难则救，初无爱憎。死固吾分。”予谓比丘于唐交士大夫者，或见于传记，多犯法辱教，而圭峰独超然如此，为史者亦欣然点笔疾书，葢其履践之明也。观其偈，则无不欲透脱情境，譬如香象，摆坏銕锁，自在而去，岂若蝇为唾所涴哉。

　　云庵住归宗时，方送法眼大师茶毗时，雨新霁，泥方滑，道忽弛倒，大众争掖而起。举火把曰：“法眼茶毗，归宗遭达。呈似大众，更无可说。”

　　石头大师作《参同契》，其末曰：“谨白参玄人，光阴莫虚度。”法眼禅师注曰：“住住恩大难酬。”法眼可谓见先德之心矣。众生日用以妄想颠倒自蔽光明，故多违时失候，谓之虚度光阴。有道者无他，能善用其心耳。故赵州曰：“一切但仍旧。从上诸圣，无不从仍旧中得。”《大智度论》曰：“众生心性，犹如利刀。唯用割泥，泥无所成，刀日就损。理体常妙，众生自粗。能善用心，即合本妙。”《首楞严》曰：“佛谓阿难：‘譬如琴瑟、箜篌、琵琶，虽有妙音，若无妙指，终不能发。汝与众生亦复如是。宝觉真悯，各各圆满，如我按指，海印发光。汝暂举心，尘劳先起。’”《华严》偈曰：“若有欲识佛境界，当净其意如虚空。远离妄想及诸取，令心所向皆无碍。”

　　大智禅师曰：“夫教语皆是三句相连初、中、后，善初直须教渠发善心，中破、善后始明善菩萨即非菩萨，是名菩萨法，非法非非法，总与么也。若即说一句答，令人入地狱；若三句一时说，渠自入地狱，不干教主事。”故知古大宗师说法，皆依佛祖法式，不知者以谓苟然语。如无著所释《金刚般若》是此意也。洞山安立五位，道眼明者视其题目十五字排布，则见悟本老人，如曰“正中偏，偏中正，正中来，偏中至。兼中到”是也。汾阳颂曰：“五位参寻切要知，纤毫才动则差违。金刚透匣谁能解，唯有寻第一机。举目便令三界净，振铃还使九天归。正中妙挟通回互，拟议锋芒失却威。”

　　《金刚般若》曰：“知我说法，如筏喻者，法尚应舍，何况非法。”西天此土圣贤释者，无虑千余人，然莫如无著得佛之意，双林大士又从而申明之。无著于此判为言说法身意，以谓伐者，言说也，虽与人俱然，亦不类，如筏行水中而实不住。非法者，二边也，在筏且不类，岂于二边而止住耶？故曰：“何况非法”。大士偈曰：“渡河须用筏，到岸不须船。人法俱名执，悟理讵劳诠。中流仍被溺，谁论在二边。有无如取一，即被污心田。”故曹洞宗旨有混不得类不齐之语也。

　　云峰悦禅师再游泐潭，重会南禅师，叙别讲旧，相得甚欢。久之，使一见石霜慈明老人。既至，石霜憩于山前庄。闻其坦率之风，悔来，因不复过门，径造南岳福严。未期月，掌记室。俄长老贤公化去，郡以慈明来居之。初闻夜参，贬剥诸方异解，皆其平生艰难而得者，于是叹服，即投诚问道，三往三被骂而退，不胜忿。业已归之，明日复往，慈明骂如故，因启曰：“某唯以不解故来问善知识，宜施方便。不蒙开示，专以骂为，岂从上所以授法之式耶？”慈明惊曰：“南书记，我谓汝是个人，乃作骂会耶？”黄龙闻其语，如桶底脱，拜起，汗下。从容论赵州因缘，呈偈曰：“杰出丛林是赵州，老婆勘破没来由。如今四海清如镜，行人莫与路为仇。”慈明阅之，笑曰：“偈甚佳。但易一字，曰：老婆勘破有来由。”其机智妙密又如此。黄龙辞去，白曰：“大事毕竟如何？”慈明诃曰：“著衣吃饭，不是毕竟屙屎送尿，不是毕竟。”予尝游福严，览其山川之形胜，读思大所记曰：“此山增人之志力，居之者多得道。故祖宗授法，莫不因之。虽然，大法之兴，必依之人。”然马祖于此受让公记别，其道大振于江西，今慈明黄龙事迹复相类，亦足怪也。

　　生法师曰：“敲空作响，击木无声。”法眼禅师忽闻斋鱼声，谓侍者曰：“还闻么？适来若闻，如今不闻；如今若闻，适来不闻。会么？”

　　有僧尝登三生藏，取思大平生所持锡立之，疑虑横生，终不能定。忽自念曰：“当一切放下却，”即举锡置之，锡卓然不倾。以问予：“其故何哉？”予曰：“非特于锡则然，凡事若有心，即成差误。试观儿辈剪纸，拟心即失，不拟心，径往无难。故道人不可须臾忘照也。”

　　《首楞严经》曰：“汝元不知一切浮尘，诸幻化相，当处出生，随处灭尽。”《涅槃》曰：“譬如猛火，不能烧薪。火出木尽，名为烧薪。”《般若灯论》曰：“根境理同然，智者何惊异。”衲子于此见彻，方入阿字法门。

　　康僧会，天竺人，吴赤乌十年初至建业，营立茆茨，设像行道。孙权疑为矫异，召问曰：“有何灵验？”对曰：“如来迁迹，忽逾千载。遗骨舍利，神耀无方。昔阿育王起塔，至八万四千，塔寺之兴，表遗化也。”权曰：“若得舍利，当为造塔；如其虚妄，国有常刑。”会请期七日。乃谓其属，共结净室，以铜瓶加几，烧香礼请。至期无应，会求伸至三七，忽闻瓶中锵然有声，果获舍利，以示权。权与群臣聚观五色烛人，权大惊而起，曰：“希有之瑞也。”释昙谛，父肜尝为冀州别驾，母黄氏昼寝，梦一僧呼为母，寄一尘尾并銕镂书镇二枚，即觉，而两物俱存，因而怀娠，生谛。此二物乃谛前身为宏觉法师为姚苌讲《法华》所献。追绎宏觉舍命，正是寄物之日。会以真诚之至，能生致舍利；谛以大愿所持，亦能死将长物。呜呼！真诚大愿之力，尚能反易生死，如意自在，况守护心城者耶？

　　庄子言：“藏舟于壑，藏山于泽。”释者遣语如流，至曰“藏天下于天下”，未有不嗒然危坐置笔而思者。晦堂老人尝问学者此义如何，对之甚众，晦堂笑曰：“汝善说道理。”予作偈记其意曰：“天下心知不可藏，纷纷嗅迹但寻香。端能百尺竿头步，始见林梢挂角羊。”又问：“《列子》载两小儿论日远近，不决，而质于孔子。孔子不答。其意何在？”学者皆曰：“圣如夫子，亦莫能辨此理，是以无说也。”晦堂亦笑之。予作偈释之曰：“凉温远近转增疑，不答当渠痛处锥。尚逐小儿争未己。仲尼何独古难知。”

　　欧阳文忠公昔官洛中，一日游嵩山，却去仆吏，放意而往。至一山寺，入门修竹满轩，霜清鸟啼，风物鲜明。文忠休于殿陛旁，有老僧阅经自若，与语，不甚顾答。文忠异之，曰：“道人住山久如？”对曰：“甚久也。”又问诵何经，对曰：“《法华经》。”文忠曰：“古之高僧临生死之际，类皆谈笑脱去，何道致之耶？”对曰：“定慧力耳。”又问：“今乃寂寥无有，何哉？”老僧笑曰：“古之人念念在定慧，临终安得乱？今之人念念在散乱，临终安得定？”文忠大惊，不自知膝之屈也。谢希深尝作文记其事。

　　言法华梵相奇古，直视不瞬，时独语笑，多行市里，褰裳而趋，或举指画空，伫立良久。从屠沽游，饮啖无所择，道俗并目为狂僧。怀禅师未出家时，师见之，抚其背曰：“德山、临济。”丞相吕许公问佛法大意，对曰：“本本无一物，一味总成真。”僧问：“世有佛否？”对曰：“寺里文殊。”有问师为凡耶圣耶，举手曰：“我不在此住。”将示化，作遗偈，其旨不可晓也。已而曰：“我从无量劫来，成就逝多国土，分身扬化，今南归矣。”语毕，右胁而寂，庆历戊子十一月二十三日也。

　　照觉禅师元丰之间革东林律居为丛林，天下衲子望风而集，咸信敬畏仰，以为肉身大士，其被赏识者，必名闻诸方。然未尝轻予人。罗汉小南禅师嗣云居绑公，道眼明白，未为人知。尝至东林，照觉鸣钟集众，出迎于清溪之上，其徒大惊。自是南之名日益显著。佛印禅师再归云居，灵源叟初自龙山来，与众群居，痛自韬晦。佛印升座白众，请以为座元，其礼数特异。灵源受之，丛林学者日亲知晦堂老人法道有在矣。呜呼！先德之成就法器，使增重于世，其法如此。尧非不能诛四凶、举十六也，留以迟舜耳。虽古圣人，所为莫能外是。二老其亦知此者欤？

　　古塔主去云门之世无虑百年，而称其嗣。青华严未始识大阳，特以浮山远公之语，故嗣之不疑。二老皆以传言行之自若，其于己甚重，于法甚轻。古之人于法重者，永嘉、黄檗是也。永嘉因阅《维摩》悟佛心宗，而往见六祖，曰：“吾欲定宗旨也。”黄檗悟马祖之意而嗣百丈，故百丈叹以为不及也。

　　地藏琛禅师能大振雪峰、玄沙之道者，其秘重大法、恬退自处之效也欤？予尝想见其为人，城隈古寺，门如死灰，道容清深。戏禅客曰：“诸方说禅浩浩地，争如我此间栽田博饭吃有旨哉。”

　　予初居黄龙山时，作《禅和子十二时》偈曰：“吾活计，无可观，但日日，长一般。夜半子，困如死，被虱咬，动脚指。鸡鸣丑，粥鱼吼。忙系裙，寻袜纽。平旦演，忽欠伸，两眉棱，重千斤。日出卯，自搅炒，眼诵经，口相拗。食时辰，齿生津，输肚皮，亏口唇，禺中己，眼前事，看见亲，说不似。日南午，衣自补，忽穿针，全体露。日昳未，方破睡，洗开面，摸着鼻。晡时申，最天真，顺便喜，逆便嗔。日入酉，壁挂口，镜中空，日中斗。黄氏戌，作用密，眼开阖，乌崒律。人定亥，说便会，法身眠，无被葢。坐成丛，行作队，活鲅鲅，无障碍。若动着，赤肉艾，本无一事可营为，大家相聚吃茎菜。”

　　云峰悦禅师初至高安大愚见芝和尚，芝问曰：“汝来何所求？”对曰：“拟学佛法。”芝曰往人意表，问则学者丧气。葢无师自然之智，非世智可当。真一代法施主也。行乞。既还，而芝移居翠岩。悦又诣芝所，求入室。芝曰：“佛法且置之。大众夜寒须炭，更当乞炭一次。学未晚。”悦又行乞。岁晏，载炭归，且求示诲。芝曰：“佛法不怕烂却。维那方缺人，子当就职，勿辞也。”遂鸣楗椎白众，请之。悦有难色，拜起，追悔，欲弃去，业已当之，因中休然。恨不晓芝公之意果如何耳。一日，束破桶，引篾触盆堕地，遂大悟，方见芝公用处。走见芝，芝笑呼曰：“维那且喜大事了毕。”悦未及吐一言，再拜，汗如雨而去。故其门风孤峻，未尝有构之者。南禅师尝语大宁老原曰：“渠欲人人悟解，如此岂可得哉？”

　　神鼎徕禅师少年时与数耆宿游南岳，一僧举论宗乘，颇博敏会。野饭山店中，供办而僧论说不已，徕曰：“上人言‘三界唯心，万法唯识，唯识唯心，眼声耳色’，何人之语？”僧曰：“法眼大师偈也。”徕曰：“其义如何？”对曰：“唯心故根境不相到，唯识故声色枞然。”徕曰：“舌味是根境否？”对曰：“是。”徕以箸夹菜置口，含糊而言曰：“何谓相入耶？”坐者相顾大惊，莫能加答，徕曰：“路途之乐，终未到家。见解入微，不名见道。参须实参，悟须实悟。阎罗大王，不怕多语。”

　　《金刚三昧经》乃二觉圆通，示菩萨行也。初，元晓造疏，悟其以本、始二觉为宗，故坐牛车，置几案于两角之间，据以草文。《圆觉经》以皆证圆觉、无时无性为宗，故经首叙文不标时处，及考其翻译之代，史复不书。晓公设事表法，《圆觉》冥合佛意，其自觉心灵之影像乎？

　　曹溪六祖大师，方其韬晦时，杂居止于编民，混劳倡于商农十有六年，蛮儿、海竖、贩夫、灶妇得以追呼尔汝。及其德加于人，道信于天下也，虽屡朝天子不得而师友之。其行圣贤之分，故莫知贵贱之异也。《大宋高僧传》曰：“天子累召祖，竟不往，曰：‘吾貌不扬，北人见之，必轻法。’”是果祖师之言乎？不仁者之言也。至人何尝以形骸为恤，况其天形道貌，以慈摄物，其肯不自信耶？

　　石头和尚庵于南台有年，偶见负米登山者，问之，曰：“送供米也。”明日，即移庵下梁端，遂终于梁端，有塔存焉。百丈寺在绝顶，每日力作以偿其供，有劝止之者，则曰：“我无德以劳人。”众不忍，藏去作具，因不食，故有“一日不作，一日不食”之语。先德率身多如此。故六祖以石坠腰，牛头负米供众，今少年较刍擎钵，颦頞曰：“吾臂酸。”

　　雪窦禅师作《祖英颂古》，其首篇颂初祖不契梁武，曰：“阖国人追不再来，千古万古空相忆”者，重叹老萧不遇词也。昧者乃叙其事于前曰：’达摩既去，志公问曰：‘阶下识此人否？葢观音大士之应身耳，传佛心印至此土，奈何不为礼耶？’老萧欲追之，志公曰：‘借使阖国人追，亦不复来矣。’”雪窦岂不知志公没于天监十三年，而达摩以普通元年至金陵。予以是知叙此者非雪窦意也。今传写又作“葢国”，益可笑。又颁洞山麻三斤，曰：“堪忆长庆陆大夫，解道合哭不合哭。”意用长庆语。长庆闻陆大夫此语而哭，乃问众曰：“且道合哭不合哭？”事见《传灯录》。而昧者易曰“合笑不合笑”，失其旨甚矣。王文公见禅者多问韩退之见大颠事，往往对公妄谈者，公嗟惜禅者吐辞多臆说，不问义理，故要谤者多以此。有志于宗教者当考证之不可苟也。

　　僧问予：“转八识成四智，从上宗师颇有释其义者乎？”予曰：“曹溪有偈最详，曰：‘大圆镜智性清净，平等性智心无病。妙观察智见非功，成所作智同圆镜。五八六七果因转，但转其名无实性。若于转处不留情，繁兴永处那伽定。’以五识、第八亲相分，故曰‘成所作智同圆镜’，是皆果上方转；第六、第七无别体，故但能了知即性平等，是皆因中转也。

　　英邵武开豁明济之姿，葢从上宗门爪牙也。尝客云居，掩室不与人交。下视四海，莫有可其意者，曰：“吾将老死于此山。”偶夜读李长者《十明论》，因大悟。久之，夜经行，闻二僧举老黄龙佛手、驴脚因缘，异之，就问：“南公今何所寓？”对曰：“在黄檗。”黎明径造南公，一见与语，自以谓之不及。又往见翠崖真点胸，方入室，真问曰：“女子出定意旨如何？”英引手掐其膝而去，真笑曰：“卖匙箸客未在。”真自是知其机辩脱略窠臼，大称赏之，于是一时学者宗向。晚首众僧于圆通。南公见僧自庐山来，必问僧依觐英首座否。有不识者，则曰：“汝行脚到庐山，不识英首座，是宝山徒手之说也。”南公在世，不肯开法，南公化去，师曰：“大法舍我其谁能荷之耶？”遂出世，住泐潭。有偈语甚多，今止记其三首，或以想见其为人。曰：“石门路险銕关牢，举目重重万仞高。无角銕牛冲得破，毗卢海内鼓波涛。”又曰：“万煆炉中銕蒺藜，直须高价莫饶伊。横来竖去呵呵笑，一任旁人鼓是非。”又曰：“十方齐现一毫端，华藏重重帝网寒。珍重善财何处去？青霄风撼碧琅堕。

　　达观禅师尝窃笑禅者不问义理。如宗门有四种藏锋，初日就理，次日就事，至于理事俱藏，则曰入就，俱不涉理事，则曰出就。彼不视字画，辄易“就理”作“袖里”，易“出就”作“出袖”，易“入就”作“入袖”，“就事”不可易也，则孤令之。今德山四家录所载具存，使晚生末学疑长老袖中必有一物出入往来，大可笑也。晦堂老人见禅者汗漫，则笑曰：“彼出家便依诵《八阳经》者为师。”其见闻必自有渊源。南院和尚曰：“问在答处，答在问处。”夹山曰：“明中抽横骨，暗中坐舌头。上座玄旨是老僧舌头，老僧玄旨是上座舌头。”又曰：“坐却舌头，别生见解。参他活意，不参死意。”达观曰：“才涉唇吻，便落意思，并是死门，故非活路。直饶透脱，犹在沉沦。”予尝怪洞山、临济提倡旨归多相同，葢得前圣为物法式之大要。《楞严》曰：“此方真教体，清净在音闻。”故旧说多言达摩乃观音应身，指《楞伽》可以印心，则其旨葢尝曰“佛语心为宗”故也。又曰南岳让公亦观音应身，味其意，若非苟然者也。

　　有僧谓予曰：“如古人问：‘大修行人还落因果也无？’答曰：‘不落。’或答曰：‘不昧。’问：‘如何是大悲千手眼？’或答曰：‘通身是。’有闻之者，则曰：‘我则不然。曰：遍身是。’或问：‘如何是佛？’或答曰：‘臭肉等来蝇。’有闻之者曰：‘我则不然，破驴脊上足苍蝇。’或问：‘权借一问，以为影草时如何？’或答曰：‘何必。’有闻之者曰：‘何不道个不必？’如诸老宿所示，何以分其优劣？得达其旨，于法无碍，一切语言无用拣择，信手拈来也耶？则彼皆轻重问答。锱铢而较之，谓临机直须辨别也耶？则彼之理致具在，若无可同异者，此吾所尝疑，不能释也。”予曰：“我不解子之疑。然闻世尊在日，有比丘根钝，无多闻性，佛令诵笤帚二字。日夕诵之，言笤则已忘帚，言帚则又忘笤，每自克责，系念不休。忽能言曰笤帚，于此大悟，得无碍辩才。子如能诵笤帚者，当见先德大慈悲故为物之心。”僧詟应而去。

　　法昌倚遇禅师，北禅贤公之子。住山三十年，刀耕火种，衲子过门，必勘诘之。英邵武、胜上座皆黄龙高弟，与之友善，多法句，遍丛林。晦堂老人尝过之，问曰：“承闻和尚近日造草堂，毕工否？”曰：“已毕工。”又问曰：’几工可成？”曰：“止用数百工，遇恚曰：‘大好草堂。’”晦堂拊手笑曰：“且要天下人疑着。”临终，使人要徐德占。德占偕灵源禅师驰往，至则方坐寝室，以院事什物付监寺，曰：“吾自住此至今日，以护惜常住，故每自莅之。今行矣，汝辈着精彩。”言毕，举手中杖子曰：“且道遮个付与阿谁？”众无对者。掷于地，投床枕臂而化。

　　首山和尚尝作《传法纲要》偈曰：“咄咄拙郎君，机妙无人识。打破凤林关，穿靴水上立。”“咄咄巧女儿，停梭不解织。贪看斗鸡人，水牛也不识。”汾阳无德禅师注释之，然学者犹莫晓。则知古人神悟颖脱之资，今人不可企及远甚。予尝嗟诵之。湻化三年十二月五日，谓众曰：“老僧今年六十七，老病相依且过日。今年记取明年事，明年记着今年日，至明年时皆无爽。”复谓众曰：“白银世界金色身，情与无情共一真。明暗尽时俱不照，日轮午后示全身。”日午，安坐而化。

　　《大般若经》曰：“诸天子窃作是念：诸药叉等言辞咒句，虽复隐秘，而当可知。尊者善现于此般若波罗蜜多，虽以种种言辞显示，而我等辈竟不能解。善现知彼心之所念，便告之言：‘汝等天子，于我所说不能解耶？’诸天子言：‘如是如是。’具寿善现复告言：‘我曾于此不说一字，汝亦不闻，当何所解？何以故？甚深般若波罗蜜多，文字言说皆远离故。由于此中，说者听者皆能解者，皆不可得。一切如来应正等觉，证无上正等菩提，其相甚深，亦复如是。’”曹溪大师将入灭，方敢全提此令者，知大乘种性纯熟。故僧问归新州意旨，乃曰：“叶落归根，来时无口。”至江西马祖、南岳石头，则大振耀之，故号石头为真吼，马祖为全提，其机锋如大火聚，拟之则死。学者乃欲以意思，不亦误哉？

　　嵩明教每叹沙门高上，大圣慈荫之力也，而晚世纷纷者自卑贱之。其见天子无称臣礼，臣之为言公卿士大夫之职，不当僭越，取而有之。唐令瑫暗识，首坏其端，历世因之不疑。彼山林野逸之人，天子犹不得臣之，况沙门乎？故其进《正宗记》之表，皆首尾言臣某，以存故事，至其间当自叙，则亦止称名而已。当时公卿阅之，重其高识。予西游湘中，见沙门作道场，至召南岳帝君，则屈躬唱曰：“臣僧某。”此又何也？

　　予顷游京淮东吴间，法席至盛，然主法者太谦，以坏先德之式。如前辈升堂，摄衣定，侍者问讯，退，然后大众致敬，侧立肃听，以重法故，于主法者何有哉？今则不然。长老登座，拱立以迟，大众立定，乃敢坐。独江西丛林古格不易。然予以今日事势观之，恐他日有甚于京淮东吴也。

　　仁宗皇帝与大觉禅师为法喜游，和宸词句甚多，然皆踪迹上语，初不敢出新奇宏妙之言。至观其平日所作，则惊绝之句甚伙。世疑其为瓦注，非也。昔宋文帝以鲍明远为中书舍人，文帝好文章，自谓人莫及。明远识其旨，故为文多鄙言。世谓其才尽，实不然也。大觉身世两忘，非明远委曲事君之比，而仁宗皇帝生知道妙，嚏唾词章，决非宋文所能仿佛。然予知琏公之智深，而应机之法不得不尔。

　　端师子者，东吴人，住西余山。初见弄师子者，遂悟人。因以彩素制为皮色，或升堂见客，则披之。遇雪，朝披以入城，小儿追逐哗之。得钱，悉以施饥寒者。岁以为常。诵《法华经》有功，湖人争迎之。开经诵数句，则携钱去。好歌《渔父词》，月夜歌之彻旦。时有狂僧号回头和尚，鼓动流俗，士大夫亦安其妄。方与润守吕公食肉，师径趋至，指之曰：“正当与么时，如何是佛？”回头窘无以对。师捶其头，推倒而去。又有狂僧号不托者，于秀州说法，听者倾城。师搊住，问如何是佛，不托拟议，师趯之而去。师初开堂，俞秀老作疏叙其事曰：“推倒回头，趯翻不托。七轴之《莲经》未诵，一声之《渔父》先闻。”师听僧官宣至此，以手揶揄曰：“止。”乃登座倡曰：“本是潇湘一钓客，自东自西自南北。”大众杂然称善，师顾视笑曰：“我观法王法，法王法如是。”下座径去。章子厚请住坟寺，方对食，子厚言及之，师嗔目说偈曰：“章惇章惇，请我看坟。我却吃素，你却吃荤。”子厚为大笑。吕延安好坐禅，而子厚喜锻，师作偈示之曰：“吕公好坐禅，章公好学仙。徐六喻担板，各自见一边。”圆照禅师方乞身慧林，南归姑苏，见师于丹阳，问曰：“师非端师子耶？”师曰：“是。”圆照，戏之曰：“汝村里师子耳。”师应声曰：“村里师子村里弄，眉毛与眼一齐动。开却口，肚里直，儱侗不爱人取奉。直饶弄到帝王宫，也是一场干打哄。”其意复戏圆照尝应诏往都城故也。

　　大觉禅师昔居南岳三生藏有年，丛林号“琏三生”，文学议论为时名公卿所敬畏。予尝得其与孙莘老书，读之，知其为天下奇才也。其略曰：“妙道之意，圣人尝寓之于《易》。至周衰，先王之法坏，礼义亡，然后奇言异术间出而乱俗。迨我释迦入中土，醇以第一义示人，而始末设为慈悲，以化众生，亦所以趣时也。自生民以来，湻朴未散，则三皇之教简而素春也。及情窦日凿，则五帝之教详而文复也。时与世异，情随日迁，故三王之教密而严秋也。昔商周之诰誓，后世学者有所难晓，彼当时人民听之而不违，则俗与今如何也？及其弊而为秦汉也，则无所不至，而天下有不忍愿闻者。于是我佛如来一推之以性命之理，教之以慈悲之行，冬也。天有四时，循环以生成万物，而圣人之教迭相扶持，以化成天下，亦犹是而已矣。然至其极也，皆不能无弊。弊，迹也。道则一耳，要当有圣贤者世起而救之也。自秦汉至今，千有余岁，风俗靡靡愈薄，圣人之教裂而鼎立，互相诋訾，不知所从。大道寥寥，莫之返，良可叹也。”予读之不忍置。及观王文公非韩子，其词意与此相合。其文曰：“人有乐孟子之距杨墨也，而以佛老为已功。呜呼！庄子所谓夏虫者，其斯人之谓乎！道，岁也；圣人，时也。执一时而疑岁者，终不闻道矣。夫圣人之言，应时而设，昔常是者，今葢非也。士知其常是也，因以为不可变。不知所变者言而所同者道也。曰：然则孰正？曰：夫春起于冬，而以冬为终。终天下之道术者，其释氏乎？不至于是者，皆所谓夏虫也。”

　　《大般若经》曰：“应观欲界、色界、无色界空。善现是菩萨摩诃萨，作此观时，不令心乱。若心不乱，则不见法；若不见法，则不作证。”又曰：“如金翅鸟，飞腾虚空，自在翱翔，久不堕落。虽依于空戏，而不据空，亦不为空之所拘碍。”昔洞山悟本禅师立五位偏正以标准大法，约三种渗漏以辨衲子，非意断苟为，皆本佛之遗意。今丛林闻渗漏之语，往往鼻笑。虽悟本复出，安能为哉？

　　《大般若经》曰：“一切智智，清净无二。无二分无别、无断。”故古之宗师，如临济、德山、赵州、云门之徒，皆洞达此意，故于一切时心同太虚，至于为物作则，则要用便用。聊观其一：戏则将搏取大千，如陶家手，未了证者，当以事明。鞭草血流，顽石吼声，则无情非情之异。雪中啼竹，笋为之茁，则无今昔之时。啮指悟子，蔡顺来归，则无间隔之处。自乳犹子，而德秀乳流，则无男女等相。肇公曰：“伤夫人，情之惑也，久矣。”目对真而莫觉，亦以是而已。

　　山谷禅师每曰：“世以相貌观人之福，是大不然。福本无象可以观之，惟视其人量之浅深耳。”又曰：“观人之寿夭，必视其用心。夫动人欺诳者，岂长世之人乎？”寒山子曰：“语直无背面，心真无罪福。”葢心、语相应，为人之常，然者而前，圣贵之有以见。世道交丧甚矣！大沩真如禅师一生诲门弟子，但曰：“作事但实头。”云葢智禅师有所示，必曰：“但莫瞒心，心自灵圣。”

　　予在湘山云葢，夜坐地炉，以被蒙首。夜久，闻僧相语，曰：“今四方皆谤临济儿孙说平实禅，不可随例虚空中抛筋斗也，须令求悟，悟个什么？古人悟即握土成金，今人说悟正是见鬼。彼皆狂解，未歇何日到家去。”僧曰：“只如问赵州：‘承闻和尚亲见南泉，是否？’答曰：‘镇州出大萝卜头。’此意如何？”其僧笑曰：“多少分明！岂独临济下用此接人，赵州亦老婆如是。”予戏语之曰：“遮僧问端未稳，何不曰：如何是天下第一等生菜？答曰：镇州出大萝卜头。平实更分明。彼问见南泉，而以此对，却成虚空中打筋斗。”闻者传以为笑。

　　灵源禅师为予言彭器资每见尊宿必问：“道人命终多自由？”或云：“自有旨决，可闻乎？”往往有妄言之者，器资窃笑之。暮年乞守湓江，尽礼致晦堂老人至郡斋，日夕问道。从容问曰：“临终果有旨决乎？”晦堂曰：“有之。”器资曰：“愿闻其说。”答曰：“待公死时即说。”器资不觉起立，曰：“此事须是和尚始得。”予叹味其言，作偈曰：“马祖有伴则来，彭公死时即道。睡里虱子咬人，信手摸得革蚤。”

　　予夜与僧阅杨大年所作《佛祖同源集序》，至曰“昔如来于然灯佛所，亲蒙记别，实无少法可得，是号大觉能仁”，置卷长叹。大年，士大夫，其辩慧足以达佛祖无传之旨。今山林衲子反仰首从人求禅道佛法，为可笑也。僧曰：“石头大师曰：‘竺土大仙心，东西密相付。’岂其妄言之耶？”予谓曰：“子读其文之误。所谓密付者，非若医巫家以其术背人相尔汝也。直使其自悟，明为密耳。故长庆蜓禅师曰：‘二十八代祖师皆说传心，且不说传语，但破疑情，终不于佛心体上答出话头。’如道明上座见六祖于大庾岭上，既发悟，则曰：‘此外更有密意也无？’六祖曰：‘我适所说者，非密意也。一切密意尽在汝边。’非特然也。如释迦于然灯佛所，但得授记而已，如有法可传，则即付与之矣。阿难亦尝猛省曰：‘将谓如来，惠我三昧。’前圣语训具在，可以镜心。不然，香严闻击竹声，望沩山再拜；保寿隔江见德山，即横趋而去。何以密耳语哉？

　　曹山本寂禅师耽章曰：“取正命食者须具三种堕：一者披毛戴角，二者不断声色，三者不受食。”时会下有稠布衲问：“披毛戴角是什么堕？”答曰：“是类堕？”进曰：“不断声色是什么堕？”答曰：“是随堕。”进曰：“不受食是什么堕？”进曰：“是尊贵堕。”因又为举其要，曰：“食者即是本分事，本分事知有不取，故曰尊贵堕。若执初心，知有自己及圣位，故曰类堕。若初心知有己事，回光之时，摒却声色香味触法，得宁谧，即成功勋。后却不执六尘等事，随分而昧，任之即碍。所以外道六师是汝之师，彼师所堕，汝亦随堕，乃可取食食者，即是正命食也。食者亦是。却就六根门头见闻觉知，只是不被它染污，将为堕，且不是同向前均他本分事，尚不取，岂况其余事耶？”曹山凡言“堕”，谓混不得类不齐耳。凡言“初心”者，所谓悟了同未悟耳。

　　唐温尚书造尝问圭峰密禅师：“悟理息妄之人，不复结业，一期寿终之后，灵性何依？”密以书答之曰：“一切众生无不具觉灵空寂，与佛无殊，但以无始劫来，未曾了悟，妄执身为我相，故生爱恶等情。随情造业，随业受报，生老病死，长劫轮回。然身中觉性未曾生死，如梦被驱使，身本安闲；如水作冰，而湿性不异。若能悟此意，即是法身。本自无生，何有寄托？灵灵不昧，了了常知，无所从来，亦无所去。然多生习妄，执以性成，喜怒哀乐，微细流注，真理虽然顿达，此情难以卒除。须长觉察，损之又损，如风顿止，波浪渐停，岂可一身所修便同佛用。但可以空寂为自体，勿认色身；以真知为自心，勿认妄念。妄念若起，都不随之，即临命终时，自然业不能系。虽有中阴，所向自由，天上人间，随意寄托。若爱恶之念已泯，不受分假之身，自然易短为长，易粗为妙。若微细流注，一切寂灭，圆觉大智，朗然独存，即随现千百亿身，度有缘众生，名之曰佛。”本朝韩侍朗宗古尝以书问晦堂老师曰：“昔闻和尚开悟，旷然无疑。但无始以来烦恼习气未能顿尽，为之在奈何？”晦堂答曰：“敬承中书，谕及昔时开悟，旷然无疑者，不知烦恼习气是何物，而欲尽之。若起此心，翻成认贼为子也。从上以来，但有言说，乃是随病设药。纵有烦恼习气，但以如来知见治之，皆是善权方便诱引之说。若是定有习气可治，却是心外有法，而可尽之。譬如灵龟，曳尾于涂，指拂迹生。可谓将心用心，转见病深。苟能明达心外无法，法外无心，心法既无，更欲教谁顿尽邪？伏奉来谕，略叙少答，以为山中之信耳。”二老，古今之宗师也。其随宜方便，自有意味，初无优劣。然圭峰所答之词，正韩公所问之意。而语不失宗，开廓正见，以密较之，晦堂所得多矣。

　　永明和尚曰：“夫祖佛正宗，则真唯识性，才有信处，皆可为人。若论修证之门，诸方皆云功未齐于诸圣。且教中所许初心菩萨皆可比知，亦许约教而会。先以闻解信入，后以无思契同。若入信门，便登祖位。且约现今世间之事，于众生界中，第一比知，第二现知，第三约教而知。第一比知者，且如即今有漏之身，夜皆有梦，梦中所见好恶境界，忧喜宛然，觉来床上安眠，何曾是实，并是梦中意识思想所为，则可比知觉时所见之事，皆如梦中无实。夫过去、未来、现在三世境界，元是第八阿赖耶识亲相分，唯是本识所变。若现在之境，是明了意识分别；过去、未来之境是独散意识思惟。梦觉之境虽殊，俱不出于意识，则唯心之旨，比况昭然。第二现知者，即是对事分明，不待立境。且如现见青白物时，物本自虚，不言我青我白，皆是眼识分与同时意识计度分别为青为白。以意辨为色，以言说为青，皆是意言自妄安置。以六尘钝，故体不自立，名不自呼，一色既然，万法咸尔，皆无自性，悉是意言，故曰万法本闲，而人自闹。是以若有心起时，万境皆有；若空心起时，万境皆空。则空不自空，因心故空；有不自有，因心故有。既非空非有，则唯识唯心。若无于心，万法安寄？又如过去之曾何增是有，随念起处，忽然现前。若想不生，境终不现。此皆是众生日用，可以现知，不待功成，岂假修得，凡有心者并可证知。故先德云：如大根人知唯识者，恒观自心，意言为境。此初观时，虽未成圣，分知意言，则是菩萨。第三约教而知者，大经云：‘三界唯心，万法唯识。’此是所证本理，能诠正宗也。”予尝三复此言，叹佛祖所示广大坦夷，明白简易如此，而亦鲜有缔信之者，何也？清凉国师有言曰：“行人当勤勇念知显修之仪，以贪等世事、无始恶习离之甚难，过于世间慈父离于孝子，故须精进，方能除遣。勤则欲勤策励，勇猛不息；念则明记不忘；知则决断无悔。”予愿守清凉之训，以遵永明之旨，与诸同志入圆寂道场。

　　嵩明教初自洞山游康山，托迹开先法席。主者以其佳少年，锐于文学，命掌书记，明教笑曰：“我岂为汝一杯姜杏汤耶？”因去之，居杭之西湖，三十年闭关不妄交。嘉绑中以所撰《辅教编》、《定祖图》、《正宗记》诣阙上之。翰林王公素时权开封，为表荐于朝。仁宗皇帝嘉叹久之，下其书于中书，宰相韩公、参政欧公阅其文，大惊，誉于朝士大夫，书竟赐入藏。明教名遂闻天下。晚移居灵隐之北永安兰若，清旦诵《金刚般若经》不辍音，斋罢，读书。宾客至，则清谈，不及世事。尝曰：“客去清谈少，年高白发饶。”夜分诵观世音名号，满十万声则就寝。其苦硬清约之风足以追配钟山僧远。予尝见其手书与月禅师曰：“数年来欲制纸被一翻，以御苦寒。今幸已成之。”想闻之大笑也。临终安坐，微笑索笔，作偈曰：“后夜月初明，予将独自行。不学大梅老，犹贪鼯鼠声。”师得法于洞山聪禅师，而《宗派图》系于德山远公法嗣之列，误矣。

　　●卷下

　　大觉禅师皇绑二年十二月十九日仁宗皇帝诏至后苑，斋于化成殿。斋毕，传宣效南方禅林仪范开堂演法，又宣左街副僧录慈云大师清满启白，满谢恩毕，唱曰：“帝苑春回，皇家会启。万乘既临于舜殿，两街获奉于尧眉。爰当和煦之辰，正是阐扬之日，宜谈祖道，上副宸衷。谨白。”琏遂升座，问答罢，乃曰：“古佛堂中曾无异说，流通句内诚有多谈。得之者妙用无亏，失之者触途成滞。所以溪山云月处处同风，水鸟树林头头显道。若向迦叶门下，直得尧风荡荡，舜日高明，野老讴歌，渔人鼓舞，当此之时，纯乐无为之化，焉知有恁么事？”皇情大悦。

　　杜祁公、张文定公皆致政居睢阳里巷，相往来有朱承事者，以医药游二老之间。祁公劲正，未尝杂学，每笑安道佞佛，对宾客必以此嘲之，文定但笑而已。朱承事乘间谓文定曰：“杜公天下伟人，惜未知此事。公有力，盍不劝发之？”文定曰：“君与此老缘熟胜我，我止能助之耳。”朱詟应而去。一日，祁公呼朱切脉，甚急。朱谓使者曰：“汝先往白相公，但云看《首楞严》未了。”使者职所告驰白，祁公默然。久之，乃至。隐几，揖，令坐，徐曰：“老夫以君疏通解事，不意近亦例阘葺。如所谓《楞严》者何等语？乃尔耽著！圣人微言无出孔孟，舍此而取彼，是大惑也。”朱曰：“相公未读此经，何以知不及孔孟？以某观之，似过之也。”袖中出其首卷，曰：“相公试阅之。”祁公熟视朱，不得已，乃取默看，不觉终轴，忽起大惊曰：“世间何从有此书耶？”遣使尽持其余来，遍读之，捉朱手曰：“君真我知识。安道知之久，而不以告我，何哉？”即命驾来见文定，叙其事。安道曰：“譬如人失物，忽已寻得，但当喜其得之而已，不可追悔得之早晚也。仆非不相告，以公与朱君缘熟，故遣之耳。虽佛祖化人，不必籍同事也。”祁公大悦。

　　荆州福昌善禅师，明教宽公之子，为人敬严，秘重大法。初住持时，屋庐十余间，残僧三四辈而已。善晨香夕灯，升堂说法，如临千众，而丛林受用所宜有者咸修备之，过客至肃然增敬。十余年而衲子方集，天下向风长想。南禅师与悦公亦在会下。南公曰：“我时病寒服药，须被出汗。遣文悦遍院借之，皆无有。百余人例以纸为之。”今则又不然，重毯之上，以褥覆之，一日三觉，可谓快活时世也。

　　《华严论》：“若随法性，万相都无；若随智力，众相随现。隐显随缘，都无作者。凡夫执着，用作无明。执障既无，智用自在。”永明禅师曰：“不离一真之境，化仪百变。是以箭穿石虎，非功力之所能；醉告三军，岂麹蘖之所造。笋抽寒谷，非阳和之所生；鱼跃冰河，岂网罗之所致。悉为心感，显此灵通。故知万法施为，皆自心之力耳。”

　　金峰玄明禅师，曹山耽章禅师之嗣。道貌奇古，机辩冠众。一日升座，曰：“‘事存函葢合，理应箭锋拄。’若人道得，我分半院与伊。”时有僧出众，明下座约住曰：“相见易得好，共事难为人。去！”

　　大本禅师，年八十终于苏州灵岩山。临行，门弟子请曰：“和尚道遍天下，今日不可无偈告安座。”本熟视曰：“痴子，我寻常尚懒作偈，今日特地图甚么？寻常要卧便卧，不可今日特地坐也。”索纸笔，大书五字曰：“后事付守荣”。掷笔憨卧，若熟睡然。撼之，已去矣。

　　《首楞严经》二种转依者，一转染得净，二转迷得悟。菩提是生得，谓二障障不生，故今断障得名生得。涅槃名为显得，本性清净，客尘翳故，今断而彼显，名为显得。然转位有六：第一损力益能转，谓初二位以胜解惭愧力损本识中染种势力，益净种功能，渐伏现行，亦名为转也；第二通达转，由见道达真，力断二障，粗证一分，真实转依故；第三修习转，谓地地渐断俱生，证真转依也；第四果满转，谓究竟位以金刚定永断本来一切粗重，顿证佛果，圆满转依也；第五下劣转，谓二乘厌苦欣寂，证真择灭，无胜堪能故；第六广大转，谓大乘位俱无欣厌，通达二空，双断二障，顿证无上菩提，有胜堪能故。

　　唐高僧号懒瓚，隐居衡山之顶石窟中。尝作歌，其略曰：“世事悠悠，不如山丘。卧藤萝下，块石枕头。”其言宏妙，皆发佛祖之奥。德宗闻其名，遣使驰诏召之。使者即其窟，宣言：“天子有诏，尊者幸起谢恩。”瓚方拨牛粪火寻煨芋，食之，寒涕垂膺，未尝答。使者笑之，且劝瓚试涕。瓚曰：“我岂有工夫为俗人拭涕耶？”竟不能致而去。德宗钦叹之。予尝见其像，垂顾仓目，气韵超然，若不可犯干者。为题其上曰：“粪火但知黄独美，银钩那识紫泥新。尚无心绪收寒涕，岂有工夫问俗人。”

　　律部曰：“昔有一国大乱，民争逃他邦，道旁室庐皆空。一老兵过之，闻呱呱之声，入视之，有婴儿仰视屋梁。老兵随观之，乃悬饭囊耳。为解开，视之，则灰也。婴儿见之即死。葢其母欲弃去，。不忍杀，悬此囊，绐云：此饭也。故其系念不忘。识其为灰，则无余想矣。”乃知三界生死留滞，皆想所持。故古之达法大士临终超然自得者，无别道，但识法根源而已。

　　丛林相传石头和尚施身食虎，祝曰：“我宗如他日大振，必先食吾足。”虎果自足而食。予窃笑之。绍圣初，游南台，见泰布衲祭石头明上座文，叙其施身食虎甚详，乃知后人不能明，遂相传为迁禅师也。又曰清凉法眼禅师临终以书别李国主，主幸所居而法眼不去，侍者压以米囊，乃卒。按：本传法眼以周显德五年戊午七月十七日示疾，闰月剃发沐浴告众坐逝，未尝先以书约国主也。而韩熙载作《悟空禅师碑》，则曰：“师临终以书别皇帝，中夜闻钟声，御升元阁，泣而送之。”又曰；“洞山悟本禅师见母行乞，佯为不识。母竟死于路旁。往视之，有米数合，为投大众粥锅中。以荐冥福。”悟本独阉寒溪百结最有年，至住新丰已六十余，自岩头、雪峰、钦山三人相寻而至，于是积几千人，则母葢不啻八十岁矣。借使闻其子显著，自东吴孤行而来，不亦难乎？又曰：“玄沙欲出家，惧其父不从。方同捕鱼，因覆舟溺死之。”玄沙天资高妙，必不尔。独不知何所据，便尔不疑。此直不情者托之以自藏。安知诬毁先德为罪逆，必有任其咎者，不可不慎也！

　　香山居士白乐天醉心内典，与之游者多高人胜士。观其与济上人书，钩深索隐，精确高妙，未尝不置卷长叹，想见其为人，恨不见济公所答耳。因作补济上人答乐天书一首，并乐天问词录于此：“月日弟子太原白居易白济上人侍者：昨者顶谒时，不以愚蒙，言及佛法。或未了者，许重讨论。今经典间未谕者，其义有二，欲面问答。恐彼此卒卒，语言不尽，故粗形于文字，愿详览之，敬伫报章，以开未悟。所望，所望！佛以无上大慧观一切众生，知其性大小不等，而以方便智说方便法，故为阐提说十善法，为小乘说四谛法，为中乘说十二因缘法，为大乘说六波罗蜜法，皆对病根投以良药，此葢方便教中不易之典也。何者？若为小乘人说大乘法，心则狂乱，狐疑不信，所谓无以大海内于牛迹也；若为大乘人说小乘法，是以秽食置于宝器，所谓彼自无疮，勿伤之也。故《维摩经》总其义云：‘为大医王，应病与药。’又《首楞严三昧经》云：‘不先思量，而说何法？随其所应，而为说法。’正是此义耳。犹恐说法者不随人之根性也，故又《法华经》戒云：‘若但赞佛乘，众生没在苦。不能信是法，破法不信故。’如此非独虑说者不能救病，亦恐闻者不信，没在罪苦也。则佛之付嘱，岂不丁宁耶？何则？《法王经》云：‘若定根基，为小乘人说小乘法，为大乘人说大乘说，为阐提人说阐提说，是断佛性，是灭佛身。是说法人当历百千万劫，堕诸地狱，纵佛出世，犹未得出。若生人中缺唇无舌，获如是报。何以故？众生之性，即是法性，从本已来无有增减，云何于中分别病药？’又云：‘于诸法中，若说高下，即名邪说，其口当破，其舌当裂。何以故？一切众生，心垢同一垢，心净同一净。众生若病，应同一病；众生须药，应同一药。若说多法，即名颠倒。何以故？为妄分别，坼善恶法，破一切法故；随机说法，断佛道故。’此又了然不坏之义也。《金刚三昧经》云：‘皆以一味道，终不以小乘。无有诸杂味，犹如一雨润。’又《金刚经》云：‘是法平等，无有高下，是名阿耨多罗三藐三菩提。’据此后三经，则与前三经义甚相戾也。其故设使观知人心，若彼发小乘心，而为说大乘法，可乎？若未能观彼心，而率己意说，又可乎？既未能观，与默然不说，又可乎？若云依维摩诘谓富楼那云‘先当入定，观此人心，然后方法’，又云‘不观人根，不应说法’，夫以富楼那之通慧，又亲奉如来，为大弟子，尚未能观知人心，况后五百岁末法中弟子岂能尽观知人心而后说法乎？若云依义不依语，则上六经之义互相违反，其将孰依乎？若云依了义经，则三世诸佛、一切善法皆从此经出，孰名为不了义经乎？况诸经中与《维摩》、《法华》、《首楞严》之说同者非一也，与《法王》、《金刚三昧》之说同者亦非一也，今故引以为问，必有甚深之旨焉。今且有人忽问法于上人，上人或能观知其心，或未能观知其心，将应病与药而为说耶？将同一病一药而为说耶？若应病与药，又是有高下，是有杂味，即反《法王》等三经之义。岂徒反其义，又获如上所说之罪报矣。若同一病一药为说，必当说大乘。大乘即佛乘也，若赞佛乘，且不随应，且不救病，即反《维摩》等三经之义。岂徒反其义，又使众生没在罪苦矣。六者皆如来说，如来是真语者，是实语不诳语不异语者。今随此则反彼，顺彼则逆此。设有问上人，其将何法以对焉？此其未谕者一也。又五蕴者，色、受、想、行、识是也。十二因缘者，无明缘、行行缘、识识缘、名色名色缘、六入六入缘、触触缘、受受缘、爱爱缘、取取缘、有有缘、生生缘、老死忧悲苦恼是也。夫五蕴、十二因缘，葢一法也，葢一义也。略言之则为五，详言之则为十二。虽名数多少或殊，其于伦次转迁，合同条贯。今五蕴中，则色、受、想、行、识相次，而十二缘中，则行、识、色、入、触、受相缘。一则色在行前，一则色次行后，正序之既不类，逆伦之又不同。若佛次第而言，则不应有此杂乱；若谓偶然而说，则不当名为因缘。前后不伦，其义安在？此其未谕者二也。上人耆年大德，后学宗师，就出家中，又以说法，而作佛事，必能研精二义，合而通之。仍望指陈，著于翰墨。葢欲藏诸箧笥，永永不忘也。其余疑义，亦续咨问。居易顿首。”予补其答曰：“辱赐书，蒙以教乘为问。顾惟鲁钝之资，何足以当天纵之辩。然敢不竭疲陋，以塞外议，为法之勤耶？如居士所论六经二义，与夫行、色不伦之说为不通者，在不痛思自所问端‘方便智’三言而已。了此三言，则虽百千妙义、无尽法门，可不究而解，矧所谓《维摩》、《法王》前后六经相戾之义乎。方便智者，如将将兵，权谋所施，非有定式，其发如雷霆、如机括，故能消祸于未然，折冲于千里，在一时耳，岂据典故哉。夫军势之虚实，将气之勇怯，阵形之可否，成败之先见，或有定论。例吾教，三乘以观根授法，不可参乱是也。以勇怯之气，为虚实之势，以施其事，则误矣。例吾法，谓不可以大乘之法授小乘之人，而小乘之人终不堪授大乘之法，如《维摩》、《法华》等三经所以丁宁告谕者是也。《法王》等三经又明告直指，纤悉荡除之，亦所当尔。何以知之？如将兵者，意在济乱以安国，则如来之意，岂非欲开迷以显智乎？执三乘之语言，违佛之方便智者，失之甚矣！彼持品第众生根器之说，不能了者，反堕常见，即外道，非佛道也。执众生佛性，自无始以来，无有是事者，又堕断见，即外道非佛道也。《华严经》曰：‘凡愚之人，迷佛方便，执有三乘。’《法华经》曰：‘寻念过去佛，亦应说三乘。’来书所疑可以释矣。《涅槃经》曰‘欲得早日成佛者与早欲，迟成者与迟成’，《起信论》曰‘世尊为勇猛众生说成佛在一念，为懈怠众生说得果须满僧祗’者，真方便智之旨。神而明之，则能变通与夺，施之以成就众生也。一代时教，以三宗摄之，所谓法相、破相、性宗也。前之六经二义，乃法相、破相二宗所摄，此二宗自不许相难，以建立荡除宗异故也。又疑为法师者不能定观人之根过，虑误授人以法，且有罪苦。夫知法比丘虽凡夫具足烦恼之躯，然其志好明达，慧辩猛利，非果位小乘可比。如迦陵鸟在[QOXB]，则声压众鸟；如坚好木茁地，则已秀群木。又况维摩所诃富楼那自言其过，有以也哉。如是而论，恐尚纡疑，请借近事以明之。王公大人之阅天下士，非必龙章玉山，其必先以言语。言语者，德行之候。故曰：有德者必有言。又曰：观其所由，察其所安，人焉廋哉？虽古之圣人，莫能外此。则知法者，观人之根大小，又岂有他术乎？如居士所疑色、受、想、行、识与夫十二有支因缘之法名次不伦，互有错谬者，未辨名目之理故也。夫色等五蕴，乃三苦已成之躯；十二有支，乃三世生因之法。如《华严十地品》云‘于第一义不了，故名无明。所作业果是行，行依止初心是识，共生四取蕴为名色等’者，其叙本末沿袭，理固然也。《般若经》则曰‘色即是空，空即是色。色不异空，空不异色。受、想、行、识亦复如是’者，破有法不真故也。且色体尚尔，况四蕴但名而已哉？《般若》诸经破有之教，故言五蕴，则色居行之前。《华严十地品》诸经叙沿袭之因，故色在行之后。非略言则五，详言则十二也。法之所本，要本于理，而当于义，不必守名句以自滞。多病久废讲，前之所陈者，皆教乘之深旨，非敢臆断意谕。至于言谓之不及，而可以模铸。魔、佛了辨，异同者又未可遽言也。”

　　断际禅师与异僧游泳天台，行数日，至江涨，不能济。植杖久之，异僧以笠当舟，登之浮去。断际骂曰：“我早知汝定捶折其胫乃快也！”异僧叹曰：“道人猛利，非我所及。”雪峰、岩头、钦山自湘中入江南，至新吴山之下，钦山濯足涧侧，见菜叶而喜，指以谓二人曰：“此山必有道人，可沿流寻之。”雪峰恚曰：“汝智眼太浊，他日如何辨人？彼不惜福如此，住山何为哉？”古之人择师结友如是其审哉！

　　法灯泰钦禅师初住洪州双林，乃曰：“山僧本拟深藏山谷，遣日过生缘。清凉老人有不了底公案，所以出来为他了却。若有人问，便说似伊。”时一僧出问：“如何是老人未了底？”钦曳杖击之。僧曰：“我有何过？”钦曰：“祖祢不了，殃及儿孙。”李国主从容问曰：“先师有甚么不了底公案？”钦曰：“现分析底。”国主骇之。钦少年时，其悟解已逸格，然未为人知，独法眼禅师深奇之。性忽绳墨，不事事。尝自清凉遣化维扬，不奉戒律，过时未归，一众传以为笑，法眼遣偈往呼之。既归，使为众烧浴。一日，法眼问大众曰：“虎项下金铃何人解得？”对者皆不契。钦适自外至，法眼理前语问之。钦曰：“大众何不道系者解得？”于是人人改观。法眼曰：“汝辈遮回笑渠不得也。”

　　王文公方大拜，贺客塞门。公默坐甚久，忽题于壁间曰：“霜筠雪竹钟山寺，投老归欤寄此生。”又元宵赐宴于相国寺，观俳优。坐客欢甚，公独作偈曰：“诸优戏场中，一贵复一贱。心知本自同，所以无欣怨。”予尝谓同学曰：“此老人通身是眼，瞒渠一点也不得。”

　　临济大师曰：“大凡举唱宗乘，须一句中具三玄，一玄中具三要，有玄有要。”诸方衲子多溟涬其语，独汾阳无德禅师能妙达其旨，作偈通之曰：“三玄三要事难分，得意忘言道易亲。一句明明该万象，重阳九日菊花新。”非特临济宗喜论三要，石头所作《参同契》备具此旨。窃尝深观之，但易玄要之语为明暗耳。文止四十余句，而以明暗论者半之。篇首便标曰：“灵源明皎洁，枝派暗流注。”又开通发扬之曰：“暗合上中言，明明清浊句。在暗则必分上中，在明则须明清浊，此体中玄也。”至指其宗而示其意，则曰：“本末须归宗，尊卑用其语。故下广叙明暗之句，奕奕联连不已，此句中玄也。”及其辞尽也，则又曰：“谨白参玄人，光阴莫虚度。道人日用，能不遗时失候，则是真报佛恩，此意中玄也。”法眼为之注释，天下学者宗承之。然予独恨其不分三法，但一味作体中玄解，失石头之意。李后主读当“明中有暗”注辞曰：“玄黄不真，黑白何咎？”遂开悟。此悟句中玄为体中玄耳。如安《楞严》破句读，《首楞严》亦有明处，予惧学者雷同其旨。宗门妙意指趣，今丛林绝口不言，老师宿德日以凋丧，末学小生日以哗喧，无复明辨，因记先德铨量大法宗趣于此，以俟有志者。

　　此方教体以音闻应机，故明导者假以语言，发其智用。然以言遣言，以理辨理，则妙精圆明未尝间断，谓之流注真如。此汾阳所谓“一句明明该万象”者也。得之者神而明之，不然死于语下，故其应机而用皆脱略窠臼，使不滞影迹，谓之有语中无语。此汾阳所谓“重阳九日菊花新”者也。三玄之设，本犹遣病，故达法者贵其知意。智意则索尔虚闲，，随缘任运，谓之不遗时。此汾阳所谓“得意忘言道易亲”者也。古塔主喜论明此道。然论三玄则可以言传，至论三要则未容无说。岂不曰“一玄中具三要，有玄有要”？自非亲证，此道莫能辨也。

　　庐山玉涧林禅师作《云门北斗藏身因缘》偈，曰：“北斗藏身为举扬，法身从此露堂堂。云门赚杀他家子，直至如今谩度量。”五祖戒禅师，云门的孙，有机辩，尝罢祖峰法席，游山南，见林，问作偈之意。林举目视之，戒曰：“若果如此，云门不直一钱，公亦当无两目。”遂去，林竟如所言，而戒暮年亦失一目。今妄意测度先德之旨，疑误后生者，亦可以少戒。

　　天台宗讲徒曰：“昔智者大师闻西竺异比丘言龙胜菩萨尝于灌顶处诵出《大佛顶首楞严经》十卷，流在五天，皆诸经所未闻之义，唯心法之大旨，五天世主保护秘严，不妄传授。智者闻之，日夜西向礼拜，愿早至此土，续佛寿命，然竟不及见。唐神龙初，此经方至广州翻译。”今市工贩鬻遍天下，而学者往往有毕生不曾识之者。法轻则信种自劣，可叹也！

　　古老衲住山，多托物寓意，既自游戏，亦欲悟人。如子湖之畜犬，道吾之巫衣端笏，独雪峰、归宗、西院、皆握木蛇。故雪峰寄西院偈云：“本色住山人，且无刀斧痕。”予元符间至疏山，见仁禅师画像亦握木蛇。尝有僧问曰：“和尚手中是什么物？”答曰：“是曹家女。”因叹其孤韵超拔，能清凉热恼，为作赞曰：“三支习气，其毒炽然。熏蒸识心，盘屈纠缠。众生不明，横生疑怖。忽然见之，辄自惊仆。空华世间，本离生灭。廓然十方，露其窟穴。惟矮师叔，是大幻师。与夺万法，自在娱嬉。乃知大千，缘公戏具。手中木蛇，是曹家女。”

　　永明和尚问曰：“此根本识心，既称为一切法体，又云常住不动。只如万法，即此一心有，离此一心有。若即心，万法迁变，此心云何称为常住？若离此心，复云何得为一切法体？”自答曰：“开合随缘，非即非离。以缘会故合，以缘散故开。开合但缘，卷舒无体。缘但开合，缘亦本空，彼此无知，能所俱寂。故《密严经》偈曰：‘譬如金石等，本来无水相。与水共和合，若水而流动。藏识亦如是，体非流动流。诸识共相应，与法同流转。如铁因磁石，周回而转移。二俱无有思，状若有思觉。赖耶与七识，当知亦复然。习绳之所系，无人而若有。普遍众生身，周行诸阴趣。如铁与磁石，展转不相知。’”予尝缔观一切众生，迷于动转迁移之中，生心执著，以为实然，以是横计有生有死，罪行福行，如婴儿自旋，见屋庐转。诸佛大悲，为作方便，以无情之类无有心念而亦有迁流为譬。识心本来自寂，即入无生大解脱门。

　　潭州道吾山有湫毒龙，所蛰堕叶，触波必雷雨连日，过者不敢喘。慈明与泉大道同游，泉牵其衣，曰：“可同浴”。慈明掣肘径去。泉解衣跃入，霹雳随至，腥风吹雨，林木掀播。慈明蹲草中，大惊，意泉死矣。须臾晴霁，忽引颈出波间，笑呼曰：“■〈囗外力內〉。”又尝夜坐祝融峰顶，有大蟒绕盘之。泉解衣带缚其腰中，夜不见。黎明策杖遍山寻之，带缠枯松之上，葢松妖也。又自后洞负一石罗汉像至南台，像无虑数百斤。众僧惊骇，莫知其来，后洞僧亦莫知其去，遂相传至今，号飞来罗汉。又过衡山县，见屠者斫肉，立其旁，作可怜之态，指其肉，又指其口。屠问曰：“汝哑耶？”即点头。屠大怜之，割巨脔置钵中。泉喜出其望外，连呼曰：“感谢！”市人皆笑，泉自若而去。后住南岳芭蕉庵，遭横逆，民其衣，役郴州牢城。盛暑负土筑城，经通衢，弛担而坐，观者如堵，说偈曰：“今朝六月六，谷泉受罪足。不是上天堂，便是入地狱。”言讫，微笑而寂，异香郁然。郴人至今供事之。泉亲见汾州无德禅师，南山清凉道人谓予曰：“我十余年作老黄龙侍者，闻其说见慈明事甚详。尝喟然叹曰：‘我平生不得谷泉、文悦，又争识得慈明？’”

　　灵源禅师谓予曰：“道人保养，如人病须服药。药之灵验易见，要须忌口乃可，不然服药何益？生死是大病，佛祖言教是良药，染污心是杂素，不能忌之，生死之病无时而损也。”予爱其言，追念《圆觉经》曰：“末世诸众生，心不生虚妄。佛说如是人，现世即菩萨。”《法句经》曰：“若起精进心，是妄非精进。但能心不妄，精进无有涯。”南岳思大禅师悟入法华三昧，即诵曰：“是真精进，是名真法供养。”汾阳无业大达国师一生答学者之问，但曰：“莫妄想。”是谓称性之语，见道径门。而禅者易其言，反求玄妙，可笑也！

　　三祖《信心铭》、志公《十二时歌》、永嘉《证道文》，禅者不可不诵。退之见大颠事，傅大士《四相颂》虽不言，于宗门何伤乎？

　　定上座，不知何许人。临济会中号称龙象。初至，临济问：“如何是祖师西来意？”临济下座搊住，曰：“速道，速道！”定拟议，济掌之，辄推去。傍僧呼曰：“何不礼拜？”定拜起，汗如雨，因大悟。岩头、雪峰、钦山三人往河北，道逢定。镇府来问曰：“临济和尚健否？”定曰：“已化去也。”相顾叹息，又问：“有何言句示众？”定曰：“寻常上堂，曰：‘汝等诸人赤肉团上有一无位真人，常自面门出入，未证据者看。’”钦山曰：“何不道赤肉团上非无位真人？”定忽擒住曰：“且道无位真人与非无位真人相去多少？速道，速道！”钦色动，不能对。岩头、雪峰劝解之。定曰：“若不是遮两个老冻脓，筑杀尿床鬼子。”又过桥，见三讲人方论法义，定倚杖听之，讲者戏问曰：“禅者，如何是禅和穷到底？”定捉住，欲抛置水中。两讲人惊抱持之哀告。定曰：“若不是汝辈，且教禅和穷到底。”临济宗旨贵直下便见，不复留情。定公所用，舒卷自在，如明珠走盘，不留影迹，可畏仰哉！

　　南禅师居积翠时，有僧侍立，顾视久之，问曰：“百千三昧无量妙门，作一句说与汝。汝还信否？”对曰：“和尚诚言，安敢不信。”南公指其左，曰：“过遮边来。”僧将趋，忽咄之，曰：“随声逐色，有甚了期？出去！”一僧知之，即趋入。南公理前语问之，亦对曰：“安敢不信。”南公又指其左，曰：“过遮边来。”僧坚不往，又咄之，曰：“汝来亲近我，反不听我语。出去！”其门风壁立，虽佛祖亦将丧气，故能起临济已坠之道。而今人诬其家风但是平实商量，可笑也。

　　《净业障经》曰：“世尊谓无垢光曰：‘寝梦犯欲，本无差别；一切诸法，本性情净。然诸凡夫，愚小无智，于无有法，不知如故，妄生分别，以分别故，堕三恶道。’古佛同声说偈曰：‘诸法同镜像，亦如水中月。凡夫愚惑心，分别痴恚爱。诸法常无相，寂静无根本。无边不可取，欲性亦如是。’”然教乘所论，开遮不一，故曰九结十缠。性虽空寂，初心学者且须离之。是以诸佛所说深经，先诫不可于新发意。菩萨说“虑种子习重，发起现行，又为观浅根浮”，信解不及故也。

　　道吾真禅师孤硬，具大知见，与杨岐会禅师俱有重名于禅林，当时慈明会中先数会、真二大士为龙象。然开法皆远方小刹，众才二十余辈，诸方来者必勘验之，往往望崖而退甚多。真卧病，院主问：“和尚近日尊候如何？”答曰：“粥饭头不得气力。”良久，曰：“会么？”对曰：“不会。”曰：“猫儿尾后带研槌。”或问：“如何是佛？”答曰：“洞庭无葢。”予作偈曰：“洞庭无葢，冻杀法身。赵州贪食，牙齿生津。”

　　翠岩真点胸英气逸群，不虚许可。尝客南昌章江寺。长老政公亦嗣慈明，性喜讲说，学者多尚义学。真一日见政，则以手抠其衣，露两胫，缓步而过。政怪问之，对曰：“前廊后架皆是葛藤，政恐绊倒耳。”政为大笑，问曰：“真兄，我与你同参，何得见人便骂我？”真熟视，曰：“我岂骂汝。吾畜一喙，准备骂佛骂祖，汝何预哉？”政无如之何而去。见南禅师，曰：“我他日十字街头做个粥饭主人。有僧自黄檗来，我必勘之。”南公曰：“何必他日，我作黄檗僧，汝今试问。”真便问：“近离什么处？”曰：“黄檗。”真曰：“见说堂头老子脚跟不点地，是否？”曰：“上座何处得这消息来？”真曰：“有人传至。”南公笑曰：“却是汝脚跟不点地。”真亦大笑而去。好问学者“鲁祖当日见来参者，何故便面壁去”，未有契其机者。自作偈曰：“坐断千山与万山，劝人除却是非难。池阳近日无消息，果中当年不目观。”

　　衡岳楚云上人生唐末，有至行。尝刺血写《妙法莲华经》一部，长七寸，广四寸，而厚半之，作旃檀匣，藏于福严三生藏。又刻八字于其上，曰：“若开此经，誓同慈氏。”皇绑间，有贵人游山，见之，疑其妄，使人以钳发之。有血如线出焉，须臾风雷震山谷，烟云入屋，相捉不相见，弥日不止。贵人大惊，投诚忏悔。嗟乎！愿力所持乃尔异也。予尝经游，往顶戴之细看，血线依然。贯休有诗赠之曰：“剔皮刺血诚何苦，为写灵山九会文。十指沥干终七轴，后来求法更无君。”

　　永明和尚曰：“今之学者多好求解会，此岂究竟。解但为遣情耳，说但为破执耳。情消执尽，则说解何存？真性了然，寂无存泯。所以若言即与不即，皆落是非。瞥挂有无，即非正念。故三祖大师云：‘才有是非，纷然失心。’时有僧问：‘凡涉有无，俱成邪念，若关能所，悉堕有无，如何是正念而知！”答曰：‘瑞草生嘉运，林华结早春。’此是禅宗之妙，于诸方便中最为亲语。”

　　白云端禅师作《蝇子透窗》偈，曰：“为爱寻光纸上钻，不能透处几多难。忽然撞着来时路，始觉来生被眼瞒。”作《北头藏身因缘》偈，曰：“五陵公子游花惯，未第贫儒自古多。冷地看他人富贵，等闲不奈幞头何。”予谓此老笔端有口，故多说少说皆无剩语。

　　道宣律师作《二祖传》，曰：“可过贼斫臂，以法御心，初无痛苦。”蜀僧神清引其说以左书。予读之，每失笑，且叹宣暗于辨是非也。既列林法师与二祖联传，于林传则曰：“林遇贼斫臂，呼号不已，故人呼为无臂林。林与二祖友善，一日同饭，怪其亦以一手进，问其故，对曰：‘我无臂旧矣。’”岂有游从之人为贼斫臂，久而不知，反相问者耶？夫二祖以求法故，世无知者；林公以遇贼故，人皆知之。宣雷同之，厚诬先圣过矣！彼神清何为者也？据以为书，又可以发一笑。虽然，孟子曰：“尽信书，不如无书。”学者亦可以鉴于此。

　　慈明老人民生豪逸，忽绳墨，凡圣莫测。初弃南源，归省其母，以银盆为之寿，其母投诸地，骂曰：“汝少行脚负布橐去，今安得此物？吾望汝济我，今反欲置我作地狱滓耶？”慈明色不怍，徐收之，辞去，谒神鼎徕公。师叔徕公，首山之子，望高丛林。住山三十年，影不出山，诸方莫有当其意者。慈明通谒称法孙，一众大笑。徕公使人问：“长老何人之嗣？”对曰：“亲见汾阳来。”徕讶之，出与语，应答如流，大奇之。会道吾虚席，郡移书，欲得大禅伯领之，徕以慈明应召。湘中衲子闻其名，聚观之。予谓慈明道起临济于将仆，而来昔廓落乃如此，微神鼎，则殆亦谷泉之流也。然至人示现，要非有思议心所能知也。

　　教中有女子出定因缘，丛林商略甚众，自非道眼明白亲见作家莫能明也。大愚芝禅师每问僧曰：“文殊是七佛之师，为甚么出此女子定不得，罔明菩萨下方而至，但弹指一声，便能出定？莫有对者。乃自对曰：“僧投寺里宿，贼入不良家。”予滋爱其语，作偈记之，曰：“出定只消弹指，佛法岂用功夫。我今要用便用，不管罔明文殊。”云庵和尚见之，明日，升座用前话，乃曰：“文殊与罔明见处有优劣也无？若言无，文殊何故出女子定不得？只如今日行者击动法鼓，大众同到座前，与罔明出女子定是同是别？”良久，曰：“不见道欲识佛性义当观时节因缘？”亦有偈曰：“佛性天真事，谁云别有师。罔明弹指处，女子出禅时。不费纤毫力，何曾动所思。众生总平等，日用自多疑。”

　　大愚芝禅师作偈绝精峭，予尤及见，老成多诵之，其作《僧问洞山“如何是佛”答云“麻三斤”》偈曰：“横眸读梵字，弹舌念真言。吹火长尖嘴，柴生满灶烟。”又作《云门普字》偈曰：“说佛说法广铺舒，矢上加尖也太愚。明眼衲僧旁觑见，一条拄杖两人舁。”又示众曰：“沙里无油事可哀，翠岩嚼饭喂婴孩。他时好恶知端的，始觉从前满面灰。”

　　李留后端愿问达观禅师曰：“人死识当何所归？”答曰：“未知生，焉知死？”对曰：“生则端愿已知。”曰：“生从何来？”李留后拟议，达观揸其胸曰：“只在遮里思量个甚么？”对曰：“会也只知贪程，不觉蹉路。”灰观拓开曰：“百年一梦。”又问：“地狱毕竟是有是无？”答曰：“诸佛向无中说有，眼见空花；太尉就有中觅无，手揸水月。堪笑眼前见牢狱，不避心外见天堂。欲生殊不知欣怖在心善恶成。太尉但了自心，自然无惑，。”进曰：“心如何了？”签曰：“善恶都莫思量。”又问；“不思量后，心归何所？”达观曰：“且请太尉归宅。”师初住舒州，继住润州浮玉山，禅者景向。嘉祐五年正月元日，登堂，叙出世始末，大众悲恋。下座，入方丈，跌坐。众复拥至，以手挥曰：“各就壁立，勿哗。”少顷，寂然而逝。

　　予读《大宋僧史会要》，爱隋大臣杨公素识度明正。尝游嵩山，见书壁，指问道士曰：“此何像？”对曰：“老子化胡成佛图。”杨公曰：“何不化胡成道，而反成佛耶？”道士不能答，传以为名言。

　　雪窦通禅师，长沙岑大虫之子也。每谓诸同伴曰：“但时中常在，识尽功成。瞥然而起，即是伤他，而况言句乎？故石霜诸禅师宗风多论内绍外绍、臣种王种，借句挟带，直饶未尝忘照，犹为外绍，谓之臣种，亦谓之借，谓之诞生。然不若丝毫不隔，如王子生下，即能绍种，谓之内绍，谓之王种，谓之句，非借也。借之为言一色边事耳。不得已应机利生，则成挟带。”汾阳无德禅师偈曰：“士庶公侯一道看，贫富贤愚名渐次。将知修行，亦须具眼。”予参至此，每自嗟笑，嗟堂中首座昧先师之意而脱去，笑罗山大师不契而识岩头。及观枣柏大士之论曰：“当以止观力，功熟乃证知。急亦不得成，肝亦不得。但知常不休，必定不虚弃。如乳中有酪，要须待其缘。彼缘缘之中，本无有作者。故其酪成已，亦无有来处，亦非是本有。如来智慧海。方便亦如是”是以知古老宿行处，皆圣贤之言也。

　　幽州盘山积禅师有言曰：“似地擎山，不知山之孤峻；如石含玉，不知玉之无瑕。若能如是，是真出家。”大法眼禅师曰：“理极忘情谓，如何有喻齐？到头霜夜月，任运落前溪。果熟兼猿重，山长似路迷。举头残照在，元是住居西。”邃导师曰：“老僧平生百无所解，只是日日一般。虽住此间，随缘任运。今日诸上座与？本无异也。”

　　古之人有大机智，故能遇缘宗，随处作主。岩头和尚曰：“汝但识纲宗，本无是法。”予尝与客论灵云《见桃花》偈曰：“‘三十年来寻剑客，几回落叶又抽枝。自从一见桃花后，直至今更不疑。’沩山老子无大人相，便云：‘从缘入者，永无退失。’独玄沙曰：‘谛当，甚谛当！敢保老史犹未彻在。’”客问：“予未彻之处安在哉？”为作偈曰：“灵云一见不再见，红白枝枝不乎花。叵耐钓鱼船上客，却来平地辘鱼虾。”

　　五祖戒禅师喜勘验衲子，时大岳、雪窦号为饱参，且有机辩。至东山之下，雪窦令大岳先往。岳包腰径入方丈。时戒归，自外见之，呼云：“作什么？”岳回首，以手画圆相示之。戒曰：“是什么？”岳曰：“糊饼。”戒曰：“趁炉灶热，更搭一个。”岳拟议，拽拄杖趁出门。岳曰：“显川遮关西子无面目，休去好。”戒暮年弃其徒来游高安。洞山宝禅师，其法嗣也。宝好名，卖之，不为礼。至大愚，未几倚拄杖于僧堂前，谈笑而化。五祖遣人来取骨石，归塔焉。

　　沩山大圆禅师曰：“道人之心，质直无伪，无背无面，无诈妄心。一切时中，视听寻常，更无委曲，亦不闭眼塞耳。但情无附物即得。从上诸圣只是说浊边过患，若无如许多恶觉情见想习之事。譬如秋水澄驶，清净无为，淡泞无碍，唤作道人，亦名无事人。”或问：“顿悟之人更用修否？”曰：“若真实悟得底，他自知时节。修与不修，是两头语。今虽从缘得一念，顿悟自理，犹有无始习气未能顿净，须教渠净除现业流识，即是修也。不可别有一法教渠修行趣向。从闻入理，闻理深妙，心自圆明，不居惑地，纵有百千妙义，抑扬当时，此乃得坐披衣自解作活计始得。以要言之，则实际理地，不受一尘；万行门中，不舍一法。若也单刀直入，则凡圣情尽，体露真常，理事不二，即如如佛。”当时学者常疑佛性本业具足，何须复修。设不修行，无缘证圣。情随向背，终落断常。不知三世如来，十方菩萨，所有修习，皆自随顺觉性而已。则大沩所谓“修与不修是两头语”，不亦宜乎！

　　法眼禅师之子有慧明道人者，知见甚高，下视诸方。初庵于大梅山，有禅者来游，明问曰：“近离何处？”对曰：“成都。”曰：“上座离成都到此山，则成都少上座，此间剩上座。乘则心外有法，少则心法不周。说得道理即住，不会即去。”禅者莫能对。又迁止天台山，有彦明道人者，俊辩自负，来谒师。师问曰；“从上先德有悟者么？”对曰：“有之。”曰：“一人发真归源，十方虚空悉皆消殒。”举手指曰：“只今天台山嶷然，如何得消殒去？”明张目直视遁去。又问诸老宿曰：“雪峰塔铭曰：‘夫从缘而有者，始终而成坏；非从缘而有者，历劫而长坚。’坚之与坏即且止，雪峰只今在什么处？”予谓禅宗贵大机大用，不贵知解。云庵每曰：“汝辈皆知有，只是用不得。”如慧明道人，可谓善用者也。

　　予读《传灯录》，爱老安之子所谓破灶堕者深证无生，恨不与之同时而生也，绍圣中，再游庐山，见其画像，为作赞曰：“嵩山屋老灶有神，民争祠之日宰烹。师与门人偶经行，即而视之因叹惊：‘此虽土瓦和合成，是中何从有圣灵？’以杖敲之辄堕倾，须臾青衣出笑迎：‘谢师为我谈无生。”言讫登空如鸟轻。门人问之拜投诚，伏地但闻破堕声。君看一体情非情，皎如朗月悬青冥，未证据者以事明。鞭草血流石吼声，涅槃门开见户庭。老安怜儿为作名，金屑虽贵翳眼睛。”

　　金华怀志上座性夷粹，饱经论，东吴学者尊事之。尝对客曰：“吾欲会天台、贤首、唯识三宗之义，折中之为一书，以塞影迹之诤。”适有禅者居坐末，曰：“贤首宗祖师谓谁。”志曰：“杜顺和尚。”禅者曰：“顺有《法身颂》曰：‘怀州牛吃禾，益州马腹胀。天下觅医人，炙猪左膊上。’此义合归天台、唯识二宗何义耶？”志不能对。禅者曰：“何不游方去？”志于是罢讲南询。至洞山，时云庵和尚在焉，从之游甚久。去游湘上，庵于石头云溪二十余年，气韵闲谈。过客谒之，多不言。侍者问之，答曰：“彼朝贵人多知多语，我粥饭僧，见之自然口吻迟钝。”予曾问：“住山有何趣味？”答曰：“山中住，独掩柴门无别趣，三个柴头品字煨，不用援毫文彩露。”又曰：“万机俱罢付痴憨，踪迹常容野鹿参。不脱麻衣拳作枕，几生梦在绿梦庵。”年六十二，思归江南依故人照禅师。照住龙安，遂坐去。予尝作偈寄之曰：“看遍三湘万顷山，江南归去卧龙安。只将一味无求法，留与丛林作样看。”又曰：“闹中抛掷亦奇哉，句里藏身活路开。生铁心肝含笑面，不虚参见作家来。”

　　杭州上天竺辩才法师元净悟法华三昧，有至行，弘天台教，号称第一，东吴讲者宗向之。时秀州有狂人号回头，左道以鼓流俗，宣言当建{宀卒}堵波为吴人福田施者云，委然惮入杭境，以辩才不可欺故也。不得已，先以钱十万诣上天竺饭僧，且遣使通问，曰：“今以修造钱若干，愿供僧一堂。”净答其书曰：“道风远来，山川增胜。诲言先至，喜慰可量。承以营建净檀，为饭僧之用。窃闻教有明文，不许互用。圣者既遗明诲，不知白佛当以何辞？伫闻报章，即令撰疏文也。”狂人大惊惭，见其徒然。净之门弟子亦劝且礼之以化俗，净厉语曰：“出家儿须具眼始得，彼诚圣者，吾敢不恭？如其诞妄，知而同之，是失正念。吾闻圣者具他心通，今夕当与尔曹处。请于明日就此山与十方诸佛同斋，即如法严敬，跪读疏文楚之。”明日，率众出迎，而所谓狂人者竟不至。学者皆服。

　　汾阳无德禅师见七十一员善知识，前后八请，皆不出世，燕居襄阳白马寺。并汾道俗千余人诣其居，劝请说法。既至，宗风大振，迹不越阃，自为《不出院歌》以见志。北地苦寒，因罢夜参。忽有梵僧乘云而至，问所以不说之意，师以众僧不可夜立为词。梵僧曰：“时不可失。此众虽不多，然中有六人，异日为大宗师，道荫人天，可开大慈。为法施不可[A092]也。”言卒而没，师明日上堂，曰：“胡僧金锡光，为法到汾阳。六人成大器，观请为敷扬。”时大愚芝、石霜圆、琅琊觉、法华举诸公咸在会下。

　　永嘉禅师偈曰：“若以知知寂，此非无缘知。如手执如意，非无如意手。若以自知知，亦非无缘知。如手自作拳，非是不拳手。亦不知知寂，亦不自知知。不可为无知，以性了然故。不同于木石，如手不执物。亦不自作拳，不可为无手。以手安然故，不同于兔角。”智觉禅师曰：“斯为禅宗之妙，故今用之。而复小异，以彼但显无缘真智，以为真道。若夺之者，但显本心，不随妄心，未有智慧照了心源，故须能所平等，等不失照，为无知之知。此知之于空寂于无生如来藏性，方有妙耳。”智觉之意，欲偈兼言明悟；永嘉止说悟后之病。二老之言皆是也。然天下之理，岂可以一言尽耶？永嘉之偈不必夺亦可也。

　　《正宗记》评三祖大师曰：“尊者初虽不自道其姓族乡邑，后之于世复三十余载，岂绝口而略不云乎？此可疑也。”曰：“予视房碑曰：大师尝谓道信云：‘有人借问，勿道于我处得法。’此明尊者自绝之甚也。至人以物迹为大道之累，乃忘其心，今正法之宗犹欲遗之，况其姓族乡国俗间之事，肯以为意耶？”予读至此，知明教所得多矣。王文公亦曰：“古之有道者，功业有不足以累其怀，况身后之名乎？如亮公之逃西山，常公之庵大梅，归宗之眯其目，法正之不言名姓，是诸老皆能践其所闻者也。故其化去数百年，凛凛尚有生气。彼无意于此，世争与之，葢理之固然。

　　南禅师住归宗时，遣化至虔上。化人还，白曰：“虔有信士刘君，临行，送至郊外，祝曰：‘为我求老师偈一首，为子孙世世福田。’”明年，师以偈寄之，曰：“虔上僧归庐岳寺，首言居士乞伽陀。援毫示汝个中意，近日秋林落叶多。”后四十年，云庵复住归宗，法席盛于前。刘君之子持此偈来饭僧，叙其事。云庵上堂，有偈曰：“先师昔住金轮日，有偈君家结净缘。我住金轮还有偈，却应留与子孙传。”

　　《涅槃经》中有闻赞佛为大福德，怒曰：生经七日，母便命终，岂谓大福德相？”赞者曰：“年志俱盛，而不卒暴。打之不嗔，骂之不报，是故我言大福德相。”怒者闻而心服。故慈为无尽福德相，故沙门能世福田者，以慈修身故也。

　　永明和尚曰：“此重玄门，名言路绝，随智所演，以广见闻。唯证方知，非情所解。若亲证时，悉是现量之境，处处入法界，念念见遮那。若但随文义所解，只是阴识依通，当逆顺境时，还成滞碍；遇差别问处，皆是疑情。”如盐官安禅师问华严大师云：“《华严经》有几种法界？”对曰：“略而言之，有十种法界。广而言之，重重无尽。”盐官举拂子云：“是第几重法界？”大师俯首，拟答之。盐诃曰：“思而知，虑而解，是鬼家活计。日下孤灯，果然失照。出去。”予闻华严宗曰：“胜热婆罗门火聚刀山，是般若无分别智。”彼疏义者，如叶公画龙，真龙忽见，投笔怖走。

　　洞山圆禅师嗣雪窦，年甚少，开先暹道者举之以应筠人之请。时南禅师住黄檗，因出邑相见于净戒寺。南公默无所言，但焚香相向，危坐而己。自申时至三鼓，圆公即起曰：“夜深妨和尚偃息。”趋出。明日，各还山。南公偶问永首座：“汝在庐山，识今洞山老否？”永曰：“不识，止闻其名。”久之，进曰：“和尚此回见之如何人？”南公曰：“奇人。”永退问侍者：“汝随和尚见洞山，夜语及何事？”侍者以实告，永笑曰：“疑杀天下人。”

　　志公和尚《十二时歌》大明佛祖要妙，然年代浸远，昧者多改易其语，以徇其私，其大害意者，如曰：“夜半子，心住无生即生死，心法何曾属有无，用时便用没文字。”乃作“生死何曾属有无”，言则工矣，然下句血脉不贯，既曰“生死不属有无”，又曰“用时便用”，何哉？

　　予在湘山道林，有僧谓予曰：“吾初看六祖风幡因缘，久之，偶仰首就架取衣，方荐其旨。”予戏曰：“非举目见风幡时节耶？”僧首肯之。予曰：“祖师夜闻二僧征诘，即谓曰：‘非风幡动，仁者心动。’纵其张目，于暗中，二僧何以识之？”僧大愠而去。无尽居士尝为予言：“顷京师见慧林一僧谈禅，不肯诸方。吾问蚬子答祖师西业意。乃曰：‘神前酒台般意旨如何？’其僧张目直视，曰：‘神前酒台般。’无尽戏之曰：‘庙中是夕有灯则已，不然蚬子佛法遂为虚施。’”

　　灵源禅师谓予曰：“吾尝在龙舒见龙门显道人，发课莫有能迯其言者，意必有道。显曰：‘但有所见即道，微入思维，即不灵矣。’”予故人耶溪邹正臣能言五行，其精妙世以一二数，亦尝告予以此意。彼术之至者且尔，况有大于此者，而欲以思虑求乎？

　　邓峰永庵主尝问僧审奇：“汝久不见，何所为？”奇曰：“近见伟藏主有个安乐处。”永曰：“似举似我。”奇因叙其所得，永曰：“汝是伟，未是奇。”莫测，归语于伟。伟大笑曰：“汝非永不非也。”奇走质于积翠南禅师，南公亦大笑。永闻之，作偈曰：“明暗相参杀活机，大人境界普贤知。同条生不同条死，笑倒庵中老古锥。”观其语言，想见当时法喜游戏之逸韵，使永公施于今，则其取诟辱必矣。

　　临济大师临终《付法》偈曰：“沿流不止问如何，真照无边说似他。离相离名如不禀，吹毛用了急须磨。”而传者作“急不磨”曹山和尚释“枯木龙吟，骷髅无识”语，作偈曰：“枯木龙吟方见道，骷髅无识眼方明。喜识尽时消息尽，当人那辨浊中清。”而传者作“消不尽”。二宗两偈甚微，而一失其旨，则为害甚大，故不可不辨。所言“用了急须磨”者，船子曰：“直须藏身处没踪迹，没踪迹处莫藏身”是也。“喜时尽时消息尽，当人那辨浊中清”者，达观所谓“偏正互纵横，迢然忌十成。龙门须要透，鸟道不堪行。石女霜中织，泥牛火里耕。两头如脱得，古木一枝荣”是也。

　　无尽居士尝问予曰：“悟本大师作《五位君臣》偈，其正中来曰：‘但能莫触当今讳，也胜知朝断舌才。’先德之意虽明妙挟然，‘知朝断舌’必有本据，而言前古无断舌事。”矧曰：“知朝尤无谓也。将非后世传录之误耶？”予曰：“旧本曰‘也胜前朝断舌才’，意用隋贺若弼之父敦为宇文护所害之，临刑戒之曰：‘吾以舌死。’引若弼舌，以锥刺之出血，使慎口。隋兴唐之前，前朝刺舌，非知朝明矣。然断舌、刺舌意则同耳。”无尽嘱予记之。

　　道圆禅师，雄州人，性纯至。少游方，虽饱参而未大通透。闻南禅师居黄檗积翠庵，往依之。一日，燕坐下版，闻两僧举百丈野狐因缘，一僧曰：“只如不昧因果，也未脱得野狐身。”一僧应声曰：“便是不落因果，亦何曾堕野狐身耶。”圆悚然异其语，不自觉其身之起，意行上庵头，过涧，忽大悟。见南公，叙其事，未终，涕交顺。南公令就侍者榻。熟寐，忽起作偈曰：“不落不昧，僧俗本无忌讳，丈夫气宇如玉，争受囊藏被葢。一条榔栗任纵横，野狐跳入金毛队。”南公大笑。久之，又作《风幡》偈曰：“不是风兮不是幡，白云依旧覆青山。年来老大浑无力，偷得忙中些子闲。”予昔闻云庵大称赏之，谓其机锋不减英邵武。云庵化去，偶检故书，见其手疏，此二偈意若欲传其未果者，于是录之。或闻圆公住大庾云封寺。

　　皓月供奉问长沙岑禅师曰：“永嘉云：‘了即业障本来空，未了应须偿夙债。’只如师子尊者、二祖大师为甚么亦偿夙债？”长沙曰：“大德不识本来为空。”曰：“如何是本来空？”长沙曰：“业障是。”又问曰：“如何是业障？”长沙曰：“本来空是。乃有偈曰：“假有元非有，假灭亦非无，不从非缘生。是故则无有，能起于业者。无业无作者，何有业生果？若具无有果，何有受业者？……问曰：“汝虽种种破业果报及起业者，现见众作业受果报，是事云何？’答曰：‘如世尊神通，所作变化人。如是变化人，复作变化人。如初变化人，是名为作者。亦化人所作，是则名为业。诸烦恼及业，皆如幻与梦，亦如炎与响。’”以龙胜之意会长沙之言，达无作妙旨。游此世界，如梦中了了，醉里惺惺。

　　汾州无德禅师示徒多谈洞山五位、临济三玄，至作广志歌，明十五家宗风，岂非视后进随于参寻，得少为足警之以遍参耶？今有问知识者，则答曰：“吾家自有本分事，彼皆古人一期建立门庭言语耳，何足究哉？”正如有不识字者，执卷问屋愚子，屋愚曰：“此墨填纸耳，安用问我哉？”三尺童子莫不笑之。昔有僧问雪峰和尚：“临济有四喝，意旨如何？”雪峰曰：“我初发足，便往河北。不意中途大师化去，因不及见之。他家宗旨，我所未知。汝寻彼儿孙问之。”僧以问南院，且言雪峰尝遣之之意。南院望雪峰再拜曰：“和尚真善知识！”呜呼！今试譊々语人如屋愚子者，闻雪峰用处，可不面热汗下耶？

　　雪峰悦禅师见僧荷笼至，则曰：“未也更三十年定乘马行脚。”法云秀禅师闻包腰至者，色动颜面。彼存心于丛林，岂浅浅哉？今少年较刍见其画像，则指曰：“遮不通方汉也死耶？”

　　《首楞严经》曰：“一切世间，生死相续。生从顺习，死从流变。临命终时，未舍暖触。一生善恶，俱时顿现。”古释至此多略之，滋以为恨。及读宝积经，有意释此。今系于其下，曰：“善恶之业所自作时，一生之中何不自见，至舍受时方始顿现者？人生如梦，方作梦时，岂能自知是梦非梦？要须觉时，梦中之事了然自现，不待寻绎。亦复如是。”

　　福严感禅师面目严冷孤硬，秀出丛林，时谓之“感铁面”。首众僧于江州承天，时佛印元禅师将迁居蕲州，斗方誉于郡守，欲使嗣续之，且召感语其事。感曰：“某念不至此。和尚终欲推出为众粥饭主人，共成业席，不敢忘德。然若使嗣法，则某自有师矣。”佛印心服之。业已言之，因成就，不敢复易。遂开法，为黄龙之子，道价重一时。居常悬包倚杖于方丈，不为宿夕计。郡将已下皆信敬之。有太守，忘其姓名，新下车，以事临之。感笑，作偈投郡庭，不揖而去。偈曰：“院是大宋国里院，州是大宋国里州。州中有院不容住，何妨一钵五湖游。”太守使人追之，已渡江去矣。

　　余杭政禅师住山，标致最高。时蒋侍郎堂守钱塘，与师为方外友。师每来谒之，则跨一黄牛，以军持挂角上，市人争观之，师自若也。至郡庭，始下牛，笑语终日而去。一日，蒋公留师，曰：“适有过客，明日府中当有会，吾师固不饮，能为我少留一日，因款清话？”师诺之，蒋公喜甚。至明日，使人要之，留一偈而去矣，曰：“昨日曾将今日期，出门倚杖又思惟。为僧只合归岩谷，国士筵中甚不宜。”皆仰其高韵。又作《山中》偈曰：“桥上山万重，桥下水千里。惟有白鹭鸶，见我常来此。”冬不拥炉，以荻花作球，纳足于中。客至，共之。清论无穷，秀气逼人。秋夏好玩月，盘膝大盆中，浮于水上，自旋其盆，吟笑达旦，率以为常。九峰鉴韶禅师尝客门下，韶坦率垢污，不事事，每窃笑之。一夕，将卧，师使人呼韶，不得己，颦頞而至。师曰：“好月！劳生扰扰，能几人暇与之对耶”？韵唯唯。已而呼行者熟炙，韶方饥，意作药石。久之，乃桔皮汤一盏。

　　灵源禅师谓予曰：“有居士吴敦夫才敏，锐意学道，自以多见知识，心地明净。偶阅邓隐峰传，见其倒卓化去，而衣亦顺身不褪，窃疑之，曰：‘彼化之异固莫测，而衣亦顺之，何也？’以问晦堂老人。晦堂曰：‘汝今衣顺垂于地，复疑之乎？’曰：‘无所疑也。’晦堂笑曰：‘此既无疑。则彼倒化，衣亦顺体，何疑之有哉？’敦夫言下了解。故其一时应机之辩机如雷如霆，开警昏垫者多矣。”

　　《金刚经》曰：“尔时慧命须菩提白佛言：‘世尊，颇有众生于未来世闻说是法，生信心生？’佛言：‘须菩提，彼非众生，非不众生。何以故？须菩提，众生众生者，如来说非众生，是名众生。’”此意深渺，从上圣贤语秘旨妙，学者多听莹，佛意卒不明。独定林老人解曰：“以慧命观众生，如第五大，如第六阴，如第七情，孰为众生？以众生观众生，然后妄见其为有，则众生非慧命者之众生，是众生之众生而己。众生众生者，即非众生，然是乃所谓众生也。则闻说是法，苟能悟本性相，何不生信心？以慧命观众生，不见其为有，则云何度众生耶？曰：众生有众生，而众生非有慧命，无众生而众生非无，以是义故度众生。”大智禅师曰：“此事不是一切名目，何以不以实语答耶？”曰：“若为雕琢，得虚空为佛相貌；若为说道，虚空是青黄赤白。”如《维摩》云：“法无有比，无可喻故。法身无为，不堕诸数故。”故曰：“圣体无名不可，说如实理，空门难凑。喻如太末虫，处处能泊，唯不能泊火焰之上。众生亦尔，处处能缘，不能缘于般若之上。每见学者多误领其意，谓众生于般若不能参求耳。非也。此法非情识所到，故三祖大师曰：“非思量处，识情莫测。”

　　青龙道氤法师于《金刚般若经》深达妙旨，尝造疏疏此经，精博渊微，穷法体相，诸师莫能望其藩垣。唐明皇亦留意经义，自注释之，至“是人先世罪业，应堕恶道。以今世人轻贱故，先世罪业则为消灭”处，不能自决其义，以问氤。氤对曰：“佛力法力，三贤十圣亦不能测。陛下曩于般若闻薰不一，更沉注想，自发现行。”明皇于是下笔不休。其天纵神悟之辩一期应答，扫滞惑于言下，揭般若于现前，岂意思义解之徒可同日而语哉？

　　云门大师有时顾视僧曰：“鉴。”僧拟对之，则曰：’咦！”后学录其语为偈，曰《顾鉴颂》。德山圆明禅师，云门之高弟也，删去“顾”字，谓之《抽头颂》，因作偈通之，又谓之《抬箭商量》偈，曰：“相见不扬眉，君东我亦西。红霞穿碧海，白日绕须弥。”云庵亦有偈曰：“云门抽顾，自有来由。一点不到，休休休休。”今禅者多漫汗之，问其意旨，则往往瞠目怒视曰：“此是道眼因缘也。”不亦误哉！又其室中语曰：“尽大地是法身，枉作个佛法知见。如今见拄杖但唤作拄杖，见屋但唤作屋。”而校证者易之曰：“枉作个佛法中见。”又曰：“自小养一头水牯牛，拟向溪东放，不免食他国王水草；拟向溪西方，不免食他国王水草。不如随处纳些子，他总不妨。”今本乃曰：“他总不见。”如此之类甚众。然此二字虽细事，其失先德妙旨，不为不伤。当有智者知之耳。

　　英邵武临终安坐，为门弟子说出家行脚之因竟，乃曰：“吾即化，骨石可藏于普会塔。吾生平与大海众居，死不忍与之离，非有他也。古之圣贤莫不因丛林以折伏情见，成办道果。今时衲子德薄垢重，志愿衰劣，多生厌退，是大可悯笑也。”师既化，众终不忍，不得已投于水中，故泐潭今无复有英禅师塔。

　　舜老夫天姿英特饱丛林，初自栖贤移居云居，授牒升座白众，曳杖而去。暮年以身律众，尤谨严。尝少不安，即白维那，下涅槃堂，病愈即入方丈，惜其伤慈。有所开示，但曰：“本自无事，从我何求？”南禅师时已居积翠，闻之谓侍者曰：“老夫耄矣，何不有事令无事，无事令有事？是谓净佛国土，成就众生。”

　　三祖大师作《信心铭》曰：“至道无难，唯嫌拣择。但莫憎爱，洞然明白。毫厘有差，天地悬隔。”故知古之得道者，莫不一切仍旧。有僧问永明和尚：“众生与佛既曰同体，何故苦乐有殊？”答曰：“诸佛悟达性法，皆了自心源，妄想不生，不失正念，我所心灭，故不受生死，即究竟常寂灭。以寂灭故，万乐自归。一切众生迷于真性，不达本心，种种妄想，不得正念，故即憎爱。以憎爱故，心器破坏，即受生死，诸苦自现。欲知法要，守心第一。若一人不守真心得成佛，无有是处。”

　　悦禅师妙年奇逸，气压诸方。至雪窦，时壮岁。与之辩论，雪窦常下之。每会茶，必令特榻于其中，以尊异之。于是悦首座之声价照映东吴。及悦公出世，道大光耀。有兰上座者自雪窦法窟来，悦公勘诘之，大惊，且誉于众相从，弥年而后去。前辈之推毂后进，其公如此，未尝以云门、临济二其心。今则不然，始以名位惑，卒以宗党胶固，如里巷无知之俗。欲求古圣之道复兴，不亦难哉！

　　舜老夫初自洞山如武昌行乞，先至一居士家。居士高行，为郡所敬意，所与夺莫不从之，故诸方乞士至必首谒之。舜老夫方年少，不知其饱参，颇易之。居士曰：“老汉有一问，上人语相契，即开疏；如不契，即请却还新丰。”问：“古镜已磨时如何？”对曰：“照天照地。”“未磨时如何？”曰：“黑如漆。”居士曰：“却请还山。”舜即驰归，举似聪禅师。聪为代语，舜则趋问曰：“古镜未磨时如何？”聪曰：“此去汉阳不远。”“磨后如何？”曰：“黄鹤楼前鹦鹉洲。”舜于言下大悟。聪公机锋不可触，真云门之孙。尝自植松，口诵《金刚经》不辍。今洞山北岭号金刚岭，松皆参天，乃师手植也。筠守许公式以诗赠曰：“语言全不滞，高蹑祖师踪，夜坐连云石，春栽带雨松。镜分金殿烛，山答月楼钟。有问西来意，虚堂对远峰。”

　　南禅师久依泐潭澄禅师，澄已称其悟解，使分座说法，南书记之名一时籍甚。及其至慈明席下，闻夜参，气已夺矣。谋往咨询，三至寝堂三不进。因慨然曰：“大丈夫有疑不断，欲何为乎？”即入室。慈明呼左右使进榻，且使坐。南公曰：“其实有疑，愿投诚求决。惟大慈悲故，不惜法施。”慈明笑曰：“公已领众行脚，名传诸方。有未透处，可以商略尔，何必复入室耶？”南公再三恳求不己。慈明曰：“云门三顿棒因缘，且道洞山当时实有吃棒分无吃棒分？”对曰：“实有吃棒分。”慈明曰：“书记解识止此，老僧固可作汝师。”即遣礼拜。南公平生所负，至此伏膺。予尝闻灵源禅师曰：“昔晦堂老人亲从积翠所闻。”因同旧说，并录于此。

　　福州善侍者，慈明高弟。当时龙象数道吾真、杨岐会，然皆推伏之。尝至金銮，真点胸自负亲见慈明，天下莫有可意者。善与语，知其未彻，笑之。一日山行，真举论锋发，善取一瓦砾置石上，曰：“若向遮里下得一转语，许你亲见老师。”真左右视，拟对之。善喝曰：“伫思停机，识情未透，何曾梦见去。”真大愧悚，且图还霜华。慈明见来曰：“本色行脚人必知时节，有什么忙事，解夏未久，早已至此？”对曰：“被善兄毒心终碍塞人，故复来见和尚。”慈明曰：“如何是佛法大意？”对曰：“无云生岭上，有月落波心。”慈明仓目喝曰：“头白齿豁，犹作此等见解，如何脱离生死！”真不敢仰视，泪交颐，久之，进曰：“不知如何是佛法大意？”慈明曰：“无云生岭上，有月落波心。”真大悟于言下。真公爽气逸出，机辩迅捷，丛林惮之。开法于翠岩，尝曰：“天下佛法如一只船，大宁宽师兄坐头，南褊头在其中，可真把梢，去东也由我，去西也由我。”善公寻还七闽，佯狂垢污，世莫有识之者。或闻晚住凤林。

　　杨岐会禅师从慈明游最久，所至丛林，师必作寺主。慈明化去，托迹九峰。忽宜春移檄，命居杨岐。时长老勤公惊曰：“会监寺何曾参禅，万一受之，恐失州郡之望。”私忧之。会受请，即升座，机辩逸格，一众为倾。下座，勤前，握其手曰：“且得个同参。”曰：“如何是同参底事？”勤曰：“杨岐牵犁，九峰拽耙。”曰：“正当与么时，杨岐在前耶，九峰在前耶？”勤拟议，会喝曰：“将谓同参，却不同参。”自是道价重诸方，衲子过其门，莫不伏膺。尝因雪示众曰：“杨岐乍住屋壁疏，满床尽布雪真珠。缩却项，暗嗟吁，翻忆古人树下居。”其活计风味类如此。

　　仰山和尚，僧问：“寻常和尚示人，多作圆相画作字，意旨如何？”山曰：“此亦闲事，汝若会，不从外来，不会亦不失。吾今问汝，汝参禅学道，诸方老宿向汝身上指那个是汝佛性，语底是耶，默底是耶？总是总不是耶？若认语底是，如盲摸着象耳、鼻、牙者；若认默底是，是无思无念，如摸象尾者；若取不语不默底是中道，如摸象背者；若道总是，如摸象四足者；若道总不是，抛本象落在空见。正当诸盲皆云见象，安知止于象上名邈差别耶？若汝透得六句，不要摸象，最为第一。莫道如今鉴觉是，亦莫道不是。所以祖师曰：‘菩提本无是，亦无非菩提。更觅菩提处，终身累劫迷’又曰：‘本来无一物，何处有尘埃。’”其弟香严老亦曰：“的的无兼带，独立何依赖。路逢达道人，莫将语默对。”予尝问僧：’既不将语默对，何以对之？”僧未及答，忽板鸣，予曰：“谢子答话。”

　　龙胜菩萨曰：“若使先有生，后有老死者，不老死有生，生不有老死。若使有老死，而后有生者。是则为无因，不生有老死。”以此偈观众生生死之际。如环上寻始末，无有是处。吾以是知古之得此意，于去住之间了不留碍者，特其不二于物耳。

　　《维摩经》曰：“‘善来文殊师利，不来相而来，不见相而见。’文殊师利言：‘如是居士。若来，已更不来；若去，已更不去。所以者何？来者无所从来，去者无所至，所可见者更不可见。’”《起信论》曰：“若心有见，则有不见之相。心性离见，即是遍照法界义。故乃知心外无法。遍照义成。”苟有去来相见，则遗正义也。如人言风性本动，是大不然。风本不动，能动诸物，若先有动，则失自体，不复更动。则知动者，乃所以明其未尝动也，去来相见亦复如是。

　　洞山聪禅师，韶之曲江人，见文殊应真和尚。初游庐山，莫有知之者。时云居法席最盛，师作灯头，闻僧众淡泗州僧伽近于扬州出现。有设问者曰：“既是泗州大圣，为什么向扬州出现？”聪曰：“君子爱财，取之有道。”一众大笑。有僧至莲华峰祥庵主所，举似之，祥公大惊曰：“云门儿孙犹在。”中夜，望云居拜之。聪之名遂重丛林。祥公，奉先深禅师之嗣，知见甚高，气压诸方。尝示众曰：“若是此事，最是急切，须是明取始得。若是明得时中免被拘系，便得随处安闲。亦不要将心捺伏，须是自然合他古辙去始得，才到学处分剂，便须露布个道理以为佛法几时得心地休歇去。上座。却请与么相委好。”临终上堂，举拄杖问众曰：“汝道古佛到这里为什么不肯住？”众莫有对者，乃自曰：“为他途路不得力。”复曰：“作么生得力去？”横拄杖肩上曰：“榔栗横担不顾人，却入千峰万峰去。”言讫而化。嗟乎！今之学者，其识趣与前辈何其相远耶？如祥公闻聪灯头一语，知其为云门儿孙，其后莫能迯其言。今虽对面终身论辩莫辨邪正者有矣。其故何哉？以其临死生之际，超然自得如此，则其平生所养，高妙可知。惜乎莫有嗣之者！师与西峰云豁禅师，兄弟也。

　　百丈山第二代法正禅师，大智之高弟。其先尝诵《涅槃经》，不言姓名，时呼为“涅槃和尚”。住成法席，师功最多，使众开田，方说大义者，乃师也。黄檗、古灵诸大士皆推尊之。唐文人武翊黄公撰其碑甚详，柳公权书妙绝古今。而《传灯》所载百丈惟政禅师又系于马祖法嗣之列，误矣。及观《正宗记》，则有惟政、法正，然百丈第代可数。明教但皆见其名，不能辨而俱存也。今当以柳碑为正。

　　古佛偈曰：“如人掘路土，私人造为像。愚人谓像生，智者言路土。后时官欲行，还将像填路。像本无生灭，路亦非新故。”又偈曰：“诸色心现时，如金银隐起。金处异名生，与金无前后。”故文殊师利言“此会诸善事，从本未曾为。一切法亦然，悉等于前际。”所以正作时无作，以无作者故；当为时不为，以无自性故。任从万法纵横，常等无生之际，乃知磁石决不吸铁，无明不缘诸行。庞公临终偈曰：“空华落影，阳焰翻波。”永明和尚叹味其言，曰：“此为不堕有无之见，妙得无生之旨也。”学者可深观之。

　　《大智度论》曰：“复次有人谓：地为坚牢，心无形质，皆是虚妄。以是故佛说心力为大行般若波罗蜜，故散此大地以为微尘。以地有色、香、味、触、重故，自无所作；水少香，故动作胜地；火少香、味，势胜于水；风少色、香、味，故动作胜火。心无四事，故所为力大。又以心多烦恼结，使系缚故，令心力有漏。善心虽无烦恼，以心取诸法相故，其力亦少。二乘无漏心，虽不取相，以智慧有量，及出无漏道时，六情随俗方，别取诸法相故，不尽心力。诸佛及大菩萨智慧无量无边，常处禅定，于世间涅槃，无所分别，诸法实相，其实不异。但知有优劣行般若波罗密者，究竟清净，无所偏碍，一念中能散十方一切如恒河沙等三千大千国土大地诸山微尘，故知其心有此大力，众生妄隔而不自觉知。”我愿闻此法者，随顺禅定自修行，使称觉体，本来清净。此非兴役功用之难，第约之心耳。今家山遍十方，衣食可终老，人生可忧者皆已免离，于此不以为意，则非背负佛祖恩德乎？

　　景福顺禅师，西蜀人，有远识，为人勤劬，丛林后进皆母德之。得法于老黄龙。昔出蜀，与圆通讷偕行，已而又与大觉琏游甚久。有赞其像者曰：“与讷偕行，与琏偕处，得法于南，为南长子。”然缘薄，所居皆远方小刹，学者过其门，莫能识。师亦超然自乐，世如飞埃过目。寿八十余，坐脱于香城山，颜貌如生。平生与潘延之善，将终，使人要延之叙别。延之至而师去矣。其示众多为偈，皆德言也。有偈曰：“夏日人人把扇摇，冬来以炭满炉烧。若能于此全知晓，尘劫无明当下消。”又作赵州勘婆偈曰：“赵州问路，婆子答云。直与么去，皆云勘破，老婆婆子，无你雪处。”同道者相共举。又作黄龙三关颂曰：“长江云散水滔滔，忽尔狂风浪便高。不识渔家玄妙意，偏于浪里飐风涛。”又曰：“南海波斯入大唐，有人别宝便商量。或时遇贱或时贵，日到西峰影渐长。”又曰：“黄龙老和尚，有个生缘语。山僧承嗣伊，今日为君举。为君举猫儿，偏解捉老鼠。”

　　朱显谟世英昔官南昌，识云庵。未几，移漕江。英以书来问佛法大旨，云庵答之曰：“辱书以佛法为问。佛法至妙无二，但未至于妙，则互有长短；苟至于妙，则悟心之人如实知自心究竟，本来成佛，如实自在，如实安乐，如实解脱，如实清净，而日用唯用自心。自心变化，把得便用，莫问是非。拟心思量，已不是也。不拟心，一一天真，一一明妙，一一如莲华不着水。所以迷自心，故作众生；悟自心，故成佛。而众生即佛，佛即众生，由迷悟故有彼此也。如今学者多不信自心，不悟自心，不得自心明妙受用，不得自心安乐解脱，心外妄有禅道，妄立奇特，妄生取舍，纵修行，落外道二乘禅寂断见境界。”云庵之言，葢救一时之弊，然其旨要，晓然可以发人之昧昧，故私识之。

　　大本禅师被诏住大相国寺慧林禅院，将引对，有司使习仪累日。神宗皇帝御便殿见之。师既见，但山呼，即趋登殿。赐座，即就榻盘足作加趺。侍卫惊相顾，自如也。赐茶，至举盏长吸，又荡撼之。上问：’受业何寺？”对曰：“承天永安。”葢苏州承天寺永安院耳。上大喜，语论甚久。既释退，目送之，谓左右曰：“真福僧也！”侍者问：“和尚见官家如何？”对曰：“吃茶相问耳。”其天资粹美，吐辞简径，真超然可仰。

　　涿州克符道者见临济，机辩逸格，以宗门有四科简定佛祖旨要，作偈发明之，曰：“夺人不夺境，缘自带淆讹。拟欲求玄旨，思量反责么。骊珠光灿烂，蟾桂影婆娑。觌体无差互，还应滞网罗。”“夺境不夺人，寻言何处真。问禅禅是妄，究理理非亲。日照寒光淡，山遥翠色新。直饶玄会得，也是眼中尘。”“人境两俱夺，从来正令行。不论佛与祖，那说圣凡情。拟犯吹毛剑，还如植木盲。进前求妙会，特地斩精灵。”“人境俱不夺，思量意不偏。主宾言不异，问答理俱全。踏破澄潭月，穿开碧落天。不能明妙用，沦溺在无缘。”洞山悟本禅师作五位君臣标准纲要，又自作偈系于其下，曰：“正中偏，三更初夜月明前。莫怪相逢不相识，隐隐犹怀昔日嫌。偏中正，失晓老婆逢古镜。分明觌面更无真，休更迷头犹认影，正中来，无中有路出尘埃。但能莫触当今讳，也胜前朝断舌才。偏中至，两刃交锋不须避。好手还同火里莲，宛然自有冲天气。无中到，不落有无谁敢和。人人尽欲出常流，折合还归炭里坐。”临济、洞上二宗相须发挥大法，而是偈语世俗传写多更易之，以徇其私，失先德之意。予窃惜之，今录古本于此，正诸传之误。

　　报本元禅师孤硬，风度甚高，威仪端重，危坐终日。南禅师之门弟子能踪迹其行藏者，唯师而已。师初开法，法嗣书至，南公视其名，曰：“吾偶忘此僧。”谓专使曰：“书未欲开，可令亲来见老僧。”专使反命。师即日包腰而来，至豫章，闻南公化去，因留叹息。适晦堂老人出城，相会与语，奇之，恨老师不及见耳。师道化东吴，人归之者如云。尝自乞食，舟载而还。夜有盗舟人绝叫，白刃交错于前，师安坐自若，徐曰：“所有尽以奉施，人命不可害也。”盗既去，达旦，人来，视舟，意师死矣，而貌和神凝如他日。其临生死祸福，能脱然无累如此。

　　延庆洪准禅师，桂林人，从南禅师游有年。天资纯至，未尝忤物，闻人之善，如出诸己，喜气津津生眉宇间；闻人之恶，必合掌扣空，若追悔者。见者莫不笑之，而其真诚如此，终始一如。暮年不领院事，寓迹于寒溪寺，寿已逾八十矣。平生日夕无他营为，眠食之余，唯吟梵音赞观世音而己。临终时，门人弟子皆赴檀越饭，唯一仆夫在。师携磬坐土地祠前，诵《孔雀经》一遍，告别，即安坐瞑目，三日不倾。乡民来观者堵立，师忽开目见笑，使坐于地。有顷，门弟子还，师呼立其右，握手如炊熟，久寂然，视之，去矣，神色不变，颊红如生。道俗塑其像龛之。予尝过其庐拜瞻，叹其平生多潜行密用，不妄求知于世，至于死生之际，乃能超然如是，真大丈夫也。八地菩萨证无生法忍，观一切法如虚空性，犹是渐证无心，至十地中，尚有二愚入等觉，已则一分无明未尽，犹如微尘，尚能忏悔。准之梵赞，其亦自治者欤？

　　南禅师居积翠时，一夕燕坐，光属屋庐，诫侍者勿言于外。嵩明教既化，火浴之，顶骨、眼睛、齿舌、耳毫、男根、数珠皆不坏。如世尊言比丘生身不坏，发无垢智光者，善根功德之力，如来知见之力，故行住坐卧须内外清净。彼二大老乃今耳目所接，非异世也，而独尔殊胜者，非平生践履之明验欤？予尝作二偈曰：“如来功德力，内外悉清净。念起勿随之，自然心无病。”“形与佛祖等，道致人天护。戒净福人天，心空同佛祖。”

　　予尝与数僧谒云峰悦禅师塔，拜起，拊之曰：“生耶，死耶？”久之，自答曰：“不可推倒塔子去也。”旁僧曰：“今日时节正类道吾因缘。”因作偈示之曰：“不知即问，不见即讨。圆满现前，何须更道。维坚密身，生死病老。面前塔子，不可推倒。”

　　南安岩俨和尚，世传定光佛之应身也，异迹甚多。亦自有传，然传不载其得法师名字，但曰西峰而己。西峰在庐陵真庙，时有云豁禅师者，奉先深公之高，深见云门。当时龙象无有出其右者，独清凉明禅师与之齐名，谓之深、明二上座。俨和尚多以偈示人，偈尾必题四字曰：“赠以之中。”世莫能测。临终，谓众曰：“汝等当知妙性廓然，本无生灭，示有去来，更疑何事？吾此日生，今正其时。”乃右胁而卧。予曰：“方其入灭，乃曰‘吾此日生，今正其时’。”

　　予尝游东吴，寓于西湖净慈寺。寺之寝堂东西庑建两阁，甚崇丽。寺有老衲谓予言：“永明和尚以贤首、慈恩、天台三宗互相水炭，不达大全，故馆其徒之精法义者于两阁，博阅义海，更相质难，和尚则以心宗之衡准平之。又集大乘经论六十部、西天此土贤圣之言三百家，证成唯心之旨，为书一百卷，传于世，名曰《宗镜录》。”其为法施之利，可谓博大殊胜矣。今天下名山莫不有之，而学者终身有未尝展卷者，唯饱食横眠，游谈无根而己，谓之报佛恩乎，负佛恩乎？

　　同安察禅师作《十玄谈》，大宏正中妙挟之旨。其言妙丽，照映丛林。然岁月浸远，多失其真。今《传灯》所载，题目不同，独达观所编《五家宗派》叙之颇详，予尝得旧本，与《五家宗派》所传少差耳。《传灯》系师为九峰虔之嗣，而达观标师为云居膺之子。不省达观何从得其实耶？然清凉法眼去师之世不远，作赞词，其叙如《传灯》所载，则《五家》之论又可疑也。十玄之词，其次叙当视其题目，皆连联而作。前五首示其旨要，后五首使履践之。然八首皆两字为题，意虽相贯，而词句叠为起伏。初曰《心印》偈，末曰“无心犹隔一重关”。故又作《祖意》偈，首曰：“岂与尘机作系留”。故又作《真机》偈，首曰：真机争堕有无功”。故又作《尘异》偈，中曰“三乘分别强安名”。故又作《三乘次第》耳。此乃其所示之旨要也。至其六，则曰《反本》偈，末曰：“还乡曲调如何唱”。故又作《还乡》偈，其末曰“更无一物献尊堂”，是为正位坐却，则非妙挟。故又作《回机》，机妙则失宗，尚存知见，是谓大病。故又作《转位》，转位则所谓异类中行，异类全偏，却须归正，使血脉不断。故又作《一色过后》，此乃使之履践之意也。《五家宗派》亦云“一色过后”，但“尘异”为“尘中有异”而己。

　　南禅师风度凝远，人莫涯其量。故门下客多光明伟杰，名重丛林。有终身未尝见其破颜者。予闻之：厚于义者薄仁，师道也，师尊而不亲；厚于仁者薄于义，亲道也，亲亲而不尊。南公之意岂不以是哉？

　　醉里有狂僧号戒道者，依止聚落，无日不醉。然吐词怪奇，世莫能凡圣之。有饮以酒者，使自为祭文，戒应声曰：“惟灵生在阎浮，不嗔不妒，爱吃酒子，倒街卧路，直待生兜率陀天，尔时方不吃酒故。何以故？净土之中无酒得沽。”

　　《金刚般若经》以无住为宗。以无住为宗，则宜其所谈皆荡相破有，纤尘不立也。而经赞福胜者半之。持戒修福者，有为事耳，而世尊答能于此经生信心者必此人。何也？

　　王文公罢相，归老钟山。见衲子必探其道学，尤通《首楞严》。尝自疏其义，其文简而肆，略诸师之详，而详诸师之略，非识妙者莫能窥也。每曰：“今凡看此经者，见其所示‘性觉妙明，本觉明妙’，知根身器界生起不出我心。窃自疑今钟山，山川一都会耳，而游于其中无虑千人，岂有千人内心共一外境耶？借如千人之中，一人忽死，则此山川何尝随灭。人去境留，则经言山河大地生起之理。不然，何以会通，称佛本意耶？”

