

妙法莲华经纶贯

　　妙法莲华经者。诸佛究竟之极谈也。原夫释迦牟尼如来。实成佛道以来。已经不可思议阿僧祇劫。为度众生。无有休息。数数示生。数数示灭。未种善根者。令种善根。已种善根者。令其成熟。已经成熟者。令得解脱。所有法味。不出藏通别圆等四种。所有化仪。不出顿渐秘密不定等四种。且据此番八相成道。说法四十九年。畧为五时。初坐菩提道场。为大根众生说大乘法。名第一华严时。于化仪为顿。譬如日出。先照高山。又如从牛出乳。于化法为圆兼别。圆被界外利根。别被界外钝根。此则小机绝分。不见不闻。所以不动寂场。而游鹿苑。为五比丘等。说四谛法。诠生灭理。及说十二因缘。事六度等。名第二阿含时。于化仪为渐之始。譬如日照幽谷。又如从乳出酪。于化法为藏。但被界内钝根。令其转凡成圣。次借维摩等诸大士。互相酬唱。弹偏斥小。叹大褒圆。名第三方等时。于化仪为渐之中。譬如食时。又如从酪出生酥。于化法为四教并谈。对半明满。藏为半字教。通别圆为满字教。使利根得满益。钝根得半益。先成圣者。密得通益。次与四大弟子共转法轮。会一切法皆摩诃衍。名第四般若时。于化仪为渐之终。譬如禺中。又如从生酥出熟酥。于化法为带通别。正明圆教。使界内机。得通教三乘共般若益。界外机。得别圆不共般若益。先成圣者。密得别益。次乃于灵山会上开权显实。开近显远。名第五法华时。于化仪为会渐归顿。亦名非顿非渐。譬如日轮当午。大地普照。罄无侧影。又如从熟酥出醍醐。于化法为纯圆。无有一人不得作佛。出世本怀。于兹始畅。举凡如来化度众生之方便。施设教网之宏纲。咸于此经开发显示。所以独名为妙。至于涅槃扶律谈常。不过曲为末世钝根。重施方便。令同会真实耳。其秘密不定二种化仪。徧在前之四时。惟法华是显露。非秘密。是决定。非不定也。此经灵山演说。凡有八年。贝叶传持。积至八里。流入震旦者。凡有三译。今鸠摩罗什所译。共七卷。二十八品。自古注家。纷纷不一。或简或繁。莫得真要。惟天台智者大师。初见南岳慧思大师于光州大苏山。思授以普贤道场。令修法华三昧。诵经至药王菩萨本事品。是真精进。是名真法供养如来。豁然大悟。寂而入定。亲见灵山一会。俨然未散。获一旋陀罗尼。自是以后。照了法华。如曦和之临万象。达诸法相。似清风之游太虚。遂以五重玄义。解释总题。章安尊者记成玄义十卷。复以四意消释经文。章安尊者记成文句十卷。言五重玄义者。一法喻为名。二实相为体。三一乘因果为宗。四断疑生信为用。五无上醍醐为教相也。言四意消文者。一因缘。二约教。三本迹。四观心也。消文浩博。未暇委悉。今畧出五重玄义。一法喻为名者。妙法二字谓之法。莲华二字谓之喻。法者。畧而言之。众生法。佛法。心法也。妙者。畧而言之。相待妙。绝待妙也。经云。为令众生开示悟入佛之知见。若众生无佛知见。何所论开。当知佛之知见。蕴在众生。故众生法妙也。佛法不出权实。经云。是法甚深妙。难见难可了。一切众生类。无能知佛者。卽是叹实智妙。又云。及佛诸余法。亦无能测者。卽是叹权智妙。惟佛与佛。乃能究尽诸法实相。诸法是卽实之权。实相是卽权之实。故佛法妙也。安乐行品云。修摄其心。观一切法不动不退。普贤观云。我心自空。罪福无主。观心无心。法不住法。净名云。观身实相。观佛亦然。诸佛解脱。当于众生心行中求。华严云。心佛及众生。是三无差别。故心法妙也。相待妙者。待半字为粗。明满字为妙。三藏但半字生灭门。不能通满理。故粗。满字是不生不灭门。能通满理。故妙。又方等般若。带方便通满理。故粗。今经直显满理。故妙。绝待妙者。说无分别法。卽边而中。无非佛法。亡泯清净。无复有法可相形比。待谁为粗。形谁为妙。无所可待。亦无可绝。不知何名。强言为绝。妙名不可思议。不因乎粗而名为妙。若谓独有法界广大独绝者。此则大有所有。何谓为绝。今法界清净。不可以待示。不可以绝示。灭待灭绝。故言寂灭。用是两妙。妙上三法。众生之法。亦具二妙。佛法心法。亦具二妙。故称妙法。又广释妙者。有迹门十妙。本门十妙。观心十妙。迹门十妙者。一境妙。二智妙。三行妙。四位妙。五三法妙。六感应妙。七神通妙。八说法妙。九眷属妙。十功德利益妙。实相之境。非佛天人所作。本自有之。非适今也。故居最初。迷理故起惑。解理故生智。智为行本。因于智目。起于行足。目足及境。三法为乘。乘于是乘。入清凉池。登于诸位。位何所住。住于三法秘密藏中。住是法已。寂而常照。照十界机。机来必应。若赴机垂应。先用身轮。神通骇动。次以口轮。宣示开导。旣沾法雨。禀教受道。成法眷属。拔生死本。开佛知见得大利益。前五约自行。因果具足。后五约化他。能所具足。经云。惟佛与佛。乃能究尽诸法实相。所谓诸法如是相。如是性。如是体。如是力。如是作。如是因。如是缘。如是果。如是报。如是本末究竟等。卽境妙也。我所得智慧。微妙最第一。以此妙慧。求无上道。卽智妙也。本从无数佛。具足行诸道。行此诸道已。道场得成果。佛子行道已。来世得作佛。卽行妙也。天雨四华。表住。行。向。地。开示悟入。亦是位义。乘是宝乘。游于四方。直至道场。四方。是因位。道场。是果位。卽位妙也。佛自住大乘。如其所得法。定慧力庄严。大乘。卽真性轨。定。卽资成轨。慧。卽观照轨。是三法妙也。于三七日中。思惟如是事。我以佛眼观。见六道众生等。卽感应妙也。入定。雨华。动地放光等。卽神通妙也。其所说法。皆悉到于一切智地。已今当说。最为难信难解等。卽说法妙也。但教化菩萨。无声闻弟子。卽眷属妙也。现在未来若闻一句一偈。我皆与授阿耨多罗三藐三菩提记。须臾闻之。卽得究竟三菩提。不令一人独得灭度。皆以如来灭度而灭度之。卽功德利益妙也。本门十妙者。一本因妙。二本果妙。三本国土妙。四本感应妙。五本神通妙。六本说法妙。七本眷属妙。八本涅槃妙。九本寿命妙。十本利益妙。本因妙者。本初发菩提心。行菩萨道。所修因也。若十六王子。在大通佛时。宏经结缘。皆是中间所作。非本因也。过是尘点劫前所行道者。名本因妙。本果妙者。本初所行圆妙之因。契得究竟常乐我净。乃是本果。不取寂场舍那成佛为本果也。但取成佛以来甚大久远初证之果。名本果妙。本国土妙者。本旣成果。必有依国。今旣迹在同居。或在三土。中间亦有四土。本佛亦有四土。复居何处。文云。自从是来。我常在此娑婆世界说法教化。按此文者。实非今日迹中娑婆。亦非中间权迹处所。乃是本之娑婆。卽本土妙也。本感应者。旣已成果。卽有本时所证二十五王三昧。慈悲誓愿。机感相关。能卽寂而照。故言本感应也。本神通者。亦是昔时所得无记化化禅。与本因时诸慈悲合。施化所作神通。骇动可度众生。故言本神通也。本说法者。卽是往昔初坐道场。始成正觉。初转法轮。四辩所说之法。名本说法也。本眷属者。本时说法所被之人。如下方住者。弥勒不识。卽本之眷属也。本涅槃者。本时所证断德涅槃亦是本时应处同居方便二土。有缘旣尽。唱言入灭。卽本涅槃也。本寿命者。旣唱入灭。则有长短远近寿命也。本利益者。本时眷属所获诸功德也。观心十妙者。迹门本门。皆论观心。迹门观心散在诸文。本门观心者。佛如众生如。一如无二如。佛旣观心。得此本妙。迹用广大。不可称说。我如如佛如。亦当观心出此大利。亦愿我如速如佛如。故文云闻佛寿无量。深心须臾信。其福过于彼。愿我于未来。长寿度众生。如今日世尊。诸释中之王。道场师子吼。说法无所畏。我等于未来。一切所尊敬。坐于道场时。说寿亦如是。此卽观心本妙。得六卽利益之相也。次明莲华者。譬喻妙法也。华有多种。或狂华无果。可喻外道空修梵行。无所尅获。或一华多果。可喻凡夫供养父母。报在梵天。或多华一果。可喻声闻种种苦行。止得涅槃。或一华一果。可喻缘觉一远离行。亦得涅槃。或前果后华。可喻须陀洹却后修道。或前华后果。可喻菩萨先藉缘修。生后真修。此皆粗华不可以喻妙法。惟此莲华。华果俱多。可譬因含万行。果圆万德。又为莲故华。华实具足。可喻卽实而权。华开莲现。可喻卽权而实。华落莲成。莲成亦落。可喻非权非实。故以莲华喻于妙法。又以此华喻迹本两门。各有三喻。迹门三者。一华生必有于莲为莲故华。而莲不可见。此譬为实施权。意在于实无能知者。二华开莲现。而须以华养莲。譬权中有实。昔无人知。今开权显实。意须于权广识恒沙佛法者。秖为成实。使深识佛知见耳。三华落莲成。譬废权立实。唯一佛乘。直至道场。菩萨有行。见不了了。但如华开。诸佛以不行故。见则了了。譬如华落莲成也。本门三者。一华必有莲。譬迹必有本。迹含于本。意虽在本。佛旨难知。弥勒不识。二华开莲现。譬开迹显本。意在于迹。能令菩萨识佛方便。旣识迹已。还识于本。增道损生。三华落莲成。譬废迹显本。旣识本已。不复迷迹。但于法身修道圆满上地也。又经中凡有七喻。皆喻权实。今以莲华而总喻之。七喻者。一火宅中三车一车喻。以三车喻权。大白牛车譬实。二信解品中穷子喻。以雇作譬权。付业譬实。三药草喻。以三草二木譬权。一地譬实。四化城喻。以作化譬权。宝处譬实。五授记品系珠喻。以少有所得譬权。宝珠贸易譬实。六安乐行品轮王喻。以随功赏赐譬权。解髻明珠譬实。此六皆迹门开权显实喻也。七寿量品中良医喻。以使告父死譬权。来归使见譬实。此卽本门开近显远喻也。更有王饍凿井二喻。旣非全譬一期开显。所以智者大师畧而不举。后世辄云九喻。可谓依文不依义矣。经者佛所说法之通名也。梵云萨达磨。芬陀利。修多罗。萨达磨。此翻妙法。分陀利此翻莲华。具如前释。此名异于众典。故称为别。一代时教。皆名为修多罗。故称为通。修多罗或翻为经。或翻为契。或翻为法本。或翻为线。或翻为善语教。或云无翻。而含五义。一法本。亦云出生。二微发。亦云显示。三涌泉。四绳墨。五结鬘。就此翻五含五。各具教行理三。教卽世界悉檀。行卽为人对治二种悉檀。理卽第一义悉檀也。又此方圣说为经。经者训法。训常法以轨持为义。教可轨。行可轨。理可轨。故名为法。常者。不变为义。天魔外道不能改坏。卽教常。真正无杂。无能逾过。卽行常。湛然不动。决无异趣。卽理常也。二实相为体者。经云。今佛放光明。助发实相义。又云。诸法实相义。已为汝等说。又云。惟佛与佛。乃能究尽诸法实相。又云。诸佛法久后。要当说真实。又云。我以相严身。为说实相印。又云。开方便门。示真实相。又云。观诸法实相。故知诸佛为一大事因缘出现于世。秖令众生开佛知见。见此一实。非因非果之理耳。三一乘因果为宗者。此经始从序品。讫安乐行品。破废方便。开显真实佛之知见。亦明弟子实因实果。亦明师门权因权果。文义虽广。撮其枢要。为成弟子实因实果。因正果傍。故于前段明迹因迹果也。从涌出品讫劝发品。发迹显本。废方便之近寿。明长远之实果。亦明弟子实因实果。亦明师门实因实果。而显师之实果。果正因傍。故于后段明本因本果也。四断疑生信为用者。迹门用佛菩提二智。断七种方便最大无明。同入圆因本门破执近迹之情。生于本地深信。乃至等觉亦令断疑生信也。五无上醍醐为教相者。五时譬喻。畧如前说。若华严初逗圆别之机。高山先照。直明次第不次第修行地上住上之功德。不辩如来说顿之意。若四阿含通说无常。知苦断集。证灭修道。不明如来曲巧施小之意。若诸方等折小弹偏。褒圆叹大。慈悲行愿。事理殊绝。不明并对诃赞之意。若般若共则三人同入。别则菩萨独进。广历阴入。尽净虚融。亦不明共别之意。若涅槃在后。畧斥三修。粗点五味。亦不委说如来置教原始要结之终。凡此诸经。皆是逗会他意。令他得益。不谭佛意。意趣何之。今经不尔。举凡法门纲目。大小观法。十力无畏。种种规矩。皆所不论。为前经已说故。但论如来布教之元始。中间取与。渐顿适时。大事因缘。究竟终讫。当知此经。惟论设教大纲。不委微细纲目。譬如算者。初下后除。纪定大数。不存斗斛。秖为深论圣教。妙说圣心。近会圆因。远申本果。所以请疑不己。若能精知教相。则识如来权实二智也。经文二十八品。智者大师分为三分。初品为序方便品讫分别功德十九行偈。凡十五品半。名正宗。从偈后尽经。凡十一品半。名流通。又一时分为二。从序至安乐行。十四品约迹开权显实。从涌出讫经十四品。约本开近显远本迹各序正流通。初品为序。方便讫授学无学人记品为正。法师讫安乐行为流通。涌出讫弥勒已问斯事。佛今答之。半品为序。从佛告阿逸多下。讫分别功德品偈为正。此后尽经为流通。初序有通。有别。通则总冠两门。别则发起三周正说。后之流通。有劝持。有嘱累。劝则别约本门。嘱则通嘱全部大经。迹门后五品。但是劝持迹门。本门初序分。但是发起本门。初序品者。次也。由也。述也。如是等六义证信。冠于经首。次序也。放光六瑞发起之端。由序也。问答释疑。正说弄引。叙述也。故名序品。次方便品以下。凡有三周说法。今方便品。作三乘一乘说。名法说一周。上根得悟。授舍利弗记。次譬喻品。作三车一车说。名譬说一周。中根得悟。授四大弟子记。次化城喻品。明宿世结缘事竟。重作三百由旬。五百由旬说。名因缘说一周。下根得悟。授五百及二千人记。此卽迹门开权显实之正宗也。言方便品者。畧为三解。一曰。方者。法也。便者。用也。善用偏法。巧逗众生。名为方便。此可释他经。非今品意。二曰。方便者。门也。门名能通。通于所通。方便为真实作门。真实得显。功由方便。此亦可释他经。非今品意。三曰。方者。秘也。便者。妙也。妙达于方。卽是真秘。点内衣里无价之珠。与王顶上惟有一珠。无二无别。指客作人。是长者子。亦无二无别。如斯之言。是秘是妙。正是今品意也。此品正开三乘之权。显一乘之实。于中有畧有广。畧则动执生疑。广则断疑生信。畧中要旨不出唯佛与佛。乃能究尽诸法实相数语。乃一经之宏纲。众义之渊府。南岳大师。约义三转读之。一者是相如。是性如。乃至是报如。如名不异。卽空义也。二者如是相。如是性。乃至如是报。点空相性。名字施设。迤逦不同。卽假义也。三者相如是。性如是。乃至报如是。如于中道实相之是。卽中义也。分别令易解。故明空假中。得意为言。空卽假中。约如明空。一空一切空。点如明相。一假一切假。就是论中。一中一切中。非一二三。而一二三。不纵不横。名为实相。唯佛与佛究尽此法。是十法摄一切法。智者大师复约四番释之。一约十界。二约佛界。三约离合。四约位。一约十界者。谓六道四圣也。法虽无量。数不出十。一一界中。虽复多派。不出十如。如地狱界。当地自具相性本末。亦具畜生界相性本末。乃至具佛法界相性本末。无有缺减。当知一一界。皆有余九界十如。若照自位九界十如。皆名为权。照其自位佛界十如。名之为实。一中具无量。无量中具一。所以名为不可思议。凡夫虽具。绝理情迷。二乘虽具。舍离求脱。菩萨虽具。照则不周。名不了了。如来洞览。横竖具足。二约佛法界释者。佛界非相非不相。而名如是相。指万善缘因。故下文云。众宝庄较。佛界非性非不性。而名如是性。指智慧了因。故下文云。有大白牛。佛界非体非不体。而名如是体。指实相正因。故下文云。其车高广。佛界非力非不力。而名如是力。指菩提道心慈善根力等。故下文云。又于其上张设幰盖。佛界非作非不作。而名如是作。指任运无功用道。故下文云。其疾如风。佛界非因非不因。而名如是因。指四十一位。故下文云。乘是宝乘。游于四方。佛界非缘非不缘。而名如是缘。指一切助菩提道。故下文云。又多仆从而侍卫之。佛界非果非不果。而名如是果。指妙觉朗然。圆因所克。故下文云。直至道场。佛界非报非不报。而名如是报。指大般涅槃。故下文云。得无量无漏清净之果报。佛界非本非末。而言本末。本卽佛相。末卽佛报。是自行之权。佛界非等非不等。而言究竟等。指于实相。是自行之实。卽实而权。故言本末。卽权而实。故言为等。三约离合者。若佛心中所观十界十如。皆无上相乃至无上果报。惟是一佛法界。如海总万流。千车共辙。此卽自行权实。若随他意。则有九法界十如相性等。卽是化他权实。化他虽复有实。皆束为权。自行虽复有权。皆为实。此卽自行化他权实。随他则开。随自则合。横竖周照。开合自在。四约位释如是相者。一切众生。皆有实相。本自有之。乃是如来藏之相貌也。如是性。卽是性德智慧第一义空也。如是体。卽是中道法性之理也。是为三德。通十法界位位皆有。若研此三德。入于十信位。则名如是力如是作。入四十一位。名如是因如是缘。若至佛地。名如是果如是报。初三名本。后三名末。初后同是三德。故言究竟等也。广开三显一中。虽徧引十方三世佛佛道同。总不出于四一。所谓理一。人一。行一。教一。理一者。约开示悟入佛之知见。明之复欲四意。一约圆位。二约圆智。三约圆门。四约观心。一约圆位者。开卽十住。初破无明。开如来藏。见实相理。示卽十行。惑障旣除。知见体显。体备万德。法界众德。显示分明。悟卽十回向。障除体显。法界行明。事理融通。更无二趣。入卽十地。事理旣融。自在无碍。自在流注。任运从阿到茶。入萨婆若海。然圆道妙位。一位之中。卽具四十一地功德。秪开卽具示悟入等。更非异心。但如理知见。无有分别浅深之相。欲显如量知见。故分别四位耳。二约圆智者。一道慧。见道实性。实性中得开佛知见。二道种慧。知十法界诸道种别解惑之相。一一皆示佛知见。三一切智。知一切法一相寂灭。寂灭卽悟佛知见。四一切种智。知一切法一相寂灭相。种种行类相貌皆识。卽入佛知见。又道慧如理名开。道种慧如量名示。一切智理量不二称悟。一切种智理量双照为入。此亦约实理无浅深中而浅深分别也。三约圆教四门横释四句者。空门。一空一切空。卽开佛知见也。有门。一有一切有。卽示佛知见。亦空亦有门。一切亦空亦有。卽悟佛知见。非空非有门。一切非空非有。卽入佛知见。能通则四。所通则一。开示悟入。是能通之门。所知所见。是所通之理也。四约观心释者。观于心性三谛之理。不可思议。此观明净为开。虽不可思议。而能分别空假中心宛然无滥名示。空假中心卽三而一。卽一而三名悟。空假中心非空假中。而齐照空假中名入。是为一心三观。而分开示悟入之殊也。所以四种释者。见理由位。位立由智。智发由门。门通由观。观故则门通。门通故智成。智成故位立。位立故理见。见理故名为理一也。诸佛如来但教化菩萨。卽是人一。诸有所作常为一事。卽是行一。但以一佛乘故。为众生说法卽是教一。此之四一。徧会昔日权理权人权行权教。成今实理实人实行实教。故名开权显实。妙达于方。卽是真秘也。第三譬喻品者。比况名譬。晓训名喻。托此比彼。寄浅训深。前文法说一周。上根获悟。中下之流。抱迷未遣。大悲不已。巧智无边。借世间父子。以况出世师弟。借火宅以喻三界。借三车一车以喻三乘一乘。故名譬喻品也。第四信解品者。中根闻譬说一周。信发解生。疑去理明。乃自陈穷子之喻。领上法譬二周之旨也。第五药草喻品者。土地是能生。云雨是能润。草木是所生所润。所生所润。通皆有用。而药草用强。喻有漏诸善。悉能除恶。而无漏为最。无漏众中四大弟子。以譬领佛譬。深会圣心。佛故述成而推广之。第六授记品者。梵语和伽罗。此云授记。又云受记。受决。受冚。授。是与义。受。是得义。记。是记事。决。是决定。冚是了冚。此卽授中根四人成佛记也。第七化城喻品者。无而歘有名化。防非御敌称城。以喻二乘涅槃。乃如来权智所为也。以权智力。无而说有。用教为化。防思御见。名为涅槃。若藏通二乘。生安隐灭度想。不知是化。通教菩萨入而还出。亦不知是化。别教从城门径过。不以为极。亦不说是化。惟圆教知无贼病。亦不须城。故言化城。此正为下根人。作夙世因缘说一周也。第八五百弟子受记品。第九授学无学人记品。卽是普与下根授记作佛。迹门正宗齐此。此下有五品流通。法师宝塔两品。明宏经功深福重。流通未闻。利益巨大。达多一品。引往宏经。彼我兼益。以证功德深重。持品八万大士忍力成就者。此土宏经。新得记者他土宏经。安乐行品。以外凡初心。欣斯胜福。见声闻畏惮闻菩萨摈辱。顾己力弱。无益自他便生退没。佛为此人。说安乐行。依之宏法。不虑危苦。又法师品。释尊自说宏经功福。命觅流通。宝塔品。多宝及分身佛。且证且助。劝觅流通。今第十法师品。法者轨则也。师者训匠也。法虽可轨。体不自宏。通之在人。五种通经。皆得称师。举法成其自行。皆以妙法为师。师于妙法。自行成就。故言法师。又以妙法训匠于他。故举法目师。名为法师。文中先叹美五种法师能持法人。一受持。二读。三诵。四解说。五书写。后叹美所持之法。及示通经方轨。所谓入如来室。著如来衣。坐如来座。如来室。是大慈悲。若就同体。卽法身也。若被众生。卽是解脱。能令众生会于同体。卽是般若。如来衣者。若就所覆。卽法身也。若就能覆严身。卽寂灭忍也。若就和光利物。卽解脱也。如来座者。若就能坐。卽般若也。若就所坐。卽法身也。身座冥称。卽解脱也。虽复各具。秪是一三。三尚非三。岂离为九。是则菩萨常观涅槃。故劝宏经者。而常观之。不观能宏之心。焉晓所宏之理。故佛令入我室。著我衣。坐我座。若无三法。何谓宏经。第十一见宝塔品者。多宝佛塔从地涌出。大众咸见。发大音声以证前。集佛开塔以起后也。第十二提婆达多品者。提婆达多。此云天热。生时人天生热。因此立名。迹行逆行。本是佛师。众生烦恼烧热。故菩萨示同病行而度脱之。文中先明昔日达多通经。释迦成道。次明文殊今日通经。龙女成佛。第十三持品者。有受持。有劝持也。第十四安乐行品者。身无危险故安。心无忧恼故乐。身安心乐故能进行。此依事释也。著如来衣。则法身安。入如来室。故解脱心乐。坐如来座。故般若导行进。此附上品文释也。住忍辱地。故身安。而不卒暴故心乐。观诸法实相故行进。此附本品文释也。安名不动。六道生死。二圣涅槃。所不能动。乐名无受。不受三昧广大之用。不受凡夫之五受。乃至圆教中五受生见。亦皆不受。有受则有苦。无受则无苦。无苦无乐。乃名大乐。行名无行。不行凡夫行。不行贤圣行。故言无行。而行中道。是故名行。此法门释也。文中凡有四段。卽是以止观慈悲导三业及誓愿也。身业有止。故离身粗业。有观。故不得身。不得身业。不得能离。无所得故。不堕凡夫。有慈悲故。勤修身业。广利一切。不堕二乘地。有止行故。著忍辱衣。有观行故。坐如来座。有慈悲故。入如来室。止行离过。卽成断德观行无著。卽成智德。慈悲利他。卽成恩德。恩德资成智德。智德能通达断德。是名身业安乐行。余口意誓愿亦如是。齐此是迹门流通竟也。第十五从地涌出品者。下方空中法身大士。是释尊本时弟子。今奉命涌出宏经。弥勒尚自不识。由此发起开近显远之大教也。第十六如来寿量品。正开近迹而显远本如来者。十方三世诸佛二佛三佛本佛迹佛之通号也。寿者受也。量者诠量也。今正诠本地报身功德。而报身智慧。上冥下契。三身宛足。故言如来寿量品。第十七分别功德品者。佛说寿量。三世弟子得种种益。故言功德浅深不同。故言分别也。品中有授记领解流通。佛说长行。为总授法身记。弥勒说偈。为总申领解。此后为流通分。于中先明现在四信。次明灭后五品。四信者。一一念信解。未能演说。二畧解言趣。三广为他说。四深信观成。五品者。一直起随喜心。二加自受持读诵。三加劝他受持读诵。四加兼行六度。五加正行六度也。第十八随喜功德品。明初品因功德以劝流通。随者随顺事理无二无别。喜是庆己庆人。顺理者。闻佛本地深远深远。信顺不逆。无一毫疑滞。顺事者。闻佛三世益物。横竖该亘。徧一切处。亦无一毫疑滞。顺理有实功德。顺事有权功德。庆己有智慧。庆人有慈悲。权实智断合而说之。故言随喜功德品。第十九法师功德品。明初品果功德以劝流通。所谓六根清净。第二十常不轻菩萨品。引信毁罪福。证劝流通。内怀不轻之解。外敬不轻之境。身立不轻之行。口宣不轻之教。人作不轻之目。故名常不轻也。已上三品半文。卽劝持流通竟。此下有八品文。明付嘱流通。又分为三。神力嘱累两品。正明嘱累流通药王下五品。约化他劝流通。普贤一品。约自行劝流通也。第二十一如来神力品者。神名不测。力名干用。不测则天然之体深。干用则转变之力大。此中为付嘱深法。现十种大力。故名为神力品。第二十二嘱累品者。嘱是佛所付嘱。累是烦尔宣传。此从圣旨得名。又嘱是顶受所嘱。累是甘而弗劳。此从菩萨敬顺得名。又嘱是如来金口所嘱。累是菩萨丹心顶荷。此从授受合论。是故如来躬从座起。申手摩顶。授以难得之法。大众曲躬合掌。如世尊勑。当具奉行。殷勤授受。故名嘱累。第二十三药王菩萨本事品者。勖宏法之师。应当竭其神力。尽其形命。以宏大法也。第二十四妙音品。第二十五观世音普门品。皆劝受法弟子。令知他方大士。奉命宏经。普现色身。形无定准。不可以牛羊眼看。不可以凡庸识度。于所闻处。勿生轻想。轻想则法不染心也。第二十六陀罗尼品者。恶世宏经。每多恼难。故以咒护之。使道流通。第二十七妙庄严王本事品者。说四圣之前缘。显人护之功德。第二十八普贤菩萨劝发品者。梵音邲输绠陀。此翻普贤。亦翻徧吉。伏道周徧名普。邻终际极名贤。劝发者。恋法之辞也。遥在彼国。具闻此经。始末旣周。欲令自行化他。永永无已。故自东而来劝发。又总约十一品半流通之文生起次第者。现在闻经。得真似两益。如上说。若直闻一句。而生随喜。如现在四信。格其功德。未来无佛。恐人疑福少。故说灭后五品功德也。因功德微密。未若果功德彰灼。故说法师功德品。因果双举。未若引证分明。故说不轻。虽举往人。未若现变。故说神力。虽示神力。未若摩顶付嘱。故说嘱累。虽通途嘱累。未若示具要术。弃身存道。故说药王。虽诫能化。未若诫其所化。随闻法处。应生佛想。故说妙音观音。若初心宏经。旣无神力。当依内禁。故说陀罗尼。复须外护。故说严王普贤。联翩重叠。使大法宏通耳。复次普贤更请正说。劝发自行。更请流通。劝发化他。佛总以四法答之。一者为诸佛护念。二者植众得本。三者入正定聚。四者发救一切众生之心。卽是双答正及流通大旨。何者。佛虽无偏。若能远恶从善。反迷还正。开权知见。显佛知见。则称可圣心。诸佛护念。若佛知见开。则般若照明。是植众德本。亦是入正定聚。不乱不味。不取不舍。亦是发救众生心。当知此四。与开权显实。名异体同。无二无别。又佛护念者。是开佛知见。植众德本者。是示佛知见。发救众生心。是悟佛知见。入正定聚。是入佛知见。迹门之要。此四收矣。又厣迹则有本。从本开示悟入。故有迹中开示悟入。今开迹卽显本。本迹无二无别。以四法答其请正。于义明矣。以四法答请流通者。流通之方。唯三唯四。发救众生心。是入如来室。入正定聚。佛所护念。是著如来衣。植众德本。是坐如来座。是宏宣之要。卽四而三也。又发救众生心。是誓愿安乐行。入正定聚。是意安乐行。植众德本。是口安乐行。诸佛护念。是身安乐行。当知后四。卽前四也。一答酬其两请。举四冠罩一经。法华之重演。岂不巧且妙哉。所愿一句沾神。咸资彼岸。思惟修习。永用舟航。随喜见闻。恒为主伴。若取若舍。经耳成缘。或顺或逆。终因斯脱。愿解脱之日。依报正报。常宣妙经。一刹一尘。无非利物。惟愿诸佛。冥熏加被。一切菩萨。密借威灵。在在未说。皆为劝请。凡有说处。亲承供养。一句一偈。增进菩提。一色一香。永无退转。

妙法莲华经纶贯后序

昔李青莲登黄鹤楼。见崔灏题诗。遂为阁笔。知其不可胜也。智者大师。亲证法华三昧。光宅尚破。余家可知。后人纷纷再出手眼。未具青莲学识故耳。余旣述佛顶玄文。诸友咸请再解法华。坚以此意辞之。适因演妙典于紫云。有达际法友。督梓梵文。欲撮畧全经大旨。以便初学。敬依玄义文句。节取大纲。名为纶贯。庶几染指而知全鼎之味云尔。若以抄录旧文为诮。予何敢辞。藕益智旭谨识




