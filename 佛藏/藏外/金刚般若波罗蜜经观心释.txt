


金刚般若波罗蜜经观心释

　　菩萨沙弥智旭际明述

　　已申如实不空义　如如演说不取著　摄彼名句及文身　融归一念成观行

　　金刚者。喻现前一念心也。譬如金刚体则无上至宝。相则纯净无杂。用则广能利益。现前一念。亦复如是。体即法界。相无尘染。用徧一切。复次。现前一念。即是金刚。世间金刚之宝。假心为喻。乃世宝似心。非心似世宝也。此现前一念金刚之心。即三般若法界真体。名为实相。无尘染相。名为观照。徧一切用。名为文字。达此一念三般若者。名波罗蜜。以即三德究竟之彼岸故。此一念性。亘古亘今常不变故。可轨持故。一切圣贤由此得成诸道果故。即名为经。复次。现前一念之性。从来不异名如。此外更无别法名是。统摄自在名我。了了印境名闻。十世古今不离当念名一时。虚灵绝待名佛。竖穷横遍名在。含育出生一切诸法名舍卫国。但悟惟心能降魔外名战胜。功德之林名树。性具功德周给一切名给孤独。万善所集名园。复次。现前一念。当体常徧名大。出生福慧名比丘。诸心心所相应名众。一念具足百界千如为千。自行化他十善各各互具为二百。五根五力各各互具为五十。犹如海印炳现无前无后名俱。复次。无有一法出过于心名为世尊。一切时中常应观察自心名食时。自心本具惭愧法忍名衣。自心事理和合相应名鉢。历阴界处观察理性名入城乞食。于一一法得见理性名次第乞已。会事归理名还本处。观理究竟名饭食讫。全修在性名收衣鉢。福慧明显名洗足。证于第一义空名敷座而坐。复次相应解心所名须菩提。此解有殊胜力名为长老。诸心所中能为导首名为在大众中。不取空证名从座起。顺方便道名偏袒右肩右膝著地。权不异实名为合掌。如理观察自觉圣智境界名恭敬白佛。心性不可思议故名稀有。无量众善名诸菩萨。众善不离一心名善护念。一心具行众善名善付嘱。一念照性名善男子。一念寂性名善女人。依寂照体起寂照用名为发菩提心。用如其体名为应住。永离昏扰名为降伏其心。心之理性随解现故名佛告须菩提。如理而观观即如理名善哉善哉。复次。现前一念具足无量染净种子及现行故。名为一切众生之类。无明覆蔽名为卵生。隐覆含藏名为胎生。爱取所润名为湿生。非有现有名为化生。心生像生名为有色。觅心无像名为无色。种种攀缘名为有想。攀缘无性名为无想。所缘不实名非有想。能缘不断名非无想。无明妄想本性空寂名为无余涅槃。了妄不生名为令入灭度。一心不生。万法无咎。譬如翳除空华悉殒。名为灭度无量无数无边众生。华性本空非今始灭。名为实无众生得灭度者。于一念中妄计宰主形相众缘相续。名我等四相。迷空计华名非菩萨。复次。心无心相名无所住。念念出生名之为行。不取一法名为布施。不染一法名为持戒。不碍一法名为忍辱。不舍一法名为精进。不动一法名为禅定。不昧一法名为智慧。不坏一法名为福德。不见一法有分剂相名如虚空。不计一法异于般若名如教住。复次。现前一念体即法界名非身相。本原真如名为如来。由观心故不毁三业名为持戒。质直柔和名为修福。一念觉故名为一佛。念念相续至无量念善觉悟故。名为无量佛所种诸善根。本觉之性印持摄受诸修德故。名为如来悉知悉见无量福德。了心无相名无四相。行无相善名无法相。离一切恶名为无非法相。谛喻彼岸。观智喻筏。安住实谛观解亦绝名为法尚应舍。复次。现前一念即如来故。亦即菩提。不应如来得于如来。不应菩提得于菩提。以能得所得。能说所说。皆是即心自性无能所故。此之心性即无为法。一切圣贤不离心性有修证故。现前心性即名为经。是法是常无变坏故。一切诸佛及菩提法。无不依于心性而施设故。若达心法即知佛法。亦知一切众生之法。三无差别。非别更有诸佛法故。复次。现前一念即是法界无内外故。故无出入。亦无往来。无道无果。无欲无离。无喧无寂。名为四果阿兰那行。复次。现前一念光光相续。名为然灯。万法所依名为佛土。徧满自在名为大身。福田所宗名为塔庙。一体三义名金刚般若。究竟秘藏名波罗蜜。如理观心名奉。观成不失名持。自此以后虽有种种名句文身。以义摄取。亦复不离现前一念。可以意知。不复委释。

如是微妙金刚义　不离现前一念心　观心具足般若经　亦复具足余妙典
十二分教二种藏　乃至量等大千经　于一念中悉剖出　一切诸念亦复然
如于念念剖大经　一切根尘亦如是　乃至无有少许尘　而不具足法界藏
如是正慧应了知　一切惟心心一切　若不观心类说药　真药现前亦不知
是故我今稽首礼　性具三德无遗者　一一启请劝观心　速登般若金刚岸

金刚般若波罗蜜经观心释





