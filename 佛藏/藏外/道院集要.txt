
《四库全书　道院集要》　　（宋）晁逈撰

　　钦定四库全书

　　子部十三

　　道院集要

　　释家类

　　提要

　　臣等谨案道院集要三卷旧本题为道院集宋晁逈撰宋史艺文志载道院集要三卷注曰不知作者考晁公武读书志载道院集要三卷称元佑中侍从王古编并载古序曰文元晁公博观内书复勤于著述其书曰道院别集曰自择増修百法曰法藏碎金曰随因纪述曰髦智余书余尝编阅之以为名理之妙虽白乐天不逮也輙删去重复总集精粹以便观览则此书乃王古选録逈书故名集要此本以为即道院集者误也文献通考列之别集门中今检其书乃语録之流实非文集改隶释家庶不失其本旨焉

　　乾隆四十六年十月恭校上

　　总纂官（臣）纪昀（臣）陆锡熊（臣）孙士毅

　　总校官（臣）陆费墀

　　●钦定四库全书

　　道院集要卷一

　　（宋）晁逈撰

　　止用无生

　　一切之事心能忍可令其不生斯最简要空无生中谁是烦恼谁是能治但以无生一方徧治一切又圆顿止观万事来千便视为空何用对治之法色即是空非色灭空事即是空非事过空临机对境常作此观勿以事干虑执以为实使窒碍胸中又念过去之事初未济时无不预懐忧想及事己过杳若梦焉是知忧悲之情到了虚幻谁能于中妄集心苦若忿欲二毒发自外境忽来相干我先觉之则无能为也【圭峰问讯学徒云外事内身觉了不相闗否余谓凡事见闻觉知悉断以太空安心纯熟】

　　至空至明

　　禅说甚多余取其要无出于大明了至清净而已内觉身心空外觉万物空破诸相讫自然无可执无可争此是大明了也惟有一真之性即不空勿令有秋毫许障碍微尘许染着此至清净也如此坚久不渝便是无上士不动尊矣心中有微尘许亦不可须廓然如太虚空方是空也又非昏昩断灭之空此名顽空真是灵灵不昩了了常知之空此名真空

　　心住为如

　　般若第五百十六内云心住为如禅宗永嘉集中说心法云前不接灭后不引起前后断续中间自孤当体不顾应时消灭知体既已灭豁然如托空寂尔少时间觉无所得予成十字云寂尔少时间无思心正住即此心住之时便是真如本体此心惟寂尔暂住佛心则湛然常住以暂住之心习令渐久【断其相续乐天诗前后际断处一念不生时】

　　遣夺功深

　　金经大乘之法其中有说身心本来虚妄之相三世推求了不可得审思过去人世杳然何有即今人世念念迁谢未来人世决定如是无始以来大梦幻中坚执妄縁结成烦恼圭峯云已曾千万亿刼妄忧之终有何益

　　三空

　　古人古事过去空今人今事即今空未来人事决定空江南中书舎人潘佑有文一首送人其文名曰赠别其中有语云事往而记之于心或为喜或为悲或为恨其名虽众然皆一心之变也始则无物终复何有哉又云天下之事其未至也无状也方今无住也已往无物也予今营营复何求耶予详此说益知世间尘事是大虚妄不当执之为有自障真心若能了知自得美名者三也名曰慧眼无上智无碍法门

　　梦幻归真

　　身便是幻幻师所化又是幻中之幻世即是梦梦时所见又是梦中之梦展转虚妄如声外有响形外有影形声影响起于一真影外影为三等妄梦中梦是两重虚

　　縁起知空

　　一切诸有如梦如幻一切烦恼是魔是贼缘起之相其体本幻种种分别无非妄见勿留于心止观纯熟

　　梦身同空

　　人生一世中其梦无数无数之梦一一称我一一之我岂非空乎歴刼之中其身无数无数之身一一称我又非空乎梦既是空身亦如梦何以迷着念念争空一生梦想自信同是一我自然歴刼性相同是一我此乃不空之空无我之我故心经以照见五藴皆空为染智入道之要【乐天诗云未悟病时须去病已知空后莫依空】

　　无我

　　谛思身之未生有象乎有名乎有我乎身之既化有象乎有名乎有我乎身前身后两不能知安得于中偏执为我爱恋忧怖自贻戚戚谛观吾身莫能原始空中得有既不知前际空所依有复还空又不知后际空所止身外之事何足介怀一切含灵都是一真法界原无彼我八极之内含灵未生之前已灭之后于此二际有彼我乎未分彼我无有形容其区限大小有似无处不有也既生未灭各为分叚之身乃分彼我此自真心所生妄想也迷真认妄弃本逐末可知矣同归一真之体聊可喻之如室排千烛宁分千烛之光海纳百川岂辨百川之味上古时人犹不独亲其亲不独子其子况杳冥恍惚之中岂分彼我哉

　　觉心萌芽

　　楞严云妙性圆明离诸名相本来无有世界众生因妄有生因生有灭生灭名妄灭妄名真且人之未生无名无相何者是我及其既生计我我所人人自以为主宰乃有无数之我何可谓一真法界乎只今梦中之我己与未梦之我稍殊有时梦中不记自身是何名目本为何事欲往何所己为官品出必具仆马或梦徒歩亦不自省又春夏昼寝梦初觉时或迷忘在何处所徐徐顾览方悟未说佗生睡时我已疎远若详此理乃是觉心萌芽其觉转深渐到妙处寳积云譬如有人梦中所作当知诸法亦复如是余悟此语破相尽矣若能观世间之事一切如梦何有刺梗留于胸中乎【景佑闰六月三日夜觉冷加夹衾而眠梦降雪缤纷独谓天反时为灾异寤而知梦忧喜都空】

　　超造化

　　物之生成谓之造物之变灭谓之化性之分别谓之识一切含识谓之相相续有情各随因报流转于造化之中歴无穷时为无穷事斯至理之大常也有遗物离人超出造化之外卓然独存者其惟大觉圣人乎【超出造化之法又非言可穷也】

　　究理遣名

　　无始终无边际世界中赋象在人者有身而后有名人人各以身名自执为我秀出蚩蚩者执我倍深已之身名自无始来生化出没无数矣不知定以何时何处之身执为我耶定欲何处之名垂之不朽耶静思好身后名者不亦悠悠哉

　　明知梦幻

　　予曾梦中逢人戏而搏之且曰搏梦中人必无伤也岂非在梦知梦乎禁林中与同僚利瓦伊偶坐玉堂见庖人诣西井亭汲水予曰观空纯熟目无全人视汲水者但见一块之空自西而来李矍然曰某所见常如此岂非在幻知幻乎

　　无碍心

　　万物自万物二仪中虚空自无碍万念自万念一心中虚空自无碍

　　无物

　　无中生有曰造有复归无曰化吾自思在天地造化中万物之一耳始于无物而忽有物自称曰我物极则反反则复归于无物其理必尔何用惊疑昔当无物之时冥然未觉而任天造造为生之始未生之前预知生期而预喜乎今当有物之时造而未化化乃生之终未知化期安得虚增其预忧乎

　　一真无分别

　　一气分而为万物一真分而为万灵万物化而还一气万灵复而合一真无数称我以同为异凡分彼我皆是妄心妙一真心元无彼我在分段形躯尽生分别到虚无灵妙何有思量但空诸所有如悟者知梦中之有皆空勿实诸所无视一切之有终无勿以梦中之无为实
　　本来无一物清净如虚空能还清净空劳生有何恋
　　本来无一物随眠起异端复归无物时觉后方知梦梦一旧僚语予曰某尝置心于空中不令着一物予惊喜曰何以加此
　　金刚三昧经云禅即是动不动不禅是无生禅若知禅性无有动静即是无生【晓无明蔽谓之明取相于明复陷无明】

　　空不空三昧

　　吾即今自定日用之法二焉不复援引证据但率意直书而已先入空三昩以决了之智夺惯习之气旋灭一切妄念如空花谷响经视听而无留碍是也又入不空三昧以严持之力保洞照之明安住一真法界如额珠髻寳常爱戴而无失坠是也此法交济更不异时精密符同久长深固百法无敌者也因而系之以辞辞贯心而易记尔偈曰心空如太空豁然无可触一真法界中灵照常安住

　　观世之空

　　世间法一切皆空既知之即须得失任运不当妄自分别执为休戚知空而执则理行不应知之何益无令因循汨没自陷于愚迷之流方为悟道精深致功勇猛之人也

　　四观开懐

　　无数之形自古生化而不停无数之情自古差别而不平无数之事自古烦扰而不定无数之有自古成壊而不久住者无迹来者无极悟其一一皆空即须心如太虚豁然无碍若复介懐与不悟者何以异

　　横竖见空

　　心经五藴皆空此近取诸身也若逺取诸物推而广之见十方之界万物万事无不是空非止实时三世次第亦皆是空横该十方竖通三世一一见空则争空之心都息惟一菩提以体用寂照强名真空妙有常令不致昬迷颠倒此是第一等事【三际曰世十方曰界此世界中千状万态有情有伪有成有壊混为大常夫何足怪我学观空豁然无碍】

　　止观宏纲

　　圭峯后録云觉诸相空心自无念念起即觉觉之即无修行妙门惟在此也此观法之纲要坐忘论随起随制务令不动此止法之纲要悠悠语録安用多为

　　了三障空

　　心也意也识也建立为心谓特起一念以成业因也思想为意谓追寻惯习未能顿忘也分别为识谓辨其违顺称识以生爱憎喜怒悟三者本体皆空平之不起则妙道现前矣

　　观普贤行经

　　观心无心从颠倒想起如此想心从妄想起如空中风无依止处如是法相不生不灭何者是罪何者是福我心自空罪福无主一切诸法亦复如是

　　觉妄栖真

　　但觉悟一切触受美恶因縁一切迷妄麄细心识外事之来【分别顺违之类】尽属魔境比之梦幻其体本空勿留胸中惟务安泊真净妙心无动摇无伺察无分别无染着无爱则无求无畏即无忧

　　金寳二经道法简要

　　一破相之智熟休结妄縁令心无罣碍当知人伦空物色空世事空尘境空如金刚经一切有为法如梦幻泡影如露亦如电应作如是观是也此名观慧一须日损之勤笃休应杂业令其心勿灭裂罢其闲想念闲语言闲作为闲交渉寳积经云舍诸愦闹逺离睡眠观察思惟随行修习舍于众务及诸戏论是也此名止法其诸广辩名理数佗珍寳耳

　　无念

　　道家之言虚静释氏之言空寂其理一也固当会归切详种种妄念皆如幻化影像乍有乍无于吾本觉真性何所伤耶但以都入于无念法门销落之是也即今身心已属虚妄岂可更于虚妄之中微细分别乎不足介意可知矣故梁氏删定止观第一云设有念亦了知空是名佛印

　　悟妄观空

　　天地万物因妄相和合而生人世万事因妄情交缔而成作此观者洞见重重虚妄念起念止皆由自心念起则一切烦恼起无念则一切烦恼止既由自心何如无念舍去妄念比投身断臂孰难孰易若无智断适自苦而无所乐也

　　融境为心

　　以理夺事尽见一切法空此是真空观是假真如若不留观想之迹直到自然成熟理事不二动静如一此是理事无碍法界此是真真如功必有渐不可轻蔑谓不随顺遍计执情惟随顺无碍法门是万境融为一心也只此不随顺外境之心便是圆觉净心与佛全同但视万境之体一一尽空无可对治

　　止观无为

　　观照其取着迷心所计之法皆无所有名观种种念想颠倒分别心息名止观者见妄而悟不在用心考察止者悟妄而息不在用心抑絶考察抑絶则渉有为故曰无为最妙对境不动是定非力制之见性不迷是慧非力求之

　　止念

　　念起即觉如川欲泄篑土可塞襄陵势絶如火欲爇杯水可沃燎原势灭觉念止念宜速而切不怕念起惟恐觉迟觉速止速二妙相宜

　　两熟居先

　　余思修行之法两熟居先智断之理熟则事事皆空岂能留碍力制之功熟则念念不起自然安闲智断即观也力制即止也

　　四无住心

　　分别居先谓之识因其分别而领纳在心谓之受心既领纳相续寻思谓之想想之不已遂至造作谓之行随行善恶各有报焉心能不住四法方是真实之际此即佛心

　　法身不灭

　　万沤起而复破水性常存千灯明而又灭火性元在

　　分迷悟心

　　人之心体本一用则有二若夫计我我所爱恶自生揣摩前尘分别影事此为迷心迷以成性乃是生死轮回之根本也当知惟心无外境界念起便觉觉之即无此为悟心悟而改行从凡入圣忘情之心不住于相如汤消冰冰汤俱尽无可分别触境之心未能不动如谷应声即应即止无复有余

　　净明三昧

　　儒书言清明在躬气志如神庄子言水静犹明而况精神圣人之心净乎普光佛为无尽意说净明三昩离一切烦恼性如虚空不受垢染本无一物元空之体净之极也寂照含虚空终显之用明之极也如太空为净日月为明不见净明心此理臻极故无一法可得照昬如炳烛虚己若清宫

　　水月赞【乐天】

　　净緑水上虚白光中一覩其相万縁皆空【水之澄净定之体也月之圎明慧之用也如珠在盘盘定珠慧如水在月水浄月明】
　　意无尽居士行深般若波罗密多时照见一真不空成一切妙德小乘执空反成空病既取空相空复为有故无色界有四空天所谓空即是色也
　　圭峯云种种念虑如幻化影像皆是佗縁灵灵一心如鉴之明未曾不照斯为真我谁能劳心忧佗妄縁已曾千百亿刼妄忧之终有何益非惟无益仍招妄苦

　　除烦恼

　　经云诸魔平等烦恼为先又云现住烦恼烦恼无所有智者于苦乐不动如虚空善观察烦恼计我我所皆离又云无障大悲观众生烦恼皆从虚假妄想而生知诸烦恼体性自离无可积习随觉即是菩提烦恼之性即菩提性观烦恼性空是正修行一切诸法性相空寂而诸众生虚妄横计是此是彼是得是失轮回六趣亿刼不能自出谛观诸法念念不住新新生灭无量义从一法生谓无相也如是无相名为实相如是通达无烦恼怖畏烦恼性空勿为室碍观如梦幻不用介懐设使情动如响应声既应即止是也愚痴之人被诸烦恼之事有熙熙者此非悟道其实如木偶而已
　　一气散结而为身一灵分宅而为神神身合而为人人所起而为事事相续而为世世事无穷纷纭其中种种旋成空一真独不变心者身之本心不生灭则身不生灭定矣荷泽云虽备修万行惟以无念为宗无念即无生千经万论源在无念念增縁起乃入轮回言语之不到者心识心识之不到者真如心识者真如之影也言语者心识之影也文字者言语之影也意为心影言为心响终非本体浮生可见如梦幻泡影虽有像而终无妙本难穷真信灵明虽无像而常有
　　寳积经云烦恼性是佛境界观烦恼性空是正修行维摩云一切烦恼为如来种不下巨海不得无价寳珠【波浪动是水体势观波浪动是正知见】一一念虑种种幻化都空当知惟心无外境界一切之形一切之情皆差别无数二者终归大空惟觉心真常
　　圭峰云灵灵自觉元无物扰扰佗縁尽是空人尽于空中结妄情不悟无物之真可以修行

　　易理圆成略论

　　予尝博览究观而好引证会归叙其名理殊胜之臻极者焉夫十方空广无边际三世古今无始终此之精真者以其虚而善应名之曰道也妙而不测名之曰神也移而不定名之曰易也凡诸伦类生而含识者名之曰性也性之所起而差别者名之曰情也江南才子潘佑着文一萹名曰赠别志气宏放唯变所适其言有云一性之动是为太易言性之移易不定也或为人或为异类在性之所好而生予详此言暗合内典所说乘因受报之理以其移易之事广大故名太易又据文中子所著之书名曰中说有云天地立而易行其中矣薛收曰敢问易子曰处天地之中者非佗也人也薛收曰谨受敎矣收也今乃知人事修而天地之理得矣予详佑之所言太易渉文中子之中说尔又列子云太易者未见气也太初者气之始也予详此云太易合音简易之易前说之名取移易之义盖以性为主也此说之名取简易之义盖以气为主也各成一说两不相妨予因贯统直书目曰易理圆成略论

　　襄相劝发菩提心文

　　大众从无始来常认为我身者是地水火风假合之身旋聚旋灭属无常法非我身也大众从无始来常认为我心者是縁虑客尘虚妄之心乍起乍灭属无常法非我心也我有真身圆满空寂者是也我有真心广大灵知者是也空寂灵知神用自在性含万德体絶百非如净月轮圆满无缺惑云所覆不自觉知妄惑既除真心本净十方诸佛一切众生与我此心三无差别此即菩提心体舍此不认而认臭身妄念随死随生与禽畜杂类比肩受苦为丈夫者岂不羞哉又观通圆顿经典之言云金刚圆觉简妙通明华严湼盘广大具足

　　道院集要卷一

　　●钦定四库全书

　　道院集要卷二

　　（宋）晁逈撰

　　无疑

　　楞伽云譬如谷粟名凡夫食不舂不炊不可得食不生不灭亦复如是不修智巧方便行者不得具庄严法身此无疑也言下大悟止是见理误会无修者盖不晓无修之修也

　　剖析除求

　　不除妄想不求真此是不除之除不求之求亦云无修之修无得之得也即不同凡愚元不除元不求若刍豢之物蠢蠢然但不起心动念有为作耳妄念所起觉之即止不是别有除妄之法此是无所除之除也妄念既息本真自明不是别有求真之法此是无所求之求也

　　宴坐

　　庄子坐忘达磨壁观初学之人误会本意便学大乘放旷但恐失理过时经偈有云一切业障海皆从妄想生若欲懴悔者端坐念实相见画跏趺坐魔王尚惊怖何况入道人端身不倾动

　　圆觉三根

　　敎中说信解行证四法相须今据圆觉一法巧备三根之极说盖上中下根各有入道之门余尝以决定信为内学之本又复于此经中具得三根之法于普眼章内凖上根之解先用二空观洞见人空法空空却身心然后用法界观又见无边法界一一皆空是谓极深研几穷理尽性之周徧者也故名普眼如是观照存诚自然虚融恢廓无一尘之点污无一毫之罣碍此则信而次之以解也又于威德章内凖中根之行用三观之初泯相澄神观取净安心渐渐修行方冀成就此则解而次之以行也此解此行素所景尚固未曾建三期道场作诸佛事但居常趣向与羣伦小异于世间乐欲不甚贪染揣量功力亦未得万分之一耳已似觉知得圆觉章内下根之证少分焉此章说摄念之前求哀懴悔遇善境界得心轻安其下注云身心调畅轻利安和神爽气清肢体柔润予自觉形神则候与此四句之注约畧相符又据唐中岳隐士栖真子施肩吾述灵响辞序云夫修炼之士当须入三静关淘炼神气补续年命大静三百日中静二百日小静一百日即以开成三年戊午岁起自正月一日庚申闭户自修不交人事克期百日方出静堂未逾月而神光照目百灵集耳精爽不昩三者皆应则知仙经言不虚也余自觉三者亦有联兆余老矣随分增修犹似有应何况盛年敏识之士若依经旨久久修行必倍有殊胜之验余近从心之年初闻灵响今将十年清妙倍昔夜静所闻又倍于昼凝然听之心息俱住神气融畅杳不可说常见一点圆光如小钱许或红或黄或白

　　闻中入道光音天【天自然也】

　　施肩吾灵响音序述百日习静未踰月而神光灵响其词有静听秋蝉吟予六十七八时夜视或熠熠有光忽闻灵响后转殊胜又有似金声泉声久益清紧今越十稔身益老而耳益聪警所闻益清无休己时

　　集证禅功

　　思惟要略法云得初禅相者喜乐徧身见有种种微妙之色又云心想住者心得柔软见有种种色光从身而出若误会无修止事空谈恐一生虚过耳

　　轻清入道

　　冲虚经中说骨肉都融身可乘风维摩经注说欲天报通足可凌空但依玄元少私寡欲佛之清心释累必有乘风凌空之理又楞严谓想之轻清者飞升情之重浊者沦坠此何疑哉
　　余将及从心知非改过之外间日食素旦旦焚修善祷有暇则时习安坐鞭心入理昼课心经夜增数息
　　南朝梁时有刘歊者隐居不仕忽有异人来告曰君心力坚猛必破死生弹指而去莫知其所
　　阿育王经云优波笈多宿世为猕猴学縁觉坐禅证阿罗汉果唐刺史李繁述玄圣蘧庐十六篇其心法东都有人养鹦鹉以其慧甚而施于僧僧教之能念经往往架上不言不动问其故对曰身心俱不动为求无上道及其死焚之有舎利二者得道皆自宴寂中入华严云心佛及众生是三无差别信矣人为万物之贵茍不知此道乃猿鸟之不若也
　　阿难多闻搃持积岁不登圣果息縁返照暂时即证无生息止也照观也【托静栖心群籍多称其灵异处喧摄虑古今未彰其感通】

　　智严禅师

　　童丱日谓人曰世间但竞耳目之前宁知生死之际后在山谷中入定水暴涨形将没熙怡端坐忽然水退猎者曰身命可重何不避耶答曰吾本无生安用避死

　　解脱【续高僧传】

　　居五台山昼夜克责心便安静感诸佛见身说偈曰诸佛寂灭甚深法旷刼修行今乃得若能开明此法眼一切诸佛皆随喜因问何者是寂灭法诸佛即隐空中有声曰方便智为灯照见心境界欲究真实法一切无所见僧旻初乐禅黙乃依所立义试遍安心旬日之间遂得入定问诸禅师皆云门户虽殊造寂不异予谓宴息方便久而纯熟断不疑也又僧智藏宿灵曜寺夜暂用心见有金光照耀一室洞明问其故答曰此中竒妙未可得言夫宴寂之门固有妙喜吉祥
　　祁嘉字孔宾清贫好学年二十余夜忽窓中有声呼曰祁孔宾隐去来修饰人间事甚苦不可谐所得未毫铢所丧如山崖
　　有问南泉修行功德逺近答曰滴水下岩则知朝海凝神入混沌融神出空寂凝初也融成也

　　心息兼咏

　　不止之心妄心也不动之心真心也归心不动方是自心此是止息之义故其文以自心为息又息者气也自者从也气从心起故其文以自心为息又思心住则息住心行则息行息住则心住息行则心行所以禅家道家惟以心息二法最为切要庄子云真人之息以踵又有进薪传火养息续命之旨此必然之理华严论云第四禅身心寂灭离出入息喜动亦无三灾不至又佛教蛇奴安居调息因此得道楞严圆觉禅那注有心息相依息调心静此可以养生可以入道
　　身动而行人伦见其迹心动而行神灵见其迹身心俱不动人神无以觅
　　坐忘云心安而虚心安如太山而不动心虚如太空而不碍

　　超出循环

　　出世智人造化不能拘制乃于生死流中逆流而上梵语阿罗汉华言无生经云诸漏已尽无复烦恼所作已办梵行已立舍于重担不受后有葢此智勇之人能脱生死之苦住不生不灭境界不受后生之身若更行菩萨利他之行从权受生亦由于已而来去自在矣【汾州无业之类】

　　二法枢要

　　心息相依息调心静入三摩地兹尤简径念起即觉觉之即无入三菩提此最权舆

　　诸境同清

　　梦觉之初未念诸念方寸之室虚白生此清境可爱昧爽之初羣动未动方丈之室虚白生此又可爱此二清境中尤宜进道表里相应真可乐也五鼓之后睡觉而坐自觉神清气清耳中音清其妙无比

　　瑜珈论解

　　非太沉谓不昬住非太浮谓不掉举常住于正念根本此谓无所住之住无所念之念也

　　鋭志坚刚

　　修行须得有了悟之见决定之志最为要切一切烦恼不能沮壊华严云了知三世众生类悉从因縁和合起善解烦恼诸习气不壊诸法真实性

　　摄念须勤

　　修心地法门宜加严净坚果旧縁渐断有顺事而勉应者新縁罢结无倐起而先唱者【如撤薪止沸】

　　三象

　　气动而清天之象也心静而宁地之象也智圆而明日月之象也三者和会自然见神灵妙用

　　随时随方入道

　　随方随处量力修炼若待得其时得其处然后进道岂非俟河之清乎心茍易动触处皆然林下水边亦有禽鱼之挠山栖野隐宁无虎豹之虞

　　为道日损

　　垢渐去而鉴渐明魄渐销而月渐满攻木先节目则枝叶易去破竹先麄节则迎刃而解日损妄情先去甚者艮施止于无见损之惩忿窒欲注云可损之善莫善忿欲忿欲乃释氏所云贪嗔也

　　七审【四威仪中常自考校以代曾子三省】

　　一切妄念稍止息否
　　一切外縁稍简省否
　　一切触境能不动否
　　一切语言能慎密否
　　一切黑白减分别否
　　梦想之间不颠倒否
　　方寸之中得恬愉否道力深浅自审方知

　　自警

　　清澄寂灭海明净湼盘天到此方知乐休躭浊睡眠

　　坚凝

　　了知起灭意决定生死根不复随縁转是名不动尊在造化中身不由己在情境中心亦如此悟妄识真妄縁入理率以为常至于没齿学道人须得毒眼睛觑破一切不能障碍如文殊之智是也硬脊梁道力坚壮克荷付嘱之重如普贤之行是也

　　在家而山居宴坐静室外室也虚室生白内室也内外二室岂愧太室少室乎
　　检情摄念息业养神
　　如今休去便休去若觅了时无了时

　　十魔军【出圆觉修证第十七卷】

　　一欲二忧愁三饥渇四触爱五睡眠六怖畏七疑悔八瞋恚九利养虚称十自高慢人
　　圭峰云随时随处息业养神昙伦云行住坐卧离念净心
　　与道弥亲世转疎老心恢廓学如初妄縁纷扰随时过云物何曾碍碧虚
　　金以火炼心以事炼知而不自炼更俟何时【道力精研如金百炼】

　　内外勤修

　　人可于利济通达者常力行之患难困苦者力救之皆如己身之事此外功德也修此勿责人报勿希天佑人若有知天若有灵理合如何哉清心释累惩忿窒欲求自然智住无碍行此内功德也修此勿期道胜勿思瑞应经若不诬教若不虚理合如何哉

　　内外清净

　　斋戒沐浴此为外清净洗心玄覧此为内清净

　　真眼真心

　　所见有是有不是此世间妄眼无是无不是此出世真眼所知有可有不可此世间妄心无可无不可此出世真心学出世法者眼界常不分别心界常得安和圆成实性上豁然无一物种种推画皆为妄想

　　二大因縁

　　其一谓一切诸有其体终空但当外顺而已勿至贪着滞固久令陷坠其一谓至精无形而妙用不空者既未能复本则升沉流转入大苦海固当深自觉悟识其所归勿令远而不复也

　　积习成功

　　先博学而后絶学先积渐而后顿成博谓广看经论其中见简妙之理一句足矣如披砂拣金自多中得少罗之获鸟止在一目然须以众目成罗人之念念相续熏修淘炼加其定力惟最后一念之悟豁然得其本心如以斧伐木最后一斧乃倒然多斧积功方一斧成功也

　　四妙圆成

　　般若是智先得照了之智辩妄归真此则由天然见性也解脱是出纒离缚不结尘縁此由人之果决也湼盘是寂灭之义谓一切情想寂静灭息菩提是圆觉之义谓圣神融通无不了知此二者非内证臻极不能致寳积云求自然智破无明■〈〈士冖一卵，上中中下〉殳〉超于天人最为殊胜

　　中阴颂

　　一意一念顷断垢自不为垢本胜于我坠我于三趣今我胜于垢灭汝入湼盘

　　直截开懐

　　审思浮世乃是生老病死之都藴聚忧悲苦恼之大窟宅此八字无人无之明悟之人知彼我皆同事过即空不留妄想

　　业障本空

　　一切业障皆妄想所作回心实相妄縁已絶罪不能繋如奇人登王位虽有宿负之民孰能来干说本空者欲人悟妄不容更生若误会作之如故此辈甚愚

　　四至

　　妙道之理至虚至静是其体至灵至明是其用千经万论不离于此能深入于虚静必渐显于灵明

　　三无

　　无所修之修日损尘縁近入流无所住之住不着边中成净虑无所得之得舍已遗珠人不识

　　三根六如

　　对眼根之尘如见梦时物如观幻化像对耳根之尘如闻空中风如听禽鸟语对意根之尘如汤释氷雪如冶销金铁

　　三策

　　未能无念即用观空未能顿空即用对治无念观空对治三策次第而用

　　入佛智

　　凡夫着有不见有中之空如空花阳熖似有而非实着有迷妄可知二乘着空但见诸相皆空不见空中妙有如万物造化虽无主宰是虚空中混成神妙神妙如此安可言空不着见于二边不取相于中道惟佛知见

　　三身赞

　　得清净果究竟无染是名法身何尘可点返本还原智照圆极是名报身具诸功德普门示现赴感自在是名应身羣生攸赖一真体用分其名相至世超絶故曰无上

　　无着

　　出世之法以无着为本华严云一切境界不生染着净身口意住无碍行灭一切障世间受生皆由着我若离此着则无生处无所取着犹如虚空入一切法如虚空性是名得无生法忍湼盘云凡夫着色乃至着识以着色故则生贪染心故为色缚乃至为识之所繋缚以繋缚故则不得免生老病死忧悲大苦一切烦恼

　　顺道心

　　夫歆然之欲■〈忄敝〉然之忿■〈忄敝〉然之忧皆逆道心于道为损翛然自得怡然自适恬然自息皆顺道心于道为益去彼取此服之无斁

　　智人处世

　　陆行縁崖谷同涂者共忧恐而醉不如醒水行冐风波同舟者共安危而醒不如醉智人处世也外释利内忘忧当思此法醉坠者身不伤比夫专气致柔此则为假也病忘者心不乱比夫坐忘遗照此亦为假也假犹若是而况真乎

　　强名生死

　　夫人分一元之气有形而成身分一真之性有识而成心故曰精气为物物极则反复归无物故曰游魂为变强名生死何有彼我哉

　　勿以本觉随梦幻

　　唐柳公度善摄生年八十余歩履轻便或有求其术公度曰吾初无术但未尝以元气佐喜怒气海常温耳予详公度所言乃摄生之法常令元气和而复暖也予因类举别得摄念之法保护本觉勿以本觉随梦幻常令本觉明而复正是也彼以身而言此以心而言若能并用二法何胜如之

　　道院集要卷二

　　●钦定四库全书

　　道院集要卷三

　　（宋）晁逈撰

　　毘卢遮那

　　文殊普贤合而为一强名曰毘卢遮那此梵语也以华言解之是种种光明徧照

　　如来

　　本觉为如今觉为来谓本真常觉夫何背本逐末今则悟而来复证其本觉故曰如来

　　楞严五十七重修行等级

　　初从干慧起其次十信十住十行十回向四加行十地等觉妙觉凡九种共五十七数也夫欲爱干枯方生智慧而有信根故陈十信凡十数者各据类中别分浅深次第至十满足既能信矣自然决定依止故陈十住既能住矣期于力行故陈十行恐其执滞得少为足故陈十回向回小节向大道也又四加行贵经久无倦如乘骏渉远顾影着鞭前十信心后住行回向名三贤之位四加行后次升十地方名圣位又至等觉与佛齐等惟妙觉一位统实臻极实无一法可得而积功入圣故立尔许名相明了之士必须依此修证有一类人误会无修而乃因循末畧入断灭见不知无修者言不同世间有为之修也非如须一物入手然后为得

　　三观删要

　　止观法中有三观之名一曰从假入空观二曰从空入假观三曰中道正观行者修止观时了知一切诸法皆由心生因縁虚假不实故云空【诸经有云空解脱门】以空故不得一切诸法名字相貎【诸经又有云无相解脱门】尔时上不见佛果可求下不见众生可度是名从假入空观亦名二谛观亦名慧眼【金刚经颂曰慧眼直縁空】亦名一切智若住此观即堕声闻辟支佛地其人定力多不见佛性【予谓少其慧用】行者知菩萨为度一切众生成就一切佛法故不取着无为谛观心性虽空縁对之时亦能出生一切诸法犹如幻化虽无定实亦有见闻觉知等相差别不同行者如是观时虽知一切法毕竟空寂而能于空中修种种行亦能分别众生诸根性欲无量故说法无量利益众生是名从空入假观亦名平等观亦名法眼亦名道种智住此观中智慧力多虽见佛性而不明了行者知菩萨虽复成就如此二观犹是方便观门非正观也因是二观而修中道正观金刚经颂云法眼唯观俗【亦名第一义观】云何而修谓息二边分别云何息二边分别谓体知心性非真非假息縁真假名之为止【息縁予谓已能了知便常止息縁念更不寻思分别真假也】谛观心性非空非假而不坏空假之法如此照了即于心性洞达中道亦不取中道以决定性不可得故是名中道正观即是佛眼【金刚经颂云佛眼如千日照异体还同】即是一切种智若住此观即是定慧力等了了见于佛性
　　华严法界其间三观尤为要妙其一曰摄境归心真空观盖言三界所有法唯是一心作内心不起外境本空知诸法唯心便舍外尘相由此息分别悟平等真空是也予以为心之縁起皆谓之境此境妄想不实故名为空又不同目前十方之空彼是顽空此空是心法动作有用之空故名真空欲令慧观之人照见诸相体空已知妄认苦藴悔其留碍滑我胷中【滑音骨乱也】即当任运乘縁勿复悠悠分别尽摄诸境同归一心故云摄境归心真空观其二曰从心现境妙有观盖言于此门中依体起用具修万行庄严报土是也予以真境为净土之别名谓滋殖万行利泽羣生之道也却从本心现此真境此境又不同目前万象之有彼是麤有此有是心法微妙无相之有故名妙有欲令慧观之人入佛之境得佛之智行佛之行誓法能仁善救示现种种方便也故云从心现境妙有观其三曰心境秘密圆融观盖言心者无碍心诸佛证之以成法身境者无碍境诸佛证之以成净土法身净土圆融无碍一毛孔中无量刹一一尘中佛皆入前之两观各述一边今此双融会同心境是也予以为法身净土俱是强名夫佛性清净有如虚空虚空无相何物能碍岂可以凡情测度如观世间形噐有所限量哉理不如此所以入微尘不足以为小包太虚不足以为大此心此境深秘微密混成一体不可得分欲令慧观之人协用二观夫志之所至则分而为二退藏于密则合而为一故云心境秘密圆融观详悉如此若举要而言初一观会相归性还原也次一观空中立法应变也后一观脗合混然絶迹也华严六通云天眼天耳他心宿命神足漏尽李广射石虎精诚果敢无分别不动之心也故射而能入广之后心犹豫畜缩有分别已动之心也故射而不入道人真纯果决如广前心超凡破苦何难耶

　　须弥芥子

　　盖言大无不包细无不入如流转受生为鲲鹏非随其形而增大为蟭螟非随其形而减小本性元一不变易而分洪纎也华严云一尘含法界明一真之性本无分限色即是空非无色之空恐人执色为碍耳空即是色非有色之色恐人执空为碍耳色空双泯心境一如无纎尘可拂方是了然旷逹

　　用舍从宜

　　学禅定法用之不可执执则陷着事舍之不可废废则陷无功故于用舍之间详其迨速之过至如作任止灭本是四法若滞相则成四病如药以治病病既愈而服不止则反伤正气舟以济川川既济而恋舟不舍则未登彼岸

　　化识归真

　　刘劭人物志剖析人情物理曲尽其妙以禅观明之则是意识也凡人一切分别谓之识圣人一切混融谓之智分别起一切尘劳混融复不二真性

　　和会两宗

　　南宗之顿无一法可得无一毫致力若失中正则落顿空成不回心钝阿罗汉北宗之渐调心调息日损日益此大槩也若失中正则入邪见成有为外道

　　三不过差

　　心起思维口发言语目覧文字皆为求理得理即如理而住不可滞于三相如到岸舍舟见月舍指
　　维摩说菩萨不住无为【住即功德不具】不尽有为【尽则无智慧】易云精气为物老子云窈兮冥兮其中有精此妙用之本体也而释氏但谓之实相而复敎人不取于相故人伦莫穷其理鬼神不见其迹
　　有所知者有所不知【如夜有烛而有所不见】无所知者无所不知【如昼不用烛而无所不见】
　　冲虚至德真经云孔子能废心而用形注谓对接世务止用形迹而已其心则泊然不动也妙道非形噐言意所能区别其奈教门逐末矛盾交争不出名利之场也试思未有书契时孰分主宰而求胜乎
　　干卦刚徤中正可以辟邪降魔圆觉寂静轻安可以存心入道序卦云复则不妄盖反本还原方为无妄楞严云生灭名妄灭妄名真万物有象皆于六道无象中生此则无为无不为之理故圣人之道贵混然无迹合于大道
　　恣口腹者神仙目之为啄腐吞腥佞富贵者高士比之以吮痈舐痔
　　深于神仙之学者见众人之未来既哂且悯曰满目纷纷无非行尸走骨深于定慧者曰满目纷纷无不随心变形道家所言但能从无观有见其歘尔自造者也释氏所言又能从有观无见其卓然而独存者也
　　详求至理其惟无念是无生之法若起观想愿生庄严净土乃有欲之心习有生之法也何能复性于一真法界乎大觉之人不作此见
　　不被妄縁系缚即是解脱不被法尘染着即是清净不被迷情障蔽即是菩提不被爱心苦恼即是湼盘观炼混成此为得道
　　七窍凿来亡混沌六窗开后役猕猴
　　勿起乱想须从正念

　　造化因心偈

　　赋象各由心影响无欺诈元无造化工羣生自造化

　　海印

　　境风吹性海波起成连山澄渟复湛然影像分如印

　　贯休诗

　　举世遭心使吾师独使心万縁随日尽一句不言深

　　觉意三昩【梁氏删定止观第一】

　　意之所起即修三昧心数起时反照不见动转根原故名觉意又穷诸法本皆由意造故以意为言端尔对境觉知异乎木石名为心次心筹量谓之意照了分别名为识如是辩别堕心想颠倒中
　　灌园养蔬驱禽养菓养生之士岂不如灌园养蔬之人乎

　　三大苦

　　仕宦之间暗触祸机袵席之上密渉畏途轮环之中枉入诸趣
　　世间有怨府畏途祸胎鬼趣积习宴安于其中未曾一念觉悟可谓贤乎

　　意不求如

　　观彼如意之极不当健羡世事皆有倚伏如意之极亦有不如意事事难缕述理可尽思以此对治自然甘处【设身有苦当念恶趣众生】
　　牢收长物金三品密写虚名墨一行失道信縁成苦趣懵然流转海茫茫
　　心如莲花不着水身似翔鸿不可笼
　　清兴比方心境妙月明池净白莲开
　　风花荣落速水月净明深物物观天理资吾入道心
　　谓颜回为愚王湛为痴士有隐德人何由知权要之门喧烦会合道义之宅閴寂荒凉
　　齐已诗心清槛底潇湘月骨冷禅中太华秋陈陶诗高僧示我真隐心月在中峯葛洪井诵之令人气格爽拔索袭不应举辟太守阴澹造焉曰先生弃众人之所收收众人之所弃宅不弥亩而志忽九州岛形居尘俗而栖心天外
　　郭瑀【字符瑜】少有超俗之操精通经义多才艺善属文谷隐凿石而居服栢实以轻身张天锡遣使者持节以蒲轮玄纁备礼征之遗瑀书曰先生濳光九皋懐真独逺心与至境冥符志与四时消息岂知苍生倒悬四海待拯孔圣车不停轨墨子驾不俟旦皆以黔首之祸不可不救先生懐济世之才故遣使者虚左授绥使至瑀指翔鸿示之曰此鸟安可笼哉
　　养恬生智见独善之天机原道立言为兼济之法利穷坚老壮协用严持

　　赠别　　潘佑

　　庄周有言曰得者时也失者顺也安时而处顺哀乐不能入也佑常佩服于斯言夫得者谓如人之生也自一岁二岁至于百岁自少而得壮自壮而得老岁数之来不可却也此岂非得之者时也失之者亦如一岁二岁至于百岁若暮之失早今之失昔从壮而失少从老而失壮行年之去不可留也此岂非失者顺也天下之事皆然也来不可避去不可留故安时而处顺哀乐不能入也达人知我无奈物何物亦无可奈我何两不相干故泛然之也故浩然之也乃自然之也不知其然而然故其视天下之事如奔车之歴蚁垤也值之非得也去之非失也安能分得失于其间结哀乐于其会耶如人一岁二岁至于百岁其间得失哀乐杂然繁苛当其时哀则戚戚而不可解乐则熙熙而不可易及其过而思之乃觉觉亦梦也则向之熙熙戚戚一何妄哉则后之视今亦由今之视昔也今之失何足介意耶燕之南越之北日月所生是为中国日月东西出没者是为昼夜其间含齿戴发粒食衣蠒者是为人一性之动是为太易言性移易不定也或为人或为异类在性之所好而已刚柔动植云云而无穷者是为物以声相唤是为名倍物相聚是为利彚首而云云是为事事往而记之于心或为喜或为悲或为恨其名虽众然皆一心之变也始则无物终复何有哉于是分彼我彼谓我为彼我谓彼为彼彼自谓我我亦自谓我使其交相指皆彼也自指射皆我也然终不知谁为彼谁为我也虽圣人不能定之且强为之治焉于是有或名商周或名秦汉治筠榖之肤舒而裁之谓之简笺束毫末而染丹墨而纵横之谓之文聚云云之事而録之谓之典籍后人视之谓之稽古世世相效而不知休息或至于道或溺于心谓之曰学或曰自古及今营营于其间者惟共一昼尔一昼之间而营万世之务何异乎觉而忧梦梦而忧觉也日月星辰丘陵山泽如故也含齿戴发刚柔动植者云云而不已也往所谓商周秦汉或争而得之者或争而失之者今何有焉今予视之真觉之视梦也岂若体道安生而清虚为任哉天下之事其未至也无状也方今无住也已往无物也予今营营复何求耶然而贪欲而好利系心于得失者局促若辕下驹安得悬解如列子能言如庄周者发言如雷注耳如风焚天下之辕释天下之驹浩浩然复归无物至于无言欤仆旧之所言如此足下之行也録以赠行足下局促之甚者其心已病矣闻吾此言病其瘳乎

　　孔旻先生诗

　　怒气剧炎火焚和徒自伤触来勿与竞事过心清凉

　　禅道同功修养诀【并序】

　　余立此诀为圆学者或成胜定或致长生禅家学无生道家学长生体势微分自然皆应智力深浅系乎人焉
　　心息相依息调心静【此两句禅家之语子添两句在其下】静调久久可成胜定神气相合气和神清【今飜为道家之语亦添两句在其下】清和久久可致长生

　　澶渊晁公别録五事　　李淑

　　公少时尝闻方士之说人耳有灵响目有神光自尔听于静中若铃声逺闻耆年之后愈觉清澈夜半睡觉即铿琤之响益为纎亮公自名之曰三妙音一曰幽泉潄玉二曰清磬摇空三曰秋蝉曵绪天禧后常觉目有神光如圆钱如片月或隔帷箔光如电烻后又有圆光或红或白其中有一点如鉴中照道装像尝自为文志其事
　　右一
　　公冠岁遇髙士刘惟一访以生灭之事刘曰人常不死公骇之刘曰形死性不灭公始悟其说自兹留意禅观老而愈笃
　　右二
　　公尝令画者王端图二像一朝服者钱思公为赞一道服者南阳杨文公为赞议者谓公邀二君为赞出处之际有深意焉
　　右三
　　公尝语诸子曰予年八十而有十胜利谓神爽气清耳聪目明腰直脚轻身康心喜寝甘食羙也
　　右四
　　公尝梦游西北方国有人导入大山洞中羣僧列若诵经然公合掌加顶致礼之有道士角冠黄衣诣公作礼貎甚恭公亟避之又徧覧圣众竟寤而记异后一月公薨
　　右五

　　道院集要卷三
