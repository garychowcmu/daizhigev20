　　寄禅和尚行述　　（清）冯毓孥撰

　　师讳敬安，字寄禅，本湖南湘潭黄氏子，父曰宣杏，母胡太君，奉观音大士甚虔，梦兰而生师，时前清咸丰元年十二月三日也。方髫龄时，即屏弃腥味，随母拜月，喜闻人谈仙佛事。七岁丧母，十二岁丧父，师方就塾师受《论语》，未卒业，家贫，与弟子成俱废读，为田家牧牛；然常携书自课。同治七年春，驱牛出郊，见篱间白桃花，为风雨摧落，感而大哭，遂投湘阴法华寺，从东林师祝发，时师年十八。未几，徙南岳祝圣寺，从贤楷律师受具足戒。闻岐山恒志和尚，倡教外别传之旨，冒雪往参，志公命司行堂，兼执饲犬役，是为苦行始。如是数年无所得。一日，饲犬，食未尽而去，志公适至，师恐见谴，乃取其余食之。俄见犬自厕出，因思向食犬余，必杂遗其中，心中作恶，呕吐不止。既念一切世间物，本无垢净，四大假合之身，于外六尘，亦无好恶，取舍皆由业识妄生分别，乃决计与之交战。窃如厕下，参乾矢橛，一动念间，便膈臆欲裂，愈信经论所云皆实。遂悟入心地法门，师以释迦牟尼有“千疮求半偈”之说，然顶四十有八，自项至腹百有八，两臂殆无完肤。至宁波阿育王寺供洒扫，于佛舍利前剜背肉如钱者数四，注油于中以代灯；又然去左手两指，因自号八指头陀。师尝发誓，修“法华般若行”，朝夕忏悔，每追溯过去，辄泪涔涔下！尽十八日，遍身寒作，如在冰雪中，舌根麻木不得转；惟默诵经文，万信立尽，心大骇，疑为著魔，静坐数日，始复常态，妙智由是顿开。师以其事语南岳默公，默公云：“此台宗所谓‘寒触’也，舌根已转，可证‘法华三昧’矣。”厥后益加精进，乃至空慧俱铨。

　　师之在岐山也，维那精一，禅课之余，好作诗自炫。师诃之，以为不究本分，学世谛文字。精一曰：“汝灰头土面，合参枯木禅，焉知慧业文人，别有怀抱耶？”无何，省舅氏于巴陵，登岳阳楼，下视水天一碧，得“洞庭波送一僧来”句，归述于郭菊孙先生，谓有神助，授以通行《唐诗三百首》，师遂以诗名于世。然生死心切，时以禅定为业，常山行坐盘石上，参父母未生前语，冥然入定。自是遍访烟水，江浙名宿，皆往请益。师既奉贤楷律师为本师，又以笠云圃学行超妙，亦以师礼事之，东游住宁波最久。

　　光绪十年，师年三十有四，始还湘中，历主衡阳罗汉衡山上封大善宁乡沩山长沙神鼎上林各寺。上封在南岳祝融峰下，为衡州大刹，山后有田数千亩，皆供众之产，宗风衰绝，被夺于农人者且半，师讼于当道，经年不能决，卒赖巡抚吴清卿中丞力，次第规复之。沩山开山于唐灵佑禅师，沩仰宗初祖也，寺宇千余间，僧众千余人，前清之季，法门坠败，师驻锡三年，鼓螺为之一振。二十八年，天童阙席，首座幻人以为四明净域，非得高僧主持其间，不足以宣鬯正业，力破积习，率两序清众，请师守护法度，师以旧游胜地，遂辞上林，来主天童，如是十一年，百废俱举，夏讲冬禅，靡有虚岁。

　　先是，清廷罢科举，兴学校，南中大吏，以资无所出，有提取寺产之议。浙江三十五寺，请日本本愿寺僧伊藤贤道，借传教保护，窃师名为首，报纸喧腾，外部电询浙抚聂仲芳中丞。师闻之，愤甚，以为辱国辱教，即飞函当事者，陈窃名之妄，力请严拒。聂公电覆外部，于是各府得自办僧学，由学部颁行僧教育会章程，僧人之创立学校自此始。师长宁波分会凡三年，多所保存。宣统三年八月，武昌义师起，大江下游，后先响应，新募军人，大率驻扎寺观。其乡里无赖子弟，则又假光复名，军服结队，令僧人出资，或迫胁为兵。师虑各地僧人，惊恐而流徙，因流徙而废置，正愁急无策，而政治革命之说起，师喜曰：“政教必相辅，以平等国行平等教，我佛弘旨，最适共和。”乃至上海，联合十七布政司旧辖地僧侣，创中华佛教总会，赴南政府，亲谒孙大总统，总统许之。民国元年四月，是会成立于上海留云寺，诸山长老，推师为长，乃以静安寺为总机关部，改原有布政司辖地僧教育会为支部，府为分部，电告北政府内务部，请著为令。有顷，湖南宝庆有攘夺僧产消毁佛像之举，宝庆僧侣，联名状内部，求回复。民政司长抗不行，师以湘僧之请，定计北上，拟以湘事再求内部，恳切下令十月中首途，十一月一日抵京师，寓法源寺。法源旧署悯忠师，嗣法弟子道阶，方主斯寺。越九日，始偕道阶见内务部礼俗司长某君。是时，湘中之事方迫，而某又下令调查僧产，分别官公私诸目，师见某，据《约法》相诘难。又以令中有“布施为公，募化为私”语，师谓在檀那为布施，在僧侣即为募化，界说不明，龂龂与某争辩。某语塞无以对，词色转厉，意在恫师，师遂愤而出。道阶为通袁大总统、赵总理，戒期往谒，冀收回司令，并以湘事为请；又劝师赴文宴以自解。是日夜半回寓，甫下车，即胸膈作痛，亟就榻，侍者各归寝。明日昧爽往视，师已作吉祥卧示寂，实旧历玄黛困敦之岁十月二日，世寿六十有二，僧腊四十有五。

　　师初至京师，凡政官军长寓公道侣，识与不识，皆以一见为快，师以礼接待，日不暇给，欢喜赞叹，倾动部下。方谋开会欢迎，而师遽撒手尘世，于是各界七十三人创议，开会追悼，届期到者达千人。初，师年六十，在天童青龙冈营塔院环植梅花，颜曰“冷香”，自为序文。及示寂京师，道阶为治丧事，偕待杖宗圆奉龛南归。二年一月，嗣席净心启塔藏真，并谋募香火田供养。以师语录墨迹及交游尺牍书画，藏诸衣钵寮内，以念来者。师诗名满海内，当代耆宿通人，如郭伯琛、彭雪琴、王壬秋、王益吾、樊樊山、陈伯严、郑苏龛、易哭庵、俞恪士、喻艮麓皆与交最挚，唱和独多。其在宁波，则陆镇亭、张简硕、陈天婴、洪佛矢，及余族弟君木，每出山必过访，每访必以诗相酬答。师所著《八指头陀集》十卷，《白梅诗》一卷，已刊行。未刻者八卷：《语录》四卷，《文集》二卷，《续集》二卷，先后经郭王诸老选定。师诗逼近初唐，壬秋尝嘲师能为岛寒，不能为郊瘦，故近今所作，多效东野体云。师赴京携文及未刻诗稿以行，杨晰子从道阶取以去，将为校刻。师体伟口吃，书法奇拙而无俗气；尝与天婴说偈，又自称吃衲。性慷爽，胸无城府。晚年，专菩萨行，以利活为务，徒眷后学，虽被切责，而愈亲近之。自宁波有佛会之设，余与师同事且四年，日以文字相商榷，而独无赠答之作，是亦事之不可解者。当戒途时，七塔寺方丈水月和尚设斋祖饯，余亦在座，别未经月，涅槃讣至，以师始励苦行，终成慧业，法云长，逝斯文道消，乌呼！岂第桑门之厄运哉？师到京才九日，世法极盛，详载道阶所编《寄公旅京九日记》，及《八指头陀追悼记》，其他遗文佚事，机缘灵异，脍炙于人口者尚多。兹据师所自述及其弟子信而有征之言，著其大者，诠而叙之，用备纂方外传者采择焉。
