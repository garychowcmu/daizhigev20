
杨岐方会和尚语录　　（宋）仁勇编

　　袁州杨岐山普通禅院会和尚语录

　　江宁府保宁禅院嗣法小师仁勇编

　　师在筠州九峰山。受疏了披法衣。乃拈起示众云。会么。若也不会。今日无端走入水牯牛队里去也。还知么。筠阳九曲萍实杨岐。乃升座。时有僧出众。师云。渔翁未掷钓。跃鳞冲浪来。僧便喝。师云。不信道。僧抚掌归众。师云。消得龙王多少风。问师唱谁家曲。宗风嗣阿谁。师云。有马骑马无马步行。进云。少年长老足有机筹。师云。念尔年老。放尔三十棒。问如何是佛。师云。三脚驴子弄蹄行。进云。莫只者便是。师云。湖南长老。问人法俱遣。未是衲僧极则。佛祖双亡。犹是学人疑处。未审和尚如何为人。师云。尔只要看破新长老。进云。与么则旋斫生柴带叶烧。师云。七九六十三。师云。更有问话者么。试出众相见。杨岐今日性命。在尔诸人手里。一任横拖倒拽。为什么如此。大丈夫儿须是当众决择。莫背地里似水底捺葫芦相似。当众引验莫便面赤。有么有么出来决择看。如无。杨岐失利。师才下座。九峰勤和尚把住云。今日喜遇同参。师云。同参底事作么生。峰云。九峰牵犁杨岐拽杷。师云。正当与么时。杨岐在前九峰在前。峰拟议。师托开云将谓同参。元来不是

　　师入院上堂。僧问。如何是杨岐境。师云。独松岩畔秀。猿向下山啼。进云。如何是境中人。师云。贫家女子携篮去。牧童横笛望源归。师乃云。雾锁长空风生大野。百草树木作大师子吼。演说摩诃大般若。三世诸佛在尔诸人脚跟下转大法轮。若也会得。功不浪施。若也不会。莫道杨岐山势崄。前头更有最高峰

　　上堂云。百丈把火开田说大义。是何言欤。杨岐两日种禾。亦有个奇特语。乃云。达磨大师无当门齿

　　上堂。杨岐一要。千圣同妙。布施大众。拍禅床一下云。果然失照

　　上堂。杨岐一言。随方就圆。若也拟议。十万八千。下座

　　上堂。杨岐一语。呵佛叱祖。明眼人前。不得错举。下座

　　上堂。杨岐一句。急着眼觑。长连床上。拈匙把箸。下座

　　上堂。僧问。急水江头须下钓。如何钓得巨鳖归。师云。撒手长空外。时人总不知。进云。知底事作么生。师云。云生岭上。进云。作家宗师天然犹在。师云。念言语汉。师乃云。不见一法是大过患。拈起拄杖云。穿却释迦老子鼻孔。作么生道得脱身一句。向水不洗水处道将一句来。良久云。向道莫行山下路。果闻猿叫断肠声

　　上堂。拍禅床一下云。只个心心心是佛。十方世界最灵物。释迦老子说梦。三世诸佛说梦。天下老和尚说梦。且问诸人。还曾作梦么。若也作梦。向半夜里道将一句来。良久云。人间纵有真消息。偷向杨岐说梦看。参

　　上堂。坐断乾坤天地黯黑。放过一着雨顺风调。然虽如是。俗气未除在。僧问。欲免心中闹。应须看古教。如何是古教。师云。乾坤月明碧海波澄。进云。未审作么生看。师云。脚跟下。进云。忽遇洪波浩渺时如何。师云。放过一着十字纵横。又作么生。僧便喝。抚掌一下。师云。看者一员战将。进云。打草蛇惊。师云。也要大家知

　　师拈起拄杖云。一即一切一切即一。划一划云。山河大地天下老和尚百杂碎。作么生是诸人鼻孔。良久云。剑为不平离宝匣。药因救病出金瓶。喝一喝卓一下。参

　　上堂。秋雨洗秋林。秋林咸翠色。伤嗟傅大士。何处寻弥勒

　　上堂。薄福住杨岐。年来气力衰。寒风凋败叶。犹喜故人归。啰唻哩。拈上死柴头。且向无烟火

　　上堂。杨岐无旨的。栽田博饭吃。说梦老瞿昙。何处觅踪迹。喝一喝拍禅床一下。参

　　上堂。凡圣不存佛祖何立。大众。清平世界不许人搀夺行市

　　上堂。杨岐乍住屋壁疏。满床皆布雪真珠。缩却项暗嗟吁。良久云。翻忆古人树下居

　　后住潭州云盖山海会寺语录

　　舒州白云峰嗣法小师守端编


　　师于兴化寺开堂府主龙图度疏与师。师才接得。乃提起云。大众。府主龙图驾部诸官。尽为尔诸人说第一义谛了也。诸人还知么。若知。家国安宁。事同一家。若不知。曲劳僧正度与表白宣读。且要天下人知。表白宣疏了乃云。今之日。贤侯雾拥海众临筵。最上上乘。请师敷演。师云。若是最上上乘。千圣侧立。佛祖潜踪。何故如此。为诸人尽同古佛。还信得及么。若信得及大家散去。若不散去。山僧谩尔诸人去也。遂升座拈香云。此一瓣香。祝延今上皇帝圣寿无穷。又拈香云。此一瓣香。奉为知府龙图驾部诸官。伏愿。常居禄位。复拈香云。大众。还知落处么。若也不知。却为注破。奉酬石霜山慈明禅师法乳之恩。山僧不免薰天炙地去也。便烧。净行大师白槌云。法筵龙象众。当观第一义。师云。大众。早是落二落三了也。诸人何不负丈夫之气。若不然者。有疑请问。僧问。昔日梵王请佛。天雨四花。府主临筵。有何祥瑞。师云。片云收岳面。浪自静潇湘。进云。大众沾恩。学人礼谢。师云。断头船子下扬州。僧问。埋兵掉斗即不问。今日当场事若何。师云。杨岐入界来。未曾逢见者作家。僧以手划一划。师云。分身两处看。师乃云。若有问话者请出来。诸供养中法供养最胜。若据祖宗令下。祖佛潜踪天下黯黑。岂容诸人在者里立地。更待山僧开两片皮。虽然如是。且向第二机中。说些葛藤繁兴大用。举步全真既立名。真非离真而立。立处即真。者里须会。当处发生随处解脱。此唤作闹市里上竿子。是人总见。尔道金不博金一句作么生道。还有人道得么。试出来踣跳看。如无。山僧今日失利。但某此际荣幸。伏遇知府龙图通判驾部洎诸官僚。请住云盖道场。可谓诸官愿弘深广为国忠臣。建立法幢上严帝祚。然愿诸官寿齐山岳永佐明君。作大股肱为佛施主。诸院尊宿在会信心。世世生生共营大事。久立珍重

　　上堂。春雨普润一滴滴不落别处。拈拄杖卓一下云。会么。九年空面壁。年老转心孤

　　岁旦上堂。僧问。旧岁已随残腊去。今日新春事若何。师云。钵盂里满盛。进云。与么则三年逢一闰。九月是重阳。师云。野火烧不尽。春风吹又生。进云。专为举似诸方去也。师云。尔道云盖末后一句作么道。进云。七九六十三。师云。念言语汉。师乃云。春风如刀春雨如膏。律令正行万物情动。尔道脚踏实地一句作么生道。出来向东涌西没处道看。直饶道得。也是梁山颂子

　　上堂。寅朝清旦古今总见。更问如何。也是痴汉

　　上堂。一尘才举大地全收。拈起拄杖云。如今举也。卓禅床一下云。山河大地塞却诸人眼睛。有不受人谩底。出众道看。良久云。玉笛横吹动天地。未曾逢着个知音。参

　　上堂。身心清净诸境清净。诸境清净身心清净。还知云盖老人落地处么。乃云。河里失钱河里摝。下座

　　上堂。云盖是事不如说禅似吞栗蒲。若向此处会得。佛法天地悬殊

　　上堂。三春将杪。四海廓清。风恬浪静。是人知有且道。将长就短一句作么生道。良久云几度黑风翻大海。未曾闻道钓舟倾。参

　　上堂。拈拄杖卓一下云。大众。达磨纵有真消息。也落诸人第二机。参

　　上堂。景色乍晴物情舒泰。举步也千身弥勒。动用也随处释迦。文殊普贤总在者里。众中有不受人瞒底。便道。云盖和麸粜面。然虽如是。布袋里盛锥子

　　上堂。有句无句如藤倚树。文殊维摩撒手归去。云盖与么道。也是看锢鏴。更有后语。不得错举。下座

　　上堂。阿呵呵是什么。僧堂里吃茶去。下座

　　上堂。掷下拄杖云。释迦老子着趺。偷笑云盖乱说。虽然世界坦平。也是将勤补拙。参

　　参驾部归寺上堂。释迦老子为先锋。弥勒大士为殿后。众中还有着力者么。出众来与云盖着力看。如无。云盖自逞神通也。三五日出入相看。首座大众。尔且道。于者里还有隔碍底道理么。上座僧堂里展钵时。与上座同展。睡时与上座同睡。立地时与上座同立地。长者长法身。短者短法身。弥勒运用与去来何处有间隔。虽然如是。尔且道。云盖在船头在船尾。众中还有灵利底衲僧。觑得见么。良久云。人人尽道平地险。登楼方觉远山。青参

　　上堂。雪雪处处光辉明皎洁。黄河冻锁绝纤流。赫日光中须迸烈。须迸烈。那吒顶上吃蒺藜。金刚脚下流出血。参

　　上堂。踏着秤锤硬似铁。哑子得梦向谁说。须弥顶上浪滔天。大洋海底遭火爇。参

　　上堂。拍禅床一下云。休恋江湖五六月。收取丝纶归去来

　　上堂。云盖不会禅。只是爱噇眠。打动震天雷。不直半分钱

　　上堂。举古人一转公案。布施大众。良久云。口只好吃饭

　　杨岐诠老来。师上堂。拈花付嘱有屈当人。面壁九年胡言汉语。当人分上把断乾坤。且道。作么生是把断乾坤底句。还有人道得么。如无。云盖失利。杨畋提刑山下过。师出接。提刑乃问。和尚法嗣何人云慈明大师。杨云。见个什么道理便法嗣他。云共钵盂吃饭。杨云。与么则不见也。师捺膝云。什么处是不见。杨大笑师云。须是提刑始得。师云。请入院烧香。杨云。却待回来。师乃献茶信。杨云。者个却不消得。有甚干嚗嚗底禅。希见示些子。师指茶信云。者个尚自不要。岂况干嚗嚗底禅。杨拟议。师乃有颂。示作王臣。佛祖罔措。为指迷源。杀人无数。杨云。和尚。为什么就身打劫。师云。元来却是我家里人。杨大笑。师云。山僧罪过。万寿先驰。驰书至。师问。万寿峰前师子吼。当人返掷事如何。僧云。踣跳上三十三天。师云。与么则云盖直下觑也。僧云。草贼大败。师云。更不再勘。且坐吃茶。龙兴孜老迁化。僧驰书至。师问。世尊入灭椁示双趺。和尚归真有何相示。僧无语。师捶胸云。苍天苍天慈明迁化僧驰书至。师集众挂真举哀。师至真前提起坐具云。大众会么。遂指真云。我昔日行脚时。被者老和尚将一百二十斤担子。放在我身上。如今且得天下太平。却顾视大众云会么。众无语。师捶胸云。呜呼哀哉。伏惟尚飨慈明忌晨设斋。众集。师至真前。以两手掜拳安头上。以坐具划一划。打一圆相便烧香。退身三步作女人拜。首座云。休掜怪。师云。首座作么生。首座云。和尚休掜怪。师云。兔子吃牛奶。第二座近前。打一圆相便烧香。亦退身三步作女人拜。师近前作听势。第二座拟议。师打一掌云。者漆桶也乱做。送武泉常老。出门乃问。出门便作还乡计。到家一句作么生道。泉云。和尚善为住持。师云。与么则身随寒影去。脚大草鞋宽。泉云。和尚善为开田。师云。兔子何曾离得窟。一日三人新到。师问。三人同行必有一智。提起坐具云。参头上座。唤者个作什么。僧云坐具。师云。真个那。僧云是。师云。唤作什么。僧云坐具。师顾视左右云。参头却具眼。又问第二座。欲行千里一步为初。如何是最初一句。僧云。到和尚者里。争敢出手。师以手划一划。僧云了。师展两手。僧拟议。师云了。又问第三座上座。近离什么处。僧云南源。师云。杨岐今日被上座勘破。且坐吃茶。一日七人新到。师问。阵势既圆。作家战将何不出阵与杨岐相见。僧以坐具便打。师云。作家。僧又打。师云。一坐具两坐具又作么生。僧拟议。师背面立。僧又打。师云。尔道杨岐话头落在什么处。僧指面前云。在这里。师云。三十年后遇明眼人不得错举。且坐吃茶。一日道吾供养主驻书至。师问。春雨霖霖无暂息。不触波澜试道看。主云。适来已通信了。师云。者个是道吾底。那个是化主底。主指云。春雨霖霖。师抚掌大笑云。不直半分钱。主便喝。师云。者瞎汉向道不直半分钱。又恶发作什么。主抚掌一下。师云。且坐吃茶。一日石霜供养主至。师问。征行战将假道经过。劄寨既圆。何不与杨岐草战。主云。昔时谬向途中觅。今日亲逢老作家。师云。杨岐且输小捷去也。主便喝。师云。乱做作什么。主将坐具划一划。师云斋后钟。主云嘘。师云。只者个别更有在。主无语。师云。败将不斩。且坐吃茶。师问僧。杨岐路僻高步何来。僧云。和尚幸是大人。师云嗄。僧云。和尚幸是大人师。师云。杨岐近日耳聋。且坐吃茶。师问僧。秋色依依朝离何处。僧云。去夏在上蓝。师云。不涉程途一句作么生道。僧云。两重公案。师云。谢上座答话。僧便喝。师云。那里学得者虚头来。僧云。明眼尊宿难谩。师云。与么则杨岐随上座去也。僧拟议。师云。念尔乡人在此。放尔三十棒。师问僧。云深路僻高步何来。僧云。天无四壁。师云。踏彼多少草鞋。僧便喝。师云。一喝两喝又作么生。僧云。尔看者老和尚。师云。拄杖不在。且坐吃茶。师问僧。败叶堆云朝离何处。僧云观音。师云。观音脚跟下一句作么生道。僧云。适来已相见了也。师云。相见底事作么生。僧无语。师云。第二上座代参头道看。僧亦无语。师云。彼此相钝置。一日八人新到。师问。一字阵圆。作家战将何不出阵与杨岐相见。僧云。和尚照顾话头。师云。杨岐今日抱马拖旗去也。僧云。新戒打退鼓。师云道。僧拟议。师云道。僧抚掌一下。师云。谢上座答话。僧无语。师云。将头不猛。累及三军。且坐吃茶

　　潭州道吾真禅师语要

　　开堂日。表白宣疏罢。乃云。请和尚不劳谦让。为众举扬。师云。直饶与么道。也落第三绻。便升座。上首白槌了。师乃云。便与么观得一时着便若论玄微。见与不见一时■〈翟支〉瞎。时有僧问。承师有言。明暗两字截断众流。请师便道。师云。作么生道。僧云作家。师便喝。僧抚掌。师云恰是。问三千剑客无施用。便卷珠帘贺太平时如何。师云。逼塞虚空内。开张日月前。进云。恁么则千花岩畔澄孤月。五凤楼前舞纛旗去。师云。白云千里万里。僧拂袖归众。师云瞎。问匹马单锵。请师布阵。师云。分为两段。僧抚掌。师云。尔又作么生。僧无语。师喝云。瞎汉。乃云。一问一答未有休期。直饶尔问到未来际。我也答到未来际。所以古人唤作无尽法藏。亦唤作无碍辩门。且道。如今唤作无尽法藏是。无碍辩门是。还有道得底么试出来道看。如无。拄杖子为尔诸人道去也。以拄杖划一划云。一时领过。下座

　　师在北禅。上堂云。青山峭峻白日如梭。龙门无客闹市人多。诸人且道。即今下菜行头。有几人纳税百姓。时有僧出礼拜。师云。北禅寺里却有一个。僧问。不落二三。请师速道。师云。前三点后三点。僧便喝。师亦喝。僧礼拜。师云。有恁么瞎汉

　　师上堂。举洞山云。五台山上云蒸饭。佛殿阶前狗尿天。幡竿头上煎■〈飠追〉子。三个猢狲夜播钱。师云。老僧即不然。三面狸奴脚踏月。两头白牯手拏烟。戴冠碧兔立庭柏。脱壳乌龟飞上天。老僧葛藤尽被汝诸人觑破了也。洞山老人甚是奇特。虽然如是。只行得三步四步。且不过七跳八跳。且道。譊讹在什么处。老僧今日不惜眉毛。一时布施。良久云。叮咛损君德。无言真有功。任从沧海变。终不为君通

　　上堂云。拗折秤衡。将什么定斤两。拈却钵盂匙箸。将什么吃粥饭。不如向三家村里东卜西卜。忽然卜着脱却鼻孔

　　上堂。拈拄杖卓一卓喝一喝云。尔还肯么。尔若肯。心肝五脏头目髓脑一时属老僧。尔若不肯。心肝五脏头目髓脑一时分付。掷下拄杖。便下座

　　上堂。一切智智清净。无二无二分。又道。无法可说是名说法。且道。龙宫海藏甚处得来。良久云。三要点开天地眼。一曲无私豁古今

　　上堂举。僧问首山。如何是佛。山云。新妇骑驴阿家牵。师乃有颂。手提巴鼻脚踏尾。仰面看天听流水。天明送出路傍边。夜静还归茅屋里

　　上堂。直上直下如何指南。十字纵横作么生提纲。良久云。风散乱云长空静。夜深明月照窗前

　　上堂。师子儿哮吼。龙马驹■〈孛〉跳。古佛镜中明。三山孤月皎。乃作舞下座

　　上堂。乃唤维那。令昨日四人新到人事。新到才出。师乃云。虽是小过。令人大怒。新到才展坐具。师云。当为空王如来作礼。便归方丈

　　上堂云。遍界元正又逢令节。问诸禅人。是生是灭。红日长辉。玉轮圆缺。疾焰过锋。眼中电掣。髑髅常吟。是决不决。汝等诸人。还拜父母坟灵也无。良久云。人行荒草里。鬼哭密林间

　　上堂。僧问。凝然便会时如何。师云。老鼠尾上带研槌。问王老夜烧钱。意旨如何。师云。白日看星月。僧拟议。师云会么。僧云不会。师乃云。王老夜烧钱。白日看星月。磕额礼慈尊。手把冥香爇

　　上堂。拈拄杖卓一卓喝一喝。乃云。一喝一卓。眼生八角。鼻孔吒沙。眉毛卓朔。若也会得。西山月落。若也不会。胡饼馎饦。下座

　　上堂。僧问。如何是第一句。师云。直下冲云际。东山绝往来。问如何是第二句。师云。面前渠不见。背后称冤苦。问如何是第三句。师云。头上一堆尘。脚下三尺土。问如何是佛。师云。洞庭无盖。问古人道。来时不将丝头来。去时不将丝头去。意旨如何。师云。三生六十劫未是长期。僧无语。师云会么。僧云不会。师云。洞庭八百里未是阔。问如何是真如体。师云。夜叉屈膝眼睛黑。问如何是真如用。师云。金刚杵打铁山摧。问如何是透出乾坤句。师云。棒下最分明。僧无语。师乃云。透出乾坤句。未语先剖陈。屈躬来更问。棒下取分明

　　上堂。众集。师以拄杖掷下来。随后跳下。众拟散。师乃召大众。众回首。师乃云。为老僧收取拄杖。便归方丈

　　上堂云。开心碗子盛将来。无缝合盘合取去。拟思量何劫悟。看取眉毛有几许。去

　　上堂云。夜来雷声震地。今朝细雨霏霏。干枯滋润万物萌芽。且道。嘉州大象髭须长得多少。还有道得者么。若也道得。陕府铁牛。是常不轻菩萨。若道不得。土宿拽脱尔鼻孔

　　上堂。若据祖令。到这里总须茫然。放老僧一线。且向眉睫里东觑西觑

　　上堂。僧问。如何是第一玄。师云。释尊光射阿难肩。如何是第二玄。师云。孤轮众象攒。如何是第三玄。师云。泣向枯桑泪涟涟。如何是第一要。师云。最好精粗照。如何是第二要。师云。闪烁乾坤光晃耀。如何是第三要。师云。夹路青松老。问如何是先照后用。师云。语路分明说。投针不回避。如何是先用后照。师云。金刚觌面亲分付。话道分明好好陈。如何是照用同时。师云。祖佛道中行路异。森罗影里不留身。如何是照用不同时。师云。清凉金色光先照。峨嵋银界一时铺。乃云。参须实参。学须实学。又须要明古人血脉。且道。作么生是古人血脉。良久云。智不到处切忌道着

　　上堂云。寒风浩浩无时节。浪打悬崖石头裂。洞庭湖里钓船倾雪路行人山路绝。清风月白透幽关。毕竟以何为妙诀。下座

　　上堂。向上一路千圣不传。学者劳形如猿捉影。尔等诸人。还明得这时节么。若明得去。天上人间堪受供养。若明不得。阎罗老子眼目分明

　　上堂。汝等诸人。尽学佛法。非即便言非。是即便言是。直须缁素分明。不得错认定盘星好。珍重

　　上堂。有僧问。如何是常照。师云。针锋上须弥。云如何是寂照。师云。眉毛里海水。云如何是本来照。师云。草鞋里踣跳。师乃云。常照寂照本来照。草鞋底下常踣跳。要会锋针上须弥。眉中海水常渺渺

　　上堂云。如天普盖似地普擎。三世诸佛总在尔鼻孔里。三十年后不得辜负老僧

　　上堂。普化明打暗打。布袋横撒竖撒。石室行者踏碓。因甚忘却下脚

　　上堂。举僧问大随。劫火洞然大千俱坏。未审这个坏不坏。随云坏。僧云。与么则随他去。随云。随他去。又问龙济。劫火洞然大千俱坏。未审这个坏不坏。济云。不坏。僧云。为什么不坏。济云。为同大千。此二老宿。一人道坏。一人道不坏。且道坏底是不坏底是。会么。坏与不坏。俱非内外。不隔纤毫。寻常面对

　　上堂。问如何是夺人不夺境。师云。庵中闲打坐。白云起峰顶。如何是夺境不夺人。师云。闪烁红霞散。天童指路亲。如何是人境两俱夺。师云。刚骨尽随红影没。苕苗总逐白云消。如何是人境俱不夺。师云。久旱逢初雨。他乡遇旧知。问如何是宾中宾。师云。谁说有疏亲。如何是宾中主。师云。磕额无回互。对面与谁陈。如何是主中宾。师云。瑞云空里布霹雳震乾坤。如何是主中主。师云。古皇令高举。巧辨徒申吐。问如何是正中来。曰皎洁乾坤震地雷。如何是正中偏。曰诸子投来见大仙。如何是偏中正。曰万水千山明似镜。如何是兼中至。曰施设纵横无所畏。如何是兼中到。曰黑白未分已前过。师乃云。古人道。主宾元不异。问答理俱全。同安又云。宾主睦时全是妄。君臣合处正中邪。一等是出世尊宿。接物利生。言教有异。为复见处偏枯。为复利生不普。明眼底人通个消息

　　上堂云。有物先天地。无形本寂寥。能为万象主。不逐四时凋。且道。是什么物。还识得么。若识得。乾坤大地森罗洞明。若也不识。被物拶着转身不得

　　上堂云。古人道。认着依前还不是实难会。土宿颔下髭须多。波斯眼深鼻孔大。甚奇怪。欻然透过新罗界

　　上堂云。古今日月依旧山河。若明得去。十方薄伽梵一路涅槃门。若也不明。谤斯经故获罪如是

　　上堂云。锋刃上踣跳。微尘里走马。劳劳去复来。个是知音者

　　上堂云。昨日三人新到。出来人事。僧才出礼拜。师云。不落平常卦筮。直述来情。僧云。和尚休得也。师云。此犹是落平常。僧云。恰是归众。师云。龙蛇易辨衲子难瞒。下座

　　勘辨

　　师问僧。先行不到末后太过。僧拟提起坐具。师指云。离却坐具。作么生道。僧云。和尚那里得这消息来。师便打。僧拟提坐具。师又打云。瞎汉。僧拟议。师又打云且坐吃茶。僧便坐师云。什么处来。师云石霜。师云怪得师问僧。有一事借问上座。只是不得打老僧。僧云。着甚来由。师提起坐具云。争柰这个何。僧云。莫乱做。师便打僧云。莫乱做莫乱做。师又打云。且坐吃茶。僧云。适来道着甚来由。和尚为什么却打某甲。师云。尔适来去什么处来。僧无语。师乃捶胸一下。师问僧。昨日庄上已相见了也。今日人事又作么生。僧云。合取狗口。师云。也是。僧便打。师云。老僧过在什么处。僧云再犯不容。师却云将谓是个汉。师便打云。参堂去。数人新到礼拜。师云。总是浙里师僧。僧云。猢狲向火师云踣跳作么僧云今日得见和尚。师云。伏惟尚飨。僧无语。师便打。师在慈明会里。一日提螺蛳一篮绕院云卖螺蛳。令众下语。皆不契。有一老宿揭帘见。以目顾视师。放身便卧。师放篮子便行。师问僧。什么处来。僧云。堂中来。师云。圣僧道什么。僧近前不审。师云。东家作驴西家作马。僧云。过在什么处。师云。万里崖州。师问僧。甚处来。僧云。殿寮里来。师云。释迦老子作何面孔。僧便喝。师云作么僧又喝。师云恰是。僧云。一任踣跳。师便打。一日新到人事。乃云。请和尚相看。师云。不易道得。且坐吃茶。泐潭专使礼拜乃云。德华礼拜。师云。是个浙里师。僧云。不消如是。师云。犹是旧时气息。僧云喏。师云喏。即且致别作么。僧良久云。一任踣跳。师抚掌一下。师一日不安。僧问讯次乃云。和尚近日尊位如何。师云。粥饭头不了事。僧无语。师鸣指一下。王提刑问琏三生云。某甲四十年为官。作么脱得此尘去生无对。师代云。一任踣跳。又看上峰路。琏云。这个是上峰路。提刑云。寺在上头那。琏云是。提刑云。恁么则不去也。琏无语。师代云今日勘破

　　偈颂

　　沩山水牯牛

　　水牯沩山峭峻机。分明人类显幽奇。两途语出分明处。夜鸟投林晓复飞

　　杖林山下竹筋鞭

　　杖林山下竹筋鞭。搭索拏钩火里牵。拽近不能推放后。回旋却到使君前

　　北斗藏身

　　云门透法身。从此觅疏亲。尽道和风暖。三春寒更新

　　百丈野狐

　　语路分明在。凭君子细看。和雨西风急近火转加寒

　　庭前柏

　　赵州庭前柏。眼里电光掣。云水往来多。村翁行步劣

　　灵云桃花

　　云云桃花见亲切。英俊超越古今哲。星蔟孤轮明皎洁。利刃精辉用无绝。玄沙敢保君未彻。云水休话个生灭。新罗打铁烧脚热。磨砻还用三尺雪

　　麻三斤

　　同袍参学问通津。来扣宗师正佛因为说三斤麻最好。三斤天下说尖新。几多匠者频拈掇。柰缘缁侣有疏亲。余今更为重秤过。那吒太子析全身

　　兴化问云居何必话

　　何必不必。一七二七。龙树马鸣。焰光透出。

　　前三三后三三

　　前三后三是多少。大事光辉明皎皎。回头不见解空人。满目白云卧荒草

　　僧请益三妙三诀师以颂示之

　　第一妙。古老门风甚奇要。纵去收来总不伤。此个纵由堪继绍

　　第二妙。浩浩途中有多少。子细推来对月华。未了须明衲僧窍

　　第三妙。高高峰顶猿时啸。孤轮穿透碧潭心。翛然自入清平道

　　第一诀。门风尽施设。分明万象分。徒劳更立雪

　　第二诀。过去现在说。疾焰要须分。评量还断舌

　　第三诀。巧拙定生杀。头头总锋铓。休论个生灭

　　潭州云盖山会和尚语录序

　　李唐朝有禅之杰者。马大师据江西泐潭。出门弟子八十有四人。其角立者。唯百丈海。得其大机。海出黄檗运。得其大用。自余唱导而已。运出颙。颙出沼。沼出念。念出昭。昭出圆。圆出会。会初住袁州杨岐。后止长沙云盖当时谓海得其大机。运得其大用。兼而得者独会师欤。师二居法席。凡越一纪。振领提纲。应机接诱。富有言句。不许抄录。衡阳守端上人。默而记诸。编成一轴。愚仰惠师之名久矣。因就端求其编轴。焚香启读。大矣哉师之机辩也。若巨灵神劈开太华首阳。河流迅急曾无凝滞。匪上上大乘根器。曷能凑之乎。端命愚为序。贵师之道流传天下。且会师之名与道深。于识者悉闻之。故不可辞饰。但实序其由。师袁州宜春人。姓冷氏。落发于潭州浏阳道吾山。俗龄五十四。卒于云盖山。塔存焉。皇祐二年。仲春既望日。湘中苾刍。文政述

　　题杨岐会老语录

　　杨岐会老。跨三脚驴。入水牯牛队中。拽把牵犁。种田博饭。横吹玉笛。饱吞栗蒲。四十年来。丛林以为奇特。岂不闻。三世诸佛说梦。诸方老宿说梦。是杨岐当日语。不知杨岐自作梦后。还觉也未。若要清风再振旧令重行。明眼底人试将此录看。元祐三年立春日。无为子杨杰。书于望海楼



杨岐方会和尚后录

杨岐方会和尚后录

　　师。入院开堂。宣疏了。师云。大众。大家散去。早落二头三首。如不散去。今日热瞒诸人去也。宜阳秀水。萍实楚江。遂升座。拈香云。此一瓣香。奉为今上皇帝。圣寿千秋。永昌佛日。次一瓣香。奉为州县官僚。檀那十信。此一瓣香。诸人还知落处么。若也知得落处。更不须开两片皮。若也不知。为先住南源。次住石霜。今住潭州兴化禅寺。诸人还识兴化么。如不识。不免带累上祖。遂趺座。维那白槌讫。师云。早落第二义。大众散去。犹较些子。既不散去。有疑请问。僧问。师唱谁家曲。宗风嗣阿谁。师云。隔江打鼓不闻声。僧云。兴化的子。临济儿孙。师云。今日因斋庆赞。师乃云。更有问话者么。所以道。诸供养中。法供养最为胜。良久云。百千诸佛。天下老和尚出世。皆以直指人心。见性成佛。若向者里明得去。尽与百千诸佛同参。若向者里。未能明得。杨岐未免惹带口业。况诸人尽是灵山会上。受佛付嘱底人。何须自家退屈。还有记得底人么。尔且道。灵山末后一句。作么生道。如无。杨岐今日败阙。以方会。俾欲深云隐拙。随众延时。岂谓郡县官僚。洎诸檀信。共崇三宝。续佛寿命。令法久住。俾令山僧住持此刹。亦非小缘。所有一毫之善。上祝皇帝万岁。家宰千秋。大众且道。今日事作么生。良久云。来年更有新条在。恼乱春风卒未休

　　上堂。僧问。如何是祖师西来意。师云。担头不负书。师云。心生种种法生。心灭种种法灭。拈起拄杖。卓一下云。大千世界百杂碎。捧钵盂向香积世界。吃饭去也

　　上堂。僧问。如何是不动尊。师云。大众齐着力。僧云。与么则香灯不绝去也。师云。且喜勿交涉师乃云。一切法皆是佛法。佛殿对三门。僧堂对厨库。若也会得。担取钵盂拄杖。一任天下横行。若也不会。更且面壁

　　上堂。僧问。如何是佛。师云。贼是人做。师乃云。万法是心光。诸缘惟性晓。本无迷悟人。只要今日了。山河大地。有什么过。山河大地。目前诸法。总在诸人脚跟下。自是诸人不信。可谓古释迦不前。今弥勒不后。杨岐与么。可谓买帽相头

　　上堂。心是根。法是尘。两种犹如镜上痕。痕垢尽时光始现。心法双忘性即真。遂拍禅床一下云。山河大地何处有也。且作么生道得不受人瞒底句。若也道得。向十字路头。道将一句来。如无。杨岐今日失利

　　上堂。一尘才起。大地全收。遂拈起拄杖云。须弥山上走马。大洋海里■〈孛〉跳。闹市中忽撞著者个。是人知有。且道。黑地里穿针一句。作么生道。良久云。寻常不欲频开口。为是浑身着衲衣

　　上堂。云心随万境转。转处实能幽。随流认得性。无喜复无忧。复云。天堂地狱。罩却汝头。释迦老子。在尔脚跟下。当明对暗。时人知有。闹市里把将鼻孔来。还有道得么。试出来。与杨岐出气。如无。杨岐今日失利

　　上堂。僧问。祖师面壁。意旨如何。师云。西天人不会唐言。僧云。昨日雨落。今日天晴。是人道得。请和尚出格道一句。师以两手捺膝坐。僧云。大杀尽力道。只道得一半。师云。分身两处看。僧指侍者云。和尚为什么不着鞋。师云。者漆桶。僧便礼拜归众

　　师。乃举外道问佛。不问有言。不问无言。世尊良久。外道赞叹。世尊大慈大悲。开我迷云。令我得入。外道去后。阿难问世尊云。外道见个什么。便道令我得入。世尊云。如世良马。见鞭影而行。师云。道吾师兄云。世尊只眼通三世。外道双眸贯五天。道吾师兄。善则善矣。甚与古人出气。杨岐道。金鋀不辨。玉石不分。大众要会么。世尊辍已从人。外道因斋庆赞。遂以拄杖卓一下。喝一喝

　　上堂。妙湛总持不动尊。首楞严王世希有。销我亿劫颠倒想。不历僧祇获法身。乃拈拄杖云。拄杖子。岂不是法身。尔诸人还知么。杨岐今日向水里倒泥里■〈馬展〉。盖为诸人头抵面袋里。三十年后。明眼人前。不得错举。以拄杖卓一下。喝一喝

　　上堂。云一切智通无障碍。遂拈起拄杖云。拄杖子。向诸人面前。逞大神通去也。遂掷下云。直得乾坤震裂。地摇六动。不见道。一切智智清净。又拍禅床一下云。三十年后。明眼人前。莫道杨岐龙头蛇尾

　　上堂。云雷惊雨势。万物发生。拈起拄杖云。大众且道。者个作么生。良久云。渔翁尽日空垂钓。收取丝纶归去来。以拄杖卓禅床一下云。参

　　上堂。僧问。师登宝座。四众临筵。的的西来。请师举唱。师云。云开山岳秀。水到四溟宽。进云。一句已蒙师指示。今日得闻于未闻。师云。脚跟下一句。作么生道。僧云。若不伸三拜。争显我师机。师云。更有什么事。僧礼拜。师云。记取者僧话头。问。先圣有八万四千法门。门门见谛。学人为什么。触途成滞。师云。何得自家退屈。僧云。急切处。请师举。师云。露柱■〈孛〉跳。上三十三天。僧云。拈却佛殿。去却案山。脚跟下。去西天有多少。师云。杨岐被尔问倒。僧云。将谓无鼻孔。师云。三十年后。自家面赤。师乃云。风不鸣条。雨不破块。此是俗汉时节。作么生是衲僧应时应节底句。遂拍禅床一下云。直待弥勒下生时

　　上堂。僧问。虎符金印师亲握。家国兴亡事若何。师云。将军不举令。僧云。坐筹帏幄。非师者谁。师云。金州客。僧云。幸对人天。愿观盛作。师云。杨岐鼻孔。在阇梨手里。僧云。学人性命。在和尚手中。师云。尔干■〈孛〉跳作什么。僧云。下坡不走。快便难逢。抚掌一下。便礼拜。师云。看者一员战将。师乃云。风霜刮地。寒叶飘空。不涉春缘。拈将鼻吼来。遂拍禅床一下云。来年更有新条在。恼乱春风卒未休

　　上堂。云杨岐一诀。凡圣路绝。无端维摩。特地饶舌

　　上堂。供养主问。雪路漫漫。如何化导。师云。雾锁千山秀。迤逦问行人。僧问。忽有人问杨岐意旨。未审如何举似。师云。大野分春色。岩前冻未消。僧画一圆相云。忽遇与么人来。又作么生。师乃捩转面。僧拟议。师便喝云。甚么处去也。僧作女人拜。师云。归来与尔三十棒。师乃云。杨岐令下。已在言前。作么生是正令。喝一喝。便下座

　　上堂。云落雕之箭。斩蛟之剑。主将自败。抱马拖旗。有人向安家立国处。道将一句来。良久云。太平本是将军致。不许将军见太平。喝一喝

　　上堂。俗士问。人王与法王相见。合谈何事。师云。钓鱼船上谢三郎。进云。此事已蒙师指示。云盖家风事若何。师云。襆头衫帽脱当酒钱。士云。忽遇客来。如何祗待。师云。三盏两盏犹闲事。醉后郎当笑杀人。师乃云。一切法皆是佛法。遂拍禅床一下云。山河大地百杂碎。还我佛法来。良久云。何似生辽天鹘。万里云只一突

　　上堂拍禅床云。大众。钓竿斫尽重栽竹。不计功程得便休

　　上堂。云无边刹境。自他不隔于毫端。十世古今。始终不离于当念。遂拍禅床一下云。释迦老子年多少。还知么。若也知得。人间天上。出入自由。若也不知。云盖自道。恒萨诃竭二千年

　　上堂。云把定乾坤几万般。文殊普贤岂能观。今日为君重注破。鳖鼻南山子细看。以拄杖卓一下

　　上堂。云一即一切。一切即一。拈起拄杖云。吞却山河大地了也。过去诸佛。未来诸佛。天下老和尚。总在拄杖头上。遂以拄杖划一划云。不消一喝

　　上堂。云云盖传箭令下。释迦老子为先锋。菩提达磨为殿后。阵势既圆。天下太平。且道。不动步一句。作么生道。良久云。不经一事。不长一智。参

　　上堂。云天得一以清。地得一以宁。君王得一。以治天下。衲僧得一。且作么生。良久云。钵盂口向天

　　上堂。云心随万境转。转处实能幽。拍禅床一下云。释迦老子。被蟭螟虫吞却了也。且喜天下太平。喝一喝上堂。云时雨霖霖。悦耕人心头头显焕。金不博金。参

　　上堂。云是法住法位。世间相常住。释迦老子。鼻孔辽天。楼至如来。两脚踏地。尔且道。者两个汉。还有过也无。良久云。犬子便吠。牛子牵犁。衲僧与么未摸着皮

　　上堂。顾视大众。喝一喝。卓拄杖一下云。清平世界。不许人搀夺行市

　　上堂。云释迦老子初生时。周行七步。目顾四方。一手指天。一手指地。今时衲僧。尽皆打模画样。便道。天上天下。唯我独尊。云盖不惜性命。亦为诸人打个样子。良久云。阳气发时无硬地

　　上堂。云弥勒真弥勒。分身千百亿。时时示时人。时人皆不识。师乃掷下拄杖。便归方丈

　　上堂。举盘山道。向上一路。千圣不传。师云。口上着。又云。学者劳形。如猿捉影。师云。盘山与么道。以已妨人

　　上堂。弥勒真弥勒。分身千百亿。时时示时人。时人皆不识。师遂拈起拄杖云。拄杖子。岂不是弥勒。诸人还见么。拄杖子横也。是弥勒放光动地。拄杖子竖也。是弥勒放光照曜三十三天。拄杖子不横不竖。弥勒向诸人脚跟下。助尔诸人说般若。若也知得。去拈鼻孔。向钵盂里。道将一句来。如无。山僧失利

　　上堂。云山僧一语。凡圣同举。罢钓收纶。不如归去

　　上堂。云今朝三月二。瞿昙未瞥地。拈花说多端。迦叶犹尚醉。更有末后语。且不得错举

　　上堂。云朝晴夜雨。民欢卒土。瞿昙老人。未有后语。云盖今日为大众举。良久云。太平本是将军致。不许将军见太平

　　勘辩

　　一日。琏三生至。师云。寒风凛烈。红叶飘空。祖室高流。朝离何处。琏云。斋后离南源。师云。脚跟下一句。作么生道。琏以坐具摵一摵。师云。只者个。别有在。琏作抽身势。师云。且坐吃茶

　　二人新到。师云。春雨乍歇。泥水未干。行脚高人。如何话道。僧云。昔时离古寺。今日睹师颜。师云。甚处念得者虚头来。僧云。和尚幸是大人。师云。脚跟下一句。作么生道。僧以坐具摵一摵。师云。与么则杨岐烧香供养去也。僧云。明眼人难瞒。师拈起坐具云。第二行脚僧。唤者个作什么。僧云。乍入丛林不会。师云。实头人难得。且坐吃茶

　　问僧。落叶飘飘。朝离何处。僧云。斋后离南源。师云。脚跟下一句。作么生道。僧云。愁人莫向愁人说。师云。杨岐专为举扬诸方去也。僧云。是什么心行。师云。不得杨岐赞叹。僧拟议。师云。且坐吃茶

　　一日。数人新到相看。师云。阵势既圆。作家战将。何不出来与云盖相见。僧打一坐具。师云。作家师僧。僧又打一坐具。师云。一坐具两坐具。又作么生。僧拟议。师乃背面立。僧又打一坐具。师云。尔道。云盖话头在甚处。僧云。在者里。师云。三十年后自悟去在。云盖在上座手里。且坐吃茶。师又问。夏在甚处。僧云神鼎。师云。早知上座神鼎来。更不敢借问

　　师。次日参云。昨日数人新到。打云盖三下坐具。恰似有个悟处。遂举前话了。乃云。云盖败阙处。诸人总知。新到得胜处。诸人还知么。若也知得。出来与云盖出气。若也不知。明眼人前。不得错举

　　上堂。云万法本闲。唯人自闹。以拄杖卓一下云。大众。好看火烛。明眼人前。不得错举

　　师访孙比部。值判公事次。部云。下官为王事所牵。无由免离。师云。此是比部愿弘深广利济群生。比部云。未审如何。师云。应现宰官身。广弘悲愿深。为人重指处。棒下血霖霖。比部因颂有省。乃归小厅。坐次却问。下官每日持斋吃菜。还合诸圣也无。师以颂赠之。孙比部孙比部。不将酒肉污肠肚。侍仆妻儿浑不顾。释迦老子是谁做。孙比部孙比部

　　自术真赞

　　口似乞儿席袋。鼻似园头屎杓。劳君神笔写成。一任天下卜度

　　似驴非驴。似马非马。咄哉杨岐。牵犁拽杷

　　指驴又无尾。唤牛又无角。进前不移步。退后岂收脚。无言不同佛。有语谁斟酌。巧拙常现前。劳君安写邈

　　杨岐方会和尚后录（终）
