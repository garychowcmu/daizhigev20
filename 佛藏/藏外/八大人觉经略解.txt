
　　
　　
　　八大人觉经略解
　　
　　　　　　　　　　　　　　　　　　　　　　　　　　　　　　西土圣贤集　后汉沙门安世高译
　　　　　　　　　　　　　　　　　　　　　　　　　　　　　　明　蕅益释智旭解
　　
　　
　　
　　
　　大文为三。初总标。二别明。三结叹。今初
　　
　　为佛弟子。常于昼夜。至心诵念八大人觉。
　　
　　不论在家出家。但是归依于佛。即为佛之弟子。既为佛子。即应恒修此八种觉。言常于昼夜者。明其功无间断。言至心者。明其亲切真诚。言诵念者。明其文义湻熟。记忆不忘也。八大人觉。释现结叹文中。
　　
　　二别明即为八。初无常无我觉。
　　
　　第一觉悟。世间无常。国土危脆。四大苦空。五阴无我。生灭变异。虚伪无主。心是恶源。形为罪薮。如是观察。渐离生死。
　　
　　此入道之初门。破我法执之前陈也。先观世间无常。国土危脆。如高岸为谷。深谷为陵等。则于依报无可贪著。次以四大观身。地水火风互相陵害。故有四百四病之苦。各无实性故。究竟皆空。次以四阴观心所谓受想行识。并此色身。共名五阴。于中实无我及我所。但是生灭之法。刹那刹那迁变转异。不实故虚。非真故伪。递相乘代故无主。则于正报无可贪著。又此正报身心。不惟空爱惜之。于事无益。而且一迷六尘缘影为自心相。则心便为众恶之源。一迷四大为自身相。则形便为众罪之薮。倘不直下觑破。害安有极。若能如是观察。则身心二执渐轻。即渐离生死之第一方便也。
　　
　　二常修少欲觉
　　
　　第二觉知。多欲为苦。生死疲劳。从贪欲起。少欲无为。身心自在。
　　
　　此既以第一觉降伏见惑。次以第二觉降伏思惑也。思惑虽多。欲贪为首。能修少欲。则可以悟无为而得自在矣。
　　
　　三知足守道觉
　　
　　第三觉知。心无厌足。惟得多求。增长罪恶。菩萨不尔。常念知足。安贫守道。惟慧是业。
　　
　　此既修少欲。复修知足。以专心于慧业也。多欲不知足人。最能障慧。今于少欲之中。又复知足。则慧业任运可进矣。
　　
　　四常行精进觉
　　
　　第四觉知。懈怠坠落。常行精进。破烦恼恶。摧伏四魔。出阴界狱。
　　
　　夫所谓少欲知足者。正欲省其精力以办出要耳。倘托言知足。而反坐在懈怠坑中。则坠落不浅矣。故必常行精进。以破见思烦恼。烦恼之魔既破。则阴魔天魔死魔皆悉摧伏。而五阴十八界狱乃可出也。
　　
　　五多闻智慧觉
　　
　　第五觉悟。愚痴生死。菩萨常念广学多闻。增长智慧。成就辩才。教化一切。悉以大乐。
　　
　　虽云精进。若不广学多闻增长智慧。则成暗证之愆。又有闻无慧。如把火自烧。有慧无闻。如执刀自割。闻慧具足。方可自利利他。
　　
　　六布施平等觉
　　
　　第六觉知。贫苦多怨。横结恶缘。菩萨布施。等念怨亲。不念旧恶。不憎恶人。
　　
　　虽有智慧而无福德。亦不可以自利利他。故须具行三檀也。知贫苦之多怨。而行布施。即财施也。知怨亲之平等。而不念不憎。即无畏施也。法施已于上文明之。今以财及无畏。圆满三檀耳。
　　
　　七出家梵行觉
　　
　　第七觉悟。五欲过患。虽为俗人。不染世乐。常念三衣瓦鉢法器。志愿出家。守道清白。梵行高远。慈悲一切。
　　
　　虽修智慧福德。若不永离居家五欲。终不可以绍隆僧宝。住持佛法。当知三世诸佛。无有不示出家而成道者也。三衣、一安陀会。二优多罗僧。三僧伽梨也。然使身虽出家。而不能守道清白。梵行高远。慈悲一切。则为窃佛形仪。罪加一等。不可不知。
　　
　　八大心普济觉
　　
　　第八觉知。生死炽燃。苦恼无量。发大乘心。普济一切。愿代众生受无量苦。令诸众生毕竟大乐。
　　
　　虽复出家。不发大乘普济之心。则慈心不周。不发代众生苦之心。则悲心不切。慈悲周切。方是绍佛家业之真子也。
　　
　　三结叹
　　
　　如此八事。乃是诸佛菩萨大人之所觉悟。精进行道。慈悲修慧。乘法身船。至涅槃岸。复还生死。度脱众生。以前八事。开导一切。令诸众生觉生死苦。舍离五欲。修心圣道。若佛弟子诵此八事。于念念中。灭无量罪。进趣菩提。速登正觉。永断生死。常住快乐。
　　
　　如此八事下十六字。结成名义。精进行道下十六字。结成自觉功德。法身船。指所悟性德。涅槃岸。指修德所显也。复还生死下三十二字。结成觉他功德。惟自觉。方能觉他也。若佛弟子下三十二字。结成诵念功德。能诵其文。必能精思其义。能思其义。必能以此自觉觉他。故能灭罪而断生死苦。趣觉而证常住乐也。
　　
　　八大人觉经略解
　　
　　
　　
　　
　　
　　
