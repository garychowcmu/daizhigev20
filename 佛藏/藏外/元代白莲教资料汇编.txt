元代白莲教资料汇编　　（今人）杨讷编

　　●目录


　　庐山莲宗宝鉴
　　庐山复教集
　　庐山白莲正宗昙华集
　　元人有关记载
　　附：宋人有关记载
　　引用书目


　　●庐山莲宗宝鉴

　　优昙和尚辑莲宗宝鉴事实
　　莲宗宝鉴序
　　庐山莲宗宝鉴叙
　　念佛正因卷第一
　　念佛正教卷第二
　　念佛正宗卷第三
　　念佛正派卷第四
　　念佛正信卷第五
　　念佛正行卷第六
　　念佛正愿卷第七
　　念佛往生正诀卷第八
　　念佛正报卷第九
　　念佛正论卷第十
　　名德题跋

　　○优昙和尚辑莲宗宝鉴事实

　　优昙和尚，丹阳蒋氏子。家世事佛。弱冠出家，初参龙华宝山慧禅师，师深器之。后历叩诸方，述念佛警要，目曰《莲宗宝鉴》，凡十卷，天童东岩圆应日禅师深加叹赏。继开法于京都法王寺。灌顶国师捧其书呈进御览，降旨称美，有「开导人天，续佛慧命，融真混俗，振复东林」之语。其它宿德贤士大夫跋赞品题，不一而足，载之别卷云。
　　延佑改元甲寅孟夏，婺之崇胜寺比丘中德记。
　　夫优昙《宝鉴》者，乃庐山普度大师劝修净土之文也。或有〔问〕于予曰：何以《宝鉴》而名哉？予曰：将世宝之而鉴其自心者也。自心正则清凈浑然，本无善恶；自心不正则物欲交蔽，善恶分矣。譬如大海澄清，涵空一碧，山河大地，影现其中。又如太虚，清明寂照，云雾不存，幻翳何有？此自心之正也。其或境风荡激，识浪渐兴，昏昧性天，合尘背觉，此自心之不正也。是以先贤设教，劝人念佛以修净土者，盖闲其邪而存其诚也。况吾佛说：「从是西方，过十万亿佛土，其土有佛，号阿弥陀，但能一心称名，即生其国，受诸快乐，舍离娑婆。」其词切而彰，其旨显而密，使夫学者鉴于一念未萌之先，豁然洞彻。而阿弥陀佛原夫自心，非外有也。当元至大间，优昙宗主悯诸众生沈迷自性，复编是书，抑扬宗教。今禅人禧文因见此书，恐岁之堙没，乃捐衣赀，兼募众缘，重绣诸梓，以永其传，期祖道重辉，宗风益振。来征予言，以冠其篇首。予翁不获，乃为之书。而读是书者当言外求之，则唯心净土、自性弥陀乃可见矣，岂虚言哉！
　　时永正十四年仓龙丙申七月二十八日，僧录司左善世兼天界善世禅寺住持雪轩道成序。

　　○莲宗宝鉴序

　　禅、净二门，分祖各帜，几同敌国矣。慈觉赜禅师有「营田开库」之喻，各随所好，皆得如心。此亦方便和会之谈耳。二物可会，若本非二，和会奚为？夫禅有如来禅、祖师禅。祖师禅且置。佛语禅那，华言静虑，所谓入禅入定也。念佛三昧曰「一心不乱，都摄六根」，净念相继，非静定耶？且念佛与唱佛不同，唱者口也，念者忆也。母忆子，子忆母，口乎？心乎？所念之佛旃檀耶？阎浮檀金耶？毗首羯磨所作耶？应身耶？报身耶？法身耶？过去佛耶？现未佛耶？净土在西方耶？举足下足即道场耶？《观经》金口所宣，而曰「是心作佛，是心是佛」，故观心即观佛也，观佛即念佛也。极而言之，念本无念，佛亦无佛，能念空所念亦空，如来禅即祖师禅也。故大势至念佛无生，观世音反闻自性，二菩萨似各一圆通，而同在赡养，左右弥陀，接引东土。明乎即净即禅，众圣一揆，而后来释子分张门户，譬之祖宗房屋原只一间，而子孙于中墙壁夹断，插篱种棘，不相往来，其为执迷颠倒极矣。
　　或难言：三圣接引，则净土在西方明矣，得无与自性惟心之旨相矛盾乎？余曰：弥陀者，众生之弥陀也；众生者，弥陀之众生也；极乐者，弥陀之惟心也；惟心者，众生之极乐也。故识自性惟心之旨，谓西方有弥陀可，谓东土皆弥陀亦可；谓法报身是佛可，谓丈六劣应身与毗首羯磨所作是佛亦可；谓念过去佛可，谓念现未一切佛亦可，而又何禅、凈之分别为耶？
　　《莲宗宝鉴》一书，乃庐山优昙和尚所集，标真正讹，寻香讨根，实净土之指南也。因为楞严白法师刻而传之，而僣为之引。
　　紫栢弟子钱土升书于放下庵之更雨堂。
　　按《经》中说：「西方世界，国名极乐。其土有佛，号阿弥陀。巍巍荡荡，超太古皇。不令不申，自然而化。琼池金地，不染一尘。树林水鸟，皆演苦空。佛愿力故，摄彼群情。一念相应，即登金台。虽下下品，亦胎华莲。」雁门尊者，社结胜流，策勋净业，是以念佛之道唱行于世，迨今千年，谓之莲宗也。去古已远，法流成弊，邪道混淆，微旨暧昧。由是优昙和尚乘宿愿力，痛嗟正宗，奋真实心，探寻要旨，编次本末，剖分伪真，定为十门，名曰《宝鉴》。赍赴大都，咨扣罽宾班的答灌顶国师，证无丛脞，契合佛经，乃为闻奏。钦遇皇上金轮皇帝，圣通佛慧，道合天心，至照无私，奖称曰善，教刊板印行。载上书乞复教，上可之，颁降圣旨，遍行各省。洗佛日重光于圣世，起祖风载振于虎溪。策精进而勿荒，发阐提而必信。悟觉花开于心地，显佛性存于本源。咸知极乐之归，悉禀无为之化。明教上仁宗《正宗论》，息辟佛之议于当时；优昙献皇上《宝鉴》编，复莲宗之旨于今日。虽年代相远，盖事实相符，其名同芳而不萎，其功并垂而不朽矣。
　　延佑甲寅，住大仰山大圆佛鉴禅师传法沙门希陵拜手。
　　夫心性役乎尘劳烦恼，而不为尘劳烦恼之所汩没，如莲生淤泥而不因淤泥染污其质，故直指之为莲也。心性通乎三乘诸法，而不为三乘诸法之所凌夺；由宗分支派，而不因支派忘失其本。故念佛之为宗也，心性虚空，含育万有，譬海中四珠出无尽藏，故标之为宝也。心性明净，照了色象，喻一镜当台，能辨妍丑，故名之为鉴也。
　　优昙和尚，浙之丹阳蒋氏。家世事佛积善。生而敏锐，弱冠则厌俗缘，投簪薙发。初参龙华宝山，慧禅师一见器之，诫其历叩诸老之门。琢磨淘汰，达心净土，见性弥陀。深惜祖道湮微，述集念佛警要，目之曰《莲宗宝鉴》，言言破惑，井井有条。天童东岩圆应日禅师见而证之曰：「善哉，善哉！如是，如是！」继之京都，开法于法王禅寺。道合灌顶国师，捧《宝鉴》而上奏金轮，兴正宗而下颁玉旨。忘躯为法，异世龟鉴，开导人天，续佛慧命。实僧中宝，正本齐末，统众归宗，不舍悲愿，融真混俗，示火中莲，振复东林远公祖师已坠之风于千古之下。所谓《庐山莲宗宝鉴》者，岂徒言哉？宿师名德，王公大人跋赞品题备于卷末。后之修净业者披阅是集，洞明佛祖旨趣，弘扬斯道，垂之无穷，其功讵可比量也耶！
　　延佑改元甲寅孟夏，前婺之明智崇胜禅寺比丘大中德合再拜为之叙云。
　　庐山东林禅寺白莲宗善法祖堂劝修净业臣僧普度谨自编集《莲宗宝鉴》一部，发明佛祖念佛三昧，已蒙诸尊宿善知识题跋印证。来诣大都，礼拜罽宾国公班的答师父主盟佛法。得奉法旨，教般若室利长老、贤耶那室利阔罗罗司丞于至大元年十月十一日至隆福宫，今上皇帝潜龙时分，月海怯薛第一日，亲奉《莲宗宝鉴》启。奉令旨，教刊板印行者。敬此，即于大都明理不花丞相施到无量寿法王寺内镂板，已遂毕工。所集洪因，端为祝延皇帝圣寿万安，皇太后、皇后斋年，太子诸王千秋，文武官僚高增禄位。皇图永固，佛日光辉，凡曰见闻，同成佛道。
　　皇庆壬子正月圆日，优昙普度谨识。

　　○庐山莲宗宝鉴叙

　　夫真法界性，生佛平等而无异无同；妙觉明心，染净混融而非一非二。然则尘尘净土，他方此界皆为极乐之邦；念念弥陀，蠢动含灵尽是法身之佛。盖为情生智隔，想变体殊，心随生住异灭之变迁，境有坑坎堆阜之高下。所以净剎秽方，苦乐有异；众生诸佛，凡圣不同。是致六趣茫茫，匍匐九居之内；四生浩浩，升沈三界之中。从迷入迷，由苦入苦，动经尘劫，无解脱期。故我佛开方便门，教以念佛三昧，指有净土为归向焉。所谓念佛三昧者，梵语佛陀，此云觉者；自觉觉他，觉行圆满，故名曰佛。如睡梦觉，如莲华开，为令有情，返照回光，净念相继，久久纯熟，惑尽障除，一念不生，前后际断。悟此觉性，内无能念之心，外无所念之境，能所两忘，生佛无二，故曰念佛。梵语三昧，此云正定，谓思专想寂，神智明妙也。《经》云：「若念佛者，当知此人则是人中芬陀利华。」
　　东晋远公祖师，因听弥天法师讲《般若经》，豁然大悟，入于无量甚深三昧，游止庐山，与高僧朝士结社修行，故云『诸教三昧，其名甚众；功高易进，念佛为先』，因以白莲名其社焉。师乃着《念佛三昧序》，盖发扬此理也。天台智者判教，谓《观无量寿经》为大乘终实之教，以三观澄心者，盖显念佛之旨也。法照尊者礼文殊而求指，盖指此法也，省常禅师结净行社，宰相名卿皈向同修者，盖此道也。长芦赜禅师结莲华胜会，感普贤、普慧二菩萨入会，盖证明此道也。慈照宗主以本愿力示现世间，发广度心，引权就实，随机化导，盖欲令利根钝根俱悟此道也；集《白莲忏》，开《四土图》，以信行愿为资粮，以戒定慧为枢要，盖立此念佛正宗也。宋高宗御书「莲社」二字，盖崇此法门也。
　　钦惟大元普天一统，诸国来朝，人心乐善。庐山东林禅寺东岩圆应日禅师钦奉圣旨，住持道场，修营梵宇。集诸贤传，乃追古而整宗纲；架大法桥，名宗远而开祖道。一十八载，提唱宗乘之外，常以念佛三昧开导人天。至元壬辰秋，赴庆元路育王山广利禅寺请，而逊席于开先悦堂闇禅师，相继住持。元贞元年正月，述明居士燕觉道破衣和尚钦奉圣旨赐白莲宗善法堂，护持教法。元贞二年正月，又钦奉圣旨赐通慧大师、白莲宗主，仍赐金襕袈裟。于大德五年十月，钦奉圣朝颁降御香金旛到寺。自晋至今，仅乎千载，感斯恩耀。遐方异域，若贤若愚，皆从化焉。悉以齐心念佛，仰祝皇帝圣寿万安，天下太平，法轮常转，熙熙然舜日尧风，即此世界为极乐世界也。
　　普度滥叨释裔，无补教门。尝见称莲宗者未谙念佛旨趣，弃本逐末，着相修行，净业正因逮将沉没，皆是怀宝迷邦，背真向伪，从其事者纷如牛毛，具正见者尠若麟角，致令上慢之徒轻忽吾佛之道。悲夫！去古时遥，法久成弊，正道湮微，邪法增炽，人多错解，蹉入邪途。不思净土一门乃出轮回之快捷方式，其直如弦，其朗如日，奥旨在于经忏之间。不遇明师启迪，犹若羣盲摸象，各说异端，从冥入冥，永缠邪见，可痛惜哉！矧今恭遇佛心天子正法治世，乃君臣庆会之时，政佛法流通之际，得不以祖师念佛三昧开示人天，用作将来眼目，俾同悟入佛知见哉？予乃翘心净土，探赜先宗，编集要言，目曰《宝鉴》，照明真伪，凡一十篇。其首曰念佛正因，谓入室必由户也；次曰正教，乃示念佛法门渐偏顿圆，使进修者随根器而归乎至道也；又其次曰正宗，盖示念佛三昧正心之理，俾修习者明其宗而达其本也；又其次曰正派，盖明佛祖暨诸宗师得道之本末，欲令后学知有其自也；又其次曰正信、正行、正愿、俾信正法、修正行、发正誓而求生西方也；次曰往生正诀，盖示临终生净土之路也；次曰正报，盖明修行所得净土依正之功德庄严也；次曰正论，盖引诸佛诚言，破羣邪异见，欲令改不善而从善也。非敢有助于宗风，为益于未闻者也。欲其枉者直之，邪者正之，疑者决之，迷者悟之，尽大地人于一念中同得念佛三昧，共证菩提，不亦伟欤！
　　修净业者无恡慈悲，试一展卷，见闻随喜，赞辅流通。其如佛祖未出世一句子，请高着眼。
　　时大德九年乙巳弥陀示相日，江州庐山东林禅寺白莲宗善法堂主僧优昙普度齐沐谨题

　　○念佛正因卷第一

　　念佛正因说
　　阿弥陀佛因地
　　弥陀释迦本愿因地
　　佛为韦提希圣后说净业正因
　　孝养父母
　　奉事师长
　　皈依三宝
　　发菩提心
　　受持戒法
　　慈心不杀
　　修十善业
　　深信因果
　　读诵大乘
　　劝进行者

　　念佛正因说【一】

　　盖闻：恒河沙数众如来，弥陀第一；十方微尘诸佛剎，极乐是归。至理本祗唯心，初门必由因地。故知合抱之木发于毫芒，千里之行始于初步。欲超生死，以净土为归趣之方；将证涅盘，故念佛乃正心之要。深信极乐，真解脱之妙门；谛想弥陀，实众生之慈父。先明落处，故望果以修因；渐履玄途，是从因而至果。故知集羣贤而结社，有其旨焉；专念佛而劝人，兴其教也。因该果海，果彻因源。形直无不影端，声和自然响顺。势至示证圆通之要，世尊说修净业之因。从闻思修，登三摩地，凭信行愿，入法界门。是以一念兴而万灵知，信心生而诸佛现。纔称宝号，已投种于莲胎；一发菩提，即标名于金地。有缘斯遇，自悟自修；浅信不持，大愚大错。故云：一乘极唱，终归获至于乐邦；万行圆修，最胜独称于宝号。八十亿劫之重罪，廓尔烟消；十万亿剎之遐方，倐如羽化。想念专注，即观心而见佛身；心境交参，即因门而成胜果。十方净秽，卷舒同在于毫端；一性包融，浩博该罗于法界。是则诸佛与众生交彻，净土与秽土冥通，彼此互收，事理无碍，若神珠之顿合众宝，犹帝网之交映千光。我心既然，生佛同尔。是知游神亿剎，实生乎自己心中；孕质九莲，岂逃于剎那际内。二乘贤辈，回心即达于金池；五逆凡夫，十念便登于宝界。嗟乎，识昏障重，信寡疑多，贬净业为权乘，嗤诵持为麤行。岂非躭溺火宅，自甘永劫之沉迷；悖悷慈亲，深痛一生之虚丧。须信非凭他力，截业惑以无由；不遇此门，脱生死而无路。誓同诸佛，敢效前修；劝勉后贤，深崇此道。已发愿，今发愿，当发愿，事事而回向弥陀；若已生，若今生，若当生，念念而皆归净土。欲取一生事办，便于这里留心。一切时中，千车合辙；四威仪内，万善同归。齐登极乐妙门，速成念佛三昧。最初一步要分明，直至西方无异路。

　　阿弥陀佛因地【二】

　　《鼓音王经》云：「过去劫中有国名妙喜，王名憍尸迦。祖父清泰国王。父月上转轮王，母殊胜妙颜，生三子：长曰月明，次曰憍尸迦，三曰帝众。时有一佛出世，名曰世自在王。憍尸迦心发道意，弃舍国位，投佛出家，号曰法藏比丘。」又《大弥陀经》云：「法藏比丘于世自在王佛所发无上意，一切世间无能及者。时佛说二百一十亿诸佛剎土，应其心愿，法藏稽首礼佛，广说四十八愿【云云，本经具载。】若不尔者，誓不成佛。是时大地震动，天雨妙华，空中同声赞言决定成佛。」

　　弥陀释迦本愿因地【三】

　　《悲华经》云：「往昔劫中有转轮王名无诤念，大臣宝海为善知识，同于宝藏佛所发菩提心。无诤念发愿云：『我修大乘，取于净土，终不愿于秽土成阿耨多罗三藐三菩提。世界众生无诸菩恼，我不得如是佛剎，尔乃不成正觉。』今既果满，号阿弥陀，故现净土。宝海大臣愿于秽土成熟有情，今已果满，号释迦牟尼，于此浊恶世中成佛菩提。」

　　佛为韦提希圣后说净业正因【四】

　　《观无量寿佛经》云：「尔时韦提希号泣向佛白言：『世尊，惟愿为我广说无忧恼处，我当往生，不乐阎浮浊恶世也。』尔时世尊放眉间光，遍照十方无量世界，诸佛国土皆于中现。时韦提希见已，白佛言：『是诸佛土虽复清净，皆有光明。我今乐生极乐世界阿弥陀佛所，惟愿世尊教我思惟，教我正受。』佛告韦提希：『阿弥陀佛去此不远，汝当系念谛观彼国。我今广为汝说，亦令未来凡未修净业者得生西方极乐国土。欲生彼国者当修三福：一者孝养父母，奉事师长，慈心不杀，修十善业；二者受持三归，具足众戒，不犯威仪；三者发菩提心，深信因果，读诵大乘，劝进行者。如此三事，名为净业正因。』佛告阿难及韦提希谛听谛听，善思念之。」

　　孝养父母【五】

　　念佛乃诸法之要，孝养为百行之先。孝心即是佛心，孝行无非佛行。欲得道同诸佛，先须孝养二亲。故赜禅师云：「孝之一字，众妙之门。佛语以孝为宗，佛经以孝为戒。言中不昧，口出戒光，直下分明，顿开心地。」夫孝者，有在家之孝，有出家之孝。在家孝者，父母爱之，喜而不忘；父母恶之，劳而不怨；承顺颜色，以尽养生。出家孝者，割爱辞亲，飡微契本，深入无为之理，上酬罔极之恩，趣解脱之要途，报慈亲之快捷方式，非但未来获益，亦于现世成功。所以如来子夜踰城，道圆雪岭；卢能白金遗母，法继黄梅。然而以法断恩，应思报德，是以迦维雀父，忉利宁亲。至于贫乏无依，理合躬亲给侍，是故毕陵迦起尽心之戒，忍大师有养母之堂，陈睦州织屦供亲，朗法师荷担游学。然则出家者以法味为甘旨，不忘返哺之心；以佛事为勤劳，未遗世谛之礼。非但一世父母，而多生父母皆报；不惟一身父母，而法界父母皆度。同登觉岸，岂止周公之配天；普示迷津，故逾考叔之纯孝。出家之孝，其利博哉！如或因缘未和，父母不听，宜尽在家之孝，劝修出世之因。若能即俗而真，亦有成佛之路，觊反婴儿之行，无亏膝下之严，报双亲顾复之劳，致一乘圆满之地，遂使在家菩萨行解无疑，出俗高人因斯可鉴。其有局于事佛，不能尽于事亲，睹兹有感于中，可以克全其孝。
　　呜呼！光阴易往，父母难忘，有亲在堂，如佛在世，以此报亲之德，圆成念佛之功。是知父母喜欢则诸佛喜欢，此心清净则佛土清净。可谓野色更无山间断，天光直与水相通。

　　奉事师长【六】

　　古德云：「生我者父母，成我者师友。」是知师者迷途之明导，暗室之慧灯，苦海之舟航，人天之眼目，恩逾父母，德重乾坤，弟子所以事师不敢慢易也。岂不见舍全身而求半偈，断一臂而扣真乘，以身为座而奉师，腰石负舂而续祖，卖心肝而学般若，投火聚以证菩提。方之古人，深为庆幸，奉师学道，可不勉哉？应知出世投师，须求正见，参方请益，莫附邪宗。要明罪福之因由，审辨正邪之利害。正则成佛，邪则成魔。打头不遇作家，到老翻成骨董。是以如来知师非而舍去，夫子择善者而从之。观古圣之如斯，何今人而不尔？况当末运，多有邪师，凡欲修行，切莫亲近。但存正念，终值明师；要了大缘，慎勿容易。是故弟子事师即同事佛也。可谓四事供养岂辞劳，万两黄金亦消得。

　　皈依三宝【七】

　　佛为三界大师，法是羣生眼目，僧乃六和上士，并为真净福田，背之则邪，顺之则正。神功莫并，圣力难思，除苦如药鼓落镞，脱难若霜剑突围，变苦为乐而剎那，革凡成圣而顷刻。是以火车相现，皈依而便获清凉；地狱将临，称念而悉皆离苦。普明与诸王免难，空定功焉；帝释却顶生之威，般若力也。所以信心佛子皈依三宝真慈，香华供养于佛僧，读诵流通于法宝，集兹善利，回向菩提，普暨众生，同生净土。不见道，频伽鹦鹉称念而得生西方，诸天帝王钦敬而誓求圣道，皆能上成佛果，下脱苦轮。可谓禅是大沩诗是朴，大唐天子只三人。

　　发菩提心【八】

　　无上佛果，名曰菩提；若发此心，决定成佛。《净行法门》曰：「凡修净土，须善发心。若为自己厌五浊，忻九品，则违菩提心，是声闻行，不应发也。若为众生起大悲心，求往彼国，希速成就道力神通，遍历十方，救度一切，令共成佛，则顺菩提心，是菩萨行，应当发也。」今劝净业高流，凡欲利己利他，须是发心立志，应于三宝前虔奉香华，志心发愿云：「南无佛，南无法，南无僧。弟子某从于今日发此大心，不为自求人天福报、缘觉声闻乃至权乘诸位菩萨，唯依最上乘法发菩提心，愿与现生父母及多生父母、法界众生、一切冤亲同生净土，皆不得退转于阿耨多罗三貌三菩提。」如是三说。此心时时要发，日日常然。所以善财一生证果，龙女八岁成佛。地狱发心，顿超十地；沙弥发意，已越二乘。可谓一气回元运，恩沾万物深矣。

　　受持戒法【九】

　　既发菩提心，应修菩萨行。初受三皈，次持五戒。渐修十种善法，圆满三聚律仪。根熟则全持，根生则分受。年有三善，月有六斋。如或五戒难行，且除酒肉二味；十重易犯，且持不杀一门。轻尘积岳，坠露添流，一滴下崖，终归大海。故《涅盘经》云：「佛在世日，以佛为师；佛灭度后，以戒为师。」《梵网经》云：「戒如明日月，亦如璎珞珠，微尘菩萨众，由是成正觉。」所以龙无犯杀之心，狼有持斋之意。比丘苦节，至于系草护鹅；居士病缘，终不饮酒食肉。是知诸善之本，五戒为先，王者履之以治国，君子奉之以立身，不可造次而离，不可须臾而废。佛称五德，儒谓五常，在天为五星，在地为五岳，在人为五藏，在处为五方。广而言之，无所不统；仰观俯察，莫能加焉。故《法苑珠林》云：「世俗所尚，仁义礼智信也；含识所资，杀盗淫妄酒也；道俗虽乖，渐教通也。」正法内训，必始于因，此则在乎实法，指事直言，不假饰辞，托名现意。如斯而修因，不期果而果证；从兹而入道，不羡乐而乐彰。今见持戒不杀，不求仁而仁着；守戒不盗，不忻义而义敷；不淫者，不祈礼而礼立；不妄者，不慕信而信扬；不饮者，不行智而智明。非但律己防非，亦以助国扬化。欲修成于净行，须严护于戒根。可谓万善和融同佛土，熙熙长乐太平时。

　　慈心不杀【十】

　　卵胎湿化，飞走虫鱼，皆未来诸佛之流，或过去多生父母。至于颙颙怖死，汲汲贪生，避苦而乐其身，此情一等，求安而养其命，斯理万均。何乃声哀哀而牵上刀砧，眼盻盻而驱就死地？或张罗亘野，布网连山，火逐岭以高低，烟随处而疏密，疾电之鹰争举，追风之马竞前，猿睹箭以魂飞，雁看弓而胆落，解头陷脑之酸难抵，洞胸彻骨之痛奚禁。况斯等共禀五行，俱含四象，同沾佛性，共有神明。何乃陈此肉山，树兹炮烙，充其口腹，美彼心肝？殊不知断其命者是出佛身之血，食其肉者宁非父母之身，造杀害之深尤，断慈悲之种性，生前福寿暗里消磨，死后沉沦刀山剑树，还作鸡猪鱼兔次第填偿，至此宰割烹炮，因果相似。谛观食肉，可谓寒心，纵售易于屠门，亦难逃于重罪。菩萨宁当破骨，终不食噉众生，是以白兔焚身而仙人不顾也。草尚不拔，肉岂容尝？远彼庖厨，有闻声不忍之训；养他出卖，同口杀心食之尤。大圣垂慈，所以制戒，永断杀生，其德大也，修净土人故当持守。可谓不贪香饵味，始是碧潭龙。

　　修十善业【十一】

　　夫大乘玄要，元不离于一心；净业正因，必先修于十善。断身口七重之罪，七行斯成；灭意识三毒之根，三学自备。《弥陀经》内，求净土者之所当修；《华严经》中，离垢地者乃能亲证。人天至于有顶。以十善为受生之缘；声闻以至佛乘，由十善为入道之本。弗遵佛制，堕三涂之要门；纵得人身，获二种之恶报。不修乃十不善道，奉持为十戒法门。实乃净土镃基，普劝常修此行。是菩萨之法苑，宜令安住其中，可以至无畏大城，可以登不退转地。功德讵可思量，佛子所以当学。

　　深信因果【十二】

　　拟步玄途，洗心大道，深信世间因果，究明出世根源。将穷其源，必存其要，要而在用者，其于心法乎？心也者，弥纶于万行，会通于羣数。盖以心无常法，乘善恶而迭用，以罪福为影响，故因果不相违。是知涉境而动谓之因，动而生识谓之缘，缘起则有业相随，有业则果报定矣。是以善行恶行，世间之因也；三界六道、九有四生，世间之果也。念佛法门，出世间之因也；九品化生、净土成佛，出世间之果也。于上因果，心中明了，故不乐着世间之法。于出世间法，心行不违，念念不忘于净土，心心不离于弥陀。何以知其然？如今是因，临终是果，应知因实果则不虚。夫善恶二轮，苦乐二报，皆三业所造，四缘所生，六因所成，五果所摄。若一念心嗔恚刑淫，即地狱业；悭贪不实，即饿鬼业；愚痴闇蔽，即畜生业；我慢贡高，即修罗业；坚持五戒，即人业；精修十善，即天业；证悟人空，即声闻业；知缘性离，即缘觉业；六度齐修，即菩萨业；真慈平等，即佛业。若心净，即香台宝树，净剎化生；心垢，则丘陵坑坎，秽土受形。皆是等伦之果，能感增上之缘，是以离自心源，更无别体。《维摩经》云：「欲得净土，但净其心。」故知一切归心，万法由我，欲成净果，但行净因。又当知阐提邪见，定应堕千劫泥犁；诽谤拨无，即此是邪魔眷属。观报应之若是，如影如形；信因果之历然，可惊可惧。所谓苦瓠连根苦，甜瓜彻蒂甜。

　　读诵大乘【十三】

　　既慕西方，当求了义。暗中有宝，无灯照终不自知；古镜埋尘，不揩磨岂能光显。调和三业，体究一心，供奉真文，研味圣意。深入法源之底，洞探诸佛之机，理路豁通，心华发现。不见道，倚松之葛，上耸千寻；附托胜因，方能广益。譬夫桂生高岭，零露方得泫其华；莲出绿波，飞尘不能污其叶。虽莲性自洁而桂质本贞，良由所附者高则微物不能累，所凭者净，浊类不能沾。夫以卉木无知，尚犹资善而成至善；人伦有识，得不因心而证佛心？岂不闻：智者诵《法华》，见灵山之未散；圭峰读《圆觉》，忽心地以开通，达本情忘，普庵契《华严》之旨；应无所住，六祖悟《般若》之宗。观先德而可遵，岂今人而不学。可谓渡河须用筏，到岸不须船。

　　劝进行者【十四】

　　夫学佛初门，大悲是菩萨正辙；利他要行，劝进乃净业胜因。晋社羣贤愿祈生于赡养，十方海众忻出离于娑婆。痛嗟生死之难逃，堪叹无常之期速，可不景行前哲，导彼后昆哉！劝一人二人以至多人，是佛门之法施；念一佛二佛以至万佛，趣乐土之玄猷。日课千声佛名，积月至年，则有三十六万声佛，积而不迨，亦几于佛地乎！日行小善一事，积月至年，则有三百六十善事，积而不迨，亦几于君子乎！为愚为小人，而不通忏悔同禽兽者，良由不学，亦无劝进之人也。《经》言：「若人以四天下七宝供养佛及菩萨，缘觉声闻，得福甚多，不如劝人念佛一声，其福胜彼。」此世尊之劝进也。《语》云：「己欲立而立人，己欲达而达人。」此仲尼之劝进也。勉尔同盟，熏陶净行，或正月五月九月为一集，或半年一年三年为一期，深植善根，普皆回向，常为道侣，更互相资。一人退惰，则协力提携；一人舍凡，则递相照顾。虽不能弘教利物，亦可以温故知新。岂不见，施人一钱，人称受惠；益人一语，彼岂无知？财施则济一世之贫，食施则济一日之命，法施则令人出世，其功德讵可比伦？财施如灯，止明一室；法施如日，遍照大千。吝法而不劝修，累劫沉于黑狱；推己而行化导，现生则是阿弥。敢冀运慈，递相劝发，以斯悲愿，结此净缘，拔滞溺之沉流，出轮回之快捷方式，齐登乐土，图报佛恩。可谓未度者令度矣。

　　○念佛正教卷第二

　　念佛正教说
　　佛为父王说念佛
　　善财五十三参首见德云比丘说念佛门
　　智首菩萨说念佛
　　龙树大士劝念佛
　　念佛功德有七种
　　修持法门
　　离相念佛三昧无住法门
　　天台念佛三昧三观法门
　　空观念佛三昧无念法门
　　日观念佛三昧专想法门
　　参禅念佛三昧究竟法门
　　摄心念佛三昧调息法门
　　一相念佛三昧专念法门
　　六时念佛功德回向法门
　　忏罪念佛功德系念法门
　　晨昏念佛功德信愿法门
　　简径念佛功德十念法门
　　慈照宗主圆融四土选佛图序

　　念佛正教说【一】

　　法界本无众生，众生缘夫妄见；如来本无言教，言教为乎有情。妄见者，众生之病；言教者，众生之药。以药治病，则病无不治；以言觉妄，则妄无不觉。凡夫日用而不知如来之道鲜矣。故我能仁大觉愍羣机之未悟也，于是仰推大慈，俯垂妙范。《华严》顿示声闻，尚若盲聋；《阿含》委说菩萨，未蒙获益，《方等》赞大《般若》，荡空涅盘；殊途同归《法华》，普皆受记。于是羣经森列，偏赞西方，盖以阿弥陀佛愿广缘强、法尊理备而然尔。其教也，诣佛国为归趣，华池宝地，胜妙庄严，令忻彼而厌此也。其理也，示弥陀即自性，念念圆明，心心实相，如大海之混百川也。其行也，开示十六观门，摄心妙境，了性相空，如明镜之见面像也。其果也，九品次第化生，普摄利钝，登不退阶，至无上之菩提道也。是故九界众生以无所得心而修佛国妙行，不亦宜乎。如来出世之本怀于斯尽矣，偏赞之辞有其旨焉。真百千三昧之要门，乃一实境界之直道。论事仪，则忏六根，雪三业；究宗旨，则空万法，了一心。是谓超苦海之健舟，救急病之良药。信斯道者，开本觉心，出五浊苦，达真净土，了性弥陀，若明月之当空，似莲华不着水，故白莲之教以是名焉。杨无为云：「莲者，出乎淤泥，不舍众生界也；处空无染，显露清净体也。华而有实，非魔境也；华实同时，因果一如也。华开莲现，示权显实也；华落莲成，废权立实也。一莲生无量华，建立一切法也；十方同一华藏，示佛境无异也。」莲教之义，得非是欤！
　　所以兴慈运悲者，游戏于常光之界；戒珠义海者，涵泳于解脱之渊。是以天龙护持，王臣教敬，古令不坠其化，士民仰慕其风。非夫大悲愿力，抚哀未习，其孰能臻此哉？是知龙树论证之，晋贤社修之，天台判释之，慈恩通赞之，慈照集而忏之，宗坦疏而解之，宿衲名儒奉之者《宝珠》有集，高贤达士修之者简编有题。
　　于戏！大法下衰，去圣逾远，事佛者众，谋道者稀，竞声利为己能，视流通为儿戏，遂令法门凋瘵，教纲倾颓。实赖后贤克荷斯道，普冀亡躯为法洁己。依师欲达真乘，须亲故典。禀教乃能明理，明理然后修行。行愿无亏，道果可证。故知耳闻目见，当依四法以思修；口诵心违，纵解千章而何益！是乃心以教照，佛以念持，非以戒防，罪以忏雪，道以实践，动以礼行。近则期于立身扬名，远则希于革凡成圣。发挥佛祖之道，舍我辈而谁欤？坚秉慧刀，裂开魔网。饮正法之甘露，伐邪见之稠林。避恶友如避虎狼，事良朋如事父母。谨守志节，毋退大心，正觉可遵，非道莫履。有过务速改，有善勿矜夸，自然与祸斯违，与礼斯会。现居尘世，则人敬之，天佑之；他日净方，则圣可期，道可至。岂在乎相形问命，谄求荣达之时；又何必望影瞻光，卜度终归之日。此匪道人之见识，实乃凡庸之妄情。莫徇他求，但依本分，在当仁而不让，宜见贤以思齐。名利不足动于怀，死生不足劳其虑。欲功成而志遂，必自迩而涉遐，当验果以推因，信有作而有报。智足以照惑，明足以烛幽，言斯可法，行斯可乐，德义可尊，进退可度。辨伪识真，若试金之美石；除昏鉴物，犹照世之真灯。是大导师，作不请友。掷出龙宫之宝，均施羣生；撒开祖门之关，普容来者。蠲涤邪病，指归妙源，俾昏镜以重磨，若垢衣而再净。使真风复振，福及大千；睹慧日增明，辉腾万古。可谓法王之真子，可谓大丈夫焉。以此而奉西方大圣人之教者，复何愧欤！

　　佛为父王说念佛【二】

　　《宝积经》云：「世尊父王顶礼佛足，一心合掌而白佛言：『云何修行当得诸佛之道？』佛言：『一切众生皆即是佛。汝今当念西方世界阿弥陀佛，常劝精进，当得佛道。』王言：『一切众生云何是佛？』佛言：『一切法无生，无动摇，无取舍，无相貌，无自性。可于此佛法中安住其心，勿信于他。』尔时父王与七万释种闻说是法，信解欢喜，悟无生忍。佛现微笑而说偈曰：『释重决定智，是故于佛法决信心安住，人中命终已，得生安乐国，面奉阿弥陀，无畏成菩提。』」

　　善财五十三参首见德云比丘说念佛门【三】

　　《华严经入法界品》云：「德云比丘告善财言：『善男子，我得自在决定解力，信眼清净，智光照耀，普观境界，离一切障，具清净行，往诣十方，供养诸佛，常念一切诸佛如来，总持一切诸佛正法，常见一切诸佛随诸众生，种种心乐示现，种种成正觉门于大众中。』而狮子吼：『善男子，我惟得此忆念一切诸佛境界智慧光明普见法门，所谓智光普照念佛门，令一切众生念佛门，令安住力念佛门，令安住法念佛门，念照曜诸方念佛门，入不可见处念佛门，住于诸劫念佛门，住一切时念佛门，住一切剎念佛门，住一切世念佛门，住一切境念佛门，住寂灭念佛门，住远离念佛门，住广大念佛门，住微细念佛门，住庄严念佛门，住能事念佛门，住自在心念佛门，住自业念佛门，住神变念佛门，住虚空念佛门。』」

　　智首菩萨说念佛【四】

　　《华严经》云：「一切威仪中，常念佛功德，昼夜无暂断，如是业应作。」

　　龙树大士劝念佛【五】

　　《大智度论》云：「佛是无上法王，诸大菩萨为法臣。诸臣所尊重者惟佛法王，是故菩萨应当念佛。」又云：「有诸菩萨，自念往昔谤般若，堕恶道，经无量劫，虽修余行，未能得出，后遇善知识教行念佛三昧，即得并遣罪障，方得解脱。」又偈云：「若人愿作佛，心念阿弥陀，实时为现身，故我皈命礼。」

　　念佛功德有七种【胜六】

　　《甘露疏》云：「一，词少易行胜，唯称一句南无阿弥陀佛，一切人可念故；二，念缘佛境胜，一心缘念佛身相好，净国为地故；三，离难获安胜，诸佛菩萨加护，念佛者无诸患难，安庆吉祥；四，称名灭罪胜，念佛一声，灭八十亿劫生死重罪；五，持念获福胜，称佛一声，胜四天下七宝供佛及阿罗汉；六，果感见佛胜，众生念佛，必定见佛；七，亲迎往生胜，化佛菩萨放光迎接行者往生净土。」

　　修持法门【七】

　　夫无为境界迥绝名，言有漏色心要凭。修证真如，具含众德，方便而有多门。上自离相平等，下至十念称名，总括不离三乘，往生冥符九品。有念终归于无念，有生直至于无生。可谓一句弥陀，羣机普应矣。

　　离相念佛三昧无住法门【八】

　　慈照宗主云：「离相念佛三昧者，上根智人悟此深理，常运虚空平等心，无我人众生寿者相。」《经》云：「离一切诸相，即名诸佛。」《论》曰：「我以计内，人以计外，众生以续前为能，寿者以续后为义。」既无内外前后执心，则一切诸相悉皆空寂。故《经》云：「知无我人，谁受轮转，亦无身心，受彼生死，是名离相念佛三昧。」此则见一切众生本性皆同弥陀，既不着有相无相二边，亦无有断见常见之说，是念念弥陀出世，处处极乐现前。如此念者，无念之念，念则真如；无生之生，生则实相。故知无念即离念，实相乃无相，无相则无住，无住则入佛境界，此乃无上正真大菩提道。若到此地，无修无证，无生死可脱，无涅盘可求，性相俱空，圣凡齐等；无佛道可成，无众生可度，无己灵可得，一念无为，十方坐断；无一法本有，无一法始成，自他互收，事理无碍。尘尘具足，剎剎全彰，法本如然，思议莫及。可谓十方薄伽梵，一路涅盘门。

　　天台念佛三昧三观法门【九】

　　捏不成团拨不开，看来看去转成呆。
　　人人若到呆田地，三观元来如祸胎。
　　智者大师云：「诸佛教理既明，非观行无以复性，乃依一心三谛之理，示三止三观，一一观心，念念不可得，先空次假后中。离二边而观一心，如云外之月者，此乃别教之行相也。」又云：「破一切惑，莫盛乎空；建一切法，莫盛乎假；究竟一切性，莫大乎中。故一中一切中，无假无空无不中，空假亦尔，即圆教之行相也。如西天伊字三点，首罗天之三目，非纵非横并列，故三观圆成，法身不素，即免同穷子也。」龙树菩萨偈云：「因缘所生法，我说即是空，亦名为假名，亦名中道义。」斯与《楞严圆觉经》说奢摩陀、三摩钵提、禅那三观名目虽殊，其致一也。亦曰三谛。天然之性德也。中谛者，统一切法；真谛者，泯一切法；俗谛者，立一切法。举一即三，非前后也。含生本具，非造作之所得也。秘藏不显。盖三惑之所覆也。无明翳乎法性，尘沙障乎化导，见思阻乎空寂，然兹三惑乃体上之虚妄也，由是立乎三观，破乎三惑，证乎三智，成乎三德。空观者，破见思惑，证一切智，成般若德。假观者，破尘沙惑，证道种智，成解脱德。中观者，破无名惑，证一切种智，成法身德。非各别也，非异时也，天然之理具诸法故。然兹三谛，性之自尔，穷理尽性，故与禅宗异而非异也。行者念佛之时，意根为因，白毫圆光为缘，所起之念即所生法。谛观念佛心起，即是假名，体之即空，洞鉴此心，有如来藏，离边显中。若根若尘，并是法界，诸佛众生，一念普应，即边而中，无佛无念，此乃大乘圆修三观念佛也。可谓无相无空无不空，即是如来真实相。

　　三观一大总相之图

　　见图（图略）

　　空观念佛三昧无念法门【十】

　　空观念佛三昧者，即祖师序云：「思专想寂，志一不挠；气虚神朗，无幽不彻。」入斯定者，昧然忘知，尘累顿消，滞情融朗，非天下至妙，孰能与于此哉！智者大师以空观而荡一切法，故云「一空一切空，无假无中而不空」，入此观者是审实真谛也。今欲令行人反妄归真，故谓之从假入空观。盖假者是入空之诠，先观一切法是假，乃至四大五蕴六根六尘六识，尽十方世界山河大地，皆无一物，了知虚妄，而得会真，故名二谛观。修此者先要摄心静坐，将世间一切虚妄不实境界尽情扫荡，俱不住着，惟观于空。故《般若经》云：「内空外空，内外空空。」空空亦不可得，如是顿入如来宝明空海性，觉真空即如来藏空性，圆明灵光遍照法界性，故如摩尼珠随意出生，如大溟海深广含摄，平等性智，名佛知见。可谓诸行无常一切空，即是如来大圆觉。

　　日观念佛三昧专想法门【十一】

　　《观无量寿佛经》云：「佛告韦提希：『汝及众生应当专心系念一处，想于西方。』」凡作想者，一切众生，自非生盲，有目之徒，皆见日没。当起想念，正坐西向，谛观于日，令心坚住，专想不移。日欲没时，状如悬鼓，既见日已，开目闭目，皆令明了，是为日想，名曰初观。行人入此观者，须于静处屏绝外缘，正坐摄心，谛观日轮现在目前，注心一境，凝然寂静，如对明镜，自睹面像；心若驰散，制之令还，心息住定，即得三昧。可谓海底金鸟天上日，眼中瞳子面前人。

　　参禅念佛三昧究竟法门【十二】

　　远祖师《禅经序》云：「禅非智无以穷其寂，智非禅无以深其照。」禅智者，照寂之谓。其相济也，照不离寂，寂不离照，感则俱游，应则同趣。慈照云：「寂而常照，照而常寂，常寂常照，名常寂光。」念佛之人欲参禅见性，但依此法，要于静室正身端坐，扫除缘累，截断情尘，瞠开两睛，外不着境，内不住定，回光一照，内外俱寂，然后密密举念南无阿弥陀佛三五声，回光自看云：「见性则成佛，毕竟那个是我本性阿弥陀？」却又照觑看只今举底这一念，从何处起觑破这一念，复又觑破这觑底是谁？□参良久，又举念南无阿弥陀佛。又如是觑，如是参，急切做工夫，勿念间断，惺惺不昧，如鸡抱卵。不拘四威仪中亦如是举，如是看，如是参。忽于行住坐卧处，闻声见色时，豁然明悟，亲见本性弥陀，内外身心一时透脱尽，乾坤大地是个西方，万象森罗无非自己，静无遗照，动不离寂，然后兴慈运悲，接引未悟，悲智圆融，入无功用行，得生上品，名实报庄严土，得一切种智。可谓万古碧潭空界月，再三捞漉始应知。

　　摄心念佛三昧调息法门【十三】


　　《大集经贤护品》云：「求无上菩提者应修念佛禅三昧。」偈云：「若人专念弥陀佛，号曰无上深妙禅，至心想象见佛时，即是不生不灭法。」《坐禅三昧经》云：「菩萨坐禅，不念一切，惟念一佛，即得三昧。」初机修习，未免昏散二病，须假对治。《人天宝鉴》云：「凡修禅定，即入静室，正身端坐，数出入息，从一数至十，从十数至百，百数至千万，此身兀然，此心寂然，与虚空等，不烦禁止。如是久之，一息自住，不出不入，时觉此息从毛孔中八万四千云蒸雾起，无始已来，诸病自除，诸障自灭，自然明悟。譬如盲人忽然有眼，尔时见彻，不用寻人指路也。」今此摄心念佛，欲得速成三昧，对治昏散之法，数息最要。凡欲坐时，先想己身在圆光中，默观鼻端，想出入息，每一息默念南无阿弥陀佛一声，方便调息，不缓不急，心息相依，随其出入，行住坐卧，皆可行之，勿令间断。常自密密行持，乃至深入禅定，息念两忘，即此身心与虚空等。久久纯熟，心眼开通，三昧忽尔现前，即是唯心净土。

　　一相念佛三昧专念法门【十四】

　　《大般若经》云：「曼殊室利白佛言：『菩萨修行，何法疾证无上菩提？』佛言：『菩萨能正修行一相庄严三昧，疾证菩提。』」修此行者应离喧杂，不思众相，专心系念于一如来，审取名字，善想容仪，即为普观三世一切诸佛，即得诸佛一切智慧。《天台十疑论》云：「一切诸佛，悉皆平等，但众生根钝，浊乱者多，若不专心系念一佛，则心散漫，三昧难成，故专令念阿弥陀佛，即是一相三昧。」《宝王论》云：「修持一相念佛三昧者，当于行住坐卧系念不忘，纵令昏寐亦系念而寝，觉即续之，不以余业间断，不以贪嗔等间隔，随犯随忏悔，不隔念，不异念，不隔日，不隔时，念念常不离佛，念念清净圆明，即是得一相三昧也。」可谓是：若了一，万事毕。

　　六时念佛功德回向法门【十五】

　　远公祖师东林结社，僧俗同修，大智上贤深入禅观，得念佛三昧，中流之士六时修礼净土，回向西方。唐有诗云：「远公独刻莲华漏，犹向山中礼六时。」凡修此法，先于净室安置佛像，香华灯烛随分供养，澡浴尘垢，着清净衣，每日于日初时、日中时、日没时、初夜时、夜半时、夜终时，自对三宝，端身合掌，信礼西方。每一时目睹慈容，称念南无阿弥陀佛圣号一千遍，礼佛四十八拜，念西方文，发愿回向。每日昼三夜三，六时行道，精专不倦，志意修持，坚固行愿，净业圆成，他日必得中品中生矣。

　　忏罪念佛功德系念法门【十六】

　　《大弥陀经》云：「我作佛时，十方无央数世界诸天人民闻我名号，烧香散华，燃灯悬缯，饭食沙门，起立塔寺，斋戒清净，益作诸善，一心系念于我，虽止于一昼夜不绝，亦必生我剎。不得是愿，终不作佛。」又云：「我作佛时，十方无央数世界诸天人民以至蜎飞蠕动之类，前世作恶，闻我名号，即忏悔为善，奉持经戒，愿生我剎，寿终皆不经三恶道，径遂往生，一切所欲，无不如意。不得是愿，终不作佛。」凡修持者，先当严净坛场，烧香燃灯，广设供养，请一比丘及诸上善人同坛尊证，白佛陈意，绝虑去忧，勿豫家事，勿近内人，斋戒修持，系念彼佛名号，一昼一夜每佛一千声，诵《弥陀经》一卷。如是三次，志心忏悔，回向云：「我今自忆有生以来造诸恶业，愿此念佛功德得入如来大誓海中，承佛慈力，众罪消灭，冤尤释除，三业所生一切诸善庄严净愿福智现前。愿得临命终时自知时至，身无病苦，心不颠倒，如入禅定，于一念顷径生西方极乐国土，见佛接引于七宝池中莲华台上，蒙佛授记，得闻经法，顿开佛慧，广度众生，满菩提愿。」可谓水向石边流出冷，风从华里过来香。

　　晨昏念佛功德信愿法门【十七】

　　在家菩萨奉佛持戒，逐日营办家缘，未能一心修行者，须是早起焚香，参承三宝，随意念佛，每日黄昏亦如是礼念，以为常课。如或有干失时，次日当自对佛忏说。此之法门，要且不妨本业：为士者不妨修读，为农者不妨耕种，为工者不妨作务，为商者不妨买卖。晨参夕礼之外，更能二六时中偷那工夫持念佛号百声千声，志诚为功，期生净土。回向云：「弟子某礼念功德，愿命终时径生净土，莲华池畔，亲见弥陀，宝树行中，相逢善友，普为父母师长法界众生同满此愿。」可谓积尘成巨岳，滴水渐成河。

　　简径念佛功德十念法门【十八】

　　兹云式忏主云：「在俗人尘务忙冗，每日清晨服饰已，面西合掌，念南无阿弥陀佛，尽一口气一念，如是十念，但随气短长，气极为度，其念佛声不高不低，调停得中。如此十念，连续不断，意在令心不散，专精为功，显是藉气束心也。回向云：『某一心皈命西方阿弥陀佛，愿以净光摄我。我今称如来名，经十念顷，求生西方。佛昔本誓：若有众生欲生我剎，十念我名，若不生我国者，我誓不成佛。今以十念功德，愿命终时心不颠倒，于一念顷生极乐国，闻佛妙法，速证菩提。』」可谓信心如不退，决定礼金僊。

　　慈照宗主圆融四土选佛图序【十九】

　　夫寂光同居，一智无殊，情生彼此，见有亲疏。觌面了色，空性如如，本无二路，自见妙麤。吾不如是，一体　毗卢，先须识本，免被茶糊。行有行相，智有智模，原有愿力，进有程途。惺惺寂寂，如净明珠，照彻心体，凡圣同途。四土合辙，三身一如，头头净土，处处阿弥。且山僧因见四土混乱无纶，智转行融，致使利钝不分，因果俱失，只言净土，不知净土高低，只说唯心，不知心之深浅，故见诸家相毁，各执一边，谁知自破宗风，非魔能坏。今则略开一线，述出四图，削去迷情，顿明心地，然后河沙法界该收一纸之中，无量法门出乎方寸之内耳。
　　圆融四土总相之图（图略）
　　自性弥陀佛，唯心净土机。悟来唯一念，迷后历三祗。折摄二门设，圣凡一路归。世情看冷暖，人面逐高低。
　　凡圣同居土
　　见图（图略）
　　凡圣情差智有殊，须凭修证契毗卢。恐人力少行疲倦，权指西方住半途。
　　横出二界少人知，易修易往勿狐疑。尘垢未除求解脱，一心信愿念弥陀。
　　临终正念分明去，三朝七日预知时。既生净土常闻法，何愁不得悟心机。
　　愿不退三德迷宗用体胜劣应情见未除具烦恼十念成就生横出三界须陀洹及其人天所见八尺之身凡圣居
　　此土皆是僧俗男女人等，但有信愿念佛，皆得往生。不断烦恼，不舍家缘，不修禅定，但念佛名，临终弥陀接引。一生净土，便获神通，入无生忍。
　　方便胜居土
　　见图（图略）
　　断除烦恼绝踪由，灭智灰心罢便休。宝所不能前进步，如来方便故相留。
　　竖出三界声闻性，烦恼尘劳急断除。八定四禅频观炼，永超凡世不还归。
　　行不退解脱德体用宗胜应身一切智破见思惑八关等生竖出三界四果声闻弟子等所见丈六金身罗汉居
　　此土皆是定性小乘根性。怕怖三界，如虎鬼龙蛇。破见思惑，杀贪嗔痴，断如来种。如獐独跳，不顾后羣，偏执小见，沉空滞寂。生方便土，如来纯说，大乘调伏。
　　实报庄严土
　　见图（图略）
　　心法微微犹未遣，应知情尽始除根。贴肉汗衫既未脱，纤尘犹碍大乾坤。
　　非横非竖理偏宜，三观澄心进莫疑。一力未能超彼岸，依然还落圣贤机。
　　智不退般若德用宗体圆满报身道种智破尘沙惑分破无明三心克备生非横非竖出三界八万四千相好一生补处及诸大士所见菩萨居
　　此土皆是大乘、圆修三观，十住十行，十向十地，等觉法身大士。如尘若沙，各各分破、无明，分身十方八相，成道度脱众生。皆未究竟，天台贤首教委明。
　　常寂光凈土
　　见图（图略）
　　境智如如绝证修，更无闲事滞心头。情尽见除消息断，一轮明月挂中秋。
　　冲关透顶不思议，但于当念绝思惟。唯心净土唯心净，直下承当第一机。
　　智开惑破无烦恼，返本还源独自知。无心身满尘沙界，任运摄将诸子归。
　　位不退法身德宗体用清净法身一切种智破三惑尽一念不生冲关透顶无上正真诺佛所见法界身果人居
　　此土是最上乘境界，惑尽情忘，诸法不生，般若不生，不生不生，名大涅盘究竟。居涅盘山顶端，居常寂光土，名清净法身。毗卢遮那佛名到彼岸，亦名空劫以前自己也。
　　东方四土
　　见图（图略）
　　四土非方域，情生碍不通。悟迷分大小，净秽隔西东。
　　万有形虽别，千机理自同。春风俱一拂，何处不华红。
　　大见始终无改，小见九品差殊。上智祇在一心，下智东西隔碍。
　　西方四土
　　见图（图略）
　　莫谓西方远，西方在目前。虽云越十万，曾不离三千。念佛纔开口，华池已种莲。信心如不退，决定礼金僊。
　　西方是取相，欣厌二门修，若人从此入，得一切处皆净土。
　　阿鼻依正，全处极圣之自心；身土毗卢，不逾下凡之一念。智者云：「岂离伽耶别求常寂光土，须知毗卢遮那遍一切处。」善观心者，一切万法唯心本具耳。
　　观心四土
　　见图（图略）
　　欲识天真佛，从来绝证修。不须外寻觅，但向自心求
　　悟后三身合，迷时四不周。莫生分别见，直下息心休。
　　夫终日寂光而未尝寂光者，凡夫也。欲证寂光而未极寂光者，菩萨也。具足寂光而住持寂光者，如来也。常寂光净土是离相心，若到此地，见一切处皆常寂光。
　　西方四土
　　见图（图略）
　　恒沙四土
　　见图（图略）
　　一心四土
　　见图（图略）
　　圆融四土
　　见图（图略）
　　目前四土
　　见图（图略）
　　三谛四土
　　见图（图略）
　　相即四土
　　见图（图略）
　　迷悟四土
　　见图（图略）
　　人人四土
　　见图（图略）
　　绝待四土
　　见图（图略）
　　教是佛眼，禅是佛心；心若无眼，心无所依；眼若无心，眼无所见；心眼和合，方辨东西。禅教和融，善知通塞。当知机有利钝，法有开遮。若定作一路收机，都成谤法。四门入郭，都在府前；四土收心，各登彼岸。听教之士，不可偏邪；参禅之流，应如是会。权实方便，运用在人，惟宜事理融通，不可执法而成病。闻思修三慧，戒定慧三学，各要反本还源，尽欲革凡成圣。今人不了，各执一边，只说教不通禅，禅不通教，本为去执，反属偏情，平等修心，却生分别。禅云：「黄华翠竹，总是真如。」教云：「一色一香，无非中道。」势至菩萨因念佛故，自得心开；智者大师诵《法华经》，得见真法。是处各存妙道，岂在喧争？今要凡心与身土和融，念佛与禅教一道，入门虽别，到底是同，休起爱憎，莫分彼此，各须究本，勿竞枝条。不可执实而谤权，执权而谤实也。
　　清凉国师云：「尘劳业海，结惑坚执，情尽见除，不劳收拾。」夫法报应之三身，寂光同居四土，各要归源，咸回一路。一身三身，四土一土，非后非前，无来无去。情见有差，非佛隐覆，祇许心传，不通言句。周遍圆融，无尽无穷，一真无碍，重更重重。帝珠莫喻，梵网难同，拨转机关，八达四通。不在伶俐，唯假惺惺，毗卢得道，许汝便成。永绝生死，即放光明，若不拟议，海晏河清。
　　一土分四土，土土各三身，身土无有尽，情见恰如星。
　　如来无碍力，似月在天轮，州州皆见月，处处有光明。
　　后颂
　　大道通天下，明明几百州，州州各道路，路路合春秋。
　　迷后三身别，悟来一也休，这般无彼此，莫把结冤雠。
　　念佛提纲
　　本自无踪无迹，方便与君拈出。有人问我何为，南无阿弥陀佛。
　　念佛心开
　　因修三昧念弥陀，忽睹弥陀心上过。始觉行行皆宝所，方知土土悉交罗。
　　禅教相成
　　天台贤首慈恩教，达磨南山意不殊。法门头数无穷尽，不离毫端绝妙麤。
　　三身体同
　　三德秘藏及三身，舒卷临机分不分。处处融通无罣碍，勿教一向作三人。
　　三宝不异
　　佛法僧宝最为真，岂异而今一点灵。举一即三三是一，莫教错认定盘星。
　　身土不二
　　毗卢即是寂光土，寂光即是大毗卢。身土本来无二相，皇城元是大京都。
　　心佛无殊
　　此心即是弥陀佛，弥陀即是自心源。皆道蟾光有亏减，谁信从来日月圆。
　　绝迹无相
　　念念圆明法界同，免向三祗着劫修。若也此中明了得，一点微尘也不留。
　　情画宛然
　　毗卢海藏全无迹，寂光妙土亦无踪。劫火洞然毫未尽，青山依旧白云中。
　　头头见道
　　寂光金宝及泥沙，到处无心便是家。了得个中玄妙意，优昙元是白莲华。
　　处处逢源
　　心心念念弥陀佛，头头处处古毗卢。微尘剎海如星布，撮在山僧一画图。

　　○念佛正宗卷第三

　　念佛正宗说
　　定明宗体
　　李长者华严合论十种净土权实宗体
　　念佛参禅求宗旨说
　　净土非钝根权说
　　真歇了禅师净土宗要
　　寂室大师示净土实见
　　大智律师示念佛事理不二
　　文法师行序念佛宗要

　　念佛正宗说【一】

　　明教大师曰：「能仁之垂教也，必以禅为宗而佛为祖。」祖者乃其教之大范，宗者乃其教之大统。大统不明，则天下不得一其所诣；大范不正，则天下不得质其所证。夫古今之学佛辈竞以其所学相胜者，盖由宗不明、祖不正而为患。然非其祖宗素不明不正也，后世学者不能尽考经论而校正之，乃有束教者不知佛之微旨妙在乎言外，语禅者不谅佛之所诠概见乎教内，纷然自相是非，古今何尝稍息。予尝探《大藏》，或经或传，校验其所谓禅宗者，佛祖之心也。佛说一大藏教，未尝不以心为宗也。嗟乎！众生之根器异也，又安得以一法而明之。我佛平等设化，于是对其病而投其药耳。且夫净土一宗念佛之法，有实有权，有顿有渐，皆以显如来所证之实理，廓众生自性之本源，以念佛三昧摄一切人，明心见性，入于佛慧。
　　或问之曰：念佛其可明心见性入佛慧乎？予谓之曰：心为万法之宗，操之在我，则何道不成？大势至菩萨以念佛证无生忍，究其因地，纯于念佛上用功。念佛无间，打成一片，所以道都摄六根，净念相继，得三摩地，斯为第一。盖佛者心也，念佛念心，心心不二，心既不二，佛佛皆然。一念贯通，无前后际，三际俱断，是真道场。尘尘显示剎剎全彰，是谓入于如来正遍知海，具足如来一切种智。念佛之旨，大略如斯。
　　远公祖师得是三昧，而以此三昧示一百二十三人，同修同证，思专想寂，以至究竟。吾祖于是深存远图，大援羣生，且以晋地新经未来禅法，甘露国所未闻，实相宗本人有异说，乃命弟子逾越葱岭，远迎禅师，究寻经本。故明教大师定祖图云：「秦僧智严于罽宾国恳请跋陀罗偕来诸夏，传授禅法。初至长安，后至庐山，遂出《禅经》，与远公同译。译成，远公为之序。跋陀罗尝谓远公曰：『西土传法祖师自大迦叶直下相承，凡有二十七人，其二十六祖近世灭度，名不如蜜多者所以继世。弟子曰般若多罗，方在南天竺国行化，以此慧灯次第相传，达磨多罗后为二十八祖。我今如其所闻而说是义。』远公闻跋陀罗言，故序云『达磨多罗，西域之隽，禅训之宗』。《宝林传》所谓跋陀罗尝与远公言其传法诸祖世数，固验于《禅经》矣。」故张野序远公塔铭云：「心禅诸经出自庐山，师每谓禅法精微，非才莫授，功高易进者惟念佛一门，导之以止观，专之以净业，此假修以凝神，积习以移性，入于如来无尽法门，实其斯矣。」故此净土之教至于天台智者大师，乃示三观，证乎一心，总绾三乘之要行，普收五性之机宜，直付观行之真财，悟入如来之知见。故知念佛之要者，由《观经》为标指也，斯经以佛国净境为宗，以观智妙行为趣，以实相弥陀为体，以灭恶生善为用。是知无量功德共庄严之种种胜行而归趣之，言说问答而诠辨之，譬众星之拱北辰，如万流之朝东海也。是故韦提不经，地位顿证，无生五逆，十念称名，便登极乐，即圆顿教之所摄也。此之念佛三昧法门，权实顿渐，折摄悟迷，圆摄一切，会归真宗，犹车之有轮，如鸟之有翼，入道之由可谓至矣，可谓尽矣。是以集夫正受之方，示彼修行宗要，开明心目，直指根源，庶使念佛进修之士明其宗而不昧其祖也。若夫一句当机，净土唯心显矣。

　　定明宗体【二】

　　慈□通赞云：「此方先德总判经论有其四宗：一，立性宗；二，破性宗；三，破相宗；四，显实宗。」《涅盘》、《华严》、《法华》等是显于真实，中道义故，舍化城而归宝所等故。《弥陀经》乃第四宗也。依文判教，教但有三。以类准宗，宗有其八：一，我法俱有宗；二，有法无我宗；三，法无去来宗；四，现通假实宗；五，俗妄真实宗；六，诸法但名宗；七，胜义皆空宗；八，应理圆实宗。故《华严》及《弥陀经》是八宗收。

　　李长者华严合论十种净土权实宗体【三】

　　夫滔滔智海，茫茫莫究，其涯淼淼，真源荡荡，罕寻其际。遮那法界，体相总括于尘沙；方广灵门，净秽互参于无极。但随现修业用，见境不同；致使圣境乖违，依根不定。或权分净土于他国，指秽境于娑婆；或此处为化仪，示上方为实报。文殊居东国金色世界而来；观音处西方安乐妙土而至。如是权仪各别，启蒙的信无依。今以略会诸门，令使创修有托，约申十种，以定指南。
　　第一，《阿弥陀经》净土。此为一分，取相凡夫未信法空实理，以专忆念，念想不移。以专诚故，其心分净，得生净土。是权未实。
　　第二，《无量寿观经》净土。此为一分，未信法空实理，众生乐妙色相者，令使心想，想彼色像，想成就故，而生佛土。此权非实。
　　第三，《维摩经》净土。佛以足指按地，加其神力，暂现还无，是实报土，未具陈广狭。是实未广。
　　第四，《楚网经》净土。虽说一大花王而有千叶，一一华上有百亿化佛，教化百亿四天下众生，然彼千叶及彼华王为三乘菩萨，见未广故，分泉报境，未成圆满。是权未实。
　　第五，摩酰首罗天净土。如来于彼坐莲华座，成等正觉，以为实报。此阎浮提、摩竭提国菩提场中成等正觉者，是化此为三乘权教菩萨染净未亡者，说此阎浮提及六天等是欲界有漏，彼上界摩酰首罗天是无漏，故心存染净，彼此未忘。此为权教，未为实说。
　　第六，《涅盘经》所指净土。如来有实报净土在西方，过三十二恒河沙佛土者，为三乘权教一分染净未亡者，言此三千大千世界总是秽土，权推如来报境净土在西方。此权非实。
　　第七，《法华经》三变净土。此为三乘权教菩萨染净未亡者，言移诸天人，置于他土。是权非实。
　　第八，灵山会所指净土。此引三乘中权教菩萨染净未亡者，令知此土即秽即净，诸众信可，未能自见。是实非权。
　　第九，唯心净土。自证自心，当体无心，性惟真智，不念净秽，称真任性，心无罣碍，无贪无痴，任大悲智，安乐众生，是实净土。以自净故，令他亦净。是故《维摩经》云：「随其心净，即佛土净；欲得净土，当净其心。」是实净土。
　　第十，毗卢遮那所居净土，即居十佛剎莲花佛国土。净秽总含，无秽无净，无有高下彼此自他之相。一一佛土，皆充法界，无相障隔。略言十佛尘剎国土为知无尽佛国，不出一尘，为无大小故，不立限量故，以法为界，不限边际，相海纯杂，色像重重。此实净土，非是权收。

　　念佛参禅求宗旨说【四】

　　慈觉赜禅师云：「念佛不碍参禅，参禅不碍念佛，法虽二门，理同一致。」上智之人，凡所运为，不着二谛。下智之人，各立一边，故不和合，多起纷争。故参禅人破念佛，念佛人破参禅；皆因执实谤权，执权谤实，二皆道果未成，地狱先办。须知根器深浅，各得所宜，譬如营田人岂能开库，开库人安可营田。若教营田人开库，如跛足者登山；若教开库人营田，似压良人为贱，终无所合也。不若营田者且自营田，开库者且自开库，各随所好，皆得如心。是故念佛参禅，各求宗旨，溪山虽异，云月是同。可谓处处绿杨堪系马，家家门首透长安。

　　净土非钝根权说【五】

　　天台思梵讲主久居临平山，解行明峻，深造教观性相渊源。每与士大夫往复，随有所问，答释粲然。一日，有通判郑公问曰：「教中所明念阿弥陀佛愿生净土，此专为钝根方便权说。上根顿悟。一超直入佛地，岂假他佛净土耶？」师云：「吾宗先达呵此说云：佛在世文殊、普贤，佛灭后马鸣、龙树，此土智者大师、智觉禅师，皆愿往生净土，应是钝根乎？若以此为权教，将何为实耶？昔孙莘老亦疑于此，因会杨次公、王敏仲辨论，遂息此疑，信此净土非圣人之权设，是圆实之真宗也。注念彼佛，必生净土，斯乃称性实言，非权教也。」

　　真歇了禅师净土宗要【六】

　　弥陀不离众生心，是三无别；极乐遍在一切处，举一全收。如帝释殿上千珠宝网，千珠光影咸入一珠，一珠光影遍入千珠，虽珠珠互遍，此珠不可为彼珠，彼珠不可为此珠，参而不杂，离而不分，一一遍彰，亦无方所。弥陀净土即千珠之一。十万佛国，一佛国土，各千珠之一。圣人善巧，方便示人，专念阿弥陀佛，乃千珠直指一珠，见一佛即见十方诸佛，亦见九界众生。微尘剎海，十际古今，一印顿圆，了无余法矣。

　　寂室大师示净土实见【七】

　　不修净业者云：「游心禅定，悟性真宗。」或闻说净土，必曰：「净土唯心，我心既净则国土净，何用别求生处。」寂室曰：「且《维摩经》中云：如来以足指按地，见娑婆国土悉皆严净，而众会不见，惟螺髻梵王得知。今之说悟性者能如梵王所见净土否？况汝居卑屋陋室，必羡之以大厦高堂；脱粟藜羹者，必羡之以珍羞上味；弊袍短褐者，必羡之以绫罗轻縠。若云心净土净，则不消如是分别也。况当老病死苦，世间违情之时，颜色与未悟者同，是则口唱心净土净之言，身被秽土苦恼之缚，其自欺之甚也。不然应须信教仰理于净土，从而修之。」

　　大智律师示念佛事理不二【八】

　　师尝为慈慧文法师作《净土集序》，其略曰：「古今学佛，多惑事理，谓理则纤尘不立，言事则万象森罗，凝心住寂则为理，动用操修则为事，遂引古云：『实际理地，不受一尘。佛事门中，不舍一法。』斯乃事理敌立，空有并驰。予尝变其语曰：实际理地，不少一尘。佛事门中，不存一法。何则？由实际理具一切法，岂少一尘乎？由佛事门离一切相，岂存一法乎？如此方见理事一如，空有不二矣。」

　　文法师行序念佛宗要【九】

　　夫达无心之有心，识有念之无念，有无不住，能所胡存？是则念念圆明，心心虚寂。苟昧斯旨，则法法成尤；的契其宗，门门通妙。今可无乖实际而示圆修，俾负重致远者获遂于息肩，流浪迷津者速登于彼岸。求生西方，无先念佛观门者也。予辄为修净业者薄采经论大纲，述成《西方净行法门》，示彼所修，令得其趣。有睹兹文而复不能起信修行者，类乎狂热投圊，唯露一发，欲垂拯救，未如之何也。

　　○念佛正派卷第四

　　念佛正派说
　　远祖师事实
　　远祖师历朝谥号
　　明教大师题远祖师影堂记
　　庐山十八大贤名氏
　　贯休禅师题十八贤影堂诗
　　辨远阻祖成道事
　　璧谷释昙鸾大师
　　天台智者大师
　　京师善导和尚
　　金台法照大师
　　睦州少康法师
　　省常大师
　　长芦慈觉禅师
　　永明寿禅师
　　天竺慈云忏主
　　文潞公传
　　潞府宗坦疏主
　　慈照宗主
　　宋朝无为子杨提刑
　　龙舒居士王虚中
　　仪真王侍郎

　　念佛正派说【一】

　　佛由心造，道在人弘。弘道之要，无先乎念佛。念佛则是正心，正心故能合道。道之宗极曰佛也；佛者，觉也。一切众生有此本觉之性，因一念有差，所以不觉。裴相国云：「终日圆觉而未尝圆觉者，众生也。具足圆觉而住持圆觉者，如来也。」是故薄伽梵成道，摩竭陀说有谈空，观根逗教，于诸法之外别开念佛一门，截众苦之根源，入圣流之要路。故《经》云：「从是西方过十万亿佛土，有世界名曰极乐，其土有佛，号阿弥陀，国中无三毒八难，有七宝众妙庄严，以法为身，羣圣为友。苟能诚信发愿归心彼土者，即得往生，出乎三界九有之表，证诸佛无上妙道。」其言无所欺也。
　　粤自大教东流，至佛图澄而盛，由澄而得道安。安之门有远公，戒珠义海，龙姿凤章，于是教门纲纪从兹大备。师着《念佛三昧咏》亲劝。于时晋贤慕师之德，争趋正觉之场，同究斯道。名动帝王，道尊一代，弥天推为高弟，罗什结为胜友，识量广大，独出于古今矣。至夫抗言为道，为万世宗师，垂裕于人天者，远公也。隋有智者，魏有昙鸾，唐有善导，大振宗风。宋有坦公疏诠《甘露》，省常结社，慈觉劝修，寿禅师融万善以同归，元宗主撮诸经而成忏，广施方便，曲尽慈悲。故我祖师欲令大地众生见本性弥陀，达唯心净土，普皆觉悟菩提之妙道，乃立「普觉妙道」四字为定名之宗。观夫四字一镜，洞照无边，同一体用。何以知其然？总而言之，喻如人之一身而有头目手足为其用也，未尝有一而可分也。自非愿广悲深，而孰能取信于天下后世哉！窃尝论之曰：等众生界名曰普，智达斯理名曰觉，德用无边名曰妙，千圣履践名曰道。又，普者即自心周遍十方之体也，觉者即自心智照不迷之用也，妙者即自心利物应机之行也，道者即自心通达中正之理也。恒沙诸佛所证者，此道也；历代祖师所得者，此道也；十方生净土者，已学此道也；未来修行者，当学此道也。又况诸佛菩萨示现世间，作大导师，各有悲愿，不舍众生，或为王臣将相，居士宰官，出俗在家，逆行顺化，莫不以斯道而觉斯民也。三界羣灵，无量劫来，至于今日，往来六道，如蚁旋磨，无由出离。佛祖悯彼，故设方便以诱导之，俾夫趣吾之所趣。吾之所趣者，非六道，非三乘，乃如来正觉之趣。得吾所趣之道者，亦以此道化乎未趣，趣此所趣，譬如一灯燃百千灯，续焰分辉，腾今耀古。此念佛之宗，正心之法，正夫羣生，归夫正道者矣。彼彼相传于无尽，故名无尽灯也。
　　「普觉妙道」之说岂徒言哉？盖谓人人皆可作佛，不以僧俗之间，不以利钝之分，无彼此，无高下，等一性而已。得之为悟，失之为迷，同一理而已。迷而为凡，悟而为圣；迷者事隔理不隔也，失者自失性不失也。是知修念佛三昧者，则是正其心也；此心正，则性顺理也。得性顺理，则六尘不能染，万境不能移，动用于一虚之中，寂寥于万化之域，不动本处而周游十方，超乎极乐之地，升乎寂光之堂，居乎涅盘山顶，朝乎无上法王。「普觉妙道」正心之义其至矣乎。不知此义者，功何所施，智何所发？譬彼无目之人，昧于日月之光，履于重险之处，堕坑落堑，可胜纪乎？
　　噫！去圣时遥，人多谬解，虽期正道，悉陷邪宗，庸昏之徒，含识而已，致使羣邪诡惑，诸党并炽，是非蜂起，空有云云，夹截虚空，互相排毁。有着于事相不肯舍者，有顺于应缘不自觉者，有守枯木而言定者，有恃聪明而称慧者，有奔走非道而言能者，有假于鬼神而言通者，有身心放旷而言无碍者，有口耳潜传而言秘诀者，有执我宗「普」字「觉」字者，有言彼宗「妙」字「道」字者；是皆私偷此镜入彼邪域，致为尘垢蔽蒙，不明宗体，虽得此镜之名而不得其用也。殊不知慈照立此四字深有意焉，昧者不知，执之失度。况又有言「在家为弥陀教，出家为释迦教」者，自尊为祖，执法为宗。存彼此之执心，触途成滞；局偏邪之劣解，是己非他。使我曹为佛祖后裔，而不能破其执，遣其惑，则何以揭慧日于昏衢哉？痛心佛祖慧命悬危，甚于割身肉也。念报佛祖深恩，寝食不遑安处也。念诸方佛子错路修行，不啻倒悬也。虽未能尽古人之万一，然此心不欺也。予尝切切于是，谨按高僧传记，遍求前哲真踪，究其源，摘其实，理之所当、事之所存者集而出焉，亏者补之，冗者削之，隐者明之，断者引之，庶千载之下修净业者因言思道，饮水知源，识古圣之遗风，体先宗之标格，绍隆佛种，光阐徽猷，寿慧命于无穷，传真灯而有永。前不云四字一镜，洞照无边乎？体斯道者，慎勿忽诸。

　　远祖师事实【二】

　　师讳慧远，雁门楼烦人，今海东代州。姓贾氏。生于石赵延熙甲午岁，为晋成帝咸和九年。师十二岁从舅氏令狐游学许、洛，博通六经，尤通《周易》、《庄》、《老》之书。二十一岁，欲渡江与范宣子俱隐，值中原兵戈塞路，闻道安法师居太行山，遂与弟慧持俱投之。听讲《般若经》，豁然大悟，叹曰：「儒道九流皆糠粃耳。」与弟投簪落发，常以大法为己任。安叹曰：「使道流中国，其在远乎？」
　　孝武帝太元九年，至庐山，以杖卓地，曰：「有泉当住。」忽泉迸出，乃诛茅为庵。讲《涅盘经》，感得山神献灵，资助材木，雷雨辟地。江州太守惊其神异，奏立东林寺，名其殿曰「神运」。太元十一年，寺成。师以东南经律未备，禅法无闻，乃于寺内别置禅室，请一禅师率众习禅。令弟子逾越沙漠求《禅经》，庶江表四辈咸皆得以修习，愿使大乘之化自北西南。每谓禅法深微，非才莫授；入道要门，功高易进者，念佛为先。师徒众往来三千，真信之士一百二十三人。乃与刘遗民等十八贤为上首，于无量寿佛像前建斋，立誓同修西方净土，结白莲社。遗民着《发愿文》，师自制《念佛三昧序》。谢灵运恃才傲物，一见师肃然心服，凿池种莲，求入社，师以心杂止之。山多蛇，有行者不知何许人，尝侍于师，善驱蛇，至今号辟蛇圣者。师所居流泉过寺，下入虎溪，每送客，以溪为界。时陶渊明、陆修静师尝送之，语道契合，不觉过溪，相与大笑，后世因传《三笑图》焉。时罗什法师通书，称师为东方护法菩萨。外国众僧咸称汉地有大乘道士，每烧香礼拜，东向稽首，献心庐岳。姚主钦承道德，信向连接。
　　晋安帝隆安元年，桓玄劝帝沙汰僧尼，谓庐山为道德所居，不在搜简，师以书抵玄，得并免。元兴元年，玄又申庾冰之议，欲沙门尽敬王者，复以书辨论其事，遂免。安帝自江陵旋京，辅国何无忌劝师候迎，称疾不起。帝遣使劳问，师表以闻，帝优诏答之。
　　义熙乙卯十一月初一日，师入定，至十七日出定，见阿弥陀佛紫磨黄金身遍满空界。《龙舒净土文》载，远公三睹圣相，沉厚不言。师三十年影不出山，足不入俗。丙辰八月初一日示疾，至六日困笃。大德耆旧请饮豉酒，不许；又请以蜜水，乃命律师检藏，未见。而集诸徒，遗戒曰：「吾自知命之年托业此山，自审有毕尽之期，乃绝迹外缘，以求其志，不觉形与运颓，已八十三矣。时至，欲厝骨于松林之下，即岭为坟，与土木同状，此古人之礼，汝等勿违。苟使神理不昧，庶达其诚，大哀世尊亦当佑之以道。」言讫而逝。门人与浔阳太守及官属奉全躯葬于西岭，垒石而塔焉。安帝谥庐山尊者、鸿胪大卿、白莲社主、凝寂之塔。谢灵运立碑以铭其德，张野序之。有《匡山集》十卷行于世。

　　远祖师历朝谥号【三】

　　晋安帝义熙年谥庐山尊者、鸿胪大卿、白莲社主。
　　唐大中戊辰年谥辨觉大师。
　　南唐升元三年谥正觉大师。
　　宋太平兴国三年谥圜悟大师。
　　宋干道二年谥等遍正觉圜悟大法师。

　　明教大师题远祖师影堂记【四】

　　远公事迹，学者虽见而鲜能尽之。使世不昭昭见先贤之德，亦后学之过也。予读《高僧传》、《莲社录》及《九江新旧录》，最爱远公六事，谓可以劝，乃引而释之，列之其影堂，以示来者，
　　陆修静异教学者，而送过虎溪，是不以人而弃言也。陶渊明躭湎于酒，而与之交者，盖简小节而取其达也。跋陀高僧以显异被摈，而延且誉之，盖重有识而矫嫉贤也。谢灵运以心杂不取，而果殁于刑，盖识其器而慎其终也。卢循欲叛，而执手求旧，盖自信道也。桓玄震威，而抗对不屈，盖有大节也。
　　大凡古今人情，莫不畏威而苟免，忘义而避疑，好名而昧实，党势而忍孤，饰行而畏累，自是而非人，孰有道尊一代、为贤者师，肯以片言而从人乎？孰有宿禀胜德为行躭洁，肯交醉卿而高其达乎？孰有屈人师之尊，礼斥逐之客，而伸其贤乎？孰有拒盛名之士不与于教，而克全终乎？孰有义不避祸，敦睦故旧，而信道乎，孰有临将帅之威，在杀罚暴虐之际，守道不挠，而存其节乎？此故远公识量广大，独出于古今，若夫荷负至教，广大圣道，垂裕于天人，非蒙乃能尽之，其圣欤，贤耶？
　　伟乎，大块噫气，六合风清，远公之名闻也；四海秋色，神山中耸，远公之清高也；人龙僧凤，长揖巢许，远公之风轨也；白云丹壑，玉树瑶草，远公之栖处也。
　　蒙后公而生，虽慕且恨也，瞻其遗像，稽首作礼，愿以弊文书于屋壁。

　　庐山十八大贤名氏【五】

　　远公祖师，讳慧远，姓贾氏，雁门楼烦人。
　　永法师，讳慧永，姓繁，河内人。
　　持法师，讳慧持，远公弟也，与兄俱事道安法师。
　　生法师，讳道生，出魏氏，巨野人。
　　佛陀跋陀耶舍尊者，此云觉明，罽宾国婆罗门种。
　　佛陀罗尊者，此云觉贤，甘露饭王之裔。
　　叡法师，讳慧叡，冀州人。
　　顺法师，讳昙顺，黄龙人。
　　敬法师，讳道敬，琅琊王氏，随祖凝之守江州。
　　恒法师，讳昙恒，河东人，童子出家，不知姓氏。
　　昺法师，讳道昺，颍川陈氏。
　　诜法师，讳昙诜，广陵人，不知姓氏。
　　刘遗民，讳程之，字仲思，彭城聚里人，汉楚元王之后。
　　散骑常侍雷公，讳宗，字仲伦，南昌人。
　　太子舍人宗公，讳炳，字少文，南阳人。
　　治中张公，讳野，字莱民。
　　散骑常侍张公，讳铨，字秀硕，莱民族也。
　　通隐处士周公，讳续之，字道祖，雁门广武人。

　　贯休禅师题十八贤影堂诗【六】

　　白藕池边旧影堂，刘雷风骨尽龙章。共轻天子诸侯贵，惟爱吾师一法长。陶令醉多招不得，谢公心乱入无方。何人到此思高躅，风点苔痕过短墙。

　　辨远阻祖成道事【七】

　　《礼记》曰：「先祖无美而称之者，是诬也；有善而弗知者，是不明也；知而不传者，是不仁也。此三者，君子之所耻也。」噫！在吾学佛之徒岂不然耶？吾祖远公行位昭昭，功德广大，愚忝与其教，为末流之裔，不肖孤陋，学浅才疏，未能绍袭先宗，实乃有孤兹荫，尝读《明教记》，不亦甚惭乎！又尝观石室琇禅师《通论》云：「去孔子百年而有孟轲，是时孔子之道几衰焉，轲于是力行其道而振起之。伏自佛教东流，凡三百年而有远公，是时沙门寖盛，然未有特立独行、宪章懿范为天下宗师如远公者，佛道由之始振。」盖尝谓远公有大功于释氏，犹孔门之孟子焉，与高僧朝士同修净社，道动帝王，法流天下。后之所习念佛者，不知吾祖之本末，失其源流，多见世之薄福阐提辈伪撰《庐山成道记》，装饰虚辞，尽是无根之语，诳惑善信，遍传在人耳目，逮今不能改革。予乃参考大藏《弘明集》、《高僧传》，察其详要，略举七事以破群惑，识者鉴之。
　　远公礼太行山道安法师出家，妄传师旃檀尊者，一诳也。妄以道安为远公孙者，二诳也。远公三十年影不出山，足不入俗，妄谓白庄劫掳者，三诳也。晋帝三召，远公称疾不赴，妄谓卖身与崔相公为奴者，四诳也。道安臂有肉钏，妄谓远公者，五诳也。临终遗命，露骸松下，全身葬西岭，见存凝寂塔可证，妄谓远公乘彩船升兜率者，六诳也。道生法师虎丘讲经，指石为誓，石乃点头，妄谓远公者，七诳也。
　　悲夫！世之奸佞不知祖师实德，道听途说，妄装点许多不逊之事，播丑于后世，取笑于四方，谤渎圣德。识者见之，不察其所由，得不轻侮于吾祖师耶？岂非出佛身血五逆罪乎？尝观宋元嘉中僧才观、惠严、谢灵运翻《涅盘经》，增损其辞，因梦神人诃之曰：「敢以凡情轻渎圣典！」观等惧而止。又惠琳以才学幸帝，时号黑衣宰相，自着《白黑论》毁佛教，即感恶疾，肤肉糜烂而死。夫如是则妄造祖师传记，三途地狱可不惧乎？凡吾同志，详审远公实迹，从本至末，痛告诸方，光扬祖道，庶先圣之屈于斯雪矣。

　　璧谷释昙鸾大师【八】

　　师雁门人也，少游五台，感其灵异，自誓出俗。三乘顿渐，具陶文理。又尝抱疾行至汾州，俄见云阴陡尽，天门洞开，六欲阶位，上下重复，鸾方瞬目，疾乃随愈。鸾于是切用心佛道，常如不及，开蒙诱俗，无间远迩。
　　初，鸾好为术学，闻陶隐居得长生法，涉远就之。陶以仙经十卷授鸾，鸾跃然自得，以为神仙之术其必然也。后还洛下，遇菩提留支，意颇得之，问支曰：「佛道有长生乎？其能却老为不死乎？」支笑而对曰：「长生不死，吾佛道也。」即以《观无量寿经》授之，曰：「汝可诵此，则三界无复生，六道无复往；盈虚消息，吉凶成败，无得而生。其为寿也，有劫石焉，有河沙焉，沙石之数有极，寿量之数无期，此吾金僊氏长生也。」鸾承其语，骤起深信，遂焚所学仙经，而专《观经》焉。每于《观经》得其义理，修三福业，想象九品，虽云寒暑之变，疾病之来，不懈于始念。魏主怜其志尚，又嘉其自行化他，道业弘广，号为神鸾，敕住并州大严寺。
　　未几，移住汾州玄中寺。一夕，鸾正持诵，一梵僧轩昂而来，入其室，曰：「吾龙树也，所居净土，以汝有净土之心，故来见汝。」鸾曰：「何以教我？」树曰：「已去不可及，未来未可追，现在今何在？白驹难与回。」言讫而失。鸾以所见胜异，必知死生之期届矣，即集弟子数百人，盛陈教诫，言其四生役役，其止无日，地狱诸苦不可以不惧，九品净业不可以不修，因令弟子齐声高唱阿弥陀佛。鸾乃西向瞑目，顿颡而示灭。是时道俗同闻管弦丝竹之声由西而来，良久乃寂。

　　天台智者大师【九】

　　师讳智顗，字德安，姓陈氏，颍川人。母徐氏梦香烟五彩绕身，有孕。诞生之日，神光焕室。目有重瞳，眉分八彩，孩幼见像即礼，逢僧必拜。十八岁投湘州果愿寺出家，诵《法华经》，兼通律藏，性乐习禅，遂往大苏山礼慧思禅师，北面事焉。思师一见，乃曰：「昔日灵山同听《法华》，宿缘所追，今复来矣。」因授与《法华》三昧，三七日诵经，至于《药王本事品》「是真精进，是名真法供养」，至此句时身心豁然，寂而入定。照了《法华》，若曦和临于万象；达诸法相，如清风游于太虚。将证白师，师曰：「非汝不证。非吾莫识。汝所证者是《法华》三昧，前方便得旋陀罗尼。汝于说法人中最为第一。」后弘法邺都，屈伏时匠。晚入天台降魔，进行化缘，既息于新昌大石像前，示疾告灭。弟子请问生方，乃曰：「吾诸师友皆从观音而来迎我。」及夜，侍人见有佛至，倍大石像。临终说诸法门，令唱《无量寿经》及《观经》题目，乃顾大众，合掌赞曰：「四十八愿，庄严净土，华池宝树，易往无人，火车相现，一念改悔，尚得往生，况戒定熏修，圣行道力，实不唐捐。」言讫称三宝名，奄然而灭。后有僧求知生处，乃梦观音金容数丈，智者从后，而语僧曰：「汝疑决否再验，智者生西方矣。」

　　京师善导和尚【十】

　　释善导，唐贞观中周游寰宇，求访道津。见西河绰禅师行方等忏及净土九品道场讲《观经》，导大喜曰：「此真入佛之津要。修余行业迂僻难成，唯此观门速超生死，吾得之矣。」于是笃勤精苦，若救头然。续至京师，击发四部弟子，无问贵贱，俾屠沽辈亦激悟焉。导每入佛室，合掌胡跪，一心念佛，非力竭不休，乃至寒冷亦须流汗，此相状表于至诚。出即为人说净土法，化诸道俗，令发道心，修净土行，无有暂时，不为利益。三十余年，无别寝处，不暂睡眠，除洗浴外，未尝脱衣。般舟行道，礼佛方等，专为己任。护持戒品，纤毫不犯。未尝举目视女人，绝意名利，远诸戏笑。所行之处，净身供养，饮食衣服四事饶益，皆不自享，并将回施，好食送大厨供养徒众，唯食麤恶以自支身，奶酪醍醐皆不敢噉。诸有■〈贝亲〉施，将写《阿弥陀经》十万余卷，所画净土变相三百余壁。所至见坏伽蓝及故砖塔等，皆悉营造，燃灯续明，岁不绝。三衣瓶钵，不使人持洗，始终无改。化诸有缘，每自独行，不共众去，恐与人行，谈论世事，妨修行业。其有暂申礼谒，闻说少法，或得同预道场，亲承教训，或曾不见闻，披寻教义，或展转授净土法门者。京华诸州僧尼士女，至有投身高岭或委命深泉，或自堕高枝，焚身供养。略闻远近百余人诸修梵行，弃舍妻子，诵《阿弥陀经》十万至三十万遍者，念阿弥陀佛日得一万五千至十万遍者，及得念佛三昧往生净土者，不可知数。或问导曰：「念佛之善，生净土耶？」对曰：「如汝所念，遂汝所愿。」于是导乃自念阿弥陀佛，如是一声则有一道光明从其口出，十声至千百声，光亦如之。导谓人曰：「此身可厌，诸苦逼迫，情伪变易，无暂休息。」乃登所居寺前柳树，西向愿曰：「愿佛威神骤以接我，观音、势至亦来助我，令我此心不失正念，不起惊怖，不于弥陀法中少生退堕。」愿毕，于其树上端身立化。时京师士大夫倾诚归信，咸收其骨以葬。高宗皇帝知其念佛口出光明，又知舍报之时精至如此，赐寺额为「光明」焉。天竺式忏主略传云：「阿弥陀佛化身自至长安，闻浐水声。和尚乃曰：『可教念佛。』遂立五会教，广行劝化。人有至信者，见和尚念佛，佛从口出。三年后，满长安城内皆受化念佛。」事见别传。后有法照大师，即善导后身也，德宗时于并州行五会教，化人念佛。帝于长安尝闻东北方有念佛声，遣使寻觅，至太康，果见照师劝人念佛，遂迎入内，用刘球绳床，教宫人五会念佛，事彰本传矣。

　　金台法照大师【十一】

　　释法照，唐大历二年栖于衡州云峰寺，慈忍戒定，为时所归。一旦，于僧堂食钵中睹五色云，云中有寺，寺之东北有大山，山有涧，涧北有石门，门去可五里复有一寺，金榜题曰「大圣竹林寺」。照虽目睹，而其心内尚怀陨获。他日食时，复于钵中见五色云，云现数寺，无有山林秽恶，纯金色界，池台楼观，众宝间错，万菩萨众而处其中，中有诸佛严净国土，种种胜相。照欣所见，因访问之。有嘉延、昙晖二僧曰：「圣神变化，不可以凡情测。若论山川面势，乃五台尔。」
　　四年夏，照于衡州湖东寺启五会念佛道场。其年六月二日，五色祥云弥覆其寺，云中亦有楼阁，阁上有数梵僧，身可丈余，执锡行道。又见阿弥陀佛与二菩萨，其身高大，等虚空界。日既暮矣，照于道场之外遇老人，曰：「汝先发愿于金色界礼觐大圣，今何辄止？」照曰：「时艰路难，不止如何？」老人曰：「但能亟去则去之，何其艰也。」照未暇对，老人失焉。照以所见胜异，重发愿曰：「愿以此身奉觐大圣，虽复火聚冰河，终无退堕。」其年八月十三日，与同志数人□南岳前去，果无艰险。
　　五年四月五日，至五台县，遥见寺南有数道光。六日，达佛光寺，一如钵中所见，略无差脱。是夜四更，复有异光北来射照，照不知所裁，乃问曰：「此何祥也？吉凶焉在？」僧云：「此大圣不思议光摄汝身心，何乃问也。」照闻之，即具威仪前诣一寺，寺之东北可五里果有山，山有涧，涧北有石门，门傍有二童子，一称善财，一称难陀，引照入门。北行几五里，见一金门，门上有楼，其楼之侧复有一寺，寺门有大金榜，题曰「大圣竹林寺」。寺之方圆可二十里，一百余院，院院皆有宝塔，黄金为地，华台玉树，充满其中。照入寺之讲堂，见文殊在西，普贤在东，皆据师子高座。照于二菩萨前作礼，问曰：「末代凡夫智识浅劣，佛性心地无由显现，未审修行于何法门最为其要，惟愿大圣断我疑网。」文殊曰：「汝所请问，今正是时。诸修行门，无如念佛。我于过去劫中因念佛故，得于一切种智。是故一切诸法般若波罗蜜多甚深禅定，乃至诸佛正遍知海，皆从念佛而生。」照曰：「当云何念？」文殊曰：「此世界西有阿弥陀佛，彼佛愿力不可思议，汝当继念，令无间断，命终之后，决定往生。」说是语时，二大菩萨舒金色臂以摩照顶，与授记曰：「汝以念佛不思议故，毕竟证无上觉。若善男女愿疾出离，应当念佛。」时二菩萨互说伽陀，照得闻已，益加踊跃。文殊又曰：「汝可往诣诸菩萨院巡礼，以承教授。」照如其言，历请教授。次至七宝华园，从其园出，于大圣前作礼辞退，且见向者善财、难陀二童子送至门外。照复作礼，举头尽失。至十三日，照与五十余僧往金刚窟其昔见大圣处，忽见其地广博严净，琉璃众宝以成宫殿，文殊、普贤可万菩萨，佛陀波利亦在其中。照得见已，随众归寺。其夜三更，于华严院之西楼又见寺东岩壑之畔有五枝灯，大方尺余。照曰：「愿分百灯以归一面。」灯分如愿。重愿分为千炬，炬亦如之。行行相当，光光相涉，光中殊异，遍于山野。照又前诣金刚窟，愿见大圣，殆其三更，见一梵僧自称佛陀波利，引之入寺。至十二月朔日，于华严院入念佛道场中，载念文殊、普贤二菩萨谓我毕竟证无上觉，又复记我念阿弥陀佛决定往生，于是一心念佛。正念佛时，倏见前来梵僧入道场云：「汝之净土华台现矣。后三年华开，汝当往矣。然汝所见竹林诸寺，何为不使羣生共知？」照闻之，忆念昔时所见，因得命匠刻石，兼以所见竹林寺处特建一寺，号「竹林」焉。寺之云毕，照曰：「吾事毕矣，吾岂久滞于此。」不累日而卒焉。

　　睦州少康法师【十二】

　　师缙云仙都人。母罗氏游鼎湖峯，得玉女捧青莲华授之，且曰：「此华吉祥，授之于汝，当生贵子。」及生康日，青光满室，香似芙蕖。年十有五，诵《法华》、《楞严》等经五部。寻往越，学究毗尼，及听《华严》、《瑜伽》诸论。贞元初，至洛下白马寺，见殿内文字累放光明，康不能测，即探而取之，乃善导昔为《西方化导文》也。康曰：「若于净土有缘，当使此文光明再发。」此愿未已，果重闪烁。康曰：「劫石可移，而我之愿无易也。」遂之长安善导影堂，大陈荐献。倏见善导现于空中，谓康曰：「汝依吾教，利乐有情，则汝之功，当生赡养。」康闻，如有所证。南适江陵果愿寺，路逢一僧曰：「汝欲化人念佛，当往新定。」言讫而隐。洎到睦州，人未从化，康乃乞钱诱引小儿曰：「能念阿弥陀佛一声，与汝一钱。」小儿务得其钱，念佛者众。师曰：「念佛十声乃与一钱。」如是一年，大小贵贱凡见康者则曰：「阿弥陀佛。」于是念佛之人盈溢道路。贞元十年，康于乌龙山建净土道场，筑坛三级，聚人午夜行道。入道场时，康自升座，令男女弟子面西，高声念阿弥陀佛。众见师念佛一声佛从口出，连念十声若连珠状。康曰：「汝等见佛否？如见佛者，决生净土。」其礼佛人亦有不见佛者。贞元二十一年十月三日，嘱累道俗：「当于赡养起增进心，于阎浮提生厌离想，此时见佛，真我弟子。」言讫，放异光数道，奄然而逝。塔于台子岩，天台德韶禅师重新之，后之人多指其塔为善导焉。

　　省常大师【十三】

　　师讳省常，字造微，颜氏子，钱塘人。十七岁出家受具，戒行谨严，通《大乘起信》，习天台止观法门，续庐山远公遗风。宋淳化中，住杭州西湖昭庆寺，专修净业，结净行社。相国向公王旦为社首，士大夫预会皆投诗颂，自称净行弟子。师乃自刺指血和墨，书《华严经净行品》，每书一字，三拜三围绕三称佛名，刊板印成千卷，分施千人。又以旃檀香雕造毗卢遮那佛，像成而跪地合掌发誓愿云：「我与一千大众、八十比丘始从今日发菩提心，穷未来际，行菩萨行，愿尽此报身以生赡养国。」翰林承旨宋白撰碑，翰林学士苏易简作《净行品序》，状元孙何题社客于碑阴。孤山圆法师撰师行业记，中引苏公序曰：「予当布发以承其足，剜身以请其法，犹无嗔恨，况陋文浅学而有吝惜哉！」宋公碑曰：「师慕远公启庐山之净社，易莲华为净行之名。远公当衰季之时，所结者半隐沦之士。上人属升平之世，所交者多有德之贤。方前则名士且多，垂裕则净梁曷已。」因二公之言，想当时之盛，亦可概见矣。天禧四年正月十二日示寂，寿六十二。

　　长芦慈觉禅师【十四】

　　师讳宗颐，号慈觉，襄阳人也。父早亡，母陈氏鞠养于舅氏。少习儒业，志节高迈，学问宏博。二十九岁，礼真州长芦秀禅师出家，参通玄理，明悟如来正法眼藏。元佑中住长芦寺，迎母于方丈东室，劝母剪发，甘旨之外，勉进持念阿弥陀佛，日以勤志，始终七载。母临终际果念佛，无疾吉祥而逝。师自谓报亲之心尽矣，乃制《劝孝文》，列一百二十位，撰《苇江集》、《坐禅箴》。仍遵庐山之规，建莲花胜会，普劝僧俗同修念佛，导以观想。其次立法，预会日念阿弥陀佛，自百声至千声，千声至万声，回向发愿，期生净土，各于日下以十字计之，以办功课。师一夕梦一人乌巾白衣，风貌清美，可三十许，揖谓师曰：「欲入莲花会，告书一名。」师乃取会录问曰：「何姓名？」答曰：「普慧。」书已，白衣又云：「家兄亦告上一名。」师曰：「令兄何名？」答曰：「普贤。」言讫遂隐。师觉已，谓诸耆宿曰：「《华严经离世间品》有普贤、普慧二菩萨助扬佛法。吾今建会，共期西方。」感二大士幽赞，乃以二大士为会首云。于是远近皆向化焉。

　　永明寿禅师【十五】

　　师名延寿，字冲玄，号抱一子，丹阳人。父王氏。生而早异，父母有诤，即从高榻奋身于地，二亲息诤。长为儒，十六岁献吴越王《齐天赋》，众推间世之才。欲出家，父母不听，遂刺心血濡毫，断荤，终期副心。三十四岁，依龙册寺永明大师落发受具，朝供众，夜习禅。因览《智度论》云：「佛世一老人求出家，舍利弗不许。佛观此人曩劫采樵，为虎所逼上树，失声念南无佛，有此微善，遇佛得度，获罗汉果。」师念世间业系众生，不能解脱，惟念佛可以诱化，乃印《弥陀塔》四十万本，劝人礼念。一日忏堂绕旋次，忽普贤像前莲华在手，因思宿愿，进退未决，遂作二纸阄，一曰「一心禅定」，一曰「万善生净土」，中夜冥心自期曰：「于此二途，功行成者须七度拈起。」并得「万善生净土」阄，一无间隔。于是每日诵经礼佛，念佛说戒，施食放生，日行利益事一百八件，未尝暂怠。越王创净慈寺，命住持，赐智觉禅师号。会三宗师德制《宗镜录》一百卷、《万善同归集》、《神栖赡养赋》等九十七卷，并行于世。
　　师志诚殷重，专以念佛劝人同生净土，世称宗门之标准，净业之白眉。临终预知时至，殊胜甚多，荼毗舍利鳞砌于身。尝有僧死入冥，见阎王殿左供养画僧一■〈巾登〉，礼拜勤致，云是永明寿禅师，此人生西方上品，故礼敬之。

　　天竺慈云忏主【十六】

　　师讳遵式，字知白，姓叶，台州临海县人也，号慈云忏主。其母乞灵于古观音，遂生法师。初往东掖山师义全。十八祝发，先于禅林寺习律，继入国清，普贤像前燃指，誓习台教。学高行苦，名冠二浙，博习教观，专志赡养。尝要期般舟三昧九十日。素苦学，呕血处道场，两足皮裂，师以死自誓。忽一日，恍若梦寐，见白衣观音垂手指口中，引出数虫，又指间出甘露注其口，身心清凉。自此宿疾顿愈，出忏顶相高寸余，双手下垂过膝。声如鸣钟，皆与旧异。众皆叹仰之。
　　师建下天竺寺数百间，三经贼难，每爇而火自灭，乃愿力坚固所致。师当化之日，山中人见大星殒于灵鹫峯。度弟子百人，学徒千数。临终即炷香瞻像，而祝之曰：「十方诸佛同住实际，愿住此实际，受我一炷之香，诸佛证明，往生赡养。」或问其所归者，以净土寂光对之。至其夕，坐终，当天圣年间也。寿六十九，腊五十。着《往生净土决疑行愿二门》及《净土忏法》、《金光明观音诸本忏仪》，行于世。天台风教益盛于吴越者，实资夫天竺慈云之德也。观《决疑行愿二门经》曰：「十方谛求，更无余乘，唯一佛乘。」斯之谓欤！
　　忏主悟本性之常寂光，履唯心之佛土净，自利利他，事理无碍。著述数百篇，每发言皆以净土为归向之宗，大阐诸经教理，普化一切。自忏文传流于世，往生净土者不知其几千万人，继天台之道，赞净土之化，世未有也。

　　文潞公传【十七】

　　公姓文，讳彦博，守洛阳。尝致斋往龙安寺瞻礼圣像，忽见像坏堕地，略不加敬，但瞻视而出。旁有僧曰：「何不作礼？」公曰：「像既坏，吾将何礼？」僧曰：「先德道：譬如官路土，人掘以为像，智者知路土，凡人谓像生，后时官欲行，还将像填路，像本不生灭，路亦无新故。」公闻之有省，由是慕道甚力，专念阿弥陀佛，期生净土，晨香夜坐，未尝少废。每发愿曰：「愿我常精进，勤修一切善；愿我了心宗，广度诸含识。」每见一切人，则劝以念佛，誓结十万人缘同生净土。如如居土有颂赞曰：「知公胆气大如天，愿结西方十万缘，不为一身求活计，大家齐上渡头船。」

　　潞府宗坦疏主【十八】

　　师俗姓申氏，本贯潞州黎城人也。自幼年于本州岛延祥院出家，礼僧道恭为师。年十六，落发受具。少通义学，为时所称，长而遍访名师，广弘知见。自尔讲林德誉，垂五十年，以大藏为游息，以圆顿作门庭，先讲《圆觉》等经，后集《圆觉十六观经》等疏。老年多于唐、邓、汝、颍之间讲净土观经，兼劝人念佛，求生赡养，是时听者如云，皆禀净业。后于唐州青台镇誓求赡养，念佛观想，以为常住，三业四仪，未尝暂忘。
　　大宋政和四年四月二十七日，忽于梦中见弥陀化佛告曰：「汝说法唯有六日，在后当生净土也。」师觉，白众曰：「吾修求赡养，似得因缘相应，适来化佛告我得生净土，敢不信乎！」次日虽觉不豫，讲唱不辍。于当年五月初四日丑时自知时至，乃鸣钟集众，告曰：「因缘聚散，固当有时，净土胜缘，唯凭时刻，幸望大众念佛助往。」又告曰：「享年七十六，四大分离处，净土礼弥陀，永超三界苦。」言讫坐灭。满空雷鸣，白云覆地，从西而来，三日方歇。师先有玛瑙念珠一串，临终盘于指上，众人竟不能取。感应事繁，如别处说。

　　慈照宗主【十九】

　　师讳子元，号万事休，平江昆山茅氏子。母柴氏，夜梦佛一尊入门，次旦遂生，因名佛来。父母早亡，投本州岛延祥寺志通出家，习诵《法华经》。十九岁落发，习止观禅法。一日正定中闻鸦声，悟道，乃有颂曰：「二十余年纸上寻，寻来寻去转沉吟，忽然听得慈鸦叫，始信从前错用心。」于是利他心切，发广度愿，乃慕庐山远公莲社遗风，劝人皈依三宝，受持五戒，一不杀，二不盗，三不淫，四不妄，五不酒，念阿弥陀佛五声，以证五戒，普结净缘，欲令世人净五根，得五力，出五浊也。乃撮集《大藏》要言，编成《白莲晨朝忏仪》，代为法界众生礼佛忏悔，祈生赡养。后往淀山湖，创立白莲忏堂，同修净业；述《圆融四土三观选佛图》，开示莲宗眼目。四十六岁障临江州，逆顺境中未尝动念，随方劝化，即成颂文，目曰《西行集》。干道二年，寿圣高宗诏至德寿殿，演说净土法门，特赐劝修净业白莲尊师慈照宗主。就钱塘西湖昭庆寺祝圣谢恩，佛事毕，回平江。尝发誓言，愿大地人普觉妙道，每以四字为定名之宗，示导教人专念弥陀，同生净土，从此宗风大振。师集《弥陀节要》、《法华百心证道歌》、《风月集》，行于世。三月二十三日，于铎城倪普建宅告诸徒曰：「吾化缘已毕，时当行矣。」言讫合掌辞众，奄然示寂。二十七日，荼毗舍利无数。塔于松江力及市五港吴觉昌宅，敕谥最胜之塔。

　　宋朝无为子杨提刑【二十】

　　公讳杰，字次公，无为郡人，道号无为子。雄才俊迈，年少登科，官至尚书主客郎、提点两浙刑狱事。而又尊崇佛法，明悟禅宗，江西临济下棒喝之辈犹谓常流。复阐扬弥陀教观，接诱方来。括其所谈，乃谓众生根有利钝，其近而易知、简而易行者唯西方净土也，但能一心观念，总摄散心，仗弥陀愿力，直超赡养，更无他趣，决取成功矣，龙树所谓易行之道依他力故也。公作《天台十疑论序》、《王古直指净土决疑集序》、《法宝僧监弥陀宝阁记》、《安乐国三十赞》、备陈西方要津，诚为万世往生龟鉴矣。公有《辅导集》，专记佛乘。东坡作序，其略曰：「无为子宿禀灵机，遍参知识。凡所谓具烁罗眼者，次公目击而道存焉。」公晚年作监司、郡守，乃画丈六弥陀尊像随行观念，至寿终时，感佛来迎，端坐而化。辞世颂曰：「生亦无可恋，死亦无可舍。太虚空中，之乎者也，将错就错，西方极乐。」宣和中，有荆王夫人神游净土，见公坐莲华上，则往生必矣。然则本朝士大夫洪赞净方，入正定聚者，唯公洎王敏仲侍郎二人而已，岂非天欲久其道，世必生其人者欤！

　　龙舒居士王虚中【二十一】

　　国学进士王日休，字虚中。君自行之智，化他之悲，已见张于湖序文，兹不再述。公龙舒人，有《净土文》，因以为号。其文盛行天下，修净业者莫不览之。干道中，庐陵李彦弼染时疾垂革，棺椁已备，忽梦一人神清貌古，以手按摩肢体，弼惊问，答曰：「予龙舒居士也。」弼因以疾告，公曰：「汝起食白粥，即差矣。」又曰：「汝还记阚仲雅教汝快捷方式否？」弼曰：「每日念佛不辍。」弼觉，因索白粥食之，病果愈。后见公画像，俨如梦睹。弼敬重公，称生死骨肉，遂遣子侄远从其学。一日忽回曰：「居士于某夜讲书罢，如常礼念，至三鼓，忽厉声称阿弥陀佛数声，唱言佛来接我，屹然立化。邦人此夜有梦二青衣引公西行者。又三日前遍别道友，勉修净业，有不复相见之语。」噫！自非了唯心本性之道，达生死变化之数，不臻于是。或疑李之梦因想以成，弼曰：「其指白粥愈病，又安可欺哉！」时丞相益国公周必大睹君奇迹，制为之赞曰：「皇皇然而无求，惕惕然而无忧，闵颓风之将坠，揽众善以同流。导之以仁义之源，诱之以寂灭之乐，世知有作而莫识其无为，故中道奄然而示人以真觉。」李君谨愿，无以报德，遂刊公像并事迹以传远，自是庐陵家家供事之。

　　仪真王侍郎【二十二】

　　王侍郎讳古，字敏仲，东都人也。曾任尚书礼部侍郎，因作发运使，遂居仪真。禀性至仁，宽慈爱物，大弘佛教，开阐化原。曩寓京师，乃尊宿丛林之渊薮，尝与之论道，及游江西黄龙翠岩，与晦堂、杨岐辈同为禅侣，深契宗旨。又悟弥陀净土法门之胜，博考诸经，深究往生，贯穿经文，发明佛意。乃作《直指净土决疑集》三卷，杨次公提刑作序，载之本传。侍郎纂集《大弥陀经》、《四十八愿十六观经》、《九品往生》、《马鸣菩萨大乘起信论》、《忠国师对肃宗随意往生念佛三昧宝王论》及诸经论，备陈往生净土要门，该罗具录。如称念南无三十六万亿一十一万九千五百同名同号阿弥陀佛，亦于《藏经》中节出。至于诸菩萨论净土法门之要，皆悉编集。侍郎平日修行，观念之心未尝间歇，数珠持念，常不去手，行住坐卧，悉以西方净观为佛事。有僧神游净土，见侍郎与葛繁大夫同在净土而作佛事，乃往生赡养之证验也。弘通净土，开示要津，助阿弥陀普化一切，自庐山十八贤之后继此道以助佛扬化者，独次公、敏仲著名于当时，流传数百世之下。弘通弥陀大教，广度摄化之盛无有穷尽，则晋代朝士之高致，唯二公独得之，乃能光显前贤，克继其遗烈也。
　　已上诸祖、得道宗师，并系大藏《高僧传》、《往生传》、《宝珠集》中录出。如慈照宗主道化盛行于世，王臣僧俗悉皆崇向，念佛得道者甚众，及观诸传录中都不备载，无文可考。今搜访慈照宗主事迹，已入集。其余应有一切在家出家念佛得道名行之士，专俟高贤用心寻究实录，广为发扬，即当补入刊行，庶免埋没前修之德，抑亦法门之光幸也。

　　○念佛正信卷第五

　　念佛正信说
　　断疑生信
　　劝发信心
　　天竺慈云式忏主往生正信偈
　　天台智者大师净土十疑论叙
　　无为杨提刑直指净土决疑序

　　念佛正信说【一】

　　夫唯心乐国普遍十方，自性阿弥，圆融一智，妙应于色声之境，流光于心目之间，就中反妄归真，直下背尘合觉。昔我法藏发弘誓，启极乐之玄途；故佛世尊指西方，示韦提之妙域。是乃广长舌覆而同赞，诸余经尽而独留。盖以利生之喜舍心增，应化之慈悲量大。教分九品，乃别开方便之门；观明一心，实径直还源之路。圣凡际会，如久客归于家乡；感应道交，似稚子投于慈母。昧斯至理，触类皆迷；信此圆谈，事无不达。况复慈光愿摄，佛力难思，顺水乘船，不劳自力，推门落臼，岂有他哉！有愿必迎，无机不破，舟石可济，狱火顿消。菩萨声闻，生彼者无量无数；前贤后圣，得道者可检可寻。鹦鹉频伽，尚有法音演唱；蜎飞蠕动，悉蒙教化恩慈。圣境非虚，佛言不妄，何乃爱河浪底沉溺而不忧，火宅焰中焚烧而不惧？密织痴网，浅智之刃莫能挥；深种疑根，泛信之力焉能拔。遂即甘心伏意，幸祸乐灾，却诽清净之邦，贪恋烦恼之世。焦蛾烂茧，自处余殃；笼鸟鼎鱼，翻称快乐。皆由善力微而业力胜，信根少而罪根多，是以三界茫茫，四生扰扰。尽贪生而兀兀，孰解知归；悉逐业以悠悠，不求出要。过去生死，劫石难穷；未来轮回，芥城何尽。匪夙生之有幸，岂得遇于斯因。击鼓开囹圄之门，宜应速出；逢舟济沉沦之难，讵可迟疑。敬顺金文，善随佛学；不闻不解者，可痛可伤焉。矧兹五浊恶世，四面火焚，惟佛一人力能救援。既闻妙法，宜植净缘，一念信诚，万德因种，思齐先哲，希悟真常，普皆如说奉行，尽心顶礼信受。

　　断疑生信【二】

　　《经》云：「得为人难，六根完具难，生中国难，值佛道难，兴信心难。」盖尝论信之难兴者，缘有其疑也；不断其疑，何由生信？故《金刚经》云：「正信希有。」《法华经》云：「以信得入。」王龙舒云：「佛为大医王，能救一切病，不能救命尽者。佛能度一切人，不能度不信者。」盖信者，一念之真诚也。若人心念要去，身则随去；心念欲住，身则随住。是知此身随心念动，未有念欲去而身被牵系者。色身坏时惟一念而已，一念到处则无处不到，所以一念信心念佛，求生净土，则必到净土，况吾佛世尊诸大菩萨又有本誓愿力接引往生乎！
　　或问之曰：今有一生持戒念佛，临终不得生净土者，何也？答曰：此盖信力不深，行愿之有亏也，兼不曾发菩提之大心，又不曾断十恶之邪行，虽曰修行，未尝言行相应，虽曰念佛，未尝净念相继。既无真实之功，焉得净土之报也。《净名经》云：「随其心净则佛土净。」六祖《坛经》云：「心中若无不善，西方去此不遥；若怀不善之心，念佛求生难到。不断十恶之心，何佛而来迎请？」大师故见世人不务净心；唯是口念佛名，于其心外求佛，妄想执着而不自净其心，心造诸恶，是谓自丧其佛，又何更别求佛哉！所以道迷即众生，悟即佛也。《圆通法门》云：「忆佛念佛现前，当来必定见佛。」盖忆念者，是心念也，信心清净，信行愿俱备也。《楞严》云：「一根既返源，六根成解脱，十恶化为十善，六识化六神通。」所以正信心中忆念佛名，净念相继，自性弥陀现前，此感彼应，临命终时，安得不见佛而生净土乎？
　　凡修净业者，当信佛之言而行佛之行，心口既不相违，因果决然不昧耳。若也闻而不信，信而不行，犹画饼之不充饥也。心既无信，则生疑谤；既兴疑谤，则自昧其心；自昧其心，则净土远之远矣。故香山周居士述慈照《白莲忏》序云：「导师者，化物有方，诲人存理。以深信为能入，破诸阐提；专念佛为行门，令心不乱，加菩提愿心为根本，度脱众生。备此三者，乃极乐净土上上品之可登，毗卢果海流流而易到也。」又云：「此事人人本具，个个圆成，无信行愿三字，因兹沦坠。」呜呼！凡为人者，不在福德，不在尊贵，不在聪明，不在相貌，但具信行愿者，乃生净土之资粮也。《四料拣》云：「从是西方过十万亿佛土，有世界名曰极乐，是约远也。若一念信心念佛，即到西方，是约近也。故云亦近而亦远，在人之信愿，信不隔丝毫，疑而生死转。」又云「从是西方过，迢迢十万程，资粮若具足，何愁去不成」是也。
　　所以道，信为万善之首，信为百行之宗。《华严》以十信为成佛之始，《法华》以正信为入道之门，五根以信根为先，五力以信力为最。是故三世诸佛、诸大菩萨、历代祖师修诸功行，具大愿力，入佛境界，成就菩提，未有不从这个信字而入也。鸾法师遇留支《观经》，即焚仙经而修净业，岂不是这信字也。白侍郎行也弥陀，坐也弥陀，不出这信字也。苏学士佩带弥陀画像，行坐随身，言是西方公据者，盖亦不出这信字也。张善和一生杀牛，临终自见地狱相现，遇僧教令念阿弥陀佛，念未十声，见佛接引，往生净土，即脱地狱，岂不是信得及而致然耶。《华严经》云：「信为道元功德母，信能长养诸善根，信能超出众魔路，信能得入三摩地，信能解脱生死海，信能成就佛菩提。」
　　嗟乎！今时斋人信持戒而不信念佛，信奉佛不信往生净土，是皆自失其大利也。谅哉。人天路上，以福为先；生死海中，念佛第一。今有欲快乐人天而不修福，欲出离生死而不念佛，是犹鸟无翼而欲飞，木无根而欲茂，奚可得哉？凡我同盟，切须深信诸佛所说真实非虚。脱苦良方，无如念佛；专修净业，期出轮回。时不待人，慎勿疑悔。可谓此身不向今生度，更向何生度此身。

　　劝发信心【三】

　　夫阿弥陀佛者，诸佛中尊四生之父，归信者灭罪河沙，称念者得福无量。凡欲念佛，要起信心；若无信心，空无所获。是故肇法师云：「是事如是者，信之相也；是事不如是者，不信之相也。」夫信为入道之初宗，智为究竟之玄术。诸经首称如是者，信也；后曰奉行者，智也。故《弥陀经》云：「若有信者，应当发愿生彼国土。」此是释迦本师劝信处。又云：「汝等当信，是称赞不可思议功德。」此是六方诸佛劝信处。又云：「若人种善根，疑则花不开；信心清净者，花开即见佛。」此是《往生论》劝信处。又云；「信者，顺之词。信则所言之理顺，顺则师资之道成。经无丰约，非信不传。」此是肇法师劝信处。又云：「念佛法门，不问道俗，不论男女，不拘贵贱，修此法者，唯要信心。」此是大行和尚劝信处。
　　问曰，既言信者，未知信何法门？答曰：信意者，信凭经中佛说念佛定生净土，信念佛定灭诸罪，信念佛定得佛护，信念佛定得佛证，信念佛临终定得佛来迎接，信念佛不问众生，同信之人皆得往生，信念佛往生定得不退地，信念佛生净土，定不堕三恶道。所以劝信念佛，受此法，持此念，则往生净土必矣。故大行和尚道：「念佛人心唯信佛，佛则知之，他心通故；口惟称佛，佛则闻之，天耳通故；身惟礼佛，佛则见之，天眼通故。」是以大行和尚以此念佛法劝人生信心也。又喻云：「信心者犹如深栽果树，根深故风吹不动，后着果实，济人饥渴。」念佛之人亦复如是，要由深信，得到西方；若无信心，空无所获。是故《经》言十住菩萨一起信心念佛之后，纵遇恶缘，宁舍身命不退信。故《维摩》云：「深信坚固，犹如金刚，法珍普照，如雨甘露。」念佛三昧从深信生。君看净土恒沙佛，尽是当年正信人。

　　天竺慈云式忏主往生正信偈【四】


　　稽首西方安乐剎，弥陀世主大慈尊，我依种种修多罗，成就往生决定信。
　　住大乘者清净心，十念念彼无量寿，临终梦佛定往生，大宝积经如是说。
　　五逆地狱众火现，值善知识发猛心，十念称佛即往生，十六观经如是说。
　　若有欢喜爱乐心，下至十念即往生，若不尔者不成佛，四十八愿如是说。
　　诸有闻名生至心，一念回向即往生，唯除五逆谤正法，无量寿经如是说。
　　临终不能观及念，但作生意知有佛，此人气绝即往生，大法鼓经如是说。
　　一日一夜悬缯盖，专念往生心不断，卧中梦佛即往生，无量寿经如是说。
　　昼夜一日称佛名，殷勤精进不断绝，展转相劝同往生，大悲经中如是说。
　　一日二日至七日，执持名号心不乱，佛现其前即往生，阿弥陀经如是说。
　　若人闻彼阿弥陀，一日二日若过等，系念现前即往生，般舟经中如是说。
　　一日一夜六时中，五体礼佛念不断，现见彼佛即往生，鼓音王经如是说。
　　十日十夜持斋戒，悬缯旛盖然香灯，系念不断得往生，大弥陀经如是说。
　　若人专念一方佛，或行或坐七七日，现身见佛即往生，大集经中如是说。
　　若人自誓常经行，九十日中不坐卧，三昧中见阿弥陀，佛立经中如是说。
　　若人端坐正西向，九十日中常念佛，能成三昧生佛前，文殊般若如是说。
　　我于众经颂少分，如是说者无穷尽，愿同闻者生正信，佛语真实不欺诳。佛既显言易往生，幸各正信无疑惑。

　　天台智者大师净土十疑论叙【五】

　　夫四果之明不能测如来之奥，十地之圣不能穷极果之妙。矧兹凡夫，生无慧目，陷三界有必固之妄，指净土谬难转之疑。疑之于身，知五蕴之未灭；疑之于心，知万惑之未遣；疑之于行，知六度之未济。由漂沉未济之行，期济于已济之域，在于其己犹惑之，况他人哉！此物情难信，为道俗所共疑也。隋智者大师，心与物冥，智将神会，乘时翼教，异迹尤着，因其所异，考其所证，不知其三贤之人乎，十圣之人乎？其为应正等觉妙神化于难思乎，盖亦思之不能知也。但大师念定总持，昭晰行业，期生净土，间无容发。发大师之所有，存者其《十疑》之文乎？然其文远取诸经，近取诸论，去就其意，以取诸传，无离经以备事，无饰辞以增巧，审辞远意，能极九品之所生，乃见大师之用心也。见大师之心者，其于净土之有疑，所谓高天无云，羣星列彩，经纪之所相殊，躔次之所相异，粲粲然无一而隐者也。予得其文，载能仁所称净土者累焉。诸佛证而成之者，或舌相以覆大千，或潮音而演梵说。余虽陋学，不得以相辉映，乌可无言哉？故于论首略陈一二，以罄予所怀。虽辞肤理浅，不足起大师之化，在其先佛证成之义且有归矣。

　　无为杨提刑直指净土决疑序【六】

　　大愿圣人从净土来，来实无来；深信凡夫往净土去，去实无去。彼不来此，此不往彼，而其圣凡会遇，两得交际者何也？弥陀光明如大圆月遍照十方，水澄而清，则月现全体，月非趣水而遽来；水动而烛，则月无定光，月非舍水而遽去；在水则有清烛动静，在月则无取舍去来。故《华严》解脱长者云：「知一切佛犹如影像，自心如水，彼诸如来不来至此，我亦不往彼。我若欲见安乐世界阿弥陀佛，随意即见。」是知众生注念，定见阿弥陀佛。此乃称性实言，非权教也；净土无欲。非欲界也；其国地居，非色界也；生有形相，非无色界也。
　　一切众生未悟正觉，处大梦中，六道升沉，未尝休止。诸天虽乐，报尽相衰，修罗方嗔，战争互胜，旁生飞走，噉食相残，鬼神幽阴，饥渴困逼，地狱长夜，痛楚号呼。得生人趣，固已为幸，然而生老病死，众苦萦缠。惟是净邦，更无诸苦：莲苞托质，无生苦也；寒暑不迁，无老苦也；身无分段，无病苦也；寿命无量，无死苦也；无父母妻子，无爱别离苦也；上善人聚，无怨憎会苦也；花祴香食，珍宝受用，无求不得苦也；观照空寂，无蕴苦也。悲济有情，欲生则生，不住寂灭，非二乘也。智照生死，得不退转，非凡夫也。三界荡然，譬如四裔，丘陵坑坎，腐秽所积，溪壑阻绝，孰为津梁？乃有狂人迷路于此，恶兽魑魅恼害杂居，刀兵水火或时伤暴，风霜霹雳凌厉摧慑，罔知城域可以庇覆，饮食衣服或未充足，甘受是苦，不求安乐。有佛释迦是大导师，指清净土是安乐国，无量寿佛是净土师，尔诸众生若生彼土，则无诸恼。不闻知者，固可哀怜。
　　亦有善土发三种心不求生者，尤可嗟惜：一曰吾当超佛越祖，净土不足生也；二曰处处皆净土，西方不必生也；三曰极乐圣域，我辈凡夫不能生也。夫行海无量，普贤愿见弥陀；佛国虽空，维摩常修净土。十方如来有广舌之赞，十方菩萨有同往之心。试自忖量，孰与诸圣？谓不足生者，何其自欺哉！至如龙猛祖师也，《楞伽经》有预记之文：天亲教宗也，《无量论》有求生之偈。慈恩通赞，首称十胜；智者析理，明辨十疑。彼皆上哲，精进往生，谓不必生者，何其自慢哉！火车可灭，舟石不沉。现华报者，莫甚于张馗，十念而超胜处；入地狱者，莫速于雄俊，再苏而证妙因。世人愆尤未必若此，谓不能生者，何其自弃哉！《般舟三昧经》云：「跋陀和菩萨问佛：未来众生云何得见十方诸佛？佛教令念阿弥陀佛即见十方诸佛。」《宝积经》云：「他方众生闻无量寿如来名，乃至能发一念净信，欢喜爱乐，所有善根回向愿生彼国者随愿皆生，得不退转。」此皆佛言也。不信佛信，何言可信？不生净土，何土可生？自欺自慢自弃，己灵流入轮回，是谁之咎？四十八愿，悉为度生；一十六观，同归系念。一念既信，已投种于宝池；众善相资，定化生于金地。毋辄悔惰，误认疑城；实时莲开，得解脱道。唯心净土，自性弥陀，大光明中，决无魔事。
　　《决疑集》者，王敏仲侍郎之编也，开释疑情，径超信地，其载要旨，最为详审，盖赡养国之向导也。若登彼岸，舟固可忘；来者津问，斯言毋忽。

　　○念佛正行卷第六

　　念佛正行说
　　修进工夫
　　资生助道
　　作福助缘
　　去恶取善
　　拔济幽趣
　　放诸生命
　　六度万行斋修
　　维摩大士示菩萨净土八法
　　较明修行难易
　　天台示净土忻厌二行门
　　净业道场
　　自行化他
　　以事检心

　　念佛正行说【一】

　　夫常光界本无色象，有应则形；菩提道既辟要途，非行不至。《维摩经》云：「五百长者子宝积白佛言：『我已发阿耨多罗三藐三菩提心，愿闻得佛国土清净，愿说菩萨净土之行。』佛言宝积：『众生是菩萨净土。』」肇法师云：「至人空洞无象，应物故形，形无常体，况国土之有常乎！」盖羣生万端，行业不同，殊化异被，致令报应不一，是以净者应之以宝玉，秽者应之以砂砾，善恶自彼，于我无定，无定之土，乃曰真土。然则土之净秽系乎众生，故曰众生之类是菩萨净土也。
　　夫如来净土者，以无方为体，故杂行众生同视异见，异见故净秽所以生焉，无方故真土所以形焉。若夫取其净秽者，众生之报也；本其无方者，佛土之真也。岂曰殊域异处，凡圣二土，然后辨其净秽哉！道生法师曰：「净土行者，行致净土，非造之也。若欲造于土者，众生类矣，容以滥造，不得不先明造本，以表致义，然后说行。」罗什法师曰：「宝积问净土之相，世尊答曰『众生是菩萨净土』者，盖说果上之因也。」清凉国师云：「诸佛心内众生，新新作佛；众生心中净土，念念证真。」《经》云：「菩萨随所化众生，取于净国土，为饶益诸众生故。」譬如有人欲于空地造立宫室，随意无碍；若于虚空，终不能成。菩萨如是为成就众生故，愿取佛国，非于空也。
　　当知直心深心大乘心是菩萨净土。肇法师曰：「土之净者必由众生，众生之净必因众行，行净则众生净，众生净则佛土净，此必然之理，不可差也。土无洿曲，乃出于直心，故曰直心是菩萨净土。直心谓质直无谄，此心乃万行之本。」生法师曰：「树心种德，深固难拔，深心也。乘八万行，兼载天下，不遗一人，大乘心也。」此之三心，始学之行也。
　　欲弘大道，要先直心，心既真直，然后入行能深，入行既深则广运无涯，此三心为之秩序也。备此三心，次修六度，以至万行。什法师曰：「直心者，诚实心也。」发心之始在于诚实，道识弥明名为深心，正趣佛慧名大乘心。《经》云：「布施持戒、忍辱精进、禅定智慧是菩萨净土，四无量心、四摄法是菩萨净土，方便是菩萨净土，三十七品是菩萨净土，回向是菩萨净土，十善是菩萨净土。」如是宝积菩萨随其直心则能发行，随其发行则得深心，随其深心则意调伏，随意调伏则如说行，随如说行则能回向，随其回向则有方便，随其方便则成就众生，随成就众生则佛土净，随佛土净则说法净，随说法净则智慧净，随智慧净则其心净，随其心净则一切功德净。什法师曰：「直心以诚心而信佛法也。」信心既立则能发行众善，众善既积，其心转深，深心坚固则不随众恶，弃恶从善名调伏心。心既调伏则遇善斯行，遇善斯行则难行能行，难行能行则万善兼具，万善兼具故能回向佛道。
　　回向弥进，方便力也。方便之要有三：一，善于自行而不取相；二，不取证；三，善化众生。具此三者则得净土，土既清净则众生纯净，众生纯净则与化主同德，故曰皆净也。诸经虽广说净国之行，未明行之阶渐，今此诠明至极深广，不可顿超，宜寻之有途，履之有序。故说发行之迹始于直心，直心即是真心，此心者羣生谁不有之，盖自迷而不知不觉也。故六祖大师云：「一念平直即是弥陀，一念邪险即是众生。」盖以人居浊世，现行无明，口说直心，行多谄曲，溺于苦海而不能出，是故佛慈愍彼，示之以方便，导之以念佛，伏彼乱心，令舍邪险而归乎正直，即众生而生净土。所以《宝王论》云：「清珠下于浊水，浊水不得不清；佛想投于乱心，乱心不得不佛。」是以因念佛而显直心，因直心而行众善，行众善而得佛净土，岂非佛祖之方便智力乎？肇法师云：「积德者故净心，心净则无德不净。」生法师曰：「功行即净土之殊胜因也，功德即净土之殊妙果也。」净土因果盖是心之影响，故云欲得净土，必净其心。所谓声和响顺，形直影端者矣。

　　修进工夫【二】

　　净土唯心之说既已明矣，人皆知有，必须亲到而后已。欲证此道，当以正信为入门，以修心为正行。正行者，即所施之功，所行之行也。此之功行名为净业，即往生西方之资粮也。此之行业，随人所修。盖一切人力量有大小，机智有浅深，所以行业不等。上上根智人直下自悟，识自本心，见自本性，即是弥陀，此则是如来无住无依最上乘境界，万中无一也。其未能顿悟之人须是谛信净土，一心念佛，渐次进修，仗阿弥陀佛愿力摄持自己，一念真实下工，正如抱桥柱澡洗，万无失一也。虽云念佛一门，其实意含无尽。是故祖师立教，利钝俱收，有实有权，有深有浅，有顿有渐，皆可修持。上根者参究坐禅，中根者观想持念，六时修礼，日夜精专，下至十念。成功总在一心，履践各有行相，次第阶梯，随力行持，皆可进趣。此之行门乃成就佛果菩提之道路也，须是自信自行，自修自度，要在立大志，发大愿，自辨工夫，努力向前，莫作容易。譬如百二十斤担子，到临时及节，自家担荷得去方为了事。决定不在会说会道广化人缘上，决定不在有传有授扭捏做作上，决定不在广设道场多点香蜡上。盖由着事相而迷昧正理，顺声色而违背真宗，数他宝而自无半钱，货良药而自疾不救。是故远祖师云：「得其趣者若暗室之燃灯，失其意者同滞指之迷月。」殊不悟无心乃正，动念皆邪，慧日旋隐乎昏云，客尘转翳乎心镜，遂乃念虑交驰，情欲纷竞，调伏不息，止制犹繁。落无记者徒滞于兀然，希有得者便同诸邪命，指置无从，难言正定，无期入于法界，永久处于尘笼。
　　凡修净土之人灼然是要敌他生死，不是说了便休，当念无常迅速，时不待人，须是把做一件事始得。若也半进半退，似信似疑，到了济得甚么边事，如何出离轮回？若是信得及，便从今日去发大勇猛，发大精进，莫问会与不会，见性不见性，但唯执持一句南无阿弥陀佛，如靠着一座须弥山相似，摇撼不动，专其心，一其意。或参念观念意念十念，或默念专念系念礼念，念兹在兹，常忆常念，朝也念，暮也念，行也念，坐也念，心念不空过，念佛不离心，日日时时，不要放舍，绵绵密密，如鸡抱卵，常教暖气相接，即是净念相继，更加智照，则知净土即是自心。此乃上智人修进工夫，如此把得定，做得主，靠得隐，纵遇苦乐逆顺境界现前，唯是念阿弥陀佛，无一念变异心，无一念退惰心，无一念杂想心，直至尽生，永无别念，决定要生西方极乐世界。果能如是用功，则历劫无明生死业障自然消殒，尘劳习漏自然净尽无余，亲见弥陀，不离本念，功成行满，愿力相资，临命终时，定生上品。其或力量未充，应须随力修习，未能专一办功，亦要朝昏礼念，纵使家缘繁冗，无忘十念称名。日日用心，猛着精彩，积功积行，发愿发心，誓毕此生，同登净域。可谓水须朝海去，云定入山归。

　　资生助道【三】

　　在家菩萨，念佛高流，日赴檀信之斋，坐享人天之供，皆非常道，不若治生。有意修行，岂妨作务，或田畴布种，或市井经营，或富有家资，或日求升合，应思勤则不惰，俭则有余，以此修身，方为佛子。若也奢华懒惰，生事萧条，虽欲修行，不可得也。信知治世资生皆顺正法，工巧伎艺饶益羣生，欲修净业正因，当以资生助道。所以潭州黄老常打铁以修行，居土庞公卖笊篱而养道，喻弥陀画像为业，戴佛庵发烛资身。可谓一日不作一日不食矣。

　　作福助缘【四】

　　有净业弟子问白莲慈照导师云：「弟子专修念佛三昧，可得用布施持戒供养作福否？」师答曰：「汝能专念弥陀，若不持戒，则有毁犯罪；若不布施，则长悭贪业；若不供养三宝，则有我慢业；若不恭敬一切，则有轻人罪。是故毁犯即堕地狱，悭贪即堕饿鬼，我慢则常在恶道，轻人则世世贪贱，似此恶业障蔽，欲生净土，其可得乎？如此念佛之人，譬如旱田栽谷，欲望收成，不可得也。故肇法师云：『有为虽伪，弃之则佛道难成；无为虽真，执之则慧性不朗。』汝今欲修念佛三昧，得生净土，速成佛果菩提者，须是专以念佛为正行，更以福德为兼修，晨夕常勤，供养三宝，礼拜忏悔，布施持戒，洁白三业，增助净缘，诸恶莫作，众善奉行，所修一切善根，悉皆回向净土，成就念佛功德，速证菩提。可谓顺水行船，更加橹棹矣。」

　　去恶取善【五】

　　《净土十门》教诫云：「修净土人须是去恶取善，方得成就功德。」若人虽念弥陀，嫉妬心盛，名闇尖刀，临终风刀解身，百骸疼痛。或言「我能持戒，他不能行」，傲慢师僧，轻毁一切，现生折福短寿，劳病吐血而亡也。若念佛之人尘垢未净，恶念起时，须自检点。或有悭贪心、嗔恨心、痴爱心、蛆妬心、欺诳心、吾我心、贡高心、谄曲心、邪见心、轻慢心、能所心，及诸逆顺境界随染所生一切不善之心，设或起时，急须高声念佛，敛念归正，勿令恶心相续，直下打并净尽，永不复生。所有深信心、至诚心、发愿回向心、慈悲心、谦下心、平等心、方便心、忍辱心、持戒心、喜舍心、禅定心、精进心、菩提心及一切善心，常当守护。更要离非梵行，断恶律仪。鸡狗猪羊，慎毋畜养。畋猎渔捕，皆不应为。当知极乐国内诸上善人，良由舍弃恶缘，循修善业，获生净土，不退菩提。念佛之人当随佛学，应以去恶取善为鉴诫焉。但能依此修持，是为净土正行。可谓无限野云风扫尽，一轮明月照天心。

　　拔济幽趣【六】

　　释子沙门，在家菩萨，既修西方净业，当运广大慈悲，如法进修，善随佛教，明因识果，鉴是别非，集出世间福智资粮，圆大丈夫等妙功德。是故释尊再四教诫；我诸弟子随所住处当施法食，济诸法界一切有情，除彼饥渴极苦，化令同趣菩提；若不施食，无慈悲心，非吾弟子，是恶徒众。经有明文，详观一切众生不了自性，悭贪嫉妬，嗔恨愚痴，于人天鬼畜之中，地狱修罗之内，饥渴焦熬，愁忧苦恼，冥冥长夜，求出无期。以理推之，无非宿生父母，如佛所说，皆是累劫怨亲。是以运观音之慈悲，修普贤之行愿，誓同拔济，悉脱沉沦。有力者修斋设供，无力者呪食施生。施食殊功，广大无量，具足妙利，言莫能穷，略举数端，普告贤者。施心一发，妙行全彰，具足三檀，圆修六度，利他自利，自觉觉他，善集出世福资，永作净土资粮，广植镃基，圆成体用。乃至埋藏枯骨，掩瘗暴尸，普为幽魂代伸忏悔，桥梁义井，通济往来，饮食钱财，随力惠施。每见贫穷冻馁，痛切悲怜，至于孤老癃残，倍加慈念，常存利济，曲尽真慈。凡修一切善根，尽愿众生成佛，以兹胜利回向西方，普冀有情同登觉岸。是以梁武帝修水陆之仪，三藏不空有济孤之法。可谓一雨周沙界，羣心永夜苏。

　　放诸生命【七】

　　欲趣菩提，慈心为本；凡修净业，济物为先。观夫飞禽走兽、水族游鳞，或挂网罗，或拘笼槛，穿腮反翼，系足倒悬，将临汤火之间，欲赴刀堪之上，忧悲恐惧，变习慞惶，望云汉以魂消，忆林泉而胆碎，虽知万死，犹冀一生，顾盼哀鸣，以求救拔。所以佛子悲怜，抽财赎命，开笼释槛，断缚解悬，施水焚香，合掌呪愿，法施事毕，安详放之，或纵陂池，或赍林野，皆由佛道展演悲心，乃至上及人伦，下沾蝼蚁，但能救死，无不放生，既乃放生，自然长命。因兹胜利，回向西方，普愿众生，同成佛道。所以长者活鱼，沙弥救蚁，郑昌图焚烧罟网，顗禅师建立生池，杨宝之疗病雀，敏仲之投虾蚬，元祖师有颂戒杀，满禅师说戒放生。可谓殷勤为解丁香结，放出枝头自在春。

　　六度万行斋修【八】

　　六度者，布施、持戒、忍辱、精进、禅定、智慧六波罗蜜也。若念佛人专修三昧，学出世间，须达乎至善，要知六度万行不出一心，于一心中一切法俱备。如浴大海，已用诸河水也；如万种香为丸，若烧一丸，具足众味；如人取宝，获如意珠王，一切众宝出生无尽也。何以知其然？执持一句阿弥陀佛，故得三昧，一念之中，与理相应，诸法现前，六度万行，皆悉具足。布施则心无染着，持戒则不起妄缘，忍辱则能所俱忘，精进则心无间断，禅定则动静俱寂，智慧则不立丝毫。乃一度之中出无量度，度度之内如帝网罗，但知一心本空，自然万行具足。是故八万四千法门、八万四千智慧、八万四千功德皆从一念念佛心中出生也。《华严经》贤首菩萨言：「佛子于一切时中善用其心，则获一切胜妙功德。」可谓一性圆通一切性，一法遍含一切法。

　　维摩大士示菩萨净土八法【九】

　　《维摩结经》云：「众香世界菩萨问曰：『菩萨成就几法于此世界，行无疮疣，生于净土？』维摩诘言：『菩萨成就八法于此世界，行无疮疣，生于净土。』」何等为八？饶益众生而不望报；代一切众生受诸苦恼；所作功德尽以施之；等心众生，谦下无阂；于诸菩萨，视之如佛；所未闻经，闻之不疑，不与声闻而相违背；不嫉彼供，不高己利，而于其中调伏其心；常省己过，不讼彼短，恒以一心求诸功德。是为八法，行无疮疣，生于净土。

　　较明修行难易【十】

　　娑婆浊境，众苦集而求道难成；净土乐邦，诸善聚而位登不退。称名号者，诸佛护念而往生；发菩提者，弥陀光照而增进。菩萨罗汉，与其同俦；水鸟树林，悉皆念佛。耳畔常闻妙法，心中顿绝贪嗔。快乐无穷，寿量何极！一生彼土，便获阿惟。岂比人天道中触目多诸违顺，权乘路上善根希有周圆。地前三贤，尚未见道而失念；舍利六住，犹遇恶缘而退心。所以法华会上退席者五千，《宝积经》中失道者犹众。观佛世尚尔，何今时不然。《华严合论》：「问曰：如《涅盘经》云『闻常住二字尚七劫不堕地狱』，《华严经》云『设闻如来名及与所说法，不生信解亦能成种』，何故第六住心及地前菩萨犹言有退？答曰：从凡入道，胜解未成，未得谓得，便生骄慢，不近胜友，不敬贤良，为怠慢故，久处人天，随违顺缘，恶念一起，即成地狱。若一信不慢，常求胜友，即无此失。何以故？权乘中第六住心、地前三贤总未见道，所修行业皆是有为，凡有无明皆是折伏，有力即不退失，至八地中始入无功用行。」是知三乘之士历僧祇劫而功行无成，念佛之门于弹指顷而位阶不退。是以生净土者唯善无恶，故位无有退者，决定成佛。故《弥陀经》云「极乐国土众生者，皆是阿鞞跋致」是也。嗟乎！初心信浅，非他力难以进修；我佛愿深，但有缘悉皆摄受。须信余门学道，如蚁子上于高山；净土往生，似风帆行于顺水。弥陀接引，直趣菩提；众圣提携，高超三界。上品即登佛果，下生犹胜天宫。普信勿疑，同修不退。

　　天台示净土忻厌二行门【十一】

　　《十疑论》云：「欲生净土，须具厌忻二行。一者厌离行，常观此身脓血屎尿恶露臭秽不净：初观世人从情欲贪爱生，是种子不净；二，观父母赤白和合，是受生不净；三，住母胎藏，即是住处不净；四，在母胎时唯食母血，即是食噉不净；五，十月满足，从产门出，即是初生不净；内身脓血，即是举体不净；七，死后膨胀烂怀，即是究竟不净。观身既尔，观人亦然。次观娑婆秽境，众苦共集，生老病死，怨憎会苦，爱别离苦，忧悲烦恼，三涂八难，六趣轮回，地水火风，无常败坏，贪嗔痴慢，遇境生心，应当厌离。纔生厌离，净土必成。二者忻乐行，求生净土，为欲救拔一切众生苦故。是故希心起想乐缘，西方净国百宝庄严金地，琼林华池光彩神通自在，任意他方，永绝生死，更无烦恼，阿弥陀佛相好光明法门自悟，衣食自然，诸快乐门，故须忻乐。」

　　净业道场【十二】

　　夫净业者，无相无为之妙行，不染不滞之玄宗；道场者，三世诸佛之住持，菩提正觉之阃域。岂名相数量之可测，非智识能所之述乎。得其旨也，以诚敬为庄严，以行愿为轨则。所以《维摩诘经》中示道场之众相，远祖师法社有节度之序文。是以解斯义者入于实相，境与智合，事与理并，然五分之法身香，炳千光之智慧烛。绝思绝虑，谓之清净斋修；曰敬曰严，谓之平等供养。行住坐卧，不离道场，举动施为，无非佛事。念念弥陀出世，心心菩萨放光，行行尽是西方，步步皆登宝所。无一法而非正法，举一音而皆圆音。发一念则天龙护持，行一令则魔王丧胆。此则灵山一会俨然未散，是名真法供养如来。论功德则无量无边，论果报则难思难议。以此祈福，则何福不臻？以此度生，则有生皆度。是名真实功德，是名净业道场。
　　今嗟末代有等痴人，不究自心，不知佛理，执着外境为实，一向着相修行，这边做几会道场，那里点几斤香烛，某处化多少人忏戒，几时点若干个化缘，我是张导师传宗，他是李师长徒弟，彼是普字号，伊是觉字宗，不思根本自何来，各竞枝条无是处。更又胡言汉语，动辄是此非他，妄解佛经，密传伪教，打口鼓子，弄葛藤头，争我争人，论高论下，漏逗不少，出丑甚多。不知羞耻故如斯，岂识惭惶胡恁么。将净土一宽之道变作杂剧场，把弥陀万德之名做山歌唱。失却祖师正眼，钝置莲宗教门。达人暗地悲伤，识者观时惊愕。更有敲铙打钹念真言，搀僧门之应副；呪水书符谈祸福，状师巫之所为。差遣诸天，追亡摄祟，喝骂三宝，救病驱邪，百样蹊跷，万般诧异。脚波波，与他人作奴仆；忙急急，不顾命趁门徒。读诵时十错九讹，礼念时七啰八唣，展开经打瞌睡，收起经说家私，聚头磕脑弄精魂，作队成羣干打哄。不思因果，不顾罪愆，借佛祖广大法门，受人天礼拜供养，美则美矣，善则未善。
　　若是持佛戒，在佛门，当学如来之道；诵佛经，行佛行，方尽祖师之心。未能入圣超凡，惟恐无德应供。如抹桌布，不无秽污于自身；似磨刀砖，未免消磨于本体。若能觉悟，唯好回头。当初投佛持斋，毕竟为甚么事？既不能救于生死，争如自退省修持，专念弥陀，勤求忏悔。近智人参寻佛理，向静处体究心王，顿令业海息波涛，显出骊珠照天地，圆成自己，利益他人。若遇应供道场，慎勿放逸轻慢，依节度以无违，遵斋经而奉法。现前即得念佛三昧，祇此是个安乐法门，上可以报答四恩，下可以拔济三有，实不枉为佛子，亦免辜负己灵。信愿相资，行解均备。如斯行履，即现在之弥陀；自此修持，真人天之眼目。是大缘也，岂小补哉！会么？青山高处见大阔，白藕开时闻水香。

　　自行化他【十三】

　　佛言：「自未得度先欲度人者，菩萨发心；自觉己圆复觉他者，如来应世。」故我白莲祖师创立念佛一门，行解相应，自利利人，化物有方，诲人存理，称曰导师，专以念佛三昧示导于人，普令超出世间也。是故教传天下，人皆仰焉。今之为师者不达其道，局于名相，多集徒众，不修实行，空有人师之名，无法可施于人，欲人恭敬尊重，无德受人恭敬，诚可耻也。《经》云：「凡欲度人者，先须求自度」。《维摩》云：「自疾不能救，云何救他疾。」又《地狱报应经》云：「自不清净，教人清净，无有是处。」《智度论》云：「譬如二人各有亲属为水所溺。一人情急，直入水救，为无方便，彼此俱没。一人有其方便，往取船栰，乘之救接，悉得度脱水溺之难。」是故为人师者有度人之心无度人之智，何得端然拱手，空腹高心，不肯亲近明师，惟知倨傲，受人礼拜恭敬供养，因贪虚誉，实种祸基。譬如凡夫妄号帝王，自取诛灭，即前之所谓无方便而救人也，岂可妄为哉！
　　大凡为人之师，欲度弟子，要当观照从上佛祖修行之因地，得道之源流，传宗之正印，念佛之法门，一一考究明白，自信自行，一一修持，一一成就，既自利己，然后利人。是乘弥陀之大愿力船，救接苦海中之沉溺也，彼此利济，不亦宜乎。是谓以先觉觉后觉也。自信此法门，亦教人信此法门；自行此道，亦教人行此道；自愿往生净土，亦教人发愿往生净土；自见本性弥陀，亦教人见本性弥陀。如此用心，岂不是行菩萨之行也。师徒弟子各禀正因，同行正道，展转化度，尽未来际一切众生俱悟佛乘，同出生死，其功德力岂易量哉。以此为人之师，亦何慊然。其或不然，迷悟两途，正邪异报。可谓金毛窟里生狮子，野狐岩下出狐狸。

　　以事检心【十四】

　　永明寿禅师《自行录》云：「钦惟古圣，罔伐己能，缅想前贤，靡彰自德。然释典有先自行化他之教，儒宗标内举不避亲之文。」师常示徒云：「因观《弘明集》中先德有检覆三业门，云夫克责之情犹昧，审的之旨未彰，故以事检校心，凡所修习，既知不及，弥增悚恧。」何谓检校？检我此身，从旦至中，从中至暮，从暮至夜，从夜至晓，乃至一时一刻，一念一顷，有几心几行，几善几恶，几心欲摧伏烦恼，几心欲降伏魔怨，几心念三宝四谛，几心悟苦空无常，几心念报父母恩慈，几心愿代众生受苦，几心发念菩萨道业，几心欲布施持戒，几心欲忍辱精进，几心欲禅定显慧，几心欲慈济五道，几心欲劝励，行所难行，几心欲超求，办所难办，几心欲忍苦，建立佛法，几心欲作佛，化度羣生。上已检心，次复检口。如上时刻，从旦已来，已得演说几句深义，已得披读几许经典，已得理诵几许文字，已得几回叹佛功德，已得几回回向发愿。次复检身。如上时刻，已得几回屈身，礼佛几拜，已得几回屈身，礼法礼僧，已得几回执劳，扫塔涂地，已得几回烧香，散华然灯，已得几回扫除尘垢，正列供具，已得几回悬幡表剎，合掌供养，已得几回绕佛恭敬十百千匝。如是检察，会理甚少，违道极多，白净之业纔不足言，烦恼重障森然满目，闇碍转积，解脱何由？如上检察，自救无功，何有时闲议人善恶？故须三业自相训责，知我所作几善几恶。是以若不自先检责，何以化导羣机，故菩萨为度众生故，先自修行。所以《净名经》云：「资财无量，摄诸贫民；奉戒清净，摄诸毁禁；以忍调行，摄诸恚怒；以大精进，摄诸懈怠；一心禅定，摄诸乱意；以决定慧，摄诸无智。」《叉经》云：「自持戒劝他持戒，自坐禅劝他坐禅。」《大智度论》云：「本师释迦牟尼佛不舍穿针之福。」祖师龙树菩萨释云：「如百岁翁作舞，何以故？为教儿孙故。」况未居究竟位，全是自利门，从十信初心，历十住十行，十回向十地，直至等觉佛前普贤位，犹是自利。利他门者，登妙觉位，至佛后普贤，方是利他之行。因师自说编纪二三，既对治之行可观，则摄化之门弗坠，乘戒兼急，权实双行，体用相收，理事无碍。今引《万善同归集》后偈以显圆修，颂曰：
　　菩提无发而发，佛道无求故求。妙用无行而行，真智无作而作。兴悲悟其同体，行慈深入无缘。无所舍而檀，无所持而具戒。修进了无所起，习忍达无所伤。般若悟境无生，禅定知心无住。鉴无身而具相，证无说而谈诠。建立水月道场，庄严性空世界。罗列幻化供具，供养心王如来。忏悔罪性本空，劝请法身常住。回向了无所得，随喜福等真如。赞叹彼我虚玄，发愿能所平等。礼拜影现法会，行道步蹑真空。焚香妙达无为，诵念深通实相。散花显露无着，弹指以表去尘。施为谷响度门，修习空花万行。深入缘生法性，常游如幻法门。誓断无染尘劳，愿生唯心净土。履践实际理地，出入无碍观门。降伏镜像魔军，大作梦中佛事。广度如化含识，同证寂灭菩提。

　　○念佛正愿卷第七

　　念佛正愿说
　　劝发大愿
　　慈照宗主示念佛人发愿偈并序
　　求生净土要在发愿
　　善导和尚修行发愿仪
　　白侍郎发愿求生净土文
　　冯济川施经发净土愿文

　　念佛正愿说【一】

　　理由智导，行由愿兴，行愿得均，理智兼备。理智兼备则心心念念总是弥陀，剎剎尘尘皆为净土。自非大愿行力，曷能臻此哉？欲人人证此三昧者，要在信愿，深其根本也。夫愿者，乐也，欲也。欲生西方净土，乐见阿弥陀佛，故发此愿，是以凭大愿力直要到彼也。所以慈照云：「时时发愿，乐慕往生；日日祷祈，勿令退失。」如无愿心，则善根沉没。《华严经》云：「不发大愿，是为魔事。」所以普贤广无边愿海，弥陀有六八愿门。是知十方诸佛、上古先贤，皆因愿力而得成就菩提。不兴愿乐之心，不成愿乐之行。故云法门广大，无愿不从。是以佛随人之心，满人之愿，何况专修念佛，愿生净土，安得不遂心满愿哉。《忏》云：「愿我不退菩提心，愿我决定生赡养，愿我速见弥陀佛，愿我尽生无别念，唯心净土独相随。」又《阿弥陀经》云：「若有信者，应当发愿，愿生彼国。」又《忏》云：「众生无边誓愿度，烦恼无尽誓愿断，法门无量誓愿学，佛道无上誓愿成。」此则谓之四弘誓愿。故我慈照集忏，恐人着事迷理，乃云：「自性众生誓愿度，自性烦恼誓愿断，自性法门誓愿学，自性佛道誓愿成。」此四句直明真理，欲令一切人于自性中度了一切妄念，众生所谓邪迷杂想、贪痴蛆妬、嗔恚恶毒等心，故令发大誓愿自性自度也。又于自性中断除一切烦恼，所谓尘劳业识、邪思恶念，犹如浮云障覆自性，光明不现，故令发大誓愿自断除之，永不令起。又于自性中修学一切法门，所谓念佛三昧悲智行愿无量法门，故令发大誓愿，自悟自修，常无退失，直至菩提，不以得少为足。又于自性中自信有佛，发大誓愿，常自观照，自愿成佛菩提。此乃慈照老婆心切，明明与后人开了一个门户，只要你诸人自信自肯，从这里入头，悟自性弥陀，达唯心净土，入诸佛境界，成就无上菩提。
　　嗟乎，世之善人不知此意，向外别求，何异持神珠而巡乞也，可不惑乎？普愿见闻递相劝策，同兴正念，早上玄途，觉前前非，明后后位，立大志气，奋大勇猛，发大誓愿，誓度无边众生，誓断无尽烦恼，誓学无量法门，誓愿往生西方极乐世界见阿弥陀佛，誓同一切善人圆成无上佛道。可谓不得春风花不开，花荣须感春风力。

　　劝发大愿【二】

　　慈照云：「有行无愿，其行必孤；有愿无行，其愿必虚；无行无愿，空住阎浮；有行有愿，直入无为。」此乃佛祖修净业之根本也。备观今时信人皈投佛会，或为病苦而发心，或为报亲而举意，或为保扶家宅，或为怖罪持斋，虽有信心，而无行愿，虽云念佛，不达本根，凡修善缘皆为了还心愿，罕有为自己生死发愿念佛求生净土者，往往香烛道场，祝愿回向之辞皆是表献神明、消灾延寿而已，与经忏本意相违，不合诸佛本愿。纵使一生修诵，不明理趣，错用工夫，是谓终日数他宝，自无半分钱也；临终所以不得往生净土者，盖无行愿故也。
　　又有一等痴人，投佛受戒，乃于三宝前焚香誓愿云：我若破戒，甘当恶病缠身，永堕地狱。或言左眼出血，右眼出脓，自肯自甘，类官司之执结，多见有口无心。破斋犯戒，自愿受报，痛苦奚堪，甘心堕落之门，自取丧身之兆。殊不知佛祖兴慈运悲，何尝教人如此，皆是邪师过谬，错将罚呪以为发愿耳，何惑之甚哉！予尝悯念，劝令同发正愿求生净土，愿同作佛。彼则曰：我是凡夫，岂敢望生净土，要做佛耶？我有此心，又成妄想。予应之曰：不然，善知识，佛是觉也，净土是心也，此心谁不有之？觉即佛也，迷则众生也。世人背觉合尘，轮回三界，四生六道，善恶业缘，受报好丑，皆因妄认四大为我身，六尘为实有，随他幻境日夜流转，未尝暂省回光。从生至老，惟忧家缘不办，财不称心，愈多愈求，愈贪不足。虽曰积善，奉佛礼拜，作福烧香，只愿富贵荣华，长生不死。纔做些小好事，便有伏愿数般，要保米谷盈仓，蚕丝倍万，子孙光显，牛马孳生。纔有一不如意，便怨佛不保全。日日财喜增添，始道天龙感应。如此贪谋，正是妄想，自不知觉，却言念佛求生净土之说作妄想者，岂不大颠倒乎？凡曰作福，尽属有为，盖世间有漏之因，非出世无为之道。修行佛子宜善思惟，今日有缘得逢佛法，当须究本，莫竞枝条，一念回光修出世法，愿舍娑婆，愿生净土，亦如久客在于他乡，思欲归于故里也。此愿生净土、愿作佛之心，岂可比同凡夫妄想哉！岂不见《忏》中云「愿我临欲命终时，尽除一切诸障碍，面见彼佛阿弥陀，即得往生安乐剎」者是也。可谓一朝踏着来时路，始觉从前错用心。

　　慈照宗主示念佛人发愿偈并序【三】

　　《弥陀节要》云：念佛之人最急一事不善相应。何以故？虽云持戒念佛，不曾发心愿生净土，皆是埋头过日，自失善利。大凡念佛，先要发心。欲超生死，往生净土，须以大愿自为主意。常须念佛，早晚专心礼拜弥陀，如朝帝主，两不失时，日近日亲，心口与佛相应，去佛不远，口念心想，心愿见佛，发深重愿，决信无疑。日久岁深，工夫纯熟，自然三昧成就，临命终时弥陀接引，净土现前。更愿现生之内常遇善知识，不值邪见师，无惑我心，不生懈怠。若也如此念佛，深信发愿，是信行愿三不亏也，临终见佛，即非外来，尽是唯心显现，犹如种子在地，逢春发生，岂是外来？皆从地出也。今之修行亦尔，念佛信愿纳在八识心地，临终发现净土弥陀即非外来，皆从自心出也。偈云：
　　万法从心生，万法从心灭，我佛大沙门，常作如是说。持戒无信愿，不得生净土，唯得人天福，福尽受轮回，展转难脱离。看经无慧眼，不识佛深意，后世得聪明，乱心难出离。不知念佛好，现世无名利，行坐不多罗，则是阿弥陀。发愿持戒也，回向生乐国，正是合行持，千中不失一。释迦金口说，弥陀亲摄受，诸佛皆护念，诸天善护持。见此念佛人，与佛不相远，应当坐道场，转于大法轮，普度无边众。譬如贫家女，腹孕转轮王，诸天常爱护，贫女自不知，腹中有贵子。今此念佛人，其意亦如是，忆佛常念佛，不久当成佛，诸佛善护持。其人自不知，我当生净土，却要来后世，再得生人中。譬如贫人家，地内有伏藏，藏神常守护，不令其有失，贫人自不知，家内有宝藏，逐日趁客作，求衣食自济。今此念佛人，其意亦如是，不知念佛人，具足如来藏，自说我无分，反要生人中。譬如病人家，自有真妙药，不知妙药性，不能自治病，每日床枕边，痛苦受无量。今此念佛人，其意亦如是，不知念佛心，能灭贪嗔病，能为大医王，能为大宝藏，利济一切人，能为大法王，覆护一切众。将为是凡夫，不得生净土，且自持斋戒，后世愿为人，展转更修行，方可生彼国。多见修行人，常作如是说，不称弥陀愿，不合净土经，邪见障覆心，毕竟难出离。非是他人障，皆是自障心，今世不得生，一蹉是百蹉。劝汝修行人，信我如来说，佛无不实语，岂是虚诳言。但当自精勤，一心求净土，因风吹于火，用力不消多，幸有念佛心，回愿超三界。逢宝不取宝，遇食受饥寒，咄哉大丈夫，不见真实意。我今略劝赞，展转传于人，代我广流通，作于如来使。真是诸佛子，真名报佛恩，普愿如说行，同生极乐国。

　　求生净土要在发愿【四】

　　《智度论》第八卷，问曰：「诸菩萨行业清净，自得胜报，何必要立誓愿然后得之？且如田家得谷，岂复待愿耶？」答曰：「作福无愿，无所标立；愿为导御，能有所成。如佛所说，若人修少福少戒，不知解脱正因，闻说人天之乐，心常愿乐，命终之后，各生其中，此皆愿力所致。菩萨求生净土，在乎志愿坚强，然后得之，以此故知因彼愿力得受胜果。」古德云：「佛果敻绝，登之则有阶；法云峻极，届之则有渐。大心初发，玄德照于来生；弘誓纔兴，妙愿遍于空界。一念兴志，即尘劫之瑞华；半刻虔躬，乃大千之甘露。」《大庄严论》云：「佛国大事，独行功德不能成就，要须愿力资助，引而成之。以愿力故，福德增长，不失不坏，当生佛土，随愿见佛。」《华严经》云：「是人临命终时最后剎那，一切诸根悉皆散坏，一切亲属悉皆舍离，一切威势悉皆退失，乃至象马车乘，珍宝伏藏，如是一切，无复相随，唯此愿王不相舍离，于一切时引导其前，一剎那中即得往生极乐世界。」

　　善导和尚修行发愿仪【五】

　　修净土入观及睡时应发此愿，若坐若立，一心合掌，正面西向，十声阿弥陀佛、观世音，大势至、清净大海众菩萨，竟发愿云：「弟子现是生死凡夫，罪障深重，轮回六道，苦不可言。今遇知识，得闻弥陀名号，本愿功德，一心称念，求愿往生，愿佛慈悲不舍，哀怜摄受。弟子某甲不识佛身相好光明，愿佛示现，令我得见，及见观世音、势至诸菩萨等，彼世界中清净庄严光明妙相等，令我了了得见。」发此愿已，一心正念，即随意入观。或临卧发愿而睡，或有正发愿时即得见之，或睡时得见。但办专志，自然圆满所愿。

　　白侍郎发愿求生净土文【六】

　　《记》曰：我本师释迦如来说，言从是西方过十万亿佛土，有世界号极乐，以无八苦四恶道故也；其国号净土，以无三毒五浊故也；其佛号阿弥陀，以寿无量、愿无量、功德相好光明无量故也。谛观此娑婆世界众生，无贤愚，无贵贱，无幼艾，有起心归佛者，举手合掌必向西方；有怖厄苦恼，开口发声必先念阿弥陀佛。又范金合土，刻石绣纹，乃至印水聚沙，童子戏者，莫不率以阿弥陀为上首，不知其然而然。由是而观，是彼如来有大誓愿于此众生，众生有大因缘于彼国土，明矣。不然则南北东西过去现在未来佛甚多矣，何独如是哉！何独如是哉？
　　唐中大夫、太子少傅白居易当衰暮之岁，中风痹之疾，乃舍俸钱，命工人杜敬宗按《阿弥陀》、《无量寿》二经画西方世界一部，高九尺，广丈有三尺，阿弥陀佛坐中央，观音、势至二大士侍左右，人天瞻仰，眷属围绕，楼台伎乐，水树花鸟，七宝严饰，五彩彰施，烂烂煌煌。功德成就，弟子白居易焚香稽首，跪于佛前，起慈悲心，发弘誓愿：愿此功德回施一切众生。一切众生有如我老者，如我病者，愿离苦得乐，断恶修善，不越南部，便睹西方。白毫大光，应念来感；青莲上品，随愿往生。从现在身，尽未来际，常得亲近而供养也。欲重宣此义，而说赞曰：极乐世界清净土，无诸恶道及众苦，愿如我身老病者，同生无量寿佛所。

　　冯济川施经发净土愿文【七】

　　其略曰：予之施经，一事而具二施，何故？以此赎经，是谓财施；以经传法，是谓法施。按佛所说，财施后世当得天上人间福德之报，法施当得世智辨聪盖世之报，当知此二报者皆是轮回之因，苦报之本。我今发愿，愿回此二报，临命终时庄严往生西方极乐世界，莲华为胎，托质于中，见佛闻法，悟无生忍，登不退阶，入菩萨位，还来十方界中、五浊世中，普见其身而作佛事。以今日财法二施之因，如观世音菩萨具大慈悲，游历五道，随类化形，说诵妙法，开发未悟，永离苦道，令得智慧，普与众生悉得成佛，乃予施经之愿也。
　　右《舍经碑》出冯察院。施经不求人天路上富贵聪明，而以此功德回向净土，愿见弥陀，可谓智识高明，深达佛理，大乘人也。嗟见莲社人终日念佛，而求后世福报，岂不谬哉！予愿一切人同生净土，故举冯察院施经发愿文与诸人作样子。凡有修福念佛，乃至一毫之善，悉皆发愿西方，有所归趣，临终定生净土也。

　　○念佛往生正诀卷第八

　　念佛往生正诀说
　　父母临终往生净土
　　临终三疑
　　临终四关
　　临终决疑撮要
　　僧济临终注想西方
　　善道和尚临终往生正念文
　　化佛来迎
　　贤首菩萨临终赞念佛偈
　　情想多少论报高下
　　命终善恶感报优劣
　　临终十事不克念佛勉劝预修

　　念佛往生正诀说【一】

　　净土之道，往生一门，具载羣经，明如杲日，实修行者入道之方，乃念佛人栖神之所。无念之念，念即念于阿弥；无生之生，生则生于净土。是故深行菩萨、历代师模、名卿巨儒、庶民士女笃信斯道，结誓进行者不可胜计。其意何哉？必欲生净土见弥陀而后已。须知佛本无身，亦无其土，皆众生心净所由致感也。《经》不云乎：「是心作佛，是心是佛。诸佛正遍知海从心想生。」故天台大师释之曰：「佛本是无，心净故有。」良以众生心净则法体现前，众生心染则苦道流转，此乃理之常也，又何疑乎？以圆实教所谈唯心本具者，若此若彼，若染若净，皆不越吾心之一念也。
　　夫心者造罪之源，成佛之本，所谓介尔有心，三千具足。然而三千诸法既具，十界十如，三种世间互具而显，则赡养国土舍此何求？非但净土唯心，盖地狱亦唯心矣。又云：「阿鼻依正，全趣极圣之自心；身土毗卢，不逾下凡之一念。」纔起悟迷之见，便入邪流；不分染净之殊，方归正道。刀山剑树，总是空华；宝渚金莲，皆成梦事。如斯受用，始了真修；脱或未然，宜依权渐而加修进。深信阿弥陀佛即我本性，贵在礼诵忏念之间，行住坐卧之处，照于三观，契乎一心，全智发境，全境是心。故知佛正佛依皆是心具心造，信乎净土弥陀昭昭然影现于心目之间。譬如磨铜成镜，必假施功，直使尘垢净尽无余，则本体圆明自然显现，一切色像俱无隐焉。当知镜中之像若谓是有，不可承而揽之；若谓是无，则色像历然可见。所谓有不定有，无不定无，有无双遣，任运是中。
　　大矣哉，不思议境，唯心妙观之道也！欲证斯道，必明于因，当知因该果海，果彻因源，原始要终，不离一念，从因至果，只在初心。苟能于此善修如是之因，至于临终必获如是之果。是知专心念佛为因，往生净土为果。始从闻信，信以修持，积净业之工夫，得功缘之成满，时节既至，大理昭然，视死如归，岂不庆快。故兹直示往生正诀，明指到家路头。此时自信不疑，他日出门不误。如此则赡养国土何患不生，自性弥陀决然可见，与夫列圣羣贤同成净行历位至极者，实惟斯道矣。

　　父母临终往生净土【二】

　　谛信净土，发心念佛者，莲池下种时也；一心念佛，众善庄严者，莲华出水时也；念佛功成，净土缘熟，华开见佛时也。佛子事佛，固先事亲，拳拳孝念，不舍须臾，顺父母之情怀，察父母之颜色，纔乖摄养，力为调和。又当念风烛不停，须防往生时至，预以父母平生所修一切善缘好事及众人助修功德聚为一疏，时时对父母读之，要令父母心生欢喜。又当劝令一心念佛，焚香鸣磬，躬率众人同声和之，常使佛声相续不绝，无以世情悲恋，恐失正念。临舍报时犹当用意，自然诸圣来迎，往生净土，宝莲华中决定成佛。孝子侍养父母，正在此时，不宜懈怠。此孝子事亲临终之大事也，以此为孝，其孝至矣。又况从古以来念佛往生西方者非一，略举数条以为念佛者鉴，所以乌长国主睹众圣以来迎，隋文皇后乘异香而西迈，姚行婆请佛相待，宋世子侍母同归。可谓一超直入如来地矣。

　　临终三疑【三】

　　慈照宗主《净土十门》告诫云：「念佛人临终三疑不生净土者：一者疑我生来作业极重，修行日浅，恐不得生；二者疑我欠人债负，或有心愿未了及贪嗔痴未息，恐不得生；三者疑我虽念弥陀，临命终时恐佛不来迎接。有此三疑，因疑成障，失其正念，不得往生。」故念佛之人切要谛信佛经明旨，勿生疑心。《经》云：「念阿弥陀佛一声，灭八十亿劫生死重罪。」上至一心不乱，下至十念成功，接向九莲，令辞五浊，苟能心心不昧，念念无差，则疑情永断，决定往生。可谓十万亿程弹指到，丝毫拟议隔千山。

　　临终四关【四】

　　四关者，慈照宗主《净土十门》告诫云：「凡夫虽有信心念佛，缘为宿业障重，合堕地狱，乘佛力故，于床枕间将轻换重。若也因病苦故悔悟身心，当生净土也。无智之人不了此事，却言我今念佛又有病苦，及谤弥陀，因此一念恶心径入地狱，此是一关也。二者，虽则持戒念佛，缘为口谈净土，意恋娑婆，不求出世善根，为爱家缘长旺，以致临终遭病，怕死贪生，信受童儿呼神唤鬼，烧钱化马，杀戮众生，缘此心邪，无佛摄护，因兹流浪，堕落三涂，是二关也。三者，或因服药须用酒腥，或被亲情递相逼劝，此人无决定信，丧失善根，临终追赴王前，任王判断，是为第三关也。四者，临终之际思惟活业，系缀资财，爱恋眷属，心放不下，失却正念，故于家舍堕鬼趣中，已为祸祟，或为悭犬，或作蛇身，守护家庭，宛如在日，是为四关也。」是以杨提刑言：「爱不重不生娑婆，念不一不生净土。」诚哉是言。
　　凡修净土者，要当酌实蠲浮，思专想寂，念念弥陀，全身放下，但能坚此一念，便可碎彼四关，则净土莲台的非遥矣。可谓一句弥陀无别念，不劳弹指到西方。

　　临终决疑撮要【五】

　　凡修念佛之人欲生净土，每念世间一切无常，成必有坏，生必有死，若不亲闻佛法，则舍身受身，轮转三界，四生六道，无解脱期。我今有缘，得闻正法，得修净业，唯佛为念，舍此报身，当生净土，入彼莲胎，受诸快乐，永脱生死，不退菩提，此乃大丈夫平生之能事也。
　　纔有疾病，正要向前，坦荡身心，莫生疑虑，直须西向正坐，专想阿弥陀佛与观世音、大势至菩萨及无数化佛现在其前，一心称念南无阿弥陀佛，声声不绝。于诸世间一切事务不得贪恋，若或心念起来，但要急称佛号，于念念中除灭罪障。若病人昏困不能自念，则看病人当方便警策，劝而谕之，如此用心助令命尽，只此一念决定往生净土。命若未尽，自得安宁，慎勿妄起留恋世间之心，当存自存，当死须死，但办往生，何须疑虑。若解此理，如脱弊服以着上衣，一舍凡身便登佛地，奇哉伟哉，至矣尽矣。或闻天乐异香，或见金莲宝座，此乃圣境现前，慎勿疑为魔事。《经》云：「修净业者托佛愿力，观佛宝相为境，故如人近附帝王，谁敢干犯。」况阿弥陀佛有大慈悲力，有大誓愿力，有大智慧力，有大三昧力，有大威神力，有大摧邪力，有大降魔力，有天眼远见力，有天耳遥闻力，有他心彻鉴力，有光明遍照摄取众生力，有如是等不可思议无量最胜功德之力，岂不能护持修行念佛之人，至临终时令无魔障生净土哉！可谓粉骨碎身未足酬，一句了然超百亿。

　　僧济临终注想西方【六】

　　庐山尊者弟子僧济临终之际，尊者遗烛一枝曰：「汝可运想西方。」济执烛注想金容，摄心无乱，复请僧众诵《十六观经》。五更，济以烛授同袍，遂假寐。及寤，曰：「吾梦见阿弥陀佛垂手接引，吾当去矣。」言讫右胁而逝。此非戒定慧之所熏修，而岂能温容软语于生死岸头耶！可谓得路便行无罣碍，等闲抹过死生关。

　　善道和尚临终往生正念文【七】

　　智归子问曰：「世事之大莫越生死，一息不来便属后世，一念差错便堕轮回。小子累蒙开诲念佛往生之法，其理甚明，又恐病来死去之时心识散乱，仍虑他人惑动正念，妄失净因，伏望重示归径之方，俾脱沉沦之苦。」师曰：「善哉问也。凡一切人命终欲生净土，须是不得怕死，常念此身多苦不净，恶业种种交缠，若得舍此秽身，超生净土，受无量快乐，解脱生死苦趣，乃是称意之事，如脱弊衣得换珍服，但当放下身心，莫生恋着。凡遇有病之时便念无常，一心待死，叮嘱家人及看病人、往来问候人，凡来我前，为我念佛，不得说眼前闲杂之话、家中长短之事，亦不须软语安慰，祝愿安乐，此皆虚花无益之语。若病重将终之际，亲属不得垂泪哭泣，及发嗟叹懊恼之声，惑乱心神，失其正念，但一时同声念佛，待气尽了方可哀泣。纔有丝毫恋世间心，便成罣碍，不得解脱。若得明晓净土之人频来策励，极为大幸。若依此者，决定超生，即无疑也。」
　　又问曰：「求医服药还可用否？」答曰：「求医服药初不相妨，然药者只能医病，不能医命，命若尽时，药岂奈何。若杀物命为药，以求身安，此则不可。余多见世人因病持斋，方获小愈，复为医者以酒食血肉佐药，其病复作。信知佛力可救，酒肉无益也。」
　　又问曰：「求神祈福如何？」答曰：「人命长短，生时已定，何假鬼神延之耶！若迷惑信邪，杀害众生，祭祀神鬼，但增罪业，反损寿矣。大命若尽，小鬼奈何，空自慞惶，俱无所济，切宜谨之。当以此文帖向目前，时时见之，免致临危忘失。」
　　又问曰：「平生未曾念佛人还用得否？」答曰：「此法僧人、俗人、未念佛人用之皆得往生，决无疑也。」
　　余多见世人于平常念佛礼赞，发愿求生西方，甚是勤拳，及至临病，却又怕死，都不说着往生解脱之事，直待气消命尽，识投冥界，方始十念鸣钟，恰如贼去关门，济何事也。死门事大，须是自家着力始得。若一念差错，历劫受苦，谁人相代？思之，思之。若无事时，当以此法精进受持，是为临终大事。可谓一条荡荡西方路，径直归家莫问津。

　　化佛来迎【八】

　　《宗镜录》：「或问曰：心外无佛，见佛是心，云何教中说有化佛来迎，生诸净土？答曰：法身真佛，本无生灭，从真起化，接引迷根，以化即真，真应一际，即不来不去，随应物心。又化体即真，说无来去，从真流化，现有往还，即不来相而来，不见相而见也。不来而来，似水月之顿呈；不见而见，犹行云之忽现。
　　问：如上所说，真体即湛然不动，化相即不来而来，正是心外有他佛来迎，云何证自心是佛？答曰：此乃是如来本愿功德力故，令彼有缘众生专心想念，能令自心见佛来迎，不是诸佛实遣化身而来迎接。但是有缘，时机正合，能令自心见佛来迎，则佛身湛然常寂，无去无来。众生识心托佛本愿力，一念变化，有去有来，如镜面像，似梦施为。镜中之形，非内非外；梦中之事，不有不无；但是心生，非关佛化。」
　　真信修行之士端的是要生西方极乐世界，专意一念持一句阿弥陀佛。只此一念是我本师，只此一念即是化佛，只此一念是破地狱之猛将，只此一念是斩羣邪之宝剑，只此一念是开黑暗之明灯，只此一念是度苦海之大船，只此一念是脱生死之良方，只此一念是出三界之径路，只此一念是本性弥陀，只此一念达唯心净土。但只要记得这一句阿弥陀佛在念，莫教失落，念念常现前，念念不离心，无事也如是念，有事也如是念，安乐也如是念，病苦也如是念，生也如是念，死也如是念，如是一念分明不昧，又何必问人觅归程乎！可谓行船尽在把梢人，达者同游涅盘路。

　　贤首菩萨临终赞念佛偈【九】

　　又放光明名见佛，此光觉悟将终者。令随忆念见如来，命终得生其净国。
　　见有临终劝念佛，及示尊像令瞻仰。俾于佛所深归信，是故得成此光明。
　　天竺慈云式忏主云：「前四句赞佛放光，见其光者名为见佛，能令临命终时净土往生。后四句赞佛修此光明之因，其因者祇是劝临终人念佛，并示其佛像，令彼见己生信，故成佛时得此光明。」
　　□□普劝信受，凡遇眷属及一切人临命终时，先于床前安置此像，令彼眼见，及劝令念佛。若痛□□□□先无信心不肯念者，亦须种种方便劝令称佛，下至十念，得灭重罪，生佛净土。此一利益不可□□□□劝得一人生净土，纵自不修行，亦合得生净土。况当来成佛能放光明，照一切众生临终见佛□□□见世人为恩爱故聚头哭泣，不思救度，是名恶知识也。苦哉，苦哉！恩爱所牵，堕落恶道，无解□□虽慈亲孝子亦不奈何，以此思之，可不勉哉！可谓普愿沉溺诸众生，速往无量光佛剎。

　　情想多少论报高下【十】

　　《首楞严经》云：「佛告阿难：一切世间生死相续，生从顺习，死从变流，临命终时未舍暖触，一生善恶俱时顿现，纯想即飞，必生天上。若飞心中，兼福兼慧，及与净愿，自然心开，见十方佛，一切净土，随愿往生。情少想多，轻举非远，即为飞仙。情想均等，不飞不坠，生于人间。想明斯聪，情幽斯钝，情多想少，流入横生，重为毛羣，轻为羽族。七情三想，沉下水轮，生于火际，受气猛火，身为饿鬼，常被焚烧，水能害己，无食无饮，经百千劫。九情一想，下洞火轮，轻生有间，重生无间，二种地狱。纯情即沉入阿鼻狱。若沉心中有谤大乘，毁佛禁戒，诳妄说法，虚贪信施，滥膺恭敬，五逆十重，更生十方阿鼻地狱。」

　　命终善恶感报优劣【十一】

　　《守护国界主经》云：「佛言：若人命终之时预知时至，正念分明，洗浴着衣，吉祥而逝，光明照身，见佛相好，众善俱现，定知此人决定往生净土。若人念佛持戒，无精进心，命终亦无善相，亦无恶相，地府不收，赡养不摄，如睡眠去，此人疑情未断，生于疑城，五百岁受乐，再修信愿，方归净土。若人起怜悯心，正念现前，于财宝妻子心无爱恋，眼色清净，仰面含笑，想念天宫当来迎我，耳闻天乐，眼见天童，舍此报身，定生天界。若人生柔软心，起福德心，身无病难，忆念父母妻子，于善于恶，心不错乱，其心正直，遗嘱家财，辞别而去，定生人界。若人于己眷属恶眼瞻视，举手扪空，便利不觉，身常臭秽，两目红赤，仆面而卧，蜷身左胁，百节酸疼，或见恶相，口不能言，呻吟叫唤，冤债现前，心识散乱，狂惑颠倒，遍体如冰，手捻死拳，身硬如石，此人命终定入地狱。若人好舐其唇，身热如火，常患饥渴，好说饮食，张口不合，贪恋财宝，命卒难断，开眼而去，此人定入饿鬼。若人身染重病，如在云雾，心神昏散，怕闻佛名，多爱食噉血肉之味，不受劝化，爱变妻子，蜷手足指，遍身流汗，出粗涩声，口中吐沫，此相现前，定入畜生。」

　　临终十事不克念佛勉劝预修【十二】

　　凡夫业重，处处贪生，若不预办工夫，临终不克念佛。《天台十疑论》云：「临终念佛名最后心，其心猛利，一念佛名，即生净土。盖垂死时其心猛健决定，故胜百岁行力也。或问曰：临终念佛即得往生，何假预修胜业？答曰：人生寿夭难测短长，或即病困昏迷，或即非时奄逝，既阙生前之善，难逃后世之殃，须预作于善缘，是恐防于斯咎。十种命终不克念佛：一者善友未必相逢；二者或疾苦缠身，神昏性乱；三者偏风失语，不得称名；四者狂乱失心，注想难克；五者或逢水火，不暇志诚；六者辄遇虎狼，惊惶仓卒；七者临时恶友破坏道心；八者饱食过多，昏迷致命；九者军恈鬪战，忽尔身亡；十者或坠高岩，伤中身命。」故知临终难保吉凶，须是预先修习。可谓闲时做下急时用，免得临期手脚忙。

　　○念佛正报卷第九

　　念佛正报说
　　功德庄严
　　净土增修圣果
　　净土三十益
　　净土成佛

　　念佛正报说【一】

　　因修白业果，感净方化佛引上金台，贤圣迎归乐国，高超三界，回出四流，业尽尘消，亡情绝虑，质托莲苞之内，神游宝界之中，面奉阿弥为本师，得见观音、势至为亲友。清净海众，大会宝池；九品胜流，各说本行；五香拂体，三德严身。暂扇微风，聆众音之演法；缤纷花雨，睹焰网之舒光。缥缈云霞，近浮神足；轻盈衣祴，盛接妙华。晨谒慈颜，得法印而还国；暮游金剎，听玉偈以逍遥。瑞莲初绽，为遣残秧；新学化生，行成不退。岂惟近忘粗苦，抑亦佛果非遥。戏玩琼林，灌沐德水，百宝之楼阁华丽，七重之行树森严。景序长春，地平如掌，衣食随念而至，天乐不鼓自鸣。受用出于自然，快乐实非人世。诸天万亿倍不可比论，诸佛恒河沙悉皆称赞。身具光明妙相，足践圣道香阶。寿命难量，悲愿无尽。舍两重生死，既非果趣之身；获本际常光，离去来之相。缘强德胜，皆由念佛心生；福备寿长，尽是净因感报。故知佛有摄生之愿，生有感佛之因，如是胜缘，起于信愿，以斯妙果，成就正依。或禅诵七宝池边，或经行黄金地上，饱禅悦法喜珍味，挂慈悲喜舍天衣。功德资神，增加悲智；雍容办道，长养圣胎。入无生门，便登菩萨之位；得阿跋致，不退菩提之心。住法王家，尽授如来之记；闻大乘法，同称补处之尊。念念虚玄，心心静虑。得三昧正定，具六种神通。献供十方，往来无碍；分身亿剎，不失定心。洒法水于三千，出众生于火宅，自他兼利，行愿周圆。可谓百千三昧尽唯心，功德庄严归自己。

　　功德庄严【二】

　　《大弥陀经》菩萨功德章云：「往生彼国者皆悉容貌柔和，相好具足；禅定智慧，通达无碍；神通威德，无不圆满；深入法门，具无生忍；诸佛秘藏，究竟明了；调伏诸根，身心柔软；安然寂静，尽般泥洹；深入正慧；无有余习；依佛所行，七觉圣道；修行五眼，照真达俗；辨才总持，自在无碍；善解世间，无边方便；所言诚谛，深入义味；敷演正法，度诸有情；等观三界，空无所有；知一切法，无相无为；无取无舍，远离颠倒；坚固不动，如须弥山；智明如日，广大如海；出功德宝，炽盛如火；烧烦恼薪，忍辱如地；一切平等，清净如水，洗诸尘垢。如虚空无边，不障一切故；如莲花出水，离一切染故；如雷震响，出法音故；如云叆叇，降法雨故；如风动树，发菩提芽故；如牛王声，异众牛故；如龙象威，难可测故；如良马行，乘无失故；如狮子王，无怖畏故；如尼拘类树，覆荫大故；如优钵罗华，难值遇故；如金刚杵，破邪山故；如梵王身，生梵众故；如金翅鸟，胜毒龙故；如空中禽，无住迹故；如雪山照，功德净故；如慈氏观，法界等故。专乐求法，心无厌足；常欲广说，志无疲倦。击法鼓，建法幢，曜慧日，除痴冥，修六和敬。常为师导，为世明灯。最胜福田，以安羣生。功慧殊胜，莫不尊重。恭敬供养无量诸佛，常为诸佛所共赞叹。究竟菩萨诸波罗蜜，远离声闻缘觉之地。佛告阿难：『彼诸菩萨以念佛故成就如是无量功德，我但为汝举要言之：若广说者，虽尽亿劫不能穷尽。』」

　　净土增修圣果【三】

　　《大弥陀经》云：「诸念佛人生净土已，即入七宝池中澡雪形体，荡涤情虑，各坐一华上，自然微风吹动诸宝行树，出微妙音，散诸宝华，异香芬馥，皆作佛事。闻者喜悦无量，自然心开，各往修进。有在地讲经者，有在地诵经者，有在地口诵经者，有在地说经者，有在地听经者，有在地念经者，有在地思道者，有在地坐禅一心者，有在地经行者。有在虚空中讲经者，有在虚空中诵经者，有在虚空中说经者，有在虚空中口授经者，有在虚空中听经者，有在虚空中念经者，有在虚空中思道者，有在虚空中坐禅一心者，有在虚空中经行者。其间声闻弟子皆发大心，有未得圣果者因是而得圣果，有未得不退转地者因是而得不退转地。菩萨各随其资而有所得，莫不忻然适意而悦，游戏三昧，利乐有情，由念佛之坚心，称弥陀之本愿。」往生佛子，同列此班，智慧辩才，神通如意，风帆势顺，速证菩提，超万劫之轮回，得诸天之仰重，净业胜善，大果昭然。寄语同流，无忘此事。蠕动蜎飞犹有分，大丈夫儿当勉旃。

　　净土三十益【四】

　　天台智者大师《净土十疑论》示生西方者有三十种益：一，往生佛土益；二，得大法乐益；三，亲近诸佛益；四，游历十方供佛益；五，亲闻佛说益；六，福慧资粮疾得圆满益；七，速证菩提益；八，诸大人等同集一会益；九，无退转益；十，无量行愿增进益；十一，鹦鹉舍利宣扬法音益；十二，风树乐响益；十三，摩尼水漩演苦空益；十四，诸乐奏妙音益；十五，四十八愿益；十六，真金色身益；十七，形无丑隔益；十八，具足六通益；十九，常住定聚益；二十，无诸不善益；二十一，寿命长远益；二十二，衣食自然益；二十三，唯受众乐益；二十四，三十二相益；二十五，实无女人益；二十六，无有小乘益；二十七，离于八难益；二十八，得三法忍益；二十九，身常有光益；三十，得那罗延身力益。可谓处处菩提道，明明功德林。

　　净土成佛【五】

　　金刚定后，菩萨因圆；解脱道中，如来果满。具四无量心，得四无碍辨。十八种法，不共二乘，十方现前，说法无畏。尘沙惑尽，万行功成，十号俱彰，三身圆显。具九十七种大人相，放八万四千大光明。悲智俱融，福慧双足。现居十重报土，能垂万类化身。布大慈云，雨大法雨，滂流法界，润泽羣生，咸悟本心，同成正觉。选佛若无如是眼，宗风那得到如今。

　　○念佛正论卷第十

　　念佛正论
　　西方弥陀说
　　真如本性说
　　辩真妄身心
　　辩明三宝
　　辩见闻觉知
　　破妄说灾福
　　辩明空见
　　辩一合相
　　辩明双修
　　辩明三车
　　辩明三关
　　辩明大小二乘
　　辩明不生不灭
　　辩明曹溪路
　　辩佛法隐藏
　　辩明超日月光
　　辩明髻中珠
　　辩明无漏果
　　辩明赵州茶
　　辩明教外别传
　　辩关闭诸恶趣门开示涅盘正路
　　辩明四生
　　破妄立十号
　　誓愿流通

　　念佛正论【一】

　　夫奉教念佛之士叨法王之遗荫，作如来之所使，必以摧邪显正，激浊扬清，为后学蓍龟，作生灵耳目为己任也。苟弗能而默默自守，则尸禄备员于佛门矣，虽讲授亦奚以为。岂不闻因筌然后得鱼，体教然后修行。名教未正，行如之何哉？故不得不论也。是以仲尼为政，正其不正；涅盘遗诫，急在纠过。余尝观吾佛世尊之王西竺也，象无象之象，言无言之言，以复羣生之性，由是顿教渐教大乘小乘盈溢乎龙宫海藏，无非摧邪显正、激浊扬清之旨，而大地生民率其化而复其性者可胜计乎？其间偏赞西方谓快捷方式修行之道者，盖以阿弥陀佛有广大愿力，摄娑婆众生而归净邦，是令反妄而证真也。所以诸佛共赞，菩萨同遵。晋社创修，千古之高风不坠；慈照集忏，十方之正化流通。
　　大矣哉，净土之道。其为体也，以弥陀即本性；其为宗也，以净国即唯心；其为用也，以仁恕即灭恶生善。此之三者，盖显三世报应制其事，一心空寂穷其理，俾达乎理者反其妄，信其事者迁乎善，以斯而利于上下，实助于周孔之教，赞翊皇化，其亦至矣。使一人能行是道以训于家，家以导于乡，乡以达于邦，以至于无穷，则天下之民涵道泳德，融神实相，高步无何而极佛境界，岂止以为善人君子而已哉。夫如是，则何患乎忠孝不修，礼让不着欤？以此观之，岂非能仁之道与仲尼之道共为表里训于民耶？洎乎历朝敬之，广其教像法事之。非其人广其教则弊幸生，非其人则淳朴泯，而乃以佛堂高大为奢夸，声利温饱为能事。徒以多为贵，则坏其道者众矣；言以怪为美，则惑其听者庶矣。递相沿袭，以成鄙吝，日复一日，红紫乱朱，使夫清净仁恕之风消荡矣，于是蚕食蠹耗之谤由兹而盛焉。斯乃敬之事之者之失，非其教之咎也。今之人多不察其所由，视其徒之不肖者而迁怒于善人教法焉，亦何异乎以丹朱而罪尧，因商均而过舜，服药过度归咎于神农，纵火致焚反怨于燧人也耶？
　　愚乃不佞，学佛之道有年矣，既粗领其旨而颇有扶倾之心，非敢私于己，而欲公于众，以救其弊也。尝谓教门之利害有四：一曰师授不明，邪法增炽而丧其真；二曰戒法不行，纲常紊乱而犯其禁；三曰教理未彰，谬谈非义而惑其众；四曰行愿不修，迷入邪岐而堕于魔。由是乱名改作，聋瞽后学，非止一端。可伤乎哉！自是叨滥之徒一以传十，十以传百，百以千万，流毒于海内，速若置邮。何以知其然？正说难行，邪风易染，此必然之理也。噫！祖道之不传也久矣，欲人之无惑者难矣。吾虽不敏，而实悲焉，思欲分条析理，广彼前闻，截伪续真，开兹后学，恨无慧辨，徒事管窥，由是斋休一心，投诚三宝，询求大教，参考玄文，楷定正宗，破诸异说，总成念佛正论，剖证佛祖格言，普告诸方，咸跻觉路，庶使圣教隐而复彰，众生罪而还福。
　　有客至而问之曰：修行了自己生死，何须论他人长短？予应之曰：理不然也，岂不闻如来出世无一法不是利生，菩萨修行肯纤毫而为自己。佛子示同外道，方便转彼邪心。《楞严》十种魔民，皆因错解；《华严》十类魔业，示其正归。嗟恶慧之邪修，自甘心于险道，遇斯境界，岂可缄言，念彼愚痴，宁容坐视。况世尊悲心付嘱，留大愿而普济迷津；菩萨如教修行，示同事而化令成佛；是其本行，夫复何疑。如其见迷路而不指正途，慈悲安在？睹沉溺而不思拯接，方便何存？随顺正法而破魔，是无上大智之业；调伏众生而入道，是诸佛之所摄持。誓当舍命而立真宗，终不为己而忘佛嘱。众生尽而悲心益固，空界殒而我愿无穷。倘逢有识之贤，必能助弘斯道。可谓将此深心奉尘剎，是则名为报佛恩。

　　西方弥陀说【二】

　　佛说西方极乐世界，其土有佛，号曰弥陀。如《经》所载，有理有迹。论其理者，西方即自性也。此性无形无相，不变不坏，历劫坚刚，譬彼精金，在易卦则曰兑，为寂静，故谓之西方也。金者其色明，金体白净，举之喻法性。盖世间之人迷于尘境，妄念不息，纷然动作，在易卦则曰震，故谓之东方也。人能反妄归真，复其本静，得见自性，即名舍东方执着之秽土，登西域净明之金地也。在方无方，以法喻表其理体。《华严合论》谓文殊自东方来者，盖文殊是根本不动智也。东是万物发生震动之首，初明之地，从此智则生信，故《华严》以信位为初生。佛家丑寅之间为清朝，智日初明像文殊发起。凡夫入信见道，智明渐增，故巽为风，为教化，风能去秽拣净。辰巳之间，上应角宿，为僧道，为斋戒，为众善之门，喻进修地位。至午为中道，易卦曰离，为南方，为正日，为明丽。离中虚，故明像诸法空，则智日当阳，遍照天下。《法华》龙女南方成佛，是其义也。西南为坤，为地，为安静，为柔顺，为母，为生养。正西为兑，金旺之地，日没之所，火死在酉，为肃寂，为收藏。西北为干，为天，为父，为金，为刚健。北方为坎，为水，为君，为师，利生济物。乘教正治，以水制火，以君对臣，臣明君正。又水多则滥，故东北为艮，为山，为止。下方为禅定，为谦下。上方为观照，为智慧，为空界，如日月三光处空照临万物也。《经》中不举余方而单指西方者，盖取净对秽也，以悟摄迷也，以静对动也，以果对因也。「过十万亿国土」者，出四维上下十方之限量也，超乎四恶道之十恶业也，超乎人天十善之境界也，不为诸法之所拘也。「有世界」者，真如实际理地，即自性。「西方极乐」者，即言此性无忧恼也。何以知其然？见性之人不为尘境惑，了知诸法空，心常坦然，无念无为，无思无虑，安住大寂灭之地，念念常生智慧，法法皆如我为，法王于法自在，故名极乐也。论其迹则实有此个世界，佛叮咛详复言之，岂虚语哉？「有」者非方域处所之有，乃不有之有，即是真空妙有也。真空者，即是实相；妙有者，森罗眩目。法界交参，岂有东西之辨哉？《圆觉经》云：「一切如来，光严住持，是诸众生，清净觉地，平等本际，圆满十方，不二随顺，于不二境，现诸净土。」阿弥陀是梵语，此云无量寿也。佛者，觉也，即当人分上广大圆觉之性，清净法身之佛也。此性不生不灭，亘古亘今，上至诸佛菩萨，下至六道众生，各各具此觉性，所以称同名同号也。
　　噫！世人昧之久矣，妄取色相，颠倒驰求，甘自沉沦。我佛应世，开方便门，赞说净邦，令其信慕。苟能自肯自信，方悟坚明为西方尽西矣，惑火灭尽，土皆净焉。则知十方世界总是弥陀，触目遇缘无非极乐，百千三昧应念现前，无量法门随心显发。高超彻见是楼阁，含育利生名宫殿，防非护善名栏楯，清净无染是莲华。彻底澄清谓之池，随方逐圆谓之水，仁慈利济谓之宝，戒定慧熏谓之香。七菩提树覆荫重重，八圣道路游行坦坦。众善庄严花簇秀，万德成就果周圆。化禽演于法音，风树传于道品。到这般田地更要保持涵养，直至命终，永无退失，脱然而去，方为了事。其或未然，切不可遗山认培，弃宝拾薪，妄认色身，便为究竟。信知生死事大，莫作等闲，寻访真知，决择心要，确实念佛，求悟大乘，了见本性弥陀，直达唯心净土。可谓虽然旧阁闲田地，一度赢来方始休。

　　真如本性说【三】

　　真如本性者，父母未生已前一真无妄之体，谓之本来面目。禅宗则曰正法眼藏，莲宗则曰本性弥陀，孔子则曰天理，太易则曰太极。名虽有异，其实同一真如本性也。此性虚而灵，寂而妙，与天地同根，万物一本，历尘劫而不朽，世界坏而不迁。人不能任其自如之真，而梏于地水火风和合之质。方其受形也，已为阴血浊气昏其本然清净之体。及其生也，五尘六欲之迷倒昧于本有之天真。是故佛说八万四千法门皆是尊人反妄而归真也，其快捷方式易行者唯念佛一门，修之者心不散乱，三昧现前，是复其本性也。
　　今有一等不究佛理之人，却将道门修养法冒滥莲宗，妄说气是主人，教人般精运气，劳其筋骨，枉用身心，甘受苦辛，终无所济。尝观道门张紫阳说，精气神者先天地之元精元气神也。元精非淫佚之精，元气非呼吸之气，元神非念虑之神。痴人不晓此意，唤瓮作钟，眼既不明，理亦不达，矫诱他清信之士，一向在臭皮袋上造作，昧却一真佛性，妄言此是修行，可悲也哉！
　　普告同修，切宜仔细，究心念佛，启悟真源。若也了了自见，法法现前，是名见性成佛。一念差错，天地悬殊。

　　辩真妄身心【四】

　　夫身者，有法身，有色身。《传》曰：「智明真境，尽法为身，故曰法身；父母缘生，虚幻不实，故曰色身。」心者，有真心，有妄心。真净明妙，虚彻灵通，故曰真心；随境生灭，忽有忽无，故曰妄心。祖师劝修念佛三昧者，于自己真心中流出一句阿弥陀佛，念念观照，法法圆通，是谓都摄六根，净念相继，于一念中普现色身三昧。
　　今时有一等人不知真妄，错认色身为我身，以妄念为究竟，多是吐纳按摩，做模打样，希望成道，不亦谬乎？可谓弃却真金而拾瓦砾也。
　　大凡学道要辨真伪，故《宗镜》云：「修道以心为宗，现须仔细究竟，约有情界，真妄似分，不可雷同，有滥圆觉。金矿共爇，真伪纔分；沙米同炊，生熟有异。三乘慕道，见有差殊，错指妄心，以为真实。认妄贼为真子，劫尽家珍；收鱼目作骊珠，空迷智眼。遂使愚痴之子陷有铁之重关，邪险之人溺见河之识浪。戏炽焰于朽宅，忘苦忘疲；卧大梦于长宵，迷心迷性。皆由执斯缘虑，作自己身，遗此真心，住他声色。斯则凡夫外道之失也。或有法学禅宗执佛方便，致使撒开八网，乘对四机。越一念而远骤三祇，功虚大劫；离宝所而久淹化垒，迹困长衢。斯则迷循妄心，不得真心之失也。」《心赋》云：「性非造作，理实镕融，明之者即动而静，昧之者迷西作东。」任竭海移山，未是无为之力；纵蹑虚履水，皆为有漏之通。辨玉须真，探珠宜静，若向境外以求心，焉知圆光而在眚。顺法界性，合真如心，此则顿入如来大慈悲海，比之着相修皮袋者，岂可同日而语矣。

　　辩明三宝【五】

　　教云：「十方薄伽梵，圆满修多罗；大乘菩萨僧，功德难思议。」三宝者，有三种。一曰同体三宝，谓真如之理，自性开觉，名为佛宝；德用轨则，自性正真，名为法宝；动无违诤，自性清净，名为僧宝。二曰出世三宝，谓法报化身，随类应现，是为佛宝；六度诠旨，四谛缘生，名为法宝；十地菩萨，四向五果，名为僧宝。三曰世间住持三宝，谓泥龛塑像，名为佛宝；黄卷赤轴，名为法宝；剃发染衣，名为僧宝。皈依者感诸天护持，供养者获福田无量。
　　今有邪愚不解，伪撰《真宗妙义经》，妄言「精是佛宝，气是法宝，神是僧宝」，递相传习，致使入善门者信其邪说，不敬三宝，实可怜悯。若夫不敬世间三宝则自昧其心，自昧其心则迷失本性，同体、出世三宝何所得哉？自赚犹可，又赚他人，可谓歧人天之正路，瞎人天之眼目，毁因果之真教，浇定慧之淳风，无甚于此也。
　　佛音一切众生若不皈依三宝，永劫堕三恶道。况我慈照集经成忏，使学者依大乘经甚深妙义，从今身至佛身，为法界众生，皈依常住佛，皈依常住法，皈依常住僧。正信善人既已得闻，闻已诵礼，固当自敬自信。即此敬信之心，端可近于佛道矣。凡见一切佛像起如来想，见一切圣教生难遭想，见一切比丘僧起祖师想，礼拜供养，无得轻欺，以佛庄严而自庄严，如此则一体三宝唯心备具矣。若也执于鄙见，昧其根本，妄信邪教，疑误后人，自取沉沦，永溺恶趣，是谁之咎欤？

　　辩见闻觉知【六】

　　古德云：「在胎为身，处世名人；在眼曰见，在耳曰闻；在鼻嗅香，在舌谈论；在手执捉，在足运奔。遍现俱该沙界，收摄在一微尘。识者知是佛性，不识者唤作精魂。」
　　比来有等愚人，不知佛理，潜吾教中，专以传受为宗，妄说六门见性，指四大色身以为佛体，自立三十六关、七十二信，捏合怪事，诳惑善人，妄谓这边肉动某人来，那里疼痛某事至，吉凶祸福，言是先知。愚者得闻，将谓佛法灵感，倾心谛信，布施供养，传此邪言，切切记心，未尝暂舍。殊不知一真佛性，清净湛然，为有妄身，乃有妄识，盖覆本性，不见光明，一念心空，名为悟道。故《楞严》云：「知见立知，即无明本；知见无见，斯则涅盘。」是故祖师立教，但以念佛三昧为正宗，未尝有毫发许实法系辍于人。何期蚩蚩薄俗，迷宗昧旨，弃忠孝而不履，背仁义而不修，假白莲之名，行差别之法，贪永冥感，以奇怪惑人，则有邪魔魍魉附人身体，挠乱正信，尽遭魔摄，可不悲哉！
　　大凡修净业人善察邪正，本分究心，确辨信诚，忆佛念佛，愿生净土，慎勿他求。智觉寿禅师云：「莫摘枝苗，须搜祖祢。豁尔而无明顿开，湛然而情尘自洗。」可谓直截根源佛所印，摘叶寻枝我不能。

　　破妄说灾福【七】

　　夫白莲正法以本性弥陀为体，念佛信愿为宗，自行化他为用，乃佛祖之格言，后人之龟鉴。凡曰音声佛事，点烛道场，盖是方便法门以之引权归实耳。
　　比来学者迷失宗旨，贪着事相，不遵教典，向外妄为，心眼不明，竞称师长，实法门中一弊事也。或搜鬼窍，有若师巫，或称弥勒下生，或言诸天附体，或向烛光上见神见鬼，或在香烟上断吉断凶，瞒昧三光，欺贤罔圣，诳謼阎闾，邀求利养。及乎问他平实行愿，杜口无言，本性弥陀，罔知下落，热乱一生，尽是虚诳，误人自误，堪可悲哉！故《楞严经》云：「善男子心爱悬应，尔时天魔候得其便，飞精附人，口说经法，讦露人事，不避讥嫌，口中好说未然祸福，及至其时，毫发无失。是人愚迷，惑为菩萨，亲近供养破佛律仪，潜行贪欲。此名历劫精魅，大力鬼神，年老成魔，恼乱是人，不觉魔着，谓言证圣，厌足心生，去彼人体，师及弟子，俱陷王难。汝当先觉，不入轮回。迷惑不知，堕无间狱。」
　　嗟乎！初心善人不知真伪，信彼邪说，不务存心积德，妄想求福，见之谬焉。吾闻积善之家必有余庆，积不善之家必有余殃，故知吉凶祸福系乎人心，乌可谄求富贵而苟免祸害哉？永明寿禅师云：「恶从心起，如铁孕垢而自毁铁形；善逐情生，如珠现光而还照珠体。」故吾劝诸善人，举心用事必择道而行之，择礼而从之，择友而交之，择里而处之，择师而事之，兢兢焉而存心，战战焉而守节，念佛不昧，无失于顺天之道，以奉西方之教，而其观烛谈祸福不与焉。

　　辩明空见【八】

　　空者，破诸有也。大觉世尊开示正法，欲令一切人识知世间万法皆空，自悟本性之真空也。真空者，是如来之法界，众生之本心，空而不空，有而非有，悟之者于不有中运出自家宝藏，探之无穷，用之无尽，谓之一乘妙道，非顽空之空也。
　　今有一等愚人，一向说空，拨无因果，步步行有，口口言无，便道饮酒食肉不碍菩提，行盗行淫无妨般若，纵横放旷，驰逞颠狂，谤佛谤经，轻毁一切，胡挥乱统，以当宗乘，欺侮圣贤，自称得道，如此者滔滔皆是也。永嘉所谓「豁达空拨因果，莽莽荡荡招殃祸」，非斯类而何耶？又《楞严经》云：「心若着空，则有大力空魔入其心腑，其人不知是其魔着，口说经法，潜行贪欲，轻毁经像，惑乱是人，尽遭邪坠。魔心生厌，去彼人体，师及弟子，俱陷王难，命终自为魔家眷属，受魔业，尽堕无间狱。」
　　嗟乎！去圣远，微言绝，异端起，大义乖，不着于有，则荡于空。着于有则执名相，滞有为，固物我，泥怨亲，缚于近教，丧于远理。荡于空者则迷因果，混善恶，弃戒律，背礼义。盖不知中道之为至善也。或曰：何谓中道？曰：有亦不着，无亦不空，空不离有，有不离空，怨亲等焉，物我齐焉，因果明焉，善恶分焉，戒律用焉，礼义修焉，近教通焉，远理至焉。大矣哉，中道也。妙万物之名乎？称本性之谓乎？苟达斯理则不堕于偏，是谓得正受念佛三昧者矣。

　　辩一合相【九】

　　《金刚经》云：「如来说一合相者即非一合相。」是名一合相，良由世人一性昏迷，与尘境相合，即非一合相。智者明见自己真心，背尘合觉，一念觉心，与十方诸佛真空法界相合，即是一合相理也。永嘉云：「我性同共如来合。」但凡夫不悟此理，贪着事相，妄自坚执，情心意识与山河大地墙壁瓦砾相合，昧却理性之真空，即非也。六祖云「心有所得即非一合相，心无所得即是一合相」是也。
　　今有愚人，不识佛法，坐吾教中，妄说夫妇是一合相者，误矣。盖其情生智隔，想变体殊，业累殃深，背因昧果，曲解圣典，毁辱教门，浮业正宗岂容是说？真实修行之士切宜坚秉正信，专念弥陀于一念中，不取于相，内心外境了了一如，自然冥符真理是也。故佛果勤禅师示众云：「汝等诸人但向十二时中，上不见有诸佛，下不见有众生，外不见有山河大地，内不见有见闻觉知，好恶长短打成一片，一一拈出更无异见。」此则一合相理历然明矣。可谓日可冷，月可热，众魔不能坏真说。实履道之通衢，乃悟宗之正诀。

　　辩明双修【十】

　　双修者，修福修慧也。教云：「修福不修慧，象身挂缨络；修慧不修福，罗汉应供薄；福慧二庄严，乃能成正觉。」古德云：「福不得不作，慧不得不学。」龙舒云：「修净土者虽专以念佛为行门，亦须福慧兼修，庶得事理两融也。内则修慧，究竟涵养，深彻渊源，使慧性增广，含虚空界，无所不知，无不照了。外则修福，慈悲方便，柔和善顺，利济世间，见一切人平等恭敬，随机说法，教化众生，行一切善。」此是福慧双修也。
　　今有一等愚人，常行异教，诈称莲宗弟子，妄指双修，潜通淫秽，造地狱业，迷误善人，沉迷欲乐，甘堕险坑，岂不谬乎？是真狐魅妖精，何异畜生类也。《楞严》云：「若诸众生，其心不淫则不堕其生死。汝修三昧，本出尘劳，淫心不除，尘不可出，纵有多智，必落魔道，上品魔王，中品魔民，下品魔女。诸修行人先断淫心，是名如来先佛世尊第一决定，清净明诲。若不断淫，修菩提者如蒸砂石欲其成饭，经百千劫终不名饭。汝以淫身求佛妙果，纵得妙悟皆是淫根。根本成淫，轮转三涂，终不能出。如来涅盘，何路修证？必使淫机身心俱断，断性亦无，于佛菩提斯可希冀。如我说者，名为佛说；不如此说，即波旬说。」今劝在家菩萨依戒修行，勿犯邪非，清心寡欲，双修福慧，回向西方。龙舒云：「修福又修慧，深信念阿弥，当生上上品，决定更无疑。」其或不然，欲饭蒸砂徒费力，担柴入火定殃身。

　　辩明三车【十一】

　　《法华经》譬喻品云：「若有众生从佛世尊闻法信受，殷勤精进，求一切智、佛智、自然智、无师智，如彼诸子为求牛车出于火宅。」故知众生喻诸子，三界喻火宅，三乘喻三车。如来见众生在三界中不得出离，说三乘法，引令离苦，譬如诸子在火宅中嬉戏，长者以三车引之令出也。
　　有等愚人假说文殊问佛，妄称性是牛车，心是羊车，意是鹿车；又云牛车载妙法，羊车载莲花，鹿车载经。所谓醍醐上味，为世所珍，遇斯人等，翻成毒药。夫《法华经》者，诸法之王，佛所护念，其可妄议哉？何期邪师谬见，以非为是，以是为非，法说非法，非法说法，诳于人，谤于佛，毁于法，岂非五逆之大罪乎！《经》云：「若有诽谤是经典者，当知是人入阿鼻狱，具足一劫，劫尽更生，如是展转，至无数劫，从地狱出，当堕畜生。」谤斯经故获罪如是。细思此等，哀哉切心。敢以忠言痛告道友，于自己心中开示，悟入佛之知见，则此心清净，如莲花开，是谓之法华三昧。悟斯理者，是乘白牛车出三界火宅也。又不见法达禅师见六祖大师呈偈云：「诵经三千部，曹溪一句亡，未明出世旨，宁歇累生狂。羊鹿牛权设，初中后善歇，谁知火宅内，元是法中王。」于是曹溪六祖大师乃说偈证之云：「心迷法华转，心悟转法华，诵久不明己，与义作雠家。无念念即正，有念念成邪，若能如是解，长驾白牛车。」是也。若有执迷不省、自取沉沦者，吾末如之何也已矣。

　　辩明三关【十二】

　　三关者，兜率悦惮师示众语，一云，拨草参玄，祇图见性，祇今上人性在甚处？二云，识得本性，要脱生死。生死到来，作么生脱？三云，脱得生死，要知去处。四大分离，向甚去处？是故透此关者则奚拘生死，彻此道者岂碍去来。自是天下丛林宿师大衲靡不洞究渊源，故能脱白露净，其旨晓然，决无异说。
　　今有愚人妄指人身三丹田作内三关，教人般运气血，谓之透过三关；又说自足至腰三处疼痛为外三关，妄以此处要定临终时节。世多传习，尽入邪路。详观念佛之教乃简径法门，祗令修行人于十二时中持一句阿弥陀佛，思专想寂，更能回光自看：阿那个是我本性弥陀？四大分离向甚处去？常有此疑，蓦然识得，便知落处。即此是直捷省力底修行正道；舍此之外，稍涉一毫异说，即堕在邪见林矣。
　　呜乎！痴人背真向伪，良可悯焉，若也于斯悟得，截断路布葛藤，豁开透地通天眼，觑破邪思妄想心。

　　辩明大小二乘【十三】

　　原夫大法王之乘化也，统摄羣品，各有司存，小律比礼刑之权，大乘类钧衡之任，营福如司于漕挽，制撰若掌于王言，在国家之百吏咸修，类吾教之羣宗竞演。果明此旨，岂执异端，应须量己才能，随力演布，达则兼济为善，穷则专门是宜，虽各播于宗猷，而皆处于慈济，同归和合之海，共坐解脱之床，如是则迷途之司南，教门之木铎也。
　　奈何源远流别，大道浇漓，好朱者憎其素，爱甘者恶其辛，未契圆宗，各权所据；又岂知生佛本一，凡圣性均，而不能自复者由迷昧于身心，致笼槛于生死。是知身之过恶非戒律不能检，心之昏散非定慧不能融，检之融之尚虑乎道之不明，性之不复，况埋没于邪歧而互相是非也耶。或云我学小乘，却又不知戒施礼诵是渐修之法。或言我学上乘，却又不识本性弥陀唯心净土之旨。不着于事相，又堕于顽空，大似深村草里生盲之人，坐在一隅，不知东西南北，妄生分别，是是非非，非非是是。所谓执着死蛇头。错路修行者，在秽恶则无所间然，于行解不见可畏，以至积习成性，自灭其身，始学慕于上贤，终见沉于下恶，如斯之辈，诚可哀哉！永明寿禅师云：「譬如庭雀，焉攀鸿鹄之心；还似井蛙，岂测沧溟之阔。或徇他求，如钻冰而觅火；但归己解，犹向乳而生酥。慎勿立我幔幢，张邪见网，轻侮先觉，荧惑后人。」
　　至哉，斯言也。昭昭乎天日在上，荡荡乎佛祖有灵，奉教之者可不惧乎？但能信念弥陀，可以免斯过咎矣。

　　辩明不生不灭【十四】

　　《般若心经》云：「是诸法空相，不生不灭，不垢不净，不增不减，是故空中无色无受，想行识等。」又《维摩经》云：「不善不生，善法不灭。」故知色相有去有来，佛性不生不灭。
　　今有愚人妄以不产后嗣为不生，不断欲心为不灭，骇世怪言，惑人妖祟，密互邪淫，作不净行，断佛种性，悖乱人伦。故《楞严》云：「善男子爱极发狂，炽然贪欲，则有欲魔入其心腑，一向说欲为菩提道化诸白衣平等行欲，疑误众生，入无间狱。」盖以愚迷不知触净，不觉遭魔，以致斯苦。
　　谛观天地肇分，有阴阳而有男女，有男女而有夫妇，有夫妇则有父子，有父子则有君臣，有君臣则有三纲五常之道，三纲统其人伦，五常正其教化，此圣人立世间之法也。吾祖远公有云：「在家者厚身存生，我倒未忘，以情欲为苑囿，以声色为游观，躭缅世乐，不能特出。吾佛示化，令返本以求宗，在家奉法则是顺化之民，不遗奉亲敬君之礼。」是故先导之五戒，不杀存乎仁，不盗存乎义，不淫存乎礼，不妄存乎信，不酒存乎智。身心既律，然后示之以出世之法，令修念佛三昧，以为西方之归，达乎不生不灭之道。是以王臣爱护，法流天下，千载犹一日也。其奈当斯之际，熏莸共囿，菽麦同畦，未易分也。敢以衷赤之忱普告信士，但除却一心不乱，系念弥陀之外，凡所有相皆是邪解，切须存细真实修行，善则从之，恶则远之，邪则遣之，正则守之。若乃立身行道之事，息心达本之旨，前篇备述，明有典刑，不为不多矣。遵而行之，则吾门眷属。违而作者，魔之党类，所以生遭王法，死堕阿鼻，殃及累世。莫言不道何故■〈渐上耳下〉，欲得不招无间业，莫谤如来正法轮。

　　辩明曹溪路【十五】

　　昔永嘉大师往曹溪礼拜六祖，印证心地，述《证道歌》云：「自从认得曹溪路，了知生死不相干。」是故天下禅宗出乎曹溪之源，目曰曹溪路也。何期愚人妄指人身有夹脊双关作曹溪一派，又妄说六祖云「宁度白衣千千万，不度空门半个僧」。如斯之辈非特惑于后人，是亦诬于先圣。岂不闻永嘉云：「第一迦叶首传灯，二十八代西天记，佛法东流入此土，菩提达磨为初祖，六代传衣天下闻，后人得道无穷数。」又岂有度白衣而不度空门乎？
　　于戏！邪妄之徒不知来历，窃祖师之名，同魍魉妖孽见解，迷误善人，正是一盲引众盲，相牵入火坑也。吾知祖宗实德，是以称而传之。吾知阐提薄福，谤辱吾宗，是以恐而惧之。吾尚知而大惧，汝谤圣师之道，诳后学之人，安得不益惧于吾乎？汝速宜磨灭，改而正之，无贻我羞之为愈也。

　　辩佛法隐藏【十六】

　　佛法者，出世间之道，无为之法也。《涅盘经》云：「如来开发显露，清净无翳，迷者不解，谓是秘藏，智者了达，即不名藏。」
　　有等愚人妄说官法堂堂，佛法隐藏，伪撰一落索邪言，闭门传度，谓之生死奥典，幻惑后人，至死不与人说逗，到临时一场漏逗，大似贫儿得锡唤作黄金，明眼人前如何拈出，自不知非，反夸能会，正是瞒人更自瞒也。岂知佛说一切法，为度一切心，盖以众生心体本来是一，用处不同，故说一切法也。祖师云：「瓶盘钗钏本是一金，名相不同，至体无二。」
　　嗟乎！末运法出奸生，往往失其本体者，多是将新罗漆高丽鍮，间货错出，巧言令色，瞒昧此人，一伪既行，百真莫辨。况爱小利者上人铺席，不拣好恶，苟图价廉好看，易得等闲，被他将一团灰炭塞却眼孔，拖向黑地里脱换去了，及至眼开，握着黄土也认不得，又何金鍮真伪之辨哉。痴人但得入手，贵乎密密珍藏，以为奇货，生怕人知，蓦然撞着识者，为伊点破，始知分文不直。如斯之类，比比皆是，只为愚暗福薄，眼里无觔，麤心卤莽，兼以不遇真正师匠，以致然也。殊不知绕指精金从本来有，自非作家陶镕，痛下钳锤煅炼一回，转见性柔金莹，灿然一块，觌体全真，然后随意作用，造成众器，飞光散彩，耀人心目，永无变色者，固知自余皆不足言矣，可不至宝哉。正信道流，切宜着眼。

　　辩明超日月光【十七】

　　《大弥陀经》云：「阿弥陀佛光明极大，而为诸佛光明之王，故号无量光佛、无边光佛、无碍光佛、无对光佛、光炎王光佛、清净光佛、欢喜光佛、智能光佛、不断光佛、难思光佛、无称光佛、超日月光佛。其光明所以照，无央数天下幽冥之处皆常大明。诸天人民禽兽蜎飞蠕动见此光明，莫不喜悦而生慈心，悉得解脱。是故十方诸佛菩萨缘觉声闻，悉皆称赞，因名曰超日月光佛。」盖以日能照昼，月能夜明，其德不全，佛之光明昼夜长照，无亏无欠，故名超日月光也。
　　今有一等愚人妄指教人于日月初出之时以口吸采其光，吞臙入腹，欲其成宝，以当修行秘法，谓之超日月光者，其错大矣。譬如痴猿联臂攀树悬崖下捉水月，劳心费力，到底成空。若是智人达观，速须舍离，早求正法，免堕迷津，专念弥陀，究明心地。不见祖师道：「从门入者，不是家珍。自己灵光，照天烁地。人人分上，本自圆成。一点灵源，无内无外。头头上显，物物上明。」若能悟此即如来，一段光明超日月。

　　辩明髻中珠【十八】

　　髻中珠者，《法华经》云：「如转轮王得法国土，王于三界，而诸小王不肯顺伏。时转轮王起种种兵而往讨伐，战有功者赏赐诸物，独王顶上有此一珠而不与之，末后付与如来，亦复如是。见贤圣军与五阴魔、烦恼魔、死魔共战，灭三毒，出三界，破魔网，尔时如来亦大欢喜，为说诸法，而不为说是《法华经》。今乃说之，如转轮王久护明珠，末后赐与。」此盖世尊最后说是大乘法宝，超出诸圣之上，以轮王髻珠为喻。此珠者，即诸佛之圆智，乃众生之理性，悟之则三祇顿越，迷之则六道沉轮。
　　今有一等愚人错会经旨，妄以运气入顶作髻中珠，谓之最上乘法，密密相传，教人般精运气，冲入头顶，要学世尊顶上有肉髻珠，何其愚哉！殊不知世尊肉髻乃无见顶相，表一乘大法也。无见者，自不能见，离自见故，向上极则诸圣皆不得见，离他见故。寿禅师《心赋》云：「高高法座，非声闻矬短之能升；赫赫日轮，岂外道婴儿之所见。无偏无党，至极至尊。」嗟乎！遇痴之人罔知正法，颠倒错乱，嫁祸移殃于后人，赚他向善俗子堕落深坑，可痛惜哉。奉劝信士细参本教，恪心念佛，悔悟前非，了知诸法本无，髻珠自然显现，堂堂独露，岂假他求哉！

　　辩明无漏果【十九】

　　《法华经》云：「诸漏已尽，无复烦恼。」此乃罗汉声闻修行，至习漏俱无也。无漏者，盖人之六根常为色声香味触法六尘所惑，心随境转，成有漏缘，所以轮回不息。修行人六根自净，不被六尘所转，即无漏也。
　　今有一等愚人妄将眼眵鼻涕尽皆吃了，谓之修无漏者，何蠢乎哉！予尝悯而问之曰：「六根四大，脓血之袋，屎尿之囊，眵泪涕唾皆属不净，何得取而食之？」彼则曰：「人身之中有七宝，不可弃之，善收拾者结成舍利，证无漏也。」苦哉，苦哉！如斯颠倒，诚可忍耶？更有一等众生，以秘精是无漏者，混吾教中，递相传习，潜饕贪欲，坏乱正法。此是妖精鬼性、夜聚晓散、吃菜事魔之徒，非是莲宗之弟子。比年以来，多有此样煽动人家清信男女，不觉不知，鼓入魔道。故《楞严经》云：「善男子心爱根本，穷览物化，天魔得便飞精附人，说佛涅盘即是现前肉身，父父子子，递代相生，常住不绝，无别净居。愚人信受，亡失本心，惑为菩萨，常说眼耳鼻舌皆为净土，男女二根即是菩提，或食屎尿，广行淫秽。彼无知者信是秽言，易入邪悟。此名蛊毒恶鬼，恼乱是人，师及弟子俱陷王难。汝当先觉，不入轮回。迷惑不知，堕无间狱，受得地狱业消，复入畜生饿鬼。」今观邪师妄作之徒，假吾佛祖之教门，造不净之恶业，逆二仪，背三光，谤佛祖，乱人伦，碌碌如蜣蛆之逐秽，现受众苦，没后沉沦，是罪果何逃哉，宜乎不足怪也。非惟死后受报，抑且官法不容。
　　《语》云：「道之以政，齐之以刑，民免而无耻。道之以德，齐之以礼，有耻且格。」诚哉是言。今劝善流谛观圣训，宜自知耻，勿惮改过，捐情绝虑，正己修行。有能古教照心则其心自明，古镜照精则其精自形。若专于净行，趣于菩提，决无误矣。其或不然，三涂业海无边际，千佛出来难救伊。

　　辩明赵州茶【二十】

　　昔赵州和尚见僧问曰：「汝曾到此否？」僧云：「曾到。」州云：「吃茶去。」又问僧云：「曾到此否？」僧云：「不曾到。」州云：「吃茶去。」院主问：「曾到且从，不曾到如何也吃茶去？」州乃唤院主，主应诺，州云：「也吃茶去。」丛林因此有赵州茶话公案。
　　今愚人不明祖师大意，妄自造作，将口内津唾灌漱三十六次咽之，谓之吃赵州茶。或有临终妄指教人用朱砂末茶点一盏，吃了便能死去，是会赵州机关。更可怜悯者，有等魔子以小便作赵州茶，何愚惑哉！非妖怪而何耶？真正修行者，但依本分念佛，期生净邦，切不可妄将祖师公案杜撰穿凿，是谤大般若之罪人也。不见道，乍可粉身千万劫，莫将佛法乱传扬。

　　辩明教外别传【二十一】

　　圜悟勤禅师云：「西方大圣人出迦维罗国，作无边量妙用，启迪羣灵，其方便顺逆开遮，余言遗典盈溢宝藏，以至下梢始露一机，谓之教外别传。」迦叶破颜承当以来，的的绵绵，直指人心，见性成佛，不立阶梯，不生知见。利根上智向无明窟子里瞥地，烦恼根株中活脱，应时超证，得大解脱。西天四七，东土二三，皆龙象蹴踏，师胜资强，格外领略。当下业障冰消，直截承荷，自能管带，打成一片，顿契佛地。尚不肯向死水里浸，却唱出透玄妙句。超越佛祖，刬断路布葛藤，如按太阿，凛凛神威，阿谁敢近作家汉。确实论量，纔有向上向下，谈玄说妙，作用纤毫。即便叱之，谓不是种草，直下十成，煅炼得熟，履践得实，始略放过，犹恐他时异日落草，累人瞎却正眼。
　　嗟见一等拍盲野狐种族，自不曾梦见祖师，妄言达磨归空，谓之传法救迷情，以至借他从上最大宗师马祖赵州名目，脱赚后人。乃夸初祖只履西归，普化空棺，皆谓此术有验，谓之形神俱妙生死秘法，递向传习。而人皆厚爱此者，生怕腊月三十日，慞惶竞学归程之法，除夜拜影，唤主人公，真是诳謼闾阎，捏伪造窠，贻高人嗤笑。复有一种假托《达磨胎息赵州十二时别歌》、《庞居士转河车颂》，递互指授，密付传持，希望生天，更要预知死日，殊不知此真妄想邪心。爱见本是善因，反招恶果。多见豪杰之士高谈阔论者不知宗因，往往信之，那知失却故步，画虎成狸，遭明眼人觑破，默观怜悯，岂诸佛与列祖体裁止如是耶？曾不自回照，始末居然可知矣。海内学此者如麻似粟，习以成风，恬不知怪。其高识远见自不因循，恐乍发意，未入阃奥，立志虽专，跋涉虽远，遇增上慢导入邪见稠林，末上一错，永没回转，其流浸广，莫之能遏。因出此语，以痛告之，庶有志愿于大解脱大总持者可以辨之，而同入大萨婆。若海泛慈舟，接济羣品，俾正真妙道流于无穷，岂不快哉！

　　辩关闭诸恶趣门开示涅盘正路【二十二】

　　诸恶趣门者，乃身口意三业也，所谓身杀盗淫、口妄言绮语、恶口两舌，意贪嗔痴。修净业人正心向道，截断已上十不善行则不入恶道，谓之关闭诸恶趣门也。开示者，指出也。涅盘者，不生不灭也。正者，不偏路，即西方之道也。
　　今有愚人指口为诸恶门，鼻为涅盘路，教人临终时紧闭其口，今气从鼻出，谓之出门一步；又妄将「■〈囗外力内〉」字以为公案，教人口里着力，忍了气透这一关。或云「■〈囗外力内〉」字四围是酒色财气，或言地水火风，或言生老病死等，皆是卜度妄计曲说。嗟乎！这一个「■〈囗外力内〉」字瞒尽多少人，殊不知此字《玉篇》明载户卧切，即阿字，去声，呼也。此个「■〈囗外力内〉」字，一切世人口中未尝不说，喻如失物人忽然寻见，不觉发此一声，是「■〈囗外力内〉」字也。宗门多言此字者，盖寻师访道之人参究三十年，忽然心花发现，会得此事，不觉「■〈囗外力内〉」地一声，如失物得见，庆快平生，是其字义也。如是则念佛之人但于念念中仔细究竟本性弥陀，忽然亲悟，亲见真实，到■〈囗外力内〉地一声处自然明彻矣。故智觉寿禅师云：「心外求法，望石女而生儿；意上起思，邀空花而结果。」本非有作，性自无为，智者莫能运其意，像者何以状其仪。言语道亡，是得路指归之日；心行处灭，当放身舍命之时。可谓唯此一事实，余二即非真。

　　辩明四生【二十三】

　　大珠慧海禅师云：「九类众生，一心具足，随造随成。无明暗蔽为卵生，烦恼包裹为胎生，爱水浸润为湿生，歘起妄念为化生。悟即成佛，迷号众生。菩萨只以念念心为众生，若了心体空寂，名为度众生也。智者于自本际上度于未形，未形既空，即知实无，众生得灭度者。」
　　有等愚人不识自心，胡卜乱度，妄说临终之时眼见轿马楼台、旛盖铙钹之类为四生六道，胎窠不随他去者脱四生也。殊不知临终现境是尔平时所作善恶业相，神识自现，即非外来。故先德云：「作恶而恶境现前，念佛而佛界自至。」若是时中把捉不住，做不得主，常被妄想颠倒所使，临当风火散坏之时，如落汤螃蟹相似，又焉能作主宰耶？是以圭峯禅师云：「作有义事，是惺悟心；作无义事，是狂乱心。狂乱随情念，临终被业牵；惺悟不由情，临终能转业。」今以此语直告诸人，当自念言：「我今修行净业，本为生死，佛祖垂教，岂欺我哉？当依正法，真实存心，专念弥陀，舍诸虚妄，朝思夕想，念念愿生西方。」如此则尘劳业识当下瓦解冰消，反观自己生死尚不可得，又唤甚么作众生乎？故忏云「于一念中得念佛三昧，普度十方六道一切众生，各各出离苦轮，同生净土」者是也。可谓妄心无处即菩提，生死涅盘本平等。

　　破妄立十号【二十四】

　　《西方文》云：「念佛之人于相好光明之中得见阿弥陀佛，则无明顿破，烦恼永忘，法界之门忽然通达，一乘之路卓尔开明，十号俱彰，三身圆显。」此明修行人得证佛果，十号俱彰也。十号者，《菩萨善戒经》云：「一曰如来，【无虚妄故。】二曰应供，【良福田故。】三曰正遍知，【知法界故。】四曰明行足。【天眼智明、宿命智明、漏尽智明，具三明故。】五曰善逝，【不来还故。】六曰世间解无上士，【知二世间故，一国土世间，二众生世间。】七曰调御丈夫，【能调伏众生恶故。】八曰天人师，【为众生作眼目故。】九曰佛，【知善不善法聚，非善非不善法聚故。】十四世尊。【一土之中无二佛故。】」
　　何期愚人不知佛法，妄立十号归程，称为达磨大师传来生死秘法，却云鹊巢灌顶、芦芽穿膝、玉柱麤裩、蛇入裩裆、波斯献宝、天鼓不鸣、莲花池干、二祖断臂、立雪齐腰、神光不现，以此十件谓之大事因缘。往往莲宗被此等盲师瞎汉递相传授，赚人性命，从冥入冥，陷于非道，何不思之甚也！达磨大师初至此土，不立文字，直指人心，见性成佛，又安得有一法传授乎？岂不闻五祖弘忍大师谓六祖曰：「佛即以心传心，法即以心印心，佛佛惟传本体，师师密付本心。」是也。庄子云：「使道之可传，人莫不传之子孙；道之可献，人莫不献之君亲。」其不可传献者无他，中无主而外无其证也。又尝闻我佛释迦世尊千生炼行，百劫修心，乃从兜率降迹王宫，弃万乘荣贵，向雪山修行，湌麻食麦，苦行六年，睹见明星，悟道成佛，人中圣中，称为大觉，十号具足，作天人师。至于鹊巢顶上、芦芽穿膝之类，皆当年实事，初无表法，止是端坐不动，定久忘形之意。后之学者不近智达，不体我佛建立教门大不容易，纔得入他门户，行愿不习，识见俱无，便要为师，传度弟子，做大模样，逞我能会，撞入邪魔党类中，学他许多邪法，杂毒入心，如落水鬼相似，黑地里拖人入地狱去。苦哉，苦哉！且如二祖断臂、立雪齐腰，的是当时为法忘躯，猛烈之志本传备载分明，学者自当详究，岂可妄为，甘受谤法之罪，永沉苦海之诛。永嘉云：「非不非，是不是，差之毫厘失千里，是则龙女顿成佛，非则善星生陷坠。」信么尽情扫荡闲家具，铁树花开别有春。

　　誓愿流通【二十五】

　　切惟最初一念元从净土中来，汩没多生未脱娑婆世界，幸逢莲社，得遇正宗，仰藉三宝余庥，感沐导师化育。伏为教门之下多有错路修行，嗟信心尽作魔民，致良善俱遭邪坠，正因泯绝，慧命难存，反招谤法深愆，岂有诵持功德，睹斯境界以长吁，痛切身心而不忍，是乃搜大藏之要旨，用证本宗，扫百家之是非，开明大道，普是依经辨理，显正摧邪，照了无私，故名《宝鉴》，俾夫后学照心目而妍丑自知，导彼迷途达家乡而免诸流浪。是集既就，鄙志当陈，百拜祖庭，重申大誓，告白十方诸佛、诸大祖师，望赐慈光，证明祈祷。普度敬自发心立愿，照依所集《莲宗宝鉴》篇字数，一字三礼，每一礼念《楞严呪心》一遍，三称南无观世音菩萨尊号，望悲心而怜悯，赐法力以冥加，俾魔外以皈依，冀真乘之流布，与彼盲瞑开眼目，于诸病苦作良医，昏衢黑暗之中为灯为烛，苦海洪波之内为舟为航，危险处作大桥梁，迷路中示其正道。普为十方莲社、诸上善人，同期忏涤于身心，各愿消除于业障，非法说法之咎，法说非法之僭。一智能灭万年愚，一灯能破千年暗。妄意消而空花灭，正信生而净行彰。信礼弥陀，普同回向，与诸大众并从今日发菩提，尽于未来永劫，常行菩萨道，离非梵行，远邪见师。愿尽此报身，同生赡养国，常修六念及六波罗，广运四心与四弘誓，发四十八愿如阿弥陀，得念佛三昧如大势至，修普贤之行愿，等观音之慈悲，学大智慧如文殊，次登补处如弥勒。顿入法界，圆证上乘，分身遍至于十方，大悲普度于一切。建法幢，立宗旨，辉慧目，除痴冥，诸魔外道尽归降，匝地普天皆向化。辨才无碍，广利尘沙；威德无边，拯济含识。父母师长俱登解脱之门，累劫怨亲尽出沉沦之海。伏望睹是集者起护法心。荡历劫之迷情，破千重之疑网，顿豁正眼，明悟本心，净土道场不动足到，西方大圣如对目前，万法了然，妙在兹也。惟冀天龙欢喜，闻正法以护持；凡圣皈依，扫邪风而绝迹。弘扬祖道，广播宗风。融大千同为清泰之邦，俾四海共乐无为之化。正见邪见，尽入无生；皇恩佛恩，一时等报。虚空界尽，众生界尽，众生业尽，众生烦恼尽，我愿乃尽。而虚空界乃至众生业、烦恼不可尽，故我此愿王无有穷尽。念念相续，无有间断；身语意业，无有疲厌。普贤菩萨发愿如是，诸大祖师发愿亦如是，我今发愿亦如是，普为莲社大众发愿亦如是，尽未来际一切情与无情发愿亦如是。如是，如是，无不如是。愿同如是恒沙众，尽入如来愿海中。
　　西蜀楚山和尚示众念佛警语
　　原夫佛不自佛，因心而佛；心不自心，由佛而心。离心无佛，离佛无心，心佛殊名，体无二致。是故念佛念心，念心念佛，无念无心，无心无佛，心佛两忘，念不可得。只这不可得处脱体分明，纤尘不间，是以真机触目，遍界难藏，山色溪声，头头显露，性相平等，理事混融。个里觅一毫自他净秽之相，了不可得，何圣凡迷悟之有耶？于此果能豁开智眼，顿悟其旨，直下知归，不妨庆快。设或未能领契，须假方便而入。所谓方便而入者，何用别觅玄妙，但只要发起一个勇猛坚固信心，将一句阿弥陀佛顿在心目之间，不拘经行坐卧，静闹闲忙，默默提撕，频频返照，了知佛即是心，未审是心何物，要看这一念从甚么处起，又复要看破这看的人毕竟是谁。如是观照，念念无间，久久自然，炼成一片，水泄不通，忽于闻声见色应机接物处，不觉蓦然冷灰豆爆、烈崩虚空之时，管取参究事毕，到此便见自性弥陀头头显现，常光净土触处洞然，始信吾言不欺于汝，而其平生修行之志亦乃验于兹矣。恐犹未谕，重说偈言：
　　心佛由来强立名，都缘摄念遣迷情，根尘顿处心珠现，幻翳空来慧镜明。
　　一法不存犹是妄，全机拶碎未为平，直须揣见虚空骨，看取优昙火内生。
　　淮阳晓山和尚劝修净业箴
　　三途罪报因业重，六趣沉沦为恶多，若欲出离生死海，速须回首念弥陀。一个弥陀佛，人人本具足，祗缘痴嗔爱，生死虚出没。苦海业因循，万劫受迷津，不发回头念，转入展转深，劝君须猛烈，念佛宜超越。西方有世界，名曰赡养国，九品妙莲台，三空真实际，宝殿宝楼阁，黄金以布地，光明常照耀，无三恶道惧，示汝诸有情，可以整心趣。弃却贪嗔痴，大家秉智慧，冷眼挂眉间，看破红尘事。积金玉如山，难买三寸气，眷属与恩亲，暂如傀儡戏，生前一聚欢，死后谁能替，终有散场时，有甚风流譬。静里细思量，一场无滋味，何不早休心，念佛修三昧，提个古弥陀，始终莫令退。犹如患目人，投医王所治，远近与高低，柱杖为凭据，信手把坚持，一念无有二，步步着脚牢，点点知落处，但无能所碍，终有时节至，亲叩得医王，示出真妙剂。豁开正眼睛，点破虚幻翳，光明照十方，廓尔通三际，来去得自由，一体无拘系，快乐任逍遥，高唱哩啰哩。若能依此修，至道无难易，是人命终时，莲池定有会。只要办肯心，山僧无赚意，各各早回光，想念西方去。九品悟真空，一念起实地，生佛体元同，了证无殊异。

　　○名德题跋

　　余尝观夫今之所谓崇莲社者，多不本远祖之意，非惟失其进修之序，亦且惑于邪师谬解，深恨未有能救其弊者。优昙大师乃采经论传记，至于古今名儒宿衲，集诸善言，删润著述而成一书，凡十卷，曰《莲宗宝鉴》，立正论以破邪说，发真智以袪妄情，其言理也深而明，其叙事也详而尽，会三教而归一源，正一己以规众信，如镜照像，洞然明白。岂特俾诸善流专念弥陀，祈生净土，直欲人人明自本心，见自本性，立地成佛而后已尔。以余尝主东林，欲求转语为证，返复数过，真得我心之所同然者。乃合掌西向而归之曰：善哉，善哉！如是，如是！
　　时乙巳大德八年八月十五日，明州天童圆应叟净日题
　　宝鉴者，照心之镜也。镜主乎明，则烁一切昏迷，辨一切妍丑，悬之当台，靡所不见。东林祖堂优昙大师名普度，具正知见，每念莲宗谬解乖真，折衷儒释之书，撰为《宝鉴》十卷，发明念佛正宗三昧。凡一字字，一句句质之佛祖龙天，并是扫空魔说，实为法门一大条贯。其用意诚且公，勤且苦。扶宗勇敢之心与十八贤立教之心共个关纽。闻者见者咸趋通途，或顺或违同一清泰。复为偈云：
　　千载莲宗宏正论，明逾宝鉴挂青霄，今将印板打成去，万两黄金也合消。
　　白莲宗主书
　　参禅主乎见性，阅教贵乎照心。予谓念佛一门，禅教并行者也。今有优昙度法师纂集古今念佛要旨，总成一部，目曰《莲宗宝鉴》。若其自信得及，净念想继，奚以文为。若其执妄谬解，妍丑不分，白日迷程，投吴适越者是当取此为司南。
　　大德乙巳良月望日，婺西峰宗信跋。
　　弥陀自性时时现，净土唯心法法彰，谁忆远公千载后，莲宗宝鉴见重光。　　　　　　　　　
　　大庆寿西云
　　东林莲社度宗师述《莲宗宝鉴》，复以谒遗书嘱语。再读起敬，敬说偈就简以谢：大地众生病痛深，向膏肓际乃施针，白莲池上优昙现，集斛秀波庐阜阴。
　　荐福月磵
　　参禅予所不知，念佛亦非予所知者。闻禅有禅病，佛有佛魔，去圣时遥，比比皆□。优昙师眼不忍见，广援正经，尽袪邪说，是集不为无补矣。噫！安得尽大地人掀翻《宝鉴》，洞见法源，能所识销，是非情尽，惟以净土灵地风光并相忘于言象之表，此予所以不能无说焉。
　　平江山住旧在敬跋
　　法不孤起，仗境方生。剑离匣为不平，药出瓶因救病。优昙大师伤莲宗之凋瘵，搜索《大藏》，讨究百家，发明念佛三昧，捃摭成书，目之曰《宝鉴》。事分十门，理符一致，排斥邪说，订审舛讹，咸有准凭，非私臆论。洗顽嚣于意地，破偏执于心源，坐进觉城，光扬祖道，使正教大明于一统，释疑情桎梏于畛畦，导黎庶于重昏，报皇恩于万世。赞莫及矣，贻诸后云。
　　荆岭接待主智通拜书
　　结莲社以开宗，远祖垂范于千载之上；集法宝以为鉴，优昙示现于像季之时。以莲为名，显一心之本净。其为宗也，摄三根圆证真常，以宝为喻，绮万有以无穷。其为鉴也，烁羣昏洞超幽劫，卓然为一家正论，廓然破诸宗异说。披文三复，实非小补。尝观《匡山集》中《禅经序》，有所谓「千载之下优昙再证」，可不圻乎。祖师远记果符于今日，信而有征矣。
　　天峰比丘致佑拜手书
　　《礼》云：「其人存，则其政举。」旨哉斯言。三宗圣人垂世立教，觉斯民之未觉，途殊而归同。中古以降，支分派别，愈出而愈歧，失其本旨者可胜道哉！莲教自东晋庐山尊者启其端，当时名流如刘、雷诸贤皆在社中，其盛集概可想见矣。逮至宋末，羣不逞辈指莲宗而聚众，不知本旨，有玷前贤，为世所嗤久矣。东林祖堂优昙大师悯斯教之湮微，救流俗之邪舛，裒集善言，纂成一编，目曰《莲宗宝鉴》，使佛祖之道复还旧贯，确然正论，皎如日星，愿诸佛子见自性弥陀，悟本来清净。又何独称扬圣号，想念西方，然后得生净土耶。作如是见者，辜负庐山尊者不少矣。
　　至大改元良月立冬日，翰林学士承旨资善大夫知制诰兼修国史畴斋张仲寿书。
　　裂盖网，出爱河，破无明，超有漏，惟念佛法门为最。苟不越一念而契证，则尘沙剎海廓然归乎智照，无东西之间、淫秽之殊，四生九有，咸入神通大光明藏。自远祖立教，见闻熏修，获益者不可周知而悉数也。嗟乎！去古时延，法久成弊，优昙老师终见不平，集《大藏》要文、羣贤明迹，曰《莲宗宝鉴》，亲捧纶旨，流通于世，真万古不易之论。伊后之学者鉴斯文，具正见，同游常寂光土，岂小补哉！
　　甲寅正月旦日，庐山无住道人竺源永盛拜手。
　　优昙瑞现千年，《宝鉴》光含万像。九重一览，日照天临；西蜀再刊，珠回玉转。雁门复教起，九江已助波澜；虎溪脱印来，一字岂容增损。击天池水，珍重益谦牧广为流通；卧雪山云，笑倒石桥翁未能绝笔。
　　雁门结社晋贤归，净业同修白藕池。丝窍中通元有绪，花茎外直更无枝。真源镜皎灵光湛，妄迹云昏暧昧随。开士辩才弘誓力，上书复教叩丹墀。
　　首先纲目十门开，大仰陵翁作序来。宝鉴琼台相映照，天章云汉倬昭回。扬青激浊倾湫雨，显正摧邪破枉雷。尧桀两忘魔佛丧，太平一曲兴悠哉。
　　远记优昙千载前，蹑清芬可继先贤。匡山集载禅经序，净土文刊宝鉴编。复立正宗莲出水，不留邪影日当天。无烦取舍毗卢海，清泰真风被蜀川。
　　至正癸未孟春吉日，天台石桥叟若川跋。
　　东晋时雁门尊者与十八高贤栽莲结社，刱始净业法门于庐山之东林，最为快捷方式。去古日远，魔说肆行，疑误后贤，聋瞽未学，沿袭成弊，莫知其非，可胜叹哉。度公之《宝鉴》盖不得已而化也，其言简要深切，悉袪谬解，使夫有识咸由正道同归寂光，佛日重辉，祖灯载耀。岁久版毁，禅人禧文与德仪同心协力，募众后板行世，原其用心亦勤恪矣。虽然唯心净土不隔遐程，本性弥陀不离当念，于斯未辨端倪。金屑虽贵，落眼成翳。这里见得分明，不妨有修有证，而世出世间，饶益有缘，念佛之侣岂小补哉！
　　永乐十五年岁次丁酉暮春之初，僧录司右阐教兼钟山灵谷禅寺住持幻居道者净戒。
　　父母非我亲，谁是最亲者？诸佛非我道，谁是最道者？古洪水月居士何道升为母持斋施财，率众同缘刊《莲宗宝鉴》一部，流通佛法，报答四恩，愿一切人得念佛三昧，如大势至，母子历生不相违远，心开意解，同证菩提。可谓孝慈之心至矣博矣，亲恩佛恩一时报毕。余嘉其志，合掌赞叹，为说偈云：
　　流通佛法报慈恩，母子天真一会人。为报诸方求佛者，看他样子重生身。
　　庐山优昙普度谨题
　　吾佛生于西方，大教流于中国，不言而自信，不化而自行者，以其机感相投，自然而然也。至于东晋，庐山远祖与诸高蹈贤士大夫同结净土妙缘，专修念佛三昧，惺惺寂寂，寂寂惺惺，发扬先觉之微言，永为后人之明鉴，上以阴翊皇度，下以化利生民，可谓尽善尽美而已。垂之千年，复有继踵。苾刍优昙应□每见称莲宗者未谙念佛旨趣，谬解错路修行，目睹耳闻，比比皆是，拟避水溺，却遭火焚，悯斯愚辈，痛切哀怜，由是□寻大藏，博采微言，图写四土，缀文十篇，目曰宝鉴。不唯照分妍丑，抑亦明验伪真，与盲者点开眼睛，与迷者指归觉路，言言有据，字字无虚，修行要旨，勿越于斯。
　　兹者，奉佛弟子众善人等生居圣世，感荷皇恩，幸闻佛祖正传，得获《莲宗宝鉴》，坐阅行披，欢喜踊跃。是以鸠集同志，谨舍净财，命工刊印流通，请师慈悲跋语，提携晚进，接引后来，苟勿拒焉，实为幸矣。余再三辞，义不从让，遂乃焚香说偈赞曰：
　　东晋庐山十八贤，凿池引水种金莲，莲生华发心明朗，华落莲成道果圆。普度缀文名宝鉴，善人誊写录琼篇，命工刊印流通施，永与人天作正传。
　　大明宣德四年岁次己酉夏末秋初禅林解制日，僧录司右讲经古并沙门敬跋。
　　（案：以上两篇《续藏经》本无、今据《大正藏》本补入。）


　　●庐山复教集

　　卷上
　　卷下

　　◇卷上◇

　　上白莲宗书
　　抄白全文
　　宣政院榜

　　○上白莲宗书

　　皇帝福荫里。江州路庐山东林寺善法祖堂白莲宗劝修净业臣僧普度谨诚惶诚恐。顿首顿首，昧死上言。
　　钦惟皇帝陛下持妙宝性，现金轮身，知出百王，名高千古，眷受上天之明命。丕承圣祖之洪图，四海称臣，万邦来贡，龙神协赞，福慧俱臻，八纮居寿域之中，兆姓住慈帏之内。臣宿生何幸，庆遇圣朝以仁慈大德治天下。君圣臣贤，天地万物和平安裕，而吾佛之教得以毗赞大化。斯盖陛下荷负至道，广大圣教，如此则佛氏之徒遭际陛下之一时也。其佛之法欲有所云为者，岂不赖陛下匡持，而肯自弃于草莽乎？臣忝佛末流，实欲扶救其法，远抱其书而趋阙下，愿幸陛下大赐以成其志也。
　　臣窃谓吾祖庐山东晋远公法师自太行恒山来止九江，睹匡庐之境胜，乃卜山阴，立精舍，隐居以乐其道。有汉楚元王之裔刘遗民、散骑常侍雷次宗、太子国博宗炳等一百二十三人，揖其高风，与之同修净业，念佛为宗。十八贤为上首。乃种白莲花，以显佛性清净无染故，缔盟立誓，期生净邦，因名莲社焉。于是乎超然颖达，悟心证道，为百世师。浔阳太守桓伊奏立东林以寺之。余言遗法载在方册，谓庐山道德所居。东晋孝武帝赐远公号曰庐山尊者、鸿胪大卿。自晋而后，历朝封谥，曰辩觉，曰正觉，曰圜悟，曰等觉。
　　殆至宋朝，有子元法师，悯蒙俗之幽昏，以此念佛之道平等劝修，撮集藏经，编成白莲忏法流通于世，及以佛说优婆塞五戒经普化在家清信之士。初受三皈：一曰佛，二曰法，三曰僧。次则劝持五戒：一不杀生，二不偷盗，三不邪淫，四不妄语。五不饮酒。三皈者，即儒之三畏也，所谓畏天命，畏大人，畏圣人之言也。五戒者，即儒之五常也：盖不杀，仁也；不盗，义也；不邪淫，礼也；不妄语，信也；不饮酒，智也。五者修则成其人，显其亲；有一而不修，则弃其身，辱其亲。天下皆以此各修，而人人足成善；人人皆善而世不治，未之有也。
　　宋干道中，高宗闻子元精修净业，委有道行，诏升德寿殿，演念佛之教，而知西方阿弥陀佛之行愿，感慕庐山祖师之遗烈。乃谥远公号曰等遍正觉三藏通应圜悟大法师，刘遗民十八贤谥以慧慈寂照其善知识，又赐子元号慈照宗主、白莲导师，是由尊大法而广教化也。何以知其然？盖诸佛之道在乎人弘，既以大诚而正己弘道，以大慈而平等化人，推佛性而同羣生，皆概而惠之，推慈怀而在万物，皆一以道之，岂不谓大诚乎，大慈乎！大慈故感人也深，大诚故化物也易。是故中国之内，四夷八蛮之表，人闻念佛之化则知其为善而有福，为恶而有罪，鲜不恻然而敛其恶心，忻然而举其善意，守其说拳拳不敢失之也。里巷之间何尝不相化而归乎善；自卿之邑，自邑之州，自州之国，其化靡有不至也。白居易尝谓：「西方阿弥陀佛乃梵语也，唐言无量寿，亦名无量光，以其佛寿命无量，愿无量，功德无量，相好光明亦无量。此世界众生无贤愚，无贵贱，无幼艾，有起心归于佛者，举手合掌，必向西方；有怖厄苦恼，开口发声，必先念彼佛号。又范金合土，刻石绣纹，乃至印水聚沙、童子戏者，莫不率以阿弥陀佛为首，不知其然而然。由是而观，是彼如来有大誓愿于此众生，此众生有大因缘于彼国土明矣。不然则南北东西过去未来佛甚多矣，何独如是哉？」凡曰念慈佛奉兹教，未有为人弟者而不悌其兄，为人子者未有不敬其亲，为人友者未有不善相致，为人臣者未有不忠其君，为人君者未有不仁其民，是天下念佛之明验也。宋高宗知念佛之道有益于国化矣，乃御书「莲社」二大字赐防御使张抡，光显其教，勒铭金石，自时厥后，念佛之化于是乎益盛也。
　　迨于圣明盛世，庐山本宗东林寺钦奉先皇帝圣旨，赐善法堂护持念佛宗教。元贞丙申，宣政院奏赐前住持祖誾长老白莲宗主、通慧大师，护持圣旨，宠锡非常。僧乎俗乎，孰不举手加额，斋心念善。弥感圣朝之隆德。
　　臣常谓，念佛之道以兴善止恶为其大端，实益陛下政化者多矣。试以较之。若圣朝张官置吏，设局列曹，以立其政治者，此盖陛下以诗书礼乐之说习民，其为善日益，而冀其奸恶不萌于心，所以欲政化之宣也。陛下兴葺废寺，开置御讲，所以见陛下崇三宝，重佛法，教人修福而知至道也，虽三代汉唐无以过也。然而乡墅之家其人犹有耳未始闻诗书之音，口不道礼义之词，如此者何限，而习闻佛说善恶罪福天堂地狱之因报，有不惧刑罚之严而畏地狱之惨，乃念生死事大，悛心改行，皈依三宝。其人下自男女夫妇之愚，上抵父母贤哲之伦，鲜有不以佛法而相化，克己斋戒，爱生止杀，或日月年修其身心，称佛名字，读佛经典，合掌为善，而化风盈于四海。然其间为让为慈，为忠为孝，为恭为顺，为廉为仁，其意亦不少也，乃古今耳目之所常接者。脱若家至户到而接之，如此者则善化遍于普天下也。虽其趋习之端门户不同，至于入善成治则未尝有异也。所谓最益陛下政化者是也。若使其化之不行而人愈顽，人愈顽则纵心十恶，不惟绝人天之路，而身后陷其神于负处，永沦下恶，沉溺苦海，而莫之能返也。
　　今天下之人以五戒十善而自修，循于善贤者固以多矣。大凡循善则无恶，无恶则不犯刑罚。今以持戒而不犯陛下之刑法者。天下岂谓无有益也。盖不按而自觉矣，不言而自信矣，不化而自行矣。今天下郡邑，其刑有时而省，其狱有时而空，庸知其非因佛化阴助而然也。宋何尚之谓其君曰：「一人持五戒则一人淳谨，万人修十善则万人温恭。能行一善则去一恶，去一恶则息一刑。一刑息于家，万刑息于国，则陛下之言坐致太平者是也。」然念佛之道能与陛下省其刑狱又如此也。
　　抑又闻西方无量寿佛者，在昔享国履位，捐去弗居，超然独觉，悟心证圣，神灵睿知，威力莫测，而发广大之愿，开方便之慈，护念有情，甚于赤子，虽证涅盘、成就佛土而不舍众生，如水中之月普示无边，如镜中之形去住无碍，利益一切，悲济何穷。盖其所得之道大妙，妙乎天地鬼神，而天地鬼神嘉之，其为大圣人也。夫佛之圣者亦与世之所谓圣者异也，故其为法为言乃能感天地而怀鬼神；幽灵隐显尊其法，钦其言，受其化。吾祖远公继其道，朝士羣贤兴其社，而法流天下。至于唐之白乐天，宋之苏翰林、杨提刑、文潞公辈，名卿巨儒，肩摩踵接，皆慕而归之。遐迩信向，绵亘千古，大小之民，罔祷不应，光灵日显，固亦多矣。尝闻昔者江河方波涛汹涌，舟之欲没，人之欲溺，及念佛之名，则波清水平，民得无害。民欲雨旸，念佛而祷之天地，而雨旸随应。禳灾而灾灭，祈福而福臻，凡有祷祈，尠不知效然。其遗风余德与天下为福为祥，弭灾避咎；其响应也，如空谷之答声。此又人耳目之所常闻见者也，与陛下事天地祭社稷与民为福者何以异乎？
　　祭法曰：「法施于民则祀之，能御大菑能捍大患则祀之。」若阿弥陀佛之法，上则密资天子之道德，次则与天下之民致福禳祸，以先王之法裁之，可斥乎，可事乎？然臣所以拳拳恳恳，不避其僣越之诛，辄以其书上进，欲幸陛下明降圣旨，垂于普天之下。臣蝼蚁之生其区区，但欲其先佛之道不微不昧，流播于无穷，人得以资之而务道为善。况其所修教法乃我佛释迦如来为频婆娑罗王、韦提希圣后宣说念佛之道，平等摄化一切众生同生净土，证据明文皆出大藏经论最详者也。
　　臣闻古之圣人立法以化天下，是天下之至公。至公者，唯善者与之，唯恶者拒之。与其善，无彼此，治而已矣：拒其恶，无亲疏，乱而已矣。是盖圣人之心所谓至公也。及其亲亲尊尊，国有君臣，家有父子，无亲无疏，咸以道德之说习乎诸善，盖宣国家之正化者也。虽然其仁义蔚然以敷于天下，而天下岂人人尽预乎五常之训？使其得闻念佛之道，胥化而从善者，则天下皆为乐国矣。所谓助政治，广教化，此其是也。况其念佛之法又能与人正心穷神而极化益乎贤圣之为道德者，又其至矣。奈何后之人多不求圣贤兴善之心，不以至公之道裁而取之，第见其徒混滥不轨其道，而遂斥其法。然其叨滥者众，由在正其源流，立其纲纪，激其浊而扬其清，其法何忝乎哉。孔子曰：「不以人废言。」此之谓也。
　　陛下俯为政治教化者，天下至公至明也。然佛法播于中国殆二千三百余年，莲宗之教自东晋远公创始庐山仅乎千载，举天下而化之，而乃宗乃祖事迹本末备悉可详，历朝见重于帝王名臣，而前贤后圣得道者胡可胜数。钦惟圣祖皇帝累降圣旨条画，严戒不法之事一十三款，内禁迎神赛社、夜聚晓散、佯修善事、男女混杂、妖言惑众，岂非圣朝惩恶劝善之明制矣。其禁止者，所谓左道四果、香缘、吃菜事魔之徒，其人却与吾祖远公念佛之教事体各异；若以邪正论之，犹草之比多，黑之方白也。但本宗东林寺虽有祖宗之名，而实难检而束之。盖戒法不行，清规未举，致令妄滥之徒以邪作正，以伪杂真，往往佯修善事，苟求衣食，误犯条章，实为重弊。虽则累奉官司明禁，奈何邪正未分，玉石混淆，真伪难辨。或他郡一人有犯而禁治之法遍行天下，而吾教祖宗例遭耻辱，迨今天下不能雪屈。州县之间更无分拣，遽以白莲社会例皆禁之，则邪人不知其为邪，善人不得以为善，凡有疾病苦厄，无所皈投，如孩子之失恃怙也。或燃一香，点一烛，而小吏巡军见之，便以犯禁之罪加之，乘时胁诈，靡不至焉；甚者拆其堂，毁其像，破家散宅者有诸。至于触忤贤圣，干怒护法龙神，灾祸所锺，人不得已死于非道者亦有诸。痛哉，沮善人之为善，损圣朝之风化。
　　臣窃惟陛下以佛法治世，普率清平，又安得以一方有佞臣而尽弃天下之贤士。邻有逆子，无因逐自家之孝儿；昔有乱民，孰肯戮于今黎庶。且以普天之下念佛之民非云集于一方，实星分于九土，摄之有州县，限之有关河，无征伐之威权，有宪章之禁约。况在家念善，白日道场，礼净业正忏，诵弥陀正经，每事真诚，初无过患，上不碍于朝廷差发，下不废于所事生理，士农工商各安本业，敬顺天地不昧三光，忠于君，教于亲，修其身，慎其行，求生净土，图报国恩，此吾教念佛之孝善也。深信之士捐以家财，建以堂殿，造以佛像，崇以御座，列以香花，严以灯烛，朝朝念佛，日日告天，祝皇王之万岁，愿国土之丰年，此亦念佛人之敬上也。如此岂知怒恶人以及善人，禁邪法而堕正法，虽不能伤乎佛日，争奈以累及先宗。譬夫青衿有犯，何关孔子之过欤；缁服为非，岂是世尊之咎也。但以禀人顽嚣之性，非是法开逆乱之源：人不皆贤，法实惟善。夫世之不轨道者自古有矣，虽贤父兄如尧舜周公尚不能制其子弟，今去佛世逾远，教在季末，焉得无邪伪之人潜吾教中以窃食偷安也耶！盖大林之中固有不材之木，大田之内宁无不实之苗；诚哉是焉，择之可也。故知人有可诛之罪，法无可废之条，但当拣是而斥非，终无以人而贱道。至于肃奸凶而清大教，耘稊稗而养嘉禾，是其宜也，所深愿焉。设使耘稊稗而例去嘉禾，必无是理，虽庸人稚子见之亦谓其误谬也。况佛乃西方大圣人也，其道大济天下生灵，其法阴资国家教化，能转咎以为福，肯罔念而作狂？臣特欲陛下遣其伪而立其正也。又况吾祖远公戒珠义海，识量旷大，特出于古今矣。明教大师所谓：「大块噫气，六合风清，远公之名闻也；四海秋色，神山中耸，远公之清高也；人龙僧凤，长揖巢许，远公之风轨也；白云丹壑，玉树瑶草，远公之栖处也。」臣每念吾祖远公之道德昭昭，事迹显著，福国利生，其亦至矣，蒙历朝之封赠，实万代之宗师。今遇圣朝盛化，旌封祀典，若圣若贤靡有不沾其圣泽者，而吾祖师未沐陛下褒恩，而反受小人之玷辱，可不伤乎！
　　然吾佛世尊尝以佛法付嘱国王大臣者，盖吾教损益之所系也。臣今欲救其法之衰邪，扶其教之不振，乃集《庐山莲宗宝鉴》一部，类分十卷，盖以破惑显理，辨伪证真，特欲导民以善而同底于道，而上进于陛下又其宜矣。苟得天下不沮其善人为善，是不失其教化之大纲耳。况夫念佛之教示净秽两土，欲令其人厌秽境而忻净邦，是舍恶而趋善也。忏云：「思地狱苦，发菩提心。」即是舍苦而趋乐也。与夫王法以功赏劝善，以刑罚惩恶，其意岂远乎哉！但圣心大公，天下之道，善而已矣。
　　钦惟陛下任贤与才，政事大小必得其所，号令不失其信，赏者赏之，罚者罚之，而陛下尧舜之道益明益奋矣，则念佛之法岂得不在乎陛下治体矣。今天下翕然而从化者，是不唯内有益于圣贤之道德，实亦外有助于国之教化，此又宜陛下之垂意也。方今其教甚衰，其徒不择，讥而毁之者纷然，臣窃恐其道自是而微且息矣。今陛下崇儒重佛，爱老怜贫，孤穷养以钱粮，僧道免其差税，老者散帛而救其冻，病者惠药以救其安，可谓其仁至，其德广，未尝斯须不忧民瘼之未苏，政惠之未溥，累奉明诏，委官分道安抚百姓，制敕诫条废不举行去处，验其事之轻重决罚，政有便易者行之，事有害民者去之。斯盖陛下之圣政至公至明矣，天下之民孰不向风慕德。其奈吾祖之道晦昧久，邪伪之法积弊深，在事则不能卒除，在理则不能顿晓。自非大公之世何以显念佛之大道，非大明之人何以断天下之大疑。今陛下圣智诚大明也，陛下盛世诚大公也，而以大明大公正夫吾祖念佛之道，摧邪拣正以断天下之疑，岂不属陛下今日耳！
　　臣尝谓吾教以三皈五戒念佛法门开羣生之本源，示圣流之正路，若汩其源而欲其流之清，是亦惑矣。大凡人知道而有所守者，其为非则鲜矣；不知道而无所守者，其作过亦多矣。若前时彰德之朱□宝、广西之高仙道，斯徒即非本教念佛之人而妄称白莲道误触陛下刑禁者，盖其所事邪昧，所习不正，罔有所守而致然耶。臣尝见近世游荡之民众矣，既非出家，亦非在家，多是诈称白莲名色，不知理法，妄修妄作，其事不可枚举，略而言之，有十不应：假道好闲，不事生理，一不应也；传授邪言，夜聚明散，二不应也；男女混杂，悖乱人伦，三不应也；私用给由，各党其党，四不应也；妄建庵堂，羣居窃食，五不应也；密传生死，误人性命，六不应也；行业不修，搀僧应副，七不应也；妄谈般若，乱说灾祥，八不应也；妄撰伪经，自称《真宗妙义归空集》、《达磨血脉金沙论》等，九不应也；庶俗僣称活佛如来，妇人擅号佛母大士，十不应也。臣窃恐其人而今而后益无所守，邪风转炽，因而别生事端，有犯朝廷刑禁，用是常寝不安，食不甘。臣除已建置莲池念佛会及每遇皇帝陛下好日头普请僧俗礼佛念佛祝延圣寿万安外，将新编《庐山莲宗宝鉴》一部缮写进呈阙下。恭惟圣躬羾福庆寿，伏望天慈特垂电览，明降圣旨，大赐匡持，照依历朝旧例褒封祖号。乞以《莲宗念佛宝鉴》颁行天下，以别真伪，劝导念佛之民依教修行；宣谕天下州县禁治前项所言邪宗异教，明立罪条，严加约束，革除猥弊，除受庐山三皈依五戒念佛正宗外，其余邪伪之教并皆禁革。庶得奸弊不干，民志自定，邪风永息，正化流通，使天下之人得知王法之可惧、佛法之可遵，君子资之以广其善，小人资之以悛其不善。推而布之，岂不为太平之盛世矣。幸陛下详其书实无谬妄，愿圣恩垂于天下，使邪者得以正之，暗者得以明之，浊者得以清之，屈者得以伸之，四方无乱法之民，众生有成佛之分，俾祖师千年念佛法门自陛下圣朝更始惟新而振起之，天下善人各以其法赞陛下之政治。如前所论，遗为万世定鉴，是不唯吾佛之徒大幸，亦其教道之光辉；不直其教道之光辉，抑亦天下生灵之大幸。真信之士有能净业精通则宜旌而师之，其善心益诚则广而大之，所谓师其师，资其资，诚能张其教法者幸少加以礼服，则公私无屈陷之刑矣。如此可以使其徒而慕之尚之也，是亦劝诱之一道耳。盖念佛之教实圣贤之道源，天下之善本。若人不知其本乃相伪滥而灭裂正法，臣忧其损天下之善本，实欲赖陛下主而张之，亦欲资其圣治者也。
　　神明在上，实闻斯语，非敢侥幸欲有所求也。傥陛下垂天地之明察，允臣所言，则佛法幸甚，天下幸甚。臣冒干天威，无任激切屏营之至，谨诚惶诚恐，顿首顿首，昧死上言。
　　至大三年正月　日江州路庐山东林寺善法堂白莲宗劝修净业臣僧普度上言，岁次庚戌

　　○抄白全文

　　长生天气力里，大福荫护助里。皇帝圣旨。
　　行中书省、行御史台官人每根底，宣慰司、廉访司官人每根底，军官每根底，军人每根底，管城子达鲁花赤官人每根底，来往的使臣每根底，众百姓每根底宣谕的圣旨。毗奈耶室利班的答交宣政院官人每奏：「江南地面里属江州路庐山东林寺善法堂普度优昙白莲宗为头和尚，自东晋时分远公法师起立来的体例里念阿弥陀佛，精持斋戒，到今一千余年。其间为别教的人躲避差发，推称俺也是白莲宗么道，夜聚晓散的上头。那里管民官与将文书来，都省官人每奏将那白莲堂都拆毁者。」么道。圣旨有来也：「黑迷失见拆毁呵，回来曲律皇帝根底，交宣政院官人每奏，既是供养佛像，休拆毁了，与大寺做下院者。」么道，行了圣旨有来：「这远公法师起立来的教法勾当，《大藏经》里也载着有，似这般教法有体例好勾当，俺一般和尚每提奏道有么道交奏来，自在先起立来的供养阿弥陀佛精持斋戒好勾当有，如今白莲宗和尚每、清信的优婆塞每，似在先那一等夜聚晓散的勾当休做者，各自庵堂在家，依着在先远公法师起立来的体例供养念阿弥陀佛精持斋戒的勾当休交断绝了，与俺每根底祈福祝寿者。」么道。普度优昙为头白莲宗和尚根底执把行的圣旨与了也。这白莲宗道有圣旨么道，夜聚晓散没体例的勾当休做者。做呵，他不怕那甚么。圣旨俺的。
　　猪儿年闰七月初四日上都有时分写来

　　○宣政院榜

　　皇帝圣旨里。宣政院据僧普度优昙状告：「系江州路庐山东林寺善法堂白莲宗为头和尚，本宗系是东晋远公法师起祖，与汉楚王孙刘遗民等一十八贤人结盟白莲，礼念阿弥陀佛，精持斋戒，自行化他人行，迨今一千余年。近为一等别教邪宗冒称白莲名色，假道好闲，躲避差发，搀僧施利，妄言惑众，夜聚晓散，致蒙上司禁治。今普度优昙将祖师起教修行本末事实集成《莲宗宝鉴》，辨明邪宗异教，显证莲宗普化念佛正法，礼拜罽宾国公毗奈耶室利班的答，于正大元年十月十一日今上皇帝潜龙时分奏启，敬奉令旨，刊板印行，及蒙罽宾国公法旨保过。使院蒙于至大四年六月二十九日闻奏，颁降圣旨，护持本宗教法，休交断绝。切缘远公祖师起教念佛修行，悉依大藏经典付授三皈五戒，普劝人心皈敬佛法僧宝，仁慈忠孝，福国康民。古今名贤达士，昭著史籍。所是本宗各处佛堂下院，每遇祝圣好日头做好事时分，并系僧人主持道场，礼忏念佛，即非男女混杂。今来伏虑不畏公法之徒，仍前妄称莲社，不务生理，以受戒为由，说诱人家男女集成徒党，夜聚晓散，故违禁约，别生事端，连累未便，乞施行事。」得此，照得钦奉圣旨节该：「这远公法师起立来的教法勾当，《大藏经》里也载着有，似这般教法有体例勾当，俺一般和尚每提奏道有么道奏来，自在先起立来的念阿弥陀佛精持斋戒好勾当有。如今白莲宗和尚每、清信的优婆塞每，似在先一等夜聚晓散的勾当休做者，各自庵堂在家，依着在先远公法师起立来的供念阿弥陀佛精持斋戒的勾当休交断绝了，与俺根底祈福祝寿者。」么道。钦此。使院除外，合行出榜晓谕诸人，钦依圣旨事意施行，须至牓者。
　　右榜晓谕
　　诸人通知
　　蒙古字一行
　　榜
　　押押押
　　至大四年　月　日　押押押

　　◇卷下◇

　　高丽王开宗念佛发愿文
　　高丽国王劝国人念佛疏
　　大都建莲池会疏
　　朝贤宿衲赞颂

　　○高丽王开宗念佛发愿文

　　维皇元至大辛亥十月戊辰朔十四日辛巳，崇奉三宝弟子高丽国王王某爰命六和真信之士，会于大都寓字，恭对阿弥陀佛像前，严持香花，敬荐而誓焉。
　　夫谛境本妙，绵亘旷劫以恒如；大智本净，弥纶万化以常在。然非境智之交资，俄尔罔象之迭变。性不自守，循缘而转，一经漂溺，苦趣难拔。故大觉悲悯，示现世间，说有谈空，观根逗教，凡得度者，皆悉度之，于诸法之外别开净土一门。钦惟东晋远公祖师与诸贤士，洗心清向，托境西方，咸愿超登者也。虽玄道在于绝域，不可以迹求闻。智者大师云：「董虑在定，即是净土；介尔心动，即是往生。岂离迦耶，别求常寂。」故云：是心是佛，盖性德遍在于一切；是心作佛，乃修德必由于行成。矧今庆逢嘉运，获阶王称，得询佛旨，大辟生途，既见告于秘文，诚深信以无惑，盲龟值于浮孔，坠芥投于针锋，得不为之难遇哉！讵可自昧胜缘，沦丧慧命。况见优昙现瑞，宝鉴开明，眷我圣明睿哲渊览，崇此道真，颁降德音，宏纲复振，俾率士含生，谅信其风，俱沾至化，实匡庐之运数会通有在然。其万行朝宗，莫不冥契于一致；若横截五道，唯极乐之是归。故我追武妙宗，投诚哀切，方将发轸于觉路，秉丹旌直趣于大方，惟冀弘慈提挈，圣力冥加，遐赐慧光，烛我灵识，现生之内悟麄妙于毫端，遍尘剎中发菩提之正念，妙观澄神，高栖赡养，获被玄音，得阿鞞跋，致回入尘劳，度诸含识，俱游清泰，同证斯道，克满此愿者哉！

　　○高丽国王劝国人念佛疏

　　尝观《清凉传》云，法照禅师礼五台山见文殊菩萨，问曰：「末代凡夫烦恼垢重，于何法门修行最要？」文殊答言：「诸修行门无过念佛，我以念佛故得一切种智，诸波罗蜜甚深禅定皆从念佛而生，故知念佛是诸法之王，汝当常念无上法王。」照又问曰：「念佛之法当云何念？」文殊答言：「此世界西有国名曰极乐，其土有佛号阿弥陀，愿力不可思议，念彼名号，念念不绝，定生彼国，速证菩提。」东晋远公法师十八大贤士庐山东林结白莲社，念佛修行，皆获道果。某今依古德遗风，普愿同修净业，敬于本国创建寿光寺白莲堂，普劝僧俗长幼各各志诚持念南无阿弥陀佛，共结胜缘。上祝皇帝圣寿万安，皇太后与天齐年，皇后福寿弥广，太子诸王千秋永固，金枝永茂，玉叶长春，国泰民安，风调雨顺，天下太平，法轮常转，恩沾法界含生，咸证无上佛道者。
　　右，伏以佛愿度人，常运慈航而普济：人不念佛，如到宝山以空回。矧今庆遇昌时，是乃助扬正化，敬遵圣典，广劝国人诵弥陀六字之名，期正觉一生之果。若安禅。若讲读，咸明华藏之心；或举手，或低头，齐下莲池之种。佛法僧普同皈向，信行愿一等熏修。佛日增辉，遍剎海乐无为之化：龙天佑善，祝圣君延有永之年。

　　○大都建莲池会疏

　　切闻诸教三昧，其名甚众，功高易进，念佛为先。庆遇昌朝，新颁恩泽，谨遵祖训，复绍遗风，劝诸上之高贤，建莲池之嘉会，同修净业，仰祝皇图。凡我同盟，请题芳字。
　　现在佛为世界主，混四海而同一家；菩萨人应宰官身，统三教而弘至化。奉上既全于大节，了心必扣于真宗。不离世间，修出世间，实丈夫之能事；即有为法，悟无为法，乃达人之大观。晋社羣贤，一千载高风未泯；西方大圣，六八愿法门可凭。东坡常佩弥陀，乐天祈生赡养。式崇嘉会，敬效前修，誓兹同人，俱游绝域。凝神觅路，灼然在在常寂光；暗蹈大方，须信人人无量寿。此日莲池标姓字，他年宝地礼金身。步步通玄，何必栖身林下去；头头合道，不妨掉臂闹中行。皈佛皈法皈僧伽，偕登九品；报君报亲报师导，咸证上乘。

　　○朝贤宿衲赞颂

　　宣慰小云失不花
　　文曲潜辉已有年，儒多就释究禅源，天开圣世回元运，先向莲宗放状元。
　　行中书省明理不花右丞相
　　千年莲社三宗主，百世优昙一朵花，时节到来藏不得，好风吹入帝王家。
　　资善大夫翰林承旨编修国史畴斋张仲寿
　　莲宗正教久无人，俗子传讹失本真，宝鉴新编经御览，优昙疑是远公身。
　　经营数载得圆融，矿尽金纯正教通，一衲卷云林下去，白莲重振旧家风。
　　翰林学士玉霄滕宾
　　远公去而复来，正教断而复续，烦师寄语庐山，依旧本来面目。
　　天竺九品观〔堂〕圆照法师
　　庐山之教大教也，虽专一觉号而冥通实际，虽记志西域而圆契法界。故其为教也，事显而理诣，行易而功峻，硕德巨贤罔不毕臻请业而行其化也。逮今之末年，号为最盛而多骋于异辙，罔识所趣，所以大教致于跌而未振也。一旦有东林善法堂主优昙翁当之，乃自顾谓曰：「祖纲解维，其孰能张乎？玄宅颠危，其孰能支乎？有志之士得不为之寒心疾首哉！」遂稽古先达，博求事迹而集成其书，其名曰宝鉴。钦获圣君御览，悬之当途，俾人一寓目而尽得之，是所谓革之之方妙在此矣。古人云：「大教隆夷，存乎其人。」诚哉斯言。若夫三昧总持，功由实理，随顺物机，应辩悬河，其宗说有如此者。戒品精持，纤毫不犯，遇缘触境，心旌不摇，其清彻有如此者。晋远法师，世之相后千有余岁，匡山胜地，道之相辽二千余里，有假其名而素餐者不知其几千万矣，有假其道而取秽者亦不可胜数矣。其毅然勉彼以自进，其确然削彼以自净，其特立独行有如此者，得非道系乎数，人系乎时也哉。公将奉旨届途，故直笔其事实以饯云。
　　玉田从垕
　　尝闻优昙钵罗花，悬远时劫乃一现，世间既罕见为奇，由是识真者亦尠。又闻净土生白莲，东林一脉根相连，香风披拂更新好，流芳肇自庐山贤。昙花莲华二非二，万境融心照还契，花开莲现了唯心。花落莲成达真际。心心寂照功奚穷，德音远被归江东，高辉宝鉴灿千古，重光佛日开昏蒙。
　　绍兴定门长老时习
　　优钵罗华、芬陀利华，灵根非世种，来自竺仙家。香风拂拂腾千古，匡庐独盛真堪夸。后来往往继高躅，圣凡混混人莫测。七重树网忽惊秋，七宝池台犹变色。屹然有叟来京中，气如虹，声如锺，王公亹亹听谭丛。胸藏宝鉴皦白日，当空印出真消息。一编直奏大明宫，万象森罗共忻怿，溥教大地传芳馨，白芙蕖绽清风清。明朝乘驲便归去，携凤旨，辞龙庭，三千剎海袈裟轻。
　　天峯老人志佑
　　奋志弃身振祖纲，昙华直上九重香，手扶佛日榑桑出，遍界恢弘极乐邦。池荷倒尽又新开，分外馨香遍九垓，千载中兴莲社祖，优昙乘愿力西来。宝鉴高悬朗太虚，十年辛苦始成书，纶音一日颁天下，万古莲宗作楷模。
　　天竺九品观堂圆照法师
　　匡庐现出优昙来，冰霜骨格当阳开，一种造化天然别，直教大地无纤埃。我来弗敢正眼觑，正眼觑着难酬语，大慈摄机道最圆，一微尘含诸佛土。只将一点金水墨，铸成宝鉴真奇特，寒光绝照非内外，凡圣不能逃形迹。而今奉旨去行化，风行草偃开清泰，淤泥涌出白玉莲，秽土变作黄金界。且道知恩者是谁，真常寂光中阿弥。
　　江东台山埜云长老广信
　　予游京预优昙翁之会，翁为莲宗介怀奉芝检于四省，驿骑催程，交朋祖帐，名公巨卿，饯句盈轴。予忝席右之宾，不容自默，敬书此以壮翁之行色，而摅远别之怀云耳。
　　巍巍匡庐峰，独据西南雄，下有白芙蕖，遍界飘香风。尔来一千数百载，余芳暂歇霜池空，哲人间生续慧命，不持寸铁独争锋。元精明明气吐虹，现出宝鉴当心胸，天门献书阅重瞳，圣恩特许兴其宗。春光淡荡草茸茸，驿亭长短嘶华骢。人生有志须稽古，事向难中始见功。吾知远法师，即此优昙翁，再将万斛玉莲子，种向微尘剎土中。
　　松江凤山长老守常
　　金轮道德高苍穹，昭回万国光鸿蒙，师延西竺释尊雄，调御人天佛心同。
　　优昙大士僧中龙，胸次莹彻悬青铜，著书正教达帝聪，诞布纶言恢莲宗。
　　拍肩远祖开盲聋，弘范三界鸣金钟，百川万折必之东，永与帝祚同延洪。
　　临江路学耆儒司讲李元芳
　　大明赫赫丽九天，昙华应现三千年，果能了办丈夫事，一梦大觉威音前。金沙玉树热恼边，清冷正待杨枝泉，方袍迎送香满路，恩光照耀名山川，愧余铁砚磨不穿，拭目宝鉴玄中玄，融通孔释意千古，一笑如睹陶刘贤。
　　庐山龙岩首座德真
　　东晋太和初年中，远公归隐匡庐峰，遍探藏典设念佛，诸贤结社兴莲宗。手持青碧玉如意，开导十八人中龙，百廿三人继其后，四方蚁慕来憧憧。庐山教法遍天下，若揭日月当晴空，典午到今一千载，帝王代代皆尊崇。昨来宗徒偶不谨，致有小难相交攻，优昙导师奋其志，力救大法关心胸。抱书万里朝帝阙，亲经御览重恢隆，龙颜大悦非常遇，玉音捧归欢声同。东方护世有菩萨，我疑优昙即远公，皇恩如山何可报，雪莲万古飘香风。
　　豫章行进
　　闹市门头识天子，一莲花上一如来，应机顺助垂方便，无限香风遍九垓。
　　庐山梦符
　　影不出山三十年，远公道德转弥天。纶音亲捧出丹阙，再使玄风振天千。
　　荐福长老正翁可付
　　玄解佛心也，言教佛语也。当机有迷悟，有浅深，有顿渐，有先后。顿教大乘，备昭圣训。伏读优昙宗主所诠莲宗宝鉴，无非千金良剂，兹抱膏肓之疾者使获瘳焉。然虽有良药，人不能服，举世病者，莫不皆然。而千金良剂妙方未能尽其闻见者，夫岂无之。凤凰景星，争先快睹。辄赘一偈云。
　　优昙花发白莲芳，蔼蔼宗风遍界香；明镜非台如会得，元来佛不在西方。
　　柯山九峰长老
　　道驭远来江山增胜，闻者见者悉皆欢忭。念欲亲去远迎，礼拜行幕，适新正以来偶尔冒风，乃造物小儿所抑，缘法之悭，其可奈何。未免侍僧前诣，少代九拜之忱，临行拜二十八字，僭渎记史，幸希慈眼以洞。
　　尺一亲传出帝都，重施教雨活焦枯，天花狼藉江南路，添个芳名上祖图。
　　兴国首座可万
　　远公亲诏到浔阳，不出庐山道德乡，今日天书开读处，优昙花绽白莲香。
　　大仰山主虚谷长老希陵
　　皇元天子御金轮，佛法重兴感圣恩，仰祝万声无量寿，愿同佛日耀乾坤。
　　罽宾王种剎帝利，示现身为大国师，亲与金轮王灌顶，位登大宝应其时。
　　远公莲社喜重新，念佛门开见本真，八德池流清净水，普令羣有濯根尘。
　　勇猛须还最上机，为扶宗教扣天扉，果然庆遇皇恩重，不枉空门着衲衣。
　　五偈缄封到集云，圆机那许钝根闻，展开句句昙华现，散作天香遍界熏。
　　山偈十绝奉饯白莲宗主优昙大师自北归庐阜南岳长老道衡
　　西干古佛住皇都，愿海如山不暂移，法听归来闻四众，心空个个彻玄微。
　　纶言高捧上炉峯，晓破烟云是几重，一十八人相耳语，溪声常舌广谈空。
　　雁门深处远公家，暖翠浮岚映碧霞，结社千年无改变，优昙花现白莲花。
　　宝鉴空悬古到今，辉天照地转光明，众生触着如秋水，法界重重绝点尘。
　　玉转珠回十卷文，分明字字若黄金，如今镌向匡山上，岂止三分入石深。
　　力向阎浮启化门，心源湛湛道长存，有时畐塞乾坤内，舌上弥陀是几尊。
　　为法忘疲不宰功，藕系窍里路头通，东西南北除遮障，动步无非净土中。
　　大道虚玄不涉言，堂堂独露万机先，逢人抛出无棱缝，海底泥牛角指天。
　　说亦通兮宗亦通，定慧圆明不滞空，夜半金鸡啼晓月，不相同处有相同。
　　派列西来本浩然，流清混浊几迷源，回机一扫无涓滴，又起波澜涨百川。
　　松江天寿住持月江正印
　　昔嘉佑间，欧阳公在翰苑，以排斥佛老为己任。时明教禅师居永安，著书辅教，书成趋京奏上，中有「为道不为名，为法不为身」之语，在朝诸贤莫不叹服。乃欧公见师之议论，乃拊髀曰：「僧中有此郎耶！」其书竟得入藏。优昙大法师弘远公念佛之教，耻为异说所混，乃本明教之志，述《莲宗宝鉴》一书，列为十门，以晓修行之快捷方式，献之圣天子，留京六阅暑寒，蒙旨刊行，国师大臣同加赏识。若非愿力宏深，道眼明白，曷能动感王臣希世之遇！又以莲教创始于雁门法师，数百年后荐兴于慈照宗主，虑其祖脉仅如一发，赍奉玉音宣布海内，远到淀峯，广集道友，大开法施。因示《宝鉴》全文，多当代老师品题，以余曾尸慈照禅室，命题其后。予曰：「二师之道若揭日月，庸鄙可得管窥；若曰专以礼念为功，则十卷之文皆成剩语。」系之以偈：
　　阿师愿力在龙华，六载京师喜到家，碧淀水通庐阜水，优昙花即白莲花。
　　心同宝鉴昭羣暗，辩泻悬河破众邪，一念称扬何以报，愿君福寿等河沙。
　　松江府淀山普光王寺住持在山智玉
　　优昙宗主赍擎御宝圣旨到山开读，恢复元社主宗教，特为上堂提纲云：
　　佛法遍在一切处，头头上显，物物上明；圣泽溥被于乾坤，尘尘显发，剎剎光辉。发优昙希世之春，恢觉苑联芳之瑞。远法师暖气重回，元社主冷灰豆爆。时节希逢，风云偶会。工与么时，且道乘谁恩力？何以论报，大众还委悉么。弥陀佛是无量寿，祇此无量寿，圣君结座。庐山社冷久无光，圣旨新颁御墨香，恩渥重重何以报，望无云处祝天长。
　　西蜀四川成都金堂县三学山万佛庵侍佛募缘释子洪福诱化十方四众，命梓重刊《庐山东林莲宗宝鉴》及《复教集》、《白莲清规》等，印施十方。准兹殊利，上祝皇图巩固，帝道遐昌，佛日增辉，法轮常转，雨顺风调于畿畛，干戈永息于封疆，天下太平，万民乐业。次冀信士檀那人人登解脱之门，随喜见闻，各各达唯心净土，四恩普报，三有遍资，法界众生，同沾利乐。
　　岁次庚戌，年，良月日　洪福谨题。富顺州龙市柳沟供匠功德主喻觉钧、助缘持戒弟子文智庵、周觉明、诸山耆旧等
　　四川永川妙高山净土寺住持祖关和尚了通主盟
　　四川成都大慈寺住持长老无隐和尚慧明主盟
　　四川成都绵竹县龙居山住持玉川和尚妙辉主盟
　　顺德府大开元寺佛日妙辩圆悟大师普觉证明
　　庐山东林寺善法祖堂优昙和尚普度证明
　　余睹优昙和尚《复教集》，手不释卷，喜而不寐，誓欲刊行。自愧独掌而不能鸣也，率诸同志共谛净缘，施财锓梓，使之久远流通，要天下世代知其莲社有自来矣，僧俗同修者所冀殊勋。仰祝圣寿万安，佛福均资，法轮常转。
　　皇庆壬子下元后二日僧普果、莲末周普宗、蔡普雨募缘
　　白莲劝修同掌教如幻钱觉明
　　通川崇福院住山为峯正瑞
　　通州白莲劝修净业掌教如山刘普德
　　林兴可教大师蕲州路僧录广松





　　●庐山白莲正宗昙华集

　　卷上
　　卷下

　　◇卷上◇

　　劝进修行
　　十六观
　　日观和尚怀赡养
　　续日观和尚怀西方
　　日观和尚并古德怀西方
　　续古德怀西方韵
　　幻住中峰本禅师赞西方十颂
　　续中峰和尚劝修西方韵
　　怀西方（一）
　　怀西方（二）
　　食荤颂
　　食素颂
　　弥陀颂
　　一句弥陀（一）
　　一句弥陀（二）
　　一句弥陀（三）
　　一句弥陀（四）
　　一句弥陀（五）
　　一句弥陀（六）
　　一句弥陀（七）
　　一句弥陀（八）
　　一句弥陀（九）

　　○劝进修行

　　三界无安，犹如火宅，万般苦恼交相逼。炎炎火是自家然，焚烧贪爱嗔痴客。
　　人命无常，空中掣电，乌飞兔走忙如箭。等闲白却少年头，轮回生死如何免。
　　四大萦缠，不须贪恋，百骸不净盈流遍。此身败坏一堆尘，谁知处处灵光现。
　　赡养弥陀，因中有愿，慈悲苦口叮咛劝。报君及早念归来，西方快乐无轮转。
　　念念分明，心心净土，人人本具菩提路。真心便是白莲华，归家一步无来去。
　　有大因缘，得闻妙法，手内数珠须自搯。临终定感佛来迎，直上金台做菩萨。

　　○十六观

　　落日悬鼓
　　湛水凝流
　　宝地圆成
　　宝树庄严
　　宝池德水
　　总前诸观
　　宝池花座
　　总观三圣
　　弥陀法身
　　观音宝像
　　势至宝像
　　自在普观
　　杂观三圣
　　上品三生
　　中品三生
　　下品三生

　　落日悬鼓

　　红日西沉似鼓悬，抬眸注想一心专。堂堂独露圆明镜，亲见弥陀在目前。

　　湛水凝流

　　谛观妙境似琉璃，寒碧拟渟不动移。寂寂波心秋月现，水晶盘里一摩尼。

　　宝地圆成

　　静想西方地现成，金街金道坦然平。黄金世界黄金布，步步金光耀眼明。

　　宝树庄严

　　谛想西方树七重，宝云宝网宝玲珑。枝枝风动鸣天籁，叶叶花开说苦空。

　　宝池德水

　　七宝池中功德水，珊瑚岸上玉阑干。金沙布底珍珠砌，四色莲花任意观。

　　总前诸观

　　总前诸宝观门开，殊胜庄严果妙哉。反己从头观一遍，般般都出自心来。

　　宝池花座

　　谛想莲花七宝台，百千万叶目前开。明珠间错光相映，元是心池一种栽。

　　总观三圣

　　金色弥陀丈六身，右边势至左观音。三尊宝相当空想，觌面无劳别处寻。

　　弥陀法身

　　谛想弥陀净法身，紫金光聚满空明。髻珠毫相辉千日，不是沙门个眼睛。

　　观音宝像

　　又想观音月面圆，手持缘柳步金莲。花缦缨络全身现，开眼分明在目前。

　　势至宝像

　　又观势至貌堂堂，头上天冠迸宝光。手执白莲经一卷，看来元不在西方。

　　自在普观

　　一目西方是普观，重重法界帝珠寒。无边海众诸菩萨，一镜光中见的端。

　　杂观三圣

　　杂观三圣现金躯，荐得分明只是渠。普放光明来照我，自他融会一真如。

　　上品三生

　　谛观上品三生者，万亿莲台金宝城。三种大心亲到彼，花开见佛说无生。

　　中品三生

　　谛观中品三生者，尽是持斋念佛人。莲现宝台千万朵，位登不退礼金身。

　　下品三生

　　谛观下品三生者，经劫莲苞未放开。十念称名生彼处，定知从此绝轮回。

　　○日观和尚怀赡养

　　梦中哭向佛，愿早死便得。小小莲花开，永超生死窟。
　　梦中哭告老金仙，愿赐冥熏助着鞭。金沼莲花无数有，定生一朵免垂涎。
　　闻道西方事宛然，此行须藉好因缘。磨教一念明如镜，不怕弥陀不现前。
　　故乡只在夕阳西，蹭蹬人间未得归。清夜数声鸡报晓，又伸两脚踏花池。
　　客路无人问故乡，逢人多是错商量。虽然大道无方所，终不如归宝树行。
　　好养莲花化圣胎，不须辛苦待当来。茫茫劫海人无数，有几人能问路回。
　　长把身心看夕阳，夕阳收处藕花香。水禽风树知予意，惆怅人间梦未忘。
　　三十六策走为上，一二万卷死为期。浮世光阴能几在，晚香烧罢忆金池。
　　直上高楼望故乡，金乌落处暮云苍。悬知父母哀怜久，肠断萍飘在远方。
　　瘦竹疏梅间几丛，雨晴烟淡夕阳红。藕花座上跏趺稳，天性相闻万德融。
　　生死循环那个逃，此心未了漫徒劳。而今不做轮回梦，只走人间这一遭。

　　○续日观和尚怀西方

　　我看苦娑婆，茫茫业煞多。轮回何日了，闻早念弥陀。
　　谁言念佛碍参禅，日想心存绝万缘。落日观成开活眼，火中莲绽玉花鲜。
　　乌飞免走忙催促，钝马行迟快着鞭。遥望家山斜日暮，途程趱上莫留连。
　　长生不用神仙诀，救急还他海上方。靠着主人无量寿，算来都胜别思量。
　　静思浮世光阴短，老觉从前见处非。极省家乡归去好，自怜舍此复何之。
　　念念弥陀常挂齿，心心净土想归家。香风扑鼻通消息，金沼莲开上品花。
　　白玉莲花绿叶荷，一花有一活弥陀。西方不比人间世，到者方知快乐多。
　　几多失脚走阎浮，世事如麻日转稠。故国田园埋草里，野牛放荡不曾收。
　　生平爱结净方缘，懒把工夫去说禅。一句弥陀无别念，不教一个陷黄泉。
　　老来死至怎生医，乐土风光谁得知。到者同名无量寿，因从此界念阿弥。
　　思归乡故意悬悬，一念何曾离那边。到彼了知心是佛，普天地下总西天。

　　○日观和尚并古德怀西方

　　浮世光阴短，西方寿月长。忙忙成底事，谁肯静思量。
　　懒向丛林觉味禅，惟于清泰有因缘。冰生净水琉璃现，风动凉地菡萏鲜。
　　休把图书遮老眼，祇将心地策归鞭。凝神绝境斜阳外，楼阁重重紫气连。
　　人生五十鬓如霜，今古难逃不死方。最急无常一件事，等闲忘却不思量。
　　病思前路资粮少，老觉平生不是多。只有弥陀真父母，尽吾形寿敢忘他。
　　唯心净土如来说，自性弥陀属本家。欲得不招微细惑，但教心似白莲花。
　　四色莲开间绿荷，一莲花载一弥陀。莫疑净土程途远，一法超来路不多。
　　软饭斋盂白雪浮，嫩苔蔬饤绿丝稠。日长无事花池上，一轴庐山画不收。
　　生人要结死人缘，活者须参亡者禅。莫把疑团穿一串，黑胡涂地下黄泉。
　　死难逃避老难医，两鬓如霜尚不知。幸有一条归去路，急须放下念阿弥。
　　日没之形似鼓悬，跏趺端坐面西边。休言未到莲池上，已送心归极乐天。

　　○续古德怀西方韵

　　尘劳业海，结惑坚执。万劫千生，何时得出。西方有路好归家，忙里偷闲念声佛。
　　从来成佛胜神仙，念世无常猛着鞭。闻说西方多乐事，教人忆得口流涎。
　　净土亲闻不偶然，料知宿世有良缘。靖思长劫漂沉者，谁肯埋头不向前。
　　日出东方夜落西，他方流浪不知归。近来已得家中信，一朵莲开白玉池。
　　因念弥陀想故乡，时时举起暗思量。空劳父母家中望，独对斜阳泪两行。
　　花池湛湛朵莲胎，收拾身心这里来。到宝山人无万数，可怜个个只空回。
　　归心一片挂斜阳，金沼风生白藕香。叶响波流宣妙偈，思量极乐意难忘。
　　娑婆世界何时了，净土西方决可期。勘破劳生成底事，不如念佛已莲池。
　　金乌坠处旧家乡，别了多年两须苍。觉得近来归梦切，念头无日不西方。
　　任他尘事闹丛丛，长忆西山落照红。白玉莲开归有分，故乡春色自融融。
　　净世无常不可逃，西方有路肯辞劳。这番筋斗打得出，不枉娑婆这一遭。

　　○幻住中峰本禅师赞西方十颂

　　茫茫世界混埃尘，一念贪生是苦因。无上法王悲愿切，常将金色臂长伸。
　　六艺兼收美丈夫，昼堂终日醉喧呼。要知不陷轮回穽，莫负黄金丈六躯。
　　七重树影覆青霞，九品莲胎孕玉花。铁壁银山遮不得，众生底事觉无涯。
　　重重最胜黄金阁，迭迭庄严白玉池。多少时人无梦到，镬汤炉炭自羁穈。
　　四十八愿水投水，十万余程空合空。只隔眼前声与色，东西两土几时通。
　　势至曾谈母忆儿，犹如形影不相违。自怜一个弥陀佛，却把黄金铸面皮。
　　仰扣当来父母邦，导师遥指在西方。草鞋不是无钱买，自恨家山路易忘。
　　一尊古佛天来大，四色花池海样宽。自是劳生无眼力，岂知不隔一毫端。
　　绿树阴浓叫子规，子规啼处日沉西。从来不是不归去。纔欲归时路已迷。
　　终朝合掌念弥陀，举念之间蹉过多。和个念头都扬却，全机独脱苦娑婆。

　　○续中峰和尚劝修西方韵

　　法身清净本无尘，无奈众生造业因。地狱三涂甘受苦，分明有理不曾伸。
　　那个男儿不丈夫，不辞相唤又相呼。大家奋出沉沦海，免负天生六尺躯。
　　落日西方散紫霞，心池澄净现莲花。抬头便是家乡路，不信生疑隔海涯。
　　七重行树千般乐，四色莲花八德池。一切人心皆具足，可怜障重苦羁縻。
　　佛忆众生母忆儿，几多逃逝自相违。不知谁是归来者，觑破娘生铁面皮。
　　竛竮辛苦走他邦，父母焉知在那方。得遇导师亲指点，日头落处路难忘。
　　幻华世界有非有，佛性真空空不空。正眼豁开亲荐得，尘沙剎海尽圆通。
　　弥陀大愿如天广，一点慈心似海宽。要把众生都度尽，没风起浪大无端。
　　苦切相催听子规，转头红日又沉西。还乡曲调知谁和，一步高超出世迷。
　　念头只有个弥陀，提起知他是几多。乘兴一时都放下，常光万古照娑婆。

　　○怀西方

　　佛赞西方好，生身父母邦。池流功德水，莲绽宝花香。劝念弥陀想归去，寂常光里见空王。
　　佛说西方父母邦，宝池德水藕花香。几多世上痴男女，向外驰求路渺茫。
　　日日西山送夕阳，个中端的是家乡。不知那个人归去，得睹慈颜笑一场。
　　极乐西方境妙哉，白莲世界玉楼台。水禽啼向深花里，花向水禽啼处开。
　　金沼莲生菡萏胎，一幢一剎一花台。个中试问何人住，念佛化生童子来。
　　好将名字寄金莲，一句弥陀猛着鞭。从头扬下闲家具，车轴花中占一单。
　　弥陀常念莫疑猜，金沼莲敷九品台。好个安身立命处，且无生死与轮回。
　　身居五浊娑婆界，心想西方极乐天。一个念头全是佛，何曾离了法王前。
　　人间四相难逃死，天上何曾免五衰。宁可九莲生下品，不来浮世受胞胎。
　　懊恼从前舍却娘，今朝喜得到家乡。天真子母重相见，明月满天风韵长。
　　信心念佛到西方，性地莲开世界香。塞破虚空全是我，不须洗面着衣裳。

　　○怀西方

　　浮世轮回苦，西方寿量多。欲超生死海，闻早念弥陀。
　　浮世轮回几度胎，百年转眼是泉台。谁知净土无生灭，尽力相拖不肯来。
　　阿弥陀佛愍羣迷，净土门开望你归。业海茫茫人不觉，有谁得到宝莲池。
　　乐国莲敷满宝池，佛垂金臂远相提。真慈怜念无高下，自是众生志愿低。
　　闻说西方乐趣长，八功德水泛莲香。众生心杂不归去，来往娑婆是几场。
　　欲将东土转西天，遍界都裁白玉莲。念念弥陀无别术，只消一个念头坚。
　　注目西方想觉皇，瓦炉一缕篆烟长。此心只在莲花里，尽把阎浮爱念忘。
　　身居五浊娑婆内，心到莲池玉沼边。得见法王无量寿，白毫无自照中天。
　　弥陀许我托莲胎，一念长思归去来。覩此幻身皆苦本，不随业识走轮回。
　　百年光景如春梦，少壮无多老病来。莫谓西方归不得，一声佛号到莲台。
　　宝树金台列宝幢，黄金世界旧家乡。弥陀唤我归心切，独对夕阳泪两行。
　　不生净土死何益，不念弥陀活也闲。大丈夫儿生此事，莫教空走一遭还。
　　娑婆最苦报君知，勤念弥陀志莫移。五蕴身躯元不实，思量生死早修持。
　　西方极乐不思议，浮世无缘谁得知。一句弥陀能记念，临终端的到莲池。
　　专忆西方路不迷，心心不离念阿弥。眼开亲见黄金地，他日归家更问谁。
　　急急修来急急修，莫将心识外边求。弥陀念念别无佛，念得呵呵笑点头。

　　○食荤颂

　　我见世途恶，作业不思量。猪吃死人肉，人吃死猪肠。猪不嫌人臭，人反道猪香。觑破回头看，莲花生沸汤。
　　食荤毕竟惹尘埃，性地多贪打不开。螺蛳蚌蟹杂鹅鸭，都是腥膻臭秽来。
　　秽污藏身满体埃，得人餧饲口先开。看他牛马猪羊犬，都是前生作业来。
　　空行水陆带纤埃，只为贪心不放开。莫谓众生无识性，呼之毕竟转身来。
　　埋头爱去混尘埃，带角披毛性不开。痴汉又将他食噉，轮回何日得休来。
　　食噉众生满口埃，性天业覆不能开。思量恶道沉轮苦，早向菩提路上来。
　　人间满眼是尘埃，日日华堂喜宴开。广杀猪羊图快活，不知冤债后头来。
　　杀戮供飡满眼埃，亲朋食噉笑颜开。吃时容易还时苦，罪报皆因自做来。
　　伤生结业堕尘埃，说着鲜肥拨不开。吃了半斤还八两，到头业报决然来。
　　终朝食肉混尘埃，岂信天堂门大开。只顾肥鲜时下乐，不知铜炭口中来。

　　○食素颂

　　我见奉长斋，终朝吃菜滓。不飡鱼兔肉，只食淡姜瓜。舌上生甘露，心田发善芽。通身清净了，现出白莲化。
　　信心食素不沾埃，清净方能道眼开。福果圆成甘露味，头头都自戒根来。
　　食素分明绝点埃，口中清净善心开。虽然舌上无滋味，物物皆从花里来。
　　性静心明不惹埃，一闻千悟善门开。皈依三宝家缘足，尽是当人修种来。
　　素味何曾解染埃，日飡滋益道心开。诸般妙味波罗蜜，尽心花间结果来。
　　善法堂前竟息埃，心花片片自然开。此中肴饍真奇果，尽是韶阳光里来。
　　坚持斋戒有何埃，净极心花豁尔开。举口便知禅悦味，个中受用善中来。
　　一生素饭绝纤埃，长养灵胎道眼开。不信但看三世佛，皆因积种善根来。
　　一厨素饭绝纤埃，钵椀巾单自展开。饱后更无余食想，身心清净业何来。
　　白饭如珠绝点埃，十声佛罢钵盂开。莫言不是诸天供，香积厨中制造来。
　　凡夫火宅本沾埃，硬把道人门户开。识得众生元是佛，慈悲不杀奉如来。

　　○弥陀颂

　　爱河浪远，苦海波深。众生不觉，长劫漂沉。弥陀方便为舡筏，普度都教出苦轮。
　　弥陀即是渡人舡，度尽三千及大千。苦海岸边常唤渡，相逢休道我无缘。
　　弥陀六八愿门开，净土莲敷九品台。念念放光垂接引，有缘念佛早归来。
　　弥陀便是大医王，有病无劳别觅方。但得一心专念佛，六根四大自清凉。
　　弥陀不肯自承当，随逐猿猴跳六窗。一缕藕丝轻缚住，牵来同上白莲航。
　　弥陀本有不须参，日用之中莫自满。直把尘缘都绝断，谁家门不透长安。
　　弥陀是我主人公，切忌将心别用功。只一念中明荐得，看他步步显神通。
　　弥陀不信自目贫，悟得元来只我心。不是自家夸富贵，自前拈出尽黄金。
　　弥陀出世化娑婆，多少无缘自蹉过。信得及时无别事，头头步步是弥陀。
　　弥陀与我几曾离，懊恼从前自不知。今日又缘亲撞着，眉毛厮结到莲池。
　　弥陀教我念弥陀，我又如何离得他。我不识他他识我，相逢觌面笑呵呵。

　　○一句弥陀

　　东林祖令，佛法不多。出生离死，一句弥陀。彻天彻地承当得，八臂哪咤没奈何。
　　一句弥陀佛性空，十方何物不包容。碧天云散乾坤阔，明月清风万古同。
　　一句弥陀佛日光，住行坐卧露堂堂。这些妙意谁知得，得得须教笑一场。
　　一句弥陀佛祖禅，炎炎火里绽金莲。目前举起无人信，但觉馨香满大千。
　　一句弥陀佛易修，何妨作务与营求。但将一念常提起，不用骑牛更觅牛。
　　一句弥陀佛即心，一言之下绝追寻。未曾举起先明得，般若花开功德林。
　　一句弥陀佛理长，日前贵要自承当。一弹指顷开珍藏，万斛摩尼尽放光。
　　一句弥陀佛自知，藕丝头上示玄机。等闲觑破三千界，这个风光说向谁。
　　一句弥陀佛道场，万花丛里白莲香。金毛狮子嚬呻处，整起如来大法幢。
　　一句弥陀佛现成，平常念处大分明。堂堂指出长安道，无奈时人不肯行。
　　一句弥陀佛最亲，声声悲切救迷津。直教空尽众生界，优钵花开大地春。

　　○一句弥陀

　　佛念弥陀，弥陀念佛。正念起来，是什么物。一声彻透太虚空，白莲香散尘沙国。
　　一句弥陀不自欺，全凭信愿立根基。声声超出三千界，念念莲开七宝池。
　　一句弥陀自受持，声声流出尽玄机。一毫头上尘沙佛，不是知音说向谁。
　　一句弥陀法性开，白莲花现玉楼台。一花台上一尊佛，且道佛从何处来。
　　一句弥陀意若何，要君念念出娑婆。但能有念归无念，白玉莲开五欲波。
　　一句弥陀念者多，都将口说当喽啰。无声三昧谁知得，常寂光中空嗟过。
　　一句弥陀会得么，有心念处却成魔。要知无念心成佛，只在当人一剎那。
　　一句弥陀平地雷，森罗万象眼惊开。池流风树谈真谛，会得归来笑满腮。
　　一句弥陀自不知，自知端的是便宜。安然端坐毘卢顶，不怕八风颠倒吹。
　　一句弥陀出世因，声前全露法王身。要知末后到家事，铁树花开劫外春。

　　○一句弥陀

　　一句弥陀佛，从来念者多。不能生净土，盖与贼同窠。莫怪吾今亲说破，好凭信愿出娑婆。
　　一句弥陀立化门，孩儿哀叫母心疼。慈悲火急来相救，佛悯众生更倍增。
　　一句弥陀是本宗，声声唤醒主人公。目前不昧娘生面，佛祖门庭大道通。
　　一句弥陀在念头，时时举起莫他求。提来提去心开悟，水牯元来便是牛。
　　一句弥陀阐化机，藕丝牵动五须弥。豁开正眼无遮障，天上人间更有谁。
　　一句弥陀上妙禅，声声彻透未生前。有人问着其中事，焰焰红炉绽白莲。
　　一句弥陀佛境通，洪音撼动太虚空。大千总是莲花国，万法融归一念中。
　　一句弥陀万虑忘，寂而常照照而常。常光一道辉秋月，法界全彰佛道场。
　　一句弥陀自主张，别无一法可思量。明明径直归家路，优钵花开遍界香。
　　一句弥陀不自瞒，目前提起与人看。是谁直下承当得，一步归家证涅盘。
　　一句弥陀解脱门，亲骑铁马上昆仑。背翻筋斗便归去，佛与众生一口吞。

　　○一句弥陀

　　阿弥阿弥，念者是谁。自信不及，平地起疑。一句当机亲说破，人人眼上一双眉。
　　一句弥陀作话头，单提不用别追求。工夫彻透疑团破，铁佛通身也汗流。
　　一句弥陀是正宗，宿生有分得相逢。便能直下念将去，又见莲花出水红。
　　一句弥陀正觉心，十方何处不通津。自从踏着这条路，步步到家奚问人。
　　一句弥陀无妄想，声声流出自家来。便从这里觑破去，铁树无根花自开。
　　一句弥陀莫外参，须知日用不相暪。数珠提起眼晴活，月色照人心胆寒。
　　一句弥陀息万机，碧潭风静湛如如。夜深月向波心现，涌出银盘一颗珠。
　　一句弥陀彻本源，澄澄觉海绽金莲。揭开自己龙宫藏，利乐人间别有天。
　　一句弥陀是事休，全身放下有何求。生平只么随缘过，但愿早归西土游。
　　一句弥陀自肯时，心心念念密修持。但能长久行将去，风月相随一路归。
　　一句弥陀路不差，声声现出白莲花。了知此土即西土，今古乾坤共一家。

　　○一句弥陀

　　生来百拙，性子最烈。不学其余，只修白业。单单一句阿弥陀，塞破虚空无欠缺。
　　一句弥陀吼怒雷，十方剎海眼晴开。法王法令亲提及，凡也皈依圣也来。
　　一句弥陀得意多，一声一个活弥陀。从前念了千千万，要度众生出爱河。
　　一句弥陀只自知，目前万法尽忘机。灼然此外无余事，一藕丝牵六象归。
　　一句弥陀尊贵生，可怜外觅费途程。如今念念知端的，一朵心花月样明。
　　一句弥陀有悟由，西方不向外边求。头头尽是归家路，了了方知不用修。
　　一句弥陀喜到家，西方端有好生涯。池流花树琼楼阁，快乐西方难比他。
　　一句弥陀贴骨亲，时时提起念头新。目前认得家乡路，白藉花开见主人。
　　一句弥陀常念出，唯心净土本圆成。可怜背觉合尘者，隔了千千万万程。
　　一句弥陀紧下功，直教心与口相同。几多口是心非汉，念得血流还是空。
　　一句弥陀似水流，百千亿佛在心头。从念勘破知端的，不用骑牛更觅牛。
　　一句弥陀正信心，昙华瑞现一枝春。分明好个到家句，自性西方旧主人。
　　一句弥陀心自明，信知一步不虚行。脚头脚底弥陀现，万朵莲花足下生。
　　一句弥陀是念头，时中莫把暂时休。直教念到无心处，一道常光得自由。
　　一句弥陀透祖关，西方东土绝遮拦。心中若有些疑碍，又隔千山与万山。

　　○一句弥陀

　　阿弥阿弥，更问阿谁。言中无响，句外无机。直下不疑亲荐得，藉丝牵动五须弥。
　　一句弥陀六字经，自持自念自功成。一声定一弥陀现，只要当人着眼晴。
　　一句弥陀胜坐禅，一声未了一声连。思专想寂工夫到，在在西方处处天。
　　一句弥陀识本心，见闻声色大分明。烧香礼佛谁恩力，一切时中总现成。
　　一句弥陀自肯时，唯心净土了无疑。堂堂不昧行将去，万别千差一路归。
　　一句弥陀理趣长，不劳弹指契真常。身心休歇怡然乐，一任两轮乌兔忙。
　　一句弥陀信不疑，心心念念不曾离。只凭这个为归计，谁管秋风白了眉。

　　○一句弥陀

　　一句弥陀，祖师正印。信受在心，超凡入圣。佛开八万四千门，只此西方为快捷方式。
　　一句弥陀绝忘缘，心心不昧自天然。分明露出娘生面，看似红炉焰里莲。
　　一句弥陀妙入微，声声彻透祖师机。念头未举先明得，火里昙华绽一枝。
　　一句弥陀善自持，操修那肯片时离。等闲裂破娘生面，天上人间更有谁。
　　一句弥陀万万声，单提正念自分明。声声唤着声声应，剎剎尘尘佛现身。
　　一句弥陀行愿深，重重功德已成林。枝枝尽结菩提果，留与莲宗作话吟。
　　一句弥陀无别念，佛行佛坐佛同眠。自从这里相逢后，弹指高超万八千。

　　○一句弥陀

　　念不离佛，佛不离念。阿弥阿弥，休随境转。如云自在冷光寒，亘古亘今常觌面。
　　一句弥陀是祖宗，千生有幸得相逢。自从这里承当后，是处春来花自红。
　　一句弥陀上上机，气虚神明洞玄微。全身拶入常光界，寂寂无言说向谁。
　　一句弥陀反己修，净心行善不他求。蒲团迭足轮珠念，常想西方在眼头。
　　一句弥陀梦眼开，生平活计绝疑猜。法门大展无遮障，广度有缘归去来。
　　一句弥陀出虎溪，宗风广布四方知。圣朝重佛弘斯教，普化羣迷净土归。
　　一句弥陀得入头，肯将心佛外边求。声声流出真三昧，明月光辉四部洲。
　　一句弥陀不自夸，平常心上作生涯。门开八字通来往，明月清风属当家。
　　一句弥陀破六尘，无明身是法王身。秽方化作西方土，枯木花开别是春。
　　一句弥陀伏众魔，法音雷吼震山河。天龙八部皆欢悦，铁额铜头没奈何。
　　一句弥陀净六根，心间一镜绝瑕尘。大千廓彻圆明里，万象森罗一口吞。
　　一句弥陀出世间，分明一念透玄关。目前看破归家坐，直得虚空展笑颜。
　　一句弥陀透祖机，藕丝窍里大鹏飞。这些消息如能会，拍手归家唱啰哩。
　　一句弥陀祝万年，洪音直透御楼前。九重天上香风动，遍满人间放白莲。
　　一句弥陀念念空，声声震响觅无踪。是谁言下豁开眼，悟彻西来佛祖宗。
　　一句弥陀赞圣明，八方宁静罢刀兵。如今四海清如镜，手握金鞭贺太平。

　　○一句弥陀

　　一句弥陀，全提正令。把断要津，不通凡圣。个中豁尔眼晴开，西方现出圆明镜。
　　一句弥陀便是经，受持须要自惺惺。百千万亿龙宫藏，只在当人一念成。
　　一句弥陀容易持，朝昏记念勿相离。念来念去心花绽，便是弥陀出世时。
　　一句弥陀无尽灯，古今不断这光明。昏衢一烛开幽暗，路上行人得眼晴。

　　◇卷下◇

　　我有一卷经，古佛亲宣说。举起静中看，不知经几劫。如今得受持，事理皆通彻。劫火不能烧，风吹不走折。庐山拈出报君知，溪声便是广长舌。
　　一卷真经佛口宣，广长舌相覆三千。言言总赞弥陀佛，信者心开上品莲。
　　一卷真经举起来，目前谁不眼睛开。若能直下知端的，白日青天霹雳雷。
　　一卷真经念处真，言言流出尽黄金。几多纸上寻文字，蹉过西来佛祖心。
　　一卷真经莫外求，无边妙义眼睛头。未曾举起先知得，一剎那间一藏周。
　　一卷真经妙义深，几多人念少知音。声声突出金刚眼，觑破从前古佛心。
　　一卷真经念处新，不知念者是何人。若非格外明宗旨，争识衣中无价珍。
　　一卷真经展又收，义天朗耀悉皆周。亲曾荐得其中旨。只是众坐径路头。
　　一卷真经念起时，一言一句尽光辉。见闻随喜皆蒙益，直下冥通佛祖机。
　　一卷真经一念中，普天匝地尽流通。百千三昧毫端上，实悟方能合祖宗。
　　一卷真经念了时，无边功德不思议。天龙八部皆回向，大地含灵得路归。
　　一藏灵文，只这便是，直下展开，言言见谛。目前荐得这玄机，个个脑门都着地。
　　一藏灵文不覆藏，星辉月朗显堂堂。目前不昧亲提起，普请知音共赞扬。
　　一藏灵文着眼晴，言言全露法王身。祇今直下承当得，自性弥陀贴骨亲。
　　一藏灵文荐得通，观音对面便相逢。十方总是普门境，三昧全彰动用中。
　　一藏灵文佛本心，须知法法耿颙真。亲奉势至法王子，念佛光中露法身。
　　一藏灵文逗此机，十方剎海总无为。化菩萨众无边际，尽在当人一念归。
　　一藏灵文正法轮，祖师拈出示诸人。是谁拨得机关转，百草头边祖意新。
　　一藏灵文佛祖传，弘持护念有诸天。一音纔举弥陀号，八部分明在目前。
　　一藏灵文话欛多，言前荐得绝誵讹。六方诸佛同称赞，透过虚空没奈何。
　　一藏灵文了本心，玄机转处自惺惺。全身拶入常光界，步步头头依大乘。
　　一藏灵文意不多，明明今古总包罗。机先荐得方为妙，句下承当尽蹉过。
　　一藏灵文妙莫论，言言流出自家珍。弥陀八万四千相，合掌低头莫问人。
　　一藏灵文转了时，是凡是圣尽皈依。因该果海皆周遍，福等河沙无尽期。
　　佛是有声禅，禅是无声佛。有声与无声，默觉是何物。金刚正眼顶门开，白莲香散尘沙国。
　　念佛参禅各有宗，入门须异理元同。几多错认虚分别，大道堂堂碍不通。
　　念佛参禅共体裁，弥陀西住祖西来。但能打得疑团破，白藕花无两样开。
　　念佛参禅总一家，迷人不解见成差。春来处处园林秀，问甚桃花与李花。
　　念佛参禅巨眼明，门前休把路来争。一条大路平如掌，只要当人各自行。
　　念佛参禅用自功，都卢要见主人公。时中不用分长短，悟后方能合祖宗。
　　念佛参禅意本同，痴人各自立宗风。到头悟得心成佛，一样莲开菡蓞同。
　　念佛参禅正法门，人多彼此自云云。若非勘破祖师意，谁识千枝共一根。
　　念佛参禅不自瞒，谁家无路透长安。溪山处处虽然异，云月观来总一般。
　　念佛参禅各路求，一人寻马一寻牛。忽朝得见元来底，那个归家不点头。
　　念佛参禅本一心，从见多是不惺惺。若非摸着娘生鼻，争识弥陀佛眼晴。

　　念佛即禅
　　不念弥陀不坐禅
　　伤莲宗
　　千种弥陀
　　庐山拾颂（一）
　　庐山拾颂（二）
　　淀山湖
　　淀山白莲
　　一番相见
　　文武医卜
　　士农工商
　　行住坐卧
　　生老病死
　　道人忍耐
　　一声觉号（一）
　　一声觉号（二）
　　我念弥陀（一）
　　我念弥陀（二）
　　我念阿弥（一）
　　我念阿弥（二）

　　○念佛即禅

　　密说为禅，显说为教。不识根源，总成自拗抝。争如本分念弥陀，步步头头通大道。
　　我念弥陀你坐禅，不知漆桶几时穿。是谁来到蒲团上，双眼瞠开见本源。
　　我念弥陀你问禅，只图口快要争先。幸然有个辽天鼻，却被无明索子穿。
　　我念弥陀你论禅，情生爱恶执成颠。谁知云散青天阔，明月州州一样圆。
　　我念弥陀你答禅，休将祖意错流传。无功无行空躭阁，笑倒庐山十八贤。
　　我念弥陀你说禅，须知个事本无偏。晓来开放大门看，那个屋头无片天。
　　我念弥陀不坐禅，四威仪内体如然。见闻声色皆三时，物物头头佛现前。
　　我念弥陀不问禅，也无东土与西天。微尘剎海唯心境，遍界花开白玉莲。
　　我念弥陀不是禅，声声父母未生前。更言证入三摩地，鹞过新罗万八千。
　　我念弥陀不论禅，谁夸棒喝与行拳。全身受用自家底，步步无非极乐天。
　　我念弥陀不说禅，即心那别有单传。十方世界恒沙佛，曾赞斯为诚实言。

　　○不念弥陀不坐禅

　　念不是佛，坐不是禅。当面蹉过，执法成颠。□牛即是打车是，说破何曾直半钱。
　　不念弥陀不坐禅，几多错解执成颠。若非南岳亲谈破，作镜如今磨碌砖。
　　不念弥陀不坐禅，葛藤早已遍三千。堂堂日用无别事，在在为家处处天。
　　不念弥陀不坐禅，饥来吃饭困来眠。一块水银扑落地，大也圆兮小也圆。
　　不念弥陀不坐禅，无冬无夏只如然。虚空无口大饶舌，笑倒文殊与普贤。
　　不念弥陀不坐禅，佯痴暗钝若风颠。有人问我西来意，劈面拦腮与痛拳。
　　不念弥陀不坐禅，如声如哑绝诸缘。腾腾任运长如此，一任旁人道我颠。
　　不念弥陀不坐禅，寒山拾得彻风颠。金刚元在三门立，是处旛竿头指天。
　　不念弥陀不坐禅，不聋不哑不痴颠。明州输与憨和尚，布袋长拖走市鄽。
　　不念弥陀不坐禅，风清大野月行天。人来问着都无对，摇手谁云别有玄。

　　○伤莲宗

　　无上法王，如天日光。邪宗外道，犹若冰霜。杲日升空天下照，冰霜何处不消洋。
　　我念弥陀体本宗，即心即佛证圆通。一言之下亲明得，白玉莲开清晓风。
　　我念弥陀忆雁门，东林种下白莲根。如今千载多枝叶，惠命堪怜外道吞。
　　我念弥陀日丽空，冰霜一照不留踪。灼然佛法有灵在，不信邪魔坏正宗。
　　我念弥陀正法通，忍教平地丧宗风。男儿奋发平生志，一念忠真彻九重。
　　我念弥陀我不争，要人本分自修行。重重饶舌重重劝，只怕痴迷堕火坑。
　　我念弥陀抱不平，为怜邪法乱纵横。山僧不争是人我，要救迷流出险坑。
　　我念弥陀实叹嗟，堂堂正道却行邪。即心是佛不知觉，何日何年得到家。
　　我念弥陀赞圣明，大开正道与人行。邪气扫尽天龙悦，雨顺风调国太平。
　　我念弥陀不为身，倾心吐胆救盲瞑。揭开宝鉴辉天日，照破魔王八万城。
　　我念弥陀不为名，誓将正法利羣生。天龙不昧亲开眼，此话须教天下行。
　　我念弥陀默自谙，日边春暖放优昙。时人切莫论声色，要与莲宗作指南。
　　我念弥陀誓海深，全身弃舍在东林。大千化作莲花国，满我平生所愿心。

　　○千种弥陀

　　弥陀弥陀，念者最多。随心念出，还会也么。九品莲池都有分，信之不必问如何。
　　诸佛众生同这个，四生六道阿谁无。顶天立地知多少，试问谁人识得渠。
　　宿种曾熏八识田，出头便有善因缘。纔闻举起弥陀号，径肯归心向佛前。
　　初机念佛在调心，百八摩尼手内轮。六字佳名高举念，一声一佛要分明。
　　一瞻一礼想弥陀，五体投诚肯蹉过。要见紫磨金色相，脑门着地看如何。
　　弥陀佛在自家堂，早晚参承慎莫忘。灯烛香花常供养，靠他便是靠爷娘。
　　分明一念一弥陀，纔涉他缘便蹉过。尽力提持休间断，无穷佛日照娑婆。
　　心存目想紫金容，佛在当人一念中。落日西山光照眼，弥陀现出主人公。
　　不勘云门干屎橛，弥陀提起自家看。目前见了渠侬面，透过西来佛祖关。
　　弥陀本觉法中王，体若虚空遍十方。实相从来无一相，见闻声色露堂堂。
　　识得弥陀只是他，寂常光里法王家。纵横妙用谁知得，明月堂前枯树花。
　　简径法门，直实心地。本性弥陀，只这便是。几多人向外边求，不识庐山祖师意。
　　忆昔庐山结社时，高贤十八会莲池。修成佛果无他术，一句弥陀万世师。
　　声声念佛忆何长，恰似娇儿叫阿娘。直得一声相应处，天真子母喜非常。
　　大道须无素与荤，慈心方入道之门。清斋淡饭崇三宝，一朵莲花发善根。
　　真心念佛向西方，叫得弥陀欲断肠。蓦地声前亲荐得，天真面目露堂堂。
　　烧香点烛本寻常，担着弥陀做道场。可惜贪他一粒粟，谁知拆却万年粮。
　　自来正法显堂堂，无奈邪人错较量。着相妄谈徒谤佛，未知何日到西方。
　　佛忆众生胜母亲，众生忆佛合天真。子母逃逝归来也，两个分明一个人。
　　弥陀丈六紫金身，目想心存观行成。红日一轮光照眼，反观观者是何人。
　　自性弥陀月一轮，光含万像太分明。住行坐卧自家看，悟得分明笑一声。
　　莺吟燕语谈真谛，风树池流演妙音。一片风光描不就，春来只见百花新。
　　庐山远公，救起莲宗。一声佛号。塞破虚空。多少不知途路者，目前蹉过主人公。

　　○庐山拾颂

　　千载庐山大道场，一轮佛日古今常。黄金地上人师子，雷吼圆音震十方。
　　千载庐山善法堂，藕花世界住西方。弥陀显露黄金相，天下莲宗作纪纲。
　　千载庐山远祖师，九流曾把比糠粃。一声觉号雷霆令，百万雄师听指挥。
　　千载庐山十八贤，竞头来看远公莲。共轻世禄甘枯淡，参得唯心净土禅。
　　千载庐山飞锡泉，远公灵迹尚依然。一泓冷浸长空月，祖意何尝不现前。
　　千载庐山白玉莲，纯真莫比这根源。自从晋社传灵种，雪色花开满大千。
　　千载庐山佛影堂，廓然光顉绝纤埃。不须人到西天礼，此土元来也有来。
　　千载庐山佛千岩，黄金佛隐在其间，可怜打失无寻处，一见教君喜悦颜。
　　千载庐山佛祖家，大人境界实堪夸。旃檀林里多龙象，一会灵山便是他。
　　千载庐山古路头，几多人向外边求。东西南北通来往，踏着归来万事休。
　　千载庐山旧虎溪，月明还是晋朝时。至今一片广长舌，说法滔滔无尽期。

　　○庐山拾颂

　　千载庐山老柏根，风磨雨洗至今存。看来不直分文钞，爇着熏开佛顶门。
　　千载庐山老化缘，爱河浪里作舟舡。声声要唤人归去，同到西方看白莲。
　　千载庐山老古锥，心如狼虎口慈悲。硬将一个弥陀佛，搅得莲宗烂似泥。
　　千载庐山老藕花，深深泥里发莲芽。清香一点难遮掩，吹入当今帝王家。
　　千载庐山老大虫，藏牙伏爪卧岩丛。奋身直奔千峰上，一啸能生万壑风。
　　千载庐山老贼精，脱空买弄没疏亲。硬将一个藕丝网，兜尽娑婆世上人。
　　千载庐山老牯牛，欠他钱债自来酬。拖犁拽耙筋疲尽，大地掀番尚未休。
　　千载庐山老叶滓，坏人口面瘾人牙。看来没一些滋味，纔做斋时便要他。
　　千载庐山老罪头，刚来莲社结冤雠。谁知犯着弥天过，配出南阎四部洲。
　　千载庐山老胡孙，被他牵引弄精魂。莫教鼓破山中去，唤杀不来重上门。
　　千载庐山老道人，一条柱杖伴闲身。万山深处多风月，铁树花开别是春。

　　○淀山湖

　　淀山湖里白莲峰，万顷波间涌梵宫。烁烁慈光辉法界，红尘那得到其中。
　　淀山湖里白莲堂，正是西方佛道场。一句分明瞒不得，山门题号普光王。
　　淀山湖里白莲师，古佛分明示化机。誓度娑婆归净土，劝人专祇念阿弥。
　　淀山湖里白莲经，祇是弥陀六字名。自古几多持念者，同生净土悟无生。
　　淀山湖里白莲舡，舞棹呈桡接有缘。贵贱贤愚俱化度，有缘谁不到西天。
　　淀山湖里白莲禅，一句弥陀妙不传。想寂思专心了了，分明水底一重天。
　　淀山湖里白莲僧，性静心明续祖灯。我赞叹他他赞我，何愁佛法不重兴。
　　淀山湖里白莲庵，开放西窗对夕阳。举日正观归路熟，念头日日到家乡。
　　淀山湖里白莲人，净业重修绝点尘。念佛不曾离了口，弥陀之外别无亲。
　　淀山湖里白莲家，素饭清茶度年华。眷属一齐都念佛，西方成佛定无差。

　　○淀山白莲

　　淀山湖里白莲根，元是庐山正派分。东晋一花呈瑞后，千枝万叶遍乾坤。
　　淀山湖里白莲栽，冰雪身心孔窍开。五浊淤泥埋不得，波心透出妙花来。
　　淀山湖里白莲荷，翠盖亭亭映碧波。一叶定开花一朵，一花台上一弥陀。
　　淀山湖里白莲花，似真无瑕独有他。烈日光中堆瑞雪，香风吹动满河沙。
　　淀山湖里白莲开，湛湛澄波涌出来。一叶一花盛一佛，万花万佛万楼台。
　　淀山湖里白莲丛，密密团团是几重。一一全彰花世界，毗卢佛境旧家风。
　　淀山湖里白莲香，馥郁飘腾气味长。熏破鼻头冲透顶，闻之谁不证真常。
　　淀山湖里白莲芳，振起东林旧纪纲。从此法门大开去，山川草木尽增光。
　　淀山湖里白莲宗，自古王臣赞化风。庆遇圣朝弘九法，天龙八部广流通。
　　淀山湖里白莲新，喜报均沾雨露恩。叶响波流皆念佛，家家齐祝万年春。

　　○一番相见

　　疾似奔雷，迅如闪电。觌面相呈，见也不见。佛祖慈悲，广开方便。是有缘人，一拨便转。这里相逢，不辞苦劝。弥陀尽力要提持，言下与君通一线。
　　一番相见一番新，父母难同此道心。诸佛道元非我道，莫将心道外边寻。
　　一番相见一番愁，念汝修行未彻头。终日趁他干打哄，到头饭债恐难酬。
　　一番相见一番磨，彻底工夫信也么。情尽光生拈出看，圆明一点照娑婆。
　　一番相见一番嗔，遍地无非是险坑。若也目前不分晓，决然失脚丧平生。
　　一番相见一番羞，纔做儿童白了头。多少惺惺成懵懂，轮回异类几时休。
　　一番相见一番亲，抛出怀中无价珍。不是堂前卖果子，只图分付自家人。
　　一番相见一番哀，得放开时且放开。幸有一帆风便顺，快须洗脚上舡来。
　　一番相见一番寒，道眼难容一点瞒。坐此莫言全是了，也须彻底尽掀翻。
　　一番相见一番稀，莫把吾言当是非。良药自来多苦口，要君同证佛菩提。

　　○文武医卜

　　当今天子重才良，玉殿阶前放选场，正论一篇光圣治，天差渠做状元郎。
　　天生一片将军胆，夺得关王手内刀。外道天魔都一扫，八方宁静显功劳。
　　病染风邪势已危，耆婆无处下针锥。祖师有个活人法，索性将来死马医。
　　念头未举卦何形，卜度思维听不真。见彻一条生死路，到头不必问他人。

　　○士农工商

　　几年辛苦向灯窗，修得文华动帝王。一举首登龙虎榜，还他做个状元郎。
　　从上祖翁田地阔，可怜荒废许多年。铁牛有力都耕转，迎界齐教种白莲。
　　自出世来心性巧，能于空里驾楼台。斧斤响处神机活，露出弥陀殿子来。
　　浪迹江湖作货郎，巡门傍户费商量。祇些沸货卖不得，分付儿孙归故乡。

　　○行住坐卧

　　山间林下任邀游，□杖横拖得自由。未举步时亲踏着，弥陀只在脚尖头。
　　缚间茅屋住山窝，满目清幽乐趣多。渴饮饥飡无罣碍，一心放下念弥陀。
　　盘陀石山定心时，迭足跏趺息万机。正恁么时开活眼，十方无不见阿弥。
　　山中得意放憨眠，谁管他家地与天。一觉起来开口笑，大千沙界枕头边。

　　○生老病死

　　呱地一声子母分，婴孩养就与谁论。如今长大知来处，出世为人酬此恩。
　　发白还如心白时，个般消息自家知。娘生屋子从他坏，谁道虚空皱面皮。
　　大患元从痴爱生，万般对治禾除根。医王自有灵丹药，救得吾家命脉存。
　　去处从来恨不知，一回拈起一回悲。命根索子如今断，无地埋藏这死尸。

　　○道人忍耐

　　八字打开一在中，还从自己立家风。一念起时须捺退，方成大道广流通。
　　乘势裂开恩爱网，等闲推倒是非林。若能于此全身现，方始莲宗做道人。
　　刃横心上实难当，放下心时便不伤。此事寻常行处有，霎时过了自清凉。
　　一生无诤清凉国，耐事随缘安乐邦。抵见齿摧惟舌在，从来柔弱胜刚强。

　　○一声觉号

　　一声觉号便归来，念念弥陀正路回。觑破尘寰深倍梦，西方自有宝莲台。
　　一声觉号定心时，自看弥陀是阿谁。这里若能明得了，净邦元不在天西。
　　一声觉号见根源，达悟弥陀自性天。唯此分明无别事，不须更问未生前。
　　一声觉号立纲宗，喜得千年会再隆。白玉莲开香动地，大千弘播此宗风。
　　一声觉号绝罗笼，谁肯分疏有异同。天上人间祇这是，悟来何处不圆通。
　　一声觉号振虚空，耳畔闻来性豁通。会得自家屋里事，头头不昧主人公。
　　一声觉号荡诸尘，性水渊澄万丈深。寂寂波心明月现，灵光辉古更辉今。
　　一声觉号绝疑猜，扫尽情尘百念灰。识得唯心真净土，风清月白畅襟怀。
　　一声觉号念门开，惊得虚空落地来。见了弥陀真面目，逢人举似笑哈哈。

　　○一声觉号

　　一声觉号盖娑婆，万法该罗妙不多。言下眼开明了后，即心即佛即弥陀。
　　一声觉号六根清，眼底森罗万象明。白玉莲开香动地，抬头便是法王城。
　　一声觉号震洪音，显出西方一卷经。□放收来用不尽，声声不昧这光明。
　　一声觉号性天宽，法界光辉星斗寒。正眼豁开亲荐得，山河大地一毫端。
　　一声觉号悟心宗，佛境光开一念中。见彻毗卢华藏界，十方剎海总融通。
　　一声觉号自家知，日用堂堂更不疑。任你目前声与色，见闻元不碍心机。
　　一声觉号合先宗，顿悟劳生是梦中。觑破目前无一法，神通还我主人公。
　　一声觉号显吾宗，念念分明活路通。了得目前真实际，普天香霭白莲风。
　　一声觉号见真心，心若真时道现成。日用之中常不昧，堂堂大道不虚行。
　　一声觉号了无疑，选佛场中及第归。见彻吾门明祖意，风清月白自如如。

　　○我念弥陀

　　白莲正教，直截无多。超凡越圣，祇个弥陀。我今常念常不舍，普愿修行出爱河。
　　我念弥陀自点头，万缘截断冷啾啾。全身是个光明土，悟了何劳问赵州。
　　我念弥陀会得禅，声声流出未生前。木人抚堂呵呵笑，独角泥牛海底眠。
　　我念弥陀不自瞒，目前总是旧家山。祇从瞥转归来后，月白风清在处闲。
　　我念弥陀震法雷，劳生梦眼一时开。千年老藕新花绽，无限香风动九垓。
　　我念弥陀是法王，天开羣象日当阳。亲提慧剑金刚焰，外道闻风尽丧亡。
　　我念弥陀振祖纲，直教魔外尽归降。普天总属吾皇化，扶起如来正法幢。
　　我念弥陀号令新，金毛师子解番身。全威哮吼天龙喜，惊杀野狐怕杀人。
　　我念弥陀发惠光，大千世界没遮藏。恒沙佛现圆明里，同证白莲花道场。
　　我念弥陀彻九重，黄金殿上证吾宗。揭开宝鉴龙颜悦，霹雳声中阐化风。
　　我念弥陀不滞空，声声流出主人公。休言不覩纤毫相，春到千林花自红。

　　○我念弥陀

　　直指人心，曲垂方便。石巩张弓，三平架箭。远公径栖劝修行，一句弥陀无别念。
　　我念弥陀有宿缘，弥陀不离我身边。同眠同起同行坐，到处分明自现前。
　　我念弥陀彻十方，十方唯我法中王。目前净秽俱无碍，壒土夭非堆头也放光。
　　我念弥陀妙莫夸，多年铁树放新花。泥牛吼出天边月，大地众生尽到家。
　　我念弥陀识本源，思专想寂悟新禅。澄澄湛水渊凝处，照见西方在目前。
　　我念弥陀着相多，众生都唤作弥陀。虽然他未承当得，且得弥陀授记他。
　　我念弥陀万万声，一声一佛大分明。弥陀只在声中现，是有缘人见得亲。
　　我念弥陀念未灰，舌莲还向火中开。藕丝一缕轻牵动，谁不庐山社里来。
　　我念弥陀自不知，常将死路诱羣迷。被人骂作风颠汉，硬把东方转作西。
　　我念弥陀不着便，就窠打劫放痴颠。活人作念教他死，说破何曾直半钱。
　　我念弥陀大脱空，欣番虎穴与魔宫。三千剎海微尘国，总入莲花世界中。

　　○我念阿弥

　　我有一机，瞬目扬眉。若也不会，合掌阿弥。蓦然日下闪开眼，白饭元来是米炊。
　　我念阿弥几许年，长思瞥了别参禅。自从觌面相逢后，始信长空便是天。
　　我念阿弥见自心，佛身无剎不分形。一轮皎月当空照，影落千江处处明。
　　我念阿弥绝见闻，任他声色自纷纭。转身不费纤毫力，法法皆师解脱门。
　　我念阿弥意趣长，大人境界绝思量。澄澄定水清如沼，拂拂慈风缘蕙香。
　　我念阿弥妙入微，百千三昧不思议。有时拶入华严境，回首依然月下归。
　　我念阿弥得趣多，眼前却不问如何。闲拖拄杖登山望，万迭峰峦拥翠螺。
　　我念阿弥无易难，岂拘城市与深山。白莲香散尘沙国，这段风光不等闲。
　　我念阿弥迥不同，光明逼塞大虚空。夜来北斗番身转，惊得泥牛入海中。
　　我念阿弥发大悲。为怜邪见堕泥犂。等闲喝退天魔阵，直摄众生正路归。

　　○我念阿弥

　　阿弥阿弥，念念不疑。祇今举起，正是阿谁。不因亲到庐山顶，争信东林是虎溪。
　　我念阿弥信有缘，寻根直到虎溪边。庐峰顶上开双目，彻见心花满大千。
　　我念阿弥别有方，全凭信愿契心王。一心寂处千心寂，触目菩提尽放迷。
　　我念阿弥想净邦，白莲一朵自芬芳。目前荐得佛三昧，只此心王是法王。
　　我念阿弥不自夸，一声一朵白莲花。一花有一弥陀现，常寂光中归到家。
　　我念阿弥见本源，澄潭月影祖师禅。威音未兆那边事，一照分明在目前。
　　我念阿弥不暂离，一阿弥了又阿弥。阿弥自唤阿弥问，我是阿弥你是谁。
　　我念阿弥不暂声，高山流水足知音。更深人静月明夜，广舌宣流白藕馨。
　　我念阿弥万虑灰，谁将铺席对人开。信知存得家中宝，不怕无人门上来。
　　我念阿弥和者稀，无声三昧自家知。无端突出惊人句，直得虚空走似飞。
　　我念阿弥妙更玄，体空人寂与谁言。等闲回入尘劳境，在在皆为极乐天。
　　我念阿弥正受持，常光一道彻玄微。通身是个黄金藏，利乐人间无尽期。
　　心生何来，心灭何去。心来去处，分明荐取。一念之中见了时，步步头头皆净土。
　　一念心生万法生，目前尘境乱纵横。被他牵得忙如钻，谁肯番身出险坑。
　　一念心差现万形，尽随他去堕沉沦。神头鬼面知多少，一喝都教没半星。
　　一念心中变化多，凡愚执着现诸魔。惺惺荐得摩诃母，剎剎尘尘见佛陀。
　　一念心迷有万端，尘劳业识衮成团。若非猛烈英灵汉，透出头来也大难。
　　一念心昏自不知，忙忙嗟过许多时。都来相上求功果，急舍归来觉已迟。
　　一念心开荐得渠，看时似有觅还无。虽然伎俩无多子，尽作威光塞太虚。
　　一念心中有法王，住行坐卧显堂堂。声求色见空捞攘，笑倒东村孟八郎。
　　一念心空便到家，这回眼里不生花。纵横妙用皆由我，雪月风花一任他。
　　一念心通万境闲，天堂地狱尽掀番。法身不立纤毫相，无死无生无涅盘。
　　一念心休万事休，道人门户淡如秋。客来寥落无相待，一炷清香茗一瓯。）以下原书脱两页，凡四十行）
　　观音示相运真诚，端的家家观世音。见了圆通祇这是，此回不向普陀寻。
　　观音身现妙王州，长把众生作念头。直待一齐成佛了，此时菩萨愿方周。
　　堂堂大道，赫赫分明。人人本具，个个圆成。莫怪叨叨重劝谕，要教各各悟无生。
　　师师祖祖递相传，府府州州有白莲。个个人人齐念佛，方方处处是西天。
　　堂堂荡荡西方路，劫劫生生蹉过多。了了明明亲踏着，头头步步见弥陀。
　　朝朝暮暮念阿弥，句句言言更不疑。朗朗辉辉如月姣，分分晓晓自家知。
　　来来去去几人知，历历分明正是谁。一一惺惺都不昧，时时刻刻见阿弥。
　　心心念念弥陀佛，日日常常正路行。口口声声皈净土，尘尘剎剎度众生。
　　清清净净白莲开，叶叶枝枝不染埃。坦坦平平西去路，欢欢喜喜快归来。
　　捞捞攘攘大愚痴，劫劫波波没了期。寂寂寥寥都放下，安安静静念阿弥。
　　花花绿绿浮生梦，衮衮忙忙世上人。兀兀木木贪爱重，生生世世堕沉沦。
　　玄玄妙妙西来意，密密深深理更长。冷冷清清参得透，行行步步是西方。
　　多多少少在娑婆，迭迭重重事意多。是是非非都莫论，绵绵密密念弥陀。


　　●元人有关记载

　　西游录序
　　宁庵记
　　凤林新建莲堂疏
　　东山白莲堂修造疏
　　永福堂塑佛像
　　仁寿堂化妆塑佛
　　白莲社经堂疏
　　徽州东门观音堂记
　　监察御史萧则平墓志铭
　　莲社万缘堂记
　　万缘堂化田疏
　　送张平可序
　　慈慧庵记
　　妙果寺记
　　天童日禅师塔铭
　　灵隐悦堂禅师塔铭
　　会善堂记
　　壬辰感事
　　访淀山因自明习无学二禅老
　　与侄僧德藏主书
　　二圣庵浴佛疏
　　无量寿庵记
　　松雪遗事
　　释迦如来行迹颂跋
　　历朝释氏资鉴
　　元史
　　元典章
　　通制条格
　　至顺镇江志
　　至正昆山郡志
　　正德瑞州府志

　　○西游录序

　　耶律楚材
　　古君子南逾大岭，西出阳关，虽壮夫志士，不无销黯。予奉诏西行数万里，确乎不动心者，无他术焉，盖汪洋法海涵养之效也。故述辨邪论以斥糠■〈薛上虫下〉，少答佛恩。戊子，驰传来京，里人问异域事，虑烦应对，遂着《西游录》以见予志。其间颇涉三圣人教正邪之辨。有讥予之好辨者，予应之曰：鲁语有云：「必也正名乎！」又云：「思无邪。」是正邪之辨不可废也。夫杨朱、墨翟、田骈、许行之术，孔氏之邪也。西域九十六种，此方毗卢、糠、瓢、白莲、香会之徒，释氏之邪也。全真、大道、混元、太一、三张左道之术，老氏之邪也。至于黄白金丹尊引服饵之属，是皆方技之异端，亦非伯阳之正道。畴昔禁断，明着典常。第以国家创业，崇尚宽仁，是致伪妄滋彰，未及辨正耳。古者嬴秦燔经坑儒，唐之韩氏排斥释老，辨之邪也。孟子辟杨、墨，予之黜糠、丘，辨之正也。予将刊行之，虽三圣复人生，必不易此说矣。己丑元日湛然居士漆水移剌楚材晋卿叙。

　　○宁庵记

　　谢枋得
　　张仁叔葬本生母于邵武县和平里鹤巢原，墓去故庐百步，有田四十亩，岁收禾三百秤，有蔬圃竹林，悉施以养莲社报德堂佛者。命周觉先主之，择其徒一人守冢，扁其庐曰宁庵，合考妣二亲而祠。春秋荐苹蘩，寒食洒麦饭，悉于田园收之。守冢人执祀事如法，请张氏子孙主祭。其为宁亲谋亦远矣。
　　仁叔垂涕洟而告某曰：「子知宁庵之义乎？予幼失怙恃，本生母、义父收张氏孤教育之，使成人。本生母、义父捐世，予无以酬恩，此庵之所以志予无涯之戚也。予幼诵《蓼莪》诗，未知其情之真恻，今知之矣。予之生，亲之所以劬瘁也。予为赤子，饮乳于亲之怀者三年，乳皆亲之血也，乳之盈涸由饮食之丰约，劳苦不可言。予为孩提，亲喜曰：『吾有儿矣。』拊之则察其肥瘠而欣忧，畜之则候其饥饱而饮食。予能行，可以免其提携矣，长之则惟恐其气体之不壮，育之则惟恐其德性之不敏。亲行而予不随，顾之如有遗；吾行而亲不随，复之如有失。其出也，腹我而语之曰：『吾行矣，汝在家毋登高而临深也。』其入也，腹我而语之曰：『吾归矣，汝在家必无人念其饥饱寒燠也。』予渐长知学，亲心可以少宽矣，忧其壮而未有室也。既有室，虑其子孙未能众多也。《诗》以妻子好合，兄弟翕和，而后父母之心顺，诚哉言乎。
　　「予为贫衣食奔走，亲忍留之膝下。离家则戒之谨慎，久客则愿其速归，梦想其劳逸，卜占其远迩。倚门闾而望，听乌鹊而喜，精神常役役，肝胆常悬悬也。自予有生以来，吾亲之心无一日得宁者，以予故。古之人以生为劳，以老为逸，以死为息。吾亲老而未尝佚，今其息乎？其心亦可以少宁乎？诗曰：『欲报之德，昊天罔极。』终吾生无以报吾亲，言之则痛切，思之则闷绝。
　　「惟孝子仁人知棺美而椁厚，土深而木密。人谓吾亲可以妥灵幽扃矣，予恐不足恃，所恃守冢有其人；守冢者不足恃，所恃莲社佛者为之主；莲社佛者不足恃，所恃者有田园以养其生；田园不足恃，所恃造物有以鉴予之心。予之报亲者诚有罪，予之思亲者实可闵。昊天明明，岂不能使吾亲魂魄少宁乎！子盍为我记之。」
　　嗟乎，孝矣哉，仁叔思亲之苦也！人与天相去至远者形也，至近者心也。一念之善，人莫能知，而天必知之。一事之善，人不能助，而天必助之。自今已往，甘露自当应其诚，迅雷何忍惊其魄。燕或有增其土，鹿不敢触其松，虎狼亦能卫其墓，况于人乎！况于君家之子孙乎！亲可宁，子之心亦可宁矣。
　　杨坊千家市，习俗以市道相尚；以诗书名家者皆异邦人，择乡者不居。吾屡观仁叔之家，晨昏一饭饮，一蔬果，未献祖考不敢尝；田庐悉畀守冢者，居茅屋，聚数十学子，终日嘈嘈教句读，疲神耗气以养生；事叔父母如事亲，爱堂弟如爱子。吾知其为孝弟忠信人也。问其师友，则续溪杨公、玉溪黎公。学问有根源，岂习俗所能移矣。宁亲一念，天实临之。某尝执史笔，当大书其事，俾后来传孝友者有证，天道有所托而明，民极有所寄而立，斯一扶世传道一助也。
　　仁叔名子惠，家在苍峰下，因以自号云。
　　（《迭山集》卷七）

　　○凤林新建莲堂疏

　　谢枋得
　　地胜凤林，接东林而长久；天□象教，托儒教以扶持。既善念之有孚，宜道场之壮观。胡先生爱青山之好，与无用者不同；谢灵运种白莲之勤，想专心而不杂。已舍钟山之宅，上续远公之灯。或疑香火之光明，岂可规模之狭小。所谓鼎新日月，方知特地乾坤。大愿力，大功缘，必是大雄猛汉；好布施，好福德，须还好修行人。一佛办心，诸天助力：维摩八万四千座，半日化成；雪峰三百八十庄，一家喜舍。不可蹉过，直下承当。陶渊明十八大贤，且作庐山之隐者；王文正百余名上，尚歌净社之太平。
　　（《迭山集》卷一四）

　　○东山白莲堂修造疏

　　谢枋得
　　诵弥陀经，多有西方公据；祝圣人寿，又见东林道场。天灯已放光明，鬼火岂能魔障？要识白莲净土，世世无穷；请看红日出山，朝朝如是。前此规模窄狭，今当栋宇修崇。五十三参华严楼阁，有几多富贵；八万四千宝座殿堂，非一处安排。居士办心，诸天着力。岂无长者捐火宅之金银，恐有名贤舍钟山之屋宇。且颂余财余粟，便歌美奂美轮。一日圆成，八方赞叹。七宝布施，好留我佛国因缘；万代流传，只道是君家德。
　　（《迭山集》卷一四）

　　○永福堂塑佛像【顺昌西岩】

　　谢枋得
　　西方极乐国，福在西岩；南无阿弥陀，现于南剑。尽道菩提无树，何须净土栽莲？然化身亦有色身，因像法可求正法。想观音之救难，满面慈悲；思势至之度人，通身怜悯。一佛远公之接引，诸天圣侣之护持。巧手庄严，善人施舍。大千七宝布福德，何如此福德之多；三十二相观如来，咸有见如来之喜。
　　（《迭山集》卷一四）

　　○仁寿堂化妆塑佛

　　谢枋得
　　民皆仁寿，一心愿见弥陀；佛有因缘，好事须烦长者。欲现如来之妙色，共培居士之白莲。化身不难，要清净，要圆满；诸相具足，谁布施，谁庄严。此日发心，诸天助力。宝珠璎珞，信手拈来；金银砗磲，随意喜舍。岂特道场之光彩，有关阖邑之祯祥。三四五佛善根，自有种善根之报；千万亿劫福德，何如此福德之多。
　　（《迭山卷》卷一四）

　　○白莲社经堂疏

　　谢枋得
　　庐山一条瀑布，流到东林；华峰十丈藕舡，种成净社。从此枝枝叶叶，处处田田。何人不过虎溪桥，是水尽入龙宫藏。此为诸佛菩萨之所护念，又待最后檀那而得圆明。任他栽火里凡红，看我出泥中清白。从闻修竟，悟色香空。
　　（《迭山集》卷一四）

　　○徽州东门观音堂记

　　方回
　　佛法入中国，自东汉明帝时始。初惟知有释伽牟尼佛耳。其后所至僧寺，位释伽佛、弥勒佛、弥陀佛而三之，阿尼陀、华严、无量寿。又有所谓诸菩萨，而观世音有千手千眼之异，谓观见世间音声而往救其苦。《传灯录》有西天二十七祖，有南华六祖，有曹洞、云门、法眼、沩仰、临济五宗。而佛之徒不胜其众矣。初惟知有四十二章经耳。其后萧梁时分为三藏，至五千四百卷，曰经，曰律，曰论。而禅学之兴，又各有问答喝咄。最多者龙树之《华严经》，本十万颂，中国译传四万五千颂。最简者鸠摩罗什之《金刚经》。尤易晓者莫若《六如偈》。而佛之说不胜其众矣。僧之至汉地者，初惟有摩腾、竺法兰耳，华人祝发学佛自此始。其后始有维摩诘、白衣处士，在家出家。东晋庐山慧远建白莲社，许刘遗民等与会，十二僧而六士，今之不剃染道人是也。又有所谓白云宗，号优婆塞夷。而佛之小支别派，尤不胜其众矣。
　　徽城入东门之右，倚北向南，万山堂之下，旧蒋氏居，其屋地甚深，今为道人任普诚所有。创外门三，施茶。东西庑二。中为大殿，左钟右鼓，奉观世音。后为楼，奉无量寿佛。每月朔，集善士，奉金刚经，上为九重祝寿，下为百姓祈福。本路总管通议刘公为主其事。前任僧录通议广智沈公、僧判佛心俊辩何公实纲维之。今任僧录通智广慧窦公、僧判正宗宏教郝公又协成之。施者辐凑。其徒孙普和介学录杨复书求记。
　　余谓徽俗极美，号为江左佳郡，今则户口未富。人物殊鲜。辛丑七月十三夜之火。罄州治及城市之半。乙未九月初一之火，仅存州治、州仓、州学、紫阳书院。余悉乌有。丙子，归附已定，而二李之叛，城空踰月，茅苇齐檐。庚寅，绩溪柯贼窃发西坑山塞，攻之半年乃下。泉口、松原相挻而起，乡民不入城者凡两三月。户口所以未富，坐此四变故也。予读朱文公之书，生晚，惟识其画像，然尚及识左史竹坡吕公、吏部秋崖方公、丞相讷斋程公，其余名卿士大夫不可胜数。今则晚进后生，岂惟不知户口之盛，虽前辈人物之盛，有不能言者。盖四变，兵火盗贼也。一大变者，士类渐不以读书为事也。惟此道场，诵经供佛，感召和气，当可免兵火盗贼之灾。总管通议刘公崇重学校之心尤有加于崇重庵寮之心，必将使学校读书之士尤不少于庵寮诵经之士。彼所谓西方极乐悟苦空，此所谓天下至圣赞化育，不妨自分两途。徽之人物，虽朱文公复生不难也。成就此道场香火，其善心之绪余一毛端，四大海水，谁得而识之。是为记。
　　（《桐江集》卷三）

　　○监察御史萧则平墓志铭（节录）

　　程巨夫
　　大德七年八月十五日，南台监察御史萧君泰登则平以疾卒。……〔则平〕佥广西廉访司事。始至，陈便宜二十五。制狱既竟，出薛阇干所掠生口六百七十五人，牛马三千六百有奇，还之民。柳州白莲道人谋畔，论死者二百，录之，释不知情者百三十有七人
　　（《程雪楼文集》一六卷）

　　○莲社万缘堂记

　　刘埙
　　佛教入中土由东汉始，溢为莲教由东晋始，分为丰郡万缘堂则由至元己卯岁始也。远公开莲社，更十数代，历十数百载，远矣而寖盛。南北混一，盛益加焉，历都过邑无不有所谓白莲堂者，聚徒多至千百，少不下百人，更少犹数十，栋宇宏丽，像设严整，乃至与梵宫道殿匹敌，盖诚盛矣。斯堂特其一焉耳。初，州东之偏有胜地曰万家冈，南城吴氏世业也。有乡民曰觉全君，莲社道人也，断荤血持经法五世矣。堂未建，觉全期建堂，遍走于有力者。吴某于是首捐地，沿旧冈名，更曰万缘。已而有过用昭者，捐赀以市材；有吴文容者，捐田以赡众。堂之成久矣，记未作，觉全来求记。
　　余闻毗庐遮那之为佛祖也，一清净法身而已；世有嗣佛教者，亦惟清净其身而已。种莲结社，其非取清净也乎？余特未知嗣之者果能是否。夫落须发，释冠巾，绝人道，弃世务，澄寂凝固，泊然于无为之境，佛之教也。有室庐适其温凉，有饮食饱其朝暮，外无饥寒之忧，内得以专一清净之学，力到机熟，心华自发，宝月自见，入妙悟，成正觉，佛之意也。余益未知居斯堂者果能是否。嗟夫，彼其须发荡然，冠巾弛然，吾犹未见其能然，过此以往，滋可惧矣。羣聚而裕处，苦志而勤修。一席之安，至末也；一餐之饫，至微也。顾清净之学不可惰，白莲之名不可玷也。人何为而人，佛何为而佛，其知之乎？未也，则有吾六经，圣贤之训在，又将为汝陈说焉。
　　（《水云村泯稿》卷三）

　　○万缘堂化田疏

　　刘埙
　　结万人缘，盖为同修净土；图三餐饱，固须广置良田。如来尚甘乞食之羞，道人那有烝沙之法。欲求赡足，宁免钞题。或拨三顷五顷，特地周旋；或捐十定八定，随时增置。拈匙弄盌，知有来处；搥钟打磬，报无尽期。是名千年田，虽历劫而不卖；只此一盂饭，至成佛而乃消。休吝休悭，常舍常有。
　　（《水云村泯稿》卷一七）

　　○送张平可序

　　李存
　　皇帝四年，诏天下以科举取士。秋，仆与于州县之贡，归自钱塘，访舟玉山县，适与豫章郡张平可同载而下。平可为老子法，其眉目江山风雨之色苍如也，携二侍者一奴。诘其所从来，则由真而扬，而润，而常，而苏，而秀，而杭，而严，而衢，而至于此。时且半载，水陆且数千里。仆意平可慕乎玄寂者也，亦何故不惮数数尔也。顷之，平可又谓余：「郡有开元观者，久废。吾佐吾师徒手起废，逾二十年，而宫宇以完。今教主大真人更名玉虚，因委吾提点之。吾虑夫无饭吾徙者。是役也。谒财诸贵富者而田焉。」
　　仆偶于平可有感也。近经上饶，道中所见通川桥梁凡五六，大者至百楹，概其瓦石椽桷构结黝垩之费，动数百万钱，而皆白莲社中人成之。彼白莲社中人非有公卿贵人之资，率多行乞四方，亦或伺夫过车马也者，而丐聚焉。呜呼，不亦难矣乎哉！虽所见本出于求福利者，而亦博济之余义。吾则于彼重有感也。大江以南，学校之间，廪粟之多，其名为礼先师，修宫墙，赡成后学者也。而来董其事者，得不狼戾其间至鲜矣。固不当责其丐贷有为如白莲社中人者，亦岂敢望其竭心力图祠事于永久，既宇且田以安夫后，如为老子法之平可者乎！呜呼，何其儒者之不竞也，而往往又卑之弗口，以为儒者之业岂于此乎在。虽然，是岂有圣贤践修之实，特假夫阔论以自解者耳。益以蔽其心之不愧于彼也。故书此以嘉平可之志，亦庶以白夫吾党之士，其或有然吾言者否也。
　　（《俟庵集》卷一七）

　　○慈慧庵记

　　柳贯
　　先儒所铨，大抵依智以成言，而假喻以显道。今大经所说堂台塔庙、象马车舆、衣绒缨珞，总众宝以严饰，约四法而安住，将以示开遮之相，该权实之用，为大根大器人设也。然而众智有偏圆，情识有利钝，玄徒白羽，随顺修行，犹有待于即境生悟，因事达理，则庄严像法，殚极华好，使人目覩净光，耳聆妙音，足践化城。而一方千佛，十方万佛，光明胜幢，融摄所至，即名宝坊，何尝不认大经所说为真实义哉！思昔一士依止双梼树下，着僧伽黎衣，在家出家，说心王法，号名善慧，则吾婺人也。虽内院之分身已化，而松山之行道犹存，至今缁素之伦雅崇性相之论，王昙愿为上首，灵运恐后成佛，抑有自来。
　　慈慧庵在郡城西北陬，故为王氏第，学佛人周觉聪始买居之。觉聪蚤持内典，有所证入，誓息诸缘，归诚圆觉，即以安处施作伽蓝，构殿像佛，敞门通道，旛彩香华。既已备诸供养，又谓瞻仰吾法依于一相，而流通众妙实在契经，抡材征工，复作大华严阁，赎尽经八十一卷庋置其上；斵木涂金，为卢舍那佛化身一躯，绘经变千佛其左其右。时节大会，四象咸集，然灯散华，吹螺击鼓，诵经歌呗，归美报上，在大城中隐然为象王一窟矣。于是远近倾信，稍以赀来委施。
　　无几而觉聪谢世。子觉照承志尤谨，拓开后隙地，益建弥陀殿，翼以斋寝，总若干间，而庖湢匽井、钟磬幢盖，取所宜具，皆以绪成。凡施之出于其私与合之于众，得田若干亩，而熏蜡茗剂之须无外求者。觉照不懈进修，谦己能受，闻旁县龙丘有苦行人叶性空，尝涉道自在，乃虚左席，延而致之，俾以一音演畅，申祝国厘，而次以滋利羣生。盖其志不以述事为已足，而以弘法为己任。使居善慧之乡，咸修觉照之行，岂有攘袂于其间者哉！
　　予友张君子长，居迩慈慧，间尝道予往游。觉照瀹茗羞供，沥诚致辞，丏予施文，传信方来。昔予讲《礼》之暇稍窥觉苑之际，见世之谈实相者迷空假之原，论无学者滞有漏之因，方悯焉悲之。窃喜觉照不堕形体业识，而能作是方便，以自修自证，在于晚季，岂不犹贤矣乎。庵盖作始于大德癸卯三年，而庵成十年而聪化去，又十五年觉照作别殿，而庵制粗备。属滋序绩而将有赖于吾言，吾言何足赖也。元统三年岁次乙亥夏五月既望，蜀山居士柳贯记。
　　（《柳待制文集》卷一五）

　　○妙果寺记

　　袁桷
　　庐山东林寺以远法师为祖庭，其教行乎海宇，阅年滋多，庞幻杂糅，坏宫夷址，将绝其遗教。寺僧普度慨然兴复，率弟子十人，芒履草服，诣京师上书，演为万言。又集历代经社缘起，作《莲宗宝鉴》十卷。仁宗在东宫，阅其书尽初帙，问曰：「得无欲布施乎？」合指谢：「不敢。」又问曰：「得无欲补僧职乎？」复谢：「无是想。惟莲教坠绝，愿殿下振复。」时武宗皇帝在御，近臣以其事奏，即以诏旨慰抚如律令。至大四年，始播告中外。而度俾职其教，为优昙主。师，丹阳人，在县为竹林山妙果寺，率徒喻俗，将大广其居，以称圣天子崇重之意。
　　予尝谓：象无形仪，域无远迩。远公之言曰：「思专想寂，三昧之本。」彼所谓邦国之殊异，相好之庄严，盖将绝其邪惑，一淡泊而无所逢。大雄氏设喻警众，摄持示境，境由心发，境灭近真，清净安乐，包括宇宙，是知道者又安有四履之分别哉！度师博习教乘，示于众者俯焉以导。其师日禅师久居东林，后主天童，尝率善士修远公法，来于江西者踵不绝。度师兴其教，是果能有传也。记寺兴造，摭其纲要，以明初志云。
　　（《清容居士集》卷二○）

　　○天童日禅师塔铭

　　袁桷
　　绍定辛卯，蜀破，士大夫蔽江东下。成都大慈寺主华严教僧之秀朗率弃旧业，以教外传游东南，若痴绝冲、无准范导达后进，表表名世者皆其门人。而范之成就益众，天童师其一也。师讳净日，号东岩，俗居南康之都昌，姓廖氏。幼岁喜诵佛书，解大义，常食蔬果以自持。年十五，告父母愿为浮屠氏。明年，祝发于庐山香林。访道仰山石霜，遂入浙见冲师于灵隐。越二夏，不契，乃登径山，见无准师范，大许之，语在《传道录》。后见西岩惠于天童。惠，无准师大弟子，其提示与无准无异，危机敏锋，迎拒莫覩，风止水息，涣然帖顺。遂密契其旨，卒服从之，俾守藏室。后开先无文璨屈为第一，璨亦僧之俊杰，繇是誉闻益彰。
　　宋景定某年，江东帅汪公立信慎许可，推以主圆通。咸淳某年，江东漕使钱真孙俾兼领东林。
　　至元壬辰，主育王。三年，归隐雪窦。大德四年，集公议，主天童。师之行峻絜以完，语温气和，众益得以亲。纳其徒，俾明彻复性，不侈于言，解其蔓惑。处于世，若无所施为。遐迩向慕，杰阁铜象，无踵以至，而于天童功最着。久居东林，化俗警众，民争绘以祝，故其兴天童，庐山之民奉赀以助尤伙。
　　生宋嘉定十四年辛巳，终至大元年戊申，年八十有八，僧腊七十有一。将示寂，戒其徒，书韵语以示，曰：「天为盖兮地为函，吾奚为乎塔与庵。灰吾骨兮山阿，言已矢兮勿镵。」越二日，沐浴端坐而逝。其徒奉遗言以化，齿根不坏，遂敛藏于西岩之清风坞。
　　噫！耆旧日沦，争憝恣荡，甚于世人，理不胜欲，靡然颓澜，莫有障窒。观师景行，实泚其颡。今弟子在浙东西、江东西若干人。蛮溪岭峤，承师之教，亦不可胜纪。如砥等来请铭。铭曰：
　　七情荡摩，约性返源，喻以摄持，匪夸浮繁。末俗滥觞，竞立险艰，眩一骇百，莫执其凡。性本湛虚，分别则二，不以解通，不以思拟。寂非有存，感乃随义，达摩之功，空其所空。后人骋驰，庸失玄宗，空不假为，兹惟用中。蜀学简易，师承其风，开盲振瘖，发机以示。云彼摩尼，非净非秽，往安自然，是谓止止。鲐背长身，从者如水，丹霞嵌空，匪耀凡目。曰兹山之颓，否极斯复，敬者效输，罔不率服。山君来朝，云酾雾矗，幻身既空，勿锸勿甓。一气孔周，穷彼变易，清风之坞，石列五色。恍焉如存，嗣者是式。
　　（《清容居士集》卷三一）

　　○灵隐悦堂禅师塔铭

　　黄溍
　　至大元年七月二十四日，灵隐四十八代悦堂禅师告寂于丈室，遗戒送终如常僧，勿循故事建塔，仍不得用世间法服衰麻之衣。既为书遍别交游及其法嗣，遂书偈曰：「缘会而来，缘散而去，撞倒须弥，虚空独露。」置笔右胁而卧，入于涅盘。龛留七日，颜色不变。天方连雨，阇维之日，霁色朗然。灰烬中得五色舍利，大如菽。其徒相与谋，以为师之光明俊伟如此，虽治命不可违，然不宜无以表人天之瞻依，慰四众之摧慕。灵隐所度弟子希清，既捐私财造塔，且买田若干亩，岁度僧一人，为永久计，而未有以昭示来者。塔成后三十有七年，希清及希白等若干人以状来谒铭。
　　按状：师讳祖□，自号悦堂，族南康周氏。母夜梦一老僧来借宿，既觉而孕，师遂以生，宋端平元年八月一日也。师幼不茹荤，骨气清伟。家故业儒，七岁就学，殊非其志。年十有三，母病危甚，祷于观世音大士，而刲股和药以进，病随愈。母以其与佛有缘，乃语其父，俾出家。依同郡嘉瑞寺偃上人，寻祝发受具。
　　一日，阅《华严经》，至「惟一坚密身，一切尘中现，」忽有省。即往见正叟心公于东林，见别山智公于蒋山。智问云：「近离何处？」师云：「江西。」智云：「马大师安乐否？」师叉手进云：「起居和尚。」智命侍香，师即拂衣去。见灵叟源公于焦山，见断桥伦公于净慈。伦问：「临济三遭黄檗痛棒，是否？」师云：「是。」又问：「因甚大愚，胁下筑拳？」师云：「得人一牛，还人一马。」伦顾左右云：「再来人也。」伦示疾，谓师曰：「吾必不起，汝宜自勉。」师泣曰：「和尚灭度后，当依谁？」伦云：「柏山介石和尚，妙喜三世孙，其往依焉。」
　　伦逝，而介石适来补其处。一日，室中举柏树子话，师方议拟，石抗声云：「何不道黄鹤楼前鹦鹉洲？」师言下顿悟，即延入侍司。翌日，升堂白众曰：「先师之道喜得人矣。」介石将终，嘱以宗门大事，仍遣驰书于径山偃溪闻公。闻与语而契，叹曰：「介石虽往，赖有吾侄在。」
　　师归庐山，东岩日公在圆通，请师分座，众五百人，莫有契其机者。九江守钱公真孙以礼聘师，出世于西林，瓣香酬恩归于介石。
　　国朝至元十二年，取宋之师至江右，居人咸避匿山谷间，师独宴坐一室。军士挟刃以临之，刃及颈，问曰：「惧否？」师曰：「吾无生死，有何惧乎！」军士乃投刃而拜，且遗师以白金，师亦弗顾。它军士皆惊服散去。一境之内，赖以无恐。
　　二十五年，迁开先，法会益盛，名闻于上。
　　三十年，被命迁东林。东林大剎，而恒产素薄，屋坏弗治。师以所受施资置田若干亩，葺殿堂门庑，使之一新。谓庐山以匡先生得名，购寺旁道宫之地，筑室而礼祠焉。
　　元贞元年，奉诏赴阙，入对称旨。赐玺书，号通慧禅师，并金襕法衣，以荣其归。
　　大德九年，灵隐虚席，行宣政院俾师主之。师尝勘一僧云：「微尘诸佛在你舌上，三藏圣教在你脚底，何不瞥地？」僧罔措，师便喝。又勘一僧云：「释迦、弥勒是他奴，他是阿谁？」僧拟对，师便打。一僧新到，师问：「何处来？」僧云：「闽中。」师云：「彼处佛法如何住持？」僧云：「饥即吃饭，困即打睡。」师云：「错。」僧云：「未审和尚此间如何住持？」师拂袖归方丈，僧休去。其机锋峭峻多此类。
　　居四岁而逝，世寿七十五，僧腊五十二。四坐道场三十六年，惟以绍隆祖道为己任。至于崇屋室以安其居，广土田以足其食，皆末事耳。得法弟子东林住山宗廓等若干人。得度弟子庆哲暨希清等若干人。有语录若干卷行于诸方。
　　师自髫年受学于冯先生去非。先生为时宗工，师熏炙之久，间出绪余施于世谛，文字多奇作。师尝刻先生之文于东林，后人遂以师之文并刻以传。始予徒玩味师之文而敬慕焉，兹览状所述，乃见其深造自得，卓然过人，坐镇丛林，荷担大事，末后一着，照映古今。窃愧向之知师者浅也，庸采状所述，序而铭之。铭曰：
　　惟通慧师，一世伟人。少遵鲁诰，长探竺坟。游戏如幻，发为至文。曰是琐琐，匪道所存。朝夕咨访，直指心源。刊条落叶，洞见本根。乃受智印，乃启度门。乃膺帝眷，道誉弥尊。荫注所及，如彼大云。随缘会散，以返其真。勿丰吾终，厥有遗言。罔极之报，在其后昆。金瓶宝箧。巍巍真身。表以灵塔，勒以贞珉。飞声焯实。垂之无垠。
　　（《黄金华文集》卷四一）

　　○会善堂记

　　吴澄
　　中国之始奉佛也，因果施报之说足以动愚俗而已。到晋中世，而名流胜士蕲清洁其心身，曰修净土业。僧慧远倡之，诸人趋而和焉。时达摩之法未入中国也，奉佛如是，视愚俗已超矣。而因果施报之说不能废也。佛法之外，号曰莲教，历千年而其教弥盛，礼佛之屋遍天下。崇仁县西南长安乡嘉会里之长山有会乐堂，亦其一也。去年秋，予远客而还，息于其堂者信宿。堂之主刘觉度，貌其朴野，请予文以记。予诺而未暇也。今年夏，邑人易涛为录其始末，觉度持以造吾门而请云：「自元贞乙未，觉度之从父益暨从弟觉辉舍所居为佛堂。葺理之初，邑人邓焱扁之曰会善。邓与李氏弟俱有布施，且为张王其教。大德庚子，邑人陈施材施田，觉度之徒曾觉世协力营助，市材鸠工，不惮劝劳，以图恢拓。数年之间，殿亭楼阁奂然一新，斋舍道寮佛像供器种种完具。过者覩其宏规，莫〔不〕惊羡其能。佛堂非佛寺比也，乃以从子觉惠嗣。入于施舍、己所增辟之土，请有司公文为据，以垂永久。其徒有僧法祚、萧觉华、郭觉志、章觉义、郭觉正。其师则归宗堂孔觉善也。涛之言云尔。
　　予为之喟然叹曰：吾圣人之道大矣，然犹各报所见，或谓之仁，或谓之智，或日用而不知，固自不同，岂佛之教而不然乎？平等无有高下，佛法也。琼森分别，非也。觉度以朴野之资，行本实之事，意在诱人以好善。若邓若陈，乐劝其成，均此一善心也。其可记也夫。至治元年辛酉六月二十七日记。
　　（《永乐大典》卷七二四二引《抚州罗山志》）

　　○壬辰感事

　　刘崧
　　猖披者谁子，昉自邪说兴。香火崇幻教，肇彼有发僧。其源始涓沥，弗遏终沸腾。宜阳一倡乱，和者纷驾乘。赭巾忽充道，杀戮相凭陵。蔑法恃妖谶，江淮竟先登。古来心腹地，广衍昔所称。乃知为厉阶，不在凭丘陵。
　　（《槎翁诗集》卷二）

　　○访淀山因自明习无学二禅老

　　谢应芳
　　西风满帆天所假，扁舟过湖快如马。欲寻渔父问桃源，因访高僧遇兰若。南能北秀两魁奇，翠竹黄花总潇洒。相逢握手问流落，试为从头略倾写。生居扬子大江滨，老我延陵力田者。羣凶西来火三月，四境更无茅一把。乡邻死战血漂杵，妻子生擒肉为鲊。随波幸若鱼漏网，失窟惊如兔在野。山中碧松堪疗饥，池上白莲宜结社。笑语同行有发僧，数见不辞禅板打。
　　（《龟巢稿》卷三）

　　○与侄僧德藏主书【（节录）】

　　谢应芳
　　汝七八岁时父母钟爱，因汝父好佛，欲令汝为僧，身虽在家已僧其首，教汝读《论》、《孟》即兼佛书。垂及成童，遽命从释，汝母泣而从之。时优昙师为汝祝发，授以五戒。汝侍灵隐竹泉师法席，果茗之费罄汝衣钵，汝父且竭力继之，盖望汝为释门伟器。至如成佛作祖，说法度人，皆汝父所望也。不幸汝母先即世，父亦客死于兵，不能见汝特达，可不念哉！可不念哉！
　　今汝汩没，固时之使然，兵途数年竟不复检点其身，奋励其志，贸贸焉甘于茸阘，岂绝然不记汝父之言耶？近闻去金陵谒西域高年元僧，受戒而回。吾谓此行在庸人则以为可喜，在汝则以为可笑。盖庸人昧理，有不知奸盗淫妄之非，或酗于酒，一旦受此五戒，遵而行之，变恶为善，是可嘉也。汝自幼为两名师弟子，岂不曾授汝之戒乎？抑西来之僧不以瞿昙为宗，而别有所戒乎？不然，则往年之戒受而不持，徒尔仆仆，是可笑也……
　　（《龟巢稿》卷一二）

　　○二圣庵浴佛疏

　　谢应芳
　　九龙水浴紫金身，庆西方圣人初度。二圣庵结白莲社，继东林远公道场。想象毘蓝，皈依极乐，大檀越随喜布施，小比丘如法庄严。诸尘非尘，是名微尘，清净身本无尘垢；忆佛念佛，必定见佛，广长舌朗演佛音。幸发心花，共成因果。
　　（《龟巢稿》卷一三）

　　○无量寿庵记【庚寅】

　　危素
　　京师寅宾里有无量寿庵者，居士屠君所建也。君名文正，更名觉缘，山阳人，事其亲至孝。至元元年，大兵驱至开平，日夕思念其母，南望悲泣，时年廿有七矣。因礼僧性道者为师，绝荤酒，持五戒，诵佛名号，冀与母遇。始自五年正月元日，日诵《妙法莲华经》，至初八日竟。又始自五月朔，日一食，周月竟；九月朔亦如之。行住坐卧，叫佛一声，恍然如见其母。恒以清旦诵四圣真铨，临暮礼白莲宝忏，夜礼佛，千拜乃寐。
　　十有一年，还至大都。明年，师事荜庵满禅师于庆寿寺，满号之曰居士。时宋已内附，疆宇混一，私喜可见其母，亟驰书候之，则知北来之明年母已没矣。居士擗踊号恸，若不能生，乃卜六月癸未，集善信百余人建白莲社。廿有一年，出己赀七百贯，买地十亩于太庙之西，作无量寿庵。树佛殿四楹，屋宇象设，无不具足。浚井治圃，手植嘉禾。廿有七年四月癸酉朔，为其徒盛陈教戒，其言曰：「诸佛菩萨不可不念，九品净业不可不修。越七日晡时，吾当去。」至是日己卯，沐浴更衣书颂毕，隐几而坐。俄有白虹从西南下垂庵中，广数丈，如飞桥，微雨洒道。门人举佛号五声竟，作礼跏趺而逝，口吐异香，弥月不散。葬诸太史庄之阡。
　　子觉兴，善继其志。皇庆二年，遇灾，庵尽毁。觉兴裒金于好施者，复谋营建。未几，规制悉还其旧。
　　觉兴又没，其徒魏守溪请于邻之大长者翰林学士承旨月禄帖木儿公曰：「昔先师之作庵，且七十年矣，未有刻石以告来者；守溪之责也。」公以命史官危素。按宋通判赣州事尹应元所撰道行碑，而知居士之慕其亲若是之至。及世祖皇帝诞降之辰，用其法祈天永命，故其庵名之曰无量寿。充其事亲与君之心，可为孝子，为忠臣，是宜书之传示久远。若居士之作此庵，匪独求夫福田利益而已。
　　（《危太朴文集》卷四）

　　○松雪遗事

　　孔齐
　　钱唐老儒叶森景修尝登赵松雪之门，松雪深爱之，盖谓其效奔走之时使令，且聪明颇读书故也。家住西湖，妇女颇不洁，盖杭人常习也。所藏王右军笼鹅帖石刻后有唐人复临一帖副之，诚为妙品。张外史每戏之，一日赋诗以贻之，有云：「家藏逸少笼鹅字，门系龟蒙放鸭船。」世以鸭比喻五奴也。至正丁酉秋八月，予往钱唐，访妻母于西山普福寺。时景修数相过，每举松雪遗事助笑谈。有云：松雪一日以幅纸界画十三行，行数十字，字各不等，问景修曰：「尔谓何谓？」景修曰：「非律度式乎？」松雪曰：「也亏你寻思，惜太过耳；乃临《洛神赋》界式也。」
　　一日，又侍行西湖上，得一太湖石，两端各有小窍，体甚平。松雪命景修急取布线一缕至，扣于两窍，而以石令人涤净扶立矣。久之，清风■〈风立〉至，其声如琴，即命名曰风篁。他日归霅川，当易以细丝缕上之，为小斋前松下之玩。景修曰：「此是前人为之而相公见之乎？」松雪曰：「否，我自以意取之也。」
　　其敏慧格物，理参造化之巧如此者，岂凡俗之所能拟其万一哉！但亦爱钱，写字必得钱，然后乐为之书。一日，有二白莲道者造门求字。门子报曰：「两居士在门前求见相公。」松雪怒曰：「甚么居士？香山居士，东坡居士邪？个样吃素食的风头巾甚么也称居士？」管夫人闻之，自内而出曰：「相公不要恁地焦躁，有钱买得物事吃。」松雪犹愀然不乐。少顷。二道者入谒罢，袖携出钞十锭，曰；「送相公作润笔之资。有庵记，是年教授所作，求相公书。」松雪大呼曰：「将茶来与居士吃。」即欢笑逾时而去。盖松雪公入国朝后田产颇废，家事甚贫，所以往往有人馈送钱米肴核，必作字答之，人以是多得书。然亦未尝以他事求钱耳。
　　（《至正直记》卷一）

　　○释迦如来行迹颂跋

　　沙门岂
　　天台始祖龙树大士云：「有闻无智慧，为不知实相，譬如大暗中，有目无所见；有慧无多闻，亦不知实相，譬如大明中，有灯无所照。有闻有智慧，是所说应受；无闻无智慧，是名人身牛。今有浮庵长老无寄，早投于白莲社第四世真净国师之嫡嗣释教都僧统觉海圆明佛印静照大禅师，而安堂下，落发披经，法名云默，学通一家文义，赴于选席，中上上科，得窟嵓住持之名。高步名途，一旦唾弃，犹弊屣也。乃游历金刚、五台等名山胜地，竟到始兴山，卓一庵而楼迟，以诵莲经念弥陀画佛书经为日用者，垂二十年矣。余力搜寻佛典祖文，撰述本师行迹颂并注，乃成两轴，以启童蒙，利莫广焉。噫，娑婆世界成住坏空劫数长短，三界五趣寿福优劣苦乐差别，如来方便随类示现四土三身，五时说法，年月次第，诸经部内半满偏圆本迹权实，乃至灭后遗法流行隆夷处近，及后进学者修行入道方便之规，如明镜当台，无一毫差，真可谓吾祖所云是所说应受者明矣。善哉未曾有也，其文辞之格，吾敛衽无间然矣。
　　时天历三年庚午二月八日，万德山白莲社沙门岂跋。

　　○历朝释氏资鉴【（节录）】

　　熙仲
　　〔绍兴〕三年正月，诏下江州，召子元法师：「朕闻子元专修净业，委有道行，宣示彼处守臣可赐，俾令回禁苑讲演，故兹奖谕，想宜知悉。仍敕八字：宗师到处，代朕亲行。」赐金襕诏书：「朕常具悉：极乐圣人，悲愿深广，誓接羣生，信乐归依。常存观想，澄神静虑。无出显扬敷畅者乎？朕尝观九江之奏，一僧名子元，习效白莲之净社，会集庐山之大缘，化七万之缁流，修十六之妙观，久无间断，未有不如所愿而得往生也。即今召赴德寿殿讲演净业大义，可赐褐蕃罗青界相金襕仙花袈裟一顶、金拔折罗环钩一副，令宗师赴诏披奉具奏闻。故兹诏示，想宜知悉。春暄。师此安否？遣书旨不多及。二十一日。」

　　○元史【（节录）】

　　〔至大元年五月丙子〕禁白莲社，毁其祠宇，以其人还隶民籍。
　　（卷二二《武宗纪》一）
　　〔至治二年闰五月〕癸卯，禁白莲佛事。
　　（卷二八《英宗纪》二）
　　〔至正十一年五月〕辛亥，颍州妖人刘福通为乱，以红巾为号，陷颍州。初，栾城人韩山童祖父，以白莲会烧香惑众，谪徙广平永年县。至山童，倡言天下大乱，弥勒佛下生，河南及江淮愚民皆翕然信之。福通与杜遵道、罗文素、盛文郁、王显忠、韩咬儿复鼓妖言，谓山童实宋徽宗八世孙，当为中国主。福通等杀白马、黑牛，誓告天地，欲同起兵为乱，事觉，县官捕之急，福通遂反。山童就擒，其妻杨氏，其子韩林儿，逃之武安。
　　（卷四二《顺帝记》五）
　　张桢字约中，汴人。……至正八年，拜监察御史。……及毛贵陷山东，上疏陈十祸，……略曰：「……颍上之寇，始结白莲，以佛法诱众，终饰威权，以兵抗拒，视其所向，骎骎可畏，其势不至于亡吾社稷、烬吾国家不已也……」
　　（卷一八六《张桢传》）

　　○元典章【（节录）】

　　至元十八年三月，中书省咨，刑部呈：奉省判，御史台呈，行台咨：都昌县贼首杜万一等指白莲会为名作乱。照得江南见有白莲会等名目五公符，推背图、血盆及应合禁断天文图书一切左道乱正之术，拟合钦依禁断，仰与秘书监一同拟议连呈事。奉此，移准秘书监关，议得拟合照依圣旨禁断拘收。外据前项图画封记发来事，本部议得，若依秘书监所拟，将五公〔符〕、推背图等天文等图书并左道乱正之术，依上禁断拘收，到官封记，发下秘书监收顿相应。都省行下：禁断拘收，发来施行。
　　（卷三二《礼部》五《禁断推背图等》）
　　长生天气力里，大福荫护助里。皇帝圣旨里。行省，御史台官人每根底，宣慰司、廉访司官人每根底，军官每根底，军人每根底，城子里达鲁花赤官人每根底，和尚头目每根底，众百姓每根底宣谕的圣旨。舍利坚、八哈失耶、舍思班交奏：建宁路后山有的白莲都掌教报恩堂，在先完泽笃皇帝与了圣旨来，渖王益知礼布花将引萧觉贵，皇帝潜邸时分献来。后头不理会得佛法的人每，教门沮坏了有。他每合纳的税粮，依体例与了。自己气力抄化盖来的佛堂，常川念经，与上位祈福祝寿做好事有。么道，奏来。如今这佛堂做报恩万寿堂者，甲乙住持坐者。属这报恩万寿堂的复一堂、清应堂，各处田地里但有的做好事莲堂，管民达鲁花赤官人每提调，休交沮坏者。合纳的税粮，依先体例里更当者；不拣甚么差发休要者；不拣是谁休占做下院者。么道。这都掌教性空普慧居士萧觉贵根底执把圣旨与了也，但属这的每莲堂水土、人口、头疋、园林、碾磨、店舍、铺席、解典库、浴堂、舡只、不拣甚么他每的休夺要者，休倚气力者。这般宣谕了呵，别了的人每不怕那。甚么更这的每倚着这般道来。么道。合纳的税粮不纳，不干碍自己的田地隐藏着，没体例的勾当做呵，他每不怕那。圣旨，牛儿年九月初二日大都有时分写来。
　　（卷三三《礼部》六《白莲教》）

　　○通制条格【（节录）】

　　至十八年三月，中书省御史台呈，江南行台咨：都昌县贼首杜万一等，指白莲会为名作乱。照得江南见有白莲会等名目五公符、推背图、血盆及应合禁断天文图书、一切左道乱正之术，拟合禁断。送刑部与秘书监一同议得：拟合照依圣旨禁断拘收。都省准拟。
　　（卷二八《杂令》）
　　至大元年五月十八日，中书省奏：江西、福建奉使宣抚并御史台官人每，俺根底与将文书来，「建宁路等处有妻室孩儿每的一枝儿白莲道人名字的人盖着寺，多聚着男子妇人，夜聚明散，佯修善事，扇惑人众作闹行有，因着这般别生事端去也。又他每都是有妻子的人有，他每的身已不清净，与上位祝寿呵怎生中？将这的每合革罢了。」么道。与将文书来有。俺商量来，将应有的白莲堂舍拆毁了；他每的塑画的神像，本处有的寺院里教放着；那道人每发付元籍，教各管官司依旧收系当差，已后若不改的人每根底重要罪过。更其余似这般聚着的，都教管民官禁约；不严呵，教监察御史廉访司纠察呵，怎生？么道。奏呵。奉圣旨：那般者。钦此。
　　（卷二九《僧道》）

　　○至顺镇江志【（节录）】

　　妙果寺，在县东南七里竹村。宋咸淳中创。【咸淳中，邑人蒋氏子弃俗出家，创庵修白莲，后改为寺。】归附后，至元间重修殿阁。【至元中，蒋氏赐号优昙和尚，重建殿及阁。】大德八年，僧普度募缘增广，为丹阳臣剎。
　　（卷九《僧寺丹阳县》）

　　○至正昆山郡志【（节录）】

　　僧子元，本姓茅。母柴氏，梦僧自称华光，生元。幼孤，投延祥通讲主，出家为僧。后闻鸦声悟道，追绍晋远法师白莲宗教，劝修净业。绍兴丁酉（？），得罪，编置江州。久之，得释。州为具闻，召入德寿宫，讲说称旨，赐金襕□，号慈照导师。辛丑，示寂于甲川乡倪普建家。荼毘后，华亭金吾里吴觉昌以骨建塔，赐名最盛。
　　（卷五《释老志》）

　　○正德瑞州府志【（节录）】

　　至正八年，万载妖人彭国玉诡白莲教以惑众，倡言「撒豆成兵，飞茅成剑」，谋为不轨。事败，逃至麻城，纠邹普胜，合众数万，以红巾为号。
　　（卷一○《遗事志》）


　　●附：宋人有关记载

　　入蜀记
　　释门正统
　　佛祖统纪
　　戒事魔十诗
　　申安抚司乞拨白莲堂田产充和籴状

　　○入蜀记【（节录）】

　　陆游
　　七日，往庐山，小憇新桥市，盖吴蜀大路。市肆壁间，多蜀入题名，并溪乔木，往往皆三二百年物，盖山之麓也。自江州至太平兴国宫三十里，此适当其半。是日，车马及徒行者憧憧不绝，云上观，盖往太平宫焚香，自八月一日至七日乃已，谓之白莲会。莲社本远法师遗迹，旧传远公尝以一日借道流，故至今太平宫岁以为常。东林寺亦自作会，然来者反不若太平之盛，亦可笑也。
　　（《陆游集渭南文集》卷四五）

　　○释门正统【（节录）】

　　宗鉴
　　春秋之法，其责纯于夷狄者常恕，而于中国流为夷狄者责之常严，岂不以真者易见而似者难明。朱紫莠苗，喻意可识。三张之党，家指其邪，人辨其妄。金阳干齿，备于前修，唯是附托宗途，城狐社鼠，止恶防非，撰斥伪志。
　　…………
　　所谓白莲者，绍兴初吴郡延祥院沙门茅子元曾学于北禅梵法主会下，依仿天台出《圆融四土图》、《晨朝礼忏文》，偈歌四句，佛念五声，劝诸男女同修净业，称白莲导师。其徒号白莲菜人，亦曰茹茅阇黎菜。有论于有司者，加以事魔之罪，蒙流江州。后有小茅阇黎复收余党，但其见解不及子元，又白衣展转传授，不无讹谬，唯谨护生一戒耳。
　　所谓白云者，大观间西京宝应寺僧孔清觉称鲁圣之裔，来居杭之白云庵，涉猎释典，立四果十地以分大小两乘，造论数篇，传于流俗，从者尊之曰白云和尚，名其徒曰白云菜，亦曰十地菜。然论四果则昧于开权显实，论十地则不知通别圆异，虽欲对破禅宗，奈教观无归，反成魔说。觉海愚力排其谬于有司，坐流恩州。其徒甚广，几与白莲相混，特以妻子有无为异耳。
　　（卷四《斥伪志》）

　　○佛祖统纪【（节录）】

　　志盘
　　吴郡延祥院僧茅子元者，初学于梵法主，依仿台宗，出《圆融四土图》、《晨朝礼忏文》，偈歌四句，佛念五声，劝诸男女同修净业，自称白莲导师，坐受众拜。谨葱乳，不杀，不饮酒，号白莲菜。受其邪教者谓之传道，与之通淫者谓之佛法，相见傲僧慢人，无所不至。愚夫愚妇转相诳诱，聚落田里皆乐其妄。有论于有司者，正以事魔之罪，流于江州。然其余党效习，至今为盛。【《释门正统》】
　　议曰：嗟夫，天下之事未尝无弊也。君天下如禹、汤而有桀、纣，相天下如周、召而有斯、莽，道本老、庄而有归真、灵素，释本能仁而有清觉、子元，信三教皆有其弊也。所谓《四土图》者，则窃取台宗格言，附以杂偈，率皆鄙薄言辞。《晨朝忏》者，则撮略慈云七忏，别为一本，不识依何行法。偈吟四句则有类于樵歌，佛念五声则何关于十念。号白莲，妄托于祖；称导师，僭同于佛；假名净业而专为奸秽之行，猥亵不良，何能具道。嗟夫！
　　（卷四八《法运通塞志》）
　　白莲菜者，高宗绍兴初吴郡延祥院僧茅子元依仿天台出《圆融四土图》、《晨朝礼忏文》，偈歌四句，佛念五声，劝男女修净业，戒护生为尤谨，称为白莲导师。有以事魔论于有司者，流之江州。其徒展转相教，至今为盛。
　　良渚曰：此三者皆假名佛教以诳愚俗，犹五行之有沴气也。今摩尼尚扇于三山，而白莲、白云处处有习之者。大抵不事荤酒，故易于裕足；而不杀物命，故近于为善。愚民无知，皆乐趋之，故其党不劝而自盛。甚至第宅姬妾为魔女所诱，入其众中，以修忏念佛为名而实通奸秽，有识士夫宜加禁止。
　　（卷五四《历代会要志》）

　　○戒事魔十诗

　　李守谦
　　劝尔编氓莫事魔，魔成刬地祸殃多。家财破荡身狼籍，看取胡忠季子和。
　　白衣夜会说无根，到晓奔逃各出门。此是邪魔名外道，自投刑辟害儿孙。
　　金针引透白莲池，此语欺人亦自欺。何似田桑家五亩，鸡豚狗彘勿违时。
　　莫念双宗二会经，官中条令至分明。罪流更溢三千里，白佛安能救尔生。
　　生儿只遣事犁鉏，有智宜令早读书。莫被胡辉相引诱，此人决脊尚囚拘。
　　蚩蚩女妇太无知，吃菜何须自苦为。料想阿童鞭背后，心中虽悔可能追。
　　仙居旧有祖师堂，坐落当初白塔乡。眼见菜头头落地，今人讳说吕师囊。
　　贵贱家家必有尊，如何舍祖事魔神。细思父母恩难报，早转头来孝尔亲。
　　肉味鱼腥吃不妨，随宜茶饭守家常。朝昏但莫为诸恶，底用金垆爇乳香。
　　官家为是爱斯民，临遣知州诲尔谆。愿尔进知庠序教，怕嫌尔做事魔人。
　　（《嘉定赤城志》卷三七《风土门》）

　　○申安抚司乞拨白莲堂田产充和籴状

　　黄震
　　照对：本州岛苦和籴，为诸郡之最甚；达尊开乡阃，实千载之奇逢。幸有救助之机，敢申众吁之请。大江以西隆兴、吉州等处皆平原大野，产米居多，惟本州岛与建昌为山郡。又本州岛除乐安在万山上，不预和籴外，其实系和籴者惟四县，建昌之系和籴者亦四县，建昌和籴不满一万石，本州岛之和籴乃至十万石。本州岛又有三邹庄、阿郑庄、谭胡庄等没官田，皆不待给本而输军饷如和籴者三万五千来石。和籴之数比诸郡独多，远至敷及苗米一石之家，小户无所从出。自三年、四年、五年、六年、七年以来，岁岁积欠，既苦人户，亦亏官籴。方自去年有乐县尉户绝，除立继外，有没官米租补助招籴，免行敷派，人户既宽，官籴亦足。今岁乐宅元积之米已尽，而田亩新租之数无多，区区本心，欲渐积添，永为今后补助和籴之资，而未有其继也。属者天幸，恭值安抚判府集撰侍郎授钺乡部，大庇枌榆，希冀异恩，合郡引领。近因除去妖邪，毁撤巢穴，估到东馆白莲堂田业，众情欢然，皆谓侍郎必将以此田拨入和籴之庄，更为锦绣乡邦宽民之赐，虽估藉之帐未了，而驩诵之口已腾。盖自先太师南丰先生开乡阃，直至今日侍郎方再开乡阃，乔木故家，久属人望，休声善政，增光先烈，不惟本州岛之所未有，殆亦天下之所未必有。有如和籴之最重，久为乡邦之重困，幸遇侍郎昼锦照临，其望救援，夫岂小小，特以三边未撤戍，和籴未可免，虽望申减之甚切，而未敢责人情之所难。兹因没官之田谓必为和籴之助，此事理之所必可行，而仁慈之所必垂念，宜众情之预以为喜也。某幸登龙门，假守珂里，代申众请，仰副仁心，下情不胜皇惧俯伏待命之至。须至，具申。
　　（《黄氏日抄》卷七五）

　　●引用书目【共三十种】

　　庐山莲宗宝鉴　普度　以续藏经本为底本，据大正藏本校补
　　庐山复教集　果满　影元本
　　庐山白莲正宗昙华集　果满　元刻本
　　元史　宋濂等　中华书局标点本
　　元典章　影元本
　　通制条格　影明本
　　西游录　耶律楚材　中华书局一九八一年版向达校注本
　　迭山集　谢枋得　四部丛刊本
　　桐江集　方回　元代珍本文集汇刊本
　　俟庵集　李存　四库全书本
　　水云村泯稿　刘埙　清道光十八年爱余堂刻本
　　程雪楼文集　程巨夫　清宣统二年陶氏涉园刻本
　　柳待制文集　柳贯　四部丛刊本
　　清容居士集　袁桷　四部丛刊本
　　黄金华文集　黄溍　四部丛刊本
　　槎翁诗集　刘崧　四库全书本
　　龟巢稿　谢应芳　四部丛刊本
　　危太朴文集　危素　嘉业堂刻本
　　至正直记　孔齐　粤雅堂丛书本
　　永乐大典　中华书局影印本
　　至顺镇江志　俞希鲁　清道光十二年丹徒包氏刻本
　　至正昆山郡志　杨譓　汇刻太仓旧志五种本
　　正德瑞州府志　熊相　原刻本
　　释迦如来行迹颂　无寄　续藏经本
　　历朝释氏资鉴　熙仲　续藏经本
　　释门正统　宗鉴　续藏经本
　　佛祖统纪　志盘　续藏经本
　　陆游集　中华书局一九七九年版
　　黄氏日钞　黄震　清耕余楼刻本
　　嘉定赤城志　黄田等　台州丛书本

