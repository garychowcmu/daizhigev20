梵门绮语录三种　　（清）佚名撰



　　●梵门绮语录一
　　◎杭州慈渡庵某氏女
　　某氏女曾住上海新闸某里，年不及花信风，举止阔绰，居恒不事妆饰，装束靓雅，风流旖旎，望之如藐姑仙子。赫踬不律，实不能仿佛其一二、第以幽间贞静，不苟笑言，人之见之者，知为大家闺秀也。顾其所居，不御婢媪，祗一年与相若之少年随之。饮食必侍，出入必从，或以为伉俪也，则尊卑之辨似严；或以为仆役也。则上下之分从略。兄欤？弟欤？似是而非，又在疑似间，夫惟存而不论，略而不议而已。粤人某操罂粟业，持筹握算，沪渎大腹贾也，偶经其门，见而艳之，浼其房主人为撮合山，愿以重金作下聘礼。主人假索租值期，亲诣女所，以意风女。女似首肯，并不问其为正室为簉室也。但云有父母在，一禀明后，俟命即定耳。主人以告粤人，粤人喜甚，以为蓝桥玉杵臼，裴航不能专美于前矣。然恐女有反覆，先以三千金托主人转为赠，且云衣裳饰品，姑俟他时。女故作推却意，固辞而后受。旋有一聋媪来，谓是其亲生母。粤人促主人以婚事请，媪固充耳不能闻。告语之下，无所可否。但作点首状，一似无不悉遵台命者。粤人又以金珠数事，价值巨金，介主人盛饰，往请婚期焉，并以五百金为老母寿，媪一一笑而纳之。婚有日矣，今夕何夕？见此粲者。粤人盛备舆马，倩主人作冰上人，相将至其门，途中观者，咸啧喷称美曰：“阿谁艳福，何修得此！”孰意事出意外，变起临时。百两来迎，双门紧闭，询诸邻右，昨夜迁矣。人面不知何处去，桃花依旧笑春风。主人第徇粤人之情，并非好作证婚人。财非中饱，自是无庸任其咎。惟是鸿飞冥冥，未免咄咄称怪。在粤人则黄金虚牝，实为骗扃所卖，自不禁狂呼负负。然以女之处心积虑，设计颇工，知踪迹亦未必有效，遂即不予深究，付诸无如何而已。由是观之，安知聋母之非真母，母聋之非真聋，特假是以售其术耳。至饮食必侍、出入必从之年少，究为女之何如人，则殊不可知。林眉月女史，浙人也，与女为同乡。为余述女子历史甚详。女越产也，其父曾任某县教谕，女随父在任所，阑干苜蓿，冷署清闲，教以读书，颇觉聪慧，及长解吟咏，善作小诗。年及笄矣，感帨有厖空赋怀春之句，射屏无雀尚虚中选之人。缝人某者年未弱冠，风流自赏，翩翩少年也。时以裁衣入署，女尝与之商量尺寸。积久之下，相识日稔，两情相洽，至于苟且。女乃窃其父之宦囊金，挟而与之偕行。初则匿居某处，侦骑莫之得，继以资斧乏绝，不得已，作遁入空门计，皈依杭城慈渡庵。弓足云鬟，未经剃度。盖但借佛门以匿迹，非真与我佛有缘者。六根未净，五蕴非空，又与某道士结不解缘，住持尼屡戒不能悛。会同庵有沈小姐者，某绅女也，未嫁而夫死，俗称之为望门寡。守贞不字，勘破红尘，绣佛长斋，深耽禅悦。女与之昵甚。沈不知女之所为，以其性情和易，两相鱼水，遂以禅房密友视之。初不料女之蓄意不良，而心怀叵测也。沈固挟有多金，并在家时之金珠饰物甚多，女或约沈以寄香普陀，或绐沈以建筑庵舍，穷思极想，涎其多金，不数月间，沈之资财，为女骗者十八九。犹不止此，复欲以人之污己者污沈，致沈忍之无可忍，诉之无可诉，追悔莫及，羞仇自尽，女由是不容于其庵，为住持尼所逐，而人言藉藉。武林无女容足地，间关来海上，思欲以卖笑为生涯。住居新闸时，专使其骗人伎俩，其受其愚而堕其术者，岂第一粤人哉！相随之少年，即当日之缝人也。端庄其面，淫毒其心，是真一女界丑历史。其败类未有至于此极者。女史知女颠末，为余言如此。余闻女史言，得尽女之梗概。余客海上久矣，犹忆昔年曾与女遇，一见即知其为风尘中人物，顾以天生丽质，未免有情，探访之余，颇涉遐想。幸余以寒素故，未致被其骗。不然，其不至步粤人后尘不止。厥后数年，音耗杳然。去年偶于同安茶楼见之，齿微长，而风韵一如旧时，有知其近况者，谓现住小东门，与某医士结露水缘云。
　　◎苏州凤池庵小馥
　　官府之断案也，但凭诸臆见，不详加研究，以疑狱为信谳，千古之覆盆莫雪，曾不知其凡几。若苏州凤池庵小馥，真大可怜矣。苏州盘门内泮环巷，俗称半爿巷，巷在府学之西。学中泮水出墙外，通城河，河环巷侧，故曰泮环。曰半爿者，音误也。地境荒凉，人迹稀少，屋宇不数十椽，民居仅十数户，巷中有如意凤池两庵，皆尼庵也。山门并列而起，门内有小户通往来。如意庵乡尼二三辈，斋鱼粥鼓，颇自清修。青夏则灌种蔬菜，秋冬则纺绩棉纱，操作勤劳，仅堪度日。凤池有尼数人，中年某尼，年华半老，性尚风骚，先与一小贩营生者通，有年所矣。后以庵中时，有梁上君子相惠顾，因约一织机者置机其中，篝灯操作，籍以守夜。黄昏人静时，尚闻机声轧轧，与梵贝声相互答，邻居安之，以为守望相助，莫此为善也。讵织机者鳏鱼寂寂，不耐清宵；中年尼亦以其年稚于小贩其人者，不久即成苟合。得新忘旧，遂与小贩疏。小贩无如何，惟偶或一往耳。佛界清幽，红尘隔绝，行为秘密，邻里举不得而知。独如意庵洽比为邻。庵内且有通径，凤池之一举一动，无不彰彰在其耳目中。绿杨分作两家春，固非如意诸尼所敢得而知者，春池水绉，甚事相干，一薰一莸，究难同器，遂禁不与通闻问，且以小户加扃焉。宣统纪元秋，有一常熟客过凤池门，翩翩年少，衣服丽都，手指之上，金戒粲然，织机者，见而艳之。伪为似曾相识者，诱而至庵中，将设计以为敲诈地。中年尼捧茶饷客，故示殷勤，日暮崦嵫，微露留髡之意。客悟其命意之所在，因探怀出银包，拈一枚以赠尼，曰：“日云暮矣，行将归去，不腆之物，留作香金，请俟异时再来随喜。”织机者目睹其怀中金，愈不禁馋涎欲滴，乃示意于尼曰：“赚客多金，何以为谢，有供佛一壶酒，盍留客一尝香积厨风味乎？”尼唯唯。客固辞不得命，欲出而门已闭，不得已，且入座焉。客固不胜酒力者，数杯之后，颓然醉矣。织机者遽起取厨刀以杀客，尼从旁赞成之。夜深无援救人，应手即毙命，遂尽取客所有。密启门，呼小贩者，小贩居庵侧，招之立刻至，告以故，相与弃尸庵后洼水中而分肥焉。小贩归，织机者亦当夜走矣。明日行人见尸，喧传道路，里甲以报官。官莅场验，遍问居民，不知所对，顾巷中民居十数户，暨如意庵诸尼。闻官至时，莫不启门出视，在场听候发落。独凤池庵重门紧闭，一似不见不闻者，疑窦所在，不言可喻。官捕尼亟，而小馥适自外归，盖小馥先应他庵之招，为城中临顿路一新丧家唪经，往承其乏，已三日不归矣。迨经毕归来，而县差巳在门首，不分皂白，不问情由，与庵中尼共絷到案。其于杀客事，固茫然无所知，刑具森然，官势可畏，惟有嘤嘤啜，中间环节，默然不能出一言。县官将小馥与他尼分别管押，以庵中虚无人，派差为之看守。而织机者于前夜归家后，闷卧至日暮，犹不知尼之悉已被逮也。乘夜到庵，扣门而入，则启门者，赫然其为县差，差知来人之必有关于是案也，立即押赴案下。官升堂问，织机者直认不自讳，惟力辩其不与中年尼同谋，而反扳诬小馥耳。意者自与中年尼通好后，爱情激发，以不忍加害故，而故作此狡狯也。官亦以织机者与小馥年相若，遂照录其口供。不待小馥置喙，即以疑狱为信谳，逐庵中尼，籍没庵产。且于后庭得窖藏银千五百圆，悉充诸公，而定织机者罪，并加罪小馥焉。究之小馥自捉将官里去后，与案中一干人分别管押，禁不与他人通一语，其于全案之底蕴，小馥且到死不能明。冤哉！冤哉！人有见小馥其人者，谓年不过二九外，体态苗条，丰神韶秀，留海发黝然覆额，一可人也。
　　◎洞庭山湘公庵阿巧
　　苏州吴县治西南，汪洋三万六千顷，即太湖。是中有洞庭山，山水清绝，山分东西，东山多尼庵。湘公庵者，洞庭东山尼庵之最著名也。阿巧，湘公庵尼也，余友张君建亚知阿巧历史綦详。建亚曾充某学校教员，其同校某君洞庭东山人也，以阿巧生平述之于建亚。一日建亚为余言曰：“君知洞庭东山之尼庵乎？是处尼庵之规则，与他处绝不同，他处女尼。或为乡里雏莺，因贫而赖以育养；或为人家别鹄，因寡而藉以清修；或为贞洁不字之闺娃；或为伉俪不睦之怨耦以故不守清规者，虽容。或有究未有公然卖笑，如洞庭东山之尼，既曰尼矣，何尝祝发？雾鬓云鬟如故也；何尝弛足？莲钩罗韈如故也。浓妆淡抹，各擅胜场，徵歌而侑酒也。缠头掷到，姗姗其来，亦听客之所为耳。比之平康里中，殆有过而无不及也。阿巧本农家女，七岁丧母。湘公庵某尼，与其母为姊妹行，怜阿巧幼无依，挈而留养于庵中。及长有殊色，今年二十一二矣。善应酬，工度曲，风神绰约，雅韵欲流。所谓秾纤得中，而修短合度者，喜作时世妆，发黰黑而可鉴，双钩瘦削，如束笋然。庵中故多佳丽，环肥燕瘦，美不胜收。妙云荡逸飞扬，爱宝孤高坦率，各享盛名，然以视阿巧之风致嫣然，不觉瞠乎后矣。洞庭多富室，水陆出产尤多。四方商贾，云集其间，顾问柳寻花，不少崔张之侠客；而倡条冶叶，却无赵李之名姝。既有我佛之藏娇，遂凭行人以访艳，况阿巧为东山翘楚乎？湘公庵自有阿巧其人，生涯颇不落寞，禅房曲径，修葺一新。有冶游其人者，莫不以未到湘公为憾，并莫不以一见阿巧为幸。由是阿巧积资富厚，钏金环翠，罗绮生香，大家闺秀不啻焉。”建亚既为余言如此，复诵其友《赠阿巧》一绝云：“为寻春色到伊家，认取仙桃烂若霞。怪煞维摩太多事，东风一夜乱飞花。”余闻其诗，谓建亚曰：“此君诗亦平常，然似觉别有命意，不知命意之所在，不识诗中之奥妙。”建亚笑曰：“余亦云然。余友曾言昔年阿巧患天花，一月而瘳，面上瘢痕点点，幸尚瑕不掩瑜耳，诗言盖指此也，然而惜矣。”建亚又言：“阿巧自得痘疾后，丰姿仍不稍减。有某客过其处，巨贾也，一见而艳之，欲以巨金聘。阿巧未之许，客且以千金赠，客固侠者，而阿巧身价之高可想也。”此亦建亚之友所言，而建亚转述于余者。
　　◎洞庭山湘公庵妙云爱宝
　　妙云荡逸飞扬，爱宝孤高坦率。一以流动胜，一以闲静胜，同隶洞庭东山湘公庵。妙云年二九，爱宝齿微稚，皆足为湖山生色焉。湘公庵阿巧，风神绰约，雅韵欲流，秾纤得中，修短合度，为尼界中翘楚。山中访艳，无口不碑。妙云爱宝两人，与阿巧同庵舍，尽情摹访，类多效阿巧之所为，谈笑妆束，一举一动间，皆阿巧所涵育薰陶，而习与俱化者。特两人赋性不同，不免毗阴毗阳之憾。然其天真所流露，不假矫揉造作，风流自赏，动中天然。生民以来，未有孔子，子夏、子游、子张，皆有圣人之一体。阿巧固集大成者。全材难得，妙云爱宝，各擅一长，亦足多矣。妙云本毗陵小家女，家有姊妹五，云为最幼。其母以提挈之难周也。于云二三岁时，寄养毗陵某庵，转辗而入湘公，时年尚八九龄。爱宝则为湘公某尼私生女。洞庭尼庵，虽称方便，然既假我佛以为名，究之佛门清静，蒲团禅版，陈设俨然，则呱呱而泣者，不得不为掩人耳目计。以故爱宝甫生时，即寄乳邻媪家，免怀而归，才四五岁。禅宗家法，凡皈依三宝者，不以行年长幼为次序，而以入门先后为次序，略如官场所谓资格者然。爱宝实稚妙云二岁。妙云之来湘公，后爱宝者二年。故妙云照例称爱宝为师父也。夫所谓荡逸飞扬者，真妙云的确不磨之定论。妙云性流动，略不自知检束，体微胖，躯干不甚长，姿容丰润，秾艳如春海棠，喜作学生妆，乌云委地，时易蚁而为弁，善饮酒，对客辄以拇战角胜负，醉则或作蹋摇娘歌，或作胡腾儿舞。尝语人曰：“余之歌，于女学生之琴歌如何？余之舞，于女学生之体操如何？”其流动盖如此。人以其豪爽也，多愿与之亲。妙云固易与相亲者，菩萨低眉，禅参欢喜，销魂真个，比比而然，寻常视之耳。爱宝以孤高坦率故，颇不善妙云之所为。时以微词相讽劝，云若充耳不之闻，爱宝无如何，听之而已。然有知爱宝隐事者，谓亦与西山某氏子有啮臂盟，踪迹甚秘密，特以芳龄尚稚，俨然待字闺中。年已破瓜，初非完璧，春风豆蔻，谁曰含苞？栊翠庵本非妙玉终身地，静俟其所为可也。然性间静，鲜嗜好，好清洁，茶炉经卷，不染纤尘，动用器具，不用他人物，人亦无敢用其物者。亵衣被褥，间日一易，衣不御罗绮，以布质易于洗洁故，裼以浅淡洋花之布衣。三日一浣，三四浣，辄给诸人，盖其生性使然也。又喜规人过，如妙云之放浪，辄谏之以直言。云虽不之听，第以情词柔婉，亦未尝怨之也。至于陌头杨柳，绾起春心，未免有情，谁能遣此？人之多言亦可畏，其爱宝之谓乎？湘公庵除阿巧外，原以妙云爱宝两人为特色，秉性纵相异，而小鸾慧业，则又异曲而同工。其伶俐俊俏之神情，斯固尼界中所罕见者。建亚张君先以其友所述阿巧告余。余已为之书其事矣，妙云爱宝之梗概，亦建亚转述于余者。《梵门绮语》，因复合而书之。
　　◎震泽新庵连生
　　江震间女尼，大都自幼受育于尼庵，绝无自愿为尼，而皈依佛法者。问有四蕴非有，五大皆空，百人之中鲜一二焉。其妆束亦与苏杭间女尼异。十三四岁时，名为剃度，其实不过顶心剃去一团，约略不及银钱大，长发虽经翦去，然前后留海发遍覆四围，茸茸然随风飘动，黝黑丰润，光可以鉴。甚有至三十余岁，尚是乌云满额，勤施膏沐，对镜自怜，傅粉添香，争妍斗异，绮罗被体，衣裙一似俗家。惟襟领间则变圆为直，而缘饰之镶嵌甚华也。震泽镇新庵连生，年已及花信，娟娟自好，善于修饰，身躯在不长不短间，肌肤雪白，斌媚动人。其嫣然一笑时，微涡浅晕，姿态韶秀，一尼界尤物也。丰容盛带，发光泽如髹漆，方之古玄妻，或有过无不及，艳名噪遐迩，群以活观音呼之。其服御尤极讲究，冬裘夏葛，色色生新，禅榻之旁，箱笼以数十计。有见其冬月应里中夜忏之招者，披一出锋银缎白狐斗篷，飘飘乎如凌虚仙子焉，以故冶容既不免于诲淫，而慢藏尤不免于诲盗。昔年枭匪横行江浙间，杭沪小轮，且遭堵截，新庵亦被抢劫，庵故无长物，惟连生衣服甚多，倾筐倒箧，搜括一空。连生匿邻家，仅得免。盗党以衣付质库，斜襟直领，无不知其为尼家物，且无不知其为连生物者，而盗案亦因之而破。鹈梁不称，至于不敢领赃。连生自被劫后，颇自勘破红尘，薄命自嗟，诸般懊恼，适闻苏城某僧寺传戒，大有祝发焚修意，拚挡行李，屏去铅华，与一老尼借布衲一袭，方拟将八千烦恼丝连根削尽。行有日矣，忽为小病所缠，迁延数日，致于不果，青鸾音杳，裘葛三更。人有自笠泽来者，询之，皆以人面桃花对，名花有主，殆已与有情人成眷属矣。
　　◎震泽新庵五宝
　　五宝亦震泽新庵尼，年已三十外，风姿稍觉黯澹，而气韵自不可掩，居恒不事修饰，无寻常脂粉气，顾覆额之发黝然，布帔青衫，装束尤极淡雅。见人则清谈娓娓，令人为之神移。坦直豪爽，胸中无城府，风骚由其天性，亦生而成者也。新庵女尼七八辈，故多妙年俊俏之流，盛鬋修容，都是一时之秀。然震泽一乡镇，无有肯郁郁久居者。有女怀春，感标梅之迨吉，茵溷不可知。禅门寂寞，逃而入者，复逃而出，此往彼来，曾不知其凡几。独五宝自幼隶新庵，垂垂三十年。秋月春风等闲过去，频年梵贝一若深与我佛有缘者，不知者，几以为桃李其容，冰霜其性懔乎？其不可犯，虽爱慕之而无如何，殊不知五宝固别有深意在，特行为秘密，虽同居伴侣，亦几不能知其详。妙常自有意中人，潘氏子其庶几乎？墙裹杏花，关满园之春色；风前杨柳，漏大地之春光。消息相传，非特属垣之有耳，盖有防不胜防者也。余故人子汝南生，世居震泽，家与庵为邻，所居第一巷隔。其读书之楼，有百叶窗二，适与庵之后窗对。一日夜深人静，生尚挑灯作手札。忽闻对面窗呀然作声，倾耳听之，则又似男女喁喁私语者，遂潜息几上灯，将窗上百叶片抽起而窃窥之，则其同学友潘某，正与五宝并肩坐几上，壶觞具在。旋复见五宝搂潘某于怀中，屡剥西瓜子，以樱唇相喂饫。潘某嘻嘻顽笑，若婴儿之取媚慈母者。然盖潘某年尚少，约稚五宝者十岁，股掌玩之，实面首充之也。时值孟夏，天气渐热，迨午夜而窗犹未闭，则是夜亵狎情形，历历在生两目中，一幅秘戏图，殆实父得意之作也。生拟推窗呼唤，警以深宵风露、男女卫生诸说，预为异日要约酒食地步。继思一池春水，甚事干卿，惊散鸳鸯，必招尤怨。且一经揭破，两人之名誉荡然，攻发阴私，贤者所戒，因之收拾归寝，惟有咄咄称怪而已。越日见潘某，生为之述《聊斋》陈云栖事。潘为红涨于面，嗫嚅不能作一语。生曰：“余不过以君亦荣阳华胄，故假留仙笔墨作谈助，非有他意，幸勿多心。彼此知交，万勿以疑误相罪责，反以他言乱之而后已。”次日潘某忽过生斋，力邀生赴新庵，且愿为先容。生意此必潘某之与五宝欲两相诘责而伪为剖辨也。承讳两不便，当境将何措辞。再三婉谢，固辞不敢往。潘坚邀之，遽拉生行，情辞哀恳婉转，作乞怜状。生不得已，姑偕潘去，则五宝已治具待。盘飧罗列，推生上座。酒次，语生曰：“饮食男女，大欲所存，僧俗当无二致。但僧家格于佛教，不能畅所欲为耳。即如几上粗肴，肉脍鱼羹，非尽蔬菜，亦岂不在禅门禁令之内？则饮食既未能免俗，而男女之道，何必不然，讲学家辄龈龈以气节责人，抑何少见之多怪耶！在开通者，当不若是之固执也。”生唯唯，不能置一词，生以五宝之言，虽多含蓄不尽，然明明为潘某自承，明眼人不待多言。况前夜之温犀秦镜耶？为前日之所讽于潘某者，当已为潘某转罄于五宝无疑。五宝本聪明人，并不究生之所自知，而若能知生之所自知。当时五宝谆谆言之，生默默听之，潘某在座，则局促不自安，深有难乎其为情者。酒数巡，生不能久留，告谢而归。他日见潘，始知五宝果以为既已隐瞒之不终，不如披露之为愈。强潘邀生，实非潘愿。潘忸怩甚，言之，颇呈愧色。生故开通，亦并不与多言。然五宝之坦直豪爽，非特尼界中不可一得。即求诸寻常巾帼，日以平权自由作口头禅者，当又俯首下风，万不能及。余闻生言，亦不禁为之叹慕不置。而潘某者，无论其家法之如何，乃与五宝年相悬，自无得成眷属理。在五宝固守不嫁主义者，闻至今年近不惑，潘仍皈依女菩萨，关系殊密切，宝则仍在新庵，为毗邱班首云。
　　◎震泽老太庙阿文阿祯
　　阿文名安文，阿祯名瑞祯，皆震泽老太庙尼也。阿文齿稍长，约在二十左右。身苗条，纤腰如弱柳。阿祯则年方二八，明眸齿，身体稍短于阿文，然妙在不长不短间。二人皆丰容俊美，清秀无尘俗气。一时盛名鼎鼎，咸以姊妹花称之。阿文善烹调，寻常斋蔬，嗟可办十余桌，预先订定，尤为精美。以豆豉面筋幻成鱼肉鸡鸭形，置诸席间，几不可辨真赝，尝之味绝佳。若易素菜为荤肴，亦无不芳馨可口，盘食精洁，仿佛吴中船式之菜。一席偿四五金，即可饱尝香积风味矣。老饕好事，至奉以禅门络秀之号，文曰：“即为禅门，非是屠门群等时来大嚼，其何说之辞？”余友汝南生答之曰：“卿真欲放下屠刀，立地成佛耶？然磨刀霍霍，为诸檀越轨庖丁之役，真太苦卿也。”言讫相与一笑。阿祯伶俐俊俏，颇通文理，且精会计，常住之中，出入簿记，皆阿祯一手之笔，钩稽精确，累黍无差。先是老尼某，收阿祯为徒，以阿祯性质明敏，爱之如掌上珠。老尼小有积蓄，去年老尼病，悉以所有给阿祯。老尼死，阿祯居然有地、有田、有现银。人心势利，群相趋奉，顾阿祯颇参以小惠笼络人，冬令租息所出，往往以大半分润同辈。邻里之穷苦者，亦时时有所周恤，故人称阿祯为慈善家云。阿祯性好洁净，先本与老尼同室卧。老尼没后，将旧室修葺一新，净几明窗，十分幽雅，经卷文牒之类，折叠齐整，香烟茗具，陈设位置井然秩然。平日喜作小楷，簪花妙格，娟秀可观。阿祯既为同辈所推重，而阿文尤与之相善。江震间女尼多污点，淫靡之风，习为固然。惟阿文阿祯两人，差无瑕疵之可指。阿文年龄长大，确能自守清规。阿祯知识已开，独得自完太璞。污泥中有青莲花，亦难得也。
　　◎嘉兴南庵净芳
　　禾中唐泰阶考廉，少负不羁名，丰容修美，未弱冠，补博士弟子员，有声庠序间，旋食饩，历任学使按嘉郡试，辄冠曹辈，顾性挑达，漫不自检摄，与里中纨绔子酒食游戏相征逐，饮博无虚日。南庵尼净芳年二九，艳名噪遐迩。游人到其庵者，无论其为访艳而来，为礼佛而来，莫不以一见净芳颜色为幸。净芳声价颇自高，潜心绣佛，岑寂自安，恒不肯轻见人，一听老妪雏娃应酬檀越而已。南庵距城十里许，乘兴而往，未得尽兴而返。如入宝山空手还，人咸引以为憾。惟孝廉至则，则净芳沦苦茗，进香果，咄嗟治具，肴核纷陈，一若常为预备者。故人之欲见净芳必以孝廉作先容，否则不能如愿也。孝廉到南庵，每为平原十日之游。老母家法严，辄托辞于文会，此间乐不思蜀，向之相与饮博者，因之日以疏，且不复如从前之游戏征逐矣。禅房幽邃，竟藉以为藏修地，文学由是而大进。时或以韵语教净芳，故净芳善作诗，皆孝廉所授也。会值大比年，孝廉伪以避暑读书，拟偕同人先事赴省垣，预为举业地步者，请之于堂上。老母许其请，遂得公然下榻于南庵。净芳添香佐读，倍极殷勤，女貌男才不免为爱情所激触。闺房甚于画眉，外人那得知其隐。富贵毋相忘，当无待海山盟誓焉。迨试期至，净芳送之行，眠早起迟，再三珍重，试毕归家，颇以思念情人为苦。不数日，又以赴省候榜辞老母，其实则仍往南庵也。重阳节后，省中撤闱揭晓，鹿鸣报捷，急足到禾中，孝廉固已高中经魁。合家大庆喜，然教廉则未之回。家中以其尚在省垣，想不日必当旋里，不意忽忽一月；音耗杳然，里巷喧传，诧为异事。老母忧疑殊甚，然亦无法寻觅，遍问亲朋，无有知者。南庵地本幽僻，几与城市相隔绝，况儒佛异教，又若漫不相关。教廉又以场后小病，足不出南庵门者累月，而心耽禅悦，功名事几已付之九霄矣。时已孟冬，朔风告警，检点行箧，薄棉不足以御寒，乃作书致家中取衣，遣香佣往，伪为自省中来者，家中得书觉书中词意恍惚，深有可疑之处，一经根究，香佣无可隐瞒，乡愚本戆直人，遂不禁和盘托出。踪迹而往，乃得寻之归，孝廉始知己名之已登贤书也。亟赴省料理一切，幸尚不嫌太迟，明春计偕北上，联捷成进士，以知县分发直隶，即用。衣锦归乡时，而净芳已呱呱在抱矣。孝廉本未有子，告诸高堂，喜出望外。且孝廉自与净芳遇，一改从前挑达之性，杜门攻苦，因以成名。其先后影响，未始不可为净芳德，爰纳净芳作小星，需次北直，携之同行。堂上春秋高，板舆并未迎养。夫人某本贤淑，愿在家侍奉老姑，以妇职兼子职，姑媳甚相得。孝廉到直后，十余年间，历任烦剧，牛刀小试，颇著政声，宦囊虽不丰，然已脱尽寒酸气味矣。年来告终养，归禾中。孝廉年仅四十许，子已将近舞勺。净芳则甫三十岁，娟好不减畴昔，见之者犹疑其为天仙化身。解组归来，一家团聚，母慈子孝，妾美妻贤，修到几生得此清福，午桥如意曲，岂真尽属寓言耶？
　　◎嘉兴南庵小芸
　　小芸隶嘉兴南庵。宣统纪元夏，余有事武林，道出禾中，于城南亲串家见之，亲串语余曰：“此吾禾盛名鼎鼎之小芸师太也。工文翰，通经典，诗词尤擅胜场。君盍坐而与之语乎？”即而视之，年约二十许，神姿淡雅，娟好异常，玉立亭亭，神仙不啻焉。小芸聆余亲串语余言，若谦不自胜者，寒温数语，已觉吐属不凡。余问所作诗词有存稿否？芸曰：“方外之人粗知韵语，有作辄即焚去，不欲以雪泥鸿爪，留痕迹于人间，供识者讪訾也。”余又问曰：“经典词旨深奥，吾辈钝根，不能领略其妙，究竟唪经者能深通其理否？”芸曰：“禅理与儒理相表里，初无难解之处。其显而易明者，尤莫如我心经语。君知禅家之妙乎？六根未净，无怪五蕴难空，欲识本来，自必先除魔障，则以心经之无眼耳鼻舌身意数语尽之。”余曰：“如何是无眼法？”曰：“皎洁坐忘中夜月，繁华梦醒四时花”。“如何是无耳法？”曰：“悉凭鸟语喧春树，不觉泉声答晚钟。”“何如是无鼻法？”曰：“鸭鼎空教焚永昼，麝煤何事暖春宵。”“如何是无舌法？”曰：“辨论千般都是假，旨甘百和总非真。”“如何是无身法？”曰：“痛养不关同木石，寒温一任遇冬春。”“如何是无意法？”曰：“澄水不波清湛湛，长空五月净沈沈。凡人不见可欲，心如止水，一见可欲，心如沸水，魔障从生，浮云忽起，故一切人间之色相，宜以定识定力制之，则剑斫乱丝都不碍，冰销炽炭自无烟矣。”余聆其方，谓其如生公说法，当是确有所得，非仅习口头禅者比，而且舌妙莲花，亦复才工柳絮，问诸近世比邱中，固是得未曾有。向读《叶小鸾受戒》及《沈绮琴皈佛》二记，锦心绣口，云诡澜翻，为之合十顶礼。小芸现身说法，香口亲闻，琴操参禅，想见坡公当日矣。语次，时计已指十二句。沪杭火车，行且过禾，惟恐赶程不及，不得再有后言，遂作别云。
　　◎嘉兴桂林庵月轮
　　翠袖多情，红颜薄命。彩云易散，恨月难圆。则嘉兴桂林庵月轮事，有可述也。嘉兴某绅之夫人，素与桂林庵住持尼某相友善，住持尼即月轮师。师以月轮幼慧故，欢爱倍至。夫人有子小名善生，爱怜少子，则又妇人之常。夫人到庵随喜时，必与善生偕，住持尼往夫人家，亦必与月轮偕。夫人以善生寄名于尼，尼报之以月轮，因亦寄名于夫人，两相遇从，亲昵之情，若戚串焉。时善生与月轮皆仅数龄耳。同居长干里，两小无嫌猜。郎骑竹而妾折花，见者为之生羡也。祗以格于僧俗，又不无门第之嫌，即使月下红丝，亦不能有此权力，不然天生嘉耦真是一对玉人焉。嗣后善生在家读书，夫人又督责严，不听，时常出外，月轮偶随其师往夫人家，善生攻苦频年，闭门育读，亦难得与一面。隔花人远天涯近，付诸思慕而已。光阴荏苒，年已皆十五六，善生丰容修美，有卫玠璧人之目；月轮则修容盛鬋，俊俏绝伦。会夫人病殁，住持尼偕月轮往吊。生见月轮风神绰约，不禁为之神移。只以苫古之中，居丧守制礼之所在，不得与之通一言。月轮归后，亦颇思念善生不置。未几，生以七事告终，假唪经为名，特至桂林庵，得与月轮话积愫。数年契阔，情致备极缠绵。自夫人故后，月轮于生家，踪迹日以疏。生读书之暇，辄一访月轮。顾生虽年少，颇能以礼自持，虽与月轮友爱深，而终不及于乱。及生服阕，亲友有为生议婚者，生虽有月轮在，然究以门第修关，断无娶月轮理。婚姻不自由，是亦无可如何事。月轮亦知其故，从未一吐其隐衷，而情之所钟，出又无可自禁。是虽有千百女娲，不能补此情天缺陷也。及生娶，而月轮病，生为之譬喻百端，慰藉万状。月轮反以为病不由此，以之应付。生有言，辄乱之以他词。惟双泪盈盈，自嗟薄命而已。药石不足医疏病，卒以一病不起，不数月后，玉碎香销矣。生以为伯仁由我死，引为生平憾事。以月轮肖像县斋壁作记念，且撰启征诗，并乞人只写昙花一现意。幸勿拦入亵语。观于此，生可谓能知月轮也。夫两人固所谓深乎情而止乎义者，然而月轮良可怜也。
　　◎平望雨珠庵莲因
　　莲因，今居平望雨珠庵。年才二九，向隶禾中某庵。其师本出良家，精通文翰，幼时深受教育，中年守孀，祝发焚修。莲因自幼时，其师挈而养之，教以书史，授以诗词，以故长于吟咏，独得乃师衣钵。顾性好清洁，不肯与凡人伍。昔年其师圆寂，以禾中尠同志，因来平望。平望属震泽县治，镇东有巨泽，即所称莺ㄕ湖，雨珠庵滨湖而居，推窗望之，水天一色，浩瀚无涯，几点风帆，夕阳送影，数声渔笛，新月弄秋。庵中只一老尼与一老妪，香烟寥落，门设常关，其于莲因本性，则适得其宜，暮鼓晨钟，蒲团且坐，偶拈韵语，辄作小诗，积日稍久，裒然成帙，自号莲花头陀，有《莲花簃诗》一卷。余友吴次公世居莺湖，风雅士也，今年与余同客吴中，偶或遇从，尝为余诵莲因所作《自悼》一律云：“毕竟桃花薄命同，年年飘泊怨东风。锁来宝镜眉弯黛，抛去冰壶泪点红。玉臂余寒双钏卸，琼腰瘦尽半衾空。佛灯未烬长明火，寂寞禅关晓雾笼。”又《望月》一律云：“玉宇无尘夜色阑，银黄洗出水晶盘。诸天色相空中现，大地山河镜裹宽。今夕自然千里共，此生能得几回看？琉璃世界光明藏，问说何人在广寒。”余聆其诗。觉其词怨而不怒，极得风人之旨，而细味其意，则未免有情，谁能遣此。知莲因真是可人，但偶托于禅悦耳。几生修到，不知阿谁有福可以消受。曾托次公转丐全稿一读，久之未之得。后知次公屡向丐取，莲因以其饶舌故，颇以丰干相恨，靳而不之与。余与莲因，深以未得一面为憾。而其生平梗概，则亦次公为余言也。
　　◎盛泽大悲庵顺宝
　　盛泽镇属吴江县治，明高士卜孟硕居此。高士名舜年，故亦曰舜湖。舜湖者，俗称西荡，是湖滨大悲庵，尼庵也。屋宇不甚多，顾山门佛殿，粗具规模，曲径通幽，禅房花木，清流绕门外，浩渺无所际，西望洞庭诸山，隐约在目，盖据一镇之胜概焉。光绪甲辰乙巳间，有幼尼顺宝者，居是庵，时顺宝才十五六龄耳。余于是二年间，适赋闲居。余家在镇之东，炎■〈炎高〉天气。家居惮暑，辄荡一小舟，容与西荡中，为作招凉计，沈瓜浮李，拟厥南皮，雪藕调水，方诸丈八，兴之所至，放舟泊庵前，招顺宝来舟中，招之无不至者。剧谈对饮，了不欲归，顺宝饮量，雅称大户，一饮累觞，略无醉意。尤善以鲜花作酿，最佳者，以白玫瑰珠兰花合浸而成，酿郁作沈碧色，芳冽不可名状。尝以一樽劝余饮，开樽相对，香沁心脾，不暇顾妇人醇酒之讥也。顺宝盛鬋修容，清洁可爱，依依小鸟，言语颇解人颐。初不过略识之无，向余问字者数月，竟尔粗通韵语。时有某武员汛地来盛，慕顺宝名。挽余作绍介人，带师船数艘，夸张声势，直至庵前，至复自恃能力，以一拳捶碎其山门之壁。顺宝闻而出，曼声而言曰：“捶碎山门容易补，损将佛法最难修。”某武员闻言，深滋不悦，掷四饼金，作赔偿费，鼓棹去。顺宝唤香佣追还之，盖其狷介有如是者。后某武员又盛饰至其庵，以巨金示住持尼，欲以顺宝充下陈。顺宝坚不愿，致作罢论。某武员旋以狂悖镌其职，甚至流落无所归，人服顺宝之有先见焉。顺宝本农家女，幼失怙恃，大悲。老尼育诸庵。长而聪颖特甚，好洁由其天性，烟筒茗碗，不令人共，真一女倪迂也。余年来馆食吴门，不至其地者数年，偶问诸人，不知顺宝踪迹矣。落花茵溷俱不可知，放棹湖滨时，当不胜人面桃花之感云。
　　◎盛泽白庙喜贞
　　白庙在舜湖之滨，畴昔故多佳丽，厥后风流云散，相率而行。近有喜贞者，艳名噪遐迩。余于去年耳其名，第以作客他乡，归里日少，亦几淡焉忘之矣。今年新正月，与一二朋辈，携小舟于湖滨，访红梨渡木兰洲诸古迹。顺道诣白庙，叩关而入，即由应门妪延至大殿坐。住持尼出而应客，年可三十许。小鸾受戒，风韵犹存，盖亦似曾相识者。照例作寒暄语而已。惟不见喜贞其人，窃恐其新年因事他出，不能达我辈此来之目的，其如闻所闻而来何？即而询之，则曰：“小病乍起，不可以风，禅房即在殿西临湖一楹。贫尼殊不妨导贵客入，但药炉茗碗与衾枕共狼藉，乱头粗服，不足当青眼一顾耳。”语次，即嘱老妪沦茗瓯偕果盒携西楹来。余深喜住持尼之颇解事，遂相将至喜贞房，喜贞果依依病燕，露一种可怜之态，而风姿掩映，斌媚天生，玉蕊琼枝，未足方喻，梨花一枝春带雨，信乎名花有真色相，脂浓粉腻，下乘禅也，吐属之间，倍臻风雅。余友问其识字否？曰：“既会唪经礼忏，自然识字知文。但如白竿山七月时，不过略辨之无而已。”又问：“年几何矣？”曰：“才过二八，又问来此几何时矣。”曰：“不过一年。”余视其纤腰束素，正欲有以相问，喜贞已觉余目光之所注，不待启口，即为余语曰：“上年在震泽某庵，因师父圆寂，庵中食指多，效老僧卓锡他方，特来贵地耳。”余叹喜贞之善伺人意，其聪明有不可及者，又曰：“此地颇清净，顶礼莲花座下，斋鱼粥鼓，亦并不思他行也。”余笑颔之。时老妪捧茶果来供客，住持尼偕幼尼数辈来应酬，正拟一一问询，舟人以风急日暮促解维，乃偿茶资二饼金，偕余友作归计。喜贞力疾搴帘出，且殷殷订后会焉。
　　◎盛泽净明庵小金
　　小金，梨里人，父母早亡故，家贫无所赖。幼育里中之西庵为尼焉。梨里属吴江县治，风俗淫靡，诸尼庵多污点，会有奸拐事。里绅朔诸官，县令驱捕亟。小金由某绅家女佣引至盛泽镇，寄住镇北之净明庵。净明房舍十数椽，不甚修葺，顾地境僻静，门前流水一泓，市声不到。庭中杂植花木，四时不断生香。西偏有楼数楹，小金所居颇轩敞，推窗远望，悠然出尘，以故小金安居之。初净明庵既在市杪，住持尼又不善供应，诸檀越几皆裹足。自小金至，香火之盛，胜于畴昔者几十倍。盖小金媚容修鬋，风趣天然，言语之妙，尤能得人意也。乡镇俗例，凡人家新丧，必延女尼唪经礼忏，且卜夜而不卜昼，通宵达旦，事苦而酬微。住持尼以小金荏弱故，且因小金而香金多，乃不使小金应经忏约。小金得以优游自在，斋鱼粥鼓之外，时从事于针黹，一寸之缣，人争购之，偿其值者且数金。余由太原公子先容，得有数面之缘，见其举止娴雅，初无一点俗尘，房中陈设清洁，补壁书画极精。小金指一联问余曰：“此联佳否？”余视之，则为“肯为宝钗离净土，好从月镜证良因”二语，盖小金小字宝月也。余笑颔之。曰佳，小金两颊微赪，俯首无语。询之，则曰：“王某谑人太甚，重违其意，特未之弃耳。”乃知即为太原公子所题赠者。余笑曰：“凡事只要重违其意，其庶几也。”小金解余言中之意，颇露娇嗔之色。时正暮春天气，窗外垂柳二三，燕语莺啼，大好风景。余偶诵王少伯《闺怨》一绝，尚未及“陌头杨柳”句。小金遽曰：“谁为少妇，其似不于伦否？”余与太原公子皆笑不止。小金诚可人哉！后余馆食吴中，与小金不见者数年。去岁闻太原公子来吴中僦屋居，偶过其斋，见小金在吴下寓庐，盖金屋焉。
　　◎盛泽净明庵天锦
　　天锦，盛泽镇净明庵尼也。余见时，在光绪二十三四年间。天锦年已三十余矣。顾其体态苗条，丰姿绰约，一头留海发，尚未度尽，其光黰黑而可鉴。略不谛审，几以为二十以内人。性好清洁，元裳缟衣，一尘不染。又复精通内典，大家闺阁多有喜听其讲经者。余友陇西生所居，与净明庵仅一水隔。生中年丧偶，抑郁无聊赖，招提红板数武可通，积日既久，过从遂密。生以不得于父母，甚至不容于其家，遂以禅房为下榻所，几欲终老柔乡矣。究以人之多言，彼此皆关名誉，生故设一药肆于市上，乃借悬壶名，独迁居肆之中。生偶撄疾，天锦必日数至。洎生病笃，肆中无佣人。天锦侍奉汤药，衣不解带者数阅月。生死，天锦啜泣生之侧，焚衣叠镪，如家人然。生父母至，义天锦之所为，反感悔平日之不以子为子，遂亦并不加斥。生丧举而天锦归，天锦病，天锦死。呜呼！天锦殆有情人欤。余闻人言，天锦三十岁以前，颇以清修为职分。长斋绣佛，了无尘心，真所谓五大皆空，四蕴非有者。净明故多俊尼，摽梅迨吉，皆不免于怀春。天锦独心非之，晨钟暮鼓，静掩禅关，盖已心如古井矣。顾何以一遇生而不自禁，竟大反其初衷，情纲所缠，至于身殉，其真晚节之不终哉？或亦前缘之未了也？天锦之死，距生死不十日。有人作一联以为挽曰：“尘世茫茫，苦海慈航能渡否？板桥寂寂，春风流水究云何？”用意颇觉含蓄不尽，夫朋友之墓，宿草不哭。余虽与生交最深，而生之死已十有余年矣。独不解天锦之一生贞白，忽为生破其戒，复为生殉厥身。偶一追忆，耿耿不忘。质之我佛如来，后果前因，不知当作何说也。

　　●梵门绮语录二
　　◎苏州染香庵松月
　　佛门子弟尘心未净，不耐禅房寂寞而还俗嫁人者，往往而有。然皆姻缘草草，有类私奔，未有百两相迎、六礼咸备、委禽纳币而结正式之婚者。况乎其为阀阅之家，诗书之子，御轮亲迎，歌“宜家宜室”之诗也。如光绪辛丑壬寅间，苏城染香庵之松月与齐门程秀才之成婚，可作乘龙佳话矣。
　　松月十七八岁时，丰容盛鬋，姿色在中人以上，而摽梅迨吉，有女怀春，禅榻凄凉，不无身世飘零之感。然其住持尼清规确守，斋鱼粥鼓，与松月同卧起，竟寸步不相离。庵中除一老妪司炊爨启闭外，此外别无他人。庵规严肃，五尺之童不入门。松月虽春心浅逗，顾频年禁锢，心不死而自死，无如之何也。
　　某宦妇者，已字，未嫁而夫死，过门成服，抱木为婚，之死靡他，守贞终老。营一家庵于城西，带发修行，暮鼓晨钟，俨然方外。与染香尼相友善，时时往还，经卷流连，颇称莫逆。妇每至庵，见松月年华渐长，端庄流丽，体态苗条，饶有大家风范，爱之而复怜之，屡欲为尼说法，俾松月及时还俗，不致沦没终身，将来女貌郎才，可达有情眷属之目的。然知尼故性情刚愎，非可以情格而理喻者，若用强迫手段，又何事不可以办到。唯素与尼善，而夺其所有，未免伤情。且佛法綦严，吾既与之为同道中人，不可为吾一人所破坏。然于松月一方面，终有不能释然于心者。乃以言讽于尼曰：“师年老矣，若不预为之计，将来松月一人，青年孤弱，何以担承庵务？不若早为之地，觅一乡女为松月徒。否则，余家有蠢婢在，不嫌粗劣，当谨以作赠品，则承乏有人矣。”尼深然之。
　　他日妇以婢至，为之皈依剃度。婢果痴憨丑陋，年已十八九，尚未知人道者。顾操作勤劳，行为诚恳，晨执炊而暮键户。既助尼之力，深得尼之欢，而庵中旧有之老妪已聋瞽不任事，尼方莫为之计，至是而感激妇之垂爱不置也。不知妇之拔帜立帜，设计甚工。淮阴将兵，固有能出奇而制胜者。不旬日间，松月黄鹤矣。嫦娥奔月，里巷喧传。然佛家门开方便，“逃禅”二字，安必不可作逃出解？无足异也。尼自失松月后，无法寻觅，思慕哭泣，固意中事，总以有婢相承乏，亦以聊慰其衷怀，音耗杳然，旋即置之矣。
　　齐门程秀才者，歙人木商子也，文名籍甚，有声于时。父母早亡，家资巨万，弱冠娶某氏女，伉俪甚笃。三月而赋《悼亡》，庄子鼓盆，悲不自己。有为执柯，辄不之许。会寒食往山塘扫墓，携小舟出阊门，行数里许，见临河一巨宅，丽姝三四，倚门而立，中一人貌最秀，无寻常脂粉气。询诸舟人，知其为董事程姓家秀才。本以断弦久，鳏鱼寂寂，锦衾角枕，独旦生悲，遇此殊姿，不觉心动。及闻舟人言，知系同姓。格于成例，为之愕然。
　　舟行数箭路，舟人女向秀才乞舱中自来火燃香烟，谓秀才曰：“侬操舟久，不时往来山塘，沿河人家，大半相识。”顷之，程姓有姊妹三，其姿容淡容淡雅者，盖彼亲串女也。秀才大喜，微露问名意。女以有母在家，足以任媒介事，容归而与谋。秀才重托之，许厚酬柯润焉。
　　数日，女来报命，谓：“此女系某宦妇义女，妇守贞，无所出，以义女作亲女，爱怜倍至。终身之事，妇有全权。尊嘱已由老母通达，幸不辱命。唯一切婚礼，须稍饰观。”秀才一一应之，而择日下聘也。婚有日矣，妇即假亲串家嫁女。妇之夫家本巨族，妇请夫兄主婚，而夫族之人皆重妇贞，徇妇之意，合族咸至，赞襄喜事，如己家嫁女者。然而并不知新人之为松月幻相也。或有疑之者，则以母家远族侄女对之。男家先世亦贵显，故迎娶之日，衔牌仪仗，充塞衢途，彩舆临门，山塘十里间，咸啧啧相称羡。女家于所对付之处，其繁盛盖称是妇嘱。女之勿以来历告人，但曰：“本为母之夫家远族女，螟蛉以作亲女者耳。”盖妇之夫家本浙西人，家乡寒族多素不通闻问，故人深信之，而无疑之者。
　　厥后，琴耽瑟好，鸿案相庄焉。值妇病，秀才夫妇同往省亲。适染香尼亦送物品至，瞥见女而大咤，盖妆束全非，而面目犹是。幸妇疾中神志极清，亟曳尼坐，掩其口，而告之故，且愿以重金寿，以之自赎其罪。尼亦喜松月之得所也，亦遂不多言。然而春光从此漏泄矣，而秀才犹未之知也。
　　先是，妇以蠢婢赠尼，即与松月密约于某月某日，舣舟庵后，伺隙而潜逃，松月一一如其教。及赚得松月归，即藏匿山塘程姓家，程，妇之母姨家也。由是为之蓄发缠足，与彼姊妹行同寝馈，涵育薰陶，习焉而化。不数月，凤翘踏月，蛇髻盘云矣。舟人妇本尝往来两程家，妇亦时至母姨处，故舟妇亦与相识，然女之为比邱变态则不能得而知。及秀才许以厚柯，因之以撮合山自任，竭情牵合，得成此一段美满姻缘也。夫妇之于此事也，踪迹秘甚，当时戒舟人勿言，舟人亦遂不敢言。他年，妇又病瘵死，舟人稍稍言之，综厥后先，却相吻合，特不知程秀才能知床头人历史否耶。
　　由是言之，妇既与尼相友善，不应于尼之前使此狡狯伎俩。然其成全松月也，则其一片婆心焉。或曰：“妇何厚于松月，而薄于己婢若此？”有知之者曰：“婢固石女也，故入庵之后，亦遂安之若素耳。而如松月者，既入空门，旋归华族，且其于归礼数无异，名门闺秀，煌煌冠帔，非梦想所能到此，固尼界中罕有之事也，可作梵门掌故矣。”
　　◎海州百子庵守先
　　客有自海州来者，告余以百子庵奸杀事。余曰：“余阅报纸，已尽知矣。本年三月初旬，《舆论时事报》之图画新闻，不且详载其事乎？”客曰：“子试言之。不知与余之所知相吻合否？此事余固知之最确也。”
　　余曰：“报言海州城内百子庵尼守先，美而艳，性尤淫荡。初与州差赵美有染，继与州书葛双喜姘识，竟疏赵而亲葛。后又与碧霞宫僧人善隆私，遂欲并葛而远之。葛不能平，上年三月初四日，邀赵美至某饭馆晚饮，醉后，同往百子庵，意在杀僧人善隆。扣门时，守先正与善隆参欢喜禅，闻葛怒骂，令善隆越墙先遁，然后开门。葛搜善隆不得，即将守先拖至门外，以刀劈其面。守先昏绝在地，复与赵美连砍十数刀，登时毕命。彼时善隆伏在门前苗麦深处，目睹情形，不敢救护。次早，地保报案相验。州牧谢元洪私访舆论，立将葛双喜、赵美、善隆获案，均直供不讳云云。报纸言之凿凿，而且葛、赵两人之饮酒，僧人善隆之越墙，女尼守先之受刃，图绘精详，形神逼肖。子之所知，当不外是。”
　　客曰：“噫！余曩者固僻处海隅，未获见此项报纸，然如子之所言，按诸余之所知，则是两相矛盾也。是非颠倒，黑白混淆，是殆传闻之误。在报馆有闻必录，一时不加详察，以致真赝之不明；而绘图者，又信笔所之，私心揣度，以供按日画图之资料。是皆不足深责。但言之者，邪正不分，贞淫不辨，致正者、贞者皆因此而蒙不白之冤，而为邪为淫，反为笔伐口诛所不及，岂公论耶？海州通淮滨海，土瘠民贫，其西北境，与山东郯城、日照等县相接壤，地多僧寺，尼庵称是。百子庵虽多淫尼，而守先幽闲贞静，固桃李其容，而冰霜其性者。年二十许，丰神绝俗，刘海发黝然覆额际，亦可人也。然长斋绣佛，颇能自守清规，此海州城中人人所共见而共闻者。碧霞宫僧人善隆，年已七十余，皤然一老衲矣。虽不知其为人之如何，而老态龙钟，微特万无与守先通奸理，且万无与他尼通奸理。又无论百子庵之墙之高否，而以善隆垂死之年，其尚能效《会真记》故事乎？百子庵非一尼，其与僧人通奸者，盖别为一尼，而非守先；其所通奸之僧人，又别为一僧，而非善隆。奸杀事诚有之，其事与报章所载相仿佛，唯饮刃之尼，伤尚轻而未死，与所通奸之僧人，皆山东产，旋即递解回籍，而科赵葛以监禁之罪。则奸杀事之发现，正己酉春间事也。淫僧淫尼，不足深论，而守先之被诬，不得不为之一辨焉。守先淮海间人，貌殊美，而庄重不佻，实为女冠中所罕观。婴儿子至今无恙，可为赵威后告矣。”
　　客言如此，爰为泚笔而存其说。
　　◎徐州延寿庵善云
　　徐州地方有著名之尼庵，曰延寿庵。女尼十数，皆山东产。类皆妙年俊俏，妖艳无伦，带发修行，不加剃度。昼则诵经礼佛，钟鱼并奏，铙钹齐鸣，固俨然尼也。夜则改装易服，蛾眉蝉鬓，粉腻脂香，则又俨然妓也；引人入胜，真个销魂。凡青年子弟，咸以是为温柔乡。数年以前，犹是暗藏春色，嗣后贿通官吏，恃为护符，遂公然为妓矣。且诸尼雅善度曲，又多有能演剧者，歌扇舞衫，音乐悉备，禅关幽静，不啻歌舞之场焉。事载庚戌四月十七日《时报》，并绘纪事画以征其实，浓情腻态，活现楮墨间。岂真纪事者之故神其说乎？空中楼阁，污及佛门子弟，阿鼻地狱将为若辈设矣。
　　然余于十年前，尝橐笔于毗陵京口间，渡江而至邗上，由是而通而淮而海而徐。江淮襟带之交，盖时有羁人踪迹焉。光绪戊戌，余应某太守之招至徐州，作入幕之宾者一年有余。斋居寂寞，颇动寻芳之兴。顾徐州民俗质鲁，鲜南方文雅气。勾阑数处，举不足以容膝，况复宽衣翘髻，不识时妆，劣粉庸脂，何足以供识者一噱。延寿庵者，当时早已著名。庵中有名善云者，尤为脍炙人口，幕中有曾入桃源者，尝浼其先容而往访也。善云果丰神淡穆，情性温和。时方仲夏，素衫而蓝帔，双钩端整，修短适其中，雾鬓云鬟，并不作优婆装束。问其年，才二八耳。口语微带齐鲁音，盖山东滕县人也。滕县与徐州府治北境相毗连，俗虽强悍，而人尚儒雅。善云固有所谓美秀而文者，岂真尼山邹峄灵秀之气，复得分润于女界耶？语次，颇觉通知书卷，知幼时曾受其伯叔行之教育。父母以疫亡，家贫无所赖。厥后，其伯叔行又死于疫，不得已而入空门。语至此，若深自于邑者，余亦为之恻然。又言延寿庵诸尼，皆以争妍斗艳为宗旨，行止略不检摄，余尝不善其所为，故往往不肯出见客。遂指余同往之友曰：“渠固风雅士，时一惠临，麈尾叨陪，深得问字之益。渠既风雅，则渠之友当有同情。如君雍容儒素，定非俗人，禅寮颇称习静，不嫌猥亵，幸勿弃遗，俾方外人亦得常聆教益，可乎？”余愧谢不敢当。
　　夫如善云者，姿首既在中人以上，妆饰靓雅可爱，又复清言屑玉，文采斐然，贞静幽闲，斯为不愧。虽不知其生平之究竟，要之未可以寻常比邱视也。
　　厥后，某太守以及瓜卸事，余亦袱被南归。盖与善云相见者，仅数次耳。青鸾信杳，岁星周矣。今阅报纸所载延寿庵事，触余旧感，因为之追忆而书之。
　　◎梨里女贞庵爱金
　　《易屯》之六二曰：“女子贞，不字。”庵曰女贞，其名词自甚佳也。然玩下句“十年乃字”，则所谓“贞不字”者，非真不字也，特待字耳。梨里女贞庵之爱金，今已字人矣。而十年以来，禅榻凄凉，佛灯寂静，遵时养晦，暂屏铅华，不知者以为此固守不嫁主义，真能实行女贞二字者也。夫女贞庵之在梨里，一乡镇著名尼庵也。爱金之在女贞，一尼庵著名妙尼也。
　　爱金五六岁时，即隶女贞，自幼颇能狷狷自好，衣衫清洁，经卷整齐，略通文墨，雅好涂鸦。至十二三岁时，楷法益整饬，簪花格妙，秀润可观。喜作吉语，有时整理经页，以纸包裹，复于包面上加红签，上书“开包大吉”四字。有某檀越见而大笑，以“包”与“苞”之谐音也。爱金不之解，固请其说，某为之约略解之。爱金两颊微赪，略露羞态，然仍在似解不解间也。
　　一日其师赴邻家唪经，忘带经卷一册，因遣香工回庵，嘱爱金检取，爱金作一手条复之曰：“经包甚多，不知所要者是何经名。路近而时早，不如吾师回来，开包自取。”师归而薄责之。爱金固请其得罪之由。师不能言，微晒而已。爱金恍然自悟，至羞不可仰。于是尽毁其包上之红签，不复再作吉语矣。其痴憨如是，其灵敏又如是，真可儿也。
　　年渐长，体态苗条，貌益妩媚，眉弯敛月，发覆留云。人之见之者，以为如此丰姿，而郁郁久居此，娟娟此豸，小妮子大可惜已。况爱金生成贞静，极不善于应酬，有随喜而来者，大有千呼万唤始出来之势。出家人固以男女避嫌为第一要义，比之大家闺秀，更宜确守清规，亦即所谓“女子贞不字”也。殊不知爱金之平时物色，只以风尘中无当意者。以故索居闲处，若不嫌其沉默而寂寥。其实终身之愿，时在心头，“女子贞不字”，未必十年不字也。
　　会里中某生新丧偶，延女贞庵女尼唪经，爱金与焉。某生固丰神俊秀，有王恭“濯濯春柳”之概。性既温存，才亦倜傥，料理丧事，井井有条。爱金心焉数之，不觉心为之醉。他日生以送经资到庵，爱金留其坐，聒而与之语，禅房秘密，其所语非局外所能知。生亦因此爱爱金甚。或数日不见金，则采萧一日，如隔三秋也。金之于生也亦然。金由是阴蓄发，复以双缠纤其趺。不数月后，雾鬓云鬟，金莲贴地矣。其师颇能事，见爱金之作为，知爱金之心事，且以爱爱金故，深愿作赞成人，门开方便，愿有情人成眷属。遂倩冰上人，成此姻缘好事。生亦感爱金之辱承青睐，引为生平第一知己。况复中年失偶，不耐鳏居，虽属比邱，不妨作破格怜才之想。人谓僧尼性最贪，而女贞老尼却不然。生以双金镯为聘，并以二百金为师尼寿，师尼受镯返金，克日成礼。届期，生以鼓吹迎之归，居然伉俪矣。
　　爱金自以出身微，不敢以大妇居，事夫御下，备极谨恭。生上无父母，而妻遗一子一女，子稍长，女则尚襁褓。爱金悉心调护，抚之如慈母。亲族皆以爱金贤，莫不重为亲，无有以女尼还俗，而稍事鄙薄者。仆媪辈亦相戒不说“尼”字，群以主母目之。爱金反不自讳，辄殷殷为人道前事也。
　　呜呼！女尼多矣，女尼之还俗多矣，尼而终身为尼，贞者固多，淫者亦不少，其有至死不嫁，竟借佛地为秘密卖淫之所，丑声四播，往往而有。若有志还俗者，或者迎新送旧，阅人多矣。迨至择人，而事又何异于老妓之从良？其嘻嘻嗃嗃又顾而之他，更不足道也。复有禅房密约，啮臂先盟，儿女私情，所谓先奸后娶者，当夫青庐乍启，欲求如完璧之归来，盖亦鲜矣。爱金之归生，则固依然处子也。爱金以五六岁出家，以十六七岁时还俗，相距却十年，则借庵居以待字，正如《屯》二之所云。隐居求志，行义达道，一出一处，古圣贤辨之稔矣。爱金之先，其殆隐于尼耳。厥后十年乃字，则大丈夫得时则驾也。自有一爱金，而庵曰女贞，肇赐嘉名，名副其实焉。
　　◎梨里万寿庵双喜
　　梨里万寿庵尼双喜，芳名久著，如雷贯耳者，已十余年。蒹葭秋水，恨未能一见其人。余友东海生，梨里人也，为余言双喜近年事云。双喜年已三十矣，丰神韶秀，如二十许。生自言行年幼，数年以前，尚不解注意美色，今见双喜，恨相见晚。若先十年，曾不知若何姝丽也。
　　梨里本多著名尼庵，万寿亦在著名之列。顾他庵皆与尘市近，独万寿坐落市杪，辄少行人，危桥雪欹，败叶云堕，以故西庵、女贞庵等，先后以奸案败。妙尼四五，为官绅所驱逐，庵产充公，而万寿则鲁灵光殿，岿然独存，诸尼亦得保全无恙。又加双喜为是庵住持，为人霭然和气，诸檀越到庵随喜，莫不乐与结善缘。双喜又善自调护，弥缝匡救，保存名誉不少，远近之人，皆以能守清规目之。其实青年孤守，岂不怀春？菩萨低眉，有谁禁其禅参欢喜者？况乎一枝桃李，正在秾华，浪蝶游蜂，有不寻芳而至耶？
　　里中某甲，世家子也，闻其与双喜交最久，两情缱绻，比伉俪为尤深。顾曲径通幽，踪迹甚秘，知其隐者，殆鲜其人。而甲故狷狷自好者，少年时行止略不检，近则束身圭璧，颇悔及于当初。虽春秋仅及中年，已如蘧大夫行年五十，知四十九年之皆非。盖以于士行则为羞，而于佛门则为罪。杜门思过，决计与双喜绝。然双喜则情丝牵绊，反依依不肯舍。采萧采葛，三月三秋，柳毅之书，恒一日而数至。微特此也，竟欲仗我佛之灵，而登门问其罪。甲不得已，稍稍敷衍之。迨后思得一计，恍然若大悟。作而起曰：“今得之矣。”
　　有友某乙在其座，见其状而问其故。甲故为嗫嚅，笑而不肯言。久之，乃言曰：“君知余与双喜两人事乎？彼此知己，不妨为君一言，然不足为外人道。君欲聆余言，能秘而不泄乎？”乙誓以天日。甲将往事约略言之，并不及屏绝意，而备绳双喜美，为之绘声绘色焉。乙闻而神往，欲求甲先容以见，甲订以日，届时而同往。乙固少年俊秀，貌美如冠玉，甲并于双喜前揄扬乙之人品如何、性情如何、家境如何，如是者数阅月，过从愈勤，相识愈稔，喜竟移情于乙，乙亦倾心于喜。鹣鹣比翼，不禁入其彀中矣。甲始则佯不知，继则故作盛怒状，数双喜罪而绝之，致双喜羞愧交集，无地可自容，嘤嘤啜泣而已，而不知甲之移花接木计也。
　　今乙与双喜结不解缘，甲则金蟾脱壳矣。此东海生为余言。余深惜双喜之为人簸弄而不知也，而水性杨花，固不能为双喜恕，然而甲之计亦狡矣哉。
　　◎上海净修庵兰英
　　庚戌春夏之交，上海北浙江路承业里八弄第二百七十八号门牌净修庵，忽发现一妙尼，揣度其芳龄，约不出二十外，八千烦恼丝，已全行披剃，然圆容替月，盛貌羞花，玉立亭亭时，其丰神自不可掩。装束从方外，衫裙以纯黑，崭新夺目，皆泰西纱制，双钩贴地，端小如束笋，血栏红皮底，湖缎黑花帮，则又是闺阁中人，绝不类优婆形状。人之见之者，既惊其美，又诧其妆，有以为此固于佛门中独树一帜也，有以为此是于勾阑外别开生面也。承业里地居僻静，鲜车马之往来，至是而行人如蚁慕，如鹜趋。闻名而来者，皆以一睹颜色为幸。顾庵规谨饬，门设常关，既不能如蓬山之有路可通，又不能如蓝桥之凌波可渡。而庵中人又深居简出，唯钟鱼梵贝声，因风度出墙外而已。闻所闻而来，未得见所见而去。尔音金玉，引为憾焉。或者曰：“如此妙年，如此美质，岂真肯郁郁禅关者？殆别与有情人禅参欢喜，特事几秘密，非局外人所得而知欤？不然净修庵一颓废逼窄之旧刹，香金所入无几，并无财产上之来源，服御之华，安所得耶？”
　　乃有知其底蕴者，则曰：“此固凌其姓而兰英其名者耳。初本良家女，二九而嫁，奁具颇丰，夫家某姓亦饶裕，而所天旋以瘵亡。虽冶容未必诲淫，而慢藏不免诲盗。本年三四月间，饯春时节，迎夏光阴，婪尾一杯，困人天气。会立夏日，厨开樱笋，俗例必以高粱酒酿芳物为食品，谓可以免蛀夏也。值玫瑰新酿熟，兰英满引数觥，不觉颓然醉倒，仰卧软藤条榻上，丝丝娇喘，芳心撩乱，身入华胥，唇脂晕红，汗粉融素，梨花带雨，海棠睡春，不足喻其神，不足方其妙也。而钗钿零落，一双金条脱，褪却枕边，胸前珠茉莉球，与双玉峰相熨贴，尤为价值不资。忽被邻人范双全所窥见。双全素无赖，一时贪心顿起，潜入闺中，四顾无人，试其肱箧探囊手段，既取其镯复摘其球，袖之而出。及兰英宿酲微醒，好梦初回，则金珠饰品，俱已不胫而走、不翼而飞矣。双全久涎兰英美，兰英拒之峻，故兰英失物，绝不疑双全，以为当酣睡时，若被双全见，必以探花为主义，非仅仅窃物所能已，此犹不幸中之幸。不意为双全者，淫欲贪得之心，交相为用，平昔既为兰英所峻拒，知非可以苟为之者，一经声张，无可逃免，金光璀灿，珠颗匀圆，予取予求，取携甚便。无赖之辈，变计甚捷，狡狯伎俩，于此可见一斑。盖人不疑双全窃，而窃者固双全也。他日双全以镯炫于人曰：‘兰英爱吾，兰英爱吾，此灿灿者，不其赠品耶？’于时有羡之者，有妒之者，有欲向之分肥者。人言可畏，谁折檀树？春光漏泄，非为柳条，风声所播，而窃物于是乎有主名矣。兰英于是投控公堂，当日即奉讯判。双全押候查明，约日再行复讯。岂料凌氏家长，以兰英疏于防范，尤复涉讼公庭，既失物而又出乖，群起而大加责备。嘻嘻嗃嗃，衅起家庭。兰英羞愤交加，自恨红颜薄命，孤鸾寡鹄，我生不辰，不若削发为尼，不再与闻世事，区区饰品身外之物，即使完璧归来，亦拌充作善举。遂入净修庵，拜老尼为师。我佛慈悲，盈盈下拜，甘心祝发，居然比邱矣。越日复至家内，将一切俗务料理清楚，长作佛门弟子，誓将永绝红尘。此庚戌四月事也。兹果见兰英皈依佛教，洗净凡心，若所谓心如古井水者，特不知凌氏家长辈，当时将何以为情。而兰英一时激烈，异日其能初终一辙否耶？”
　　◎苏州如意庵阿玉
　　阿玉，十年前苏州名尼也。居城中如意庵，当时有倾城之目，今访阿玉，则禅关月掩，颓刹烟封，凤去台空，令人欷歔欲绝矣。然一言阿玉，凡三十岁以上之苏州人士，无有不知其人者。盖阿玉在十年前，年不过二九，风流蕴藉，正在妙龄，居恒不事修饰，顾一种华贵之气，甚无假于浓脂腻粉，而神光焕发，淡雅中多华丽，殆亦天生成之也。如意庵在苏城西南隅，地邻府学，巷曰泮环，陟其地者，流水一泓，小桥欹侧丛莽间，乡厖狞甚，迎人而吠，人烟稀少，本非闹市比。阿玉在庵时，如意庵稍稍修葺，风微人往，昨是今非，崔护重来，当不胜人面桃花之感矣。阿玉生平喜清静，不妄与人结纳，即寻常巾帼，随喜而来，非臭味相同，辄不愿多酬应，矧吴中纨袴子，十居八九耶！有朱茂才，与阿玉有秘密交。茂才固才貌两全者，然家赤贫，一母一妻一襁褓女，炊烟数数断。阿玉以经资之所入，与针黹之所余，茂才来，辄佽助。茂才德之，衔结莫报焉。茂才方弱冠，天资敏捷，会功令易八股为策论，茂才留心时事，复专精经史学。时书院课士之例尚未尽废，茂才月课，时冠其曹。或以所得膏奖偿阿玉，阿玉储而藏之，阴伺茂才不时之需，则仍完璧归。或取其所应需者，而仍以所余还阿玉，阿玉亦不固予，复储而藏之。茂才于某科举于乡，越数年，以考试举贡录取，分发某省，以知县补用，盖边远也。得第归来，竟无盘缠禀到费。且鲜亲友，无告贷处。又复末世功名，强弩之末，几不为世所重。萧条行李，何以成行？阿玉罄所有以为赠，于是乎得束装。旋得某县缺，板舆迎养，妻女亦相偕行。如意庵亦于是时无阿玉。人有知阿玉者，谓已为茂才招之去。莲花座下，桃叶迎归，好事竟成，三生有幸，风尘赏识，阿玉洵非常人矣。
　　◎苏州吉祥庵三小姐
　　僧尼之结方外缘也，于情为相洽，于理为相当。饮食男女，大欲所存，似亦无容刻责矣。特佛法谨严，每引以为清规之玷耳。至若闺门巾帼，暧昧成奸，借我佛以夤缘，开无遮之大会，斯又佛界之罪人，抑亦世界之罪人也。然而隔花人远，蓬山万重，蜂蝶虽狂，无花枝之招引，纵有如天之胆，夫又谁敢偷香乎？三小姐者，苏州名门女也。花容月貌，艳丽无伦。顾赋性风骚，不拘拘于绳墨。生平喜游玩，登山临水外，凡丛林庵观间，时时有其踪迹。吴中多纨袴子，闻三小姐名，莫不心神颠倒，思一亲香泽为幸。久之而无人耳鼓中无三小姐，亦无人眼帘中无三小姐。于是三小姐之艳名之丑声，并驾齐驱，两相传播矣。年及笄，有为之议婚者，三小姐辄阻挠之。盖自由其性质，不肯作樊笼中物耳。父母无如何，姑听之而已。城南结草庵，僧庵也，庵与沧浪亭邻。流水一湾，清幽可喜。入门一巨池，为苏人放生处，石桥架其上。越桥而达于殿，禅房花木，曲径通幽，一僧寮优胜地也。每年开放生会一次，苏州故多佞佛人，莅斯会者，士女如云。三小姐闻之，亦忻然乘舆往，游观风景，流连久之。洎乎日落崦嵫，人皆倦游而返，三小姐独空舆归。盖已拼借宿禅居，与老僧同榻也。有客宿宿，有客信信，堂上丑其行，屏不纳其归。三小姐将计就计，遂皈依而愿为尼。结草庵之南，有吉祥庵，为某老尼焚修之所，三小姐愿事老尼为师父，假一榻以为容身地，且以数十金寿老尼。老尼喜而允之。三小姐不披缁，亦不髡发，浓妆艳裹，犹是俗家。吉祥庵虽为之而下榻，而鲜一夕归宿者，顾五日不朝而往，暮而出。问之，则以归省父母言。老尼颇深信之，殊不知其早与结草庵某僧结不解缘，良宵稳度，无夜不在结草也。移尊就教，情好极浓。结草庵地居僻静，屋宇尤极深奥，暗藏春色，殊非局外所能知。乃某僧素性淫荡，昔年与某庵尼私，蚌珠暗结，致坠胎而毙其命。今经三首县访悉，派差密拿到案，房中多闺人用品，一并呈解，而三小姐事亦即和盘托出。下某僧狱，而追捕三小姐，则飞鸿冥然，黄鹤杳然矣。逮吉祥庵老尼问之，则双泪龙钟，不自知其将作何语。讯其家属，则以久经出逐对，亦不肯任其咎。谳无可定，判淫僧以监禁罪，置三小姐于不问。庵产本饶裕，初拟充作学堂用，旋为某劣绅所回护，另易管理僧而后已。夫为三小姐之父母者，既不能管束于其先，迨其后也，听其出家，反以遂其淫欲之私，致演出如斯之丑剧。世之为家长者，可不防微杜渐，而知所自处耶？
　　◎苏州净莲庵某故绅妾
　　苏州嘉余坊巷，占一城之中心点，而稍偏于西，地近护龙街，巷不甚长，居家七八户，中多旷地。兴福庵者，僧庵也，荒废久矣。山门佛殿，略存形迹。住持僧某，支屋数椽，维持香火，知规复之五日也，爰有出售基地之议。庵后基地，广约亩许，左则为候补县佐金某之居，右则净莲庵也。金某听鼓吴门，历有年所，席先人之余业，家有中人产，性复疏懒，略不钻营差委。所居之屋，系祖遗物，闻兴福庵之有基地出售也，乃以价购其半。净莲庵尼，某绅妾也。绅捐馆后，挟其所余资，而投净莲庵为尼。亦以兴福庵之出售基地也，以价购其所余之半。明月好同三径夜，绿杨宜作两家春。洽比为邻，平分风月，则金某家之与净莲庵，望衡对宇，宜其彼此相安也。岂金某为富不仁，贪而且鄙，自恃其偌大县佐之势，竟将净莲庵新购之地，侵占若干。雇工挑取瓦砾时，三分九州有其二矣。尼佯不知，且听其便。时值烟禁严，金素有烟霞癖。尼与禁烟员某司马约，乘金不备，直入其室，为要约地。司马如其教，取其烟具出。金惧有碍于宦阶也，挽人缓颊于司马。司马令金将其所有地，全行舍入净莲庵，金唯唯，检出契据，唯命是从。于是报命于尼，大相庆幸。雇匠筑墙，圈为庵产，不数月后，经之营之，凉亭燠馆，焕然一新矣。尼以司马之大有功于佛菩萨也，尺地寸天，皆司马之所赐，非司马之力不至此，为菩萨面上，亦何敢自爱其区区尺寸之肤哉？自是厥后，净莲庵遂为司马外室矣。人有到庵随喜而出者，谓庵之屋宇，固顿然大改厥观，而尼之妆饰，亦非复曩日之孀襟嫠舄比。浓妆艳裹，凡以为司马也。年华方盛，盘龙之髻，绣凤之鞋，依然闺阁中人。盖本是带发修行，而并未经剃度耳。司马曾何修而得此，其将何以谢金某耶？金某弄巧成拙，悖而入者，卒以悖而出。可谓自取其咎，然而冤矣。
　　◎木渎万寿庵松泉
　　闲尝游天平山，览万笏朝天之胜，想见先忧后乐，欷歔凭吊者久之。又尝游光福，探梅邓尉，海称香雪，风景绝佳。自吴下买舟行，木渎镇为必由之路，游踪靡定，略不可以次数计。木渎一名香溪，镇之西有山曰灵岩，故吴王馆娃宫地。梳妆台响屟廊之遗迹，犹有存者。万寿庵在镇东，庵有后窗临水面，玻璃与水光相掩映，晶莹澄澈而可爱。舟行过其处，洞见窗以内一切陈设物，镜奁钿盒，椸枷箧笥之类，一一咸备，与闺阁无异致。某年访友木渎镇，友亦居镇东，与万寿庵相距不过数十武。友家为余下榻，流连杯酒，或以蔬菜供客，风味佳胜。询之，曰此万寿庵住持尼松泉所遗也。因为余言松泉梗概，曰：“木渎无妙尼，唯松泉差强人意。年近三十，齿不卑矣，貌非不扬，然亦常常。顾以好自修饰故，犹有徐娘风韵。喜酬应，善语言，对客清谈，诙谐臻妙。烹饪又其擅长事，春秋笋菌出，熬煎储蓄，瓶樽累累，分遗施主，为广结佛缘地。此以见松泉之喜于酬应也。人家有勃溪事，得松泉一言，莫不纷排难解，破涕为笑，化乖戾而为和平。此以见松泉之善于语言也。里中某生与之通，有年所矣。某生家有长，室有妇，万无娶松泉理；松泉格于方外，貌为克守清规者，亦万无嫁人理。然性风骚，不耐独处，唯是情好专一，不似得陇而又望蜀者耳。”友言如此，越日访之，果悉如友所言。今数年矣，青鸾信杳，不知松泉近况又将何如也。或有谓松泉仍在万寿庵。他日再作天平邓尉游，当舣香溪之舟，重与松泉话旧事。
　　◎杭州水月庵普航
　　杭州女尼分两类，大约居城内者，多带发；居城外者，多剃发。水月庵在武林门外，屋宇宽洁。殿后杰阁三楹，四面有窗，画栋珠帘，足为湖山生色。推西北窗望之，则西湖胜景，尽在目前。唯是宝刹留云，禅关掩月，游人到此，非有绍介熟人，不得入其门而登其堂也。己酉夏，余作武林游。纳凉出城，行行至水月庵前，重门禁闭，叩之不开，猘犬狺狺，作搏人状，不禁废然而返。越日偕某友至其地，友固杭人也，求其先容，强而后可。进山门，登大殿，令香工老人取锁匙启后阁，拾级而登，开窗凭眺。西山爽气，扑人眉宇间，清风徐来，不复知人间尚有酷暑。阁中悬大士画像，木质楹联，镌刻精雅，其语曰：“平堤分占西湖秀，杰阁留栖南海云。”署款“光绪丙午十三龄剃度女弟子普航撰书”。余爱其属对之精工，书法之秀润，读之再四，喜不自胜。爰以署款字辨之，所谓剃度女弟子，则为本庵女尼无疑。而丙午距己酉，推算只有四年，丙午十三龄，己酉才二八耳。问诸余友，不甚了了。时香工老人持锁匙在侧，即而问之。则曰：“是固本庵老师太之徒也，早晨进城，不久归矣。”有顷，闻足音跫然，缘梯而上，一睹面，果一妙年俊尼也。妆束从比邱，短发覆额际，丰神清秀，无尘俗气。见客而问所由，具以告。回问“普航”是法名否，曰：“诚然。”余极赞其联语之写作两佳，普航谦不自已。又有顷，相偕下梯，就殿西水榭坐。窗外池莲，正在试花，顾不过数十柄，少许胜多许，亦颇有清趣。老尼瀹茗熟，照例饷客而已。普航吐属明慧，似乎深通文墨。然问之不肯言，深藏不露，殆其性也。余谢友曰：“今日有缘，能得到此，既游胜地，复得解人，微君之力不及此，是不可以无诗。”因口占一绝云：“西子湖边水月庵，平分清景自三潭。好花看遍浑闲事，妙绝优婆钵里昙。”友和之曰：“重重云锁水边庵，水在平湖月在潭。纵使池莲开万朵，仙灵毕竟让优昙。”因索纸笔书之。普航即出藏经笺以授，乃分别书之以为赠。曾航在似解不解间，但曰：“贵客惠临，辱承雅教。三生有幸，何乐如之！”旋与余友兴辞归。普航送客下殿阶云。
　　◎杭州观音庵净尘
　　净尘者，静诚也。好事者以“静诚”二字太质直，谐其声曰“净尘”，净尘曰甚善。于是讯问法名，则曰净尘。净尘，若曰“洗净尘心”云云，人遂无知净尘之为静诚者。净尘居杭州涌金门外之观音庵，庵临西子湖，门前流水清涟，诸峰环绕，全湖之胜，尽在目前。庵之旁则为颐园卖茶处，花晨月夕，裙屐名流，觞咏无虚日。颐园后窗外，一绝大荷花池，开帘一望，红裳翠盖，不数老杜丈八沟焉。观音庵之东遍数楹，与颐园后窗斜相对，净尘凭阑闲玩，辄为啜茗者所窥见。藐姑仙子，真可望而不可接也。余数作武林游，爱西湖风景之佳，时携杖头钱，作颐园入座客，于净尘固数见不一见，特无由与之面接耳。
　　上年六月，余客武林，值大士诞日，独自闲步出城。杭人崇拜大士，咸往天竺进香，举国若狂，真有所谓万家空巷者。西湖之滨，行人如蚁，观音庵本供奉大士，是日亦循例开门。顾湖滨游人虽多，莫不渡湖往天竺。观音庵香烟寥落，略无过问之人。余畏天炎，仅仅向湖堤闲步，崦嵫日落，暮色苍茫。观音庵门尚未闭，余因之信步入，庵本倡小，行不数武，已至殿阶。净尘出问客从何来，具以告。乃邀入旁舍坐，呼老尼瀹茗，且供菱藕诸果品，曰：“此供佛之所余也，盍少尝之，以结佛缘乎？”所坐之处，即颐园斜对之一楹，荷净纳凉，几于忘返。余数数目净尘，净尘似有羞涩意。询其年龄，约略不肯详答。询其出身之所，则曰：“既已舍身为尼矣，一切俗缘，早经割绝，甚无庸追述为也。”语次，适老尼添茶至，为余言曰：“净尘，吾弟子也，来此十年矣。十六岁时既字，未嫁而丧厥偶，盖将终身守贞也。”余为之敬叹不巳。净尘似嫌老尼饶舌者，禁之勿多言。时已昏暮，余即欲兴辞归，以饼金作茶资，净尘固辞而后受。后遇某友，告之。友杭人也，因曰：“净尘固坚持雅操，而为人所钦仰者。”则静诚之为净尘，亦某友言也。净尘吐属风雅，秀外慧中，既流丽而复端庄，亦尼界中所不多觏。其于镜湖一曲之间，而清修自在，净尘之志趣可思矣。
　　◎嘉兴西庵秀文
　　嘉兴西庵秀文，貌美而性贞，聪慧过人，语言隽妙。诸年少涎其色。秀文艳如桃李，凛若冰霜，而不可一犯也。西庵在郡城南门外，半村半郭，有负郭田数十亩，闲闲桑柘，皆庵中产，常年进项，如小康家。或有利其资者，思设计以为敲诈地，欲伺秀文隙，以遂其所欲为。以为秀文之坚贞自守，非必其真坚贞自守也。其貌为清修者，特不肯与凡人伍，或者其别有一夫已氏耳。一日诸年少正游行西庵前，秀文抱瓮出汲，适一中年人醉酒过其门，立足不稳，颠仆倒地，秀文弃其所抱瓮而抱醉人入，并置诸己所卧之床而覆之以被。事为诸少年所见，以为此必秀文之所欢也，排闼入庵，群相寻衅，略一搜访，则醉人俨然卧禅榻上。秀文坐床沿，熨摩跌创焉。诸年少群鼓噪，汹汹有问罪之势，谓僧俗之界不分，男女之嫌安在？奸情败露，烛照靡遗，平日之绝无破绽可寻者，特行为秘密耳。今则秦宫镜、温峤犀矣。秀文从容向众而言曰：“醉人妻弟，尼僧舅；尼僧舅姊，醉人妻。诸君有能参禅者乎？甚无用此哓哓也。”有味此二语者，谓醉人必系秀文俗家之尊长耳。及起醉人而问之，则曰：“本父女也。”诸年少无如何，告罪而出。盖秀文本西庵邻家女，家綦贫，自幼舍为尼。性颖悟，妙语解人颐。及长，身长玉立，姿容艳丽，殆鲜其伦。幼失恃，愿以清修报母恩。家距庵不半里，有父在，耽曲蘖，时入城，买醉归。过西庵，或借山门作小憩焉。秀文亦时一归省其父，盖其天性孝也。今秀文年已三九，持斋绣佛，了无尘心云。
　　◎嘉兴观音堂清全
　　嘉兴观音堂，在郡城南门内报忠埭。女尼五六辈，皆有艳名，清全尤特色也，性荡甚，杨花水性。里中诸少年趋之若鹜，酒食喧呶无虚日。清全善歌，弦索之声达户外。里中人惯闻之，不之异焉。佛门清净，变作欢场；禅榻凄凉，成为闹市。顾其所往来者，皆上流社会中人，寻常市侩，无敢问鼎。禾城本褊小，酒食游嬉，间巷相征逐，翩翩裙屐，无非居同里闬，时时相见之熟人，故群与清全嬲，虽诮同靴，了无醋意。唯某故绅子与清全尤有密切之关系，绅子欲娶清全，而碍于家教；清全欲嫁绅子，而碍于堂规。菩萨低眉，禅参欢喜，慈航普渡，却亦无甚墨碍，鹣鹣比翼，借佛地以行乐可耳。某故绅起家县令，宦囊充牣，绅子袭余业，挥霍豪甚。择友不慎，时不免有不规则事。去年秋，绅子挈清全游吴门，适家乡某案事发，为怨家出首，株连被逮，捉将官里，去时，清全与焉。某区长素解事，知案情不与清全干，递绅子归案，释清全出狱。官吏文书，急于星火，绅子首途之时，殊不及照顾清全，清全只身在苏，寄寓金阊城外。利昌、惠中诸旅馆，本楚襄王行雨行云之地。居无何，与某妓院女佣稔，朝夕过从，相知渐密，遂由女佣介绍而入某里某院，缚足使短，蓄发使长，不数月后，艳帜高张，盛名鼎鼎矣。清全本善歌，貌尤丽，年将及花信，口语犹带乡音。门榜某某仙馆，人称其为色艺双绝也。为语禾中诸旧雨，欲重见清全者，曷弗买棹吴中，作平原十日之游乎？不然，青楼人物，踪迹靡常，冉冉光阴，将不免人面桃花之感矣。
　　◎石港鱼湾静舍柳禅
　　南通州之石港场，一巨市集也。相传即文信国钓鱼渡海处，故名鱼湾。市西有土山，高不及数仞，无以名之，名之曰西山。树林阴蔚，屋宇层递而上。庵观五六座，缁流羽客参半。禅房花木，洞府烟云，具体而微，颇有山林景色。山麓有鱼湾静舍，女僧柳禅居也。光堵戊戌己亥间，余应彭城分转之招，襄理文牍，寓石港者年余。盖石港为淮盐出产地，通分司署在其处，西山近在官廨东，钟鱼梵贝声，因风度越，摇动耳鼓间。好梦初回，宿酲微醒，官书丛冗时，飘飘乎有出尘之想。公余之暇，辄闲步山之前，谢安折屐，略不可以次数计。其号为方外者，悉系淮海产，騃形翘舌，俗不可耐，以故僧道各院，偶一看花问竹，足迹虽屡屡经，殊不堪于久坐。鱼湾静舍，为女僧清修所，禅关昼掩，辄不敢以剥啄从事。值中秋夜，携奚童，出署门，踏月西山下。见静舍双扉虚掩，庭中香烟缭绕，微步入门，有雏尼出，问客何来，并问客来何为者。余以玩月告，则柳禅已降阶下，呼雏尼延客入，彼此询名字。时当昏夜，余颇引嫌，不移时，即兴辞出。越日，于晡后访之，叩门而入，幸不作出山之刘阮、问津之渔郎。柳禅整袂出迎，瀹茗相款，为余诵“花径”、“蓬门”二语。余喜其吐属风雅，又讶其语涉诙谐，不禁粲然，柳禅亦似有赧色。语次，为余述及身世，知其来自二分明月间，而寡鹄孤栖者，藁砧失偶，今在季隗送文之年，其作佛门弟子，已七阅春秋矣。斋鱼粥鼓，却不以尘世为念。余视其丰神袅娜，姿貌清癯，濯濯如春月柳，柳禅二字，可谓名副其实。盘蛇之髻，榛以为笄，绣凤之鞋，绀以为饰，盖俗所谓带发修行者。余问其青年守节，何必出家？出家之人，有何凭藉？曰：“出家者，喜习静耳。茆舍数椽，是变奁饰以自建筑者。日用不足，则唯十指是赖。”几上绣绒花谱，秩序井然，曰若者为某家闺秀物，若者为某家公子物。敢将十指夸针巧，不把双眉斗昼长，贫女蓬门，生涯亦殊不恶。余因其屡引诗句，问其能作诗否。曰：“但能诵，不能作也。”后闻人言，柳禅本精通文墨，而时时吟咏者，与某闺秀为文字交，时以诗筒相往还。曰不能作者，特与君相稔浅，不肯轻以相示耳。其号柳禅，取道韫咏絮之意。且母家谢姓，而夫家柳姓，秉性聪明，取义精确，风流自赏，为女僧中所罕见。然而珠规玉矩，操守坚贞，《柏舟》之志，又为里中人所钦服。旋因彭城分转乞休卸事，余亦袱被南归，与柳禅见者仅数面，今已契阔十余年矣，回首前尘，颇涉遐想。

　　●梵门绮语录三
　　◎高淳青莲庵
　　谷姓少妇江苏高淳县，地处湖滨，与安徽当涂县相接壤。邑有谷姓少妇，困于恶姑之凌虐，遽尔披剃为尼，遁入左近青莲庵，拈斋绣佛，居然尼也。而月貌花容，姿容绝丽。迨至母族与翁夫涉讼公庭，经县主李筱鹤大令静心研鞫，见其蛮腰樊口，袅娜娉婷，虽八千烦恼丝不存一根，而丰姿自不可掩。裙下双钩约略纤不盈握，一种娇羞之态，真所谓我见犹怜者。知鼠姑花固是太毒，抑亦由母姑之导引然。时值星会良宵，即劝令两家言归于好，用鼓乐迎之返。当时坐彩舆中者，公然一秃发之尼僧，遐尔喧伶，谓为尼庵出嫁也。时李大令有四六判词，曰：“讯得小谷孙氏，系文生谷莺鸣长子蕃青之妻，孙徐氏亲女，孙宣炳胞妹，刘祚灼及妻孙氏之内侄女也。年未及笄，早缔朱陈之好；发初覆额，先归夫婿之家。既合卺以谐欢，当同心而黾勉。乃莲开并蒂，尚未呈天上石麟；而棒喝当头，顿惊散林间宿鸟。鼠姑花何其毒也？苹婆果岂堪食乎？只缘摧折频经，难守命宫之磨蝎；遂乃仓皇遽遁，冀开生路于网鱼。泣诉母姑，认作桃源之路；背离骨肉，恐伤萱室之心。而孙徐氏未睹女容，误闻女死。屡听蜂传蝶报，将信将疑；讵知海市蜃楼，是真是假。乃竟率其子弟，大开闹婿之风；毁彼肌臀，应得伤人之咎。若刘孙氏葭莩谊切，瓜葛嫌无。密锁春光，不许柳条暗泄；深藏夏屋，未容梅讯潜通。既然投我以求生，忍令还家而送死？竟使旃檀披剃，冀匿迹以销声；遂教秦晋参商，久兴师而构怨。复敢兔谋是狡，屡求邻国之书；岂知鹤去仍还，已返连城之璧。错中又错，问尔何词？冤外生冤，伊谁之过？虽讯无图财实据，究难辞贾祸根由。罪坐夫男，律原不赦；衅生妇女，法尚可宽。小谷孙氏，职本有亏，应科以背夫之罪；逃非得已，宜怜其惜命之情。业经训责当堂，向翁夫而服礼；更令跪求中夜，复羞涩以陈词。例无离异之文，礼有往归之戒。趁此桥填鸟鹊，会隔水之仙郎；合当舆驾青鸾，送离魂之倩女。仍愿鼓琴鼓瑟，卜五世而克昌；更期宜室室家，侍重帏而称庆。其姑大谷孙氏心当知悔，伤已早平；其翁文生谷莺鸣既列胶庠，应思慈孝。小人有母，非不知颍叔之风；夫子多情，难免效季常之惧。与子蕃青等，冤沉既白，眼盼留青。看施报之循环，人孰无女？肆欺凌于孱弱，我独何心？几番跋涉辛勤，差幸珠还合浦；费尽心机子细，顿教钱罄流沙。第蚨已飞空，莺难出谷。揆诸情理，母家自合分偿；悯其困穷，姑氏亦当共济。断令孙刘两姓，合帮寻费百圆金作赎刑。盛世尚宽宏之典，革其余罪。小民免枷杖之施。本县执法守经，总求一是；行权达变，用示两全。尽斯民父母之心，苦衷若揭；为成人婚姻之意，曲尺威周。其各懔遵，永归和好，供结悉存档案。人证概令释还，此判。”其词矞皇华赡，风发韵流，实为公牍中不可多得之文字。宜其传诵一时。而李大令，曲体人情，婆心一片，完人夫妇，破镜重圆，不致茶版粥鱼，为彼时气愤之所激，而他时反悔，遽生怨旷之悲。呜呼！是岂可以寻常俗吏视哉？牛刀小试，高坐堂皇，安得尽如李大令者？凡遇此等案件，悉令还俗择配，使一辈勉强出家，如韩文公所谓人其人者，女子生而愿为之有家，度尽众生苦厄也。
　　◎无锡真如庵理贞
　　南吴会，北昆陵，介居其间者，为无锡县。惠泉山色，驰誉东南。岁走苏常间，往来不计次。人事倥偬，未曾一蜡游山之屐，好风景失之交臂，山灵笑我矣。无锡灯舫，尤为著名，而弦管喧呶，多尘俗气，闹红一舸，当与吴娘鸭嘴无稍异。曩闻无锡多尼庵，庵舍精雅，类依山麓而居，是为名山点缀。庵中多艳尼，讲究妆饰，蛾眉蝉鬓，一似俗家装束。清歌侑酒，送客留髡，勾兰不啻焉，惟必有熟人导之耳。庚戌夏，友人颍川生往无锡，阅一月而返，余以曩者所闻问之，因为余略述一二事，如真如庵之理贞，有足志也。颖川生云：“余之往无锡也，盖奉上台札委弹压茧市耳。每日清晨，乡人担茧上市，午牌落市，则无事矣。杖头间挂百钱，领略惠泉山景。山麓有卖茶处，房舍清洁，呼僮煎茗，尝天下第二泉。浮生半日，偷得清闲，午餐而后，日以为例。茶寮西畔一精舍，榜曰真如庵，询诸茶博士，曰尼庵也。顾庵门习静，虽设常关，宝刹云封，绝无人迹。粥鱼茶版，则更声息全无。亦若惟老佛为之坐守门户者，是可异已。阅日略久，适晤友人某。友固里中人，熟悉此中门径，浼其先导，得由后户入，盖并非隔绝红尘，实是暗藏春色，方便之门，固大有在。理贞出见客，不作比邱妆。年可十八九，姿容妩媚，导入妆阁坐，酬应若青楼。噫！二十余日来，无日不作门外汉，不意桃花源里，鸡犬皆仙，屋舍俨然，竟若是耶！有顷，与辞出，理贞向余友订后约，许以阅三日来，并嘱备樽酒焉，理贞唯唯。及期，余友来庙所，招与同践约，至则有某某二君先在，皆余友之同人。理贞则更盛其饰而艳其妆，云髻盘鸦，弓鞋绣凤，歌衫舞扇，望之如天仙化身。是日相会者，恰好四人，余友喜手谈，相将入局，局终设席，肴馔精美，略似船式。理贞献酒毕，低声度南曲，不以弦索和，曰异北里也。意者鼓钟于宫，声闻于外，此其掩人耳目耳。酒散回寓，余即以明日行，胡麻一饭，恨无缘重到天台。后询诸人，知余友此日一席酒，所费盖不资也。”颖川生为余言之如此，余不禁为之神游目想云。
　　◎无锡净录山庄胜荷
　　无锡山明水秀，惠泉山风景绝佳，山麓多尼庵，门墙光泽，垩粉髹漆，焕然常新。或有门榜，或无门榜，或门榜之上，以山庄名。游人涉足其间，疑为名流别墅，故虽惠泉尼僧，艳名传遐迩。而闻所闻而来，未得见所见而去，无人先容，鲜有得其门而入者也。然若得门而入，则无所谓佛门之规则，禅参欢喜，一似青楼耳。有净绿山庄者，中有胜荷其人，年正及笄，姿客绝美。闻诸里中人云：胜荷本江北人，于其幼时，随父母以艒船来江南。净绿山庄某尼，以价购而有之，隶其名下，一若尼庵之收徒弟者然。由是极意修饰，不数年而丰致非凡，凤履鸦鬟，十分娇艳。盖惠泉尼僧，本不作方外装束，复以胜荷天质本佳，倍觉动人楚楚也。其师于昔年从人去，胜荷受其衣钵，秘密卖笑，生涯亦颇不恶。其师在山时，亦极著艳名，与浙人某丝客昵。某丝客挟巨资，往来苏常间，因是而丧其资者过半。其师居积日富，丝客转运日穷，客固持筹握算，而心计最工者，垂棘之璧，屈产之乘，本晋献公之宝，虞不过外府耳。妙计既定好，事旋成，罄囊尚有千金，拌作玉台聘物，五湖渺渺，西施从陶朱公去矣。珠还合浦，璧返秦廷，权子母而操奇赢，仍不失为浙中巨贾，人财两得，且以消受艳福焉。胜荷得师门之秘授，高张艳帜。无锡本商贾云集之处，米市尤其大宗。有某米商与之缔秘密交，往来綦久，缠头之费，不可以浅鲜计。特米商齿微长，胜荷无嫁意，黄金虚牝，卒不能如丝客之便宜。胜荷之情致缠绵，祗为阿堵物耳。欲壑略盈，初心大变，去年米商贩米去，阅数月而归。人面桃花，懊丧欲死，而且山庄门榜，亦已全行镵去，宛其死矣。他人入室，询诸邻近，知庵堂已改住家。盖胜荷临去时，将山庄价售某绅家，山庄本为其师出资所筑，其师去后，即为胜荷执管，故胜荷得以自由出售。某绅新从海上携妾归，桃叶迎来，山居清雅，斐公绿野堂，就此作别墅焉。而如米商者，武陵渔人，曾尝鸡酒，天台刘阮，狍饫胡麻，一别之后，竟不得重入仙境，夫亦徒呼“负”“负”而已。而胜荷踪迹诡秘，人不知其此去之何之，但知其下山之日，为六月二十三日。是日为其初度之辰，有许多女伴来，即与诸女伴偕引去，而绅家豪仆管业至矣。夫其所名胜荷者，因先荷花生日一日而生，嘉名肇锡，非无意云。
　　◎洞庭山观音庵佛如
　　太湖汪洋三万六千顷，七十二峰沉浸其间。洵东南一大观也。湖中耸峙者，为东西两山，即所谓洞庭山，有东洞庭西洞庭之名。两山皆有尼庵，东山尤多，屡思往游，俗事烦冗，未得其暇。已酉秋，长白司马摄太湖篆，因事往访，事毕而返，略有暇晷，因便道游之，放舟叶巷村，停泊大水桥。舍舟而陆，从新庙盘折而上，跻莫厘最高峰。遥望湖中，烟波缥缈，峰峦杂沓。向东而行，山石荦确，足为之茧，腰为之折矣！继于后山观音庵小憩，庵尼照例饷客以茶，并果品也。尼庵规则，凡有客至，老尼献茶，必有一二年轻者在侧应酬，如僧寺之有支宾者然。向者涉历尼庵，几于千篇一律，是日观音庵，亦照此例。有二尼出，一不过十龄，一则年约二九，问其名，曰佛如。风流蕴藉，谈吐颇不俗，作俗家装束，所衣虽寻常机器布，而清洁无纤垢，峨眉螓首，蝉鬓鸦鬟，商量姿色，亦在十分以上焉。余以山中风土人情问，佛如告余曰：“洞庭山人最善弋利，稍有资财者，往往出贾于外，风雅好事，殊鲜其人。故胜迹名区，绝少点缀，并无园林池馆花木之胜。居民善艺植，卢橘杨梅诸果，较他处特佳。多捆载贩诸远近，亦以利所在也。今已交秋令，诸果尽剥落，惟盘中安期巨枣，为家园中物。碧螺青茶，亦山中产，请试尝之。”视杯中茶，果作沈碧色，尝之而甘芳；枣大于常，恐河鱼患，不敢食。坐谈良久，佛如所言，无不头头是道。余因尚欲领略山色，遂即与辞。濒行时，佛如又曰：“洞庭山色绝佳，然居人闭户不游，山中佳处，问之且不知。”真如频伽诗所云“始觉住山人亦俗，关门让与别人看”者。此去从万松丛中盘旋而下，疏篁拥翠，曲径通微。有华表兀立者，为吴中潘氏墓。道折而西行，为俞坞村。再涉前岭，即如君所言离大水桥泊舟处不远矣。如其言，果见丹崖碧嶂，环绕参差。约十里许，即达舟所，以所见证所闻，诚一一不爽也。回舟已薄暮，力疲甚，挑灯暖酒，思日间事，寻绎佛如所言，听其摹绘山人之性质，承其指点山行之路径，又能诵频伽诗，当非寻常比邱比，有足以钦迟者矣。归舟迫促，恨不能重接清谈。而其一生来历，又无人可以问讯。既不知其前因之如何，又不知其后果之如何？只此一面之缘，可幸亦可惜已。
　　◎金陵茶庵文漪
　　金陵为古帝王之都，六朝佳丽，余迹长存。水软山温，花明柳暗。明代创设十三楼，一时章台之盛，冠于东南。粤之乱，遭劫最巨，盛时旧物，荡焉无存。数十年来，渐次规复。钓鱼巷娼寮林立，颇擅繁华。顾俗粉庸脂不足当雅人一盼。秦淮湖水之西，一小招提，红兰倒影，胜似画图。旁有庵舍一坐，榜曰茶庵。梵呗声出户外，其细若蛩吟，抑扬隐约，知为闺阁中人修行处。扬声入其户，唪经之声截然而止。一中年尼搴帘出，问客何来，口操吴语，意甚殷殷，且留坐焉。佛堂三楹，中供大士像，长明灯烬，诚檀香炉中，宝相装严，为之肃然起敬。坐定，互问邦族，通姓名，但言清禅其名，而文漪其字。年约三旬，貌清癯而身瘦削。徐娘丰韵，正好中年。体态苗条，风流自赏。长裙拂地，双钩微露，殊纤小，鞋以革制，宛然新式时世妆。尼帽尼衣，衣以纯黑漳绒为之，臂钏粲然，指环称是。举止之间，饶有华贵气象。青丝尽披剃，头脚判僧俗，殆谚所谓半路出家者。询其来历，嗫嚅不肯言。语次，小婢报茶热，婢仍俗妆，亦颇清秀，时邀入内室坐，即其唪经处也。室中陈设精雅，顾器用皆舶来物，而笔床砚盒，位置楚楚，架上书籍数种，与经卷杂相列，牙签缥帙，修洁而整齐。余谓吾师固精通文翰者，曰：“然，通则通矣，精则岂敢。然亦不让念书人双瞳炯炯也。”相与一笑而罢。所居之室，朱兰碧槛，绣幕珠帘，几净窗明，不染尘埃。室分内外两重，外室即所坐处，内室隔以绣闼，似非外人所可涉足。余数数属之目，文漪已会意，排闼请观，则见绡帐锦衾，备极华燠，一似名媛闺阁者。流览一周，为之叹羡不置。啜茗华，告辞归。后询诸人，知文漪盖某观察弃妾也。以犯淫故，勒令披剃为尼。其出家时，所携甚不资，茶庵屋舍，其以己资特地建筑云。
　　◎扬州明月庵诚修
　　热心办公益事，如创设学堂，开会演说之类，此士大夫之责。求诸巾帼，往往而难。况乎士大夫辈日言公益，欲其实事求是，不假公以肥己，则又十不得二三。巾帼无论已。即一二名门宦族之妇人女子，略知大义，其富厚者，或助资财以成地方之盛举；而贫无所赖者，亦出心力以尽个人之义务。难必其非好名之心所激而成，其出于本心者盖鲜。职是之故，或议及僧寺之充作公用也，或谋及尼庵之改为私校也，纷纷扰扰，不一而足。凡夫僧尼之辈，遁迹空门，置世事于不问，何公理之足云？而僧人之开僧学堂，又借以为保求寺产计。公也而仍私，亦惟自固其藩篱而已。女尼无学堂分，乃扬州某女学堂之女校长，则公然一女尼也。有知是校开创时事者，谓校址本一尼庵，庵名明月，取扬州二分明月之意。尼名诚修，本隶明月庵，先是明月庵住持某老尼新怛化，轮及诚修主庵事。诚修料理老尼丧葬毕，建言于某绅，愿以庵屋充作女学堂用品，不受分文之偿值。庵有田数十亩，岁入颇堪自给，亦愿作为女学堂常年经费，但请留开西楹三椽屋，为自己安身奉佛清修之所。俟女校成立，且愿就近担任校中管理义务。时扬州中小学堂皆已教有成效，女校则尚阙如。某绅闻而喜，为告当道，当道鉴其诚，如其请，佥议受其屋而购其田，诚修固辞之，卒不受其值。署券既毕，略加改葺，济以公款之移拨私家之资助。不数月后，读书之声，琅琅满耳，而诚修居然以佛弟子作校长矣。任事之下，潜心校务，措置裕如，校规严肃，实为女校之特色。晦则仍理旧业，焚香绣佛，端居一室中。校籍梵经，分庋两架，井井乎有条也。或有嫌其两不相合，而以逃杨归儒为言者，诚修数典不肯忘，夫亦相安无事也。方明月庵之未改女校也，诚修每假朔望佛会日，遽集城内外老少妇女，演说天足事，近情切理，娓娓可听。扬州缠足之风，本较他处为甚，苦力备工缝穷老弱之俦，莫不纤纤厥趾。积习相沿，其苦万状，至是而渐知感化，其造福为不少矣！或者曰，诚修恐庵产之将来必不免于充公，故为此保求半壁之计。其所捐田产，又有校长月薪之足以相抵，校长地位何等优崇，有此一举，且以博美名也。处心积虑，可谓深矣，其计亦狡矣哉。然而担任义务，不辞劳瘁，田值为所固辞，月薪在所应得。与大靠著佛菩萨吃著不尽，甚或饱暖思淫者，盖大相迳庭也。然则诚修者，热心公益，实事求是，微待尼界中未有之奇，即一二开通之巾帼，亦不能及。而沽名钓誉，假公以肥已，皇皇乎为当世士大夫者，当亦有愧色欤！
　　◎杭州木庵云林
　　区区口舌之长，原不足以为能事。然其性质之灵敏，应变之聪明，一语之微，有足以解纷而排难者。东方朔淳于髡，千古以滑稽传，后世之以论说相谐谑，以笔墨为游戏，遂推两人为鼻祖。笑林之作，日出不穷，其滥觞也。昔王献之与客谈议不胜，其兄凝之妻谢道蕴遣婢白曰：“请与小郎解围。”乃施青纱步幛自蔽，以与客谈，客不能屈。夫诗工咏絮，其才本自非常，独献之为？晋代有数人才乃竟不及于其嫂，此言语之妙，又于巾帼中见之者矣。杭城木庵有艳尼云林者，年十八九，粗通文翰，喜作小诗，其丰神之袅娜，体态之温和，如初写黄庭，到恰好处，非楮墨所能罄。而其姿容妍美，丽质本是天生。刘海发，天然足，衣掌靓雅，清洁无伦，并无须腻粉浓脂，借以作妆饰之品。蛾眉淡扫，虢国夫人，未尝不足倾倒六宫也。性质灵敏，多应变才，吐属半出诙谐，闻者莫不倾倒。聪明伶利，人莫得而难之。有慕其才貌者，咸愿一接其声欲，一时青衿佻达之子，又往往挑之以游词，云林应对如流，未尝有所峻拒。然欲一亲芗泽，则卒不能。云林既喜作诗，又善辞令，或以文词见志，或以口方投情，其在有意无意之间，人有误以为意已相属者。有某生得其诗，以为属意于已也，神魂颠倒，至废寝食，不知云林以生之情痴，而故意戏之也。闻其以《春宵》诗贻生，有句云“春心撩乱花难睡，为倚栏干待月来。”生得诗大喜，遂无日不到云林处，曲与云林相亲昵，以为兰因絮果，必有成就之一日。殊不意云林淡焉忘而恝焉置，且冷嘲热讽，侮慢百端，致生莫怒而莫言。由是恨之刺骨，必思有以报之。盖生之贻赠，所费不资，迟迟又久，终不能一达其目的，黄金虚牝，难怪其气愤之填膺也。一日以意诉诸友，友固祷张为幻者，劝生具牒控诸县，诬云林以不守清规，且骗人财物，请赐究办。时钱塘县某令，固以风流称，逮云林至，见其姿容绝世，绛仙秀色，我见犹怜。所讯问之词，出以圆融，云林滔滔辩论，妙绪环生。官问其何以要出家，曰“冀登彼岸，藉结善缘，报二老之深思，且以修三生之慧业。”问：“人之控尔其知之否？”曰：“佛法森严，罪过罪过。梵王宫殿之地，岂是巫山云雨之场？”问其如此青年，能免怀春否？曰：“饮食男女，大欲所存。虽托迹于空门，实同情于世俗。”“其既已如此，何不还俗嫁人？”曰：“翩翩俗世，佳士难逢，纵有意于求凤，将谁谐于卜凤？”问：“既愿嫁人，则放开慧眼，物色风尘，岂竟无一当意者乎？”曰：“智珠在握，慧镜当胸，有檀越之善人，鲜花封之贵品”。至是而哄堂皆笑，官亦为之粲然。骗财一层，即置不问。遂释云林归，以控无确证，薄责生以多事了案。说者曰：“云林之为人，其贞淫不可知，而雪肤花貌，正在妙龄，摽梅之思，何能免俗？其守贞不字者，正是苛以为择耳！其所供词，自贡其真也。至其骗取财物，为若辈之常技，置诸青楼之中，当为笼络人心之好手。色不迷人人自迷，于他人乎何尤？而云林莲花舌妙，足解人颐。公堂之上，犹能以从容出之，使一重公案立时瓦解，而冰消道蕴解围，当难专美。较之嘤嘤啜啜作女儿羞惧状者，安闲窘迫，相去奚啻霄壤耶！”
　　◎嘉兴法云庵珠姑玉姑
　　嘉兴法云庵多艳尼，近年以来，有珠姑玉姑其人，庚戌新秋，有事禾中，得见之于鸳鸯湖畔。我非刘阮，乃亦得遇天台二仙女乎？鸳鸯湖在郡城东门外，相传以湖多鸳鸯得名。或以其东南两湖相接，故名鸳鸯。又以在城之南，亦称南湖，朱竹坨太史棹歌百首，脍炙人口久矣。湖心有楼曰烟雨，建筑于五代时，晁采馆清课，嘉禾环城皆水，烟雨楼当高阜之胜。雕窗绮阁，四面临湖，其妙在在轻烟拂渚。山雨欲来时，渔船酒舸，微茫破雾，但闻舻声伊轧耳。杨万里诗“轻烟淡淡雨疏疏，碧瓦朱甍隔水隅”。方回诗“鸥从沙际衔烟去，燕向花边卷雨来”，风景之佳，可想而见。湖边停舶游船甚多，俗呼为丝网船。丝网二字，不知何所取义。船比吴中画航为小，而清洁过之，壶觞精致，肴馔芬鲜，值并不甚高，竟日数圆而已。操舟者皆年轻丽娃，妆饰妖治，缠臂金累累不计叠，柔舻轻摇，铿锵与款乃声并作，即此已为禾中之特色。春秋佳日，载酒相从，洵可乐也。自杭沪铁路通，城北成闹市，妓寮林立，为禾中从来所创见。好事者载酒作南湖游，兴会飙举胜。金阊虎邱，烟雨楼遭兵焚，大楼迄未重建，顾凉轩燠馆，岁时修葺，水木明瑟，颇擅园林之胜。西偏小楼数楹，中供牛女偶像。七夕良辰，游人尤多，卜昼卜夜，乐而忘归。余于珠姑玉姑，即于是日遇之。佛家妆束，飘飘欲仙。是于舞衫歌扇中别开生面也。珠姑年可二九，身裁不甚长；玉姑差迟，转益苗条，姿容艳丽，自相伯仲。珠联璧合，人以大小乔称之。有侦珠姑者，谓有某武员与之昵，禅参欢喜，过从密甚。玉姑年迟，尚未破瓜，某武员一视同仁，不分彼此。凡有投赠，无不相均。用意深远，盖双雕计也。何物健奴，乃竟有此艳福耶！是日湖上之游，即某武员之东道主，特以游人如蚁，众目睽睽，人之多言亦可畏，某武员故未登岸。珠玉二人，则入门一周行，旋亦归舟，即唤船娘拔篙去，一转瞬间，扁舟一叶，已入烟波浩水间。今夕何夕，殆将别觅清静地，以遣此良宵者乎？背山起楼，焚琴煮鹤，煞风景者，为某太守，以为携妓游湖，已是有关风化，况乎佛门子弟，以妖冶之妆饰，败坏风俗，玷辱清规，冶容诲淫，莫此为甚。下令严其禁，并饬嘉兴县某令查办焉。太守故长白人，以吏员起家，风尘俗吏，不知风雅为何物，人以为点缀名区，彼以为污秽胜迹也。幸某令固能事者，奉札之下，只以一纸空文申复之。不与深究其事。而珠姑玉姑，得以安然无恙，然而便宜某武员矣。
　　◎嘉善荷花楼顺宝
　　嘉善城外荷花楼，尼庵也。有俊尼顺宝者，年才二十，聪明伶俐，姿首绝佳。乃披剃未及半年，遽尔还俗而去。有知其事者，谓顺宝本邑中杨韩氏聘媳，夫家以无力迎娶，拟效世俗抢亲之举。不图顺宝早有所闻，自顾红颜，心伤薄命，与其表舅父钮阿四相商，情愿削发为尼，且遣钮在庵作伴，以防不测，而为有备无患之计。杨韩氏不察，意以甥舅犯奸，拐逃藏匿控之于官。时江湘风大令握善邑篆，大令以名进士现宰官身，所至有政声，为浙人所称颂。庭讯此案，察出冤诬，援笔判断，洋洋数百字，骈四丽六，锋发韵流，一时善邑人民，莫不传诵不置。其判词云：“现讯得该氏为子求婚，愆期未娶，备礼苦无金穴，思劫红绡。阿娇出自小家，难藏碧玉，杨枝露润，向我佛以皈依。莲座云深，借逃禅以匿处。迎来织女，无端误犯牵牛；疑是文君，越礼而奔司马。盍亦思同居二女，自然志不同行，矧其为犹子比儿，本已视之犹父。且钮阿四须髯戟戟，携弱息以偕临；虽韩顺宝粉黛盈盈，非小姑之独处。无论年殊老稚，海棠岂压梨花？须知分有尊卑，鸦舅宁谐鸠妇。匪寇婚媾，讵能禁其往来？招我由房，亦祗相为御侮。岂是狂蜂浪蝶，云锁阳台；何堪打鸭惊鸳？星临贯索。豚以招而入苙，烹鲜号宰治之庭；鼠以黠而穿墉，行露速无家之讼。夫莫须有冤沈三字，惨留疑狱于千秋；忍小娇生盟缔百年，冤听铄金于众口。原是无瑕之璧，当还合浦之珠。于归赓百两之将，读诗而识婚盟之重；无故则二十而嫁，考礼刚符待字之年。桃夭可咏乎蓁蓁，葭倚讵容夫草草？乃至抢亲之举，乡愚每视为故常，只兹凉薄之风，官吏当严行惩办，况又捏为蜚语，尤敢擅用私刑。第因其妇而罚其姑，既不可以训俗；若舍其主而惩其从，又非所以乎情。偶尔参禅，未驰双趺之绣凤；令其蓄发，即看两鬓之堆蝉。姑施法外之仁，成全美满；快奏房中之曲，永庆团圆。听到子规，之子不如归去；毋为姑恶，阿姑宁学疾聋。宜尔室家，遵兹批示。”由是钮阿四挈顺宝归，阅数月而与杨氏子成婚，伉俪和谐，前嫌尽释。而风流令尹，是足传已。
　　◎王江泾瑞华庵小宝
　　苏浙接壤处，南秀水，北吴江，有市集曰王江泾，发逆蹂躏甚，华屋尽坵垆。五十年来，规复不及半，盖地当塘，路之要冲，故其遭劫为特钜。跨塘有桥曰长虹，远而望之，夭矫出天际，可谓名称其实。桥南为浙境，桥北为苏境，下桥迤逦西北行，清流向尽，止水一湾，曰砦基滨。砦即寨字，相传春秋时，吴越交兵，夫差尝屯兵于此。砦基者，营砦之基，其地因以得名。人以荒烟蔓草，地境苍凉，以蟋蟀之方言呼之，以讹传讹，遂失真名。滨之旁一尼庵，曰瑞华。颓壁欹雨，荒扃偎烟，旃檀不温，古佛如睡，一旧刹也。王江泾镇遭兵燹，市廛民舍衙廨庙宇，焚毁一空。后虽次第起造，不到从前十分之二三。惟是庵为乱前物，红羊不及到，如鲁灵光殿之岿然独存，岂真我佛呵护之灵耶？闻诸故老云，瑞华代有名尼，或以才名，或以貌名，或以才貌兼全名。顾代远年湮，风流歇绝，千载下说《会真记》，仿佛见鸡皮鹤发也。数年前有小宝者，年不过二十，知文字，善司令，貌在中人上。当时有人建议，将以是庵充作学堂之用，住持尼惶恐无所措。小宝为之作书，大致以瑞华庵为乱前旧物，粤匪之乱，阖镇尽成焦土。惟是庵独存，则我佛既已呵护于五十年之前，后人不得不为我佛保存于五十年之后。想镇上诸君子，当亦乐于留此，以作枌榆记念。况复数椽老屋，价值几何？镇上无主地多，何定断断于此？以书密致郡中某绅之夫人，求为缓颊，于是瑞华庵卒因此而得以保存。至今法雨梵云，依然无恙，小宝之力也。不足以见小宝之知文字而善词令乎？尝见人于财产细故，穷年累月，函牍往还，以什百计，甚或涉讼公庭，犹历久而不能决。乃一空门中年轻女弟子，不过寥寥数语，即以排难而解纷。其识见之高，语言之妙，不多得矣。小宝本无锡渔家女，王江泾镇，每年于二三月间，例赛猛将会，俗称网船会，凡寻常之渔船，克期云集，多至千计，顾其作俑不可得而知。某年某渔船赴会到此，因子息多，艰于字养，乃以最幼之女舍身于瑞华庵，即小宝也，时只三四岁耳。住持尼故，与郡中某绅夫人善，岁时入城，必与小宝偕，且信宿焉。某绅家女公子辈，莫不深通文墨，小宝薰陶久，由识字而读书，十数年来，学且与诸女公子俱进。所读之书，或借观也，或竟索归也。性本颖悟，复以潜心研究，则所造竟在诸女公子上矣。小宝貌本韶秀，不假修饰，而妩媚出于天然，亦可人也。今数年不见矣，度其年，已在花信外，其出处则两不得而知耳。
