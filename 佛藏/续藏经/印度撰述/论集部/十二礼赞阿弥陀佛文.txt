续藏经   十二礼
　龙树菩萨造　禅那崛多别译
　　 

　　十二礼(禅那啒多三藏别译龙树菩萨赞礼阿弥陀佛文)

　　至心归命礼西方阿弥陀佛。
　　稽首天人所恭敬　　阿弥陀仙两足尊　　在彼微妙安乐国　　无量佛子众围绕
　　愿共诸众生往生安乐国。
　　金色身净如山王　　奢摩佗行如象步　　两目净若青莲华　　故我顶礼弥陀佛
　　愿共诸众生往生安乐国。
　　面善圆净如满月　　威光犹如千日月　　声如天鼓俱翅罗　　故我顶礼弥陀佛
　　愿共诸众生往生安乐国。
　　观音顶戴冠中住　　种种妙相宝庄严　　能伏外道魔憍慢　　故我顶礼弥陀佛
　　愿共诸众生往生安乐国。
　　无比无垢广清净　　众德皎洁如虚空　　所作利益得自在　　故我顶礼弥陀佛
　　愿共诸众生往生安乐国。
　　十方名闻菩萨众　　无量诸魔常赞叹　　为诸众生愿力住　　故我顶礼弥陀佛
　　愿共诸众生往生安乐国。
　　金底宝间池生华　　善根所成妙高座　　於彼座上如山王　　故我顶礼弥陀佛
　　愿共诸众生往生安乐国。
　　十方所来诸佛子　　显现神通至安乐　　瞻仰尊颜常恭敬　　故我顶礼弥陀佛
　　愿共诸众生往生安乐国。
　　诸有无常无我等　　亦如水月电影露　　为众说法无名字　　故我顶礼弥陀佛
　　愿共诸众生往生安乐国。
　　彼尊无量方便境　　无有诸趣恶知识　　往生不退至菩提　　故我顶礼弥陀佛
　　愿共诸众生往生安乐国。
　　彼尊佛剎无恶名　　亦无女人恶道怖　　众人至心敬彼尊　　故我顶礼弥陀佛
　　愿共诸众生往生安乐国。
　　我说彼尊功德事　　众善无边如海水　　所获善根清净者　　回施众生生彼国
　　愿共诸众生往生安乐国。

　　校异

　　(此十二礼文出在迦才净土论今刻依之又往生礼赞中夜偈亦用此文但每偈首有南无至心归命礼西方阿弥陀佛十三字又每偈弥陀佛并作弥陀尊（集诸经礼忏仪第三及往生要集上所引亦作弥陀佛）又第七偈妙高座作妙台座又第十第十一两偈前后易位此为异耳)。
