续藏经 十往生阿弥陀佛国经
　失译 出周录


　　佛说十往生阿弥陀佛国经

　　　　失译人名　出周录
　　如是我闻一时佛在王舍城耆阇崛山中与大比丘众万二千人俱皆是大阿罗汉众所知识其名曰摩诃迦叶摩诃阿那律陀皆如是等而为上首。
　　又与无量菩萨摩诃萨俱一切皆住不退转位无量功德众所庄严其名曰妙吉祥菩萨无能胜菩萨常精进菩萨不休息菩萨如是等诸大菩萨而为上首复有释提桓因堪忍界主大梵天王四大天王如是上首百千俱低那庾多诸天子众及阿素洛等为闻法故皆悉来集各礼佛足退坐一面。
　　尔时阿难白佛言世尊成道已来于广敷演大乘经典一切众生解脱之法中宣说西方极乐世界微妙最胜清净庄严阿弥陀佛本誓重愿不可思议功德一切众生往生极乐世界之法我等谛听信受修行未闻观身之法其事云何唯愿说之。
　　佛告阿难夫观身之法者不观东西不观南北不观四维上下不观虚空不观外缘不观内缘不观身色不观色声不观色像唯观无缘是为正真观身之法除是观身十方谛求在在处处更无别法而得解脱佛复告阿难但自观身善力自然正念自然解脱自然何以故譬如有人精进直心得正解脱如是之人不求解脱解脱自至阿难复白佛言世尊世间众生若有如是正念解脱应无一切地狱饿鬼畜生三恶道也。
　　佛告阿难世间众生不得解脱何以故一切众生皆由多虚少实无一正念以是因缘地狱者多解脱者少譬如有人于自父母及以师僧外现孝顺内怀不孝外现精进内怀不实如是恶人报虽未至三途不远无有正念不得解脱阿难复白佛言若如是者更修何善根得正解脱。
　　佛告阿难汝今善听吾今为汝说有西方极乐世界十往生法可得解脱云何为十一者观身正念常怀欢喜以饮食衣服施佛及僧往生阿弥陀佛国二者正念以甘妙良药施一病比丘及一切往生阿弥陀佛国三者正念不害一生命慈悲于一切往生阿弥陀佛国四者正念从师所受戒净慧修梵行常怀欢喜往生阿弥陀佛国五者正念孝顺于父母敬奉于师长不起憍慢心往生阿弥陀佛国六者正念往诣于僧坊恭敬于塔寺闻法解一义往生阿弥陀佛国七者正念一日一夜中受持八斋戒不破一往生阿弥陀佛国八者正念若能斋月斋日中远离于房舍常诣于善师往生阿弥陀佛国九者正念常能持净戒勤修于禅定护法不恶口若能如是行往生阿弥陀佛国十者正念若于无上道不起诽谤心精进持净戒复教无智者流布是经法教化无量众生如是诸人等悉皆得往生阿弥陀佛国。
　　尔时十方世界六种震动雨珍妙华他方佛国一切诸菩萨来集此会一心听法大会中有一菩萨名山海慧白佛言世尊彼阿弥陀佛国有何妙乐胜事一切众生皆愿往生彼佛告山海慧菩萨汝今应当起立合掌正身向西正念观阿弥陀佛国愿见阿弥陀佛尔时一切大众亦皆起立合掌共观阿弥陀佛尔时阿弥陀佛现大神通放大光明照山海慧菩萨身尔时山海慧菩萨等即见阿弥陀佛国土所有庄严妙好之事皆悉七宝七宝山七宝塔七宝坊七宝楼阁水鸟树林常吐法音彼国道场树高四十万由旬树下有狮子座高五百由旬阿弥陀佛日日常转法轮彼国人民不习外事正习内事口说方等语耳听方等声心解方等义尔时山海慧菩萨白佛言世尊我等今者睹见彼国胜妙利益不可思议今我愿一切众生悉皆往生然后我等亦愿生彼国佛记之曰正观正念得正解脱皆悉生彼。
　　佛告山海慧菩萨汝今欲度一切众生应当受持是经佛告大众于我灭后受持是经八万劫中广宣流布至贤劫千佛使诸众生普得闻知信乐修行说者听者皆得往生阿弥陀佛国若有如是等人我从今日常使二十五菩萨护持是人常令是人无病无恼若人若非人不得其便行住坐卧无问昼夜常得安稳若有众生深信是经念阿弥陀佛愿往生者彼极乐世界阿弥陀佛即遣观世音菩萨大势至菩萨药王菩萨药上菩萨普贤菩萨法自在菩萨狮子吼菩萨陀罗尼菩萨虚空藏菩萨德藏菩萨宝藏菩萨金藏菩萨金刚菩萨山海慧菩萨光明王菩萨华严王菩萨众宝王菩萨月光王菩萨日照王菩萨三昧王菩萨自在王菩萨大自在王菩萨白象王菩萨大威德王菩萨无边身菩萨是二十五菩萨拥护行者若行若住若坐若卧若昼若夜一切时一切处不令恶鬼恶神得其便也佛又告山海慧是经名为睹阿弥陀佛色身正念解脱三昧经亦名度诸有流生死八难有缘众生经如是受持众生未有念佛三昧缘者是经能与作开大三昧门是经能与众生闭地狱门是经能与众生除害人恶鬼殄灭四向悉皆安稳。
　　佛告山海慧如我所说其义如是山海慧菩萨白佛言世尊我今顶受尊经不敢有疑然于今世及未来世诸有众生多生诽谤不信是经如是之人于后云何。
　　佛告山海慧菩萨于后阎浮提或有比丘比丘尼若男若女见有读诵是经者或相嗔恚心怀诽谤由是谤正法故是人现身之中得诸恶重病身根不具或得聋病盲病喑病哑病失阴病鬼魅邪狂风冷热痔水肿失心如是等诸恶重病世世在身如是受苦坐卧不安大小便利亦皆不通求生不得求死不得或乃至死堕于地狱八万劫中受大苦恼百千万世未曾闻水食之名久后得出生在人中作牛马猪羊为人所杀受大苦恼后得人身常生下贱百千万世不得自在永不闻三宝名字为谤是经故受苦如是是故无智人中莫说是经正观正念如是之人然后与说彼此不敬是经堕于地狱彼此敬重得正解脱往生阿弥陀佛国若有比丘比丘尼优婆塞优婆夷善男子善女人正信是经爱乐是经劝导众生说者听者悉皆往生阿弥陀佛国是故有信者我灭后受持是经法正法像法末法浊恶世中广宣流布是人即为真我弟子现身即得阿耨多罗三藐三菩提。
　　佛说此经已尊者阿难诸大声闻及诸比丘菩萨摩诃萨一切世间天人阿修罗等闻佛所说皆大欢喜信受奉行。

　　佛说十往生阿弥陀佛国经


　　十往生经真伪决疑

　　难云开元释教录十八卷此经入伪妄乱真录然者非正经何祖师(道绰善导)引用之耶答虽属疑伪文义不违引证何非况入伪目偏在升师古来硕德未必雷同(观念法门记下可见)例如天台引法行经妙胜定等辅行记六之二云准诸目录皆推此经(法行经)以为疑伪文义既正或是失译乃至今家所引像法决疑经妙胜定等意亦如是如涅盘后分本在伪目至大唐刊定始入正经岂以时人未决便推入伪大师亲证位在初依不应错用(已上)同补注十四云安法师二教论云法行经者无有人翻虽入疑科未伤弘旨像法决疑经一卷(乃至)妙胜定经等旧录或谓疑伪至唐已来或刊为正斯皆以人情自去取耳又复诸师撰录存没去取各自不同皆此之类也矣(略钞)。
　　于时元禄十一年九月上旬武江上高轮龙原寺九世住　寂誉灵哲钦书
