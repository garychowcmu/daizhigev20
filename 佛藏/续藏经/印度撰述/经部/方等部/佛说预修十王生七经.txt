续藏经   佛说预修十王生七经
　唐 藏川述
　　 

　　佛说预修十王生七经

　　谨启讽阎罗王预修生七往生净土经。誓劝有缘。以五会启经入赞。念阿弥陀佛。
　　　　成都府大圣慈寺沙门　藏川　述
　　佛说阎罗王授记四众逆修生七往生净土经　赞曰。
　　如来临般涅盘时　　广召天灵及地祇　　因为琰魔王授记　　乃传生七预修仪
　　如是我闻。一时佛。在鸠尸那城。阿维跋提河边。婆罗双树间。临般涅盘时。举身放光。普照大众。及诸菩萨摩诃萨。天龙神王。天王帝释。四天大王。大梵天王。阿修罗王。诸大国王。阎罗天子。大山府君。司命司录。五道大神。地狱官典。悉来集会。敬礼世尊。合掌而立　赞曰。
　　时佛舒光满大千　　普臻龙鬼会人天　　释梵诸天冥密众　　咸来稽首世尊前
　　佛告诸大众。阎罗天子。于未来世。当得作佛。名曰普贤王如来。十号具足。国土严净。百宝庄严。国名华严。菩萨充满　赞曰。
　　世尊此日记阎罗　　不久当来证佛陀　　庄严宝国常清净　　菩萨修行众甚多
　　尔时阿难白佛言。世尊。阎罗天子。以何因缘。处断冥间。复于此会。便得授于当来果记。佛言。于彼冥途。为诸王者。有二因缘。一是住不思议解脱不动地菩萨。为欲摄化极苦众生。示现作彼琰魔等王。二为多生习善犯戒故。退落琰魔天中。作大魔王。管摄诸鬼。科断阎浮提内。十恶五逆。一切罪人。系闭牢狱。日夜受苦。轮转其中。随业报身。定生注死。今此琰魔天子。因缘已熟。是故我记。来世宝圆。证大菩提。汝等人天。不应疑惑　赞曰。
　　悲增普化示威灵　　六道轮回不暂停　　教化厌苦思安乐　　故现阎罗天子形
　　若复有人。造此经。受持读诵。舍命之后。不生三涂。不入一切诸大地狱　赞曰。
　　若人信法不思议　　书写经文听受持　　舍命顿超三恶道　　此身长免入阿鼻
　　在生之日。杀父害母。破齐破戒。杀猪牛羊鸡狗毒蛇。一切重罪。应入地狱。十劫五劫。若造此经。及诸尊像。记在业镜。阎王欢喜。判放其人。生富贵家。免其罪过　赞曰。
　　破齐毁戒杀鸡猪　　业镜照然报不虚　　若造此经兼画像　　阎王判放罪销除
　　若有善男子善女人。比丘比丘尼。优婆塞优婆夷。预修生七齐者。每月二时。供养三宝。祈设十王。修名纳状。奏上六曹。善业童子。奏上天曹地府官等。记在名案。身到之日。便得配生快乐之处。不住中阴四十九日。不待男女追救。命过十王。若阙一齐。滞在一王。留连受苦。不得出生。迟滞一年。是故劝汝。作此要事。祈往生报　赞曰。
　　四众修齐及有时　　三旬两供是常仪　　莫使阙缘功德小　　始交中阴滞冥司
　　尔时地藏菩萨。龙树菩萨。救苦观世音菩萨。常悲菩萨。陀罗尼菩萨。金刚藏菩萨。各各还从本道光中。至如来所。异口同声。赞叹世尊。哀愍凡夫。说此妙法。拔死救生。顶礼佛足　赞曰。
　　足膝赍胸口及眉　　六光菩萨运深悲　　各各同声咸赞叹　　勤勤化物莫生疲
　　尔时二十八重。一切狱主。阎罗天子。六道冥官。礼拜发愿。若有四众。比丘比丘尼。优婆塞优婆夷。若造此经。读诵一偈。我当免其一切苦楚。送出地狱。住生天道。不令稽滞。隔宿受苦　赞曰。
　　冥官注记及阎王　　诸佛弘经礼赞扬　　四众有能持一偈　　我皆送出往天堂
　　尔时阎罗天子。说偈白佛。
　　南无阿罗诃。众生苦业多。轮回无定相。犹如水上波　赞曰。
　　阎王白佛说伽他　　愍念众生罪苦多　　六道轮回无定相　　生灭还同水上波
　　愿得智慧风。飘堕法轮河。光明照世界。巡历悉经过。普救众生苦。降伏摄诸魔。四王行国界。传佛修多罗　赞曰。
　　愿佛兴扬智慧风　　飘归法海洗尘朦　　护世四王同发愿　　常传经典广流通
　　凡夫修善小。颠倒信邪多。持经免地狱。书写免灾痾。超度三界难。永不见药叉。生处登高位。富贵寿延遐　赞曰。
　　恶业凡夫善力微　　信邪倒见入阿鼻　　欲求富乐家长命　　书写经文听受持
　　至心诵此经。天王恒记录。欲得无罪咎。莫杀祀神灵。为此入地狱。念佛礼真经。应当自诫勖。手执金刚刀。断除魔种族　赞曰。
　　罪苦三涂业易成　　都缘杀命祭神明　　愿执金刚真慧剑　　斩除魔族悟无生
　　佛行平等心。众生不具足。修福似微尘。造罪如山岳。欲得命延长。当修造此经。能除地狱苦。往生豪贵家。善神恒守护　赞曰。
　　罪如山岳等恒沙　　福小微尘数未多　　犹得善神常守护　　往生豪富信心家
　　造经读诵人。忽尔谢报龄。天王恒引接。菩萨捧花迎。随心往净土。八百亿千生。修行满证入。金刚三昧城　赞曰。
　　若人奉佛造持经　　菩萨临终自往迎　　净国修行圆满已　　当来正觉入金城
　　尔时佛告阿难。一切龙神八部。及诸大臣。阎罗天子。大山府君。司命司录。五道大神。地狱官等。行道天王。当起慈悲。法勿有慢。可容一切罪人。慈孝男女。修斋造福。荐拔亡人。报生养之恩。七七修斋造像。以报父母。令得生天　赞曰。
　　佛告阎罗诸大神　　众生罪业具难陈　　应为报恩客造福　　教蒙离苦出迷津
　　阎罗法王。白佛言。世尊。我等诸王。皆当发使乘黑马。把黑幡。着黑衣。捡亡人家。造何功德。准名放牒。抽出罪人。不违誓愿　赞曰。
　　诸王遣使捡亡人　　男女修何功德因　　依名放出三涂狱　　免历冥间遭苦辛
　　第一七日过秦广王　赞曰。
　　一七亡人中阴身　　驱将队队数如尘　　且向初王齐检点　　由来未渡奈河津
　　第二七日过初江王　赞曰。
　　二七亡人渡奈河　　千群万队涉江波　　引路牛头肩挟棒　　催行鬼卒手擎叉
　　第三七日过宋帝王　赞曰。
　　亡人三七转恓惶　　始觉冥途险路长　　各各点名知所在　　群群驱送五官王
　　第四七日过五官王　赞曰。
　　五官业秤向空悬　　左右双童业簿全　　轻重岂由情所愿　　低昂自任昔因缘
　　第五七日过阎罗王　赞曰。
　　五七阎王息诤声　　罪人心恨未甘情　　策发仰头看业镜　　始知先世事分明
　　第六七日过变成王　赞曰。
　　亡人六七滞冥途　　切迫坐人执意愚　　日日只看功德力　　天堂地狱在须臾
　　第七七日过大山王　赞曰。
　　七七冥途中阴身　　专求父母会情亲　　福业此时仍未定　　更看男女造何因
　　第八百日过平等王　赞曰。
　　亡人百日更恓惶　　身遭枷械被鞭伤　　男女努力造功德　　从慈妙善见天堂
　　第九一年过都市王　赞曰。
　　一年过此转苦辛　　男女修斋福业因　　六道轮回仍未定　　造经造佛出迷津
　　第十至三年过五道转轮王　赞曰。
　　后三所历是开津　　好恶唯凭福业因　　不善尚忧千日内　　胎生产死夭亡身
　　十斋具足。免十恶罪。放其生天　赞曰。
　　一身六道苦茫茫　　十恶三涂不易当　　努力修斋功德具　　恒沙诸罪自销亡
　　我常使四药叉王。守护此经。不令陷没　赞曰。
　　阎王奉法愿弘扬　　普告人天众道场　　我使药叉齐守护　　不令隐没永流行
　　稽首世尊。狱中罪人。多是用三宝财物。喧闹受罪。识信之人。可自诫慎。勿犯三宝。业报难容。见此经者。应当修学　赞曰。
　　欲求安乐住人天　　必莫侵凌三宝钱　　一落冥间诸地狱　　喧喧受苦不知年
　　尔时琰魔法王。欢喜踊跃。顶礼佛足。退坐一面。佛言。此经名为阎罗王。授记四众。预修生七往生净土经。汝当流传国界。依教奉行　赞曰。
　　阎王退坐一心听　　佛更殷勤嘱此经　　名曰预修生七教　　汝兼四众广传行
　　佛说阎罗王授记四众。预修生七往生净土经。普劝有缘。预修功德。发心归佛。愿息轮回　赞二首　第一首。
　　一身危脆似风灯　　二鼠侵欺啮井藤　　苦海不修桥筏度　　欲凭何物得超升
　　第二归佛修心　赞曰。
　　船桥不造此人痴　　遭险恓惶君始知　　若悟百年弹指过　　修斋听法莫教迟

　　佛说预修十王生七经

　　权衡现迹。誓度群类。应机大圣。鉴衡慈王。誓尽迷伦。乃证菩提。甚深弘愿。天矣尽矣。凡人现栖于幽冥。则真身定降于苦类。极济沉伦。拔苦与乐。莫为及也。道人某广劝缁素。敬成供养仪典。妆[米*黄]披阅。愿蒙冥佑。现增福寿。历代幽魂超登乐。奉祝国祚灵长。民游富城。何幸如斯。
　　成化五年六月　日志
