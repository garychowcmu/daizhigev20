续藏经   化珠保命真经
　　 

　　佛说化珠保命真经

　　　　药王菩萨化理流布
　　如是我闻。尔时佛在兜率罗天。顶摩尼珠[火*毗]耀如日。照见娑婆世界众生因缘。天龙八部恭敬瞻仰。药王药上二法王子。即从坐起顶礼。白佛言。世尊。众生疾厄不等。即如[病-丙+鲁]痘。盛行世间。或生胎中。或在怀抱。或五六岁。以至长壮。邪气流染。存没哀苦。以何因缘。得此恶证。佛言。善哉善哉。吾当为汝细说如是因缘。唯摩尼珠。是历劫来。诸佛之所凝结。虚空直阳。主持世界中有情无情。皆被普照。在人身中。性水精明。珠现其中。如万川月。非一非多。灵光道气。爰[企-止+了]阴阳。缘诸众生。无始劫来。熏染真性。加以欲气粗浊。精血交媾。以故受生之后。真妄搏击。清浊衡衡。此性体中。直摩尼珠。既有清浊明暗诸相。彼形骸里。幻摩尼珠。遂有[病-丙+鲁]痘。厚薄诸证。一法子再白佛言。佛性慈悲。摩尼普照。合得生理。缘何没故。佛告王子。真性不坏。生生不减。缘众生心。妄起善恶。善气轻清。恶气重浊。轻清为阳。重浊为阴。阳清珠明。性以制命。仍居阳界。阴浊珠暗。命与性离。仍还阴界。非摩珠有明有暗。而彼众生自别明暗。阴阳异路。善恶异报。[病-丙+鲁]痘存没。以是不齐。药王菩萨再起白佛。颇有众生。现居阳界。于[病-丙+鲁]痘时。见诸恶鬼。或男或女。种种恶形。提抱小儿。或至水边。或以船载。为何以故。现诸形像。佛言。一气氤氲。如水鸿潒。人处其中。如鱼游水。阴气既多。阴神随之。神离其舍。而游鸿潒。如人舍宅。而涉泛滥。至修善人。阳气阳神。见诸善形。亦复如是。彼命终人。过奈河桥。或有牛头夜刃凶神。或有莲华幢幡吉相。亦皆如是。一切惟心。更复何疑。时药王菩萨再白佛言。婴儿始孩。有何恶业。而得恶报。又若善男信女。将以何法。而得消灾。愿佛慈悲更为演说。俾诸众生坚固善念。佛言。善哉善哉。汝能诸众生。求大饶益。我今当说。婴孩何罪。缘世界众生生死轮回。前世恶业。其性阴浊。神气不清净。摩尼不照。以致[病-丙+鲁]亡。又或父母先人恶业相感。阴阳相缠。欠债杀生。淫秽不净。致儿命不保。死沉受河。哀苦痛哭。受其罪报。曾不知愆。服药求医。怨天尤人。有何益哉。若有善男子善女人。常存善心。慈悲喜舍。时持杀盗淫邪之戒。便生端生有福之儿。神灵气清。聪明智慧。与摩尼珠。浑合无二。有何灾疹能侵。若有人于儿子[病-丙+鲁]痘时。顿发善心。自悔恶业。父母斋戒。不杀不淫。香华耀烛。晨夕顶礼。持诵尊佛宝号。及秘密神咒。满一千遍。或五千四千余遍。即有佛圣降灵。摩尼照耀。天龙守护。恶鬼逃亡。孩儿保命。父母延年。是大饶益。不可思议。时二法王子欢喜踊跃。稽首白佛。若有人持诵佛号。及神咒者。我当分身。遍至其处。普垂救护。俾得安宁。于是佛对药王药上二大菩萨。而说咒曰。
　　唵波罗蜜多唵悉达多般怛那
　　南无毗婆尸佛　　南无尸弃佛　　南无毗舍浮佛　　南无拘留孙佛　　南无毗那含牟尼佛　　南无迦叶佛　　南无本师释迦牟尼佛　　南无当来弥勒尊　　南无大慈大悲救苦救难灵感观世音菩萨摩诃萨　　南无誓度众生消灾增寿药王药上菩萨摩诃萨


　　唵波罗蜜多唵悉多般怛那

　　佛说化珠保命真经


 药王菩萨化珠保命真经序

　　贵阳龙冈庄地近夷。痘患为甚。俗儿将痘。则出之旷野。不死然后持归。予年过六旬。儿女各一。俱将痘从俗。远置儿于废庙中。有游僧。体貌甚奇。持一小箧。时出箧中类居草根。啮曰。吾自乐此。不饮酒行。若大醉将跌状。呼曰。急扶我骸。时庙中置儿。约十数僧。遍视之。伸两指按诸儿面痘即应。指所按处。而发余体。皆无予异之。欲延归视女。僧曰。家向何方。指示之僧。俯首吸泉水。登高望所向。噀之一方。小儿痘皆稀。如水珠象。曾无一失。后莫知所往。惟留一像于庙壁中。及痘疹复行。争抱儿置其所痘。复多吉时有牧童。从山中来。熟视其像。指谓众曰。此僧吾方遇之山中醉卧。吾不敢近。众即随牧童。追寻无迹。惟悬所持箧于石灯上。因发箧而得是经。遂祀其像。持诵此经。自是龙冈始知奉佛而灾疹渐消。得免痘患。予欲广施此经。以惠十方。故备述所自云。
　　弟子刑敬拜书



　　予谪居贵阳。多病寡欢。日坐小轩。捡方书及释典。始得是经阅之。其妙义奥旨。大与虚无之谈异。实余平生所未经见。按方书诸病之生。可以审证而治。惟[病-丙+鲁]痘之种。不见经传。上古未有间。有附会之说。终非的证。治无明验。此经所言。甚详悉可信。且痘之发也。必焚香洁净。戒酒。忌诸恶秽。其机盖与神通云细察。游僧所吉。即药王菩萨现世度厄。其曰吾自乐此者药也。曰急扶我骸者急救婴孩。也乃谋之父老。因其废庙。而寺之名。其悬箧之石。曰佛箧峰寺。成二年而大兴。疾病祷者立应。予既名还携归。重刻此本。而家藏之。并为之序。
　　正德庚午阳明王守仁识
　　凡持此经。切须斋戒。不杀不淫。香灯华水。或设佛像礼念。或当空拜俑。仍虔具果品。斋供致祭行。珠神甚验。或敦请僧道。代诵亦可(此贵阳相传真诀)。
　　万历己酉孟夏净土弟子(陈宗濠蓝折蔡　炳蓝堙)同梓



　　观世音菩萨稀痘感应塔号
　　志心顶礼
　　海中涌出普陀山　　观音菩萨在其间　　三竿翠竹为伴侣　　一枝杨柳洒尘凡　　鹦鹉衔花来供养　　龙女献宝百千[舟*犬]　　脚蹈红莲千朵现　　手持净水度群生
　　大慈悲救苦难稀痘灵感观世音菩萨
　　唵阿卢勒继娑婆诃
　　请福迎祥消灾锡庆(计五千四千八拜)
　　右观音菩萨稀痘宝塔。素最灵应。己亥年。亨仲儿叔修方三岁。十一月忽发热。家人饲以酒。遂过热三日。痘见面通。红如橘皮。状见[虎-儿+(了-(丁-一)+(主-土+(乳-孚)))]啼。狂舞不止。家人惶骇。亨仲亦忧甚。无可奈何。因忆观音稀痘之应。乃具香烛。牛家顶礼。始插香于炉心。默计以为必拜。尽一炷香方起。时儿啼甚。烝拜未及寸香。儿啼遂止。仲闻啼止。未知消息。窃计或藉灵应少差。否则事且不测。或毒坆坆内不能啼。未可知也。疑骇不可忍方拜。及寸余。香即起燃。纸烛照儿面。红点[其/水]布。肉见白地。无复向时通红之相。儿且稳睡。既而痘疡果保疹安。灵庇非一。当灌浆后。一医谓宜服人参二钱。仲剪参在手。偶转身触撒于地。僮拾少许。因再市参。煎之方熟。又为一僮误触火烬。药罐覆地。仲悟遂不服参。后遇一名医。谓曰。此儿浆后更服参。翻助火毒。未可瘳也。姑知观音默佑之妙。亨仲深荷洪慈。莫繇酬报。因书此。晋劝流传。令保童之家祷之。必获灵应云。
　　万历己酉阳月吉旦闽王亨仲熏沐拜梓
　　竺干之书不经译而传于兹土者。吾于此经始见焉。新建所谓药王菩萨现世度厄。良有以也。新建于儒可谓杰然者也。尊信此经。而刻之序也。则世儒岂可异端而侮之哉。况于奉佛者耶。予得此经。而什袭珍藏也久矣。药王菩萨不待请。而化现流布。予又忆。古曰。君子莫大乎善与人同。是故附剞厥氏。令广其传云。
　　宽文壬子夏至日　杉室主人连山僧交易书
　　文政五壬午年十二月十二日以稻野千手院静快法印本书写功了　　北斗山沙门秀阳(六十四岁)
