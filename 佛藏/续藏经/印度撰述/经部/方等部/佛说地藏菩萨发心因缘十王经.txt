续藏经   佛说地藏菩萨发心因缘十王经
　唐 藏川述

　　佛说地藏菩萨发心因缘十王经

　　　　成都麻大圣慈恩寺沙门　藏川　述
　　如是我闻一时佛在鸠尸那城跋提河边沙罗双树入涅盘处诸大声闻前后围绕无量菩萨皆悉集会天人大会五十二类皆来云集前分之后遗教之前。
　　尔时世尊放大光明照阎魔国嘿然而住时阎魔王十大王众狱司侯官司命令神司录记神阎魔使者罗刹婆无量异类无数鬼神部类从属忽然涌出恭敬供养合掌向佛尔时世尊还内光明告阎魔法王言是娑婆国一切众生根钝障重不孝父母不信因果以心为师造作五逆四重十恶皆悉堕在阎魔地狱冥途中间都不觉知非我世尊谁人起慈孔雀等经与百年寿虽然终尽人间八苦犹如深乐冥涂受苦极苦中苦我今略说。
　　尔时阎魔法王及诸王等从座而起合掌向佛而白佛言世尊善哉善哉释迦牟尼法王能以平等大慈大悲为我等说照三涂暗。
　　尔时世尊告阎魔王及秦广王等言一切众生各有六识八识九识义如前说今此经中唯有二说魂识说三魄识说七三种魂识一名胎光业魂神识二名幽精转魂神识三名相灵现魂神识于阿赖耶识开为三魂心性心相如水中波不二而二性者三身法报应性本觉如来无一众生而不具足三身如来依我此觉智觉树成道依我此理双树示灭相者三魂随善恶业流转生死受苦受乐无有间断依造恶业受三涂苦如今众生依我修善令得佛道一切众生亦复如是七种魄识一名雀阴魄神识二名天贼魄神识三名非毒魄神识四名尸垢魄神识五名臭肺魄神识六名除秽魄神识七名伏尸魄神识于七转识分别性相准魂可知一切众生临命终时阎魔法王遣阎魔率一名夺魂鬼二名夺精鬼三名缚魄鬼即缚三魂至门关树下树有荆棘宛如锋刃二鸟栖掌一名无常鸟二名跋目鸟我汝旧里化成[监*鸟][缕*鸟]示怪语鸣别都顿宜寿(此鸟近吴语云析家命鸣)我汝旧里化成乌鸟示怪语鸣阿和萨加(此鸟远吴语病来将命尽)尔时知否亡人答曰都不觉知尔时二鸟忿怒炽盛呵亡人曰汝在人间不恐罪业我为惩恶心不饮歠脑汝在人间不恐罪业我为惩恶心不食拔汝眼然通树门阎魔王国块死天山南门亡人重过两茎相逼破[胜-力+天]割[虎-儿+肉]析骨漏髓死天重死故言死天从此亡人向入死山险坂寻杖路石愿鞋然即男女于葬送具三尺杖头书地藏状并随求陀罗尼具鞋一具置魄神边(墓处名也)轻过亡人如通大穴微善亡人两茎不碍死天冥涂间五百臾缮那。
　　尔时秦广王告亡人言哀哉苦哉吊苦颂曰。
　　汝去过死山　　渐近阎魔王　　山路无衣食　　饥寒苦何忍
　　尔时天尊说是偈言。
　　一七亡人中阴身　　驱将坠墯数如尘　　且向初王齐捡点　　由来未度奈河津　　召于亡人坐门关　　死天山门集鬼神　　杀生之类先推问　　铁杖打体难通申

　　第一秦广王(不动明王)


　　第二初江王宫(释迦如来)

　　葬头河曲于初江边官厅相连承所渡前大河即是葬头见渡亡人名奈河津所渡有三一山水濑二江深渊三有桥渡官前有大树名衣领树影住二鬼一名夺衣婆二名悬衣翁婆鬼警盗业折两手指翁鬼恶无义逼头足一所寻初开男负其女人牛头铁棒挟二人肩追渡疾濑悉集树下婆鬼脱衣翁鬼悬枝显罪低昂与后王厅尔时天尊说是偈言。
　　二七亡人渡奈河　　千群万队涉江波　　引路牛头肩挟棒　　催行马头腰擎叉　　苦牛食牛牛头来　　乘马苦马马头多　　无衣寒苦逼自身　　翁鬼恶眼出利牙

　　第三宋帝王宫(文殊菩萨)

　　于二江岸上官厅之前恶猫群集大蛇并出来时亡人割破奶房系缚身体时阎魔率呵亡人言我等非无慈逼汝邪淫业此苦犹轻后王逼何尔时天尊说是偈言。
　　三七亡人转恓惶　　始觉冥涂险路长　　各各点名知所在　　群群驱送五官王

　　第四五官王宫(普贤菩萨)

　　于三江间建立官厅大殿左右各有一舍左秤量舍右勘录舍左有高台台上有秤量幢业匠[木*(ㄊ/冉)]巧悬七秤量身口七罪为纪轻重意业所作不悬秤量次至镜台当见镜影于此秤量点目有三别一者斤目断为重罪重中开轻为二八狱罪二者两目断为中罪为饿鬼罪三分目断为下罪为畜生罪先破不妄语戒后余造恶至秤前时秤锤自动自然低昂课亡人言汝所造罪秤目定重亡人欺咳曰我未昂秤暗何为我敢不信之尔时访罗取于罪人置秤盘上秤目如故亡人闭口造恶变面访罗下之传勘录舍赤紫冥官令点秤书光禄司候印押录帐具载宪章奏阎魔宫尔时天尊说是偈言。
　　五官业秤向空悬　　左右双童业薄全　　轻重岂由情所愿　　低昂自任昔因缘
　　双童子形奘偈曰。
　　证明善童子　　时不离如影　　低耳闻修善　　无不记微善　　证明恶童子　　如响应声体　　留目见造恶　　无不录小恶

　　第五阎魔王国(地藏菩萨)

　　阎魔王国(自人间地去五百臾善那)名无佛世界亦名预[方*尔]国亦名阎魔罗国大城四面周围铁墙四方开铁门左右有檀恭幢上安人头形人能见人间如见掌中庵罗之果右黑暗天女幢左太山府君幢尔时世尊告大众言谓诸众生有同生神魔奴阇耶(同生略语)左神记恶形如罗刹常随不离悉记小恶右神记善形如吉祥常随不离皆录微善总名双童亡人先身若福若罪诸业皆书尽持奏与阎魔法王其王以簿推问亡人算计所作随恶随善而断分之复二幢主以人头所见重奏彼王次有二院一名光明王院二名善名称院光明王院于中殿里有大镜台悬光明王镜名净颇梨镜昔依无遮因感一大王镜阎魔法王向此王镜鉴自心事三世诸法情非情事皆悉照然复围八方每方悬业镜一切众生共业增上镜时阎魔王同生神簿与人头见亡人策发右绕令见即于镜中现前生所作善福恶业一切诸业各现形像犹如对人见面眼耳尔时同生神从座而起合掌向佛说是偈言。
　　我阎浮如见　　今现与业镜　　毫末无差别　　质影同一相
　　尔时亡人惊悸逼心颂曰。
　　前知有业镜　　敢不造罪业　　鉴镜如削身　　何此知男女
　　尔时阎魔法王重告大众我以阎浮日月所行正五九月长月十齐殊向阎浮于人众同分为作善福人遣监福监醮使乘飞面白马至须臾之顷见所作业即还须臾向我说所见福为作恶罪人遣通奏通府使至如上使我今殷勤断众生业众生不知恣作恶业堕三恶道非我无悲心善福众生于十齐日受持十戒存当苦悲一日至心进念定光佛八日至心进念药师琉璃光如来十四日至心进念贤劫千佛十五日至心进念阿弥陀佛十八日至心进念地藏菩萨从旦至食供养称名必定不受四恶道苦二十三日至心进念势至菩萨二十四日至心进念观世音菩萨二十八日至心进念毗卢遮那如来二十九日至心进念药王菩萨三十日至心进念释迦牟尼佛如是十齐修习一年能持十戒能念十尊能除疫病五病鬼使得寿百年得福百秋命终之后生诸佛国复能于我及夺魂神名拏吉尼众并传尸鬼名起死鬼制呾罗月(正月)室罗伐拏(五月)未伽始罗(九月)于白黑七日至黄昏时供养我等所谓香花金米银钱银幡银弊仙果二种(石榴枣果)清茶正向北方皆备诸供一心顶礼至心请念大神咒一百八遍我阎魔王并诸眷属哀愍纳受供养已后钱幡弊等皆是醮之当尔之时以本誓力虽着死簿反着生书横死非命必转延寿受持不绮语戒之人必定不受横死非命即于佛前说神咒曰。
　　唵炎摩曳达罗磨罗阇耶萨缚贺【◇】
　　尔时阎魔法王说根本咒已告监福使言若有众生日日持念一百八遍者汝具无量阎魔率不离左右如守眼睛若有所求速疾圆满若有苦痛与阿伽陀若求园林若愿浴池种种众愿皆令满足尔时监福使等合掌恭敬进承教来退当奉行随善恶业定七道报尔时天尊说是偈言。
　　五七亡人息诤声　　罪人心恨未甘情　　策发仰头看业镜　　悉知先世事分明
　　复说善名称院此处殊胜于无佛处别立净土金沙满地银玉叠道四畔筑四宝四门开顺金树分七珍枝开妙花每房结微果花寻开花长春不散果寻结果长秋不落池开七宝莲重青黄赤白汀鸣六种鸟和宫商角征羽庄严微妙如兜率天中殊胜殿安五宝座即是地藏菩萨入定宝处四方有座四大菩萨所座所谓破恶趣菩萨悲旋润菩萨金刚笑菩萨除忧暗菩萨尔时无佛世界能化导师悲愿金刚地藏菩萨坐中央座每日晨朝入恒沙定从定起已遍十方国住立有情室宅门户净信念我开于两手熙怡微笑现智笑士(亦名金刚笑大菩萨)闻行不净以左中指针于臆上悲泣而去现悲旋润或入地狱皆令离苦及余恶趣遍入救生愿力自在日日不怠。
　　昔在因地发大愿故我念过去无数劫中有佛出世号名觉华定自在王佛彼佛世尊入涅盘后于像法中有佛形像尔时我为圣近士女起大深信供养恭敬我知悲母堕在地狱为救彼苦七日断食一心祈请于第七日第五更时室中空内忽现佛身而告我言善哉善哉圣近士女欲得度脱悲母极苦当发无上大菩提心能度三世一切父母能化无佛世界众生能化地狱悲母等类故名地藏地狱众生为库藏故于未来世堪救极苦依佛教来始发善心初发无上大菩提心同诸佛行愿即救母苦令得解脱如彼佛说我其后发事愿立誓颂曰。
　　我若证真后　　于地狱代苦　　可代不代者　　誓不取正觉　　我若证真后　　于饿鬼施食　　可施不施者　　誓不取正觉　　我若证真后　　于畜生[齿*齐]啖　　可救不救者　　誓不取正觉　　我若证真后　　于修罗诤苦　　可和不和者　　誓不取正觉　　我若证真后　　于有缘众生　　不入三昧者　　誓不取正觉　　我若证真后　　畏短命念我　　不令得长寿　　誓不取正觉　　我若证真后　　为病苦念我　　不令得除愈　　誓不取正觉　　我若证真后　　除王难念我　　不令得恩赦　　誓不取正觉　　我若证真后　　离怨贼念我　　速疾不远离　　誓不取正觉　　我若证真后　　厌贫苦念我　　不令丰衣食　　誓不取正觉　　我若证真后　　求官位念我　　不令得高官　　誓不取正觉　　我若证真后　　于临终念我　　其时不现身　　誓不取正觉　　我若证真后　　为六道众生　　随应所得度　　为施甘露法　　我随趣分身　　于缘熟众生　　以六种名字　　应于当当身
　　尔时世尊告乞叉底孽波菩萨言善哉善哉谛听地藏于未来世为缘现身我当授记六种名字颂告言。
　　预天贺地藏　　左持如意珠　　右手说法印　　利诸天人众　　放光王地藏　　左手持锡杖　　右手与愿印　　雨雨成五谷　　金刚幢地藏　　左持金刚幢　　右手施无畏　　化修罗靡幡　　金刚悲地藏　　左手持锡杖　　右手引摄印　　利傍生诸界　　金刚宝地藏　　左手持宝珠　　右手甘露印　　施饿鬼饱满　　金刚愿地藏　　左持阎魔幢　　右手成辨印　　入地狱救生
　　尔时乞叉底孽波菩萨欢喜踊跃而起合掌前白佛言今从空佛闻此授记得未曾有若于未来当堪利益恶趣众生不舍此身成大丈夫尔时世尊而告我言善哉如愿善哉如愿即时动地即天雨花忽然变成大丈夫僧即得大乘第三果位尔时世尊而告我言今无佛世能化堪忍于未来世有佛名为释迦牟尼佛处忉利天先知汝来灭后弟子皆悉付汝其娑婆国人多好恶实非汝愿不见能化若入地狱授五八戒恶趣救生于此一事超过恒沙无数菩萨即我略说汝未来世善权方便功德偈言。
　　若有顺母教　　皆是地藏身　　殷勤化悲母　　愿力自在故　　若有念我名　　每日称百返　　于四恶趣中　　代苦与解脱　　若有正王臣　　为帝释拥护　　若有邪王臣　　为阎魔罚之　　极恶罪人海　　无能渡导者　　乘地藏愿船　　必定到彼岸
　　尔时空佛说是偈已忽然变化隐而不现我大丈夫闻佛记别即得善现色身三昧从其已来每日入定利益众生无时暂怠。
　　尔时大会阎魔王等诸罗刹婆闻乞义底孽婆菩萨宿世因缘深信因果无量功德皆为眷属扶助化导于善名处略说往古本愿事竟。

　　第六变成王厅(弥勒菩萨)

　　依前二王秤镜两现若罪逼恶若福劝善尔时天尊说是偈言。
　　亡人六七滞冥途　　切怕坐人警意愚　　日日只看功德力　　天堂地狱在须臾

　　第七太山王厅(药师如来)

　　依前三王处断勘决两舌之罪善因恶缘求于生缘尔时天尊说是偈言。
　　七七冥途中阴身　　专求父母会情亲　　福业此时仍未定　　更看男女造何因
　　亡人逼苦愁叹颂曰。
　　待七七个日　　不饮食逼寒　　男女以遗财　　早造善扶我　　设亲禁入狱　　子静居家哉　　何[(工*几)/儿]阎狱苦　　头燃犹非喻

　　第八平等王(观世音菩萨)

　　内含慈悲外现怒相且施教化之且贪刑罚之尔时天尊说是偈言。
　　亡人百日更恓惶　　身遭枷械被鞭伤　　男女努力造功德　　从兹妙善见天堂

　　第九都市王厅(阿閦如来)

　　哀亡人言于诸经中造法花经龙女出海无垢成道于诸佛中造阿弥陀佛光明遍照除热寒苦缘人男女欲救亡人今日追善受八齐戒福力殊胜男女勿嗔能救亡苦尔时天尊说是偈言。
　　一年过此转苦辛　　男女修齐福业因　　六道轮回仍未定　　造经造佛出迷津　　极恶极善不来处　　微恶微善为亡宾　　依佛经力定二报　　以追修福登金人

　　第十五道转轮王厅(阿弥陀佛)

　　尔时天尊说是偈言。
　　后三所历是关津　　好恶唯凭福业因　　不善尚忧千日内　　胎生产死夭亡身　　邪见放逸过　　愚痴无智罪　　犹如车轮回　　常在三途狱
　　尔时十王诸罗刹婆冥官司候从座而起合掌向佛而白佛言世尊我等诸王或权或实如实类等受苦难忍何离苦宫归无为家尔时世尊告诸王言汝等先世见他恶苦悦为自乐劝他造恶闻他善憎闻有得死以为欢乐贪心惜财嗔恚失理如是等众生得生阎魔国前分涅盘中如广说佛性常住凡有心卢当具佛性悉皆当得无上菩提汝等有心当知佛性必定永离三热大苦佛性偈曰。
　　诸行无常　　是生灭法　　生灭灭已　　寂灭为乐
　　我念过去无量劫中尔时我为雪山童子始闻此义永离生死得涅盘道尔时诸王闻佛偈语深生欢喜味甘露膳即离热恼得不退转尔时大众闻佛所说皆大欢喜皆悉作礼而去涅盘处还阎魔王国信受奉行。

　　佛说地藏菩萨发心因缘十王经

　　右本末记曰。严佛调三藏云。此经梵本非多罗文三昧之内真佛示现授此经。梵文从三昧起。先书竹帛。然后修习。从北天竺。到支那国。大圣文殊。于照耀殿。为许流通。时天圣十年十一月也。小苾刍原孚。普化众信之缘。广开消罪之路。因以入梓。永为流通。伏愿十号至尊。垂拔苦与乐之慈悲。十殿冥侯。惠记善录。恶之赦宥。地狱化为净刹。镬汤变作清凉。
