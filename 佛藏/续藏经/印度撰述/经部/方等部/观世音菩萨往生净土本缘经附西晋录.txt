续藏经   观世音菩萨往生净土本缘经
　失译 附西晋录
　　 

　　观世音菩萨往生净土本缘经

　　　　失译人今附西晋录
　　如是我闻。一时佛在王舍城鹫峰山顶。与大比丘众及诸大菩萨天龙八部人非人等。恭敬围绕。而为说大菩萨本生因缘。尔时佛前有大光明。遍照南阎浮提。渐及佗方国土。而光明中说偈言曰。
　　成就大悲解脱门　　常在娑婆补陀山　　昼夜六变观世间　　本愿因缘利一切
　　是时众会见此光明。闻说偈言。生未曾有想。莫不疑怪。次第问因缘无答者。尔时众中。有一菩萨摩诃萨。名曰总持自在。从座而起。便白佛言。世尊。有何因缘。现此光明。谁人所放。我等大众。见斯光明。闻说偈颂。未知因缘。愿为我等。当说其因缘。佛告总持自在菩萨。善哉善哉。汝等谛听。从此西方。过二十恒河沙佛土。有世界。名曰极乐。其土众生无有众苦。但受诸乐。其国有佛。号阿弥陀。三乘圣众充满。其中有一生补处大士。名观世音自在。久植善根。成就大悲行愿。今来此土。为欲显示往生净土本末因缘。现此光明。普照世界。不久自来。汝等当问偈颂因缘。尔时观世音菩萨摩诃萨。百千大菩萨众。俱共来诣鹫山顶。头面礼佛。赞叹供养已。退坐一面。时总持自在菩萨。承佛威力。往观世音所。共相慰问。白观世音言。善男子。所放光明。演说微妙伽陀。未识本末因缘。其意云何。时观世音告总持自在言。乃往过去。不可说阿僧祗劫前。当于南阎天竺。有一国。名摩涅婆咤。其国有一梵士。名曰长那。居家丰饶。有妻□名摩那斯罗。未有子息。夫妇常叹恨。我等财产虽丰足。亦无余念。未有子息。是为遗恨。祈祷天神。殷重求子。其妻未久之间。有身月满。生男子。端正无比。至有三岁。复生男子。梵士得二子。欢喜踊跃。招占相使见二子。相者见而不悦。良久告言。此儿虽端正。别离父母不久。兄号早离。弟名速离。虽闻此言。夫妻相共爱养无厌。早离年至七岁。速离年至五岁。时母摩那斯罗。四大乖违。重病卒起。形色衰损。辛苦病恼。不得安卧。水食绝将。入死门时。二子有母左右。瞻仰面目。忧悲啼哭。长母闻子悲声。血泪交流。从病床而起。以左右手。摩二子头言。生死败坏。不可免脱。占相所言。有实唯然。所恨汝等未及盛年。舍而别离。我有何罪报。汝等何无幸。尔时早离在枕侧。闷绝而卧。良久苏起。呼天唱言。我等如今者幼稚无识。非生母者。谁示明操道。天地空旷。神心无据。一何舍告别离。悲母则诱谕言。世间法尔。生者必灭。譬如驶流。必不久住。今听悲声。深生病惜。又速离以幼稚心。舒于二手。繁细颈。高声啼哭。是时摩那斯罗语二子言。明操至道。无过发菩提心。菩提心者大悲是。若至老大时。欲报四恩。宜须发心。如只今者。汝莫啼哭。我虽死亡。共父住。即呼长那。而语遗言。我今与汝。如车轮。如鸟翼。而有二子。我死汝生。汝爱养不异我生时。曾从佗缘。莫心改变。梵士闻妇遗言。闷绝僻地。苏起唱言。车无一轮。不进寸步。鸟无一翼。不飞尺空。汝入死门。我与谁人。养育二子。夫妇别离。恩爱至悲。我不乐世间。将舍命入死门。时妇复言。二子者。汝与我共生。愿止别离养二子。言讫闭眼。父及二子取其遗言。葬死尸还家。兄在右膝上。恋慕母。弟在左膝上。求食而悲。梵士忧怀中。而作是念。我无力。求佗女为妇。养育稚子。爰有梵士。名毗罗。有一女。心情贞良。即取彼女。收为妇。时举世饥苦。财谷渐尽。库藏空无。生活无凭。长那即语妻言。我闻从是北往七日。有山名檀罗山。有甘果名镇头。将行彼山取妙果。养汝及二子。汝我还来间。将可养育。妻受其语。养育二子。如生母。夫差彼山独往。去后二七日。更不还来。时妻生异念。作是思惟。长那若住彼山不来者。我如何养育二子。若采果虽来。彼爱念二子。我有何等分。今以方便。除遣二子。思惟已语海师。定出时已。更告二子。我汝等养无力。汝父既未还。从此南方。近有岛。海岸孤绝。岸有甘果。滨有美草。我与汝等。共往绝岛。即诣船师所。二子俱乘船渡海。到绝岛岸。语二子。汝等二人先下。戏滨弄沙。我在船中。料理余粮。次下欲求草果。二子即下。东西驰走游戏。不知余事。后母密乘本船。还古乡。二子还到本滨。见之无船。及母不知去所。海侧走疲。举声呼母。更无答者。二子昼夜悲哭。兄早离作如是言。悲母告别离。一去更不来。慈父往檀那罗山。更不还来。后母者置绝岛。密还去。如何存身命耶。时忆念生母遗言。我须发无上道心。成就菩萨大悲。行解脱门。先度他人。然后成佛。若为无父母者。现父母像。若为无师长者。现师长身。若为贫贱者。现富贵身。国王大臣。长者居士。宰官婆罗门。四众八部。一切随类。无不现之。愿我常在此岛。于十方国。能施安乐。变作山河大地。草木五谷。甘果等。令受用者。早出生死。愿我随母生处。不离父生处。如是发一百愿。寿终。父长那从檀那罗山。采镇头果。还来本宅。先问其二子。后母即答言。汝子只今乞求饮食游出。其父有朋友。往其所。问子在所。彼答言。汝出后。过二七日。后母送置南海绝岛。饿死定不疑。尔时长那。呜呼甚自责。我往檀那罗山。取甘果来者。为养二子。而有何罪。忽遇二别离悲。先别离难忍。今亦值生别离。不堪任。即求觅小船。到绝岛滨。四方奔求。唯是白骨一处聚集。衣服散在海滨。知是我子死骨。怀衣骨。啼哭发愿。愿我度脱诸恶众生。速成佛道。或变大地。或水火风。或变草木丛林。为众生作依止。或变五谷增益佗身。或若天若人若神。一切贵贱种形色。无刹不现身。如是发五百愿。又愿我常住娑婆世界。说法教化。如此时间。不食命终。阎浮提大动。诸天来会。禽兽悲鸣不安。空中散化。供养白骨。尔时梵士长那者。今释迦牟尼如来是也。母摩那斯罗者。西方阿弥陀如来是也。兄早离者。我身是也。弟速离者。大势至菩萨是也。朋友者。总持自在菩萨是也。昔檀那罗山者。今灵山是也。昔绝岛者。今补陀落山是也。劫坏之时。器界虽坏。劫成时。先相还现。彼山北面有堀。若金刚有大石。号宝业。我常在彼石上。说大悲行解脱门。成就众生。昔为早离时发愿。处山顶。有七宝殿堂庄严奇妙。我常在宝宫殿。示教利喜。昔呼父母处也。我依彼思往生净土得不退位。思昔舍身。故常在彼山。异类禽兽。昔我所化。现草木。向舍身所。而低其叶。当知光明中偈颂亦如是。始末因缘。尔时释迦牟尼如来。赞叹观世音菩萨。善哉善哉。诚如所言。往生因缘。一一如斯。汝等当知。如今日者。我及阿弥陀一化始终也。譬如父母。有一子。劫稚堕井底。其父入井底。救其子置岸上。其母在岸。抱取养育。诸亲属助母养志。结朋友仪。不还本井秽中。我如慈父。五浊众生如随井底。阿弥陀如悲母在岸上。如净土观世音等。如朋友。得不退。如不还。当知入娑婆五浊秽中。教化六道愚痴众生。今生净土。弥陀引不舍。观世音大势至守护。令不退还。皆依往昔誓愿因缘也。尔时阿弥陀如来无数百千圣众。现空中。说偈言。
　　善哉释迦文　　在浊利众生　　闻名见身者　　决定成佛道　　往昔因缘故　　今来现空中　　欲生我因者　　必来迎西方
　　尔时释迦牟尼佛赞阿弥陀。说偈曰。
　　善哉两足尊　　能利娑婆界　　证明真实法　　慈悲施一切　　若有重业障　　无生净土因　　乘弥陀愿力　　必生安乐国　　若人造多罪　　应堕地狱中　　才闻弥陀名　　猛火为清凉　　若念弥陀佛　　即灭无量罪　　现受无比乐　　后必生净土
　　尔时观世音从座而起。说偈言。
　　二尊如日出　　能破生死暗　　显示往因缘　　经劫不败亡　　我念无量劫　　在于绝岛侧　　发心时因缘　　常在补陀落　　昔在生死时　　二尊为父母　　今在净秽土　　互助化世间
　　尔时大势至说偈言。
　　我从初发心　　随二尊不离　　今闻昔因缘　　能知缘不已　　我动一足时　　三恶离苦恼　　若生净土时　　授手迎西方
　　尔时总持自在王亦复偈说言。
　　我昔为朋友　　今日能知之　　当来得闻者　　决定生净土
　　尔时阿弥陀佛忽念不现。大众欢喜。作礼而去。

　　观世音菩萨往生净土本缘经

