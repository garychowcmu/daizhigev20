续藏经   阿迦陀密一印千类千转三使者成就经法
　唐 不空译
　　 
　　　　大兴善寺三藏沙门大广智不空奉　诏译
　　尔时观世音菩萨在大众会座中而起五体投地礼佛双足而白佛言我有一真言一印三使者真言广大成就之法愿为利益安乐阎浮提诸善男子善女人故唯愿世尊哀愍听许我今说之真言曰。
　　那谟罗怛那哆罗夜耶(二)那谟阿利耶婆嚧枳帝(三)跢侄他(四)阇曳阇曳(二合)阇夜(五)婆酰你阇榆跢利(六)迦啰迦罗摩罗摩罗者罗器拏器拏(八)萨婆羯磨跋罗拏你(九)迷婆底莎呵
　　诵此咒已恶业消灭诵至七遍五逆罪灭若满千遍已罪无不灭满十万遍面见观音种种庄严者七日之中初作法时唯得食乳糜苏最后一日勿食十五日夜佛前念诵无定限数见像摇出声唱言善哉善哉故光明照曜复以真珠宝物安咒师顶上即智成验面见观音已得满一切善愿。
　　又於垂眠中梦见观音种种庄严者一切善事成就一切恶业消灭直转读者亦得灭罪。
　　次说一印亦利益众生以一印三十二遍种种成辨二手合二火背相合以二母指押二头指为钩以印假使向虚空为天盖境界向十方天上随处成结界向本尊为普供养作法为普礼后时为回向又为发遣若欲降伏恶人者作手印无二以嗔心诵一百八遍一切外道所作灭。
　　若人患心病者加持黄土涂於心除差。
　　若人患头病加持大黄二十一遍服之除愈。
　　若人患眼者加持杏子之油涂除差。
　　若人患肿者香末加持一百八遍涂除愈。
　　若人欲令远去魔事加持苦木一百八遍其人远去次使者三印二十八部总摄左右手掌平向天上以大指来去。
　　天上使者费迦逻亦名净满密语曰。
　　费迦逻翳酰[口*皿]娑嚩贺
　　二手合二地来去。
　　虚空使者大仙亦名嚩斯密语曰。
　　悉你也娑嚩贺
　　二手向虚空以二大指来去。
　　下地使者水火雷电自在亦名大罗惹密语曰。
　　唵阇曳阇曳娑嚩贺
　　此三种使者能灭三灾能灭三种执能灭生生世世业障生生世世悉地成就。
　　又此三种使者无相争力顿生顿灭转钵结缚木合空钵。
　　若人得满咒功者乘空界为仙人召集天龙药叉鬼神等任心发遣尤法力也。

　　阿迦陀密一印千类千转三使者成就经法一卷

　　久安五年七月六日辰时许奉受了
　　金刚佛子辨真
