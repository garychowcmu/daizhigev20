续藏经   佛说大如意宝珠轮牛王守护神咒经
　阿谟伽三藏译
　　 

　　佛说大如意宝珠轮牛王守护神咒经

　　　　阿谟伽三藏奉诏译
　　如是我闻。一时佛在波罗捺鹿野园中。为阿若拘邻等五人。转四谛法轮。时会中有一天子。名曰牛王神。即从座起。曲躬合掌。顶礼双足而白佛言。世尊。我有随心自在万事满足神咒。及利益诸有情故。唯愿世尊。哀愍听许我今欲说大神咒。尔时佛赞言。善哉速可演说。我欲闻。是时天子即说咒曰。
　　唵悉底噜悉底噜(利)伴惹伴惹[言*曩]谟履底伽补瑟底伽阿毗遮阿毗遮真多摩尼莎贺
　　时薄伽梵。闻说神咒。普观一切。为诸有情利益安乐故。而说偈言。
　　世间诸众生　　逼切诸贫苦　　虽求资有福　　施与诸众生　　令得无忧恼　　术力胜诸兽　　哀愍诸众生　　施与诸珍宝　　满足诸希求　　齐等诸天众　　福力无等限
　　时薄伽仙毗吉那仙以欢喜信乐心。奉献种种香华灯明。四事供养等。敬礼牛王神珠天。而说偈言。
　　涂香华鬘及烧香　　灯明饮食与钱帛　　奉献牛王神兽天　　纳受悦预增势力　　威德神通遍诸色　　成种种色诸财宝　　施与一切众生类　　故我供养神兽天
　　复次牛王珠天。白佛言世尊。若有诸善男子善女人。受持此经者。彼获几所福德聚。如是说已。佛告牛王珠。受持此经典者。从初发心乃至成佛。身所有福德聚。是善男子善女人福德聚。与彼正等。当如是知。彼善男子善女人。从如来口生佛心之子。若是善男子善女人所方所。即为有佛施作佛事。是故若乐摧破魔军利乐一切。是故汝等欲得一切如来真实智惠者。应当一心读诵此经。能速成就一切福德。又於题名。有五种灵验。何等为五。第一受持人。能摧破魔军众。第二读诵人。今世后世得福德无量。第三书写供养人。今世后世得消灭无量亿劫之所犯罪。至阿鼻拔致位。第四消除一切病苦寿命延长。第五得此宝珠一阙之分。致供养祭读诵恭敬者。生生世世。转诸贫苦报。能令得秘藏无尽果。尔时佛说此神咒经已。一切众会。皆大欢喜。信受奉行。

　　佛说大如意宝珠牛王守护神咒经

　　元应二年十一月二十八日以快玄得业本写之竟
　　金刚资赖心
　　此书尾城南真福密寺藏秘本东南院任瑜法亲王相传之古本也。
