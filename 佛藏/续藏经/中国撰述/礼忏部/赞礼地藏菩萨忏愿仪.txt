续藏经   赞礼地藏菩萨忏愿仪
　明 智旭述


　　 

　　赞礼地藏菩萨忏愿仪

　　　　明　菩萨沙弥古吴　智旭　述
　　(行者净身口意。至尊像前。应念我及众生。积迷造罪。无救无归。大士洪慈。为归为救。又念大士法身。及十方三宝。体常徧满。无所不在。与我现前心性。平等无二。起深信解。如奉慈颜。敷具拱立。唱云)。
　　一切恭敬
　　一心顶礼十方常住三宝(总一礼已。严持香华。如法供养。唱云)
　　愿此香华云。徧满十方界。供养一切佛。尊法诸贤圣。无边佛土中。受用作佛事。(至此停唱。烧香散华。至心想云)。
　　一切佛法僧宝。体常徧满。无所不在。愿令以此香华。等同法性。普熏一切诸佛剎土。施作佛事。十方一切供具。无时不有。我今当以十方所有一切种种香华．璎珞．幢幡．宝盖．诸珍妙饰．种种音乐．灯明烛火．饮食衣服．卧具．汤药。乃至尽十方所有一切种种庄严供养之具。忆想遥拟。普共众生。奉献供养。一切世界中。有修供养者。我今随喜。若未修供养者。愿得开导。令修供养。又愿我身速能徧至一切剎土。於一一佛法僧所。各以一切种庄严供养之具。共一切众生等持奉献。供养一切诸佛法身．色身．舍利形像．浮图庙塔。一切佛事。供养一切所有法藏。及说法处。供养一切贤圣僧众。愿共一切众生。修行如是供养已。渐得成就六波罗蜜．四无量心。深知一切法本来寂静。无生无灭。一味平等。离念清净。毕竟圆满。(想已。起云)。
　　供养已。一切恭敬。(一礼已。次复合掌赞云)。
　　南无地藏菩萨摩诃萨。以神通力。现声闻像。是诸微妙功德伏藏。是诸解脱珍宝出处。是诸菩萨明净眼目。是趋涅盘商人导首。如如意珠。雨众财宝。随所希求。皆令满足。照行善者。犹如朗日。照失道者。犹如明炬。除烦恼热。如月清凉。渡四流者。为作桥梁。趋彼岸者。为作船筏。伏诸外道如师子王。降诸天魔如大龙象。护诸怖畏如亲如友。防诸怨敌如堑如城。救诸危难犹如父母。藏诸怯劣犹若丛林。令诸有情善根不坏。现妙境界令众欣悦。劝发有情增上惭愧。求福慧者令具庄严。能无功用转大法轮。殊胜功德不能测量。久修坚固大愿大悲。勇猛精进过诸菩萨。於一食顷至心归依称名念诵礼拜供养。能令一切。皆离忧苦。求诸所愿。速得满足。安置生天涅盘之道。故我一心归命顶礼。(赞已。一礼。添香致敬。唱云)。
　　一心顶礼本师释迦牟尼如来(拜下。想云。能礼所礼性空寂。感应道交难思议。我此道场如帝珠。释迦如来影现中。我身影现如来前。头面接足归命礼。下皆准此。唯改佛名)。　　一心顶礼过去师子奋迅具足万行如来。觉华定自在王如来。　　一心顶礼一切智成就如来。清净莲华日如来。　　一心顶礼无边身如来。宝性如来。波头摩胜如来。师子吼如来。　　一心顶礼宝胜如来。宝相如来。袈裟幢如来。大通山王如来。　　一心顶礼净月佛。山王佛。智胜佛。净明王佛。智成就佛。无上佛。妙声佛。满月佛。月面佛。如是等不可说诸佛如来。　　一心顶礼拘留孙佛。毗婆尸佛。等七佛如来。　　一心顶礼普光佛等五十三佛如来。　　一心顶礼过去殑伽沙等诸佛如来。　　一心顶礼忉利天宫。十方集会。无量世界不可说不可说一切诸佛如来。　　一心顶礼未来净住世界安乐劫中无相如来及十方三世一切诸佛如来。　　一心顶礼十方一切诸佛所有色身．舍利．形像．浮图庙塔．一切佛事。(想云。诸佛法身如虚空。化事住世难思议。我皆影现化事前。一一皆悉归命礼)　　一心顶礼地藏菩萨本愿经。大乘大集地藏十轮经。占察善恶业报经及十方三世一切法藏。(总三礼。想云。真空法界如虚空。常住法宝难思议。我皆影现法宝前。莫不皆悉归命礼)　　一心顶礼文殊师利菩萨。财首菩萨。定自在王菩萨摩诃萨。(想偈如佛。但改菩萨名字。下皆仿此)　　一心顶礼无尽意菩萨。解脱菩萨。普贤菩萨摩诃萨。　　一心顶礼普广菩萨。观世音菩萨。虚空藏菩萨摩诃萨。　　一心顶礼好疑问菩萨。弥勒菩萨。金刚藏菩萨。坚净信菩萨摩诃萨。　　一心顶礼十方三世一切菩萨摩诃萨。　　一心顶礼憍陈那尊者。优波离尊者。目乾连尊者。一切声闻缘觉贤圣僧。　　一心顶礼忉利宫中分身来集地藏菩萨摩诃萨。　　一心顶礼大集会中现声闻相地藏菩萨摩诃萨。　　一心顶礼占察经中善安慰说地藏菩萨摩诃萨。　　一心顶礼入能发智定地藏菩萨摩诃萨。　　一心顶礼入具足无边智定地藏菩萨摩诃萨。　　一心顶礼入具足清净智定地藏菩萨摩诃萨。　　一心顶礼入具足惭愧智定地藏菩萨摩诃萨。　　一心顶礼入具足诸乘明定地藏菩萨摩诃萨。　　一心顶礼入无忧神通明定地藏菩萨摩诃萨。　　一心顶礼入具足胜通明定地藏菩萨摩诃萨。　　一心顶礼入普照诸世间定地藏菩萨摩诃萨。　　一心顶礼入诸佛灯炬明定地藏菩萨摩诃萨。　　一心顶礼入金刚光定地藏菩萨摩诃萨。　　一心顶礼入智力难推伏定地藏菩萨摩诃萨。　　一心顶礼入电光明定地藏菩萨摩诃萨。　　一心顶礼入具足上妙味定地藏菩萨摩诃萨。　　一心顶礼入具足胜精气定地藏菩萨摩诃萨。　　一心顶礼入上妙诸资具定地藏菩萨摩诃萨。　　一心顶礼入无诤智定地藏菩萨摩诃萨。　　一心顶礼入能引胜踊跃定地藏菩萨摩诃萨。　　一心顶礼入具足世路光定地藏菩萨摩诃萨。　　一心顶礼入善住胜金刚定地藏菩萨摩诃萨。　　一心顶礼入增上观胜幢定地藏菩萨摩诃萨。　　一心顶礼入具足慈悲声定地藏菩萨摩诃萨。　　一心顶礼入引集诸福德定地藏菩萨摩诃萨。　　一心顶礼入海电光定地藏菩萨摩诃萨。　　一心顶礼能入如是殑伽沙等诸定。成熟一切有情地藏菩萨摩诃萨。　　一心顶礼以诸定力除刀兵劫地藏菩萨摩诃萨。　　一心顶礼以诸定力除疾病劫地藏菩萨摩诃萨。　　一心顶礼以诸定力除饥馑劫地藏菩萨摩诃萨。
　　(礼竟如前。想偈毕。复作是念)。
　　我及众生。无始常为三业六根重罪所障。不见诸佛。不知出要。但顺生死。不知妙理。我今虽知。犹与众生。同为一切重罪所障。今对地藏．十方佛前。普为众生。归命忏悔。惟愿加护。令障消灭。(作是念已。胡跪唱言)。
　　普为法界一切众生。悉愿断除三障。归命忏悔。(唱已。五体投地。复作是念)。
　　我与众生。无始来今。繇爱见故。内计我人(一)。外加恶友(二)。不随喜他一毫之善(三)。惟徧三业广造众罪(四)。事虽不广恶心徧布(五)。昼夜相续无有间断(六)。覆讳过失不欲人知(七)。不畏恶道(八)。无惭无愧(九)。拨无因果(十)。
　　故於今日。深信因果(一)。生重惭愧(二)。生大怖畏(三)。发露忏悔(四)。断相续心(五)。发菩提心断恶修善(六)。勤策三业翻昔重过(七)。随喜凡圣一毫之善(八)。念十方佛有大福慧。能救拔我及诸众生。从二死海置三德岸(九)。从无始来。不知诸法本性空寂。广造众恶。今知空寂。为求菩提。为众生故。广修诸善。徧断众恶(十)。惟愿地藏慈悲摄受。(作是念已。应起胡跪。唱言)。
　　至心忏悔。我弟子(某甲)。与法界众生。自迷法性。枉受轮回。无明覆心。不知出要。怀聪明慢。自实愚痴。闻大乘法。谬生空解。拨无因果。断灭善根。远离正信。远离正愿。离正意乐及以正见。远善知识．好处．好时。远离净戒．正定．正慧。随逐恶友。起诸邪见。造身语意无量罪业。或复毁谤大乘正法。或复毁谤独觉乘法。或复毁谤声闻乘法。障弊隐没。不令流布。或复於彼诸佛弟子。若是法器。若非法器。具戒破戒。下至无戒。着片袈裟剃须发者。多行忿恨．诃骂．毁辱．讥刺．诽谤。隐善扬恶。以粗恶言。期克迫愶。打棒伤害。侵夺依钵。侵夺资生。绝其饮食。退令还俗。脱其袈裟。枷锁系缚。禁闭牢狱。轻慢触恼。令不安乐。夺窣堵波及僧祇物。十恶五逆。至一阐提。乘此业缘。於无量劫。堕诸恶趣。备历三涂。受种种苦。楚痛难言。设得值遇无量诸佛。及大菩萨。亲承供养。发露忏除。复更护持无量道法。修学无量难行苦行。由彼业障有余未尽。令我等辈未能证得安乐涅盘。未能证得三摩地门殊胜功德。今向地藏菩萨摩诃萨及诸佛世尊。发大乘心。弘如来教。为令此土三宝种性。威德炽盛。久住世故。为欲摧灭一切众生坚固烦恼。令无余故。与诸众生。复深惭愧。发露忏悔。求悉消除。惟愿。
　　十方诸大慈尊。及地藏大士。哀愍覆护。济拔我等。令此罪障。皆得除灭。永不复受恶趣苦果。我等今者对世尊前。及与大士。以至诚心。发真誓愿。从今以去。乃至菩提。常愿不遇如是恶缘。决定不造如是重罪。终不毁谤诸佛正法。亦不触恼诸出家人。必不挑坏众生法眼。亦不断灭三宝种性。惟愿。
　　世尊及与大士。摄受证知。所发誓愿。令我等早成十法。及成十轮。获得无罪正路法忍。於三乘法。若三乘人。及非法器。得无误失。於大乘法。升进无转。利慧胜福。常得增长。於一切定。诸陀罗尼。诸忍诸地。速得自在。常得值遇诸善知识。常得不离见一切佛及诸菩萨声闻弟子。不离闻法。不离亲近供养众僧。於诸善根常能精进。菩提行愿无厌足心。先所造恶摧坏散灭。速能证得无上法轮。善巧方便成熟众生。皆令获得利益安乐。(或一说。或三说。起立。唱云)。
　　忏悔发愿已。归命礼三宝。
　　(一礼已。起立。正身。运想一切三宝徧满虚空。安坐法座。一一回身。如法旋绕。此身如影。音声如响。普徧十方。上供三宝。下警群灵。勿令心散。和雅唱云)。
　　南无十方佛　　南无十方法　　南无十方僧　　南无本师释迦牟尼佛　　南无地藏菩萨本愿经　　南无大乘大集地藏十轮经　　南无占察善恶业报经　　南无地藏菩萨摩诃萨(或三称。或七称。旋绕既毕。回身至法座前。正立。至心唱云)　　自归依佛当愿众生体解大道发无上心　　自归依法当愿众生深入经藏智慧如海　　自归依僧当愿众生统理大众一切无碍　　和南圣众
　　(问讯毕。次至静室。或念地藏菩萨名。或持灭定业真言。或观大士平等法身。或作唯心识等二种观道。唯信唯笃。则必能灭障。必证法忍矣)。

　　后序

　　呜呼。大法久湮。人多谬解。执大谤小。举世皆然。宁知地狱众苦。已随其后。喑痖余报。复更难穷。故我地藏慈尊。於大集会中。现声闻相。而世尊广叹胜德。且为之较量。云。假使有人。於弥勒．妙吉祥．并观自在．普贤之类。殑伽沙等大菩萨所。於百劫中。至心归依。称念礼供。求诸所愿。不如有人。於一食顷。归依称念礼供地藏。以菩萨久修坚固大愿大悲。勇猛精进。过诸菩萨故也。盖末世之中驾言於大乘甚易。而躬行於僧行实难。宁知废小谈大。并其大而亦非。悟大用小。并其小而亦大。故法华诫弘经者必依四安乐行。涅盘极谈常住佛性。尤扶戒律。今大士之功德独盛。得非亦在此乎。智旭深恨夙生恶习。少年力诋三宝。造无间罪。赖善根未殒。得闻本愿尊经。知有出世大孝。乃转邪见而生正信。仍以谤法余业。虽辛勤修证。不登法忍。每一展读大士三经。輙不禁涕泗横流。悲昔日之无知。感大士之拯拔也。因念浊智流转之日。与我同此过者不少。敬宗十轮并占察．本愿二典。述此仪法。庶几共涤先愆。克求后果。不终为无依行乎。未登无生正位。皆可修之。无论初心与久学也。
　　崇祯丁丑后。自恣前十日。菩萨沙弥智旭识於九子别峰之梵网室咒坛中。
