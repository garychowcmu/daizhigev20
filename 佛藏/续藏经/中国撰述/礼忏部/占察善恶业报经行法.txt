续藏经   占察善恶业报经行法
　明 智旭集


　　占察经行法目次

　　缘起第一　　劝修第二　　简择同行第三　　占察轮相第四　　正修忏法第五　　别明二种观道第六　　附占轮相法　　附忏坛中斋佛仪
　　占察经行法目次(终)

　　 

　　占察善恶业报经行法

　　　　明　古吴比丘　智旭　集

　　缘起第一

　　夫诸佛菩萨愍念群迷。不啻如母忆子。故种种方便。教出苦轮。而众生不了业报因缘。罔知断恶修善。净信日微。五浊增盛。由此剧苦机感。倍关无缘慈应。爰有当机。名坚净信。谘请世尊。曲垂悲救。佛乃广叹地藏功德。令其建立方便。於是以三种轮相。示善恶差别。以二种观道。归一实境界。仍诫业重之人。不得先修定慧。应依忏法。得清净已。然后修习二观。克获无难。此诚末世对症之神剂。而方便中之殊胜方便也。予悲障深。丁兹法乱。律教禅宗。淆讹匪一。幸逢斯典。开我迷云。理观事仪。昭然可践。窃以诸忏十科行法。详略稍殊。一一阄陈。纤疑始决。罔敢师心。乃述缘起。

　　劝修第二

　　若佛弟子欲修出世正法者。欲现在无诸障缘者。欲除灭五逆十恶无间重业者。欲求资生众具皆得充饶者。欲令重难轻遮皆得消灭者。欲得优婆塞．沙弥．比丘清净律仪者。欲得菩萨三聚净戒者。欲获诸禅三昧者。欲获无相智慧者。欲求现证三乘果位者。欲随意往生净佛国土者。欲悟无生法忍圆满证入一实境界者。皆应受持修行此忏悔法。何以故。此是释迦如来格外弘慈。地藏菩萨称机悲愿。无苦不拔。无乐不与。依此修行。净信坚固。如经广明。所宜谛信。

　　简择同行第三

　　经中不言人数多寡。准他行法。得至十人。但须严择。必求法器。倘无同志。独行弥善。或有真实为生死者。堪作伴侣。十人以内。多寡无妨。又必先审所求。或求律仪。或求定慧。或求果证。或求往生。所求相合。方可同修。於十人内。仍须推一夙德为教授师。事仪理观。微细秉承。切勿卤莽。唐捐苦行。

　　占察轮相第四

　　忏悔之法虽则普为众生发露众罪。然当人无始业习各有偏强。是故经中先说占初轮相。然后明忏悔法。今欲修忏悔者。既已严净道场。宜於未建首前。各占轮相。简察善恶。何罪偏重。应的悔之。於修忏时。庶便陈白。(占法别附於后)。

　　正修忏法第五

　　准经自列。亦具十科。

　　(第一严净道场)

　　(经云。欲修忏悔者。当住静处。随力所能。庄严一室。内置佛事及安经法。悬缯旛盖。求集香华。以修供养)。

　　(第二清净三业)

　　(经云。澡浴身体。及洗衣服。勿令臭秽。准诸行法。每至秽处。必须更髑衣。旋转既讫。洗浴清净。还着净衣。纵一日都不至秽。亦须一浴。终竟一期。或七日。或二七．三七乃至千日。以得三业纯善轮相为期。於中专莫杂语。及一切接对问讯。或有所需。但可直索。不得因事牵发余语。专秉一心。念所修法。不得剎那念世杂事。当思生死大事。无常迅速。坚精努力。乃克有济。倘稍违净法。则唐丧劬劳。不可不慎)。

　　(第三香华供养)

　　(行者初入道场。至法座前。敷具正身。合掌倚立。应先缘念一切三宝。体常徧满。无所不在。众生迷惑。流转可哀。我为众生。翻迷归悟。礼敬三宝。作是念已。唱言)。
　　一切恭敬
　　一心恭礼十方常住三宝(如是礼已。随所有香华等。当修供养。作是唱言)。
　　严持香华。如法供养。
　　愿此香华云。徧满十方界。供养一切佛。尊法诸贤圣。无边佛土中。受用作佛事。(至此停唱。散华作供。手执香炉。作是想云)。
　　一切佛法僧宝。体常徧满。无所不在。愿令以此香华。等同法性。普熏一切诸佛剎土。施作佛事。十方一切供具。无时不有。我今当以十方所有一切种种香华．璎珞．幢幡．宝盖．诸珍妙饰。种种音乐．灯明．烛火．饮食．衣服．卧具．汤药。乃至尽十方所有一切种种庄严供养之具。忆想遥拟。普共众生。奉献供养。一切世界中。有修供养者。我今随喜。若未修供养者。愿得开导。令修供养。又愿我身。速能徧至一切剎土。於一一佛法僧所。各以一切种庄严供养之具。共一切众生等持奉献。供养一切诸佛法身．色身．舍利．形像．浮图庙塔。一切佛事。供养一切所有法藏及说法处。供养一切贤圣僧众。愿共一切众生。修行如是供养已。渐得成就六波罗蜜．四无量心。深知一切法。本来寂静。无生无灭。一味平等。离念清净。毕竟圆满。(此段全用经文。作是念已。唱云)。
　　供养已一切恭敬。(一礼)。

　　(第四启请三宝诸天)

　　(本经无启请法。准余行仪。於建首日。宜致三请。良以三宝虽无所不在。而众生久积迷惑。背觉合尘。念与悲隔。今既翻迷归悟。应须缘念三宝。充满虚空。应物现形。如水中月。作是念已。涕泪翘勤。逐位三请。手执香炉。烧众名香。口作是唱)。
　　一心奉请南无本师释迦牟尼佛(想云。我三业性如虚空。释迦如来亦如是。不起真际为众生。与众俱来受供养。下皆准此。但改佛名及形相来处。至请贤圣。则云一切贤圣亦如是。余皆准知。三请毕。随作一礼)　　一心奉请南无毗婆尸等过去七佛　　一心奉请南无普光佛等五十三佛　　一心奉请南无一切诸佛所有色身．舍利．形像．浮图庙塔．一切佛事(想云。诸佛法身如虚空。化事住世难思议。我今三业如法请。惟愿影现受供养)　　一心奉请南无十方三世一切诸佛　　一心奉请南无占察善恶业报经微妙法藏(想云。法性如空不可见。常住法宝难思议。我今三业如法请。惟愿影现受供养)　　一心奉请南无十方一切法藏(想如上)　　一心奉请南无十方一切贤圣　　一心奉请南无坚净信菩萨摩诃萨(此是当机启教之人。应念菩萨。为我等故。请问大法。我今得闻此最胜法。皆是菩萨莫大恩德)　　一心奉请南无徧吉菩萨．观世音菩萨摩诃萨(应念此二菩萨慈悲慧行。普度群迷。与地藏菩萨威神无异)　　一心奉请南无地藏菩萨摩诃萨(应念。此是我等的对忏悔之主。依此菩萨大慈大悲威神力故。令我无恶不灭。无善不生。我今归命启请。如子忆母。此为道场正主。余佛菩萨。同作证明。涕泣求哀。犹如面奉。必冀菩萨。摄受护持。观想偈文。应知如上)　　一心奉请梵释四王天龙八部。僧伽蓝内护正法者一切圣众(例皆三请。但除礼拜。白衣无妨)
　　惟愿释迦慈父七佛世尊五十三佛。一切觉者。他心道眼。无碍见闻。身通自在。来降道场摄取我等令成净信。
　　占察善恶业报尊经。十方一切清净法藏等真法性。充满虚空。显现道场受我供养。
　　坚净信菩萨徧吉菩萨观世音菩萨等十方一切贤圣。不舍大慈来临法座。哀怜覆护。证我行法。
　　地藏菩萨摩诃萨。救世真士。大智开士。善安慰说者。速除诸障增净信者。大慈大悲。不违本誓。放大光明。满我所愿。
　　护法天龙伽蓝真宰。随我请来。坚守道场。却诸魔障。示现吉祥。令我所修自在成就。
　　(每节执炉三说已。一礼。惟护法处不须礼拜。白衣无妨)。

　　(第五赞礼三宝)

　　(经无赞法。不别立科。但取十轮经中地藏菩萨赞佛二偈。随行礼敬。合为一科)。
　　我闻徧知海　　真实德无边　　度脱诸有情　　心欢喜敬礼　　曾修无量福　　今得礼尊足　　愿无量劫中　　常修多供养
　　一心敬礼过去毗婆尸佛(想云。能礼所礼性空寂。感应道交难思议。我此道场如帝珠。毗婆尸佛影现中。我身影现如来前。头面接足归命礼。下皆准此。但改佛菩萨名)　　一心敬礼尸弃佛　　一心敬礼毗舍浮佛　　一心敬礼拘留孙佛　　一心敬礼拘那含牟尼佛　　一心敬礼迦叶佛　　一心敬礼本师释迦牟尼佛　　一心敬礼普光佛　　一心敬礼普明佛　　一心敬礼普净佛　　一心敬礼多摩罗跋栴檀香佛　　一心敬礼栴檀光佛　　一心敬礼摩尼幢佛　　一心敬礼欢喜藏摩尼宝积佛　　一心敬礼一切世间乐见上大精进佛　　一心敬礼摩尼幢灯光佛　　一心敬礼慧炬照佛　　一心敬礼海德光明佛　　一心敬礼金刚牢强普散金光佛　　一心敬礼大强精进勇猛佛　　一心敬礼大悲光佛　　一心敬礼慈力王佛　　一心敬礼慈藏佛　　一心敬礼栴檀窟庄严胜佛　　一心敬礼贤善首佛　　一心敬礼善意佛　　一心敬礼广庄严王佛　　一心敬礼金华光佛　　一心敬礼宝盖照空自在力王佛　　一心敬礼虚空宝华光佛　　一心敬礼琉璃庄严王佛　　一心敬礼普现色身光佛　　一心敬礼不动智光佛　　一心敬礼降伏众魔王佛　　一心敬礼才光明佛　　一心敬礼智慧胜佛　　一心敬礼弥勒仙光佛　　一心敬礼善寂月音妙尊智王佛　　一心敬礼世净光佛　　一心敬礼龙种上尊王佛　　一心敬礼日月光佛　　一心敬礼日月珠光佛　　一心敬礼慧幢胜王佛　　一心敬礼师子吼自在力王佛　　一心敬礼妙音胜佛　　一心敬礼常光幢佛　　一心敬礼观世灯佛　　一心敬礼慧威灯王佛　　一心敬礼法胜王佛　　一心敬礼须弥光佛　　一心敬礼须摩那华光佛　　一心敬礼优昙钵罗华殊胜王佛　　一心敬礼大慧力王佛　　一心敬礼阿閦毗欢喜光佛　　一心敬礼无量音声王佛　　一心敬礼才光佛　　一心敬礼金海光佛　　一心敬礼山海慧自在通王佛　　一心敬礼大通光佛　　一心敬礼一切法幢满王佛　　一心敬礼东方一切诸佛所有色身．舍利．形像．浮图庙塔．一切佛事(想云。诸佛法身如虚空。化事住世难思议。我皆影现化事前。一一皆悉归命礼)　　一心敬礼东南方一切诸佛所有色身．舍利．形像．浮图庙塔．一切佛事　　一心敬礼南方一切诸佛所有色身．舍利．形像．浮图庙塔．一切佛事　　一心敬礼西南方一切诸佛所有色身．舍利．形像．浮图庙塔．一切佛事　　一心敬礼西方一切诸佛所有色身．舍利．形像．浮图庙塔．一切佛事　　一心敬礼西北方一切诸佛所有色身．舍利．形像．浮图庙塔．一切佛事　　一心敬礼北方一切诸佛所有色身．舍利．形像．浮图庙塔．一切佛事　　一心敬礼东北方一切诸佛所有色身．舍利．形像．浮图庙塔．一切佛事　　一心敬礼下方一切诸佛所有色身．舍利．形像．浮图庙塔．一切佛事　　一心敬礼上方一切诸佛所有色身．舍利．形像．浮图庙塔．一切佛事　　一心敬礼十方三世一切诸佛　　一心敬礼十方一切法藏(三礼此恐太繁。依阄取决。倘能随十方面一一致礼。尤为善也。想云。真空法性如虚空。常住法宝难思议。我身影现法宝前。一心如法归命礼。下一礼同)　　一心敬礼占察善恶业报经微妙法藏　　一心敬礼十方一切贤圣(三礼此亦依阄取决。倘能随十方面一一致礼尤善)　　一心敬礼坚净信菩萨摩诃萨　　一心敬礼徧吉菩萨　　观世音菩萨摩诃萨　　一心敬礼地藏菩萨摩诃萨(此是忏主。应须三礼。想偈如前。但末句须云。为求灭障接足礼。又或各随所求称之亦可。如求律仪。即云。为求律仪接足礼。求证果。求往生等。类此可知)

　　(第六修行忏悔)

　　(经云。应当说所作罪。一心仰告。夫罪虽无量。而就轮相所现者。尤为最重。能招恶果。能障圣道。故须惭愧涕泪。各别陈之。殷勤悔过。冀令消灭。五体投地。说重罪已。仍作是念)。
　　我及众生。无始常为三业六根重罪所障。不见诸佛。不知出要。但顺生死。不知妙理。我今虽知。犹与众生同为一切重罪所障。今对地藏．十方佛前。普为众生。归命忏悔。惟愿加护。令障消灭。(作是念已。胡跪唱言)。
　　普为法界一切众生。悉愿断除三障。归命忏悔。(唱已。五体投地。复作是念)。
　　我与众生。无始来今。由爱见故。内计我人(一)。外加恶友(二)。不随喜他一毫之善(三)。惟徧三业广造众罪(四)。事虽不广恶心徧布(五)。昼夜相续无有间断(六)。覆讳过失不欲人知(七)。不畏恶道(八)。无惭无愧(九)。拨无因果(十)。
　　故於今日深信因果(一)。生重惭愧(二)。生大怖畏(三)。发露忏悔(四)。断相续心(五)。发菩提心断恶修善(六)。勤策三业翻昔重过(七)。随喜凡圣一毫之善(八)。念十方佛有大福慧。能救拔我。及诸众生。从二死海。置三德岸(九)。从无始来。不知诸法本性空寂。广造众恶。今知空寂。为求菩提。为众生故。广修诸善。徧断众恶(十)。惟愿一切三宝．地藏菩萨。慈悲摄受。听我忏悔。(作是念已。胡跪唱言)。
　　我弟子某甲。至心忏悔。我及众生。自性清净。一实境界。诸佛体同。无明痴暗熏习因缘。现妄境界。令生念着。计我．我所。习诸恶法。三业六根。广造众罪。十恶五逆。重难轻遮。障慧障定。障诸戒品。致使长沦苦海。永无出期。设欲修行。多诸疑障。或扰外魔。或遭邪见。助缘缺乏。净信不成。今遇。地藏菩萨摩诃萨。善安慰说。开我迷云。涤虑洗心。求哀悔过。惟愿十方诸大慈尊。证知护念。我今忏悔。不复更造。愿我及一切众生。速得除灭无量劫来十恶．四重．五逆．颠倒谤毁三宝．一阐提罪。如是罪性本惟空寂。但从虚妄颠倒心起。无有定实而可得者。愿一切众生速达心本。永灭罪根。(或一说。或三说。皆可。下四亦然)。
　　忏悔已。归命礼三宝。(此忏悔文。并下三愿。皆出本经。但於惟愿之前。撮略经中他处数语。以表说所作罪一心仰告之意。余皆一字弗敢移易)。

　　(第七发劝请愿)

　　我弟子某甲。至心劝请。愿令十方一切菩萨未成正觉者。愿速成正觉。若已成正觉者。愿常住在世。转正法轮。不入涅盘。
　　劝请已。归命礼三宝。

　　(第八发随喜愿)

　　我弟子某甲。至心随喜。愿我及一切众生。毕竟永舍嫉妬之心。於三世中。一切剎土。所有修学一切功德及成就者。悉皆随喜。
　　随喜已。归命礼三宝。

　　(第九发回向愿)

　　我弟子某甲。至心回向。愿我所修一切功德。资益一切诸众生等。同趣佛智。至涅盘城。
　　回向已。归命礼三宝。

　　(第十补发愿及端坐静室称念名号)

　　(五悔法门。别有发愿。此经不说。盖以劝请等三即是愿故。又行人修此忏法。所求不同。或求律仪。或求定慧。或求往生净土。或求现在安乐。今因阄决听许补愿。是在修行者各自陈白。不容预拟成言也。然所求之愿。虽各不同。须与四弘相合。不得增长生死。诚恐不知梗概。违背经宗。聊陈大意。以便行持。或用或否。任从决择)。
　　我弟子某甲至心发愿。愿十方三宝。地藏慈尊。哀愍护持。救拔拯济。令此国土。灾乱消除。正法流通。咸生净信。无诸障碍。永断魔邪。我及众生。重罪速灭。现离衰恼。充足资生。三聚戒根。毕竟清净。二种观道。应念现前。三昧总持。神通方便。四摄六度。无不圆成。了悟自心。一实境界。舍身他世。生在佛前。面奉弥陀。历侍诸佛。亲蒙授记。回入尘劳。普会群迷。同归秘藏。
　　发愿已。归命礼三宝。
　　自归依佛当愿众生体解大道发无上心　　自归依法当愿众生深入经藏智慧如海　　自归依僧当愿众生统理大众一切无碍　　和南圣众
　　(次往余静室。端坐一心。若称诵。若默念。地藏菩萨。其惛盖多者。应於道场中旋绕诵念。昼三夜三。具如经说。七日之后。每旦以第二轮相频三掷之。若身口意皆纯善者。名得清净。若不得三业纯善轮相者。虽见光明．异香．吉祥好梦等。止名虚妄。非善相也。若未获纯善轮相以前。止许称念地藏名号。未许修行观法。得善相后。乃於二种观道。可以如实修之)。

　　别明二种观道第六

　　(诸忏坐禅一科。即於忏毕出坛时修。故列在正修第十。此经二观。要於忏悔清净之后。方许正修。故十科毕。方别明之)。
　　经云。彼诸众生。但学至心。使身口意得清净相已。我亦护念。乃至堪能修习诸禅智慧。
　　又云。若有众生。欲向大乘者。应当先知最初所行根本之业。所谓依止一实境界。以修信解。
　　又云。若欲依一实境界修信解者。应当学习二种观道。一者。唯心识观。二者。真如实观。
　　学唯心识观者。於一切时一切处。随身口意。有所作业。悉当观察。知唯是心。乃至一切境界。若心住念。皆当察知。勿使心无记攀缘。不自觉知。於念念间。悉应观察。随心有所缘念。还当使心随逐彼念。令心自知。知己内心自生想念。非一切境界有念有分别也。当应如是守记内心。知唯妄念。无实境界。勿令休废。是名修学唯心识观。念念观知。唯心生灭。如水流灯焰。无暂时住。从是当得色寂三昧。得此三昧已。次应学习信奢摩他观心。及信毗婆舍那观心。
　　学真如实观者。思惟心性无生无灭。不住见闻觉知。离一切分别想。渐渐能过四空定境界相。得相似空三昧。展转能入心寂三昧。即复能入一行三昧。见佛无数。发深广心。住坚信位。所谓於奢摩他．毗婆舍那二种观道。决定信解。能决定向。
　　复次。修学如上信解者。人有二种。一者。利根。先已能知一切外境惟心所作。虚诳不实。如梦如幻等。决定无疑。障盖轻微。散乱心少。如是等人。即应学习真如实观。二者。钝根。先未能知一切外境悉唯是心。染着情厚。盖障数起。心难调伏。应当先学唯心识观。
　　今依经文。略出其意。此经本以一实境界为体。二种观道为宗。若非洞明一实境界。无以称性。起於二观。若非殷勤修习二观。无以契会一实境界。一实境界者。即是不思议境。亦名诸法实相。谓境界即诸法。一实即实相。境界即事造三千。一实即理具三千。境界即权。一实即实。权实不二。理事一如。故名一实境界。
　　又以境界从一实。则一空一切空。不思议真谛也。以一实从境界。则一假一切假。不思议俗谛也。直云一实境界。则一中一切中。不思议中道第一义谛也。故经云。妄心毕竟无体。不可见故。若无觉知能分别者。则无十方三世一切境界差别之相。岂非即空义耶。
　　又云。无分别相者。於一切处。无所不在。以能依持建立一切法故。岂非即假义耶。
　　又云。众生心体。从本以来。不生不灭。自性清净。
　　又云。当知一切诸法悉名为心。以义体不异。为心所摄故。
　　又云。一切众生。种种果报。皆依诸佛法身而有建立生长。住法身中。为法身处所摄。以法身为体。无有能出法身界分者。岂非即中义耶。
　　故知一实境界。则已收尽中论一偈之旨。境界即因缘所生法。一实即是空假中也。中论约观。故先立境。此经显谛。故先出理。依此一实境界以修信解。则知二种观道。全是不思议法门。
　　而复於中分利．分钝者。略出二意。一者。此经虽正明圆顿宗旨。而兼摄别机。名圆为利。名别为钝。二者。虽是圆机。於中仍分利钝。初意者。圆教行人。於名字位中。能知如来秘密之藏。肉眼即名佛眼。故能学习真如实观。了知现前心性。本自不生。不复更灭。所谓法界一相。虽三千历然。而究竟平等。此即名字位中初修观行之法也。得相似空三昧。位登五品。圆伏五住。故超过空等定境界相。入心寂三昧。即能入一行三昧。住坚信位。所谓六根清净。相似即佛也。故於奢摩他．毗婆舍那二种观道决定信解。能决定向。以奢摩他是不思议三止。毗婆舍那是不思议三观。止观不二。即是般若第一义空。首楞严究竟解脱。初住分证。任运现前。十信位中。名得决定也。
　　若别教行人。名字位中。虽闻中道。未能了知。但可仰信。故须先学唯心识观。了知实无外境。唯有内心。即是从假入空。不无次第。故先得色寂三昧。准位当在别教十信。若望圆教。位在五品。次应学习信奢摩他．毗婆舍那二观。则教之舍别从圆也。
　　次意者。圆教利机。即於识心体其本寂。三千宛然即空假中。故云即应学习真如实观。其稍钝者。必须照於起心。变造十界即空假中。故云应当先学唯心识观也。然於一实境界。若善能得意。则称性所起。二观用虽不同。实无优劣。
　　言用不同者。如详解云。唯识历事。真如观理。观本寂三千为理观。照起心变造十界名事观。从理惟达法性。从事专照起心。又直观一念本具三千名理观。纵任三性。用於四运。推检起心。变造十界名事观。故古人约起心不起心。推运不推运分之。
　　言无优劣者。如详解云。须知占察知唯是心。则於色界及诸外境不起分别。所以经云。色寂三昧。非谓事观专观外色。真如实观。思惟心性不生不灭。以能超过无色四空。心及心所二俱寂灭。是故经云。心寂三昧。非谓理观唯在内心。又云。修理观者。虽云但观理具。须知全修在性。则善修实相观也。修事观者。虽观能造十界之心。须知全性成修。则善修唯识观也。
　　又指要钞云。应知观於内心。二观既尔。观於外境。二观亦然。以此言之。则一色一香一尘一法。皆了唯心。同归真实。随宜方便。究竟无殊。
　　又此二观。虽云忏悔得清净相乃可修之。而正行忏悔及称念地藏名时。非无二观。如修忏时。始从香华供养。终至三归。历事分明。运想无滞。知唯心作。无实境界。是名唯心识观。若始从供养乃至三归。事虽历历。一心不生。是名真如实观。又称名时。历历分明。知心如幻。地藏洪名。不离自心。是名唯心识观。若观地藏法身及一切诸佛法身。与己自身。体性平等。无二无别。不生不灭。常乐我净。功德圆满。是名真如实观。
　　又既得善相。正修二观之时。亦可仍前修行忏法及称名号。即以忏法称名。助成二观。转更分明。所以菩萨五悔法门。始自凡夫。终於等觉。无不以之为进修方便。须知作法。取相无生。三种忏法。后后具於前前。前前亦通后后。事理相扶。始终一致。方名圆顿法门。倘轻忽事相。高谈名理。重罪不灭。善法不生。是故末世行人。切须体会坚净信菩萨问法苦心。深究地藏大士立法本意。以真实不欺诳心。不忽略心。痛切为生死心。无上大菩提心。於此经中。开发正解。成就真修。得坚固信。不堕疑障。如或不然。遇馔不食。宝山空回。救世真士。大智开士。亦未如之何也矣。

　　○附占轮相法

　　至心敬礼十方一切诸佛。
　　愿令十方一切众生。速疾皆得亲近供养。谘受正法。
　　至心敬礼十方一切法藏。
　　愿令十方一切众生。速疾皆得受持读诵。如法修行。及为他说。
　　至心敬礼十方一切贤圣。
　　愿令十方一切众生。速疾皆得亲近供养。发菩提心。至不退转。
　　至心敬礼地藏菩萨摩诃萨。
　　愿令十方一切众生。速得除灭恶业重罪。离诸障碍。资生众具悉皆充足。(如是礼已。随所有香华等当修供养。作是唱言)。
　　严持香华。如法供养。
　　愿此香华云。徧满十方界。供养一切佛。尊法诸贤圣。无边佛土中。受用作佛事。(至此停唱。散华作供。复运想云)。
　　一切佛法僧宝。(乃至)离念清净。毕竟圆满。(全文具忏仪中。须精熟之。使运想不滞)供养已。一切恭敬。(一礼。次复别用香华。系心供养地藏菩萨。一心告言。弟子某甲。现是生死凡夫。罪障深重。不知三世业报因缘。多怀疑惑。今以其事敬依菩萨所示三种轮相。如法占察。至心仰叩地藏慈尊。愿以大悲力加被拯接。除我疑障。作是语已。五体投地。胡跪合掌。一心称念)。
　　南无地藏菩萨摩诃萨(或称名。或默念。满足至千。乃作是白)。
　　地藏菩萨摩诃萨。大慈大悲。惟愿护念我。及一切众生。速除诸障。增长净信。令今所观称实相应。
　　(作此语已。双手捧於轮相。承以净物。至诚殷重。仰手傍掷。谛观谛察。乃知相应与不相应。具如经说。须先自熟玩经文。知其大意。方可掷轮。否则自无细心。反疑轮为虚设。为罪多矣)。
　　(凡占轮相者。或欲具占三种轮相。应如是礼拜供养称名作白。然后占初轮相。就初轮中所现善恶。一一主念。别占第二轮相。次复更占第三轮相。若有欲修忏法。止占第一．第二两种轮相者。亦应如是礼拜供养称名作白。次第占之。若有为自为他。但占第三轮相。欲知三世果报事者。亦应如是礼拜供养称名作白。取第三轮相。频三掷之。记其所现之数。以知吉凶。若有修忏。已经七日之后。欲但占第二轮相。求纯善相者。於清晨时。惟须作白频三掷之)。

　　○附忏坛中斋佛仪

　　南无十方佛　　南无十方法　　南无十方僧　　南无本师释迦牟尼佛　　南无过去七佛　　南无五十三佛　　南无十方一切佛事　　南无占察善恶业报经　　南无坚净信菩萨　　南无徧吉菩萨　　南无观世音菩萨　　南无地藏菩萨摩诃萨
　　(三称毕。次诵变食真言二十一徧。甘露真言三徧。洒净)。
