续藏经   南山祖师礼赞文
　宋 智圆述

 集南山礼赞序

　　　　余杭沙门释　元照　述
　　吾祖圣师。盛绩懿业备载于李邕行状．严原本碑．大宋高僧传。后贤多采为赞颂。每至斋忌广列供养。歌而咏之以申哀慕之素。其来久矣。昔孤山法师首事秉笔。盖酬兜率择梧律师之请。其次霅溪法师患其事仪尚阙音韵。有所未便。继有作焉。天台真悟律师兼而用之。以谓歌之不足。乃复操染。用拟三日。次第间行。於是三本传世。可谓金璧争辉兰菊擅美。后世虽有作者。而才识辞翰不足以亚焉。故所不录矣。然据诸传录考校是非。或辞理未安。或轨仪有阙。并为加改。且使后学无惑於两岐焉。尝试思之。佛化东传。四依弘阐者颇众。虽行业着闻。或一文一赞足以称之。独吾祖虽赞咏者殆至数家。卒未能尽其美。有以见道高德远。功深行密。非常情思议所及矣。同宗学者尚不能禀训修身。想德追远耶。
　　元符三年祖忌日序

　　 

　　南山祖师礼赞文

　　　　孤山沙门释　智圆　述
　　窃以子产遗爱。尼父攸称。召伯耳棠。诗人发咏。况乎南山教主澄照大师立事立言。大阐毗尼之学。无偏无党恭行法密之宗。□夫离犯成持。从凡入圣。生我慧命。育我法身。有兹罔极之恩。宁舍尔思之道。今则俯临讳日。缅想慈风。立身扬名。愧乏古贤之美。慎终追远。庶同孝子之心。由是略展香华。聊陈苹藻。受福匪齐於礿祭。荐神实类於潢污。而乃輙吐芜辞。用歌遗烈。百兽率舞虽喻微躬。盛德形容安能尽咏。庶几慈眼。密照他心。来降道场。受兹供养。
　　一心奉请南山教主澄照大师。
　　惟愿降临道场受我供养(三徧请已。同声称赞。下同)。
　　代有觉人。为如来使。龙魔归降。岳神奉事。声飞五天。辞惊万古。金乌西沉。佛日东举。稽首归依。肇律宗主。
　　(至此。或陈叙。或读疏。称祖师名。下同)。
　　一心顶礼应机示迹诞灵京辇时身南山尊者。(下皆仿此)
　　明月贯怀彰吉梦　　支那诞质异常童　　岐嶷虽居积善家　　融明潜悟无生理　　六经洞晓微音远　　三藏淹通内证深　　美哉应以律师身　　即现律师而演律　　故我一心归命顶礼(下皆仿之)
　　一心顶礼弘慈乖范隐居撰钞时身。
　　肥遁终南扬律藏　　删繁补阙异群宗　　雄词粲粲斗朝霞　　奥义明明敌秋月　　五乘轨导跻夷径　　三宝舟航偶迅风　　执文行事匪凭虚　　历代重之为大训
　　一心顶礼声飞中表王臣钦奉时身。
　　秉持声誉传天竺　　德业清高动紫震　　奘师西至诏翻经　　无畏东来愿依止　　图容显庆光遗烈　　赠号咸通振后尘　　帝王崇仰异方师　　天下归仁实希有
　　一心顶礼维持像教重编僧史时身。
　　操觚染翰编联众　　纪录高僧功最深　　属辞比事叙群贤　　惩恶劝善垂来世　　缁侣咸钦史迁笔　　鸿儒悉仰董狐才　　后昆披阅尽思齐　　能使真风无坠地
　　一心顶礼克期进业常行在定时身。
　　般舟三昧勤修习　　戾止清官古寺深　　九旬精进息诸缘　　万境销融归一念　　声传远谷晴时磬　　烬落秋堂雨夜灯　　群龙礼谒变人形　　改恶悛心咸摄毒
　　一心顶礼人天归仰幽灵显瑞时身。
　　隐居沁部天童侍　　行道西明太子随　　律相冥同圣者谈　　佛牙潜自那咤授　　白泉潋滟神人指　　仿掌幽闲猛兽驯　　如斯奇瑞世希闻　　盛德巍巍悬日月
　　一心顶礼开基选胜筑坛重受时身。
　　发挥像教超前古　　爰向神州筑宝坛　　巍巍五级镇金园　　肃肃四隅列天主　　规模应法那含礼　　缔构成功宾度来　　跻升纳戒法身全　　二众于今咸受赐
　　一心顶礼报终化满迁神内院时身。
　　阎浮提国缘将谢　　睹支陀宫果欲圆　　天人先献棘林香　　安坐寻终京辇寺　　空华不实从生灭　　水月无心任去来　　对扬慈氏继波离　　愿见下生谈律藏
　　至心忏悔(执炉同声思过乞忏。下同)
　　我辈自从无始劫　　一迷真净作尘劳　　循环诸有受微形　　经历多生婴众苦　　爱河浩浩都忘返　　朽宅炎炎不畏焚　　偶生人道具诸根　　获厕玄门参五众　　祝发坏衣殊外俗　　登坛禀戒等尘沙　　内无高志慕超升　　外逐尘缘甘下劣　　善根微薄随时失　　恶习缠绵触境生　　浮囊全与阻长川　　车轴俱摧当险道　　腐烂若为堪信施　　粗疎殊未合真规　　何啻痴猿得树枝　　更逾渴鹿奔阳焰　　业性如空虽叵得　　苦缘相会必无差　　一失人身不可追　　永沉异趣何由出　　每念死生怀恐惧　　敢倾肝胆尽披陈　　曩劫今生一切时　　六根三业无边罪　　仰对圣慈俱忏悔　　即同霜雪顿消镕　　重性轻遮誓秉持　　深禅妙慧期开悟　　三行雄文因习学　　一乘实道始知归　　半偈遗身事可闻　　千生粉骨恩难报　　力荷真乘光佛化　　重扶彝范整僧宗　　三聚圆修趣涅盘　　四生尽导归安养　　大虚尚可穷边际　　我誓终当不动移　　更希护念赐冥加　　庶乎愿行皆成就
　　忏悔已。至心归命顶礼。
　　右孤山法师赞。元作罗汉礼请之声。前无叹德。后忏悔止有四句。今将唐穆宗真赞并自作忏愿偈补之。颇有伦序。第六章按李邕行状。佛牙乃天神捷疾所献。那咤但随侍而已。亦有它文指那咤者。故且存焉。后霅溪赞亦循旧说。失考行状故也。

　　南山祖师礼赞文

