续藏经   千手千眼大悲心咒行法
　宋 知礼始集　清 读体重纂

　　 

　　千手千眼大悲心咒行法

　　　　四明尊者　知礼　仪轨始集
　　　　华山律师　读体　删文重纂
　　　　嘉禾沙门　寂暹　补像较梓
　　南无大悲观世音菩萨(三称)
　　一切恭谨
　　一心顶礼十方常住三宝(一礼毕)
　　(烧香散华首者唱)
　　是诸众等　　各各胡跪　　严持香华　　如法供养
　　愿此香华云　　徧满十方界　　一一诸佛土　　无量香庄严　　具足菩萨道　　成就如来香
　　(想云)
(　　我此香华徧十方　　以为微妙光明台　　诸天音乐天宝香　　诸天肴膳天宝衣　　不可思议妙法尘　　一一尘出一切尘　　一一尘出一切法　　旋转无碍互庄严　　遍至十方三宝前　　十方法界三宝前　　悉有我身修供养　　一一皆悉遍法界　　彼彼无杂无障碍　　尽未来际作佛事　　普熏法界诸众生　　蒙熏皆发菩提心　　同入无生证佛智)
　　供养已一切恭谨(唱已一礼)
　　南无过去正法明如来现前观世音菩萨。成妙功德。具大慈悲。於一身心。现千手眼。照见法界。护持众生。令发广大道心。教持圆满神咒。永离恶道。得生佛前。无间重愆。缠身恶疾。莫能救济。悉使消除三昧辩才。现生求愿。皆令果遂。决定无疑。能使速获三乘。早登佛地。威神之力。叹莫能穷。故我一心归命顶礼。
　　一心顶礼本师释迦牟尼世尊(想云)
(　　能礼所礼性空寂　　感应道交难思议　　我此道场如帝珠　　释迦如来影现中　　我身影现释迦前　　头面接足归命礼)
　　(如礼阿弥陀佛。即云阿弥陀佛影现中云云。礼僧但改为菩萨等。下随位仿此)。
　　一心顶礼西方极乐世界阿弥陀世尊　　一心顶礼过去无量亿劫千光王静住世尊　　一心顶礼过去九十九亿殑伽沙诸佛世尊　　一心顶礼过去无量劫正法明世尊　　一心顶礼十方一切诸佛世尊　　一心顶礼贤劫千佛三世一切诸佛世尊
　　(○大众闻罄上香)
　　一心顶礼广大圆满无阂大悲心大陀罗尼神妙章句(三称三礼　想云)
(　　真空法性如虚空　　常住法宝难思议　　我身影现法宝前　　一心如法归命礼)
　　一心顶礼观音所说诸陀罗尼及十方三世一切尊法
　　(大众上香)
　　一心顶礼千手千眼大慈大悲观世音自在菩萨摩诃萨(三称三礼　想云)
(　　能礼所礼性空寂　　感应道交难思议　　我此道场如帝珠　　大悲菩萨影现中　　我身应现大悲前　　为求灭障接足礼)
　　一心顶礼大势至菩萨摩诃萨　　一心顶礼总持王菩萨摩诃萨　　一心顶礼日光菩萨月光菩萨摩诃萨　　一心顶礼宝王菩萨药王菩萨药上菩萨摩诃萨　　一心顶礼华严菩萨大庄严菩萨宝藏菩萨摩诃萨　　一心顶礼德藏菩萨金刚藏菩萨虚空藏菩萨摩诃萨
　　经云。若有比丘。比丘尼。优婆塞。优婆夷。童男。童女。欲诵持者。於诸众生。起慈悲心。先当从我发如是愿。
　　(众随举　以下一字一击引磬)。
　　南无大悲观世音　愿我速知一切法　　南无大悲观世音　愿我早得智慧眼　　南无大悲观世音　愿我速度一切众　　南无大悲观世音　愿我早得善方便　　南无大悲观世音　愿我速乘般若船　　南无大悲观世音　愿我早得越苦海　　南无大悲观世音　愿我速得戒定道　　南无大悲观世音　愿我早登涅盘山　　南无大悲观世音　愿我速会无为舍　　南无大悲观世音　愿我早同法性身
　　我若向刀山　　刀山自摧折　　我若向火汤　　火汤自枯竭　　我若向地狱　　地狱自消灭　　我若向饿鬼　　饿鬼自饱满　　我若向修罗　　恶心自调伏　　我若向畜生　　自得大智慧
　　(行者想身。对此佛菩萨前。称念尊名。惟在哀切。如遭焚溺。求於救济)。
　　南无观世音菩萨　　南无阿弥陀佛
　　(称念稍急各十声。至第四第七。高揭首句末字。俱声大磬。佛号终收一下拜起问讯。主者举)。
　　观世音菩萨白佛言。世尊。若诸众生。诵持大悲神咒。堕三恶道者。我誓不成正觉。诵持大悲神咒。若不生诸佛国者。我誓不成正觉。诵持大悲神咒。若不得无量三昧辩才者。我誓不成正觉。诵持大悲神咒。於现在生中。一切所求。若不果遂者。不得为大悲心陀罗尼也。乃至说是语已。於众会前。合掌正住。於诸众生。起大悲心。开颜含笑。即说如是广大圆满无阂大悲心大陀罗尼神妙章句。陀罗尼曰。
　　南无喝啰怛娜哆啰夜[口*耶](一)(此是观世音菩萨本身。大须慈悲。用心读诵。勿高声神性急)　南无阿哩[口*耶](二)(此是如意轮菩萨本身。到此须存心)　婆卢羯帝烁钵啰[口*耶](三)(此是持钵观世音菩萨本身。若欲取舍利骨。诵此存想菩萨持钵)　菩提萨埵婆[口*耶](四)(此是不空羂索菩萨押大兵)　摩诃萨埵婆[口*耶](五)(此是菩萨种子自诵咒之本身也)　摩诃迦卢尼迦[口*耶](六)(此是马鸣菩萨本身。手把钹折罗即是)　唵(七)(此唵是诸鬼神合掌听诵咒也)　萨皤啰罚曳(八)(此四大天王之本身降魔)　数怛那怛写(九)(此是四大天王部落鬼神名字也)　南无悉吉栗埵伊蒙呵哩[口*耶](十)(此是龙树菩萨本身。大须用心诵此。勿疎失菩萨性急)　婆卢吉帝室佛罗楞驮婆(十一)(此是圆满报身卢舍那佛)　南无那啰谨墀(十二)(此是清净法身毗卢遮那佛本身。大须用心)　酰哩摩诃皤哆沙咩(十三)(羊鸣。此是羊头神王。共诸天魔为眷属)　萨婆阿他豆输朋(十四)(此是甘露菩萨。亦是观世音菩萨部落以为眷属也)　阿逝孕(十五)(此是飞腾夜叉天王。巡历四方察其是非也)　萨婆萨哆那摩婆萨哆那摩婆伽(十六)(此是婆加帝神王。其形黑大。以豹皮为裈。手把铁叉)　摩罚特豆(十七)(此是军咤利菩萨本身。把铁轮并把索。而有三眼是也)　怛侄他(十八)(此是剑语)　唵阿婆卢酰(十九)　卢迦帝(二十)(此是大梵天王本身。神仙为部落)　迦罗帝(二十一)(此是帝神长大黑色也)　夷酰哩(二十二)(此是三十三天。是魔酰首罗天神。领天兵青色)　摩诃菩提萨埵(二十三)(此是实心更无杂乱心。即名萨埵)　萨婆萨婆(二十四)(此是香积菩萨。押五方鬼兵以为侍从。不可思议)　摩啰摩啰(二十五)(此是菩萨相罚语。即为齐也)　摩酰摩酰哩驮孕(二十六)(同前)　俱卢俱卢羯幪(二十七)(此是空身菩萨押天大将军。领二十万亿天兵也)　度卢度卢罚阇耶帝(二十八)(此是严峻菩萨。押孔雀蛮兵也)　摩诃罚阇耶帝(二十九)(同前)　陀罗陀罗(三十)(此是观世音菩萨大丈夫身即是也)　地哩尼(三十一)(此是师子王兵验读诵)　室佛啰[口*耶](三十二)(此是霹雳菩萨降伏诸魔眷属)　遮啰遮啰(三十三)(此是摧碎菩萨本身。手把金轮)　摩摩(某甲受持)罚摩啰(三十四)(此是大降魔金刚本身。把金轮)　穆帝[口*(肄-聿+(企-止+米))](三十五)(此是诸佛合掌听诵真言)　伊酰移酰(三十六)(此是魔酰首罗天王)　室那室那(三十七)(同前)　阿啰嘇佛啰舍利(三十八)(此是观世音菩萨。把牌弩弓箭也)　罚沙罚嘇(三十九)(同前)　佛啰舍耶(四十)(此是阿弥陀佛本身。观世音菩萨师主)　呼卢呼卢摩啰(四十一)(此是八部鬼神王)　呼卢呼卢酰哩(四十二)(同前)　娑啰娑啰(四十三)(此是五浊恶世也)　悉哩悉哩(四十四)(此是观世音菩萨利益一切众生不可思议)　苏嚧苏嚧(四十五)(此是诸佛树叶落声)　菩提夜菩提夜(四十六)(此是观世音菩萨结缘众生)　菩驮夜菩驮夜(四十七)(此是阿难本身也)　弥帝哩夜(四十八)(此是大车菩萨手把金刀)　那啰谨墀(四十九)(此是龙树菩萨手把金刀之处)　地哩瑟尼那(五十)(此是宝幢菩萨手持铁叉是也)　波夜摩那(五十一)(此是宝金光幢菩萨钹折罗杵)　娑婆诃(去声)(五十二)　悉陀夜(五十三)(此是达一切法门)　娑婆诃(去声)(五十四)　摩诃悉陀夜(五十五)(此是放光菩萨手把赤幡)　娑婆诃(去声)(五十六)　悉陀喻艺(五十七)(此是诸天菩萨尽悉以集。手把金刀)　室皤啰夜(五十八)(此是安息香也)　娑婆诃(去声)(五十九)　那啰谨墀(六十)(山海慧菩萨本身。手把金刀)　娑婆诃(去声)(六十一)　摩罗那罗(六十二)(此是宝〔即〕王菩萨手把金斧)　娑婆诃(去声)(六十三)　悉啰僧阿穆佉耶(六十四)(此是药王菩萨本身。行疗诸病)　娑婆诃(去声)(六十五)　娑婆摩诃阿悉陀[口*耶](六十六)(此是药上菩萨本身。行疗诸病)　娑婆诃(去声)(六十七)　者吉啰阿悉陀夜(同声)(六十八)　娑婆诃(去声)(六十九)　波陀摩羯悉哆夜(同声)(七十)　娑婆诃(去声)(七十一)　那啰谨墀皤伽啰[口*耶](七十二)　娑婆诃(七十三)　摩婆利胜羯啰夜(七十四)　娑婆诃(七十五)　南无喝啰怛那哆啰夜耶(七十六)　南无阿哩[口*耶](七十七)　婆卢吉帝(七十八)　烁皤啰夜(七十九)　娑婆诃(八十)　悉殿都(八十一)　漫哆罗(八十二)　跋驮耶(八十三)　娑婆诃(八十四)
　　观世音菩萨。说此咒已。大地六变震动。天雨宝华。缤纷而下。十方诸佛。悉皆欢喜。天魔外道。恐怖毛竖。一切众会。皆获果证。或得须陀洹果。或得斯陀含果。或得阿那含果。或得阿罗汉果者。或得一地二地三四五地。乃至十地者。无量众生。发菩提心。
　　(一拜默念我及众生。无始常为三业六根重罪所障。不见诸佛。不知出要。但顺生死。不知妙理。我今虽知。犹与众生。同为一切重罪所障。今对观音十方佛前。普为众生。归命忏悔。惟愿加护。令障消灭　念已。跪唱云)。
　　普为四恩三有法界众生。悉愿断除三障。归命忏悔。
　　(唱已五体投地。心复念言)。
　　(我与众生。无始来今。由爱见故。内计我人。外加恶友。不随喜他一毫之善。惟徧三业。广造众罪。事虽不广。恶。心徧布。昼夜相续无有间断。覆讳过失。不欲人知。不畏恶道。无渐无愧。拨无因果。故於今日。深信因果。生重惭愧。生大怖畏。发露忏悔。断相续心。发菩提心。断恶修善。勤策三业。翻昔重过。随喜凡圣一毫之善。念十方佛。有大福慧。能救拔我。及诸众生。从二死海。置三德岸。从无始来。不知诸法本性空寂。广造众恶。今知空寂。为求菩提。为众生故。广修诸善。遍断众恶。惟愿观音慈悲摄受)。
　　(想讫跪唱云)。
　　至心忏悔(弟子某等)与法界一切众生。现前一心。本具千法。皆有神力。及以智明。上等佛心。下同含识。无始暗动。障此静明。触事昏迷。举心缚着。平等法中起自他想。爱见为本。身口为缘。於诸有中。无罪不造。十恶五逆。谤法谤人。破戒破斋。毁塔坏寺。偷僧祇物。污净梵行。侵损常住。饮食财物。千佛出世。不通忏悔。如是等罪。无量无边。舍兹形命。合堕三途。备形万苦。复於现世。众恼交煎。或恶疾萦缠。他缘逼迫。障於道法。不得熏修。今遇(一拜)大悲圆满神咒。速能灭除如是罪障。故於今日。至心诵持。归向(一拜)观世音菩萨及十方大师。发菩提心。修真言行。与诸众生。发露众罪。求乞忏悔。毕竟消除。惟愿(一拜)大悲观世音菩萨摩诃萨。千手护持。千眼照见。令我等内外障缘寂灭。自他行愿圆成。开本见知。制诸魔外。三业精进。修净土因。至舍此身。更无他趣。决定得生(一拜)阿弥陀佛极乐世界。亲承供养。
　　大悲观音。具诸总持。广度群品。皆出苦轮。同到智地。
　　(次起立云)。
　　忏悔发愿已。归命礼三宝。(一拜)
　　南无十方佛　　南无十方法　　南无十方僧　　南无本师释迦牟尼佛　　南无阿弥陀佛　　卢无千光王静住佛　　南无广大圆满无碍大悲心大陀罗尼　　南无千手千眼观世音菩萨　　南无大势至菩萨　　南无总持王菩萨　　自归依佛。当愿众生。绍隆佛种。发无上心。　　自归依法。当愿众生。深入经藏。智慧如海。　　自归依僧。当愿众生。统理大众。一切无碍。　　和南圣众
　　本兹心非心。幻出千手眼。剎剎用全彰。尘尘体应现。观尽世间音。耳根悉照见。稽首大悲陀罗尼。寻声救苦不思议。一毫端上非他物。畟塞虚空渠即伊。噫嘻。普运含灵登觉岸。千差万别总相宜。
　　又　从不立文字处。向未彰名相时。且道毕竟唤甚么。非思量际绝言思。真如兮如是。自在兮在兹。拈出个中关棙子。不妨好事大家知。
　　此大悲心咒。出像暹自髫年所得。敬诵久之。至康熙乙卯始。合刻忏法。今于己卯冬。参阅数本。最可法者。纂入重辑。公诸同志。寂暹拜赞并识。
　　白描尽善。字画尤寄。唐言不是。梵语亦非。幻住随喜手加额。唤作观音古大悲。

　　西天目山沙门明本再拜并题于卷之尾云

　　观音大智土。具大悲心者。善说陀罗尼。大悲救一切。我今发弘誓。持此大悲心。无碍陀罗尼。光明从顶出。遍照我此土。及以十方界。下际风轮际。上至有顶天。弥楼与铁围。大海江河水。是中诸众生。蒙光皆获益。离苦得解脱。悉发菩提心。尽此一报身。同生极乐国。
　　愿此大悲心。光明照十方。所有虚空界。微尘众佛剎。彼土诸如来。皆生大欢喜。方便愿智力。慈哀加被我。各於无见顶。普放大悲光。从彼微尘方。咸来灌我顶。灭我一切罪。成我一切愿。令我早具足。无碍大悲心。如诸佛世尊。广度於一切。
　　本师释迦尊。说此大悲经。我於此经中。决定信无疑。愿我於未来。当成一切智。以此大悲心。广大作佛事。供养洹沙佛。度脱诸众生。如观音菩萨。能救世间苦。
　　右此偈。比丘自如。日常诵咒。私发愿文。净明道者。大启悲誓。持此章句。课诵忘岁月。至大庚戍。春。得此经卷。适符本愿。此大士付嘱流通之意也。一日捧经。请书前偈。因谓之曰。
　　大士无身示身。千手千眼。无语示语。章句音声。若能於形相语言之外。信受奉行。非唯观世音。我亦从中证。
　　建安自如
　　咒音充彻一切处。如大风轮持大地。若佛菩萨天仙。於喉舌中吐光炽。灭除历劫业障因。豁达众生清净智。圆满无碍解脱门。净明道者。未兴一念底便是　净明道者。得此咒本。为题之云。
　　净慈东屿德海
　　稽首观音大悲心。现千手眼不思议。宣说秘密陀罗尼。救度众生震大地。天人悲仰鬼神钦。外道群魔生布畏。譬如日轮行虚空。放大光明遍赫炽。能摧一切障碍山。能开一切金刚智。能除众生热恼心。令食甘露清凉味。净明道者日受持。显出无量大悲誓。若还决定信无疑。成就诸佛清净慧。

　　径山住持比丘[文/巾]陵说偈赞云

　　正法明观自在所说神咒。号大悲拔济众生离苦海。
　　延佑己未秋。净因寺元明上人请赞。故书。
　　甬东乾符比丘普容
　　无声无字一篇咒。谁谓大悲无碍心。展示诸方明眼者莫将黄叶作黄金。
　　延佑庚申孟夏。莲华院沙门义润。书于江城忏室。
　　一念大悲心。十界咸圆满。本无一切相。当试一切辩。幻应叵测量。强施千手眼。徧遮一切恶。总持一切善。水浊月似亡。水清月似现。但了介尔性。触境即灵验。明师具此眼。墨尘发光焰。深谛大悲体。克获离诸见。青天白日中。有流多洄漩。稽首大悲主。恒兴大方便。
　　天竺九品观堂圆照再拜书
　　稽首具足大悲心。利生身现千手眼。一身复现剎尘身。妙智神通广敷阐。与拔徧至我无为。由始那僧熏万善。中天日朗蔀或丰。大地春回物何限。尔欲真入持明门。密语奇形莫分辩。当头一句解自持。正法明王暗中显。
　　明道人记

　　敬书画像大悲心陀罗尼后

　　晋二十岁。诵持大悲心陀罗尼。闻谷大师云。尘劳罪业。智愚未免。豪贱共有。子能一宿。诵满五遍。众善竞会。万恶争消。不可说不可说。迄今五十岁。惟日喃喃。一念不动耳矣。届母难日。苍雪法师。携此策见示。胡跪展玩。缮写白描。楮墨如新。恍如大地震动。天雨宝华。悲喜交集。因稽首曰。观音大悲主。本来无身。现出千手千眼。本来无字。宣出神妙章句。更有何代何人。幻出四十九相好身。俾中峰国师以下过去七人。又各各缀偈赞于尾。果光明幢印神通藏耶。法师掩卷一笑曰。请求之形相语言之外。
　　晋潜在拜识
　　晋受持梵策。又十年矣。缁素相索。随喜者如云。因憬然曰。建安自如赞叹。净明道者课诵忘岁月。适符大士付嘱流通之意。因即刊布八遐。仰谢苍雪老人。持赠至谊。时年六十有二。晋载拜识。
