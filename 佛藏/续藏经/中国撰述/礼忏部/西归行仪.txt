续藏经   西归行仪
　清 古昆录辑

 西归行仪序

　　西归行仪。本恋西学人自行之佛事。因阅妙宗圆中二钞。及净土十要等书。始知弥陀经。十念门。二经行仪。四十八愿。九品观章。皆净土必要。深信切愿。莫不由斯。是故将此。奉为日课。并告同心。共作往生左券。弥陀经者。乃诸佛之心要。乐邦之家书。功德不可思议。故闻是经受持者。皆为一切诸佛之所护念。临命终时。弥陀圣众。现前导引。况多佛劝持。那堪不诵。十念法门。本弥陀大愿。实净土指南。修净业者。必不可少。楚石禅师。道高德备。朝朝十念。尚无亏焉。礼想入观二仪。从时公行仪中摘出。专修之士。尤为急要。修此者。不观境而净境宛然。不参心。而真心全露。可谓见佛之奇勋。明心之妙诀也。四十八愿。九品观章。乃法藏之因心。弥陀之果德。读此方了弥陀因果。始终不舍於我等苦恼众生。而依此持名。於念念中。必能圆具信愿行之三种资粮。西归不远。唯在此矣。如上皆诸祖阐扬之旨。并非臆说。唯愿诸见闻。皆生决定信。勉力共修持。同归弥陀愿。一生成佛。广度众生。在此一举。不可缓也。恋四学人古昆在舜江天台教观敬然臂香四十八炷供养阿弥陀佛稽首谨序(时癸酉冬)。

　　西归行仪目次

　　自序　　慈云忏主印施弥陀经正信发愿偈　　佛说阿弥陀经　　往生净土十念法门　　佛说阿弥陀经礼想仪(附　大忏悔文礼四十八愿仪)　　临睡入观礼诵仪　　佛说无量寿经四十八愿　　佛说观无量寿佛经九品观章　　佛说阿弥陀经礼想仪　　跋
　　西归行仪目次(终)

　　 

　　西归行仪

　　　　恋西释子　古昆　录集

　　慈云忏主印施弥陀经正信发愿偈

　　稽首十方佛。弥陀圣中尊。方等修多罗。一切法宝藏观音及势至。大地菩萨僧。我以诚信心。刻板并印造。阿弥陀经卷。及以正信偈。旋造各一万。施四众受持。偈以发信心。经以资读诵。若有每日中。至少诵三卷。年诵千八十。十年万八百。况复多诵者。及历多年数如是积功德。自然生佛前。我此万卷经。随所流布处。极少得一人。诵持生净土。我愿承此力。决定生彼国。况复於多人。人亡经复在。展转相传授。是名无尽灯。灯灯相照耀。破生死长夜。显出佛菩提。空竟悉同生。常寂光净土。持此清净福。回向奉君亲。我国圣帝王。及圣后圣位。仁寿各万年。覆育群泯类。我父母眷属。怨亲非怨亲。咸承胜善根。同生安养国。
　　要解云。信愿持名一行。不涉施为。圆转五浊。唯信及入。非思议所行境界。设非本师来入恶世。示得菩提。以大智大悲。见此行此说。此众生何由禀此也哉。是故持名行者。凡诵经时。当先称。
　　南无本师释迦牟尼佛(三声)。

　　佛说阿弥陀经

　　　　姚秦三藏法师　鸠摩罗什　译
　　如是我闻。一时佛在舍卫国。祇树给孤独国(至)欢喜信受。作礼而去(经终)。
　　诵往生咒三遍回向云。
　　愿以此功德　　庄严佛净土　　上报四重恩　　下济三途苦　　若有见闻者　　悉发菩提心　　尽此一报身　　同生极乐国
　　佛云。多有菩萨。欲闻此经。而不能得。若有众生。闻此经者。於无上道。终不退转。是故应当专心信受。持诵说行。无得以我灭度之后。复生疑惑。当来之世。经道灭尽。我以慈悲哀愍。特留此经。止住百岁。其有众生。值斯经者。随意所愿。皆可得度。(出大本)
　　昔梁朝有道珍法师。当於庐山念佛作水观。忽梦江水弥满。众人乘船。言往西方。珍言。道珍一生修西方业。可附我而去。船上人云。法师虽讲经甚大。未诵弥陀经。并往生咒。净业未圆。不得往也。
　　慈云云。此经文句虽约。与大本意同。上圣赴缘。广略异耳。依正主伴。於是备焉。愿行方轨。有加诸说。辞简义博。讽易功多。良在兹矣。请先熟寻节段。然后诵。文则起尽有伦。功不虚弃。如或清晨净夜。收视听以端居。口诵心游。荡神明於幽极。氛累斯涤。净境弗迷。广舌劝持。岂不然也。

　　往生净土十念法门

　　　　天竺　慈云大师　述
　　十念门者。每晨服饰已。面西正立合掌。连声称阿弥陀佛。尽一气为一念。如是十气为十念。随气长短。不限佛数。气极为度。声不高低不缓急。调停得中。十气连属。令心不散。专精为功。名十念者。是籍气束心也。作此念已。发愿回向云。
　　我弟子某甲。一心归命极乐世界阿弥陀佛。愿以净光照我。慈誓摄我。我今正念。称如来名。经十念顷。为菩提道求生净土。佛昔本誓。若有众生。欲生我国。至心信乐。乃至十念。若不生者。不取正觉。唯除五逆。诽谤正法我今自忆。此生已来。不造逆罪。不谤大乘。愿此十念。得入如来大誓海中。乘佛慈力。众罪消灭。净因增长。若临欲命终。自知时至。身不病苦。心无贪恋。心不倒散。如入禅定。佛及圣众。手执金台。来迎接我。如一念顷。生极乐国。华开见佛。即闻佛乘。顿开佛慧。广度众生。满菩提愿。

　　佛说阿弥陀经礼想仪(观文全刻以便初学。倒观者。顺佛法僧三宝为次第故)

　　　　恋西释子　古昆遵古　略辑
　　(时公以小本弥陀。字字是行人真归。字字是行人妙观。归观会一即是行经。遂辑受持行仪。自作徃生左劵。余深喜之。因随好略。是故遵此。复辑礼想仪焉。行者凡礼想时。先跪佛前烧香合掌云)。
　　愿此香烟云。徧满十方界。供养一切佛。世间难信法。及诸上善人。普熏诸众生。皆发菩提心(即起礼佛)。
　　一心顶礼。娑婆世界。五浊恶世。说难信法。本师释迦牟尼佛(拜下想经云)。
　　(舍利弗。如我今称者。赞诸佛不可思议功德。彼诸佛等。亦称赞我不可思议功德。而作是言。释迦牟尼佛。能为甚难希有之事。能於娑婆国土。五浊恶世。却浊见浊烦恼浊众生浊命浊中。得阿耨多罗三藐三菩提。为诸众生说是一切世间难信之法。舍利弗当知我於五浊恶世。行此难事。得阿耨多罗三藐三菩提。为一切世间说此难信之法。是为甚难)。
　　一心顶礼。十方世界。出广长舌。劝赞西方。恒河沙数诸佛(拜下想经云)。
　　(舍利弗。如我今者。赞叹阿弥陀佛不可思议功德之利。东方亦有阿閦鞞佛。须弥相佛。大须弥佛。须弥光佛。妙音佛。如是等恒河沙数诸佛各於其国。出广长舌相。遍覆三千大千世界。说诚实言。汝等众生。当信是称赞不可思议功德一切诸佛所护念经。舍利弗。南方世界。有日月灯佛。名闻光佛。大焰肩佛。须弥灯佛。无量精进佛。如是等恒河沙数诸佛。各於其国。出广长舌相。遍覆三千大千世界。说诚实言。汝等众生。当信是称赞不可思议功德一切诸佛所护念经。舍利弗。西方世界有无量寿佛。无量相佛。无量幢佛。大光佛。大明佛。宝相佛。净光佛。如是等恒河沙数诸佛。各於其国。出广长舌相。遍覆三千大千世界。说诚实言。汝等众生。当信是称赞不可思议功德一切诸佛所护念经。舍利弗。北方世界。有焰肩佛。最胜音佛。难沮佛。日生佛。纲明佛。如是等恒河沙数诸佛。各於其国。出广长舌相遍覆三千大千世界。说诚实言。汝等众生。当信是称赞不可思议功德一切诸佛所护念经。舍利弗。下方世界。有师子佛。名闻佛。名光佛。达摩佛。法幢佛。持法佛。如是等恒河沙数诸佛。各於其国。出广长舌相。遍覆三千大千世界。说诚实言。汝等众生。当信是称赞不可思议功德一切诸佛所护念经。舍利弗。上方世界。有梵音佛。宿王佛。香上佛。香光佛。大焰肩佛杂色宝华严身佛娑罗树王佛宝华德佛见一切义佛。如须弥山佛。如是等恒河沙数诸佛。各於其国。出广长舌相。遍覆三千大千世界。说诚实言。汝等众生。当信是称赞不可思议功德一切诸佛所护念经)。
　　一心顶礼。西方极乐世界。光寿无量。普摄群生。阿弥陀佛(拜下想经云)。
　　(舍利弗。於汝意云何。彼佛我故号阿弥陀。舍利弗。彼佛光明无量。照十方国。无所障碍。是故号为阿弥陀。又舍利弗。彼佛寿命。及其人民。无量无边呵僧祇劫。故名阿弥陀。舍利弗。阿弥陀佛。成佛以来。於今十劫)。
　　一心顶礼。西方极乐世界。执持名号。临终导引。阿弥陀佛(拜下想经云)。
　　(舍利弗。不可以少善根福德因缘。得生彼国。舍利弗。若有善男子善女人。闻说阿弥陀佛。执持名号。若一日若二日若三日若四日若五日若六日若七日。一心不乱。其人临命终时。阿弥陀佛。与诸圣众。现在其前。是人终时。心不颠倒。即得往生阿弥陀佛极乐国土。舍利弗。我见是利。故说此言。若有众生。闻是说者。应当发愿生彼国土)。
　　一心顶礼。西方极乐世界。已今当愿。皆令往生。阿弥陀佛(拜下想经云)。
　　(舍利弗。若有人已发愿。今发愿。当发愿。欲生阿弥陀佛国者。是诸人等。皆得不退转於阿耨多罗三藐三菩提。於彼国土。若已生。若今生。若当生。是故舍利弗。诸善男子善女人。若有信者。应当发愿。生彼国土)
　　一心顶礼。称赞不可思议功德一切诸佛所护念经。及十方三世一切尊法(拜下想经云)。
　　(舍利弗。於汝意云何何故名为一切诸佛所护念经。舍利弗。若有善男子善女人。闻是经受持者。及闻诸佛名者。是诸善男字善女人。皆为一切诸佛之所护念。皆得不退转於阿耨多罗三藐三菩提。是故舍利弗。汝等皆当信受我语。及诸佛所说)。
　　一心顶礼。西方极乐世界。观音势至。诸上善人。及清净大海众菩萨摩诃萨(拜下想经云)。
　　(又舍利弗。彼佛有无量无边声闻弟子。皆阿罗汉。非是算数之所能知。诸菩萨众。亦复如是。舍利弗。彼佛国土。成就如是功德庄严。又舍利弗。极乐国土。众生生者。皆是阿鞞跋致。其中多有一生补处。其数甚多。非是算数所能知之。但可以无量无边阿僧祇说。舍利弗。众生闻者应当发愿。愿生彼国。所以者何。得与如是诸上善人。俱会一处)。
　　一心顶礼。西方极乐世界。灵鸟树下。闻音正念。诸菩萨摩诃萨(拜下想经云)。
　　(复次舍利弗。彼国常有种种奇妙杂色之鸟。白鹤孔雀鹦鹉舍利。迦陵频伽。共命之鸟。是诸众鸟。昼夜六时。出和雅音。其音演畅五根五力。七菩提分。八圣道分。如是等法。其土众生。闻是音已。皆悉念佛念法念僧。舍利弗。汝勿谓此鸟实是罪报所生。所以者何。彼佛国土。无三恶道。舍利弗。其佛国土。尚无恶道之名。何况有实。是诸众鸟。皆是阿弥陀佛欲令法音宣流。变化所作。舍利弗。彼佛国土。微风吹动诸宝所树。及宝罗网。出微妙音譬如百千种乐。同时俱作。闻是音者。自然皆生念佛念法念僧之心。舍利弗。其佛国土。成就如是功德庄严)。
　　一心顶礼。西方极乐世界。黄金地上。盛华供佛。诸菩萨摩诃萨(拜下想经云)。
　　(又舍利弗。彼佛国土。常作天乐。黄金为地。昼夜六时。雨天曼陀罗华。其土众生。常以清旦。各以衣裓盛众妙华。供养他方十万亿佛。即以食时。还到本国。饭食经行。舍利弗。极乐国土。成就如是功德庄严)。
　　一心顶礼。西方极乐世界。莲华池内。宝楼阁中。诸菩萨摩诃萨(拜下想经云)。
　　(又舍利弗。极乐国土。有七宝池。八功德水充满其中。池底纯以金沙布地。四边阶道。金银琉璃玻璃合成。上有楼阁。亦以金银琉璃玻璃砗磲赤珠玛瑙。而严饰之池中莲华。大如车轮。青色青光。黄色黄光。赤色赤光。白色白光。微妙香洁。舍利弗。极乐国土。成就如是功德庄严)。
　　一心顶礼。西方极乐世界。无有众苦。但受诸乐。一切菩萨摩诃萨(拜下想经云)。
　　(尔时佛告长老舍利弗。从是西方。过十万亿佛土。有世界名曰极乐。其土有佛号阿弥陀。今现在说法。舍利弗。彼土何故名为极乐。其国众生。无有众苦。但受诸乐。故名极乐。又舍利弗。极乐国土。七重栏楯。七重罗网。七重行树。皆是四宝。周匝围绕。是故彼国。名为极乐)。
　　一心顶礼。文殊弥勒。诸大菩萨。舍利弗等。诸大尊者。及十方三世一切圣众(拜下想经云)。
　　(如是我闻。一时佛在舍卫国。祇树给孤独园。与大比丘僧。千二百五十人俱。皆是大阿罗汉众所知识。长老舍利弗。摩诃目揵连。摩诃迦叶。摩诃迦旃延。摩诃俱絺罗。离婆多。周利盘陀伽。难陀。阿难陀。罗睺罗。憍梵波提。宾头卢颇罗堕。迦留陀夷。摩诃劫宾那。薄拘罗。阿?楼驮。如是等诸大弟子。并诸菩萨摩诃萨。文殊师利法王子。阿逸多菩萨。乾陀诃提菩萨常精进菩萨。与如是等诸大菩萨及释提桓因等。无量诸天大众俱)。
　　礼想已。跪诵弥陀经一卷。往生咒三遍。赞云。
　　阿弥陀佛身金色。相好光明无等伦。白毫宛转五须弥。绀目澄清四大海。光中化佛无数亿。化菩萨众亦无边。四十八愿度众生。九品咸令登彼岸。
　　南无西方极乐世界。大慈大悲。阿弥陀佛(称佛多少随力而止)。南无观世音菩萨。南无大势至菩萨。南无清净大海众菩萨(各十称)。念毕回向发愿云。
　　弟子称念阿弥陀　　真实功德佛名号　　唯愿慈悲垂摄受　　证知忏悔及所愿　　我昔所造诸恶业　　皆由无始贪瞋痴　　从身语意之所生　　一切我今皆忏悔　　愿我临欲命终时　　尽除一切诸障碍　　面见彼佛阿弥陀　　即得往生安乐剎　　我今所修诸善根　　一切皆悉尽回向　　普愿法界诸众生　　同生西方极乐国
　　自归依佛。当愿众生。体解大道。发无上心。　　自归依法。当愿众生。深入经藏。智慧如海。　　自归依僧。当愿众生。统理大众。一切无碍。　　和南圣众

　　大忏悔文(加於极乐世界。大慈大悲。阿弥陀佛下。先读此文。然后念佛。不加亦可)

　　我弟子某甲。至心忏悔。十方诸佛。真实见知。我及众生。本性清净。诸佛住处。名常寂光。徧在剎那。及一切法。而我不了。妄计我人。於平等法中。而起分别。於清净心中。而生染着。以是颠倒。五欲因缘。生死循环。经历三界。坐此相续。不念出期。而复於中。造极恶业。四重五逆。及一阐提。非毁大乘。谤破三宝。谤无诸佛。断学般若。用十方僧物。用佛塔物。污梵行人。习近恶法。於破戒者。更相赞护。三乘道人。种毁骂内种。覆过失外现威仪。常以五邪。招纳四事。不净说法。非律教人。因佛出家。反破佛法。违逆师长。如法教诲。恣行贪恚。无惭耻心。以是因缘。诸恶业力。命终当堕。阿鼻地狱。猛火炽然。受无量苦。千万亿劫。无解脱期。今始觉知。生大惭愧。生大怖畏。十方世尊。阿弥陀佛。久已於我。生大悲心。无数劫来。为度我故。修菩萨道。不惜身命。今已得佛。大悲满足。真实能为。一切救护。今我造恶。必堕三途。愿起哀怜。受我忏悔。重罪得灭。诸恶消除。乃至娑婆。生因永尽。诸佛净土。如愿往生。当命终时。悉无障碍。我忏悔已。六根三业。净无瑕累。所修善根。悉亦清净。皆悉回向。庄严净土。普与众生。同生安养。愿阿弥陀佛。常来护持。令我善根。现前增进。不失净因。临命终时。身心正念。视听分明。面奉弥陀。与诸圣众。手持华台。接引於我。一剎那顷。生极乐国。华开见佛。即闻佛乘。顿开佛慧。广度众生。满菩提愿。
　　忏悔发愿已。归命礼阿弥陀佛。及一切三宝。

　　礼四十八愿仪(早晚随便)

　　一心顶礼西方极乐世界。大慈大悲。大愿大力。接引导师。阿弥陀佛。
　　(第一拜。默诵第一愿。第二拜。默诵第二愿。乃至第四十八拜。默诵第四十八愿。不能诵愿者。记数礼四十八拜亦可)。
　　一心顶礼。西方极乐世界。观世音菩萨摩诃萨。　　一心顶礼。西方极乐世界。大势至菩萨摩诃萨。　　一心顶礼。西方极乐世界。清净大海众菩萨摩诃萨。
　　(各三拜)
　　愿以此功德　　庄严佛净土　　上报四重恩　　下济三途苦　　若有见闻者　　悉发菩提心　　尽此一报身　　同生极乐国

　　临睡入观礼诵仪

　　　　恋西释子　古昆遵古　略辑
　　(行者当知。观无量寿佛经云。佛告阿难及韦提希。谛听谛听善思念之。吾当为汝。分别解说除苦恼法。汝等忆持。广为大众分别解说。我等既感佛恩。受此法门。是故先当。作如是礼)。
　　一心顶礼。娑婆世界。分别解说。除苦恼法。本师释迦牟尼佛(拜下想偈云)。
　　(能礼所礼性空寂。感应道交难思议。我此道场如帝珠。释迦如来影现中。我身影现如来前。为求离苦接足礼)。
　　一心顶礼。西方极乐世界。在池水上。住宝莲华。现丈六身。形真金色。圆光映彻。圆光中无量化佛菩萨阿弥陀佛(想偈云)。
　　(能礼所礼性空寂。感应道交难思议。我此道场如帝珠。阿弥陀佛影现中。我身影现弥陀前。为求徃生接足礼)。
　　一心顶礼。西方极乐世界。在池水上。天冠立佛。观世音菩萨摩诃萨(想偈改观音菩萨影现中)。　　一心顶礼。西方极乐世界。在池水上。肉髻宝瓶。大势至菩萨摩诃萨(想偈改势至菩萨影现中)。　　一心顶礼。极乐世界上品上生。读诵修慈。三心圆发。诸菩萨摩诃萨(拜下当想本品经文不能想经但至心向礼亦可)。　　一心顶礼。极乐世界上品中生。解第一义。心不惊动。诸菩萨摩诃萨。　　一心顶礼。极乐世界上品下生。但发无上清净道心。诸菩萨摩诃萨。　　一心顶礼。极乐世界中品上生。修行诸戒。无众过患。诸菩萨摩诃萨。　　一心顶礼。极乐世界中品中生。一日一夜。持戒威仪。诸菩萨摩诃萨。　　一心顶礼。极乐世界中品下生。孝养父母。行世仁慈。诸菩萨摩诃萨。　　一心顶礼。极乐世界下品上生。多恶称佛。三圣慰迎。诸菩萨摩诃萨。　　一心顶礼。极乐世界下品中生。毁戒闻佛。火灭圣临。诸菩萨摩诃萨。　　一心顶礼。极乐世界下品下生。恶逆称佛。十念得超。诸菩萨摩诃萨。
　　拜想已。长跪合掌。诵。
　　佛说观无量寿佛经九品观章
　　诵至当坐道场。生诸佛家。至心竭力。念。
　　南无阿弥陀佛(十口气)　　南无观世音菩萨　　南无大势至菩萨　　南无清净大海众菩萨
　　(各十声)
　　至心发愿云。
　　弟子某甲。现是生死凡夫。罪障深重。轮回六道。苦不可言。今遇知识。得闻弥陀名号。本愿功德。一心称念。求愿往生。愿佛慈悲不舍。哀怜摄受。弟子某甲不识佛身。相好光明。愿佛示现。令我得见。及见观音势至。诸菩萨众。彼世界中。清净庄严。光明妙相等。令我了了得见(礼佛三拜归寮养息)。

　　佛说无量寿经四十八愿

　　　　曹魏　康僧铠　译
　　佛告阿难。过去久远无失数劫。世自在王佛。兴出於世(至)空中赞言。决定必成无上正觉。

　　佛说观无量寿佛经九品观章

　　　　刘宋西域三藏法师　畺良耶舍　译
　　佛告阿难。及韦提希。若欲至心生西方者。先当观於一丈六像(至)为其胜友。当坐道场。生诸佛家。
　　余於同治元年。在佛顶山慧济寺。阅净土十要。至宝王论中。知智者大师。临终令读四十八愿。九品观章。想智者乃东土释迦。临终令读。岂非至要之言。因此熟读。奉为日课。吾信弥陀愿力。九界普收。全赖大师之遣教也嗣法后裔古昆敬然臂香九炷谨识。

　　佛说阿弥陀经礼想仪

　　拜下能观经文者。当依全仪。不能观者。只要依此直礼。功德无异。凡礼拜时。先跪佛前烧香。合掌云。
　　愿此香烟云。徧满十方界。供养一切佛。世间难信法。及诸上善人。普熏诸众生。皆发菩提心(即起)。
　　一心顶礼。娑婆世界。五浊恶世。说难信法。本师释迦牟尼佛。　　一心顶礼。十方世界。出广长舌。劝赞西方。恒河沙数诸佛。　　一心顶礼。西方极乐世界。光寿无量。普摄群生。阿弥陀佛。　　一心顶礼。西方极乐世界。执持名号。临终导引。阿弥陀佛。　　一心顶礼。西方极乐世界。己今当愿。皆令往生。阿弥陀佛。　　一心顶礼。称赞不可思议功德。一切诸佛所护念经。及十方三世一切尊法。　　一心顶礼。西方极乐世界。观音势至。诸上善人。及清净大海众菩萨摩诃萨。　　一心顶礼。西方极乐世界。灵鸟树下。闻音正念。诸菩萨摩诃萨。　　一心顶礼。西方极乐世界。黄金地上。盛华供佛。诸菩萨摩诃萨。　　一心顶礼。西方极乐世界。莲华池内。宝楼阁中。诸菩萨摩诃萨。　　一心顶礼。西方极乐世界。无有众苦。但受诸乐。一切菩萨摩诃萨。　　一心顶礼。文殊弥勒。诸大菩萨。舍利弗等。诸大尊者。及十方三世一切圣众。
　　跪诵弥陀经一卷。往生咒三徧。赞云。
　　阿弥陀佛身金色　　相好光明无等伦　　白毫宛转五须弥　　绀目澄清四大海　　光中化佛无数亿　　化菩萨众亦无边　　四十八愿度众生　　九品咸令登彼岸
　　南无西方极乐世界。大慈大悲。阿弥陀佛(念佛多少随力而止)。南无观世音菩萨。南无大势至菩萨。南无清净大海众菩萨(各十称)。念毕回向发愿云。
　　弟子称念阿弥陀　　真实功德佛名号　　唯愿慈悲垂摄受　　证知忏悔及所愿　　我昔所造诸恶业　　皆由无始贪瞋痴　　从身语意之所生　　一切我今皆忏悔　　愿我临欲命终时　　尽除一切诸障碍　　面见彼佛阿弥陀　　即得往生安乐剎　　我今所修诸善根　　一切皆悉尽回向　　普愿法界诸众生　　同生西方极乐国
　　自归依佛　当愿众生　体解大道　发无上心　　自归依法　当愿众生　深入经藏　智慧如海　　自归依僧　当愿众生　统理大众　一切无碍　　和南圣众

　　东林十八贤位次

　　慧远法师　　慧永法师　　慧持法师　　道生法师　　昙顺法师　　僧睿法师　　昙恒法师　　道炳法师　　昙诜法师　　道敬法师　　觉明法师　　觉贤法师(即佛陀跋陀罗尊者)　　刘程之　　张野　　周续之　　张诠　　宗炳　　雷次宗
　　慧远法师。大开莲宗。本从经教。故称独唱之初祖。名第一贤也。第十二佛陀跋陀罗尊者。乃远祖阐念佛三昧。后二十七年入社之友。今人礼为始传净土之祖。说是远祖授念佛三昧之师。错之极矣。详具佛祖统纪。谨将莲宗礼祖仪。开明於后。以便照行。朔望课毕。合掌云。
　　顶礼西天东土历代祖师。天下阐宗教律诸大善知识。
　　(莲宗)初祖卢山慧远大师(八月初六日徃生)　　二祖光明善导大师(未考弥陀诞日当供)　　三祖般舟承远大师(七月十九日徃生)　　四祖五会法照大师(十二月初一日徃生)　　五祖台岩少康大师(十月初三日徃生)　　六祖永明智觉大师(二月二十六日徃生)　　七祖昭庆省常大师(正月十二日徃生)　　八祖云栖莲池大师(七月初二日徃生)　　九祖灵峰藕益大师(正月二十一日徃生)　　十祖梵天思齐大师(四月十四日徃生)　　十一祖资福彻悟大师(十二月十七日徃生)　　古今莲社诸大法师
　　后礼如常

　　西归行仪(终)

　　光绪九年夏日恋西学人古昆谨识

 西归行仪跋

　　佛说弥陀经者。圆中钞云。即是三德秘藏。圆该一切。舒之则弥纶法界。一即一切。卷之则摄在一经。一切即一。能如是了。则弥陀一经。充满法界可也。十方法界。皆具此经可也。受持之人。诸佛护念。其所护念。不在兹乎求。净土者。急须讽诵。以此功德。速往西方。读诵大乘。无过於此。十念门者。弥陀立誓。以导奉持。可不遵乎。每晨称念。面必向西。楚禅师云。一方土净方方净。十念心真念念真。此深得面西十念之奥旨。故灵峰赞楚石。即是阿弥陀正觉也为此持名人纵得一心不乱。此行切不可废。此行一废则信愿不切。往生难矣。故要解云。若无信愿。纵将名号。持至风吹不入。雨打不湿。亦无得生之理。二仪者。运三业之至诚。向西方之妙境。则心佛宛然。自他不隔。是心作佛。是心是佛之皆明矣。苟能遵此。则信愿不深。而自深焉。莲宗必读序云。名号功德。自何而始。乃因六八大愿之所庄严。九品悲心之所成就也。是故专持名者。此二经文应当熟读。坚固信愿。全赖於斯。恋西大师。以至诚心。集此一书。可谓契理契机。尽美尽善。其自序一章。奇倡极谈。精详贯彻。非得三昧。定佛冥加。略引后文云。弥陀因果。始终不舍於我等苦恼众生。而依此持名。於念念中。必能圆具信愿行之三种资粮。诚哉此语。未得净宗之骨髓。必难如是。余初一读。便如得宝。越读越深。愈思愈妙。深惭垢重。何幸闻斯。获益良多。感恩不尽。乃觉从前持名。全无信愿。只是压捺妄想而已。所以每每改换题目。别求深妙。故坚密大师云。未阶净信净愿。十方三世佛祖大道。如何荷担。唯愿修净业者。竭力遵此行仪。则信愿必坚。西归必稳。见佛非难。度生亦广。
　　同治甲戌年夏日学人芳慧敬然臂香四十八炷供养净土法门稽首谨识
　　学者维遐敬刻臂香三炷供佛发愿云。
　　愿以此功德　　速往极乐国　　面见阿弥陀　　广度於一切
