续藏经   法界圣凡水陆大斋普利道场性相通论
　清 咫观述

　　 
　　　　净业行人　咫观　郑应房
　　稽首十方三宝尊　　悉是光明遍照者　　於此娑婆现华藏　　层层身剎交光辉　　敢祈同以大威神　　加被凡愚成圣智　　不离一真显事理　　圣凡无碍总清凉
　　总论曰。本然一心。随缘成相。众生苦系。诸佛现身。度无所度。依然平等。所谓真法界也。一真之中。光明清净。华严海会。供养云兴。一切时处。辉华常在。小机不信。自隔真[纟-八]。若大心者。即一道场。包十法界。十方十世。无尽重重。一念心中。圆圆顿现。凝然不散。何去何从。标出阿难。施食缘起。标出净住。忏悔缘起。标出梁武。水陆缘起。万法本闲。用之悉应。既无其始。亦无其终。妙极天然。非常非断。深深一味。普益群灵。梁武以降。行法有人。志盘以后。书卷可考。莲师酌之。大略仍古。洪师演之。多半宜今。手眼虽殊。心期不异。鸡园坛墠。新启东方。建佛法幢。为众生导。慨念　国家。深仁厚泽。德及无边。柰此群黎。业感互殊。致生种种。五乘之教。并皆弛废。七趣坚毒。忽然横流。余困未舒。阴灵莫慰。每思自奋。裨补　皇图。善法虽多。无如水陆。輙依空镜。深剖微尘。无曲无难。直心抒写。执事者少。神志乃清。白词不多。心口无伪。一真法界。不远能通。诸品觉灵。平心来赴。涓埃有济。名相不空。即此华严。指归极乐。治心为本。用法乃灵。后之君子。莫或造次。

　　目

卷一
　　总论　　目　　坛图　　纲要　　文稿

卷二
　　结界　　遣使　　建旛

卷三
　　请圣　　浴上堂

卷四
　　供上堂　　请赦

卷五
　　请下堂　　浴下堂　　归戒

卷六
　　诵光明偈　　供下堂

卷七
　　亲祝

卷八
　　通供上下堂　　结愿　　送圣

　　论曰。此水陆大略节次。其余小目。随文自知。呜呼。法相玲珑。天然不隔。水晶楼阁。品品虚通。惟一坚密身。一一尘中现。流转不返。名曰众生。居五道而长鲜。以法身不受染也。若说以佛度生。不外一心之妙。道场法事。即是自修。必有人焉。了心成佛。乃可宏阐威灵。令法界含生。一念回光。还同本得。更何暇酬应斋主。张皇事仪。繁述观门。虚讽经忏。亡其性而存其相哉。观夫众生事相。多隔真机。大略相同。付之一叹。今之所酌。近於略也。然一片光辉。周旋法界。知音若遇。必有得手之机。苦海波涛。从此一息。无边法乐。非自非他。幸各虚心。深求实济。可也。今之论本。精要者仍旧文(谓志盘莲池洪源三大师)。补正者兼新义。具如后文。观者察之。
卷九
　　像式并赞

　　
　　
　　第一方坛。就人间房屋所宜。
　　然亦须坛外四面。能围绕经行。
　　第二圆坛。是酌古准今所立。
　　於两门分上下。其制精通明辨。则颇可行。但须另建坛屋矣。
　　此后再立一大圆坛图。以事必心安。量无涯涘。故称吾性而图之也。
　　此遇心力并到时。颇可建。花严楼阁。弹指门开。莫作难易想。
　　
　　论曰。此以十柱成一亭。每柱左右各一席。席皆微偏向内。两席之间。一门一阶。废其七。用其三。柱各一旛。两柱间各一灯。旛之背一镜。镜在柱内。旛在柱外。中之五席(一二三及二十四二十五)。左右皆灯。背面皆镜。十灯十灯。十镜十镜。以表无尽重重之义也。亭径三丈。围九丈。阶去地七尺。亭之檐。高於阶一丈四尺。两柱相去九尺。柱外至檐五尺。此五尺中。除内尺五为席之外半。除外尺五为亭畔倚阑。中余二尺。以备外绕经行也。中阶唯真灵出入行之。主表出入。由左右阶。左右栅门。香灯司锁。余人不得入。
　　纲要曰。咫观既集水陆诸书而论之。成八卷矣。客有读而疑之者。问难蜂起。一一答之。
　　问。一念普观无量劫。无去无来亦无住。如是了知三世事。超诸方便成十力。今之论本。化上堂十席为十一席。於佛僧外。增标净土圣贤。其实净土乃花严无量门中之一耳。徒生增减。岂合普心。答。此正普心也。为十方众生。历劫以来。泛信三宝。未识专门。幸苦飘零。不得解脱。今以一佛土引其趋向。一入全真。佛佛皆现。正是贤行。岂忧不普。且十与十一。何增减之有。经云花藏世界所有尘。一一尘中见法界。宝光现佛如云集。此是如来剎自在。
　　问。发起正发起。熏修极熏修。故梁忏之功。无苦不救。一切道场之所宗敬。今乃另制法轮忏。岂能通感乎。答。梁忏虽佳。而世之礼者。多成故套。心性尚隔。事境岂通。今以真忏责之主法一人。若无其人。徒事外坛。亦无力也。且三宝之戒定慧。全显现於经律论之中。与之熏习。触发灵因。呼而拜之。正是归命於诸佛之师也。夫身心大苦。唯一缘生。若能敬一心浓。忏之立应。体通生佛。此任可肩。未易责之流俗也。积劫之苦。三毒为根。而痴尤难破。念此含灵。皆我眷属。能不求真光明以破其暗乎。花严云。譬如有人。仁慈孝友。遭逢世难。父母妻子。兄弟姊妹。并皆散失。忽於旷野道路之间。而相值遇。瞻奉抚对。情无厌足。愿行法者。深体此意。一切含灵。悉皆赴感。悉皆知归。不可空诵古人浩博悠久艰苦卓绝之愿。而勉强跪拜以塞责。孤负此道场内外人天也。
　　问。施戒忍进及禅定。智慧方便神通等。如是一切皆自在。此是花严三昧力。故水陆道场。以七处九会而为定相。今乃略之。何耶。答。舍伪依真。花严乃现耳。七处九会。议本贤宗。长者已广为十处十会。今之论本。处会皆十。第一处。一念心中。诸佛众生。朗然无滞。纯一性境也。第二处。外坛也。第三处。遣使坛也。第四处。净道上虚空楼阁也。第五处。浴坛也。第六处。内坛也。第七处。净土坛也。第八处。施食坛也。第九处。花严坛也。第十处。送圣遍往十方也。法性如虚空。诸佛於中住。无去亦无住。处处皆见佛。今以一念心中生佛齐观。为第一会。十方预诵经律论咒七千二百余卷。法宝光明。交罗映带。为第二会。外坛顶礼法轮宝忏。於众生心中。吐法光音。为第三会。秽迹金刚。十大明王。天龙八部。证明结界。为第四会。圣观自在坐道场中。放眉间光。为第五会。十方毗卢遮那如来。环坐道场。放眉间光。为第六会。请上堂时。供浴及斋。祈求恩赦。为第七会。主法坐说三归菩萨戒。为一切含灵。开佛境界。为第八会。十方凡圣。同侍道场。畅行斋法。为第九会。送圣已毕。重复示现瑜伽施食仪轨。度生无极。为第十会。
　　问。广博严丽。皆同虚空。不相障碍。亦无杂乱。古之内坛。止五日。施食亦止五日。各有其节。今何一律以七。答。十方国土海。无量无边佛。咸於一念中。各各现神通。既七日坛场。何妨七日内外有事。先外洒净。后内结界。非杂乱也。
　　问。胜法微妙音。譬喻字相应。无量佛神力。咸来入我身。外坛十二部经。本当勤诵。今皆不然。但奉法轮一忏。不亦浅乎。且先时诵经。虽曰良法。然光明星散。岂合规模。答。君误矣。本非诵经。是检藏也。检藏事不行。乃代以诵经。而律论皆阁起矣。且十二部者。重颂本事等也。今以药师金刚等十二种为十二部。误中误也。今之论本。以七千二百余卷诵於先。法轮宝忏点缀於后。犹为将来检藏之引焉。字字发光。何忧不聚。摩耶不云乎。彼妙光明入我身时。我身形量。虽不踰本。然其实已超诸世间。所以者何。我身尔时。量同虚空。悉能容受十方菩萨受生庄严诸宫殿故。如此四天下菩萨受生。我为其母。三千大千世界。百亿四天下。阎浮提中。悉亦如是。然我此身。本来无二。非一处住。非多处住。
　　问。如来咸放大光明。一一光中无量佛。今不日日正演瑜伽。唯以第七日敷陈其事。前之六日。神志稍略。答。水陆道场。本是斋法。合六道作人天。同侍食於三宝也。施食乃大斋中支流之一。专心根源。支流宜杀。其第七日必多为宣衍者。以送圣后重圆一会。示度生无己之心也。其有内坛受益未深。或可於新增进。金刚般若。两周说法。法花记毕。更演涅盘。经云。若有众生。得见菩萨修菩提行。若信若疑。菩萨皆以世出世间种种方便而摄取之。以为眷属。令於阿耨多罗三藐三菩提。得不退转。是此意也。
　　问。众生形相各不同。行业音声亦无量。如是一切皆能现。海印三昧威神力。今之画轴。既约其数。又尽变四恶趣作人天形。其有说乎。答。佛入众生。则全乎众生。众生入佛。则全乎佛。佛形同人天。人天之形。方得受人天之供。必坐恶趣身於道场。恐无此理也。经云。一切方所。一切族类。我皆以方便示同其形。可知凡圣交接。气味必孚。岂可滞壳迷封。不回故辙。法数之减。非好为奇。吾见卷轴太多。则挂起时。多互相掩蔽。今定以一席一轴。乃为安平。且使一一轴中。以胜劣之色。表厥尊卑。而於上堂十一席。一一威严。重重显露。非敢略也。既助观力。必使勿误其初因。观者神圆。圣凡同住矣。
　　问。若佛菩萨等。不出於世间。无有一众生。而能得安乐。释迦本师也。於众生最亲。一概托之毗卢。未免疎隔。果尔毗卢能利五种根。何以圆唱所被机宜。唯是上上根菩萨凡夫外道。而上根且绝分也。答。根有生熟。教有抑扬。法有偏全。事有通局。今之道场。胜中之胜。岂於我佛。不能混法报化三身而为一。且汝不闻乎。於一佛身上。化为无量佛。雷音徧众剎。演法深如海。
　　问。世间所见法。但以心为主。随解取众相。颠倒不如实。何以於浴圣时。而生男女二相分别之见乎。答。圣有二。一圣身圣。如三宝是。二凡身圣。如示作金刚天及八部上首是。今之上堂。明明二种圣人。同临法会。浴之一事。众生所需。如灯之照眼。食之美口。皆凡夫情量所必求。而上以供圣则为孝。何得绝凡情而言供圣也。时彼会中。一切众生。因见如来。苦灭障除。堪受圣法。故威仪非可混蒙虚设。不坏世间相。乃满大悲心。
　　问。一切法门无尽海。同会一法道场中。今之饭僧不以饭。何也。答。饭僧非常之大举。一之不易。何况於三。七日中。精神或不能贯注无漏也。今以钱代饭。用表此心。比之草草一餐。安详十倍。经云。佛身一切相。悉现无量佛。佛身如是。佛事亦然。以解脱心。供阿罗汉。不必更生系着之想也。
　　且汝未问者。尚可踵而说之。不敢苟同。非曰好异也。一主法自己发心异。必使如来量同。二不立斋主之案异。必使众生心同。三正度人名不嫌其多异。必使解脱境同。四主表饮食淡薄异。必使感应理同。五表白不必板派异。必使大愿体同。六执事不必过多异。必使清净念同。七外坛不必二十四人异。必使敬信心同。八内坛事多夜行异。必使六根用同。九内坛乐器增减异。必使昼夜音同。十布施不矜多财异。必使求度因同。主法必自发心。悲度无极。方与一切如来。同其心体。若以白金聘至。与泛泛道场何别。恐少感格也。斋无其主。一切众生。全主全宾。虚设一垫於主法旁。请上下堂。临时选一人以随叩。只要有心人。若立位安人。主宾分立。则行法反有不入神者也。第二十四席正度之机。千百同牌。十牌同位。不必以多金为美。或反致所度寥寥。必使一切人皆能勉力。以度其亲。方为无憾。彼不信入。则无如何。一动念。已入此法界矣。盖每名百钱而已。来者既易。行之不难。多请如来法住也。上下堂精美之供。出以享大众。主表持咒。不可食之。另作平淡。粗粗取足。以精心通感为急也。表白太熟则专。专其利。则利物浅矣。不限生熟。临时取知文少过之人用之。仪不求美观也。多列执事。分费计耳。能二十四人作外坛固佳。不然。十二位亦足矣。十二人亦不妨空三五人。位必十二。以便送圣分驻二十四盘耳。西一至六。二十四席至十三席盘。东六至一。十二席至一席盘。盘借位一时暂驻。令一切人天展敬也。三四五更。冬夜足以集事。日出后锁栅门。听人於栅外拜观。则动静皆成法界也。鼓钹繁琐。不如金玉随风。佐以双铃。疎密得所也。既不多索斋主金。则骄气一除。敬心朗现。三宝放光也。
　　前客再问。仪节能预知乎。答。何不可。法师发此心已。前二日。询内坛外坛。事集乎。乃静居一室。为法界众生。行实相忏悔。前一日。法师亲视牌轴。遍安之。不行礼。午后。内坛鸣小钟鼓。诵金光忏文一遍。第一日。三更。外坛洒净。四更。内坛结界。五更。遣使树旛。第二日四更。请上堂。五更奉浴。第三日。四更。供上堂。五更。请赦。是日午刻。通斋内外僧皆以钱代饭。第四日。三更。请下堂。四更。奉浴。五更。说戒。第五日。四更。诵信心铭。五更。供下堂。是日午刻。斋僧。如上法。第六日。四更。主法亲祝上下堂。洞宣情恳。巳时。行放生。未时。给牲粮。第七日。五更。普供上下堂。巳时。结愿。午时。斋僧如上法。未时。迎至外坛。申时送圣。戌时。大众行瑜伽施食。亥时毕。后一日。主法接见外坛人天。示以法界无始终义焉补论曰。所奉者。三宝众生之神明也。神之所依者。旛牌画轴。皆主法之心光也。但约成数十字。该总别二相作一牌。则十牌皆无异。唯第二十四。牌牌更换百千名。则牌牌异。二十五部席。有别则异。前之二十三。不可或异。此心安理得之境也(可以请时所称字样。为牌之式)。牌皆上画宝盖。下画莲华。中用黄纸。下堂则红纸。使亦红纸(使十牌一位。合天行地行地府为一)。第四席。不称台贤而称二华。舍人就法。用通他剎。十一二十四二十五不通。普中专心。总中别相(书使赦使。文不相沿。供上堂。供下堂。结同一愿。各有义)。请与三供。称名错综。正陪二席。总同别异。所以写法界之灵心也。五菜五果。熟作一碗。碟供鲜花果香涂法小食。诚能通化。何必太烦也。除三供外。七日早粥中饭。香灯供之。不出生也。外坛洒净。亦绕内坛一匝。以示交互重重法界也。宝忏以从容展敬为佳。不可促然。第七日巳时必拜满。诵行愿品以结之(诵华严者。来同诵。华严亦巳时毕)。再接以佛。则念佛人同入念之矣。浴时焚纸[缎-几+(巨-匚)]。每席十束。供时。前二无。后一有。以备送也(共五百分)。五色用三。或兼青黑。阔三尺。长九寸。累纸迭为卷。以上好红纸银箔。作条篐之。卷时。诵治衣真言。至诚能化以为供也。净道不用仙桥之名。奉圣不用过街仙之曲。使众生无惑志也。一牌一献疏。十疏一束。加纸[缎-几+(巨-匚)]再篐之。佐以宝(此乃纸元宝。供时所用。乃经卷法宝)。第二十五席。不用盘。事毕后。化於栅内可也。缸及矗灯。皆二十四。内坛门外。通用布篷覆之。衬以油纸。下施栏木。栅内则木篷无漏。三净道旁。分立提灯提炉提旛之架。主法洒净及浴上下堂。亦皆用之。内坛净水杯。大者一。小者十。分大及小。以待种种用也。内坛唯中一间悬四灯。四长旛。一瑠璃。一欢门。四蒲墩。二琉璃照。圆坛。则灯镜旛花众矣。供牒六。香花涂宝食果也。二杯。茗饭也。一碗。菜也。一炉二台。金钱纸缎不以衬。同相之衣料。异相之衣形。分寄於纸缎。及画轴。不必制衣盖璎珞冠裳衣带甲冑等。圣凡古今。男女主伴。文武僧俗异甚。不易刻舟求之也。浴时献衣帛。必插通花三枝。束束如是。花皆小红(千枝乃足)。又奉请奉浴奉供。及供使供判。亦用此花(乃更须千枝)。陪席位。可於后一日斟酌安置。若大悲力足之道场。可取正度之极要者。追录陪席牌上。日日香熏之。有水陆则以陪。必有真灵畅达也。请官二十牌。旧称符官。今称使者(分上下堂。使各十牌)。判官二十牌。赦官十牌。总别齐书而同式。以十表无尽者矣。纸像纸马。一切不用。施食坛对面。供面然大士及寒林轴。左右各明一慈愍灯。外坛前备布篷。缸备芦席。盘备油纸。晴则可省。斋僧代饭以钱。三十六为一斋。十二为一嚫。以表四十八愿意。宜斋之日。午正。僧服一人。於门外施之。上堂本可日中奉供。恐气太敞。不如夜之神静也。下堂不午后食。既受菩萨戒。视同佛子。不忍以恶道待之也。昼夜六时。然香鸣磬。勿参错(供则免寅。送则免申)。内坛用意旨。外坛贴榜文。献疏则如牌之数。放生钱。牲粮钱。以万为始。加至十百倍。亦无碍也。其斋僧。放生牲粮钱。皆置普供上。鸣磬。香灯一拜。取出。付栅外。斋正门。放生牲粮出左右门。所放之生。置栅外。主法於栅内说三归栅内二人代受之。凡经藏不恃匇匇七日。预日选十方有心人。各处看诵。书明经据。寄坛回向。当知此会。不限方隅。行布圆融。同一无碍。合天行地行地府於一位。请下堂方得玲珑。於彼乎。於此乎。鬼神通之。赦疏。十方外加一中央。即本世界主也。

　　文稿
　　意旨

　　花严法界。娑婆剎土。一四天下。南赡部洲。东土鸡园。水陆内坛。奉佛修因。菩萨比丘某甲。谨以意旨。上达内坛三宝。一切圣神。无量真灵座下。伏以清净本然。无非解脱。妙明真际。全具威灵。本交参涉入而圆通。岂明暗色空之偏倚。其奈忽焉不觉。亡失真如。迷茫於理事成显隐夺之十门。颠倒於总别同异成坏之六相。得粗遗妙。认影迷头。浩渺劫波。沿洄生死。无边剧苦。致足哀矣。纵观四恶趣中。无量众生。展转沦胥。靡有底定。虽或暂寄人天。逢缘受报。带苦造业。不久还沈。纵有修行。多无正见。邪师党伴。煽惑迷茫。错入魔机。终沦生死。或有久修大力。尊特神天。结习牢强。不知还返。或有聪明美秀。富贵吉祥。贪此小甘。悉归大苦。莫不感恩怀怨。引毒招殃。误事伤生。背第一义。更有忘失本愿。逐境迷心。退入小乘。甘趋魔外。甚至现菩萨相。怀夜叉心。破法破僧。非魔非佛。如斯不幸。含识何依。嗟群类之可怜。对真宗而不识。乃宏正教。爰启真坛。统水陆虚空而度脱无边。合仙儒佛子而销镕一际。尽与多生新眷属。同来大会普光明。法味滋神。妙音开悟。既从容而变化。遂环卫以周旋。乘此一真。冥通法界。龙藏光辉。深衔宝愿网。花严剎海。圆现弥陀身。冀得手之有机。愿度生而无碍。佛恩灵捷。满我心期。式展精诚。乞求加被。年月日。比丘某甲具。

　　榜文

　　(前加水陆榜文四字)盖闻一真流露。具众生诸佛之因。万法圆常。表解脱慈悲之用。群机所在。法会乃兴。今有华严法界。娑婆剎土。一四天下。南赡部洲。东土鸡园。菩萨比丘某甲等。为启建道场。圣凡普利事。今据奉佛修因四众弟子等。为祈心愿。熏沐焚香。肃恭归命。十方常住。无量三宝。水陆大会。幽显圣凡。同展慈光。证明微悃。伏以(内伸诚意。不出一百字)。以今某年某月某日为始。敬依真际。开建坛场。至某日圆满。於中。参酌仪轨。一心奉请。十方法界。四圣六凡。万德万灵。光降法会。凭仗四众。先期预日。讽诵龙藏。大小诸部。经律论咒无量灵文。七千二百八十卷(多者亦摄其中)。顶礼法轮宝忏。并行施食放生斋僧念佛诸品法事。修设山茶时果净斋。二十余席。并普供大席。金银缎匹。随席满分。以上合集功德。共伸回向。佛法僧宝。天龙鬼神。次复普熏。遍周沙界。怨亲等益。恩有咸资。深偿我愿。满足而无虚。尽摄他方。兼通而并济。仰冀三尊永鉴。万圣垂光。宏开度利之门。大庆无遮之会。身身离障。剎剎融空。长承慧日之照临。同被法云之覆护。本坛据此四众来词。合行榜示。须至榜者(后加幽显咸知四字)。年月日榜。

　　献疏

　　盖闻真源不隔。宝性圆涵。合众生诸佛之心。现一极无边之妙。深深齐现。密密咸昭。今此华严法界。娑婆剎土。一四天下。南赡部洲。东土鸡园。启建道场。圣凡普利。圆成法会。具疏陈闻。窃因奉佛修斋。四众弟子等。为祈心愿。熏沐焚香。肃恭归命。十方常住。无量三宝。水陆大会。幽显圣凡。同展慈光。证明微悃。伏以。(内申诚意。不出一百字)以今某年某月某日为始。开建道场。至某日圆满。於中。参酌仪轨。一心奉请。十方法界。四圣六凡。万德万灵。光降法会。凭仗四众。先期预日。讽诵龙藏。大小诸部。经律论咒。无量灵文。七千二百八十卷。顶礼法轮宝忏。并行施食放生。斋僧念佛。诸品法事。修设山茶时果净斋。二十余席。并普供大席。金银缎匹。随席满分。以上合集功德。共伸回向。佛法僧宝。天龙鬼神。次复普熏。徧周沙界。冤亲等益。恩有咸资。灵因满足。齐开宝润之光明。胜会浺瀜。大庆法筵之成就。三尊镜照。列圣珠联。静含水月而非空。妙现灯云而不滞。境心交彻。身剎玲珑。廓清罗縠之余昏。徧净尘毛之细障。式垂歆响。永护含灵。年月日。奉佛修斋四众弟子疏。

　　请书

　　花严法界。娑婆剎土。一四天下。南赡部洲。东土鸡园。奉佛修斋。四众弟子等。并诸眷属。为建水陆道场。圣凡普利事。恭伸情悃。伏以。(内伸诚意不出一百字)於今某年某月某日为始。於某日圆满。参酌仪轨。一心奉请。尽虚空遍法界。十方常住一切诸佛。并诸眷属。尽虚空徧法界。十方常住一切尊法。并诸眷属。尽虚空徧法界。十方常住一切贤圣僧。并诸眷属。十方法界。传持正法。十宗诸祖师僧。并诸眷属。安乐世界。主伴重重。九品莲花。清净海众。诸上善人。并诸眷属。华严海会。十方来集。深入法界诸神上首。诸天上首。秘密显现。无量真灵。并诸眷属。十方剎海。深入法界。一切禅仙。娑婆震旦。南北仙宗。鸡园妙会。入理真仙。并诸眷属。十方剎土。深入法界。为民立极。一切通儒。并诸眷属。十方法界。诸大明王。光明会上。二十诸天。并诸眷属。十方法界。护法护国。诸大神王。并诸眷属。发扬水陆。流通至教。制像立法。诸大士众。并诸眷属。惟愿。不违本誓。府应群机。光临法会。年月日。奉佛修因四众弟子等。具书奉请(以上上堂)　华严法界娑婆剎土。一四天下。南赡部洲。东土鸡园。奉佛修斋。四众弟子等。并诸眷属。为建水陆道场。圣凡普利事。恭伸情悃。伏以。(内伸诚意。不出一百字)於今某年某月某日为始。於某日圆满。参酌仪轨。一心奉请。十方法界。诸凡夫天。并诸眷属。十方法界。诸凡夫仙。并诸眷属。十方法界。住凡夫地。龙神杂部。上极天宫。下穷冥界。文武主伴。并诸眷属。十方法界。金银铜铁。诸转轮王。并诸眷属。十方法界。种种诸根。一切人众。并诸眷属。十方法界。四趣所摄。诸阿修罗。并诸眷属。十方法界。胜劣精灵。无量非人。并诸眷属。十方法界。高下九种。有无财食。诸鬼神众。滞魄游魂。并诸眷属。十方法界。依地依水。依火依风。依木依空。巨细旁生。并诸眷属。十方法界。无间有间。寒热游增。总别地狱。受苦众生。并诸眷属。十方法界。六道生死。中有之身。并诸眷属。圆满道场。上下八方。称心量处。奉职诸神。并诸眷属。一真法界。应现当机。受度之灵。并诸眷属。(以下列所荐人名。一名勿漏)最极有缘。依恋道场。陪位之灵。并诸眷属。惟愿不迷本性。速赴灵机。光降法会。年月日。奉佛修斋四众弟子等。具书奉请。

　　请使牒

　　华严法界。娑婆剎土。一四天下。南赡部洲。东土鸡园。奉行法事。比丘某甲。为建水陆道场。圣凡普利事。於某年某月某日开启道场。至某日圆满。仰劳使者。即持请书。奉请。(上堂则云。尽虚空遍法界三宝圣众。乃至诸大士等。下堂则云。尽虚空遍法界。六道七趣胜劣诸伦。乃至当机受度之灵。某甲某甲某甲某甲等)降临道场为此具牒。须至牒者　右牒。(上堂则云空行。下堂则云天行地行地府)捷疾持符使者。准此。年月日比丘某甲。具牒奉行。

　　赦疏

　　花严法界。娑婆剎土。一四天下。南赡部洲。东土鸡园。奉佛修斋。四众弟子等。并诸眷属。为建水陆道场。乞恩普赦事。一心上奏(梵则云。妙庄严宫梵王尊天。释则云。忉利天宫帝释尊天)玉陛下。恭伸情恳。伏为。(内伸诚意。不出一百字)以今某年某月某日。开启道场。於某日圆满。於中。十法界胜劣诸伦。等心奉请。同赴道场法会。瑠璃影事。不隔纤毫。璎珞光严。齐涵妙相。融十方虚空楼阁之云。地皆微动。品无量清净醍醐之味。天亦长春。深寻杂趣之本原。不外此清凉果海。融入如来之妙定。全消夫隔别枝歧。况天王多花严菩萨寄位之身。而众生皆我佛世尊独一之子。既大悲之神用。不遗於一夫。而盛德之威权。可总其全量。是用上叩天门。鸿恩肆赦。下行地府。凤诏分颁。俾千万泥犁三恶道之伦。成百亿金师一毛端之相。天上人间双解脱。金锁开而铁锁齐开。寒冰热火尽销镕。法轮转而食轮将转。方以一味菩提。速发其圆种。何堪小乘律相。挫抑其真因。伏乞天慈。深体佛意。风行雷动。奉命者无顷刻之羁留。吐月流云。含识者悟根尘之消落。奉佛修因四众弟子等。不胜激切屏营之至。谨具疏以闻。年月日。修斋乞恩佛弟子等。诚惶诚恐。稽首顿首具疏。

　　赦使牒

　　花严法界。娑婆剎土。一四天下。南赡部洲。东土鸡园。菩萨比丘某甲。今因奉佛修斋四众弟子等。并诸眷属。为建水陆道场。普利圣凡事。於某年某月某日。开启道场。某日圆满。今当乞恩普赦。仰劳使者。即持赦疏。迅速上奏。此界他方。妙庄严宫大梵天王。忉利天宫帝释尊天。诸阙下。四众等。不胜感激之至。为此具牒。须至牒者　右牒。此界他方梵释诸天捷疾持符使者。准此。年月日。比丘某甲。具牒奉行。

　　判牒

　　华严法界。娑婆剎土。一四天下。南赡部洲。东土鸡园。奉佛修斋。四众弟子等。为水陆道场。功德圆满事。某等以今年某月某日。开启道场。行诸法事。於某日圆满。於中。凭仗十方人力。先期预日。披览讽诵。龙藏大小乘。经律论咒。七千二百八十卷。顶礼法轮宝忏。并行施食放生。斋僧念佛。诸品法事。修设山茶时果净斋。二十余席。并普供大席。金银纸缎。随席满分。以上合集功德。用伸回向(功德司则云。或有应经主司照验之处。神道设教。能补生人办事之缺。今持具牒。伏乞照验。文宝司则云。所有上下堂疏文宝缎等仪。敢冀神聪。如法处分。以成圆满功德。具慰心期)。不胜感激之至。为此具牒。须至牒者　右牒(三界功德司。上下堂文宝司)。判官准此。年月日。奉佛修斋四众弟子等。具牒告闻。

　　请书签

　　尽虚空遍法界。三宝圣众。乃至大士等。娑婆震旦。东土鸡园。奉佛修斋。四众弟子等具　尽虚空遍法界。六道七趣。胜劣诸伦。乃至当机受度某甲某甲之灵　娑婆震旦。东土鸡园。奉佛修斋。四众弟子等具。

　　使者牒签

　　某某使者准此　比丘某甲具。

　　赦疏签

　　(他方则云十方。此界则云娑婆)妙庄严宫大梵天王玉陛下
　　奉佛修斋四众弟子等具(释则改云。忉利天宫帝释尊天。玉陛下)。

　　判官牒签

　　某某判官准此　奉佛修斋。四众弟子等具。

　　法界圣凡水陆大斋普利道场性相通论卷第一
　　法界圣凡水陆大斋普利道场性相通论卷第二

　　　　净业行人　咫观　郑应房

　　结界

　　(外坛先洒净。并至内坛。绕外面一匝。外坛已拜忏。内坛乃结界)。
　　第一日。四更。主法二表入坛。
　　(主法举云)十方法界。诸佛法僧。
　　(二表和云)。常(拜)住(起)三(问讯)宝(鸣磬振铃)。
　　(正表云)法性湛然。本周法界。甚深无量。路绝言思。为一念之失宗。遂千般之隔妄。敢清意地。寅畏恭钦。开启道场。圣凡普利。加持密语。复本心源。
　　(助表云)我佛如来。有净三业真言。谨当宣诵(凡咒以正表为主。助表和其音。主法随声运想)。
　　唵　萨网婆缚　萨婆达摩　萨网婆缚　述摩含(凡咒必三遍毕。鸣磬振铃)
　　(正表云)十大神王承佛勅。常於徧界护伽蓝。唯兹清净法王宫。必有神明来宿卫。此日虔兴平等供。法音交畅众无哗。仰凭密语为加持。悦慰神心增胜力。
　　(助表云)我佛如来。有安慰诸神真言。谨当宣诵。
　　南无三曼亸　没驮喃　唵　度鲁度鲁　地尾　娑诃(鸣磬振铃)
　　(法师想伽蓝诸神。咸皆慰喜。承愿守护)。
　　(正表云)此香生处。从清净心。烧之一丸。众气皆足。兴平等供。法界普熏。密语所加。施心徧满。
　　(主法上香。问讯)。
　　(助表云)我佛如来。有然香达信真言。谨当宣诵。
　　唵　什伐[口*栗]　多末尼　阿钵啰句咤　苏破啰尼毗迦知　虎吽(鸣磬振铃)
　　(法师拈香毕。想此香云。普熏法界三宝之前。通达信心。无不周遍)。
　　(正表云)经典所在。即如来舍利之身(执炉)。道法能宏。必大德僧伽之士(问讯)。唯兹一处。具有三尊。天人常起护持。堂宇固应光洁。今则将开胜会。永异他时。自非结界以加威。岂卜修斋之如式。恪遵至诰。全策奇勋。妙香熏馥於空中。净水洒清於地上。凡属方隅之所。悉同城垒之坚。虽密借夫真言。实冥资乎妙观。将见琼林风动。玉殿云披。悬宝盖於层霄。耸花台於法座。万亿幢旛而交拥。百千伎乐以骈罗。惟兹净想之所成。悉入纯真之法界。
　　(助表同云)既彰此用。更召诸神。冀肃静夫坛场。俾驱除夫魔害。
　　(主法执炉。二表同声请云)一心奉请。如来化现。圆满神通。大秽迹金刚圣者。并诸眷属。惟愿不违本誓。哀愍有情。临降道场。护持结界(鸣磬振铃)。
　　(正表云)我今奉宣本尊真言。(助表同云)唯垂加护。
　　唵　佛舌屈聿　摩诃钵啰　很那碍　吻汁吻　酰摩尼　微吉微　摩那栖　唵　斫急那　乌深暮屈聿　吽吽吽　泮泮泮　泮泮娑诃(鸣磬振铃)
　　(法师想圣者威仪。无量眷属。降入道场。正中向外而立)。
　　论曰。此观想。乃道场之要。舍此则无以为道场矣。精义无存。措施文具。复何益哉。十方开士。同发悲心。化现娑婆。勤修此会。勿令第一义。败於庸碌之流也。
　　(主法执炉。二表同声请云)一心奉请。大威德大忿怒。甘露军荼利等。十大明王。并诸眷属。惟愿不违本誓。哀愍有情。临降道场。护持结界(鸣磬振铃)。
　　(助表云)我今奉宣本尊真言。愿垂加护。
　　唵　户卢户卢　底瑟咤　盘陀盘陀　阿那阿那阿密哩帝　乌[合*牛](二合)[打-丁+(姊-女)](拨)
　　(法师想圣者威仪。无量眷属。降入道场。住立左边)。
　　(主法执炉。二表同声请云)一心奉请。大梵天王。帝释天王。护世四王。天龙八部。并诸眷属。惟愿不违本誓。哀愍有情。临降道场。护持结界(鸣磬振铃)。
　　(正表云)我今奉宣普召请八部真言。愿垂加护。
　　唵　萨婆提婆那伽　阿那利　娑诃(鸣磬振铃)
　　(法师想天龙八部。无量眷属。降入道场。住立右边)。
　　(主法执炉。二表同声请云)一心奉请。此一住处。僧伽蓝内。护正法者。福德大神。并诸眷属。惟愿不违本誓。哀愍有情。守卫道场。护持结界(鸣磬振铃)。
　　(助表云)我今奉宣召请真言。惟垂加护。
　　唵　步布哩　迦哩哆哩　怛他讶多耶(鸣磬振铃)
　　(法师想。伽蓝诸神。至道场门首。住立两边)。
　　(正表云)上来召请。已荷光临。环卫道场。如云密布。心进勇锐。咸起护持。少缓须臾。奉行结界(鸣磬振铃)。
　　(法师想。无量金刚。天神八部。并诸眷属。各严兵仗。环列四方。守护道场内外)。
　　(正表云)先结地方界(鸣磬振铃)。恭白十方三宝众。明王秽迹众威神。梵王帝释四天王。八部天龙咸护念。於此将修平等供。要令其地异常居。仰凭神力为加持。清净光明同佛剎。
　　(助表云)我今持诵吉利忿怒真言。加持净水。散洒此地。结地方界。当愿此地之下。深百由旬。如净琉璃。永无垢秽(此咒须多徧)。
　　唵　枳里枳里　跋折罗　跋折里　部讷　畔陀畔陀　虎[合*牛](二合)泮(鸣磬振铃)
　　(二表於诵咒时。各以两手。捧一水杯。以水周回洒净。坛之内外悉遍。乃复位少立。法师随前言愿想)。
　　(正表云)次结方隅界(鸣磬振铃)。
　　(助表云)我今持诵金刚部心真言。加持净水。散洒四围诸方隅界。当愿此一道场。周匝四方。如金刚城墙。坚固莫犯(此咒须七遍)。
　　唵　缚曰啰　地勒迦(鸣磬振铃)
　　(二表於诵咒时。各以两手捧一水杯。以水周回。洒徧洒坛内。悉遍。乃复位少立。法师随前言愿想)。
　　(正表云)次结虚空界(鸣磬振铃)。
　　(助表云)我今持诵苏悉帝真言。加持妙香。熏馥空中。结虚空界。当愿此空之上。过百千由旬。香云普覆。如大宝盖(此咒须七遍)。
　　唵　素悉地　迦履　入缚哩亸难　那牟谟罗亸曳　入缚啰入缚啰　畔陀畔陀　[可*欠](火)罗[可*欠]那虎[合*牛][打-丁+(姊-女)](拨)
　　(二表浓然手炉香。且诵且行。绕道场内外。各一匝毕。然后正立坛前。向外立。使熏空中。法师随前言愿想)。
　　(正表云)上来结界。作法已成。上下四方。广博严净。如诸佛剎。有大光明。堪奉圣人。宜开法会。愿诸贤圣。严护道场。无使邪魔。有所干犯(鸣磬。振铃。即将小杯净水。并入大杯)。
　　(主法上香。正表执手炉云)恭闻圣观自在。於过去时。始住初地。值千光王静住如来。为说广大圆满无碍大悲心大陀罗尼。令与众生。作大利益。当知此咒。犹如妙药。名阿伽陀。一切诸病。无所不治。是故诵此咒者。三恶道苦。无所不坏。诸佛国土。无不得生。功德巍巍。莫可称叹。我等今日。开建道场。修平等供。先於此地。普召诸神。行结界法。用为严净。是以复於此时。恭请大士。以真言力。重加法水。
　　(助表同念)增益胜用。广大难思。将使众生。俱蒙解脱(鸣磬振铃)。
　　(主法执炉。二表同声请云)一心奉请。千手千眼。大慈大悲。观世音自在菩萨摩诃萨(三称)。惟愿不违本誓。哀愍有情。临降道场。加持净水(鸣磬振铃)。
　　(助表云)我今持诵圣观自在菩萨。所宣广大圆满。无碍大悲心大陀罗尼。愿垂加护(鸣磬振铃)。
　　(众鸣大鱼。同声念)大悲咒(三遍。至末句娑婆诃。鸣磬。振铃)。
　　(法师想。大士端处道场。放眉间光。入此水中。以彰胜用)○(此大杯水。要九分满。以备分作小杯之用)。
　　论曰。此时大士居中。秽迹金刚何在。当知真灵位业。灯镜重重。一片辉华。熏凡转圣。光明决定。不可托之於不思议也。入道场者。当观第一义。於斯尚滞。第一何存。故不悟六相十[纟-八]。於佛富贵境。必昏然而不识。宝山空手。不亦悲夫。至於以此为名利之垄。则菩提真印亡矣。十方龙天。能无悲愍。况复如来。
　　(法师上香设拜。正表执炉云)恭闻圣观自在。为诸大众。乞请释迦世尊。为说十方剎土。一切毗卢遮那如来。皆同一时。各伸右手。以摩清净莲华明王之顶。同说不空大灌顶光真言。若有过去十恶五逆。四重诸罪。闻此二七遍经耳根者。即得解脱。若诸众生。具造恶业。身坏命终。堕诸恶趣。以此真言。加持土沙。散其身上。及以塔墓。彼诸亡者。应时即得光明及身。除诸恶报。舍所苦身。生极乐国。乃至菩提。永不退堕。我等今者。开建道场。修平等供。先於此地。普召诸神。行结界法。用为严净。今复恭请圣观自在。以大悲心所说章句。重加法水。增益胜用。复於此时。专诚恭请十方毗卢遮那如来。以灌顶光。加持此水。令使功能。倍复增胜。然后以此最胜法水。徧洒道场。及以内外。是处非处。若根若尘。一洒一沾。光明焕发。当知此地。即为净土。当知此日。可转法轮。十方贤圣。无不云临。六道群生。无不奔赴。
　　(助表同念)大开法施。广度群迷。罄法界中。咸蒙解脱(鸣磬振铃)。
　　(主法执炉。二表同声请云)一心奉请。十方剎土。一切毗卢遮那不空如来(三称)。唯愿不违本誓。哀愍有情。临降道场。加持咒水(鸣磬振铃)。
　　(助表云)我今持诵毗卢遮那如来。所说不空大灌顶光真言。愿垂加护(此咒须七遍)。
　　唵　[可*欠]暮伽　废鲁者那　摩诃亩陀攞么抳　钵头摩(二合)入缚(二合)啰　跛啰袜亸野[合*牛](表白捧水盂诵咒。鸣磬。振铃)
　　(法师想。十方诸佛。环坐道场。共放眉间玉毫光。入此水中。以彰胜用)。
　　论主颂曰。一念心。十方佛。拈得起来即此物。忽然吹落桃华红。香雨霏霏不可极。
　　(正表云)上来奉请。诸佛菩萨。明王尊天。各以威神。加被我等。虔诵真言。不违法则。加持净水。有大力用。我今以此真言净水。散洒此地。道场内外。中土四方。随水所至。皆成结界。当愿此处道场。香华饮食。承此力故。一一出生。无有限量。行法之人。承此力故。一一根尘。无不清净。执事之人。承此力故。一一身心。无不光洁。乃至远及界外。往来之人。身衣不洁。食啖荤辛。或故或误。輙入道场。以咒力故。化为清净。一切邪魔。及阐提者。非毁三宝。好作留难。以咒力故。咸发道心。若赞若谤。皆得为缘。凡圣双融。方为普利。
　　(助表同念)更凭众力。同诵真言。散洒法水。周行诸处(鸣磬。振铃。此时用小杯分水讫。守坛人俟众出。关栅上锁。俟众回。乃开栅门)。
　　(正表云)南无观世音菩萨(三称)。大悲咒不限徧。
　　(二表同问讯。出位。至佛位前。同拈香。各执一小水杯。放少许栴檀於内。随洒净。出栅门。一人领路。次提灯。次提旛。次提炉。次小鱼引磬。次表白执水。次主法执炉。凡见佛天尊神之位。表白先问讯。主法后问讯。各处一一洒净讫。仍回内坛。鸣磬。振铃)。
　　(正表执炉。举云)释迦如来。释迦如来。道(拜下)场(起立)开(问讯)启(鸣磬振铃)。
　　(正表云)归命十方调御师。演扬清净微妙法。三乘一乘贤圣僧。愿赐慈悲哀摄受。仰祈三宝。不舍慈悲。高处法筵。证明功德。今奉正法。修建法界圣凡。水陆大斋。普利道场。兹当开启。有意敷宣。三宝光中。希垂朗鉴(跪读意旨一遍。鸣磬。振铃。起。三拜)。
　　(主法宣示云)既发大心。同襄胜事。当明宗旨。成就道场。何谓法界。於一真上。映现重重。理事事理。无碍无碍。众生从此门出。历千劫而不返。其於本位。不离一丝。大悲开士。谛观性相。深悟离微。一念光中。炳然齐现。非生非佛。即有即无。理全在智。境全在心。心佛众生。真平等故。何谓圣凡。佛及菩萨。缘觉声闻。名为四圣。天人修罗。旁生鬼狱。是名六凡。圣入凡而映作凡。凡入圣而映作圣。如秋水碧。如朝云红。於平等中。现别影故。何谓水陆。举圣凡之依报也。身心为正。世界为依。依处有六。地水火风空木。以水陆二。摄余四处。圣不可名。住於无住。悲心映现。示有所依。佛眼圆观。一切圣凡。皆以无所依而为依。以无碍境不妨依故。何谓大斋。天上卯时。人间午时。佛随人天。食时受供。子前午后。不名为斋。十方如来。皆奉斋法。所以然者。一切众生。皆依食住。圣人悲愍。影现世间。入种种道场。示受供养。佛既示受。菩萨供兴。十方云集之众。现等虚空无尽重重楼阁之云。妙宝六尘。而为供养。发大心者。以观力咒力。信戒进力。於一念中。圆应法界。则无边全供。尽能普现於一一微尘中。一心不动。众妙涵辉。宝月琉璃。牟尼珠网。以此超胜。供养圣凡。不遗一夫。圆成法会。而於斋相。事不偏废。体大相大用大。是为大斋。众心融一。不辨纯陀。应供特尊。岂徒罗汉。十方诸佛。无有涅盘。三世圣凡。同供养故。何谓普利。圣圣交熏。发生妙种。於第一义。首重慈悲。戒相圆明。法光流润。中间亦有弹偏斥小。叹大褒圆。然而点滴尘毛。皆归海印。纵横都罢。平等现前。消落根尘。化为一味。情量既尽。优入真[纟-八]。十镜交光。不名一德。吉无不利。是真道场。落二落三。非今日事(说毕。大众出道场。此结界处。天神森布。宜加敬畏。事毕锁之)。

　　遣使　建旛

　　第一日五更(使者坛。立於门首。供品具六。二案。一奉空行十牌。一奉天行地行地府十牌。预备一大旛。竿灯具足。上写水陆道场四字焉)。
　　(主法到。拈香问讯。鸣磬。振铃)。
　　(正表执炉云)至心归命。十方法界。诸佛法僧。(众和)常住三宝(不拜。但问讯。鸣磬。振铃)。
　　(助表执炉云)香气初腾。心怀妙达。不居三际。能遍十方。众生於此而蒙熏。诸佛闻之而加护。将期胜益。再诵密言。
　　(正表云)我佛如来。有然香达信真言。谨当持诵(遂焚香诵云)。
　　唵　什伐[口*栗]　多摩你　阿钵啰句咤　苏破啰尼毗迦知　虎[合*牛](鸣磬振铃)
　　(法师想。此香云遍满法界。一切凡圣。悉皆觉知。生欢喜心)。
　　(正表以分出小杯水。置几上。合掌白云)宝器浺盈。灵源疏瀹。三加秘密。一洒清凉。增座上之光严。统方隅而净洁。远尘离垢。感圣招贤。极一心之光明。含十方之法界。
　　(助表云)我佛如来。有洒净真言。谨当宣诵。
　　唵　伐什啰　赊咩耶　[合*牛]癹　悉哩摩呬　娑诃(鸣磬振铃)
　　(正表洒净一周。法师想。水所到处。严净光明。即成结界)。
　　(正表云)伏以觉皇悯焰口之徒。初令奉斛。梁帝感神僧之梦。遂致修斋。虽略标水陆之名。实普供圣凡之众。所谓於三尊则加敬。言群品则兴悲。极上天下地以无遗。何彼界此疆之有闲。凡居异趣。咸示真修。故兹托事於多仪。必使成功於大愿。今则仰遵内典。恭按灵科。开胜会以济迷流。固自专於主者。
　　(助表同念)遍法界而通灵感。实有赖於使乎。爰恪意以奉迎。冀闻呼而即至(鸣磬振铃)。
　　(主法执炉。二表同声请云)一心奉请。神通自在。威德难量。十方虚空。捷疾持符使者。并诸眷属。惟愿不违本誓。哀愍有情。此日今时。光临法会(鸣磬振铃)。
　　(主法执炉。二表同声请云)一心奉请。神通自在。威德难量。此界他方。天行捷疾持符使者。地行捷疾持符使者。地府捷疾持符使者。并诸眷属。惟愿不违本誓。哀愍有情。此日今时。光临法会(鸣磬振铃)。
　　论曰。凡所正度当机之灵。不定在於何处。不定限於一人。故合十余席下堂。统以十书。交付三使。融通决定。必无舛遗也。
　　(助表云)我佛如来。有召请真言。谨当宣诵。
　　唵　步布哩　迦哩哆哩　怛他誐多耶(鸣磬振铃)
　　(法师想。使者各与百千眷属。从空而来。依位而立)。
　　(正表云)云拥旌旗。风行部曲。彷佛九霄而下。徘徊四座之间。冀暂驻於光仪。将委宣於恳欵。恭惟使者。自强不息。得一以神。用之则众。威而不猛。霜襟默识。既经纬於万方。玉趾远腾。载驰驱於亿剎。庸谨奉词之识。矧多专对之才。今则圣凡异念。幽显殊途。非借使人。何由遍达。故於此际。奉召诸神。谅在聪明。必能知委(鸣磬振铃)。
　　(助表云)是心作食。全食唯心。盖由体用不殊。故得卷舒自在。如是则六尘互遍。三德常融。微妙难思。出生无尽。用凭观法。冥同咒熏。将善导夫事仪。俾圆成乎法供。我今持诵无量威德自在光明胜妙力陀罗尼。加持法食。悉令周遍。
　　曩谟萨缚怛他(引)(一)　孽跢缚路(引)枳帝(二)　唵(三)　三钵啰三钵啰吽(引)(四)○(众同诵十四遍。咒毕。鸣磬振铃。正表洒净水於食上)
　　(法师想。此食出生种种妙供。一时奉上。无所乏少)。
　　(正表献食。白云)妙香芬馥。定水澄清。明智慧灯。具禅悦食。因行之华初发。实相之果已圆。有能如是谛观。则为以法供养。乃宣密语。用速至神。少赐从容。特垂歆飨。我佛如来。有献供养真言。谨当宣诵。
　　唵　誐誐曩　三婆缚　缚日啰斛(鸣磬振铃)
　　(法师想。此供献事。充足现前。诸神歆飨。莫不欢悦)。
　　(主法振铃。少时。白云)凡圣体同。悟迷心异。今此修斋而致请。或云赴感之不齐。谓三宝诸天之居。固一念而可格。若杂趣旁生之类。有屡呼而不闻。盖恶业重者。正苦留难。而邪见多者。自为障碍。非赖使人之敏捷。曷通施者之勤劬。必须空灵一际。十方不隔於毫端。能使妙用通神。万化全周於法界。上上品善法光明。俱时融会。下下根业感拘系。应念开舒。悉使奔趋。毋令退缩。如是则天人修罗之类。鬼畜泥犁之伦。借一时津济之功。解亿劫轮回之苦。丕崇至化。妙遇良缘。冀善用其聪明。能圆成所付讫。不踰顷刻。徧达缄封。知礼者。运寸心感之而必来。迷文者。命上首呼之而即至。佛国天宫之异处。各谨攸司。人寰地府之殊途。分当其任。昏沈无断者。劝之以理道。顽钝不醒者。摄之以威神。尽数而来。无一不至。所有微意。具在疏文。别命披宣。试垂采听(鸣磬振铃)。
　　(正表宣上堂疏。助表宣下堂疏。正表宣空行牒。助表宣天行等牒。次第毕)。
　　论曰。下堂十四。人类亦在请中。人何以请乎。人以何请乎。果能请。何不见其来。果不来。何用空请。以例十剎。一剎然。剎剎皆然。以例七趣。一趣尔。趣趣亦尔。若明此机。可以无憾。不然。空负道场也。
　　(正表云)恭惟使者。内修菩萨行。外现神王身。披金甲而驿路增辉。乘宝马而鸾铃振响。不速而疾。有感斯通。威容俨日出之光。神足拟天行之健。幸无废命。须善为辞。事有烦劳。理当攀送。我佛如来。有奉送真言。谨当宣诵。
　　唵　么讶罗　穆羯叉　目(鸣磬振铃)
　　(正表云)归依佛。归依法。归依僧。归依佛法僧三宝已竟。上来遣使礼毕。炼疏化财。用助使者云程。遍周沙界。和南圣众(鸣磬振铃)○(焚疏牒牌位。宝定纸缎)。
　　(法师想。使者受命即行。十方世界无不通达)○(对旛处。另设一案。香烛供品全)。
　　(主法至旛案前。一问讯。云)前来遣使礼毕。兹当升扬宝旛。先迎四圣以光临。次召六凡而赴会(悬旛竟)。
　　(表白云)上来悬旛已竟。无限良因。恩周沙界。和南圣众。
　　(主法一问讯。转身至使案前。一问讯。回内坛)。
　　(主法拈香。表白鸣磬。主法三拜)。
　　(表白云)遣使事毕。水陆扬旛。恩周沙界。和南圣众(问讯。出坛)。

　　法界圣凡水陆大斋普利道场性相通论卷第二
　　法界圣凡水陆大斋普利道场性相通论卷第三

　　　　净业行人　咫观　郑应房

　　请圣　浴圣

　　(浴有坛。扶旛架而徃。两人护一架。先一人领路。次灯。次旛。次炉。次表白。次架。次主法。行至坛前。案上供旛架。设六供。浴毕。扶架还净道。再安位也。坛前后二浴池。池外垂帐。有钩须。池盛温水。以潮脑郁金栴檀末和之。池中再安一盆。盛热水。亦以三物和之。盆中白巾十条。盆外青巾十条。两池皆如是。巾长尺余。盆径数寸。池径一尺余。池以木为之。形正方。有飞来椅。帐另有架。罩於池外。每池一大几阁之。其净道。用新布三匹为之。在内坛阶下栅内。两头横木缚定。横木两头有柱。埋於地。旛架置布上。恐不稳。布下以几承之。使勿摇动。陪位无灯盘奉送之仪。而不妨有旛迎奉浴之事。为其中一类有缘。从此光明熏炼成熟。必不可少也)。
　　第二日四更。五更。
　　论曰。浴池分二。判男女也。身有光明(诸天男女。初生即伶俐。光明覆身。不露形也。自徃衣树取衣。彼此相见。仪表具足。如此胜妙。不及三宝万分之一)。体无障碍。悲心示现。有威有仪。合凡圣之通途。作古今之令则。固如是矣。丹霞劈佛。南泉斩猫。既入大同。何妨破见。然奇特非奇特。而平常亦非平常也。噫。知者几人。
　　(法师入。表白同声唱云)至心归命。十方法界。佛法僧宝。(一拜。鸣磬。振铃)。
　　(正表执炉述偈曰)妙香起处无所起。本来无物即真空。太虚周遍成香云。不离真空现妙假。非有非空双绝待。全遮全照不言中(不言中极佳)。惟凭一念信心香。如法殷勤成供养。
　　论曰。三观甚鲜。而不宜多用。屡见之。则佛华委矣。即此留一二则。亦必荡尽言语中之烟火气。当知宗是教之宗。教是宗之教。勿使留一丝气味。方能感格真灵矣。
　　(正表云)我佛如来。有然香真言。谨当宣诵。
　　唵　室伐[口*栗]　多末泥　阿钵啰句咤　苏破啰尼毗迦知　虎[合*牛](鸣磬振铃)
　　(法师想香云遍满十方佛剎。一切圣贤。咸共护念)。
　　论曰。此处着人用心。真有死活之别。不止巧拙而已。呜呼。知音若遇。忍死待之。
　　(正表云)观心融法水。一念净诸尘。依正悉光严。十方无障碍。
　　(助表云)我佛如来。有洒净真言。谨当宣诵。
　　唵　什伐啰　赊咩耶　[合*牛]癹　悉哩摩呬　娑诃(鸣磬振铃)
　　(表白散华净道上。复以水洒净道。法师想水所到处。即成结界。广博严净。出生光明楼阁云。重重无尽)。
　　(正表云)稽首十方无上觉。空尘卷轴法音声。菩萨罗汉祖师僧。净土莲华九品众。世主仙儒通法界。明王八部圣威灵。天女神王入佛流。大士慈光同降监。
　　(正表云)伏以非如非异。是为以佛眼观。何圣何凡。此则与法界一。境与智寂。体兼用冥。函与盖以相成。水共波而不别。至若随时启教。为实施权。虽示现乎多门。皆发明乎此事。是以低头合掌。酌水献华。帝网中一一珠衔。佛镜中层层灯现。本来无作。不妨有为。权实圣贤。空尘法脉。灿然星罗於法界。纯乎云集於净邦。如此天然。悉成海会。不於其中起分别。是故此处最吉祥。冀凝睟以端居。即兴慈而克享。
　　(助表同念)施心乍启。觉慧全通。恭事奉迎。愿求早降(鸣磬。振铃)○(此时法师表白案。皆移而向外)。
　　(主法向外立。正表云)一心奉请。清净庄严。毗卢遮那。映现十方。莲华剎海。重重无尽。尽虚空遍法界。三世一切。十身灵相。诸佛世尊。各及眷属。(法师移步向中间。随坐具一拜。施者一人随后拜。四众虽多。酌派一人拜。须诚洁者)惟愿不违本誓。哀愍有情。此日今时。光临法会(鸣磬振铃)。
　　(法师想。十方诸佛。各乘莲座。云集而来。逼塞虚空。无少空处。应由乎感。感出於心。心心映现。非是别有)(每请一位。表白即散华於此一位小旛净道前)。
　　(主法向外立。助表云)一心奉请。大方广佛。华严尊经。文殊本智。映现十方。一乘共教。及不共教。(共教即同。异教即别。不用别字。故改称共不共)大小乘教。人天乘教。依正说法。空尘出经。律论咒愿。权实妙门。重重无尽。尽虚空徧法界。三世一切。正法轮海。各及眷属。(仪同初位)惟愿不违本誓。哀愍有情。此日今时。光临法会(鸣磬振铃)○(法师随机运想。表白散华。如初位)。
　　(主法向外立。正表云)一心奉请。华藏庄严。世界海中。普贤行相。映现十方。圆顿一乘。中渐大乘。羊鹿小乘。位位互具。十信十住。十行十向。十藏十地。十愿十定。十通十顶。三乘交互。九轮不淆。重重无尽。尽虚空遍法界。三世一切。贤圣僧宝。各及眷属。(仪同初位)惟愿不违本誓。哀愍有情。此日今时。光临法会(鸣磬振铃)○(法师随机运想。表白散华。同初位)。
　　论曰。三乘交互。谓菩萨中。有菩萨声闻缘觉三人。声闻中缘觉中。亦各具三。此涅盘义也。或疑后四中。无小教罗汉等名字。噫。名字虽无。心光涵现。现则全有。名字非无。一不是多。多恰是一。无是非是。无非不非也。
　　(主法向外立。助表云)一心奉请。华严性海。映现十方。重重无尽。尽虚空遍法界。译宗律宗。忏宗密宗。相宗性宗。法华华严。禅宗净土。三世一切。承先启后。宏法度生。诸祖诸师。大善知识。各及眷属。(仪同初位)惟愿不违本誓。哀愍有情。此日今时。光临法会(鸣磬振铃)○(法师随机运想。表白散华。同初位)。
　　论曰。或谓华严法华非宗名。答。借教表宗耳。既台贤二字。不能通该一切剎之曲直两宗。而三观十[纟-八]等。又繁而不备。故即以所宏之法称之也。若备言之。则曰法华宗。华严宗。宜也。今随文气。故略其词。又且十宗。或有兼列兜率宗。瑜伽宗。般舟行。头陀行。而无密译性忏四宗者。今以密即瑜伽。律该头陀。净该般舟。华严宗该兜率也。
　　(主法向外立。正表云)一心奉请。华藏海中。大莲华内。第十三重。正中尘剎。安乐世界。三辈九品。地及虚空。中边一切。阿惟越致。重重无尽。尽虚空徧法界。十方三世。依教往生。诸上善人。各及眷属。(仪同初位)惟愿不违本誓。哀愍有情。此日今时。光临法会(鸣磬振铃)○(主法随机运想。表白散华。同初位)。
　　论曰。何不依宗而依教也。以顺文故。以教即是宗之教故。
　　(主法向外立。助表云)一心奉请。华严性海。映现十方。重重无尽。尽虚空徧法界。入佛知见。诸天上首。诸神上首。神化自在。种种妙严。三世一切。世间之主。各及眷属。(仪同初位)惟愿不违本誓。哀愍有情。此日今时。光临法会(鸣磬振铃)○(主法随机运想。表白散华。同初位)。
　　(主法向外立。正表云)一心奉请。华严性海。映现十方。重重无尽。尽虚空遍法界。入佛知见。助佛威灵。神通仙众。鸡园震旦。上上禅仙。三世一切了事仙人。性命诸宗。各及眷属。(仪同初位)惟愿不违本誓。哀愍有情。此日今时。光临法会(鸣磬振铃)○(主法随机运想。表白散华。皆同初位)。
　　论曰。仙有三品五品九品之分。天仙上乘。其初心本。是以虚空为量。度众生为心。不思议为境界。但颟顸笼统。有佛之愿。无佛之智。才现心境。便不合宗。去一切种智。及无尽身无碍土。失之远矣。仙佛合宗。妄人所说。则不可以训。是故彼之性宗尚非宗。况彼之命宗乎。性不尽落十种邪修。然多分通三乘空。少分入邪。今之飞仙降笔。平视佛仙。多是此病也。然出格大人。随机利导。竟有直通一乘顿教禅宗者。若命宗。则断非佛知见也。或曰。果尔於了事下双系两宗。列之上堂。无乃妄语。答曰。断非佛知见之品。而有佛知见之人。且彼既仙宗。则性必带命。非但着意。即任意专修性宗。命必至也。虽学出格。而心迹亦单亦双。如宝网珠。光影互在。不列之则已。列则必兼。彼宗云。异路上得之。正路上守之。盖命宗修。则带性而起者又多矣。但得了事。何妨性命。
　　(主法向外立。助表云)一心奉请。华严性海。映现十方。重重无尽。尽虚空遍法界。冥通道脉。三世一切。极品儒宗。理事专家。各及眷属。(仪同初位)惟愿不违本誓。哀愍有情。此日今时。光临法会(鸣磬振铃)○(主法随机运想。表白散华。同初位)。
　　论曰。道脉即道统乎。曰。非也。道统乃理家一人之说。后世已不行。既落去事。即非全相。今称冥通。谓事亦通也。实事求是。不敢望文生义。抱残守缺。上溯尼山。虽不中不远矣。如马步箭。废一不可。竞趋空宗而废相。即非圆顿法门。佛之无碍且然。况儒家有规矩乎。
　　论曰。或疑三宝中人。不能拜俗。应之曰。小教必拘。一乘无碍。
　　论曰。或疑佛有毗卢文殊普贤字样。今吕张周孔。何弗标名。答。佛标即一即多全性全相之名。仙儒两家。无此规矩。今若挂一漏万。则全非。若多列之。上堂必有滥。下堂必有屈。姑浑举而两处皆涵。乃为无缝衣也。且笔墨难穷。何人更仆。森罗海印。可悉数乎。彼台贤两字。所以不用者。以不能通彼十方剎土也。何独於仙儒而疑之。或曰。浑融可尔。性命理事。岂圆极之谈乎。答曰。道家上乘仙。奋发初机。何殊学佛。入路错耳。命之单修。彼宗判作小乘。但能入上品天仙不滞之机。一遇佛乘。必能迅转。外道闻法。如良马见鞭影而行。即其验也。吕张透西来大意。熏发已多。推之十方。犹如雨点。一真法界。变化无穷。一切如来。多有方便之身。内秘而外现。以引发彼。更不可测也。儒之一宗。本为佛老二氏之前茅。人类既安。六道分而教化渐备。人天两乘。通三乘而为五。如来说法。有此名目也。但儒道两家。为天上人间所滞。故往往不见本来。说法殊不快。佛说两家语。略而未畅。后代之僧。任意尊卑。不识阿含罗汉光明诸天华严知识之妙境。高则空而荒。低则着而堕。不着一字。尽得风流。未见其人也。虽或已通於本释宗。明畅发挥。一说仙儒。心口支离。令二家不服。开口便错。不接两家机。故五乘之教。名存而用不现。空执五戒十善之板相。大不鲜也。天人与佛(天即道家。人即儒家)。本一贯也。落二落三。不知同异。昏昏然死於知见。而不知所见之同异全非。良堪惋惜。水陆之会。实通此机。愿内坛主伴。发真光明。照见一切众生悲苦根由。劫劫生生。誓同解脱。乃不虚有今日事也。一念万年。万年一念。拈起来一根草。亦能杀人。亦能活人。噫。
　　论曰。或问。皆不用名矣。而鸡园之仙。隐而一现。水陆诸师。一一全露。何不一例耶。答曰。鸡园之仙。优者入上。劣者入下。於上则呼之。下则否。盖不能现身等座。还以小种待之矣。至於水陆前贤。因与此土此会。因缘最切。非徧十方剎而举此名也。一一呼之。庶感格从心。道场冥益耳。
　　论曰。儒之理数。本出一家。宣圣不分。后人乃异。禅五教三。佛难一例。又何怪乎圣人之徒也。通者自通。塞者自塞。为上堂。为下堂。咫观何所用心焉。孺子歌之矣。
　　(主法向外立。正表云)一心奉请。华严法海。映现十方。重重无尽。尽虚空遍法界。无边威德。诸大明王。天将天神。神通自在。殷重护佛。大善女天。并诸眷属。(仪同初位)惟愿不违本誓。哀愍有情。此日今时。光临法会(鸣磬振铃)○(主法随机观想。表白散华。同初位)。
　　(主法向外立。助表云)一心奉请。华严性海。映现十方。重重无尽。尽虚空遍法界。护法护国。护塔护寺。护僧护尼。护归护戒。护宅护身。三世一切。道场内外。地及虚空秘密守护。诸大神王。各及眷属。(仪同初位)惟愿不违本誓。哀愍有情。此日今时。光临法会(鸣磬振铃)○(主法随机观想。表白散华。同初位)。
　　(主法向外立。正表云)一心奉请。华严性海。映现人中。普利圣凡。善修法度。重重无尽。尽虚空遍法界。十方众会。水陆道场。订正仪轨。尊者神僧。尊者净住。僧者梁武皇帝。尊者志公。尊者佑公。尊者英公。尊者佛印。尊者赜公。尊者苏公。尊者杨公。尊者志盘。尊者莲池。尊者洪源。三世一切。大善知识。各及眷属。(仪同初位)惟愿不违本誓。哀愍有情。此日今时。光临法会(鸣磬振铃)○(主法随机观想。表白散华。同初位)。
　　(主法向外中立。正表云)上来奉请。上堂三宝。诸席圣贤。一念能通。威神毕集。加持秘密。罄写真诚。我佛如来。有召请真言。谨当宣诵。
　　南无三满多　母陀喃　唵　乌佐钵啰谛　萨缚达多孽多　俱舍冒地　唵　娑哩野　没哩布罗迦也娑诃(鸣磬振铃)
　　(法师想。上堂列位圣神。普皆云集。住净道上。光明楼阁之中。辉华交映。无有纤毫障翳)。
　　论曰。今而后畅我生平矣。噫。急走过。
　　(助表云)愿因秘密。俱赐光临。弟子虔诚。至心作礼(鸣磬振铃)(同三拜)。
　　(正表云)金刚正体。岂非坚密之身。玉毫净光。斯为真实之相。毕竟本来无垢。当知何处有人。是则开陈沐浴之门。为欲洗涤尘劳之类。冀回莲瞬。俯鉴葵倾。将奉导於圣仪。请前临於温室(共问讯。鸣磬。振铃。本位一问讯。灯旛炉前引。表白次之。法师随架至浴亭。安架於案上。鸣引磬。主法三拜)。
　　(正表云)莲华藏海。当体圆成。流泉浴池。随处显发。湛湛兮八功德水。巍巍乎五分法身。须知诸佛。本不洗尘。为欲众生。皆令离垢。将见受兹濯沐。夜月之印澄潭。现此威仪。明曦之升远汉。敬宣密语。请濯温泉。用表法门。不坏世谛。
　　(助表云)我佛如来。有沐浴真言。谨当宣诵。
　　(二表散华奉於池盆内。诵云)。
　　唵　底沙底沙　僧伽娑诃(鸣磬振铃洒净)
　　(法师想此浴室七宝所成。广博严净。一切圣贤。顺施者心。尽皆入浴)○(放钩。垂帐。另烧一炷香。法师等。皆於蒲团上小坐。候香过二寸。鸣引磬三声。法师起立。问讯)○(焚纸缎。用代佛衣)。
　　(正表云)我佛如来。有治衣真言。谨当宣诵。
　　唵　阿慕伽　[宁*立][多*也](吝移)缚塞室隶　主噜主噜　娑　缚诃(鸣磬振铃)
　　(助表云)沐如来金刚身。示同尘凡之法。着舍那珍御服。用严尊特之容。惟大圣之既临。谅群从之必至。是则星罗开士。雾拥声闻。梵王执盖以当空。帝释散华而布地。飞旛前导。鸣佩后随。冀俯就於道场。用肃成於斋事(鸣磬。振铃。钩帐。上香。问讯。引导回内坛。仍安净道上)○(此时主表位。皆转而向上)。
　　(正表云)惟圣贤之既至。虑几席之未严。照中道妙观心。达法性无住本。全体显发。当念出生。师子座盈满虚空。宝光台周遍国土。莫不高广。悉有光明。仰冀慈悲。俯垂纳处。我佛如来。有献宝座真言。谨当宣诵。
　　唵　[可*欠]慕伽　钵头摩逊那隶　陀罗陀罗尼　漫拏啰　吽(鸣磬振铃)
　　(法师想道场广博严净。无量宝座。周匝虚空。一切圣贤。安住其上)。
　　(助表云)信从心起。法逐缘兴。此气非木非空。现前即定即慧。云涵楼阁之百亿。盖覆世界之三千　此金色光。普映宝王座。以兹微供。达彼肫诚。洛诵灵文。益资胜用。我佛如来。有然香真言。谨当宣诵。
　　唵　阿[可*欠]啰　阿[可*欠]啰　萨缚苾地耶　陀啰布你底　娑嚩诃(鸣磬振铃)
　　(法师想此香云。出生无量七宝宫殿。供具衣服。妙乐妙香。甘露肴膳。於诸圣贤之前。一一奉供。无不周遍)。
　　(正表云)惟众英之齐发。当万行之庄严。是故信解以植立其本根。精进以扶疎其枝叶。既润之以定水。又拂之以慧风。盖将显无边功德之林。即以表应念开敷之相。我佛如来。有献华真言。谨当宣诵。
　　唵　阿[可*欠]啰　阿[可*欠]啰　萨缚苾地耶　陀罗布尔底　莎嚩诃(鸣磬振铃。二表於上堂各席。一一散华。毕)
　　(法师想所奉之华。出生七宝宫殿。珍妙璎衣。天乐妙香甘露肴膳。种种供具。重重无尽。於各圣贤之前。一时奉供。无不周遍)。
　　(助表云)一滴能周法界。微尘已净纤毫。借兹宝润之空明。以表真心之净洁。列圣原无垢习。道场更挹清芳。不妨即事以明衷。自觉忘情而入妙。我佛如来。有洒净真言。谨当宣诵。
　　唵　伐什啰　赊咩耶　吽癹　悉哩摩呬　娑诃(鸣磬。振铃。二表持水。洒上堂各席)
　　(法师想水至一一座席。诸供养上。无不光洁)。
　　(正表云)奉延三宝。毕集诸天。已安住於道场。将证明乎斋法。必因文疏。用达真诚。恭对披陈。愿垂采听。
　　(主法二表皆跪。正表宣意旨。毕。鸣磬。振铃。起)。
　　(助表云)仰投尊境。少露微忱。谅在大慈。能宽众过。愿徇输忱之请。冀成旷济之怀。惟福慧稍弱者。尚恐未闻。况罪愆极重者。何由可至。请梵王而肆赦。嘱帝释而垂恩。分差捷疾之伦。各任传宣之事。尽同七趣。来会一时。放屠刀者。不愆其成佛之期。出阿鼻者。早化及金轮之众。蛤天人光明朗朗。善妙龙福德巍巍。苟触发乎真因。必圆成夫嘉遇。况十方如来。齐坐道场。岂一切众生。不蒙解脱。当知音声流布。即如来白毫全放之光。号令分颁。即含灵自性初还之日。敢祈威重。俯顺机宜。不分内外中央。直使圣凡一际。重重变化。钩召群灵。脉脉真宗。玉成嘉会(鸣磬。振铃。同三拜。问讯。出。锁栅)。

　　法界圣凡水陆大斋普利道场性相通论卷第三
　　法界圣凡水陆大斋普利道场性相通论卷第四

　　　　净业行人　咫观　郑应房

　　供上堂(连普席供)

　　第三日四更(预办十一席供品。及一普席供品。皆一炉二灯。十茶十饭。一大菜。一涂。一香。一华。一果。一法宝。一小食。六品。纸宝纸缎具十。普席亦如之。大菜十。盘中法宝。小卷为之也)。
　　(主法执炉。请云)至心归命。十方法界。佛法僧宝(一拜。鸣磬。振铃)○(此时将一切供具齐列。主法巡视之)。
　　(正表云)食即此食。心即此心。不言诸法常融。本自六尘互徧。是则出醍醐之上味。流栴檀之清芬。舒七宝之泠泠。散四华之灼灼。涵光明之台殿。现殊胜之辇舆。仙乐鸣空。笙笛之音闲作。天衣无缝。珠璎之饰下垂。以念念具足不亏。故彼彼庄严无尽。惟兹道场之内。灿然事仪之多。是以净水明灯。悬幡扬盖。金磬之声振幽谷。梵呗之响薄层霄。悉入此宗。原非他物。至若了目前之法妙。观世间之相常。鹊噪鸦鸣。总是深谈般若。水光山色。无非全露遮那。亘古今不昧己灵。极依正皆成法供。兹则运一心之微供。持最上之密言。庶凭助显之功。用表等熏之意。我今持诵。无量威德。自在光明胜妙力陀罗尼。加持法食。悉令周徧(鸣大鱼。大众同诵二十一徧)。
　　曩谟萨缚怛他孽跢　缚路枳帝　唵　三跋啰三跋啰　吽(鸣磬振铃)
　　(助表云)经言。若欲供养三宝。应以香华饮食。加持二十一徧。则成天肴膳上味。奉献三宝。即为满足檀波罗蜜。
　　(二表以水散洒食上。一一皆徧)。
　　(法师想此净食。出生种种甘露上味。诸天肴膳。一切宝色供养之具。六尘互徧。周匝圆融。深知依正庄严。一切诸法。妙观观之。皆成法供。如是普献。三宝天仙。一切圣贤。无不充足)。
　　(助表云)圣非食住。缘与心依。此心融时食亦融。於法等者食亦等。入三际而常在。包十虚而恒周。是为同一觉源。毕竟俱名法界。切念十方众生。为好心故。为求道故。以内身外财。於法界中。秉真实心。而为施舍。或遇外道恶人。庸流杂鬼。暗明盗受。引入岐趋。众生不知。作福田想。以兹多劫。不出轮回。今某等。普代十方一切众生。舍妄还真。专诚供养。宏开嘉会。上奉慈尊。敢输檀越之忱。用效纯陀之供。
　　(正表同念)大慈愍物。宏誓在怀。为度有情。示受此食。(鸣磬振铃)。
　　(主法云)一心奉供。清净庄严。毗卢遮那。映现十方。莲华剎海。重重无尽。尽虚空遍法界。三世一切。十身灵相。诸佛世尊。各及眷属。惟愿不违本誓。哀愍有情。此日今时。受兹供养(鸣磬。振铃。一拜)。
　　(主法云)一心奉供。大方广佛。华严尊经。文殊本智。映现十方。一乘共教。及不共教。大小乘教。人天乘教。依正说法。空尘出经。律论咒愿。权实妙门。重重无尽。尽虚空遍法界。三世一切。正法轮海。各及眷属。惟愿不违本誓。哀愍有情。此日今时。受兹供养(鸣磬振铃一拜)。
　　(主法云)一心奉供。华藏庄严世界海中。普贤行相。映现十方。圆顿一乘。中渐大乘。羊鹿小乘。位位具足。圣贤开士。麟觉声闻。重重无尽。尽虚空遍法界。三世一切。僧伽耶宝。各及眷属。惟愿不违本誓。哀愍有情。此日今时。受兹供养(鸣磬。振铃。一拜)。
　　(主法云)一心奉供。华严性海。映现十方。重重无尽。尽虚空遍法界。三世一切。十宗诸祖。大善知识。各及眷属。惟愿不违本誓。哀愍有情。此日今时。受兹供养(鸣磬。振铃。一拜)。
　　(主法云)一心奉供。华藏中央。大莲华中。十三尘剎。安乐国土。三辈九品。依教往生。阿惟越致。一生补处。各及眷属。惟愿不违本誓。哀愍有情。此日今时。受兹供养(鸣磬。振铃。一拜)。
　　(主法云)一心奉供。华严性海。映现十方。入佛知见。三世一切。妙严世主。各及眷属。惟愿不违本誓。哀愍有情。此日今时。受兹供养(鸣磬。振铃。一拜)。
　　(主法云)一心奉供。华严性海。映现十方。入佛知见。三世一切了事仙人。各及眷属。惟愿不违本誓。哀愍有情。此日今时。受兹供养(鸣磬。振铃。一拜)。
　　(主法云)一心奉供。华严性海。映现十方。理事冥通。心无障碍。三世一切极品儒宗。各及眷属。惟愿不违本誓。哀愍有情。此日今时。受兹供养(鸣磬。振铃。一拜)。
　　(主法云)一心奉供。华严性海。映现十方。三世一切诸大明王。天神将等。大善女天。各及眷属。惟愿不违本誓。哀愍有情。此日今时。受兹供养(鸣磬。振铃。一拜)。
　　(主法云)一心奉供。华严性海。映现十方。三世一切种种道场。秘密守护。大神王众。各及眷属。惟愿不违本誓。哀愍有情。此日今时。受兹供养(鸣磬。振铃。一拜)。
　　(主法云)一心奉供。水陆本宗。普利圣凡。善修法度。三世一切大善知识。各及眷属。惟愿不违本誓。哀愍有情。此日今时。受兹供养(鸣磬。振铃。一拜)○(此时一切陈列。种种具足无亏)。
　　论曰。或疑人天入小乘。何烦琐述。答。此道场。统六道。以人天形。合十界入如来会。故於人天。未可略也。或疑僧不礼天。今之一一拜请拜供。遂以权法为常。坏於教相。不可也。答。天地君亲。或不礼者。是彼敬有相僧。龙仙神圣或可礼者。是我敬胜义僧也。夫十地菩萨。寄位者其常。极品如来。随类者亦化。恢恢法界。等利含生。约分上下住尊卑。不必华须生节目。一切轮海。对法应机。泥痕迹者。决定非器也。
　　(正表云)我佛如来。有献供养真言。谨当宣诵。
　　唵　誐誐曩　三婆缚　缚资啰　吽(鸣磬振铃)
　　(法师想一切圣贤。受此供养。咸生随喜。同垂护念)○(六供牒。香一。华一。果一。涂一。小食一。法宝一)。
　　(助表云)愿因秘密。不思议熏。悉使微肴。转成妙法。奉诸圣贤。无不遍周。众等归依。虔诚作礼(鸣磬。振铃。一拜)。
　　(正表云)我佛如来。有献香真言。谨当宣诵(献香普供席。乃诵咒)○(凡献者。特於普席上。以两手举之。表敬耳)。
　　唵　萨婆怛他揭多　杜婆　布阇瞑伽　三慕达啰　窣癹啰拏　三末曳　吽(鸣磬振铃)
　　(法师想香云遍各圣贤之前)。
　　(助表云)我佛如来。有献华真言。谨当宣诵(献华普供席。乃诵咒)。
　　唵　萨婆怛他揭多　补瑟波　布阇瞑伽　三慕达啰　窣癹啰拏　三末曳　吽(鸣磬振铃)
　　(法师想华云遍各圣贤之前)。
　　(正表云)我佛如来。有献灯真言。谨当宣诵(献灯於普供席。乃诵咒。方坛无位位小灯。换烛即是也)。
　　唵　萨婆怛他揭多　你婆　布阇瞑伽　三慕达啰　窣癹啰拏　三末曳　吽(鸣磬振铃)
　　(法师想灯云满各圣贤之前)。
　　(助表云)我佛如来。有献食献衣真言。谨当宣诵(献饭献纸缎。於普供席上乃诵咒)○(缎惟普席十分。分供皆如是。通供时。乃位位皆有)。
　　唵　萨婆怛他揭多　阿弩怛啰婆　日噜跛摩　三摩地　婆钵那跛那　部折那　萨网那　布阇瞑伽　三慕达啰　窣癹啰拏　三末曳　吽(鸣磬振铃)
　　(法师想种种衣服饮食茶果。如云周遍。皆满现於一切圣贤之前)。
　　(正表云)我佛如来。有献宝真言。谨当宣诵(献金银元宝各一分。缎在左。钱宝在右也。又献法宝各一)。
　　唵　萨婆怛他揭多　摩诃跛折噜　嗢婆摩怛那波罗蜜多　布阇瞑伽　三慕达啰　窣癹啰拏三末曳　吽(鸣磬振铃)
　　(法师想宝色光云。徧满一切圣贤之前)○(此法宝一小盘。共六小盘也)。
　　(主法云)兴旷济怀。发大悲志。不以法供。焉写心期。若谓取如来胜妙之经。为众生开示其义。不轻初学。但以一乘。试思见见之时。法法何状。情量之破也未尽。法界之证也未圆。必一念之相当。自群言之并废。乃能细语粗言。皆归第一。无情有性。悉作如来。将体佛之心为心。敢以法之量为量。真妙供养。即正菩提。
　　(主法二表。对三宝前。凝神作禅定印。少停)。
　　(正表云)我佛如来。有法供养真言。谨当宣诵。
　　(法师仍禅定印。二表同说咒。第三徧毕。法师乃舒两手。振铃以结之)。
　　唵　萨婆怛他揭多　悟呬耶　摩诃钵哩钵底　波罗蜜多　布阇瞑伽　三慕达啰　窣癹啰拏三末曳　吽(鸣磬振铃)
　　(法师想前所奉供。无非法供。乃至一切六尘。圣凡影事。胜劣诸修。齐成法供。非一非多。皆是我心。法不离心。心以为供。作此想时。十方圣贤。悉皆欢喜)。
　　(主法云)宏惟我佛。心以为宗。惟一坚密身。一一尘中现本从法报。化迹乃兴。众生之所见不同。法会之相传各异。其实唯此一事实。余二则非真也。但一一机宜。皆趋正觉。故权实教典。无一非华严眷属之经。若空若尘。全衔妙偈。是声是耳。皆演圆音。名句文。固法之所借以表乎。律论咒。即经之能事而推矣。法无一字。故是真宗。心无一物。故是真供。今为利生而宏法。是故设会而为斋。将启百千万亿众入佛之机。先敷香华灯涂果表法之供。兹蒙慈德。冥享多仪。既开旷济之怀。必遂生平之志。惟祈诸圣。同运悲心。冀安坐於道场。待圆成夫法事(鸣磬振铃)。
　　(正表跪读意旨。助表跪读疏毕)。
　　(主法跪白云)上来水陆道场。上堂法事一周。所有功德。悉以回向一切众生。愿一切众生。早发圆根。早闻妙法。身心洁白。昼夜光明。冤对消亡。眷属随顺。神通迅速。法脉安详。有愿皆从。所作悉办。飞生极乐。快睹弥陀。凡一念信心向佛者。皆无苦屈。直达康庄。凡一生起行修行者。全秉中锋。不落边际。凡一事发机卫道者。真善知识现其前。不遭魔外。凡一缘偶然入理者。佛威神力护其命。必获圆成。我为众生。引丝丝而入扣。众生因我。融法法而化光。苟有所求。我愿善权方便而满之。以速其修。苟有所见。我皆慈悲正直而辟之。以归於正。轨范群灵。同佛知见。各现缘起。皆令还源。於无缘上先结普缘。於弱缘上为生胜缘。於隐缘上为示显缘。於苦缘上为转乐缘。疎者引入於密缘。伪者顿折以真缘。一切时。一切处。一切财。一切法。我皆与之周旋。而无猜疑。我皆与之警策。而无痕迹。我皆与之作伴侣。而彼不知。但生欢喜。我皆与之作规矩。而彼不越。久成自然。我皆给事。我皆安慰。习气不挫。我以刚柔二境而转移之。爱根难拔。我以逆顺二机而振落之。凡於正法生一敬心。或於邪修生一爱心。或於天神作一供养。或於魔外作一归依。不明心地。匇匇往来。空负好心。多沈恶报。我今以此供养诸佛法僧无量圣贤之力。顿具灵根。悉能圆应。於如是如是之众生众生。初事中事后事。难中梦中定中。示作熟缘。善巧说法。悉达难言之隐。勇施无畏之恩。醍醐入心。甘露灌顶。天衣适体。宝镜当空。必祈佛法僧宝。天仙龙神。体众生心。成今日愿。所念众生。咸令得度。喜随非赴。妄尽真穷。一报终时。决生净土。其有众生。愿与我同年同月同日同时生净土者。必获如愿。必获如愿。空明镜里。妙出娑婆。慈愍光中。圆成法界(鸣磬。振铃。退)。

　　请赦

　　(使坛仍在旧位。六供无差。立十牌。共一位)。
　　第三日五更
　　(主法到使坛。正表执炉云)至心归命。十方法界。诸佛法僧。(众和)常住三宝(不拜。但问讯。鸣磬。振铃)。
　　(助表执炉云)法从心起。诚借香通。其气馨。故能达於十虚。一丸烧。而已该乎众妙。天眼见之为金色。佛顶以之为盖云。顷刻腾霄。须臾通界。
　　(正表云)我佛如来。有然香达信真言。谨当宣诵。
　　唵　什伐[口*栗]　多摩你　阿钵啰句咤　苏破啰你毗迦知　虎[合*牛](焚香。鸣磬。振铃)
　　(法师想此香云。徧一切剎。诸大天宫。普及法界。圣心欢喜。众生苦停)。
　　(正表以小杯净水置几上。合掌云)天中甘露。第一清凉。界外醍醐。无边润泽。加持密语。用洒真坛。增几席之清光。辟方隅之杂气。更无垢腻。能及神明。沈沈乎心镜圆涵。穆穆乎灵珠四映。
　　(助表云)我佛如来。有洒净真言。谨当宣诵。
　　(正表洒净一周。且洒且念。云)。
　　唵　伐什啰　赊咩耶　吽癹　悉哩摩呬　娑诃(鸣磬振铃)
　　(法师想水所到处。即成结界。清净光严)。
　　(正表云)会启无遮。集十方之凡圣。威灵有赫。灭九界之愆尤。既大涤乎一人之心腹肾肠。即总脱夫三有之禁系枷锁。无相之拘既释。有形之累必除。惟一佛之当尊。自诸天之必应。内坛功行。全仗乎心光。外事周圆。必资乎神力。
　　(助表同念)叩帝阍以发号。罄法界以施恩。仗此威神。通乎尘剎。
　　(主表执炉同请云)一心奉请。神通如意。妙德难量。此界他方。梵释诸天。捷疾持符使者。并诸眷属。惟愿不违本誓。哀愍有情。此日今时。光临法会(鸣磬振铃)。
　　(助表云)我佛如来。有召请真言。谨当宣诵。
　　唵　步布哩　迦哩哆哩　怛他誐多耶(鸣磬振铃)
　　(法师想。使者各与百千眷属从空而来。依位而立)。
　　(正表云)天上旌旗。云中环佩。爚爚乎月灯照耀。灿灿兮星幢往来。请驻光仪。将宣欵曲。恭惟使者。威从神化。健法天行。府观乎微尘百亿山河。遍历乎无量三千世界。身口无碍。心镜同圆。今则众苦将伸。奇恩欲沛。不假使人之妙用。谁通法脉之灵因。奉召尊神。来临坛墠。聪明而一。感应何难(鸣磬振铃)。
　　(助表云)神非有嗜。食亦为天。从众类之所需。奉圣神则为孝。一食全该乎四食。群心妙现於此心。秘密加持。出生无尽。我今持诵。无量威德自在光明胜妙力陀罗尼。令此法食。圆满周遍。
　　曩谟萨缚怛他(引)(一)　孽跢缚路(引)枳帝(二)　唵(三)　三钵啰三钵啰吽(引)(四)○(大众同诵十四遍。鸣磬。振铃。正表洒净水於食上)
　　(法师想。此食出生种种妙供。一时奉上。无不周遍)。
　　(正表献食白云)初澄性水。乍爇心香。然光明智慧之灯。奉禅悦酥酡之味。妙华齐放。真果常圆。修法供以表肫诚。望尊神之垂歆飨。我佛如来。有献供养真言。谨当宣诵。
　　唵　誐誐曩　三婆缚　缚日啰吽(鸣磬振铃)
　　(法师想此供事充足现前。诸神降飨。莫不欢喜)。
　　(主法振铃少停。白云)法界宽平。原无限量。心光特达。谁是拘挛。因众生无始。错认乎有身。遂大苦难穷。交参而逼已。嗟哉入梦。唤之不闻。谓有罪报以限之。遂见重重地狱。谓有主宰以临之。遂成卷卷刑书。且地统於天。神尊夫帝一世界初禅之主。四天上忉利之君。慈愍心中。深知而莫救。光明界内。照见而难淆。盖事理[这-言+交]错错而愈坚。故缘会稍疏而不应。今则秉一心之镜。上承佛光。持众妙之珠。齐宣法力。写下界祈求之恳切。吁上天恩赦之弥纶。俞允可知。征途莫畏。其中灵机妙用。非人所能。旋乾转坤。维神之力。总一切泥犁而并破。统十方关格而齐开。有屈皆伸。无幽不照。奉恩纶之吉利。凤哕鸾吟。仗法会之威神。龙降虎伏。那有阿旁之害。全施周道之安。行菩萨行者。固以此为快心。作如来使者。必从兹而得意。空平心量。天上人间。安乐机缘。慈云法雨。请於今日。徧达缄封。即法相之如如。必天行之穆穆。所有微意。具在疏文。别命披宣。试垂采听。(鸣磬振铃)。
　　(正表宣梵疏。助表宣释疏。正表宣牒)。
　　(助表云)恭惟使者。心同佛心。用周神用。既飞身於九地。堪并辔於层霄。原不待乘舟过日月之前。直可使曳履步星辰之上。入浮幢王剎。似映瑠璃屏风。涵妙宝天居。如挂真珠璎珞。感而遂应变则能通。声先融五色之云。消息应重轮之月。幸无废职。必善为词。事有烦劳。理当攀送。我佛如来。有奉送真言。谨当宣诵。
　　唵　摩讶罗　穆羯叉　目(鸣磬振铃)
　　(正表云)归依佛。归依法。归依僧。归依佛法僧三宝已竟。上来遣使已毕。炼疏化财。用助使者云程。徧周沙界。和南圣众(鸣磬振铃)○(焚疏牒牌位。纸宝纸缎毕)。
　　(法师想使者受命即行。十方世界。无不通达。同讯)。
　　(主法还内坛。主法拈香表白鸣磬。主法三拜)。
　　(表白云)遣使事圆。无限良因。恩周沙界。和南圣众(问讯出坛)。
　　论曰。文以助行法者之神明。启天人之感应。通如来之气脉。开法会之灵机。仪轨中。或以请书乞赦。二使同文。可谓数见不鲜。见闻难畅。人作之而法已死。神听之而应岂灵。是故类於此者。往往另作矩章。备刍荛之一得。非云立异。不敢混同也。有益群生。敢逃罪我。然知其必无罪我者。人之欲善。谁不如我。既顺众生之愿。天且不违矣。而况於人乎。况於鬼神乎。
　　(是日午刻斋僧。若心思专用力於道场。则省事办之。但以三十六文为斋。以十二文为嚫。门首行之。轻而易举)。

　　法界圣凡水陆大斋普利道场性相通论卷第四
　　法界圣凡水陆大斋普利道场性相通论卷第五

　　　　净业行人　咫观　郑应房

　　请下堂　奉浴　说戒

　　(凡时太长者。可於香灯寮。小食小坐)。
　　第四日三更四更五更。
　　(法师入坛。四众中一人随入。主法执炉。正表云)至心归命。十方法界。佛法僧宝(一拜。鸣磬。振铃)。
　　(正表云)谓之香。则万法之都名。举其体。即一心之全量。若烧一丸。具足众气。不离当处。周遍十方。布香云无尽之光。集法界含灵之众。一闻号召。无或迟回。冀各饬其有徒。咸不愆而赴会。我佛如来。有然香达信真言。谨当宣诵(焚香诵云)。
　　唵　室伐[口*栗]　多末尼　阿钵啰句咤　苏破啰尼毗迦知　虎[合*牛](鸣磬振铃)
　　(法师想。香云如海。承佛威力。遍至法界六道群生之前。冥熏神识。咸令觉知。发欢喜心。来趋此会)。
　　(助表云)观此一水。出必有源。从自心阿耨达池。流通不已。入本性萨婆若海。深广无涯。至於注法器以盈盈。诵真言而脉脉。清斯几席。洁彼根尘。一一坐处光明台。番番来者智慧聚。胜冰壶之濯魄。同灯镜之涵辉。依位而居。本来不动。我佛如来。有洒净真言。谨当宣诵。
　　唵　什伐啰　赊咩耶　吽癹　悉哩摩呬　娑诃
　　(二表诵此。且行且洒。四方上下及净道。并散华於净道上)。
　　(法师想。水所至处。即成结界。严净广博。光华灿然。及想净道。如光明云。出生楼阁。映带分明。重重显现)。
　　(正表云)伏以圣凡靡闲。情智妄分。要惟不失其常。则能妙得其体。至若根尘对起。物我交倾。所受之因不同。受报之果各别。其秉质也。或妍或丑。其婴苦也。有重有轻。栖栖乎水陆空行。续续乎死生中有。如斯不了。毕竟何归。是宜会悲敬之两田。熏成雨露。抑亦统冤亲之二相。化作烟云。今则嘉会齐开。良时已到。无边贤圣。既云集於道场。护法神王。尽星罗於几席。十方如来共一手。接引群生。三乘妙法无两机。唯此一事。威灵所摄。清凉涵月爱之辉。运量全该。周匝泯天衣之缝。以此离怖畏。出网罗。去火汤。登衽席。卸鳞甲羽毛之异相。现人间天上之全身。休息尘劳。归依法界。位位皆成佛子。心心全作宝王。速寄生安乐之莲。好圆证菩提之果。
　　(助表同念)惟愿佛光照烛。法宝提携。才闻召请之言。尽摄威仪而至(鸣磬。振铃)○(此时法师案。移而向西。二表案。一面西。一面东。上下不背)。
　　(主法向外立。正表云)一心奉请。一真法界。映现十方。重重无尽。三世一切诸凡夫天。若空若色。云居地居。日月星宫。四王所统。天将天官。天童天女。各及眷属。惟愿不违本性。现人天身。此日今时。来趋法会(鸣磬。振铃。转身向外一问讯)。
　　(法师想。无量诸天。光明清净。眷属围绕。从空而来。住净道楼阁之中。宝性安详。咸生欢喜。二表散华於此席小旛前净道之上)。
　　(主法向外立。助表云)一心奉请。一真法界。映现十方。重重无尽。三世一切。诸凡夫仙。天仙法仙。地仙水仙。人仙鬼仙。仙师仙徒。仙童仙女。各及眷属。惟愿不违本性。现人天身。此日今时。来趋法会○(鸣磬。振铃。问讯。同初位。法师随机运想。表白散华。同初位)。
　　(主法向外立。正表云)一心奉请。一真法界。映现十方。重重无尽。三世一切。住凡夫地。龙部乐部。夜叉罗剎。鸠盘茶部。金翅鸟部蟒部疑神。若主若臣。若男若女。上极天宫。下穷地际。神通诸伦。各及眷属。惟愿不违本性。现人天身。此日今时。来趋法会○(鸣磬。振铃。问讯。同初位。法师随机运想。表白散华。同初位)。
　　(主法向外立。助表云)一心奉请。一真法界。映现十方。重重无尽。三世一切。金银铜铁。诸转轮王。轮宝女宝。马宝象宝。将军主藏。如意宝珠。侍从诸伦。各及眷属。惟愿不违本性。现人天身。此日今时。来趋法会○(鸣磬。振铃。问讯。同初。法师随机运想。表白散华。同初位)。
　　(主法向外立。正表云)一心奉请。一真法界。映现十方。美恶声容。高低心量。中边住处。圆缺诸根。重重无尽。三世一切。主臣文武。男女老幼。或修或否。或正或邪。诸凡夫人。各及眷属。惟愿不违本性。现人天身。此日今时。来趋法会○(鸣磬。振铃。问讯。同初位。法师随机运想。二表散华。同初位)。
　　论曰。或问云。人何尝来应乎。不变化者。人之常也。变而能应。复有几乎。吾闻赵颜见。画上画一美人甚好。顾盼久之。画工之笑其痴。绐之曰。君知其名乎。百日唤真真。则自画中出而为人。颜如其言。果出而为人。既生子矣。因友议其妖。美人携子入画。画中遂有二人。仪征岁荒。城外一僧寺断炊。僧敲鱼念佛不缀。县令耳中便闻鱼声。久而疑其何来。寻声至寺。遂布施焉。善妙女追师海上。祝曰。我心若诚。箱即自到。投箱於海。风鼓其波。箱跃上师舟。女即自誓。随师护法。投身入海。顷刻化为龙。护舟海行。至外国。显灵护法。古有孝子。夫妇同入林。祷曰。有木可雕二老像。木即自动。一木果动。遂取雕之。像甚灵。有僧募缘。至一门首。主人曰。师能击土中钟有声。我即施。击之。应手铿然。一女子有所思。凝神便往。遂为其人生一子。而自己未尝离母。二童子夹水各行。甲持刀向乙曰。吾杀汝。乙即首落。甲即刀赤。官讯无情实。戽水令乾。泥上有履迹。如甲之足。而甲初未涉。衣履不湿。明皇幸蜀。见一太守生祠。询其名。知此人深受国恩。新反向贼。命侍卫以千牛刀断像首。此人千里外。头即无故堕地。一孝廉赴京试。路寓僧舍。夜未明。僧祭其祖。孝廉魂游其间。登其座食其二枣。呗声在耳。忽惊醒。口有枣味。起视僧供。实缺二枣。孝子母。因有人到。不能自呼其子。急而齩指。子即心痛自归。一尺之镜。现千里影。镜不加大。影不加小。道场玲珑。法界无外。结之以显无遮。非以结而为遮也。且一切法事。纵横利益。心无情量。则来会者。亦贯彻三心。非思量分别之所能到。然乎。答。总是总。别是别。离此二途。另道一句来。
　　(法师向外立。助表云)一心奉请。一真法界。映现十方。重重无尽。三世一切。天摄人摄。鬼畜所摄。卵胎湿化。诸阿修罗。主臣男女。各及眷属。惟愿不违本性。现人天身。此日今时。来趋法会○(鸣磬。振铃。问讯。同初位。法师随机运想。二表散华。同初位)。
　　(法师向外立。正表云)一心奉请。一真法界。映现十方。重重无尽。三世一切。胜劣诸通。种种非人。各及眷属。惟愿不违本性。现人天身。此日今时。来趋法会○(鸣磬。振铃。问讯。同初位。法师随机运想。二表散华。同初位)。
　　(法师向外立。助表云)一心奉请。一真法界。映现十方。重重无尽。三世一切。财食多寡。九品异同。横死轻生。游魂滞魄。各及眷属。惟愿不违本性。现人天身。此日今时。来趋法会○(鸣磬。振铃。问讯。同初位。法师随机运想。二表散华。同初位)。
　　(法师向外立。正表云)一心奉请。一真法界。映现十方。重重无尽。三世一切。依地依水。依火依风。依木依空。巨细旁生。各及眷属。惟愿不违本性。现人天身。此日今时。来趋法会○(鸣磬。振铃。问讯。同初位。法师随机运想。二表散华。同初位)。
　　(主法向外立。助表云)一心奉请。一真法界。映现十方。重重无尽。三世一切。有闲无闲。正寄游增。一十八狱。三十六狱。一百八狱。诸独孤狱。诸苦众生。各及眷属。惟愿不违本性。现人天身。此日今时。来趋法会○(鸣磬。振铃。问讯。同初位。法师随机运想。二表散华。同初位)。
　　(法师向外立。正表云)一心奉请。一真法界。映现十方。重重无尽。三世一切。舍报受报。七七日内。七死七生。中有之身。各及眷属。惟愿不违本性。现人天身。此日今时。来趋法会○(鸣磬。振铃。问讯。同初位。主法随机运想。二表散华。同初位)。
　　(法师向外立。助表云)一心奉请。一真法界。映现今时。圆满道场。上下八方。称心量处。重重无尽。三世一切。坛庙园林。山水桥道。乡城井市。大小诸神。主日主夜。值事值方。为主为佐。若男若女。奉职诸灵。各及眷属。惟愿不违本性。现人天身。此日今时。来趋法会○(鸣磬振铃。问讯。同初位。主法随机运想。二表散华。同初位)。
　　(法师向外立。正表云)一心奉请。一真法界。映现当机。某甲。某甲。受度之灵。各及眷属。
　　(二表次第读人名。勿错勿落)惟愿不违本性。现人天身。此日今时。来趋法会○(鸣磬。振铃。问讯。同初位。主法随机运想。二表散华。同初位)。
　　(法师向外立。助表云)一心奉请。一真法界。映现道场。依恋真宗。未蒙解脱。与善知识。宿有妙缘。证道未满。本愿常存。诸品真灵。各及眷属。
　　(二表次第诵名。勿错勿落)惟愿不违本性。现人天身。此曰今时。来趋法会○(鸣磬。振铃。问讯。同初位。法师随机运想。二表散华。同初位)。
　　论曰。此二位。以人多为妙。陪位亦同正度。面面齐平。方成法界。勿草率也。
　　(正表云)上来召请。下堂凡圣。列位神灵。无鞅数众。或幽或显。各不相知。匪仗密言。何能毕集。我佛如来。有召请真言。谨当宣诵。
　　唵　什伐啰　俱胝　阿揭咤　尾揭咤　娑诃(鸣磬振铃)
　　(法师想。此七趣中有当机陪位。一切诸露。或有根劣未谙法则。却住一面。未入净道楼阁之中。或有钝根未复人形。难亲法侣。承斯咒力尽复人天身。上升楼阁)。
　　(助表云)愿因秘密。来集道场。法侣真诚。亲身问讯。
　　(主法向上。白云)三宝恩灵。亲垂拯济。为度群品。现坐道场。既诸天有大赦之文。岂下地无出身之路。惟恐众生根钝。识犹困而未舒。众生孽深。机现前而不赴。须凭偈咒。大显神威。必尽换空中之钩锁索铃。方来歆会上之灯涂果乐。仰劳大众。同助圆音。我佛威光。一时全现(大众鸣鱼。同诵偈咒)。
　　论曰。钩锁索铃。度生之四宝也。而为世间之四物所拘。则不能入佛法门。故须脱换。
　　若人欲了知。三世一切佛。应观法界性。一切惟心造。
　　(三遍)唵　伽罗帝耶　娑诃(四十九遍)○(鸣磬。振铃)
　　(法师想。苦难众生。闻此音声。悉皆感悟。犹如断索。一振而开地狱钩锁。纷纷脱落。诸地狱门。豁然自开。其中苦事。一切不现。音声飞入。咸复本心。互相告报。来趋法会。七趣苦伦。亦复如是。冥熏显益。同游道场)。
　　(正表云)亘古亘今。际天际地。已悉行於号召。曾不弃於幺微。故凡居有性之伦。尽优入无遮之会。至於奇殃坚毒。迈越寻常。虽令自便於此时。犹或未通於前路。趺足於崄巇之地。縻身於幽暗之乡。若此多根。何由善达。再凭秘密之力。显示光明之幢。将彻照於昏衢。冀无失措。俾安行於直道。迅速知归。惟尔阴灵。悟兹方便。我佛如来。有开道路真言。谨当宣诵。
　　唵　钵那弭矃　婆伽缚帝　慕贺野　慕贺野　惹孽慕贺矃　娑缚诃(鸣磬。振铃)
　　(法师想。三途恶趣。剧苦众生。恶业所障。迷失道路者。承此咒力。障碍全除。咸能履蹈坦途。欣然起会也)。
　　(助表云)六凡类多。极显迷而俱至。三尊威重。谅畏爱之兼怀。非凭方便。慰悦众心。恐或逡巡。却退一面。及宣密语。以被前机。冀顿忘惊怖之情。俾咸获安详而住。我佛如来。有离怖畏真言。谨当宣诵。
　　唵　怛你也他　伐帝陀矃　陀啰枳　俱卢度卢铭　莎诃(鸣磬。振铃)
　　(法师想。七趣中劣弱众生。虽至法会。恶业为之隐障。内心虚怯。今承咒力。即得身心安泰。无所畏怯)。
　　(正表云)光明法事。圆满道场。沾一尘一滴之恩。有彻始彻终之益。故入会者。悉现作人天之相。而受供者。必同其体貌之安。利根者。心境已融。障重者。形神未改。再兴方便。请悟真常。但勿执滞其因缘。便得销镕夫众报。空华水月。倐死倐生。镜影珠光。为男为女。今当瞻仰三宝。谛想真言。破身命二见之崎岖。自耳目六根之通利。我佛如来。有开咽喉真言。谨当宣诵。
　　唵　吉利　鸠摩哩　咻[口*留]咻[口*留]　[口*叉][口*留][口*叉][口*留]　莎诃(鸣磬。振铃)
　　(法师想。七趣众生。形容乖异者。承此咒力。悉皆圆满通利。身心无障。堪受妙供)。
　　(助表云)不於其中起分别。是故此处最吉祥。诸法本空。岂有我人之相。此心无党。何分恩怨之情。由不了外境之非他。故妄认此身之为己。於是更相尔汝。各立封疆。因意地之稍违。及言词之靡顺。悻然变色。遽兴非理之嗔。忽尔生冤。遂起无根之谤。其有处豪贵而轻孤寡。恃长上而虐卑微。侵邻翁之地。以广新居。夺市人之财。以充己帑。妄肆鞭笞之酷。滥加狱讼之冤。怙势陵人。瞒心昧义。甘血肉而资口腹。罔念伤生。兴咒诅以干鬼神。岂逃论对。於是更相责报。无有已时。皆缘衅起於一端。遂使祸延於多劫。今则三尊普会。六趣咸臻。将同禀於真修。必先袪於宿憾。忍心一发。辱境何存。念冤雠本我姻亲。视男女皆我父母。全消结限。各起深欢。袂属裾联。直取菩提之路。心开意解。咸登解脱之场。无或误於良时。宜自求於多益。我佛如来。有解冤结真言。谨当宣诵。
　　唵　三多啰　佉多莎诃(大众鸣鱼。同念四十九遍。毕。鸣磬。振铃)
　　(法师想。六道群生。无始以来。常积冤结。今因咒力。咸起欢心。一时消释。转相亲爱)。
　　(正表云)六趣之身不同。并多浊恶。三途之报最苦。咸背清凉。法筵虽遇。垢习犹存。不教洗涤夫身心。何得从容而解脱。性水宽涵。自全身之光洁。慧风披拂。可即念以开明。无或疑回。必应前进(鸣磬。振铃。一问讯)。
　　(列架奉浴。如上堂式。从容引导。奉至浴坛。安架案上。鸣引磬。问讯)。
　　(正表云)湢室宏开。极十方而齐入。温泉满注。本一脉之周流。盖随所念而显功德宝池。亦任所之而为涅盘云海。泠然一水。宛尔三熏。尽亡业累之相关。岂生烦惑。即此根尘之现在。不碍真如。请悟彻夫水因。试宣明乎妙触。我佛如来。有沐浴真言。谨当宣诵。
　　(二表散华於浴池盆。诵云)。
　　唵　底沙底沙　僧伽莎诃(鸣磬。振铃。洒净)
　　(法师想。此之浴池。七宝所成。宽广严净。无量群灵。入中沐浴)○(放钩。垂帐。别烧一炷香)。
　　(法师等。蒲团上小坐。候香过二寸。二表先鸣引磬云)我佛如来。有治衣真言。谨当宣诵。
　　唵　旖暮伽　[宁*立][多*也]　缚塞室隶　主鲁主鲁　娑缚诃(鸣磬。振铃。烧纸缎一百四十分。咒毕。鸣引磬。向上问讯)
　　(主法起立。问讯。正表乃白云)入室而悟圆通。圣哉一水。澡身而获清净。美矣诸根。由亲承佛力之加。俾悉返人形之正。同然一会。泯彼千差。将亲近於法筵。故庄严乎盛服。天衣泯缝。宝性流光。从此从容法席。何惭凡圣之同堂。即请趋赴前途。同入光明之一际(鸣磬。振铃)。
　　(法师想。七趣含灵。皆承法力。化作人天形相。颜貌端正。衣服庄严。整顿威仪。将趋法会。浺瀜退让。尽无争心)。
　　论曰。治衣真言。实为最要。既以奉之下堂。故先於上堂补录之。良以凡圣同灵。悉仗真言而待用。以纸代帛。以帛代衣。妙用天然。何虚何实。故得长短裁量而悉称。一多自在而无拘。十彩交参。五铢并贵。得此而福慧之光愈足。失此而供养之心未圆也。至於上下堂。皆分两池。似乎於上堂中。反多此痕迹。然细思之。亦不为多。我心未安。何得谬称安心竟。必使毫发无憾。自然觅心了不可得也。
　　论主颂曰。春光渐欲透蓬庐。竹树洽然点太虚。一幅画图天不夜。夕阳明月挂灯初。
　　(引架至净道。如上堂式)○(须用大黑牌。上书六道群生受度亡灵。立此牌前。依位勿乱。参礼三宝)。
　　(正表高声读牌一遍　鸣大磬三声。振铃一次)。
　　(正表云)咨尔六凡。同然一会。孰分彼此。何闲冤亲。以能承法力之提持。故得体施怀之平等。将趋盛席。必习真仪。净相对之根尘。秉无作之归戒。当由正辙。可蹈大方。宜端列於后先。将竦闻於戒饬。
　　(法师想。六道群生。序云立净道上。犹如云海)。
　　(助表云)维尔群灵。将归三宝。身仪必肃。心口当清。净罪惑因。了真空义。根尘寂尔。性相泠然。
　　(正表云)我今奉为法界。六道一切群生。普令清净六根三业。佛有真言。谨当宣诵。
　　唵　萨网婆缚　萨婆达么　萨网婆缚　述摩含(鸣磬。振铃)
　　(法师想。六道群生。三业六根。各获清净。无有一毫染碍)。
　　(正表云)群灵无始劫。六道长飘零。今日以何缘。法中蒙解脱。将亲三宝众。虔爇炉中香。一点表真诚。慈悲为摄受。我今为六道一切群生。然香达信。佛有真言。谨当宣诵。
　　唵　什伐[口*栗]　多末尼　阿钵啰句咤　苏破啰尼毗迦知　虎[合*牛](鸣磬。振铃)
　　(法师想。香云如海。普熏三宝圣贤之前。为六道众生。通达信心。无不周遍)○(此时主表案。皆转而向上)。
　　(主表回身向内。二表云)群灵在列。三业无尘。入一乘门。投三宝地。发清净念。起宿世根。将欲归依。先行奉请。
　　(正表云)至心归命请。尽虚空遍法界。十方三世佛陀耶。
　　(助表云)井诸眷属。
　　(正表云)至心归命请。尽虚空遍法界。十方三世达磨耶。
　　(助表云)并诸眷属。
　　(正表云)至心归命请。尽虚空遍法界。十方三世僧伽耶。
　　(助表云)并诸眷属。
　　(正表云)我今为六道群生。召请三宝。佛有真言。谨当宣诵。
　　南无三满多　母陀喃　唵　乌佐钵啰谛　贺多谛　萨缚达多　孽多　俱舍冒地　唵　娑哩野没哩　布罗迦也　莎诃(鸣磬振铃)
　　(法师想。三宝圣贤。云集座前。证明作法)。
　　(助表云)法界六道。一切群灵。当机受度。陪位之伦。各住坛前。少待。法师登座。传宣光明戒法。必使汝等。入佛法流。参预座席。
　　(二表同高声云)菩提妙光遍庄严。随所住处常安乐(鸣磬振铃)。
　　(立座向外。敷凡置尺。法师拈香升座。二表侍立。法师鸣尺云)一心不动。万法本闲。方寸灵台。三宝具足。心光明处。则为佛矣。知离为法。成就佛轮。和合为僧。宏敷法用。以解脱心。行解脱行。至解脱处。不离一心。而有三宝。故曰。自归於佛。自归於法。自归於僧也。自性不归。无所归处。虽然。汝等於平等光中。忽然不觉而有自己。始从三细。引生六粗。所谓业相转相现相。智相相续相执。取相计名字相。起业相业系苦相。随流入粗。焉知本妙。特以此一心威光。终不自灭。故於法界中。应机而现佛法僧宝。现此名相三宝者。将以引出心中一体三宝而已。三宝显现。非外非中。三宝融通。非他非自。三宝常住。非灭非生。三宝圆涵。非三非一。见此者。悟此者。修此者。证此者。坥然正宗。远离魔外。汝等既以因缘。得赴道场。当知汝等心中三宝还为汝等说法。
　　(法师鸣尺云)我今为汝等。奉行归依。俾宿世善根之人。由此成熟。都未发心之人。於此植基。汝等当知。三宝名字。超越人天。归依之心。直至等觉。是新伊字。非旧药方。趋十善者之所不能知。习不动者之所不能行。今为汝等。仗三宝光明。行此胜事。盖以汝等本具一体三宝。是能感之因。诸佛现证一体三宝。是能应之缘。唯感应之道交。故解脱之机显矣。汝当肃静。闭目澄神。随我所言。三尊现在。
　　(法师鸣尺云)我弟子某甲。从於今生。直至佛身。归衣佛。归依法。归依僧(三遍○每句众和)。
　　(法师鸣尺云)上来授汝三归已竟。更加三结。令法圆满。
　　(法师鸣尺云)我弟子某甲。归依佛竟。归依法竟。归依僧竟。(三遍○每句众和)。
　　(法师鸣尺云)汝等既已归依三宝。为佛弟子。应当发明菩萨心地。以为成佛之本。然心镜空明。本无一物。从心现相。全相是心。将欲宝性光明。开三学之始。必使灵台清净。无一点之污。故入坛场。先当忏悔。华言悔过。佛语忏摩。华梵双彰。名忏悔也。自悔己愆。乞三宝忍受。故有忏悔之名矣。清净坛场。全从心现。心无形相。罪福皆空。即汝一心。是忏罪之处也。理表正观。事兼助行。正助交映。法不偏枯。以一真心。投诚改过。是忏悔之法也。至忏悔之位。下起六凡。上至等觉。心光未满。即是愆尤。应对佛前。披陈愧谢。即此忏悔。义摄无边。不烦广说矣。我今为汝等。依大乘经忏悔之法。恭行忏悔。汝等各宜净身口意。於念念中。得见普贤菩萨。及十方佛。切当至心。随我所说。
　　(法师唱云)往昔所造诸恶业。皆由无始贪嗔痴。从身语意之所生。一切我今皆忏悔(三遍○每句众和)。
　　(法师鸣尺云)一切众生。本来平等。幻熏成种。各各互殊。或如来种。或缘觉种。或声闻种。或不定种。乃至外道阐提种性。今入洪炉。咸归一火。瓶盘钗钏。悉是金也。况十方如来。齐坐道场。万圣千灵。慈光共护。慧因所熏。成就最上。种种放下。圆现一真。观诸如来。十方世界。真灵位业。性相玲珑。如镜中灯。如灯中镜。真心涵现。任色任空。凡圣有无。泠然显现。无复可说。是菩提心。汝等能发此菩提心否。(众答。已发)发此心时。十方诸佛。为汝欢喜。是成佛本。度众生因。历劫多生。终无变灭。然大方广佛华严经云。利发心时。便成正觉。岂以渐圆。钝置汝乎。三宝现前。为汝作证。
　　(法师鸣尺云)虽然。实处皆空。头头是道。事能显理。法法皆心。从一门现无量门。即一位涵一切位。要以誓愿。免落空亡。起行填之。大悲量满。发菩提心者。无自画也。当随我语。对佛披陈。
　　(法师唱云)众生无边誓愿度。烦恼无尽誓愿断。法门无量誓愿学。佛道无上誓愿成(三遍○每句众和)。
　　(法师鸣尺云)既发胜心。堪膺妙戒。扼六度之要。开万行之原。众病咸医。诸苦尽脱。戒者止也。止恶行善。止粗行妙。故无恶不断。无善不修。无生不度。戒名三聚。此之谓也。戒以光明为体。仍以光明为用。用不离体而体常圆。体不离用而用恒净。汝心有戒。吾为显之。奉行羯磨。谛听作法。
　　(法师鸣尺云)汝佛子谛听。汝等今於我所。乞受一切菩萨学处。一切菩萨净戒。所谓摄律仪戒。摄善法戒。饶益有情戒。此诸学处。此诸净戒。过去一切菩萨。已受已学已解。已行已成。未来一切菩萨。当受当学当解。当行当成。现在一切菩萨。今受今学今解。今行今成。当来作佛。汝等从今生至佛身。於其中间。不得犯。能持否。(众答能持)此是第一番羯磨已成。十方世界。妙善戒法。由心业力。悉皆震动。
　　(法师鸣尺云)汝等云云。至能持否。(众答能持)此是第二番羯磨已成。十方世界。妙善戒法。於虚空中。如云如盖。覆汝顶上。
　　(法师鸣尺云)汝等云云。至能持否。(众答能持)此是第三番羯磨已成。十方世界。妙善戒法。从汝顶上。流入身心。充满正报。永为佛种。
　　(法师鸣尺云)上来为汝等。三宣羯磨。传授戒法。作法已成。是名得戒。
　　(法师鸣尺云)汝等佛子。依凭三宝。发无作戒。亲闻羯磨。结成善业。宜应自此。坚固护持。於一切时。勿令有犯。宁有戒死。不无戒生。今当更为汝等。重宣梵网经。菩萨心地品中。十重波罗夷。以彰持犯之相。切须善学。敬心奉持。
　　(法师鸣尺云)佛言。佛子。若自杀。教人杀。方便杀。赞叹杀。见作随喜。乃至咒杀。杀因。杀缘。杀法。杀业。乃至一切有命者。不得故杀。是菩萨。应起常住慈悲心。孝顺心。方便救护一切众生。而反自恣心快意杀生者。是菩萨波罗夷罪。
　　(法师鸣尺云)若佛子。自盗。教人盗。方便盗。咒盗。盗因。盗缘。盗法。盗业。乃至鬼神有主物。劫贼物。一切财物。一针一草。不得故盗。而菩萨应生佛性孝顺心。慈悲心。常助一切人生福生乐。而反更盗人财物者。是菩萨波罗夷罪。
　　(法师鸣尺云)若佛子。自淫。教人淫。乃至一切女人。不得故淫。淫因。淫缘。淫法。淫业。乃至畜生女。诸天鬼神女。及非道行淫。而菩萨应生孝顺心。救度一切众生。净法与人。而反更起一切人淫。不择畜生。乃至母女姊妹。六亲行淫。无慈悲心者。是菩萨波罗夷罪。
　　(法师鸣尺云)若佛子。自妄语。教人妄语。方便妄语。妄语因。妄语缘。妄语法。妄语业。乃至不见言见。见言不见。身心妄语。而菩萨常生正语正见。亦生一切众生正语正见。而反更起一切众生邪语邪见邪业者。是菩萨波罗夷罪。
　　(法师鸣尺云)若佛子。自酤酒。教人酤酒。酤酒因。酤酒缘。酤酒法。酤酒业。一切酒不得酤。是酒。起罪因缘。而菩萨应生一切众生明达之慧。而反更生一切众生颠倒之心者。是菩萨波罗夷罪。
　　(法师鸣尺云)若佛子。口自说在家出家菩萨。比丘比丘尼罪过。教人说罪过。罪过因。罪过缘。罪过法。罪过业。而菩萨闻外道恶人。及二乘恶人。说佛法中非法非律。常生慈心。教化是恶人辈。令生大乘正信。而菩萨反更自说佛法中罪过者。是菩萨波罗夷罪。
　　(法师鸣尺云)若佛子。自赞己毁他。亦教人赞己毁他。毁他因。毁他缘。毁他法。毁他业。而菩萨应代一切众生受加毁辱。恶事向自己。好事与他人。若自扬己德。隐他人好事。令他人受毁者。是菩萨波罗夷罪。
　　(法师鸣尺云)若佛子。自悭。教人悭。悭因。悭缘。悭法。悭业。而菩萨见一切贫穷人来乞者。随前人所需。尽皆施与。而菩萨以恶心嗔心。乃至不施一钱一针一草。有求法者。不为说一句一偈一微尘许法。而反更骂辱者。是菩萨波罗夷罪。
　　(法师鸣尺云)若佛子。自嗔。教人嗔。嗔因。嗔缘。嗔法。嗔业。而菩萨应生一切众生善根无争之事。常生慈悲心。孝顺心。而反更於一切众生中。乃至於非众生中。以恶心辱骂。加以手打。及以刀杖。意犹不息。前人求悔。善言忏谢。犹嗔不止者。是菩萨波罗夷罪。
　　(法师鸣尺云)若佛子。自谤三宝。教人谤三宝。谤因。谤缘。谤法。谤业。而菩萨见外道及以恶人。一言谤佛音声。如三百矛刺心。况口自谤。不生信心孝顺心。而反更助恶人邪见人谤者。是菩萨波罗夷罪。
　　(法师鸣尺云)上来特为汝等。宣说十重戒相。应当奉持。如是用心。是为善行菩萨之道(下座。问讯。鸣磬。撤位)。
　　(正表云)法界六道一切群灵。既获净戒。当须敬礼。现坐道场。三宝圣众。方可前进。参预法席。我今称扬三宝洪名。冀承威力。用为加被。
　　南无现坐道场毗卢遮那佛　南无本师释迦牟尼佛　南无垂光接引阿弥陀佛　南无当来下生弥勒尊佛
　　南无大方广佛华严经　南无妙法莲华经　南无大佛顶首棱严经　南无金光明最胜王经　南无孔雀明王经
　　南无文殊师利菩萨　南无普贤菩萨　南无地藏菩萨　南无观世音菩萨　南无大势至菩萨(鸣磬。振铃)
　　(法师想。六道群生。既蒙三宝清净光明。照其神识。恭敬作礼。次第序入。各依牌轴。齐立席前。犹未敢坐)。
　　(正表云)既禀律仪。斯为佛子。爰即六凡之质。获承三宝之光。一处倾诚。俱时作礼。大欣此遇。慰满於怀。将肃入於道场。更密资乎法力。我佛如来。有登坛真言。谨当宣诵。
　　唵　弭补攞　钵头摩　暮伽　跛啰縒啰　跛啰弭含睹　矩噜噜　莎缚诃(鸣磬。振铃)
　　(法师想。一一含灵。精神不动。将依次就座)。
　　(助表云)芥子纳须弥之山。毫端现宝王之剎。是谓不思议事。何关有所着心。唯大众之善来。借良缘而入会。咸依位次。各摄威仪。我心空时诸法空。千品万类皆微妙。我佛如来。有相应座真言。谨当宣诵。
　　唵　[可*欠]暮伽　钵头摩　逊那隶　驮啰驮啰抳　漫拏隶　吽
　　(法师想。新来法子。承佛法力。各有称身美座。重重无尽。於此广博内坛。咸依次第。安然而坐)。
　　(主法唱云)种种不思议。愿光涵众生。百千万亿多。菩萨定中相。功德威神力。从一心地生。一切满心期。全现如来藏。闻法而入位。侍坐於佛前。愿以供养心。毕生求拥护。所作皆成办。眷属同往生飞身徧十方。方便救众苦。
　　(法师又云)汝等佛子。於光明中。现佛因缘。超然解脱。或发正慧。或证通明。或神力无边。或精进不二。从今至佛。於其中间。念三宝恩。当勤拥护(鸣磬。振铃。问讯。出)。

　　法界圣凡水陆大斋普利道场性相通论卷第五
　　法界圣凡水陆大斋普利道场性相通论卷第六

　　　　净业行人　咫观　郑应房

　　诵金光明经偈文(供下堂)

　　第五日四更五更
　　(主法入表白云)至心归命。十方法界。佛法僧宝(鸣磬。振铃。一拜)。
　　(主表跪诵光明偈文一遍)。
　　光明偈
　　现在十方界　　常住两足尊　　愿以大悲心　　哀愍忆念我　　众生无归依　　亦无有救护　　为如是等类　　能作大归依　　我先所作罪　　极重诸恶业　　今对十力前　　至心皆忏悔　　我不信诸佛　　亦不敬尊亲　　不务修众善　　常造诸恶业　　或自恃尊高　　种姓及财位　　盛年行放逸　　常造诸恶业　　心恒起邪念　　口陈於恶言　　不见於罪过　　常造诸恶业　　恒作愚夫行　　无明暗覆心　　随顺不善友　　常造诸恶业　　或因诸戏乐　　或复怀忧恼　　为贪嗔所缠　　故我造诸恶　　亲近不善人　　及由悭嫉意　　贫穷行谄诳　　故我造诸恶　　虽不乐众过　　由有怖畏故　　及不得自在　　故我造诸恶　　或为躁动心　　或因瞋恚恨　　及以饥渴恼　　故我造诸恶　　由饮食衣服　　及贪爱女人　　烦恼火所烧　　故我造诸恶　　於佛法僧众　　不生恭敬心　　作如是众罪　　我今悉忏悔　　於独觉菩萨　　亦无恭敬心　　作如是众罪　　我今悉忏悔　　无知谤正法　　不孝於父母　　作如是众罪　　我今悉忏悔　　由愚痴憍慢　　及以贪瞋力　　作如是众罪　　我今悉忏悔　　我於十方界　　供养无数佛　　当愿拔众生　　令离诸苦难　　愿一切有情　　皆令住十地　　福智圆满已　　成佛导群迷　　我为诸众生　　苦行百千劫　　以大智慧力　　皆令出苦海　　我为诸含识　　演说甚深经　　最胜金光明　　能除诸恶业　　若人百千劫　　造诸极重罪　　暂时能发露　　众恶尽消除　　依此金光明　　作如是忏悔　　由斯能速尽　　一切诸苦业　　胜定百千种　　不思议总持　　根力觉道支　　修习常无倦　　我当至十地　　具足珍宝处　　圆满佛功德　　济度生死流　　我於诸佛海　　甚深功德藏　　妙智难思议　　皆令得具足　　唯愿十方佛　　观察护念我　　皆以大悲心　　哀受我忏悔　　我於多劫中　　所造诸恶业　　由斯生苦恼　　哀愍愿消除　　我造诸恶业　　常生忧怖心　　於四威仪中　　曾无欢乐想　　诸佛具大悲　　能除众生怖　　愿受我忏悔　　令得离忧苦　　我有烦恼障　　及以诸报业　　愿以大悲水　　洗濯令清净　　我先作诸罪　　及现造恶业　　至心皆发露　　咸愿得蠲除　　未来诸恶业　　防护令不起　　设令有违者　　终不敢覆藏　　身三语四种　　意业复有三　　系缚诸有情　　无始恒相续　　由斯三种行　　造作十恶业　　如是众多罪　　我今皆忏悔　　我造诸恶业　　苦报当自受　　今於诸佛前　　至诚皆忏悔　　於此赡部洲　　及他方世界　　所有诸善业　　今我皆随喜　　愿离十恶业　　修行十善道　　安住十地中　　常见十方佛　　我以身语意　　所修福智业　　愿以此善根　　速成无上慧
　　我今亲对十力前　　发露众多苦难事　　凡愚迷惑三有难　　恒造极重恶业难　　我所积集欲邪难　　常起贪爱流转难　　於此世间耽着难　　一切愚夫烦恼难　　狂心散动颠倒难　　及以亲近恶友难　　於生死中贪染难　　瞋痴暗钝造罪难　　生八无暇恶处难　　未曾积集功德难　　我今皆於最胜前　　忏悔无边罪恶业　　我今归依诸善逝　　我礼德海无上尊　　如大金山照十方　　唯愿慈悲衷摄受　　身色金光净无垢　　目如清净绀瑠璃　　吉祥威德名称尊　　大悲慧日除众暗　　佛日光明常普徧　　善净无垢离诸尘　　牟尼月照极清凉　　能除众生烦恼热　　三十二相徧庄严　　八十随好皆圆满　　福德难思无与等　　如日流光照世间　　色如瑠璃净无垢　　犹如满月处虚空　　妙玻璃网映金躯　　种种光明以严饰　　於生死苦暴流内　　老病忧愁水所漂　　如是苦海难堪忍　　佛日舒光令永竭　　我今稽首一切智　　三千世界希有尊　　光明晃耀紫金身　　种种妙好皆严饰　　如大海水量难知　　大地微尘不可数　　如妙高山叵称量　　亦如虚空无有际　　诸佛功德亦如是　　一切有情不能知　　於无量劫谛思惟　　无有能知德海岸　　尽此大地诸山岳　　析如微尘能算知　　毛端滴海尚可量　　佛之功德无能数　　一切有情皆共赞　　世尊名称诸功德　　清净相好妙庄严　　不可称量知分齐　　我之所有众善业　　愿得速成无上尊　　广说正法利群生　　悉令解脱於众苦　　降伏大力魔军众　　当转无上正法轮　　久住劫数难思议　　充足众生甘露味　　犹如过去诸最胜　　六波罗蜜皆圆满　　灭诸贪欲及瞋痴　　降伏烦恼除众苦　　愿我常得宿命智　　能忆过去百千生　　亦常忆念牟尼尊　　得闻诸佛甚深法　　愿我以斯诸善业　　奉事无边最胜尊　　远离一切不善因　　恒得修行真妙法　　一切世界诸众生　　悉皆离苦得安乐　　所有诸根不具足　　令彼身相皆圆满　　若有众生遭病苦　　身形羸瘦无所依　　咸令病苦得消除　　诸根色力皆充满　　若犯王法当刑戮　　众苦逼迫生忧恼　　彼受如斯极苦时　　无有归依能救护　　若受鞭杖枷锁系　　种种苦具切其身　　无量百千忧恼时　　逼迫身心无暂乐　　皆令得免於系缚　　及以鞭杖苦楚事　　将临刑者得命全　　众苦皆令永除尽　　若有众生饥渴逼　　令得种种殊胜味　　盲者得视聋者闻　　跛者能行痖能语　　贫穷众生获宝藏　　仓库盈溢无所乏　　皆令得受上妙乐　　无一众生受苦恼　　一切人天皆乐见　　容仪温雅甚端严　　悉皆现受无量乐　　受用丰饶福德具　　随彼众生念妓乐　　众妙音声皆现前　　念水即现清凉池　　金色莲华泛其上　　随彼众生心所念　　饮食衣服及床敷　　金银珍宝妙瑠璃　　璎珞庄严皆具足　　勿令众生闻恶响　　亦复不见有相违　　所受容貌悉端严　　各各慈心皆爱乐　　世间资生诸乐具　　随心念时皆满足　　所得珍财无吝惜　　分布施与诸众生　　烧香末香及涂香　　众妙杂华非一色　　每日三时从树堕　　随心受用生欢喜　　普愿众生咸供养　　十方一切最胜尊　　三乘清净妙法门　　菩萨独觉声闻众　　常愿勿处於卑贱　　不堕无暇八难中　　生在有暇人中尊　　恒得亲承十方佛　　愿得常生富贵家　　财宝仓库皆盈满　　颜貌名称无与等　　寿命延长经劫数　　悉愿女人变为男　　勇健聪明多智慧　　一切常行菩萨道　　勤修六度到彼岸　　常见十方无量佛　　宝王树下而安处　　处妙瑠璃师子座　　恒得亲承转法轮　　若於过去及现在　　轮回三有造诸业　　能招可厌不善趣　　愿得消灭永无余　　一切众生於有海　　生死罥网坚牢缚　　愿以智剑为断除　　离苦速证菩提处　　众生於此赡部内　　或於他方世界中　　所作种种胜福因　　我今皆悉生随喜　　以此随喜福德事　　及身语意造众善　　愿此胜业常增长　　速证无上大菩提　　所有礼赞佛功德　　深心清净无瑕秽　　回向发愿福无边　　当超恶趣六十劫　　若有男子及女人　　婆罗门等诸胜族　　合掌一心赞叹佛　　生生常忆宿世事　　诸根清净身圆满　　殊胜功德皆成就　　愿於未来所生处　　常得人天共瞻仰　　非於一佛十佛所　　修诸善根今得闻　　百千佛所种善根　　方得闻斯忏悔法
　　(接华严偈云)愿常面见诸如来。及诸佛子众围绕。於彼皆兴广大供。尽未来劫无疲厌(鸣磬振铃)。
　　(正表云)我佛如来。有然香真言。谨当宣诵(且拈香且诵)。
　　唵　什伐啰　多末尼　阿钵啰句咤　苏破啰尼毗迦知　虎[合*牛](鸣磬振铃)
　　(法师想。香云充塞道埸。六道群灵。熏闻开悟)。
　　(助表云)我佛如来。有洒净真言。谨当宣诵。
　　唵　伐什啰　赊咩耶　吽癹　悉哩摩呬　萨诃(鸣磬。振铃　二表洒座席。周遍)
　　(法师想。水所到处。几席光明。坐者清净)。
　　(正表云)兹当奉供。水陆内坛。下堂十四席。有意敷宣。三宝光中。希垂朗鉴(俱跪。正表宣意旨。毕。鸣磬。振铃)○(此时将一切诸品之供。列好。主法巡视之)。
　　(助表云)归命十方三宝众。愿垂神力为冥熏。我今具食诵真言。遍彼六凡咸受供。夫一切诸法。体是真如。非色非空。故能妙现。是以大周沙界。小极微尘。过现未来。剎那一念。於一真上。性相圆明。无一妙而不具者也。洪惟我世尊毗卢遮那如来。尽法界源底。混法报化三身而为一。於一切众生。悉满所求。而自身未尝动。是故大小往来之情量已破。任运施为。无不可也。故遣化身。宣说施食法门。俾於一心。持诵无量威德自在光明胜妙力陀罗尼。加持一切。出生无量。周遍法界。普兴供养。今我奉宣此咒。加持法食。成大功能。仰凭法众。同声持诵(敲大鱼同念二十一徧)。
　　曩谟萨缚怛他孽多　缚路枳帝　唵　三跋罗三跋罗　吽(鸣磬振铃)
　　(法师想。一一食中。出生甘露上味。一切肴膳。微妙六尘。弥满法界。皆成妙供。一时奉献。十四席中。一一各得称心之物。以为享用。无有丝毫欠缺。及不如意事)。
　　(正表云)我佛如来。有施甘露真言。谨当宣诵(鸣大鱼。同诵七遍)。
　　南无素噜婆耶　怛他揭多耶　怛你也他　素噜素噜　钵啰素噜　钵啰素噜　莎诃(鸣磬振铃。表白洒水於供品上)
　　(法师想。此水既承咒力。化为甘露。遂使诸品。洁净香美。更能出生种种香味色声。妙触妙法。无边供具。一一称心。咸发道意)。
　　(助表云)我今奉扬七如来圣号。一一名号。有大功能。闻其名者。於一切法中。舍粗入妙。捐诸细累。得诸如来禅悦之食。乃至往生极乐国土。当知此诸如来。一称其名。即现全身。於众生前。作诸利益。
　　南无多宝如来(三称)。南无宝胜如来(三称)。南无妙色声如来(三称)。南无广博身如来(三称)。南无离怖畏如来(三称)。南无甘露王如来(三称)。南无阿弥陀如来(三称)。
　　(主法云)一心奉供。一真法界。映现诸天。日月星宫。主佐将吏。天童女等。各及眷属。惟愿现人天身。作佛子众。受法施食。为菩提因。尽未来际。行菩萨道(鸣磬振铃)。
　　(主法云)一心奉供。一真法界。映现诸仙。天地水仙。人鬼法仙。男女仙班。各及眷属。惟愿现人天身。作佛子众。受法施食。为菩提因。尽未来际。行菩萨道(鸣磬振铃)。
　　(主法云)一心奉供。一真法界。映现龙神。八部胜流。主臣男女。各及眷属。惟愿现人天身。作佛子众。受法施食。为菩提因。尽未来际。行菩萨道(鸣磬振铃)。
　　(主法云)一心奉供。一真法界。映现轮王。金银铜铁。随身七宝。各及眷属。惟愿现人天身。作佛子众。受法施食。为菩提因。尽未来际。行菩萨道(鸣磬振铃)。
　　(主法云)一心奉供。一真法界。映现人伦。主臣文武。贵贱贤愚。各及眷属。惟愿现人天身。作佛子众。受法施食。为菩提因。尽未来际。行菩萨道(鸣磬振铃)。
　　(主法云)一心奉供。一真法界。映现修罗。四趣所衔。种种胜劣。各及眷属。惟愿现人天身。作佛子众。受法施食。为菩提因。尽未来际。行菩萨道(鸣磬振铃)。
　　(主法云)一心奉供。一真法界。映现非人。胜劣诸通。各及眷属。惟愿现人天身。作佛子众。受法施食。为菩提因。尽未来际。行菩萨道(鸣磬振铃)。
　　(主法云)一心奉供。一真法界。映现冥涂。通塞贫富。别别鬼伦。各及眷属。惟愿现人天身。作佛子众。受法施食。为菩提因。尽未来际。行菩萨道(鸣磬振铃)。
　　(主法云)一心奉供。一真法界。映现旁生。依凭空风。地火水木。一切诸伦。各及眷属。惟愿现人天身。作佛子众。受法施食。为菩提因。尽未来际。行菩萨道(鸣磬振铃)。
　　(主法云)一心奉供。一真法界。映现苦伦。乍卸泥犁。粗成乐受。各及眷属。惟愿现人天身。作佛子众。受法施食。为菩提因。尽未来际。行菩萨道(鸣磬振铃)。
　　(主法云)一心奉供。一真法界。映现中有。七七日内。未受定形。各及眷属。惟愿现人天身。作佛子众。受法施食。为菩提因。尽未来际。行菩萨道(鸣磬振铃)。
　　(主法云)一心奉供。一真法界。映现道场。上下八方。鬼神执事。各及眷属。惟愿现人天身。作佛子众。受法施食。为菩提因。尽未来际。行菩萨道(鸣磬振铃)。
　　(主法云)一心奉供。一真法界。映现当机。某甲某甲。受度之灵。各及眷属。惟愿现人天身。作佛子众。受法施食。为菩提因。尽未来际。行菩萨道(鸣磬振铃)。
　　(主法云)一心奉供。一真法界。映现内坛。依恋道场。适居陪位。一切真灵。各及眷属。惟愿现人天身。作佛子众。受法施食。为菩提因。尽未来际。行菩萨道(鸣磬振铃)○(此时一切陈列。种种具足无亏)。
　　(助表云)我佛如来。有献供养真言。谨当宣诵。
　　唵　誐誐曩　三婆缚　缚日啰斛(鸣磬振铃)
　　(助表云)愿因秘密。不思议熏。悉使微肴。转成妙供。普施众席。陪位当机。一切称心。清凉受用。
　　(正表云)慧灯散夜月之辉。定水湛秋空之色。华严万行。果满一乘。入此室者。唯闻诸佛功德之香。作是观者。不着禅悦法喜之味。莫不十门融洽。六位回环。超心量以无遮。总根尘而入妙。
　　(助表云)我佛如来。有献香真言。谨当宣诵(凡献皆於普供席举之。表敬耳)。
　　唵　萨婆怛他揭多　杜婆　布阇瞑伽　三慕达啰　窣癹啰拏　三末曳　吽(鸣磬振铃)
　　(法师想。香云遍满众灵之前)。
　　(正表云)我佛如来。有献华真言。谨当宣诵。
　　唵　萨婆怛他揭多　补瑟波　布阇瞑伽　三慕达啰　窣癹啰拏　三末曳　吽(鸣磬振铃)
　　(法师想。华云遍满众灵之前)。
　　(助表云)我佛如来。有献灯真言。谨当宣诵。
　　唵　萨婆怛他揭多　你婆　布阇瞑伽　三慕达啰　窣癹啰拏　三末曳　吽(鸣磬振铃)
　　(法师想。灯云遍满众灵之前)。
　　(正表云)我佛如来。有献食献衣真言。谨当宣诵。
　　唵　萨婆怛他揭多　阿弩怛啰婆　日噜跛摩　三摩地　婆钵那跛那　部折那　萨网那　布阇瞑伽　三慕达啰　窣癹啰拏　三末曳　吽(鸣磬振铃)
　　(法师想。种种衣服。饮食茶果。如云周遍。普云一切真灵之前)。
　　(助表云)我佛如来。有献宝真言。谨当宣诵。
　　唵　萨婆怛他揭多　摩诃跛折噜　嗢婆摩怛那波罗蜜多　布阇瞑伽　三慕达啰　窣癹啰拏三末曳　吽(鸣磬振铃)
　　(法师想。一切宝色光云。遍至一切真灵之前)。
　　论曰。法不可取以为供也。而供不可以无法。以法为供。是何法耶。而奉之於上堂。再奉之於下堂。一似真有可取携而相赠者。法固如是乎。果如是。法亦寻常。而何足取以供也。世人丧心而行法。夫丧心则丧法。何所持而云行法乎哉。不知法而修供者比丘矣。故於此痛针之。若不自绝於法外。且停车马。早息身心。当有意外好消息。
　　(主法云)一切皆空。故能现有。万法皆妙。何者为粗。离语言文字而亦非。即色香味触而即是。汝等如是。诸佛亦然。位分上下。全写心光。脉转圣凡。常居本际。谁施谁受。难议难思。既万变之皆恒。故一真而无妄。
　　(主法二表。凝神作禅定印)。
　　(正表云)我佛如来。有法供养真言。谨当宣诵。
　　(法师禅定印。二表持咒。第三遍毕。法师乃舒手。振铃以结之)。
　　唵　萨婆怛他揭多　悟呬耶　摩诃钵哩钵底　布阇瞑伽　三慕达啰　窣癹啰拏　三末曳　吽(鸣磬振铃)
　　(主法云)现前异相。本自同真。达诸法性相无边。即一念思惟如理。虚心若谷。闻法如雷。冰至春而片片皆消。叶逢秋而番番尽落。根尘何在。但一真心。不受他欺。乃圆己力。故当心融妙法。令我等所供不虚也(鸣磬振铃)。
　　(法师想。三施并运。满足群心。世法菩提。全无异相。皆蒙法喜。解脱清凉)。
　　(表白举)往生咒三遍。
　　(法师同唱)无边剎海海涵空。海空遍现莲华宫。莲宫周遍遍空海。空海独露弥陀容。南无华严安乐世界。光明遍照。阿弥陀佛。
　　(先正表。次助表。次法师。绕诵云)阿弥陀佛。阿弥陀佛(满一百八徧。毕。立定。唱云)。彼佛众会咸清净。我时於胜莲华生。亲睹如来无量光。现前授我菩提记(鸣磬振铃)。
　　(法师云)如斯方便。每饭不忘。亲见弥陀。去佛不远。不假方便。自得心开。此谓以念佛心。入无生忍。生死剧苦。万语难穷。四字洪名。破苦能遍。诸佛子众。听佛音声。自他佛缘。心心拥护。自然十方诸佛。护汝身心。令汝善根。日夜增长(鸣磬振铃)。
　　(主法跪白云)上来水陆道场。下堂法事一周。所有功德。悉以回向一切众生。愿一切众生。早发圆根。早闻妙法。身心洁白。昼夜光明。冤对消亡。眷属随顺。神通迅速。法脉安详。有愿皆从。所作悉办。飞生极乐。快睹弥陀。凡一念信心向佛者。皆无苦屈。直达康庄。凡一生起行修行者。全秉中锋。不落边际。凡一事发机卫道者。真善知识现其前。不遭魔外。凡一缘偶然入理者。佛威神力护其命。必获圆成。我为众生。引丝丝而入扣。众生因我。融法法而化光。苟有所求。我愿善权方便而满之。以速其修。苟有所见。我皆慈悲正直而辟之。以归於正。轨范群灵。同佛知见。各现缘起。皆令还源。於无缘上先结普缘。於弱缘上为生胜缘。於隐缘上为示显缘。於苦缘上为转乐缘。疎者引入於密缘。伪者顿折以真缘。一切时。一切处。一切财。一切法。我皆与之周旋而无猜疑。我皆与之警策而无痕迹。我皆与之作伴侣而彼不知。但生欢喜。我皆与之作规矩而彼不越。久成自然。我皆给事。我皆安慰。习气不挫。我以刚柔二境而转移之。爱根难拔。我以逆顺二机而振落之。凡於正法生一敬心。或於邪修生一爱心。或於天神作一供养。或於魔外作一归依。不明心地。匇匇往来。空负好心。多沈恶报。我今以此供养诸佛法僧无量圣贤之力。顿具灵根。悉能圆应。於如是如是之众生众生。初事中事后事。难中梦中定中。示作熟缘。善巧说法。悉达难言之隐。勇施无畏之恩。醍醐入心。甘露灌顶。天衣适体。宝镜当空。必祈佛法僧宝。天仙龙神。体众生心。成今日愿。所念众生。咸令得度。喜随悲赴。妄尽真穷。一报终时。决生净土。其有众生。愿与我同年同月同日同时生净土者。必获如愿。必获如愿。空明镜里。妙出娑婆。慈愍光中。圆成法界(鸣磬。振铃。问讯。退　是日午刻斋僧。以钱代饭。如前法)。

　　法界圣凡水陆大斋普利道场性相通论卷第六
　　法界圣凡水水大斋普利道场性相通论卷第七

　　　　净业行人　咫观　郑应房

　　亲祝上下堂

　　第六日四更
　　(主法入。表白云)至心归命。十方法界。佛法僧宝(拜。鸣磬振铃)。
　　(主法一一位拈香。毕　复位　白云)我佛如来。有然香达信真言。谨当宣诵(主法自诵)。
　　唵　室伐[口*栗]多末尼　阿钵罗句咤　苏破啰尼　毗迦知　虎吽(鸣磬振铃)
　　(二表退。留一香灯守门。主法向上三拜。绕三匝。陈愿)○(此。或默祝。或别撰文词。乃是密意。勿令漏泄)○(或时小坐蒲团。凝神再白)。
　　(主师亲祝已毕。鸣磬。三拜)。
　　(二表入侍。主法绕诵二十句偈文。二表低声和之)。
　　(主举)
　　一念相应已毕生死苦　　执消情尽心佛众生空　　妙明真净广大圆镜开　　智慧发光洞照无边际　　十二类生恒沙心镜影　　纷纭起伏变现於其间　　无尽三宝妙影亦现中　　威神加被力用难思议　　宝镜坛场逼塞虚空界　　一道清净殊胜妙庄严　　香云华雨伎乐果灯涂　　重重涉入一念心镜里　　镜光照破十方并三世　　惊起人天二乘及三乘　　神仙鬼畜万影尽来归　　威声震吼地狱齐开裂　　有大莲华忽然而出现　　无量佛子围坐华台须　　我乘此华演作佛事多　　不动身心安住菩提镜
　　(二表亦各诵一文。主法随喜)。
　　信心铭(助默听)
　　(正举)
　　至道无难　　唯嫌拣择　　但莫憎爱　　洞然明白　　毫厘有差　　天地悬隔　　欲得现前　　莫存顺逆　　违顺相争　　是为心病　　不识玄旨　　徒劳念静　　圆同太虚　　无欠无余　　良由取舍　　所以不如　　莫逐有缘　　勿住空忍　　一种平怀　　泯然自尽　　止动归止　　止更弥动　　惟滞两边　　宁知一种　　一种不通　　两处失功　　遣有没有　　从空背空　　多言多虑　　转不相应　　绝言绝虑　　无处不通　　归根得旨　　随照失宗　　须臾返照　　胜却前空　　前空转变　　皆由妄见　　不用求真　　惟须息见　　二见不住　　慎勿追寻　　才有是非　　纷然失心　　二由一有　　一亦莫守　　一心不生　　万法无咎　　无咎无法　　不生不心　　能随境灭　　境逐能沈　　境由能境　　能由境能　　欲知两段　　元是一空　　一空同两　　齐含万象　　不见精粗　　宁有偏党　　大道体宽　　无易无难　　小见狐疑　　转急转迟　　执之失度　　必入邪路　　放之自然　　体无去住　　任性合道　　逍遥绝恼　　系念乖真　　昏沈不好　　不好劳神　　何用疎亲　　欲取一乘　　勿恶六尘　　六尘不恶　　还同正觉　　智者无为　　愚人自缚　　法无异法　　妄自爱着　　将心用心　　岂非大错　　迷生寂乱　　悟无好恶　　一切二边　　良由斟酌　　梦幻空华　　何劳把捉　　得失是非　　一时放却　　眼若不睡　　诸梦自除　　心若不异　　万法一如　　一如体玄　　兀尔忘缘　　莫法齐观　　归复自然　　泯其所以　　不可方比　　止动无动　　动止无止　　两既不成　　一何有尔　　究竟穷极　　不存轨则　　契心平等　　所作俱息　　狐疑净尽　　正信调直　　一切不留　　无可记忆　　虚明自照　　不劳心力　　非思量处　　识情难测　　真如法界　　无他无自　　要急相应　　惟言不二　　不二皆同　　无不包容　　十方智者　　皆入此宗　　宗非延促　　一念万年　　无在不在　　十方目前　　极小同大　　亡绝境界　　极大同小　　不见边表　　有即是无　　无即是有　　若不如此　　必不须守　　一即一切　　一切即一　　但能如是　　何虑不毕　　信心不二　　不二信心　　言语道断　　非去来今
　　(助举)金光明最胜王经大吉祥天女品(正默听)。
　　尔时大吉祥天女。即从座起。前礼佛足。合掌恭敬。白佛言。世尊。我若见有苾刍。苾刍尼。邬波索迦。邬波斯迦。授持读诵。为人解说是金光明最胜王经者。我当专心。恭敬供养。此等法师。所谓饮食衣服卧具医药。及余一切所须资具。皆令圆满。无有乏少。若昼若夜。於此经王。所有句义。观察思量。安乐而住。令此经典。於赡部洲。广行流布。为彼有情。已於无量百千佛所种善根者。常使得闻。不速隐没。复於无量百千亿劫。当受人天种种胜乐。常得丰稔。永除饥馑。一切有情。恒受安乐。亦复值遇诸佛世尊。於未来世。速证无上大菩提果。永绝三涂轮回苦难。世尊。我念过去。有瑠璃金山宝华光照吉祥功德海如来。应正等觉。十号具足。我於彼所。种诸善根。由彼如来慈悲愍念。威神力故。令我今日。随所念处。随所视方。随所至国。能令无量百千万亿众生。受诸快乐。乃至所须衣服饮食。资生之具。金银瑠璃。砗磲码碯。珊瑚琥珀。真珠等宝。悉令充足。若复有人。至心读诵。是金光明最胜王经。亦当日日。烧众名香。及诸妙华。为我供养彼瑠璃金山宝华光照吉祥功德海如来。应正等觉。复当每日於三时中称念我名。别以香华。及诸美食。供养於我。亦当听受此妙经王。得如是福。而说颂曰。
　　由能如是持经故　　自身眷属离诸衰　　所须衣食无乏时　　威光寿命难穷尽　　能令地味常增长　　诸天降雨随时节　　令诸天众咸欢悦　　及以园林谷果神　　丛林果树并滋荣　　所有苗稼咸成就　　欲求珍财皆满愿　　随所念者遂其心
　　佛告大吉祥天女。善哉善哉。汝能如是忆念昔因。报恩供养。利益安乐无边众生。流布是经。功德无尽。
　　(主法云)事理相衔。十门圆备。镜心互映。一道清虚。既粗通供养之忱。敢罄写生平之愿。圣凡同鉴。尘剎交辉。爰恭对乎法筵。用披呈乎积愫。
　　(正云)以此道场功德。回向法界。愿我及众生。於第一义。心不惊动。若在道场。若出道场。常游义天。光扬法脉。吉祥无碍。所向皆圆。功德庄严。不离本际。眷属欢喜。咸入真宗。法界安平。尽未来际(悟第一义)。
　　(助云)以此道场功德。回向法界。愿我及众生。先从欢喜。得入法门。即生善机。成就妙事。灭诸余恶。永净根株。一念入微。顿超诸境。以此四法。游历十方。事无量佛。无量菩萨。随顺方便。罄法源底。不留余憾。尽未来际(自修)。
　　(正云)以此道场功德。回向法界。愿我及众生。以一念心。结莲华种。栖神安乐。入品无疑。不退为因。不退为果。蝉联化往。眷属无边。有愿皆成。无机不达。金台妙现。宝地亲游。从方便门。得究竟路。自度度他。尽未来际(往生净土)。
　　(助云)以此道场功德。回向法界。愿我及众生。戒根清净。上品华成。智慧神通。咸超第一。分身入世。变化随心。佛力加持。神天赞助。度生无碍。染累消亡。方便无穷。尽未来际(变化身入世)。
　　(正云)此以道场功德。回向法界。愿我及众生。於一切愿。以佛为宗。前劫多生。融於一念。恶愿都灭。善愿圆成。杂愿消融。真愿独露。一切时处。愿力现前。本愿光中。眷属成就。辗转化度。尽未来际(决定愿)。
　　(助云)以此道场功德。回向法界。愿我及众生。於佛法门。妙能随喜。不飘不坠。亦无斟酌。但益众生。悉使成就。但秉正见。悉使开明。但顺善机。悉使增长。但尊正法。悉使流通。现自现他。现空现有。或示普到。或以光涵。一心随喜。尽未来际(随喜)。
　　(正云)以此道场功德。回向法界。愿我及众生。以变化身。於一切剎。广行布施。凡有所求。悉满其愿。若应得。若不应得。先以定力照。次以慧力加。满足彼怀。悉生欢喜。唯恶求者。必破析之。以作将来受施之地。殷勤给与。尽未来际(悉檀一)。
　　(助云)以此道场功德。回向法界。愿我及众生。以变化身。於含识前。知种种语。悉以爱语。而钩摄之。或用法音。或用世音。或於大众。或於隐微。或现身形。或无影响。凡诸苦乐未伸。情量未破。拘牵业报。留滞修途。错信误疑。悲欢过度。心中惶惶而无所慰。我皆慰之。尽未来际(悉檀二)。
　　(正云)以此道场功德。回向法界。愿我及众生。以变化身。於一切时。而行利益。若营俗务。若办道场。福慧未圆。时机有错。少人力。少物力。少财。少地。少法。少缘。舛错多端。致成殃咎。我皆现彼一切所需。以足其用。粗妙咸充。尽未来际(悉檀三)。
　　(助云)以此道场功德。回向法界。愿我及众生。以变化身。於有情界。示形种种。为作伴侣。闹者寂者。蠢者灵者。巨事细事。真缘妄缘。悉护彼心。赖我以济。我为其身。事毕则去。时到又来。尽未来际(悉檀四)。
　　(正云)以此道场功德。回向法界。愿我及众生。以真实心。而运大悲。普拔诸苦。三涂四恶乃及人天。可说不可说。可见不可见。一切诸苦。悉使拔济。不以恩进。不以怨退。平等拯救。尽未来际(无量心一)。
　　(助云)以此道场功德。回向法界。愿我及众生。以真实心。而兴大慈。普施安乐。若小若大。若暂若常。若权若实。若妙若粗。凡能受者。悉施以乐。由迹而神。利生弊灭。引入真宗。尽未来际(无量心二)。
　　(正云)以此道场功德。回向法界。愿我及众生。以真实心。而行大喜。凡有一善。或始发心。乃至功成。光满法界。我当以尽虚空心量。而作欢喜。或显现。或冥加。使彼有情。进力增崇。神识不惰。尽未来际(无量心三)。
　　(助云)以此道场功德。回向法界。愿我及众生。以真实心。而行大舍。凡诸含识。识未转时。机未到时。舛错交互。两路未分。或余妄习。或恋邪缘。不入真修。竞生恶作。我虽明见普住其前。不生一念速疾之心。致增其苦。但以神光作无漏护。尽未来际(无量心四)。
　　(正云)以此道场功德。回向法界。愿我及众生。以智慧身。现虚空楼阁云。重重高下。粗妙咸该。普令一切有情。神游其际。或秉纯心。升入妙境。或起杂想。退入粗境。虽有进止。但以精神。本自报身。仍居六道。但於报身上。入定入梦。入昏入醉。我皆以神力。摄入云中。於诸楼阁。现种种身。为其伴侣。而说法要。一切未生佛国。未破无明。习气方强。报境太劣。形神不碍。此熟彼生。钩召既灵。久成依恋。利根若发。不入中阴。作变化身。尽未来际(虚空楼阁)。
　　(助云)以此道场功德。回向法界。愿我及众生。於十方剎尘。普现身云。非有非无。非来非去。非他非自。非一非多。妙影浺瀜。如镜如月。称彼心量。示我身形。真机必逢。灵境不隔。熏转成熟。何作何为。圆涉无边。尽未来际(普现身云)。
　　(正云)以此道场功德。回向法界。愿我及众生。於十方剎尘。现无情身。而为说法。若声若色。若味若香。若触若法。若地若水。若火若风。触发灵心。圆成妙遇。拔迷警惰。定乱袪邪。因应无穷。尽未来际(现无情身)。
　　(助云)以此道场功德。回向法界。愿我及众生。於十方剎尘。现虚空身。而为说法。转换境界。变化身心。淡其所浓。疏其所密。不言而喻。已入真宗。休息形神。全彰妙行。根尘消落。得力弥多。虚灵发挥。尽未来际(现虚空身)。
　　(正云)以此道场功德。回向法界。愿我及众生。於一切时处。若世间。若出世间。种种法门。悉除其弊。弊因弊缘。弊法弊业。以种种力。善巧破剔。而还大同。六相泠然。一真不隔。尽未来际(除弊)。
　　(助云)以此道场功德。回向法界。愿我及众生。於一切时处。若欲供佛。若欲利生。无量胜境。一一兴起。星幢云佩。往来其间。一切所需。悉臻灵妙。有愿必得。念欲皆从。如春在华。如秋在月。抱一子心。尽未来际(兴利)。
　　(正云)以此道场功德。回向法界。愿我及众生。以微妙心。入诸法界。若凡若圣。悉达其情。苦乐根由。偏圆头绪。升降机局。顿渐因缘。乃至彼人。口不及言。心不及拟。皆为曲达。方便维持。调护周密。不越丝毫。欢喜充周。尽未来际(达隐)。
　　(助云)以此道场功德。回向法界。愿我及众生。以智慧心。照诸法界。知诸圣凡。无边留滞。番番消息。各有其因。由前业定。今报不移。大力难摧。精心不破。我以诸佛妙陀罗尼。心如水晶。口如风轮。气如云海。化其定业。消灭无余。尽未来际(破业)。
　　(正云)以此道场功德。回向法界。愿我及众生。以不二门。圆通诸法。灯灯相映。一室千光。不令偏枯。致生窠臼。若有一处一人。於此宗门而起见者。我即摧锋破锐。不令留痕。达边到底。尽未来际(整宗)。
　　(助云)以此道场功德。回向法界。愿我及众生。以称性之谈。起随机之益。非通非局。水火不伤。相救相资。兵戈尽息。一月光涵於秋夜。千灯环照於通衢。脉脉含辉。新新续焰。清凉入骨。满足当心。心灵复开。尽未来际(整教)。
　　(正云)以此道场功德。回向法界。愿我及众生。从清净心。现菩萨戒。云开见月。一本泠泠。於诸世间。种种律相。通达无余。持犯开遮。了然明白。发挥篇聚。对付诸根。凡有净心。求归戒者。虽无圣师。独居闲静。我皆安慰。为其说法。使彼满愿。而无留难。亲近佛因。尽未来际(整律)。
　　(助云)以此道场功德。回向法界。愿我及众生。从一念心。信异方便。念佛三昧。宛转不离。十方众生。胜劣各殊。悉依性海。还依性佛而度脱之。使彼於一名号上。顿悟无边法报性相。不舍方便。亲见如来。往生净土。更复兼收净土音声。流通众剎。永作典型。感发灵根。尽未来际(发明净土)。
　　(正云)以此道场功德。回向法界。愿我及众生。以一雷音周徧十剎。陀罗尼力。交助发光。对一切机。成种种用。更复制为繁简及中。次第诸法。令其随力。结界行持。我皆分身而为护卫。调和警策。精心发光。慧命昭然。尽未来际(密宗)。
　　(助云)以此道场功德。回向法界。愿我及众生。於佛法宝。起大因缘。重重密护。邪亡正现。慧镜长圆。始从结集。乃至流通。缣帛竹简。翻译写刻。圆现自他。不遗余力。真慈本愿。宝脉浺瀜。光照无边。尽未来际(译宗)。
　　(正云)以此道场功德。回向法界。愿我及众生。以三昧心。转增三昧。於一切众生。定境浅深。悉知悉见。若因若果。了其根由。力盛力衰。境强境弱。破小成大。扶正袪邪。能以三昧而作佛事。悟彼前人。咸归宝韵。圆满一心。尽未来际(观定中众生)。
　　(助云)以此道场功德。回向法界。愿我及众生。以坚密身。普周尘剎。全消形累。具足慈光。若有病人浅浅深深。入诸殃咎。我皆能以心宝智明。妙为扶掖。於其苦时。对机说法。使彼夙善顿露。恶梦早亡。清心入微。尽未来际(观病中众生)。
　　(正云)以此道场功德。回向法界。愿我及众生。以明净身。普周尘剎。宽广平正。邪恶皆消。若有众生。恶业所熏。成诸障难。心精散漫。莫保生平。我以巨力而守护之。令其所厄。速疾消解。孤光直达。万累都亡。坦然一真。尽未来际(观难中众生)。
　　(助云)以此道场功德。回向法界。愿我及众生。以光明身。普周尘剎。不见一毫作诸挂碍。於彼一切巨细众生。种种身中。咸以梦境而为说法。见所未见。知所未知。尝所未尝。触所未触。闻所未闻。习所未习。於一梦境。大转法轮。不舍业报。而入修路。妙发真因。尽未来际(观梦中众生)。
　　(正云)以此道场功德。回向法界。愿我及众生。於一切可爱人境。心断往还。唯以三昧。摄彼善根顿入妙境。使彼於一念善根。获无边胜报。妙境圆发。粗爱悉亡。凡我累劫。六根所对。一切众生。若於我身动一念爱者。悉以此三昧妙境而度脱之。不遗纤毫。尽未来际(度恩)。
　　(助云)以此道场功德。回向法界。愿我及众生。於可憎嫌一切人境。空平一心了然超越。自心定处。圆现他心。见其劣恶。终堕三途。便起方便。预作解脱。弦离箭脱。春到华开。略无停留。尽未来际(度怨)。
　　(正云)以此道场功德。回向法界。愿我及众生。於诸含识。生平所习。一一境中。巧示方便。而为说法。破愚化妄。换骨移神。劣解都亡。灵心普现。愿愿光明。尽未来际(观众生生)。
　　(助云)以此道场功德。回向法界。愿我及众生。於诸含识。临命终时。为发心光。开念佛路。十方三宝。一切因缘。凡与此人有相关处。尽为显发。勿令昏迷。清凉不疲。鬼神境落。精神往生。尽未来际(观众生死)。
　　(正云)以此道场功德。回向法界。愿我及众生。於诸含识。生死之交。中有精灵。悉皆圆获。令离胎狱。及种种身。唯以净光。而成净体。一念通处。万德冷然。虚空楼阁。成其报境。依真而居。尽未来际(观中有)。
　　(助云)以此道场功德。回向法界。愿我及众生。於诸邪修。悉能破尽。断其本末。绝其烟云。於污泥中。发光明聚。寒芒作作。圆解如如良。马鞭影瑠璃。铁椎粉碎虚空。尽未来际(观外道)。
　　(正云)以此道场功德。回向法界。愿我及众生。於一切剎。观缺陷因。妙作补益。上自诸天。日月神宫。下及泥犁。微细蠢动。所需种种。凉风甘露。宝用衣衾。乃至经典法门。道场三昧。苟有能受。点滴尘毛。悉皆具办。俾无欠少。教彼发愿。同我一心。满众生愿。尽未来际(补缺)。
　　(助云)以此道场功德。回向法界。愿我及众生。观诸含识。自力未通。化直为曲。转转成就。使其因缘赴道。不觉不知。神契圆宗。心依正法。更无一念。畔入歧趋。结构谨严。尽未来际(曲成)。
　　(正云)以此道场功德。回向法界。愿我及众生。宣畅佛机。宏扬法脉。光昌俊伟。化诸含灵。使彼身心。虚空玲珑。通慧毕集。春风不热。秋月无云。法器冷然。侍佛左右。一一佛出。与彼亲往。无边海会。涉入交参。无有一夫。终沈顽骨。圆畅佛因。尽未来际(观佛出)。
　　(助云)以此道场功德。回向法界。愿我及众生。遭末法时。或无佛法。能以华严正旨。悟尽群蒙。法报常圆。充满尘剎。更无降生涅盘之想。若诸魔力。鼓动群机。将损善根。巧破正法。我以种种法力。先后圆观。倒正齐施。消其锐气。而於诸法无所作为。颓然默坐。强软皆退。恶影冰销。尽未来际(观魔出)。
　　(正云)以此道场功德。回向法界。愿我及众生。清净光明。一心无累。观诸尘剎。福报含灵。为福所拘。真光永隔。乃以方便。换羽移宫。夺其所恃。然后说法。神脉既转。还以胜福而施予之。令彼创惩。更离痴着。光明一心。尽未来际(夺其福想)。
　　(助云)以此道场功德。回向法界。愿我及众生。以纯直心。终始一行。而成超脱。若有十方含识。恃慧力故。妄测般若。藐视诸宗。陵戾人天。唐突法界。乃至一言一意。我慢才生。处中自满。我皆顿现一机。令其懡[怡-台+罗]。从兹回首。故习永捐。刻骨铭心。尽未来际(夺其慧想)。
　　(正云)以此道场功德。回向法界。愿我及众生。大力弥漫。不余一滴。对破小机。使入正位。正法不取。法界都灵。声闻化城。消归何处。五千退席。成佛有期。一切二乘。圆通即佛。无即无离。尽未来际(观声闻)。
　　(助云)以此道场功德。回向法界。愿我及众生。圆具心期。入不思议解脱境界。悲心发光。光光映现。麟觉圣人。悉皆回心。宏济艰难。周旋法界。各於念念。度脱含生。獐鹿习亡。化为师子。声震百兽。尽未来际(观辟支)。
　　(正云)以此道场功德。回向法界。愿我及众生。不取生死。不取涅盘。塔涌栴檀。华开宝相。乘机度世。不涉根尘。影事周旋。顿现诸妙。於诸大士。互主互宾。无一菩萨。非我自己。众生呼唤。赴感寻声。灵灵一机。尽未来际(观菩萨)。
　　(助云)以此道场功德。回向法界。愿我及众生。复本心源。更无一事。灵风脉脉。元箸超超。所触皆圆。无心成应。身毛尘剎。巨细全亡。情量不存。十方灯镜。空明一际。非境非心。法法圆成。尽未来际(观如来)。
　　(主法云)以上所述四十八愿。愿丝愿网。一一珠涵。愿海愿光。层层镜照。言无或妄。力本依真。诸如来所共见知。十法界齐为作证。永无退息。熏转圆成。长侍道场。发明本际。
　　(二表鸣磬。三拜。凝神少许。正表云)殷勤奉告。凡圣真灵。满足心期。不忘本愿。以此功德。回向菩提。情与无情。同成佛道。(鸣磬。振铃。问讯。出)。
　　(午前后行放生。及给性粮。二事随意)。

　　法界圣凡水陆大斋普利道场性相通论卷第七
　　法界圣凡水陆大斋普利道场性相通论卷第八

　　　　净业行人　咫观　郑应房

　　上下堂通供(连普席)　结愿

　　第七日四更并巳刻
　　(主法入表白云)至心归命。十方法界。佛法僧宝(一拜。鸣磬。振铃)○(遂将供品。一一陈列。并及茗点)。
　　(正表云)一切法是佛法。故当如法以言施。一切心是佛心。故当即心以为供。心平等。故供亦平等。法玲珑。故施亦玲珑。必谓百城烟水。是处道场。法中王不待饱於珍馐。镜中心岂借熏於香火。同空无物。尚滞於前途。着手成春。方偕之大道。今则施心大普。供法全彰。合二十五席之音乐灯涂。齐现无边彩画。总十万八千之苦酢咸淡。都成一味调和。玉烛齐明。栴檀乍爇。华风四座。合真假而长春。果熟三生。统鲜枯而入妙。如斯嘉会。谁测功勋。恭请密言。助成真愿(鸣大鱼。大众同诵二十一徧)。
　　曩谟萨缚怛他　孽跢　缚路枳帝唵　三跋啰三跋啰　吽
　　(二表随诵随洒一切供具上。咒毕。鸣磬。振铃)。
　　(法师想。此一切供中。出生无量界内界外微妙五尘。及法供养。品类具足。美善齐彰。能使圣凡。悉生欢喜。示受此供。以之奉献。如心印心)。
　　(助表云)段触思禅。四食原非有二。俱生和合。五味可以相参。入圣境而都超。在凡情而似有。极大悲以同物。岂非随顺之心多。合众品以明虔。惟愿慈和之用足。窃念十方众生。为好心故。为求道故。以内身外财。於法界中。秉真实心。而为施舍。其中或遇外道恶人。庸流杂鬼。暗明盗受。引入歧趋。众生不知。作福田想。以斯多劫。不出轮回。今某等普代十方一切众生。舍妄还真。专诚供养。宏开嘉会。普供真灵。不妨品品之相衔。悉使重重而无尽。
　　(正表同念)等心摄受。妙用周旋。总胜劣而无遗。庆团栾而歆飨(鸣磬。振铃)。
　　论曰。何以请之名相。供之名相。上下通供之名相。各各别乎。盖一文屡见。精彩不鲜。异曲同工。神明益旺。故能运心通感。具足灵益也。
　　(主法云)一心奉供。第一席。法身清净。尘剎圆涵。无尽重重。受用变化。一切如来。唯愿各偕眷属。安处道场。是日今时。受兹法供(鸣磬。振铃。同一拜)。
　　论曰。何以特开席数乎。盖以宏开盛会。圆满心期。一一指陈。方为庆慰。
　　(主法云)一心奉供。第二席。为诸佛师作众生范。重重无尽。权实玲珑。不可言思。无边法宝。惟愿各偕眷属。安处道场。是日今时。受兹法供(鸣磬。振铃。同一拜)。
　　论曰。第一法身。第二佛师。第三与第四。统以僧号。是何故也。[这-言+交]错错以尽法界之变化也。问。三四何不言佛也。四既僧矣。又标法轮。答曰。以不齐齐之。所以尽变化之神也。问。十宗既标僧号。何不列胜义僧。令长者李君等。欣然一坐。答曰。胜义僧已摄菩萨位中。今为席不为人。席之名相全。而人之神明变化者。莫不满十方而来格来飨也。且下堂之机进而益熟。故超胜之情迥异矣。
　　(主法云)一心奉供。第三席。九轮交错。菩萨僧伽。诸品辟支。大阿罗汉。惟愿各偕眷属。安处道场。是日今时。受兹法供(鸣磬。振铃。同一拜)。
　　(主法云)一心奉供。第四席。禅宗净土。教律祖师。曲直诸宗。性相分派。转法轮僧。惟愿各偕眷属。安处道场。是日今时。受兹法供(鸣磬。振铃。同一拜)。
　　(主法云)一心奉供。第五席。十方往生。九品上善。阿[鞥-合+(白-日+田)]跋致。菩萨声闻。一生补处。惟愿各偕眷属。安处道场。是日今时。受兹法供(鸣磬。振铃。同一拜)。
　　(主法云)一心奉供。第六席。华藏玲珑。妙严世主。非凡非圣。入佛法流。惟愿各偕眷属。安处道场。是日今时。受兹法供(鸣磬。振铃。同一拜)。
　　(主法云)一心奉供。第七席。非仙即仙。即仙即佛。深入法海。应迹仙流。仙中佛子。惟愿各偕眷属。安处道场。是日今时。受兹法供(鸣磬。振铃。同一拜)。
　　问。仙中带佛何也。论主曰。不带则下堂矣。古本仙混上堂。儒抑下堂。不如浑然两平之为得矣。问。僧不拜天。何反拜儒乎。论主曰。非拜儒也。胜义僧耳。糟粕权寄下堂。加功煅炼。今之众上堂。皆深入法界。见性之人。同佛境界者也。七言佛而八不言佛何也。论主曰。仙以言佛为荣。儒以言佛为耻。顺世问相。而名字隐现於其间。乃佛之所以为佛也。
　　(主法云)一心奉供。第八席。人中贤圣。通贯三才。立极万民。以道自胜。惟愿各偕眷属。安处道场。是日今时。受兹法供(鸣磬。振铃。问讯。拜)。
　　(主法云)一心奉供。第九席。如来示现。金刚尊天。十大明王。善女天众。惟愿各偕眷属。安处道场。是日今时。受兹法供(鸣磬。振铃。问讯。拜)。
　　(主法云)一心奉供。第十席。近如来座。一切神王。护佛护法。护僧护国。惟愿各偕眷属。安处道场。是日今时。受兹法供(鸣磬。振铃。问讯。拜)。
　　(主法云)一心奉供。第十一席。水陆大斋。因缘法业。人王学士。宰官沙门。惟愿各偕眷属。安处道场。是日今时。受兹法供(鸣磬。振铃。问讯。拜)。
　　问。沙门序人王之后。毋乃颠倒乎。论主曰。此先方之内。而后方之外也。大经亦有言梵释沙门婆罗门者。不板分圣凡。随文而说也。
　　(主法云)一心奉供。第十二席。空色诸天。六欲九地。日月星宿。行法利生。惟愿各偕眷属。安处道场。是日今时。受兹法供(鸣磬。振铃。问讯。不拜)。
　　(主法云)一心奉供。第十三席。出神入化。炼炁还元。九品仙流。初齐佛韵。惟愿各偕眷属。安处道场。是日今时。受兹法供(鸣磬。振铃。问讯。不拜)。
　　问。天中九地。何也。论主曰。空四。色四。欲一也。仙统於天。何以判出。既判应列十种邪修。何以背佛诚言。横分九品。论主曰。仙书所列。九品为详。依仙言仙。亦随顺众生之一。非背佛也。佛言国主。亦称大王。不称彼为世主。亦其例也。问。何不以帝君真人神君。分高下之三。论主曰。彼教混天神仙为一路升降。今既分别。则不序通称耳。
　　(主法云)一心奉供。第十四席。威灵八部。与天同神。未满圣功。寄居凡位。惟愿各偕眷属。安处道场。是日今时。受兹法供(鸣磬。振铃。问讯。不拜)。
　　(主法云)一心奉供。第十五席。十方世界。四种轮王。变现威灵。飞行教化。惟愿各偕眷属。安处道场。是日今时。受兹法供(鸣磬。振铃。问讯。不拜)。
　　问。八部何不分上下等。论主曰。下等。入非人饿鬼旁生。乃及修罗矣。问。天修罗既另开。上等八部。止有其六耳。论主曰。此席因八部而立。不可更名也。问。轮王何特表十方也。论主曰。嫌此界今无轮王也。
　　(主法云)一心奉供。第十六席。微尘胜劣。品品人伦。可圣可凡。今超昔堕。惟愿各偕眷属。安处道场。是日今时。受兹法供(鸣磬。振铃。问讯。不拜)。
　　(主法云)一心奉供。第十七席。四种大身。阿修罗众。嗔心乍伏。忍力随生。惟愿各偕眷属。安处道场。是日今时。受兹法供(鸣磬。振铃。问讯。不拜)。
　　(主法云)一心奉供。第十八席。精灵变现。游戏神通。示作非人。新知佛化。惟愿各偕眷属。安处道场。是日今时。受兹法供(鸣磬。振铃。问讯。不拜)。
　　(主法云)一心奉供。第十九席。精神暗淡。胜劣鬼伦。初闻法音。将超流类。惟愿各偕眷属。安处道场。是日今时。受兹法供(鸣磬。振铃。问讯。不拜)。
　　(主法云)一心奉供。第二十席。千品万类。昔号旁生。灵蠢各殊。今归一位。惟愿各偕眷属。安处道场。是日今时。受兹法供(鸣磬。振铃。问讯。不拜)。
　　问。一位谁乎。论主曰。将谓我话堕。又曰。君子观於此。而不忍之心。油然生矣。昔之画种种三恶道形者。乃雁过长江而留影。少神明变化之用矣。
　　(主法云)一心奉供。第二十一席。铁丸休吞。铜汁罢饮。已离钩锁。乍挹醍醐。惟愿各偕眷属。安处道场。是日今时。受兹法供(鸣磬。振铃。问讯。不拜)。
　　(主法云)一心奉供。第二十二席。死生中有。暂住非常。一念入微。不受诸趣。惟愿各偕眷属。安处道场。是日今时。受兹法供(鸣磬。振铃。问讯。不拜)。
　　(主法云)一心奉供。第二十三席。道场内外。上下八方。奉职诸神。心依正法。惟愿各偕眷属。安处道场。是日今时。受兹法供(鸣磬。振铃。问讯。不拜)。
　　(主法云)一心奉供。第二十四席。当机受度。为法来临。正念熏修。顿超数量。惟愿各偕眷属。安处道场。是日今时。受兹法供(鸣磬。振铃。问讯。不拜)。
　　(主法云)一心奉供。第二十五席。最极有缘。未成无漏。熏闻成熟。部正同因。惟愿各偕眷属。安处道场。是日今时。受兹法供(鸣磬。振铃。问讯。不拜)。
　　(正表云)我佛如来。有献供养真言。谨当宣诵。
　　唵　誐誐曩　三婆缚　缚资啰斛(鸣磬振铃)
　　(法师想。一切圣几。受兹供云养。咸生欢喜。护念道场)。
　　(助表云)秘密加持。不思议力。熏诸品物。美妙难穷。普奉佛天。齐养凡圣。归依法界。用表至诚(鸣磬。振铃。同三拜)。
　　(助表云)我佛如来。有献香真言。谨当宣诵(凡献者。特於普供席。两手举之。表敬耳)。
　　唵　萨婆怛他揭多　杜婆　布阇瞑伽　三慕达啰　窣癹啰拏　三末曳　吽(鸣磬。振铃)
　　(法师想。香云满二十五席。一切凡圣之前)。
　　(正表云)我佛如来。有献花真言。谨当宣诵。
　　唵　萨婆怛他揭多　补瑟波　布阇瞑伽　三慕达啰　窣癹啰拏　三末曳　吽(鸣磬。振铃)
　　(法师想。华云满二十五席。一切凡圣之前)。
　　(助表云)我佛如来。有献灯真言。谨当宣诵。
　　唵　萨婆怛他揭多　你婆　布阇瞑伽　三慕达啰　窣癹啰拏　三末曳　吽(鸣磬。振铃)
　　(法师想。灯云满二十五席。一切凡圣之前)。
　　(正表云)我佛如来。有献食献衣真言。谨当宣诵唵　萨婆怛他揭多　阿弩怛啰婆　日噜跛摩三摩地　婆钵那跋那　部折那　萨网那　布阇瞑伽　三慕达啰　窣癹啰拏　三末曳　吽(鸣磬。振铃)。
　　(法师想。种种衣服。饮食茶果。如妙宝云兴起。遍二十五席。一切凡圣之前)。
　　(助表云)我佛如来。有献宝真言。谨当宣诵。
　　唵　萨婆怛他揭多　摩诃跋折噜　嗢婆摩怛那婆罗蜜多　布阇瞑伽　三慕达啰　窣癹啰拏三末曳　吽(鸣磬。振铃)
　　(法师想。宝色光云。遍二十五席。一切凡圣之前)。
　　(正表云)法门无外。心用最灵。色声香味触法之何凭。总别同异成坏而显现。惟一心地。成众妙门。此供如海。一滴百川。此供如镜。方寸千里。此供如金。真色不迁。此供如灯。异光同住。此供如一片桂月当秋夜。明暗相衔。此供如满足芥子贮晶瓶。高低齐现。此供如千珠网。光中影而影中光。此供如一指禅。是不非而非即是。此供如梦中富贵。顷刻百年。此供如天上星辰。映带十面。不妨少物。即号多仪。冀用享夫今朝。可圆成乎法印。
　　(主表结禅定印。凝神入三昧境界。直使华严法海。无碍现前)。
　　(助表云)我佛如来。有法供养真言。谨当宜诵。
　　(法师仍禅定印。二表同说咒)。
　　唵　萨婆怛他揭多　悟呬耶　摩诃钵哩钵底　波罗蜜多　布阇瞑伽　三慕达啰　窣癹啰拏三末曳　吽(鸣磬。振铃)
　　(法师想。无边法界。微妙六尘。供养圣凡。交参涉入。一多大小。前后短长。全入真宗。不堪指着。无边品类。悉受甄陶。泯缝消棱。圆成一际)。
　　(主法云)此心无外。用法则灵。虔奉三尊列圣之前。普及七趣当机之众。花飞钏动。悉入真机。人影衣香。同游法镜。悟生死之如幻。知菩提之不空。闻熏思修。惟此一事。开示悟入。岂有二因。虽罄吾生平之所欲言。乃依佛世尊而无所作。同垂护念。共庆圆成。一点心期。无边法事(鸣磬。振铃)○(出。锁栅门。至已刻复入。一拜)。
　　(正表读意旨。助表读疏。毕。主法跪白云)上来水陆道场。上下堂法事重周。所有功勋悉以回向。极乐花严。花严极乐。愿一切众生。早发圆根。早闻妙法。身心洁白。昼夜光明。冤对消亡。眷属随顺。神通迅速。法脉安详。有愿皆从。所作悉办。飞生极乐。快睹弥陀。凡一念信心向佛者。皆无苦屈。直达康庄。凡一生起行修行者。全秉中锋。不落边际。凡一事发机卫道者。真善知识现其前。不遭魔外。凡一缘偶然入理者。佛威神力护其命。必获圆成。我为众生。引丝丝而入扣。众生因我。融法法而化光。苟有所求。我愿善权方便而满之。以速其修。苟有所见。我皆慈悲正直而辟之以归於正。轨范群灵。同佛知见。各现缘起。皆令还源。於无缘上先结普缘。於弱缘上为生胜缘。於隐缘上为示显缘。於苦缘上为转乐缘。疎者引入於密缘。伪者顿折以真缘。一切时。一切处。一切财。一切法。我皆与之周旋。而无猜疑。我皆与之警策。而无痕迹。我皆与之作伴侣。而彼不知。但生欢喜。我皆与之作规矩。而彼不越。久成自然。我皆给事。我皆安慰。习气不挫。我以刚柔二境而转移之。爱根难拔。我以逆顺二机而振落之。凡於正法生一敬心。或於邪修生一爱心。或於天神作一供养。或於魔外作一归依。不明心地。匇匇往来。空负好心。多沈恶报。我今以此供养诸佛法僧无量圣贤之力。顿具灵根。悉能圆应。於如是如是之众生众生。初事中事后事。难中梦中定中。示作熟缘。善巧说法。悉达难言之隐。勇施无畏之恩。醍醐入心。甘露灌顶。天衣适体。宝镜当空。必祈佛法僧宝。天仙龙神。体众生心。成今日愿。所念众生。咸令得度。喜随悲赴。妄尽真穷。一报终时。决生净土。其有众生。愿与我同年同月同日同时生净土者。必获如愿。必获如愿。空明镜里。妙出娑婆。慈愍光中。圆成法界。(鸣磬。振铃)。
　　(是日午刻斋僧。以钱代饭。如上法行之)。

　　送圣

　　(盘等皆备列。普供案前。纸华银箔等。每盘一分)○(另钞意旨稿一分。疏稿一分)。
　　第七日未刻申刻(有力者。作纸亭二十四个。将行愿品末卷。二十四本。拆开裱亭。内外加以青黄赤笔。圈点钩勒之。名华严安乐亭。最妙。如不用亭。缸亦可也。或缸依号焚宝缎等物。但用一亭。专焚牌疏。以表末后。指示同归)。
　　(时至。主法入内坛。一问讯。凝神立。二表排列。问讯。云)我今普观尽虚空徧法界。一切圣凡。同心归命。华严极乐。极乐华严。心镜弥陀。弥陀心镜。(三拜。起。鸣磬。振铃)。
　　(正表云)我佛如来。有果愿真言。谨当宣诵。
　　曩谟啰怛那　怛啰野耶　那谟阿利耶　婆路枳谛　湿缚啰耶　菩提萨埵夜　摩诃萨埵野　摩诃迦噜呢迦野　萨缚祢缚　素啰那么　塞讫履羝　三么三么　努跛啰　布啰臡　三么件陀缚婆枲羝　伽耶那弭秫第　目底跛啰陛惹曳弭惹曳　迦野[宁*吉]摩阇播娜野你　祢涩跛摩阇没致陀弭输陀你输陀野　萨缚亸诧　誐多秫第　钵头摩弭输陀你　莎缚诃(鸣磬。振铃)
　　(法师想。我及九法界圣凡。咸於佛境无有退转。咸於佛土。随愿往生。同我愿者。一一克果。我於众生。起种种愿。拔诸异苦。引入菩提。毕竟从心。一一克果。六道钩锁。毕竟皆空。莲华品地。分明显现)。
　　(二表云)种种加持已竟。重重发愿已周。最后拈香。归命一佛。
　　(鸣鱼。同诵佛名云)南无花严安乐世界。光明无碍。阿弥陀佛。四十八声。(鸣磬。振铃)。
　　(正表云)修建法界圣凡。水陆大斋。普利道场。七日圆满。具有疏文。谨当宣读。
　　(主表同跪。正表读意旨。助表读疏。毕。起立。鸣磬。三拜。问讯)。
　　(二表包疏文。上加牌位。下衬纸缎。黄纸裹之。两头用红纸银箔条篐之。插以红纸华二朵。取盘盛之。每席一盘。先二十四。次二十三。乃至第一。陪席不入盘。盘置各席案上)。
　　(助表唱云)捧盘者入。(二十四人。依次而入。问讯。二表排之。对面立定。二表一一以盘付之。先二十四。最后乃付第一)。
　　(正表云)至心归命请。十方法界。诸佛法僧。
　　(助表同唱)常(拜)住(起)三(问讯)宝(鸣磬。振铃)。
　　(助表云)值乐师开静。(八人在栅外。一齐奏乐)。
　　(先一香灯出领路。次提旛。次二十四灯。次二十四盘。次二十三灯。次二十三盘。乃至第二盘。次第一灯。次提灯。次提炉。次二表。次第一盘。次主法。次四众。至外坛。绕三匝。入中门)。
　　(灯乐旛炉不入。二表排盘。主法问讯)○(乐止)。
　　(正表云)值乐师顶礼。(八人入门。左右各四。一字立齐。三拜。毕。问讯。仍出外坛门。至他处稍歇)。
　　(助表云)执事人顶礼(香灯及提灯。提旛提炉八人。入门。顶礼如上)○(次一一各班。皆八人一起。依次礼毕)。
　　(正表云)四众顶礼。(大众八人一班。依前法顶礼。毕)○(鸣磬三声。垂帘)。
　　(助表云)圣凡戾止。四众无哗。谨诵真言。用昭清净。(乃留四人敲鱼。念大悲咒)。
　　(法师表白。至判官案。问讯　二表云)奉请天府功德司判官。中界功德司判官。地府功德司判官。上堂文宝司判官。下堂文宝司判官。上来修建水陆道场。七日圆满。具有牒文。谨当宣读。(正一。助二)○(毕。连文疏宝缎牌位。一例焚之)○(主法问讯。表白问讯。退)。
　　(香灯大门外。排列缸二十四只。锞定散者置缸外。依席各具金银元宝若干。皆满十分。为一缸。均标席数。使人守之。入白主法。乃鸣钟鼓。主法表白。皆入。卷帘。捧盘者一一立於盘前。面相向。咒止。表白念摩诃般若波罗蜜多。三称。问讯。少停)○(若有一亭。则牌疏入亭。缸环於外。灯再绕外列)。
　　(正表云)南无一乘常住三宝(三称)。○(主法三拜。跪)。
　　(助表云)稽首薄伽梵。圆满修多罗。一乘菩萨僧。慈悲咸摄受。上来修建水陆道场。七日圆满。有疏披宣。三宝光中。希垂朗鉴。
　　(正表读意旨。助表读疏。毕。鸣磬。振铃。同起。三拜)○(此另用钞稿读之也)○(捧盘者。捧而立)。
　　(正表云)一切法无生。一切法无灭。若能如是解。诸佛常现前。一会凝然。光风自在。十方宛尔。法界圆成。惟圣人尊居常寂。本绝去来。俾凡伦悟彻真归。岂无方便。资之法力。被以佛光。左提右挈。而优容三根利钝之伦。后进前趋。而尽入九莲微妙之品。速归净土。圆悟真宗。亲近果位弥陀。顿证华严法界。常与三生新眷属。齐来大会普光明。
　　(助表云)我佛如来。有奉送真言。谨当宣诵。
　　唵　么讶罗　穆羯叉　目(鸣磬)
　　(正表云)上来修建法界圣凡。水陆大斋。普利道场。七日圆满。奉送圣驾云程。大众一心。念佛引导。
　　(助表云)值乐司奏乐。(八人齐作乐)。
　　(主法向上一问讯。盘次第出。排班次如前。缓缓而行。纡回曲折。以尽其致。出大门。再纡回曲折。以尽其致。引之缸前。盘依号而住。灯立缸外面少停)。
　　(主法面向外。表白唱佛赞)。
　　(同举)香光剎海　一极真宗　十方全现宝王宫　往复度群蒙　大愿无穷　心量满虚空。
　　(主法视二十四缸。毕。香灯一人。收大旛。一人挨次引火。主法遥对缸。随具三拜。一问讯。退数步而立。二十四缸毕。焚散锞定。乐止。主法不动。二表同向外。问讯)。
　　(正表云)归依佛。归依法。归依僧。归依佛法僧三宝已竟。上来修建法界圣凡。水陆大斋。普利道场。七日圆满。炼疏化财。无限良因。恩周沙界。和南圣众。
　　(主法向外一问讯。先入。二表随之。香灯视火毕。乃入。内坛事事。凡内坛陈设。须敬谨存贮。焚陪位疏缎於坛下栅内)。
　　(是日演瑜伽焰口。至亥正。收陪位牌)○(若长久因缘。可将正荐最要人名。改誊陪席。以便永远侍法会也)。

　　法界圣凡水陆大斋普利道场性相通论卷第八
　　法界圣凡水陆大斋普利道场性相通论卷第九

　　　　净业行人　咫观　郑应房

　　像式(并赞)
　　第一席

　　(从第一席至第十一席。皆顶有圆光。金多而彩少)。
　　式　中画一大佛。用淡金为身。淡彩为衣。淡银为顶光。身中身外。显现无量佛身佛剎。胸前特现一佛。稍大。坐千叶莲花。一一叶中。有佛一尊。
　　赞曰。
　　浩浩乎慧海全无边。煌煌乎智炬全无烟。萧萧寥寥乎。笛无孔而琴无弦。层层密密乎。似与一切剎尘尘剎。融通念劫回转而周旋。又无柰其无头无尾无情无性。无色无空无正无偏。唤作十身灵相也徒然。不是凡人不是仙。

　　第二席

　　式　分三层。第一经轴。第二律轴。第三论轴。　经十二部。分列。中加一部。上题大方广佛华严经。律分大小两乘。论分宗论释论。旁加杂藏。如咒仪等。及西天东土圣贤撰述。
　　赞曰。
　　岂有身乎　　而陪上席　　法筵健将　　君为第一　　佛佛之师　　圣圣之母　　痴人无慧　　索之空有

　　第三席

　　式　分三层。上菩萨。中辟支。下罗汉。旁加一切在家有道之像。男女老少不拘。以表胜义僧也(如庞李诸家)。
　　赞曰。
　　天衣璎珞　　富贵聪明　　贪吃小果　　稍欠精神　　中间有人　　如麟一角　　别有僧焉　　胜义超卓

　　第四席

　　式　形状各别。有送经取经。译经校经。诵经讲经者。有苦行者。有运通者。有行法者。有救苦者。或指月形。或入山形。或行脚。或绕塔。或坐禅。或持咒。或礼拜忏悔。或念佛往生。
　　赞曰。
　　八部佐天　　六卿治世　　苦矣凡流　　圣哉开士　　星罗碁布　　泠然宝心　　依真而住　　无有古今

　　第五席

　　式　分两层。上有池水莲花。一佛二菩萨。坐花台上。有九人跪花中听法。天乐灵禽围绕。下有十方众生临终之相。先列四众。后及异类。一一顶上。有一线光。光中莲花。花中一人。跪而合掌。顶有圆光。向西往生。西有一佛二菩萨立像。殷勤接引。佛眉间光。五转之后。分百千万。一一光中。皆摄取往生之众。不可悉数。
　　赞曰。
　　九莲花里一童真　　一一童真共一因　　闻说真灵无二路　　不烦仙诀度长春

　　第六席

　　式　依华严世主。种种各别而画之　点缀生动。布景确切。为佳。此席像多。宜细心描写。
　　赞曰。
　　尊天富贵　　大神聪明　　宝威灵耀　　罄写生平　　求其来处　　了不可得　　遇着善财　　作善知识

　　第七席

　　式　画种种仙人形像。顶上皆有佛圆光。以入佛境界故也。
　　赞曰。
　　回心一脉　　前妄勿贪　　泠泠策进　　全现家山　　百亿日月　　但一尘寰　　极目无边　　何处仙班　　一一世界　　作我佩环　　来歆法供　　镜影飞涵

　　第八席

　　式　此虽历代儒宗。然须有神韵。莫作腐儒形。腐儒是下堂人类所收。非此席也。顶上有金色圆相。盖充实而有之光辉也。
　　赞曰。
　　谁知其乐　　空叹贤哉　　执理与事　　两堕轮回　　轮回二字　　不须提起　　深入法界　　欲无言矣

　　第九席

　　式　诸大明王。皆忿怒形。极可怖畏(或佩人头数珠。或四头八臂。青身赤发等)。亦有善女天。或文或武。皆极解脱。有威光。各分部局。眷属围绕。
　　赞曰。
　　忿怒吉祥　　英雄叱咤　　慈悲圆满　　天女变化　　一佛巍巍　　天上天下　　回转从心　　刚柔八卦

　　第十席

　　式　或甲冑。或衣冠。或平或奇。有男有女。或天仙神韵。或鬼神威严。一一具多眷属。
　　赞曰。
　　隐身环卫　　眷属孔多　　分途变化　　镜影不讹　　金城汤池　　佛国无魔　　立功何处　　自性弥陀

　　第十一席

　　式　人王宰官。比丘学士。各有经营图度之意。人王梁代衣冠。宰官学士。宋代衣冠。王一二。官三四。比丘十余人。各有眷属。
　　赞曰。
　　佳哉法会　　即今凝然　　英华吐露　　飞过九天　　香云宝雨　　齐赴法筵　　莲华欲语　　化鸟无冤

　　第十二席

　　(自此以下。顶上无光。金少彩多。身非金色。衣中略带金耳)。
　　式　三界天中。空极淡。色极清。欲极华。唯欲界有男女君臣文武。色皆禅定。空若魂灵。隐约白衣而坐也。色天白色如银。面目显露。
　　赞曰。
　　天边人语　　不隔丝毫　　依依一堂　　精神更超　　化工化工　　天然不淆　　几人错过　　呓语刀刀

　　第十三席

　　式　无量仙形。有男女老少师徒之象。或旁衬龟鹿白鹤灵芝。有丹灶烹炼。运气。吸日月光华。书符持剑。鸣琴赋诗。杖桂葫芦。身栖岩石。种种形。
　　赞曰。
　　云中君耶　　山上人耶　　执此妄影　　群号真耶　　与佛齐称　　乃转轮耶　　不凡不圣　　实之宾耶

　　第十四席

　　式　夜叉。龙。乐神。蟒神。疑神。金翅鸟。鸠盘茶。罗剎(胜八部。天修罗分开。劣八部。亦入鬼道。或兼入旁生道)。乌龙蟒等。顶上画本相影子。疑神有二角。夜叉飞。罗剎猛。鸠盘茶丑。乐有器。
　　赞曰。
　　龙鸟蟒疑神　　乐部音乐作　　罗剎鸠盘茶　　夜叉更卓荦　　主臣男女众　　一一威神略　　神威满太空　　此事可斟酌

　　第十五席

　　式　有初感轮至者。有升空欲动者。有空中降下。环卫森严。各邦畏服者。有正在空中飞者。轮相前导王。仪仗次之。余宝悉备。
　　赞曰。
　　飞行人主　　曾莫予违　　十善调畅　　灵驭芳徽　　重重国土　　多少心机　　一齐转动　　候佛指挥

　　第十六席

　　式　虽亦人形。然神色间。如有感通之象。又非神通变化也。精华未吐。神彩欲飞。斯为得之。
　　赞曰。
　　身面言说　　一机抽六　　蜗角生生　　谁为家国　　可怜虫子　　飞其神脉　　一念入微　　光中蒙福

　　第十七席

　　式　修罗男丑女美。王带雄猛形。庄束武多文少。间有现本相三头六臂者。间有俨然现作天人者。女皆天身像。
　　赞曰。
　　忍心一发　　胜境圆开　　不入天品　　为挟风雷　　水自不动　　山自转回　　镜影空花　　阅境知归

　　第十八席

　　式　虽作人形。聪慧中少正直之气象。以习气未能一时化尽故也。然其中间。有一二正直气象者。以良马见鞭影故也。
　　赞曰。
　　幻中无孽　　即是道人　　灵因具足　　勿犯风尘　　风火不常　　通力非真　　真存妄尽　　别有精神

　　第十九席

　　式　人天形中。清雄浊劣不一。而面目衣裳。多含青色以表来路。足矣。不可画作鬼。
　　赞曰。
　　劣於品　　苦於身　　阴风飒飒　　欺我性真　　真常不受欺　　果错由於因　　速疾变化去　　同作光明轮

　　第二十席

　　式　入天形像。衣兼杂色而红多。面目亦然。其神明犹少灵机也。
　　赞曰。
　　释迦大龙王　　前身狗而白　　今作天人师　　威灵涵佛国　　蛤也而天　　能也而渊　　变化不变化　　笔墨是云烟

　　第二十一席

　　式　人天形像。衣及面容。黑多白少。以表来路甚苦。以伤害初除。痛习未远故也。然中亦有卓荦不群者。如兜率天人。新出阿鼻。即超凡入圣。教百亿人天。证十地金轮位也。
　　赞曰。
　　玲珑地狱　　如瑠璃瓶　　一一芥子　　全是真灵　　一朝破空飞出　　同入遮那户庭　　我闻古昔阿鼻众生　　生天证道教化众生　　齐得金轮位　　即今点点飞动犹如星

　　第二十二席

　　式　人天形像。面目依稀。衣裳淡白。神情飘动。似无所依。似有所依。
　　赞曰。
　　何堪轮转　　未涉死生　　乘缘入会　　镜影钟声　　光音破惑　　打落无明　　时哉时哉　　昏散同清

　　第二十三席

　　式　杂然文武鬼神。亦兼男女贵贱。旌旗环佩。符印仆马。精神粗妙各别。而皆现快利之相。
　　赞曰。
　　点缀虚空　　星幢来往　　不见其身　　令人可想　　此中妙机　　非伸非缩　　当官而行　　何曾离局

　　第二十四席

　　式　烟云中。似有骑龙跨鹤。乘舆步空。飞行凝立之相。皆眷属围绕。面目依稀。以闻法受熏。未可预定其报之优劣也。呜呼。金镕於炉。谁为其模。
　　赞曰。
　　纵横普遍　　偶露一星　　拨开尘点　　法界空灵　　孰亲孰疎　　佛眼垂青　　请君直往　　安乐门庭

　　第二十五席

　　式　多画正面。多画全身。常依法会。身心善良。渐露圆满光明之象。
　　赞曰。
　　绮交脉注　　非生非佛　　一片灵机　　佳哉郁郁　　中有黠者　　点睛飞空　　助我经纶　　救此群蒙

　　牌式

　　第一席十牌○十身灵相法报化一切佛(十牌皆然)　　第二席十牌○十[纟-八]微妙过现未一切法(同上)　　第三席十牌○十方云集种种乘一切僧(同上)　　第四席十牌○十宗诸祖师僧大善知识(同上)　　第五席十牌○十方往生净域诸上善人(同上)　　第六席十牌○十剎尘莲花藏妙严世主(同上)　　第七席十牌○十方入佛境界寄位仙人(同上)　　第八席十牌○十方入佛境界一切儒宗(同上)　　第九席十牌○十大明王十方示现女天(同上)　　第十席十牌○十剎飞身重重护法诸神(同上)　　第十一席十牌○水陆本宗历代诸善知识(同上)
　　以上。上堂竟。
　　以下。下堂列位。
　　第十二席十牌○十方无量一切天上真灵(十牌皆然)　　第十三席十牌○十方无量诸仙列派真灵(同上)　　第十四席十牌○十方无量胜劣八部真灵(同上)　　第十五席十牌○十方无量四种轮王真灵(同上)　　第十六席十牌○十方无量一切人类真灵(同上)　　第十七席十牌○十方无量阿修罗部真灵(同上)　　第十八席十牌○十方无量别别成就精灵(同上)　　第十九席十牌○十方无量得脱鬼趣之灵(同上)　　第二十席十牌○十方无量得脱旁在之灵(同上)　　第二十一席十牌○十方无量得脱泥犁之灵(同上)　　第二十二席十牌○十方无量死生中有之灵(同上)　　第二十三席十牌○此一道场十方有职诸神(同上)　　第二十四席十牌○此一道场正度列位真灵(同上)　　第二十五席十牌○此一道场部位一切真灵(同上)
　　唯二十四席二十五席。每牌居中大字外。可详开正陪人名而小字书之。总别同异成坏。能全现於一毛端也。宝王剎开。法轮大转。亦生平之快事矣。

　　(附)水陆道场附申文疏式

　　水陆内坛法事沙门谨疏。三宝龙天一切真灵座下。伏以道场无碍。众愿环兴。既集所长必除其患。称性而周法界。从心而作功勋。既有感而能通。故据情以上达。今有道场随喜善信。(下列人名及所求心愿)仗三宝力。冀得如愿。云云。某等既受来词。理合坿疏。上尘慧鉴。真慈朗耀。徧烛昏衢。法位常安。永孚众志。合十方大悲神圣之力。救众生心中苦恼之缘。所缺皆圆。所黏皆脱。生者蒙福。故者超登。万苦长离。一真圆现。所有下情。伏惟周密护持。以满道场全量。谨疏。
　　年月日具疏水陆道场法事沙门　押
　　檀　　越　押
　　签上写(水陆道场佛法僧宝)

　　水陆道场各家附行焰口意旨式

　　水陆道场。秉教奉行法事沙门。伏以从心现业。即一即三。破妄显真。谁升谁降。为众迷之不悟。故诸佛乃降临。慧启无遮。光照有赫。接引之缘将熟。变化之用弥多。笃奉真言。恪遵仪轨。普施斛食。全济含灵。今有(下列人名心愿)仗佛恩灵。使彼超度。悉皆如愿。云云。某等既受来词。理合如法。据情上达。伏愿生存蒙福。亡故超升。众苦全离。一真圆现。弥陀心镜不隔丝毫。极乐莲花全通消息。
　　年月日具
　　签上写(水陆道场焰口意旨)

　　法界圣凡水陆大斋普利道场性相通论第卷九(终)

