续藏经   礼舍利塔仪式
　清 弘赞编

　　礼舍利塔仪式

　　　　粤东鼎湖山沙门释　弘赞在犙　编
　　梵语舍利。亦云室利罗。又云设利罗。乃梵音轻重之详略。华言灵骨。是释迦如来遗身。大如麻豆粟粒。莹粹绝伦。色具三种。於一色中。能现种种光明。其骨者色白。发者色黑。肉者色赤。菩萨罗汉。皆有三种。若佛舍利。槌击不破。弟子舍利。槌试即碎。良由如来於无量劫中。戒定慧熏修所成。甚为难得。百劫千生。难可值遇。昔者如来示般涅盘。以大悲力。自涌三昧之火。碎金刚体。为末舍利。施诸众生而作最上福田。一瞻一礼。灭无量罪。生无量福。一香一华。永作三乘道因。但今时礼敬。罔谙教法。多乖仪则。唯知称名。不晓赞德。然称名。但听其名。宁识其智之高下。赞叹。即具陈其德。名乃体德之弘深。德本显名之所实。本行经云。正使化无数亿人。皆成辟支佛。若人百岁。四事供养。功德甚多。不如有人。以欢喜心。一四句偈赞叹。功德无量。又善戒经云。以四天下七宝。供养於佛。复有以欣重心。赞叹如来。是二福德。等无差别。文殊菩萨说偈叹佛云。我礼一切佛。调御无等双。丈六真法身。亦礼於佛塔。生处得道处。法轮涅盘处。行住坐卧处。一切皆悉礼。诸佛不思议。妙法亦如是。能信及果报。亦不可思议。能以此伽陀。赞叹如来者。於千万亿劫。不堕诸恶趣。是故西天凡所礼敬。盛兴赞颂。然经论中。教用诸佛菩萨。所说之偈。以为赞叹。恐自智识未充。见闻不广。词义失旨。至於事理有违。今此特及经论中偈颂赞礼。其所未备者。谨述诸经之义。结而为颂。以伸赞咏也。条列六法。初香赞。二持咒。三修供养。四赞礼。五赞叹旋绕。六发愿回向。

　　○香赞

　　(如常可知)。

　　○持咒

　　(大悲咒心经。或兼十咒。若祝延。随时当作)。

　　○修供养

　　(若众同礼。首者唱言)。
　　一切恭谨(一者普及之词。切者尽际为语。在身为恭。在心为谨。即束身翘仰。尊贤重德曰恭。肃心虔敬信念专注日谨。唱已。礼三宝。称云)。
　　一心顶礼十方常住三宝(如是一礼已。烧首献众名华。首者唱言)
　　是诸众等。各各胡跪。严持香华。如法供养。
　　愿此香华云　　徧满十方界　　一一诸佛土　　无量香庄严　　具足菩萨道　　成就如来香
　　(唱已。能观想五尘供养大善。若自礼。不诵上香赞咒。亦得。即从此香偈起。或众同礼时。诵如常香偈随意。但改天仙为诸独觉仙。或诸持明。皆可也)供养已。一切恭谨。

　　○赞礼

　　(先申赞叹。次称德号)。
　　稽首一切出世间　　三界最尊功德海　　智者能烧烦恼垢　　正觉我今归命礼
　　一心顶礼十方尽虚空界一切诸佛
　　稽首能拔生死险　　普竭忧恼贪痴海　　破彼尘劳罪业山　　我今归礼妙法宝
　　一心顶礼十方尽空虚界一切尊法
　　稽首一切佛称赞　　八正万行作庄严　　无为定慧渐圆明　　我今归礼圣众宝
　　一心顶礼十方尽虚空界一切贤圣僧
　　我今稽首法身佛　　无喻难思普徧智　　充满法界无障碍　　湛然寂静无等等　　非有非无性真实　　亦非多少离数量　　平等无相若虚空　　福利自他亦如是
　　一心顶礼清净法身毗卢遮那佛
　　我今稽首报身佛　　湛然安住大牟尼　　哀愍化度菩萨众　　处会如日而普照　　三祇积集诸功德　　始能圆满寂静道　　以大音声谈妙法　　普令获得平等果
　　一心顶礼圆满报身卢舍那佛
　　我今稽首化身佛　　菩提树下成正觉　　或起变现或寂静　　或复往化於十方　　或转法轮於鹿苑　　或现大光如火聚　　三途苦果悉能除　　三界无比大牟尼
　　一心顶礼千百亿化身释迦牟尼世尊
　　百劫熏修功已满　　三祇树德体中圆　　蓝毗尼园降圣质　　九龙敬浴吐香泉
　　一心顶礼蓝毗尼园中示现降生释迦牟尼世尊
　　菩提树下跏趺坐　　身意寂然安不动　　深入那伽金刚定　　忽睹明星成正觉
　　一心顶礼菩提树下初成正觉释迦牟尼世尊
　　梵释诸天三致请　　鹿园初转频伽声　　陈如首证甘露法　　十千天子悟无生
　　一心顶礼鹿野苑中初转法轮释迦牟尼世尊
　　毗卢体性非生灭　　为显真常示涅盘　　慧日慈光才罢照　　娑罗双树覆金颜
　　一心顶礼娑罗双树间示大涅盘释迦牟尼世尊
　　白[迭*毛]千重周圣体　　众香楼上炳金棺　　宝瓶泻乳光灿烂　　妙德庄严身逾坚
　　一心顶礼天冠塔边阇维金身释迦牟尼世尊
　　如来悲愿碎金体　　舍利流光照大千　　八斛四斗非数量　　一瞻一礼福慧圆
　　一心顶礼分身粟粒舍利释迦牟尼世尊
　　诸王竞集诤舍利　　梵志善为八国分　　各归本土建浮图　　永作三乘出世因
　　一心顶礼阎浮提中八国浮图释迦牟尼世尊
　　如来灭度百年后　　育王出世悟前缘　　遍满阎浮建宝塔　　普与人间作敬田
　　一心顶礼阿育王所建八万四千制底释迦牟尼世尊
　　子夜踰城辞爱网　　跋伽林下断青螺　　天帝接归众车苑　　宝建千层窣堵波
　　一心顶礼忉利天上众车苑中如来发舍利释迦牟尼世尊
　　欢喜园中妙宝塔　　中供调御世尊牙　　诸天时共瞻敬仰　　衰相灭时福慧加
　　一心顶礼忉利天上欢喜园中如来牙舍利释迦牟尼世尊
　　诸佛舍利盈海藏　　释师子者复难思　　娑竭龙王集众宝　　与诸眷属立支提
　　一心顶礼娑竭罗龙王宫中窣堵波释迦牟尼世尊
　　僧会法师奉吴命　　三七昼夜礼殷诚　　感佛舍利从空降　　五色祥光涌自瓶
　　一心顶礼金陵报恩窣堵波释迦牟尼世尊
　　耶舍定中见匡岳　　一峰光涌是金轮　　亲捧舍利来於此　　建立浮图作宝津
　　一心顶礼匡山金轮蜂上窣堵波释迦牟尼世尊
　　大地众山奇胜处　　鼎湖秀出宝莲峰　　云骈树舞浮图现　　万古舒光福粤中
　　一心顶礼天湖山中青铁浮图释迦牟尼世尊
　　象林福地银河绕　　紫气腾光涌瑞莲　　灵石飞来成宝塔　　人天从此建津梁
　　一心顶礼宝象林中瑞石浮图释迦牟尼世尊
　　(若后有建立如来舍利塔者。当入此间礼拜。惟论建立之前后。勿论塔之优劣胜负。皆同一如来舍利故也)
　　如来大誓运无穷　　德相巍巍宝塔中　　八面玲珑光众色　　法华会上涌虚空
　　一心顶礼过去多宝如来分身诸佛世尊
　　众德严身非数量　　光明遍照过十方　　三世如来无与等　　恒施众生大慈航
　　一心顶礼西方极乐世界阿弥陀世尊
　　世界犹如净满月　　佛身光彻若瑠璃　　普施甘露息众苦　　十二大愿应群机
　　一心顶礼东方满月世界药师琉璃光世尊
　　大士久成等正觉　　成熟有情居兜率　　昼夜常转不退轮　　龙华三会度无极
　　一心顶礼当来下生弥勒世尊
　　三世如来之导师　　智愿广大难思议　　无边剎海为国土　　当来普现善逝尊
　　一心顶礼文殊师利菩萨摩诃萨
　　六牙白象为宝座　　诸度万行作嚬呻　　华藏世界称长子　　十方剎土现全身
　　一心顶礼普贤菩萨摩诃萨
　　宝冠顶佛因带果　　过去法明天人师　　悲愿运为千手眼　　照护群生不失时
　　一心顶礼观世音菩萨摩诃萨
　　顶上宝瓶现佛事　　一毛孔中见十方　　举足震惊诸国土　　普摄净人归乐邦
　　一心顶礼大势至菩萨摩诃萨
　　悲愿初从救亲起　　分身徧度孰能量　　地狱未空不成佛　　我今稽首大誓王
　　一心顶礼地藏菩萨摩诃萨
　　顶上宝珠金光耀　　灭除众生罪如空　　我今稽首忏摩主　　三障顿消福慧融
　　一心顶礼虚空藏菩萨摩诃萨
　　六度万行为璎珞　　八正四智以莹仪　　游戏如来华藏海　　恒与众生作导师
　　一心顶礼遍法界虚空界一切海会菩萨摩诃萨
　　德相端严如金聚　　头陀苦行自终身　　亲传如来正法眼　　鸡足山中待慈尊
　　一心顶礼大德摩诃迦叶波尊者
　　得度身先八王子　　楞严会上证圆通　　弘扬律教毗尼藏　　佛法由斯住世隆
　　一心顶礼大德优波离尊者
　　多闻众中称第一　　证道身离四威仪　　结集如来正法藏　　永作人天度世师
　　一心顶礼大德阿难陀尊者广及十方三世一切声闻缘觉圣众

　　○赞叹旋绕

　　(偈出大金光明经)。
　　佛面犹如净满月　　亦如千日放光明　　目净修广若青莲　　齿白齐密犹珂雪　　佛德无边如大海　　无限妙宝积其中　　智慧德水镇恒盈　　百千胜定咸充满　　足下轮相皆严饰　　毂辋千辐悉齐平　　手足缦网徧庄严　　犹如鹅王相具足　　佛身光耀等金山　　清净殊特无伦匹　　亦如妙高功德满　　故我稽首佛山王　　相好如空不可测　　逾於千月放光明　　皆如焰幻不思议　　故我稽首心无着
　　南无娑娑世界。三界大师。四生慈父。人天教主。千百亿化身。释迦牟尼佛　　南无释迦牟尼佛(念千声百声。或绕三匝七匝百匝。随意多少。念已。胡跪称云)　　南无文殊师利菩萨　　南无普贤菩萨　　南无观世音菩萨　　南无大势至菩萨　　南无清净大海众菩萨
　　(各三称)

　　○发愿回向

　　(凡修诸善事。皆须发愿回向。若不回向。所作之善。得少许功德。云何回向。谓回自所修善根。向於三处。即实相。菩提。及与众生。由此回向。能除着有。及悭吝心。以回向少善。徧入三际。如滴水投海。犹声入角。则能远遍。云何发愿。谓对治无决定心。喜退屈障。若不发愿。志无所措。行无所归。然其回向发愿之文。诸经俱出。或详或略。皆不离於五法。所谓礼拜忏悔。随喜。劝请。发愿。回向。愿虽不一。而不出四弘。十大愿王。今据行愿品中。颂十大愿王。其文详广。恐诵者惮繁。兹时流通诸经日诵本。略去第八第九愿。於劝请开出二愿。其五法缺彼称赞。今当依文诵言)。
　　所有十方世界中　　三世一切人师子　　我以清净身语意　　一切遍礼尽无余　　普贤行愿威神力　　普现一切如来前　　一身复现剎尘身　　一一遍礼剎尘佛　　於一尘中尘数佛　　各处菩萨众会中　　无尽法界尘亦然　　深信诸佛皆充满　　各以一切音声海　　普出无尽妙言词　　尽於未来一切劫　　赞佛甚深功德海　　以诸最胜妙华鬘　　妓乐涂香及伞盖　　如是最胜庄严具　　我以供养诸如来　　最胜衣服最胜香　　末香烧香与灯烛　　一一皆如妙高聚　　我悉供养诸如来　　我以广大胜解心　　深信一切三世佛　　悉以普贤行愿力　　普遍供养诸如来　　我悉所造诸恶业　　皆由无始贪瞋痴　　从身语意之所生　　一切我今皆忏悔　　十方一切诸众生　　二乘有学及无学　　一切如来与菩萨　　所有功德皆随喜　　十方所有世间灯　　最初成就菩提者　　我今一切皆劝请　　转於无上妙法轮　　诸佛若欲示涅盘　　我悉至诚而劝请　　惟愿久住剎尘劫　　利乐一切诸众生　　所有礼赞供养福　　请佛住世转法轮　　随喜忏悔诸善根　　回向众生及佛道　　愿将以此胜功德　　回向无上真法界　　性相佛法及僧伽　　二谛融通三昧印　　如是无量功德海　　我今皆悉尽回向　　所有众生身口意　　见惑弹谤我法等　　如是一切诸业障　　悉皆消灭尽无余　　念念智周於法界　　广度众生皆不退　　乃至虚空世界尽　　众生及业烦恼尽　　如是四法广无边　　愿今回向亦如是
　　(或诵怡山文亦得。诵讫。礼拜随意。次当结赞云)。
　　如来舍利。众德斯圆。光流剎土遍三千。与世作福田。瞻礼翘勤。慈济广无边。
　　南无本师释迦牟尼佛(赞已。三自归毕)。

　　礼舍利塔仪式(终)
　　附

　　造塔功德经云。尔时世尊告观世音菩萨言。善男子。若此现在诸天众等。及未来世一切众生。随所在方。未有塔处。能於其中建立之者。其状高妙。出过三界。乃至至小。如庵罗果。所有表剎。上至梵天。乃至至小犹如针等。所有轮盖。覆彼大千。乃至至小犹如枣叶。於彼塔内。藏掩如来所有舍利。发。牙。髭。爪。下至一分。或置如来所有法藏。十二部经。下下至於一四句偈。其人功德。如彼梵天。命终之后。生於梵世。於彼寿尽。生五净居。与彼诸天等无有异。尔时观世音菩萨。复白佛言世尊。如向所说安置舍利。及以法藏。我已受持。不审如来四句之义。惟愿为我分别演说。尔时世尊说是偈言。
　　诸法因缘生　　我说是因缘　　因缘尽故灭　　我作如是说
　　善男子。如是偈义。名佛法身。汝当书写。置彼塔内。何以故。一切因缘。及所生法。性空寂故。是故我说名为法身。若有众生解了如是因缘之义。当知是人。即为见佛。甚希有经云。尔时世尊告阿难曰。此南瞻部州。纵广七千由旬。东胜身州。纵广八千由旬。西牛货州。纵广九千由旬。北俱卢州。纵广十千由旬。如是四州。所有或甘蔗林。芦苇林。竹林等。乃至稻田。胡麻田等。畟塞充满。无有闻隙。如是假使徧四大部州。或须陀果。斯陀含果。阿那含果。阿罗汉果。辟支缘觉。畟塞充满。亦无间隙。如甘蔗林等。若有一家。於彼圣众。尽形恭敬。承事供养。奉施上妙衣服。饮食。卧具。医药。及诸资缘。於彼一一般涅盘后。如法焚身。收其遗骨。起窣堵波。高广严饰。涂香末香熏香华鬘。上妙旛盖。宝幢音乐。灯炬光明。赞叹供养。汝意云何。由是因缘。彼所生福。宁为多不。阿难白佛。甚多世尊。甚多善逝。复告阿难。且置四大部州。天主帝释。有大层台。其台有八万四千众妙宝柱。一一宝柱。笼以种种天青瑠璃妙宝珠网。布以金沙。洒以香水。此台复有周匝八万四千众妙宝窗牖。一一窗牖。垂以种种天青瑠璃妙宝珠帘。布以金沙。洒以香水。此台复有八万四千众妙宝厂。一一宝厂。覆以种种天青琉璃妙宝珠网。布以金沙。洒以香水。假使若有诸善男子。或善女人。造妙层阁。高广严丽。以天帝释妙宝层台。奉施四方大德僧众。汝意云何。是善男子。或善女人。由此因缘。彼所生福。宁为多不。阿难白佛。甚多世尊。甚多善逝。尔时世尊告阿难曰。且置四洲。及天帝释大宝层台。假使若有诸善男子。或善女人。能造百千俱胝层阁。高广严丽。皆如帝释妙宝层台。奉施四方大德僧众。复有诸善男子。或善女人。於诸如来。般涅盘后。起窣堵波。其量下如阿摩洛果。以佛舍利。如芥子许。安置其中。树以表剎。量如大针。上安相轮。如小枣叶。或造佛像。下如[麸-夫+广]麦。以前福聚。比此福聚。於百分中。不及其一。於千分中。亦不及一。於百千分。数分算分。计分喻分。亦不及一。何以故。阿难。如前福聚。其量虽多。然不及者。为诸佛如来。於三大阿僧祇劫。修习无量胜戒定慧。及以解脱。解脱知见。皆圆满故。如来无量慈悲喜舍。十方六趣。教化神通。皆圆满故。如来无量布施。持戒。忍辱。精进。静虑。智慧。及余功德。皆圆满故。以是当知。造佛形像。及窣堵波。所获福聚。不可思议。不可比喻。我今欲令诸众生。於如来所。无倒恭敬。种诸善根。长夜获得利益安乐。速成无上佛菩提故。
　　昔康国。僧会法师。初至建业。吴主孙权。未信三宝。令求舍利。有感。当立塔寺。僧会望空礼拜。三七日。遂感舍利入铜瓶。五色祥光冲天。吴主手执铜瓶。倾铜盘内。舍利便冲盘即破裂。火烧椎试。俱不能损。遂兴佛法。又多闻长子名那咤。尝以佛牙赠宣律师。
　　太祖皇帝。疑非真牙。以火煅之。了然不动。遂成愿文。太宗皇帝圣制颂曰。
　　功成积劫印文端　　不是南山得恐难　　眼睹数重金色润　　手擎一片玉光寒　　炼时百火精神透　　藏处千年莹彩完　　定果熏修真秘密　　正心莫作等闲看
　　真宗皇帝圣制偈曰。
　　西方有圣号迦文　　接物垂慈世所尊　　常愿进修增妙果　　庶期饶益在黎元
　　仁宗皇帝御制赞曰。
　　三皇掩质皆归土　　五帝潜形已化尘　　夫子域中夸是圣　　老君世上亦言真　　埋躯祗见空遗冢　　何处将身示后人　　惟有吾师金骨在　　曾经百炼色长新
　　徽宗皇帝。崇宁三年重午日。尝迎请释迦佛牙。入内祈求。舍利感应。隔水晶匣。出如雨点。神力如斯。嘉叹何已。因以偈赞曰。
　　大哉释迦文　　虚空等一尘　　有求皆赴感　　无剎不分身　　王莹千轮在　　金刚百炼新　　我今恭敬礼　　普愿济群伦

　　释义
三祇
　　梵语阿僧祇。此云无数。如来於三大无数劫。修行六度万行。功满方成正觉。

蓝毗尼园
　　在迦毗罗国宫城外不远。摩耶夫人。平旦与诸彩女入园游观。夫人见无忧华。举右手摘之。佛即从右胁出。堕七宝莲华上。四天王。以天妙缯。接太子身。天帝释捧金盘敬浴。九龙吐妙香水。亦浴太子。

那伽金刚定
　　经云。那伽常在定。无有不定时。非小乘人所入之定。菩萨最后於菩提树下。入金刚定。破见思习气尘沙之惑。而成正觉。

菩提树
　　此云道树。佛坐具下成道。故以名焉。树在中天竺。摩竭陀国。尼连禅河侧。

梵释诸天
　　如来既成正觉。思惟众生根钝。不堪受法。闻法生谤。致堕三涂。故宁不说。即欲入涅盘。梵王帝释。及四天王。知佛心念。遂至树下。殷懃三劝请如来。转妙法轮。佛既受请。即往鹿苑。为阿若憍陈如等五人。三转四谛十二行法轮。憍陈如首证道果。十千天子。亦悟菩提。此诸天子。乃如来昔为流水长者子之时。所放十千鱼。尽皆生天。今复首得闻如来正法。而得道果也。

鹿野苑
　　古王施以养鹿。因以为名。在波罗奈国。都城东北十余里。诸佛皆於此转法轮故也。

频伽声
　　梵语。伽陵频伽。此云妙声鸟。此鸟声。若天若人。一切无能及者。唯除如来音声。故称佛音。如此鸟声也。

涅盘
　　此云圆寂。谓万德俱备名圆。诸障永灭名寂。如来教化众生缘毕。故入涅盘。复於余处众生有缘者。即现身而为教化利益之。

裟罗双树
　　此云高远。其树似槲。林中四双八只特高。如来於其间示般涅盘。此林在拘尸城西北去三四里。渡河西岸。

白氎
　　音牒。细布也。其草实如茧。茧中丝如细纑。取织为布。甚轻软白。故名白氎。如来入涅盘已。王臣以无价白氎千张。缠如来身。入金棺内。天人持众妙香。积为高楼。焚如来身七日。天帝持七宝瓶。盛乳注火令灭。开棺见氎。唯留内外一双。余皆灰烬。得舍利八石四斗。或云八石六斗。天帝先取佛右畔上一牙。还天起塔。恭敬供养。

天冠塔
　　乃过去世如来为转轮圣王。解宝天冠。安置辟支佛塔处。今如来於塔边焚身。塔在拘尸城北渡河三百余步。是最胜妙地。今若有人至诚虔心於此地礼拜。常求得舍利。故玄奘义净法师等。往天竺。皆有舍利带回。昔隋文帝时一梵僧进舍利十三颗。每州县无塔者即与舍利一颗。敕大臣同一僧往建塔。每舍利入塔晨。必现祥瑞。天下州县建塔已毕。其十三颗尚在帝掌中。故曰八斛四斗非数量也。

阇维
　　或云荼毗。又云涅迭般那。此云焚烧。

梵志
　　梵者。净也。梵语婆罗门。此云净行。亦云梵志。乃四姓之一。其种自谓从梵天口生。故以为姓。时天龙共诤舍利。即作三分。一诸天。二龙众。三与人间。七国亦严兵至拘尸城诤取舍利。有梵志名突路拏。持瓶分人间一分为八分与之。各持归本处起塔供养。其诤遂息。梵志亦将瓶还本聚落。建塔供养。

八国
　　一拘尸。二波波。三遮罗博。四阿罗摩。五吠率奴。六劫比罗。七毗舍离。八摩揭陀。阿罗摩国。所得舍利。龙王已取还自宫中。各兴塔供养矣。

浮图
　　或作浮屠。又云窣堵波。又云数斗波。又云支提。又云制底。又云塔婆。略云塔。此翻为可供养处。又翻为灭罪生福处。又翻高显。又翻为聚相。谓如来福智聚集所成。实表河沙之德。遮酬尘劫之劳。人天瞻仰敬礼。获无量福。若无如来遗身舍利。当安如来缘生偈颂。置中供养。名法身舍利。凡造佛形像。及塔。安此偈颂。得福弘多。由是诸经中。广为赞叹。利益不可思议。或置百千印经。及无垢净光陀罗尼。或安余经咒等。亦得。

阎浮提
　　此云胜金洲。新云赡部洲。此洲之北。有大树王。名赡部。因树以名洲。树下有金沙。色带紫焰。故译为胜金。又其树果。汁赤如紫金色也。

阿育王
　　此云无忧王。昔者如来在世。彼为童子。於路戏沙。遇佛。即以沙为饭。用献如来。佛摩其顶记曰。我灭度后百年。此子作铁轮王。统赡部洲万国之地。大兴佛事。彼后出世。闻如来记。乃开七塔。取舍利。使鬼神遍阎浮提。起八万四千塔。兴隆三宝。大作佛事。此东震旦。有一十九所。宁波者现存焉。

跋伽林
　　是诸仙人修苦行处。去城一百余里。时净饭王。知太子七日内必出家。遂率兵马围於城外。太子夜半乘马。四天王捧马足。越城至此林。见林寂静。心生欢喜。以剑自断其发。天帝接归天上起塔。

青螺
　　如来发绀青色。右旋如螺。

众车苑
　　此苑在忉利天善见城外东。诸天入此。随天福力。有种种车现故也。

欢喜园
　　此园在忉利天善见城外北。微妙五欲。杂类俱臻。观者无厌。帝释於园中立佛牙塔。今震旦有二佛牙。一是那咤太子。送与唐宣律师供养。一是永乐兴丘往南天竺外师子州。请还宫中供养。

调御
　　此如来十号之一。名曰调御丈夫。谓如来具大丈夫力。能调伏善恶诸众生。以第一义之法。开示令离垢染。而证得最上涅盘之乐也。

衰相
　　天人临终有五哀相现。即自知命当终。一衣服垢秽。二头上花萎。三腋下汗流。西身体臭秽。五不乐本座。若能至心归命三宝。还增天福。衰相即灭也。

娑竭罗龙
　　大海中深万由旬。城郭宫殿。皆七宝成。娑竭罗龙王宫。纵广三千由旬。有种种华池流水园林璎珞庄严之具。有八十亿许诸大龙王宫殿。各别不同。有过去诸佛舍利宝塔。满彼宫中供养。

释师予
　　如来说法。万类归心。故称佛为人中师子。

耶舍
　　梵语佛驮耶舍。此云觉名。天竺人。在定中见此方匡庐金轮峰。放五色光。故特赍如来舍利至。躬自负铁。於峰上建塔。以舍利藏中。耶舍本罗什法师之师。姚秦符坚。请译经律论毕。复还天竺。至明天启年间。禅僧半偈。见塔将朽。欲铸新者易之。使工发故塔。人力既疲。不觉破其盛舍利之玻璃瓶。乃以金瓶拾还着中。其余土。僧众诚心向礼拜求之。见有光明拾之。或得三颗五颗。各持以供养。然其所修此塔之岁。一山松子尽结为塔。今鼎湖山及宝象林者。皆彼分出。

鼎湖山
　　亦名天湖。别出一峰。众山环绕。犹如莲华。故旧名日莲华洞。开创於崇祯癸酉岁。在粤东端州之东北。院内建铁浮图。高一丈四尺。以如来舍利藏中。

瑞石浮图
　　石出端水星岩。其质莹洁如白玉。通身镂华。六面玲珑。高一丈八尺。以如来舍利瘗中。其石始觅镌工。是夜石从山顶飞下。众咸惊叹。故以瑞石为名。其地河回数十曲环匝。於未建塔前。有紫气祥光冲天如昼。卿人咸讶之。及建寺工竣。辰旦有红莲华现於檐前。大七八尺。光焰四发。缁素同嘉焉。舍利入塔日。乃惊蛰之前。时值亢阳。感黄虾蟇大如碗。蹲内阶上。头朝舍利。竟日不动。缁素数百往来。任之附捋。庄子所谓虾蟇龙也。是日井水变清如泉。嗣后凡营斋供塔之日。其水即清。识者以为非龙神之力莫能。遂名之曰圣井。塔坐岭南。广州。南海。麻奢聚落。宝象林。瑞塔寺。后殿供养。

兜率
　　具云兜率陀。新云睹史多。此云憙足。亦云知足。谓於五欲知止足故。又后身菩萨於中教化。多修憙足定故。是欲界第四天也。

嚬呻
　　上音贫。下音身文殊师利　此云妙德。又云妙吉祥。乃三世诸佛之师。已过去无量劫成佛。号龙种上尊王如来。今现居北方常喜世界。号欢喜藏摩尼宝积如来。又未来成佛。号普现如来。

善逝
　　是妙往之义。谓如来正智。能断诸惑。妙出世间。能往佛果。故号善逝。乃如来十号之一也。

普贤
　　梵语三曼跋陀。此云普贤。亦云遍吉。德无不周曰普。调柔善顺曰贤。又以行弥法界曰普。位邻极圣曰贤。诸佛若不修普贤三密行。得成正觉者。无有是处。

忏摩
　　此云悔过。谓容恕我罪也。又忏名修来。悔名改往。又忏者名惭。悔者名愧。惭者惭於天。愧者愧於人也。

三障
　　烦恼障。业障。报障。

八正
　　此是八正道。一正见。二正思惟。三正语。四正业。五正命。六正精进。七正念。八正定。谓此八法。不依偏邪而适至涅盘故也。

四智
　　成所作智。妙观察智。平等性智。大圆镜智。

鸡足山
　　三峰仰向。状如鸡足。尊者捧如来衣入中寂定。以待慈氏世尊。三峰遂敛。山在中天竺摩揭陀国。

毗尼藏
　　即律藏。乃三藏之一也。

珂
　　音柯。乃玛瑙洁白如雪者。

辋
　　音网。是车轮外围也。

毂辐
　　上音谷。下音福。乃车毂辐所奏也。三十辐共为一毂也。

妙高
　　梵语须弥也。四宝所成曰妙。出众山上曰高。

忉利
　　此云三十三。是欲界第二天。帝释玉皇所居也。

瘗
　　音意。埋也。藏也。

虾蟇
　　上音遐。下音麻俗作蟆。一名蛙蛤。小者名蛙。大者名蛤。元两种不同。故岭南俗呼为蛤。色有青黄黑。乃水族虫。

纑
　　音卢。布缕也。

庵罗果
　　此果多华少实。叶似柳。而长一尺。广三指。果似桃而非桃。似奈而非奈。底钩曲。生熟难辩。元有两种。小者生青熟黄。大者始终青色。西国王园多植。故彼呼为王树。

由旬
　　一由旬。四十里。

厂
　　音敞。屋无壁也。

阿摩洛
　　亦云阿摩落迦。此云余甘子。岭南有之。大如小奈。□□黄。味类橄榄。食能除风。天竺以为药果。

蓝毗尼
　　蓝或作岚或作流弥尼华言解脱或云断亦云灭。

　　○附供斋赞

　　(若有斋献供。当在午前。佛不过午食也。供时。或在未绕佛之先供。或在礼毕方供。皆得。其供斋仪。如常可知。供毕。结赞曰)。
　　僧祇功就。三德圆彰。慈芳末代作津梁。人天共归仰。簋馔斯张。藉此出梦场。
　　禅悦藏菩萨(云云)
