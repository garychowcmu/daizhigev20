续藏经   南山祖师礼赞文
　宋 允堪述
　　 

　　南山祖师礼赞文

　　　　天台沙门释　允堪　述
　　稽首南山教主西明律师。智廓难量。位高莫测。外示声闻奇相。内冥菩萨圆修。洋洋驰誉於五天。蔼蔼流芳於千古。早自发挥秘藏。撰述彝章。英辞而间缀珠琼光逾众宝。奥义而浚开川渎量等冲溟。决通四分雄诠。亲感诸天显证。寻以清机化满。遽迁坛谷室中。妙利功圆。遂托率陀宫内。我恨生当浇季。不遇真慈滥传三行。微言宁[(厂-一)*臣*责]五篇深旨。望座莲而既远。难亲师子之音。思法乳以空频。但守婴儿之困。今则应锺俄届。讳日斯临。座列香华。盘盈苹藻。庶同礿祭。式表尔思。仰追罔极之恩。少荐非馨之礼。远希慈眼。俯察虔心。弹指而来降道场。神功靡忒。举足而不离宝所。妙用　輙露精诚。愿垂昭鉴。
　　一心奉请南山教主澄照大师。
　　惟愿降临道场。受我供养。
　　皓月丽空则众星隐耀。圣师出世则群智绝言。继扬象扇之风。宏着虬文之训。皇王拜首。天人翊灵。实波离俦。荷如来任。
　　一心顶礼隋文治世京华降诞时身南山尊者。(下皆仿此。后和同前)
　　神州一类机缘熟　　大士分身感赴来　　月应澄澜信不差　　谷酬清响曾无失　　竺贤指出真僧迹　　姚氏忻怀圣者踪　　诞庆佳辰与佛同　　应知识作空王使
　　一心顶礼日严精舍弃家入道时身。
　　迹寄搢绅为令子　　操怀松栢异常童　　弱龄摇笔着高文　　绿发辞家厌浮世　　内典阅穷千日内　　妙经诵彻两旬中　　仰兹勇锐早超群　　岂独当年推义少
　　一心顶礼灵坛求戒预祈冥感时身。
　　尸罗欲受彰灵感　　舍利先求降宝函　　确尔将圆七昼期　　铿然俄向遥空坠　　金茎滴露清难比　　银汉流星势可同　　吴地于今尚有缘　　塔婆夜夜祥光起
　　一心顶礼京畿请业听寻律藏时身。
　　佛法于时嗟壅塞　　律筵无处可依承　　艰辛得造首师门　　研考便通金口义　　钿轴晓开云阁静　　纱灯夜映竹堂深　　毗尼残缺自兹明　　犹叹未能心尽证
　　一心顶礼纻麻兰若操觚撰钞时身。
　　迹隐终南当绝顶　　云深兰若寂无人　　会通群部补今宗　　搜驳诸师成了义　　三行旨清秋月皎　　十门辞烂晓霞明　　反光九代信难如　　后世素师空拟议
　　一心顶礼九旬精进行般舟三昧时身。
　　般舟深定功推大　　菩萨真机力可修　　万境虚融泯外缘　　一心圆证妄余念　　香飘云室迎秋令　　声递林风入夜清　　三昧成时秖自知　　十方佛在空中立
　　一心顶礼西明行道天神捧足时身。
　　寂寂花宫当夜午　　寥寥月殿尚经行　　心缘真境顿忘劳　　足趺空阶宁有害　　捷疾现身亲捧接　　那咤受勅暗相随　　佛牙从此献师来　　没付文纲今在世
　　一心顶礼龙天依奉讲楞伽授戒时身。
　　师居物表闲挥麈　　龙化人形来听经　　法语频扬吼石音　　戒身密授浮囊意　　南天毗勒供甘露　　西竺那提请象胥　　如斯解行世稀逢　　幽显咸思归盛德
　　一心顶礼京南澧福筑坛应法时身。
　　里称遵善当灵壤　　乡曰清官是净墟　　遂筑灵坛向绀园　　仰模良制资先圣　　明明珠釜连高顶　　粲粲星神布两层　　重受云奔来四方　　功成因感宾头礼
　　一心顶礼功成示寂往生兜率时身。
　　棘林香好从天献　　睹史宫奇待圣来　　补处爰亲慈氏尊　　下生将绍波离任　　焕烂幡幢摇彩日　　清泠歌呗响层宵　　敛容端坐寂无声　　荷法千徒流血泪

　　至心忏悔

　　我及十方法界一切众生。无明风鼓心源。妄识波腾性海。遂成起灭。乃受漂沦。四生流转无穷。众苦婴缠莫尽。不闻正法。何殊三亿之徒。或染邪风。岂异六师之党。永招幽暗。长处愚蒙。尘境攀缘若痴猿之得树。欲情竞骛犹逸象之无钩。纵遇良师。讵怀深信。致使衣珠空系都忘知觉之心。宅宝徒盈宁济困穷之厄。何缘今日。偶得出家。披水田衣。纳尘沙戒。值能仁遗训。遇终南宝章。不思义路全迷。未通幽邃疑冰。正结罔构渊深。反繄测海之知。妄恃挈瓶之智。轻陵先觉。排斥真乘。将实教为凭虚。以权宗为戏论。慢幢高竖。爱网宏张。居屏为非。肯畏幽灵而扫迹。逢人敛相。苟求邪利以资身。不义常行。无惭永坐。谅作福田荆棘。信为佛日烟云。三乘观慧阙修。十聚罪愆深隐。如斯衅戾量等虚空。对万德以披陈。向四依而发露。誓除后犯。永绝前非。普承智慧之光。顿释雪霜之非。
　　忏悔已。至心归命顶礼。(下皆仿此)。

　　至心劝请

　　能仁制略为初训　　身子虔诚乞广谈　　我今徧请圣贤师　　先向剎尘扬律藏

　　至心随喜

　　初发道心诸佛子　　终登妙果大慈尊　　所有熏修出世缘　　我今一一皆随喜

　　至心回向

　　戒定慧中曾习行　　闻思修内或生因　　回向真如法界中　　普滋群有沾常乐

　　至心发愿

　　鹅珠誓共行慈利　　草系期同护戒根　　遮性无边誓等持　　常游佛道开禅智
　　右真悟律师第一章云丹徒降诞者。按行状云。大师在京华生长。即京兆府。而云长城丹徒。盖指祖宗所出。非生处也。第八章按礼记辨四方语。各有其职。东方曰寄。南方曰象。西方曰狄鞮(音蹄)。北方曰译。周礼谓象胥乃通四方之言。胥字上声呼之。今作平声。误矣。若作上声则音律不便。今对西竺。宜云狄鞮。且仍旧贯。学者不可不知。

　　南山祖师礼赞文(毕)

