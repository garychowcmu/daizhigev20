续藏经   兰盆献供仪
　宋 元照重集
　　 

　　兰盆献供仪(并序)

　　昔孤山法师尝作兰盆礼赞文。三宝目连共为六位。启白忏悔各四句而已。仍用常途罗汉礼请之声。后真悟律师更为天竺祖礼唱之。遂加启请冠于赞首。移孤山四句以为叹佛。予谓释子奉行兰盆。固当代为存亡露过陈悔。又依经设供必先咒愿。此二乃法会之至要。而昔皆遗之。故今於叹佛后依经出咒愿法。又礼赞后别出悔文。余并仍旧贯。无别改作。有加圭峰一赞及劝请等偈。今例不存。各其志尔。
　　余杭沙门释　元照　重集。
　　(初入道场。三礼已。互跪。烧香散华。首者唱云)。
　　恭以牟尼化主。大孝慈尊。三祗功行告圆。万德庄严克备。在因在果咸推孝顺为宗。居圣居凡皆以报恩为本。寻以王宫诞瑞。弃金轮而出家。道树证真。伏天魔而成圣。指三千为化境。演八万为法门。亲升忉利天中为摩耶而说法。躬向迦维国内酬净饭以担棺。睹目连救母无方。示自恣盂兰妙供。使盆罗百味式贡三尊。仰贤圣之威光。济自他之存没。今则爰当休夏。聊展微肴。普伸供献之仪。用答劬劳之德。惟冀十方圣众俱降道场。同享克诚。俯回昭鉴。
　　(唱已一礼。复跪执炉。冥想众圣。请云)。
　　一心奉请兰盆教主久报亲恩释迦文佛。
　　唯愿降临道场受我供养(三请一礼下同)。
　　一心奉请兰盆至教报亲拔苦法门修多罗藏。　　一心奉请十方自恣得道圣贤菩萨僧众。　　一心奉请十方自恣得道圣贤缘觉僧众。　　一心奉请十方自恣得道圣贤声闻僧众。　　一心奉请报亲入道起教利生目连尊者。
　　(请已起立。称叹三宝。同声咒愿)。
　　稽首释迦真教法　　三乘贤圣目连尊　　我今禀教报亲恩　　愿轸慈悲听赞叹
　　我等各为报答所生父母罔极深恩。具饭百味五果香油挺烛。供养三宝．十方自恣大德众僧。愿使现在父母寿命百年。无一切苦恼之患。乃至七世父母离饿鬼苦。生人天中。福乐无极。徧周法界无量众生。承此熏修俱沾利乐。(三徧。或更陈叙宣疏。或念佛等。临时自裁。然后礼赞。唱云)。
　　一心顶礼兰盆教主久报亲恩释迦文佛。
　　历劫修行成圣道　　目连哀请演真乘　　父王反拜踊虚空　　田主闻言解罗网　　修因证果同归孝　　化他自行尽酬恩　　愿回慈眼视众生　　令彼存亡皆受赐
　　故我一心归命顶礼。(此同声和已。三礼。下并同)。
　　一心顶礼兰盆至教报亲拔苦法门修多罗藏。
　　金口广谈无量教　　报亲唯此应机缘　　拔苦偏称自恣僧　　垂慈更示兰盆法　　庆喜宣传言已备　　昙摩翻译道弥光　　王臣贵贱悉遵行　　妙训明明逾日月
　　一心顶礼十方自恣得道圣贤菩萨僧众。
　　悲智俱修称大士　　上求下化历僧祇　　济物长乘六度舟　　利他悉到三空岸　　内证将臻诸佛境　　随缘或现比丘形　　而今既降道场来　　愿使存亡皆离苦
　　一心顶礼十方自恣得道圣贤缘觉僧众。
　　利智不因师匠授　　谛观缘起悟无生　　说法传灯号部行　　修心无侣称麟喻　　真空顿了看华谢　　烦恼全除听钏声　　而今既降道场来　　愿使存亡皆离苦
　　一心顶礼十方自恣得道圣贤声闻僧众。
　　山间树下安居胜　　四谛深观得有余　　暄喧生死果全倾　　寂寂涅盘心已证　　六通自在超魔境　　八解逍遥号福田　　而今既降道场来　　愿使存亡皆离苦
　　一心顶礼报亲入道起教利生目连尊者。
　　神通第一居无学　　为报亲恩乃出家　　自力难除慈母殃　　哀号遂奉如来教　　发起微言资后世　　揄扬孝道利群生　　而今既降道场来　　愿使存亡皆离苦
　　(赞已互跪。追想存亡父母。恳切至诚忏悔)。
　　至心忏悔。我等所生父母。多世亲缘。自背真常。长流生死。顺无明之倒想。随欲境以攀缘。恣放六情故为十恶。贪嗔边见杀盗邪淫。两舌恶口以欺诬。绮语妄言而诳惑。加以吝财荒色酣酒嗜音。慢辱僧尼轻陵佛法。餐啖众生血肉。伤残无量合灵。不思万劫之殃。但顾一时之美。或现遭厄难。或后受沈沦。忝当割爱出家。理合修身报德。幸值佛欢喜日僧自恣时。仰遵调御法门。式奉盂兰盆供。但以生缘义重。哀慕情深。由是輙叙瑕疵。代申忏悔。仗三宝威神加被。众僧功行冥熏。令彼罪根俱时除灭。亡没迁神於天上。永脱冥途。生存保寿於人间。常无病恼。善根弥固。正信增深。俱出轮回。尽生安养。无缘普覆。有感遂通。愿赐哀怜。俯垂护念(三徧)。
　　忏悔已。至心归命顶礼(此一人唱已。一礼起绕旋唱云)。
　　南无十方佛　　南无十方法　　南无十方僧　　南无兰盆教主释迦文佛　　南无兰盆至教修多罗藏　　南无十方自恣菩萨僧众　　南无十方自恣缘觉僧众　　南无十方自恣声闻僧众　　南无报亲入道目连尊者
　　(旋绕三称已。讽盂兰盆经。或余经等。尽诚便散)

　　兰盆献供仪

　　绍兴甲子季夏比丘宗炬重写募缘刊板流通。各为生身父母。历劫亲缘。忏涤罪根。庄严净土。
