续藏经   南山祖师礼赞文
　宋 仁岳述
　　 

　　南山祖师礼赞文

　　　　霅川沙门释　仁岳　述
　　窃以五乘启运唯声闻最先。三藏流辉故毗尼为本。务遵正法。允属宗师。既华竺以同文。遂圣贤而接武。恭惟南山教主西明律师。迹应隋唐。化敷京隰。仪刑开士尝示现於三生。申锡彝章乃流通於四分。伏自纻麻染翰删补成篇。空中之降氎虽分。案上之贯华靡散。至诚所感昭应良多。会天辩以晤言。使神功而宿卫。繇是德推僧首为后世之波离。学赡儒宗实方袍之平叔。诸夏机缘告谢率天补处。爰升妙用难量常情罔逮。我等叨承祖裔。获禀孙谋。属讳日以斯临。敢陈礿供。想慈风而如在。聊杼赞辞。庶享克诚。俯回昭鉴。
　　一心奉请南山教主澄照大师。
　　惟愿降临道场。受我供养。
　　月在太虚则百川现影。心冥至道则三界垂形。德山高而迈古贤。词河注而润来学。
　　一心顶礼日严精舍求宝函舍利时身南山尊者。(下皆仿此)
　　尸罗欲向灵坛受　　舍利先从圣像求　　翘首刳心寂尔间　　宝函珠颗铿然降　　法兰赍至功非异　　僧会祈来事可同　　五分身因自此成　　首师戒品无虚授
　　故我一心归命顶礼。(下皆仿此)。
　　一心顶礼纻麻兰若撰毗尼事钞时身。
　　姚秦律部翻传后　　元魏宗师讲说来　　象扇虽扬上首言　　虬文终待南山笔　　五乘方驾毗尼道　　三行潜通解脱门　　去滥传真意不诬　　新章旧疏今何在
　　一心顶礼太一山内修般舟三昧时身。
　　择地卜居当宝势　　依经修定号般舟　　九旬行处道场圆　　三昧成时心性显　　听法或逢龙变女　　呈祥曾感陆生莲　　历观僧史圣贤中　　希有如斯精进者
　　一心顶礼沁部云室感天童给侍时身。
　　久持净业无诸染　　爰感童真侍四仪　　檀炷氤氲发座隅　　铢衣绰约来天界　　考盘自得无何趣　　叩寂谁知不住心　　后代遗踪尚可寻　　白云虚室还如故
　　一心顶礼西明金剎受佛牙供养时身。
　　世主涅盘从火化　　佛牙分布在天宫　　若非菩萨显殊熏　　安得那咤传至宝　　鸣佩忽随天籁寂　　彩光犹带月华寒　　当时入塔付文网　　永与劳生为福利
　　一心顶礼清官宝地讲楞伽毗奈时身。
　　慈容侃侃居师座　　真侣莘莘集句筵　　始为经宗演大乘　　终因律学垂彝范　　栖身岂羡千株柰　　化物宁拘一室筹　　辩才无碍异常伦　　堪受南天甘露赐
　　一心顶礼慈恩靖馆与那提翻译时身。
　　远人慕义来唐国　　大士承恩赴译场　　索隐同翻五印文　　摛华自冠三经序　　蒲牢振响闻清禁　　薝卜流馨达紫宸　　千年像法渐陵迟　　琅函钿轴谁开演
　　一心顶礼净业故寺建宝坛授戒时身。
　　古佛曾经封土处　　金园依旧筑坛时　　五级珠连覆釜形　　四方星应璇玑象　　成功遂有长眉礼　　增戒仍多白足升　　光阐毗尼唯一人　　梵僧不是虚称赞
　　一心顶礼终南坛谷入泥洹封定时身。
　　阎州应迹缘初谢　　良月加趺定不还　　薪火虽云有灭时　　空华元是无生相　　棘林空遗天香在　　石室深扃夜景长　　戒德弥彰身后名　　懿宗追谥为澄照
　　一心顶礼兜率天上生逸多内院时身。
　　六事久修知足行　　二严亲近逸多身　　既留蝉蜕在南山　　俄受莲胎生内院　　法门已证圆成性　　人界无忘汲引心　　天耳如闻哀叹声　　愿向龙华先得度

　　至心忏悔

　　我及十方法界一切众生。无始妄源。本来真净。结精明而为念。吸尘象以成劳。七趣流形罔有知归之所。三乘被物曾无命驾之期。随惑业以飘零。在死生而孤露。宿缘微善。今禀最灵。剪发毁容虽已参於僧宝。绝情洗欲且未涉於法流。何当像季之时。获奉终南之教。所愧身心靡执。遮性难持。违三千威仪。破八万微细。彝章屡犯。善法都亡。尸捐潡澥之间讵堪经宿。粪刻旃檀之状那可闻香。犹赖佛轸慈悲。理容忏悔。既权门而已辟。故实道以同遵。当观罪性虚融。即使戒根清净。四依如在。三宝真常。惟愿哀怜。俱垂护念。
　　忏悔已。至心归命顶礼。(下皆仿之)。

　　至心劝请

　　如来住寿依三藏　　诸祖潜神在十方　　我今劝请演毗尼　　长与人天行圣道

　　至心随喜

　　一乘等赐灵山后　　万善同归秘藏中　　是故修行大士因　　有为无漏皆随喜

　　至心回向

　　心佛众生同体性　　戒禅智慧互庄严　　尽回功德向菩提　　不住有流登彼岸

　　至心发愿

　　愿奉律仪如上首　　亲於法会说圆通　　身心寂灭得无疑　　以佛道声闻一切
　　右霅溪法师赞叹德之辞。乃孤山法师所撰。元不出祖礼。彼既采用。故不复移改也。

　　南山祖师赞文(毕)

