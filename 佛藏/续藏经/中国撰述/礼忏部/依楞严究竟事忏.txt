续藏经   依楞严究竟事忏
　明 禅修述


　　 

　　依楞严究竟事忏卷上

　　凡熏修楞严究竟忏法。不须别作佛事。不必申奏表牒。不用金银钱袱。不动铙钹云锣。但当延名僧善士。朗诵忏文。静观罪性。观想佛象。至诚礼拜。必致感应。夫水清月现。镜净像生。克念在我。无有不如愿者矣。　　一随力陈设佛像　菩萨像　罗汉像　诸天护法像　净水　净茶　净镜　名香　灯烛　时华　时果　时蓏　三德之饭　六味之蔬　凡室中所有珍宝妙物鲜洁段帛。悉要列供。不可隐细用粗。匿新使敝。
　　先诵大佛顶首楞严咒结界　次严净祝赞　次开启忏法。

　　上卷入忏启白

　　切以尘寰滚滚业海茫茫。最初不觉。忽起无明。始从法界分流。遂至随缘泪没。奔趋逐境各不相知。界则成住坏空。心则生住异灭。五蕴盖覆。五欲恣荒。念虑飘忽。如空中之游尘。动作轻狂。似海中之波浪。繇是依心起法。见境生情。六道之轮回不息。七趣之形状无涯。空散销沉。悉具如来德相。飞行蠢蠕俱禀。善逝灵知。天宫多乐。人道难生。芥投针孔。其中之风雨最艰。龟值浮槎。此际之狂澜非易。虽三因三缘之已具。而七七十月之罕成。住胎出胎受苦万状。三周九岁疾疹多般。既有夫妇之偕。便婴男女之累。纷飞心绪。劳碌形骸。着我耽人。爱美憎恶。世法浓染。等胶漆之。粘连。情欲缠绵。若鱼水之轇轕。趋时胃险。害他保身。为利杀牲。以钱网肉。但知养其口体。不念殃及无罪。锚铢是争。睚眦必报。一生颦蹙。开口之笑。希逢毕世熬煎。称意之事。能几官高爵厚。宠辱若惊。库溢仓陈。得失尤患。夭横疾病。衰朽龙锺。林林而生。泯泯而死。当舍寿时。生龟脱筒。徒盼难割之骨肉。空牵苦积之田财。恶业冤雠。追寻不释。结习烦恼。贴体不离。非入火镬刀山。定配披毛戴角。是以大觉出世。迷人之大梦唤回。圣教流传。季叶之苦。轮可息。开慈悲法眼。悯弱丧穷途。罪恶已构。何能自拔泥犂。福善续为庶得。赎其过咎。地跌还从地起。心造要以心除。阐忏悔法门。度沉沦苦类。今者礼忏众等。何幸预修。从此改过图新。惧罪迁善。焚香散华。设像礼拜。千年积暗。燃一灯以破除。万劫重迷。聆片言而领悟。前念着境。后念远离。邪见销镕。正信牢固。有漏有为。空华水月。能觉所觉。谷响乾城。达罪性之本空。入唯心之识定。我衷耿耿。圣鉴昭昭。伏愿不逢恶友。不遇恶缘。不发恶言。不起恶念。善业纯熟。善果圆成。善法行持。善人接引。星辰顺旺。运限亨通。四时吉利。营求果遂。其心百岁。康宁福祉。介萃於体。诸天拥护。魔怪潜藏。不作十习。之因。不受六交之报。直往菩提。径登彼岸。更愿人人悔悟。物物丰饶。政教化成。雨旸时若无龙斗蛟起山崩岸圻之灾。无地动水立屋倒舟沉之患。无兵戈之衅。无饥馑之虞。无疫疠虫蝗。无盗贼奸宄。玉烛恒调。金瓯永固。万方普顺。於。
　　一人四夷遵行。於十善各保疆字。共乐升平。不为尤物所移。不被宵人所诱。不至暴珍天物。不敢违逆天心。报应如影响。因果如瓜荳。理必填还。事无差爽。俱怀恐惧。同修忏悔。深省无常苦空。期获常乐我净。虔诚启白。智照证盟。

　　开忏偈

　　得成菩提降伏魔　　宣说佛名忏悔法　　三千诸佛繇此兴　　我今谛信愿如是

　　依楞严究竟事忏卷上

　　　　南中鸡足山悉檀寺沙门释禅　修述
　　大众至诚心　　建立忏悔法　　严净结坛场　　香华为供养　　当发深净信　　信佛语教导　　先敬礼三宝　　后各自陈意　　无始至於今　　三业十恶罪　　六根为贼媒　　自劫家中宝　　五阴主人迷　　随妄想流转　　妄取诸尘境　　妄入六趣中　　知妄即当离　　幻离成正觉　　悔悟必悛改　　当观罪性空　　若欲忏悔者　　端坐念实相　　如日照虚空　　如灯然暗室　　见真如法界　　洁净离垢染　　从此极未来　　同一切众生　　俱得白净法　　速成菩提道
　　开启楞严究竟忏法一心顶礼。
　　南无尽虚空徧法界十方三世尘尘剎剎帝网无尽常住佛陀耶(一唱一和拜下同)　　南无尽虚空徧法界十方三世尘尘剎剎帝网无尽常住达么耶　　南无尽虚空徧法界十方三世尘尘剎剎帝网无尽常住僧伽耶
　　华严经行愿品。普贤菩萨告善财言。善男子。言忏除业障者。菩萨自念。我於过去无始劫中。由贪瞋痴。发身口意。作诸恶业。无量无边。若此恶业有体相者。尽虚空界不能容受。我今悉以清净三业。徧於法界极微尘剎。一切诸佛菩萨众前。诚心忏悔。后不复造。恒住净戒。一切功德如是。虚空界尽。众生界尽。众生业尽。众生烦恼尽。我忏乃尽。而虚空界乃至众生烦恼不可尽。故我此忏悔无有穷尽。念念相续。无有间。断身语意业无有疲厌。观药王药上经云。释迦牟尼佛告大众言。我曾往昔无数劫时。於妙光佛。末法之中。出家学道。闻是五十三佛名。心生欢喜。复教他人。展转闻持。至三千人。敬礼诸佛因缘。超越无数亿劫生死之罪。初千人为华光佛至毗舍浮佛。於过去庄严劫成佛。中千人为拘留孙佛至楼至佛。於现在贤劫次第成佛。后千人为日光佛至须弥相佛。於星宿劫当得成佛。佛告宝积。十方现在诸佛。善德如来等亦得闻是佛名故。各皆成佛。若有众生。欲得除灭四重禁罪。欲得忏悔。五逆十恶欲得除灭。无根谤法极重之罪。当勤礼敬五十三佛名号。三聚经云。诸佛在世。当慈念我。若我此生。若我前生。从无始生死以来。所作众罪若自作。若教他作。见作随喜。若塔若僧。若四方僧物。若自取。若教他取。见取随喜。五无间罪若自作。若教他作。见作随喜。十不善道若自作。若教他作。见作随喜。所作罪障。或有覆藏。或不覆藏。应堕地狱饿鬼畜生诸余恶趣边地下贱及蔑戾车。如是等处。今皆忏悔。所有善根。回向阿耨多罗三藐三菩提。今此在会僧俗。信善男女。钦遵圣教。起深净信。俱发菩提心。设像作法。熏修忏悔法门。谛观无生真理。涅盘经言。有二徤儿。一不作罪。二作。已能悔然。我等久在凡夫地。生心起念。动身发语。无非罪过。何能不作。惟是积迷稔恶。深习厚染。无勇徤心。不知悛革。所以轮回六道。莫繇自拔。今者何幸得遇忏法。正是作已。能悔之时。梵语忏摩。此云请忍。亦云悔过。就此而言。则知获罪。三宝天龙。父母师长。同坛尊腊。便当恳请。忍受宽耐。慈悲解释。宥恕我罪。容我忏谢。至於一切自作自受。负命负财。明构阴谋。欺昧难测。等罪尤当。警惕心虑。鞭策六根。发七种心。忏三种障。兴惭识愧。克责内省。痛加改悔。矢志图新。后不复造。繇此一念惺悟怨艾之明。乘三宝力。顿使从前罪状。雾散氷消。怨解雠释。各发善念。共趣道场。先忏十种。顺生死心。以为所治。一妄计人我起於身见。二内具烦恼外遇恶缘我心增盛。三内外既具灭善心事不喜他善。四纵恣三业无恶不为。五事虽不广恶心徧布。六恶心相续昼夜不断。之覆讳过失不欲人知。八虏扈抵突不畏恶道。九无惭无愧不惧凡圣。十拨无因果作一阐提。从无始来。无不皆尔。今当回心发善。逆生死流。顺涅盘道。且惟狂克念作圣。唯迷省悟为觉。在理灼然。易於反掌。各宜发诚信心。除疑惑想。切勿执着世说辜负己灵。觅头奔走。为迷中之倍人。开眼昏沉。作醒时之醉汉。良以聪明之士忽略无常。志气逸越。不念登高繇卑。行远自迩。徒欲骤躐崇台。绝尘天表。究竟实际。空过一生。既知其失。相与躬行力践。宝所非遥。各自努力。身口意业。精一至到。不知其它。惟见巍巍。相好。如来举体光明。慈容怡悦。与我自身非一非异。充满虚空。我今五体投地。尽礼无余。感应道交。桴鼓不爽。普为一切众生。归依无量无边大慈悲父(於佛名经菩提流支译本略出)。
　　南无过去毗婆尸佛　　南无尸弃佛　　南无毗舍浮佛　　南无拘留孙佛　　南无拘那含牟尼佛　　南无迦叶佛　　南无本师释迦牟尼佛　　南无当来弥勒佛　　南无楞严会上宝光留照十方微尘数诸佛　　南无五十三佛　　南无三十五佛　　南无百七十佛　　南无过去庄严劫千佛　　南无现在贤劫千佛　　南无未来星宿劫千佛　　南无东方阿閦佛　　南无南方普满佛　　南无西方无量寿佛　　南无北方难胜佛　　南无东南方治地佛　　南无西南方那罗延佛　　南无西北方月光面佛　　南无东北方寂诸根佛　　南无下方实行佛　　南无上方无量胜佛　　南无文殊师利菩萨　　南无普贤菩萨　　南无观世音菩萨　　南无得大势至菩萨　　南无常随佛学一千二百五十五大阿罗汉
　　楞伽经云。藏识海常住境界风所动种种诸识浪。腾跃而转生。解深密经云。阿陀那识甚微细。一切种子如瀑流。首楞严经云。陀那微细识习气成瀑流。阿毗达摩经云。繇摄藏诸法一切种子识。故名阿赖耶胜者。我开示则知此识体即如来藏。以其受熏持种。是生死之根本。若离念清净。乃涅盘之正音。繇夫真如随缘不生。灭与生灭和合。妄见根身器界。善恶好丑。起惑造业。随因受报法身。轮转於五趣。故名众生。虽摩尼珠不为垢染。而久没污泥。当以方便索出。譬诸澄水磨镜。渐见清明。登金刚道。普照十方。成此大事因缘。不枉丈夫眉宇。脱一念相应。从缘悟入。犹有无始种现。习气亦须并净。各当自陈自讼。应观外四大造色为器界。内四大造色为根身。从旷劫来。繇眼耳鼻舌身意六根。贪色声香味触法六入。依根发识。识能了别。假名为心。所谓心者非身内之赤肉团。乃精神灵妙。集诸种子。起现行故。能熏积诸法种故。能缘虑自分境故。繇是依心王起法。与心相应而系属。故曰作意。於所缘境。警令心起。引之趣境。触境为性。领纳违顺。生欢戚相。取像施设。造作思惟。贪於乐具。嗔於苦具。恃己慢他。不明无慧。疑豫谛理。如六群之党邪。颠倒见计。若六师之习伪。抱忿怀恨。追恼忆恶。隐覆欺自。每懊悔不安。矫诈罔他。恒謟顺非实。憍一技而傲物。报微忤而害人。闻他荣善则万箭攒心。见有义为则一毛伤体。不耻私犯。宁顾惜於羞惭。遑恤公评。罕芥蒂於愧恧。岂信德业。为身之四维。恣行不简。何知勤慎。为道之三宝。懒软无条。放旷六根。损障三善。居诸瞢懂。惟溷浊於昏沉。积累轻浮。特嚣烦於掉举。其正念则徤忘。其恶慧则流注。耽睡眠而情甘暗劣。乐非祸而自陷刑章。寻求粗犷。以匆遽乎名言。伺察细微。以潜幽乎意思。别别观境。数数取趣。带质无质。见分相分。法我人我。执非谬之度量。能缘所缘。实染净之依附。独头独影。孰测心境之端倪。去后来先。难作死生之主宰。是以出没三涂。循环六道。何业不造。何类不游。或受山峰之巨身。或赋游尘之眇质。恶多善少。乐短苦长。今者幸获人身。隔生失忆。苟知宿命。恐惧靡宁。从兹已去。各带无常。未卜作何面孔。必冀胜於今生。能秉此志。急宜改图。愿与一切众生。若亲若怨。若幽若显。若征若着。四生九类。自有识神已来。无明所覆。结使所缠。烦恼所乱。蕴盖所遮。构有形之冤对。愈大海之波澜。缔无相之愆尤。等太虚之涯际。直须从前洗涤彻底掀翻。如割发及肤剪爪侵体。至诚真切。说己罪名。面对圣容。哀受我悔。一时澡雪。相与五轮着地。恳祷礼拜如来所知十方三世大慈悲父。
　　南无六十功德宝佛　　南无六十二毗留罗佛　　南无八万四千自在幢佛　　南无三百大幢佛　　南无五百净声王佛　　南无五百波头摩王佛　　南无五百日声佛　　南无五百乐自在声佛　　南无五百普光佛　　南无五百波头摩上王佛　　南无七百法光庄严佛　　南无千法庄严王佛　　南无百亿微尘金刚藏佛　　南无三万散华佛　　南无三万三百称声王佛　　南无八万四千阿难陀佛　　南无千八百寂灭佛　　南无五百欢喜佛　　南无五百威德佛　　南无五百上威德佛　　南无五百日王佛　　南无千云雷声王佛　　南无千日炽自在声佛　　南无千离垢声自在王佛　　南无千势自在声佛　　南无二十五圆通菩萨　　南无地藏菩萨　　南无虚空藏菩萨　　南无金刚藏菩萨　　南无解脱月菩萨
　　经言。世界无边。众生无量。前际无始。后际无终。今此所居中国。不啻梯米之在太仓前。此受过身形。亦逾野马之飘广莫。则知已成诸佛微尘数。极微尘数将成诸佛恒河沙。尽恒河沙。目前新新不住。念念迁流。剎那剎那。生灭生灭。吾犹昔人。非昔人见。虽不皱面已皱。抚躬循想既往。晦昧良用。愓然夫绝。不知三细六粗。安能断九地九品。攀缘弥久。扰动益加。力难砥柱。中流惟任。奔波东逝。山川非险。天道易知。覆雨翻云。乱朱变白。阳善阴恶。面是背非。阴符揣摩。纵横名法。苏张范蔡。种蠡孙吴。蓄留侯之奇谋。用曲逆之秘计。残忍莫让於白起。惨毒无殊於商鞅。或假仁义而盗名。或饰忠贞而窃国。或强食弱肉。以众而暴寡。或贬善褒恶。举枉而措直。反常乖理而不纳良规。倒行逆施而罔遵圣训。屠城则不遗噍类。竭泽则靡弃小鲜。赤人之族必覆其巢。夺人之位终绝其祀。下而烝上。疎而间亲。不别爪李嫌疑。常游华柳街巷。庙中梁下。甘为焚溺之夫。车上草间。遂作奔淫之妇。泣鱼字凤之流。分桃断袖之辈。污秽净地。瑕玷贞闺。讪谤名流。诬捏高德。未见说见。不知言知。诈发盟誓。罔知句句。自酬刻意。咒诅莫悟。念念自害。以利网利。恶求多求。非分相干。出位慕外。抱病不肯悔。犹肆贪饕。临危弗之觉。尚冀遐算。种种爱情。色色染着。见烟知火。落叶知秋。人所曾为。谁不行过。红尘滚滚。那有出世之途。黑海漫漫。竟乏度脱之楫。繇是大雄大觉尽见尽知。兴慈运悲。济苦与乐。示教利喜。指为善之阶梯。开示悟入。瞩进道之捷径。设八万四千法门。破八万四千烦恼。委说详陈。耳提面命。我等稍知向往。良心痛悔。发露自鸣。势难藏覆。如日中不能逃影。镜里未可匿形。所有业根应念锄拔。疏沦心志。稽首归依四生慈父。
　　南无千功德盖幢安稳自在王佛　　南无十千迦叶佛　　南无千远离诸怖声自在王佛　　南无千无垢声自在王佛　　南无二千宝幢佛　　南无八千坚精进佛　　南无八千威德佛　　南无八千燃灯佛　　南无十千清净面莲华香积佛　　南无二万亿威音王佛　　南无十千庄严王佛　　南无十千星宿佛　　南无一万八千娑罗王佛　　南无一万八千普护佛　　南无三千毗卢舍那佛　　南无三千放光佛　　南无三万日月太白佛　　南无六万波头摩上王佛　　南无六万能令众生离诸见佛　　南无六十百千万成就义见佛　　南无无量百千万名不可胜佛　　南无具足四无碍智菩萨　　南无常忧念一切人菩萨　　南无於一切国土普现庄严藏菩萨　　南无常持至诚菩萨　　南无善财菩萨
　　盖惟中朝恩命。重罪轻罪。已发未发。逢赦悉原。华严经四句偈。能破地狱。金刚经为阎罗殿前赦书。金光明经忏悔能坏诸苦。尽不善业。是知忏悔法门。真渡海浮囊。破暗明炬。其通韵达识。自当渴奉服膺。奚俟晓劝。应知从无始来。用诸妄想。颠倒行事。自取流转。不知此心活鱍鱍地。离尘出指。妄推在内在外在根在中。昧空结色。遗本迷还。别业妄见。背觉合尘。所觉所明。立同立异。扰乱生劳。浑浊成恼。昼夜思想。念念不停。於中善念恒少。恶念恒多。事即未行。幽对冥构。忆善受胜报。思恶自沉沦。何况明为显作。安能条列缕指。以吾人一圆融清净宝。觉六织妄成。见不超色。染於黑白妖妍。听不出声。惑於郑卫歌乐。齅不越香。溺於脂粉麝檀。尝不绝味。嗜於海陆血肉。觉不离触。悦於细滑柔美。知不踰法。揽於世智小慧。同业相缠。合离成化。色发想成。异憎同爱。交遘吸引。细想入胎。一七日名凝滑。二七名疱。三七为软肉。四七为坚肉。五七曰形位。於是名色六根悉生。一切众生皆以淫欲。而正性命结爱缠想。父母子孙血脉传续。种类不断。贪染不止。口体所资。因依饮食。弗能茹蔬。甘淡惟嗜。肥脆腥膻。递相吞啖。彼此酬还。今羊之力。弱初未尝。将己身舍与人食。被人以强不与而取。以供庖厨於他身命财非理侵夺。杀乃兼盗。负命责债。物之胶漆。故生死不已。爱心怜色。情之鱼水。故缠缚无休。根本轮回。业果相续。紧基乎此。於中微琐过犯。惟诸佛菩萨悉知悉见。齐诸佛菩萨所知所见。愿以大悲水浣濯令净。容听忏悔。归命十力慈父。
　　南无二亿拘邻佛　　南无三亿弗沙佛　　南无六十亿大庄严佛　　南无八十亿实体法决定佛　　南无六十亿娑罗自在王佛　　南无十八亿日月灯明佛　　南无百亿决定光明佛　　南无四十亿那由他妙声王佛　　南无二十百亿云自在王佛　　南无百亿释迦牟尼佛　　南无二十亿怖畏声王佛　　南无亿千乐庄严佛　　南无六十频婆罗远离诸怖畏佛　　南无亿那由他百千觉华佛　　南无须弥山微尘数一切功德山王胜名佛　　南无十方佛国土不可说亿那由他微尘数普贤佛　　南无初发心念断疑发解断烦恼佛　　南无东方善德佛　　南无南方宝相佛　　南无西方普光佛　　南无北方相德佛　　南无东南方网明佛　　南无西南方上智佛　　南无西北方华德佛　　南无东北方明智佛　　南无下方明德佛　　南无上方香积佛　　南无师子游戏菩萨　　南无师子奋迅菩萨　　南无师子幡菩萨　　南无师子作菩萨
　　复次忏悔人处无常苦空。世间俱是旅洎幻化。生不满百年。每作千岁之计。执着情见。坚固我相。所以苦恼至重。祸患极多。朋友凋而不省。亲戚逝而不觉。前代江山。古时田产。阅人已多。不过蘧庐。今暂得之。势为长久之物。每事患失。百方致力保持。岂知天地虚空。在吾妙明心中。如片云点太。清里惟认一浮沤体。穷尽瀛渤。如来说为可怜愍者。兹当忏除诸苦。难以枚举。且以简册所载。耳食目系。显着明白。表暴一二。仰凭圣鉴。忏除阎浮提内中国外邦正朔闰位人主嗜杀。不杀不乐。殿省群臣。胁息重足。得保一日。如度十年之苦。忏除或以谏杀。以才杀。以诗文杀。犯忌讳杀。权重杀。名重杀之苦。忏除谗杀妬杀。诬杀误杀。酷吏希旨罗织告蜜杀。嗾引贤能牵逮忠正无干良善株连族杀之苦。忏除骨肉相残。兵连祸结。诸王树党。逼迁乘舆。杀人盈城。血流漂卤之苦。忏除中原失鹿。日寻干戈。九州分裂。一十六国战争之苦。忏除强臣制主。威权日去。心腹党与。布满宫庭。起居呼召。动加防简。遂至总百。揆加九锡。移祚禅位。愿后身不生王家。求为黔首。而不可得之苦。忏除诛锄豪杰。禁锢英叉。放逐贤良。降黜民望之苦。忏除常侍军容。怙宠专权。幽君杀直。肆雪天下。一旦祸发。诛戮殆尽之苦。忏除卖官鬻爵。贿赂公行。贪官墨吏。枉法取财。刻核少恩。雪民吸髓。刺史灭门。县令破家之苦。忏除盗贼充斤。截路劫抢。抄掠乡村。驱掳人畜之苦。忏除暴敛横赋。间架科镪。落地打税。空身入市索钱之苦。忏除征伐不息。运输满道之苦。忏除因田出卒。计口抽丁。父子乖离。夫妇绝叫。蛮烟瘴海。虏塞胡沙。千去不一回。死作他乡鬼之苦。忏除宵征灵宿之苦。衔枚疾驱之苦。失道落岩。阱苦无水。饮马尿苦。寒堕指苦。喝喘毙苦。甲冑生虮虱苦。两军对垒苦。偷营劫寨苦。塘报侦探苦。[拚-ㄙ+ㄊ]命鏖战苦。流矢飞炮苦。临阵杀戮苦。败北奔逃苦。戎马践踏苦。矢集於目。金伤於体。求生不得。求死不得之苦。忏除攻城苦。围困苦。三斤黄金贸不得三升米苦。食草根树皮尽。食革履韦带尽。锉荐席尽。茹毛毡尽。易子而食。析骨而炊之苦。忏除秤卖人肉苦。眼见妻子被兵牵去杀食不能护止之。苦羸弱疲惫。犹持兵上城斗战苦。盻望救兵至。一日如过三秋苦。满城相食垂尽苦忏除聚人为量。暴人为腊想人之肉。纳人於臼。或名烧把火。或名不美羹。或谓两脚羊。或谓和骨烂之苦。忏除僵尸积野臭秽熏天苦。白骨堆山收葬无人苦。忏除大兵之后。饥馑凶年之苦。瘟疫传染。闻气即中。比屋皆空之苦。忏除珠玉黄金满市而无斗粟之苦。忏除十年九潦苦。八年七旱苦。过时不雨苦。久雨不霁苦。虫蝗蔽天食禾稼苦。氷雹恶风落谷实苦。忏除河决海啸冲没郡邑村店之苦。忏际回禄为灾延烧闾阎灰烬之苦。忏除官商舟楫。遭遇旋风。雪浪沈溺之苦。忏除恶心邪见。断善灭性。折寺坏塔。毁像残经。当堕地狱之苦。忏悔鞭拷僧尼。辱骂沙门。嘲弄缁流。诬谤净行。当入恶道之苦。忏悔见人饥寒不肯周给。叫街行乞不肯施与。悭惜加毁当堕饿鬼之苦。忏悔破和合僧。訾议戒律。搅散斋会。阻废善事。毁坏功德林。成就阿鼻狱之苦。忏除运限命宫。雠星凶曜。五行克伐。衰病死墓。年杀月灾。时日刑冲。官符疾厄。太岁阴府。灾退空亡。阑于大耗。四时邪气。四大增损之苦。忏除沉痾痼症。久卧床席。疗治不瘥之苦。忏除异病怪疮。皮骨连立。脓血淋漓。腥恶难近之苦。忏除羁人旅馆。客子天涯。槖金既尽。貂裘复敞。干谒无门。乏资身之策。云霄失路。绝援引之人。落魄他乡。难归故里之苦。忏除游学之士。行脚之僧。冷寺荒村。只身吊影。婴缠疾恙。痛楚呻吟。更无汤药医疗。那有亲朋看顾之苦。忏除痘疹苦。短命苦。贫穷苦。下贱苦。盲聋苦。喑痖苦。形体不全苦。手足挛跛苦。眇苦矬苦。寒苦热苦。饥苦渴苦。衣服饮食粗粝不充之苦。忏除犯法苦。遭刑苦。流徒苦。狱囚苦。忏除怀孕苦。堕胎苦。产难苦。倒生苦。分娩不出苦。胞衣不下苦。忏除深宫望幸。怨阃思夫。嫁娶愆期。鳏寡孤独之苦。忏除被人宫割苦。自去势苦。自缢苦。自刎苦。自服毒苦。投渊赴井苦。忏除怨家下毒苦。雠人行刺苦。忏除虎豹抟噬苦。蛇蝎啮螫苦。忏际土石山崖。
　　坑埳堆阜。高下不平。荆棘毒药。秽恶充满之苦。举人间依正一切戕害苦楚。自今日始承三宝力。槩与蠲除。永不逢受。敬礼大慈悲父。
　　南无东方莲华最尊佛　　南无南方功德宝佛　　南无西方大光普徧佛　　南无北方无量功德庄严佛　　南无东南方能坏一切暗佛　　南无西南方心平等佛　　南无西北方大神通王佛　　南无东北方心同虚空佛　　南无下方宝优钵华佛　　南无上方大名称佛　　南无金轮炽盛光王佛　　南无孔雀明王佛　　南无四十亿那由他同名妙声佛　　南无千同名功德盖幢安稳自在王佛　　南无六千亿同名坚修柔软佛　　南无七千同名法庄严王佛　　南无药王菩萨　　南无药上菩萨
　　经云。从无始来。至於今日。不识诸佛及父母恩。不解善法。造作众恶。自恃种姓及诸财宝。盛年放逸。作诸恶行。心念不善。口作恶业。随心所作。不见其过。凡夫愚行。无知暗覆。亲近恶友。烦恼乱心。五欲因缘。心生忿恚。不知厌足。故作众恶。亲近非圣。因生悭嫉。贫穷因缘。奸谄作恶。系属於他。常有怖畏。不得自在。而造诸恶。贪欲恚痴。扰动其心。渴爱所逼。造作众恶。依因衣食。及以女色。诸结恼热。造作众恶。身口意恶所集三业。或不恭敬佛法圣众。以无智故诽谤正法。不知恭敬父母尊长。愚惑所覆。骄慢放逸。千劫所作极重恶业。志心忏悔。悉皆灭尽。诸佛世尊有大慈悲。当证微诚。哀受我悔。若我百劫所作众恶。以是因缘。生大忧苦。贫穷困乏。愁热惊惧。怖畏恶业。心常无劣。在在处处暂无欢乐。我之所有烦恼等垢。惟愿现在诸佛世尊。以大悲水洗除令净。过去诸恶今皆忏悔。现所作罪诚心发灵。所未作者更不敢作。已作之罪不敢覆藏。身业三种口四意三恶业受报。六趣险难。诚心忏悔。远离十恶。修行十善。安止十住。逮十力尊。我及众生诸根毁坏。悉令具足。病苦羸瘦悉令解脱。若受鞭挞。系缚枷锁。愁忧恐惧。扰乱其心。临当刑戮。无量怖畏。诸苦恼等。悉得解脱。饥得美食。渴得甘饮。盲者得视。聋者得听。痖者得言。裸者得衣。贫穷之者即得宝藏。仓库盈溢。无所乏少。众生相视。和颜悦色。他人善事。随喜赞成。愿诸女人皆成男子。智慧精进。行菩萨道。不适意报。愿悉灭尽。割裂爱网。破三有狱。至大涅盘。身心安乐。忏悔发愿已。归命礼三宝。
　　南无东方破疑净光佛　　南无南方无忧功德佛　　南无西方华严神通佛　　南无北方月殿清净佛　　南无东南方破一切暗佛　　南无西南方大哀观众生佛　　南无西北方香气放光明佛　　南无东北方无量功德海佛　　南无下方断一切疑佛　　南无上方离一切忧佛　　南无龙种上尊王佛　　南无龙自在王佛　　南无宝胜佛　　南无觉华定自在王佛　　南无袈裟幢佛　　南无师子吼佛　　南无琉璃金山宝华光照吉祥功德海佛　　南无善眼劫七十二那由他佛　　南无善见劫七十二亿佛　　南无净赞叹劫一万八千佛　　南无善行劫三万二千佛　　南无庄严劫八万四千佛　　南无金刚幢菩萨　　南无莲池海会阿[鞥-合+(白-日+田)]跋致一生补处上善菩萨　　南无信相菩萨　　南无无比菩萨　　南无常不离世菩萨　　南无无边身菩萨
　　次复忏悔。人间八苦。所谓众苦依止。名曰生苦。无明润业。不净受胎。增长出胎。良贱男女。端正丑陋。又能令变坏。名曰老。苦念念消息。终至灭坏。力不能挽。徒有嗟叹。又四大不调。名曰病苦。身则四百四病逼恼。不安心则愁戚。攀缘飞越不止。又能灭诸根。名曰死苦。虽时节代谢。或恶对招寻。或业报卒至。有福无命。禄尽难存。九种枉横。无量外缘又非爱共聚。名曰怨憎会苦。雠人怨家。为亲为友相谋相害。生隙生嫌。苦心领於苦境。好意不成好缘。又可爱相违。名曰爱别离苦。慈亲孝子。娇妻嫩儿。难兄难弟。可意悦心。无常奄至。一旦乖背。摧碎肝腹。痛彻骨髓。衔悲殓殡。再会无期。又希望不遂。名曰求不得苦。贫则求富。穷则求通。爱欲久持。恶欲速往。美名归己。好爵自縻。尤物频获。奇珍独有。田连阡陌。谷量牛马。致力营算。乖心违虑。不得称遂。怨天尤人。又总众苦相。名曰五阴炽盛苦。能盖覆心。种种趣境。积聚蕴结。不能照了。交煎烦热。斫性丧真。然诸苦所因。淫欲为本。四十二章经云。赖有一矣。实为轮回。败道之本。要知己身他身。五种不净。一者生处不净。是身为臭秽。不从莲华生。二种子不净。是身种不净。父母邪想有。三自性不净。四大不净聚。海水洗不洁。四自相不净。常流出不净。如囊盛秽物。五究竟不净。谛观於此身。终必归死处。虽复观妆艳美。蒨笑巧媚。直是满腔脓血。[月*夆]胀秽恶。白骨狼籍。智者无为。溺爱陆沉。若能轻澹一分。便是生天之捷径。禅智功德繇之而增。有生实苦。大患所丛。既知此已。相与忏除。敬礼大慈悲父。
　　南无东方无量离垢佛　　南无南方树根华王佛　　南无西方莲华自在佛　　南无北方金刚能破佛　　南无东南方悉檀义胜佛　　南无西南方金海自在王佛　　南无西北方无边自在王佛　　南无东北方无碍香象王佛　　南无下方无碍慧幢佛　　南无上方甘露上王佛　　南无宝世界善住力王佛　　南无十方上首世界起月光佛　　南无龙王世界上首佛　　南无善住世界善高聚佛　　南无无怖畏世界作称佛　　南无受香世界断诸难佛　　南无纯陀菩萨　　南无高贵德王菩萨　　南无救脱菩萨　　南无网明菩萨
　　经云。身中坚湿暖动。分为视听觉察。从始入终。五迭浑浊。如土投水。容貌泪然。空见相织。名为劫浊。身根相抟名为见浊。根境相缘名烦恼浊。惑业相趣名众生浊。性用相岐名为命浊。分为根识。粘湛发性。六为贼媒。自劫家宝。积生虚习。生住异灭。分剂头数。流逸奔驰。明暗动静。通塞恬变。离合生灭。如是十二。诸有为相。毕竟同中。生毕竟异。六结已成。是非锋起。心性狂乱。知见妄发。发妄不息。劳见发尘。目睛若劳。狂花乱起。山河大地生死颠倒。皆即狂劳。不知解结。当於结心。何能一亡。除其尘相。未解即事。舍於尘劳。惟有随流。任其飘没。破犯三决定。义违远大。毁盘城夫。摄心名戒。淫机一动。则心不可收。尘不可出。落爱见坑。失菩提路。蒸沙作饭。因果非伦。又慈心名戒。杀机一起。则伤害必多。恶不可止。过三寸之舌头。填一时之溪壑。断佛性种子。长三涂业根。怨家债主伺隙追随。苦海茫茫理难度脱。避溺投火事不应为。又止足名戒。盗机一潜。则偷心勃发。奸名犯义。期己惑人。澌灭真诚。丧夫淳善。方便盗咒。盗人物及鬼神有主劫贼物。一针一草。欲求灭罪。如水灌漏卮。又实语名戒。我等凡失无圣言量。往往说谎。时时造妄。欲尊胜於己。则无善不归。欲抑劣於人。则靡恶不往。人粪刻为栴檀。噬脐终莫能及。刀断多罗之木。永殒善根。口惟众罪之尤。受苦偏甚。又经毁犯比丘四波罗夷法十三僧伽婆尸沙法二不定法三十尼萨耆波逸提法九十波逸提法四波罗提提舍尼法一百众学法七灭诤法。及比丘尼八波罗夷法十七僧残二不定法二百八尼萨耆波逸提法八提舍尼法一百众学法七止诤法。又毁犯菩萨波罗提木叉十重波罗夷戒四十八轻垢戒。乃至三千威仪八万细行。及破沙弥十戒优婆塞优婆夷五戒。无觉无明。故犯误犯。相与忏悔。既往之愆。重净重得。立志不续。未来之衅。永断永除。归投无上大慈两足世尊。愿赐证盟功德。
　　南无清净光世界积清净增长胜上王佛　　南无普光世界普华无畏王佛　　南无普盖世界均宝庄严佛　　南无相威德王世界无量声佛　　南无名称世界须弥留聚集佛　　南无善住世界虚空寂佛　　南无地轮世界名称力王佛　　南无波头摩华世界种种华胜佛　　南无种种幢世界须弥留聚佛　　南无一切善盖世界远离诸怖毛竖佛　　南无贤世界栴檀屋佛　　南无贤慧世界合聚佛　　南无宝首世界罗网光明佛　　南无安乐首世界宝莲华胜佛　　南无称世界智华宝光明胜佛　　南无贤臂世界起贤光明佛　　南无无畏世界灭散一切怖畏佛　　南无弥留幢世界弥留序佛　　南无远离一切忧恼障碍世界无畏王佛　　南无法世界作法佛　　南无善住世界百一十光明佛　　南无共光明世界千上光明佛　　南无多伽罗世界智光明佛　　南无香世界宝胜光明佛　　南无八千无我甘露功德威德王劫佛　　南无妙光菩萨　　南无金刚慧菩萨　　南无常精进菩萨　　南无阎浮提自在王菩萨
　　经云。妙性圆明。离诸名相。本来无有。世界众生因妄有生。因生有灭。从毕竟无。成究竟有。此有所有。非因所因。住所住相。了无根本。本此无住。建立世界及诸众生。迷本圆明。是生虚妄。熏以成业。同业相感。故有众生颠倒。是有所有。分段妄生。无住所住。迁流不住。故有世界颠倒。三世四方和合相涉。变化众生。成十二类。心动有声。心生有色。六乱妄想。穷十二变为一旋。复卵生胎生。湿生化生。有色无色。有想无想。若非有色。若非无色。若非有想。若非无想。繇八万四千烦恼感变区分。相与忏悔。迁流之世。分段之界。乘此世界。业果相生。虚妄轮回动颠倒故和合气成八万四千飞沉乱想如是故有卵羯逻蓝依壳而起流转国土。鱼鸟龟蛇其类充塞。罪报忏悔。世界杂染轮回。欲颠倒故和合滋成。八万四千横竖乱想。故有胎遏蒲昙含藏而出人畜龙仙等类。罪报忏悔。执着轮回趣颠倒故。和合暖成。八万四千翻覆乱想。故有湿相蔽尸假润而兴含蠢蠕动蝤蛴蚊蚋等类。罪报忏悔。变易轮回假颠倒故。和合触成。八万四千新故乱想。故有化相羯南无而忽有转蜕飞行雀蛤雉蜃等类。罪报众等共知此报。随念而受。悚惧惶恐。归投五眼六通三明八解大慈悲父。
　　南无成就一切功德善住世界称亲佛　　南无忧慧世界远离诸忧佛　　南无成就一切势力善住世界称坚固佛　　南无称世界起波头摩功德王佛　　南无华俱苏摩住世界善散华幢佛　　南无十方名称世界放光明普至佛　　南无炎慧世界放炎佛　　南无吼世界十方称名佛　　南无光明世界自在弥留佛　　南无宝光明世界大光明佛　　南无常欢喜世界炎炽佛　　南无有世界三界自在奋迅佛　　南无无畏世界放光明轮佛　　南无常悬世界众寂胜佛　　南无波头摩主世界无尽胜佛　　南无普吼世界妙鼓声佛　　南无地世界山王佛　　南无燃灯轮世界善住佛　　南无倚世界作一切功德佛　　南无波头摩世界波头摩生王佛　　南无星宿行世界智上胜佛　　南无法境世界自在王佛　　南无地功德世界波头摩轮境界胜王佛　　南无普庄严世界大庄严佛境界佛　　南无欢喜世界毕竟成就佛宝功德佛　　南无盖行庄严世界智起光明威德胜王佛　　南无宝光乐世界香炎平等庄严日光菩萨　　南无众宝金刚藏世界观胜妙清净王菩萨
　　复次忏悔由因世界留碍轮回。若事日事月。事星事火。坚执不舍。障颠倒故。和合着成。八万四千精耀乱想。故有色相羯南休咎精明吉凶悔吝晕玦负耳流星怜火萤爝蚌珠等类罪报。忏悔销散轮回。厌有着空。灭身归无。晦昧无闻。惑颠倒故。和合暗成。八万四千阴隐乱想。故有无色羯南空散销沉无色外道形色捐磨识合混沌等类罪报。忏悔罔象轮回。似有若无。杳冥恍惚。影颠倒故。和合忆成。八万四千潜结乱想。故有想相羯南神鬼精灵依草附木祠祷血食影响幽潜等类罪报。忏悔愚钝轮回。颛蒙昏呆。死灰固执。痴颠倒故。和合顽成。八万四千枯槁乱想。故有无想羯南精神化为土木金石如鹊堕为印群羊成石老僧为栢树贤女变贞石佛性化为法性有情变作无情等类罪报。忏悔相待轮回。假势借光。润身活命。伪颠倒故。和合染成。八万四千因依乱想。故有非有色相成色羯南诸水母等以鰕为目璅蛣以蟹为腹户虫[虫*萤]虰鱼腹羊脑之虫等类罪报。忏悔相引轮回。邪业符摄。性颠倒故。和合咒成。八万四千呼召乱想。故有非无色相无色羯南咒诅厌生持明禁术妖巫折割樟柳罗神精魅游魄及虾蟆鹤鹭龙鹢莎鸡声唳相附等类罪报。忏悔合妄轮回。他胤冒赘。罔颠倒故。和合异成。八万四千回互乱想。故有非有想相成想羯南二妄吸撮彼蒲卢等异质相成蠮螉之虫孕螟蛉之子等类罪报。忏悔怨害轮回。绝伦灭性。杀颠倒故。和合怪成。八万四千食父母想。故有非无想相无想羯南如土枭等附块为儿及破镜鸟以毒树果抱为其子子成父母皆遭其食等类罪报。如是众生。一一类中。亦各各具十二颠倒。犹如捏日乱花发生。颠倒妙圆真净明心。具足如斯虚妄乱想。相与归投福足慧足十号具足大悲世尊忏悔。
　　南无东方坏诸烦恼佛　　南无南方妙音自在佛　　南无西方大云光佛　　南无北方云自在王佛　　南无东南方无缘庄严佛　　南无西南方过诸魔界佛　　南无西北方见无恐惧佛　　南无东北方一切德严佛　　南无上方莲华藏光佛　　南无下方妙善住王佛　　南无八十亿那由他同名释迦牟尼佛　　南无八万四千同名龙王佛　　南无八十千同名燃灯王佛　　南无五千同名波头摩王佛　　南无九万同名拘神王佛　　南无心不动佛　　南无心自在佛　　南无华林世界宝首菩萨　　南无寂静世界持月光明菩萨　　南无栴檀世界真实幢菩萨　　南无坚固金世界夜光幢菩萨
　　愿诸世尊。为我证明。与我作眼。我等未识三宝时。随顺三毒。迭造十恶。所有业障。烦恼障。诸众生障。法障。转后来世障。忏悔已。复忏悔。更不敢作。我今於此志心忏悔。愿智清净诸法业障当净。一切助菩提法。愿皆满足。永不堕地狱畜生饿鬼阿修罗。若阎罗王世界违背。远离佛法僧处。及逼迫苦恼之处。又愿我等於身命财。一切放舍。不生恋着。财属五家无主不久。如大毒蛇。为世怨害。施为不死妙药。为无穷宝藏。诸天世人因施得立。我身无常。匆匆营务。被死贼害。风刀解身。一切捐弃。佛说诸法。从因缘有。三世无体。无有业障。无业障处。现作诸行。亦无业障。一切诸法。空无有我。本性空寂。是则实际。无漏际。能净一切法障而得寂静。各各解悟。归命三宝。

　　依楞严究竟事忏卷上(礼佛十进计二百六十拜)
　　创建牟尼庵香火

　　大檀越大方伯二品服色丽阳奉佛弟子木增。损资刊。用助此功德。所愿寿跻籛铿云仍爪[瓜*生]者。
　　依楞严究竟事忏卷下

　　复次众生愚昧。童习世典。耽着世事。饮食男女埋没一生。耳目之表。六合之外。茫然不信。尘如雪飞。蚁若牛斗。所不闻见。谓苍苍者。清气为天。或如鸡卵。或如倚盖。都无主宰。日月亦气。入地复升。殂落为死。清气归天。浊气归地。魂魄消散。神明断灭。鬼者归也。至作无鬼之论。不信人死神识更生蜕。故趋新有。三世三报。善恶因。果锱铢不失。虽圣教久被於此。方熏陶渐渍。上根正信固多。然毁谤诋訾亦复不少。自余悠悠泛泛。纵窥一班强半。为世法所夺。如隔日疟。如石压草。乍信乍疑。了无确见。高推圣境。不信自心。是佛不肯。抖擞尘劳。则流浪六道七趣。理势之所不免六道者。一天道有三界。一欲界。同受微妙五欲。形虽出动。心迹尚交。二色界。尚有形质。而无欲念。独行无交。未尽形累。三无色界。形色已无。依识而住。身心灭尽。定性现前。欲界六天。曰四天王天。忉利天。夜摩天。兜率天。化乐天。他化自在天。此天身长六十由旬。当二千四百里。以人间一千六百岁为一日。如是寿一万六千岁。若人能持五戒行十善。即生彼界受天福乐。色界四禅天。初禅三天。曰梵众天。梵辅天。大梵天。二禅三天。曰少光天。无量光天。光音天。三禅三天。曰少净天。无量净天。徧净天。四禅九天。曰福生天。福爱天。广果天。此处火水风灾所不能及。凡夫於戒善中。兼修有漏禅定。得生彼界。受天福乐。曰无想天。外道伏惑修禅。第七识中俱生我执念念现流。生灭为因。不能发明。不生灭性。故生此天。曰无烦天。无热天。善见天。善现天。色究竟天。寿五千劫。此五复名不还天。三果圣人於下界中。九品习气修惑灭尽。安立居处。无色界四天。曰空处天。识处天。无所有天。非想非非想天。无业果色。有定果色。为穷空不尽空理。定性声闻所居。寿八万四千劫。从此三界。若是凡夫业果酬答。答尽入轮。二者人道。处於天地之间洲潬之上。亦欲界摄。有四千种类。种种身形状貌寿量。名号心性。知见欲乐。意行威仪。衣服饮食。处於种种村营聚落城邑宫殿。皆贪受粗弊。五欲六尘。有利根大器。生於其中。遇佛正法。能修圣道。然得人身者如指甲上土。失人身者如大地土。於中岐出。不依正觉。别修妄念。游於山林。十种仙趣。三者阿修罗道。亦有四生。或居邻日月。或归水宿穴。力洞无畏。乘通入空。能与忉利天争衡。男丑女美。四趣所摄。寿同造化。四者畜生道。即今毛群羽族鳞介蠕动水陆空散之类。五者饿鬼道。或住人间幽秽之处旷野沙漠。或沉水轮。或生火际。以夜为昼。质细无影。常被焚溺。恒受饥渴。寿经劫数。见舍卫国城七返成坏。六者地狱道。经云。三千大千世界铁围两山黑暗之间。铁城纵广一千六百万里。有八万四千鬲。以铁为地。上覆铁网。火烧此城。表里洞赤。其狱名曰众合黑暗。刀轮剑林。铁机刺林。铁网铁窟。铁丸尖石。炭坑烧林。虎狼叫唤。镬汤炉炭。刀山剑树。火磨火城。铜柱铁床。火车火轮。饮铜吐火。大热大寒。拔舌钉身。犁耕斩斫。刀兵屠裂。灰河沸屎。寒氷淤泥。愚痴啼哭。聋盲喑痖。铁钩铁觜。大小泥犁。阿鼻地狱。阿鼻柰何义。谓无遮无救。无间无动。极热极恼。不住不闲。大焰猛热。猛火入心。各有狱主狱卒牛头阿傍异常苦具。苦中苦者。集在其中。人间岁月积六十小劫。为阿鼻狱一昼夜。诸罪人如是寿经八万四千大劫。一人身受罪徧一大狱。多人亦徧。以业力故不相妨碍。阎罗大王总十八狱王。一名迦延。二屈尊。三沸寿。四沸屈。五迦世。六[山*盖]傞。七汤谓八铁迦然。九恶生。十呻吟。十一毗迦。十二遥头。十三提薄。十四夷大。十五悦头。十六穿骨。十七名身。十八观身。又经云。东方铁围山间。其山崦[山*昙]。幽冥高峻。了无草木。名曰地狱。乌门千仞。黑壁万寻。侠道两边。有三十六王。其王名曰恒伽噤王。波吉头王。广目都王。安头罗王。虎目见王。阳声吉王。大诤讼王。吸血鬼王。安得罗王。陀达王。达多罗王。吉棃善王。安睺罗王。宝首王。金树吉王。大恶声王。鸟头王。等虎眼王。等象牙王。等震声王。等归首王。衣首王。见首王。广安王。广定王。王头王。立正王。立见王。摩尼罗王。都曹王。部见王。恶目王。善王。龙口王。鬼王。南安王。所典狱名铁车铁马铁牛铁驴铁衣铁珠。烊铜灌口。流火铁床耕舌斫首烧脚。铁丸饮。铁珠飞。刀火箭[月*鬼]。肉身燃火丸。仰口诤论。雨火流火。粪屎钩阴火象。洋声咬叫。铁[金*疾]鏫崩。埋燃手脚。铜狗锯牙。剥皮饮血。解身铁屋。铁山飞火。咬叫分头。地狱此中悉是作恶比丘比丘尼沙弥沙弥尼受罪。且以人间之火。釜中煮石。经年不坏。若投石地狱汤中。须臾粉碎。一事较量。余即可知。六道明明。若此我等从朝至暮。从昏至旦。念念所起所造徧六道。业报不知多少。何况一月一年终身所为。於六道中。何力能免。惟有忏悔。乃得解脱。相与悲泪。怖惧翘勤。至到洗心。请忍愿乞除灭。皈依四德三伊圆满圆寂十方诸佛。
　　南无清净法身毗卢遮那佛　　南无圆满报身卢舍那佛　　南无千百亿化身释迦牟尼佛　　南无一切十亿国土微尘数同名金刚藏佛　　南无十亿国土微尘数同名金刚鸡兜佛　　南无十百千国土微尘数同名金刚幢佛　　南无十百千国土微尘数同名善法佛　　南无十百千国土微尘数同名称心佛　　南无一佛国土微尘数同名普功德佛　　南无不可说佛国土微尘数同名不可胜佛　　南无不可说佛国土微尘数同名毗婆尸佛　　南无十佛国土微尘数同名普幢佛　　南无八十亿佛国土微尘数不可数百千万亿那由他同名普贤佛　　南无一佛国土微尘数同名佛胜佛　　南无十佛国土微尘数百千万亿那由他不可说同名普称自在佛　　南无恒河沙同名贤行佛　　南无恒河沙同名无边命佛　　南无恒河沙同名不动佛　　南无恒河沙同名月智佛　　南无恒河沙同名日藏佛　　南无恒河沙同名善光佛　　南无恒河沙同名金刚佛　　南无五百同名大慈悲佛　　南无善眼劫七十那由他佛　　南无善见劫中七十二亿佛　　南无梵赞叹劫中一万八千佛　　南无意入世界无量华照垂发菩萨　　南无现前受记一生补处兜率内宫弥勒菩萨　　南无地藏菩萨　　南无宝达菩萨
　　经云。一切众生实本真净。妄见妄习。内因爱染。情妄不休。能生爱水。心忆珍羞。口中水出。心忆怜恨。目中泪盈。贪求财宝。举体光润。心着行淫。男女二根自然流液。流结润湿。自然从坠。分外渴仰。发明虚想。能生胜气。是故心持禁戒。举身轻清。心持咒印。顾盼雄毅。心欲生天。梦想飞举。心存佛国。圣境冥现。飞动不沉。自然超越死逆生顺。二习相交纯想即飞必生天上。兼福兼慧。心开见佛。随愿往生。一情九想。轻举非远。即为飞仙。二情八想为大力鬼。三情七想为夜叉。四情六想为罗剎。情想均等。不飞不坠。生於人间。想明斯聪。情幽斯钝。情多想少。流入横生。重为毛群。轻为羽族。七情三想沉为饿鬼。八情二想生有间狱。九情一想生无间狱。身入风火。二交过地。纯情即沉入阿鼻狱。若沉心中。有谤大乘。毁佛禁戒。诳妄说法。虚贪信施。滥膺恭敬。五逆十重。劫尽更生。十方阿鼻地狱循造恶业。虽则自招。众同分中兼有元地。造十习因。受六交报。今当忏悔淫习交接。研磨不休。欲火火坑。大猛火光。於中发动。如手自摩。触暖相现。前二习相然故。有铁床铜柱。诸事烧煠罪报。忏悔贪习交计。吸揽不止。贪水瘴海。积寒坚氷。於中冻冽如吸缩风。气有冷触生。二习相陵。故有咤咤波波罗罗青赤白莲寒氷等事。冷禁哀号罪报。忏悔慢习交陵。恃我贡高。矜骄不息。痴水巨溺。腾逸奔波。如口舌绵味因。而水发二习相鼓。故有血河灰河热沙毒海融铜灌吞诸事罪报。忏悔瞋习交冲。忤结不息。热恼居怀。性不安隐。心热发火。铸气为金。即有刀山铁捆。剑树刘轮。斧钺枪锯。如人衔冤杀气飞动。二习相击。故有宫割斩斫锉刺槌击诸事罪报。忏悔诈习交诱。奸伪谗贼。矫设具仪。謟曲为性。调引不住。故有绳木绞校。如水浸田草木生长。二习相延。故有杻械枷锁鞭杖挝棒诸事罪报。忏悔诳习交欺。矫现有德。蛇虺劫杀。诬罔不止。飞心造奸。故有尘土屎尿秽污不净。如尘随风各无所见。二习相加。故有没溺腾掷飞坠漂沦诸事罪报。忏悔冤习交嫌。酖毒衔恨。怀结不舍。故有飞石投礰匣贮车槛瓮盛囊扑。如阴毒人怀抱畜恶。二习相吞。故有投掷擒捉击财抛撮腾炮牢栅诸事罪报。忏悔见习交明。异执谬解。因於身边。无取戒禁五见。生六十二见。毒壑坑阱。邪悟诸业。违拒相反。故有王使主吏证执文籍。如行路人一往一来。事业不同。取舍违反。故有勘问权诈。考讯推鞠。察访披究。照明善恶。童子手执。文簿辞辨诸事罪报。忏悔枉习交加。横陷善类。抑直为曲。诬谤所无。谗虎射工。偏倚不正。故有合山合石。碾硙耕磨。如谗贼人逼枉良善。二习相排。故有押捺搥按蹙漉衡度[打-丁+聿]身透网支解倒悬诸事罪报。忏悔讼习交喧。藏覆己过。隐匿私谋。戴山履海。不肯服承。故有鉴见照烛。如於日中不能藏影。二习相陈。故有恶友业镜火珠披露宿业对验许发诸事罪报。如是十习业因。我等无不重迭备造。当受恶果。扪心抚己。毛发耸竖。一一披沥忏悔。并为多生此生父母累劫今世冤亲真谛俗谛现前眷属有缘聚会执劳运力见闻随喜及四生六道一切众生。同修忏悔。各发始觉之心。俱见本觉之性。共尊正觉之路。同入妙觉之海。归命礼三宝。
　　南无十千同名满足佛　　南无三万同名能圣佛　　南无十八亿同名实体法式佛　　南无十八亿同名日月灯佛　　南无千五百同名大威德佛　　南无一万五千同名日佛　　南无一万八千同名因陀罗幢王佛　　南无三十六亿十一万九千五百同名净王佛　　南无不可嫌身佛　　南无八十亿同名法体决定佛　　南无人自在声佛　　南无千世自在声佛　　南无千善无垢声自在王佛　　南无千离无畏声自在王佛　　南无千无垢威德自在王佛　　南无五百日声自在王佛　　南无五百乐自在声佛　　南无九千法庄严佛　　南无无垢世界无垢光尘沙诸佛　　南无无垢广世界胜护尘沙诸佛　　南无安乐世界贤日光明菩萨　　南无安乐世界师子吼身菩萨　　南无宝塔须弥幢世界无上首妙德王菩萨　　南无香胜离垢光明世界普智光明慧灯菩萨
　　复次忏悔。六交报经云。一切众生六识造业。所招恶报。从六根出。良以性中元一。用中终六。一根造业。五根助发。故当根得报。余根交受。种种苦事。悉繇心感。近如一肢有疾。百骸弗安。今耳闻一物。眼必欲见。心必欲得。舌必言之。身必取之。鼻必齅之。是则根互趣境。报亦交徧。理事当然。勿措疑惑。忏悔眼根见报。招引恶果。此见业交。则临终时。先见猛火满十方界。亡者神识飞坠乘烟。入无间狱。发明二相。一者明见。则能徧见种种恶物。生无量畏。二者暗见。寂然不见生无量恐。如是见火烧。见能为火城火网烧。听能为镬汤烊铜烧。息能为黑烟紫焰烧。味能为焦丸铁糜烧。触能为热灰垆炭烧。心能生星火迸洒煽。鼓空界罪报。忏悔耳根闻报。招引恶果。此闻业交。则临终时。先见波涛没溺天地。亡者神识降注乘流。入无间狱。发明二相。一者开听。听种种闹。精神愗乱。二者闭听。寂无所闻。幽魄沉没。如是闻波。注闻则能为责为诘。注见则能为雷为吼。为恶毒气。注息则能为雨为雾。洒诸毒虫。周满身体。注味则能为脓为血。种种杂秽。注触则能为畜为鬼。为粪为尿。注意则能为电为雹。摧碎心魄罪报。忏悔鼻根齅报。招引恶果。此齅业交。则临终时。先见毒气充塞远近。迷惑道路。亡者神识从地涌出。入无间狱。发明二相。一者通闻。被诸恶气。熏极心扰。二者塞闻。气掩不通。闷绝於地。如是齅气。冲息则能为质为履。冲见则能为火为炬。冲听则能为没为溺。为洋为沸。冲味则能为馁为爽。冲触则能为绽为烂。为大肉山。有百千眼。无量咂食。冲思则能为灰为瘴。为飞沙砾。击碎身体罪报。忏悔舌根味报。招引恶果。此味业交。则临终时。先见铁网猛焰炽烈。周覆世界。亡者神识下透挂网。倒悬其头。入无间狱。发明二相。一者吸气。结成寒氷。冻裂身肉。二者吐气。飞为猛火。焦烂骨髓。如是尝味。历尝则能为承为忍。历见则能为然金石。历听则能为利兵刃。历息则能为大铁笼。弥覆国土。历触则能为弓为箭。为弩为射。历思则能为热铁从。从空雨下罪报。忏悔身根触报。招引恶果。此触业交。则临终时。先见大山。四面来合。无复出路。亡者神识见大铁城。火蛇火狗。虎狼狮子。牛头狱卒。马头罗剎。手执枪槊。驱入城门。向无间狱。发明二相。一者合触。合山逼体。骨肉血溃。二者离触。刀剑触身。心肝屠裂。如是合触。历触则能为道为观。为厅为案。历见则能为烧为热。历听则能为撞为击。为剚为射。历息则能为括为袋。为考为缚。历尝则能为耕为钳。为斩为截。历思则能为坠为飞。为煎为炙罪报。忏悔意根思报。招引恶果。此思业交。则临终时。先见恶风。吹坏国土。亡者神识被吹上空。旋落乘风。堕无间狱。发明二相。一者不觉。迷极则荒。奔走不息。二者不迷。知觉则苦。无量煎烧。痛深难忍。如是邪思。结思则能为方为所。结见则能为鉴为证。结听则能为大合石。为氷为霜。为土为雾。结息则能为大火车。火船火槛。结尝则能为大叫唤。为悔为泣。结触则能为大为小。为一日中万生万死。为偃为仰罪报。忏悔十因六果具足。恶业同造。入阿鼻狱。受无量苦。经无量劫罪报。忏悔六根各造。及彼所作。兼境兼根。入八无间狱罪报。忏悔身口意三作杀盗淫。入十八地狱罪报。忏悔三业不兼中间。或为一杀一盗。入三十六地狱罪报。忏悔见见一根。单犯一业。入一百八地狱。别作别造。入同分地罪报。我等如是因果造业。日用同有。当造时不觉。自谓无妨。恶友赞助。无善友劝导。设有谏谕亦不肯从。及至报临。独自忍受。非世之小苦。剐剔一身。所得比况。当知形骸死而神识不死。其知觉与今相同。且梦中遇好境则喜。逢恶境则惧。至於惊醒移徙。可喻不宜。只快目前小适。遗后大殃。思之痛心酸鼻。魂慑魄散。相与投身叩首。沥血披诚。以殷重心。依忏悔十法。归命三身四智十方慈父。
　　南无二十宝幢佛　　南无二十亿千惊怖吼声王佛　　南无百千光明满足幢佛　　南无二十亿百日月燃灯佛　　南无二十亿百云声王佛　　南无十千同名庄严王佛　　南无一亿百千万同名菩提觉华佛　　南无八频婆罗同名离爱佛　　南无千三百同名梵声佛　　南无十千同名清净优波罗香山佛　　南无一千同名阎浮檀佛　　南无六十二百同名寂行佛　　南无十二八千万同名见一切义佛　　南无八千同名坚精进佛　　南无六十二同名毗留那佛　　南无六十千同名妙波头摩佛　　南无四十千同名愿庄严佛　　南无千同名燃火单荼自在王声佛　　南无五百同名智幢佛　　南无五百同名法幢佛　　南无六十二同名月弃佛　　南无三千同名智胜佛　　南无东方九十亿百千万同名梵胜菩萨　　南无南方九十亿百千万同名不邻陀罗菩萨　　南无西方九十亿百千万同名大功德菩萨　　南无北方九十亿百千万同名大药王菩萨
　　次复忏悔。非破律仪。犯菩萨戒。毁佛涅盘。诸余杂业。历劫烧然。后还罪毕。受诸鬼形。若於本因。贪物为罪。是人罪毕。遇物成形。名为怪鬼。金银草木妖蘖等类罪报。忏悔贪色为罪。遇风成形。名为魃鬼。飘风扬砂。黑风鼓浪。腥风迷人。阴风压人旋风饮酒。妖风摄物[魅-未+雷]异等类罪报。忏悔贪惑为罪。遇畜成形。名为魅鬼。鳀鱼挟赐。蛇魅□吓。由猪为彭。生能为[角*玄]。猫犬相语。牛马能言。狐为美女。狸为书生。[魅-未+分]媚惑人等类罪报。忏悔贪恨为罪。遇虫成形。名虫毒鬼。蛇虺虾蟆蜈蚣之形。密养附人。出如流星。垂涎洒毒[魅-未+苗]等罪报。忏悔贪忆为罪。遇衰成形。名为厉鬼。传尸骨蒸。瘴厉伤寒。时疫大头汗病。若夜叉吉蔗。若人吉蔗。若热病。若一日二日乃至七日。若常热病。若男形。若女形。童男童女形。及杜伯扬收。灌窦报复等类罪报。忏悔贪傲为罪。遇气成形。名为饿鬼。针咽巨腹。不见浆水。不得涕唾等类罪报。忏悔贪罔为罪。遇幽为形。名为魇鬼。恶气中人。异物魇人等类罪报。忏悔贪明为罪。遇精为形。名魍魉鬼。日月精魄。及附树作祟。凭石出言。水之罔象。丘之崒。山之夔。野之方。皇泽之委。蛇等类罪报。忏悔贪成为罪。遇明为形。名役使鬼。岳渎城隍。所属功曹。执符差遣勾摄等类罪报。忏悔贪党为罪。遇人为形。名传送鬼。附乱降笔。巫师香童。向卜童谣等类罪报。忏悔纯情坠落。业火烧乾。上出为鬼。鬼业既尽。二报俱空。方於世间。与元负人。冤对相值。身为畜生。酬其宿债。物怪之鬼。物销报尽。生於世间。多为枭类。土枭鸱枭怪异罪报。忏悔风[台-台+(犮-乂+ㄙ)]之鬼生为咎征一切异类。机祥群鸟为城众鼠渡河商羊兆水赤大兆兵。畜魅之鬼生为狐类。虫蛊之鬼生为毒类蜂虿蝮蝎之属。衰疠之鬼生为蛔类。受气之鬼生为食类。世间供食之畜形分砧案。质布鼎镬。以己血肉。充他人饱。绵幽之鬼生为服类。驼驴牛马蚕茧为人服用。和精之鬼生为应类。寒鸿社燕春莺秋虫应时而至。明灵之鬼生为休征一切诸类。瑞凤祥麟。神[尘-土+角]角端。玄龟白鹿。喜鹊喜珠之类。依人之鬼生为循类。猫犬鹰鹞顺人指使等类罪报。忏悔畜生酬偿先债。若彼酬者。分越所酬。此等众生。还复为人。反征其剩。如彼有力。兼有福德。则於人中不舍人身。酬还彼力。若无福者。还为畜生。偿彼余直。若有钱物。或役其力。偿足自停。如於中间。杀彼身命。或食其肉。如是乃至。经微尘劫。相食相诛。犹如转轮。互为高下。无有休息罪报。忏悔彼枭伦者。酬足复形。生人道中。参合顽类。颛愚蒙昧。不知义理之报。忏除彼咎。征者酬足。为人参合异类异形异心。为妖作祸之报。忏除狐伦者酬足。为人参於庸类。鄙钝下劣。不识廉隅之报。忏除毒伦者酬足。复人参合佷类。阴险蓄恨。残忍丧心。排探柔善之报。忏除蛔伦者酬足。复人参合微类。轻贱下流。赃获奴婢。纲纪之仆。仰食侯门之报。忏除食伦者酬足。复人参合柔类。厚貌深情。柔奸软媚之报。忏除服伦者酬足复人。参合劳类。肯綮疲惫。精气劳碌之报。忏除应伦者酬足。复人参合文类。稍知章句。妄窃才名之报。忏除休征者酬足。复人参合明类。小聪小慧。邪见邪思。或为齐谐。志怪山海搜神之书。或作淫辞。艳曲荡佚人心之说。及绝技丧真。精艺溺志之报。忏除循伦者酬足。复人参合达类。狂放樗散。简傲不羁。搥踶仁义。灭裂礼法之报。皆余业旁受。非其正因。故曰参合。此等悉是妄想虚业之所招。引悟则非有。忏悔复有从人。不依正觉修三摩地。别修妄念。存想固形。游於山林人不及处。有十种仙。较人为优。比天为劣。彼诸众生坚固。服饵而不休息食道。圆成能驻孩童之颜。能延百千之寿。不得轻举者。名地行仙坚固。草木药道。圆成餐黄精松栢上品药物。身轻冲举者。名飞行仙坚固。金石化道。圆成炼九转还丹。尸解蝉蜕。点石死汞。往来人间者。名游行仙坚固。动止气精。圆成熊经鸟伸。消息阴阳。专气致柔。啬精锉锐。履空入冥者。名空行仙坚固。精液润德。圆成鼓华池吸。沆瀣婥约。若处子。不交人欲者。名天行仙坚固。精色吸碎。圆成吞日月精华。吐固纳新饮流。霞服虹霓。胞合光耀者。名通行仙坚固。咒禁术法。圆成持咒入神禁蛇虫无毒尸起能行咒水书符驱崇疗病。役使鬼灵者。名道行仙坚固。思念思忆。圆成泥丸出神。丹田养珠。隔远见物。名照行仙坚固。交遘感应。圆成坎离配合。金木调济。裁接阳生。采取阴汞。名精行仙坚固。变化觉悟。圆成见春荣秋悴。觉化理绵密。观沧海桑田。悟有力潜移。名绝行仙。皆不修三摩地。以邪法炼心。别得生理。寿千万岁。或住深山海岛。斯亦轮回妄想流转报尽。还来散入诸趣之报。忏悔胜心作福。恶意行檀。怒人之求。带恚而与施。慧多瞋故。得天福力而非天伦。阿修罗趣之报。忏除三界诸天之中。以凡夫前身。处人间世。因於淫欲。渐轻渐薄。转微转无。繇是报得妙身乐境。修龄胜趣。耽荒逸豫。不觉无常五衰相。现见生处。不如苦恼逼心之报。统忏随顺杀盗淫。起轮回性。昏沈七趣。诸有为相。妄想受生。妄想随业。经无量劫。不识本心。不得真净之罪。惟愿了见自性。达罪福相。如汤消氷。如炉点雪。不入诸趣。径登觉岸。归投调御。加被摄受。得如所愿(此八尊佛出菩萨藏经)。
　　南无无忧世界月胜吉佛　　南无欢喜世界栴檀吉佛　　南无贤世界无边光明佛　　南无饶益世界幢吉佛　　南无月光世界无忧吉佛　　南无有幢世界宝剎佛　　南无有鸣世界华德佛　　南无有月世界光明吉佛　　南无日轮光明胜佛　　南无普宝盖佛　　南无三昧胜奋迅佛　　南无宝俱苏摩身光明胜佛　　南无最胜波头摩奋迅胜佛　　南无无量香胜王佛　　南无金刚坚强消伏坏散佛　　南无电灯幡王佛　　南无东方药师琉璃光七佛　　南无西方极乐世界三十六万亿一十一万九千五百同名同号大慈大悲接引导师阿弥陀佛　　南无不诳一切众生菩萨　　南无无量功德海意菩萨　　南无东方无畏佛国光明幢菩萨　　南无南方智聚佛国智胜菩萨　　南无西方智山佛国寂根菩萨　　南无北方那罗延佛国愿意成就菩萨
　　次复忏悔。我等以愤骄之心躁竞之念。不怀忠孝。不崇道德。今身前世。於祖父母父母翁姑家长。不知感恩怀义。不能承颜顺志。色养敬重。忤逆不孝。面则粗言抵触。背则恶语骂詈。黑天悖理。甚至举手欧打。平时不修定省温清。有疾不加按摩汤药。归终不能尽礼殡葬。岁时或缺祭扫坟茔。乃至伯叔昆弟夫妇姑姨六亲不和。起诸怨结。不信朋友。不睦乡党。不知礼义廉耻。母女姊妹亵无道行藏。偏颇买卖。欺乖造言。兴讼传播是非。平空架捏。破人身家。倚势强梁。夺人妻女。操戈入室。德以怨酬。忍入井而下石。利其财而杀人。刀笔舞文。儓隶恐偈。为臣不忠。奉职无状。希功误国。裕己剥民。伐异党同。进谀退直。草管人命。杀人媚人。掊克锱铢。用若沙土。或交煽敌国。构起兵端。戎马生郊。生灵涂炭。或戮良抵。级杀降冒功。或寄形泉石。而捷径终南。托迹江湖。而心悬魏阙。或山人术士。而挟制当冲。莲社竹林。而讥评朝政。末法季运。僧尼沙弥殉利求名。缺斋犯戒。我相坚固。忍力鲜微。侵损常住。驱役净人。互用三宝财物。私窃伽蓝华果。八种不净。储蓄过多。六种和敬。自来无有。以徂诈为权巧。以狼贪为干虫。倾险甚於俗子。媚嫉过於妬妇。入见侪辈。有胜善事。如钉入眼。热恼忿恨。梦醒匪宁。便起恶心。肆加挠害。一粥一饭。不如其意。即生异事。报复於他。不念剃度恩深法乳义重。嫉师怨师。毁师谤师。嫌人嫌法。慢慢。过慢。增上慢。欺侮年高腊长。虚消檀越信施。诈现有德。谬称知识。禅观不修。杂揽俗事。斗诤生端。幸灾起讼。[拨-殳+弓]无因果。谤方等大乘。诃骂佛祖。轻西方净土。假衣赖教。邪命非为。私心树立私党。恶性追随恶朋。克落为善钱财。减削众僧衣食。指捏募化。自饱箱囊。毁售圣像。贩卖经典。覆藏重罪。隐匿瑕玼。如狮子虫。为魔伴侣。败坏佛教。减损法门。如是耳磬目华。独知之地。所作黑业。或於现身受报。或来生受报。或后多生受报。今仗三宝尊灵威德。一切忏悔。不敢萌作。若定业难逃。犹望转重为轻成益。顿超带业。往生无量寿国。令诸冤家同得无生法忍。上来忏悔。前五识第六意识末那识阿赖耶识见思烦恼。六根六尘十习因。六交报。七趣三报。余罪已竟。身心内外。皎如氷壶。从今已去。不经大小三灾。不生八难及无佛之世。於佛法僧。深加敬信。见四圣谛理。逆须观悟十二因缘。回声闻缘觉心。立大菩提心。发妙耳门。得圆通本根。入首楞严三昧一切事究竟坚固。誓度众生。成等正觉。於中修行奢摩他毗婆舍那三摩禅那。於色阴受阴想阴行阴识阴。洞达精明。生因识有。灭从色除。不遭群魔挠乱。为细魔事魔境。现前悉能谙识。弗为惑动。心垢洗除。不落邪见。阴魔消灭。天魔摧碎。大刀鬼神。[示*(后-口+巾)]魄逃逝。魑魅魍魉。无复出生。直至菩提。无诸少乏。不劣增进。於大涅盘心不迷闷。令此群魔悟妄想因。俱得道果。以此功德善。愿佛法灵通。在会臣民。稽首虔诚。嵩呼忭跃。一心仰祝当今皇帝(陛)下万寿万安。万福万禄。万天保佑。万神护持。万机之暇。万法归一。以一统万。万事得理。万民安乐。万国来朝。本技万世。祚亭万亿。万里尘清。万方宁谧。五星顺序。五谷丰登。五兵敛戢。五教兴行。辅弼将相。部寺百僚。台宪监司。忠贞亮直。郡邑临民。清廉公止。高迁品秩。弘护教门。恒忆灵山之付嘱。永为佛法之金汤。专为归依大觉。得如所愿。满菩提愿(此七尊佛出千佛因缘经)。
　　南无宝华琉璃功德光照佛　　南无宝灯焰王佛　　南无须阇提大善寂佛　　南无帝宝幢摩尼胜光佛　　南无宝盖照空佛　　南无殊胜月王佛　　南无妙乐国欢喜庄严珠王佛　　南无宝华奋迅佛　　南无大光明佛　　南无宝藏佛　　南无无量宝佛　　南无身尊佛　　南无梵自在佛　　南无内丰珠光佛　　南无树王丰长佛　　南无波头摩胜世界贤胜佛　　南无镜轮光世界月智佛　　南无庄严慧世界一切通光佛　　南无难过世界法光明波头摩敷身佛　　南无过去无量无边海胜佛　　南无诸根常定不乱菩萨　　南无诸根常悦菩萨
　　经云。俱生无明。轮转生死。结根唯汝六根。更无他物。应当详审烦恼根本。发业润生。汝复欲知无上菩提。令汝速证安乐。解脱亦汝六根。更无他物。三世迁流。四方定位。世界相涉。三四四三。宛转十二。流变三迭。一十百千。总括六根。各各功德。有千二百。依不变性。具随缘染净二义。逆顺修行。根尘对发。四方各有三世。三世各有四方。就一方过现未。过中复过现未。现中复过现未。未中复过现未。及本法共成十。从此乘起过去十现在十未来十。又增三世各百。每方三百。四方共千二百。以今忏悔六根恶业因缘。所萃福利。愿我等从此眼根。具足八百功德。父母所生清净肉眼。见於三千大千世界内外所有山林河海。下至阿鼻地狱。上至有顶。其中众生及业因缘果报生处。耳根周听十方一切声闻圆满一千二百功德。鼻根闻於五分法身种种诸香具足八百功德。舌根宣扬妙法。恒尝上味。圆满一千二百功德。身根如净琉璃。三乘贤圣说法。世界众生。生死善恶。悉於中现。具足八百功德。意根默容通达无量妙义。治世语言皆顺正法。六趣众生心所行动。皆悉知之。圆满一千二百功德。返流全一。六用不行。转八识成四智。去泥纯水。永断根本无明。万行密因。圆满六波罗蜜。三增进故。单复十二。善能成就五十五位真菩提路。具足五根五力七觉支八圣道十八不共法三十七助道品圆寂涅盘清净妙德。如上礼佛忏悔觉悟功德。更当发愿回向。但凡夫洞视分寸。隔纸膜而不见。聪聆百步。逾里井而弗闻。莫知向方。仰承。
　　教主本师释迦牟尼佛。深慈大悲。闻示西方公案横截直超法门。为末世第一救度津梁。依教信受尊敬。奉持礼忏。众等一心归命。
　　极乐世界阿弥陀如来。我闻如来广发四十八愿。庄严净土。普摄有情。十方诸佛所共称赞。我今发菩提心。观念如来百福万德十号三身。於念念中。仗如来力。我及众生有识至今罪恶怨对。愿悉灭除。魔事潜消。净业成就。巍巍金相。灿灿宝池。但作思惟。随意显现。十二时中。寤寐静散。恒与如来光明交接。常蒙如来醍醐灌顶。甘露洒心。授我等持。开我妙慧。预知舍报。正念安详。阿弥陀佛观音势至化佛菩萨。宝幢珠盖。天乐异香。希光圣境。徧满虚空。来至我所。令诸众生同得见闻。喜踊感发。递相劝诱。我时承佛垂手提接。金登刚台。如弹指顷。随佛往生极乐国内胜莲华中。华开见佛。即闻佛乘。顿圆佛智。得授佛记。一时了达无量法门。不舍万行。游行十方。佛佛出现。皆亲奉事。等密迹之保绥。同梵王之劝请。获庆喜之总持。兴纯陀之后供。起舍利塔。高至梵天。弘大乘典。住於劫尽。住首楞严三昧。於一念间。分形散影。徧应七趣。以身充满无量阿鼻等狱。凡有苦具。都集我身。代诸众生。受其极苦。令脱轮回。咸登不退。如是三涂五浊。经历靡休。六度四弘。勇徤无息。深誓如地藏。精进如能仁。证文殊智海。入普贤行门。具弥勒慈心。满观音悲愿。亦如十方诸佛菩萨誓愿回向。统以法界为一佛土。必使六道业漏烦恼一切永尽。二乘回心尽。菩萨行愿尽。佛出兴尽。涅盘尽。乃至尽虚法界情器世间。纯成智正觉。真如是际。不生不灭。不增不减。不变不动。不出不没。我愿乃尽。最后作佛。有一不尽。不取灭度。我此愿王。广大如法界。究竟如虚空。穷未来际。不相舍离。假使铁轮旋顶。五热炙身。誓不退堕。仰惟。
　　韦驮大士。哀怜护助。昼夜增长。福不障道。苦不忘修。倘我力微业重。德薄衅深。见倒情迷。反常异执。菩萨善友。亟生悲悯。开谕呵责。还得本心。十方三宝证盟摄受。
　　南无东方灭诸怖畏佛　　南无南方日月灯明佛　　南无西方觉华光佛　　南无北方发功德佛　　南无东南方除众戚冥佛　　南无西南方无生自在佛　　南无西北方大通王佛　　南无东北方空离垢心佛　　南无下方同像空无佛　　南无上方琉璃藏胜佛　　南无天上龙宫他方此界三乘五教十二分九部修多罗藏戒律藏对法藏一切经典　　南无他方此界塔庙伽蓝天宫龙宫夜叉鬼神宫人王宫臣庶家堂所奉佛像菩萨罗汉像真身舍利一切形像　　南无准提佛母菩萨　　南无救度佛母菩萨　　南无诃利多辟支佛　　南无婆利多辟支佛　　南无西天东土宗教历代祖师传经翻译三藏法师　　南无摩诃迦啰菩萨　　南无金刚亥母菩萨　　南无秽迹金刚菩萨　　南无密迹金刚菩萨　　南无金刚手菩萨　　南无摩利支天女菩萨　　南无护法护戒护诸伽蓝塔庙拥护持咒护静护人卫护国界影响权化诸天八部善神菩萨　　南无三洲感应韦驮菩萨　　自归依佛当愿众生体解大道发无上心　　自归依法当愿众生深入经藏智慧如海　　自归依僧当愿众生统理大众一切无碍
　　礼忏众等再将功德。分施各人先亡祖祢父母六亲九族师友。乘此良因。在善道者增长天福。处恶趣者解脱苦轮。销复六根。止息三报。观罪性空。照无明惑。各悟本性。弥陀俱生。唯心净土。见佛闻法。逮无生忍。散周沙界有情。齐成佛道。在会善信欢喜奉行。展转劝导亲友知识。改过迁善。人人悔悟。各於半月半月。修崇道场。继续忏法。广化有缘。同圆种智。虚空有尽。忏愿无尽。至心顶礼三宝。

　　依楞严究竟事忏卷下(终)(礼佛六进计一百五十拜)
　　下卷缴忏意

　　向上参究理忏决透疑。关根尘识业已销除。现生后报俱清净。地狱粉碎。业海枯乾。刀山剑树作香林。镬汤垆炭为池沼。阿旁生善道。刑措何施。狱主坐莲台。画地不入。转识情而成智境。变浊恶而化净方。俱沾十地光明。同听天鼓说法。鬼道绝饥渴。畜类免戕吞。尽此一报之微形。咸悟三乘之妙理。愧恧自责。悔祸内惭。放舍前世怨家。种植未来道果。今则礼忏众信并及有情等行难行之善。事忏难忏之恶。条服甘露之妙乐。入不死之寿邦。十障二十二愚应念销落。刷结八十一使即时并除。人法悉空。断常斯遣。二边刷荡。慧日当天。三漏陶镕。智锋出匣。现前无少物。寂照一如。当下出言诠。是非双泯。七处征心。心已彻。八还辨见。见惟精。转物即同如来。歇狂便登正觉。因缘自然皆戏论。合和离即示真常。无状忽生。世界有爱。遂为众生。断杀盗淫。绝业果色。五浊澄静。十界混融。一解六亡。而圆通自在。三义四律。而秘密总持。从前轻重罪障。未及忏悔者。如汤消雪。末世破戒弃残。一闻法音者。如风吹沙。十二类尽入涅盘。五十种皆为护法。恶星凶煞。年岁巡官。保绥忏法。助佑善人。梵王天帝。金刚药叉。默相(国)朝。阴翊(王)度。当道官员。超迁优擢。在会僧俗。福集身安。又为从来信为檀越施财。所以施命受供。实乃受恩。伐为忏罪。报答又酬。天地覆载。日月照临。祖师传译。父母生鞠。先圣先贤播种五谷。设立房室。制作衣服。修置器用。种种资生之具。利益后代之恩。培植生成。统为礼忏报德。初机僧行不修戒简。不阅律文。安知持犯之条。罔识升堕之目。因循迁就。看面随时。将常住信施财物。私窃公渔。明典暗卖。结纳势要。滋润俗亲。果报至重。即食彼人粪之虫。尚堕地狱。况受彼人物之辈。厥罚可知。咸为忏悔。又众生悖戾。恩地修怨。倾陷亲友。毁詈师尊。纵逭王章。终遭鬼戮。并为忏谢。水乳和同。一切俱净。今兹道场所在秽污。陈设荒疎。对越之际。忽心思外缘。讽诵之间。乃意牵别事。礼拜欠恭。身衣弗洁。庖厨未净。走使不虔。所有乖张。悉求忏悔。凡心未兆。圣智先通。
　　普贤王菩萨摩诃萨

　　修次依楞严了义究竟事忏跋语

　　忏法度世。仗以灭罪生善。繇来尚矣。而华严忏。卷帙富博。弥月方竟。不甚传布。法华忏。金光明忏。南中人目所未睹。今之流通者。梁法云僧佑诸师。以齐竟陵文宣王子良梦感所撰。净住子二十卷。节为十卷。即梁皇忏也。南宋孝宗之世。左街僧录若讷。摭取佛名经十五卷之文。为水忏三卷。观夫两忏。详略虽殊。理无不该。事无不尽。无所容置喙矣。然人心轻佻。於祭祀之诚。肃敬难久。今梁忏竭蹶四日。以属倦怠。中下之家以费巨阻办。而水忏一日有拜三部者。似乎繁简未中。释禅既获退居牟尼山。止观之际。觉其根尘之宿业偏重。思欲湔洗。乃依楞严经。修次忏法二卷四百余拜。终日可毕持以澡雪罪垢。楷磨灵台。不敢輙以示人。已而幡然曰。此岂一人之私愿乎。遂听徒属抄写。夫有可废之人。无可废之言。诚能不贱近贵耳。试熏修之。未必不为净土禅悟之助因也。苟不当意置之也可。

　　忏终梵赞

　　楞严忏。慧日正当中。究竟坚固事无穷。六根虚妄罪俱空。毫光示现紫金。容解心。结悟心。宗法法尽。圆通。
　　楞严忏悔。十习六交根尘虚妄罪俱销。宝所信非遥。净土名标。弹指即能超。
　　南无普忏罪菩萨摩诃萨

　　直音
悛
　　(佺)。

躐
　　(列)。

骤
　　(奏)。

索
　　(色)。

向
　　(向用)。

鱍
　　(钵)。

搅
　　(狡)。

睚眦
　　(爱寨)。

轇轕
　　(交割)。

颦
　　(贫)。

蹙
　　(促)。

瀛
　　(银)。

渤
　　(孛)。

粝
　　(辣)。

膻
　　(山)。

乩
　　(稽)。

儓
　　(台)。

獦
　　(歇)。

禅位
　　(上善)。

鬻
　　(育)。

羸
　　(雷)。

挛
　　(銮)。

跛
　　(波上声)。

菅
　　(间)。

蓏
　　(裸)。

恧
　　(农入声)。

溷
　　(混)。

累
　　(累同)。

嚣
　　(枭)。

涤
　　(狄)。

稊
　　(提)。

蠡
　　(礼)。

噍
　　(醮)。

楫
　　(节)。

瞩
　　(竹)。

繄
　　(意)。

濯
　　(卓)。

蘧
　　(渠)。

酷
　　(哭)。

嗾
　　(凑)。

暍
　　(谒)。

鏖
　　(敖)。

惫
　　(拜)。

盻
　　(判)。

村
　　(村用)。

埳
　　(坎)。

靓
　　(净)。

蒨
　　(茜)。

遏
　　(阿)。

蝤
　　(酋)。

蛴
　　(齐)。

蜕
　　(退)。

蛤
　　(古沓切)。

蜃
　　(瞬)。

晕
　　(运)。

玦
　　(决)。

磷
　　(林)。

颛
　　(专)。

呆
　　(岩)。

璅蛣
　　(早吉)。

[虫*营]碇
　　(营丁)。

蠮螉
　　(噎翁)。

腊
　　(昔)。

戢
　　(怎入声)。

斗
　　(豆)。

殂
　　(刍)。

擞
　　(叟)。

潬
　　(旦)。

蠕
　　(软)。

斫
　　(斫)。

[巾*(恙-心+皿)]傞
　　(渴蹉)。

崦坛
　　(弇昙)。

魄
　　(堆上声)。

研
　　(年)。

煠
　　(扎)。

钺
　　(月)。

酖
　　(正)。

礰
　　(力)。

硙
　　(外)。

捺
　　(衲)。

[打-丁+聿]
　　(六)。

迸
　　(蚌崩去声)。

愗
　　(贸)。

绽
　　(站)。

槊
　　(朔)。

撞
　　(壮)。

剚
　　(事)。

射
　　(石)。

钳
　　(虔)。

剐
　　(寡)。

慑
　　(业)。

杂
　　(匣)。

[嶭/示]
　　(业)。

魃
　　(薄)。

[魅-未+雷]
　　(林)。

鳀
　　(提)。

能
　　(奴来切)。

[角*玄]
　　(衮)。

[魅-未+分]
　　(谜)。

[魅-未+苗]
　　(苗)。

祟
　　(岁)。

[山*(〦/(坐-土+十))]
　　(崔)。

委蛇
　　(下仪)。

[袖-由+几]
　　(机)。

砧
　　(珍)。

麕
　　(君)。

鹞
　　(要)。

佷
　　(恒上声)。

綮
　　(顷庆二音)。

樗
　　(上平声)。

踶
　　(提)。

尸解
　　(下假)。

啬
　　(色)。

瀣
　　(戒)。

[娟-口+日]
　　(妹物冒三音今从妹)。

侪
　　(柴)。

褫
　　(耻)。

谧
　　(密)。
