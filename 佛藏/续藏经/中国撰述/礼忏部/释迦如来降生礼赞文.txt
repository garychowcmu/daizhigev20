续藏经   释迦如来降生礼赞文
　宋 仁岳撰

　　 

　　释迦降生礼赞文(并序)

　　　　霅溪沙门　仁岳　撰
　　僧祇律云。佛生日乃至涅盘日。当为大众称扬佛德。予早岁读大涅盘经。采双林示灭之相。撰偈以声之。比有吾宗好事者。请四月八日浴佛形像次。亦陈赞颂。所贵僧祇之式始终备焉。於是讨太子本起及因果等经所说事类。略为十赞。并五悔法次第于后。原夫如来应物之相。机见有殊。是故乘白象入胎。御香楼托阴。不可同也。今依小教。祇就鹿苑已前取其行因趣果之事以成章句。若五时化迹。非此具道。苟曰狂斐。试为裁之。
　　(道场僧集。先礼三宝。次浴佛像。互跪烧香。各有偈辞。附于卷末)。
　　粤若三光照世无盛於日轮。四圣化人最尊於佛道。然以大明易度。正觉难逢。故长夜之弥昏。致群生之弗悟。伏自仁贤劫减。浊恶趣增。当堪忍以无师。会能儒而出世。示同剎利。非为七宝之王。取证菩提。遂作千华之主。形声赴物。胜劣随机。化仪虽有於始终。真法本无於来去。今值三时春季八相生辰。怀畴昔之因缘。敢申赞咏。备以时之供养。聊表勤诚。惟愿圣慈俯垂明鉴。
　　一心奉请堪忍世界示现降生释迦文佛。
　　惟愿降临道场受我供养。
　　天上天下无如佛　　十方世界亦无比　　世间所有我尽见　　一切无有如佛者
　　(至此或陈叙。或宣疏称佛等。以临时自裁。然后礼赞。唱云)。
　　一心顶礼然灯佛所受能仁记莂时身释迦文佛。(下皆例此)
　　过去久行菩萨道　　尔时值佛号然灯　　曾为摩纳奉慈悲　　因与瞿夷修供养　　布发掩泥承足下　　散华成盖住空中　　从兹法忍得无生　　亲受释迦文佛记
　　故我一心归命顶礼。(下皆例此)。
　　一心顶礼兜率天上示一生补处时身
　　一生当证能仁果　　补处爰升喜乐天　　既超欲地在空居　　时为劳生谈正法　　劫火莫能焚此界　　毫光仍得照诸禅　　伫观机熟下生来　　普使盲冥开慧眼
　　一心顶礼迦维卫国托摩耶怀妊时身。
　　托识后妃名大术　　流光中印属迦维　　应梦潜通玉象形　　处胎真是金轮种　　十月已宣声密教　　诸天先见相严身　　仁贤劫内大空虚　　将庆昙华时一现
　　一心顶礼无忧树下诞王妃右胁时身。
　　圣后入园攀树次　　怡然右胁产金躯　　才行七步现殊祥　　复指二仪称最胜　　天雨细香皆润泽　　地开伏藏悉精明　　珍重阿夷百岁人　　占言相好当成佛
　　一心顶礼东宫受职现纳妃厌欲时身。
　　太子妙年方齿学　　父王求娉得耶输　　虽将五欲每勾牵　　但见诸根常寂静　　莲生浊水心元净　　金在红炉体莫渝　　徒增宝媛镇相随　　终被智刀刲爱网
　　一心顶礼四门游观睹无常乐道时身。
　　严驾四门观四相　　净居天子化诸涂　　始逢衰老叹无常　　后见真僧欣有道　　圣意岂存行乐事　　空声唯赞出尘缘　　指腹留娠嗣父王　　一心秪待离宫室
　　一心顶礼春宫午夜踰国城出俗时身。
　　天语出家时已至　　便捐王国指他山　　中宵禁闼自然开　　千里神驹超忽去　　车匿还宫迷远道　　耶输怀子守空帷　　万乘追踪竟不回　　翻令净饭遥瞻礼
　　一心顶礼伽耶山内修六年苦行时身。
　　五人侍卫皆中止　　六载修行且外求　　雪岭无春任苦寒　　朱颜未老同憔悴　　麻麦充饥宁是道　　断常习定亦非真　　斯为方便化众生　　渐引邪徒归正觉
　　一心顶礼熙连河畔受难陀施食时身。
　　大权将应人天供　　先受难陀献乳糜　　菩萨虽资妙色身　　遮那岂假珍羞味　　落发已归忉利主　　传衣元自饮光师　　行看道树近菩提　　步步方舆皆震动
　　一心顶礼金刚座上降天魔成道时身。
　　籍草结趺过永夜　　圆成三十四心时　　九地尘劳既断除　　六天魔事俱降伏　　大梵伫闻甘露鼓　　群生来觐紫金山　　由是随宜转法轮　　人到于今咸受赐
　　(至此复跪。秉炉运想。披陈五悔)。

　　至心忏悔

　　我等自从有识。随顺无明。在恶趣以悠长。任苦轮而旋转。佛兴忍界。不逢万德之尊。法被劳生。莫奉一音之教。良以罪根深固。善种微冥。非应化之有偏。乃业缘之为障。犹赖贝书西载。筏喻东流。得闻於我佛降生。似值於尔时归命。悲欣两集。惭愧重增。今对道场。故伸忏悔。
　　忏悔已。至心归命三宝。(余皆例此)。

　　至心劝请

　　恭请十方法界诸佛世尊。或生五浊之乡。当说三乘之道。慧云所覆。法雨其[雨/旁]。庶使群萌悉皆充润。

　　至心随喜

　　所有世间出世一切善根。若无漏之真乘。或有为之福聚。我皆随喜。靡择怨亲。期未来时。会平等地。

　　至心回向

　　以此如来功德少分称扬。尽回向於真空。及庄严於佛果。亦冀多生所集众善。无遗普施有情。同成实道。

　　至心发愿

　　愿我自凡至圣。此界他方。徧於有佛之时。咸睹降灵之相。初闻音教便入於大乘。顿出尘劳即登於彼岸。
　　(右旋道场。称释迦佛号。或讽安乐行品。尽诚而退)。

　　释迦降生礼赞文(终)
　　浴佛形像

　　案浴像功德经。清净慧菩萨白佛。如来灭后。未来世中诸众生等云何浴像。佛言。应以牛头旃檀．多摩罗香．甘松．芎藭．郁金．龙脑．沉香．麝香．丁香。以如是等种种妙香。随所得者以为汤水。置净器中。用诸香水次第浴讫。复以净水淋洗其像。如是浴者。各取少许洗像之水置自头上。然后烧种种香而为供养。

　　浴佛偈

　　我今灌沐诸如来　　净智功德庄严聚　　五浊众生令离垢　　愿证如来净法身

　　烧香偈

　　戒定慧解知见香　　徧十方剎常芬馥　　愿此香烟亦如是　　回作自他五种身
