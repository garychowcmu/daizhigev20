续藏经   大智律师礼赞文
　宋 则安述

　　钱唐灵芝大智律师礼赞文(并序)

　　　　门人岩香练若　则安　述
　　先禀大智律师顺寂之后。有同学以讳日赞文见嘱。累年未暇。忽夜梦入一室中。会数道人讲及先师生平懿业。解行绝伦。徐有语曰。扶颠持危。垂世立教。功不在诸祖下。子之不为赞文何也。既觉。偶得数联。因缉缀成章。庶同俚咏。然慎终追远。在志不在文。固无愧哉。(初入道场。三礼已。互跪烧香散华。执手炉唱云)。
　　稽首灵芝教主大智律师。慧性夙明。学声远着。妙[〡*臣*责]潜通於佛智。清修允恊於圣仪。式遵一字之规。克荷百金之寄。宗承法密。储贰终南。筑两坛而亘古亘今。撰三记而变风变雅。发挥极唱。纵天辩以谈常。洪赞上乘。浚祖源而会实。爰以剡浮化满。寻印坏以东辞。安养功圆。遽文成而西迈。今则莫秋初启。讳日斯临。由是輙吐芜言载扬茂绩。戒身如在。审雍肃以荐羞。法语难亲。忍悲号而泣血。仰冀曲回慈鉴。聊享哀诚。俯令负笈之俦。尽预分灯之列。(唱已。一拜起。复跪执炉至请)。
　　一心奉请灵芝教主大智律师。
　　唯愿降临道场。受我供养。(三请。一礼起。叹云)。
　　端严具足　　相如其心　　耿介孤高　　心如其相　　谓方则圆　　若拘而放　　不持不犯　　人天归向
　　(叹已宣疏。或别述意。临时自裁。然后礼赞。唱云)。
　　一心顶礼大中名剎弃家入道时身灵芝尊者。
　　爱网缘疎思摆脱　　僧园路熟认迂回　　比方邻子警双亲　　指顾寺神惊广众　　总角笔端先世习　　成童经业试场魁　　黉堂染翰气食牛　　宗裔家师当反敬
　　故我一心归命顶礼。(下皆仿此)。
　　一心顶礼古佛蹊径入廛乞食时身。
　　一钵当衢心喻月　　双环摇处志凌云　　寅缘午饭过朱门　　远离邪求全正命　　断取不殊香积供　　献来差似牧牛糜　　精新分减及虫鱼　　惭愧等慈均法施
　　一心顶礼经律兼授悬河乐说时身。
　　夙契鹫峰亲嘱累　　天教宗匠劝回心　　风生象扇栢烟浮　　云拥猊台四华雨　　拍肩部主恢真域　　击节洪遵[〡*臣*责]妙经　　并汾律虎爪牙成　　禹穴义龙嗟伏鹿
　　一心顶礼绍明行事掩关撰记时身。
　　大法优柔真自得　　斯文流演在挥毫　　维持众网整颓纲　　并驾五乘回正轨　　三绝韦编同索隐　　四求墨印类钩深　　团蒲小睡梦西明　　六十余家成蠧简
　　一心顶礼水云深处击蒙增受时身。
　　遐慕圣踪京兆日　　高遵玄范蔡江时　　重增上品趣泥洹　　圆具三因期解脱　　岳渎崩腾来梵侣　　虚空销殒动天魔　　圣胎法乳藉斯人　　粉骨碎躯难报德
　　一心顶礼碧沼兰若潜真解疏时身。
　　拂衣渐水城边寺　　蹑屐青峦陇上来　　片石长松惬素怀　　晓猿夜鹤窥深定　　滤泉晚沼瑠璃碧　　开卷秋堂薝卜馨　　太一遗文太古风　　半千年后知音遇
　　一心顶礼台山鄞水筑坛授戒时身。
　　丹青五级巾山下　　突兀三层贸岭中　　珠颗圆明粲日星　　天仪森着悬衡鉴　　圣模应法如关辅　　宝势侵云象妙高　　光显毗尼再有人　　遥空想见宾头礼
　　一心顶礼盟诚利物一华不动时身。
　　坐徧名蓝求寂静　　湖山胜剎乐栖迟　　危脆深观焰幻身　　稽留任笑匏瓜迹　　百年诤地辞天竺　　一梦尘区谢菊坡　　大旱潮音讲大云　　广筵未散番盆雨
　　一心顶礼秋高兰室加趺示灭时身。
　　北首曲肱瞻落日　　西驰返照识归程　　瞿然而起即加趺　　嗑尔云亡徐瞑目　　了了神游端入定　　翘翘首举俨如生　　里巷居人寂未知　　但闻天乐鸣空界
　　一心顶礼芝园福地塔婆窀窆时身。
　　莲社冱寒襄事日　　杉亭焦卷傲霜枝　　四檐雾泻烛还明　　万窍风号香不散　　大水结氷如宝砌　　长空搅雪似华飞　　冠盖旌幢讣鹤林　　名题墨妙光遗烈
　　一心顶礼窣堵显瑞焚经不坏时身。
　　定持梵相经时久　　塔镇芝园慕永存　　寇火洞然靡子遗　　坚幢兀尔无纤变　　龙天翊卫彰灵瑞　　贵庶倾瞻叹异逢　　没后留形福有缘　　生前济物何当计
　　一心顶礼紫宸怀道追封旌表时身。
　　缘谢政和当六稔　　绍兴旌显十年秋　　后昆安得偃慈风　　耆艾犹能谈化迹　　数纪寝闻追谥礼　　九重泽降锡鸿名　　大智汪洋拟佛同　　戒光赫奕周沙界

　　至心忏悔

　　制听遮性三千戒　　作说威仪八万条　　但纵痴顽不节心　　宁思肃慎深防意　　妄随相有空难见　　业会因缘果不差　　恭对慈光悉忏摩　　庶同赫日销霜雪
　　忏悔已。至心归命顶礼。

　　至心发愿

　　此界他方无量劫　　人间天上与师俱　　智用能乘般若舟　　身通即到菩提岸　　确尔圆修三聚戒　　毅然不退四弘心　　去来今世众怨亲　　尽化同归安养土
　　发愿已。至心归命顶礼。
　　右岩香所制礼赞。在於锡号之前。而无大智之称。宜特添入。复易天宫以为灵芝。贵使通知其塔。存封谥之美。乃最后征异之观。独阙赞辞。遂加二章缀之於后。庶得始末叙事备焉。其间语有未安者。輙更数字。无伤其理。尝睹大智律师就诸本礼文颇有加改。敢遵斯例。命刻诸版。施及同宗。俾临讳日托此以兴追远之礼也。
　　绍兴甲子中秋日住明庆(行诜)

　　大智律师礼赞文(毕)

