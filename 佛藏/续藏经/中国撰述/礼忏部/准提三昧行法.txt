续藏经   准提三昧行法
　明 受登集

 天溪准提三昧行法序

　　准提忏仪从无善本者何也。世尊言。此大毗卢遮那如来瑜伽大教。三摩耶灌顶道场如来秘密法门。成佛心要。而世师以浅智测量。止顺初机。不知直接上根。超凡入圣。则体会宗趣之难也。根本微妙字轮。虽说文字。皆是善文字义。离一切相。自性虚空。亦复不生虚空之心。世尊教外别传之指。而世师以文字求之。变观行为名言。翻神宗为音韵。则离名离相之难也。龙树菩萨。於持明藏。略出大明。成就仪轨。凡戒行发心。布字结印。持诵忏摩。入三摩观智。各有规式。而世师株守。别忏遗文。槩从疎略。则遵奉仪轨之难也。经咒自地婆诃罗译而外。有金刚智不空崛多玄奘天息灾法贤金刚幢诸译。句引不同。转读有注。音含长短。字有重轻。世师漫作声势。多乖梵韵。则指决字声之难也。经说念诵观行供养次第。先须受持禁戒。坚固不退。心不散乱。方许入此法门。今俗流带妻挟子。饮酒啖肉。缁素不分。混滥坛席。则严持戒律之难也。天溪老人。戒行精严。深入观智。穷理而无理障。证空而不堕空。一义差别则遍考群经。一字参差则研穷经岁。十章明法。三密加持。观其顿超地位。速离缠疴。则一行禅师之研通神变也。显教密宗。该性含相。则法幢[(厂@((既-旡)-日+口))*殳]公之圆通心要也。一字说千门之妙。多言总五部之归。则金刚幢之密咒圆因也。无相三昧。形如满月。佛性之义。廓然虚明。则龙树尊者之显密圆宗也。以兹行法。方彼诸家。则妙高之落众峰。灵耀之掩群照。岂虚言哉。往予奉教天溪。归述旧闻十八章。面求指摘老人。往返酬答。动辄数千言。转综密部。深思观旨。参之以般若理趣。准之於瑜伽教王。两人见处。或有抵捂。罔不平心较量。可起改者起改之。可仍袭者仍袭之。予年耄学荒。交游星散。同好中有亦鉴无姑息者。非天溪吾谁自归欤。行法善本成。老人索予数言前之。因述予平时归向之诚如此。若夫树高招风。门庭党伐。此非吾两人之所知也。
　　康熙八年己酉秋八月行纯范骧拜书

 准提三昧行法序

　　夫陀罗尼咒出於果位人口。非莲华眼。不能视其际。非金刚手。不能棒其体。然章句有广略之殊。广则累言不为有余。略则一言不为不足。岂所谓至大同小。不见边表。极小同大。忘绝境界者乎。而至心诵持无不获益。如准提神咒。梵字无多。功效最胜。金刚智译本载之详矣。然咒属总持。即称秘密。要知总莫总於真性。密莫密於惟心。若见此心。融归性地。则罪无可灭。福不足生矣。受持者可不识观心之要。乃以缘坛印守字声为专务欤。天溪景淳法师。以台衡世传三昧。作准提持诵轨仪。将入坛。先责尸罗清净。既入坛。更须缁素分明。会三德。则本自天然。印十乘。则尤为妙合。当机清众。如法行持。以无取着心。获不思议效。捷於声响。正足谛信矣。盖如来说法。即事显真。四肘方坛。何莫非法身。镜光影现。何莫非般若。烧香散华。何莫非解脱。智者随触即得。愚者顾自昧焉。今景师统以心观照之。将见无量诸佛。皆从持诵家心声流出。况世谛门头。遂诸求愿。抑复何有。乃后知大准提即如意珠王出生饶给无所不徧。七俱胝佛母之所宣说果。字字方放光匝。虚空透金石。所贵人开择法眼。善为点出耳。则景师指端已现明月轮。行道者其向往之。
　　康熙岁次乙巳仲春宝轮沙门明源书

　　准提三昧行法目次

　　序二章　　述劝修第一　　明受戒发心第二　　定行人及日期时教第三出正修方法第四
　　一严治道场　　二清净三业　　三三业供养　　四请三宝诸天　　五赞叹申诚　　六作礼　　七持咒　　八修行五悔　　九行道旋绕　　十入三摩地

　　分持明验相第五　　附本咒同译
　　准提三昧行法目次(终)

　　 

　　准提三昧行法

　　　　天溪比丘　受登　集

　　述劝修第一

　　此大陀罗尼。三世诸佛。己今当说。而我释迦。亦如是说。盖为利乐众生。得入菩提故也。今夫一切众生。未种善根。无菩提分。而能诵持一二徧者。善根芽生。菩提有分。若出家菩萨。现生所求出世悉地。定慧现前。证地波罗蜜。圆无上菩提者。在家菩萨。现世所求常生天界。或作人王。亲近圣贤。诸天拥护。世无灾横。心无忧愁者。若欲灭除五逆十恶一切重罪。积集十善六度无量功德。诸大菩萨为其说法。十方佛土常得随从者。若有欲令国王大臣长者居士等。生爱敬心。起利乐意。随其所愿。悉得成就者。有诸福报不全。寿命短促。求官不迁。众苦交逼。愿令现世得轮王福。具寿者相。禄位高崇。诸事吉祥者。至愿水不能溺。火不能烧。毒药刀兵。冤家疾疫。皆不为害。而能转恶为善者。应於道场之中。约事要期。一心精进。修此准提三昧。盖此陀罗尼。是三世诸佛秘密之藏。七俱胝如来三身赞说。故龙树以为总摄二十五部。而独部别行者。譬则如意之珠。宝中最上。其入海采者。必先求此。今既得闻是最上法。必也发心专志。尊之仰之。而修证焉。离生死於片念。决三昧於一期。故当不计身命。尽力争先也。宁更因循缓怠。俟於异时乎。

　　明受戒发心第二

　　念诵仪云。苾刍苾刍尼。先持戒行。若入道场。复须自誓发愿受戒。若在家者。初入道场。亦须随力发愿。受三归五戒。或持八戒齐。故方等三昧。令依一解内外律师。发露受二十四戒。是知欲入道场。必又重严戒法。所谓尸罗不清净。三昧不现前。此先佛明诲。极宜奉重也。
　　既受戒已。当发广大菩提之心。行菩萨行。夫菩提心者。成佛正因。智慧根本。故从今日往。至成正觉。唯以四弘誓愿要心。弘誓在怀。谛理明切。菩提心戒仪云。诸法无我。平等如空。心本不生。空性圆寂。当知性空圆寂之处。即是感应道交之时。感应道交。菩提心之端也。是故兴慈运悲。上求下化。繁修六度。静住一如。离三障以清净。显三德之圆融。原始要终。莫不在是矣。此受戒发心二法。为行人起行之要门。标心之正处。自宜摄心禀学。豁意开明。倘此昧略而不省鉴。岂唯徒为苦行。大能作诸障难者也。

　　定行人及日期时数第三

　　修真言者。既得外护。委以经纪。择同行者十人已还。同心齐志。如乘一船。又复别请一阿阇黎。以为教授。(即方等三昧明内外律师)示明观道。开除妨障。往时僧俗同一处修。今如有俗众同修。当设一界相以隔之。虽同一道场。而不共坛席。以在家者纵沾戒品。未具道仪。进止失谐。反成扰动故也勿以势位强从。亦勿人情輙顺。僧辈尚当汰别。俗众其容混诸。比见风俗漫乱。多不如法。如欲圣应昭彰。亦宜谨始於此也△日期者。经明七日。二七日。乃至七七日。而[(厂@((既-旡)-日+口))*殳]公圆通集。定百二十日。今约法审机。定三七日。为一期精进修法。一七二七。增至七七。皆随人力。然是初修之程限耳。毕生修者。未必全从。
　　又正修前。须作方便。若不严净身心。谙练仪制。卒入道场。则道心不发。无所感降。是故于一七日。先自断除一切缘务。损眠节食。调伏其心。而又诵习悔文。引绎观道。仍求三宝加护。进道无魔。庶能定慧现前。悉地成满△时数者。经云。或三时。或四时。或六时。依法诵持。求世间出世间悉地。是则昼三夜三。为进修者之通轨矣。

　　出正修法第四

　　斯经梵本。有十万偈。今三译文。极为隐略。然考作法取相无生三种法门。具有无缺。而功能作法。及以取相。似又稍详。故西土修真言者。广辑诸部坛仪印咒。而次比之。用辅本咒。为观行法。名念诵仪。译传东夏。代咸称习。过化间有。泥法时多。故不无专缘坛印。偏守字声之弊。良由未达理观为主。诵持居次之意耳。今之方法。虽三种忏法相须而进。而无生理观。实为前导。诸法性空。万行无作。圆因据为标准。大果取以指归。然以今立方法。用勘昔之诵仪。名数不差。前后互异。以故先引诵仪。与此对合。然后正出十意。依次进修也。其诵仪中。初作曼荼罗。则今法治道场也。次入道场。先礼佛忏悔随喜劝请发愿回向。今礼佛移置第六。五悔移置第八也。次敷坐三部印咒。即今总礼三宝。护身。今第二清净三业也。结界。今并入严道场中。迎请。今第四请三宝诸天也。五供养。今第三三业供养也。梵赞。今第五赞叹也。布字及声诵。今第七持咒也。三摩地念诵。今移置第十也。欲出道场。复须依前次第五供养五悔送还。此当第九行道。盖行旋梵呗之法。正是一时法事将终。乃复运前所修为事。冥契三德藏海。且寓攀住之意。故义理实同。重结三部印。即三自归也。是则前后有差。仪文无别。次第勘同。显密一体。十科明法。通是密因。三密加持。同成显观矣。
　　次十意方法者。一严治道场。二清净三业。三三业供养。四请三宝诸天。五赞叹申诚。六作礼。七持咒。八修行五悔。九行道旋绕。十入三摩地。初入道场第一时。具足修此十法。于后一一时中。略去请佛。余九悉行无异。仍以法华三昧补助仪。观想句偈。注於事仪之下。俾正修时。一以无生理观而融即之。当知此十。各具事理。皆通感应。俱徧三业。悉净三障。咸会三德。是为今家三昧正途。如是观已。用进修焉。自不同於专缘坛印为指归。偏守字声为究竟尔矣。

　　一严治道场

　　先明治坛严像。次明结界。应择胜地。掘深一肘(佛肘三尺六寸)。除去旧土。别取新土。填满筑平(或高原处。或大河滩岸。穿去五尺已下。其土则新)。复取净土。和杂香末。量地四肘。作方曼荼罗(经用瞿摩夷和土涂坛。此须雪山白牛所退。纯啖肥腻。香洁可用。此方难得。故用香土)。上悬宝盖。四面徧垂缯幢旛彩。纨扇白拂等。正中奉安俱胝佛母本尊像(西向安座。原出圣裁。按四护摩法。增益护摩。决当西向。今是出世悉地。准古施设。或随方宜。酌取行之)。若无本尊。随安所有佛像。舍利。及大乘经咒。亦得。行者别置卑座。对像安列。虑地卑湿。周敷荐席。又以香水洒洗地界。处处按察。极令合式。至建首日(当用斋日)入坛。以白檀香。涂作八曼荼罗。犹如满月(此八曼荼罗。是八大菩萨三摩地境。即佛菩萨根本心大明也。不空译云九个圣位。是乃合佛母而名之耳)。即以新净供具。盛诸饮食。及好香华。灯明。遏伽香水。随力所有。布列供养。倾心竭意。严洁如法。何者。内心敬重三宝。超出三界。今欲奉请供养。岂可轻心。若不拔己资财。供养大乘。则将何以招感贤圣。灭重罪而成妙果乎△结界者。经云。若欲求愿。先须念诵。加持香水。散於八方上下。以为结界。行者於道场四边。或取五色线。或勾栏等。先标界相。以齐修行之处。当入道场时。心想十方诸佛。本尊佛母。当来坐故。烧香散华。肃豫严待。即取净水咒一百八徧。散洒四方上下。成结界法。

　　二清净三业

　　念诵仪云。於所在处。清净澡浴。着新净衣。於四威仪。发四弘誓。於一切事。心不散乱。法华三昧云。初入道场。当以香汤沐浴。着净洁衣。若大衣。及诸新染服。若无新者。当取己衣中胜者。以为入道场衣。於后若出道场。至不净处。当脱净衣。着不净衣。所为事竟。当洗浴。着本净衣。入道场行法。大悲三昧云。纵一日都不至秽。亦须一浴。终竟一期。专莫杂语。及一切接对问讯等。终竟一期。依经运想。不得剎那念於世务。若便利饮食。亦须秉护。勿令散失。事毕即入道场。不得托事延缓。大要身论开遮。口论说默。意论止观也。

　　三三业供养

　　(止观云。烧香运念。三业供养。行者初入道场。至法座前。敷尼师坛。正身。合掌。倚立。如是思惟。我为众生发菩提心。兴慈运悲。誓欲救拔。而复惭愧恳恻。存想三宝。[土*则]塞虚空。影现道场。手执香炉。烧众名香。口唱三宝。五体投地。首者举云)。
　　一切恭敬(此下异口同音)
　　一心顶礼。十方法界常住佛(心随身口。一心顶礼。无分散想。了知此身。如影不实。能礼所礼。心无所得。一切众生。亦同入此法界海中)。　　一心顶礼。十方法界常住法(此与下僧用心如上)。　　一心顶礼。十方法界常住僧(礼三宝竟。互跪烧香。以手擎华。首者白云)。
　　是诸众等。各各互跪。严持香华。如法供养(此下众同声唱)。
　　愿此香华云。徧满十方界。一一诸佛土。无量香庄严。具足菩萨道。成就如来香。
　　(想云。我此香华徧十方。以为微妙光明台。诸天音乐天宝香。诸天肴膳天宝衣。不可思议妙法尘。一一尘出一切尘。一一尘出一切法。旋转无碍互庄严。遍至十方三宝前。十方法界三宝前。悉有我身修供养。一一皆悉遍法界。彼彼无杂无障阂。尽未来际作佛事。普熏法界诸众生。蒙熏皆发菩提心。同入无生证佛智。想已。起。首者白结)。
　　供养已。一切恭敬(一礼)。

　　四请三宝诸天

　　(运心供养已。互跪烧香。当念三宝虽离障清净。而以同体慈悲。护念群品。若能三业致请。必不来而来。拔苦与乐。念诵仪云。准提佛母。并八大菩萨。及诸圣众。眷属围绕。不离本土。来至道场。空中而住。受我供养。故今逐位殷勤三请。必有感降。下去每位。烧香互跪三请。请竟。起礼)。
　　一心奉请。南无本师七俱胝佛母准提世尊(此即本师释迦所从垂迹之本身毗卢遮那如来也。金刚智念诵仪云。想於阿迦尼咤天宫。毗卢遮那如来。十地菩萨围绕会中。请佛母准提圣者。不空译本同。瑜伽大教王经。云大徧照金刚如来也。七俱胝。本经所明大乘庄严宝王经。与持明藏成就仪。明七十七俱胝。随机异耳。想云。我三业性如虚空。准提佛母亦如是。不起真际为众生。与众俱来受供养。下去诸佛。及菩萨圣僧。但随位改想。名号。形相。来处)。　　一心奉请。南无过去七俱胝准提世尊(今之陀罗尼。是此过去七俱胝佛已说)。　　一心奉请。南无现在七俱胝准提世尊(经云。现在诸佛。今说是咒。念诵仪云。准提佛母。与七俱胝佛围绕。庄严宝王经云。尔时七十七俱胝佛。一时现前。而世尊即说是咒。此等正是现在七俱胝佛)。　　一心奉请。南无未来七俱胝准提世尊(经云。未来诸佛。当说是咒。此是未来七俱胝佛)。　　一心奉请。南无东方善德佛等。十方十佛世尊。　　一心奉请。南无七俱胝如来三身赞说。准提陀罗尼(想云。法性如空不可见。常住法宝难思议。我今三业如法请。唯愿显现受供养。下同)。　　一心奉请。南无五部所摄诸陀罗尼。及十方三世一切尊法。　　一心奉请。南无本尊准提菩萨摩诃萨(瑜伽大教王经云。观想尊字。变成大智。大智化成尊那菩萨。七俱胝如来三身赞说。画相有二十六臂。三面。面各三目。金刚智不空二经。明一面三目。一十八臂。持明藏成就仪云。若以尊那为本部。即以尊那为中座。想尊那菩萨。一十八臂。面有三目。云云。菩萨贤圣。随意安布。唵字为乌瑟腻沙如来。左字为大轮明王。隶字为不动尊明王。卒字为观自在菩萨。隶字为不空罥索菩萨。尊字为本尊尊那菩萨。祢字为金刚萨埵。莎字为伊迦惹咤菩萨。贺字为缚日啰曩契菩萨。乌瑟腻沙。所谓无相法界。即毗卢遮那。出八菩萨上。今此正出八菩萨名。然经以此九微妙字。成安如来菩萨明王九贤圣者。用表尊那菩萨悲智自在。方便多门。深怀慈愍。大现威怒。护持修行。辟除诸障。一时受化。成菩提道。盖明着本尊喻伽观也)。　　一心奉请。南无大轮明王菩萨。不动尊明王菩萨摩诃萨。　　一心奉请。南无观自在菩萨。金刚手菩萨摩诃萨。　　一心奉请。南无不空羂索菩萨。伊迦惹咤菩萨。缚日啰(二合)曩契菩萨摩诃萨。　　一心奉请。南无十方三世一切菩萨摩诃萨。　　一心奉请。南无摩诃迦叶。一切诸大声闻缘觉贤圣僧。　　一心奉请。无能胜菩萨。多罗菩萨。诃利帝母菩萨。及一切大忿怒持明王众(此可烧香立请。比丘不须致礼。俗众须礼。无能胜。本是地藏菩萨。外现佛部中大忿怒明王。自居右位。居左者为妃。地婆诃罗金刚智二译。并存梵云阿钵罗氏多。圣者多罗。是观音眷属。其状如中年女人。合掌持青莲。微笑鲜白衣。为持明王也。二位各有经咒别行。诃利帝。药叉女也。即鬼子母。有五百眷属。金光明中。与四王密迹同列。瑜伽教王经云。时徧照金刚如来。入诃利帝夜叉女善作欢喜众成就金刚三摩地。出此定已。即说诃利帝夜叉女真言。其真言法。能令诸夜叉女等。为持诵者皆来现前。作成就事。在轮坛中。原是忿怒明王。今据前二译经。同名菩萨)。　　一心奉请。大梵尊天。三十三天。护世四王。八部神等。二净居天子。二难陀龙王。吉祥宫门。持明仙众。及此国内。名山大川。一切灵庙。某州地分。属内鬼神。此所住处。护伽蓝神。一切圣众。
　　(奉请竟。首者述请意)。
　　唯愿本师七俱胝准提佛母。三世准提如来。十方十佛世尊。不移本际。平等慈熏。来降道场。证我行法。
　　七俱胝佛母所说准提陀罗尼。中道秘要。显现道场。受我供养。
　　本尊准提菩萨摩诃萨。大轮不动尊等同坛菩萨。乘本愿力。来到道场。神咒加持。随心满愿。摩诃迦叶。诸大声闻。同运慈悲。俱时来降。
　　无能胜多罗菩萨。诃利帝母等。诸大明王。愿为说法。授与法药。却诸魔障。示现吉祥。
　　梵释四王。天龙八部。净居天子。持明诸仙。随我请来。坚守道场。拥护国界。令我所修。不违本愿(齐一礼)。

　　五赞叹申诚

　　(面向法座。烧香散华。心念三宝微妙功德。又了身口意业。充满法界。赞叹三宝。无生无灭。无有自性。本经无显赞文。今取龙树持准提明藏偈。用以赞之)。
　　常以大慈悲　　调伏诸众生　　成福功德海　　是故我赞礼　　真如纯一理　　离欲坏诸趣　　利生住寂静　　是故我赞礼　　坚固持净戒　　证入解脱门　　住最功德剎　　是故我赞礼　　准提功德聚　　寂静心常持　　一切诸大难　　无能侵害者　　天上及人间　　受福如佛等　　遇此如意宝　　定获大菩提
　　以此叹佛功德。修行大乘。无上善根。奉福上界诸天。龙神八部。此土神祇。护正法者。又为国王帝主。土境万民。师僧父母。知识檀越。广及法界众生。愿藉此善根。平等熏修。十恶五逆三障消灭。功德智慧二种庄严。开总持门。成种智道。
　　(此三障消灭二种庄严。自是修忏正愿。若人以为总略。或有别愿。当随智力。如实说之。但所求之事。不可增长生死。所运之心。必须利益群品。申竟。致礼)。

　　六作礼

　　(三宝体是无缘慈悲。常欲拔济一切众生。但为无机。不能起应。我既奉请赞叹。冥应不虚。故今如对目前。受我礼拜。烧众名香。五体投地)。
　　一心顶礼。本师七俱胝佛母准提世尊(想云。能礼所礼性空寂。感应道交难思议。我此道场如帝珠。准提佛母影现中。我身影现准提前。头面接足归命礼。下去诸佛菩萨。当随位改。如七俱胝佛。即云七俱胝佛影现中。云云)。　　一心顶礼。过去七俱胝准提世尊。　　一心顶礼。现在七俱胝准提世尊。　　一心顶礼。未来七俱胝准提世尊。　　一心顶礼。东方无忧世界。善德世尊。　　一心顶礼。南方欢喜世界。栴檀德世尊。　　一心顶礼。西方名善世界。无量明世尊。　　一心顶礼。北方无动世界。相德世尊。　　一心顶礼。东南方月明世界。无忧德世尊。　　一心顶礼。西南方众相世界。宝施世尊。　　一心顶礼。西北方众音世界。华德世尊。　　一心顶礼。东北方安隐世界。三乘行世尊。　　一心顶礼。下方广大世界。明德世尊。　　一心顶礼。上方众月世界。广众德世尊。　　一心顶礼。七俱胝如来三身赞说。准提陀罗尼(三礼。想云。真空法性如虚空。常住法宝难思议。我身影现法宝前。一心如法归命礼。下同)。　　一心顶礼。五部所摄诸陀罗尼。及十方三世一切尊法。　　一心顶礼。本尊准提菩萨摩诃萨(三礼。想云。为求灭障接足礼。此是忏悔主故)。　　一心顶礼。大轮明王菩萨摩诃萨。　　一心顶礼。不动尊明王菩萨摩诃萨。　　一心顶礼。观自在菩萨摩诃萨。　　一心顶礼。金刚手菩萨摩诃萨。　　一心顶礼。不空羂索菩萨摩诃萨。　　一心顶礼。伊迦惹咤菩萨摩诃萨。　　一心顶礼。嚩日啰(二合)曩契菩萨摩诃萨。　　一心顶礼。十方三世一切菩萨摩诃萨。　　一心顶礼。摩诃迦叶。一切诸大声闻缘觉贤圣僧。

　　七持咒

　　此真言道。广大圆融。实相无相。离诸分别。性同虚空。具足三德。不纵不横。平等遮持。为功德聚。诸佛於此。不动如如。百六十心。善超无碍。而诸众生。不自证得。无明随顺。三有沦胥。犹持火烬。旋转不停。揆厥所由。见闻为咎。故我准提如来。悲生无际。从本垂迹。三密顿化。迹从本垂。九字齐彰。契理地之智色。发教门之声缘。称体宣流。结成梵字。欲令众生。开妙觉之知见。成本然之智身。即此见闻。而非见闻。法界色声。同一究竟。夫第一义理。本无声字。而声字能事。为一理门。缘声入智。因字尽性。离乎声字。亦无解脱。今之行者。标心立行。破障显理。若不布字缘声。入三摩地。无由就路还家。从因证果。故此修法。随立二门。即缘声布字持。与入三摩地持。龙树名此为有相持。无相持也。无相持。至第十章明。有相持者。详此声字。并是色法。通为教体。马鸣云。色性即智。说名智身。天台谓之念法门身也。念诵仪云。从顶至足。以九梵字。安布行者身。故以◇唵字布於顶。则成一切种智也。以◇折字布於两瞳神。则成真俗二谛也。以◇戾字布左右眼。即成慈悲也。以◇主字布於颈喉。即成无碍辩也。以◇戾字布左右肩。成四弘誓也。以◇准字布心。成如来藏也。以◇提字布脐。成三三昧也。以◇(莎婆)字布两[月*坒]。成地波罗蜜也(金光明云。十地脚足。天台疏。以十度是十地脚)。以◇诃字布两足。是定慧成矣。如是诸法。聚联成身。色性既智。智性亦色。当此智身布成之时障於是乎破。德亦以是显。上冥法体。下应群生。报智身色。垂成于斯矣。又复应知九梵字门。入九贤圣位。因果一合。身法相冥。即成以如来印八大菩萨所加持身。本迹虽殊。不思议一。称胜法门。盖有由矣。
　　既安布已。然后声诵。其诵法者。先了音声性空。字色无相。声不缓急。字无前后。心性无性。心不异缘。屈曲梵声。与九梵字历历分明。所布咒身。与九圣相了了不昧。如是念持。进焉不已。一一辨了。无间明暗。自然即见本尊相好光明。眷属围绕。与我对坐。是为布字缘声持法也(正身威仪。烧香散华。同声作是愿言)。
　　我(某甲)今欲念诵。唯愿本尊诸佛菩萨。加持护念。愿令速得随意。所求悉地圆满。
　　(三唱竟。一礼。布字偈云。先观圆明无相身。以唵布顶成种智。折布瞳神二谛明。戾布两眼慈悲视。主布颈喉辨无碍。戾布两肩弘誓在。准布如来密藏心。提布脐腰三三昧。莎婆布[月*坒]地波蜜。呵布两足定慧成。如是布字想念已。便成准提胜法门。首者作白说咒缘起)。
　　尔时世尊。愍念未来薄福恶业诸众生故。即入准提三摩地。说过去七俱胝佛所说陀罗尼。
　　(众共手结契印。口诵咒言。心存布梵。其契印法。以二手小指无名指。相叉入掌。二中指直竖相拄。二头指附二中指上节。二大指附二头指侧。即成)。
　　南无飒哆南(一)　三藐三勃陀俱胝南(二)　怛侄他(长)(引)(三)唵折戾(四)　主戾(五)　准提(六)　莎婆诃(七)
　　【◇】
　　(坛中不便列坐。但行立诵持一百八徧。是悉地满数。今求三品悉地。是宜三周百八。不多不少。首者依法持珠记数。数满归位。以印向顶解散。首者白闻咒证位)。
　　佛说此大准提陀罗尼法时。无量众生远尘离垢。得证准提陀罗尼功德。得见十方诸佛菩萨圣众。决定成就阿耨多罗三藐三菩提(白竟。同声作愿)。
　　我(某甲)以此念诵功德。一切众生所修真行。求上中下悉地。速得成就(三唱一礼)。

　　八修行五悔
　　初忏悔法

　　经云。无量劫来。五逆十恶重罪消灭。则永无病苦。不堕恶趣。在所生处。离苦得乐。亲遇诸佛。成就菩提。然我今日专守迷愚。不事忏悔。则三涂百劫。堕苦无暇。安问菩提。何从见佛。故当忆念先世罪业。起大怖畏。发露忏悔。忏名忏谢。悔名惭愧。求哀改过。是真忏悔。劝请随喜回向发愿。亦名悔者。虽各立行。同能灭罪。劝请则灭波旬请佛入灭之罪。随喜则灭嫉他修善之愆。回向则灭倒求三界之心。发愿则灭修行退志之过。竭尽三业。不惜身命。泣血雨泪。披露罪根。法华三昧云。业性虽空。果报不失。颠倒因缘。起诸重罪。流泪悲泣。口宣忏悔(先普忏。想云。我及众生。无始常为三业六根重罪所障。不见诸佛。不知出要。但顺生死。不知妙理。我今虽知。犹与一切众生。同为一切重罪所障。今对准提菩萨尊前。普为众生。归命忏悔。唯愿加护。令障消灭。想已。唱云)。
　　普为四恩三有。法界众生。悉愿断除三障。归命忏悔。
　　(唱已。五体投地。复为自忏。想云。我与众生。无始来今。由爱见故。内计我人。外加恶友。不随喜他一毫之善。唯徧三业广造众罪。事虽不广。恶心徧布。昼夜相续。无有间断。覆讳过失。不欲人知。不畏恶道。无惭无愧。拨无因果。故於今日深信因果。生重惭愧。生大怖畏。发露忏悔。断相续心。发菩提心。断恶修善。勤策三业。翻昔重过。随喜凡圣一毫。之善。念十方佛。有大福慧。能救拔我。及诸众生。从二死海置三德岸。从无始来。不知诸法本性空寂。广造众恶。今知空寂。为求菩提。为众生故。广修众善。徧断众恶。唯愿准提。慈悲摄受。想讫。唱云)。
　　至心忏悔。(比丘某甲)等。与法界一切众生。现前一念。广大圆明。具诸总持。安住秘藏。良由无始。随顺迷流。障此圆明。失守秘藏。六根六尘。交生染着。循环三界。无暂停时。为身口意。无恶不造。恣杀生命。偷盗邪淫。妄言绮语。两舌恶口。贪欲瞋恚。邪见愚痴。如是十恶。自作教他。随喜恶人。赞叹恶法。重以起猛恶心。造无间业。弒父害母。杀阿罗汉。出佛身血。破和合僧。又复纵狂迷想。开结使门。邪徤保常。世聪增慢。不信方等。互用招提。于诸佛所。法说非法。非法说法。于诸众生。有德失德。非冤称冤。出世法律。不乐奉持。治世伦常。至乖训教。如是等罪。无量无边。舍兹形命。当堕恶道。唯我。
　　七俱胝佛母准提世尊。愍念我故。入三摩地。说此准提。大陀罗尼。若有众生。能诵持者。十恶五逆。悉皆消灭。故于今日。依法修行。奉对忏悔。不敢覆藏。仰愿。
　　本尊准提菩萨摩诃萨。具足五眼。真实见知。十八变手。殷懃加护。先令梦中。得见圣众。口吐黑物。身现吉祥。次入三摩。速圆悉地。十度普摄。定慧现前。所有业障。当下消除。一切恶报。未来不受。三有永离。诸根毕静。迷流妙湛。心月圆明。同佛受用。开总持门。与诸众生。终归秘藏。
　　(此文与上普忏。及下四悔。俱宜三说。若时促者。夜三或可一说。昼三幸勿简略。说竟。起身唱结)。
　　忏悔已。归命礼三宝(一礼)。

　　次劝请法(烧香互跪)

　　我(某甲)。至心劝请。十方一切佛。现前得道者。今请转法轮。安乐诸群生。十方一切佛。若欲舍寿命。我今头面礼。劝请久住世。
　　劝请已。归命礼三宝。

　　次随喜法

　　我(某甲)。至心随喜。所有布施福。持戒修禅行。从身口意生。去来今所有。习学三乘人。成就三乘者。一切凡夫福。皆随而欢喜。
　　随喜已。皈命礼三宝。

　　次回向法

　　我(某甲)。至心回向。我所有福德。一切皆和合。为诸众生故。正回向佛道。罪应如是忏。劝请随喜福。回向於菩提。及真如法界。
　　回向已。皈命礼三宝。

　　次发愿法

　　我(某甲)。至心发愿。愿诸众生等。悉发菩提心。定慧常现前。证地波罗蜜。愿我命终时。往生安乐剎。得记还娑婆。教化诸众生。
　　发愿已。归命礼三宝。

　　九行道旋绕

　　(正身威仪。右绕法座。烧香散华。徐步安庠。观前所修供养礼拜诵持五悔等。一一性空。了无所得。举足下足。不住行相。香光庄严。影现十方。心想如梦。梵声如向。同作契呗)。
　　南无十方佛　　南无十方法　　南无十方僧　　南无七俱胝佛母准提佛　　南无七俱胝佛母准提陀罗尼　　南无本尊准提菩萨　　南无观自在菩萨　　南无金刚手菩萨　　南无大轮明王菩萨
　　(或三称。或七称。还至像前)。
　　自皈依佛　当愿众生　体解大道　发无上心　　自皈依法　当愿众生　深入经藏　智慧如海　　自皈依僧　当愿众生　统理大众　一切无碍　　和南圣众

　　十入三摩地

　　行者礼忏讫。应出道场。别於一处。身就绳床。入三摩地。念诵仪云。端身闭目。澄心静虑。当於胸臆。炳现圆明。如满月相。而於圆明中布唵字。余八字右旋布於定中。既不散动。即与般若波罗蜜相应。即画一○相。随而思惟字母种性相义。◇唵是一切法本不生义。亦是三身义(此是不空译。据果义也)又流注不生灭义。亦是最胜义(流注。即微细烦恼。此金刚智译。据因义也)。◇折是无行义(金译)。又一切法不生不灭义(不译。此以寂止为行)。◇戾是无相义。◇主是无起住义。◇戾是无垢义。◇准是无等觉义。◇提是无取舍义。◇婆是平等无言说义。◇诃是无因寂静。无住涅盘义。此○明相。此九梵字。与今家十乘。更无差忒。言十乘者。初观不思议境。二真正发菩提心。三善巧安心止观。四破法徧。五识通塞。六调适道品。七对治助开。八知位次。九能安忍。十离法爱。今輙释其意。真言九字。即依不思议观境。发菩提心等九法乘也。以初○相。是其理境。圆明绝待。本不生灭。无行。无相。无起。无垢。无等。无取。无言。无住。然九字真诠。相由以进。由本不生。即得无行。以至由无言说。即得双忘因果。般若相应。以无所得。而为方便。入胜义实。则证真如。无断无续。圆转无端。是为初旋陀罗尼门。○相如车体。方便如具度。若能如是修行。定慧现前。证地波罗蜜。疾至无上正等菩提。故知○相与九梵字。十乘意备。
　　复次此法。先令行者自誓菩提心。于四威仪。发四弘誓。庄严三业。乃至菩提道场。若非依○理。岂离缚脱。依理兴誓。得名真正。初不思议○境。即菩提本。后之八字。成菩提法。故以◇字布於○中。而余八右旋。周布轮缘(去声)。应知此经。纯明菩提之行。
　　又复此真言道。部在密圆。十法成乘。教是显圆。显密有殊。圆观理等。今之观法。显密圆修。仍有二种。谓有相无相。有相显法门身。前已略明。无相观实相身者。初○相是不思议境。秪就一念。炳现圆明。虽具十界百界千如。不生不灭。亦非因果。法界一实。平等如如。言语道断。心行处灭。故秘密示。及显了诠。皆不可以识识。乌得以言言。是为不思议○相也。◇字是发菩提心者。既深识圆明不思议境。复思一切众生念念皆尔。知一苦一切苦。自悲昔苦。悲他亦然。即起大悲。兴两誓愿。一切法本不生故。度本不生之众生。流注不生不灭故。断不生不灭之烦恼。知一乐一切乐。我及众生昔虽求乐。不知乐因。今始方解。故起大慈兴两誓愿。学最胜无量法门。成三身无上佛道。如此慈悲誓愿。与上圆明境智。非前非后。同时俱起。故曰唵字布中。是为一切流注法本不生。及最胜三身义。◇字止观巧安者。上深达圆明境智。博运广大慈悲。今行行填愿。行即止观。须用不二止观。安於法性。使寂照不二。是行即无行义。又以寂止法安心者。诸法生灭。今体其实。生唯法性生。灭唯法性灭。常是法性。无不法性时。是一切法不生不灭义。◇字是破徧者。理若未显。由三惑覆。当观此惑本空。观智亦绝。是无相义。◇字识通塞者。若着此能观。则於通起塞。识此通塞。则无起住义。◇字是道品者。观虽无相。证由道品。品未调适。未离染垢。品次相生。是无垢义。◇字是对治助开者。蔽资理惑。不显真如。事度助开。见齐妙觉。是无等觉义。◇字是知位次者。乍息粗心。谓为深诣。若知圆位。免增上慢。不推圣境。是无取舍义。◇字是能安忍者。名利眷属。三术离之。於违顺境。安然不动。是平等无言说义。◇字是离法爱者。行上九事。过内外障。若起法爱。着静似因。无住风息。若离此爱。发真中道。自然流入萨婆若海。是为无因寂静无住涅盘义。上根观境。即入初住。或内外凡。中根二至七。下根尽用。全性起修。全修在性。统唯一实。故名真实相也。
　　此无相行。与上有相行。相须而进。若行立诵持。若却坐思惟。不思议○观。未始暂离。是名依教修行。故前立布字法门。今示十乘实相。此十乘相。即所布法。既令依教修行。即名字修相。专注观行。成一切悉地。即观行修相。以方便慧。入胜义实。即相似修相。定慧现前。证地波罗蜜。乃至无上菩提。即分满证相。
　　又复行者未能修上二法。但当深信。断诸疑心。诵此陀罗尼数十万徧。先见种种罪灭清净之相。尔乃进此二法。自然任运流入。而无阻滞矣。故知初心习行。入门多种。妙悟之时。理应两舍。

　　分持明验相第五

　　持验之相。有乎二种。一者先行。二依法诵持。先行者。谓但能口诵。未起观解。然能满十万徧者。即得梦见诸佛圣贤。口吐黑物。若有十恶业罪不得见者。更诵十万。即梦境中。或见诸天堂寺。或与天女娱乐。或登山渡海。或腾空浴池。或食酪饭。或饮甘露。或升座说法。或乘船游嬉。或见沙门居士。或见日月男女。或斗胜黑夫。或怖走牛马。种种罪灭清净之相。设有五逆极重之障。未能豫见吉祥之相。更加七十万徧。决定得见如前相貌。此满九十万徧乃得见相。盖据具有五逆十恶罪者。法华三昧云。若得种种诸灵异好梦。是下品戒根净相也。
　　次依法诵持有二种。一缘声布字持。二入三摩地持。是二求世间出世间悉地。无不成就。初缘声布字持者。行者用陀罗尼九字。布安于身。即成以如来印八大菩萨所加持身。其身即是准提佛母。金刚不坏。灭除一切业障。积集无量福德。故诵满三十万徧者。即得金刚手菩萨摄往自宫(此金刚手。即八菩萨之一。谓金刚萨埵上师也。正法念经云。昔有国王夫人生千子。欲试当来成佛之次第。故俱留孙探得第一筹。释迦当第四筹。乃至楼至当千筹。第二夫人生二子。一愿为梵王。请千兄转法轮。次愿为密迹金刚神。护千兄教法。又如来不思议秘密大乘经持国轮王先行品同。凡诸密部。是其请说。手掷金刚杵。亦谓之执金刚。今地婆诃罗初译云。金刚主。亦云金刚手。金刚智再译云金刚藏。不空三译云金刚手。名出不同。实则一位。秘密三昧大教王经云。若入阿修罗宫。能现一切幻化事。能作一切调伏法也)。诵满六十万徧者。得见观自在菩萨。金刚手菩萨。多罗菩萨。随心满愿。若满百万徧者。诸佛菩萨为其说法。常得随从。亦得往诣十方净土。历事诸佛。亲闻妙法。又诵一俱胝徧者。不转肉身。往兜率宫。随弥勒菩萨。听闻正法。得不退转。或得无能胜菩萨。愿为说法。诃利底母。授与法药等。是皆行立诵持。不入三昧。但依法布字缘声诵持者。故法华安乐行。不入三昧。但行立诵持。亦得见普贤上妙色像也。
　　入三摩地持者。专注观行。入三摩地。端身闭目。澄心静意。当於胸臆。炳现圆明。犹如满月。於圆明中。思惟唵等九字种性。入旋陀罗尼门。必当得见本源清净之心。与般若波罗蜜相应。定慧现前。证入十地也。法华三昧云。行者於行坐念诵之中。身心寂然。犹如虚空。入诸寂定。於正慧中。面见普贤菩萨。乘六牙白象。与无量菩萨而自围绕。以一切众生所喜见身。现其人前。是人以见普贤菩萨故。即得三昧。及陀罗尼。三昧是定。陀罗尼是慧。即是定慧二根净相也。
　　更须委检苏悉地经三品悉地。

　　准提三昧行法(终)
　　附本咒同译

　　佛说七俱胝佛母心大准提陀罗尼经
　　唐武周沙门地婆诃罗译。今忏本承佛母准提大明陀罗尼经。天竺三藏金刚智译。
　　娜么飒哆喃(一)　三藐三勃驮俱胝喃(二)　呾侄他(三)　唵(四)　折隶(五)　注隶(六)　准提(七)　莎缚(二合)诃(八)
　　七俱胝佛母所说准提陀罗尼经
　　大兴善寺三藏沙门大广智不空译。
　　曩谟飒多(引)南(引)三藐三没驮(引)俱(引)胝南(引)怛你也(二合)佗(引)唵者礼主礼准泥娑缚(二合)贺(引)
　　七俱胝佛神咒
　　宇文周北天竺三藏阇那崛多译。载种种杂咒经。
　　纳莫飒多喃　三藐三佛陀俱胝南　怛侄他　唵　折丽　主丽　准递莎诃
　　七俱胝佛咒
　　三藏法师玄奘译。载咒五首经。
　　纳莫飒多喃(去)三藐三勃陀俱胝南(去)怛侄他　唵折丽主丽准第莎诃
　　七十七俱胝如来同说陀罗尼。山佛说大乘庄严宝王经
　　宋西天中印度惹烂驮啰国三藏沙门天息灾译。
　　曩莫(入声)(一)　飒钵多(二合)(引)喃(引)(二)　三藐讫三(二合)没驮(三)　句(引)致喃(引)(四)　但你也(二合)他(去声)(五)　唵(引)左隶(引)祖隶(引)噂(上声)祢(引)(六)　莎嚩(二合)(引)贺(引)(七)
　　佛说瑜伽大教王经真言变化品云。尔时世尊入等虚空大海变化神通三昧三摩地。出此定已。从三金刚。说此大尊那菩萨真言
　　宋中印土沙门法贤译。
　　那莫飒钵多(二合)(引)曩(引)(一)　三藐讫三(二合)没驮(引)酤(引)致(引)曩(引)(二)　怛[宁*也](切身)他(引)(三)　唵(引)左隶(引)祖隶(引)尊祢(引)莎嚩(二合)(引)贺(引)(四)
　　七俱胝佛母心大准提咒
　　大夏天庆间。兰山崇法禅师沙门金刚幢译定。密咒圆因往生集。
　　捺麻萨不怛(二合)喃(引)萨灭三莫[口*捺]　光(引)低(引)喃(引)怛涅达　唵　拶令足令　尊宁莎(引)诃(引)
　　准提三昧行法附咒(终)
