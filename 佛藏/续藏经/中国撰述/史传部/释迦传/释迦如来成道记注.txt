续藏经   释迦如来成道记注
　唐 道诚注

　　 

　　释迦如来成道记注

　　释迦如来成道记
　　唐　太原　王勃　撰
　　　　钱唐月轮山居慧悟大师赐紫道诚　注
　　释迦者梵语也。华言能仁。即娑婆世界化佛之姓也。谨按长阿含经云。昔有转轮王。姓甘蔗氏。听次妃之谮。摈四太子至雪山北自立城居。以德归人。不数年间蔚为强国。父王悔忆。遣使往诏。四子辞过不皈。父王乃三叹曰。我子释迦。因命氏焉。如来者梵云多陀阿伽度。秦言如来。十号之一也。谓从如实道来成正觉也。成道者法王启运之谓也。夫诸佛之道无得为得。非常道也。且释迦如来成道已来甚太久远。非即今世以慈悲大誓化现身相接物利生。亦有始末。故云成道。
　　唐书。王勃。高宗朝博士。福时第三子也。与兄剧．勔俱有才名。时称为王氏三珠树。勃少与杨炯．卢照邻．骆宾王齐名海内。号为四杰。乾封中沛王闻其才名辟入府。时诸王尚斗鸡。勃戏为檄英王鸡文。高宗怒曰此即交构之渐。乃黜虢州参军。有滕王阁记．释迦画像记．维摩画像碑并盛行於世。
　　观夫释迦如来之垂迹也。
　　观夫者。发语之端绪也。释迦如来见上注。垂迹者。佑法师云。盖闻菩提之为极也。神妙寂通。圆智湛照。道绝形识之封。理毕生灭之境。岂实诞於王官。宁真谢於固林哉。但悯群萌长寝。同归大觉缘来斯化。感至必应。若应而不生。谁与悟俗。化而无名。何以导世。是以标号释迦。擅种剎利。体域中之尊。冠人天之秀。然后脱履储宫。真观道树。舍金轮而驭大千。明玉毫而制法界。此其所以垂迹也。
　　净法界身本无出没。
　　将纪化迹始末。乃先谈法身。夫法身者。即化身之本体。清净法界也。强名颇多。此不备叙。秦僧肇云。如来者。法界为体。形无不在。量出规矩之外。道超言议之表。凝然湛寂。非色非相。不生不灭。无来无去。故云本无出没。
　　大悲愿力示现受生。
　　此句明有出没也。言大悲者。佛四等心之一。是佛道之根本。以拔苦为用。用在佛果。故称大也。愿者。即大誓也。力者。十力也。此十波罗密。随举其二。夫诸佛有大悲故不住涅盘。有大智故不住生死。有大愿故所以涉苦弥勤。从真入假方便有身。故云示现受生。
　　洎兜率陀天。
　　梵云率兜陀。或云睹史多。华言知足。即欲界第四天也。涅盘经云。此天欲界最胜。故补处菩萨皆示生此天。为教化众生故。
　　为护明菩萨。
　　护明即释迦佛因地。於此贤劫过去人寿二万岁时。值迦叶波佛。最后受当来成佛记时名也。及生兜率亦用此名。若今之慈氏也。菩萨。梵语具足云菩提萨埵。此云觉有情。从行立称。今略云菩萨。
　　降迦毗罗国。
　　梵云迦毗罗苏都。华言妙德城。即中天竺也。
　　号一切义成。
　　梵云萨婆颇他悉陀。华言一切义成。即释迦佛最初小字也。或讹略云悉达。瑞应经云。菩萨王宫生时。国中释种同日生五百男子。廐中象马各生五百驹子。宫中五百伏藏现海中。五百商人采宝归。各献珍琛。父王见其瑞事。故立此名。摄大乘论云。立名有五因。谓因生类。因相。因假。因轻贱。因敬重。太子立名因相也。谓生时有多瑞相故。
　　金团天子选其家。
　　本行经云。护明谓天人金团曰。往昔补处菩萨托生之家。须具六十种功德。三代清净。汝下阎浮为我观察。金团曰。迦毗罗城王名净饭。夫人名摩耶。於诸世间具足功德清净。有大名称。堪生彼家。护明曰。善哉。我定生彼。
　　自净饭王为其父。
　　梵云首图驮那。此云净饭。本行经云。谓财德纯备故。
　　玉象乘日。
　　夫释迦如来示生此土始终。有其八相。一兜率来仪相。二岚毗尼园降生相。三四门游观相。四逾城出家相。五雪山示修道相。六菩提树下降魔成道相。七鹿野苑转法轮相。八娑罗林下般涅盘相。此初相也。普曜经云。菩萨当行白象形入胎。何以故。三兽渡河。象穷底故。
　　示来於大术胎中。
　　梵语摩诃摩耶。华言大术。即佛母也。是天臂城中善觉长者第八女也。相师占曰。此女当生转轮圣王。时净饭王闻。乃娶为妃。本行经云。摩耶夫人梦白象日轮右胁而入。具以白王。召相师问之。曰女人此梦必生转轮圣王矣。尝试论之。经不云。菩萨九十一劫不堕恶道。如何最后生中有身为白象耶。然婆娑论云。此非实事。以彼国尊日贵象。凡有此梦为大吉祥。欲令占者言之。故示其相尔。问曰。最后生菩萨实受胎耶。答华严经云。为欲成就小心劣解众生。不欲彼作念是自然化生。功德智慧不从修得。是故示现受胎。又云。菩萨在母胎中。室楼珍殿一如天宫。行住坐卧不令母有苦患。日日三时十方诸佛入来安慰说受生法门。十方同行菩萨及诸天人。皆入问讯听法。以此明证非实事也。
　　金轮作王。
　　轮王有四。一铁轮王。治一天下。二铜轮王。治二天下。三银轮王。治三天下。四金轮王。统治四天下。有七宝千子。七宝者。一金轮。二玉女。三马。四象。五主藏神。六主兵臣。七如意珠。此七物圣王受位之日皆自空来。由是凌虚周游四天。一切国土见金轮飞至皆自臣伏。本行经云。太子生已。善相者云。具三十二相显着。必为转轮圣王。
　　创诞於无忧树下。
　　此第二岚毗尼园降生相也。瑞应经云。摩耶夫人胎月将满。思游此园。到已即举右手攀无忧树枝。从右胁而生太子。天帝以天妙衣裹手承接。天人持金秉伞盖。诸天龙神散香华鼓音乐。十方大地六种震动。有三十二种瑞应事。文多不录。按今古论衡周书异记云。姬周昭王二十四年甲寅岁四月八日。江河泉井泛溢山川。宫殿震动。常星不现。有五色光贯大微宫。王问群臣。太史苏由奏曰。西方有圣人生。却后千年教法来此。王令镌石埋於南郊志之。
　　八十种随形之妙好餐若芬华。
　　婆娑论云。八十种好。在诸相间。随诸相转庄严佛身。言芬华者。具足梵语芬陀利华。此云白莲华。涅盘经云。如来之身。非胎所污。如芬陀利华。本性清净故。
　　三十二大士之相仪皎如圆月。
　　涅盘经云。示现三十二相以自庄严。如十五日夜盛满之月。
　　四方而各行七步。
　　瑞应经云。菩萨初生之时。无人扶持於。四方面各行七步。自然莲华承足。华严经云。现於世间最无比故。金刚仙记云。如来示行有三种。一运神通凌虚而行。二自然莲华承足。三行时足底离地四指。千辐轮相印地分明。
　　九水而共沐一身。
　　普曜经云。菩萨生时。九龙在空降微细雨。不冷不热。浴菩萨身。
　　现优昙华。
　　优昙钵罗华。金轮王生。此华方现。以世间有名难见。故喻佛出世难值也如是。本行集经云。阿私陀仙白大王曰。如优昙钵罗华。无量无边亿百千年时一出现。佛亦如是。阿含经云。当观如来出世如优昙钵罗华。涅盘经云。佛如优昙华值遇生。
　　作师子吼。
　　因果经云。太子生时。一手指天一手指地。作大师子吼云。天上天下惟我独尊。夫世间师子百兽之长也。一吼有四事。一百兽闻则脑裂。二香象降伏。三飞鸟堕落。四水族潜伏。今喻佛声盖取无畏之义也。亦有四事。一佛声说法百法俱破。二天魔降伏。三外道邪见堕落。四一切烦恼伏断。法喻平等其若此也。
　　言胎分之已尽早证常身。
　　常身者。净法界法身也。法华经云。如来成佛已来甚大久远。若然者则胎分已尽。不受后有。今何生耶。
　　为度以还来今垂化迹。
　　诸佛之心。大慈悲是也。以众生界无尽。故大悲亦无尽。所以为度众生出现世间尔。问曰。佛既成道久远。具大自在。何不直便化生成佛。何用入胎诞胁耶。答曰。大善权经云。菩萨欲不由胎生一顷成佛。恐彼小心劣解众生疑是变化不肯受教。若生贫贱设易出家。人谓避饥寒故。是以示入胎诞胁生帝王家。种种顺俗而后出家。
　　於是还羁襁褓示类婴儿。
　　涅盘经云。如来身者即是法身。非是血肉筋骨所成。随顺世间众生法故。示为婴儿。释名曰。[离-蹂+月]前曰婴提之。婴前以乳养之。故曰婴儿。
　　为占相也悲怅於阿私陀仙。
　　梵云阿私陀。华言无比。是西域长寿仙人。有人伦之鉴。本行经云。净饭王诏阿私陀仙相太子。其仙悲啼哽咽。王问其故。仙曰。太子具三十二相．八十种好。分明显着。非是转轮圣王。决定出家成佛。转大法轮。安乐一切众生。我今自慨年耆。不见法化。失其大利。故悲怅尔。
　　往效祠也惊起於大自在庙。
　　瑞应经云。净饭王严驾抱太子谒大自在天神庙时。诸神像悉起礼拜太子足。父王惊叹曰。我子於天神中更尊胜。宜字天中天。此即佛第二小字也。
　　或为童子。
　　华严经云。现居童子地。欲示现通达世间一切事业故。
　　或学声闻。
　　天竺大论有五明。一声明。二工巧明。三医方明。四因明。五内明。其声明论释诂训。天竺聪明者方教之。太子周学五明。此举其一。则四从之。
　　为讲武也箭塔箭井犹存。
　　太子师羼提提婆此云忍天学武。本行经云。太子年十五。与诸释种斗射。一箭穿透七金鼓。又一箭彻一铁猪。其箭透出着地入土。幽泉迸涌。时天帝释取其箭归忉利天上建塔盛贮供养。此天上四塔之始一也。其泉涌处。人名为箭井。唐三藏西域记云。箭井在迦毗罗城东南三十里。其水味甘如醴。病者饮之即愈。民于今利之。
　　为捔力也象迹象坑仍在。
　　经云。太子与弟难陀．调达出园捔力已。调达前行。见一大象当门。以手搏之而毙。次难陀出见象。当途引手拽之道傍。后太子出见。用左手提起。右手托而掷之。象堕城外。地为之陷。故呼为象坑。
　　受欲乐於十岁。
　　色声香味触此之五尘。欲界生者无不贪着为乐。故名欲乐。本行经云。太子在宫。具足五欲。娱乐自在。十年不曾外出。故云受乐十岁。
　　现游观於四门。
　　此第三四门游观之相。为出家之张本也。
　　乐沙门身厌老病死。
　　沙门者。出家弟子之通称也。本行经云。太子宫中乐极思游园苑。王勑严净街衢。庄严园观。选一智臣为侍。备於顾问。初出东门。净居天人化一老人尪羸倚杖。太子见问侍臣曰此何人耶。答曰此老人也。问何名老人。答昔曾少壮。以寒暑迭迁。血气衰变。人生世间无免老者。次出南门。天化一病人。太子问。侍臣答。此病人也。夫人嗜欲不节。饮食过度。四大不调。转变成疾。众痛迫恼。存亡无期。人生无有免者。次出西门。天化一死人。太子问。侍臣答曰。此死人也。以寿数向尽。精魄已去。四大各离。六根无觉。父母妻子情深爱重。无能留者。世人无贵贱无贤愚皆不免死。太子由是情思不悦。回驾归宫。或问曰。经云。王勑严净街衢。瓦砾草[廿/(厂@(土/且))]不容遗余。安有病死之人敢当法驾之前耶。答。本行经云。净居天人挟缘而化。惟太子侍臣见之。乃至侍臣应答皆天力使之然也。问曰。天何人哉。而强化斯事。答皆菩萨夙世同行善友知识。以诚誓所持故。常随左右作诸变相。俾太子在乐生厌。不忘出家也。太子次出北门。天化一沙门。持锡掌钵徐行驾前。太子问曰汝何人耶。答我佛弟子沙门也。问何名沙门。答曰。三界兮扰扰六。趣兮昏昏。识心达本源。故号为沙门。言讫腾空而去。太子瞻仰而喜曰。惟此为快哉。当修学。於是还宫。
　　於是澡缾天子以惊觉彰伎女之丑容。
　　太子因四门历观诸相。忻厌之意愈一日。由是父王益其伎乐以悦之。每至夜分有净居天人名澡缾。住在空中发言惊策。复使乐器皆出五欲非乐世间无常涅盘寂静速须出离之声。乃至令众伎女熟睡。衣裳披露不净流溢。太子历见倍增厌离。夫如来於净法界大悲心中现斯影事。岂实爱欲乐而待空言赖警策而生厌离。若然则与凡夫何别耶。盖欲教化世间而示同世间之业也。大方等无相经云。若言如来实生王宫乃至八相成佛。则是谤如来。
　　净居天人以捧持跃车匿而严驾。
　　此第四逾城出家相也。至此据大乘宗说。太子已年二十九岁。车匿者。太子御人也。本行经云。太子屡以出家心白父王。父王语曰。汝当作转轮圣王。七宝千子。统四天下。如何以剃发染衣为乐耶。太子对曰。期成正觉。统御大千。摄化众生。令出长夜。岂以七宝四天下为好耶。父王但加侍卫。增伎乐。晓夜惑之。一夜净居天人於空中告太子曰。行矣。时也。乃召车匿[革*(佫-口+田)]马王犍陟至。太子上马。四夜叉承马足。天人持盖。梵王居左。帝释侍右。天王从卫。使国官诸门自然间辟。守御者都不觉知。乘虚而行至雪山苦行林中。诘旦已行八百里。华严经云。最后身菩萨。法尔如是。欲令着家众生舍离家法。为现自在不属它故。宣扬出家功德胜故。是以示现出家。
　　逾春城於八夜。
　　当二月八日夜半时逾城出家。按论衡云。周昭王四十二年壬申之岁也。
　　栖雪岭於六年。
　　言六年者。是太子在雪山示修苦行究竟之数。
　　人辞怆恋王之心。
　　人谓御人车匿也。本起经云。太子至山。语车匿曰。所难作事。汝与揵陟已能作之。可但还国。车匿悲啼闷绝曰言。如何教我独还宫中。
　　马舐落连珠之泪。
　　马王犍陟闻太子言已。屈膝舐太子足。泪下不绝。
　　挥宝刀而落绀发塔天宫。
　　本行经云。太子自以宝装佩刀。左手握绀青之发而发愿云。我今落此发。誓与众生断除烦恼及与习障。寻即截下掷向空中。天帝释接往忉利天建塔安贮供养。此天上四塔之二也。
　　将衮服以贸皮衣形参山鹿。
　　本行经云。太子自顾衣裳。非出家者所服。时净居天人化作猎人披袈裟衣。太子见乃脱珍服换得披着。喜曰。我今始为出家人也。如经云。天人化作猎人披袈裟者梵语。此云坏色。盖非五方正色。此惟佛法出家者所服。然西域猎人多窃此衣着入山者。山中多师子。见此色衣谓是沙门即不害之。彼天欲太子问此衣。即为赞叹衣之功德故。又经云。换鹿皮衣。又车匿白太子言。如何舍彼妙衣。皆与诸麋鹿同处耶。
　　扣林仙之所得了世定之非真。
　　此第五雪山修道相也。林仙者。谓苦行林中外道也。所得者。外道所修之定。谓心带异计。忻上厌下。而修虽得生天。乃是世间有为有漏。故云世定。假令修得非想非非想定。寿八万劫。限满仍前堕落欲界。或生三恶道酬偿夙业。金刚经颂云。饶经八万劫。终是落空亡。即世定也。本行经云。太子至雪山苦行林中问诸仙曰。汝勤苦修行。当求何果。仙曰求生诸天。太子不悦。舍而前行。至阿蓝迦兰并郁头蓝弗二大仙处。问四空处定。作是思惟。俱非究竟解脱之法。亦舍而去。
　　食麦食麻降苦降乐。
　　本行经云。太子至伽耶山尼连河侧思惟观察。一切众生根缘。六年后方可度之。乃示修苦行。日惟食一麻一麦以此自试。是降乐也。后悟此非真修。乃受美食洗浴香涂。是降苦也。
　　且瑶琴奏曲必自中而曲成。
　　此释成降苦乐意也。如佛在日。有大富长者子名亿耳。投佛出家。为求道故日夕精勤苦行。乃至足破血流久无所证。将欲反道。佛知之问曰。汝在家日能弹琴耶。答能。佛问弦太急太缓时如何。答声不成曲。又问弦得中时如何。答曲韵方成。佛言。我法中出家求道者亦如是。太急则疲倦。太缓则懈怠。得中则其道成矣。亿耳奉教。不月证阿罗汉果。
　　佛果圆因亦假中而果满。
　　此句合前喻也。梵云佛陀。此云觉。谓自觉觉陀觉行圆满。今略称佛也。果即二空大涅盘也。因谓六度万行也。谓求佛圆果。非太急太缓可成。惟处中方成矣。
　　由是择其处也过龙窟。
　　处谓菩提场也。在阎浮提地方之中。三世诸佛皆向此处成道。故须择也。本行经云。菩萨往菩提场。彼路有一龙王名迦茶。其龙长寿。曾见往古三佛成道瑞相。乃以眷属具香华音乐幡盖迎菩萨供养。又至文鳞盲龙在处。水边坐。放光照水。龙目暂开。亦备香华音乐出水迎奉供养。龙有七头。以身绕佛三匝。昂头覆菩萨顶。
　　浴其身也入连河。
　　经云。菩萨入尼连河浴时。有诸天持种种华香散河中。浴讫时有树神按树枝低手。引菩萨出水登岸。
　　示其食也受难陀之乳糜。
　　涅盘经云。如来之身已於无量阿僧祇劫不受饮食。为诸声闻说。先受二牧牛女乳糜故。本行经云。菩萨将往道树时。有天人告善生林主二女。一名难陀。华言喜。二名婆罗。华言力。曰汝可最初施食。於是二女以乳烹糜。其釜上现种种瑞相。乃用钵盛奉献。菩萨食已。将其钵掷向尼连河中。天帝释收归天上建塔安置供养。此四塔之三也。
　　示其座也受吉祥之茆草。
　　天竺坐法必敷草为藉。时天帝释化为刈茆人。菩萨问其名。答名吉祥。乃受其茆。茆色青绿柔软。光滑若孔雀顶。
　　以最后之胜体。
　　补处菩萨只此一身。更不受后有。故云最后胜体。
　　诣菩提之道场。
　　梵云菩提。华言道。谓佛在彼成道。故曰道场。西域记云。在摩竭国尼连河西南十里。有树名菩提。本行集经云。菩萨将至彼处。色界诸天先以天缯幡盖悬於树上。用为标帜。
　　圆解脱之深因。
　　解脱者障惑俱遣。纵任无碍。尘累不能拘。世趣不能摄。能令修短改度巨细相容。即是所证之圣果也。言深因者。谓三祇中所修一切行愿并二空根本智。此时功满。故云圆也。
　　登金刚之宝座。
　　俱舍论云。此座下连金轮。故云金刚座。三世诸佛皆於此座成道。古今有此土僧亲至礼拜供养。
　　一百四十功德不共二乘。
　　依法相宗。佛不共功德有一百四十。谓三十二相．八十种好．十力．四无所畏．三念住．三不护．四一切清净．大慈大悲．无忘失．一切种妙智。惟佛果具足。故云不共。
　　八万四千法门高超十地。
　　为世之则谓之法。众圣所由谓之门。以众生尘劳有八万四千。故法门之数亦尔。盖病以药对待也。言十地者。一欢喜地。二离垢地。三发光地。四焰慧地。五难胜地。六现前地。七远行地。八不动地。九善慧地。十法云地。瑜伽论云。永断最极微细烦恼及所知障。无着无碍。於一切种所知境界现正等觉。故名佛地。在十地之上。故云高超也。
　　由是魔军威慑於慈刀悉怖旅归。
　　此第六菩提树下降魔成道相也。如来至此三十五。瑜伽论云。魔有四种。一天魔。二死魔。三烦恼魔。四五阴魔。今言魔军。即天魔也。理实四魔俱降。从显立谈。故云天魔。本行集经云。菩萨初坐道埸。即放眉间一光。名降魔。直照魔王宫殿。令失常也。一时震动。魔将兵众现种种可畏形状。各执器仗欲害菩萨。是时菩萨入慈心三昧。一切刃首皆生莲华。由是魔众惊慑溃散。
　　媚女败毒於定心媸羸变质。
　　魔有四女。端正无伦。共来菩萨前呈诸姿态。欲坏梵行。时菩萨以慈心力。四女皆变为老丑羸弱之状。羞愧而退。
　　於是坚牢地神踊跃而作礼。
　　观佛三昧经云。弹王问佛。汝之功德谁为证明。佛即垂无畏手指地。一切大地六种震动。时坚牢地神涌出唱言。我是证明。
　　虚空天子展转而报知。
　　菩萨成佛已。地神报空神。空神报天神。乃至上天展转相报。
　　类莲华而出水赫焕无方。
　　涅盘经云。如来出世清净无染。犹如莲华。
　　若桂月以悬空光明洞彻。
　　涅盘经云。如来出世犹如秋月十五夜。清净圆满无云翳。一切众生无不瞻仰。
　　经七日受提谓之麨蜜警以少小之言。
　　七日者。如来成道已来日数也。提谓者。北竺二商人也。麨蜜者。天竺常食也。本行经云。佛成道七日。有树神告二商人。一名提谓。一名波利云。汝可备供养如来。於是各献麨蜜。佛受之。为说布施因果。故云少小之言。
　　垂一音授贾客之戒归赐与人天之福。
　　佛声无漏故云一音。贾客即提谓也。戒谓五戒。归谓三归。持戒果报。死生天上。次生人间。故云赐与人天之福。夫诸佛教化常法。有其七要。先发人心。一说布施。二说持戒。三说生天果报。四说果报乐味。五说果报过患。六教离世间。七难涅盘功德。今方成道。投机观根。且说归戒尔。
　　既成佛已观所化缘。
　　观察何者堪先度脱。
　　悲二仙而不遇雷音。
　　二仙谓阿蓝迦兰并郁头蓝弗也。念此二外道垢薄根利。欲先度之。彼死七日。嗟其不遇正法。华严经云。震实法雷音。雷音者。如来具五种声之一也。
　　喜五人而堪从法化。
　　五人者。一憍陈如。二跋提离。三婆沙波。四阿奢轮。五摩诃南。佛次观此五人在鹿野苑。根缘仅仅熟可以度。
　　然以尘根昧劣圣智渊深。
　　一切烦恼能坌污净心目之为尘。是生死之本。故名根也。唯佛一切种妙智。於三世一切法照见无不自在。故曰圣智。
　　顺其法则法不应根顺其根则根不达法。
　　如来化仪法有权实。众生所欲根有大小。大根者授以小法。若内秽食於宝器。小根者说与大乘。犹使蚊负於高山。苟不观根。则人法俱失。
　　莫不为爱河之长溺缘痴乐之所盲。
　　顺正理论云。爱者三界贪也。随所乐境转。能汩没有情。喻之河也。众生不能自出。经无数时。故云长溺。痴者谓三界无明也。使不见正道。谓之盲夫。一切众生皆具正眼。与佛无异。但由无明妄想覆蔽。不见正道。故法华经云。众生诸根钝。着乐痴所盲。
　　苟不利於当闻仍假言而入灭。
　　此方便张本也。法华经云。若但赞佛乘。众生没在苦。不能信是法。坠於三恶道。我宁不说法。疾入於涅盘。
　　於是忉利帝释云驱於三十三天。
　　梵云多罗夜登陵舍。讹略云忉利。华言三十三天。谓妙高山顶有四朵。每朵有八天。中间帝释所居善现宫善法堂。共成三十三也。帝释者即彼天王。梵云释迦提婆(上声)那因。秦言能主。总师三十三天王也。
　　堪忍界王雾拥於一十八梵。
　　梵语娑婆。或云索诃萨诃。华言堪忍。即大千界之都名也。自誓三昧经云。谓此土人刚强难忍。故云堪忍也。界王即大梵天王。是娑婆世主也。言一十八梵者。谓初禅有三天。谓梵众．梵补．大梵。二禅有三天。谓少光．无量光．光音。三禅有三天。谓少净．无量净．遍净。四禅有九天。谓福生．福爱．广果．无想．无烦．无热．善现．善见．色究竟。共有一十八天也。禅之与梵皆清净义。云驱雾拥者。来见佛时众多如是也。
　　头面作礼致敬精专请转法轮随宜说。
　　头面着地。五轮具足。是佛法中上品礼。盖敬之至也。观请者五法中一也。具自他二利。故诸佛凡有所说。皆名转法轮也。梵王帝释皆观请人也。随宜说者。方便之义也。
　　如来寻念善逝通规顺古佛之嘉谟应群机之鄙欲。
　　如来者即释迦也。善逝自过去佛也。谓成等正觉。已出生死长夜。具一切种智二利功德。善事已毕。故云善逝。通规嘉谟。皆佛方便善巧也。鄙欲者。乐小之心也。法华经云。寻念过去佛。所行方便力。我今所得道。亦应说三乘。
　　于时十方佛现同兴赞美之词。
　　如来思惟方便之时。十方诸佛皆现前赞云。善哉释迦文。第一之导师。可用方便。随宜说法。
　　一法乘分共创尘劳之域。
　　此方便门开也。涅盘经云。一乘之法。随宜说三。生死烦恼界中。谓之尘劳域。
　　由是起道树诣鹿园。
　　此第七鹿野苑转法轮相也。道树者。成佛处菩提树也。既受劝请。将转法轮。离彼树下。故云起也。鹿园者。即初转法轮处也。西域记云。在波罗奈国。昔释迦佛因地修菩萨行时。化身为鹿王。名善鹿王。提婆达多名恶鹿王。各有五百眷属同止此林。时国王名梵摩达。游猎此林。二鹿王并眷属俱在围中。时善鹿王遂至王前启白王曰。大王校猎。燎原之次。我徒一千死在今日。然鹿死肉多。即日腐臭。愿王恩宥。许日供一鹿入王大厨。王有割鲜之膳。我徒延朝夕之命。王善其辞。遂俞所请。其两群内。日轮一鹿。未尝敢失。一日当次恶鹿群。一雌鹿鹿有胎。故告王延。俟后期不允乃投善鹿王。王曰。悲哉慈母。恩及未形。汝自安心。吾当可代。时善鹿王自诣王厨。宰夫奏。王问其故。对曰。今日次一雌鹿有胎。乞延下次。无宜代者。然一日之命。谁不保惜。我今不忍。又虑失供。故自赴厨。愿王听许。王叹曰。善哉。汝有此心。我乃兽心尔。当断肉味。无复日供。乃施此林为养鹿之园。佛观此地有昔因缘。首来说法。报地恩也。
　　三月调根五人得度憍陈如悟慈尊之首喝创解标名。
　　三月调根者。俟其时也。佛观五人根缘仅熟。乃往化度。犹未信受。佛现神变种种调练。计经三月。乃为三转四谛十二行法轮。五人中憍陈如先悟解得法眼净。即证阿罗汉。佛称为阿若憍陈如。为出世第一弟子。梵云阿若。华言解。故云创解标名也。余四人相次得道。且憍陈如或云陈那。此云火器。盖祖先因事火命姓也。率先得度。盖有宿因。按因果经云。释迦因地为忍辱仙人。在一山中修道。时憍陈如为国王。名歌利。受性暴恶。一日将诸婇女入山。猎倦假寐。时诸侍臣入林采华。行至仙人庵前。仙为说法。良久王窹。不见诸女。携剑寻觅。见在仙庵前。王怒问曰。汝何人。答忍辱仙人。又问得上地定耶。答未。王曰既未得上定。乃是凡夫。遂拔剑截下仙手足。见仙神色不动。遂问汝恨我耶。仙曰。不恨。愿我成佛先度於王。今既得道。先度陈如。即歌利王也。
　　舍利弗逢马胜以传言於途见谛。
　　梵云舍利弗多。此云鹙子。从母立名也。始为删阇耶外道弟子。博达十八大论。辨才无敌。然常慨所学所师俱非真正。又鄙外道事行粗恶。一日途次逢马胜比丘。持锡掌钵衣裳楚楚。行步徐雅。悦而问之汝师是谁。马胜报曰。佛大沙门。是我之师。又问说何法。答曰。我出家日浅而无强记。今略以一偈相示。曰诸法因缘生。亦从因缘灭。我佛大沙门。常作如是说。于时舍利弗言下悟解。谛者实义也。马胜即鹿苑初度五人中阿奢轮也。
　　采菽氏继踵以师事率门属以同归。
　　采菽氏即大目乾连姓也。先与舍利弗同师。尝立要云。若得甘露。愿共分之。其日见舍利弗归。神色怡悦。乃问之。兄得胜法耶。舍利弗乃说其所遇。仍以偈示。目连亦悟正理。相谓曰。外道之法徒劳耳。二人同心。各领徒二百五十人投佛出家。佛命善来。须发俱落。袈裟着身。佛告大众。此二弟子。舍利弗智慧第一。目乾连神通第一。
　　迦叶氏汇迹以降心领火徒而回席。
　　迦叶氏即事火外道优娄频罗姓也。佛欲化之。故往寓宿。迦叶辞无馆舍。佛指龙堂。答云。龙性暴恶。恐害於仁。佛言无畏。即摄衣自入中坐。至夜龙归。见佛遂怒。放火烧佛。佛入火光三昧。担宇洞然。龙窜无所。惟见佛钵清凉。乃跃入其中。迦叶是夕见火炽然。谓其徒曰。彼沙门必受苦矣。至旦。佛擎钵出。示於迦叶。心既稍伏。请佛少住供养。然未肯受法。佛现五百神变。方乃归依。与徒二百五十人一时剃落出家。障尽意解。成阿罗汉。所有祭火器悉弃水中。有亲弟二人居于下流。一名伽耶。一名那提。亦事火龙。见流中祭器。奔来看省。见兄已成沙门。问其故。兄为说法。亦与徒二百五十人投佛出家。皆证道果。汇。类也。优娄为类。首二弟从之。易云。拔茅汇征之谓也。各与其徒弃火事佛。故云回席。
　　莫不甘露洪澍末尼普应。
　　甘露者天之上味。喻一乘妙法也。末尼者或云摩尼。此云无垢。即珠宝也。以其珠体圆莹。对物现色。喻佛自在。普应群机。随根授法也。
　　天界人界。
　　天界者。佛成道二十七日。在他化自在天宫。天王请说十地经。后来又在彼说般若理趣经。在摩酰首罗天宫说文殊千钵经。在忉利天宫普遍光明阁说一字奇特佛顶经。并为母摩耶夏三月说法等。人界者谓五竺十六诸国等处。
　　鹦林尸林。
　　鹦林者。百缘经云。佛自舍卫国行诣摩竭提国。中途有鹦鹉林。其鹦鹉王并诸眷属飞翔宫中。迎请世尊众僧。愿於我林一宿。使我供养。佛即许之。与僧俱入林中坐定。鹦鹉众见佛相好光明。众僧威仪寂静。各生欢喜信心。同日命终。生忉利天。尸林者。涅拌经云。佛一时在恒河岸尸首林中。尔时世尊取少树叶告诸比丘。我今手中叶多耶。一切大地叶多。诸比丘言。世尊。一切大地叶多。不可称计。如来手中。少不足言。佛言。我所觉了一切诸法。如大地草木叶。为诸众生所宣说者。如我手中叶也。
　　或鹭池。
　　王舍城迦兰陀竹林园有白鹭池。佛说第十六会般若经。
　　或鹫岭。
　　在王舍城。梵云耆阇崛山是也。佛说大般若并法华等诸经。
　　或海殿。
　　佛在难陀龙王宫吉祥摩尼宝藏大云道场宝楼中说大云轮请雨经。
　　或庵园。
　　庵摩罗果名也。园中多植此果。佛说净名等经。
　　或猕猴江。
　　近毗耶离城有猕猴池。池上有山精舍。佛在中入不动三昧。度五百商人。皆证阿罗汉。时大众问佛耶输陀罗比丘尼及五百商人往昔因缘等。
　　或火龙窟。
　　西域记云。北印土城西有大洞窟。是瞿波龙王所居。其龙忽发恶心。欲害王坏国。佛知乃运神足往彼。龙王见佛欢喜。恶心乃息。佛为说法。授不杀戒。因请留佛住此受我供养。佛言。吾将寂灭。今为汝留影至吾灭度后。汝恶心若起。当观吾影。仍遣五百罗汉住此受汝供养。作福田也。因兹国王城邑永无忧患。记云。唐三藏奘法师亲往礼拜供养。佛影远望则金色炳耀。近则无视。
　　或住波罗奈。
　　正梵语云波罗痆斯。华言江绕国。佛说出曜．时世．转法轮等经。
　　或居摩竭提。
　　唐言无恚害国。佛说华严．本起．贤愚等经。
　　或依坚固林。
　　梵云沙罗。此云坚固。瑶法师译云坚林。即佛临灭最后说大般涅盘等经。
　　或止音乐树。
　　在维耶离城。佛居树下说灌顶拔除生死得度经。
　　或海滨楞伽顶。
　　山在南天竺海边。梵云楞伽。华言不可往。唯得神通者可到。佛居彼说经。名入楞伽山经。
　　或山际补陀岩。
　　梵语具云补怛洛迦。今讹略云补陀。此云小白华。谓此山多生此华。香气远闻。是观自在菩萨住处。佛在彼说十一面观自在经。
　　或迦兰陀竹园。
　　梵云迦兰陀。华言好音。即西域禽名也。谓迦兰陀长者同类婆娑罗王同施立精舍。请佛众住止。
　　或舍卫国金地。
　　梵云室罗伐。讹云舍卫。华言闻物城。其中有长者名须达拏。华言善施。常赈恤孤贫。国人重之。同号给孤独长者。因往王舍城护弥长者家为子求妇。见其家备设香华饮馔。来日请佛。须达拏本事外道。乍闻佛名。心寒毛竖。是夜便往礼佛闻法。即发先业。得正信心。便证初果。遂请佛归国。佛许之。及归家。卜胜地。惟祇陀太子园高爽方广。堪建精舍。往白太子。太子戏曰。若布金满园。即我当卖。须达喜曰。此园属我矣。归家运金亥布八十顷。由是买得。建立精舍。曰祇桓。今呼佛寺为金地金田者。因此也。
　　或应念而空现。
　　波斯匿王及末利夫人遇佛信法已。共言。我女胜鬘。聪慧利根通敏易悟。若得见佛必速得道。宜遣信报之。胜鬘闻佛功德。欢喜顶受。说偈赞佛。愿佛慈慜令我得见。作此念时。释迦如来忽於空中现无比身。胜鬘见之。对佛说十受三愿等一十五章。名胜鬘经。
　　或没山而出宫。
　　佛从鹫峰山没。忉利宫出。须弥山没。炎摩宫出。乃至已上说华严等经。
　　或说法假於六方。
　　优婆塞戒经云。善生长者子白佛言。外道诸师教人晨朝礼六方。则得长寿富贵。佛法中有此礼否。佛言。亦有。所谓礼东方是檀波罗密多。礼南方尸波罗蜜多。礼西方羼提波罗蜜多。礼北方毗梨耶波罗蜜多。礼下方禅波罗蜜多。礼上方般若波罗蜜多。若能日日正观礼拜供养。即得长寿富贵。
　　或化身变为三尺。
　　惧师罗长者身长三尺。佛为教化令归正法。亦化身长三尺。经所谓应以此身得度者即现此身而为说法是也。
　　或掌覆而指变。
　　掌覆者。楞严经云。世尊以阎浮檀金手摩阿难顶。即时十方普佛世界六种震动。微尘如来住世界者各放宝光。同时来祇陀林灌阿难顶焉。指变者。净名经云。螺鬓梵王语舍利弗言。我见此土如自在天宫。舍利弗言。我见此土丘陵坈坎秽恶充满。於是世尊以足指按地。即此时三千大千世界皆是七宝庄严。如宝庄严佛国。
　　或光流佛来或一身普集於多身。
　　法华经。大乐说菩萨欲见释迦如来分身诸佛。尔时世尊放白毫相光。遍照十方各五百万亿那由佗河沙佛土。是时诸佛各将一大菩萨而为侍者皆来此土。如是诸佛皆是释迦佛所化之身。
　　或此界便明於他界。
　　观无量寿佛经。韦提希夫人求生净土。尔时世尊即现十方诸佛净土。令韦提希目观自选愿生何处。韦提希即指阿弥陀佛国。我愿生彼。佛教修十六观。
　　或变净而以净覆秽。
　　佛方便报恩经。佛放大光照十方佛剎。有无量百千诸菩萨至。此时娑婆世界无诸山川林薮等。又法华经。三变土田十方严净。又仁王经。佛为大众现不可思议神变。令一佛土入无量佛土。无量佛土入一佛土。净复现秽。秽复现净。
　　或随俗而即俗明真。
　　佛所说法不出二谛。二谛者。俗谛．真谛也。或言在俗谛而理归真实。或即俗即真。或因俗明真。仁王经。波斯匿王问言。胜义谛中有世俗谛否。佛言。我今无说。汝今无听。无说无听是名一义二义也。又十六国王咸作是念。世尊大慈。普得利益。我等如何护国。由是如来因此说菩萨护佛果真实甚深般若。
　　若空谷之答响洪钟之待扣矣。
　　此如来随机赴感说法也。
　　其间所说阿含四有般若八空。
　　佛成道三十年内说此二教。盖随机投根故也。梵云阿含。华言法归。是小乘教。有四部。一长阿含。二中阿含。三杂阿含。四增一阿含。此教说一切法有。故名四有。梵云般若。华言净慧。是大乘教。说一切法空。有八部。故云八空。
　　密严华严佛藏地藏。
　　此四部大乘经名也。言地藏即十轮经也。
　　思益天之请问。
　　思益者。一梵天人名也。请问法义。从人立题。
　　楞伽山之语心。
　　入楞伽山经。大乘经也。此经以心为宗。故云语心。
　　万行首楞严。
　　首楞严者。三昧名也。此经从所诠立题。
　　一乘无量义。
　　无量义处。亦三昧名也。从所诠立称。
　　大悲芬陀利。
　　梵云芬陀利。此云白莲华。从喻彰名也。
　　法炬陀罗尼。
　　梵云陀罗尼。此云总持。以法总持。有寂照之用。喻如炬。此从能喻所喻二名立称。
　　无垢称之说经。
　　梵云维摩罗诘。华言净名。或云无垢。皆一义。盖译者巧拙也。
　　须达拏之瑞应。
　　梵云须达拏。此云善施。即释迦因地作太子舍一妻二子时之名也。此经从所诠立题。

　　释迦如来成道记注卷之上
　　释迦如来成道记注卷之下

　　唐　太原　王勃　撰
　　　　钱唐月轮山居慧悟大师赐紫道诚　注
　　本事本生之别讽颂重颂之殊。
　　此十二分教之四名。类扬论云。本事者。谓如来说圣弟子前世等事。本生者。谓如来说菩萨本所修行相应等事。梵云伽佗。此云讽诵。谓以朦妙之言缉为赞咏等。梵云祇夜。此云应颂。如经云。欲重宣此义而说偈言是也。
　　象马兔之三兽渡河。
　　次第喻菩萨．缘觉．声闻人也。河喻十二因缘也。三人同悟而深浅不同矣。婆沙论云。三兽渡河。兔浮水上。马及一半。象穷水底。
　　羊鹿牛之三车出宅。
　　法华经三车喻也。羊车喻声闻乘。鹿车喻缘觉乘。牛车喻菩萨乘。三乘俱以运载为义。前二乘是方便施设。惟大白牛车是实。引重致远。运载万有。不遗一物者也。宅者。经云三界无安犹如火宅。又三界之身为邪见之宅也。
　　或谓之有空守中也。
　　此叙如来化仪说教不同也。初说有教。次说空教。皆为不了义。守在中道。不务速说。俟其时也。
　　或谓之无转照持也。
　　空教但破有病缘。未显真灵之性。只以一切差别之相为法。法是俗谛。照此诸法。无为无相。无生无灭。无增无减等义。是真谛。此之无字。非断灭无。盖是遮诠。意显真空妙有真灵之性。令展转推照任持修证也。
　　或谓之顿也渐也。
　　且众生之根有利有钝。故佛说教有顿有渐。今就教有化仪顿渐。应机顿渐。就人有教授方便顿渐。根性悟入顿渐。发意修证顿渐。
　　或谓之半也满也。
　　涅盘经云。半字者是烦恼言说之本。满字者是一切善法言说之本。但半字是不了义。满字是了义。
　　或无说而常说。
　　般若经云。汝勿谓如来有所说法。若人言如来有所说法。则为谤佛。是人不解我所说义。有颂云。始於鹿野苑。终至跋提河。中间五十年。未曾说一字。此约如来离法界外。及三世诸佛同。故云无说。若约俗谛。则何尝不说。
　　或不闻而恒闻。
　　净名经云。夫说法者无说无示。其听法者无闻无得。此皆约第一义谛也。
　　或保任而可凭。
　　法华经云。我今为汝保任此事。终不虚也。此约一切众生皆有佛性。皆得成佛也。
　　或加被而不忘。
　　阿难。佛成道后二十年方为侍者。佛前后所说法或不闻。或粗闻。乃至过去佛所说。尽能忆念。以佛加被力故。宝积经云。如来以佛神力加诸有情。令念宿住。而告之曰。汝今应念於过去世。已种如是诸善法根。彼诸有情以如来力。随念皆知。
　　无小而不大。
　　此融会教体也。小谓小乘。大谓大乘。以如来逗根不同而法无大小之别也。文殊问经云。佛言未来世二十部小乘。譬如海水无有异味。皆从般若波罗蜜多出故。
　　无边而不中。
　　有无二见。良由惑见殊致。及乎会归中道。则泯然一味矣。
　　三乘同入一佛乘。
　　涅盘经云。一乘者名为佛性。以是义故。一切众生皆有一乘也。法华经云。十方佛土中。惟有一乘法。无二亦无三。
　　三性同归一法性。
　　法性者佛性也。涅盘经云。声闻性。缘觉性。菩萨性。无有差别。同一法性也。
　　真可谓父母孩孺导师险夷。
　　涅盘经云。佛念一切众生。犹如赤子。故佛为众生慈父母也。法华经云。今为汝等作大导师。知诸生死险难长远。言险者即三界生死恶趣也。夷者即一乘妙道也。华严经云。佛於一切众生如慈父。广大利益故。如慈母。出生佛种故。为导。令究竟至安稳处故。为师。令入真实法中故。
　　悬日月於幽宵。
　　金光明经云。无上佛日大光普照。又云。安住三界如日照昼。华严经云。月有四奇特。一映蔽一切星宿光明。二随时示现盈亏。三於世间澄清水中影无不现。四一切见者皆对目前。如来出世亦复如是。一映蔽一切二乘外道。二随其所宜示现寿命长短。三一切世界清深心众生菩提器中影无不现。四一切众生有瞻对者。皆谓如来惟现我前。随其心乐而为说法。又大婆娑论云。月丽高天有二种利益。一照於幽暗。二滋长草木。佛出世间亦有二利益。一照破无明痴暗。二滋长人天善根。言幽宵者谓生死界也。惟识论云。未登真觉。常处梦乡。故我说为。生死长夜。
　　布舟航於幻海。
　　如来大智大慈。具运载众生度生死岸与乐之用。故喻舟航也。一切有为法虚妄造作转变不实。喻如幻术也。烦恼奔流汩没。有情难渡彼岸。喻如海也。
　　为云为雨使枯槁以还滋。
　　法华经云。如来出世如大云起雨。於一切卉木药草随分受润。一切众生为烦恼烧煮。法水未洽。谓之枯槁。如来出世。大慈大悲随根说法。众生本有善根因之增长。故云还滋。
　　为救为归指穷途於寿域。
　　救护也。归趣也。梁僧亮法师云。主救於国。亲护於家。佛则不尔。一切皆救护也。生死旷远无际。乏於法财资用。谓之穷途。涅盘常住。不随世法迁变。谓之寿域。
　　暨乎所作已办功成不居将返本以还源类薪尽而火灭。
　　此第八双林般涅盘相也。如来度生缘毕。谓之所作已办。将息大用。示归真寂。谓之功成不居。本之与源皆一真法界也。法华经云。佛此夜灭度。如薪尽火灭。华严经云。如来为示一切有为行法非安隐故。为诸人天乐着色身示无常力不可转故。十方诸佛不入涅盘际。为调伏众生示现灭度。息用名灭。非断灭也。
　　繇是指力地诸金河。
　　拘尸罗城多产有力之士。诸国无敌。故号力士生地。梵云[口*尸]离剌拏伐底。或讹略云跋提。华言有金河。是产阎浮檀金处。水之净莫过此河。梁僧宗法师云。佛来此河边入灭有意。且河流奔注。喻生死遄速。金沙不动。喻佛性常住。如来因地修行时在此处六舍转轮圣王身命。今来此入灭。为报地恩故。
　　光流面门相惊尘剎山摇地动俱兴苦痛之声。
　　面门者口也。放光表最极之相也。佛光佛声山摇地震。皆相也。尘剎者无数佛国也。涅盘后分经云。十方世界一切震动。出大音声。唱言苦哉痛哉。如何一旦世间孤露。慧日灭没。丧真慈父。一切大海混浊涌沸。苦痛之声遍满世界。梁僧瑶法师云。无情尚尔。况有心者哉。
　　异类变容同现奢华之血。
　　涅盘经云。一切天龙八部人民悲恼痛切。身皮血见。如波罗奢华。梁僧亮法师释云。天竺有此华。其叶白。其脉赤也。
　　受纯陀之后供。
　　梵云纯陀。此云解妙义。是拘尸城工巧之子。来白佛言。为令世间得善果报。受我最后之供。佛许之。或问曰。经云。人天四众国王豪族皆来献供。如来皆不受。何故受此工巧子微供耶。答曰。亮法师释云。佛意不欲弃少从多。遗卑就胜。而纯陀生地虽贱。而志德甚大。苟有其道。不在贵贱。使厕下之徒皆不自轻也。言志德大者。盖悟常住法。又有言曰。为令世间得善果报。天王人王并诸豪族虽竞献珍妙。谅阙此心。亦如左传云。黍稷非馨。明德斯馨矣。问。经云。如来之身如全剂金刚无所熟二藏。在世洎灭。何故受食耶。答。此非实事。涅盘经云。如来之身已於无量阿僧祗劫不受饮食。为诸声闻说。先受二牧女乳糜。为诸众生。复受纯陀后供。又菩萨处胎经云。至九地菩萨方见如来食。时言捷疾。天人接佛所食。将往十方世界施作佛事。若维摩化人取香积佛饭也。
　　纳毗夜之密言。
　　毗字合作卑字。梵云波卑夜。译云恶。是魔王波旬名也。涅盘经云。魔王持宝献供上佛。并说咒护法。佛言。我受汝咒。为护将来众生及四部弟子故。
　　唱四德以显三伊。
　　四德者。常乐我净。此四是涅盘果也。三伊者。谓般若．解脱．法身。此三是涅盘体也。梵书伊字只三点。一点在上表法身。两点在下。左点表般若。右点表解脱。此约能依所依论也。涅盘经云。如来唱言。我今安住如是三法。为众生故。名入般涅盘。
　　指万有而归一性。
　　万有者。有情大数也。一性者。佛性也。如来至涅盘会上。方直指一切众生皆有佛性。
　　训多罗迦叶四十二请问已周。
　　涅盘会上有多罗聚落迦叶氏菩萨。申三十四问。首言云何得长寿金刚不坏身。复以何因缘得大坚固力。云何於此经究竟到彼岸等。按梁武帝为高僧宝亮法师制涅盘经义疏序。略云。发迦叶之愤悱。吐真实之诚言。三十四问参差异辨。方便劝诱。各随言答。今言四十二。是泽州远法师疏分开也。
　　度须跋陀罗八十一化缘将毕。
　　梵云须跋陀罗。华言善贤。是外道之师。闻佛说涅盘甚深之义。智超惑亡。投佛出家。佛命善来比丘。须发自落。袈裟挂身。即席证阿罗汉果。年已八十一。佛记言。此我最后得度弟子也。
　　破十仙之横计使获朝闻。
　　十仙者。涅盘经云。一阐提首那。二婆私咤。三先尼。四迦叶氏。五富那。六净梵志。七犊子。八纳衣梵志。九弘广婆罗门。十须跋陀罗。此十仙皆是外道上首。有大名称。国王师重。其徒实繁。於涅盘会上各肆本宗所见。竞纵伪辨。问难如来。如来一一破其宗计。由是词穷理尽。亡羊多岐。同归一路。即席皆证道果。朝闻者道也。论语云。朝闻道夕死可矣。
　　建四塔之崇规遐滋末叶。
　　此谓人闻四塔也。一如来生处塔。二如来成道处塔。三如来转法轮处塔。四如来般涅盘处塔。
　　将欲明有为之有灭表无相以无生。
　　有为者世谛法也。一百法中。九十四法皆生灭法。般若云。一切有为法。如梦幻泡影。如露亦如电。无相者真谛也。无为法性。众伪已尽。非一切相。故非生灭也。
　　上升金刚身往复虚空界。
　　涅盘经云。如来以黄金色身示诸大众言。我於累劫修难行苦行。得此金刚不坏之身。我今化缘已毕。将入涅盘。汝等细观。今日则有。明日即无。乃从宝床上升空中。高七多罗树。如是七反。复归宝床。
　　日月其犹坠落萤光如何久留。
　　日月天寿五百岁。即人间一千八百万岁。以人寿百年比之。若萤火也。教示胜光王经云。日月有神用势力。放大光明。遍照世间。终归隐没。无常经云。大地及日月。时至皆归尽。
　　诫有常身使无放逸。
　　四大．五蕴．三十六物。是无常身。而凡夫外道计之为常。涅盘经云。佛言。我於往昔。为汝等故。无量劫舍身命财。求无上菩提。是故汝等於我灭后。应广修行。速出三有。勿复懈怠。散心放逸。此如来最后垂诫。
　　於是还登玉座首卧鹤林。
　　还登者。如来自空下也。玉座者。即所卧宝床也。首卧者。谓北首卧也。天竺以北为上故。又表佛涅盘后。遗法久炽北天故。佛涅盘处有树。梵云娑罗。华言坚固。四方各二。合则成八。高五丈。上合下离。其树佛灭时枯悴变色如白鹤。故云鹤林。
　　遍游三昧之门将复一真之性。
　　三昧者正定也。一切圣人所由。故曰门也。一真性者法界也。涅盘经云。大涅盘者是诸佛如来法界。
　　逆入顺入全超半超。
　　此叙遍游三昧门也。涅盘经云。如来临般涅盘时。入初禅。初禅出入二禅。如是乃至四空处天。入灭尽定。此名顺入。若出灭定入非非想天定。乃至出初禅。此名逆入。若初禅入三禅出。三禅入空处出。乃至非非想处出。此名半超。若初禅入乃至非非想天定出。此名全超。如是超禅。经七反复。乃告大众。我以佛眼遍观三界一切诸法。无明本际性本解脱。以是因缘。我今安住常寂灭光。名大般涅盘。
　　依四禅之等持湛三点之圆寂。
　　涅盘经云。世尊於娑罗林下寝宝床上。於其中夜入第四禅寂然。便般涅盘。等持者。梵云三摩地。谓平等任持一聚心心所法。令不散乱。深取所缘。名等持。即七定之一也。今言依四禅。合是根本定。梵云驮那演那。此云静虑。婆沙论云。此定定慧平等。余定阙少。不名静虑。此通有漏无漏有心。不通无心。湛者寂然也。三点者。见上伊字注。圆寂者。涅盘也。梵云波利眤缚南。此云圆寂。圆谓德无不备。寂谓障无不尽。故今称涅盘亦梵语之略。具足应云般利涅盘那。华言普究竟。谓一切烦恼结习普究竟故。
　　是时也人天叫躄鸟兽哀唬飘风骤云山吼波逆。
　　此略叙佛涅盘时变异之相。文可解也。按古今论衡云。佛涅盘时。当此土周穆王五十二年壬申之岁二月十五日也。是日暴风急起。发损人舍。摧折林木。山川大地宫殿震动。穆王问群臣。太史扈多奏。西方圣人入灭。哀相现尔。涅盘经。师子吼菩萨问曰。如来何故二月十五而般涅盘。佛言。春阳之月。华木荣茂。鸟兽孚乳。众生多起常想。如来为破如是想故。若以世寿算。佛止此年七十九岁矣。金光明经。信相菩萨作是思惟。释迦如来寿命短促。方八十年。于时所居忽然广博严净。有四如来现在其前而告之曰。一切诸水可知几滴。诸须弥山可知斤两。一切大地可知尘数。虚空分界可知边际。无有能算释尊寿命。不应生疑。
　　案轮王之古式方俟葬仪。
　　涅盘经云。阿难问佛葬法如何。佛言。当依转轮圣王仪式。
　　命力士以捧持竟无能动。
　　拘尸城力士。诸国无疋。共举金棺。竟不能动。此时摩耶夫人自忉利天下至涅盘处。执佛衣钵钖杖唬动闷绝。尔时如来金棺自开。起身合掌问讯慈母。远屈下来。诸行法尔。愿勿啼泣。阿难白佛。后人设问如何应答。佛言。但云佛涅盘后。摩耶夫人下来。佛为将来不孝众生从金棺起。合掌问讯。应如是答。
　　繇是金棺自举绕拘尸之大城。
　　涅盘经云。如来欲令一切众生得平等福。金棺自举升虚空中。徐徐而行。天人龙神香华音乐随绕供养。自拘尸城西门入东门出。南门入北门出。如是出入。经于七反。人民瞻礼讫。然后自至茶毗香台之上。
　　宝炬不然驻阇维之盛礼。
　　梵云阇维。此云焚烧。经云。一切人天皆执宝炬。欲然香薪。火到皆灭。阿难告众曰。如来待大迦叶。故未然也。
　　莫不未生怨在於王舍创结梦於十号慈尊。
　　未生怨。即王舍城主阿阇世王小名也。佛涅盘时。王卧疾。得五恶梦。及窹方知佛已入灭。十号谓如来．应供．正徧知．明行足．善逝．世间解．无上士调御丈夫．天人师．佛．世尊也。慈者大慈四等心之一也。
　　大迦叶远下鸡峰获瞻礼於千辐轮足。
　　鸡峰者山有三峰。如仰布鸡足。名鸡足山。摩诃迦叶在彼住止。去拘尸城远。闻佛入灭。不运神足。将五百众奔至双林。七日方到。佛出双足於棺外示之。迦叶瞻礼悲泣。见足底千辐轮相金色炳耀。说偈赞讫。於是如来出大音声。我以正法眼付汝。当作依止。然后佛足还入棺中如故。
　　毕以兜罗致[迭*毛]圣火自焚。
　　兜罗者天竺绵也。致[迭*毛]者天竺贵布也。依转轮王葬式缠裹全身。火既不然。迦叶语曰。如来金刚之身非世间火而能烧之。於是如来以大悲力从心卍字中涌火而自然之。故云圣火。
　　爇王众栴檀之薪注帝释金瓶之水。
　　荼毗香薪。皆天王人王所奉。故曰王众栴檀也。帝释先告佛乞半身舍利归天供养。佛唯许右颊上腭一牙。洎火已焚。七日而烈焰未灭。龙王作念扑灭是火。先取舍利。皆尽力不能沃灭。及天帝释躬持金瓶注水。火乃息矣。见裹佛身千[迭*毛]唯着身。并最上二[迭*毛]宛在中间。诸[迭*毛]皆为灰烬。其顶骨乃四牙灿然不动。帝释禀教。惟取所许一牙。迎归天宫建塔安置供养。此天上第四塔也。
　　彼愿力犹在悲心尚熏碎金刚之胜身为舍利之遗骨。
　　一切佛始发心皆有四愿。一云未度令度。而众生界未尽。我愿亦未尽。故於真如界中大悲心内现起化身。广度众生。虽示灭度而留舍利流布世间。令瞻奉供养发心生善。故云愿力犹在。悲心尚熏也。涅盘经云。以胜金刚定。自碎金刚身。不舍於大悲。舍利犹分布。
　　於是八国严卫四兵肃容各自捧於金坛竞归兴於宝塔。
　　八国者。天竺强国也。四兵者。象马车步也。坛者瓶属。以金为之。梵云苏鍮婆。此云宝塔。凡土木砖石成者。但有佛舍利。皆名宝塔。菩萨处胎经云。佛灭度后有舍利八斛四斗。八国王各严四兵来争。乃至天龙八部皆兴夺心。时有智臣告曰。诸王若争。须有胜负。如来舍利不成利益。我当分为三分。一分奉诸天。一分与龙神。一分分八国。由是众心悦随。各将金坛盛贮。迎归本国建塔供养。
　　於是若牙若发迦叶波礼於忉利天宫。
　　忉利天帝释建塔有四。一如来发塔。即悉达太子入雪山时自截下发掷於空中者。二箭云。憍梵波提头面礼众中清净大德僧。象王既去象子随。太师既灭我亦灭。於是化火自焚。
　　一灯灭而一灯续。
　　灯者。如来正法眼喻如灯也。有照暗除昏之用。故净名有无尽灯义在此也。如来般涅盘时。付嘱大迦叶。迦叶灭度付阿难。阿难灭度付商那和修。自下二十七祖但一人传一人。故圭峰云。先祖草昧防失。故一人传一人。世代已有所。凭任千灯千照。
　　莫不大迦叶云迎千众。
　　佛既涅盘。诸外道喜曰。瞿昙在日。教法犹火。今既灭度。不久扑灭。时梵王帝释与诸天王皆来请迦叶曰。如来以正法眼付嘱尊者。宜早结集。於是迦叶遣使往弥卢山顶。击铜揵椎。声中有言。遍召圣弟子无学千人至摩竭提国上茆城毕钵罗窟。请阿阇世王为檀越外护。结集遗教。
　　阿难陀雷吼三轮。
　　梵云阿难陀。华言庆喜。是佛堂弟。出家之后。二十年为佛侍者。多闻第一。初结集场中唯取无学圣人。时阿难尚居学地。被迦叶揖出众。阿难愤闷。乃於林中习上地定。断尽烦恼残结。即证阿罗汉果。即来门外白众求入。迦叶语曰。若已得无学。当从门隙中入。阿难应声乃入。礼拜大众。迦叶请优波离集律藏。阿难集经藏。阿难升座。众有三疑。一疑佛再出。二疑他方佛来。三疑阿难成佛。洎阿难唱如是我闻。群疑皆释。言雷吼者。法句经云。比丘摩诃卢达嚫。声如雷吼。或以阿难比之。三轮者谓声舌语也。然声有五德。一甚深如雷。二清彻远闻。三听者无厌。四入心爱乐。五谛了易解。阿难具此。故云雷吼三轮。
　　商那表定於未来。
　　如来在日游摩突罗国。指一青林谓阿难曰。此名优娄茶山。吾涅盘后有比丘名商那和修。於此起伽蓝。说法教化多所利益。至佛灭度后。阿难弟子名商那和修。阿难欲灭。付法与之。大行教化。果如佛言。商那度优波鞠多长者为弟子。一日至彼所坐床上。鞠多诸弟子皆不识。多起慢心。商那乃举手空中。甘露雨下。现五百法门。鞠多不识。商那曰。佛入此定。目连不达。目连入诸。比丘不达。我入。汝不识。我得七万七千本生经。八万毗尼。八万毗昙。汝皆不达。我若去。诸法门随去也。
　　鞠多化筹而盈室。
　　优婆鞠多。商那和修付法弟子也。佛在日有外道尼犍子。名萨遮。聪明辨利。博达众论。诸王皆拜为师。然知佛法正妙。欲求出家。来白佛言。若我出家得如佛否。佛言不得。又问如舍利弗．目乾连乃至问如已下五百比丘否。佛皆云不得。若我灭后无诸大人然后如也。佛语众曰。我灭近百年。此外道生摩突罗国。名优波鞠多。华言近护。出家证果。化人无数。至期皆如佛记。於中印土说法教化。凡受化俗人夫妇偕得道者。即掷一筹置於石室中。室高二丈。纵横三丈。其筹遂满。至鞠多灭度。弟子名通真量。只用此筹阇维之。
　　始自坏梁之感。
　　大迦叶将涅盘。付法与阿难已。捧佛所付衣入鸡足山入定。待弥勒下生。先阿阇世王有约。尊者入灭必来告我。乃往辞。王睡不见。王於睡梦屋之大梁折乃寤。方知迦叶入灭不俟。驾奔至山前。其山已合。先是迦叶入山时有要期云。若阿阇世王来。及弥勒下生。此山方开。洎王来山为之开。见迦叶捧衣端坐其中。王瞻礼悲泣。赞颂讫。山乃复合。
　　终乎流乳之征。
　　西天传法第二十四祖师子尊者。在罽宾国。然知有难不可苟免。乃付一衣一偈与弟子婆斯多尊者语曰。吾此有难。汝当往他国行化。其后外道昌炽。谮於弥罗掘王。王失正信。乃毁法坏寺。执剑斩师子首及。白乳涌高数尺。於是彼国传法终在此人。
　　缾器异而水必同。
　　阿含经云。阿难传持佛法。犹缾水注置余器。缾器虽殊而水无别。
　　灯点殊而光终一。
　　灯点喻传法。人光喻如来。法虽一灯分千。而光明无二。
　　是以大乘之真空妙有文殊弥勒异其宗。
　　真空妙有。大乘之至理也。然佛法虽惟一味。而投机随根不无其别。且文殊菩萨弘一性宗。此克实约一切众生皆有佛性也。弥勒菩萨弘五性宗。谓一声闻性。二缘觉性。三大乘性。四不定性。此不定性谓第八识中具有三乘种子。遇缘即修。故云不定。五无种子性。此谓第八识中无闻熏种子。非如瓦石之无也。如善戒经云。无种性人。但以人天善根而成熟之。
　　小乘而分[迭*毛]析金上座大众元其部。
　　小乘教者。佛为钝根方便施设。元无别本。至佛灭后。师资相授互相予盾。派流遂别。出三藏记云。佛在日。有长者梦一贵[迭*毛]。忽自分为五段。怖以问佛。佛言。此表我灭后律藏分为五部。又有因缘经说。频婆娑罗王梦一枝金杖斩为一十八段。以白佛。佛言。表我灭后小乘教分为十八部。言上座．大众者。二根本部也。
　　或十支宏阐。
　　此序圣弟子造论破邪立正也。言十支者。一略陈名数支。即百法论。二粗释体义支。即五蕴论。皆天亲菩萨造。三总色众义支。即显扬论。四总摄大义支。即摄大乘论。皆无着菩萨造。五分别名数支。即杂集论。无着．师子觉．贤慧等三菩萨造。六离僻处中支。即辨中边论。无着菩萨造。七摧破邪山支。即二十唯识论。八高建法幢支。即三十唯识论。皆天亲造。九庄严体义支。即大庄严论。十摄散归观支。即瑜伽论。皆慈氏菩萨造。
　　或千部郁兴。
　　天亲菩萨是无着菩萨俗中亲弟。法中小师。始宗有部。造五百论。明小斥大。天竺无敢敌者。无着是初地菩萨。观其弟大乘根缘将熟。乃假疾召归。甫近一驿。遣一弟子往接。至夜同馆宿。其弟子夜诵大乘一偈云。若人欲了知。三世一切佛。应观法界性。一切唯心造。天亲闻之。豁然悟解大乘正理。且悔昔诽斥深咎何补。元其罪本但是舌根。乃起手执利刀欲截其舌。无着遥知。伸臂捉住。谕之曰。汝悟大乘。盖其时矣。昔以舌毁。宜以舌赞。可补其过。苟断舌不言。其利安在。天亲受教乃止。戴星而行。洎觐本师。谛听慈旨。便造大乘论。累五百部。故天竺呼为千部论师焉。
　　马鸣龙树继其芳。
　　此二菩萨。始事外宗。皆回心正法。出家宣扬大乘。俱为论师。
　　无着天亲播其美。
　　此乃贤师哲资。俱大论师。已见前注。
　　或提婆凿眸而作器。
　　提婆菩萨是龙树弟子。才敏辨义。擅名五印。住南天竺。初得法已。人未归信。其国有大自在天庙。铸金为像。高二丈。以颇黎宝为眼。用机能动。凡人不敢正视。提婆入庙验之。从观者众。时天像动眼向提婆。提婆语曰。神则神矣。何斯小哉。当以精灵感人。智德伏物。而假黄金自多。颇黎荧惑。非所望也。乃登梯凿出其眼。神遂无灵。由是提婆声化大振。今详器合是气字。缘本传无作器事。盖提婆欲扬正法。乡人未信。故作气验神。
　　陈那吼石以飞声。
　　陈那菩萨。大论师也。初劫有外道伽毗罗。修世定。得五神通。造论名僧佉萨怛罗。此云数论。恐后人破我此义。乃往大自在天求长生术。天曰。我化汝为一物。最极长寿。无越石也。乃遍告门徒。我将化石。若有人难我论。令书於石上。我自通答。洎陈那造因明论。将破邪解。知此石是彼外道。乃书比量於上难之。斯须答文隐出。陈那再立量答文。经宿方出。至第四量难之。石不能答。忽大吼一声。震烈迸碎。故天竺云陈那有吼石之能。
　　或百偈齐祛於外宗。
　　论师名比罗。是马鸣菩萨弟子。造无我论百偈。到处执我外道无不摧伏。
　　或十而翊赞於遗颂。
　　天亲造三十唯识颂。后有护法菩萨十大论师共造释文赞成之。今唯识论是。
　　或闻经而夜升兜率。
　　无着菩萨入法光定。夜升兜率天。请问慈氏金刚经义。慈氏说八十颂申明大义。无着约十八住处造论二卷。天亲约断二十七疑造论三卷。
　　或待佛而窟寄修罗。
　　明辨论师欲求长生。待慈氏下生。乃往南印度修罗窟前诵金刚咒咒白芥子。击其石门。石门遂开。明辩摄衣奋入。相随入者六人。石门乃阖矣。梵云阿修罗。华言无端正。神也。
　　或剑誓首以要期。
　　提婆菩萨受出家法已。於天竺国四衢道中敷高座。作三论云。一切圣中佛为第一。一切法中佛法第一。一切救世僧为第一。八方论士有能破此义者。我当斩首谢屈。既鸣鼓已。八方论士皆集场中。亦各立要。若我不能破此义者。亦斩首为谢。如是宾主敌论涉于三日。八方论士辞义皆堕。各请斩首。提婆告曰。我所宗法仁治万物。不斩汝首。但斩汝发。与死无别。於是八方论士皆剃发出家。
　　戒象驮金而请释。
　　天亲菩萨为众讲婆沙论。以一日所讲之义乃造一颂摄之。用赤铜叶刻字置象头上。出金五十片置象尾上。自坐中间。击鼓唱言。有能破此义。当奉此金。诸国无人能破。乃将颂并金寄与罽宾国。诸婆沙师亦不能尽解。彼诸师却加金五十片回饷天亲。请作释文。天亲由是自造长行释颂。即今俱舍论是。
　　或赏能而食邑。
　　论师摩陀那。才辩纵横。因论义得胜。频婆娑罗王割一邑以赏之。
　　或得胜而建幢。
　　付法藏传云。马鸣菩萨於富那夜奢处得胜法已。乃建大法幢。
　　或论般若之理也名灯。
　　南天竺国论师名迦毗。造论名般若灯。谓根本无分别智有寂照之功。故以灯为喻。
　　或究俱舍之非也名雹。
　　昔迦湿弥罗国有论师名众贤。见天亲俱舍论乃造五千颂斥其非义。名俱舍雹论。以世间雹能坏稼穑华果。故以喻为名。乃将徒持论寻访天亲欲定是非。天亲为诸国无正人为量果。遂避而未就。甫近一驿。众贤忽觉气衰不能前进。乃修书遣弟子送论与天亲。其书略云。不自量力。作为此论。智小谋大。死期至矣。菩萨抑扬至理。若得存遗文则死而无恨也。天亲读其论。见文多顺己义。又重其知过。乃为更名顺正理论焉。
　　莫不殊涂异辙终会一源自有及空咸归万德。
　　殊涂异辙。谓外道小乘也。自有及空者。皆边见也。一源万德者。谓大乘真谛实性也。
　　自商周见虹贯。
　　周书异记云。穆王五十二年壬申二月十五日。西方有白虹十二道。南北贯连。王问。太史扈多奏。西方圣人入灭衰相耳。
　　炎汉梦金人。
　　后汉第二主孝明帝。永平二年夜梦金人丈六飞至殿庭。光明炳耀。且问群臣。通人傅毅奏曰。西方圣人号佛。陛下所梦必是彼也。博士王遵奏。臣按周书异记云。大史苏由奏昭王曰。西方有圣人出。一千年后声教来此。陛下所梦即其事也。
　　教及神州声流华夏。
　　声亦教也。此方教曲以佛无漏声为体。故云声教。又唯识论用声名句文四法为教体矣。时明帝纳王遵奏。乃遣中郎将蔡歆．泰景博士王遵一十八人同往西域迎佛法。至月支国遇迦叶摩腾．竺法兰二梵僧。并白[迭*毛]画释迦像．四十二章经。白马驮至洛下。即后汉永平十年丁卯。为此土有三宝之始也。明帝勑图释迦像於西阳城门上及显节陵上供养。即此土画像之始也。有唐高僧大律师道宣居终南山。以戒德律行至高。北天毗沙门王常遣二天人冥佑之。宣尝经行失脚将堕阶下。时天人承足方现其身。因问。其称是天人。宣问曰。如周之苏由．扈多。汉之傅毅．王遵。吴之阚泽。皆素未识佛法而能知圣人生灭声教将来。辩佛法为上。彼何人耶。天人黄琼答曰。彼皆天人也。为佛法流行此土。天遣降神佐国。宣明佛法故也。
　　勃叨生季世获奉真谭虽录续而以叙金言在飘零而不逢玉相。
　　释迦如来灭后。正法五百年。像法一千年。末法一万年。唐三世在像法之末。故云季世也。三藏至真之教。谓之真谭也。如来金口所宣。谓之金言。佛眉间白毫相光。谓之玉相也。
　　见闻尽尔宗致昭然盖委遗文不复备而言也乃为铭曰。
　　化起从本源
　　化起谓三类佛身。本源谓一真法界。
　　功成应贤劫
　　如来经三无数时修六度万行。乃至三千大千世界无有如针锋许非是如来舍命处。此谓功也。然灯佛授记於此贤劫成佛。梵云跋陀劫簸。此云贤时。犹纪年之类也。
　　万行显真宗
　　天真佛不从外来。一切众生各各具有。但由虚妄流转。二障覆蔽。不能了知。故菩萨修六度万行。功德庄严既满。用根本无分别智照真如理。於金刚道中断尽烦恼．所知二障种子。集气於解脱道中显出法身。若用药磨镜也。
　　三祇积鸿业
　　梵云阿僧祇。华言无数时也。今略云三祗。菩萨经此修六度万行谓之鸿业。
　　为法出於世　　降灵示分胁
　　无常经云。若世间无老病死三法者。如来则不出现及说调伏等事。
　　眉横天帝弓
　　华严经云。眉细曲如帝释弓。经音云。虹名天弓。
　　目带青莲叶
　　肇法师云。天竺有青莲华。其叶修广。青白分明。有大人目相。故将为喻。
　　仙师相垂泪　　天神争捧接　　灌顶当在宫　　飞轮化弥帖
　　帖静也。灌顶者。转轮圣王子。将绍王位。父王取四大海水灌其顶上。乃冠其首。尔时七宝自空而来。其金轮宝飞往四天下。一切国土悉自归化。
　　宗承天日贵　　象贯师子颊
　　天日者佛祖姓也。师子颊圣王即日种之后。是佛祖也。
　　善教谁与传
　　本行经云。太子自七岁入学。王请婆罗门毗奢蜜多罗教文。羼提提婆教武。頞谁那教算。虽立三师。而太子文武算法通达。三师皆神伏。所谓无师智．自然智生而知之也。或问此无师智自．然智莫与外道自然同否。答曰。非也。斯是常住之义。虽不约缘生。要假缘显。故法华经云。佛种从缘起也。
　　抨弹独豪侠
　　经云。太子年十五。与众斗射。嫌诸弓软弱。令取祖庙转轮圣王弓来。众人皆不能施张。唯太子安坐微挽而满。弹其弦声。远迩震响。由是皆伏其力。
　　游观惊老死　　逾城弃臣妾　　落发亲宝刀　　[卯/贝]衣遇群猎　　寄迹狎麋鹿　　苦身示羸怯　　食糜人尽知　　坐草魔方慑　　洁若莲出水　　明逾镜开箧　　山海类高深　　云雷等辞捷
　　大婆娑论云。如来升有余涅盘空界。兴大悲云。发胜慧电。震空无我雷音词。谓四辩中无碍辩也。捷谓七辩中捷辩也。如来具此诸辩。故知一切法名相句义。乐说纵横而无遗失怖畏。分别了了故。
　　三时教弥阐
　　佛所说教有三时别。第一时说有教。第二时说空教。破前有病。第三时说中道教。双治二病。故或问如来出现本为大事。如何先说有教化人耶。答。此时执常外道多。若说大乘常住之法。小根之人有谤法之罪故。
　　万类根自惬
　　维摩经云。佛以一音演说法。众生随类各得解。所谓密口一音。殊类异解。
　　四问聊欲酬
　　智度论云。佛涅盘时。阿难申四问。一问佛灭度后诸比丘以何为师。佛言以戒为师。二问依何而住。佛言依四念处住。三问恶性比丘如何调伏。佛言梵坛治之。四问一切经首当置何言。佛言当云如是我闻。
　　十仙度相蹑(见上注)　　补处记慈氏
　　凡一化佛灭度。必授一菩萨当来何劫於此处成佛。说何法。度几众生等。名为补处菩萨。今释迦佛授慈氏菩萨补处之记。
　　遗文嘱迦叶
　　涅盘经云。佛言。我所有无上正法。悉付嘱摩诃迦叶为作依止。
　　卧树徒载春
　　卧树。谓娑罗树也。
　　香薪已焚[迭*毛]　　悲心及绵远　　舍利光炜烨
　　梵云设利罗。今讹略云舍利。华言骨身。所以不译者。恐滥凡夫骨身故。又云驮都。此曰不坏。义有二种。一全身。二碎身。碎身有三种。一骨舍利。白色。二肉舍利。红色。三发舍利。黑色。唯佛舍利有五色。神通变化。不为一切物所坏。经无量劫常在。具足驮多之义。
　　独我生后时　　余波幸沾涉
　　独我者。王氏自叹之辞。生当像法之后。故谓后时。佛遗教谓之余波幸。小雅曰。非分遇福也。宝雨经云。如来於一切诸法会中。以法雨水灌人天顶。故云沾。沾者濡也渍也。毛诗注云。水行为涉。斯谓沐法雨入法流也。音义指归云。注犹源也。俾寻波讨源。文义无失。此记文皆内曲事迹。不可易知。今引诸经论以为注。非出之胸臆也。其有事实与世相违。乃假问端。亦引经为答。所贵照我佛之化迹。以释人之疑情。博达君子不以枝诃为诮焉。

　　夹注成道记卷之下(终)

