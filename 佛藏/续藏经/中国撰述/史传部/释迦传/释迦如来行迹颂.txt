续藏经   释迦如来行迹颂
　元 无寄撰集
 释迦如来行迹颂序

　　　　正顺大夫密直司左副代言判缮工寺进贤提学知制　教李叔琪　述
　　夫业於儒者。虽未穷五常之源而行之。要知先圣文宣王之垂世立教权舆壶奥。有来问者粗说之。可称为儒。为释氏者亦然。既舍尔姓而投释种。本师如来出兴行化一大事因。必先覼缕。然后方名为释子。噫无二人。傥有。焉何未尝耳目其一二。今始兴山人默公字无寄。为人拙而无华。貌如其心。少游天台山。专精空假中。手述如来行迹。编之以五字。随句而注。书成两轴。规将绣梓以遐传。其博览该通。则於此毛知凤矣。且如释迦宗派。与金口言之详。未老夫不之学。安敢措手於其间。末如也已。但美其强记而精述云。
　　时
　　大元至顺庚午四月日　晦岩老人书于柯亭

　　 

　　释迦如来行迹颂(并序)

　　　　天台末学浮庵　无寄　撰集
　　详夫。法性圆融无二相。宁存乎依正根尘。真如清净祇一源。何隔於自他生佛。而众生昧斯妙理。於多劫韬己灵光。恒安住三德藏中。而恒自昧。亦卧在一如床上。然亦不知。故我能仁哀兹倒惑。欲委家中之宝。又示衣里之珠。是以不来而来。布身云於堪忍。无说而说。滋法雨於沃焦。历四十九年。设三百余会。不度而度。度穷有识。非灭而灭。灭入无余。其方便也不可思量。其饶益也宁容喻说。自双林到於今日。将二千三百年。从五印至于此方。过六万八千里。而犹遗风遐振兮。荡了烦云。余泽远沾兮。荣乎槁物。荡荡慈悲之海。巍巍乎恩德之山。呜呼我等众生。以底业缘。游何方所。早不亲闻梵音之说。又未得遭正法之时。俄受生於季末之艰。亦赋性也顽嚣之甚。然而幸承慈化。滥预释门。貌可类於道流。行全乖於戒品。虽读诵於经论。不解根宗。或寻讨於记章。但希利养。是以未有思修之慧。安期证得之功。若是念之。可无耻也。窃闻如欲拣邪而入圣正道。应先学教而知佛化仪。是则已分得於贤圣之心肝。亦可为於人天之眼目。如是方名佛子。不然岂免魔徒。且如世流。若不知厥父之姓名生没日时甲乙多少所作众业高夷巧拙。则斯曰人头之兽也。不孝莫大乎是。其为释子。若未了本师之氏字诞灭年月寿命远近所说诸教权实显密。则此称僧貌之俗欤。不顺孰过于兹。当知不孝不顺之愆。未免无间无断之苦。
　　夫吾佛出兴行化之迹。遗法普被。益物之缘。世界成住坏空之事。劫波大小长短之由。布在经论。可以镜焉。然我等新学沙弥之辈。不能广寻。昧者多矣。故今不肖依天台四教仪文。又摭诸经论中所着之言。及详众传记上所彰之说。编以成颂。凡七百七十六句。而又句中义未显者。仍以本文注于句下。使见者易晓焉。是则视近见远。据略知广矣。然而援引稍繁。言辞未婉。纵知众啧之归己。庶资新进之初行。冀诸达士毋以为诮。时天历元年戊辰腊月既望序述云。

　　释迦如来行迹颂卷上

　　释迦此云能仁。是姓。牟尼此云寂默。其号也。谓仁慈愍物。三业离暄杂故。如来者。十号之首称。谓乘如实道。来成正觉也。又金刚经云。无所从来。亦无所去。故名如来。夫诸佛境界非土非身。随顺群机强立依正。故一代圣教中。总明四土三身。谓一染净同居土。凡圣同居。二方便有余土。断见修烦恼三乘人居。应身所化。应有二。劣应化同居土。胜应化方便土。三实报无障碍土。分断根本无明法身菩萨居。报身所化。四常寂光土。唯妙觉法身所居也。今娑婆世界则劣应所化。然三身一体。四土无别。何者。法身是体。二身是用。寂光是体。三土是用。即体之用。三四宛然。即用之体。三四是一。如展拳为指。敛指为拳。拳是体。指则用。体用似殊。祇是一手。我释主不动寂光而游化娑婆。不舍法身而示现报应。是知娑婆即寂光。寂光即娑婆。报应即法身。法身即报应。又有一师。明四土云。一法性土。法身所居。二自受用土。自受用报身所居。此二土即前常寂光土。三他受用土。他受用报身所居。为初地已上菩萨现一分细相者。即前实报土。四变化土。变化身所居。为地前菩萨及二乘凡夫现一分粗相者。即前方便土。及染净同居土。或人未别三身四土之义。互相诤论。几许误哉。
　　娑婆世界内　　三千大千国　　每於一一国　　各有一须弥
　　娑婆亦云索诃。此云堪忍。谓此土众生能堪忍受一切苦恼故也。如天道则虽是乐处。衰相现时。苦胜地狱。下之五道则纯苦无乐。然以苦为乐也。三千大千见下文。须弥亦云苏迷卢。此云妙高。四宝所成。东面白银。南青琉璃。西黄金。北黑玻[王*氐]。是故为妙。高於众山故高。高八万四千由旬。入水亦尔。俱舍颂云。妙高层有四。相去各十千。旁出十六千。八四二千量。坚首及持鬘。常娇大王众。次第居四级。亦住余七山。由旬亦云由缮那。二十四指为肘。肘即一尺五寸。六尺为弓。五百弓为一俱卢舍。是六里许。即三千尺。八俱卢舍为一由旬。即二万四千尺也。
　　旁有七山绕　　皆是七宝成　　中各香水海　　众华满其中
　　七山者。第一持双山。高四万二千由旬。广亦尔。山内水广八万由旬。第二持轴山。高二万一千由旬。广亦尔。山内水广四万由旬。第三担木山。高一万五百由旬。广亦尔。山内水广二万由旬。第四善见山。高五千二百五十由旬。广亦尔。山内水广一万由旬。第五马耳山。高二千六百二十五由旬。广亦尔。山内水广五千由旬。第六象鼻山。高一千三百一十二由旬半。广亦尔。山内水广二千五百由旬。第七鱼觜山。高六百五十六由旬。广亦尔。山内水广一千二百五十由旬。如是七山间。香水海中。各有优钵罗华波头摩华拘牟头华奔茶利华。遍覆水上。
　　次有咸水海　　娑竭龙为主　　中有四大洲　　四轮王所治
　　咸海广三亿三万六千由旬。深八万四千由旬。华严经云。南阎浮提有二千五百大河。西瞿耶尼有五千大河。东弗波提有七千五百大河。北郁单越有一万大河。四洲合二万五千大河。相续不绝。流入大海。复有十光明龙王。雨大海中。水倍过前。又有百光明龙王等八十亿诸大龙王。各雨大海。皆悉展转倍过於前。又如是等八十亿龙王宫中。各别出水。流入大海。皆悉展转倍过於前。婆竭罗龙王太子阎浮幢宫中出水。复倍过前。又娑竭罗龙王宫中出水。复倍过前。其所出水。绀琉璃色。涌出有时。是故大海潮不失时。又云。大海有四炽然光明大宝。布在其底。性极猛热。常能饮缩无量大水。若无此宝。从四天下乃至有顶。其中所有悉被漂没〔云云〕娑竭罗此云咸海。以所居处为名。而此海中此龙为主。余皆臣属也。又楼炭经云。乱风大起。吹掘大地。深三百三十万里。天下诸水皆流归之。正满因成大海。其味咸者有三。其一曰。海中有大鱼。身长二万八千里。不净其中。是故味咸。余不具录。四洲者。亦云四天下。在须弥山四方大海中。东曰毗提诃。亦云弗波提。此云胜身。周围七千由旬。形如半月。人长十六肘。寿五百岁。於黑暗中。亦见众色。耳识所缘。尽一箭道。南曰阎浮提。亦云赡部洲。此云胜金。周围六千五百由旬。形如车箱。人长三肘半。寿一百岁不定。西曰瞿陀尼。亦云瞿耶尼。此云牛货洲。周围七千由旬。形如满月。人长八肘。寿二百五十岁。眼识所缘。山壁无碍。眼亦闻声。北曰郁单越。亦云拘卢洲。此云胜洲。周围八千由旬。形如方座。人长三十二肘。寿一千岁。无中夭者。山障外彻见无碍。耳之所闻。若近若远。皆悉能闻。又人之初生成长。三洲相似。北洲稍异。谓此中之人。欲心起时。熟视女人。舍之而去。彼女随后往诣园林。彼男女等。若是父母中表之亲。不应行欲者。树不曲荫。各自散去。若是非亲。应行欲者。树曲荫身。随意娱乐。彼女怀妊。七八日便产。随生男女。舍置道头。诸有行人出指令嗽。指出脂乳。过七日已。其儿成长。与彼人等。男向男众。女向女众。彼人命终。置四衢道。有优慰禅伽鸟。接彼死尸。置於他方。此四洲是四轮王所治也。金轮王人寿八万岁时出。化四天下。银轮王人寿六万岁时出。化三天下。铜轮王人寿四万岁时出。化二天下。铁轮王人寿一万岁时出。化一阎浮提耳。此四轮王威德自在。七宝具足。受用如意。一日一夜各能周行所管世界。行化十善。金轮王则非止周四天下。或亦升天。
　　外有铁山绕　　下列诸地狱　　日月与星宿　　回转迷卢半
　　铁围山高三百二十八由旬。广亦尔。经十二亿八百七十五由旬。周围二边各三倍。此是小铁围山。如因本经云。须弥山等诸大山王。及大海外。有铁围山。高六百八十万由旬。广亦尔。此外又有铁山。高广亦等。此两山间黑暗之处。有地狱。名曰阿鼻。七重铁城。纵广正等三十六万里。七层铁网弥覆其上。一切苦事集在其中。造上品恶业者感此道身。寿一增减〔中劫〕一日之中八万四千生死。此处一日。阎浮提中六十小劫。如是过一中劫。展转至八万四千劫。又有八寒八热等大狱。各有眷属。其类无量。其中受苦者。随其作业。各有轻重。经劫数等。地狱者。梵语泥黎。此云苦具。在地之下。故以名焉。古德引经颂云。阎浮提阔七千旬。处处皆有孤独狱。或在山林旷野中。或在大海江河畔。或在城隍社庙间。其数八万四千座。故知诸杂小狱无处不有。日城量五十一由旬。火精珠所成故热。从夏至日。至冬至日。渐远旋故渐短。光渐阻故渐冷。从冬至至夏至。渐近旋故。渐长渐热也。月城量五十由旬。半是白水精珠所成。半是黑水精珠所成故冷。从朔至望。白面渐现。黑面渐隐。故人见圆相。从望至晦。白面渐减。黑面渐增。故人见缺形。然其大体实无增减。出释氏会要。又因本经云。日行长短者。六月北行。於一日中。渐移北向六俱卢舍。故渐长。六月南行亦复如是。故渐短。立世论云。月之圆缺者。若月随日后行。日光翳月。渐渐掩覆。至十五日。覆月都尽。若日在月前行。日日开净。亦复如是。至十五日具足圆满(云云)。或时有蚀者。如经云。罗睺阿修罗王障蔽故也。而世俗阴阳家之所论异此。然亦有据。又彼日月一时等照三洲天下。南洲中则东洲为暮。西洲是旦。北洲夜半。春秋冬夏昼夜长短悉亦等焉。是以俱舍颂云。日月迷卢半。五十一五十。夜半日没中。日出四洲等(云云)。世典云。日行迟故。一年一周天。月行疾故。一月一周天。星量不等。大者十八俱卢舍。中者十一俱卢舍。小者四俱卢舍。其数无量。名亦多种。各掌人间祸福等事。是以若不失其常度。则天下泰平。圣贤出兴。苟失其度。而现变怪。则国必有殃。或君主危殂。或臣民逆乱。岁凶谷贵。兵起病行矣。如是三光依风而住。高四万二千由旬。法华记云。日是观音菩萨化作。月是势至菩萨化作。星是虚空藏菩萨化作也。凡夫亲见大圣者。唯日月星。可不敬仰。
　　四王处山腹　　忉利居其顶　　夜摩兜率陀　　化乐及他化　　此四天住空　　寿福转倍前　　如是六个天　　俱名为欲界
　　四王者。东方提头赖咤天王(持国)。南方毗留勒叉天王(增长)。西方毗留慱叉天王(广目)。北方毗沙门天王(多闻)。此四天王住须弥山第四层四面。权威护世。身长半里。寿五百岁。人间五十年此天一昼夜。准人间九百万岁。去地四万二千由旬。忉利此云三十三。在须弥山顶。四方各八天(成三十二)。帝释居中。彼诸天等身长一里。寿一千岁。人间百年此天一昼夜。准人间三百六十亿岁。去地八万四千由旬。此二天两两交会成阴阳。单修上品十善者。生此二天也。夜摩亦云须焰摩。此云时分。身长一里半。寿二千岁。人间二百年此天一昼夜。兜率陀亦云睹史。此云知足。身长二里。寿四千岁。人间四百年此天一昼夜。此二天执手相把成阴阳。化乐天身长二里半。寿八千岁。人间八百年此天一昼夜。他化自在天身长三里。寿一万六千岁。人间一千六百年此天一昼夜。此二天相顾而笑成阴阳。已上四天依云而空居。次第去地。转倍於前。至他化天去地十三亿四万四千由旬。修上品十善兼坐禅者生此四天。魔王波旬居此天中。从下五趣乃至此天。俱名欲界。婆娑论。问。四洲人以日月轮而辨昼夜。欲天昼夜云何得知。答。若钵特摩华合殟钵罗华开。多乐睡眠。尔时为夜。若殟钵罗华合钵特摩华开少欲睡眠。尔时为昼。智度论云。欲界诸天。以灯烛明珠等施故。身常光明。不须日月光也。
　　四禅十八天　　已离欲粗散　　犹未出色笼　　故名为色界
　　四禅十八天者。初禅三天。一梵众天。身长半由旬。寿二十增减。二梵辅天。身一由旬。寿四十增减。三大梵天。身长一由旬半。寿六十增减〔此天身寿不倍前者。以离寻伺难故〕此三天覆四天下。第二禅三天。一少光天。身长二由旬。寿二大劫。二无量光天。身长四由旬。寿四大劫。三光音天。身长八由旬。寿八大劫。此三天覆小千世界〔少光天身不倍前者。以离寻伺。及王臣难故。寿倍余者。苦习易除故〕第三禅三天。一少净天。身长十六由旬。寿十六大劫。二无量净天。身长三十二由旬。寿三十二大劫。三遍净天。身长六十四由旬。寿六十四大劫。此三天覆中千世界。第四禅九天。一无云天。身长一百二十五由旬。寿一百二十五大劫〔此天身寿减於前天三由旬三劫者。以离云及三灾难故〕二福生天。身长二百五十由旬。寿二百五大十劫。三广果天。身长五百由旬。寿五百大劫。已上三天。凡夫住处。修上品十善兼坐禅者。乃生此中。又有外道别修无想天。摄在广果。身寿亦同。四无烦天。身长一千由旬。寿一千大劫。五无热天。身长二千由旬。寿二千大劫。六善见天。身长四千由旬。寿四千大劫。七善现天。身长八千由旬。寿八千大劫。八色究竟天。身长一万六千由旬。寿一万六千大劫。已上五天。第三果人居〔若乐慧人。则生此天。若乐定人。便入四空〕九大自在天。身长寿量无数。第十地菩萨所居。此九天。覆大千世界。若论其画界纵广所经。卒非里数之可度也。且如大论云。从色究竟天。下一大石。经一万八千三百八十三年。方始至地(云云)。此四禅天等。虽离欲界粗色。散心。犹为色蕴所缚。如鸟囚笼。未得自在(有处云四禅中以无想为一无大自在。以此天色究竟天主故)。
　　上有四空处　　定乐胜四禅　　离色祇四阴　　故名无色界
　　四空处者。一空无边处。寿二万大劫。此天寿不倍前者。由初离色缚故。二识无边处。寿四万大劫。三无所有处。寿六万大劫。四非想非非想处。寿八万大劫。此四空处寿不倍前。唯增二万者。但由慧劣故也。又此四天无别处所。不离欲色。然所修之业各别故。更相不知其所修业。胜於四禅故。以义排布上耳。此四天已脱色蕴。祗有受想行识四阴。又於八识中。无前五识。唯有后三识。自初禅至非非想天。若以凡夫论。则唯造还生此地之业。及生次上地之业。业尽则随业轮回。永无入道之能。
　　总名为三界　　别则二十五　　是为一国量　　一释迦所化
　　三界者。欲界色界无色界也。二十五有者。四洲四恶趣。六欲并梵天。四禅四空处。无想。及。那含。亦名六趣。谓地狱饿鬼畜生修罗人天也。是为一国。乃一劣应丈六佛之所化也。
　　若是数至千　　名一小千界　　小千至一千　　名一中千界　　中千至一千　　名曰大千界　　如是三千国　　各有铁围绕
　　释氏会要云。铁围海内。有四洲苏迷卢山。已上二十八天并一日月为一国量。数至一千。铁围都绕。名小千界。即此小千。数至一千。铁围都绕。名中千界。即此中千。数至一千。铁围都绕。名大千界。然则有万亿之所。皆为佛之统摄。俱被声教也。梵网经疏。问。瑜伽云。一大千有百俱胝世界。杂集等云。俱胝量当於百亿。何故此中唯云百亿。答。亿有多种。以十万为亿。或以百万或千万或万万为亿。瑜伽但依十万为亿。此经千万为亿。是以圣教处处不同。然不相违。
　　此诸国土等　　[其/水]布地轮上　　下有金水风　　三轮次第擎
　　地轮厚八万四千由旬。经量三倍。金轮厚三亿二万由旬。经量十二亿三千四百五十由旬。水轮厚八亿由旬。经如金轮。风轮厚十六亿由旬。量广无数。此四轮经量。但据一须弥山一国量为界论也。若据大千论。则不可以里数度之。
　　世界将成时　　梵王最初建　　辅众欲四空　　情器次第成　　下界风轮起　　量等大千界　　仰布及傍布　　犹如盘椽形　　光音天布云　　遍覆风轮上　　澍大车轴雨　　水深难可底　　风击上成金　　余下为水轮　　空中复降雨　　水满金轮上　　风吹成大地　　须弥及众山　　四洲与河海　　依旧皆成建　　二禅福尽者　　下生胜金洲　　身巨寿无量　　飞行光远照　　所食地味饼　　林藤与粳米　　此诸胜味等　　贪食輙随没　　次有香稻生　　人亦争取食　　光灭又通亡　　分生男女根　　以其宿习故　　相交行不净　　从此子孙繁　　人民因富盛　　渐邪行不善　　死充三恶道　　畏恶修众善　　生三洲六天　　五趣情与器　　於是备作焉　　住二十增减　　次起坏劫事　　始从无间狱　　乃至他化天　　有情次第舍　　器界既俱空　　尔时七日现　　海枯山石融　　大地并炎辉　　大千尽煨烬　　火焰耸初禅　　三天次第升　　咸赴二禅中　　下空如黑穴　　成住坏空劫　　大略已如是　　於此四劫中　　八十度增减　　是为一火劫　　七火方一水　　七水更七火　　然后一风灾　　火灾从地起　　坏至於初禅　　水从二禅起　　坏器若消盐　　风自三禅起　　坏若乾支节　　四禅无外灾　　与殿俱生灭　　火劫成坏数　　水次风大踈　　坏已复还成　　循环无了期　　风灾至百转　　名一僧祇劫　　如是无量劫　　佛出甚希有
　　华严经云。空中澍雨水。满三千大千世界。有风轮起。吹成色界诸天宫殿。次有风起。成欲天宫。如是次第有种种风起。成须弥等诸大山王。次成大地。乃至龙宫阿修罗宫。又瑜伽俱舍等论云。世界将兴。大梵天王最初独建。经一增减。梵辅梵众及欲空居四天情器次第成已。次下界有大风轮起。量等三千大千世界。有二种相。谓仰周布。傍侧布。仰布为下。傍布为墙。形如盘椽。坚若金刚。上有光音天。布大金藏云。遍覆风轮。雨大洪雨。滴如车轴。澍满界中。水深十一亿二万由旬。后有风起。击水成金。厚三亿二万由旬。下余八亿由旬。而为水轮。以风轮所持故。不漏不散。空中复起诸界藏云。降种种雨。满金轮上。次复起风鼓水令坚。成其地轮。第一精妙性者。成苏迷卢山。次性成七金山。最下性者。成诸山地。平陆成洲。深堰成海。从上至下。依旧建立。光音诸天福尽下生。皆化为人。身长千尺。或二千尺。欢喜为食。身光远照。飞行自在。无男无女。自有地肥(亦名地味)。色白味甘。竟取食之。地肥遂没。次生地皮(亦名地饼)。色黄味甘。次生林腾(亦名林条)。状如林形。皆生果实。割之流汁。如无腊蜜。次生粳米。可长七十(有云四寸)。次生香稻。而有糠麧。因食此故。便利在身。为欲蠲除。便生二道。具男女根。有夫妇焉。有田宅焉。由贪染故。光灭通亡。日月始生。乃分昼夜。人民渐邪。行不善业。以造恶故。生於鬼界旁生地狱。睹恶修善。渐次生余东西北洲四王忉利。是名成劫。住劫可知。坏劫者。住劫最后。无间有情没而不生。尔时坏劫始起。从三途四洲及六欲天。次第先舍。下界既空。日光四倍增热。沟池尽涸。草木焦然。二三日现。江河枯竭。四五兴时海泉乾燥。六七并现山石皆融。大地炎晖。火焰上腾。初禅诸天奔赴二禅。三千世界并为煨烬。是为坏劫。空劫则世界坏了。大空黑暗。犹如黑穴。如是成住坏空四劫。各经二十度增减故。成八十度也。成劫前一增减成器界。后十九增减成有情。坏劫前十九增减坏有情。后一增减坏器界。又住劫二十增减。前一唯减。后一唯增。言增减劫者。世界初成。此阎浮提八万国邑聚落人民富乐。无有寒热病恼之者。王以正治。奉行十善。互相崇敬。犹如父子。人寿无量。至住劫之初。王不行正。人民稍邪。其寿遂减。至十万岁。如是展转。每百年减一岁。减至十岁。谓之减劫。从此十岁。子年倍父。增至八万岁。谓之增劫。子年倍父者。阿含经云。十岁时人。互相杀害。仙人相诫。远离杀生。彼人受生。倍二十岁。复离不与取。倍四十岁。复离邪淫。倍八十岁。复离妄语。倍一百六十岁。复离两舌。倍三百二十岁。复离粗语。倍六百四十岁。复离绮语。倍二千五百岁〔此行难故。倍加五百〕复离贪嫉。倍五千岁。复离瞋恚。倍一万岁。复离邪见。倍二万岁。复离非法恶贪邪行。倍四万岁。复由孝顺父母恭敬沙门梵志修福业等。倍八万岁〔有经中八万四千者。即倍中增出也〕一增减劫。计一千六百八十万年。此劫名曰辘轳。据二十辘轳劫。三万三千六百万年。如是合八十度增减为一火灾劫。复经七度火灾。然后方有一度水灾。讨四十九度成住坏空。方成七度水灾。共成五十六度成住坏空。更七度火灾了。然后有一风灾。每一风灾。经六十四度成住坏空。一个成住坏空。总计一十三万四千四百万年。火灾极坏初禅。有寻伺故。水灾极坏二禅。有喜受故。风灾极坏三禅。有出入息故。火灾事则如上所说。水灾者。初禅已下火灾成坏。经七度已。至第八番坏劫之末。第二禅中。俱生水起。坏器世间。如水消盐。此水与器一时俱没。所以至第八番火灾之末。方一水灾者。以第二禅净光天寿八大劫故。如是坏已。复成第二禅。乃至如前风灾者。八七火一七水后。於第三禅中。俱生风起。坏器世间。如风乾支节。此风与器一时俱没。所以至六十四番坏劫有风灾者。由第三禅遍净天寿六十四大劫故。三灾不到第四禅者。以舍念清净故。对法论云。四静虑外宫等。虽无外灾。与宫殿等俱生俱灭。说有成坏。又劫者。此云时分。有饥馑劫疾疫劫刀兵劫增劫减劫。此皆小劫。合一增减或二十增减为一劫。此为中劫。统八十度增减。乃名大劫。又有经云。如一大城。方四十里(大论云百由旬)。满中芥子。有长寿天。过三年(有经云过百年)取一芥去。城虽空。劫犹未尽。此是梵天一劫之寿。又璎珞经云。一里十里四十里方广之石。天三铢衣。人中日月岁数。三年一拂。此石尽。名为小劫。至八十里。梵天中有百宝光明珠为日月岁数。三年一拂。此石尽。名为中劫。至八百里。净居天中千宝光明镜为日月岁数。三年一拂。此石尽。名为大劫。是一僧祇也。又劫章颂云。风灾为一数。数至不可知。此极长远时。名一僧祇劫〔华严经中。阿僧祇数在第一百五位。慈恩基师云。风灾劫数至百余转。名一阿僧祇〕。
　　若佛出於世　　必降阎浮洲　　万亿阎浮中　　各有一佛出　　成道转法轮　　入灭皆同时　　如是千百亿　　卢舍那本身　　譬如净满月　　普现一切水　　影像虽无量　　本月未曾二
　　释氏会要云。法王所都。则大千之内摄焉。若据成都。则此阎浮提常为所住。又大论云。阎浮提三边等量二千由旬。南边三由旬半。北阔而南狭。故人面像之。佛之所生迦毗罗城。乃居天地之中央。又昔汉明帝问摩滕法师云。佛之出世。不从此土。何也。对曰。迦维罗卫国者。是三千大千世界百亿日月之中央也。三世诸佛皆从彼生。盖佛之威神不生边地。地为倾斜故。又因本经云。阎浮提有五种事。胜三天下至他化天。一者勇捷。二正念。三佛出世处。四是修业地。五行梵行处。有经云。诸佛不出三天下者。以其土人难化故也。此土众生利根捷疾。极恶勇猛。取道不难。是故古往诸佛皆生此土也。三千大千。都计则成一万亿。一国一佛。故成千百亿。是皆迹化佛。本是舍那。故梵网经云。我今卢舍那。方坐莲华台。周匝千华上。复现千释迦。一华百亿国。一国一释迦。如是千百亿。卢舍那本身。又云。千华上佛。是吾化身。千百亿释迦。是千释迦之化身(云云)。然则如月升空。影临众水。影虽无量。月本是一。佛亦如是。虽迹现於万亿国土。而本身是一也〔卢舍那此云净满。谓三惑已净。种智圆满故也〕。
　　於此阎浮提　　有国名迦维　　王名是净饭　　夫人号摩耶
　　因本经云。劫初时。地味地皮地肤等味。次第生而既没。后生粳米。朝割暮生。人贪积之。割不复生。后相侵盗。无能决者。议立一智者。名三满多。为平等王。赏善罚恶。众共给之。由是始生民主焉。是平等王子孙相承。至三十三世善思王。乃证转轮圣王之位。王四天下。直至师子颊王。凡一百一万五十六王。师子颊王生四子。一名净饭。二名白饭。三名斛饭。四名甘露饭。净饭王二子。一名悉达。次名难陀。白饭王二子。一名调达。次名阿难。斛饭王二子。一名摩诃男。次名阿那律。甘露饭王二子。一名婆娑。次名跋陀。一女甘露味。皆出家证道。摩耶此云大幻术。谓初生时。端正第一。国人咸曰。此非人之所生。乃善化天所化。因名为幻术。相师占曰。此女当生转轮圣王。释氏会要云。天臂城中善觉长者。生八女子。净饭王皆迎入宫。以第一摩耶。第八波阇波提。自娶为妃。余六分与三个弟王。各以为妃。
　　周昭癸丑年　　七月十五夜　　夫人感瑞梦　　人乘象入怀　　既而方有娠　　自后受天供　　人间诸胜味　　不复沾唇舌
　　周昭者。此震旦姬周王之号也。事实如下。此不烦录。因果经普曜经等云。释迦如来为大菩萨。名曰善慧。生兜率天。为诸天主。有六十亿诸天。议言。菩萨将降。当生何国。菩萨答言。三千世界阎浮提迦毗罗国。最在地心。又其国种姓有六十种。而释种炽盛。其净饭王。种族第一。甘蔗苗裔。圣王之后。性行仁贤。夫人贞良。犹天玉女。前五百世常为菩萨母。应往降神。又瑞应经云。菩萨乘白象。冠日精。发兜率宫。诸天翼从。满虚空中。作乐散华。大光普照。降神母胎。於是兜率天众念言。我等亦当下生人间。菩萨成佛。欲闻说法。即便托於诸国王臣波罗门长者居士等家。凡九十九亿。是时夫人眠梦。见人乘象入怀。梦悟自知身重。天献饮食。自然而至。不复乐於人间之味。此乃周昭王即位二十三年癸丑七月十五日也。
　　明年甲寅岁　　四月初八日　　从右胁诞生　　端正好男子　　生时灵瑞事　　不可具言说　　天雨华散地　　龙喷水浴身　　生已莲承足　　四方各七步　　两手指天地　　即作师子吼　　天上及天下　　唯我为独尊　　父母共异之　　命名为悉达　　召诸相者占　　占已皆奏曰　　年登十九岁　　必作转轮王　　若便出家者　　当证一切智　　又有香山仙　　礼已自悲泣
　　瑞应经云。菩萨住胎。十月满足。四月八日。夫人将诸采女。游蓝毗尼园。攀无忧树。欲牵摘华。菩萨从母右胁而生。于时树下七茎莲华自然而生。大如车轮。菩萨随莲华中。四方各行七步(涅盘经云十方)。右手指天。左手指地。目顾四方云。天上天下唯我独尊。利益一切人天矣。释梵诸天雨妙香华。作诸伎乐。璎珞天衣不可称数。九龙吐水。一凉一温。灌太子身。放大光明。遍照三千大千世界。如斯瑞应有三十四(文烦不录)。同日八大国王皆生太子。诸释种姓生五百男。国中居士长者悉亦生男。及八万四千厩马生驹。其一揵陟也。宫中五百伏藏发现。又诸大商采宝俱还。群臣内外见此瑞相。叹未曾有。因名萨婆悉达多(华言顿吉)。皆由生时有诸吉祥顿现故也。王召国中诸善相波罗门相之。皆曰。年至十九。当作轮王。若出家者。成等正觉。又香山有五通仙人。名阿私陀。见太子而礼其足。忽然泣曰。若出家则必成一切智。我今年已百二十矣。不久命终。生无想天。不闻说法。故自悲耳。又诸经论传。佛生年月日等互说不同。或云夏末王时生。或云商王代中生。或云东周平王戊午岁生。或云桓王乙丑岁生。如此异说。不足为信。如辨正论引周书异记云。昭王即位二十四年甲寅四月八日。江河泉池泛溢。山川土地悉震。是夜五色光气入贯大微。遍於西方。作青红色。上问太史苏由。是何祥耶。对曰。有大圣人。生西方故也。一千年后。声教当被於此。於是镌石志之。埋於南郊天祠前。又汉明帝问摩滕法师曰。如来生灭可得说示乎。对曰。佛於癸丑七月十五日。托阴摩耶夫人。甲寅四月八日。从母右胁而生。阿含瑞应等经亦同斯说。是则岂可以一二处异说。疑多同说乎。是以释氏会要云。两方相接三藏所传。以周照王时佛生。理为长也。若准周正。则今之江表。以建巳月为佛生者谬矣。如萨婆多论说二月八日佛生者明矣。
　　产后第七日　　母没生忉利　　姨母大爱道　　乳育忘劬劳
　　端应经云。摩耶产太子后。七日命终。以怀菩萨功德大故。生忉利天。有经云。太子自知福德威重。无有女人堪受礼者。故因将终。托之而生。又大权经云。菩萨在兜率。观后余寿十月。故托神也。大爱道梵云摩诃波阇波提。乳养太子。身心匪懈。太子成道后随出家。受记作佛。号一切众生喜见也。
　　七岁智过人　　众艺无不通　　十岁力无敌　　掷象又能射
　　出曜经云。太子七岁。王以聪明婆罗门。名曰选友。为太子师。太子问曰。以何书典而相教耶。其师答曰。梵佉留书。太子曰。其异书者有六十四。今师何言止有二种耶。师问。何等名耶。答曰。梵书佉留书龙鬼书阿修伦书等也。分别本末。师不能达。深生惭愧。而白王言。太子乃天人之师。我安教耶。凡诸技艺算射天文地理。自然知之。因果经云。太子年至十岁。王勑太子。与难陀调达及五百童子。又复唱令国中万姓有勇力者。定日集於戏场捔射。至期。调达领众先出。有象当门。以手擗倒。难陀足跳路侧。太子掷於空中。以手还接。不令伤损。既至园已。标鼓射之。调达竖四十里鼓。不能得过。难陀竖六十里鼓。亦莫越尔。太子竖百里鼓。弓力乏折。乃取祖王镇库之弓。古今无能张者。太子既挽。声振于城。箭中鼓已。透入於地。泉水涌出〔西域记云其泉至今存焉。一切病人饮则便愈〕复逶铁围之山。大千剎土六反震动。大众悚然。怪未曾有。
　　逮其年十七　　父王欲娉妃　　普集诸释女　　万选得一人　　名曰耶输陀　　端正最无匹　　太子虽纳之　　殊无世俗心
　　耶输陀罗此云华色。端正第一。即宿世卖华女。名瞿夷也。以宿愿故。今亦作妃〔宿世之事。文烦不录〕太子虽纳而无俗意。久而不接。太子夜中但修禅观。诸妓女等咸疑。太子非男也。亦谓无根。又有经云。太子有三妃。第一名瞿夷。不孕。第二名耶输陀罗。生罗睺罗。第三名瞿波(云云)。
　　一日启父王　　游观四门外　　行见四种相　　谓生老病死
　　瑞应经云。太子一日前白王言。欲出游观。王勑有司。整治衢道。皆令清净。并诸官属。道从太子。出城东门。见一女人在於道傍初产儿者。儿堕于地。在於脓血粪秽之中。苦痛啼哭。次出南门。见一老人头白背伛。形枯色衰。拄杖羸步。次出西门。见一病人。肉消骨露。喘息呻吟。不能自持。两人扶腋。在於路傍。次出北门。见一死人。眷属围绕。哀哭送之。太子见此四种相已。问诸从者。是何相等。从者一一答陈其故。太子又问。唯此四人乎。余亦尔耶。从者答言。世人皆尔。无一免者。太子叹曰。云何世人贪乐不畏。於是下马息树。有一沙门。持钵执锡。视地而行。过太子前。因问。答云。我是比丘。能破结贼。不染六尘。便现神通。腾空而去。上之四相。及此比丘。皆净居天子之所化作。警悟太子故也。
　　见此既还宫　　怀忧心不悦　　父王大怪之　　欲解其忧心　　为作诸乐事　　竟不革初心　　但自思出家　　欲离其四患
　　太子游四门外。见诸不祥。还宫忧恼。父王惊怪。责诸从者。卿等云何不治衢道。以诸不祥令见之乎。群臣奏对。奉王严命。无不捡察。不知来处。忽现於前。非臣之罪。王知天变。不罪诸臣。於是欲令太子解忧。为作百千种乐。又加端正妓女。以娱乐之。终不回心。
　　殷勤白其父　　愿听我出家　　王闻流泪言　　应当息此怀　　此患古难免　　汝独何预忧　　苦能有后嗣　　吾当从汝愿　　太子顺父语　　指其妃腹言　　劫后第六年　　必当生男子
　　太子欲求出家。王泣不许。殷勤不已。王言。汝若有子。则听出家。太子即指耶输腹言。却后六年。汝当生男。既而太子出家。后六年耶输果生一子。诸释咸嗔。欲治欲杀。妃临火坑誓曰。我若为非。子母俱灭。若其遗体。天当为证。因抱子投坑。变为莲池。莲华奉体。王及国人始复不疑。有经云。罗睺罗宿世作一国王。其兄舍世而为道士。预众修道。一夜误用他瓶之水。明向众忏。愿以法罚。道众议言。此非实垢。而不用听。复诣王所。切请治罪。其罪轻故。不囚囹圄。乍禁后园。因事忘之。六日不开。以是因缘。六年在胎。又耶输陀罗往劫与母偕行。路远身疲。妄称要缘。所持之物。寄母先行。故落后行。经六里许。由是之故。六年怀妊。
　　父不信斯语　　心知不敢留　　常令四兵卫　　妃亦不暂离
　　相师奏曰。太子今不出家。过七日已。转轮王报自然来应。王闻欢喜。即勑群臣。日夜严备。四兵擎卫。城门开闭。声闻四十里。复勑耶输。倍加防察。
　　壬申二月八　　半夜人定时　　太子命车匿　　彼揵陟将来　　四天捧马足　　释梵执幡盖　　卫持出北门　　诸天忽不现　　行至三由旬　　憩息闲林中　　冠璎付车匿　　回上父王处　　以剑刓须发　　即发如是愿　　所有诸众生　　如我除烦恼
　　太子年到十九。壬申二月八夜。诸天下来太子之前。头面礼足。白言。无量劫来。勤苦修行。今之成熟。出家是宜。太子答言。王勑内外官属。防卫严密。欲出无从。诸天白言。我等方便。使无知者。太子即命车匿。彼揵陟来。四天大王捧马四足。并接车匿。释梵执盖。北门自开。不令有声。出城既毕。诸天忽隐。诘旦太子与车匿行三由旬。届闲静林小歇。於是唱言。过去诸佛为求菩提。舍弃饰好。剃除须发。我今亦尔。便脱宝冠与璎珞等。分付车匿。回上父王。即以利剑。自刓须发。帝释接发。上天起塔。车匿大哭。马亦悲鸣。缘路而归。父王姨母及耶输等。不见太子。哀呼闷绝。举国悲慕。推求不得也。
　　至於猎师处　　宝衣易布衣　　遍诣众仙所　　历问修道法　　皆非解脱道　　调彼而舍去　　竟到尼连侧　　独坐静其虑
　　太子断发已。至猎师处。以七宝衣。贸得粗布僧伽梨衣着之。诣跋伽仙林。见诸仙人草树皮叶以为衣者。或食华果草木。或日止一食。或三日一食。或事水火日月。或倒荆棘之上。或卧水火之前。苦行如此。乃问其故。答欲生天。太子告言。诸天虽乐。福尽轮回。终为苦趣。云何修诸苦因。以求苦报。辞而别往阿罗逻迦兰仙人所。诘其所断生老病死之法。仙人答言。若欲断者。修习禅定。离欲不善法。得初禅。乃至离於种种相。入非非想处。是则名为究竟解脱。是诸学者之彼岸。太子思惟。其所知见。非究竟处。但尽粗结。犹细结在。非度彼岸。太子调伏是二仙已。求胜法故。遂复前进。至尼连河侧。安禅静坐。
　　王闻益忧恼　　择遣五人侍　　一日食一麻　　七日食一麦　　三人不耐苦　　弃舍便他去　　二人侍左右　　六年无改心
　　父王闻之。倍加懊恼。即选国中豪贤多子孙者五人。各遣一子。其名曰憍陈如。摩诃男。拘利太子。十力迦叶。般剌蜜谛等。追侍太子。若或行时。踰山涉谷。行不择路。五人不耐其艰。言此狂人。奚可随之。设委而还。王灭吾家。不如止此。太子静坐苦行林中守戒。日食一麻一麦。七日食一麻米。设有乞者。亦以施之。五人相从既久。难堪其苦。三人舍去。
　　太子作是念　　我今行苦行　　形瘦如枯木　　命丝几欲绝　　自饿非真道　　无益於己他　　我当受饮食　　然后方成佛　　近有牧牛女　　乃为施乳麋　　菩萨既受之　　二人惊又去
　　太子苦行六年。瘦若枯木。於是作念。我若以此羸身取道。彼诸外道当言。自饿是涅盘因。我当受食然后成道。作是念已。净居天子下来。劝彼林外牧牛女难陀婆罗。令取乱麋供养。既受食竟。身体光悦。二人见惊。谓为退本。又舍而去。
　　癸未二月八　　独诣菩提树　　降魔成正觉　　具无量功德
　　太子独诣毕跋罗树。同过去佛。以草为座。帝释化人执献净软草。受已敷座。结加趺坐。观树思惟。感天动地。演大光明。覆弊魔宫。波旬恐怖。令其四女往太子所。万端妖媚。惑之不动。波旬复将八十亿众。故来恼坏。而作是言。若不起去。掷汝海中。菩萨答言。汝先动我净瓶。然后可能掷我。八十亿众尽力不能令瓶小动。波旬又勑阎罗大王。阿鼻苦具一切都举。向菩萨所。菩萨徐举白毫。地狱罪人心得清凉。称南无佛。寻脱苦所。波旬前近。欲与相难。菩萨以智慧力。申手按地。地为震动。魔及兵众颠倒而堕。菩萨降魔已竟。结解漏尽。生死已断。明星出时。霍然大悟。成等正觉。具十八法十种神力四无所畏。于时大地十八相动。天作伎药。散花烧香。天龙八部所设供养。充塞虚空。此乃周穆王即位第三年癸未二月八日夜。太子是年。年登三十矣。又上云十八法者。一身无失。二口无失。三念无失。四无异相。五无不定心。六无不知已舍。七欲无减。八精进无减。九念无减。十慧无减。十一解脱无减。十二解脱知见无减。十三一切身业随智慧行。十四一切口业随智慧行。十五一切意业随智慧行。十六知过去世无碍。十七知未来世无碍。十八知现在世无碍也。十力者。一是处非处力。二业力。三定。四根。五欲。六性。七至道处。八宿命。九天眼。十漏尽也。四无所畏者。一一切智无畏。二漏尽。三说障道。四说苦尽道也。十八相者。谓震吼觉动起涌六种。一一各三。谓震遍震等遍震。余五亦然。故成十八焉。又菩提留支引经颂云。八年作婴孩。七年作童子。四年学五明。十年受五欲。一十九出家。六年行苦行。三十五成道。七十九入灭。又梵网经云。七岁出家。三十成道。如是三说不同者。以大小机见异故。
　　尔时作是念　　我所得妙法　　当广应开演　　利乐於一切
　　菩萨既成道已。於三七日中。思惟利生方便。如法华经云。我始坐道场。观树亦经行。於三七日中。思惟如是事(初七日思)。我所得智慧。微妙最第一。众生诸根钝。着乐痴所盲。如斯之等类。云何而可度。尔时诸梵王。及诸天帝释。护世四天王。请我转法轮(二七日思)。我即自思惟。若但赞佛乘。众生不信受。破法堕恶道。我宁不说法。疾入於涅盘(三七日思)。寻念过去佛。所行方便力。我今所得道。亦应说三乘(云云)。思惟是已。即趣奈苑。二十年中。说四阿含经。八年说方等诸经。二十二年说诸部般若。八年说法华涅盘二经。度尽有缘之众。能事已毕。年到七十九。入般涅盘也。大纲如是。今引祖文。略示其要。如天台四教仪云。智者大师以五时八教。判释东流一代圣教。罄无不尽。言五时者。一华严时。二鹿苑时。三方等时。四般若时。五法华涅盘时。是名五时。言八教者。顿渐秘密不定。此四名化仪。如世药方。藏通别圆。此四名化法。如办药味。是为八教〔第一华严时者。如来初成正觉。在寂灭道场。四十一位法身大士。及宿世根熟天龙八部一时围绕。如云笼月。尔时如来现舍那身。说圆满修多罗。故名顿教〕〔第二鹿苑时者。佛为三乘根性。於顿无益。故不动寂场而游鹿苑。脱舍那珍御之服。着丈六弊垢之衣。亦从兜率降下。托胎出胎。纳妃生子。出家苦行。六年已后。木菩提树下。以草为座。成劣应丈六身佛。为三乘根人。说生灭四谛十二因缘事六度等法。诸人闻已。依教修行。证偏真理〕〔第三方等时者。彼二乘人贪着小乘。谓是究竟。不能预大。故说维摩思益楞伽楞严三昧全光明胜鬘等诸大乘经。惮偏斥小。叹大褒圆。彼二乘众闻是法已。内怀惭愧。心渐淳淑。耻小慕大也〕〔第四般若时者。机根渐熟。次说摩诃般若金刚般若光赞般若大品般若等诸部般若。命空生身子。转教菩萨。令知诸法融通淘汰。已上三时对华严顿故。总名为渐〕〔第五法华涅盘时者。机缘已熟。可令开示悟入佛之知见。次说法华。开前顿渐。会入非顿非渐。故言开权显实。会三归一。废权立实。彼诸声闻。般若时受勑转教。皆知法藏。故至法华会上。开示悟入佛之知见。授记作佛而已。次说涅盘者。有二义。一为未熟者。更说四教。具谈佛性。令具真常入大涅盘。故名捃拾教。二为末代钝根。於佛法中。起断灭见。夭伤慧命。亡失法身。设三种权。扶一圆实。故名扶律谈常教。若论时味。与法华同。论其部内。纯杂小异。何者。法华纯说圆教。涅盘杂说四教故也〕。
　　问五时与顿渐之义如是。秘密不定藏通别圆其义云何。答秘密教者。前四时中。如来三轮不思议故。或为此人说顿。或为彼人说渐。彼此互不相知。能令得益。故名秘密教。不定教者。於四时中。佛以一音演说法。众生随类各得解。此则如来不思议力。能令众生於渐说中得顿益。於顿说中得渐益。如是得益不同。故名不定教　藏等四教。行人修行。断惑证道之法。不可具录。今当略示。言藏教者。小乘三藏也。一修多罗藏。即四阿含经。二阿毗昙藏。即俱舍婆沙论。三毗尼藏。即五部律等。声闻依生灭四谛修行。断三界见思惑尽。证偏真理。缘觉观十二因缘。觉真谛理。此人断见思尽。更侵习气。故居声闻上。菩萨依四谛境。发四弘愿。修六度行。满三阿僧祇劫。入世第一位。发真无漏。顿断见思习气。木菩提树下。成劣应丈六身佛。为钝根三乘人。说生灭四谛。现老比丘相。入无余涅盘〔言通教者。通前藏教。通后别圆。又此教三人同以无言说道。体色入空。故名通教。声闻但断三界见思惑尽。不能侵习。如烧木成炭。辟支佛更侵习气。如烧炭成灰。菩萨正使断尽。与二乘同。扶习润生。游戏神通。净佛国土。机缘若熟。顿断残习。七宝菩提树下。天衣为座。现带劣胜应身成佛。为三乘人。说无生四谛。此藏通二教。三人所证虽同。大小巧拙永异。何者。藏则小拙。谓不通於大故小。析色入空故拙。虽当教内三人上中下异。望通三人。则一概钝根。通则大巧。谓大乘初门故大。体色入空故巧。虽当教内三人上中下异。若望藏教。则一概为利。般若方等部内共般若等。即此教也。言共般若者。共二乘法说也〕〔言别教者。别前二教。别后圆教故也。诸大乘经广明菩萨历劫修行。行位次第互不相摄。并此教之相也。此教菩萨行位次第。有五十二。谓十信十住十行十回向十地等觉妙觉也。十信伏三界见思烦恼。初住断见。七住断思。与藏通二佛齐。十住断界内尘沙惑。伏界外尘沙。十行断界外尘沙。十向伏无明。习中观。登初地。破一分无明。证一分三德。谓法身般若解脱也。现身百界。八相成佛。化度群生。然不知上地菩萨举足动步。次入二地。千界作佛。如是地地功德十倍。从此至妙觉。破十二品无明。坐莲华藏世界大宝花王座。现圆满报身成佛。为钝根菩萨众。说无量四谛〕〔言圆教者。诸大乘经说佛境界不共三乘位次。捴属此教。如华严云。初发心时。便成正觉。所有慧身不由他悟。法华云。开示悟入佛之知见。维摩云。入此室者。唯闻诸佛功德之香。有经云。如人浴大海已用诸河水。如是等类。并属此教。此教位次。如别教五十二位。然别则位位互不相摄。圆则位位相摄。如帝网珠珠珠相映。於此五十二位。更加五品弟子位。谓一随喜品。二读诵品。三说法品。四兼行六度品。五正行六度品。此位圆伏五住烦恼。即外凡位。与别十信同。次追六根净位。即十信也。初信断见。现真理。七信断思。十信断界外尘沙。与别住行向齐。次入初住。断一品无明。证一分三德。现身百界。八相化物。与别初地齐。华严云。初发心时便成正觉者。即此位成佛。是乃此教真因。谓成妙觉。谬之甚矣。从此至第二行。各断一品无明。增一分中道。与别妙觉齐。三行已去。别教之人。尚不知名。何况伏断。故以我家之真因。为汝家之极果。从三行去。至於妙觉。破三十品惑。究竟登涅盘山顶。诸法不生。般若不生。不生不生名大涅盘。以虚空为座。成清净法身佛。居常寂光土。说无作四谛。是为五时八教之大纲。具如天台妙玄中说〕。
　　初在寂灭场　　十方贤圣会　　文殊普贤等　　法身诸大士　　及与众龙天　　拱之为影响　　佛现舍那身　　顿说华严经　　是法不思议　　法界以为体　　一尘含十方　　剎那摄三际　　一多即无二　　三法无差别　　清净妙法身　　湛然应一切　　初发道心时　　即便成正觉　　又令诸大士　　各谈五位法　　亦有善财童　　历参诸善友　　各随其所问　　答示种种法　　如是圆满教　　大山机所担　　小虽在其座　　犹如聋痖等　　譬如丧家子　　一日到其舍　　见父势尊严　　畏惧便他走
　　华严以法界为体。圆融无碍。一多不二。该括始终。无出无没。不可思议。剎那此云一念。三际是过去现在未来也。谓一念之中。谐尽三世之际。三法者。佛法心法众生法。经中有如来林菩萨云。如心佛亦尔。如佛众生然。心佛及众生。是三无差别。又有金刚幢法慧等诸大士众。承佛神力。各说五位法门。谓住行向地等妙觉也。又善财童子。觉城东畔。初遇文殊。顿证法界。自此历参五十三知识。因问各答所知一法。大山机者。经云。譬如日出。先照须弥等诸大山王。佛日亦尔。先照菩萨诸大山王(云云)。是以二乘虽在一席。如聋若痖。故四教仪云。所说法门虽广大圆满。摄机不尽故。未畅如来出世本怀也。丧家穷子事如下注。
　　佛即作是念　　若但赞佛乘　　众生不信受　　破法堕恶道　　我宁不说法　　疾入於涅盘　　寻念过去佛　　所行方便力　　我今所得道　　亦应说三乘　　是时十方佛　　皆现赞善哉　　如诸佛所行　　且设方便事　　脱舍那珍服　　着丈六垢衣　　不动寂灭场　　而游鹿野苑　　先为前五人　　转四谛法轮　　闻已即成果　　世有三宝名　　从兹十二年　　说四阿含经　　诸有三乘人　　依修皆证道　　是名半字教　　黄叶止啼耳　　如父设方便　　引子令除粪　　止得一日价　　便自以为足
　　法华偈云。作是思惟时。十方佛皆现。梵音慰喻我。善哉释迦文。第一之导师。得是无上法。随诸一切佛。而用方便力。我等亦皆得最妙第一法。为诸众生类。分别说三乘。我闻诸佛音。即趣波罗奈。诸法寂灭相。不可以言宣。以方便力故。为五比丘说(云云)。又珍服垢衣以譬为言。如法华经说。今示其略。有一长者。失子既久。其子游行。遂至父舍。见父尊严。畏惧而走。父遥见之。审知是子。遣使捉来。穷子惊唤。迷闷躄地。长者方便。脱其珍服。即着垢衣。乃接其子。以喻如来现舍那身。顿说华严。二乘如聋。竟无所益。如设方便。现丈六身。说生灭法。乃令入道。然不离寂场而游化鹿苑。不舍本身而示现迹形。言鹿野者。昔群鹿所居。以之名也。事如大论中说。佛趣鹿苑。作是思惟。我欲开於甘露法门。谁应先闻。因念憍陈如等五人。悉皆聪明。又夙有愿。先应度之。时五人等投佛出家。世尊唤言善来比丘。须发自落。袈裟着身。即成沙门。佛问。汝知色受想行识为是常无常。为是苦非苦。为是空非空。为有我非有我。五人闻已。漏尽意解。成阿罗汉。即便答言。是五阴法。实是无常苦空无我。诸天唱言。如来今日转大法轮。世有三宝。谓如来是佛宝。四谛是法宝。五罗汉是僧宝。为诸天人第一福田。又三宝亦云三尊。此三尊称宝者何。宝性论云。三宝有六义。一者希有义。如世珍宝。贫穷之人所不能得。三宝亦尔。薄福众生万劫难值。二者离垢义。如世珍宝。体无瘕谪。三宝亦尔。随离诸垢。三势力义。如世珍宝。除贫去毒。有大势力。三宝亦尔。具不思议大神通力。四庄严义。如世珍宝。能严身首。令身殊好。三宝亦尔。能严行者。令身清净。五最胜义。如世珍宝。诸物中胜。三宝亦尔。一切世中最为殊胜。六不改义。如世真金。烧打磨炼。不能改变。三宝亦尔。不为世间诸法改故。四阿含者。增一阿含。长阿含。中阿含。杂阿含也。此中分别三界之法。极至二乘之果。但是九部经耳。九部名目文烦不录。半字黄叶二譬。出涅盘经。如有长者教诸痴子。先教半字。后授满字。则能易解。佛亦如是。为钝根人先教小法。渐令入大。又如婴儿啼哭不已。母将黄叶弄而与之。儿谓是金。悦而不啼。二乘亦尔。证二涅盘。谓是究竟。自以为足。
　　华严与阿含　　一时无前后　　小见丈六佛　　但说阿含经　　大睹舍那佛　　恒说华严经　　一佛一音说　　机见乃不同　　譬如但一水　　四见各殊异　　又如五天王　　见一珠各色
　　华严阿含一时者。佛身是一。法门无二。而机见各异。何者。三藏机。见佛在木菩提树下。生草为座。现劣应身。说生灭四谛。通教机。见佛在七宝菩提树下。天衣为座。现带劣胜应身。说无生四谛。别教机。见佛在莲华藏世界大宝华王座。现尊特报身。说无量四谛。圆教机。见佛在常寂光土。以虚空为座。现清净法身。说无作四谛。是则如将一水。天见琉璃。人见水。鱼见屋。鬼见火。又如佛以随色摩尼珠。示五方天王云。此珠何色。东曰青。南曰赤。西曰白。北曰黑。中曰黄。互说异色。而珠圆明。无定色也。佛身亦尔。清净无碍。但随机缘。示现四身。非止四身。随类摄化。则普现六道四生无量种身也。若局论。则华严摄在阿含时中。若通论。则华严时长。通至五时。何者。彼经云。常说恒说无时不说故也。
　　佛悯钝根人　　贪着小三藏　　谓是究竟法　　不生乐大心　　欲令入大乘　　八载说方等　　弹偏以褒圆　　斥小而叹大　　毁訾二乘人　　如焦芽败种　　是断佛种者　　诸佛所难化　　二乘闻此语　　泣动大千界　　回心耻小法　　而生慕大志　　如子不畏父　　虽出入其门　　犹谓客贱人　　止宿草庵中
　　第三方等时。对半说满。四教俱说。弹斥偏小。褒扬圆大。二乘闻已。耻小慕大。得通教益。诃啧二乘事。如净名等经说。如彼穷子。到其父舍。为除粪秽。经二十年。长者告言。汝如吾子。由是之故。於其门内。入出无难。犹处门外。止宿草庵。二乘亦尔。虽闻方等大乘之法。而谓是菩萨事。非己智分。不肯回小向大。犹居罗汉。
　　次经廿二年　　说诸部般若　　诸法皆清净　　色空无挂碍　　佛说法度生　　而无闻说者　　菩萨行六度　　亦无能所相　　求佛以色声　　是人甚邪倒　　观法离人我　　乃名真佛子　　佛说如是义　　加空生身子　　转教诸菩萨　　令知法宝藏　　菩萨闻是法　　日夜勤精进　　得受诸佛记　　当成无上道　　而彼二人等　　虽能为他说　　以为非己分　　永无希取想　　如子受父勑　　领知诸宝藏　　犹未舍劣心　　无怀取一喰
　　第四般若时。但说空理。破诸有相。言诸法者。谓一切世间阴界入等。及与三乘谛缘度法。乃至诸佛十力菩提。如是诸法。悉皆清净。无二无别。是以大般若云。五蕴清净故。一切智智清净。乃至诸佛无上正等菩提清净。又金刚经云。若以色见我。以音声求我。是人行邪道。不能见如来。又云。离一切诸相。则名诸佛。又云。菩萨应如是降伏其心。我应灭度无量众生。而无有一众生得灭度者。何以故。若菩萨有我相人相众生相寿者相。则非菩萨。般若论云。其说法者无说无示。其听法者无闻无得。净名云。平等真法界。佛不度众生。空生则须菩提也。以其生时家中库藏皆空故以名焉。身子则舍利弗也。舍利母之姓。弗者翻云子也。以其母身好故。竺人皆称身子。空生解空第一。身子智慧第一。而此二人易解般若之义。故佛以般若。加此二人。转教菩萨令知法藏。心渐通泰。如彼穷子受其父勑。领知众物。而无希取一喰之意。下劣之心亦未能舍。
　　佛知机已熟　　如痈将欲溃　　久默之本怀　　正当可畅时　　次至灵鹫山　　三周说法华　　开权显真实　　会三归一乘　　诸法本寂灭　　世间相常住　　龙女顿成佛　　声闻受佛记　　天人及鬼畜　　乃至蜎[虫*非]类　　一切有心者　　无一不成佛　　当知佛知见　　蕴在众生心　　尽令开悟入　　一大事圆成　　父知子心大　　命聚王与族　　家珍悉以付　　相对共欢娱
　　佛兴于世者。但为一大事因缘故也。何谓大事因缘。欲令众生开示悟入佛之知见。而机宜不同。故始自华严。终至般若。於其中间。先以专大。次复专小。或半满相对。或权实相隔。横说竖说。广演诸法。逗机益物。无有毫差。然非本怀也。及灵山说法华经。令三乘九界咸悟一佛乘。乃畅本怀。大事因缘妙极於此。三周者。法说周譬喻周因缘周。上根於法说周。悟佛知见。得记作佛。而中根抱迷未遣。次说火宅三车譬。乃得领解。得受佛记。又有下根。犹未能解。次说过去因缘。乃能悟入。皆受记莂。开权显实者。开前四时三教之权。显一佛乘实相之真。又开众生三毒妄心。即显诸佛三德实相。会三归一者。融会三乘。显一佛乘。天台智者大师以本迹二门消释。谓从序品至安乐行品十四品。名为迹门。从涌出品尽经十四品。名为本门。诸经中本迹。以寂场所成法报为本。从本所起胜劣两应为迹。今经取尘点劫前本坐道场所成三身为本。自大通中间。乃至今日所成三身。皆名为迹。妙乐记云。他人不见今经本迹。但知从胜专求法身。如此法本与众经共胜翻成劣。若得久本。则近迹不失。若但云法身。尚失中间。何况远本。玄义云。迹与诸经有同有异。本与诸经一向永异。解曰。迹与诸经同者。谓诸部中圆。异者诸部中兼三教故。本则一向永异者。诸部中不明久远之本故也。
　　说迹事已周　　欲显本地寿　　召致本眷属　　说所未曾说　　佛从成佛来　　无量僧祇劫　　剎尘剎尘数　　其劫过於是　　一生补处尊　　尚不穷其限　　况余诸萨埵　　焉能知少分　　虽云入涅盘　　是亦非真灭　　如医去他国　　为治狂子故
　　如来寿量品云。我成佛已来。无量无边阿僧祇劫。譬如五百千万亿那由他阿僧祇三千大千世界末为微尘。过於五百千万亿那由他阿僧祇国。乃下一尘。如是展转。尽是微尘。是诸国土可得知其数不。弥勒菩萨等俱白佛言。是诸世界无量无边。我等於是事中。亦所不达。佛言。是诸世界若着微尘。及不着者。尽以为尘。一尘一劫。我成佛已来。复过是数。自从是来。我常在此娑婆世界说法教化。亦於余处无量国土导利众生。乃至云。譬如良医善治众病。是人多诸子息。以有事缘。远至余国。诸子於后饮他毒药。是时其父还来归家。见诸子等。或失本心。或不失者。依方炼药。与之令服。不失心者。饮药病愈。余失心者。而不肯服。父作是念。我今当设方便令服此药。即作是念。我今衰老。死时已至。是好良药。今留在此。汝可取服。作是教已。复至他国。遣使还告。汝父已死。是时诸子闻父背丧。心大忧恼。而作是念。若父在者。怜愍救护。今者舍我。远丧他国。自惟孤露。无复恃怙。心遂醒悟。乃服其药。病悉除愈。佛亦如是。若久住世。薄德众生见佛常在。便怀厌怠。不生难遭之想恭敬之心。是故如来虽不实灭。而言灭度(云云)。本眷属者。佛说迹竟。欲显本地本时弟子。从地涌出。数不可说。皆久植德本。具诸三昧。有大神通。非是伽耶成佛所化。如父少子老。令众不信。是故如来说寿长远。以决众疑。令获大利。十信。
　　佛说寿命时　　得益者无数　　八界微尘众　　皆发菩提心　　复有诸菩萨　　增道损生多　　或证三贤位　　或登十圣地　　或入金刚心　　邻于大觉地　　获斯胜利者　　大千剎尘数
　　分别功德品云。佛说寿命长远时。六百八十万亿那由他恒河沙众生。得无生法忍。复有千倍菩萨。得闻持陀罗尼。乃至一四天下微尘数菩萨。一生当得阿耨菩提。又云。其有众生。闻佛寿命长远如是。乃至能生一念信解。所得功德无有限量。若有善男子善女人。为阿耨多罗三藐三菩提故。於八十万亿那由他劫。行五波罗蜜。以是功德。比前功德。百分千分百千万亿分。不及其一。乃至算数譬喻所不能及。若有人有如是功德。於阿耨菩提退者。无有是处。又妙玄中云。闻本地功德。转更深广。不可称量。不比前来迹中之益。何者。佛境转深。功德亦大。是以令此诸菩萨等增道损生(道即三德生即无明)。至於极位也。白莲结社文中云。佛世当机。尚未早闻久远之寿。我等当此后五百岁。闻佛开显本地寿量。以结胜缘。岂不庆快乎。
　　如是圆妙法　　多年默不说　　今朝乃开演　　如王解髻珠　　是名圆中圆　　亦为王中王　　醍醐之上味　　众病之良药　　一念随喜者　　其福不可限　　佛说是经时　　人间岁八周
　　经云。譬如强力转轮之王。兵战有功。赏赐诸物象马车乘及诸田宅。或与衣服种种珍宝奴婢财物。欢喜赐与。如有勇健能为难事。王解髻中明珠与之。如来亦尔。为诸法王。以大慈悲。如法化世。见一切人受诸苦恼。欲求解脱。与诸魔战。为是众生。说种种法。以大方便。说此诸经。既知众生得其力已。末后乃为说是法华。如王解髻明珠赐之。此经为尊。众经中上。我当守护。不妄开示。今正是时。为汝等说。言圆中圆者。向前三时中圆义。与法华之圆。无二无别。若彼兼但对带之粗〔华严兼别说圆。鹿苑但说三藏。方等对半说满。般若带通别二。正说圆教〕须待法华开会废了。方始称妙。当知粗转成妙。功由法华。故云圆中圆妙中妙也。言王中王者。妙乐记云。在昔未会。如一国内二三小王各治苍品。未归大国。若会已后。同澍一化。民无二主。国无二王。今乃废诸小王。唯立一王故。方便教主。王名不无。言醍醐者。玄义云。牛譬於佛。乳譬华严。酪譬三藏。生酥譬方等。熟酥譬般若。醍醐譬法华涅盘也。言病之良药者。经云。此经则为阎浮提人病之良药。若人有病。得闻此经。病则消灭。不老不死。文句释云。不老是乐。不死是常。谓闻此经者。得常乐之解。坥然在怀。无所畏忌。言随喜者。经云。若有人闻是经。随喜已。从法会出。至於余处。若城邑巷陌聚落田里。如其所闻。随力演说。余人闻已。亦随喜转教。如是展转。至第五十。其第五十人随喜功德。无量无边。算数譬喻。所不能及。若四百万亿阿僧祇世界六趣众生。有人求福。随其所欲娱乐之具。皆给与之。一一众生与满阎浮提七宝。及宝所成宫殿楼阁等。如是布施。满八十年已。又宣布法化。一时皆得须陀洹道。乃至阿罗汉道。是人功德。比第五十人闻法华经一偈随喜功德。百千万亿分不及其一。天台智者圣师广演校量云。满阎浮提人福。不及西瞿耶尼一人福。满瞿耶尼人福。不及东弗婆提一人福。满三天下人福。不及北郁单越一人福。满四天下人福。不及一四天王福。四天不及一帝释福。乃至六天福不及一梵福。梵福不及小圣福。小圣不及体圣福。体圣不及小萨埵福。小萨埵福不及大萨埵福。大萨埵不及此第五十人闻法华经随喜功德。何以故。彼非佛法故。非实故。非圆故。虽住后果。而不及我初心。其义如此。且此第五十人。初但有一念理解。庆己庆他。未有事行。恩不及人。所获功德为若此也。故云好坚(木名)处地。芽已百围。频伽(鸟名)在壳。声胜众鸟。何况最初於会中。闻而随喜者。又经云。亿亿万劫。至不可议。时乃得闻是法华经。假使劫烧。担负乾草。入中不烧。亦未为难。我灭度后。於恶世中。暂读此经。是则为难。此经难持。若暂持者。如是之人。诸佛所叹。是名持戒行头陀者(云云)。
　　化缘既云毕　　涅盘时已至　　末后壬申岁　　二月十五日　　即趣拘尸城　　娑罗双树间　　叮咛诲众云　　我今常入灭　　诸有所疑者　　应当来问耳　　承勑竟谘问　　一一随决答　　一切天人众　　争陈最后供　　余皆默不许　　唯受纯陀供
　　涅盘经云。世尊於二月十五日晨朝。放光照大千界。乃至十方六趣众生。遇光灭罪。又有五十四众。一时云集。同声唱言。苦哉苦哉。如何一旦慧日灭没。尔时一切天王人王争设供养。皆不许之。唯受长者纯陀之供。经律异相云。佛临入灭。有长者。名曰纯陀。泣告世尊。我等从今无主无救。贫穷孤困。欲从如来求将来食。惟愿哀受我等微供。然后涅盘。佛言。我今为汝断除贫穷。以无上法雨。雨汝身田。令生法芽。令汝具足檀波罗蜜。是时人天皆来奉供。佛悉不受。大众唱言。奇哉纯陀。成就大福。我等供具则为唐捐。世尊欲满众望。一一毛孔化无量佛。一一诸佛各有无量诸比丘僧。悉皆受供。释迦如来自受纯陀所奉之供。
　　佛虑末代众　　於法起断见　　夭伤其慧命　　亦亡失法身　　更设三种权　　以扶一圆实　　一切有佛性　　一切法常任　　屠儿广额者　　立地顿成佛　　五逆阿阇王　　罪灭而妙证　　是知涅盘法　　罪福本平等　　若欲疾成佛　　应须学此法
　　涅盘经义者。已如前示。此不烦录。言广额屠儿者。闻一切物皆有佛性之言。放却屠刀。立地成佛。又阿阇世王。闻调达语杀父瓶沙。心即劳热。满身生疮。天下诸医无能治者。有一大医。名曰耆婆。即白王言。欲治此病。莫如投佛。王即依言。俱诣佛所。闻罪性空。发菩提心。身疮便愈云云。如来出世五时说法次第如是。
　　夫诸佛如来随顺群机。说种种法。然不出四门。谓一者有门。二者空门。三者亦有亦空门。四者非有非空门。为化有者说空门。乃至为化着亦有亦空者。说非有非空门也。是以佛无定说。法亦无定。但逐机宜说示耳。呜呼。今者去圣既远。时当斗诤牢固。众生执心胶固。竟争人我。不本如来方便大义。於一源法。分派互诤。以至相残。痛哉痛哉。今不肖也。依祖说出一譬。统论诸教。以息众诤。譬如大海潜流四洲天下。无所不至。故於平地或高原上。乃至山顶。凿之得水。或遇石缝。迸出为泉。众泉合成一川。众川合成一河。众河流入大海。同为一味。是谓还源反本。彼诸水等各有其名。曰某泉。曰某川。曰某河。然其源则祇一海也。如是众水。一归於海。岂有大小深浅之别名乎。法门亦尔。如来始成正觉。初说华严。而有小机。如聋无益。於是兴悲。为引此类。且设方便。示说阿含。次说方等。次说般若。次说法华涅盘。如是等法。其名虽异。义则是一。何者。最后灵山开权显实。令一切法融为一味。平等无差。故经云。诸法实相。世间相常。是知千差万别。无非妙法。是则据华严。则一切无非华严。据法华。则一切无非法华。据般若方等。悉亦咸然。噫。或人未了如斯之义。假华严者曰。是为根本。余皆枝末。玩法华者云。此则为王。余是臣民。执余经论者皆云。如是是己非他。自惑惑人。惑之甚矣。若准大乘宗旨。则应离局执。融通无碍。若存此执。焉为大乘行人乎。且如古往诸大宗师。如斯之义非不知也。在弘法边。强构是非。抑扬彼此。此乃大权菩萨化他之方便也。况如来大圣。一大藏中。处处皆云此经第一。但为流通故尔。又有尚禅者曰。禅是教外别传。以为胜法。非毁经教。此等不知教中专示心要。故有是惑焉。盖早不看经之过也。何所怪哉。且夫我佛如来广说诸教非他。但是为显真理故也。如经云。毗卢妙体遍一切处。一切诸法无非佛法。是以非离文字别有真理。若离文求理。如杂器求金。若言理绝文字。是名三藏学者。若观文理不二。方曰大乘行人。故我天台智者大师。於法华玄义中释经之一字。皆用六尘为经。如一黑墨色。诠无量教无量行无量理。若知字非字非字非非字。无二边倒名净。净则无业名我。我则无苦名乐。无苦则无生死名常。何以故。字是俗谛。非字是真谛。非字非非字是一实谛。一谛即三谛。三谛即一谛。如此解字。手不执卷。常读是经。口无言音。遍诵众典。佛不出世。恒开梵音。心不思惟。普照法界。当知黑字是诸法本。青黄赤白亦如是也。此则以色为经。声香味触法亦复如是。又观心诵经法云。何者是经。为经卷是。为标轴是。诵者为当心念是。口念是。为龈腭和合而出。为有我身。为无我身。谁是念者。推寻毕竟无有我能念者。虽无所念之经。而有经卷纸墨文字。虽无能念之人。而有我身。虽非内外。不离内外。虽非经卷。不离经卷。虽非心口。不出心口。从始至终。必无差谬。是名不思议微妙三观。三世诸佛。莫不皆从此观而生。苟能了达文文句句皆三德秘藏。读诵熏心。则心性所具圆融三谛中熏而发。岂得离文而悟理哉(已上祖说)。以此观之。则心之与教。应无有二。教外别传那个心乎。若以世尊拈华示之。为别传者。此亦不出於教。至如达摩谓可师曰将心来与尔安。又以血脉观心等论示之。此非教耶。况第六祖能禅师闻金刚经而悟道。大振宗风。那云教外别传乎。且依教而证理者。具载传记。其书山积。於中或有看一偈而复性者。或读诵而妙悟者。或书写而发慧者。或寻行数字而通透者。或但顶戴而达真者。如是获益者。罔知其数。若非心纯是教。教纯是心。恶能如是哉。夫耆婆执毒。皆成妙药。摩男所执。无非珍宝。有目之人虽为粗行狂言。皆不违理。是以先德虽有非教之言。祇是遣着之方。非究竟义。不得如我生盲。妄信先哲方便之辞。反毁本师真实之教。冀诸有此惑者。改之可也。如或不改者。吾末如之何。
　　佛说是经已　　一期能事毕　　法付妙吉祥　　背东右胁卧　　安详入涅盘　　如薪尽火灭　　住世七十九　　设会三百余　　应身虽示灭　　真身本常住　　如月堕清昼　　孤光留古躔　　尔时大地震　　诸天雨香华　　一切四部众　　失心皆躄地
　　涅盘经云。诸善男子自修其心。慎莫放逸。我今背痛。如常患者。汝等文殊为众说法。今以大法付嘱於汝。乃至迦叶阿难。说法既毕。背东面西。右胁而卧。入般涅盘。于时大地震动。川流尽涸。草木摧折。幽冥大明。天雨香华。散大众上。於其众中。或有随佛入灭者。或有失心者。或有闷绝躄地者。於是依轮王法。即以佛身用安棺椁。周书异记曰。穆王五十二年壬申二月十五日。暴风忽起。拨屋折木。山川覆震。天阴云黑。西方有白虹十二道。南北通过。至夜不灭。王问大史扈多曰。是何征耶。对曰。西方有大圣人。灭衰相现耳。
　　摩耶下天来　　唯见金棺泣　　佛自棺中起　　说偈以慰之
　　佛灭之时。摩耶夫人五衰相现。阿那律升天告之。下见佛棺及衣钵杖。执之悲泣。佛从棺起。告言勿哭。说偈慰之。
　　拘尸城中人　　移棺欲入城　　力士十六人　　[掜-儿+丌]而无少动　　棺自举升空　　出入城四门　　绕城七匝下　　大众交悲喜
　　拘尸城人佥议。力士十六人请举佛棺入城供养。尽其神力。[掜-儿+丌]无少动。阿尼楼豆告言。纵倾城人亦莫能举。世尊平等福利人天。棺乃自举。升虚空中。高七多罗树。从拘尸城西门而入。东门而出。复南门入。从北门出。绕城七匝。还下本处。经于七日。渡熙连河。天冠寺中。大众即扶佛身出棺。置於床上。香水灌洗。内以兜罗绵裹。外以妙氎如法缠之。仍旧入棺。满注香油。置栴檀楼上。将欲茶毗。火悉殄灭。大众疑云。如来何缘未毕乃尔乎帝释云。待迦叶故。
　　迦叶在他国　　晚知急急来　　欲见恳三请　　乍现双趺示
　　是时迦叶在波波国。见尼乾执天华。知佛入灭。急诣天冠寺。欲见佛身。三请不许。乃为拨棺。现其双足。须臾即隐。
　　将欲阇维时　　三加火辄灭　　如来三昧火　　从胸出自焚　　所有设利罗　　其数不可计　　天龙及人王　　争分各起塔
　　於是力士持炬阇维火即殄灭。如是再三。终不能烧。迦叶告言。大圣宝棺。三界之火所不能烧。何况汝力而能烧耶。於是如来胸中三昧之火。随声而发。迸出棺外。渐渐茶毗。经于七日。言设利罗者。亦云舍利。此云身骨。茶毗既了。灵骨分碎。大小如粒。具有五色。其数无量。帝释得右边一牙及舍利。天上起塔。八大国王均分得之。各还本国。立塔供养。尚余灰炭。亦谓灰塔炭塔。以永供养。
　　后有阿育王　　分布成金塔　　数八万四千　　遍安一天下
　　八大国王。共分舍利。阿阇世王得八万四千。以金函盛。作百岁灯。藏恒河中。阿育王经云。世尊入城乞食。见二童子弄土为戏。见佛欢喜。以土名麨。奉佛发愿。使我将来盖於天地广设供养。以是因缘。至佛灭后一百年后。作转轮王。名曰阿育。统阎浮提。因於嫉妬。杀八万四千宫人。后於城外。造立地狱。治诸罪人。於是消散。比丘化王。王即信悟。问比丘言。杀八万四千宫人。罪可得赎不。道人言。各为人起一塔。下着舍利。当得脱罪耳。王即寻觅舍利。见灯尚明。舍利既出。灯亦尽灭。王怪而问。莲华比丘答云。阿阇世王裁量灯油。至取舍利乃灭。又问道人何处起塔。道人即以神力。左手掩日光。作八万四千道。散照阎浮提。所照之处。皆可起塔。王即依言。作八万四千金银琉璃颇黎箧。盛佛舍利。又作八万四千宝瓶。复盛此箧。又备无量百千供养之具。勑诸鬼神。於阎浮提城邑聚落。满一亿家者。起塔一座。今此东土洛阳彭城扶风蜀郡临淄。及高丽地定安金刚山。皆有塔焉。并有神异。又阿育王敬重三宝。以阎浮提地并属三宝。是以阎浮提地如芥子许。无非三宝地分也。
　　尊者大饮光　　受佛僧伽棃　　今入鸡足山　　以待弥勒尊
　　饮光梵云迦叶也。传灯录云。佛告迦叶。吾有正法眼藏。分付於汝。汝可流布。无令断绝。仍授金缕僧伽棃衣。入鸡足山。其山乃合藏身。候弥勒佛下生传付也。弥勒正云梅怛丽。此云慈氏。以世世修慈故。
　　侍者庆喜尊　　受佛法宝藏　　与一千罗汉　　结集流於世
　　庆喜梵云阿难也。佛既入灭。欲色诸天共诣大迦叶所。作礼白言。佛日既没。法灯欲灭。当以大慈建立佛法。福利众生。时大迦叶受诸天请。欲集法藏。抡选无学千人。就七叶岩。而阿难结未尽故。不听预会。又迦叶以六罪责之。一听女人出家。使佛正法减五百岁。二佛示脊痛。须水不给。三佛告以修其神足。默然不应。四践佛僧伽棃。五示诸女人佛阴藏相。六前结未尽。尔时阿难闻是语已。入金刚定。破一切烦恼。三明六通。具八解脱。乃於是夜。由门钥孔入。迦叶手摩其顶曰。我故为汝令速得道。汝无恨耳。阿难升座。众有三疑。一疑佛还起坐。二疑他方佛至。三疑阿难成佛。尔时阿难唱言。如是我闻。三疑顿息。於是从初至末。四十余年所说法藏。皆悉结集。无孑遗者。
　　继有三七圣　　及余诸应真　　造论释其义　　转次广宣扬
　　饮光庆喜。结藏流世。既入灭已。商那和修等二十一圣。相继弘通。利乐群品。诸圣事实。文烦不录。略标其名及传灯年数耳。一迦叶传灯四十五年。二阿难传灯三十七年。三商那和修传灯六十二年。四优波鞠多传灯六十五年。五提多迦传灯四十九年。六弥遮迦传灯五十五年。七佛驮难提传灯五十五年。八佛驮蜜多传灯四十八年。九胁尊者传灯四十五年。作大毗婆娑论。摧破邪计。扶树正宗。更振玄风。十富那夜奢传灯六十年。十一马鸣大士传灯五十六年。造起信论。重兴正法。十二迦毗摩罗传灯五十八年。十三龙树大士传灯五十七年。初为梵志。后信佛教。得鼻根净。入大海中。齅华严经。出来流布。又说大智度论。以释般若经。十四迦那提婆传灯五十一年。十五罗睺罗多传灯四十八年。十六僧伽难提传灯三十九年。十七僧伽耶舍传灯六十一年。十八鸠摩罗驮传灯三十四年。十九阇夜多传灯五十二年。二十婆须盘头传灯四十三年。二十一摩那罗传灯四十八年。二十二鹤勒那传灯四十四年。二十三师子尊者传灯五十年。已上诸圣。皆受佛勑。相继为祖。弘法利生。逮乎勒那。谓师子预谶曰。吾灭五十年后。当有难起。婴在汝身。至时罽宾国王果灭佛法。至尊者前曰。师得蕴空不。答已得蕴空。曰离生死不。曰已离生死。曰既离生死。可施我头。曰身非我有。何吝於头。王即挥剑断尊者首。白乳涌高数尺。王臂亦堕。七日而终。此乃佛灭后一千二百八年也。此后继有四圣。一名婆舍斯多。二名不如蜜多。三名般若多罗。四名菩提达摩。如是四圣虽非佛之所记。而相承传明。续佛慧命。福利无穷。俱是非常人也。何以知然。昔达摩始至此方。梁武帝问志公法师云。是何人耶。对曰。斯乃观音大士传佛心印故。自西而来。又有处云。般若多罗尊者。大势至菩萨幻有也(云云)。余之二圣例可知尔。噫达摩九年面壁。神光一谒而传心。自此承而续焰者。不可胜数。若非极圣之示迹。焉能至於此也。如欲委详历代诸圣本末。及正脉傍传诸师宗派者。请寻传灯录。
　　释氏会要云。至如来灭后四百年时。健驮罗国迦尼色迦王。机务余暇。每习佛经。日请一僧。入宫说法。诸师部执不同。王用深疑。问胁尊者曰。何故尔耶。应曰。如来去世。岁月逾邈。师资异论。各据闻见。王闻斯语。甚自感伤。乃谓尊者曰。愿师具释三藏。以决群疑。尊者曰然。王即宣令广集圣贤。白诸僧曰。具三明。备六通。内穷三藏。外达五明者住。不在此位者退。自余各还住者五百。於是诸圣先造邬波弟钥论。释素怛览藏。次造毗奈耶毗婆娑论。释毗奈耶藏。后造阿毗达摩毗婆娑论。释阿毗达摩藏。凡三百万颂。九百六十万言。备释三藏。莫不穷其枝叶。究其浅深。大义重明。微言再显。广演流布。后进赖焉。

　　释迦如来行迹颂卷上
　　释迦如来行迹颂卷下

　　　　浮庵山人　无寄　撰集
　　此法行彼土　　一千余许载　　东流至震旦　　后汉明帝时　　赍来者是谁　　摩藤竺法兰　　君臣及士庶　　皆信受奉行　　因建白马寺　　安舍利经像　　此土诸塔寺　　由兹始兴起
　　破邪论云。后汉明帝永平三年岁在庚申。上梦金人。巨身丈六。项有日光。飞行殿前。忻而悦之。诘朝遍问群臣。此何神耶。通事舍人傅毅曰。臣闻。天竺有得道者。号曰佛也。殆将其神乎。国子博士王遵曰。周书异起云。昭王时有圣人。出在西方。太史苏由曰。一千年后。声教当被於此。陛下所梦。必当是耶。帝信为然。即遣中郎蔡谙博士王遵等十八人。同往西域。求迎佛法。往月支国。遇迦叶摩藤竺法兰二梵僧。带白氎画释迦像及舍利。并四十二章经。白马驮之。邀至洛阳。乃永平十年也。帝大悦。翻四十二章经。遂立精舍。号曰白马寺。以安邀之。此土有三宝名。自此为始也。
　　是时於此方　　道法广兴布　　五岳诸道士　　六百九十人　　佥议上疏云　　莫信胡神说　　圣上若信此　　华俗尽归邪　　彼我法真伪　　愿须火试之　　帝即颔其言　　命集白马寺　　尔时道士众　　各赍道经来　　分置於两坛　　威仪甚严洁　　舍利与经像　　别安於道西　　道众爇名香　　绕坛而泣曰　　我道之兴替　　但在於今日　　向天陈愿志　　便纵火焚之　　道经尽为灰　　梵经完不烧　　舍利直上空　　放五色光明　　映蔽白日光　　旋环如盖覆　　摩藤涌在空　　广现诸神变　　出大梵音声　　叹佛功德海　　又说出家德　　诸善中第一　　帝闻大忻悦　　群疑亦皆息　　尔时诸大臣　　尊卑士女等　　一千三百人　　一时俱出家　　彼诸道士众　　亦顺伏出家
　　永平十四年辛未正月一日。五岳诸山道士朝正之次。相命曰。天子弃我道法。远求胡教。今因朝集。可以抗之。表曰。五岳十八山观太山三洞弟子褚善信等。死罪上言。臣闻。大上无形无名。无极无上。虚无自然。大道出於造化之前。上古同遵。百王不易。今陛下道迈羲皇。德过尧舜。而弃本逐末。求教西域。所事乃是胡神。所说不参华夏。愿恕臣等罪。听与试验。臣等诸山道士。多有彻视远听。博通经典。从元皇已来。大上群录。大虚符咒。无不综炼。达其涯极。或策使鬼神。或入火不烧。或履水不溺。或白日升天。或隐形不测。至於方术药饵。无所不能。愿得与其比校。一则圣上意安。二则得辨真伪。三则大道有归。四则不乱华俗。臣等若有所负。任听元责。如其可胜。乞除虚妄。勑书遣尚书令宋庠。引入长乐宫。以今月十五日。可集白马寺。道士等置三坛。开二十四门。南岳道士褚善信。华岳刘正念。北岳桓文度。东岳焦得心。中岳吕慧通。霍山天目五台白鹿等。十八山道士祁文信等。都合六百九十人。各赍灵宝真文。大上玉诀。三元符等五百九卷。置於西坛。茅成子许成子老子等二十七子书。三百一十五卷。置於中坛。馔食奠祀百神。置於东坛。以佛舍利经像。置於道西。道士等以沉香为炬。绕于经而泣曰。臣等上启大极大道元始天尊众仙百灵。今胡乱中夏。人主信邪。正教失踪。玄风坠绪。臣等敢置经坛上。以火取验。欲使开示群心。得辨真伪。纵火焚经。经从火化。佛经俨存。舍利上空。放五色光。旋环如盖。遍覆大众。摩藤法师涌在空中。广现神变。于时天雨宝华。又闻天乐。感动人情。大众咸悦。皆绕法兰。请说法要。法师出大梵音。叹佛功德。亦令大众称扬三宝。说诸法要。止说出家其福最高。初立佛寺。同梵福量。时有司公杨城候刘峻。与诸宫人士庶等千余人出家。及五岳诸山道士吕慧通等。六百二十八人出家。诸宫嫔御等二百三十人出家。道士褚善信气咽而死。其中不顺而嚼舌自死者。五十余人。於是帝大悦。建寺十所。七所城外安僧。三所城内安尼。
　　自汉至於唐　　贝牒多出来　　译之成部帙　　六千有余轴
　　西晋时。译经二百六十部。造寺一百八十所。僧尼三千七百人。
　　东晋时。译经二百六十部。造寺一千七百六十八所。僧尼二万四千人。
　　宋时。译经一百一十部。造寺一千九百一十三所。僧尼三万六千人。
　　齐时。译经七十二部。造寺二千一十所。僧尼三万二千五百人。
　　梁时。译经二百三十部。造寺二千八百四十六所。僧尼八万二千七百余人。
　　后梁时。造寺一百八十所。僧尼三千二百人。
　　陈时。译经十一部。造寺一千二百三十二所。僧尼三万二千人。
　　元魏时。译经四十九部。造寺三万八百五十所。僧尼二百万人。
　　高齐时。译经一十四部。造寺四十三所。僧尼阙数周时。译经十六部。造寺九百三十一所。
　　隋时。译经八十二部。造寺三千九百八十五所。僧尼二十三万六千二百人。
　　自汉永平。至晋永嘉。止有四十二寺。及后魏都洛。造寺一千余所。后赵都邺。造寺八百余区。此等千六国。不无译经建寺僧尼之数。而僭伪故不录。又唐及五代。至大宋金阙录。然盛弘佛教。莫如唐宋金三朝。虽阙其录。例上可知矣。大藏音义序云。释佛一代经藏。始唱转法轮经。洎终谈大涅盘经。原始要终。总一百亿部。部中卷袟。倍蓰难算。自金棺匿曜。一千年后。适有罗汉闿士三藏除馑。并世角立。二门徒众互兴谤讟。相杀其师。自是厥后。魔外寔繁。侵损正教。於是沙竭大龙。寻佛遗嘱。悉赍经律。入安宫中。是为海藏也。尔后摩滕法兰等诸德。各将西竺龙藏之余。来翻东震。历代弘传。才四千四百余卷。并杂录传记。都计六百三十九函。噫。斯乃佛日余辉。觉海一滴也。如认纤尘为大地。指一草作须弥矣。又释氏会要云。肇自汉明丁卯之岁。终至于唐开元庚午之年。现流行世大乘三藏。总六百八十六部。合二千七百六十二卷。小乘三藏。总三百三十部。合一千七百六十二卷。已上都计四千五百七卷。
　　历代诸帝王　　及与臣僚众　　同心大弘阐　　国泰亦身安　　其有毁谤者　　现世便招殃　　后苦亦应大　　悔之何所及
　　噫。如上所列历代诸国王公大臣。译经造寺。光扬圣化。普利群生。为若此也。若非受佛教勑弘法大士。恶能如是哉。其有毁而致殃者。哀哉。争不止其小惑。而婴大苦於长劫。如是等类。多载传记。不暇具录。今当略引一二示之。
　　魏武初敬重佛教。每引高僧。与共谈论。广设佛像。种种供养。有司徒崔浩。不信佛教。每与帝言。数加诽谤。帝以其辩博。故颇信之。向佛稍薄。帝后西征。至长安。入寺中观焉。沙门聚会饮酒。入其空。见有财产弓裘。及牧守富人所寄藏物。帝乃憎之。便下诏。诛长安沙门。焚破佛像。勑四方。一依长安行事。如有容隐沙门。皆门诛之。又下诏曰。昔汉后荒信惑邪伪。以乱天常。由是政教不行。礼义大坏。鬼道炽盛。视王者之法蔑如也。自此已来。继代祸乱。天罚极行。民死略尽。五服之内。鞠为丘墟。千里萧条。不见人迹。皆由於此。朕承天绪。属当穷运之弊。欲除伪定真。复羲农之政。荡涤胡神。灭其踪迹。自今已后。若有事胡神者。及造其形像泥人铜人者门诛。皆由汉代刘元真吕伯强之徒。接乞胡之诞言。用庄老之虚假。附而益之。皆非真实。至使王法废而不行。世有非常之人。能行非常之事。非朕孰能去此历代之伪物。诸有佛像及胡经者。皆击破焚爇。沙门无长幼悉坑之。是岁真君七年三月也。至十三年二月。发癞而殂。
　　周武欲毁佛教。有沙门名静蔼者。年德荣盛。道俗所归。闻之曰。既为佛之弟子。岂可见此湮没。坐此形骸。晏然自静。即上表抗之。帝虽纳其言。情决已定。故不用听。蔼遂入南山。石上书偈云。愿舍此身已。速令身自在。随有利益处。护法救众生(云云)。自割身肉。布於石上。引肠挂树。捧心而卒。又宜州沙门道积者。次出谏之。不用其言。遂与同志七人。於弥勒像前不食。礼忏终七日。一时同逝。齐承光二年春分。帝集沙门诏曰。朕受天命。宁一区宇。世弘三教。今并废之。然其儒教文弘政术礼义忠孝。於世有宜。故须存立。且真佛无相。遥敬表心。而佛经广叹。崇建图塔。壮丽修造。致福极多。此实无情。何能恩惠。愚人向信。倾竭珍财。徒有引费。故须除荡。凡是经像皆坏灭之。父母恩重。沙门不敬。悖逆之甚。并退还家。用崇孝治。朕意如此。诸德如何。于时沙门上统等五百余人。并相顾无色。俛首流泪而已。有慧远法师。遂出对曰。真佛无相。诚如天旨。但耳目生灵。赖经闻佛。藉像表真。今若废之。无以兴敬。帝曰。虚空真佛。咸自知之。未假经像。远云。汉明已前。经像未至。此土含生。何故不知虚空真佛。若不借经教自知有法者。三皇已前。未有文字。人应自知五常等法。当时之人。何为但识其母。不知其父。同於禽兽。帝无所答。远又云。若以形像无情辜之无福者。国家七庙之像。岂是有情而妄相尊事乎。帝不答此难。乃云。佛经外国之法。此土不须。故废之耳。七庙上代所立。朕亦不以为是。将同废之。远云。若以外国之法非此土所用者。仲尼所说。出自鲁国。秦晋之地。亦应不行。又以七庙为非。将欲废之。则是不尊祖考。祖考不尊。则昭穆失序。然则五经无用。前存儒教。斯言安在。若尔三教同废。将何治国。帝曰。鲁与秦晋。封疆乃殊。莫非王者一化。故不类佛经之难。远云。若以秦晋同遵一化经教通行者。震旦之与天竺。国界虽异。莫不同在阎浮四海之内。轮王一化。何不同遵佛经。而今独废。帝又无答。远云。退僧还家崇孝养者。孔经亦云。立身行道。以显父母。即是孝行。何必还家。帝曰。父母恩重。交资色养。弃亲向疎。未成至孝。远曰。若如来旨。陛下左右皆有二亲。何不放之。乃使长役五年不见父母。帝曰。朕亦依番上下。得归侍养。远曰。佛亦听僧冬夏随缘修道。春秋归家侍养。故目连乞食饷母。如来担棺临葬。此理大通。不可独废。帝乃无答。远因抗声曰。陛下今恃势力自在。破灭三宝。是邪见人。阿鼻地狱。不拣贵贱。陛下何得不怖。帝悖然作色。直视远曰。但令百姓得乐。朕亦不辞地狱诸苦。远曰。陛下以邪法化人。现种苦业。当共陛下同趣阿鼻。何乐之有。帝亦无答。但云僧等且还。於是毁诸寺庙。并赐王公。充为第宅。退僧三百万人。皆复军民。还归编户。融刮佛像。焚烧经教。三宝福财。簿录入宫。帝未盈一月。疠气内蒸。隐云阳宫。寻崩　唐冥报记云。死天元皇帝即位。诏集天下为俗僧尼。勑令剪发。留其须。前赐王公诸寺宇等。皆还取为寺。赐诸沙门住持。又出入宫。三宝财物。命造形像。各安邀之。一皆如旧。由是大教复行于世　唐冥报记云。隋开皇八年。京兆杜祈死。三日而还云。我见阎王。王曰。汝父作何官。答曰。臣父在周朝为司命上士。王曰。若然错追汝也。可速放还。又问。汝识周帝不。曰。我甚识之。王曰。可往看之。有吏引至一处。门窗椽瓦。并用铁作。於铁窗中。见有一人极瘦。身作铁色。着铁枷锁。祈见已泣曰。大家何苦如是。答曰。我信卫元崇言。毁於佛教。故受斯苦。礼曰。大家何不注引卫元崇来。答曰。我寻注之。然曹司搜求。乃遍三界。而云不见。若其朝来。我暮得脱。仍云。大隋天子。昔与我共食。仓库玉帛亦我储之。卿今若还。请以此事闻于天子。可为我作大功德救之。亦为元崇作福。早来相救。如其不至。解脱无期。祈还生具说。文帝闻之。出勑天下。人出一钱。用追福焉。
　　唐武宗。名炎。会昌五年。用赵归真刘元正等言。大毁佛教。诏天下。废寺院。其上州各留寺一所。上都下都每街留寺两所。各留僧三十人。天下所废寺院锢像。委[(臣*占)/皿]铁使铸钱。其莫铁像等。铸为农器。金银像等。烧付度支。衣冠士庶所有金银等像。勑出后限一月日。如违依禁锢法处分。其天下所毁大寺四千六百余所。兰若四万。退僧尼为民二十六万五百余人。至六年三月。帝遇一疾。喜怒失常。疾既笃甚。旬日之间。口不能言。宰臣请见不许。中外莫知安不。其月二十三日崩。时年三十三。宣宗即位。改无大中。诏所毁寺宇。如有宿德名僧。复能修创住持。遂诛道士刘玄正等十二人。於是邪风忽息。佛日重光。群盲有赖。帝德弥高。
　　后周世宗荣。现德元年乙卯。下诏。天下寺院。非勅额者皆毁之。计三万三百三十六所。毁像铸钱。废僧四万二千四百四十。尼八千七百五十六人。帝不久非常而崩。且彼魏武唐武及周世宗。灭大教已。寻得非常之疾。不待天年而殂。迹显传记。而无后世受罪之文。然例周武可知。又如经云。若人犯五罪者。於此命终。如矛离手。堕阿鼻狱。受无量苦。千万亿劫无有出期。何谓五。一出佛身血。二毁谤正法。三破塔坏寺。四杀阿阇黎。五破和合僧。於此五中。但犯一者亦堕。信斯言也。彼诸暗主。以炽然恶心。坏破塔寺。融刮佛像。焚烧经典。坑诸沙门。退僧为民。如是具造五逆。命终之后。不堕阿鼻受大苦恼。无有是处。呜呼哀哉。
　　又有臣僚谤毁。现招殃者非一。天台止观论补注引云。周相卫元崇。欲灭佛教。天和二年。上表云。唐虞之世。无佛图而国安。齐梁有寺舍而祚灭。但利民益国。即称佛心。夫佛者。以大慈为本。终不苦役黎民。虔恭泥木。请造平迎大寺。容着四海万姓。不劝立曲。见伽蓝偏安二乘五典。平迎寺者。无间道俗。罔择冤亲。以城隍为塔寺。即周帝是如来。用郭邑作僧坊。私夫妻为圣众。推令德作三纲。遵耆年为上座。选仁智充执事。求勇略作法师。是则六合无怨纣之声。八方有歌周之咏。飞沉安其巢穴。水陆任其长生。都上一十五事。上表后。身生恶疮遂亡。冥报记云。傅奕自武德初。至贞观十四年。常排毁佛僧。其年秋暴卒。配入越州地狱中。司徒崔浩佐魏武。毁灭大教。竟具五刑而死。堕拔舌地狱。珠琳传云。东晋大元十九年。道安法师。於襄阳西都。铸成丈八无量寿佛像一躯。颇有灵感。周武灭法时。襄州镇将孙哲志不信法。先欲毁此金像。邑中士女哀呼盈路。哲见道俗叹惜。瞋怒弥盛。逼啧侍从速令摧碎。先令一百人以绳系头。挽牵不动。谓不用心。杖监事者。更加一百人。牵之不动。又加三百人。不动如故。复加五百。牵引方倒。声振地动。人皆悚栗。哲独喜踊。即令融毁。扬声唱言快。事毕还归。才可百步。忽然落马失音。直视四支不举。至夜便卒。众咸悦。吏部侍郎韩愈谏佛骨疏云。佛如有灵。能成祸福者。凡有殃咎。宜加臣身。以此奏闻。上怒甚。将抵以死。给事中崔植洎诸谏官皆上疏论救。自亦悔责乞罪。乃赐宽容免死。而远逐潮州。如是等类。罔知其数。
　　法住於世间　　一万二千年　　正像各千岁　　末法一万年　　中分五牢固　　各历五百年　　机根渐变移　　法亦随减灭　　第一解脱牢　　此时人根利　　会正取道易　　与佛世无异　　二名禅定牢　　人根稍微劣　　久久习禅那　　乃得三达智　　三曰多闻牢　　情识渐愚钝　　虽得多闻法　　慧择未能明　　四称塔寺牢　　人争起佛庙　　处处设道场　　修证者万一　　五为斗诤牢　　但诤论诸法　　未了深密义　　憍己愌愌他宗
　　宣律师曰。佛之灭度。初千年为正法者。谓会正成圣。机悟不殊故。第二千年为像法者。依教修学。情识渐钝。会理□阶。摄净住持。微通圣旨。然於慧择。未甚修明。相似道□。故名像法。第三千年后为末法者。初基至万年。定慧道离。但弘世戒。威仪摄护。相等禅踪。而心用浮动。全乖正受。故并因之为末法也。善见婆娑论云。正法千年。像法亦尔。以度女人故。正法减五百年。若女人能遵八敬。如法行道。则正法住世。还得千年。又云。佛法住世一万年。初五千年出家修道。得三达灵智。后五千年出家修道。不得三达灵智(云云)。言尼行八敬者。一者比丘持大戒。比丘尼当从受正法。不得轻慢调戏。二者比丘持大戒半月已上。比丘尼当礼事之。无乱新学之意。三者比丘比丘尼不得并居同止。四者自相检校。若有邪语。受而不报。闻若不闻。见若不见。五者自省过恶。不得高声大语。现其欲态。六者与比丘但问经律之事。不得共说世间不急之事。七者若犯法律。当於半月诣众忏悔。八者比丘尼虽百年持大戒。当处新受大戒比丘下坐。谦敬作礼。若比丘尼尽寿能持此八敬法。则正法住世。还得千年矣。
　　最后五百年　　亦有修证者　　自后至万年　　多修无一得
　　法华经中。普贤菩萨白佛言。世尊。如来灭后。后五百岁。浊恶世中。若有四众。欲修习是法华经。於三七日中。应一心精进。满三七日已。我当乘六牙白象。与无量菩萨。现其人前。而为说法。是人以见我故。即得三昧及陀罗尼。名为旋陀罗尼。百千万亿旋陀罗尼(云云)。是知末后五百年中。亦有修证者。此五百年。即末法之初。妙胜定经云。佛去世后。一百年时。十万人出家。九万人得道。二百年时。十万人出家。一万人得道。乃至五百年时。十万人出家。一人得道(云云)。又月藏经云。我末法中。亿亿众生起行修道。未有一得者(云云)。由此观之。末法之中。假使多修。而少有现证者。但是种未来之因而已。
　　此时所生人　　福薄障浓厚　　多行不善事　　死当堕恶道　　虽是依教人　　其心贪利养　　曾无一念信　　法岂染其神　　譬如师子虫　　乃自食其肉　　法中人亦尔　　依之还自破
　　七梦经云。师子死经多日。众兽犹生怖畏。皆不敢近。多日之后。身中自生其虫。食尽师子肉也。如来出世。外道归伏。犹如师子游行无畏。众兽潜伏。如来灭后。所遗教法犹如师子死后之身。多日众兽怖畏。不敢复近。喻佛正法。一千七百年内。外道天魔无能毁坏。多日之后。师子身中生虫。自食师子肉尽者。喻佛灭后一千七百年后。佛之弟子破戒恶行。自破佛教也。
　　又有天魔王　　作佛弟子形　　现怪而惑众　　毁佛赞魔法　　佛法迸其心　　弃之如脱屣　　魔法顺於情　　从之如渴饮
　　楞严经云。是十种魔。於末世时。在我法中。出家修道。自言已成正遍知觉。赞叹淫欲。破佛律仪。又涅盘经云。末世魔属。现比丘罗汉等像。混坏正法。非毁戒律。
　　佛灭七千年　　人寿止三十　　从兹到十岁　　三灾次第起　　饥劫诸谷灭　　何处得精味　　人唯煎骨饮　　饥羸多灭亡　　病劫非人盛　　吐毒如猛焰　　遇者即殒命　　尸通一天下　　刀劫人多恚　　随执皆成刃　　父子互相残　　人氏皆略尽
　　瑜伽论云。人寿三十岁时。有饥俭灾。此时人多行恶。天龙忿责。不降甘雨。精妙饮食不可复得。唯煎朽骨。共为燕会。若得一粒稻麦粟稗。重若末尼。坚藏守护。彼诸有情。多无气力。蹎僵不起。亡没欲尽。如是俭灾。经七年七月七日七夜方息。人寿二十岁时。有疾疫灾。是时人民多行不善。具诸过故。非人吐毒。疾疫流行。遇輙命终。难可救疗。都不闻有医药之名。死立略尽。如是病灾。经七月七日七夜方息。人寿十岁时。有刀兵灾。尔时有情以业力故。父子兄弟互相不知。各起猛利杀害之心。随执草木瓦石皆成锋刃。更相残害。如是刀灾。经七日七夜方息。无灾过后。此阎浮中。存万余人(云云)。婆娑论云。有能一日一夜持不杀戒。不逢刀兵劫。若以一阿棃勒果。奉施僧众。不逢疾疫劫。若以一抟食。施诸有情。不逢饥馑劫(云云)。今释尊出世。当人寿百岁时。自入灭已来。至今大元天历戊辰之年。二千二百七十七年矣。更历四千七百二十三年。人寿止三十也。所以然者。过百年减一岁。过千年灭十岁故。
　　经像虽存世　　无一崇奉者　　比丘行俗行　　圣贤亦不兴　　尔时像自頺　　经尽归龙宫　　唯有弥陀法　　百年留世间　　导诸有缘众　　尽生极乐国　　是知弥陀佛　　悲愿最深切
　　正像法时。人心纯质故。多有圣贤。化作凡形。和光同尘。弥法利生。至於末法之末。人多謟谀。背正向邪。无受化者。是以圣贤隐而不现。婆娑论云。佛灭一万年后。像自頺落。经归龙宫。诸比丘众同於俗流。但袈裟剃发而已。又无量寿经云末世。法灭流入龙宫。特留此经百年在世。接引众生往生彼国。已上略示一代起尽大纲。此下粗述劝诫之意。
　　咄我等众生　　无始业障浓　　晚生浊恶世　　闻法不生信　　虽然亦可快　　幸及未坠时　　人身固难得　　作男子亦难　　出家最甚难　　闻法难复难　　如今获四难　　此诚非小缘
　　言人身难得者。如经云。如人乘舟入於大海失针。於中觅之不得。后复行舟。忽得其针。得人身难复甚於此。言丈夫难得者。经云。不可以少善根福德因缘得男子身。故我释尊行菩萨道时。值七万五十佛。常修梵行。乃离女身。又如此方善妙尼。欲离女形。二十七生每舍其身布施众生。乃至供养三宝。逮最后生。犹未舍女身。而证初果。由是观之。丈夫难得。何所疑哉。言出家难得者。众生多劫轮回六趣。备受诸苦。良由无始贪爱所缚。贪爱之本。乃是妻子。若无妻子。烦恼则除。可易出世矣。昔齐高氏见负炭兵。形容憔悴。悯其辛苦。劝令出家。唯有一人乐去。齐王叹曰。人皆有恩爱眷属。故未能脱去也。且如早出家者。尚退还为俗业者多矣。出家为难。理可知也。言闻法难者。经云。如一眼龟潜於海底。过一百年。涌出水面。意值浮木。欲转其报。而木西浮。龟或东出。南浮北出。如是相差未适遇。则复沉海底。又过百年。出海亦尔。如是展转至无数劫。闻佛法难。倍过於彼。噫。如上所引四难。则难中之难。而今我等既获免之。踵乎释门。实为万幸。宜各发勇猛心。护浮囊。越大海。登彼岸。莫作宝山空手之悔尔。
　　劝诸新学辈　　应生忻庆心　　又念无常身　　犹如石火光　　井枯鱼少水　　象逼鼠侵藤　　念念命随减　　嗅吸安容保　　时时慎三业　　莫与恶相交　　归依三宝戒　　五戒与八戒　　十重六八轻　　乃至八万戒　　虽未具坚持　　但可日诵念
　　出曜经云。是日已过。命则减少。如小水鱼。斯有何乐(云云)。井譬人身。水譬日。鱼犹人命。枯与小譬无常也。又宾度卢为优陀迎王说法经云。昔日有人。行在旷野。逢大恶象。狂惧无依。见一丘井。即寻树根。入藏井上。有上白黑二鼠。牙啮树根。此井四边有四毒蛇。欲螫其人。而此井下有三毒龙。旁畏四蛇。下畏三龙。所攀之树。其根摇动。其上有蜜。三两之滴。堕其口中。于时树动。敲坏蜂窠。众蜂飞散。[口*(一/巾)]螫其人。野火复起。来烧其树。大王当知。彼人苦恼不可称计。得味甚少。苦患甚多。野喻生死。人喻凡夫。象喻无常。井喻人身。根喻人命。白黑二鼠喻於昼夜。啮树根者喻念念减。四蛇喻四大。蜜喻五欲。蜂喻恶觉。火喻老迈。三龙喻三恶道。言三业者。身口意也。一切罪善无非三业所造。谓身杀盗淫。口妄绮两恶。意贪瞋痴也。纵三业则十恶。慎三业则十善。恶则三涂苦报。善则人天乐报。亦是出世成佛之因。言三归者。归依十方三世一切常住佛法僧三宝也。三宝有三种。谓同体别体住持等也。同体者。谓於一真如上。说为三也。一者真如是觉性名佛宝。二者真如有轨持义名法宝。三者真如有和合义名僧宝。别体者。小乘则说丈六金身是佛宝。四谛十二因缘生空是法宝。四果缘觉是僧宝。大乘则说三身如来是佛宝。二空教是法宝。三贤十圣是僧宝。住持者。金木塑画是佛宝。三藏文句是法宝。剃发染衣是僧宝。然其本是一。若凡夫发心归依者。无如别体三宝。何谓。若归佛时。应念法报应三身。一体无别。是大慈父。能拔众见一切苦恼。与无量乐。归法时。应念经律论三藏。大小无差。是好良药。能疗众生三惑之病。证涅盘乐。归僧时。应念圣贤凡三类。高下无间。是大福田。能去众生贫穷困苦。与诸福乐。言圣贤凡者。若大乘。则自等觉降初地名圣。向行住名贤。十信及五品名凡。若小乘。则支佛及四果为圣。七方便为贤。亦名为凡也。大方便经云。三宝为所归者。以救护为义。譬如有人有罪於王。投向异国。以求救护。异国王言。汝来无畏。莫出我境。莫违我教。必相救护。若诚心三宝。更无异向。不违佛教。魔王邪恶无如之何。又折伏罗汉经云。昔忉利天子寿命垂尽。五衰相现。观寿终后。堕猪胎中。愁闷不乐。有天告之。佛能脱卿之罪。即到佛所。作礼未问。佛告天子。一切万物皆归无常。汝素所知。何得忧愁。天具白佛。佛言。欲离豚身。当诵三归。即从佛教。晨夜自归。七日寿尽。下生维耶离国。作长者子。在母胞胎。日三自归。始生堕地。亦跪自归。举家深怪。谓之荧惑。意欲杀之。唯父有识曰。此儿者非凡流也。世人百岁。尚未晓自归三尊。况初堕地而能称南无佛耶。好视养之。儿年七岁。告父母曰。我欲供养佛僧。父母异而诺之。营办供具。佛及众僧来应儿供。而为说法。儿及父母皆得阿惟越致(云云)。
　　言五戒者。一不杀。二不盗。三不邪淫。四不妄语。五不饮酒也。言八戒者。前五如上。更加三。谓一过中不食。二不着华鬘璎珞。不坐高广大床。三不自作歌舞伎乐。故往观听也。言十重者。一杀。二盗。三不净。四妄语。五酤酒。六说他过。七自赞。八贪。九恚。十谤三宝也。言四十八轻者。一见和尚阿阇棃乃至同行。应起迎礼如法供养。二不得故饮酒。亦教人饮。三不得食一切肉。四不食五辛。五见犯戒者教令忏悔。六见大乘法师自远方来。迎请供养。三时说法。七有讲法处。悉往听受。八见诸病人。常应供养。如佛无异。九不得心背大乘受持二乘。十不得畜刀杖弓箭等斗战杀生之具。如是十戒应当学。复次一不得为利故入军阵中往来。二不得贩卖良人奴婢六畜市易棺材盛尸之器。三不得谤他善人乃至国王大臣言犯逆重。四不得放火焚烧山泽。五佛弟子乃至一切怨亲。应教受持大乘经律。令发菩提心。六先学大乘。见新学菩萨来求经律。应如法说。七不得亲近国王大臣。恃作威势。横取钱物。八日夜六时受菩萨戒。若不能解戒律因缘。不得为人作师授戒。九见持戒比丘。不得欺谤。十常行放生。见杀生人。方便救护。若父母兄弟死亡之日。应请法师讲菩萨戒经。福资亡者。如是十戒应当学。复次一若人杀我父母兄弟。不得加报。二不得自恃聪明豪富。而不谘受先学法师经律。三自解经律。有新学菩萨来问。不得以轻慢恶心而不好答。四不得置佛经律。反学邪见外道俗典障道因缘。五为说法主乃至僧坊主。善守三宝物。莫无度用。六先在僧坊中住。乃至大众中住。有客菩萨比丘来。应起迎来送去种种供养。又若檀越来诸众僧。僧坊主应先差送客僧。七不得受别请利养入己。八若请僧求愿之时。当次第请。不得别请。九不得为利故贩卖男女色。自手作食。自磨自舂。占相吉凶。一切咒术工巧等。十不得为白衣通致男女交会之事。如是十戒应当学。复次一若见外道一切恶人。卖佛菩萨形像。及卖经律。当教化取物赎之。二不得以轻秤小斗诳人取物。又不得长养猫狸猪狗。三不得观男女等斗及军阵兵将等斗。亦不得听琴瑟箜篌技乐之声。又不得樗捕围[其/水]六博等戏。乃至爪镜杨枝而作卜筮。诸恶技术。四护持禁戒。日夜六时。读诵是戒。犹如金刚。如护浮囊。自知我是未成之佛。五孝顺父母师僧三宝。又愿得好师善友。教我大乘。使我开解。如法修行。念念不去心。六持佛禁戒。作是愿言。宁以此身。投炽然猛火大坑刀山。终不毁犯诸佛经律。与诸女人。作不净行。宁以铁纲。千重周匝缠身。终不以破戒之身。受信心檀越一切衣服。宁吞热铁。经百千劫。终不以破戒之口。受信心檀越百味饮食。乃至愿一切众生悉得成佛。七常应春秋头陀。冬夏坐禅。杨枝。澡豆。三衣。瓶钵。坐具。锡杖。香炉。漉水囊。手巾。刀子。火燧。镊子。绳床。经。律。佛像。菩萨像。此十八物。常随其身。若头陀坐禅时。莫入难处。谓恶王土地。草木深邃。师子虎狼。水火风难。劫贼毒蛇等。八应如法次第坐。不问老少贵贱。先受戒者前坐。后受戒者后坐。九常应教化一切众生。建立僧坊佛塔。一切行道之处。又若疾病。国难贼难。父母兄弟死亡之日。一切斋会。乃至水火难。罗剎难。杻械枷锁系缚其身。多淫多瞋多痴。皆应读诵说此经律。如是九戒应当学。复次一与人授戒时。不得拣择一切国王大臣比丘比丘尼信男信女淫男淫女无根二根。乃至一切鬼畜。但解法师语者。尽得受戒。唯除七遮七逆者。又出家者。不得礼拜国王父母六亲。二不得为名闻利养故。诈现解一切经律。故与人授戒。三不得於未受菩萨戒者前。外道邪见人前。说此大戒。唯除国王。四若受正戒。故毁犯者。不得受檀越供养。亦不得行国王土地饮国王水。何者。此人法中大贼。畜生无异。木头无异故。五受持大乘经律。剥皮刺血折骨书写。乃至木皮纸绢竹帛亦得。常以七宝香华。如法供养。六见一切众生唱言。汝等尽应受三归十戒。乃至见牛马猪羊一切畜生。心念口言。汝是畜生发菩提心。七常行教化。入檀越家。不得立为白衣说法。应置高座上坐说法。诸人下坐听受。八不得故作破法者。不听我四部弟子出家行道。亦不听造建形像佛塔经律。九不得为名闻故。於国王百官前说佛法戒。横与犯戒者作系缚事。若闻外道恶人诽谤佛戒。如以三百矛刺心。宁自入地狱百劫。不闻一恶言破佛戒之声。如是九戒应当学(云云)。已上十重及四十八轻。出梵网经。又有菩萨四百戒。苾刍二百五十戒。比丘尼五百戒。三千威仪戒。八万细行戒。如是众戒。三聚为总。所谓一者摄律仪戒。谓恶无不离。二者摄善法戒。谓善无不积。三者摄众生戒。谓生无不度也。此等诸戒。初心凡夫难可具持。况今持戒坚固已过七百八十有余年矣。以故时浊根劣。障浓信薄。持戒势难。虽未具持。但诵亦可。抑又唯持三归五戒。尽寿不破则大佳。不然七日乃至一日亦得。何者。如观无量寿经云。若一日一夜持沙弥戒。命终即往极乐世界中品中生。又如上所引忉利天子。七日诵三自归。转劣获胜故也。所言戒者。禁也勒也。谓禁情欲。如猴带锁。勒身口。如马着辔。智度论云。大恶病中。戒为良药。大怖畏中。戒为守护。死暗冥中。戒为明灯。三恶道中。戒为桥梁。五怖海中。戒为大船。又华严经云。如人欲成家宅。先整其基。菩萨亦尔。欲修万行。先净尸罗。萨波多论云。初受戒人。与佛齐等。有经云。受戒之人。於六道中。随所生处。皆辄为王。又云。坐受立破。犹胜不受。是以戒之功德不可具陈。广如梵网楞严等经。及诸毗奈耶中说。若欲委知。请寻详之。
　　布施及安忍　　精进修禅智　　读诵书经论　　礼念佛菩萨　　或修营佛庙　　或造建僧坊　　或塑画圣形　　或修古经像　　或歌咏三宝　　或扫塔献华　　或烧香然灯　　或作乐供养　　或奉养师亲　　或行世仁义　　或敬老慈幼　　或悲诸有情　　或随喜他善　　或谦心软语　　随宜但行一　　亦当成佛道
　　言布施者。梵云檀。有三种。谓身命财法也。所言身命施者。头目手足。除得忍菩萨。余所不能。故身子至第六心而退也。言财施者。奴婢象马及诸珍宝等。此则不在多少。但随分尽情耳。故贪女施两钱。现作王妃。老母施臭米汁。即生天上。有云。舍身犹属财施。言法施者。若从诸佛及善知识。闻说世间出世间善法。若从经论中闻。以清净心。为人演说。皆名法施。若以财施比法施。则千万亿分不及其一。故金刚经云。若人一日三舍恒河沙等身布施。如是经无量劫。以身布施。若人持此经。乃至一句为人演说。其福胜彼。言安忍者。梵云羼提。谓内心能安忍外所辱境也。忍有二种。谓生与法。生谓外人瞋骂打害等。法是寒热风雨饥渴老病等。於此二境。心安不动。如富楼那修思。若有来骂者。喜不加拳。若遇拳之者。喜不加杖未。若遇杖之者。喜不加刀刃。若遇刀害者。自念我欲早离五阴毒身。赖有善友。断我苦本。可不珍重。如是操心。则非但断怨。福智弥高矣。故永嘉云。观恶言是功德。此则成吾善知识(云云)。
　　言精进者。梵云毗离耶。谓勤行善法。不自放逸也。精进有二种。一身。二心。谓塑画圣容。书写经典。礼诵讲说。修诸善法。无有休息。是为身精进。勤行善道禅定智慧。心心相续。无有间断。是为心精进也。由此毗离一度力故。五度方圆矣。如释尊行因之时。七日翅足。功超弥勒。良由於此。故经云。未有一法从懈怠中生(云云)。
　　言禅者梵语。具云禅那。此云思惟修。禅有二种。谓世与出世。言世间禅者。谓根本四禅四无量心四无色定。即是凡夫所行禅也。出世间禅者。谓六妙门十六特胜通明。乃至三明六通。此则二乘共禅。如首楞严等百八三昧。诸佛不动等百二十三昧。是则诸佛菩萨所修禅也。不与凡夫二乘共也。夫禅之所以为功用者。静诸杂虑。制心一处。见性成佛尔。三世诸佛一切菩萨。莫不皆从此门而入。故先德云。纵经万岁修诸散善。不如一食顷安心静虑(云云)。抑若论其邪正及修观方便者。似乎文烦。故不录示。若要详之。请览天台摩诃止观论。於中广说禅门修行之相。拣邪正。晓偏圆。坥然明白。如指诸掌。
　　言智慧者。梵云般若。谓照了一切诸法皆不可得。而能通达一切无碍。智慧有三。一者求声闻智。谓从初四念处。因观四谛。乃至证无生智。二者求缘觉智。谓观十二因缘。觉悟无生。三者求佛道智。谓菩萨从初发心已来。勤行六度。破魔断结。终成正觉。乃至入於无余涅盘。若菩萨以清净心。修此三种智慧故。名为般若。金刚经云。一切诸佛及诸佛阿耨菩提法。皆从此经出。故云般若为诸佛之母。又此般若生佛共有。但由迷悟。且分高下。苟知斯理而研心。则即显本有平等大慧。是则宁有生佛之异乎。故净名云。平等真法界。佛不度众生。有云。若菩萨不闻般若。则去佛道远。虽在凡夫。学般若者。则得名为来成之佛。夫菩萨万行。不出六度。於此六度。般若为总。苟修般若。已具行於六度万行。佛言。若说六度功德因缘。穷劫不尽(云云)。
　　言读诵经论者。一代教中。有经律论三藏。於中亦有大乘小乘显教密教也。佛境本无二三大小差别。随顺群机。故兹尔耳。且如来出世大意。欲令众生皆入大乘。而有小机。不能预大。为此自说三乘。使得小益。渐引入大。故法华经云。入大乘为本。以故说是经。惟诸行者当知此义。在经若论。莫拣大小。随其所堪。皆应受持。呜呼。今之学大乘者。但见般若方等部内融通之语。及与叹大斥小之文。未深如来逗机设教微密之旨。竖大慢幢。非诃小乘。稍似不通。何者。方等部内叹大斥小者。诸二乘人取小为足。不能回转。如来将欲令其耻小。故斥之。令其慕大。故次之。令其入大。故次说般若。融通淘汰。如是节节点检警策。引入一乘。当知弹斥但被当机。非关后世初心凡夫。若此小法无益於物。佛灭度后。迦叶阿难经集之次。何不遗舍。而收集之。合置一藏耶。抑如佛世当机。尚有利钝。利者顿入於大。钝则由小入大。由是之故。教存大小。况今末代禀教行人。宁无优劣。是以优其乐大。劣则从小。各有所宜。理无防碍。何用非之。且小乘之所以为过者。但着小忘大而已。苟回心而向大。则何过之有。如长者诲儿以半字。必有由也。果如彼之所诃。行不由往。直行大道。莫幸如也。然若普天之民。纯是君子。诚可尔也。若杂野人。岂其然乎。何者。若使野人行於大道。犹驱麋鹿游於城市故也。由是机教相差。益安在乎。或复有人引经云。唯诵不解。则为谤法。如役虚碓。竟无所益。如此局说。何足为信。夫人有愚智。智人取义。愚者守文。虽是智人。苟不用心推求。未能达於深理。谓但诵文亦胜故懒寻其玄义。是以如来别诫此人。故曰云云。非是通诫痴冥之者。如此痴人尚不能知丁一之字。况云晓了玄微之趣。是人难教回心向道。虽回向道。读诵亦难。是以但诵亦自为善。大圣必喜。宁加叹美。奚敢责之令其失意。若通诫者。是人於法永无缘分。长流恶趣。无有出期。然则孰谓如来是正遍知。兴平等慈。以大方便。普导群盲者也。此等痴人亦有可责之时。谓虽未了其义。若读诵熏心。月积年深。则功熟意通。妄谓发真。即生取着。滞而不转。应当此节方可警之劝令进趣。不可非时责之诫之令生退屈。是人现世功虽未成。善萌已作。必渐滋长。后世应为聪慧之人。今之智者。亦应夙世唯诵愚人。此语非从臆说。布在经论可见。若以不解为罪者。如陀罗尼。义不可识。何但诵而罪灭福生耶。又传记中。有寻行数字而发慧者。至於雉子。粗闻而转为法师。蚖蛇蚌蛤蒙熏而脱报。如是之类。亦能晓其旨趣乎。凡修道者。当知此意。莫论教之大小。人之贵贱。若男若女。在家出家。若老若幼。若智若愚。若解不解。若精未精。若多若少。若长若短。但随分读诵。则功不唐捐矣。功成早晚。由人勤怠耳。又复为人师者。若不随怀乐而道之。则奚以异於将其方本逗圆孔耶。是谓盲跛师徒。二俱堕落也。读诵自利也。解说书写利他也。二利兼修。乃名菩萨。又五种行中。解说书写功德无胜。学者知之。
　　言念佛菩萨者。十方三世诸佛菩萨。其数无量。名亦不同。若总念者。境宽心散。三昧难成。应随有缘一佛一菩萨。专心礼念。则感应易成。即见真身。闻法悟道。普见十方无量诸佛一切菩萨海会围绕。若於现世。未得亲睹。后世随意必生其处。亲承供养矣。故净土论云。一佛功德与一切佛功德无异。以同一法性故。是以念一佛时。即是念一切佛也。(云云)云何得知有缘者。谓若从善友闻。若从经中见。随所见闻。即附信心者。是大抵众生多障故。修诸道业。而中废颇多。唯念佛者。万不漏一。譬如世间薄德之人。借王力。则在在所往。无陵犯者。所须无乏。身心无畏。念佛者亦尔。由佛摄故。天魔外道不能恼乱。障灭智增。世世所生。常在佛前。故五停心法云。多障众生修念佛观。又经云。静心念佛。五体投地。则成天业。散心称念。低头举手。则成人业。自是不复堕三恶道。常生人天。受胜妙乐。最后遇佛。证得妙果。言修营佛庙造建僧坊者。安佛舍利及圣形像之所。谓之佛庙。众僧经行坐卧之处。谓之僧坊。若人敬重三宝。若新造立若修故。所获功德不可限量。毗波沙论云。比丘经营精舍有五事。一为报佛恩故。二长养佛法故。三为灭凡劣众自贵高故。四为将来弟子折伏憍豪故。五为发起将来福业故。贤愚经云。须达长者最少女子。端正无比。为国王妇。后乃怀妊。生卵一枚。寻即开敷。生十男子。形貌端正。勇壮非凡。长者异之。将诣佛所。佛为说法。母及十子证阿罗汉。阿难问彼宿因。佛告阿难。过去毗波尸佛灭后。分而舍利起无量塔。中有一塔。将欲崩坏。有一老母。而修治之。有十年少。因行遇见。即共修治。从是已来。不随恶道。天上人中。恒与俱生。受福快乐。今遭我故。出家得道。又百缘经云。过去维卫佛灭后。末法之中。有一人。行见佛塔小有破落。和泥补之。并买金薄而以涂之。从是已后。不堕恶道。天上人中。身常金色。最后生於迦罗卫城一长者家。身亦金色。世所希有。身光所照。皆作金色。年渐长大。求佛出家。得阿罗汉。又法句喻经云。佛在世时。有一罗汉。持佛发爪。至罽宾国南山中起塔。常有五百罗汉。晨夕绕礼。于时山中有五百弥猴。见僧绕塔。即共负石学僧作塔。绕之礼拜。时因天雨。山川暴张。众猿一时没水而死。生忉利天。寻诣佛所。闻佛说法。五百天子一时皆得须陀洹道(云云)。且此所引一二之缘。乃是少分结缘之者。如此微缘。感报尚尔。奚况始发善心。全办经营者乎。又彼众猿学僧戏作。转报证道。尤可悚然。况复为人诚心施作。所获功德曷胜言哉。
　　言塑画圣形者。夫真佛无形。而假立形像。归依求愿。似如颠倒。然取相凡夫不可向空兴敬。故须借像表真。如祈雨者作草龙而祷之。则真龙降澍。建假像而敬之。则真佛垂应。安用以真假为分别乎。如优陀迎王经说。世尊升忉利天。优陀迎。王心怀渴仰。雕栴檀造其像而供养之。世尊降来。像起出门。祇迎真身。让云。我当不久入灭。像自久住於世。福利一切。吾敢及仁像。即果其言而先入门。佛因为说造像功德。乃云。若人造佛形像。功德无量。世世所生。不堕恶道。常生人天。受福快乐。身恒金色。眼目清净。面貌端正。诸相具足。若生人中。常生帝王大臣长者贤善之家豪尊富贵。若作帝王。王中特尊。若作轮王。王四天下。若生天上。天中最胜。乃至得作六欲天王。於六天中。最为第一。若生梵天。常为诸梵之所尊敬。最后得生无量寿国。於诸菩萨亦为第一。又云。若人临终语人造像。乃至大如[麸-夫+广]麦。是人能除八十亿劫生死之罪。又有经云。修故胜於新成(云云)。是以昔有贫女。补小缺面。世世面为金色。富乐自在。於末后生。遇佛证果。又有长者。治一破指。生生指放灯光。尸宝常随。无所乏短。终值於佛。出家得道。噫。如是所作甚小。而获益之大者。盖投种於无上良田之然也。古所云。春种一粒谷。秋收万颗子。斯之谓欤。
　　言歌咏三宝者。经云。娑婆众生耳根利故。以音声为佛事。是以歌咏之时。非但自心益生虔敬。亦令幽显一切视听生欢喜心。增发道意。自他兼利。功莫大也。
　　言扫塔功德者。菩萨本行经云。过去定光佛灭后。正法末时。有一贫人。卖薪自济。向泽采薪。遥见泽中有一塔寺。即至其所。瞻睹作礼。唯见鸟兽止宿之处。草木荆棘不净满中。绝无人迹。无供养者。贫人见之。心用怆然。而不晓知如来神德。但以欢喜。诛伐草木。扫除不净。作礼而去。以是因缘。命终之后。生光音天。受乐无量。尽其天寿。而复百反作转轮王。王四天下。轮王福尽。常为国王大姓长者。财富无量。容貌端正。见者爱敬。若欲行时。道路自净。虚空之中。雨散众华。如是受报。经九十劫。最后身值释迦如来。出家得道。今婆多竭利尊者是。又阿含经云。若人扫满阎浮提地。不如扫佛塔一牛卧地。有云。命终直往安乐世界(云云)。
　　言献华功德者。百缘经云。过去维卫佛遗法之中。有一人。行到塔上。见有萎华尘土污坌。即取拂尘。还用供养。以是因缘。九十一劫不堕恶道。常生人天。身体柔软。颜色鲜泽。财富无量。有大威德。终值释尊。出家得道。今威德比丘是。拂尘古华而供养者。所感若斯。何况特造而供者。其福莫论。
　　言烧香功德者。百缘经云。过去毗婆尸佛灭后。遗法之中。有一人。入佛塔中。以栴檀香烧之。供佛舍利。以是因缘。九十一劫生人天中。容貌端正。身诸毛孔。出栴檀香。终乃值佛。得阿罗汉果。今栴檀香比丘是。
　　言然灯功德者。贤愚经云。舍卫国中。有一女人。名曰难陀。贫穷孤独。乞丐自活。见诸国王大臣争供养佛。心自念言。我宿何罪。生处贫贱。虽遭福田。无有种子。后报可知。感伤自博。寻欲设供。竟日乞求。唯得二钱。持诣油家。将用买油。足成一灯。持向祇桓。佛前然之。因发誓愿。今我来世得智慧灯。灭一切暗。作是愿已。礼佛而去。以重心故。於众灯中。明好独朗。至晓天明。目连当欲灭之。尽力不能。佛见语言。此是发大心人所施之灯。非汝声闻所能倾动。正使汝注四大海水。及以毗岚猛风。亦不能灭。至晓。难陀来诣佛所。佛与授记。汝於来世。过二阿僧祇劫。当得作佛。号灯光王。十号具足。难陀欢喜。出家为尼。为众所仰。又譬喻经云。阿那律尊者。过去身为劫贼。入佛塔中。欲盗物时。塔中像前然灯欲灭。以箭正明。见像严丽毛竖。自念。他人尚能舍物求福。我云何盗。便舍而去。以此九十一劫恒生善处。渐舍诸恶。福佑日增。终得值佛。出家证果。天眼第一。能见三千大千世界。如观掌中庵摩勒果。大论云。但施灯烛。生六天中。身常光明。
　　言作乐供养者。百缘经云。迦毗卫城中。有一长者。其家巨富。财宝无量。其妇怀妊。十月满足。生一肉端。谓为非祥。便往问佛。佛语长者。但好养育。长者闻已。欢喜而退。到七日头。肉端开敷。有百童子。端正殊妙。年渐长大。兄弟百人。投佛出家。一时俱得阿罗汉果。大众见已。问佛宿因。佛言。过去毗婆尸佛灭后。有王起塔。安佛舍利而供养之。时有同邑一百余人。作诸伎乐。供养彼塔。以此因缘。九十一劫得生人天。受福快乐。今值於我。出家证果。
　　言奉养师亲者。世间深恩。无过父母。出世大恩。莫先师长。故佛言。无佛世时孝父母。则等供佛福。又堕蓝本经略要云。若人为求福。常行於布施。金钵盛银粟。银钵盛金粟。金鼎具百味。宝床敷卧具。象马及车乘。众宝以庄严。如是等物数。各八万四千。以用布施人。所获福无量。不如以一食。施一求道人。饭百求道人。不如一初果。饭百初果人。不如一二果。饭百二果人。不如一三果饭。百三果人。不如一四果。饭百四果人。不如孝父母。又弥勒菩萨劝孝偈云。堂上有佛二尊。懊恼世人未识。不用金彩妆成。非是檀香雕刻。祇看现世爷娘。便是释迦弥勒。若能供养得他。何用别作功德。乃至云。在生甘旨无亏。死后不须追忆。君能如是用心。天地龙神佑翼。又报恩经云。父母者三界最胜福田。又毗奈耶云。佛听比丘尽心尽寿供养父母。不然则得重罪。又云。佛听纵极破戒。应供养父母及亲教师轨范师病人等。又云。出家人若供养父母者於三衣外自余物。或从施主乞。或从僧得利或僧所常食之分。减半供给。若常乞食。亦与己所满腹食肉。听取其半济其父母。又不思议光经云。若以种种饮食及诸珍宝。种种供养。非报父母恩。若能引道。令向正法。乃名报恩。又慈悲忏经云。师长之恩。过於父母。何者。父母虽爱其子。不能令出三界樊笼。师长教之以善。令离三有趣向菩提故尔。传曰。昔有三州之人早失其父者。以一无子老人共为父。至诚奉孝。现感天神之佑。五郡之人丧其母者。以一无子老婆共为母。尽心终孝。现蒙国君之赏职。噫。以他人假为父母而事之。其验也若此。奚况於己受生父母。承顺孝养。其福可胜言哉。又有抱竹而泣。雪里笋生。敲氷而哭。水上鱼踊。此亦孝诚之至也。由此观之。师与亲不可遗也。
　　言行世仁义者。夫仁义乃诸善之本。三王五帝之道。不踰於此。孔孟之得圣贤名。亦由此而已矣。世道称五常。出世法名五戒。名异义同。故知人王法王之道。俱不越仁义也。
　　言敬老慈幼者。亦仁义而已。可以意得。谓敬则义。慈是仁也。故仲尼曰。老吾老。以及人之老。幼吾幼。以及人之幼。是则天下可运於掌。至於内教亦然。敬事先德而受教。慈育后生而诲进。如是相传不已。则普天之民。可以为道矣。大论云。昔有鸟名迦频阇罗。有二亲友。一者大象。二者弥猴。共在毕跋罗树住。自相问言。我等不知谁应为大。象言。我昔见此树。在我腹下。以此推之。我应为大。弥猴言。我曾蹲地。手捉树头。我应为长。鸟言。我於毕跋罗林中。食此树果。子随粪出。此树得生。我应最大。鸟复说言。先生宿旧。礼应供养。即时大象背负弥猴。鸟在猴上。周游而行。一切禽兽见而问之。何以如此。答云。恭敬长老故也。禽兽受化。皆行礼敬。不侵民田。不害物命。国人亦效。皆行礼敬。自古及今。化流万世。国土大平(云云)。於戏。其在鸟兽。敬长遵礼。况居人数。可得心行纵逸乎。外书曰。正己而天下正。斯之谓欤。
　　言悲诸有情者。菩萨万行。悲心为始。故华严经云。因於众生而起大悲。因於大悲生菩提心。因菩提心成等正觉。又堕蓝本经云。若人饭百辟支佛。不如饭一佛。饭百佛不如有人作佛塔。若复有人。但能发心归命三宝。胜上众善。又上所列布施等善。不如有人受持五戒。持戒不如慈心悯伤众生蠕动之类。诸经杂要云。若人舍阿僧祇身。供养十方诸佛菩萨声闻。不如有人施畜生一口饮食。乃至施与蚁等悲田。其福最胜。如舍利弗。以一饭上佛。佛回施狗。而问舍利弗。汝以饭施我。我以施狗。谁得福多。舍利弗言。佛施狗得福多。又宝积经云。妙庄严忍世界众生。悉皆具足一切安乐。若有众生。於彼国土。亿百千岁。修诸梵行。不如此娑婆世界一弹指顷。於诸众生起慈悲心。所获功德。倍过於彼。又优婆塞戒经云。若或田仓多有鼠雀。犯暴谷米。但作是念。如是鼠雀。因我得活。念已欢喜。无触恼想。当知是人得无量福(云云)。凡求佛道者。应当如是学。
　　言随喜他善者。一切众生。无始劫来。系於六趣轮中。受无量苦。未得解脱者。但由嫉妬心强。破障他善故也。虽或作善。欲胜他故。人我执心炽然不息。远解脱期。若能随喜他善。则灭嫉妬障。成柔顺忍。易免苦轮矣。大品经云。一毛破为百分。滴取大千海水。可知其数。随喜之福不可知数。又诸经要集云。若有贫穷薄福人。绝无尘许可施物。见他行施心生喜。其福与施等无异(云云)。智者应急改往修来耳。
　　言谦心者。除慢病之妙药也。而此慢心。法中大障。譬如世间之轮。不能到於高山之上。法轮亦尔。不得转於我慢高山。是故学佛者。应先折慢。上敬三宝。中恭尊长。下顺凡庸。是则可为善人欤。是以不轻菩萨。常礼一切。云不轻汝。普贤大士亦云。我於一切众生。种种承事。种种供养。如敬父母。如奉师长。乃至如来等无有异。又近世法华法师。道行清洒。为众所敬。若行之时。但视地而行。见有微虫当路。即自念言。焉知此佛子先我而得道。便避而行。学者可不思齐。
　　言软语者。悦可众心之先务者也。夫世间之人。三业造罪。口过为重。口四恶中。恶言最甚。何者。非独自心起嗔。亦令对者怀恨。因作怨根。渐渐增长。从劫至劫。互相残害。永无了期。争似与人语时。当出软音。或教以善令其欢喜。乃至於一切畜生。不得加其恶言。彼虽未了人之所言。而怒相现前。令彼畜生见而惊怖。是以不无罪业。业若成则报必不虚。而自当之。如护口经说。昔三藏比丘以一恶言故。报为百头鱼。殃及其母。亦作厕虫(云云)。又大方便经云。人生世间。祸从口出。甚於猛火。猛火止烧世间之财。恶口炽然。烧七圣财。口中之舌。凿身之斧。灭身之火。可不慎哉。
　　如上所示。自布施安忍。至谦心软语。一一无非成佛之因。若具行之。则莫善如也。不然。随其宜乐。但修一事亦得。何以故尔。法华经偈云。若有众生类。值诸过去佛。若闻法布施。或持戒忍辱。精进禅智等。若人善软心。如是诸人等。皆已成佛道。诸佛灭度已。供养舍利者。起万亿种塔。金银及玻璃。玫瑰琉璃珠。清净广严饰。木樒并余材。砖瓦泥土等。若於旷野中。积土成佛庙。乃至童子戏。聚沙为佛塔。如是诸人等。皆已成佛道。若人为佛故。建立诸形像。或以七宝成。鍮鉐赤白铜。铁木及与泥。或以胶漆布。或彩画佛像。自作若使人。乃童子戏。若草木及茟。或以指爪甲。而画作佛像。如是诸人等。皆已成佛道。若人於塔庙。宝像及画像。以华香幡盖。敬心而供养。若使人作乐。击鼓吹角贝。箫笛琴箜篌。琵琶铙铜钹。如是众妙音。尽持以供养。或以欢喜心。歌呗颂佛德。乃至一小音。皆已成佛道。若人散乱心。乃至以一华。供养於画像。渐见无量佛。自成无上道。广度无数众。或有人礼拜。或复但合掌。乃至举一手。或复小低头。若人散乱心。一称南无佛。如是诸人等。皆已成佛道(云云)。噫。若非一切法无非佛事。焉能以儿戏作事。散心一称。尔许微功。至於极位哉。由是之故。我释尊出世。兴悲悯物。以巧智方便。随其根乐。或示坐禅。或读诵经。或教念佛。乃至施戒等一切诸善。令其修习。入於佛道。靡有孑遗。除一阐提类。如世间医王随病与药。除命尽者。无不痊平。或人未了如来方便教义。又未能达众生宜乐。各执一端。谓之为胜。亦教他人。以己所观之法。曰坐禅为最。或曰诵经第一。有曰念佛为胜。乃至施戒等法。皆云为是。非诸他善。此则知一不知其二者欤。且如欲入王城。八门无防。应随方所。引之直入。何必以东道之人。引入西门。西道之人。引入东门。枉使劳苦。门虽是八。入则唯一。诸法门殊。咸归一处。何偏执诤。是谓不察病根。纯教乳药之类也。劝诸行者。应知此义。随力所堪。从其一事。进功无退耳。
　　若愿生安养　　随功生九莲　　得见弥陀佛　　闻法悟无生
　　安养者。亦云极乐。其国庄严及诸乐事。不可譬说。小弥陀经云。从是西方。过十万亿佛土。有此世界。无量寿经云。弥陀佛国。去此不远。如是二说。但随机说耳。远近不可定也。祇在众生一念心中。是心无碍。岂有东西远近乎。阿弥陀此云无量光。亦云无量寿。故经云。彼佛光明无量。照十万国。彼佛寿命无量无边阿僧祇劫(云云)。
　　言九莲者。彼佛以四十八愿。庄严净土。设九品莲。接引十方有缘众生。何以故。由众生根性多有差别故尔。如世国王与敌共战。其有功者。多不等故。随功赏职。或一品二品三四五品。乃至八九品。无一遗者。佛亦如是。随诸众生功业多少。故以九莲。摄尽无余。彼诸九品众生。配生九莲之事。今当略引经文示之。
　　观无量寿经云。上品上生者。若有众生。发三种心。即生彼国。一者至诚心。二者深心。三者回向发愿心。又有三种众生。当得往生。一者慈心不杀。具诸戒行。二者读诵大乘方等经典。三者修行六念(佛法僧戒施天)。具此功德。一日一夜。乃至七日。即得往生。是人终时。阿弥陀佛。与观音势至等无量菩萨。现在其前。授手迎接。行者见已。欢喜踊跃。自见其身。乘金刚台。随从佛后。如弹指顷。往生彼国。到已。即见佛身相好。及见菩萨色相具足。光明宝林。演说妙法。闻已。即悟无生法忍。
　　上品中生者。不必受持读诵方等经典。善解义趣。於第一义。心不惊动。深信因果。不谤大乘。是人终时。大圣来迎。事如上说。行者自见坐紫金台。即生彼国七宝池中。其莲经宿即开。见佛菩萨放光照身。目即开明。经一小劫。得无生忍。
　　上品下生者。亦信因果。不谤大乘。但发无上道心。是人终时。众圣来迎。行者自见坐金莲华。往生宝池。经一日一夜。莲华乃开。七日之中。乃得见佛。虽见佛身。於众相好心不明了。三七日后。乃了了见。经三小劫。得百法明门。住欢喜地。
　　中品上生者。若有众生。受持五戒。持八戒斋。修行诸戒。不造五逆。无众过恶。是人终时。众圣来迎。行者自见己身坐莲华台。往生彼国。莲华寻开。闻众音声赞叹四谛。应时即得阿罗汉道。三明六通具八解脱。
　　中品中生者。若有众生。若一日一夜持沙弥戒。若持具足戒。威仪无缺。是人终时。众圣来迎。行者自见坐莲华上。莲华即合。随从佛后。生宝池中。经於七日。其华乃敷。开目合掌。赞佛闻法。经半劫已。成阿罗汉。
　　中品下生者。若有众生。孝养父母。奉事师长。行世仁义。是人终时。遇善知识。为其广说阿弥陀佛国土乐事。闻此事已。寻即命终。即生彼国。经七日已。遇观世音及大势至。闻法欢喜。得须陀洹。过一小劫。成阿罗汉。
　　下品上生者。或有众生。作众恶业。虽不诽谤方等经典。多造恶法。无有惭愧。是人终时。遇善知识。为赞大乘十二部经首题名字。以闻如是诸经名故。除却千劫极重恶业。善友复教称於南无阿弥陀佛。称佛名故。除五十亿劫生死之罪。尔时彼佛即遣化佛化观世音化大势至。至行者前言。善男子。以汝称佛名故。诸罪消灭。我来迎汝。行者即见化佛光明。遍满其室。见已欢喜。即便命终。乘宝莲华。随化佛后。生宝池中。经七七日。莲华乃敷。时观世音菩萨放光说法。闻已信解。发无上道心。经十小劫。得入初地。
　　下品中生者。或有众生。毁犯五戒八戒及具足戒。偷僧祇物。盗现前僧物。不净说法。无有惭愧。是人终时。地狱众火一时俱至。遇善知识。即为赞说阿弥陀佛光明威德。此人闻已。除八十亿劫生死之罪。地狱猛火化为凉风。吹诸天华。华上皆有化佛菩萨。迎接此人。如一念顷。即生宝池莲华之内。经於大劫。莲华乃敷。观音势至为说大乘甚深经典。闻此法已。即发无上道心。
　　下品下生者。或有众生。具造五逆十恶。具诸不善。此人应堕恶道。经历多劫。受苦无穷。临命终时。遇善知识为说妙法。教令念佛。彼人苦逼。不遑念佛。善友告言。汝若不能念佛者。应称归命无量寿佛。如是至心令声不绝。具足十念。称南无阿弥陀佛。称佛名故。於念念中。除八十亿劫生死之罪。命终之后。见金莲华犹如日轮。住其人前。如一念顷。即往彼国。生莲华中。满十二大劫。莲华方开。观音势至以大悲音。为说实相。除灭罪法。闻已欢喜。即发无上道心(云云)。是为九品众生。生九莲之相也。又有宫殿受生者。无量寿经云。若有众生。修诸功德。愿生彼剎。后有悔心。亦复疑惑。不信有彼佛剎。不信有往生者。亦不信布施作福后世得福。其人虽尔。续有念心。暂信暂不信。志意犹豫。无所专据。临命终时。佛乃化现其身。令彼目见。其人虽不能言。其心即喜。乃悔不作诸善。以悔过故。亦生彼剎。唯不能前至佛所。方入边地。见七宝城。即入其中。於莲华中生。受其快乐。如忉利天人。经五百岁。不闻三宝之名(云云)。若唯诸经论说。凡有众生。闻彼国名及彼佛号。发愿求生者。无一不往。如月藏经云。我末法中。亿亿众生。起行修道。未有一得者。唯净土一门。可通人路(云云)。然则当此末法之时。不求净土而何也。或人於此法门。多生疑谤。若见求生者。笑而止之。自误误人。与佛为怨。悲夫悲夫。
　　不尔当来世　　必逢慈氏尊　　龙华三会上　　自然皆证道
　　弥勒下生经云。此阎浮提有大城。名翅头末。城中有大婆罗门。名妙梵。弥勒托生其家。出家日即成正觉。坐龙华树下。国王婆罗门长者。一切人民。俱诣佛所。皆共出家。时弥勒佛见诸大众。作如是念。是诸人等。释迦文佛遣来付我。是故今者皆至我所。是诸人等。在於释迦遗法之中。或读诵经律论三藏。或以衣食施人。或持戒修慧。或以幡盖华香。供养於佛。或为苦恼众生。令其得乐。或忍辱禅定。或起塔寺供养舍利。以此功德。来至我所。作是念已。为说四谛。诸人闻已。同时得涅盘道。又大论云。龙华初会度九十九亿声闻。第二会度九十六亿声闻。第三会度九十三亿声闻。又报恩经云。华林园第三会九十三亿人。释迦遗法中。一称南无佛人等。又弥勒经云。释迦末法中。坐禅诵经。持戒修福等者。生第一会。唯持三归者生第二会。唯闻佛名者生第三会(云云)。由是观之。我等虽未得专精禅诵及持戒修福。既闻佛名。又一生来。随分一称。岂敢不为。然则纵未早参於初二会中。而晚预於第三会上。闻法悟道。决无疑矣。诸有智者。应当发愿。要值此佛。若差过则值佛悬远故。何者。此贤劫中。有成住坏空四劫。苦佛出世。须当住劫。住劫亦有二十增减。佛与须待。减劫前八增减。空过无佛。至第九减劫。四佛出焉。谓人寿六万岁时。留孙佛出。四万岁时。拘那含佛出。二万岁时。迦叶佛出。一百岁时。释迦文佛出。释迦法灭。人寿增至八万四千岁。还减四千岁时。弥勒佛出。从释尊入灭已后。至於此时。计六十亿岁。是乃第十减也。十一十二十三十四。如是四劫。无佛出世。故须进功不差弥勒尔。至第十五减劫。有九百九十五佛。次第出化。末后楼至佛出化。后五劫矣。
　　向说诸善因　　俱通大小乘　　凡夫根性异　　回向亦不一　　或望人天乐　　或求四圣果　　虽是善果报　　成佛大迟缓　　中间无量劫　　徒劳虚受苦　　若欲速离苦　　应回向大乘　　所作大小善　　当回向三处　　先四恩三有　　及法界有情　　次佛果菩提　　后真如实际　　若如是回向　　毫善等虚空　　譬如一滴水　　投之於大海　　与海成一体　　深广无涯底
　　上示众善。通於大小行人。但众生根乐不同。修因各异。故所获果报。成於万品。谓或有众生。求世间乐。修诸善业。劣者生於人中。胜者生於天上。随分受乐。或有众生。厌三界苦。求涅盘乐。乐独善寂。修诸禅智。钝作声闻。利成支佛。是名孤调解脱。诸佛所诃。或有众生。自虽未度。欲先度他。勤修精进。求一切智。是名大乘。已成圣胎。又人天则且对三涂论为乐处。非实乐也。何者。人中现为八苦焦煎。后受三途难耐之苦。天上亦有五衰之苦。报毕还堕三恶道中。苦事可知。如是轮回六趣之中。无有出期。谁云乐也。二乘之人。虽离分段生死之苦。而犹未免变易之苦。流落他乡。求索衣食。资生艰难。得少为足。未得自在。况复由於迂曲之径。归家日旷。苦行於尘劫。焉为乐也。如菩萨大人。从初发心。哀悯一切。双运悲智。登大直道。行行无滞。不日到家遇见慈父。获珍宝藏。受用自在。无所乏短。如是方名为真乐也。是以永明寿禅师引经云。若以十善化人。如将毒药□人。虽一期人天之饱。而不免生死毒发。终不出轮回。翻增业垢。若以小乘开化。即是大乘冤。□解脱深坑可畏之处。经云。宁起狐狼野干心。不起声闻辟支佛意。若观此说。其有智者。胡不弃小而从大乎。
　　言所作诸善者。谓禅诵礼念施戒等也。虽作如是等善。若不回向。则如坏未火。徒劳无益。凡欲回向者。不得回向人天及二乘果。要当诚心回向三处。何等为三。一者众生回向。谓愿此所修善。施一切众生。二者佛果回向。谓愿以此功德。普及於一切。皆共成佛道。三者实际回向。谓愿此所修善。广大如法性(无边)。空竟若虚空(无尽)。是为三处回向。又一处云。回自向他。回因向果。回事向理。此则与前同一义也。言四恩者。一国王恩。谓民之一饮一食无非王恩。而我等既为王民。宜役王事。岁纳皇租。奉报王恩。而逃漏剃头。不战而安。无忧眠食。王恩莫大。二师长恩。谓开我童蒙。诫恶劝善。令出世网。引入佛家。师恩实重。三父母恩。谓始自怀胎。十月之中。心不放舍。乃至产时。苦痛无极。然而产已忘苦。即生怜愍。抱持乳养。洗灌不净。及其长大。亡其侍养。割爱放之。投师出家。修出世业。亲恩最深。四施主恩。谓我等比丘。纵卧山林。不耕而食。不蚕而衣。皆是十方檀越之恩。如是四恩。若将比校。施主之恩。最为急也。何者。人之恒食。一日两时。若阙一时。心锋已折。凡所作事。皆不如意。何况全阙。况复二日三日乃至七日。然则身之与命。尚难可保。况修道业乎。故知施主之恩为急。王及师亲次次也。是以诸有苾刍。应知此意。若一礼一念。烧片香。然一灯。献一华。扫塔涂地等。一毫之善。应先回向四恩奉福。然后普被一切耳。
　　虽未完戒品　　亦未修诸善　　但结大乘缘　　功倍余众善　　大乘义云何　　诸法实相是　　闻此实相理　　其心不惊动　　暂生一念信　　福德已无量　　因发菩提心　　已具悲智愿　　即为世间眼　　当作天人师　　虽在凡夫地　　功超二果圣　　是名真佛子　　能报诸佛恩　　欲入如来室　　斯门其舍诸
　　言诸法实相者。法华经云。唯佛与佛乃能究尽诸法实相。又云。一切世间治生产业。皆与实相不相违背。祖师释云。一一生灭。一一杀盗。四倒八邪五逆十恶。皆是实相。此事彰灼。当处真常。谁人不具。何法不然。故经云世间相常住。悟此妙理。名之为佛。迷之曰生。由其迷悟。且分高下。本则不殊。犹氷与水。喻之可知。故净名云。平等真法界。佛不度众生(云云)。若有众生。闻此法已。乃至生於一念信解。功盖无学。不可为比。故法华经云。此经难持。若暂持者。我则欢喜。诸佛亦然。是名持戒行头陀者。是诸天人世间之眼(云云)。又诸大乘经所说。大乘之言多种。或云。色不异空。空不异色。或云。诸佛众生平等无差。或云。烦恼即菩提。生死即涅盘。如是等言。虽则不同。义则是一。俱不出於诸法实相也。
　　夫大乘之为功力者。信则剎那成佛。谤则即堕泥黎。然受罪毕已。还闻此法。即便悟道矣。如文殊经云。有人闻说般若。起谤不信。即堕地狱。胜於供养恒沙佛者。何以故。供养恒沙佛。祇得人天生灭之福。若闻般若。毁谤堕地狱。受谤法罪毕。以闻般若为种。才闻说般若。便得心开。剎那成佛。又无行经云。昔者有一净威仪法师。怜愍众生。教化令发阿耨菩提心。又有威仪比丘。虽能护戒。不能善於菩萨所行之道。於后净威仪法师。过威仪比丘。知不信大乘戒。诽谤入地狱。地狱罪毕。因闻此法。为悟道之因。强说一偈颂曰。贪欲即是道。瞋痴亦复然。如是三法中。具一切佛法。威仪比丘闻已诽谤。命终堕阿鼻狱。九十百千亿劫。受诸苦恼。从地狱出。六十三万世。常被罪诽谤。其罪渐薄。后作比丘。三十二万世。出家之后。是业因缘。反道入俗。乃至无量千万世。诸根暗钝。尔时威仪比丘。岂异人乎。则我身是。我闻此大乘法。虽不信受。起谤堕狱。受其罪毕。因闻大乘故。乃得成佛(云云)。按诸经论说。持戒坚固。在於像法之始。彼时也。去圣不远。人性稍纯。持戒不难。然而当时人。亦持少犯多。况今末法。去圣逾邈。人根下劣。无有坚实。於戒浮囊。宁无缺漏。囊如未完。可能渡於生死海耶。是以虽不护戒。但结大乘之种。功必倍之。故天台师云。如来出世。说法之时。乘戒俱急者。以人天身。闻法悟道。乘急戒缓者。以三途身。闻法得道。乘缓戒急者。着乐人天。不预法会。乘戒或俱缓。既沉恶趣。复远大道(云云)。以此观之。宁可戒缓。不可乘缓矣。
　　言菩提心者。上求佛道。下化群生之心也。是心乃三世诸佛之所赞叹。故涅盘经云。发心毕竟二不别。如是二心先心难。自未得度先度他。是故我礼初发心。又华经云。若以华云鬘云天音乐云。乃至天种种香。然种种灯。一一灯炷如须弥山。一一灯油如大海水。以如是等诸供养具。常为供养不可说不可说佛剎极微尘数一切诸佛。所得功德。不及菩提心。供养一念功德。百分不及一。千分不及一。乃至优婆尼沙陀分亦不及一(云云)。
　　言报佛恩者。慈悲忏经云。诸佛念众生。过於父母。父母念儿。慈止一世。佛念众生。慈心无尽。又父母见儿背恩违义。心生恚恨。慈心薄少。诸佛不尔。见诸众生不信经教。悲心益重。乃至入於无间地狱。代受众苦。如是大恩。云何能报。若使起立塔庙精舍。灯烛幡盖。华香茵蓐。种种供养。将来之世。自受其福。非报佛恩。若发菩提心。修净土行。是名智者。知报佛恩(云云)。是以二乘虽住果地。而未及於初发心凡夫菩萨所有功德。万分之一。大论问曰。罗汉辟支是离欲人。或有凡夫。但发菩提心者。云何得胜。答曰。菩萨有其二种。一者行诸波罗蜜。二者但密发心。行菩萨道。虽事未成。能胜二乘。何以故。譬如太子虽未即位。胜诸大臣有位富贵者。优婆塞戒经云。出家人发菩提心。此不为难。在家之人固难可发。何以故。多恶因缘所缠绕故。发菩提心者。诸天皆大欢喜。作如是言。我今已得天人之师。毗尼经云。若初修大乘。行菩萨戒。晨朝有犯。应当结罪。至午。菩提心无间断。戒聚成就。则非所犯。乃至中夜有犯。至后夜菩提心无间断。戒聚成就。宝积经云。若人打截大千众生。若有恶心。恼发菩提心人。其罪过是。
　　常乐住兰若　　不然随众居　　群居须慎口　　独处要防心　　远离恶知识　　当从善友教　　身不离袈裟　　食当须应器　　手不释黄卷　　不乐看外书　　目不视女人　　见之犹毒蛇　　非病昼不卧　　卧则须右胁　　非饥不余食　　食则须节量　　寝不敷茵蓐　　眠亦不放恣　　坐必不背西　　行时但视地　　语常离戏笑　　取要不应多　　受嚫作三分　　不宜全受破　　勿得畜物多　　以作障道缘　　亦勿繁眷属　　增长憍瞋慢　　如是若干事　　沙门急先务　　苟不能如是　　岂得名浮图　　虽受四事供　　犹如吞饵鱼　　当来必偿债　　得无惭且惧
　　言阿兰若者。此云无愦闹处。夫住兰若。则三业自然清净。即具无量功德。取道不难矣。故华严经云。住兰若者。成就清净威仪。成就诸根不乱。成就正法现前(云云)。凡欲疾得一切种智者。胡不乐住阿兰若哉。若不尔。则应当预於伽蓝众会中居。是则本自懒墯。虽未得自专修道。见他精进。耻而效之。不敢放逸。凡所动作施为。乃至朝中粥饭。一皆从众。未尝违规。由是道行任运离染。入释子数。如常所云。蓬生麻中。不扶自直者欤。是故懈怠之者。不如随众。慎勿闲游山野之间。恣情为恶。虚送光阴。以为后日悔叹之缘。又不得为求安求饱。故部落溪湄。渔村岸上。结草为庵。止宿资生。与白衣庸俗。结交同志。称为兄弟。或称父母。无恶不造。非独自身失行。亦浼清净佛图。罪应不少。
　　言善友者。毗奈耶中云。阿难白佛言。善知识者。是半梵行。诸修行者。由善友力故。方能成办故。佛言是全梵行。若得善伴。与其同住。乃至涅盘。无事不办故。名全梵行。又孛经云。友有四。一如华友。谓好时插头。萎时弃地。见富贵则附。贫困则舍。二如秤友。谓物重低头。物轻则昂。有与则敬。无与则谩。三如山友。谓金山鸟兽集之。毛羽蒙光。贵能荣人。富乐同欢。四如地友。谓百谷财物。一切仰之。施给养护。恩厚不德。因果经云。波罗门优陀夷。聪明多智。净饭王勑为太子友。白太子言。朋友有三要法。一者见有失。輙相晓谏。二见好事。深生随喜。二在苦厄。不相弃舍。四分律云。具七法。万成亲友。一难作能作。二难与能与。三难忍能忍。四密事相告。五互相覆藏。六遭苦不舍。七贫穷不轻。迦越经云。朋友五事。一见作恶。往屏处晓谏诃止。二所有急事。当奔赴救护。三所有私语。不得说向他人。四常相敬叹。好事当多少分与之。若常怀嫉慢。心不节慎。口无法言。恶人为友。此名庸人。佛本行经云。佛与难陀。至鱼肆。佛令难陀取小藉鱼草。握少时弃之。令嗅手。问之。难陀曰。唯有腥臭之气。又至香店。令取裹香纸。掬少时弃之。复问难陀。答曰。唯闻香气。佛语难陀。善友恶友相染习亦复如是。若近善友。必定当得广大名闻(云云)。恶知识者。非是向我毁辱打骂者也。见我为恶而不谏之。随喜赞之。令长不善之业。乃至为我尊敬供养者。皆是恶友。故南岳师云。世间道俗。钦仰供养。殷勤请讲。皆是恶魔所使。非善知识。是恶知识。如冤诈亲。苦哉苦哉。诸王剎利亦复如是。择择择择。
　　言袈裟者。从色为名。此云坏色。梵网经云。青黄赤黑紫作。皆名坏色。注云。坏本白色。违爱心故。亦三衣之都称。三衣者。一安陀会。五条也。二郁多罗僧。七条也。三僧伽棃。九条也。又有十一条。乃至二十五条。於中长短广狭裁缝之法。具如章服仪及六物图中说。悲华经云。释迦如来於宝藏佛所发愿。愿我成佛时。我袈裟有五种功德。一者入我法中。犯重邪见等四众。於一念中。敬心尊重。必於三乘受记。二者天龙人鬼。若能恭敬此袈裟小分。即得三乘不退。三者若有鬼神诸人。得袈裟段乃至四寸。饮食充足。四者若有众生。共相违反。念袈裟力。则寻生悲心。五者若在兵阵。袈裟小分恭敬尊重。常得胜他。若我袈裟无此五力。则欺诳十万诸佛。有云。龙得袈裟一丝。挂其门上。则免金翅鸟难。大悲经云。披着袈裟者。於弥勒佛。乃至楼至佛所。得入涅盘。无有遗余。永明寿禅师云。夫袈裟者。名解脱幢。十方诸佛依之而得道果。四众非人持之而获安隐。显示清闲。破除热恼。若匪离尘之上服。安能拯济於迷途。功不唐捐。叹不可尽(云云)。
　　言应器者。梵云钵多罗也。佛制瓦铁为胜。其体量大小及其功德优劣。如六物图中引示。比丘十八物中。袈裟与钵为急。如鸟两翼。如车二轮。阙一不可。四分律云。若比丘阙袈裟与钵。受他供养者。准於千劫断牛头罪。是故比丘袈裟与钵。常随其身。不可暂离。
　　言黄卷者。佛经也。如向所示。汉明时。佛经道经同焚试验。道经为灰。佛经不烧。但烟熏为黄色而已。尔后造经者。表之皆染纸。为黄色焉。夫闲中师友。莫若佛书。於中所说。皆是诸佛菩萨行因得果。无量功德及教众生。禁恶行善。舍邪归正。种种因缘真实之语。若能读文寻义。慕仰圣贤。感己伤他。如是操心。过日则众缘稍息。身心自净。玄境可攀。勿得悠悠虚消白日。其有不能自专览经者。宜当求问於知之者。随分学之。一日一句亦得。然则二日二句。乃至十日十句。百日百句。如是不阙日课。则识非不博。如其迟滞一闻而不通者。若再闻三闻。乃至十闻。则何所不通。虽未究达幽深之义。岂不异昔全蒙之日。由是渐渐修学。通达妙理。入甘露门。可不快乎。然则犹胜无知鸟空盲禅。宁不贤於终日虚谈戏笑之徒。但懒惰无心而已。苟能用力勤学。而不达者。未之有也。
　　言外书者。韦陀典籍及诸家文书篇集等。误人之虚谈也。故法华经云。及造世俗文笔赞咏外书。如是之人。皆勿亲近。又大论云。习外典者。如以刀割泥。泥无所成。而刀日损。又云。读外典者。如视日光。令人眼暗。止观辅行记云。读春秋。诵左传。终朝心游战阵。口演诈谋。助佛法者远矣(云云)。如庄老孔孟之道。虽非究竟之辞。而文弘仁义。故为新学入道之门。亦可时览。何以故。毗奈耶中云。佛听比丘学外论。於一日分三。初中二分。读诵佛经。晚读外书。故祇洹中有书院。置大千界内文书。佛听比丘遍读。为降外道故。不许依其见解。又不得为好而废道业。
　　言目不视女人者。女人是世出世间障生之本。世间障者。在天子位。由之而乱其国。公卿大夫。由之而不能治其家。士庶人民。由之而失其身。况欲出世者。可不畏慎。又众生烦恼贪欲为本。若见女色。淫心忽生。炽不可禁。由兹作诸方便。遂得犯触。一触然后。心不厌足。无有退舍。如蛾赴火。不可禁制。亦如铁锤。投於淤泥。永无出期。一切患难由之而生。於无量劫。轮回生死。未有入道之门。是以我佛如来。诸经教中。苦切诃之。历代诸祖论传记章亦复如是。华严经中。威德主太子。诃论最切。是故欲渡爱河。应须远离一切女人。若有因缘。不得已而见之。则如见毒蛇。犹避火坑。昔清凉祖师隔帐看母。况诸女人而直见之乎。
　　昼卧者。诸放逸中。甚不可也。如来诫诸比丘。夜亦不卧。何况昼卧。世间之道亦不宜也。故仲尼诃宰予曰。朽木不可雕也(云云)。若有疾病须卧。则当右胁着地。不得尸卧。余食者。如来初制比丘。一日一食。后罗睺罗幼少出家。饥而啼之。佛为止啼。且许朝粥。后世比丘见此开门。朝粥中食。以为恒式。是以此两时外。皆为余食。若失朝中。非时得食。不食则佳。食亦无妨。何者。饥羸无力。则道业难成故。止观论云。食不节。易成病。又博物志云。杂食者。百疾妖邪之所锺。食逾少。心逾明。食逾多。身逾损。故食不过度。
　　寝不茵蓐者。凡修道人。不能成功者。专由眠魔之所逼恼。虽氷床雪被。不觉中来。令人无力。何况厚敷茵蓐。申脚大卧。则安得却之。所以眠熟惛沉。犹如死人。不知夜之旦日之暮。奚暇摄心做功乎。是故比丘卧眠之时。但横衣枕拳。勿得放恣。少时歇已。即起灌漱。随其所为。禅诵礼念而不失时。终身不已。然则虽未办道。名善士也。坐不背西者。昔新罗义湘祖师。专求安养。平生坐不背西。其门徒中。有一犯罪比丘。依法摈之。离群出去。游行他界。仰慕其师。造像负行。师闻之。召来告曰。汝若实忆我者。我一生来。坐不背西。像亦应尔。於是令像背西。而坐像自回身。向西而坐。师乃善之。赦罪还摄。是故求西应仰效之。
　　又若行时。但视地一心念佛而行。不得左右游目。令心散乱。如戏人行。况春夏秋三时。踏杀微虫。无端造罪可乎。又复与人语时。无得戏笑高声妄发。唯取其要。不须烦杂。故外典亦云。君子寡辞。如有所言。三思而后发。言无枝叶。
　　受嚫分三者。毗奈耶中云。若比丘受檀施。则须作三分。一上三宝。一与同行者及贫病人。一自受用。是则已具悲敬二心。能报檀恩。为真释子。
　　又比丘不得多畜长物。若多有财物。则日夜计算。或谋与利。或恐人盗。或恐王夺。或水火失。以此经怀少时不忘。奚暇念佛诵经乎。虽或诵念。异缘交杂。心不专一。功业不成可知。是以如来诫诸比丘。三衣之外。不畜余长。又不得多有眷属。未得道前。所有眷属。多损於己。都无小益。何者。憍瞋慢心。由兹而长。如是三心法中大障。是故经云。修心之士常乐远离。独处闲静。若要多畜。则成魔业。
　　言四事者。饮食衣服卧具医药也。其有施主。为求福故。减己养妻子之分。用施於僧。而僧若阙戒行威仪。又阙禅诵礼念。则所有信施。尚不能消。况云与福。是则当来必偿其债。可不惧哉。又偿债报恩事有多途。难可定说。今依经说。略示三等。谓轻重中。何谓为轻。若僧虽知因果而缺威仪。未能如法操心修行。与施主意乖。事不称理者。后作檀家奴婢仆从。为营家业。心无厌怠。何谓为中。若僧但口说因果。心不相符。於施者受者及所施物。横计自他。论说是非。不生一念报恩之心者。后作驼驴牛马。牵车耕田。负载输运。饥渴鞭棰。不惮劳苦。何谓为重。若僧不知因果。恒起贪心。其有施主。虽给千财。具陈百味种种供养。不以为足。如海纳流者。后作猪羊鹅鸭。以身供喰。是为三等报施主恩。如是偿债。非止一生。随其受恩多少次近。历二生三生乃至十生百千万生。不可定论。如斯因果。若形影相从。必不毫差。如云光法师未免牛报。新罗比丘化为树茸。如是现验不可殚记。具如珠琳传及李诡祖传。是以涅盘梵网等经中。佛诫诸菩萨云。宁以百千刀枪。斩刺其身。终不破戒之身。受信心檀越所施衣服。宁百千劫吞热铁丸。终不以破戒之口受信心檀越所施饮食。於戏。若睹是诫。则如我等无戒秃人。可得放虑恣情。任受信施乎。是以须当食时。量彼来处。忖己德行全缺应供。防心离过贪等为宗。正事良药为疗形枯。为成道业应受此食。复作是念。我口如灶。栴檀粪秽。随得而烧。不得欣厌精粗。故长芦和尚云。饮食之侈不除。解脱之期安在。又於衣服。作是念言。但要掩其丑形。非是严身为美。何必取其细轻。而自舍於粗重。是以上根志道之士。忘其身口之资。唯煮藜以充饥。又细草而蔽质。中者常行乞食。衣唯百衲三衣。下流不得如然。必借檀缘而活。然彼檀恩莫重。应须节量受之。蔬粝之食难消。不得全供玉粒。大布之衣亦好。何须绢帛绫罗。何者。旨味珍羞促其寿。价高华服损其福。寿福若未完。则道业焉能就乎。故我能仁大觉。舍金轮而入山。食止一麦一麻。衣是鹿皮粗布。如是难行苦行。乃成无上菩提。普告新学诸生。仰慕本师高节。勿着身口之养。勤修定慧之功。早登解脱之门。先济受恩之者。是曰知恩而报。何忧偿债之劳。
　　如上许多事　　散在诸经论　　今集成略颂　　一代义锺兹　　如海一滴水　　具含百川味　　一尝知众味　　诸生莫轻忽
　　今无寄也。虽沾僧品。推其所行。则戒品也盖阙。禅定也盖阙。诵念也盖阙。礼忏也盖阙。布施也盖阙。乃至小善。无一修之。凡有诸恶。无一不造。何不愧於佛天乎。净名云。自疾不能救。而能救诸疾人。若观斯语。则匿己过。而欲改他过者。亦可愧人欤。然今但取自未得度先度他之义耳。愚游诸山野。及至都城。而遍阅祝发被缁者。多於竹苇。除中上者。其余下愚之辈。所行之业。良可耻之。或有比丘。世俗文书尚不能知。况云解佛经义乎。无宿福故。今则乏短。资生艰难。虑其养身口之费。假凭佛事。双双伍伍。绕村随户。区区乞丐。但怀多取。岂念福他。既聚集已。互用无度。谓营胜事(成饿鬼业)。或有比丘。粗记文字。但得一经二经。随文读诵。昧其义趣。又不闻见释尊一代起尽之事。自谓法师。不净说法。诳惑众人。滥受信施。无有惭愧(成旁生业)。或有假名禅和子。袈裟衲衣藜杖瓢钵。外似忘机。内无实德。未遂禅功。但执古人公案。非诃大乘经典(成阿鼻业)。或有依禅附教出家学道者。才预门庭。未穷禅教深奥之旨。各生妄执。更相破毁(成诤论地狱业)。或有比丘。违佛禁法。经纪息利。多有财产。或附王公大臣之势。自恃富强。陵他贫弱。贪淫嗜酒。或赞咏外书。朋伴俗人。更相唱和。或乐杂戏围[其/水]博奕琴瑟箫笛诸不善法。如是恣情。无恶不造(成三途业)。呜呼。是等岂曰不知善恶业报。利养心强。故任为之。外书亦曰刑故无少。胡不惧之。是以处山野。而未免农樵之诮。游城隍而多为卿士之讥。由是之故。令法危之。不可忍睨也。夫法不自弘。弘之在人。人若不能。法宁久住。昔者魏帝破灭大法者。盖以其时沙门违佛戒律。多行放逸故也。此则自召其殃。然后王乃加之耳。可不鉴焉。观今之势。几乎彼世。危哉危哉。小僧虽不敏也。将恐将惧。发此狂言。请诸仁者。勿谓狂人之语。不足为信。睹彼明鉴。各秉其志。袽窒法般度生死海。度己度他。展转相承。令法不坠。则其利博哉。且古之人。重法而不取人。如天帝拜畜为师。雪山从鬼请偈。若一言一句有益於己。师之过恶。何有於我哉。如臭囊中金。不以囊臭而弃其金。况今之所录。非从臆说。皆佛祖言。来者详之。外传云。知凤一毛足矣。知锦一文备焉。又云。合抱之木。起於毫末。千里之行。始於足下。学佛者亦然。若览此颂。则已染指於一代之教。亦始足於五位之行。智者在兹念兹。毋轻毋忽。

　　释迦如来行迹颂卷下(终)


　　天台始祖龙树大士云。有闻无智慧。亦不知实相。譬如大暗中。有目无所见。有慧无多闻。亦不知实相。譬如大明中。有灯无所照。有闻有智慧。是所说应受。无闻无智慧。是名人身牛。今有浮庵长老无寄。早投於白莲社第四世真净国师之嫡嗣释教都僧统觉海圆明佛印静照大禅师。而安堂下。落发披缁。法名云默。学通一家文义。赴於选席。中上上科。得窟嵓住持之名。高步名途。一旦唾弃。犹弊屣也。乃游历金刚五台等。名山胜地。竟到始兴山卓一庵而楼迟。以诵莲经。念弥陀画佛书经。为日用者。垂二十年矣。余力搜寻佛典祖文。撰述本师行迹颂并注。乃成两轴。以启童蒙。利莫广焉。噫娑婆世界成住坏空劫数长短。三界五趣寿福优劣苦乐差别。如来方便随类示现四土三身。五时说法年月次第。诸经部内半满偏圆本迹权实。乃至灭后遗法流行隆夷处近。及后进学者修行入道方便之规。如明镜当台。无一毫差。真可谓吾祖所云是所说应受者明矣。善哉未曾有也。其文辞之格。吾钦衽无间然矣。时天历三年庚午二月八日万德山白莲社沙门岂跋。
