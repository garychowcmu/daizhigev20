续藏经   释迦如来应化录
　明 宝成编集

　　释迦如来应化录目录

卷上之一
　　释迦垂迹　　最初因地　　买华供佛　　上托兜率　　瞿昙贵姓　　净饭圣王　　摩耶托梦　　树下诞生　　从园还城　　仙人占相　　大赦修福　　姨母养育　　往谒天祠　　园林嬉戏　　习学书数　　讲演武艺　　太子灌顶　　游观农务　　诸王捔力　　悉达纳妃　　五欲娱乐　　空声警策　　饭王应梦　　路逢老人　　道见病卧　　路睹死尸　　得遇沙门　　耶输应梦　　初启出家　　夜半踰城　　金刀落发　　车匿辞还　　车匿还宫　　诘问林仙　　劝请回宫　　调伏二仙　　六年苦行　　远饷资粮　　牧女乳糜　　禅河澡浴　　帝释献衣　　诣菩提场　　天人献草　　龙王赞叹　　坐菩提座　　魔王得梦　　魔子谏父　　魔女炫媚　　魔军拒战　　魔众拽鉼　　地神作证　　魔子忏悔　　菩萨降魔　　成等正觉

卷上之二
　　诸天赞贺　　华严大法　　观菩提树　　龙宫入定　　林间宴坐　　四王献钵　　二商奉食　　梵天劝请　　转妙法轮　　度富楼那　　仙人求度　　船师悔责　　耶舍得度　　降伏火龙　　急流分断　　弃除祭器　　竹园精舍　　领徒投佛　　迦叶求度　　假孕谤佛　　请佛还国　　认子释疑　　度弟难陀　　罗睺出家　　须达见佛

卷上之三
　　布金买地　　玉耶受训　　渔人求度　　月光谏父　　申日毒饭　　佛化无恼　　降伏六师　　持剑害佛　　佛救尼犍　　初建戒坛　　敷宣戒法　　姨母求度　　度跋陀女　　再还本国　　为王说法　　佛留影像　　度诸释种　　降伏毒龙　　化诸淫女　　阿难索乳　　调伏醉象　　张弓害佛　　佛化卢志　　贫公见佛　　老人出家　　丑女改容

卷下之一
　　夫人满愿　　鹦鹉请佛　　恶牛蒙度　　白狗吠佛　　火中取子　　见佛生信　　因妇得度　　盲儿见佛　　老婢得度　　劝亲请佛　　嘱儿饭佛　　贷钱办食　　老乞遇佛　　说苦佛来　　谈乐佛至　　祀天遇佛　　佛度屠儿　　度网渔人　　度捕猎人　　佛化丑儿　　救度贼人　　度除粪人　　施食缘起　　目连救母　　佛救婴儿　　金刚请食　　鬼母寻子　　小儿施土　　杨枝净水　　采华献佛　　燃灯不灭　　上幡供佛　　施衣得记　　衣救龙难　　说咒消灾　　证明说咒　　龙宫说法　　天龙云集　　佛赞地藏　　胜光问法　　维摩示疾　　文殊问疾　　金鼓忏悔　　楞伽说经　　圆觉三观　　楞严大定　　般若真空　　付嘱国王　　法华妙典　　饭王得病

卷下之二
　　佛还觐父　　殡送父王　　佛救释种　　为母说法　　最初造像　　浴佛形像　　姨母涅盘　　请佛入灭　　佛指移石　　嘱分舍利　　付嘱诸天　　付嘱龙王　　请佛住世　　天龙悲泣　　魔王说咒　　纯陀后供　　度须跋陀　　佛现金刚　　如来悬记　　最后垂训　　临终遗教　　茶毗法则　　造塔法式　　应尽还源　　双林入灭

卷下之三
　　金刚哀恋　　佛母得梦　　升天报母　　佛母散华　　佛从棺起　　金棺不动　　金棺自举　　佛现双足　　凡火不然　　圣火自焚　　均分舍利　　结集法藏　　育王起塔　　育王得珠　　迦叶付法　　迦叶入定　　商那受法　　鞠多筹算　　蜜多持幡　　马鸣辞屈　　龙树造论　　提婆凿眸　　天亲造论　　神僧应供　　十大明王　　变法诸天　　师子传法　　达磨西来

　　释迦如来应化录目录(终)

　　 

　　释迦如来应化录上(一)

　　　　报恩寺沙门　宝成　编集

　　释迦垂迹

　　释迦者。梵语也。华言能仁。即娑婆世界化佛之姓也。垂迹者。菩提之为极也。神妙寂通。圆智湛照。道绝形识之封。理显生灭之境。然释迦如来最初得佛之后。大悲利物。示有始终。圣人之利见於世也。则必有降本垂迹开迹显本之妙存焉。夫本者法身之谓也。迹者八相之谓也。由法身以垂八相。由八相以显法身。本迹相融。俱不可思议。岂实诞於王宫。宁真谢於双林。但愍群迷长寝。同归大觉缘来斯化。感至必应。若应而不生。谁能悟俗。化而无名。何以导世矣。是以标号释迦。名种剎利。体域中之尊。冠人天之秀。然后脱屣储王。真观道树。舍金轮而驭大千。明玉毫而制法界。今约如来因行。引经论叙圣源。用明法王一代化仪始终之义。此所以度众生之垂迹也。

　　最初因地

　　佛本行经云。我念往昔作转轮王。身值三十亿佛。同号释迦如来。值八亿佛。号然灯如来。值三亿佛。号弗沙如来。值九万佛。号迦叶如来。值六万佛。号灯明如来。曾供养一万八千佛。号娑罗王如来。又一万佛。号能度彼岸如来。又一万五千佛。号日如来。又二千佛。号憍陈如如来。又六千佛。号龙如来。又一千佛。号紫幢如来。又五百佛。号莲华上如来。又六十四佛。号螺髻如来。又一佛。号正行如来。又八千亿辟支佛。有一佛。号善恩如来。又一佛。号示诲幢如来。我於彼佛国中作轮王。名曰牢母。初发道心。种诸善根。昼夜精勤。发广大誓。愿於当来得作佛时。有诸众生。不孝父母。不敬沙门。不识家内亲疎尊卑。不信三世因缘业果。唯行贪欲瞋恚愚痴。具足十恶。怜愍彼等众生。说法教化作多利益。救护众生。慈悲拔济。令离诸苦。后供养燃灯佛。授记作佛。

　　买华供佛

　　因果经云。过去无数阿僧祇劫。有仙人善慧。时灯照王太子名普光。启父出家。成菩提道。善慧初与五百外道讲论义胜。各以银钱上之。与外道别当往然灯佛所欲施供养。见王青衣持七茎莲华过。追问此华卖否。答言当送王宫。欲以上佛。善慧即以五百银钱买五茎华以用供佛。青衣从命。并寄二华以献於佛。时王及大臣礼佛散华。华悉堕地。善慧五华皆住空中。化成华台。后散二华。住佛两边。佛赞善慧。汝过阿僧祇劫当得成佛。号释迦牟尼。善慧见地浊湿。即脱鹿皮衣以用布地。解发以覆之。待佛行过。佛记之曰。汝后作佛。当於五浊恶世度诸天人。时善慧求佛出家。佛言善来比丘。剃除须发。着袈裟衣。即成沙门。遂合掌以偈赞佛。今见世间导。令我开慧眼。为说清净法。去离一切着。今遇天人尊。我今得无生。愿将来获果。亦如两足尊。

　　上托兜率

　　佛本行集经云。尔时护明菩萨从迦叶佛所护持禁戒。梵行清净。命终之后。正念往生兜率陀天。而其一生补处菩萨多生此天。智慧满足。心生欢喜。在下诸天多有放逸。上界诸天禅定力多。寂定软弱。不求下生但受於乐。菩萨不然。但为教化天上诸天人故。生兜率天。诸天人众称为护明菩萨。既生天已。诸天宫殿光明照曜自然庄严。复有无量庄严之事。菩萨设见最胜最妙五欲之乐。心不迷惑。不曾忘失正念本缘。住兜率天满四千岁。为彼诸天显示法相。令其生厌。菩萨即以天眼遥观下界。人间众生造种种恶业。生老病死众苦逼迫。无解脱时。欲生人间拔济一切众生种种诸苦。为欲安乐诸众生故。为欲教化众生说种种法。是故我今即当下生人间。出家学道。成阿耨多罗三藐三菩提。转无上法轮。度诸众生。灭尽诸苦。成无上道。

　　瞿昙贵姓

　　释迦谱云。自劫初平等王至大茅草王子懿摩王。王逊位与弟。从婆罗门学。姓曰瞿昙。而受之言。当去王衣。如吾所服。受瞿昙姓。既入深山。形服殊异。无能识者。於甘蔗园以为精舍。时有盗贼从田园过。捕盗寻迹执小瞿昙。至令以木贯身射之。立以为标。血流於地。大瞿昙仙天眼见之。神足飞来。我徒何罪。酷乃是乎。取士中血以泥团之。持还精舍。左血着於左器之中。其右亦然。瞿昙仙人乃咒愿曰。若其至诚。愿天神有知。使血化成为人。却后十月。左即成男。右即成女。因名瞿昙。或名甘蔗。至师子颊王。生四太子。一名净饭。二名白饭。三名斛饭。四名甘露饭。印度旌姓有四。剎帝利王种。婆罗门净行种。吠奢商贾种。戍陀罗屠刽种。前二贵姓。后二贱姓。随时所尚。佛生其中。释迦出刚强之世。托王种以振威。净饭远祖。舍国修行。受瞿昙姓。世为贵种。

　　净饭圣王

　　因果经云。尔时善慧菩萨功行满足。位登十地。在一生补处。近一切种智。生兜率天。名圣善慧。为诸天主说一生补处之行。亦於十方国土现种种身。为诸众生随应说法。期运将至。当下作佛。现五种瑞。一者放大光明。二者大地十八相动。三者魔宫隐蔽。四者日月无光。五者天龙八部悉皆震动。又观五事。一者观诸众生缘熟。二者观时将至。三者观诸国土何国最胜。四者观诸种族何族尊贵。五者观过去因缘谁最真正应为父母。即自思惟。摩竭提国其母虽正。其父不真。和沙国受他节度。维耶离国多好斗诤。鏺树国举动皆妄。余国边地皆不应生。唯自维卫罗国於此三千大千世界。此阎浮提。最处其中。诸族种姓剎帝利第一。瞿昙苗裔。圣王之后。其净饭王於诸世间具足清净。性行仁贤。聪明智慧。夫妻真正。堪为父母。即当於彼王种中生。

　　摩耶托梦

　　因果经云。尔时善慧菩萨从兜率宫降神母胎。于时摩耶夫人於眠寤之际。见菩萨乘六牙白象腾空而来。从右胁入。身现於外。如处琉璃。夫人体安快乐。如服甘露。顾见自身如日月照。见此相已。廓然而觉。便至净饭王所白言。我於眠寤之际。梦见菩萨乘六牙白象来入我右胁。此何瑞相。时王即召善相婆罗门至。说夫人所梦有何凶吉。婆罗门占曰。夫人必怀太子。此善妙相。不可具说。今当为王略而言之。今此夫人必怀圣子。定能光显释种。降胎之时放大光明。诸天释梵执侍围绕。此相必是正觉之瑞。若不出家。为转轮圣王。王四天下。七宝自至。千子具足。时摩耶夫人自从菩萨处胎以来。每日精修六波罗蜜功行。天献饮食自然而至。不复乐於人间之味。三千大千世界六种震动。诸抱疾者皆悉除愈。百谷苗稼自然丰稔。国大安乐。

　　树下诞生

　　本行经云。摩耶圣母怀孕将满十月。垂欲生时。引诸婇女游岚毗尼园大吉祥地。安详徐步处处观看。园中有一大树。名波罗叉。柔软低垂。夫人即举右手攀彼树枝。遂生太子。放大光明。即时诸天世间悉皆遍照。时天帝释将天细妙憍尸迦衣裹於自手。承接太子。四大天王抱持太子向於母前。无人扶持。即行四方面各七步。举足出大莲华。观视四方。口自唱言。天上天下。惟吾独尊。一切世间诸天及人恭敬供养。地忽自然涌出二池。一冷一暖。清净香水。又虚空中九龙吐水。浴太子身。诸天音乐雨妙香华。供养太子。十方大地六种震动。一切众生皆受快乐。当此土周昭王二十四年甲寅岁四月八日。是日江河泛溢。山川宫殿震动。有五色光贯太微宫。王问群臣。太史苏由奏曰。西方有圣人生。却后千年教法来此。王令镌石埋於南郊志之。

　　从园还城

　　本行经云。有一大臣诣岚毗园外立。见一女人疾走而出。欢喜踊跃。见已报言。国太夫人产一太子。汝今可还向大王所。奏是喜事。大臣调马行疾如风。来见於王。先打欢喜之鼓。净饭王坐宝殿上。辅相大臣治理国政。忽闻欢喜鼓声。时王惊问。大臣答言。大王夫人生一太子。形似天人。身黄金色。放大光明。王闻是言。即往园中欲看太子。至彼园已。白夫人言。宜於太子住处作吉祥事。吾欲面见观视太子。时有女人抱持太子将诣王所。时净饭王自心思惟。太子入城作何辇舆。时毗首羯磨天化作七宝辇舆。四大天王各变其身。悉并年幼。头为螺髻。端正可喜。躬御太子宝舆而行。时净饭王令诸童子身着黄衣。左手执金瓶。右手持宝杖。在太子前翊从而行。复有无量诸天玉女各持诸天杂宝香炉。焚烧种种微妙之香供养太子。引道而行。

　　仙人占相

　　本行经云。尔时净饭王即召相师观占太子吉凶之相。诸相师等一心瞻看太子形容。各依先圣诸论答言。此太子者。有大盛德。今生王家。身有三十二相。於世间中则有二种。若在家受世乐者。则作转轮圣王。七宝具足。若舍王位出家学道。得成如来应正遍知。名称远闻充满世界。复有阿私陀仙至净饭王宫求见太子。大王慈恩。愿当示我。夫人手抱太子。令向仙人。仙人两手抱持太子安於顶上。复置膝上。即报王言。今此太子。身黄金色。头圆鼻直。足满臂长。犹如金像。备具三十二相八十种好。必定出家学道。得成阿耨多罗三藐三菩提。当转无上法轮。能於一切天人魔梵沙门婆罗门等阐扬正法。若闻法者皆得解脱。仙人言已作是思惟。今当有佛出兴於世。自恨衰老不值如来。常处长夜恒迷正法。於是悲啼懊恼歔欷哽咽。乘空而去。

　　大赦修福

　　佛本行集经云。尔时净饭王告诸群臣等。卿诸臣等。言为我太子。国内所有禁系囚徒皆悉放赦。令得解脱。乃至一切诸禽兽等亦并放舍。复告国师婆罗门言。若知所有精进诸婆罗门等。或百或千聚集之处。随意所须悉皆布施。所有天寺及神庙堂。皆令修治。依法祭祀。为我太子。令得大福。尔时国师婆罗门等即依王命。四方召得三万二千诸婆罗门。日别令入净饭王宫。所有资财悉持布施。满七日夜。所有功德回施太子。愿令增进。而说偈言。净饭王心大欢喜。以生福德太子故。一切群臣皆聚集。天下囚系普放恩。诞育既称适本心。殷重欲为作生法。持彼百千乳牛犊。皆金装角银饰蹄。年齿悉壮毛色鲜。各各从犊随其后。肤体充肥多乳汁。一头一捋得十升。更有无量种珍奇。钱财谷帛诸杂物。为令太子增益故。布施於彼婆罗门。

　　姨母养育

　　本行经云。尔时太子既以诞生适满七日。摩耶夫人其形羸瘦。遂便命终。即便往生忉利天上。在於天上思忆太子。与诸婇女左右围绕。各持天妙香华。从虚空下诣太子所。处处遍散渐到王宫。语净饭王言。我於往昔怀孕之时。满足十月受於快乐。我今得生天上。还受快乐。愿莫为我生大忧苦。即便隐身还彼天宫。时净饭王即将太子付嘱姨母摩诃波阇波提言。汝是太子姨母。应当养育。善须护持。应令增长。依时乳浴。又别拣取三十二女。令助养育。八女抱持。八女洗浴。八女令乳。八女戏弄。尔时姨母谨依王勑。不敢乖违。姨母养育太子。譬如日月。从初一日至十五日清净圆满。养育太子亦复如是。又复譬如尼拘陀树。得种好地而渐增长。后成大树。从其太子出生已来。净饭王家。一切财物金银珍宝牛羊象马。日日增长无所乏少。

　　往谒天祠

　　大庄严经云。菩萨生已。诸释眷属诣净饭王所白言。大王。今者可将太子谒於天庙。以祈终吉。王即许之。净饭王告摩诃波阇波提言。欲将太子往於天庙。并勑宫人并须严饰。以诸宝服庄严太子。时净饭王自将太子乘车而出。及诸大臣释氏眷属前后翊从。烧香散华满於街路。象马车乘无量军众执持幡盖。无数妓女鼓乐歌舞随从而行。无量诸天於虚空中散众天华。时净饭王威仪整肃诣於天庙。至天庙已。王自抱持太子入天庙中。足踰门阃。所有诸天形像皆从座起迎於太子。曲躬而立。时众会中百千天人皆大欢喜。迦毗罗国六种震动。诸天形像各现本形而说偈言。圣子如日月。亦复如溟海。而与须弥等。不宜恭敬我。福慧及威力。礼者获大利。若人去憍慢。生天证涅盘。太子示入天庙时。无量诸天人民发阿耨多罗三藐三菩提心。

　　园林嬉戏

　　本行经云。时净饭王为太子作众宝璎珞胜妙华鬘宝冠腰带庄严太子。时摩诃波阇波提怀抱太子安置膝上。坐宝辇中。无数童男童女皆以诸宝璎珞庄饰其身。手执诸华於前引导太子往诣园林。尔时释种亲族童子童女各持鹿车羊车。复持种种船舫。种种鼓乐箫笛琴瑟。牛羊狮象诸杂鸟形一切器仗列太子前。恣令嬉戏。复置羝羊真金为鞍。令太子乘园中游戏。彼诸童子亦乘羊车伴太子戏。童子童女各各欢笑。人人拍手歌舞叫啸。或复聚沙为塔散华礼拜。令其太子恣意嬉戏。具足八年如是娱乐。太子增长智慧。不似世之婴孩流涕不净。无有粪秽。亦不呱啼呻吟嚬缩。不饥不渴。诸母养育常生欢喜。时彼园内有一天神名曰离垢。然彼天神在於虚空隐其半身。即持种种天华散於太子顶上。姨母抱持太子坐宝车上。还其本宫。

　　习学书数

　　本行经云。净饭王知其太子年已八岁。而告群臣。卿等当知。访问国中智慧第一。堪为太子师者。教太子读书及余诸论。咸言有毗奢婆蜜多罗善知经论。堪教太子。诸释种童子亦随太子而学。太子将升学堂。毗奢婆密多罗遥见太子。遂起身顶礼。自觉差惭。见空中诸天神王守护护太子。以诸天华散太子上。太子既初入学。而问师言。教我梵书仙书。若此书凡有六十四种。未审尊师教我何书。是时毗奢婆密多罗问太子说是书名。遂怀私惭。折伏贡高我慢之心。向於太子前而说偈言。希有清净智慧人。善顺於诸世间法。自已通达一切论。复更来入我学堂。如是书名我未知。汝今悉皆诵持得。是为天人大尊道。今复更欲觅於师。尔时释种童子俱入学堂读书写字。太子威德力故。复有诸天神力加护。诸释童子皆悉通达书数经论。

　　讲演武艺

　　本行经云。时净饭王复集群臣。卿诸臣等。谁知何处有师。最能武艺。堪教太子。答言。羼提提婆堪教太子兵戎法式。其所解知凡有二十九种。悉皆通达。王造园苑。拟以游戏。提婆将引太子入园教戎技智。太子见已悉皆弃舍。我自解此。不须更学。提婆即教其余释种。太子於此一切诸技何假须教。复欲教习诸王要法。所谓天文．祭祀．占察．悬射．前事．谬语．知禽兽音．达於声论．造作诸技．因技报答．咒术．杂事十余种名。古先治化一切书典教於太子。及自他释亦如是教。又复世人积年累月所学问者。或成不成。彼等众技一切诸论。太子能於一时之中。及余释种。不须习学悉皆通达。一切自在。是时提婆即为太子而说偈言。汝於年幼时。安庠而学问。不用多功力。须臾而自解。於少日月学。胜他多年岁。所得诸技艺。成就悉过人。提婆惭耻。反礼太子。

　　太子灌顶

　　过去因果经云。尔时净饭王即会群臣。而共议言。太子今者年已长大。智慧勇徤皆悉具足。今宜应以四大海水灌太子顶。又复勑下余小国王。却后二月八日灌太子顶。皆可来集。至二月八日。诸余国王并及仙人婆罗门等皆悉云集。悬缯幡盖烧香散华。鸣钟击鼓作诸妓乐。以七宝器盛四海水。诸仙人众各各顶戴授婆罗门。如是乃至遍及诸臣。悉已顶戴传授与王。时王即以灌太子顶。以七宝印而用付之。又击大鼓高声唱言。今立萨婆悉达以为太子。尔时虚空天龙夜叉人非人等作天妓乐。异口同音赞言善哉。当於迦毗罗卫国立太子时。余八国王亦於是日同立太子。太子启王出游园苑。王即听许。群臣导从。游观田野。看诸耕人起大慈悲。即便思惟离诸爱欲。王闻此语心生忧恼。虑其出家。宜急婚娉以悦其意。更增妓女而娱乐之。

　　游观农务

　　普曜经云。尔时太子年遂长大。启於父王与群臣俱游於村落。观耕犂者勤劳执役。见地耕转。虫随土出。乌鸟寻啄。太子见已起慈悲心。哀嗟世间有如斯苦。匇匇不安人命其短。忧畏无量。日月流迈。出息不保就於后世。天人始终。三恶道苦不可称载。五趣生死轮转无际。沉没不觉痛苦难喻。又见园中有阎浮树。枝叶茂盛。在彼树下结加趺坐。一心禅思三昧正受。以为第一。五百神仙飞行虚空不能得过。时诸仙人即下住地。观见菩萨禅思坐定。叹未曾有。於时日照树曲。覆菩萨身。一切树木皆悉曲躬向於菩萨。群臣见已疾往启王。时王闻之前诣树下。即见太子威神吉祥巍巍无量。而说偈言。如火在山顶。如月在众星。现身树下禅。威光无不照。其初生之时。身自坐禅思。其身威神光。明彻普遍照。十方诸天人。因是得济度。即同太子严驾还宫。

　　诸王捔力

　　本行经云。净饭王与大臣娑呵提婆谕诸释种童子。武艺之中谁能最胜。於戏场中安施铁鼓。提婆达多射彻三鼓。难陀即射亦彻三鼓。有司进弓。太子试弓。以弓力弱。令取内库祖王所用良弓。太子牵挽平胸而射。一箭穿过七个铁鼓。其箭射达十拘卢奢。复更别立铁猪。太子一箭便穿七铁猪。彼箭入地即成一井。於今人民常称箭井。尔时诸天各将天华散太子前。帝释取箭上天起塔供养。时净饭王既见太子技能皆悉胜彼。敕取白象拟太子乘。提婆达多先入城。见此白象问言何往。答言拟太子乘。时提婆达多我慢兴盛。左手执鼻。右手筑额。一拳倒地遂即命终。塞彼城门往来不通。难陀次至。见象塞路。执彼象鼻牵离城门。太子见已。左手举象以右手承。从於虚空掷至城外一拘卢奢。而象堕地即成大坑。至今人民相传此处名为象坑。

　　悉达纳妃

　　因果经云。尔时净饭王集诸群臣而共议言。太子年已长大。宜应娶婚。诸臣答言。有释种婆罗门。名摩诃那摩。有女名耶输陀罗。颜容端正聪明智慧。贤德过人礼仪备具。有如是德。堪为太子妃。王言。若如卿仪便为纳之。王还宫内。即敕老成宫女。汝往摩诃那摩长者家瞻看其女容仪礼节如何。可停於彼十日。女受王敕往彼长者家瞻看此女。还答王言。观看此女容貌端正。威仪进止无与等者。王即遣人语摩诃那摩长者言。太子年长欲为纳妃。汝女善淑宜堪此举。时长者答使者言。谨奉敕旨。王即令诸大臣择取吉日。遣车具礼而往迎之。既至宫已。具足太子婚妠之礼。又复更增二妃。一名瞿夷。二名鹿野。并诸婇女娱乐太子。以有三妃造三时殿。尔时太子恒与其妃行住坐卧。无有世俗之意。於静夜中但修禅观。未尝与妃有夫妇之道。

　　五欲娱乐

　　本行经云。尔时净饭王为太子立三等宫。婇女三千侍御太子。第一宫婇女当於初夜。第二宫婇女於半夜时。第三宫婇女於后夜时。奉侍太子。时净饭王念阿私陀仙人所说。复置诸杂音乐各各千数。常於宫内昼夜不绝。太子在於婇女之中。受诸快乐。不须远涉出宫外游。时饭王为增太子诸功德故。建立苦行。断於一切诸邪恶法。行一切善。布施诸物。造众福业。备行苦行。以此善根回资太子。为令增长诸功德故。愿莫出家。太子在於父王宫内。唯独一人具足五欲。娱乐逍遥嬉戏自恣。足满十年不曾出家。净饭王於太子所住宫院周匝。别更造立子城。唯置一门。安施机发。开闭之时五百人扶持拥卫方得开阖。其门声动闻半由旬。内外悉罗壮士防守。身着铠甲禁卫宫闱。如是严紧恐畏太子舍离椒房踰越出家。自在娱乐不复游戏。

　　空声警策

　　本行经云。尔时虚空有一天子名曰作瓶。见是太子十年在宫受五欲乐。莫为贪着心醉荒迷情放盈溢。百年迅速时不待人。护明菩萨今须觉察。早应捐弃舍俗出家。我若不先为彼作於厌离之相。则彼耽湎未有醒悟发出家心。我今应当赞助其事。即於空中而说偈言。善哉仁者年盛时。宜速出家令满愿。应当利益天人等。五欲行者不可厌。没溺六尘境舍难。唯有出世行大智。乃能厌离此五欲。是故仁今可捐弃。众生多有烦恼患。仁当为作大医师。说妙种种法药王。速疾将向涅盘岸。无明黑暗所障蔽。诸见罗网种种缠。速然智慧大明灯。早使天人得净眼。空中天子说此偈已。威神感动发劝因缘。复以太子宿世善根福德力故。令彼居中婇女所作音声。不顺五欲之事。唯传涅盘住持信解微妙诸法之声。欲令太子厌离世间。心生觉悟。

　　饭王应梦

　　本行经云。尔时作瓶天子以神通力。欲令太子发出家心。即於其夜与净饭王七种梦相。一梦帝释幢从东门出。二梦太子乘大白象城南门出。三梦太子驾驷马车城西门出。四梦杂宝庄严大轮城北门出。五梦太子在城中央大街。手执一搥挝打大鼓。六梦太子坐高楼上散施珍宝。四方诸人来将宝去。七梦城外不远有於六人举声大哭宛转於地。王梦是相。心大惶怖。明日召占梦师说如上梦。答言不知。王复忧愁。时作瓶天化婆罗门。言善能解梦。大王召入说七种梦。婆罗门言。第一太子出家瑞相。第二证果相。第三得四无畏相。第四成佛相。第五转法轮相。第六三十七品法宝相。第七外道六师忧恼相。化人为王详说梦已。白言。大王当生欢喜。勿怀恐怖忧愁不乐。大王闻已。重增太子五欲之具。令太子爱恋不乐出家。免吾忧念使我安乐。

　　路逢老人

　　本行经云。尔时作瓶天子欲令太子出向园林。观看好恶发厌离心。渐教舍离於彼五欲。赞叹园林甚可爱乐。太子闻已发心。令速严饰庄校好车。於彼园林观看游玩。驭者奏净饭王。王出敕令悉遣洒扫。尔时太子登上宝车。从城东门而出。作瓶天子变身化作一老弊人。伛偻低头须鬓如雪。四肢颤掉行步不安。唯仰杖力。如是相貌。在太子前顺路而行。太子见彼老人身体极瘦衰相。即问驭者此是何人。驭者白太子言此是老人。太子复问何者名老。驭者答言。凡名老者。为诸衰耄所逼。诸根渐败无所觉知。非朝即夕其命将终。太子复问。我今此身亦当如是受老相耶。答言。太子。贵贱虽殊。凡是有生悉皆有老。即今人身具有如是老相。但未现耳。太子复言。我今不向园林游戏。宜速回驾。还入宫中心自思惟。作何方便得免衰老之相出家学道。

　　道见病卧

　　本行经云。尔时作瓶天子复见思惟。菩萨在彼宫内着於五欲。放逸情荡已经多时。世间无常盛年易失。应当早舍宫内出家。使其觉悟令速厌离。菩萨宿福因缘。忽然发心欲出游戏。太子即召驭者言。庄严好车出城游玩。太子乘车从城南门出渐向园林。作瓶天子於太子前路化作一病患人。身体羸瘦面色痿黄。喘气微弱命在须臾。太子见病人已。问驭者言此是何人。驭者报言此是病人。复问何名病人。答曰。此人不善安隐。威德已尽。困笃无力。死时将至无处归依。此人不久自应命终。欲得求活无有是处。复问为独此人为当一切。答言。非独此人。一切天人皆悉未免。太子告言。若我此身不脱是病。难得度者。我今不假园林游戏。即勒回车而还宫中。静坐思惟一心系念。净饭王闻已。忆阿私陀仙受记之语决定真实。太子莫复舍我出家。

　　路睹死尸

　　本行经云。时作瓶天子复发是念。菩萨宫内极意欢娱。我今可为厌离五欲早令出家。令从宫内向彼园林。是时太子谓善驭者。汝可速驾驷马宝车我欲出城诣园游戏。太子坐车从城西门出向於外观看园林。作瓶天子於太子前。化作一尸在於路上。太子见之心怀惨恻。谓驭者言。此是阿谁卧於路上。驭者答言此名死尸。太子复问驭者死尸是何。驭者报言。太子。此人已舍世间之命。无有威德。今同木石。捐舍亲族一切识知。唯独精神自向彼世。从今已后不复更见父母兄弟妻子眷属。如是眷属生死别离更无重见。故名死尸。复问驭者我亦有此死否。驭者报言。太子尊身於此死法亦未免脱。一切世间之人无分贵贱不择贤愚皆不免死。太子闻已情思不悦。回驾还宫。端坐思惟默然系念。人人贵贱受福若尽。无常至时皆无有异也。

　　得遇沙门

　　大庄严经云。尔时太子召驭者言。今日欲往园林游玩汝可严驾。驭者奏王。王谓驭者曰。太子前出三门。见老病死愁忧不乐。今日宜令从北门出。严饰道路香华幡盖倍胜於前。太子与诸官属前后道从出城北门。尔时净居天化作比丘。着坏色衣剃除须发。手持锡杖徐步而行。形貌端严威仪整肃。太子遥见问是何人。时净居天以神通力。令彼驭者报太子言。如是名为出家人也。太子即便下车作礼。因而问之。夫出家者何所利益。比丘答言。我见在家生老病死一切无常。皆是败坏不安之法。故舍亲族处於空闲。勤求方便得免斯苦。我所修习无漏圣道。行於正法调伏诸根。起大慈悲能施无畏。心行平等护念众生。不染世间永得解脱。是故名为出家之法。太子闻已深生欢喜。天人之中唯此为上。我当决定修学此道。既见是已登驾而还。

　　耶输应梦

　　本行经云。时太子妃耶输陀罗。即於是夜便觉有娠。尔时其夜疲极睡眠。卧梦见有二十种可畏之事。忽然惊起报太子言。梦见大地周匝震动。有帝释幢崩倒於地。天上星宿悉皆堕落。最大伞盖车匿持去。我头仿髻刀截而去。我身璎珞为水所漂。我之身形渐成丑陋。我身手足自然堕落。我此身形忽然赤露。我所坐床自塌於地。我眠卧床四脚摧折。众宝大山崩颓堕地。宫内大树被风吹倒。明月团圆忽然而没。红日照明忽然黑暗。宫城矩火出向城外。护城之神忽然啼哭。迦毗罗城忽为旷野。园林华果并皆凋落。防御壮士交横驰走。白言太子。我见如是二十种恶梦。心大恐怖惊疑不安。为复我身寿命欲尽。为共太子恩爱别离。太子闻是语已自心思惟。我今不久舍世出家。复慰谕耶输言。汝见如是恶梦不须怀忧。但当安隐无复烦恼。

　　初启出家

　　庄严经云。菩萨於静夜中作是思惟。若不启父王私自出家。违於教法不顺俗理。从其所住。诣父王宫。放大光明长跪合掌白父王言。愿欲出家。王闻此言涕泣不许。重白父言。有四种愿当断出家。一愿不老。二恒少壮。三常无病。四恒不死。王即告言。此愿甚难。诸仙世人谁免老死。王召亲族而作是言。太子昨夜来请出家。我若许之国无继嗣。作何方便令其息心。诸族白言。我等当共守护太子。太子何力能强出家。王勑亲族城东门外置其五百释种童子。英威勇徤制胜无前。一一童子有五百辆斗战之车以为严卫。五百力士执戟於前。南西北门如上所说。於其城上周匝分布五百壮士。擐甲持矛昼夜巡警无暂休息。国大夫人波阇波提於王宫内集诸[女*采]女。自从今夜无令眠睡。尸牗重关坚持锁钥。守护太子莫生怠慢。勿使出家悉无依怙。

　　夜半踰城

　　庄严经云。尔时菩萨於音乐殿中端坐思惟。过去诸佛皆发四种大愿。一者愿我未来自证法性。於法自在得为法王。以精进智救拔三界爱缚苦恼众生。二者有诸众生婴此生死黑暗稠林。患彼愚痴无明翳目。以空无相无愿为灯为药。破诸暗惑除其重障。成就如是方便智门。三者有诸众生竖高慢幢起我我所。心想倒见虚妄执着。为说正法令其悟解。四者见诸众生处不寂静。三世流转如旋火轮。亦如团丝自缠自缚。为彼说法令得解缚。太子语车匿言。汝可鞁乾陟来。车匿答言。今始半夜何用鞁马。太子复言。我今出家莫违我意。净居诸天令彼军士婇女悉皆昏睡都无觉知。车匿即鞁马毕。太子乘已初举步时。大地六种震动升空而去。四大天王棒承马足。梵王帝释翊从引路。至彼往古跋伽仙人苦行林中。即便下马端然而坐。

　　金刀落发

　　庄严经云。菩萨作是思惟。若不剃除须发非出家法。乃取金刀即自剃发而发愿言。愿断一切烦恼及以习障。时天帝释即以天衣於空取发还天供养。菩萨自观身上犹着宝衣。即作念言。出家之服不当如是。时净居天化作猎师。身着袈裟手持弓箭默然而住。语猎者言。汝所着者乃是往古诸佛之服。云何着此而为罪耶。猎者言。我着此衣以捕群鹿。鹿见此服而不避我。方得杀之。菩萨言。汝着袈裟专为杀害。我今若得惟求解脱。我今与汝憍奢耶衣。汝可与我粗弊衣服。是时猎者即脱袈裟授与菩萨。菩萨于时心生欢喜。即便与彼憍奢耶衣。时净居天以神通力忽现本形。飞上虚空还至梵天。菩萨见已。於此袈裟倍生殷重。于时菩萨身着袈裟仪容改变。作如是言。我今始名真出家也。於是安详徐步至彼跋渠仙人苦行林中。一心求道矣。

　　车匿辞还

　　庄严经云。时太子至山林已。慰轮车匿。世间之人或有心从而形不随。或有形随而心不从。汝今心形皆悉随我。世间之人见富贵者竞来奉事。现贫贱者弃而远之。我今舍国来至於此。惟汝一人独能随我。我今既得至闲旷处。即自解衣取庄严具还於宫中。奉上父王作如是言。太子今者於世间法无复希求。不为生天受五欲乐。亦非不孝。亦无嗔忿慊恨之心。但见世间众生迷於正路没在生死。为欲拔济众生故出家耳。惟愿父王勿生忧虑。若谓我今年少未应出家。汝以我言方便谘启。生老病死岂有定时。人虽少盛谁能独免。又脱诸余严身之服与耶输陀罗言。人生於世爱必别离。我今为断此诸苦故出家学道。勿以恋着横生忧愁。及语宫中诸婇女等并告释种童子。我今欲破无明网故愿成正觉。所为事毕当还相见。事匿涕泣而回。

　　车匿还宫

　　庄严经云。是时车匿牵其白马并赍璎珞诸庄严具将入王宫。其马嘶声闻於宫内。摩诃波阇波提及耶轮陀罗并诸采女皆来聚集。共相谓言。将非太子回还宫耶。车匿入宫门已。姨母及妃并诸采女惟见车匿不见太子。同时啼哭。即问太子今在何处。汝独回归。车匿答言。太子弃舍五欲。为求道故。在彼山林着坏色衣。剃除须发。姨母闻已放声大哭。责车匿言。我今何负於汝。取我圣子送彼山。林猛兽毒虫甚可怖畏。而今独住将何所依。车匿言。太子付我白马及诸宝贝。令我速还。太子烛我。汝到宫时拜上姨母。殷勤劝谕莫生忧念。住此不久得成正觉还当相见。耶输陀罗责车匿言。汝今何故损害於我。车匿答言。但以诸天神力。使守卫之人咸皆熟睡无所觉知。太子出宫如日升天放大光明。诸天捧承马足而去。非于车匿之事也。

　　诘问林仙

　　因果经云。尔时太子至跋伽仙人林中。鸟兽瞩目。仙人遥见太子。谓是天神。与诸徒众迎太子坐。太子观察仙人之行。或披软草或披树叶以为衣服。或食草木花果。或一日一食。二日一食。三日一食。或事水火。或奉日月。或翘一足。或卧尘土荆棘。或卧水火之侧。太子问其所由。仙人答言为欲生天。太子告仙人言。诸天虽乐。福尽则坠。轮回六道终为苦聚。我今学道为断苦本。太子与诸仙人设此议论。言语往复及至日暮。太子即便停彼一宿。明旦辞去。有一仙人善知相法。语众人言。今此仁者诸相具足。必当得於一切种智。为天人师。我等所学道异。不敢相留。仁者若去。可向北行。彼有大仙名阿罗逻迦兰。仁者可往就其讲论。我观仁者亦当不必住於彼论。於是太子即便北行。诸仙人众见太子去。心怀懊恼。合掌相送。极望绝视然后乃还。

　　劝请回宫

　　因果经云。时净饭王遣太子师及以大臣至跋伽仙人苦行林中。问於仙人。太子出家学道。曾至此林否。大仙答曰。有一童子共我议论。今诣阿罗逻伽仙人处。师别即往彼仙人所。果见太子。师即白太子言。大王久知太子深乐出家。此意难回。然王於太子恩爱情深。愿请回驾还返宫中。不令太子全弃道业。静心之处何必山林。太子答言。我岂不知恩爱情深。但畏生老病死之苦。为断除故是以来此。我今修道终不回还。师自思惟。奉受王使来请太子。而复不能转太子意。徘徊路侧不能自返。互相议言。既为王使而无力效。今者空归云何奉答。我等当留所从五人。聪明智慧心意柔软为性忠直。密令伺察看其进止守护给侍。语憍阵如。汝等五人悉能住在此否。五人答曰。善哉依命当密守护。师及大臣辞别太子。悲泣而回。

　　调伏二仙

　　因果经云。太子至阿罗逻所。太子问言。生死根本云何断之。仙人答曰。持戒忍辱修习禅定。有觉有观得初禅。除觉观定生入喜心得二禅。舍喜心得正念具乐根得三禅。除苦乐得净念入舍根得四禅。获无想报。太子复问。非想非非想处为有我耶。为无我耶。若言无我。不应言非想非非想。若言有我。我为有知。我为无知。我若无知则同草木。我若有知则有攀缘。既有攀缘则有染着。故非解脱。汝以尽於粗结而不自知细结犹存。以是之故谓为究竟。细结滋长复受下生。以此因故非度彼岸。若能除我及以我想。一切尽舍。是则名为直解脱也。仙人默然心自思惟。太子所说其为微妙。于时太子为求胜法辞别而去。仙人白言。汝若成道愿先度我。太子答言善哉。次至迦兰所住之处。论议问答亦复如是。太子即便辞去。仙人奉送绝视方还。

　　六年苦行

　　普曜经云。尔时太子作是思惟。六年之中示大勤苦精进之行。因是现行四禅。数出入息。令其意解无想不念。无所希望在。所至凑心无所倚。欲现世间开化外学若干品业。训诲诸天示其罪福。外学异术计死断绝神无所生。或言有常云无罪福。为分别说功福之报。现身口意当行清净。日服一麻一麦。六年之中修立难行勤苦之行。宿命不债。六年之中结加趺坐。威仪进止未尝有缺。亦无覆盖。不避风雨不起经行。大小便利亦不屈伸。亦不倾侧身不倚卧。春夏秋冬巍然端坐。值有众难未曾举丰以自蔽障。诸根不乱。目不邪视心不恐怖。鹊巢树上抱卵哺雏。粪污其身亦不弃去。天龙八部目自睹见。菩萨功勋道德巍巍。来往其边供养奉事。太子定坐六年现勤苦行。教授开化天人立之三乘。以是之故坐六年耳。成无上道广度众生。

　　远饷资粮

　　因果经云。太子至伽阇山苦行林中求正真道。日食一麻一麦修其苦行。憍阵如等亦修苦行供奉太子。既见此已即遣一人还白王师。具说太子所修行事。王师即往王所说如上事。尔时净饭王闻此语已。心大烦恼举身颤掉。语王师言。太子遂舍转轮王位。并父母亲族恩爱之情。远去深山修其苦行。我今薄福失此之子。复以使人所言。向波阇波提及耶输陀罗而为说之。时净饭王与姨母及耶输。各严五百车乘。资粮之物。令车匿送与太子。随时供养勿使乏少。车匿领车疾速而去。至彼见太子形容消瘦。衔泣而言。大王忆念太子。遣我送此资粮远饷。太子答言。我违父母及舍国土。远来在此为求至道。云何当复受此饷耶。车匿闻已心自思惟。太子今者既不肯受。我当别觅一人领资粮车仍还王所。我住於此奉侍太子不离左右。

　　牧女乳糜

　　因果经云。尔时太予心自思惟。我今於伽阇山示修苦行。日食一麻一麦身形消瘦有若枯木。修其苦行今满六年。我若复以此羸身而取道者。彼诸外道当言自饿是般涅盘因。我今虽复如是节节而有那罗延力。亦不以此而取道果。我当受食然后度生。作是念已。至尼莲河侧露地而坐。时彼林外有二牧牛女人。一名难陀。一名波罗。时净居天劝牧女言。太子今在林中。汝可供养。女人闻已心大欢喜。即择肥壮牸牛入河洗浴亲手自取淳乳。如法煎煮。即取乳糜盛满金钵至太子所。头面礼足而以奉献。太子即便受彼女施而咒愿之。今所施食。欲令食者得充气力。当使施者。得色得力得舍得喜。安乐无病终保年寿智慧具足。即复作如是言。我为度脱诸众生故而受此食。咒愿讫已即受食之。身体光悦气力充足堪受菩提。

　　禅河澡浴

　　庄严经云。尔时菩萨复作是念。六年勤苦衣服弊坏。於尸陀林下见有破粪扫衣将欲取之。於时地神告虚空神言。释种太子舍轮王位。拾是所弃粪扫之衣。虚空之神闻已告三十三天。乃至传闻阿迦尼咤天。菩萨手持粪扫之衣。作如是言。何处有水洗浣是衣。有一天神以手指地遂成一池。又念何处有石浣衣。时天帝释即以方石安处池畔。菩萨见石遂洗浣衣。帝释白言。我当为菩萨洗浣此衣。惟愿听许。菩萨欲使将来诸比丘众不令他人洗浣衣故。不与帝释洗浣。即便自洗浣衣已讫。入池澡浴。是时魔王波旬变其池岸极令高峻。池边有树名阿斯那。是时树神按树令低。菩萨攀枝得上河岸。菩萨澡浴之时。诸天散花遍满河岸。菩萨浴竟。诸天竞取此水将还天宫池中。水族饮其水已得生天上。菩萨为利益故度脱水族示现澡浴。

　　帝释献衣

　　庄严经云。尔时太子至尼连河。洗浣故衣入水浴已。河边有一大树。於彼树下自纳故衣。时净居天子名无垢光。将沙门应量袈裟供养菩萨。於是菩萨即受着之。时聚落神告善生女。汝宜营办美食供养菩萨。时善生女即以金钵盛满乳糜持以奉献。菩萨受之。时河中有一龙妃名尼连茶耶。从地涌出。手执庄严微妙宝座奉献菩萨。菩萨受已即坐其上。取彼善生女所献乳糜。如意饱食净尽无余。菩萨食於乳糜。身体相好平复如本。即以金钵掷致河中。是时龙王生大欢喜。收取金钵宫中供养。时释提桓因即变其形为金翅鸟。从彼龙王夺取金钵。将还本宫起塔供养。尔时菩萨从座而起。龙妃还持所献床座归於本宫起塔供养。菩萨由福慧力故。食乳糜已。三十二相八十种好圆光一寻转增赫奕。菩萨正念诣菩提场而取正觉。

　　诣菩提场

　　庄严经云。菩萨正念向菩提树。时有主风雨神。周遍洒扫尽令严净。菩萨身放无量光明。普遍振动无边剎土。复有无量诸天奏天妙乐。雨众天华遍覆其地。无量希有吉祥瑞相。菩萨将欲向菩提树。其夜大梵天王告诸梵众言。当知菩萨被精进甲。知慧坚固成就菩萨之行。通达波罗蜜门。於菩萨地得大自在。住於如来秘密之藏。超诸魔境。一切善法皆能自觉。不由他人而得觉悟。为诸如来大神通力之所护念。当为众生说解脱道。菩萨以如是等无量功德诣菩提场。为欲降伏众魔怨故。成阿耨多罗三藐三菩提。欲圆满十力．四无所畏．十八不共法。转正法轮故。为欲作大师子吼。施大法雨。令诸众生得满足故。令诸众生得清净法眼。令诸外道息诤论故。欲使本愿得圆满故。於一切法得自在故。不为世间八法所染。犹如莲花不着於水。

　　天人献草

　　本行经云。菩萨念言。我今至菩提场欲作何座。时净居天白言。大圣仁者。过去诸佛皆坐草座而取正觉。菩萨思惟。谁能与我如是之草。帝释天王即化其身为刈草人。不近不远右边而立刈取於草。其草青绿颜色犹如孔雀项毛柔软滑泽。而手触时犹如微细迦尸迦衣。色妙青香。菩萨见於彼人刈如是草。渐至人边宽缓问言。仁者汝何名字。其人答言我名吉祥。菩萨闻已心大欢喜。如是思惟。我今欲求吉祥。他人吉祥以名。吉祥在於我前。我今决当得证阿耨多罗三藐三菩提。如是思惟出妙音声。复语刈草之人。仁者汝能与我草否。彼人答言我能与之。即便刈草以奉菩萨。其草净妙。菩萨即取彼草一把手自执持。当时菩萨取草之时。其地六种震动。当是时。菩萨将此草安详徐步向於菩提树下。以为草座而取正觉。利益众生悉皆得度。

　　龙王赞叹

　　本行经云。菩萨持草行时。空中忽有青雀．拘翅罗鸟．孔雀．白鹤．迦陵频伽共命之鸟。数各五百右绕随飞。复有天子天女亦各五百。各执宝瓶散诸香华围绕而行。其地摇动。彼地有一龙王名曰迦茶。其龙长寿经历劫数。曾见往昔诸佛经过。又龙日月昼夜甚长。睡眠未久见大地动复闻震声。即便惊寤。从自宫殿即出观看。见自居处不远有一菩萨安详而行。龙王见其菩萨预知先瑞。犹如过去诸大菩萨发心欲向菩提树下一种无异。见是相已更无疑心。决定知此菩萨当证阿耨多罗三藐三菩提。尔时黑色龙王有一龙妃名曰金光。与诸龙女等各执诸妙香华杂色衣服宝幢幡盖种种珍宝奉上供养。作诸天乐其声微妙。歌咏赞叹合十指掌在菩萨前头面顶礼。菩萨语龙王言。如汝所说。我今必成阿耨多罗三藐三菩提广度众生。

　　坐菩提座

　　庄严经云。尔时菩萨向菩提场时。无量菩萨并诸天众。各各庄饰菩提之树。其菩提树高显殊特。百亿由旬七宝所成。有八万四千。一一皆愿菩萨坐其树下得成正觉。一一树下各随色类敷师子座。悉以众宝庄严。尔时菩萨示现取草周遍敷设。如师子王具足势力精进坚固。无诸过失。尊贵自在智慧觉悟有大名称。降伏众魔摧诸外道。具足如是种种功德。将证菩提而面向东。於净草上结加趺坐。端身正念发大誓言。我今若不证得无上菩提。宁可碎是身。终不起此座。尔时菩萨升菩提座。即证方广神通游戏首楞严定。得是定已。现身各各坐彼师子之座。一一身上皆具众妙相好庄严。其余菩萨并诸天人各各皆谓菩萨独坐其座。由定力故。能令地狱饿鬼阎罗王界及诸人天皆见菩萨坐菩提座。菩萨放大光明遍照十方诸佛剎土。

　　魔王得梦

　　本行经云。尔时菩萨从於眉间放白毫光。遍照魔王宫殿。翳彼诸魔之光。魔王波旬於睡眠中得三十二种恶梦。梦见宫殿震动忽然失火。墙壁颓落尽为瓦砾。尘土坌乱秽恶充满。象马倒死鸟羽毻落。泉水枯乾树木摧折。身体寒热面貌痿黄。咽喉乾燥喘息不停。衣裳垢腻天冠堕落。天主号哭魔军忧恼。魔子大叫魔民逃散。刀仗损失乐器破坏。左右远离朋友雠怨。玉女赤露诸女啼哭。心绪昏乱恐怖不乐。仙言不吉神唱不祥。诸方驰走无处自在。魔王得是不祥之梦。内怀恐惧心意不安。普唤至一切诸魔眷属皆令集聚。向说夜梦所见之事。我应不久必失此处。恐畏更有大福德人来生此处。即召地居诸天．诸魔兵众．诸龙夜叉八部等众而勑之言。今有释迦种姓之子欲取菩提。我等相共至於彼处。断其如此勇猛之心。勿令取证菩提。

　　魔子谏父

　　本行经云。尔时魔王长子商主白父王言。而今父王欲共悉达菩萨而作怨雠。唯恐后时悔无所及。魔王告子。咄汝小儿愚暗浅短。未曾知我变化神通。未曾睹我自在威力。商王答父言。儿非不知父王神通威力。但父王而未知悉达菩萨广大神通福德威力。然则父王至於彼边应当自见。魔王波旬不取其子之言。即召四种兵众。所谓象兵．马兵．车兵．步兵。百千万亿天神鬼兵。形容可畏。皆执弓箭刀剑器仗。擎山持杵作大威猛。魔王率领向菩提树下。魔王军众遥见菩萨坐师子座。不惊不怖不摇不动。身体赫弈犹如金山。放大光明不可譬喻。魔王军众悉皆退散。魔王见已心大恐怖。犹怀我慢不肯回还。复告军众莫惊莫怖莫畏莫走。此乃是我试彼心。看我今更慰喻彼看其起离菩提树下。不令菩萨在此菩提树下而成正觉也。

　　魔女妶媚

　　本行经云。魔王波旬不取长子商主谘谏。告诸女言。汝等诸女宜至彼释种子边。试观其心有欲情否。其诸魔女听王勑已。相与安详向菩萨所。於菩萨前示现种种妇女媚惑谄曲之事。复将香华散菩萨上。复以种种五欲之事劝请菩萨观看。其而观其心情为有欲心姿态。魔女见於菩萨深心寂定。本来清净无浊无垢。面目清净犹如莲华从水中出而不染着。如须弥山确然不动。善摄诸根调伏心意。彼等既见菩萨如是。皆生惭愧羞耻之心。诸魔女等善解女人幻惑之法。更加情态益显娇姿庄严其身。示现美妙音辞巧便来媚。菩萨答言。汝宿命有福受得天身。不念无常而作妖媚。形体虽好而心不正。汝辈故来乱人善意。非清净种。革囊盛秽。汝来何为。去。吾不用。今阿母等不安天上何为横来。佛指魔女变成老母。发白面皱不能自复。

　　魔军拒战

　　本行经云。时魔王言。此人不可以五欲惑之。更设美言慰喻令去。仁沙门释子自小来。未见战斗刀兵甚可怖畏。又仁莫共他作怨雠。贪嗔痴业。仁宜速去。菩萨谛观确然不从。既不动身亦不移坐。语魔王言。我今已坐金刚牢固结加趺坐。甚难破坏。魔王闻已发嗔恚言。率领四种兵众象马步车诸杂军等。幡旗麾纛羽盖旌旗。多诸夜叉悉食人肉善解神射。各把[革*昂]弓执持利箭槊矛剑戟刀棒金刚斗轮铁钺种种诸仗驾。千万亿象驼马车放大吼声。虚空充塞。复有无量诸龙各各皆乘大黑云队。放闪电雹雰霏乱下。时魔波旬手执利剑向菩萨言。截汝身体。菩萨答言。汝魔波旬及诸军众百千万亿悉如汝身。尽力来此。彼等皆不能动我一毛。况割身体作我障碍欲妨菩提。令我不得取阿耨多罗三藐三菩提。我终不起离於此处余树下坐。

　　魔众拽缾

　　杂宝藏经云。尔时如来在菩提树下巍然端坐。恶魔波旬将入十亿众欲来坏佛。至如来所而作是言。悉达太子汝独一身何能坐此。汝可起去。若不去者我捉汝脚掷着海外。佛言。我观世间无能掷我着海外者。佛告波旬。汝於前世但曾作一寺主。受一日八戒。布施辟支佛一钵之食。故生第六梵天为大魔王。而我於阿僧祗劫广修功德。供养无量诸佛。亦复供养声闻．缘觉之人不可计数。波旬言太子。汝道我昔一日持戒。施辟支佛食。信有真实。汝自道者谁为证知。佛即以手指地言。此地证我作是语。时一切大地六种震动。无量地神从地涌出。头面作礼胡跪合掌而白佛言。世尊。我为作证。如佛所说真实不虚。佛语波旬。汝今先能动此净瓶。然后可能掷我着於海外。时魔波旬及八十亿众尽其神力不能令动净瓶。魔王军众悉皆退散。

　　地神作证

　　本行经云。尔时菩萨即以右手指於地言。此地能生一切物。无有相。为平等行。此证明我终不虚。唯愿现前真实说。是时地神从於地下忽然踊出。胡跪合掌曲躬恭敬向菩萨言。最大丈夫。我证明汝。我知於汝。往昔世时千万亿劫施无遮会。作是语已其地遍及三千大千世界六种震动。犹如打钟震遍吼等具十八相。魔王军众皆悉退散。势屈不如各各奔走。自然恐怖不能安心。是时或象蹶倒驼马乏卧。或车脚折弓箭刀枪从於手中自然落地。坚固铠甲破碎损坏去离於身争竞逃窜。或覆其面踣地而眠。或走投山。或入地穴。皆失本心荒迷倒地。或有回心归依菩萨请乞救护养育於我。其有依倚於菩萨者。不失本心。时其波旬闻大地声。心大恐怖闷绝躄地不知东西。波旬唯闻空中而作是言。悉令灭尽莫放波旬。魔王军众竞共奔走。

　　魔子忏悔

　　本行经云。魔王波旬长子名曰商主。即以头面礼菩萨足。乞求忏悔白言。大善圣子愿听我父发落辞谢。凡愚浅短犹如小儿无有智慧。我今忽来恼乱圣子。将诸魔众现种种相恐怖圣子。我於已前曾谘父言。以中正心虽有智人善解诸术。犹尚不能降伏於彼悉达太子。况复我等。但愿圣子恕亮我父。我父无智不识道理。如是恐怖大圣王子。当何取生大圣王子。愿仁所誓早获成就。速证阿耨多罗三藐三菩提。尔时大梵天王释提桓因。无量无边诸余天等。遍满虚空。咸见菩萨降伏诸魔及魔军众。皆大欢喜。以欢喜心口唱是言。善哉希有。其声遍满四方虚空震声响彻。作天妓乐歌咏赞叹。复将诸天妙华以天旃檀细末之香散菩萨上。合十指掌顶礼菩萨。口作是言。今此圣者必证阿耨多罗三藐三菩提。魔子商主顶礼菩萨赞叹而去。

　　菩萨降魔

　　本行经云。菩萨思惟此魔波旬不受他谏。造种种事。菩萨语波旬言。我至菩提树下。将一把草铺已而坐。恐畏波旬成於怨雠。斗诤相竞造诸恶行无有善心。我今欲断怨雠欲灭恶业。汝若欲生怨恨之心。菩萨坐此树下将草作铺。着粪扫衣。汝心如是妬嫉此事。汝魔波旬且定汝意。我若成就阿耨多罗三藐三菩提。后取如是等一切诸事付烛於汝。愿汝回心生大欢喜。魔王波旬汝今心中亦有誓言。我等必当恐怖菩萨。今舍此座起走勿停。然我复有弘大誓愿。我今此身坐於此座。设有因缘於此坐处。身体碎坏犹如微尘寿命磨灭。若我不得阿耨多罗三藐三菩提。我身终不起於此处。魔王波旬如是次第我等当观。是谁勇猛誓愿力强。有能在先成就此愿。或我或魔及汝军众。若我福业善根力强。我应成就如此誓愿真实不虚。

　　成等正觉

　　普曜经云。菩萨坐於树下。已降魔怨成正真觉。建大法幢度脱三界。默坐树下示现四禅。为将来学修道径路。意已清净成一禅行。静然守一专心不移。成二禅行。已净见真成三禅行。心不依善亦不附恶。无苦乐志正在其中。寂然无变成四禅行。是谓无为。度世之道以弃恶本。无淫怒痴生死已除。种根已断。无余栽蘖。所作已成智慧已了。明星出时廓然大悟。得无上正真之道为最正觉。得佛十种力．四无所畏．十八之法。得佛道意。一切知见。是实微妙甚难得也。昔锭光佛时莂我为佛。名释迦文。今果得之。从无数劫勤苦所求。适今成耳。自念宿命诸所施为。道德慈孝仁义礼信中正守真虚心学圣柔弱净意。行六度无极布施．持戒．忍辱．精进．一心．智慧。行四等心慈悲喜护。方便随时。养育众生如爱赤子。承事诸佛积德无量。累劫勤苦功不唐捐。

　　释迦如来应化录上(一)
　　释迦如来应化录上(二)

　　　　报恩寺沙门　宝成　编集

　　诸天赞贺

　　普曜经云。於是欲界天王见於如来坐於树下。神通以达所愿具足。降魔怨敌竖大幢幡。无极大仁为大医王疗众疾患。无极师子若於恐惧衣毛不竖。调和心意灭除三垢成三达智。越於四海抳一道盖救护三界。清净梵志为弃众恶则为比丘。除诸愚冥何谓沙门。越於六径广学无限名曰博闻。德消尘劳成为勇猛度於彼岸。所谓力者。成十种力。具足法宝。见於如来坐於树下成无上道。於是净居诸天．梵迦夷天．善梵天．化自在天．无憍乐天．兜术天．焰摩天．忉利天及四天王。虚空大地神天供养世尊。普悉庄严一切天地。散华烧香竖诸幢幡。归命世尊以偈赞曰。坚固如金刚。志强不可毁。正使肌肉消。骨髓尽无余。若不成佛道。终不起于座。仁师子辞正。建誓立威神。余等诸天神。咸来得善利。乃使最尊人。靡所不照明。我等闻佛音。皆劝助佛道。

　　华严大法

　　佛华严经云。尔时如来始成正觉。在寂灭场与四十一位法身大士及宿世根熟天龙八部一时围绕如云笼月。是时如来现卢舍那身。说圆满修多罗。名为顿教。此经有七处九会三十九品。说世主妙严如来现相普贤三昧世界。成就华藏世界。毗卢遮那如来名号。四圣谛光明觉菩萨问明净行。贤首升须弥山山顶。偈赞十住梵行发心功德明法。升夜摩天。夜摩偈赞十行十无尽藏。升兜率天。兜率偈赞十回向．十地．十定．十通．十忍。阿僧祗寿量菩萨住处。佛不思议十身相海如来随好。普贤行如来出现离世间入法界等品。譬如日出先照高山。次照幽谷。乃至普照一切大地。但山有高下。照有先后。如来出现世间亦复如是。成就如是无量无边法界智光。先照菩萨。次照缘觉。次照声闻。次照决定善根众生。随机受化。然后普照一切众生。

　　观菩提树

　　庄严经云。世尊初成正觉。无量诸天皆悉称赞如来功德。尔时世尊观菩提树王目不暂舍。禅悦为食无余食想。不起于座经於七日。欲界色界诸天子等。手捧金盆各执宝瓶盛满香水来诣佛所。头面顶礼请如来澡浴。世尊受请浴已。诸天子等各各奉献天妙衣服。烧天妙香。散天妙华。供养如来。无量天龙人等各取如来澡浴之水以自洒身。皆发道意。诸天子等各还天宫。所将余水香气不灭。惟闻佛香不闻余香。心生欢喜发菩提心。时有天子名曰普华。白言世尊。世尊住何三昧。於七日中结加趺坐身心不动。佛言。如来以喜悦三昧为食而住。由此定力於七日中结加趺坐不起于座。为居此处断除无始无终生老病死。故於七日观树不起。至二七日周匝经行三千大千世界以为边际。至三七日观菩提树目不暂舍。断除生死得成佛道。

　　龙宫入定

　　本行经云。世尊向摩利支处而坐。时迦罗龙王复有目真邻陀龙王诣於佛所白言。我此宫殿已曾布施诸佛。今日世尊受我宫殿。怜愍我故少时住此。佛受而坐经於七日不起。时彼七日兴云注雨起大冷风雨不暂停。遂成寒冻。时诸龙王从宫殿出。以其大身七重围绕拥蔽佛身。复以七头垂世尊上作於大盖嶷然而住。莫令世尊身体寒冷风湿诸虫触世尊体。时龙王化作年少婆罗门身。在於佛前顶礼佛足而白佛言。我今不以恐怖娆乱如来。但恐世尊身有冷风尘触世尊体。思惟是事覆世尊身。尔时世尊告目真邻陀龙王言。汝大龙王来受三归并受五戒。汝当长夜得安乐故。时目真邻陀龙王即白佛。言如世尊勑不敢有违。其目真邻陀龙王即从佛所受三自归依。归依佛．归依法．归依僧。复受五戒。於世间中最初龙王而得度也。

　　林间宴坐

　　本行经云。尔时世尊於龙宫定起。有一天子神通自在。身出大色最胜光明照彼尼拘陀树。以天光明自照明朗。诣向佛所顶礼佛足即白佛言。我於往昔为牧羊子。当於世尊为菩萨时。在彼六年苦行之中。曾将乳汁净心供养奉上世尊。复折尼拘陀树枝为作荫凉。以此善根因缘即便命终。得生三十三天为大福德威力天子。我今得是果报。况今世尊得成无上菩提。唯愿世尊今当为我还彼树下受彼树荫随意安乐。邻愍於我。世尊听许。愿往昔日牧羊子之所尼拘陀树下加趺而坐。世尊往诣彼树下入定七日不动。以解脱力受安乐故。尔时世尊以过於彼七日之后。正念正知从三昧起。告天子言。汝天子来。可从我边受三自归并及五戒。汝当长夜得安乐故。而彼天子受佛勑已。即受三自归及受五戒已。时於世间最初天中成优婆塞。

　　四王献钵

　　本行经云。世尊思惟过去诸佛。皆悉持钵而受於食。时四天王各从四方持四金钵奉上世尊。世尊不受。将四银钵世尊不受。四颇棃钵而亦不受。四琉璃钵亦复不受。四玛瑙钵而亦不受。四砗磲钵亦复不受。时毗沙门天王告余天王言。我念往昔青色诸天将石钵来奉我等白言。今此石钵仁等可用受食而吃。复有一天子来白我言。慎勿於此石钵受食。宜应供养。比之如塔。当来有佛出世。号释迦牟尼。可将此钵持奉世尊。时四天王速疾还宫。各执石钵盛满天华以香涂钵来诣佛所。共将四钵奉佛。白言。唯愿世尊受此石钵。世尊复念。此四天王以信净心奉我四钵。我亦不合受持四钵。若受一人三人有恨。我今总受四王之钵。尔时世尊受四天王钵已。如是次第相重安置。左手受已右手按下。神通力故合成一钵。坚牢清净四际分明。

　　二商奉食

　　本行经云。北天竺有二商主。一名帝黎富婆。二名跋棃迦。驾五百牛车路经乳汁林不远而过。车牛皆不肯行。时守林神谓商主言。此处有佛始成正觉。汝今最宜在前将麨供养。商主世已即各将麨酪蜜和揣至世尊前。顶礼佛足白言。愿为我等受此麨酪蜜揣。世尊思惟。过去诸佛皆持钵器而受盛食。时四天王各持石钵奉上世尊可用受食。世尊受钵已。从二商主边受於麨酪蜜和之揣。即便咒愿如法而食。食已即告彼二商主言。来从我受归依佛．归依法．归依僧．复受五戒。当令汝等长夜安乐。获大善利。商主闻已即共白言。如佛圣教我等不违。即便共受三自归依并受五戒。於人世间最初得度。商主白佛。愿乞一物造塔供养。世尊即与二商佛身发爪而告之言。若见此物与我无异。商主受发爪已。顶礼世尊围绕三匝辞佛而去。

　　梵天劝请

　　庄严经云。尔时大梵天王与六十八拘胝梵众来诣佛所。顶礼佛足白言。世尊如来为诸众生求无上觉。今得成佛。惟愿世尊转於法轮。世尊默然。观察世间念言。我证寂静涅盘之法。为人演说。彼等皆不能了知。是故默然。时大梵天王及帝释天王乃至三十三天众顶礼佛已。而请如来转于法轮。佛告梵王言。我证甚深微妙之法。最极寂静。难见难悟。非分别思惟之所能解。唯有诸佛乃能知之。是故默然。时大梵天王观摩伽陀国多诸外道等。於地水火风空横生计度。着於邪见以为正道。而彼众生虽修邪道。有应度者今当度之。唯愿世尊为此等众生故转于法轮。世尊以佛眼观见诸众生上中下根。起大悲心转于法轮。天王闻已即於佛前忽然不见。尔时地神告虚空神唱言。如来今受梵王劝请转于法轮。虚空神闻展转传至阿迦尼咤天。

　　转妙法轮

　　因果经云。世尊往波罗奈国至憍陈如．摩诃那摩．跋波．阿舍婆阇．跋陀罗阇所止住处。五人不觉互来执事。观五人根堪任受道。佛言。憍陈如汝等。当知五阴盛苦．生苦．老苦．病苦．死苦．爱别离苦．怨憎会苦．所求不得苦．失荣乐苦。一切众生不知苦本。皆悉轮回。憍陈如。苦应知．集当断．灭应证．道应修。世尊唤彼五人。善来比丘。须发自落。袈裟着身。即成沙门。时世尊问彼五人。汝等比丘知色．受．想．行．识为是常为无常耶。为是苦为非苦耶。为是空为非空耶。为有我为无我耶。时五比丘闻佛说是五阴无常。漏尽意解。成阿罗汉果。即便答言。世尊。色．受．想．行．识实是无常．苦．空．无我。地神欢喜唱言。如来今日於此转妙法轮。展转唱声至三十三天。於是世间始有三宝。如来大圣是为佛宝。四谛法轮是为法宝。五阿罗汉是为僧宝。为诸天人第一福田。

　　度富楼那

　　本行经云。迦毗罗国有大婆罗门。为净饭王作於国师。其家巨富多饶财宝。有子名富楼那。聪明第一。具解韦陀等论。与悉达太子同日而生。本性厌离世间。志求解脱。见太子出家。即与朋友三十人往至雪山苦行求道。勇猛精进。获得四禅五通。以天眼观遥见世尊在鹿苑中为诸天人说法。谓朋友言。可往见佛修於梵行。朋友答言。我等从命。即共三十人从雪山下到世尊所。顶礼佛足乞求出家。唯愿世尊度脱我等。佛言。当随汝意从心所愿。既得出家乞受戒法。各各用心独行独坐。勇猛精进不曾放逸。恒住空闲正心正信。为欲求於无上梵行。已尽诸欲见诸法相。欲修诸通即证彼法。已断烦恼得证梵行。所作已讫不受后有。以心善得一切解脱。皆成大德。一切皆悉能作大事利益众生。佛告诸比丘。富楼那辨才无尽。说法人中最为第一。

　　仙人求度

　　本行经云。阿般提国有巨富婆罗门。姓大迦旃延。与严炽王作国王师。第二子名那罗陀。其父令习韦陀论及诸咒术。次子不久答父。习韦陀诸论。我已通解。今可为我集一切众解诸韦陀及以技能。其父即集大众。那罗陀解一切论。长兄闻弟能通诸论。心生恶念欲害其命。其父令次子往频陀山阿私陀仙人处洞解诸论。以得四禅具五神通。仙人不久命终。那罗陀以世利养贪恋着心。无有正念不信有佛法僧。有伊罗钵龙王．商佉龙王为夜叉金齐言。彼城先有一偈云。在於何自在。染着名为染。彼云何清净。云何得痴名。痴人何故迷。云何名智人。何会别离已。名曰尽因缘。龙王至那罗陀仙所问此偈义。不能解晓。那罗陀即诣佛所谘问此义。佛即开解说种种法。生大欢喜乞求出家。佛言善来入我法中修於梵行。因其种族本姓名大迦旃延。

　　船师悔责

　　本行经云。世尊安详渐行。从闭塞城至恒河岸。河水暴涨平流弥岸。世尊欲度。诣船师边即语船师言。乞愿渡我向於彼岸。船师报言。尊者当与我度价。然后我当度於尊者。世尊报船师言。我今何处得有度价。但我除断一切财宝。设有见者观於瓦石土块无殊。我以是故无有度价。船师复言。尊者若不能与我度价。终不相济。世尊忽见一群雁从恒河南岸飞空而来向北。而说偈言。诸雁群党度恒河。不曾问彼船师价。各运自身出己力。飞空自在随所之。我今应当以神通。腾空翱翔犹彼雁。若至恒河水南岸。安隐定住如须弥。时彼船师见佛过已。心生大悔。我睹大圣福田而不知施度至彼岸。如是念已闷绝躄地。良久乃苏。从地而起。即诣摩伽陀主频头王边奏如是事。王闻此事已。即勑船师。从今已去。凡是出家之人求欲度者。勿取价直。

　　耶舍得度

　　因果经云。有长者子名耶舍。有大辩才。聪明智慧。於中夜分见空中光明。寻光诣鹿野苑。见佛三十二相八十种好。礼佛白言。唯愿世尊救济於我。佛言。色受想行识无常苦空无我。汝知否。答言实是。闻是语已得法眼净。成阿罗汉。愿求出家。佛言。善来比丘。即成沙门。时耶舍父寻子耶舍至於佛所。佛以神力隐其耶舍而为说法。善男子。色受想行识无常空苦无我。汝知否。耶舍父闻已。远尘离垢。见於道迹。如来问言何缘至此。答言寻子。佛摄神力。父子相见。心大欢喜。佛即授三自归。为最初优婆塞。又有耶舍朋类五十长者子。闻耶舍出家。共诣佛所愿求出家。佛言。色受想行识无常苦空无我。汝知否。闻已漏尽意解。佛言。善来比丘。即成沙门。是时始有五十六阿罗汉。佛告比丘。汝等堪为世间作无上福田。宜各游方教化。以慈悲心度诸众生。

　　降伏火龙

　　因果经云。世尊念言。优楼频螺迦叶有大名称。我当诣彼教以正法。即往寻之。日既将暮。佛语迦叶。欲於石室止住一宿。迦叶言。石室中有毒龙。恐相害耳。佛言。虽有毒龙。但以见借。迦叶言。若能住者便自随意。尔时如来即入石室结加趺坐而入三昧。尔时毒龙举体烟出。世尊即入火光三昧。佛亦出烟。龙大瞋怒身中出火。佛亦出火。二火俱炽焚烧石室。迦叶夜起见室尽然。惊怖叹惜。此大沙门端正尊贵。不取我语。今为火龙之所烧害。遽令弟子以水浇之。火不能灭火更炽盛。尔时世尊以神通力制伏毒龙。授三归依置於钵中。明旦持钵盛龙而出。迦叶师徒白言。世尊龙火猛烈之所伤耶。佛言。我内清净。终不为彼外灾所害。彼毒龙者今在钵中。即便举钵以示迦叶。迦叶师徒见於世尊处火不烧。能降毒龙置于钵中。迦叶欢喜叹未曾有。

　　急流分断

　　普曜经云。世尊至泥连禅河。水流激疾。佛以神通断水令住。使水分开。佛行其中。迦叶见之畏佛所漂。即令弟子乘船取佛。佛即从水中船贯底入。无有穿迹。迦叶稽首愿作沙门。佛言。且还报汝弟子。迦叶受教告诸弟子。我受佛戒欲作沙门。诸弟子曰。愿皆随从得作沙门。於是师徒脱衣裘褐及水瓶杖屣。诸事火具悉弃水中。俱诣佛前稽首白言。今我五百人皆有信意愿作沙门。佛言善来。迦叶五百人剃除须发。皆成沙门。迦叶二弟。次名那提。幼名竭夷。各有二百五十弟子。庐舍水边。见诸梵志事火之具随水下流。恐兄五百人大水所漂。即令五百弟子顺流而上。见兄师徒皆作沙门。即问大兄。我意以兄为是罗汉。并五百人共同声言。愿如大师求作沙门。佛言善来。二弟及五百弟子剃除须发。皆成沙门。佛今便有一千沙门随从而行。

　　弃除祭器

　　本行经云。尔时三迦叶有一外甥螺髻梵志。名优波斯那。在阿修罗山中共二百五十弟子修学仙道。彼闻其舅迦叶三人及诸弟子俱投佛圣悉皆出家。来至舅前而说偈言。舅等虚祀火百年。亦复空行彼苦行。今日同舍於此法。犹如蛇蜕於故皮。优波斯那告诸弟子。我今欲往佛所修於梵行。汝意云何。弟子答言我等亦当随从。俱诣佛所白言。我今愿将弟子入佛法中当修梵行。佛言。当自取汝鹿皮之衣及祭火器悉皆掷弃。诸梵志言奉教不违。即至居处将祭火具尽皆弃毁。还至佛所愿求出家。世尊听许。即为彼等增更说法。还以三种神通示教利喜。是时众等於无为法悉尽诸漏心得解脱。尔时世尊聚集诸比丘众。所谓此等二百五十人俱。并悉从於梵志出家。皆阿罗汉。而得为首。最胜最妙最上最尊。即得自利。随侍世尊证会说法。

　　竹园精舍

　　因果经云。世尊即与优楼频螺迦叶兄弟三人及千比丘往王舍城诣频婆娑罗王。诸王与百官出城迎佛。佛为说法。大王。此五阴身以识为本。因於识故而生意根。以意根故而生於色。而此色法生灭不住。如是观者善知无常。如此观身不取身相。则色离我及以我所。若能观色离我我所。即是色生便是苦生。若知色灭便是苦灭。若人能作如是观者。是名为解脱。王闻法已。群臣人民得法眼净。时王白言。我从今日归依世尊及比丘僧。当令四事不使乏少。惟愿世尊住於竹园。佛言大善。王勑诸臣住於竹园起诸堂舍。惟愿世尊往住於彼。即与比丘及无量诸天前后围绕作诸技乐与王俱住竹园。时王手执宝瓶盛以香水。於如来前而作是言。我今以此竹园奉上如来及比丘僧。唯愿哀愍为我纳受。诸王见佛最为其首。诸僧伽蓝最为始也。

　　领徒投佛

　　因果经云。王舍城中有二婆罗门聪明智慧。一名舍利弗。一名目犍连。各有一百弟子。二人共为亲友。极相爱重。咸共誓言。若先得闻妙法递相开示。时舍利弗忽於路次逢见阿舍婆耆比丘入城乞食。威仪庠序。即便问言。汝师何人。有所教诫演说何法。比丘答言。我师是甘蔗种。天人之师。相好智慧及以神通无与等者。我既年幼学道日浅。岂能宣说如来妙法。然以所知当为汝说。即说偈言。一切诸法本。因缘生无主。若解此法者。则得真实道。舍利弗闻已。即於诸法远尘离垢得法眼净。时舍利弗还至住处。时目犍连见舍利弗诸根寂定。即便问言。必闻妙法。舍利弗具如上说。目犍连闻已得法眼净。即将二百弟子往诣竹园。遥见如来相好端严。心生欢喜愿求出家。佛言善来。度为沙门。尔时世尊与千二百五十人於摩竭提国广度众生。

　　迦叶求度

　　因果经云。偷罗厥叉国有一婆罗门。名曰迦叶。极大智慧。诵四韦陀论。其家巨富善能布施。其妇端正举国无双。夫妇二人无有欲想。不乐在家厌离世间。思惟求访出家之法。即舍家业入於山林。心念口言。诸佛如来出家修道。我今亦当随佛出家。即便脱去金镂织衣而着坏色衲衣。自剃须发。尔时诸天於虚空中既见迦叶自出家已。报言迦叶。甘蔗种族净饭王子。其名萨婆悉达。出家学道号为释迦牟尼佛。今在竹园中住。迦叶闻天语已。即便往诣竹园。世尊知其当来宜往度之。即行遂逢迦叶。迦叶即便顶礼佛足白佛言。是我大师。我是弟子。佛言。迦叶当知。五阴色身是大苦聚。迦叶闻已即便见谛。乃至得於阿罗汉果。尔时世尊即与迦叶俱还竹园。以此迦叶有大威德。天人所重。故名大迦叶。乃至佛灭住持法化。被於来世。此人之力也。

　　假孕谤佛

　　处胎经云。世尊初成佛道未久。六师兴盛。吾有弟子一千二百五十人皆得罗汉六通无碍。时有旃遮摩那耆女。是阿阇罗翅舍钦婆罗弟子。受师明教。日来佛所。外现清信女法。内心受邪师教。来往周旋欲令人见。以草作腹日渐令大。后以木盂系腹犹如临产妇女。时邪师问言。汝那得此身。答言我日日往瞿昙沙门所故有此身。师即嗔言。诳我弟子。我此弟子垂当生梵天者。辱我弟子乃至於此。是时邪师将诸弟子并此女人往至佛所。当於尔时。如来与无量数众而为说法。梵志至佛所。高声唱言。此沙门瞿昙犯於淫欲。实不得道。所作神变皆是幻术非真实道。指此女人言。众生咸见不也。爱我此女使令有娠。发此语已。时天帝释化作黄鼠。在女裙内啮盂绳断令盂落地。众人皆见。众人同声骂言。汝等邪师徒众。毁谤圣人造如斯罪。

　　请佛还国

　　庄严经云。时父王闻子得道已经六年。语优陀夷言。汝今可往请佛还国。离别已来十有二年。思欲一见。优陀夷受教。即诣佛所。具述王意已。愿为沙门。得阿罗汉道。世尊思惟。尔乃还国当度父母。即语优陀夷。汝宜先往现十八变。王大欢喜。即勑群臣万民出城四十里奉迎如来。世尊威仪端严自在。父王白言。离别多年。今得相见。大臣百官稽首作礼。见诸沙门亲近侍从。即勑国内豪族选五百人度为沙门侍佛左右。佛弟难陀亦为沙门。难陀所使名优波离。前白佛言。人身难得。佛法难值。诸尊贵者皆弃世荣。我身卑贱何所贪乐。惟佛慈悲愿见救度。许为沙门。佛言善来。度为沙门。随例而坐。难陀作礼。到优波离不礼。佛告难陀。佛法如海。容纳百川。四流归之。皆同一味。授戒之后不在贵贱。四大和合假名为身。本无吾我勿生憍慢。难陀遂作礼。

　　认子释疑

　　庄严经云。时佛入宫坐於殿上。王及臣民日日供养百种甘馔。佛为说法度无量众。耶输陀罗携罗睺罗来稽首佛足。瞻对问讯而白佛言。久违侍奉。旷废供养。时诸释种眷属皆有疑心。太子去国十有二年。何从怀孕生罗睺罗。佛语父王及诸群臣。耶输陀罗守节贞洁。清净无有瑕疵。若不信者今当取证。尔时世尊化诸比丘皆悉如佛。相好光明等无差异。於时罗睺罗年已七岁。时耶输陀罗即以指印信环与罗睺罗而语之言。是汝父者。以此与之。罗睺罗应时直诸佛所。以印信环而奉世尊。王及群臣咸皆欢喜叹言。善哉。罗睺罗真是佛子。佛语父王及诸臣曰。从今已后无复怀疑。此吾之子。缘吾化生。勿咎耶输陀罗也。尔时世尊为王说法。即时得道。群臣万姓后宫采女咸受戒法。月六斋。年三斋。净修梵行。国内清宁风雨以时。万邦来贺。

　　度弟难陀

　　宝藏经云。佛至难陀舍乞食。难陀作礼。取钵盛饭奉佛。佛不受钵。随佛至精舍。佛逼难陀剃头。难陀恒欲还家。佛不听许。待佛出去异道而归。佛即异道而来。遥见佛来。大树后藏。佛即举树在空。佛见难陀将还精舍。佛将难陀至忉利天上遍诸天宫观看。见一宫中有诸天女无有天子。难陀遂问何以此宫独无天子。答言。难陀出家命终当生於此天宫。难陀便欲即住。天女告言。我等是天。汝今是人。还舍人寿更生此间。佛将难陀复至地狱。见诸镬汤悉皆煮人。唯见一镬炊空。佛停。难陀即问。狱卒答言。难陀以出家功德当得生天。以欲罢道。命终堕此地狱。是故我今炊镬而待。难陀恐怖畏狱卒留。即作是言。南无佛陀。愿佛拥护。将我还至精舍。佛语难陀。汝勤持戒。修汝天福。难陀答言。不用生天。唯愿我莫堕此地狱。佛与说法。三七日中成阿罗汉。

　　罗睺出家

　　未曾有因缘经云。佛在迦毗罗卫国。世尊遣目连白父及耶输曰。太子罗睺年已九岁。应令出家。耶输答曰。如来为太子时娶我为妻。未满九年逃至山泽勤苦六年。得佛还国。今复欲求我子出家。何酷如之。时目连方便喻晓。绝无听意。世尊即遣净居天子空中告曰。汝颇忆以五百银钱买五茎莲华上定光佛时。汝求我世世为妻。我言菩萨屡劫行愿一切布施。不逆人意。汝能尔者听为我妻。汝立誓愿随君施与。誓无悔心。而今何故爱惜罗睺不令出家。耶输闻已还识宿命。如昨所见。爱子之情自然消歇。捉罗睺手付嘱目连。时净饭王即集国中豪族。各遣一子随从我孙。有五十人往到佛所。使阿难与其剃头。及五十诸王公子。命舍利弗为其和尚。目连为阿阇棃。罗睺不乐听法。佛为说未曾有因缘。得受十戒。袈裟着身。即成沙门。遂证四果。

　　须达见佛

　　贤愚经云。舍卫国王有大臣名须达。居家巨富。赈济贫乏及诸孤老。因名给孤独。为儿娶妇到王舍大城中大臣护弥家宿。其家大设供具广办饮食。须达问言。长者今暮躬自执劳营办饮食欲请何人。答言。请佛及僧。须达闻佛僧名。心情悦豫。问言。云何名佛。答言。净饭王子悉达。初生之时即行七步。举手而言。天上天下唯我独尊。见老病死苦出家修道。六年苦行得一切智。故名佛也。又问。云何名僧。答言。佛成道已。梵天劝请说法。为憍陈如五人转四真谛。漏尽结解。便成沙门。能为众生作良福田。故名僧也。须达闻已即生信心。企望至晓当往见佛。至晓到世尊所。世尊知须达来。出外经行。须达见佛犹如金山。相好威容俨然炳着。倍加心悦。头面作礼胡跪合掌问讯起居。是时世尊即为说法。四谛微妙。苦空无常。闻法欢喜便染圣法。成须陀洹。

　　释迦如来应化录上(二)
　　释迦如来应化录上(三)

　　　　报恩寺沙门　宝成　编集

　　布金买地

　　贤愚经云。须达白佛言。唯愿如来降屈舍卫。使中众生除邪就正。世尊告曰彼无精舍。须达曰。弟子能起愿见听许。世尊默然。佛勑舍利弗共往。案行诸地。唯太子祗陀园地正得其所宜起精舍。须达到太子所白言。我今欲为如来起立精舍。太子园好今欲买之。太子言。汝若能以黄金布地令无空者。便当相与。须达使人象负黄金八十顷中。须臾欲满。略欠少地。太子言慊贵置之。答言不也。自念金藏何者可足。太子念言。佛必大德能使斯人轻宝如是。乃令止勿出金。园地属卿。树木属我。我自上佛共立精舍。须达然之。即便施工起立精舍。为佛作殿别房住止。千二百人凡百二十处。复自思惟。上有国王应当奏知。即往白王。唯愿大王遣使请佛。王闻已。遣使请佛及僧。尔时世尊放光动地至舍卫国。一切大集为说妙法。宿缘所应各得道迹。

　　玉耶受训

　　玉耶经云。给孤长者为子娶妇。女名玉耶。不以妇礼承事公姑夫婿。长者夫妻议言。子妇不顺唯佛能化。遂请佛及僧至家。皆出礼佛。玉耶逃藏不肯礼佛。佛即变化。令长者屋宅墙壁皆如琉璃水精之色。内外相见。玉耶即出礼佛忏悔。佛告玉耶。不当轻慢夫婿。女人身中有诸恶事。初生堕地父母不喜。养育无味心常畏人。父母恒忧嫁财。生相离别。常畏夫婿产生甚难。小为父母捡录。中为夫婿禁制。老为儿孙所呵。为妇之道后卧早起执於作事。凡有饮食不得先食。夫婿诃骂不得嗔恨。不得邪淫。夫婿出外整理家务。常念夫善不念夫恶。承事夫婿谦逊顺命。夙兴夜寐恭恪言令。口无逸言身无逸行。有善推让过则称己。诲训仁慈劝进为善。心端意一无有邪视。直修妇节终无缺废。进退礼仪以和为贵。玉耶白佛。自今以后奉事公姑夫婿。

　　渔人求度

　　贤愚经云。尔时世尊向毗舍离城。到犂越河所不远而坐。时捕鱼人网得一鱼。五百人挽不能使出。复唤牧牛人众共一千人。挽得一鱼身有百头。若干种类驴马骆驼虎狼猪狗猿猴狐狸如斯之斯。世尊往至鱼所而问鱼言。汝是迦毗棃不。答言实是。阿难白佛。此鱼何缘如是。佛告阿难。昔有婆罗门生一男儿。名迦毗棃。聪明博达。其母问子。汝本高明更有胜汝者否。答言沙门。母言何以不往学习其法。奉其母教即往习学。三藏义理悉皆通晓。若共比丘谈论。理若短屈即便骂言。汝等愚呆无所识别。剧於畜生知晓何法。诸百兽头皆用比之。缘是果报今受百头鱼身。时捕鱼人及牧牛人同时求佛出家。佛为说法。种种苦切。漏尽结解。即成沙门。尔时阿难及於众人。闻佛所说怅然不乐。悲伤交怀咸共同声而作是言。身口意行不可不慎也。

　　月光谏父

　　月光童子经云。有长者申日。信受外道六师不兰迦叶等。设计作火坑毒饭欲谋害佛。其子名月光。谏父白言。佛为大圣。三界之尊。昔者世尊求道之日。第六天魔见佛神圣心中烦毒。念其道成必当胜我。议设方计。召其鬼兵兴军聚众。带甲持矛旌旗[目*壹]日光曜蔽天。奇形异类千变万化。担山负石口眼吐火。齐声吼喊向於世尊。佛以慈心举手指之。群鬼恶兵自然退散。魔王顶礼愿自归依。当时如来应时降伏弥天之恶以为弟子。魔王以须弥之毒大千之火刀剑矛刃不能动佛之一毛。今以火坑毒饭欲害於佛。譬如蚊虻之势欲坠太山。蝇蠓之翅欲障日月。徒自毁悴不如早悔首过免罪。如来之身金刚德体。愿父改悔归命世尊。长者申日罪盖所蔽。心不开解。告子言。佛有神通照见未然。当预知我作火坑毒饭。今受吾请。以此推之必无远虑。

　　申日毒饭

　　月光童子经云。尔时世尊受申日长者请。不与常同。当放威神感动十方。令於心服广化无涯。并化六师及九千六百外道。放大光明极佛境界。至长者门。火坑即成水池出大莲华。申日见之心动神惊。憧惶怖悸心自念言。我之逆恶所为无道。顾谓六师。我今如何。六师恐怖惭耻。即各逃窜。申日作礼。唯愿世尊恕我愚冥。用信恶言兴毒害意。幸赖慈化。乞原罪咎。饭食之中悉皆着毒。愿待须臾更炊饭食。佛言便持饭来不须更设。贪淫嗔恚愚痴邪见世之重毒。吾无此毒。毒已灭尽。毒不害我。申日下食香彻十方。申日启言。佛大慈悲。愍念众生。济我涂炭。佛告申日。能自觉悟。重罪必除。吾当为汝广宣道义。令汝心解。广说无量法言。八解．四谛．三脱．六度。深道法要微妙之行。解三界空诸法因缘。造为罪福观病选药。如应说法。申日情悟心开疑解。

　　佛化无恼

　　贤愚因缘经云。舍卫国有辅相子。名曰无恼。雄壮有力能敌千人。父令就婆罗门学师。即教言七日之中斩千人首而取一指以为鬘饰。梵天来迎定生梵天。无恼受教持刀走外。见人便杀。人皆号为央掘摩罗。周行杀害到七日早。方得九百九十九指。唯少一指。人皆藏窜无敢行者。遍行求觅更不能得。七日之中其母持食躬往。儿遥见母走趣欲杀。母言。汝何怀逆欲害於我。儿言。我受师教。要七日中满得千指。生於梵天。日数已满。唯少一指。欲杀於母。时佛化作沙门行於彼边。无恼见已舍母速至。佛见其来徐行舍去。无恼极力走不能及。便遥唤言。沙门少住。佛遥答言。我常自住。但汝不住。无恼复问。云何汝住我不住耶。佛言。我诸根寂定而得自在。汝从邪师禀受邪教。变易汝心不得定住。昼夜杀害造无边罪。无恼闻已心意开悟。投佛出家。

　　降伏六师

　　贤愚因缘经云。佛在王舍城竹园中与千二百五十比丘俱。时洴沙王已得初果。信敬之心倍加隆厚。国有六师富兰那等。先於其国邪见倒说诳惑万民。迷冥之徒信服邪教。众类广布恶党遍满。时王有弟敬奉六师。信惑邪倒谓其有道。竭家之财供给无乏。兄王洴沙殷勤方便劝令奉佛。弟执邪理不从王劝。弟白兄王。我自有师更不奉佛。遣人往唤六师。皆来聚集共议斯事。六师悉集各共议言。我等技能不减於佛。即诣王所自说智能神化灵术。与佛试之。王领六师往诣佛所。自言六师欲得捔术。唯愿世尊奋其神力化伏邪恶。时佛升座。帝释侍左。梵王侍右。国王大臣万众围绕。佛徐伸臂以手接座。即有五大神王摧灭挽曳六师之身。金刚密迹捉金刚杵。杵头出火举拟六师。六师惊怖奔突而走。六师徒众求哀忏悔。为佛弟子愿成沙门。

　　持剑害佛

　　宝藏经云。佛在拘弥国。有辅相婆罗门为人狂暴动不以道。其妇邪谄亦复无异。夫语妇言。瞿昙沙门在此国界。若其来者闭门莫开。於一日中如来忽然住其屋中。婆罗门妇见已默然都不与语。佛便说言。汝婆罗门愚痴邪见。不信三宝。妇闻此语怀大嗔恚。自绝璎珞着垢腻衣在地而坐。夫从外来问言。何以尔也。答曰。瞿昙沙门骂辱於我作如是言。汝婆罗门邪见不信。夫言。且待明日。明日开门以待佛来。於后日中佛出现其家。婆罗门即捉利剑而斫於佛。佛现神通不能得着。见佛在虚空中便自惭愧。五体投地而白佛言。唯愿世尊下来受我忏悔。佛即下来受其忏悔。为说法要。夫妇俱得须陀洹道。时诸人民闻佛降化如是恶人。各作是言。世尊出世甚奇甚特。佛告诸人言。非但今日降化如是恶人。过去之时亦曾调伏降化如是恶人。

　　佛救尼犍

　　杂宝藏经云。佛在舍卫国。尔时如来降化外道邪见六师及其眷属。悉使破尽。五百尼犍子作是念言。我等徒众都破散尽。不如烧身毕就后世。即集柴薪便欲烧身。如来大悲欲拔彼苦使火不然。佛在其边入火光三昧。诸尼犍子见大火聚心生欢喜而作是言。我等不须然火皆共投身。既到火聚身体清凉极大快乐。见佛在中倍复庆悦求欲出家。佛为说法。得阿罗汉。须发已落。法服在身。即成沙门。佛告诸比丘言。昔有商主入海采宝。顺风而往即往宝所。诸商人众贪取珍宝满载船中。商主告言。莫重着宝丧汝身命。时诸商人不听其言。宁共宝死不肯减却。商主即以自船中宝投弃海中。上诸商人着己船上。是诸宝船装载极重尽皆沉没海中。唯商主船救诸商人俱得还家。尔时商主深生悲愍救诸商人。吾今方便种种说法度诸外道。

　　初建戒坛

　　戒坛图经云。佛在祇树给孤独园院中。楼至菩萨请佛立戒坛。为结戒受戒。尔时如来依言许已。创立三坛佛院门东。名佛为比丘结戒坛。佛院门西佛为比丘尼结戒坛。外院东门南置僧为比丘受戒坛。戒坛从地而立。三重为相。以表三空。为入佛法初门。散释凡惑非空不遣。时天帝释施以覆釜置於坛上以盛舍利。大梵王施无价宝珠置覆釜上供养舍利。是为五重。表五分法身。大梵王所施宝珠大如五升瓶。有大福德者见之光照八百由旬。薄福德者见之犹如墨聚。坛既成已。于时十方诸佛无量菩萨天龙八部悉皆云集。诸佛登之。共议结戒轻重持犯等相。又议度尼灭正法相。诸佛通议曰。古有四部。今何独无。初虽正法灭半。尼行八敬还住千年。故此二坛唯佛所登共量佛事。外院僧受戒坛。僧为比丘比丘尼优婆塞优婆夷受戒坛也。

　　敷宣戒法

　　梵网经云。尔时卢舍那佛坐千叶莲华上。放大光明。告千华台上释迦佛。说心地中金刚宝戒是佛本源。菩萨佛性种子。一切众生皆有佛性。尔时释迦牟尼佛初成正觉已。初结菩萨波罗提木叉。应当孝顺父母师僧三宝。孝顺至道之法。孝名为戒。亦名制止。佛即放无量光明。为诸大众说一切诸佛大乘戒。佛告诸菩萨言。汝等一切发心菩萨大众。诸佛子应当受持。佛子谛听。若受佛戒者。国王．王子．百官．宰相．比丘．比丘尼．十八梵天．六欲天子．庶民．黄门．淫男淫女．奴婢．八部鬼神．金刚神．畜生乃至变化人。但解法师语尽受得戒。佛子有十种无尽藏戒。第一不杀生。第二不盗财物。第三不邪淫。第四不妄语。第五不饮酒。第六不说在家出家人过失。第七不得自赞毁他。第八不得悭吝财物。第九不得嗔心。第十不得邪见谤三宝。应当敬心奉持。

　　姨母求度

　　中本起经云。佛入迦维罗卫国。姨母大爱道即至佛所白言。我闻女人精进可得沙门四道。愿得受佛法律出家为道。佛言。且止。以女人入我法律。服法衣者。当尽寿清净修行梵行。姨母求哀至三。佛不肯听。立於门外歔欷悲啼。阿难遂问伯母。伯母答言。不得出家以自悲伤。阿难言。且自宽意。待我白佛。佛言止止。阿难复言。伯母多有善意。佛初生时乃自育养至于长大。佛言。於我有恩。我生七日而母终亡。自养育我至于长大。今我於天下为佛。亦多有恩德於姨母。但由我故得归依佛法僧。受持禁戒。不杀盗淫妄饮酒。佛言。假使女人欲作沙门。有八敬法不得踚越。当以尽寿学而行之。审能持此八敬法者。听为沙门。阿难便为伯母说佛教勑。姨母唯诺。佛告阿难。若以女人作沙门。使我正法五百岁衰微。所以者何。女人有五处不能得作故耳。

　　度跋陀女

　　本行经云。尔时世尊听其女人出家。大迦叶以天眼观跋陀罗迦卑梨耶女。在波离婆阇迦外道之处出家学道。即令有神通比丘尼往彼女人之所告言。汝夫迦叶与我同师出家学道修行梵行。汝今亦可往诣彼所修行梵行。跋陀罗女问比丘尼言。汝师何等。答言。我师释迦牟尼佛。三十二相．八十种好．十八不共佛法．十力．四无所畏．大慈大悲戒定慧解脱知见皆悉具足。及诸弟子亦复如是。跋陀罗女言。若如是者我当随去。比丘尼共跋陀罗女乘神通力如屈伸臂顷即至佛所。顶礼佛足白言。世尊听我出家。世尊告摩诃波阇波提言。此女听令出家授具足戒。跋陀罗女出家不久。至空闲处独自安静。远离诸浊勤苦行。心身不放逸思惟而住。修行梵行现得见法。自得神通得安乐住。口自唱言。生死已断。梵行已立。所作已办。不受后有。

　　再还本国

　　宝积经云。佛住迦毗罗卫国尼居陀林。告优陀夷。汝可入城报於父王。优陀夷以神通力飞空往诣净饭王所。时王遥见问言。大师何来。答言。我为如来乞食而至。王曰。汝可速还佛所。将食奉佛。我今亦当往见世尊。世尊食已先现瑞相。时净饭王见瑞相已。勑诸臣言。速办好乘香华幡盖往诣佛所。尔时世尊为度王故。过於人上。在虚空中自在游行。大梵天王释提桓因．须夜摩天．兜率陀天．化乐天王．他化自在天王各各执持香华幢幡供养如来。四天王天．三十三天诸天子等在虚空中散天香华供养如来。时净饭王见已。心生希有。而作是言。如来作童子时。不以四天下转轮圣王生於顾恋。今於三千大千世界中为大法王。统领人天富贵自在。今此世尊为正法王。我今於此为人围绕。世尊乃有天人侍卫。时净饭王不觉头面着地礼世尊足。

　　为王说法

　　宝积经云。尔时世尊告父王言。我所说法。初善中善后善。其义深远。其味亦善。淳净无杂。清白无染。显说梵行法。一一分别解说。所谓六界地界水火风空识界。六触入眼耳鼻舌身意识境界。若缘顺境生於爱心。缘於违境则生嗔恚。於中庸境生愚惑心。行於顺色生於贪欲。行於违色则起恚怒。行於中庸起於无明。如是三事起贪嗔痴。因贪嗔痴堕四恶处。轮转生死无解脱期。大王如是作业果报皆不失坏。无有作业者。无有受报者。但随世俗故有。非第一义。大王当知。一切诸法皆悉空寂。一切诸法空者是空解脱门。空无空相。名无相解脱门。若无於相则无愿求。名无愿解脱门。一切法皆具三解脱门。与空共行涅盘先道。远离於相。远离愿求。究竟涅盘界决定如法界周遍虚空际。当知诸根如幻。境界如梦。佛说是法时。净饭王等得无生忍。

　　佛留影像

　　观佛三昧经云。尔时净饭王白佛言。世尊。佛是我子。吾是佛父。今我在世见佛色身。但见其外不见其内。悉达在宫相师皆见三十二相。今者成佛光明益显过踰昔日百千万倍。佛涅盘后末世众生当云何观佛身色相好。知佛光明。惟愿世尊。今当为我亦为众生分别演说。尔时世尊入遍色身三昧。从三昧起。有五色光从佛口出。照父王顶及于精舍遍娑婆世界。还从顶入。尔时世尊欲令大众见佛色身了了分明。佛化精舍如白玉山。高妙大小如须弥山。百千龛窟。於众龛窟影现诸像与佛无异。时佛前地有大莲华。其华千叶。叶有千光。光千化佛。佛千弟子以为侍者。佛告父王。佛灭度后。佛诸弟子若能割损诸事。指弃诸恶。系念思惟佛常光者。佛不现在亦名见佛。以见佛故。一切诸恶皆得消灭。随其所愿於未来世当成三种菩提之道。

　　度诸释种

　　观佛三昧经云。尔时五百释子白佛言。我等恒见佛身犹如炭人。我等宿世有何罪咎。惟愿佛日为我解脱。佛告诸释子。过去有佛名毗婆尸如来。有长者名日月德。有五百子。聪明多智。广知世间一切文艺星宿历数无不贯练。其父长子信敬佛法。常为诸子说观佛心。亦说十二因缘。诸子闻已疑惑不信。言父老耄。为诸沙门之所诳惑。我诸书籍都无是义。父今何处求觅得此。时诸子忽遇重病。父观诸子命不支久。谓言。汝等邪见不信正法。今无常刀割切汝身。汝心烦闷。为何所怙。有佛名毗婆尸。汝可称之。诸子称南无佛。诸子命终得生天上。因称佛名同生此处。因汝邪见不得闻法。汝今随顺佛语忏悔诸罪。心眼得开见佛闻法。白父王言。我等今日欲於佛法出家学道。父王告言。汝自白佛。俱白佛言。我等俱欲出家。佛言善来比丘。即成沙门。

　　降伏毒龙

　　观佛三昧经云。如来到那乾诃罗诃罗剎穴。中有五罗剎化作龙女与毒龙通。龙复降雹。罗剎乱行饥馑疾疫已历四年。时王惊怖。召诸咒师令咒毒龙罗剎。气盛咒术不行。时王即诣佛所请佛降之。佛受请已。勑舍利弗．目犍连徒众五百。化百千龙蟠身为座。龙口吐火化成金台七宝床座。尔时世尊顶放金光无数。化佛满虚空中。尔时龙王见世尊来。父子徒众十六大龙兴大云雷震吼雨雹眼口吐火。五罗剎女现丑恶形眼如掣电住立佛前。时龙王子见虚空佛。白父言。父王吐火欲害一佛。试看空中有无数佛。时金刚神手把大杵杵头出火烧恶龙身。龙王惊怖走入佛影。佛影清凉如甘露洒。龙大欢喜为佛作礼。五罗剎女亦礼如来。尔时如来犹如慈母抚子。尔时龙王及五罗剎女并十六龙子五体投地求受佛戒。佛为说三归五戒之法。

　　化诸淫女

　　观佛三昧经云。舍卫城中多有淫女媚诱男子。经一宿者输金钱二百。国有长者名如闾达。积财百亿。有子名华德。兄弟三人游荡无度。竞奔淫舍。始初一往各输金钱。经一月终一藏金尽。长者案行见藏已空。问守藏者。典藏白言。华德三人日日持钱往淫女舍。长者即诣王前白言。大王。有诸淫女诱我诸子破尽家财。王语长者。汝甚大富金藏犹尽。况余凡下宁不困耶。长者白王。惟愿大王速诛恶人。王告长者。吾受佛戒犹不伤蚁况复杀人。如来在世一切皆化。同往佛所启白此事愿佛化之。佛告大王。可遣旃陀罗唤诸淫女集议论场。王击金鼓宣令。勑国内臣民俱集论场。佛勑千二百五十比丘各随定意现大神通。大迦叶．舍利弗．目犍连．迦旃延．憍陈如等各作十八变神通。踊身处空飞行化现。淫女见已皆发信心。受三归依及五戒法。

　　阿难索乳

　　乳光佛经云。维耶离国有梵志名摩耶利。其家豪富。不信佛法但修异道。佛遣阿难至摩耶利家求索牛乳。梵志思惟。我若不与谓我悭惜。即当指授与弊恶牸牛令阿难自取。使牛抵杀阿难。折辱其道。摩耶利使儿引至牛所。诫言慎莫为取。试看阿难能得乳否。阿难即到牛傍。思自念言。我师诫勑不得手自取牛乳。时忉利天帝下来化作年少梵志住在牛傍。阿难谓梵志言。请为我取牛乳。梵志即持应器至牛所。牛静住不敢复动。随意而取。阿难取乳欢喜而去。梵志言。此牛极恶人不得近。今日何故柔善乃尔。瞿昙弟子尚能如此。何况佛之威神。梵志欢喜信解佛法。阿难持乳上佛。佛即受之。告阿难言。此牛前世不信佛法。堕此牛中经十六劫。今闻佛名。随人取乳奉上於佛。用此因缘当得解脱。却后命尽终不堕三恶道。最后作佛号乳光如来。

　　调伏醉象

　　法句经云。调达与阿阇世王共议毁佛。王勑国人不得奉佛。佛与五百罗汉住崛山中。调达至王所白言。佛诸弟子今已迸散。尚有五百弟子在佛左右。愿王明日请佛入城。可饮五百大象使醉。令蹋杀之。吾当作佛教化世间。王闻欢喜即往请佛。佛知其谋。答言大善。王退而回还报调达。明日食时。佛与罗汉共入城门。醉象皆叫而前唐突。墙壁屋宇悉皆破坏。一城战栗。五百罗汉飞在虚空。独有阿难在边。醉象齐头径来趣佛。佛举五指化五师子。同声俱吼震动天地。醉象伏地不敢举头。象解垂泪悔过。王及臣民莫不惊肃。世尊徐行至王殿上。与诸罗汉食讫咒愿。王白佛言。禀性不明信彼谗言兴造逆恶。愿垂大慈恕我迷愚。佛告阿阇世王及诸大臣。世有八事兴长诽谤。皆曰名举以致大罪。何等为八。利衰毁誉称讥苦乐。自古至今鲜不为惑。

　　张弓害佛

　　杂宝藏经云。佛在王舍城。提婆达多心常怀恶欲害世尊。乃雇五百善射婆罗门使持硬弓利箭。藏隐树林候世尊过。诣世尊所援弓射佛。所射之箭化成拘物头华．分陀利华．波头摩华．优钵罗华。五百婆罗门见是神变皆大怖畏。即舍弓箭礼佛忏悔。胡跪合掌。佛为说法心开意解皆得须陀洹道。复白佛言。愿听我等出家。佛言善来比丘。剃除须发。法服着身。即成沙门。重为说法。得阿罗汉道。诸比丘白佛言。世尊。提婆达多常欲害佛。然佛恒生大慈。佛言。非但今日。昔有商主名不识恩。入海采宝而还。到回流处。遇水罗剎而抳其船不能得前。有一大龟心生慈愍。来向船所负载船人即得至岸。时龟上岸歇息略睡。不识恩者持刀欲杀。诸商人言。我等蒙龟济难活命。杀之不祥。不识恩曰。我复饥急。不问尔恩。即杀龟而食。不识恩者提婆达多是也。

　　佛化卢志

　　经律异相云。首波罗城有长者名卢志。奉事尼犍。我欲度之。至彼城邑。尼犍闻我欲至彼城。念言。瞿昙若至此者。此诸人民便当舍我。不复供给。告卢至言。沙门瞿昙今欲来此。然彼沙门委弃父母东西驰走。所至之处能令土地五谷不登。人民饥馑死亡者众。卢至闻已即怀怖畏白言。大师当欲何计。尼犍答言。瞿昙性好丛林清水。城外设有宜应斩伐。流泉池井填以臭秽。各严器仗预当防护。彼设来者莫令得前。我作种种术令彼回还。彼诸人民敬奉而行。我於是时至彼城邑。寻生怜愍慈心向之。所有树木还生如本。河池井泉其水清净盈满其中。生众杂华弥覆其上。变其城垣为绀琉璃。城内人民悉得彻见门自开辟。我及大众无能制者。所严器仗变成杂华。卢至长者与其人民。俱共相随来至我所。我即为说法要。皆发菩提之心。咸受戒法。

　　贫公见佛

　　贫穷老公经云。舍卫国有贫穷老公。年一百岁。扶杖而来求欲见佛。释梵侍门勑不通之。老公大唤曰。吾虽贫贱。千载有幸。今得值佛。欲问罪福求离众苦。我闻世尊仁慈普逮。万物蒙赖莫不受恩。是以远来乞一示见。佛语阿难。可唤使前。於是老公匍匐寸进而白佛言。我生世不幸。贫穷辛苦饥饿寒冻。求死不得活无所赖。人命至重不能自弃。闻佛在世心独欢喜。昼夜发心愿一奉颜。向在门外久不得前。计欲还去气力不堪进退无路。但恐命绝秽污圣门重增其罪。不悟世尊已衰矜之得蒙前进。不夺本愿。如此而死无复恨矣。惟愿速终毕罪后世。愿得垂恩施其上慧。佛言。人之受生。生死因缘以多因缘致其罪根。卿前世时生豪富家。聪明智慧用此恣意轻凌於人。聚积财物不肯布施。故卿今日受此贫穷。罪福报应亦如影响。闻已作礼而去。

　　老人出家

　　贤愚因缘经云。王舍城有长者名尸利苾提。其年百岁。闻说出家功德无量。便自思惟。我今何不於佛法中出家修道。往到竹园问诸比丘。佛世尊今何所在。答言不在。又问大师上足是谁。比丘指舍利弗。诣前白言。听我出家。舍利弗视此老人三事皆缺。不能学问坐禅助营众事。告言。汝去。汝老不得出家。次向大迦叶．优波离．阿[少/兔]楼陀五百大阿罗汉等。皆言年老不得出家。还出竹园住立门外。悲泣懊恼举声大哭。世尊即至其前。放大光明相好端严。佛问老人汝何故哭。长者闻佛梵音。心怀喜跃如子见父。五体投地泣白佛言。我独何罪不听出家。佛言。谁作是说。年老不听出家。答言舍利弗等。尔时世尊以大慈悲慰谕长者。汝莫愁忧苦恼。我今当令汝得出家。非舍利弗。百劫修福精勤苦行。汝来随我。便随佛后入佛精舍。告大目连令与出家。

　　丑女改容

　　百缘经云。波斯匿王末利夫人生一女儿。面貌极丑形不似人。养育长大觅一贫穷豪族之子以为其夫。起造舍宅牢闭门户内外七重。王烛女夫。汝若出外自执锁钥而自关闭勿令人见。王出财物供给女婿授为大臣。与诸豪族共为邑会。月月更作设会之时。夫妇共来共相欢乐。诸在会者各将自妇共来赴会。唯彼大臣独不将来。众人疑议。彼人妇者或是端正或是极丑。众人劝酒令醉卧地。解取锁钥令人开门观看其妇。彼女自责我种何罪幽闭暗室。遥礼世尊愿垂哀愍。佛知其意即到其家。其女见佛求哀忏悔。佛为说法心开意解。恶相丑形忽然端正。身体端严犹如天女。使人开门见其端正殊妙无比。使人见已还将锁钥系於本处。其人还家见妇殊特。问是何人。答言汝妇。其妇具以礼佛答夫。缘佛神德使我如是。其夫同妇与王见佛。

　　释迦如来应化录上(三)
　　释迦如来应化录下(一)

　　　　报恩寺沙门　宝成　编集

　　夫人满愿

　　观无量寿佛经云。王舍城有太子名阿阇世。随顺调达恶友之教。收执父王频婆娑罗。母韦提希夫人幽闭深宫不令复出。时韦提希被幽闭已。愁忧憔悴向佛作礼而作是言。世尊威重无由得见。尔时世尊与目犍连．阿难．释梵护世从空而来。韦提希白言。世尊。我宿何罪生此恶子。唯愿世尊为我广说无忧恼处。我当往生不乐阎浮提五浊恶世。佛放眉间光遍照十方世界。佛告韦提希。西方极乐世界阿弥陀佛。去此不远。汝当系念。谛观彼国。欲生彼国者当修三福。一者孝养父母奉事师长。慈心不杀修十善业。二者受持三归具足众戒。不犯威仪。三者发菩提心。深信因果。读诵大乘。劝进行者。应当一心系念谛观西方极乐世界。阿弥陀佛及观世音菩萨．大执至菩萨坐莲华上。佛菩萨像皆放光明。其光金色遍满彼国。此想成时往生彼国。

　　鹦鹉请佛

　　百缘经云。佛於祇园将诣摩竭提国。值诸群鸟中有鹦鹉王。遥见佛来飞腾虚空逆道奉迎。唯愿世尊及比丘僧。慈哀怜愍诣我林中受一宿请。佛即然可。时鹦鹉王知佛许已。还归本林。勑诸鹦鹉各来奉迎。尔时世尊将诸比丘诣鹦鹉林。各敷坐具在於树下坐禅思惟。时鹦鹉王见佛比丘寂然宴坐。甚怀喜悦。通夜飞翔绕佛比丘。回向顾视。无诸师子虎狼恶兽及以盗贼触恼世尊及比丘僧。至明清旦。世尊进引鹦鹉欢喜在前引导。向王舍城白频婆娑罗王言。世尊今者将诸比丘遂来在近。唯愿大王设诸肴膳逆道奉迎。时频婆娑罗王闻是语已。勑设肴膳执持幢幡香华妓乐。将诸群臣逆道奉迎。时鹦鹉王於其夜中即便命终生忉利天。从天下来报世尊恩。赍持香华而供养佛头面顶礼。佛即为其说四谛法。心开意解得须陀洹果。

　　恶牛蒙度

　　百缘经云。佛在骄萨罗国欲诣勒那树下。至一泽中有五百水牛甚大凶恶。复有五百牧牛人遥见佛来将诸比丘从此道行。高声叫唤。唯愿世尊莫行此道。水牛群中有大恶牛。抵突伤人难可得过。佛告牧牛人言。汝等不须忧虑。彼水牛者设来抵我。吾自知之。恶牛卒来翘尾低角跪地吼唤跳踯前来。世尊於五指端化五师子在佛左右。四面周匝有大火坑。时彼水牛甚大惶怖。四向驰走无有去处。唯佛足前有少空地晏然清凉。驰奔趣向心意泰然无复怖畏。长跪伏首舐世尊足。复便低头视佛世尊。如来知彼恶牛调伏而说偈言。盛心兴恶意。欲来伤害我。归诚望得胜。返来舐我足。时彼水牛闻说偈已。不食水草即便命终生忉利天。从天下来还报佛恩。赍持香华来诣佛所前礼佛足却住一面。佛即为说种种法要。心开意解得须陀洹果。

　　白狗吠佛

　　中阿含经云。世尊入舍卫国。至鹦鹉摩纳都提子家。都提少出彼家。有白狗在於床上盘中吃食。狗见佛来下床便吠。佛语白狗。汝因护财而堕於此。狗大嗔恚忧戚愁卧。都提还家见狗卧地不起。即问谁嗔此狗。家人答言世尊。都提嗔恚诣世尊所。世尊告曰。狗是汝父。汝若不信回家问狗。令狗示汝伏藏。还家语狗。若前世时是我父者。当还起食示我伏藏。狗即示伏藏处。以口及足把於床下。即便掘地大得宝物。发大信心问佛宿因行业果报。佛言。男子女人。寿命极短杀生业报。寿命极长慈心不杀。贫穷极苦悭贪偷盗。多饶财宝常行布施。有恶智慧近恶人言。有善智慧亲善知识。都提当知。作长寿业必得长寿。作布施业必得财富。广学多闻必得智慧。作如是因感如是果。一切众生因自行业。因业得报。缘业依业。随其善恶。果报是受。

　　火中取子

　　经律异相云。瞻婆国城中有大长者。无有继嗣。奉事六师以求子息。其妇怀妊。长者往问六师是男是女。六师答言生必是女。长者愁恼。复有知识谓长者言何不问佛。长者即诣佛所以事问佛。佛言是男无疑。六师心嫉。以庵罗果和合毒药持与长者。汝妇临产可服此药产则无患。长者受之与妇令服。服已即死。长者殡殓城外焚之。佛语阿难。吾欲往彼摧灭邪见。佛与大众住诣焚所。长者白言。佛言无妄。儿母已终云何生子。佛言。卿於是时曾不见问母命修短。但问所怀为是男女。长者当知定必得子。是时死尸火烧腹裂。佛告耆婆。汝往火中抱此儿来。耆婆前入火中抱持此儿还授於佛。佛付长者言。众生寿命不定如水上泡。若人福厚火不能烧毒不能害。长者作礼长跪白佛。唯愿世尊愍我无智愚迷之甚。信奉外道。从今已往归命佛僧。

　　见佛生信

　　经律异相云。有国王名阿质。威势勇猛。侵伐邻国枉苦良善。人民怨之。佛与大众欲往化之。阿质王闻之即生恶意。与诸王子兴兵合聚。当於大道迎欲拒佛。当此之时佛身在前放大光明。从军中度阿质国王。鼓不复鸣弓弩不施刀兵不拔。象马颠倒步兵转筋。天地阴冥日月无光。王及众军皆迷惑失息顿伏而走。佛到王城城门自开。佛进王宫入殿而坐。诸天神王拥护围绕。王及诸子闻佛入宫。还宫与佛相见作礼前谢白佛言。卑鄙暗陋少不学问。不知礼义狼兽为比。愚痴迷惑违犯天人。大圣不顾边陲小国。今枉世尊远来鄙土君臣勃逆。唯愿世尊哀我无智。既已厚恩教化人民。王及诸子悔过自责白佛言。乞戒终身奉行。佛言。王当恩信仁义慈孝贞洁。宽柔忍辱布施育民。众生可哀人命可惜。国土珍宝不足恃怙。为民父母爱民如子。

　　因妇得度

　　三摩竭经云。有难国王遣使至舍卫国长者阿难邠坻舍。长者见使者黑丑如鬼。问言汝何等人。答言难国王为太子娶妇。闻长者有女名三摩竭。人中第一。故来求之。王自有书相闻。长者便到佛所白佛。难国王遣使来到我家。辞言为王太子来求我女。今当云何。佛言与之。长者送女至彼。时难国王见子妇来。便请其师尼犍若陀弗入宫饭之。王与夫人呼子同妇出来礼师。三摩竭见尼犍裸形丑黑。是为猪狗畜生无异。口遥唾之即还闭门不出。师告王。汝问妇事何师。妇答言是佛。王言佛可见不。答言。佛有神力。烧香遥请即至。王言大善。三摩竭即上高台烧香作礼言。今难国王不知有佛。愿佛明旦与诸弟子劳屈尊神来到於此。佛勑诸比丘各以道力变化自在所为。诸比丘各乘龙凤虎豹牛马孔雀从空而至。为王说法。及诸尼犍悉皆得度。

　　盲儿见佛

　　越难经云。波罗奈国有长者名越难。财富巨亿。为人悭嫉不肯舍施。常语守门人乞者勿通。越难子名旃檀。亦复悭贪。越难寿尽。还生国中为盲妇作子。其夫语妇。汝身重病今复怀孕。我无饮食汝便自去。妇便出去得大墙窟便止其中。九月生子两目复盲乞食养之。至年七岁其母教言。今有乞我少饭充饥如雨渴者。儿闻母说便行乞食到其子家。时守门者适小出外。入到中庭。旃檀闻语呼守门问。门监惧罪即掣盲儿扑於门外伤头折臂。母闻走到何人无道。时门神便谓之言。汝得是痛尚为小小。其大在后。汝前世时有财不施。故得是报。死更苦痛。观者闻声。佛问阿难是何等声。阿难具说。佛与大众到此儿所。与少饭食以手摩头目便开明折伤即愈。因识宿命。佛问。汝前世长者字越难耶。乞儿对曰是也。诸人闻已皆发信心施佛及僧。

　　老婢得度

　　观佛三昧经云。须达长者有一老婢名毗低罗。勤谨家业一切委之。常执库藏。须达请佛及僧供给所须。有病比丘多所求索。老婢悭吝嗔佛法僧而作是言。我家长者愚痴迷惑。受沙门术求乞无厌。何道之有。复发恶念。何时不闻佛法僧名。末利夫人闻之而作是言。云何须达如好莲华而爱老婢。即勑须达遣汝妇来。妇到语言。汝家老婢恶口谤佛法僧。何不驱摈。妇言。佛世多所润益。何况老婢。夫人闻已心大欢喜。我欲请佛汝遣婢来。明日佛到。长者遣婢即持金银劝助王家供养佛僧。时佛入门。老婢见已心不生喜。即时欲退佛在其前。佛举十指化皆是佛。老婢见佛及说妙法。老婢还家犹畏见佛。佛言。此婢於我无缘。罗[目*(危-(夗-夕)+夫)]有缘令往化之。罗睺罗承佛威神乘空而至。老婢见已心大欢喜求受五戒。时罗睺罗为说三归五戒。闻已成须陀洹果。

　　劝亲请佛

　　法句经云。须达长者有亲友长者。奉事外道不信佛法及诸医术。时得重病。宗亲知友皆来省问。劝令请佛治病。坚执不肯。答众言。吾事天地神祗终不改志。须达语曰。吾所事师号曰为佛。神德广被见者得福。可试请来说经咒愿。听其所说言行进趣何如。以卿久病不得除瘥。劝卿请佛冀蒙其福。长者答言便为我请佛及僧。须达即便请佛往诣其门。佛放光明内外通彻。长者见光欣然身轻。佛告长者。人生世间横死有三。一者有病不治。二者治而不慎。三者憍恣自用不达逆顺。为三横死。若有病者。当以明道随时安济。一者四大寒热当须医药。二者众邪恶鬼当须经戒。三者奉事贤圣矜济穷厄。德感神祇福佑群生。以大智慧消去阴盖。奉行如此现世安吉。长者闻已。四大安静众患消除如饮甘露。中外怡怿身安意定。宗室国人莫不敬奉。

　　烛儿饭佛

　　法句经云。有大长者名修罗陀。财富无数笃信奉佛。自誓常以腊月八日请佛及僧。长者临终付嘱子孙。吾死之后奉行莫废。儿名比罗陀。后日渐贫居无所有。腊月已至无钱供办愁戚不乐。佛遣目连往问比罗陀。汝父直月欲至当设何计。比罗陀答言。父亡教令不敢违之。唯愿世尊怜悯勿弃。八日中时回光临盻。目连即还具白如是。比罗陀将妻至外家。贷百金钱还家办食。佛与众僧往诣其舍受食咒愿。比罗陀无悔恨意欢喜还家。其日夜半诸故藏中宝物自然充满。比罗陀夫妇明旦见之且喜且惧。惧官见问所从得此。夫妻共议当往问佛。即诣佛所具白如此。佛告比罗陀。安意任用勿生疑难。汝之履信不违父教。持戒惭愧没命不二。闻施慧道七财满足。福德所致非为灾变。智者能行不问男女。所生之处福应自然。闻佛所说益加笃信。

　　货钱办食

　　经律异相云。罗阅城人民聚集共议。各出百钱饭佛及僧。有鸡头婆罗门贫无钱财以助彼众。众人语言。汝无钱财宜速出去。鸡头便还忧愁谓妻言。我无钱财助众饭佛。诸人驱我速出。妇答言。汝可至弗赊密多罗长者舍从其假贷。便往求告十日当偿。若不还者。我身及妇当为奴婢。长者便贷金钱百枚。持诣众中言。今我得钱听我在次。众语鸡头言。已办不须卿钱。鸡头便还。夫妇二人诣世尊前恭敬顶礼具以白佛。佛告鸡头。汝便请佛及僧。鸡头受教遂请佛僧。时天帝释语毗沙门天王。汝佐此婆罗门办食。复语毗湿波伽摩天子。汝可化作高广讲堂。俱答言受教。佛告鸡头。汝可请王共一日食。即至王所白王。愿天王明日受请集佛讲堂。时王严驾群臣围绕。佛与众僧天龙拥护。往诣讲堂受鸡头食。咒愿食已说微妙法。王及大臣皆大欢喜。

　　老乞遇佛

　　经律异相云。尔时世尊入舍卫城。有一婆罗门年耆根熟。执杖持器家家求乞。世尊告曰汝何以尔。答言世尊。我有财物为子娶妻悉已付了。然后舍是持器乞食。佛复告曰。汝能於我法受诵一偈。还为儿说。答佛能受。世尊即说偈言。生子心欢喜。为子聚财物。复为娉娶妻。而自舍出家。边鄙田舍儿。违负於其父。人形罗剎心。弃舍於老父。老马复无用。则夺其豆草。子少而父老。弃舍行乞食。曲杖为最胜。为我防恶牛。能却暴恶狗。扶我暗处行。避深坑空井。凭仗於杖力。时婆罗门从佛受偈还至家门。先白大众说如上偈。其子愧怖即抱其父还将入家。洗浴父身换父衣服立为家主。时婆罗门作是念言。我於今日蒙世尊恩。如经所说是为我师。我今持上妙衣至世尊所。顶礼佛足而白佛言。愿受此衣哀愍我故。世尊即受。更说种种妙法示教利喜。

　　说苦佛来

　　法句经云。祇园精舍有四比丘共相议言。世间何者最苦。一言淫欲。一言饥渴。一言嗔恚。一言惊怖。共诤不止。佛知。往到其所问言。以事白佛。佛言。汝等所论不究苦义。天下之苦莫过有身。饥渴寒热嗔恚色欲怨祸皆由有身。夫身者众苦之本。患祸之源。劳心极虑忧畏万端。三界蠕动更相残贼。吾我缚着生死不息皆由身故。欲离世苦当求寂灭。摄心守正泊然无想。可得涅盘是为最乐。昔有比丘入山学道。时有四禽鸽乌蛇鹿依附左右。昼行求食暮则还宿。一夜自相问言世间之苦。鸽言。色欲炽盛无所顾念。危身灭命莫不由之。乌言。饥渴之时身羸目冥神识不宁。投身罗网丧身失命莫不由之。蛇言。嗔恚一起不避亲疎。亦能杀人复能自杀。鹿言。常畏猎人及诸狼虎。彷佛有声奔走坑岸。以此言之惊怖为苦。比丘叹言。天下大苦无过有身。

　　谈乐佛至

　　法句经云。佛在舍卫国祇树给孤独园精舍。时有四新学比丘至柰树下经行游戏。柰华荣茂色好且香。因相谓曰。世间万事何者可乐。一人言。仲春之月百木荣华。游戏原野此最为乐。一人言。宗亲吉会觞酌交错。音乐歌舞此最为乐。一人言。多积财宝所欲即得。车马服饰与众有异。出入光显行者瞩目。此最为乐。一人言。妻妾端正彩服鲜明。香熏芬馥恣意纵情。此最为乐。佛知。即至其所告言。汝等所论尽是忧畏危亡之道。非是永安最乐之法。万物春荣秋冬衰落。宗亲欢乐皆当别离。财宝车马五家之分。妻妾美色爱憎之本。爱乐生忧。贪欲生畏。解无贪欲无忧无畏。凡夫处世兴招怨祸。危身灭族忧畏无量。三途八难苦痛万端靡不由之。是四新学比丘闻说此义。心意开悟灭意断欲。惭愧悔过一心求道。志存无为不贪荣利。得罗汉道。

　　祀天遇佛

　　法句经云。边境有王名曰和墨。奉事外道。举国信邪杀生祭祀。王母寝病经久不瘥。召婆罗门告言。吾太夫人病困经久不知何故。答言。星宿倒错阴阳不调故使然耳。王言作何方宜使得除愈。答言。当备牛马猪羊百头杀以祀天然后乃瘥。王即奉命。即牵牛马猪羊百头当就祭坛杀以祀天。佛怀大慈愍王愚迷。往诣王所。王遥见佛为佛作礼白佛言。母病经久今欲祀天。为母请命冀求得瘥。佛言。欲得谷食当行种田。欲得大富当行布施。欲得长寿当行大慈。欲得智慧当行学问。行此四事随其所种得其果实。祠祀淫乱以邪为正。杀生求生去生道远。人生百岁奉事神祇。牛羊祭祀不如行慈。佛放光明遍照天地。王闻法睹光即得道迹。惭愧悔过遂不祀天。母闻情悦所患消除。王於是后信敬三宝。爱民如子常行十善。五谷丰登心常悦乐。

　　佛度屠儿

　　法句经云。有五百外道常求佛便欲诽谤之。自共议言。当使屠儿杀生请佛及僧。佛必受请赞叹屠儿。吾当诣前而共讥之。佛即受请告屠儿言。果熟自堕。福熟自度。屠儿还归供设饮食。佛及众僧到屠儿舍。梵志大小皆共欢喜。今日乃得佛之便耳。若赞福者。以其前后杀生作罪持用讥之。若当说其罪者。当以今日之福难之。二者之中今乃得便。佛到即坐行水下食。於是世尊观察众心应有度者。即便出舌覆面。放大光明照一城内。出微妙音说偈咒愿。如真人教以道活身。愚者嫉之见而为恶。行恶得恶如种苦种。恶自受罪。善自受福。亦各自熟而不相代。习善得善亦如种甘。五百梵志意自开解。即前礼佛五体投地来受圣训。唯愿哀育得为沙门。佛即听受皆为沙门。屠儿大小见佛神变。莫不欢喜皆得道迹。民人皆称贤友。无复屠儿之名。

　　度网渔人

　　法句经云。舍卫国城东南有大江水既深而广。有五百余家在岸边住。未闻道德度世之行。习於刚强捕鱼为务。贪利自恣快心极意。佛知此家福应当度。住至水边坐一树下。村人见佛光明奇异。莫不惊肃皆往礼敬。或拜或揖问讯起居。佛命令坐为说经法。众人闻之而心不信。佛化一人从江南来。足行水上止没其踝。来至佛所稽首礼佛。众人见之莫不惊怪。问化人曰。吾等先人已来居此江边。未曾闻人行水上者。卿是何人有何道术履水不没。化人答曰。吾是江南愚冥之人。闻佛在此。贪乐道德。至南岸边不能得度。问彼岸人水为深浅。彼人答言水可齐踝。吾信其言便尔来过。无他异术。佛赞化人言。善哉善哉。夫执信诚可度生死之渊。数里之江何足为奇。时江边村人闻佛说种种法。心开意解皆发信心。求受三归及受五戒为清信士。

　　度捕猎人

　　法句经云。罗阅祇国有山。山下人生长山林杀猎为业。佛诣其所坐於树下。佛放光明照曜山中。木石皆作金色。山中男子俱出行猎。唯有妇女见佛光明。来诣佛所悉皆礼拜。佛即为诸母人说杀生之罪。行慈仁之福。恩爱一时会有别离。诸母人白佛言。山民务猎以肉为食。欲设微供愿当纳受。佛言。诸佛之法不以肉食不须复办。因告之曰。夫人生世所食无数。何以不作有益之食。而残害群生以自济活。死堕恶道损而无益。人食五谷增延寿命。杀生食肉多病夭亡。杀彼活己罪业无量。慈仁不杀所适无患。男子猎还。见诸妇女皆坐佛前。嗔恚弯弓欲图害佛。诸妇谏曰。此是圣人勿兴恶意。即各悔过为佛作礼。佛重为说不杀之福残害之罪。人能不杀行大仁慈。当愍众生博爱济众。福常随身。在所得利。死升梵天。猎人闻已欢喜信受皆受五戒。

　　佛化丑儿

　　百缘经云。舍卫城中有一长者子。形貌极丑状如恶鬼。年渐长大父母厌恶驱令远去。有人见之皆生怖惧。在於山林采果存活。飞鸟走兽无不怖走。世尊慈念将诸比丘到林欲度。见佛避走。佛以神力使不得去。时诸比丘各在树下加趺禅定。世尊化作丑陋人衣服粗弊。满钵盛食渐向丑人。丑人见已心怀喜悦。今此人者真是我伴。即来共语同器而食。食已。时彼化人忽然端正。丑人问言。汝今何以忽然端正。化人答言。我食此食以善心观彼树下坐禅比丘。使我端正。丑人闻已即便效之。遂发善念心怀喜悦。即向化人深生信解。於是化人还复本形。丑人见佛三十二相八十种好。光明普曜如百千日。前礼佛足。佛即为其种种说法。得须陀洹果。即於佛前求索出家。佛言善来比丘。剃除须发。法服着身。便成沙门。精勤修习得阿罗汉果。

　　救度贼人

　　经律异相云。有五百贼劫掠人物。舍卫国王勑诸将士追捕擒获。捉五百贼。王勑杀之。贼大唤佛。佛令阿难。汝往语王。汝是人王当爱民如子。云何一时杀五百人。阿难至王所具陈佛语白言。杀一人罪多。况复五百其罪无量。王曰。世尊能使不复作贼即放令活。阿难还具白佛。佛语阿难。语王但放。我令此人更不作贼。阿难先到刑处语监杀者言。世尊已救未可便杀。复至王所。世尊语王。能令此人更不作贼。王即原命。且未解缚送世尊所。尔时世尊欲度彼人。在露地坐。贼遥见佛系缚自解。头面礼足。佛观其缘随从说法。布施持戒行业果报。苦集灭道四真谛法。即於是时得须陀洹道。问言汝等乐出家否。答言。世尊。我等若先出家。今日不遭此苦。唯愿大慈度我出家。佛言善来比丘。时五百贼举身被服变为三衣。自然钵器威仪庠序。皆成沙门。

　　度除粪人

　　经律异相云。舍卫城中有一旃陀罗儿。除粪自活。世尊遥见即呼唤之。其人报曰。吾担粪不净。不敢亲近。佛言欲度汝。手执其人至恒水侧沐浴身体。复至祇洹勑诸比丘度为沙门。其人劝励精进勤苦日新。未经旬日便得阿罗汉果。六通清彻涌没自在。诣大方石当中央坐补纳故衣。王闻佛度旃陀罗儿。念佛释种豪族姓家。左右弟子皆出四姓。来入宫室受供信施。云何礼敬。吾今当往责数如来。见前比丘诸天礼觐。比丘见王即没石中还从石出。王诣佛所问言。向者比丘名字何等。有此神力。佛言此是除粪人。尔时世尊以此因缘便说譬喻。犹如污泥中生香洁莲华。云何大王有目之士取此华否。王言世尊。华极香洁当取庄饰之。污当观母胎。胎中产生功德之华。时王白佛。彼人快得善利不可思议。自今已后请此比丘。供养四事无所乏少。

　　施食缘起

　　救面然饿鬼经云。阿难疾至佛所白言。世尊。我於昨夜见一面然饿鬼。身形羸瘦枯燋极丑。面上火然其咽如针。头发髼乱毛爪长利身如负重。而语我言。汝於三日必当命尽生饿鬼中。我即问言。经何方计得免斯苦。饿鬼答言。汝若施於恒河沙数饿鬼及婆罗门并诸仙等饮食。汝得增寿。世尊。我今云何得免此苦。佛言。汝今勿怖。有陀罗尼名一切德光无量威力。即说咒曰。那摩萨缚怛他揭多缚路枳帝唵三跋啰三跋啰吽。先取饮食安置净盘。诵咒七遍。於门内立展臂户外。置盘净地弹指七下散掷四方。其恒河沙数饿鬼前各有摩伽陀斛四斛九斗饮食。如是鬼等遍皆饱满。是诸饿鬼吃此食已。悉舍鬼身尽得生天。若四等弟子若能常诵此咒奉施饮食。是人即得具足无量功德。颜色鲜洁寿命延长。是诸饿鬼常来拥护。具足吉祥安乐。

　　目连救母

　　盂兰盆经云。大目犍连始得六通。欲度父母报乳哺之恩。即以道眼观视世间。见其亡母生饿鬼中。不见饮食皮骨连立。目连悲哀。即以钵盛饭往饷其母。母得钵饭便以左手接钵右手搏食。食未入口化成火炭遂不得食。目连大叫悲号涕泣。驰还白佛。具陈如此。佛言。汝母罪根深结。非汝一人力所奈何。汝虽孝顺声动天地。天神地祇亦不能奈何。当须十方众僧威神之力乃得解脱。吾今当说救济之法。令一切难皆离忧苦。当於七月十五日为七世父母及现在父母具饭百味五果。汲灌盆器。尽世甘美以着盆中。供养十方大德众僧。供养此等自恣僧者。若现在父母寿命百年无病无一切苦恼之患。乃至七世父母出离三途饿鬼之苦。生人天中福乐无极。是佛弟子修孝顺者应念念中常忆父母。年年七月十五日为作盂兰盆施佛及僧。

　　佛救婴儿

　　观佛三昧经云。舍卫国有长者名曰财德。有子年始五岁。父常教子称南无佛。散脂鬼神饥火所逼接取婴儿。婴儿称南无佛。鬼王噤口不能得食。但眼出火。婴儿惊怖称南无佛。世尊天耳遥闻。佛以神力到旷野泽。放白毫光照怖小儿。鬼王举一大石欲掷世尊。佛入火光三昧烧旷野泽大地洞然。光中化佛赞叹慈心。鬼犹不伏。时金刚神手奋金杵挥大利剑拟鬼王额。鬼王惊怖抱持小儿长跪上佛白言。世尊惟愿慈爱救我生命。世尊犹如慈父抚慰鬼王。密迩金刚勑鬼王言。汝今速伏归佛法僧及受五戒。汝若不伏碎如微尘。鬼王合掌白佛言。我恒啖人。今者不杀当食何物。佛勑鬼王。汝但不杀。我勑弟子常施汝食。乃至法灭以我力故令汝饱满。鬼王闻已欢喜作礼。受三皈依及受五戒。旷野鬼王白金刚神。因大德故得服甘露无上法味。

　　金刚请食

　　宝积经云。尔时密迹金刚力士白佛言。唯佛大圣就我旷野鬼王鄙舍。垂意小食化鬼神众。妖魅之物见如来尊。听闻经法便当捐弃嗔恚毒害。时佛嘿然受请。佛与大众俱至其舍。受饭食已。密迹白佛言。唯愿弘慈应时演法。佛言。当奉笃信善从道法。睹清白理知不忘果。宁失身命不犯非义。仁慈不杀。不与不取。不为邪淫。不犯妄语．两舌．恶口．绮语．嫉妬．恚痴。不犯十恶。身行十善亦劝人行。常奉等信。见诸沙门奉戒具法勤精修行志存思道。见诸善友及佛弟子。常行恭恪常追侍从。常奉斯等诸善知识。救济危厄而劝化人。施致大富。持戒生天。博闻大智。修行合道。布施大财。悭贪饿鬼。持戒．忍辱．精进．一心．智慧人道。犯戒地狱。嗔恚丑陋懈怠废道乱意堕罪。愚痴投冥。善恶果报由身口意。时密迹金刚力士及五百子闻是法已。得无生法忍。

　　鬼母寻子

　　杂宝藏经云。尔时大鬼神王名曰般阇迦。其妻亲产五百鬼子。皆有大力士之力。其最小儿字嫔伽罗。华言爱儿。面貌端正。此鬼子母凶妖暴虐。杀人儿女以自啖食。人民患之仰告世尊。世尊怜愍众生。即取其子嫔伽罗覆於钵下。鬼子母飞行天下七日之中推求不得。愁忧懊恼。传闻他言云。佛世尊有一切智。即至佛所问儿所在。佛即答言。汝有五百子。唯失一子。何故苦恼愁忧而推觅耶。世间人民或有一子或三五子。而汝杀害啖食。鬼子母白佛言。我今若得嫔伽罗者。终不更杀世人之子。佛即使鬼子母见嫔伽罗在於钵下。令五百子尽其神力不能得取。还求於佛。佛言。汝今若能受三皈五戒。尽形寿不杀生。当还汝子。鬼子母即依佛勑受皈依。五戒三归已讫。即还其子。佛言。汝好持戒。汝是迦叶佛时羯肌王女。以不持戒故受是鬼报。

　　小儿施土

　　贤愚因缘经云。世尊与阿难入城乞食。见群小儿於道中戏。共聚地土造作屋舍及作仓库。以土为米。有一小儿遥见佛来生布施心。即取仓中名为米者取以施佛。佛即低头受土。与阿难言。持土涂我房地。阿难持还精舍即涂房地。佛告阿难。向者小儿欢喜施土足涂房地。缘斯功德。我般涅盘百岁之后。当作国王。字阿输迦。其次小儿当作大臣。共领阎浮提一切国土。兴隆三宝广设供养。分布舍利遍阎浮提。当为我设八万四千塔。阿难白佛言。施一掬之土乃有如此多塔之报。佛言。昔有国王名波塞奇。有佛出世名曰弗沙。王与诸臣供养佛僧。时王心自念言。今此大国人民之类。常得见佛礼拜供养。其余小国各处违僻。人民之类无由修福。就当图[书-曰+皿]佛之形像分布诸国一切人民。咸令供养。即召[书-曰+皿]师多[书-曰+皿]佛像。得八万四千。感於多塔之报。

　　杨枝净水

　　请观音经云。尔时毗舍离国有长者名月盖。往诣佛所白佛言。此国人民遇大恶病。良医耆婆尽其道术所不能救。唯愿天尊慈愍一切救济病苦令得无患。尔时世尊告长者言。去此不远正立西方。有佛名无量寿。彼有菩萨名观世音及大势至。恒以大悲救济苦厄。汝今应当向彼作礼。为众生故当请彼佛及二菩萨。说是语时。於佛光中得见西方无量寿佛并二菩萨。如来神力。佛二菩萨放大光明。照毗舍离皆作金色。时毗舍离人即具杨枝净水授与观世音菩萨。大悲观世音怜愍救护。普教一切众生。应当一心称南无佛．南无法．南无僧．南无观世音菩萨摩诃萨。大悲大名称。救护苦厄者。尔时观世音菩萨白佛言。我今当说十方诸佛救护众生神咒。诵持此咒者免离怖畏刀杖毒害及与疾病令得无患。说是语时。毗舍离人平复如本。

　　采华献佛

　　贤愚因缘经云。世尊游罗阅祗城。时王使数百千宫女采华。一日大小男子妇女俱出采华。采已持还入城。遥见世尊相好威光巍巍堂堂如星中月。若日初出照于天下。与男女众等前后围绕。俱往佛所稽首作礼而白佛言。人命难保。佛世难遇。经法难值。今已值遇。犹病得医。我既贫贱。加属县官[革*(立-一+可)]缧禁约。恒不自在。国王严勑令采华贡。常以他故设失时节或复见诛。佛圣出世。亿劫希有。宁弃身命以华上佛并散圣众。因受慈诲听察深法无穷之慧。我从无数劫为利欲害不可称载。未曾为法而不惜命。今供世尊三宝之华。纵使见害不堕苦痛必生善处。却自皈命一心重礼。佛知其念发斯善意甚慈愍之。具为敷讲大乘之法。六度无极．四等．四恩．三脱．菩提。诸采华人皆发道意。心解佛慧。至不退转无所从生。佛与授记后当作佛号曰妙华。

　　燃灯不灭

　　贤愚因缘经云。舍卫国有一贫女名曰难陀。贫穷孤独。见诸国王臣民皆供养佛。心自思惟。我之宿罪生处贫贱。虽值福田无有种子。酸切感伤深自咎悔。便行乞丐以俟微供。竟日不休唯得一钱。即持买油往到精舍奉上世尊。置於灯中自立誓愿。我今贫穷用是小灯供养於佛。以此功德令我来世得智慧灯。灭除一切众生垢暗。作是誓已礼佛而去。乃至竟夜诸灯尽灭。唯此独燃。是时目连次当直日。察天已晓收灯摒挡。见此一灯独然。明好膏炷未损如新。燃灯白日燃之无益。欲取灭之暮规还然。即时举手扇灯。灯焰如故无有亏损。复以衣扇。灯明不损。佛见目连欲灭此灯。语目连曰。今此灯者非汝所能灭。此是广济发大心人所施之物。贫女复来礼佛。佛即授其记。阿僧祇百劫之中当得作佛。号曰灯光。十号具足。求佛出家。佛即许之。

　　上幡供佛

　　贤愚因缘经云。迦毗罗卫国城中有一长者。财富无量不可称计。选择族望娉以为妇。作诸音乐发心制造长幡奉佛世尊而以娱乐。其妇怀妊足满十月。生一男子端正殊妙与众超绝。初生之日。虚空之中有大幡盖徧覆城中。时诸人众因为立字号波多迦。年渐长大出城游戏。见佛世尊三十二相八十种好。光明普曜如百千日。心大惊喜瞻仰取足。佛为说法得须陀洹果。归辞父母求索入道。父母爱念不能为逆。将诣佛所便成沙门。精勤修习三明六通具八解脱。诸天世人所见敬仰。佛告比丘。尔时有王名盘头末帝。收取舍利造七宝塔而供养之。时有一人作一长幡。悬着塔上发愿而去。缘是功德。九十一劫不堕地狱．畜生．饿鬼。天上人中常有幡盖荫覆其上。受天快乐。乃至今日遭值於我出家得道。欲知彼时上佛旛者。今波多迦是也。

　　施衣得记

　　贤愚因缘经云。尔时世尊入城乞食。有婆罗门见佛身衣有少破坏。即至家中取一白[迭*毛]持以上佛以用补衣。佛便受之。即与授决。汝於百劫当得作佛。长者居士咸作是念。云何少施酬以大报。世尊告曰。昔有大臣请佛三月供养。佛即许之。有王名曰盘头。欲先请佛三月供养。佛告王言。吾先受大臣请。王告臣曰。佛处我国。吾欲供养。虽卿先请今可避我。我供养讫卿乃请之。臣答王言。若使大王保我身命。复保如来常住於此。复令国土常安无灾。若使能保此诸事者。我乃息意听王先请。王即告曰。卿请一日我复一日。臣便可之。更互设食各满所愿。尔时大臣具办三衣。复为诸比丘众作七条衣。人与一领皆悉满足。阿难当知。尔时大臣办具衣服施佛及僧以为供者。即此婆罗门是。乃世世植福。今值於我。复供白[迭*毛]。故得如是授决之果。

　　衣救龙难

　　海龙王经云。有四龙王。一名噏气。二名大噏气。三名熊罴。四名无量色。顶礼佛足而白佛言。大海之中无数种龙。若干种行皆因业报。或有大种小种。有四种金翅鸟。常食斯龙及龙妻子诸龙种类。愿佛拥护令海诸龙常得安隐。於是世尊脱身袈裟告海龙王。汝当取是如来袈裟分与诸龙皆令周遍。有值一缕者。金翅鸟王不能犯触。持禁戒者所愿必得。时诸龙王各心念言。是佛袈裟甚少。安得周遍大海诸龙。佛知龙意告龙王言。假使三千大千世界所有龙王各分如来袈裟。终不能尽。时海龙王取佛袈裟而自分作无央数百千段与诸龙王。其衣如故终不能尽。时诸龙王及龙妻子欣然大悦。自投佛前同声说言。如来所语终无有二。授我等决至无为岸。吾等今日归命佛法及诸圣众。奉受禁戒恭顺如来。从今日始一切诸龙拥护正法。

　　说咒消灾

　　消灾经云。尔时释迦牟尼佛在净居天中。告诸宿曜游空天众．九执大天及二十八宿．十二宫神一切圣众。我今说过去娑罗王如来所说炽盛光大威德陀罗尼除灾难法。若有国王及诸大臣所居之处。或被五星陵逼。罗睺彗孛妖星照临。所属本命宫宿及诸星位或退或入作诸障难者。念此陀罗尼至心受持读诵。一切灾难悉皆消灭。即说陀罗尼曰。南无三满多母驮喃阿钵啰。底贺多舍娑曩喃。怛[口*侄]他。唵佉佉佉呬佉呬吽吽入嚩啰入嚩啰钵啰入嚩啰钵啰入嚩啰底瑟姹底瑟姹瑟致哩瑟致哩娑婆咤娑癹咤扇底迦室哩曳。娑嚩贺。此陀罗尼能成就八万种吉祥事。能除灭八万种不吉祥事。令诸众生依法受持。一切灾难悉皆消灭。变灾为福皆得吉祥。佛告四众。灾难起时。安置佛像结界护持。香华灯烛随分供养。令诸有情获福无量。

　　证明说咒

　　大悲经云。释迦牟尼佛在补陀洛迦山观世音宫殿宝庄严道场中坐宝师子座。时观世音菩萨密放神通光明照曜世界。天宫龙宫皆悉震动。时观世音菩萨白佛言。我有大悲心陀罗尼今当欲说。为诸众生得安乐故。除一切病得寿命故。得富饶故。灭一切恶业重罪。远离怖畏。速能满足诸希求故。唯愿世尊慈哀听许。佛言今正是时宜应速说。复白佛言。若有四众欲诵持者。起大悲心。先当至心称念我之名字。然后即当诵此神咒。此咒能除灭身中一切重罪。若诸众生诵持大悲神咒者。於现在生中一切所求若不果遂者。不得为大悲心陀罗尼也。观世音菩萨於众会前合掌正住。於诸众生起大悲心。即说神妙章句陀罗尼。说此咒已。天雨宝华缤纷而下。十方诸佛悉皆欢喜。天魔外道恐怖毛竖。一切众会皆获果证。无量众心发菩提心。

　　龙宫说法

　　大云轮请雨经云。佛在难陀优婆难陀龙王宫内。住大威德摩尼藏大云轮殿宝楼阁中。与无量诸龙王众。即以无量香华幢幡缯盖真珠璎珞供养恭敬礼拜。於如来所听受正法。即白佛言。云何能使诸龙王等灭一切苦得受安乐。令此阎浮提内时降甘雨。生长树木丛林药草苗稼皆生滋味。使诸人等悉受快乐。佛告大龙王言。汝今为彼诸众生等作大利益。能问斯事。我有一法。汝等若能行者。令一切龙除灭诸苦具足安乐。谓行大慈。若有天人行大慈者。火不能烧。水不能溺。毒不能害。刀不能伤。内外怨贼不能侵掠。若睡若寤皆得安隐。行大慈力有大威德。诸天世人不能扰乱。形貌端严众所爱敬。诸苦灭除心得欢喜。是故龙王身口意业常应须行彼大慈行。佛为龙王说种种法。龙王闻已心开意解得法眼净。求受三归五戒行大慈行。

　　天龙云集

　　大集经云。佛成正觉。菩萨海众悉来大集。佛於无缘象王众中欲宣说菩萨法藏。令知诸佛甚深境界。於欲色天二界中间化七宝坊如大千世界。诸天龙鬼神等并及十方佛剎诸菩萨众一时云集。佛说种种庄严。种种光明大悲行相因缘。及如来三十二业．十力．四无畏．十八不共法．三十七菩提分．三十二相业因．三十二障大乘法．三十二速成就法。如是等无量法宝神通智辩方便行愿。四无量心求解脱道。说陀罗尼种种利益。一切众生等法。说诸龙受生受苦受乐业报因缘。受三归依即得净眼皆得安隐。次说十方一切佛土无余诸菩萨。百亿三界一切龙天诸部大鬼神等悉集无余。显说甚深佛法。为护世间故。以阎浮提诸国土付烛释梵护世诸天一切龙神修罗夜叉鬼神等众。各各分布安置护持养育一切众生。除障护善。令法久住。

　　佛赞地藏

　　地藏十轮经云。尔时世尊告天帝释曰。汝等当知有菩萨名曰地藏。作声闻像。已於无量无数大劫五浊恶世时无佛世界成就有情。具足不可思议殊胜功德。於十方诸佛国土利益安乐一切有情。除一切病恼忧苦逼切。能满一切所求之愿。若有人於一食顷归依供养。诸所求愿速得满足。胜於百劫归依供养诸佛菩萨。经中所说末法恶世。时人根败如坯器空。见如生盲。五欲如石田不苗。十恶如臭身垢秽。此经能灭众生烦恼。令三宝久住。佛言。我遗法弟子。下至非器无戒行者。虽应罚治无令还俗。付嘱护持我法国王大臣宰官长寿安乐。获十种功德利益。十轮者。人王治国选用臣僚。抚安民人教兵御敌。修营事业给养功艺。赏善罚恶建立三宝。教化众生断其十恶令修十善。能令三宝种性法眼长夜不灭。降伏魔怨令修行人成无上道。

　　胜光问法

　　胜光经云。憍萨罗国胜光王白佛言。惟愿大师善教於我为国王法。佛告大王。如父怜爱诸子。常愿安稳。遮其恶行。劝修善业。国人如子。并怀忠孝。作天子者。情怀恩恕。薄征赋敛省其徭役。设官分职不务繁多。黜罚恶人赏进贤善。不忠良者当速远离。顺古圣王勿行刑戮。生人道者胜缘所感。若断其命定招於报。常当一心恭敬三宝。莫生邪见。我涅盘后法付国王大臣辅相。当为拥护勿致衰损。然正法炬转正法轮。尽未来际常令不绝。若能如是依教行者。则令国中龙王欢喜风调雨顺。诸天庆悦丰乐安隐。灾横皆除率土太平。王身快乐永保胜位。福祚延长无复忧恼。增益寿命。现在名称遍满十方。外国诸王咸来贡献。其国天子仁让忠孝。以法教化拯恤黔黎。於诸国中最为第一。我等今者咸当归伏。此大法王舍身之后。得生天上受胜妙乐。

　　维摩示疾

　　维摩诘经云。尔时毗耶城中有长者名维摩诘。辩才无碍入深法门。善於智度通达方便。其以方便现身有疾。以其疾故皆往问疾。维摩诘因以身疾广为说法。诸仁者。是身无常。无强无力无坚。速朽之法。不可信也。为苦所恼。众病所集。是身如聚沫不可撮摩。是身如泡不得久立。是身如焰从渴爱生。是身如芭蕉中无有坚。是身如幻从颠倒起。是身如梦为虚妄见。是身如影从业缘现。是身如响属诸因缘。是身如浮云须臾变灭。是身如电念念不住。是身无主为如地。是身无我为如火。是身无寿为如风。是身无人为如水。是身不实四大为家。是身为空离我我所。是身无知如草木瓦砾。是身无作风力所转。是身不净秽恶充满。是身虚伪虽假以澡浴衣食必归磨灭。是身为灾百一病恼。是身如丘井为老所逼。是身无定为当要死。此可患厌耳。

　　文殊问疾

　　维摩诘经云。佛告文殊师利。汝诣维摩诘问疾。文殊承佛圣旨诣彼问疾。维摩诘唯置一床以疾而卧。文殊言。居士是疾宁可忍不。疗治有损不至增乎。世尊殷勤致问居士。是疾何所因起。其生久如。当云何灭。维摩诘言。从痴有爱则我病生。以一切众生病是故我病。若一切众生得不病者。则我病灭。菩萨为众生故入生死。有生死则有病。若众生得离病者。则菩萨无复病。是疾何所因起。菩萨疾者以大悲心起。文殊又问。应云何慰喻有疾菩萨。维摩诘言。说身无常不说厌离於身。说身有苦不说乐於涅盘。说身无我而说教导众生。说身空寂不说毕竟寂灭。说悔先罪而不说入於过去。以己之疾愍於彼疾。当识宿世无数劫苦。当念饶益一切众生。忆所修福念於净命勿生忧恼。常起精进当作医王疗治众病。应如是慰喻有疾菩萨令其欢喜。

　　金鼓忏悔

　　金光明经云。尔时信相菩萨夜梦金鼓及忏悔偈。向如来说。梦见金鼓所出妙音。悉能灭除三世诸苦。地狱饿鬼畜生等苦。贫穷困厄及诸有苦。如是金鼓所出之音。悉能除灭一切诸苦。无依无归无有救护。我为是等作归依处。诸佛世尊有大慈悲。当证微诚哀受我忏。若我百劫所作众恶。以是因缘生大忧苦。十方现在大悲世尊。能除众生一切怖畏。愿当受我诚心忏悔。令我恐惧悉得消除。我之所有烦恼业垢。惟愿现在诸佛世尊以大悲水洗除令净。过去诸恶今悉忏悔。现所作罪诚心发露。所未作者更不敢作。已作之罪不敢覆藏。身业三种。口业四种。意三业行。今悉忏悔。身口所作及以意思十种恶业一切忏悔。所造恶业应受恶报。今於佛前诚心忏悔。若此国土及余世界。所有善法悉以回向。我所修行身口意善。愿於来世证无上道。

　　楞伽说经

　　楞伽经云。佛住南海滨楞伽山顶。种种宝华以为庄严。诸菩萨众从彼种种异佛剎来。无量三昧自在之力神通游戏。大慧菩萨而为上首。一切诸佛手灌其顶。自心现境界。善解其义。种种众生。种种心色。无量度门随类普现。於五法．三自性．八识．二无我究竟通达。时大慧菩萨以偈赞佛。世间离生灭。犹如虚空华。一切法如幻。远离於心识。远离於断常。世间恒如梦。知人法无我。烦恼及尔焰。常清净无相。而兴大悲心。一切无涅盘。无有涅盘佛。无有佛涅盘。远离觉所觉。若有若无有。是二悉俱离。牟尼寂静观。是则远离生。是名为不取。今世后世静。说偈赞已。谘问一百八义及五法三自性八识二无我之义。尔时世尊一一分别解释已。殷勤诫勖。我之弟子诸修行者。应当修慈心。不食一切肉。及葱韭蒜等。种种放逸酒。食肉无慈心。永背正解脱。

　　圆觉三观

　　圆觉经序云。如来入寂光土。凡圣一源。现受用身。主伴同会。曼殊师利创问本起之因。薄伽至尊首提究竟之果。照斯真体。灭彼梦形。知无我人。谁受轮转。种种幻化。生於觉心。幻尽觉圆。心通法徧。心本是佛由念起而漂沉。岸实不移因舟行而骛骤。顿除妄宰。空不生华。渐竭爱源。金无重矿。理绝修证。智似阶差。觉前前非。名后后位。况妄忘起灭。德等圆明者焉。然出廐良驹已摇鞭影。埋尘大宝须设治方。故三观澄明真假俱入。诸轮绮互单复圆修。四相潜神华觉违拒。四病出体心华发明。复令长中下期。克念摄念而加行。别徧互习。业障惑障而销亡。成就慧身。静极觉偏。百千世界佛境现前。是以闻五种名超剎宝施福。说半偈义胜河沙小乘。寔由无法不持无机不被者也。持此经者。金刚晨夕守护令不退转。其家永无灾障。疫病消灭财宝丰足。

　　楞严大定

　　楞严经云。阿难为大幻术摩登伽女咒摄。将毁戒体。世尊顶放百道光明。光中千叶宝莲。有佛化身坐宣神咒。阿难归来佛所。佛说此经名大佛顶首楞严王。具足万行。十方如来一门超出妙庄严路。七处征心八还辩见。飞光击触。宝手开合。显真性不动自心妙明。常光现前性周法界。歇即菩提不从人得。文殊选择诸圣二十五圆通。以观音从闻入道为此方真教体。五浊十二类生受生源因。修三渐次方得除灭。从乾慧地修行增进。十信．十住．十行．十回向四加行。等觉．妙觉五十五位。十因十类七趣三界生业因缘。十种禅那五阴区宇种种魔事。次说修三摩地断杀盗淫妄。道场持咒修证功德。佛言。若人以七宝奉上诸佛。不如一念将此法门开示末学。若人具四重十波罗夷应入地狱。是人罪障应念消灭。如教行道直成菩提。无复魔业。

　　般若真空

　　法宝标目云。右佛於鹫峰山．给孤独园．他化天宫．竹林园四处十六会说。西域本有二十万偈。此土大品．光赞．道行．小品．大明度．胜天王．文殊．金刚八部咸在其中。唐三藏法师玄奘取全本於西域。玉华寺译成六百卷般若。空宗此经周尽。初法师将顺众意如罗什所翻。除繁去重。於夜梦中有极怖畏事。还依广翻。即见殊胜境界。遂不敢删。依梵本译。庆成之日。般若放光。诸天雨华。空中音乐异香芬烈。法师曰此镇国之典人天大宝。经自记此方当有乐大乘者。国王大臣四部徒众书写受持读诵流布。皆得生天究竟解脱。般若谓诸佛之母。六度之一数也。五度未与大名。唯此般若圆宗独称尊大。乃是众妙之渊府。群智之玄宗。万法之本原。众圣之圆极。所以前五但为佐助。与般若作其辅翼。唯此独立大名。般若者此云智慧。真空者二十一空也。

　　付嘱国王

　　仁王般若经云。佛在王舍城鹫峰山中。为十六大国王波斯匿王等。说般若波罗蜜多十四正行等法竟。复嘱王曰。当国土有诸灾难时。应当请百法师敷百高座。一日二时讲诵此经。无量鬼神若闻此经。护汝国土。人天果报皆得满足。一切灾难悉皆消灭。佛告波斯匿王。我灭度后法欲灭时。一切有情造恶业故。令诸国土种种灾起。诸国王等为护自身太子王子后妃眷属百官百姓一切国土。即当受持此般若波罗蜜多。皆得安乐。我以是法付嘱国王。不付比丘．比丘尼．优婆塞．优婆夷。所以者何。无王威力不能建立正法护持三宝。复告波斯匿王。今诫汝等。吾灭度后正法欲灭。此经三宝付诸国王建立守护。大王。后五浊世一切国王王子大臣自恃高贵。破灭吾教。制我弟子不听出家造佛塔像。从今已后广度比丘．比丘尼造佛塔寺经像。

　　法华妙典

　　莲华经云。佛住耆阇崛山与比丘比丘尼菩萨．释提恒因．大梵天王．四大天王．天龙八部与韦提希子阿阇世王等百千眷属俱。尔时世尊入於无量义处三昧。天雨宝华六种震动。放眉间白毫相光普照世界。从三昧而起告舍利弗。诸佛世尊唯以一大事因缘故出现於世。欲令众生开示悟入佛之知见。故说此一乘妙法。授诸声闻记。如是妙法诸佛如来时一说之。如优昙华时一现耳。先示化城之权。终与鬓珠之秘。虽三车异驾而一雨普滋。皆令自知决定作佛。说是经时。多宝佛塔从地涌出。十方诸佛集会证明。六万恒河沙等菩萨及其眷属护持流布。持经随喜有六根清净等无量功德。若夫入旋陀罗尼诸三昧者。见灵山法会俨然佛常住不灭。证悟者自知非思议境界矣。天台智者大师证旋陀罗尼三昧。九旬谈妙。受持之盛无出此经。

　　饭王得病

　　净饭王泥洹经云。尔时净饭王忽被重病。身中四大同时俱作残害其身。肢节欲解喘息不定将死不久。告诸王曰。我命虽逝不以为苦。但恨不见我子悉达．次子难陀。复恨不见斛饭王子阿难陀．孙子罗睺。吾设得见是诸子等。我病虽笃未离生死不以为苦。白饭王语净饭王言。我闻世尊在王舍城耆阇崛山中。去此悬远二千余里。王今转羸。设遣使者道路悬远惧恐迟晚无所加益。惟愿大王莫大愁悒悬念诸子。净饭王答白饭王言。我子等辈虽复辽远意望不断。我子成佛。以大慈悲恒以神通天眼彻视天耳洞听救接众生。应可度者以慈愍心而度脱之。譬如有人为贼所围。或值怨敌惶怖失计。不望自济惟求救护。依有势者欲从救护而求解脱。譬如有人时得重病欲得良医以疗其疾。如我今日望见世尊亦复如是。

　　释迦如来应化录下(一)
　　释迦如来应化录下(二)

　　　　报恩寺沙门　宝成　编集

　　佛还觐父

　　净饭王泥洹经云。尔时世尊在灵鹫山。天耳遥闻迦维罗城中父王病卧命欲将终。渴仰欲见诸子佛与难陀．阿难．罗睺等。即以神足踊身虚空须臾而至迦维罗卫。放大光明光照王身患苦得安。佛与难陀等乘空来至。佛便入宫。王见佛到。王举两手而言。惟愿如来手摩我身令我得安。为病所困痛不可忍我命将逝。我今见子痛苦即除。复言。汝愿已成就。亦满众生愿。我今得重病。愿汝度我厄。佛言。惟愿父王莫复愁忧。即以手着父王额上。命虽欲终自可宽意。王即以手捉於佛手着於心上白言。我今见汝。我愿已满。心意踊悦。从是卧别。如来至真多所利益。其有得见闻所说者。此辈之等皆是有相大功德人。今日世尊是我之子。接遇过多不相见弃。是时父王即於卧处合掌心礼世尊足下。时佛手掌在王心上。无常对至命尽气绝忽就后世。

　　殡送父王

　　净饭王泥洹经云。尔时净饭王命尽气绝。时诸释子以众香水洗浴王身。缠细白[迭*毛]而以棺敛。尔时世尊念当来世。人民凶暴不报父母养育之恩。为不孝之子。为是当来众生之等设礼法故。如来躬身自欲担於父王之棺。时四天王俱来赴丧。长跪白佛。愿听我等抬父王棺。佛即许之。四天王各变人形像。以手擎棺抬於肩上。举国人民莫不啼哭。如来躬身手执香炉在棺前行。出诣葬所佛与大众共积香薪。举棺置上放火焚之。一切大众益更悲哭。於是世尊告大众曰。世皆无常。苦空无我。无有坚固。如幻如化。如热如焰。如水中月。命不久居。汝等诸人当勤精进。而自劝勉永离生死。乃得大安。举火焚烧大王身已。尔时诸王各各皆持五百瓶香水以用灭火。火灭之后竞共收骨盛置金函。即於其上便共起塔。悬缯幡盖及种种铃供养塔庙。

　　佛救释种

　　增一阿含经云。波斯匿王生一太子名曰流离。年始八岁。至迦卫罗国外父释种摩诃男舍。新起一堂敷种种座请佛及僧於中供养。流离太子升座而坐。诸释种见之共皆毁辱。太子叹息即语好苦梵志。我后绍王位时我当报雠。波斯匿王后取命终。便立流离太子为王。时好苦梵志白言。王当忆释种毁辱。王曰善。王即集四种之兵往迦卫罗国征伐释种。世尊闻已即以神力往至道侧在枯树下坐。时流离王遥见世尊在树下坐。即下车至世尊所头面礼足在一面坐。白世尊言。更有好树不在彼坐。世尊今日何故在此枯树下坐。世尊告曰。亲族之荫胜外人也。是时世尊便说偈言。亲族之阴凉。释种出於佛。尽是我枝叶。故坐斯树下。是时流离王即作是念。世尊今日出於释种。吾不应往征宜可齐此还归本土。如是至三。佛以神力三度止之。

　　为母说法

　　摩诃摩耶经云。佛在忉利天欢喜园中波利质多罗树下三月安居。如来结加趺坐放百千光明。光中有千莲华有千化佛。日月星辰所有威光隐蔽不现。佛告文殊师利。汝诣母所道我在此。佛母闻已乳自流出犹白莲华。而直入於如来口中。如来见母内怀忻敬而白母言。身所经处与苦乐俱。当修涅盘永离苦乐。佛母闻已专精正念诸结消伏而白佛言。一切众生在於五道。皆由烦恼过患所致。故有结缚不得自在。愿我来世得成正觉。当为一切断此苦本。佛言。众生所以不得解脱。皆由贪欲嗔恚愚痴致令恒在生死。乃至欲求生天亦难。何况希望离生死耶。在世失好名称。明友亲属皆共疎弃。临命终时极大惧怖。神识恍惚方自悔责。如此皆由三毒患故。若人欲求解脱妙果。宜断苦本。彼愚痴凡夫为结所缠。时会大众闻此语已悲号懊恼。

　　最初造像

　　造像经云。佛在天宫安居三月为母说法。优陀延王渴仰思佛发愿造像。毗首羯磨天工巧无匹。化身为匠。於佛初诞生日起工不日而成。佛化三道宝阶从天而下。诸天翼从威德炽盛光明赫奕。如满月在空众星共绕。如日初出采霞纷映。梵王执白盖在右帝。释持白拂侍左。诸天乘空而下虚空音乐妙香雨华。四大天王献微妙供。佛告优陀延王。汝於我法中初为轨则。更无有人与汝等者令诸众生得大信利。已获福德广大善根。天帝告王。佛在天上赞王造像功德宜自欣庆。佛言。若人以杂彩缋饰金银铜铁铅锡镕铸香木玉石雕刻织绣作佛形像。乃至极小如一指大。获种种福报功德无量。不生边小国土下劣种姓不净邪见贫穷之家。生人天中圆满超众。无诸病苦不为毒药刀兵诸横伤害。不堕三途不受苦报。灭种种罪获种种福。

　　浴佛形像

　　灌佛经云。佛告摩诃剎头诸天人民言。人身难得。佛世难值。吾本从阿僧祇劫时身为白衣。累劫积德。每生自责。展转五道不贪财宝无所爱惜。自致为王太子。以四月八日生。堕地行七步。举右手而言。天上天下惟吾独尊。当为天人作无上师。太子生时。地为大动。梵天忉利天四天王各持十二种香汤浴太子身。太子得成佛道。开现道法济度群迷。佛言。所以用四月八日者。以春夏之际殃罪悉毕。万物普生毒气未行。不寒不热时气和适。正是佛生之日。诸善男子善女人。於佛灭后当至心念佛无量功德之力。浴佛形像如佛在时。得福无量不可称数。诸天龙神常随拥护。佛言。人身难得。佛经难值。若能自减损妻子之分。五家财物以用浴佛形像者。如佛在时所愿悉得。欲求度世取无为道。长不欲为生死会者。可求精进无上之道。

　　姨母涅盘

　　佛母般泥洹经云。尔时佛姨母大爱道比丘尼与除馑女五百人俱到佛所。叉手而立白佛言。吾不忍睹佛及诸应真灭度。欲先泥洹。佛嘿可之。佛姨母以手摩足曰。吾免睹如来应仪正真道最正觉道法御天人师三界明。自今不复睹之矣。五百除馑女陈辞如上。佛亦可之也。佛为说身患生死忧悲苦不如意恼之难。又叹无欲清净空不愿无想灭度之安。若干净器除馑诸女莫不欢喜。绕佛三匝稽首而去。还于精舍敷五百座皆各就坐。大爱道现神足通自座没地。从东方来在虚空中变化。去地七多罗树。经行虚空中。乍坐乍卧。上身出水下身出火。下身出水上身出火。又没地中飞从西方来。化现如前。八方上下显现神通不可称计。放大光明以照诸冥上耀诸天。五百除馑变化亦然。同时泥洹。佛劝诸贤者作五百葬具。幢幡奉送如法茶毗。

　　请佛入灭

　　摩诃摩耶经云。尔时魔王波旬即来佛所。稽首佛足而白佛言。我於往昔劝请世尊入於涅盘。于时世尊而答我言。我诸弟子比丘．比丘尼．优婆塞．优婆夷未具足故。所以未应入於涅盘。世尊今者诸四部众皆悉具足。所度已毕。唯愿善逝速入涅盘。尔时世尊即答魔言。善哉波旬。当知如来却后三月入於涅盘。时魔波旬见佛许已。欢喜踊跃不能自胜。顶礼佛足还归天宫。尔时如来既许天魔。却后三月当入涅盘。即便舍於无量之寿。以神通力故住命三月。于时大地六种震动。日无精光风雨违常。天龙八部莫不骇怖。来至佛所畟塞空中。时阿难白佛言。世尊常说四神足人则能住寿一劫住世。若减一劫随意自在。云何如来不久住世同於诸行。佛言阿难。当知一切诸行法皆如是。不得常存。阿难闻已。迷闷懊恼不能自胜。悲号啼泣深追悔责。

　　佛指移石

　　涅盘经云。拘尸那城中有力士三十万人。闻世尊入於涅盘。当於此路至娑罗林。由是力士平治此道。尔时世尊化作沙门。至力士所作如是言。诸童子辈作何事耶。力士闻已皆生嗔恨语沙门曰。汝今云何谓我等为童子耶。沙门言。汝等大众三十万人。尽其身力不能移此当路之石。云何不名为童子乎。力士言。汝若谓我为童子者。当知汝即是有力大人也。时沙门以足二指挑起此石。复言沙门。汝今能移此石出於道否。沙门以手掷石置虚空中。力士皆生惊怖寻欲逃窜。沙门言。汝等不应生怖。力士复作是言。沙门是石常耶是无常耶。沙门以口吹之。石即散坏犹如微尘。力士见已唱言。沙门。是石无常。即生愧心而自克责。云何我等恃怙自在色力命财而生憍[慢-又+方]。佛知其心。即舍化身还复本形而为说法。力士见已。一切皆发菩提之心。

　　嘱分舍利

　　莲华面经云。佛於跋提河告阿难言。我今疲极可入河浴。世尊脱袈裟置河岸上入河浴已。佛告阿难。汝可观我三十二相庄严之身。却后三月当入涅盘。阿难白佛言。惟愿世尊为我宣说。佛涅盘后诸众生等供养如来舍利等事。佛告阿难。如来入涅盘时。入金刚三昧碎此肉身犹如芥子。如是一分舍利向诸天所。一分舍利向龙王世界。一分舍利向夜叉世界。尔时诸天龙王．毗沙门天王皆以香花供养舍利。如见佛身恭敬礼拜。皆发无上大菩提愿。彼余舍利在阎浮提。当来有王名阿输迦为供养舍利造八万四千塔。复有六万诸王亦各造塔供养舍利。以诸花鬘杂香灯明音乐恭敬礼拜。种无上菩提善根。或有出家信心清净而被法服精勤修道。皆悉漏尽而般涅盘。如来有大威德。以彼法身依生身故。供养生身舍利所得无量功德。

　　付嘱诸天

　　莲华面经云。尔时世尊为阿难说分舍利已。复作是念。我於三阿僧祇劫勤苦修道所成佛法。欲令久住於世间故。当往诸天所住之处付嘱佛法。尔时如来即升三十三天。尔时帝释天王见世尊已。即敷高座白佛言。愿受此座。世尊即坐。与百千众顶礼佛足。佛告帝释。汝今当知。吾亦不久当般涅盘。以此佛法嘱累於汝。汝当护持。帝释天王悲泣雨面[打-丁+(改-己)]泪而言。世尊涅盘一何速哉。世尊法眼於兹永灭。如佛所教是我力分。即当护持恭敬供养。如来昔从兜率陀天降神母胎。我与忉利众常作守护。及佛生时亦与诸天共来守护。坐菩提树下破魔军众成等正觉。我与诸天亦来守护。於鹿野苑中转妙法轮。我与天众亦常守护。我今无力能使如来不入涅盘无力能护。尔时世尊说种种法。劝喻安慰示教利喜。帝释诸天令护佛法久住世间。

　　付嘱龙王

　　莲华面经云。尔时如来为帝释诸天付嘱令护佛法。从天上没。即於娑伽罗龙王宫出。尔时龙王见如来至。即为如来敷座。佛坐其座。百千龙众顶礼佛足。佛告龙王曰。汝今当知。如来不久入於涅盘。我以佛法嘱累於汝。汝当守护无令断绝。龙王当知。此龙世界有诸恶龙。多生嗔恚不知罪福。为恶卒暴破坏我法。是故我今以此佛法嘱累於汝。尔时龙王悲泣雨面[打-丁+(改-己)]泪而言。世尊。我诸龙等盲无慧眼。是故今者生畜生中。若佛灭后龙世界空。我等舍命。不知未来当生何处。诸佛如来是众生师。云何今者欲般涅盘。世间眼灭。尔时世尊为龙王种种说法。示教利喜。付嘱娑伽罗龙王．德叉迦龙王．难陀龙王．跋难陀龙王．和修吉龙王．阿那婆达多龙王．摩那斯龙王．修钵罗龙王．文邻龙王．黑色龙王。各与若干百千眷属。令护佛法久住世间而不断绝。

　　请佛住世

　　大般涅盘经云。佛在拘尸那城力士生地阿利罗跋提河边娑罗双树间。与八十亿比丘前后围绕。二月十五日临涅盘时。出大音声普告众生。今日如来．应．正徧知怜愍众生覆护众生等视众生犹如一子。大觉世尊将欲灭度。若有所疑今悉可问。尔时世尊从其面门放种种光。青黄赤白颇棃码碯色光徧照三千大千世界乃至十方一切佛土。六趣众生遇斯光者。罪垢烦恼皆悉除灭。咸皆悲叹愁忧苦恼。举声谛哭悲号哀恸槌[离-蹂+月]大叫泪下如雨。呜呼慈父。痛哉苦哉。时诸四众共相谓言。当疾往诣拘尸那城力士生地礼拜供养。劝请如来莫般涅盘。复作是言。世间虚空众生福尽。不善诸业增长出世。我等从今无有救护。无所宗仰贫穷孤露。作是念已俱诣佛所。头面顶礼[打-丁+(改-己)]泪而言。惟愿世尊莫入涅盘。世尊默然不果所愿。同时号哭。

　　天龙悲泣

　　莲华面经云。尔时世尊离菩提树时。帝释天王与三十三天众。须焰摩天．兜率陀天．化乐天各与诸天众。同时举声悲泣雨泪以手[打-丁+(改-己)]泪而说偈言。如来容色甚微妙。超胜众生无比者。如是庄严殊特身。不久之间当灭度。是时毗摩质多阿修罗王与阿修罗众。娑伽罗龙王与诸龙众。毗留勒叉天王与鸠盘茶众。毗留博叉天王．提头赖咤天王与诸龙众。毗沙门天王．散脂迦大夜叉大将．摩尼跋陀罗大夜叉将与夜叉众。地神天神林神金刚密迹蓝毗尼林神迦毗罗城神菩提树神与诸天龙八部等众。出大音声悲啼号哭而作是言。佛是众生之父。不久当没。佛言。汝等莫哭令心迷闷。何有世间而受生者。因缘和合有为之法而得久住。强令无常之法不灭坏者无有是处。尔时世尊种种说法。令心开解生大欢喜。诸天龙王顶礼世尊各还本处。

　　魔王说咒

　　大般泥洹经云。尔时天魔波旬与无量天子天女众办诸饮食来诣佛所。稽首请佛。惟愿世尊哀受我供。受我供已其有善男子善女人若有称摩诃衍名者。若真若伪。我等皆当为是人等作无畏咒而守护之。而说是咒。咃翅咤咤啰咃翅鲁楼丽摩诃鲁楼丽阿罗摩罗多罗悉波呵。魔王白佛言。世尊。是咒能令诸乱心者得深妙定。能令诸恐怖者离诸恐怖。能令为法师者辩才无断。悉能降伏外道。诸有能护正法者为是咒所护如佩神剑。我此咒术所说诚谛。若有人能待此咒者。若止旷野凶害毒兽水火难等。若持若说众难悉除。我等今日皆悉已离诸难谄曲。惟愿世尊哀受我供。愿并印可所说神咒。尔时世尊即告魔王言。我不受汝饮食供养。为安隐一切众生故。今当受汝神咒法施。时大自在天王见佛放大光明遍照世界。稽首赞叹。

　　纯陀后供

　　大般泥洹经云。拘夷那竭国有长者名曰纯陀。与五百长者子俱心怀忧戚。为佛作礼泪下如雨。合掌白佛。惟愿世尊哀受我等最后供养。当令我及一切众生悉蒙解脱。世尊告纯陀言。当受汝请最后供养。汝今纯陀莫生忧恼应大欢喜。汝今勿请如来长住此世。当观世间皆悉无常。一切众生性亦如是。正使久在世。终归会当灭。虽生长寿天。命亦要当尽。事成皆当败。有者悉磨灭。壮为老所坏。强者病所困。人生皆有死。无常安可久。妻子及象马。钱财悉复然。世间诸亲戚。眷属皆别离。惟有生老苦。病死之大患。纯陀悲号流泪而复启请。愿哀久住。世尊告曰。纯陀汝莫啼哭自乱其心。当正思惟。当知有为无有坚实。纯陀白佛。如来不哀住世。世间空处。我等那得而不啼哭。佛言。纯陀。今我哀汝及诸众生而般涅盘。诸佛法尔。有为之法一切皆然。

　　度须跋陀

　　涅盘经后分云。时须跋陀罗从佛闻说大般涅盘甚深妙法。得法眼净。爱护正法已舍邪见。於佛法中深信坚固。欲求出家。佛言善来。即成沙门。法性智水灌注心源。无复缚着。漏尽意解得罗汉果。即於佛前长跪合掌。悲喜交流深自悔责而白佛言。恨我毒身久劫已来常相欺惑。令我长没无明邪见。沦溺三界外道法中为害滋甚。今大庆幸。蒙如来恩得入正法。世尊智慧大海。慈愍无量。窃自惟忖。累劫碎身未能报此须臾之恩。悲泣流泪不能自裁。复白佛言。我年老迈余命未几。未脱众苦行苦迁逼。惟愿世尊莫般涅盘。世尊不许。须跋陀罗发声大哭。举身投地昏迷闷绝久乃苏醒。涕泪哽噎白佛言。我今不忍见於如来入般涅盘。我今宁可先自速灭。唯愿世尊后当涅盘。说是语已悲恋哽咽。於是时顷先入涅盘。佛勑大众以杂香木茶毗其尸。

　　佛现金刚

　　秽迹金刚经云。尔时如来临入涅盘。诸天人众皆来供养。唯有螺髻梵王不来觐省。时诸大众恶其我慢。使诸咒仙往彼令取。乃见种种不净而为城堑。犯咒而死。复策无量金刚持咒而去。无人取得。大众悲哀。尔时如来即以大遍知神力。随左心化出不坏金刚。即於众前显大神通。即自腾身至梵王所。指彼秽物变为大地。金刚报言。汝大愚痴。我如来欲入涅盘。汝何不去耶。螺髻梵王发心至如来所。时金刚复告众言。若有世间众生被诸天恶魔外道所恼乱者。但诵我咒。令诸有情永离贫穷常令安乐。於佛灭后受持此咒。誓度众生令佛法不灭久住於世。即说大圆满陀罗尼神咒秽迹真言。唵[口*佛]咶啒[口*聿]摩诃钵啰恨那[得-彳+口]吻什吻微咭微摩那栖呜深暮啒[口*聿][合*牛]吽泮泮泮娑诃。若有众生诵持此咒者。永离苦难。所求如愿。随意满足。获大吉祥。

　　如来悬记

　　法住经云。世尊临般涅盘。告阿难言。我般涅盘。末法之时。我诸弟子舍佛正教。多贪利养习诸戏论。於我法中不善修习身戒心慧。更相忿诤谋夺诽谤。耽着妙好种种衣服房舍敷具。诸恶徒党共相集会。设有持戒更相毁辱。於须臾顷悉皆毁犯。以是因缘。天龙等众悲伤懊恼皆悉远离。大臣长者於三宝所不生净信凌辱轻毁。以是因缘令正法灭。从是以后诸苾刍等造恶转深。大臣长者益不恭敬。三宝余势犹未全灭。故於彼时复有苾刍。少欲知足护持禁戒。修行静虑爱乐多闻。受持如来三藏教法。广为四众分别演说。利益安乐无量有情。复有国王大臣长者居士善男信女人等爱惜正法。於三宝所供养恭敬。尊重赞叹护持建立无所顾恋。当知皆是不可思议诸菩萨等以本愿力生於此时。护持如来无上正法。与诸有情作大饶益。

　　最后垂训

　　长阿含经云。尔时世尊告诸比丘。汝等当知我以此法自身作证成等正觉。所谓四念处．四意断．四神足．四禅．五根．五力．七觉意．八圣道。於此法中和同敬顺勿生诤讼。同一师受同一水乳。於我法中宜勤受学。我已所说十二分教。所谓契经．祇夜经．受记经．偈经．法句经．相应经．本缘经．本生经．方广经．未曾有经．譬喻经．大教经。汝等当善受持称量分别随事修行。如来不久是后三月当般涅盘。比丘闻已自投於地。佛言。汝等且止勿怀忧恼。天地人物无生不终。欲使有为不变易者无有是处。我亦先说恩爱无常。合会有离。身非己有。命不久存。吾年老矣余命无几。所作已办今当舍寿。汝等比丘自摄定意守护其心。若於我法无放逸者。能灭苦本尽生老死。又告比丘。吾今所以诫汝者何。天魔波旬向来请我速入涅盘。世尊不答默然许之。

　　临终遗教

　　佛遗教经云。尔时世尊将入涅盘。是时中夜寂然无声。为诸弟子略说法要。汝等比丘於我灭后。当尊重珍敬波罗提木叉。如暗遇明贫人得宝。当知此则是汝大师。若我住世无异此也。持净戒者不得贩卖贸易安置田宅。畜养人民奴婢畜生。一切种植及诸财宝。皆当远离如避火坑。不得斩伐草木垦土掘地。合和汤药占相吉凶仰观星宿推步盈虚历数算计皆所不应。节身而食清净自活。不得参预世事通致使命。咒术仙药结好贵人亲厚媟慢皆不应作。当自端心正念求度。不得包藏瑕疵显异惑众。於四供养知量知足。輙得供事不应畜积。此则略说持戒之相。戒是正顺解脱之本。故名波罗提木叉。依因此戒得生诸禅定及灭苦智慧。当持净戒勿令毁缺。能持净戒则有善法。若无净戒诸善功德皆不能生。我欲灭度。是我最后之所教诲。

　　茶毗法则

　　涅盘经后分云。阿难白佛言。世尊涅盘。依何法则茶毗如来。佛言。我入涅盘。如转轮圣王命终之后。经停七日乃入金棺。即以上妙香油注满棺中。密盖棺门。其棺四面应以七宝间杂庄严。一切幡幢香华供养。经七日后复出金棺。应以众妙香水灌洗沐浴如来之身。以上妙兜罗绵徧体缠身。次以细软白[迭*毛]复於绵上缠如来身。乃入金棺。复以香油盛满棺中。闭棺令密。乃以牛头旃檀沉水一切香木成七宝车。一切众宝以为庄严。载以宝棺至茶毗所。无数宝幢宝幡无数宝盖宝衣一切香华一切音乐周徧围绕。悲哀供养。一切天人大众应各以旃檀香木茶毗。如来茶毗已讫。天人四众收取舍利盛七宝瓶。於其城内四衢道中起七宝塔。塔开四门安置舍利。一切天人所共瞻仰。能为人天而作福田。能令众生得大功德。脱三界苦入正解脱。

　　造塔法式

　　涅盘经后分云。阿难白佛言。佛涅盘后。当於何所茶毗如来。佛言。可於拘尸城外。复白佛言。茶毗已讫当於何所起塔。佛告阿难。当於拘尸那伽城内四衢道中起七宝塔。高十三层。上有相轮。一切妙宝间杂庄严。一切世间众妙华幡而严饰之。四边栏楯七宝严饰。一切装铰靡不周徧。其塔四面面开一门。层层间次窗牖相当。安置宝瓶如来舍利。天人四众瞻仰供养。时阿泥楼豆白佛言。天人四众如何分布如来舍利供养。佛言。一切天人取佛舍利。以平等心分布三界一切六道世间供养。何以故。如来等视众生犹如一子。平等利佑世间众生。能令汝等福德无量。尔时天人大众悲哀流泪不能自裁。世尊普告大众。汝等天人莫大愁恼。佛虽涅盘而有舍利常存供养。复有法宝常住於世。能令众生深心归依。供养舍利即是见佛。如我在世无异。

　　应尽还源

　　涅盘经后分云。尔时世尊告诸大众。我今时至举身疼痛。说是语已即入初禅。从初禅出入第二禅。从第二禅出入第三禅。从第三禅出入第四禅。从四禅出入虚空处。从空处出入无边识处。从识处出入不用处。从不用出入非想非非想处。从非非想出入灭尽定。从灭尽定出还入非想非非想处。从非非想出入不用处。从不用出入无边识处。从识处出入虚空处。从空处出入第四禅。从四禅出入第三禅。从三禅出入第二禅。从二禅出入第一禅。尔时世尊如是逆顺入诸禅已复告大众。我以佛眼徧观三界一切六道大地含生有情无情。如是三界根本性离毕竟寂灭。同虚空相。一切诸法无明本际性本解脱。於十方求了不能得。根本无故。所因枝叶皆悉解脱。无明解脱故乃至老死皆得解脱。以是因缘。我今安住常寂灭光。名大涅盘。

　　双林入灭

　　涅盘经后分云。尔时佛在拘尸那伽城娑罗双树林。与四众天龙八部前后围绕。二月十五日临般涅盘。入诸禅定示诲众已。於七宝床右胁而卧。头枕北方。足指南方。面向西方。后背东方。娑罗树林四双八只。西方一双在如来前。东方一双在如来后。北方一双在如来头。南方一双在佛之足。至於中夜入第四禅寂然无声。於是时顷便般涅盘。入涅盘已。其娑罗林东西二双合为一树。南北二双合为一树。垂覆宝床盖於如来。其树即时惨然变白。犹如白鹤。枝叶华果皮干皆悉爆裂堕落。渐渐枯悴。尔时普佛世界一切大地皆大震动。一切大海皆悉混浊沸涌涛波。一切江河溪涧川流泉源水尽枯涸。大地处空寂然大暗。日月精光悉无复照。忽然黑风鼓怒惊振。吹扇尘沙弥暗世界。卉本药草悉皆摧折。一切诸天徧满虚空。哀号悲泣震动世界。

　　释迦如来应化录下(二)
　　释迦如来应化录下(三)

　　　　报恩寺沙门　宝成　编集

　　金刚哀恋

　　金刚力士哀恋经云。尔时世尊初入涅盘时。密迹金刚力士见佛灭度。悲哀懊恼作如是言。如来舍我入于寂灭。我从今日无归无依无覆无护。衰恼灾患一旦顿集。忧愁毒箭深入我心。此金刚杵当用护。谁即便弃掷。自今以往当奉侍谁。谁当慈愍训诲於我。更於何时得睹尊颜。说种种言恋慕如来。时天帝释语力士言。汝今何不忆念世尊少语。佛言诸行无常无得住者。不可体信是变易法。一切聚集皆归散灭。高者必堕合会必离。有生必死。一切诸行犹如河岸临峻之树。亦如画水寻画寻灭。亦如水泡如草头露不得久停。如乾闼婆城暂为眼对。人命迅速疾如射箭。速行天下疾如日月。人命速疾过於是天。无常败坏应当解知。若於佛事有不足者不入涅盘。佛事周讫乃入涅盘。以此佛法付嘱天人。诸有苦尽更不受生。汝等不应生大忧恼。

　　佛母得梦

　　摩诃摩耶经云。尔时佛母摩诃摩耶即於天上见五衰相现。一者头上华萎。二者腋下汗出。三者顶中光灭。四者两目数瞬。五者不乐本座。又於其夜得五种恶梦。一梦须弥山崩四海水竭。二梦有诸罗剎手执利刀竞挑一切众生之眼。时有黑风吹诸罗剎皆悉奔驰归於雪山。三梦欲色界诸天忽失宝冠自绝璎珞不安本座。身无光明犹如聚墨。四梦如意珠王在高幢上恒雨珍宝周给一切。有四毒龙口中吐火吹倒彼幢吸如意珠。猛疾恶风吹没深渊。五梦有五师子从空下来啮摩耶乳入於左胁。身心疼痛如被刀剑。时摩诃摩耶见此梦已即便惊窹而作是言。我於向者眠寝之中忽然见此不吉祥事。令我身心极为愁苦。今此五种恶梦甚可怖畏。必是我子释迦如来入般涅盘之恶相也。即便向余诸天子等广说梦中所见之事。

　　升天报母

　　摩诃摩耶经云。尊者阿那律升於天上。住摩诃摩耶所而说偈言。大师最胜天中天。善导一切世间者。今已为彼无常海。摩竭大鱼之所吞。在於拘尸那竭国。娑罗林中双树间。不久当出城东门。种种供养而阇维。天人八部众盈满。号泣震动彻三千。摩诃摩耶闻此偈已闷绝躄地良久乃苏而作是言。我於昨夜得五恶梦。决定当知佛入涅盘。今者果见阿那律来云已灭度。何其苦哉世间眼灭。何其疾哉人天福尽。如何一旦便入涅盘。无常恶贼极为凶暴。忍能害我正觉之子。即於众中而说偈言。於无量劫来。常共为母子。汝既成正觉。此缉方以断。而复於今者。便入般涅盘。譬如高大树。众鸟依共栖。晨旦各分离。到暮还归集。与汝为母子。共在生死树。既得成道果。长绝此源本。又复取灭度。无有会见时。摩诃摩耶说此偈已。涕泣懊恼不能自胜。

　　佛母散华

　　摩耶经云。尔时摩诃摩耶与诸天女眷属围绕。从空而下前至棺所。垂泪悲恼而作是言。共於过去无量劫来长为母子未曾舍离。一旦於今无相见期。呜呼哀哉众生福尽。方当昏迷谁为开导。即以天曼陀华．摩诃曼陀罗华．曼殊沙华．摩诃曼殊沙华用散棺上而说偈言。今此双树间。天龙八部众。唯闻啼哭音。不知何所说。无能解其语。充塞在於地。与汝为母子。旷劫积恩爱。今者无常风。吹散各异处。在苦诸众生。希望法甘露。何故便於今。而速入涅盘。潜身重棺中。知我来此否。说此偈已顾见如来僧伽梨衣及以钵盂锡杖。右手执之左手拍头。举身投地如太山崩。悲号恸绝而作是言。我子昔日执着此等。广福世间利益天人。今此诸物空无有主。呜呼苦哉痛不可言。时诸天龙八部及以四众佛母摩诃摩耶忧恼如是。倍更悲感泪下如雨。

　　佛从棺起

　　摩耶经云。尔时世尊以神力故令其棺盖皆自开发。便从棺中合掌而起。如师子王初出窟时奋迅之势。身毛孔中放千光明。一一光明有千化佛。悉皆合掌向摩诃摩耶。以梵软音问讯母言。远屈来下此阎浮提。诸行法尔愿勿啼泣。即便为母而说偈言。一切福田中。佛福田为最。一切诸女中。玉女宝为最。令我所生子。超胜无伦比。能生於三世。佛法僧之宝。故我从棺起。合掌欢喜赞。用报所生恩。示我孝恋情。诸佛虽灭度。法僧宝常住。愿母莫忧愁。谛观无常行。时摩诃摩耶闻说偈已小自安慰。颜色暂悦如莲华敷。尔时世尊与母辞别而说偈言。我生分已尽。梵行久已立。所作皆已办。不受於后有。愿母自安慰。不须苦忧恼。一切行无常。信是生灭法。生灭既灭已。寂灭为最乐。世尊说此语已即便阖棺。三千大千世界普皆震动。摩耶绕棺还归天上。

　　金棺不动

　　涅盘经后分云。尔时拘尸城内一切人民悲泣流泪总入城中。即作金棺七宝庄严。即办微妙白[迭*毛]旃檀沉水一切杂香无量香华旛盖。悲哀流泪将至佛所而伸供养。尔时大众悲号哽咽涕泣盈目哀震大千。深重敬心各以白[迭*毛]裹手扶於如来入金棺中。注满香油即闭棺门。尔时拘尸那城内一切男女贪福善心总欲摄取如来功德。不令天人一切大众同举佛棺。即共详议。遣四力士壮大无双。脱其所着衣服期心请举如来圣棺。欲入城内自伸供养。尽其神力不能令动。尔时城内复遣八大力士至佛棺所。脱所着衣共举金棺。尽其神力亦不能动。拘尸城内复遣十六极大力士来至棺所。脱所着衣共举佛棺亦不能动尔。时楼豆语力士言。纵使尽其城内人民男女大小。举如来棺欲入城内亦不能得。何况汝等而能移动如来棺耶。

　　金棺自举

　　涅盘经后分云。尔时世尊大悲普覆令诸世间得平等心得福无异。於娑罗林即自举棺升虚空中。高七多罗树。徐徐乘空从拘尸城西门而入东门而出。乘空右绕入城南门。渐渐空行从北门出。乘空左绕还从西门而入。徐徐乘空而行从东门出。空行左绕入城北门。渐渐空行从南门出。乘空右绕还入西门。如是展转左右绕拘尸城经于七匝。尔时如来七宝金棺当入城时。一切大众悲号哽咽。各持无数微妙香木旃檀沉水一切宝香普熏世界。复持无数宝幢幡盖香华璎珞至茶毗所悲哀供养。尔时四天王及诸天众各持天上宝香悲哀供养。尔时如来大圣宝棺渐渐空行至茶毗所。徐徐乘空而下。安七宝床。於是时顷复经七日。尔时拘尸城内一切士女无数大众复持香华投佛棺前顶礼供养。一切大众悲号大哭。震动世界迷闷躄地。

　　佛现双足

　　处胎经云。尔时世尊还摄威神。在金棺里寂然无声。诸天烧香散华供养。大迦叶从摩伽提国将五百弟子来至佛所。闻佛今日灭度。悲啼号泣不能自胜。世尊以天耳闻迦叶来至。即从棺里双出两足。迦叶见之手捉摩扪。啼泣不能自胜。迦叶而说颂曰。一切行无常。生者必有死。无生亦无死。此灭为最乐。佛所教化入。所度已周遍。我行道逈绝。深恨不见佛。法界悉皆空。色身亦当尔。无有老病死。无为无所生。住寿百恒沙。亦当归灭度。况我天尊师。处世着秽污。时迦叶及五百弟子皆绕金棺七匝在一面立。阿难捉棺西北角。难陀捉棺东北角。诸天在后共举金棺。去双树四十九步安厝金棺。诸天人民以牛头旃檀香积金棺上。诸梵天王释提桓因将诸天众在虚空中散华供养。尔时大迦叶诸大弟子其身颤掉不能自持。心浊迷闷发声大哭。

　　凡火不然

　　涅盘经后分云。尔时一切天人大众共举如来大圣宝棺置於香楼之上。同时号哭。尔时拘尸城内有四力士。璎珞严身持七宝炬。大如车轮爓光普照。以焚香楼茶毗如来。炬投香楼自然殄灭。迦叶告言。大圣宝棺三界之炬所不能烧。何况汝力而能焚耶。城内复有八大力士更持七宝火炬光焰一切。将投棺所亦皆殄灭。城内复有十六极大力士各持七宝大炬来投香楼。亦悉殄灭。城内复有三十六极大力士各持七宝大炬来投香楼。亦皆殄灭。尔时一切海神持海中火七宝大炬无数光焰。投香楼内亦皆殄灭。尔时迦叶告诸力士一切大众。汝等当知。纵使一切天人所有炬火不能茶毗如来宝棺。汝等不烦劳苦强欲作为。尔时城内士女天人大众复重悲哀。各以所持香华号泣供养。一时礼拜右绕七匝。悲号大哭声震大千。昏迷躄地。

　　圣火自焚

　　涅盘经后分云。尔时如来以大悲力。从心胸中火踊棺外。渐渐茶毗经于七日。焚妙香楼尔乃方尽。尔时四天王各作是念。我以香水注火令灭。急收舍利天上供养。作是念已即持七宝瓶盛满香水。同时而下至茶毗所。时四天王泻金瓶香水一时注火。注已火势转高都无灭也。尔时海神娑伽罗龙王及江神河神见火不灭。各作是念。我取香水注火令灭。急收舍利住处供养。作是念已各持宝瓶盛满香水至茶毗所一时注火。注已火势如故都亦不灭。时楼豆语四天王言。汝大贪心。汝居天上。汝若独取舍利上於天宫。地居之人如何得往而供养耶。复语海神。汝在大海江河。如来舍利汝若独取者。地居之人如何得往而供养耶。尔时四天王即皆忏悔已各还天宫。尔时大海娑伽罗龙王及江神河神等皆亦忏悔。诚如圣言。悔已各还本宫。

　　均分舍利

　　处胎经云。尔时八大国王优填王．顶生王．恶生王．阿阇世王。四大兵马主最豪兵马主．容颜兵马主．炽盛兵马主．金刚兵马主。此八大王共诤舍利。各领兵众列住一面。各言佛舍利我应独得。大臣优波吉谏言。诸王莫诤。舍利应分普皆供养。释提桓因现为人语。我等诸天亦当有分。阿耨达龙王．文邻龙王．伊那钵龙王言。我等亦应有分。优波吉言。诸君且住。舍利宜共分之。即分为三分。一分与诸天。一分与龙王。一分与八王。金瓮受石余此臣以蜜涂瓫里。以瓫为量即分舍利。天得舍利还於天上起塔。龙得舍利还於龙宫起塔。八王得舍利各还本国起塔。优波吉金瓫舍利三斗并瓫亦还起塔。灰及土四十九斛起四十九塔。当阇维处亦起宝塔高四十九仞。香灯供养悬缯幡盖。终日竟夜音乐不断。佛之威神夜放光明与昼无异。常有神王守护。

　　结集法藏

　　处胎经云。佛灭度后经七日七夜。时大迦叶告五百阿罗汉。卿等五百人尽诣十方诸佛世界。诸阿罗汉尽集此处。佛今涅盘阇维已讫。欲得演佛真性法身。汝等速集采听微妙之言。以神通力即到十方恒河沙剎土。集诸阿罗汉得八亿四千众来集於此。阿难一心思。惟诸尘垢灭朗然大悟。圣众称善。诸天歌叹。阿难即升高座。迦叶告阿难言。佛所说法一言一字汝慎勿使有缺漏。菩萨藏集着一处。声闻藏亦集着一处。戒律藏亦集着一处。尔时阿难发声唱言。我闻如是一时佛及说佛所居处。迦叶及一切圣众堕泪悲泣不能自胜。咄嗟老死如幻如化。昨日见佛今日已称言为我闻。最初出经胎化藏为第一。中阴藏第二。摩诃衍方等藏第三。戒律藏第四。十住菩萨藏第五。杂藏第六。金刚藏第七。佛藏第八。是为释迦牟尼佛经法具足矣。

　　育王起塔

　　阿育王传云。尔时阿育王往诣鸡头摩寺。至上座耶舍前合掌而言。我今於阎浮提内造立八万四千宝塔。上座答言。善哉善哉。王若欲得一时作塔。我於大王作塔之时以手障日。可遍勑国界。手障日时尽起立塔。王闻语已还於本宫。便造八万四千宝箧。金银琉璃以严饰之。一宝箧中盛一舍利。复造八万四千宝瓫。八万四千宝盖。八万四千疋彩以为庄校。一舍利付一夜叉使遍阎浮提。其有一亿人处造一宝塔。於是鬼神各持舍利四出起塔。有一夜叉赉一舍利至得叉尸罗国欲作宝塔。其国人言。我国人民凡有三十六亿。今当与我三十六箧。时夜叉鬼具以上事还白於王。王自念言。人众甚多。若尔作者舍利不足满阎浮提。当设方便断而不与。即遣夜叉复语之曰。与一舍利起一宝塔。王复告言。多一亿处与一舍利。少一亿处亦莫与之。

　　育王得珠

　　阿育王传云。阿育王起造八万四千宝塔已。师子国王献五颗如意宝珠。王受珠已。一施佛生塔。二施佛成道塔。三施佛转法轮塔。四施佛入涅盘塔。余有一珠欲与诸夫人。若与一者恐余者恨。遣人入宫谓言。其有衣服璎珞最第一者当与此珠。一切夫人皆着好衣服璎珞。唯有一小夫人名须阇哆。忆念佛语戒着衣服璎珞。受持八戒着纯白衣容仪整肃。王心自然甚生恭敬。阿育王次第观诸后妃服饰璎珞。次至须阇哆夫人问言。诸夫人等皆着上服。汝何素服寂然而住。须阇哆夫人答言。佛说惭愧为上服。持戒为璎珞。法音为妓乐。我今受持八戒以当璎珞。着於惭愧素服。读诵经典以为音乐。王闻此语欣然欢喜。复语夫人曰。我先有言。其有着第一上服璎珞者当与宝珠。汝今最为第一。与汝宝珠。诸夫人见得宝珠。后皆相学受持八戒。

　　迦叶付法

　　付法藏经云。摩诃迦叶垂涅盘时。以最胜法付嘱阿难言。长老当知。昔世尊以法付我。我年老朽将欲涅盘。世间胜眼今欲相付。汝当精勤守护斯法。阿难曰诺唯然受教。於是阿难演畅妙法化诸众生。然其宿命有大功德。智慧渊广多闻博达。佛所咨嗟总持第一。悉能听受诸佛法藏。如大巨海百川斯纳。名称高远众所知识。如是功德不可穷尽。我当随顺说其因缘。乃往古世定光如来时为沙门。畜一沙弥教令读诵。日夜诫勑无有休废。若经少阙即便呵责。时此沙弥专心读诵。从此以后经义贯通。智慧深妙总持强识。多闻弘广不可称计。尔时沙弥即我身是。摩诃迦叶告阿难曰。今以法宝用相委累。长老於后若入涅盘。王舍大城有一长者名商那和修。高才勇猛有大智慧。已於过去深种善根。为佛造寺可度出家。如来法藏悉付嘱之。

　　迦叶入定

　　阿育王传云。尊者迦叶结集法藏已。以法付嘱阿难。我今欲入涅盘。以法付汝。汝善守护。迦叶往诣阿阇世王所相别。语守门人言。大迦叶欲入涅盘。故来相语。时迦叶至鸡足山三岳中。坐草而坐。作是念言。我今此身着佛所与粪扫衣自持衣钵。乃至弥勒兴世令不朽坏。使弥勒弟子皆见我身。即时大地六种震动。迦叶将欲入定。念言。若阿难．阿阇世王来时。山当为开令其得入。若还去时山复还合。释提桓因散天香华供养迦叶。礼拜供养已山即自合覆尊者身。此山窟神名毕钵罗。见迦叶入灭作如是言。今日法岳崩坏。法船已没。法树已摧。法海已竭。今日诸魔得大欢喜。一切天人哀恋悲泣。时阿阇世王梦天梁折坏。觉已心生惊怖。守门者来白王言。向者迦叶来白王欲入涅盘。王闻是语与阿难往诣鸡足山。山自开张。供养礼拜涕泣而还。

　　商那受法

　　付法藏经云。时阿难临当灭度。告商那和修曰。佛以法眼付大迦叶。迦叶以法付我。我以法藏用付於汝。汝可精勤守护斯法。令诸众生服甘露味。商那和修答曰奉教。我当拥护如斯妙法。普为一切作大明灯。於是广施无上法药。疗烦恼病济度群生。其德高远久修愿行。多闻总持辩才无尽。今当敷演彼功德聚。乃往过去劫我为商主。见辟支佛身婴重病气命羸惙。与诸商人即便停住。推求医药而疗之。尽心承给无所乏少。病遂除差气力充足。是辟支佛着商那衣。商主以上妙衣用以奉献。白言大圣。此商那衣极为弊恶。唯愿受我所奉衣服。辟支佛言。施主宜知。我以此衣出家成道。复当着此而入涅盘。阿难以法付嘱告曰。世尊昔游摩突罗国。顾命我言。此国中有长者子号曰优波鞠多。我灭度后兴大饶益。汝当於后度令出家付其法藏。

　　鞠多筹算

　　付法藏经云。尊者阿难以法付嘱商那和修。告曰。世尊昔游摩突罗国顾命我言。此国中有长者名鞠多。其子名优波鞠多。我灭度后兴大饶益。教化无量众生。汝当度令出家。若涅盘时付其法藏。商那和修欲付其法。观察鞠多为生子耶。入定思惟知未出世。诣鞠多舍。鞠多问曰。何独无侣。答言长者。我无俸禄。有信出家乃见随耳。鞠多复言。吾乐世俗不能出家。若后生子当相奉给。后生一子名曰优波鞠多。年十二岁巧於市易。商那和修即至其所而为说法。渐以方便教令系念。以黑白石子用当筹算。若起恶心当下黑石子。设生善念下白石子。优波鞠多奉受其教摄念不散。善恶心起輙投石子。初黑偏多。白者鲜少。渐渐修习白黑正等。系念不止心转纯净。更无黑石纯有白者。善念已盛逮得初果。商那和修以付嘱之。汝当守护。

　　蜜多持幡

　　付法藏经云。尊者佛陀蜜多念言。吾师难提以法付我。我当云何敷宣正法。令诸众生普得饶益。复念。今此国王甚大邪见。我宜先往而调伏之。躬持赤幡在王前行。王问何人在吾前行。答言大王。我是智人善能谈论。欲於王前求一试验。时王宣令。国内所有婆罗门长者居士聪明博达善於言辞。悉令集吾殿上与一沙门共对议论。於是一切邪见外道竞来云集。时彼大王於正殿上罗布茵褥。蜜多即升法座。共诸外道建无方论。浅智之者一言即屈。其多聪辩再便辞尽。王见诸人理皆穷匮。躬与蜜多自共议论。始起言端亦寻屈己。蜜多思念。我与王论不应显胜。而语之言。此义浅深王自解了。尔时彼王即知其屈。回改邪心敬信正法。受三自归为佛弟子。於自国土弘宣道化。时此国中邪见尼乾子师徒五百人至蜜多所俱共出家。

　　马鸣辞屈

　　付法藏经云。有大士名曰马鸣。智慧渊鉴超识绝伦。有所难问靡不摧伏。计实有我甚自贡高。闻有尊者名富那奢。智慧深邃多闻博达。言诸法空无我无人。怀轻慢心往诣其所而作是言。一切世间所有言论。我能毁坏如雹摧草。此言若虚而不诚实。要当斩舌以谢其屈。富那奢言。佛法之中凡有二谛。若就世谛假名为我。第一义谛皆悉空寂。如是推求我何可得。尔时马鸣心未调伏。自恃机慧犹谓己胜。富那语曰。汝谛思惟无出虚语。我今与汝定为谁胜。是时马鸣即自念言。世谛假名定为非实。第一义谛性复空寂。如斯二谛皆不可得。既无所有云何可坏。我於今者定不及彼。便欲斩舌以谢其屈。富那语言。我法仁慈不须斩舌。宜当剃发为吾弟子。尔时尊者度令出家。而告之曰。我以法藏持用付汝。汝当於后至心受持。令未来世普皆饶益。

　　龙树造论

　　付法藏经云。马鸣大士付法比罗长老。比罗临灭便以法藏付一大士名曰龙树。然后舍命。龙树於后广为众生流布法眼。以妙功德用自庄严。天聪奇悟事不再问。建立法幢降伏异道。时南天竺国王甚邪见。承事外道毁谤正法。龙树菩萨为化彼故即诣王所。王问汝是何人。答言我是一切智人。王勑集诸婆罗门与诸外道共与沙门广共论议。时诸外道闻是事已悉来云集。含怒怀嫉来竞言辩。於是龙树升座。其愚短者一言便屈。小有聪慧极至再问词理俱尽。无量邪见外道皆悉降伏。剃除须发俱共出家。如是展转广度众生乃至无数。广开分别摩诃衍义。造优波提舍论有十万偈。庄严佛道大慈方便。如是等论各五千偈。令摩诃衍光宣於世。造无畏论满十万偈。中论出於无畏部中凡五百偈。其所敷演义味深远。摧伏一切外道胜幢。

　　提婆凿眸

　　提婆传云。提婆菩萨博识渊览才辩绝伦。国中有大自在天。人有求愿能令现世如意。提婆诣神前言。神鉴我心惟命是从。神言。我所乏者左眼。能与我者便可出之。提婆言敬如天命。即以左手出眼与之。天神力故出而随生。索之不已。从旦至暮出眼数十。神曰。真上施也。欲求何愿必如所愿。於是而退。剃发法服。於四衢道中敷高座。作三论言。一切诸圣中佛圣最第一。一切诸法中佛法正第一。一切救世众佛僧为第一。八方诸论士有能坏此语者。我当斩首以谢其屈。立理不明是为愚痴。斩以谢屈甚不惜也。八方论主既闻此言。亦各来集而立誓言。我等不如。提婆言。我所修法仁活万物。汝当剃须发以为弟子。各撰名理建无方论。若辞理俱乏者即皆剃发为僧。提婆是龙树弟子。人未归信欲扬正法。乞神求愿。由是建大论场。降伏一切外道。

　　天亲造论

　　成道记注天亲菩萨是无着菩萨俗中亲弟。法中小师。始宗有部。造五百论明小斥大。天竺无敢敌者。无着是初地菩萨。观其弟大乘根缘将熟。乃假疾召归。甫近一驿。遣一弟子往接。至夜同馆宿。其弟子夜诵大乘一偈云。若人欲了知。三世一切佛。应观法界性。一切惟心造。天亲闻之豁悟解大乘正理。且悔昔诽斥深咎何补。原其罪本但是舌根。乃起手执利刀欲截其舌。无着遥知。伸臂捉住谕之曰。汝悟大乘盖其时矣。昔以舌毁。宜以舌赞。可补其过。且断舌不言。其利安在。天亲受教乃止。洎觐本师谛听慈旨。造大乘论．百法论．五蕴论．二十唯识论．三十唯识识等论。无着首畅大乘。在阿瑜阇国大讲堂中入法光定。夜升兜率天宫。请圣慈尊说瑜伽论。广明五分十七地义。金刚经义无着约十八住处。造论二卷。天亲约断二十七疑。造论三卷。

　　神僧应供

　　法住记云。师子国有罗汉名庆友。具八解脱三明六通皆悉具足。告大众言。如来先已说法住经。佛般涅盘时以无上法付嘱十六大阿罗汉并眷属等。令其护持使不灭没。及勑其身与诸施主作真福田。令彼施者得大果报。复说十六阿罗汉名。第一宾度罗跋罗惰阇。第二迦诺迦伐蹉。第三迦诺迦跋厘惰阇。第四苏频陀。第五诺矩罗。第六跋陀罗。第七迦哩迦。第八伐阇罗弗多罗。第九戍博迦。第十半托迦。第十一啰怙罗。第十二那伽犀那。第十三因揭陀。第十四伐那婆斯。第十五阿氏多。第十六注茶半托迦。皆具三明六通。承佛勑故。以神通力或诣寺中经行等处安布卧具衣药饮食奉施众僧。此阿罗汉及诸眷属随其所应分散往赴。现种种形。蔽隐圣仪同常凡众。密受供养。为诸施主作真福田得胜果报。令正法久住世间。饶益一切有情。

　　十大明王

　　十忿怒明王经云。大毗卢遮那如来常住安乐三摩地。常不离大智大行大慈大悲救度众生。告金刚手菩萨言。我今放光欲说大智大自在幻化网瑜伽大教王。金刚大智方便行。一切义海所作最胜。於一切教中上中最上。能善安乐有情入智慧方便。大自在金刚救度大乐金刚三摩地。从定出已放大光明照於众会。说大幻化网瑜伽大教三昧曼那罗明王观想仪轨法。一焰鬘得迦忿怒大明王。二无能胜大忿怒明王。三钵讷鬘得迦大忿怒明王。四尾觐难得迦大忿怒明王。五不动尊大忿怒明王。六咤枳大忿怒明王。七你罗难拏忿怒明王。八大力大忿怒明王。九送婆大忿怒明王。十嚩日罗播多罗大忿怒明王。此十大忿怒明王各有三面。面各三目。皆头上顶佛。以虎皮为衣。髑髅为冠。发髻竖立。持明之者依法观想。一切行愿无不成就。

　　护法诸天

　　诸天传云。一娑婆界主号令独尊大梵天王。二地居世主忉利称王帝释尊天。三北方护世大药叉主多闻尊天。四东方护世乾闼婆主持国天王。五南方护世鸠盘茶主增长尊天。六西方护世为大龙主广目天王。七亲伏怨魔誓为力士金刚密迹。八尊特之主居色顶天摩酰首罗。九二十八部总领鬼神散脂大将。十能与总持大智慧聚大辨才天。十一随其所求令得成就大功德天。十二殷忧四部外护三洲韦驮天神。十三增长出世证明功德坚牢地神。十四觉场垂荫因果互严菩提树神。十五生诸鬼王保护男女鬼子母神。十六行日月前救兵戈难摩利支天。十七百明利生千光破暗日宫天子。十八星主宿王清凉照夜月宫天子。十九秘藏法宝主执群龙娑竭罗王。二十掌幽阴权为地狱主阎摩罗王。皆护国安民护教护修行人流通正法。

　　师子传法

　　付法藏经云。佛以正法付大迦叶迦叶。展转付嘱次至尊者名曰师子。於罽宾国大作佛事。以僧伽黎衣传付弟子婆舍斯多曰。如来正法眼藏今转付汝。汝应保护普润来际。偈曰。正说知见时。知见俱是心。当知即知见。知见即于今。如此之法为大明灯。能照世间愚痴黑暗。是故诸贤圣人皆相守护。更相付嘱。常转法轮。为诸众生起大饶益。断塞恶道开人天路。逮至最后。斯法衰灭贤圣隐没。无能建立。世间暗明造作恶业。行十不善。命终多堕三途八难。是故智者宜当观察。无上胜法有大功德。微妙渊远不可思议。譬如估人欲过大海。必乘船舫然后得度。一切众生亦复如是。欲出三界生死大海。必假法船方得度脱。真善知识为大利益。济诸苦恼解除疑网。婆舍斯多蒙师开悟。心地朗然默然心服。俾之他国。机随演化。受教作礼而去。

　　达磨西来

　　佛祖通载云。初祖菩提达磨南印度国香至王第三子。王薨师出家。遇二十七祖般若多罗。付以大法。因问。我既得法。宜化何国。多罗曰。汝得法已。俟吾灭度六十余年。当往震旦国阐化。曰。彼有法器堪继吾宗。千载之下有留难否。多罗曰。汝所化方。得菩提者不可胜数。吾灭度后彼有劫难。水中文布善自降之。汝至时南方不可久留。听吾偈曰。路行跨水复逢羊。独自凄凄暗渡江。日下可怜双象马。二株嫩树久昌昌。复演八偈皆预为谶。多罗示寂。演化本国。会其侄异见王者轻毁三宝。师遣其徒波罗提微现神力摄化归正。师既震旦缘熟。即别其众。而异见王枉驾见。师因告之曰。当勤修福行。护持三宝。吾去非晚。一九即回。王泣曰。叔既有缘在彼。非吾所留。唯愿不忘父母之国。事毕早回。遂具大舟。实以众宝。王躬率臣僚送至海滨。遂达于广州。

　　释迦如来应化录下(三终)

