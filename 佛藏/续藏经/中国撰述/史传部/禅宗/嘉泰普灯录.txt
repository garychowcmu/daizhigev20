续藏经   嘉泰普灯录
宋 正受编
                                                                                                                                                                　　

　　嘉泰普灯录卷第一

　　　　平江府报恩光孝禅寺(臣)僧　(正受)　编

　　纪佛祖

　　传灯曰。如来将化。预命摩诃迦叶云。吾以清净法眼。涅盘妙心。实相无相。微妙正法。今付於汝。汝当护持。并敕阿难贰其传化。无令断绝。广灯曰。大迦叶谓阿难云。婆伽婆未圆寂时。多子塔前以正法眼藏密付於我。我今传付於汝。原是二者。盖体涅盘及阿含等经。承述之也。尔后祖祖授受。凡二十八传至菩提达磨。自达磨五传而至曹溪。曹溪一传而角立。是为青原。是为南岳。自青原．南岳不十传。则岳分矣。曰临济．曰曹洞．曰云门．曰沩仰．曰法眼。其印度佛祖密乘奥旨。岁时详略皆备。冠乎传灯三录之首。今兹纂集。不复稠迭。直自此土初祖菩提达磨以下。依次编录。垂之无穷。独沩仰．法眼数传而绝者。不可得而载焉(现在宗师机缘未详当留以俟来哲)。

　　六代祖师
　　初祖菩提达磨大士

　　姓剎利帝。南天竺国香至王之季子也。因二十七祖般若多罗行化其国。王与三子迎请供养。施以无价宝珠。祖知其授道时至。顾所施珠。问三王子曰。此珠圆明。有及此否。二王子皆云。此珠七宝中尊。唯大士所对。才辩清发。称有理趣。祖叹异之。及香至殁。众俱号绝。独大士志求出家。端坐不动。寻辞二兄。礼祖足曰。某素不顾国位。欲以法利物而未得其师。久有所待。今遇尊者。出家决矣。愿悲智见容。祖与披剃受具。即说偈。付法眼藏。仍谶往震旦。岁月留难。佛法隆替。服勤四十余年。迨祖顺世。遂化本国。摧六宗异解。由是声驰五印。岁逾五纪。度无量众。后值异见王轻蔑三宝。俾无相宗首波罗提往诣王所。广开法要。王悟入悔谢。遂问。仁者之师其谁耶。曰。即王之叔。达磨大士也。王骇然久之。敕令近臣。邀至宫掖。为忏往咎。大士复念震旦缘熟。行化时至。乃辞祖塔．同学及异见王。嘱付护持。王具大舟。亲率臣属。送至海堧。历岁三周。以梁普通元年庚子九月之二十一日。始达于南海。广州刺史萧励具主礼迎接。表奏武帝。帝遣使赍诏迎归京城。十月一日。抵金陵。车驾郊迎。延居别殿。遂问圣谛。机语不契。至十九日。潜往江北(传灯云。祖以丁未普通八年至韶州。时刺史萧昂具礼迎接。表奏。据明教禅禅正宗记乃曰。祖以庚子普通元年至韶州。刺史萧励迎接。具奏。盖萧昂不曾刺韶州。励乃昂之子也。以南北史验之。则当以正宗记为是)。先是志公修高座寺。谓寺主灵观曰。当有大乘菩萨自西而来。广化此国。听吾谶曰。仰睹两扇。低腰捻钩。九乌射尽。唯有一头。至即不至。要假须刀。逢龙即住。遇水即逃。灵观闻已。默而识之。十一月二十三日。届于洛阳。时后魏孝明正光之元年(传灯云太和十年)。寓止嵩山少林寺。面壁而坐。未尝辄语。人莫之测。有僧神光者。久居伊洛。博穷内外之书。尝叹曰。孔．老之教。粗述玄微。经．论之诠。未尽妙理。近闻达磨大士住止少林。至人不遥。当造玄境。乃夤夕参承。大士阒然屹坐。莫闻诲励。光念曰。昔人求道。敲骨取髓。布发掩泥。古尚若此。我何人哉。其年十二月九日夜。天大雨雪。光坚立不动。迟明。积雪齐腰。大士见而问曰。汝久立雪中。当求何事。光泣曰。惟愿慈悲。开甘露门。广度群品。曰。诸佛无上妙道。旷劫精勤。难行能行。非忍而忍。岂以小德小智。轻心慢心。欲冀真乘。无劳勤苦。光闻。断其左臂。置大士前。大士器而谓曰。诸佛最初求道。为法忘形。汝今断臂吾前。求亦可也。因为易名曰慧可。光曰。诸佛法印。可得闻乎。曰。诸佛法印。匪从人得。光曰。我心未宁。乞师与安。曰。将心来。与汝安。光曰。觅心了不可得。曰。与汝安心竟。光即大契悟。自后同得开悟者数人。魏帝闻其异。三诏不至。就赐伽梨．瓶．钵．缯帛等。九年。欲返天竺。命门人各言所得。道副等陈所得竟。遂顾光。嘱令绥护。说付法偈及谶语。传衣毕。与其徒众往禹门千圣寺。止三日。为期城太守杨衒之说法。归少林寺。端居而逝。即李庄永安二年己酉十月五日也。帝遣中使何弘简驰书至梁告哀。武帝感怅久之。下诏皇太子备诔文。偕百官就奠。赐宝器一十六事充祭。礿绢百束为赙助之礼(诔文见宝林传)。十二月二十八日。魏诏奉全身塔於熊耳山定林寺。后三年。武帝闻魏使宋云见之葱岭。手携只履而归。即以所闻并魏启圹事。制始末行实。唐代宗谥曰圆觉大师。塔名空观(传灯云祖以后魏明帝太和十九年丙寅岁卒。以史考之。太和丙寅较天鉴元年壬午隔一十七年。是时梁武帝尚未立。又况太和乃孝文帝朝年号。明帝朝即无太和之称。唯明教禅师正宗记编年次第与史传雅合。徃徃集传灯时。以宝林传为据。故差之特甚)。

　　二祖慧可大士

　　武牢人也。生姬氏。自承委寄。继阐玄风。博求法嗣。至北齐天平二年。有居士年四十余。不言名氏。作礼曰。弟子身缠风恙。请和尚与忏罪。曰。将罪来。与汝忏。士良久曰。觅罪性了不可得。曰。与汝忏罪竟。宜依佛法僧住。士曰。今见和尚。已知是僧。未审何名佛法。曰。是心是佛。是心是法。法佛无二。僧宝亦然。士曰。今日始知罪性不在内。不在外。不在中间。如其心然。佛法无二也。祖然之。即为剃发曰。是吾宝也。可名僧璨。乃受具。说偈付衣法。后三十四载。混迹人间。隋开皇癸丑三月十有六日。因事怡然委顺。时年一百七岁。塔于磁州滏阳东北七十里。德宗谥曰大祖禅师。

　　三祖僧璨大士

　　未详族里。自谒大祖。受度传法。隐于舒之皖公山。属周武破灭佛法。往来司空山十有余载。人无知者。至开皇十二年。有沙弥道信。年始十四。前礼足云。愿和尚慈悲。乞与解脱法门。曰。谁缚汝。云。无人缚。曰。何更求解脱。信於言下大悟。巾侍九祀。屡以玄微试之。即授衣法。往罗浮。二秋回旧止。大业二年十月十五日。受士民檀供已。复为四众广宣心要。於法会大树下合掌屹立而终。奉真身塔於山谷寺。后玄宗谥曰鉴智禅师觉寂之塔。

　　四祖道信大士

　　族司马氏。世居河内。后徙蕲之广济。生而超异。於解脱法。契如夙昔。自续祖位。胁不至席者。殆六十年。隋大业中。领徒抵庐陵。值群盗围城。七旬乃解。唐武德甲申岁。归住破头山。禅侣云集。一日。至黄梅。路逢小儿。骨相奇伟。遂问曰。子何姓。云。姓即有。不是常姓。曰。是何姓。云。是佛性。曰。汝无性耶。云。性空故。祖默识之。俾侍僧至其舍。诱出家。母亦知其宿缘。殊无难色。祖以衣法付之。永徽辛亥闰月四日。诫门人曰。一切诸法悉皆解脱。汝等各自护念。流化未来。言讫。安坐而逝。寿七十有二。奉真身于本山。至今塔户不开。仪相如生。代宗谥大医禅师。塔曰慈云。

　　五祖弘忍大士

　　蕲之黄梅人。出周氏处女。以栽松道者假阴而生。随母姓焉。既禀大医之任。遂嗣。化破头山。咸亨中。有虑居士者。名慧能。来谒。祖问曰。汝自何来。云。岭南。曰。欲须何事。云。唯求作佛。曰。汝岭南人无佛性。安能作佛。云。人有南北。佛性岂然耶。祖阴异之。令着槽厂。逾八月。潜以所传屈眴伽梨。说偈付之。且曰。昔达磨初至。人未之信。传衣以明得法。今信心已熟。衣乃争端。止於汝边。不复传也。兼记所隐之地。能礼辞。捧衣南迈。众无知者。祖自此不复上堂。经四载。至上元二年。忽告众曰。吾今事毕。时可行矣。即入室。安坐而逝。寿七十有四。塔於黄梅之东山。真身迄今不坏。代宗谥曰大满禅师法雨之塔。

　　六祖慧能大士

　　卢氏子。父行瑫。本范阳人也。武德三年。左宦新州。正观十二年戊戌二月八日夜子时诞。质祥光满室。父亡三岁。家贫。母李氏徙居南海。既长。市薪为养。一日。至邸。闻诵金刚经。至应无所住而生其心。豁然开悟。归。告母以为法寻师之意。遂往韶州。遇高行士刘志略。结为友。及为尼无尽藏说涅盘妙理。延居宝林寺。四众云集。俄成宝坊。忽自念曰。我求大法。岂中道而止耶。即抵西山之石室。遇智达禅师。指见黄梅大满和尚。满见而器之。令入厂下。一夕。密授衣盂。隐于怀集．四会之间。仪凤元年正月八日。届南海法性寺。夜寓廊庑。闻二僧竞辩风幡。祖为决其疑。有法师印宗者。尝讲大涅盘经。众所推重。服其语异。请问勤渠。祖以理晓之。宗骇然起问。何以证此。祖直叙得法始末。出信衣。悉令瞻拜。印宗等作礼已。复问。忍大师付嘱。如何指授。曰。唯论见性。不论禅定．解脱．无漏．无为。又问。何故不论禅定．解脱。曰。为是二法。不是佛法。佛法是不二之法。又问。何名不二之法。曰。法师讲涅盘经。明佛性是不二之法。且如高贵德王菩萨白佛言。世尊。犯四重禁。作五逆罪。及一阐提等。当断善根佛性否。佛言。高贵德王菩萨。善根有二。一者常。二者无常。佛性非常非无常。是故不断。名之不二。一者善。二者不善。佛性非善非不善。是故不断。名之不二。蕴之与界。凡夫见二。智者了达其性无二。无二之性即是实性。故知佛性乃不二之法也。印宗闻已。起立合掌。愿事为师。且告众曰。此居士者。真肉身菩萨也。我所讲说犹如瓦砾。彼所谈论譬若精金。诸人信否。众皆稽首归依。至十五日。会诸名德为之剃落。二月八日。受满分戒於智光律师。明年春。欲还旧隐。宗与缁白千余人送归宝林。韶刺史韦据请於大梵寺。普为四众说心地法门。度诸弟子。於先天二年七月一日。谓门人曰。吾欲归新州。速理舟檝。时大众哀慕。乞师少留。祖乃为说法要。遂往国恩寺。复为四众说法。有僧从幽州来参礼。白言。大士。佛说三乘法。又言最上乘。弟子不解。愿赐慈悲。祖告之曰。汝须自身心见。莫着外法相。无有乘法。人心量有等。见闻转读是小乘。悟法解义是中乘。依法修行是大乘。言下识自本心。见自本性。万法尽通。万行俱备。一切不染。离诸见相。念念无住。建立万法。是名最上乘。乘是行义。不在口说。汝须自修。法不相待。莫问吾也。僧於言下。心大启悟。又为道俗开示。种种譬喻。并谶记日后留难。及说偈竟。中夜加趺而化。异香袭人。白虹坠地。时八月三日也。韶新各崇灵塔。争欲迎请。二郡刺史焚香决之。遂镇曹溪。以十一月十三日入塔。世寿七十有六。前后帝王所赐珍具甚伙。同信衣藏于塔所。宪宗谥曰大圣。塔曰元和灵照。(如上祖师实录详备见传广二灯云)

　　传广二灯遗录及未详宗师
　　隆兴府凤栖同安第二代志禅师(嗣同安丕)

　　侍先同安之久。丕将顺世。上堂。谓众曰。多子塔前宗子秀。五老峰前事若何。如是三举。师出应云。夜明帘外排班立。万里歌谣道太平。丕曰。须是这驴汉始得。即以院付师。端然而逝。师继席。后有僧问。凡有言句。尽落今时。学人上来。请师直指。曰。目前不现。句后不迷。云。向上事如何。曰。逈然不换。标的即乖(以湖州宗派并曹洞宗旨考之。洞山价出云居膺。膺出同安丕。丕出同安志。今传灯等。列志在同安威下。按威之嗣。曰九峰满。威与云居膺皆嗣洞山。若列志在威下。误矣)。

　　隆兴府同安慧敏禅师(嗣洞山延)

　　初到洞山。问。诸圣以何为命。曰。不间断。云。还有向上事也无。曰。有。云。如何是向上事。曰。不从间断。师於言下有省。住同安日。　上堂曰。若是作家。应须如是举。虽然恁么。也是厨寒甑足尘。

　　襄阳府广德第二代义禅师(嗣广德延传灯误综其名)

　　僧问。如何是古佛心。曰。千年历日虽无用。犯着依前总灭门。问。如何是广德境。曰。清流无间断。碧树不曾凋。　问。不阐三乘教。如何话祖宗。曰。诞生王子非修进。判断山河自有人。　问。如何是学人相契处。曰。方木逗圆孔。　问。时人有病医王医。医王有病甚人医。师展手曰。与我诊候。云。不会。曰。须弥徒作药。四海谩为汤。　问。如何是出家幽畅处。曰。瑞草为毡不觉秋。　问。向上一路。千圣不传。和尚还传否。曰。铁丸蓦口塞。难得解吞人。　问。如何是宾中宾。曰。荡子无家计。飘蓬岁不知。云。如何是宾中主。曰。茆户挂珠帘。云。如何是主中宾。曰。龙楼铺草座。云。如何是主中主。曰。东宫虽至嫡。不面圣尧颜。　问。如何是不昏底事。曰。夜半无灯烛。家书历历宣。　问。如何是蓬门生贵子。曰。襕衫不自遮。　问。体妙玄玄。为甚么今人不晓。曰。四足踞地。乾坤黯黑。　问。有室女未尝嫁娉。生得一子。姓个甚么。曰。偶然衫子破。阃外没人踪。　问。悬崖峭峻。还具得失也无。曰。忻逢良便。好与一推。　问。如何是不睡眠底眼。曰。昨夜三更擘不开。　问。如何是密室。曰。茆茨当大道。云。如何是密室中人。曰。历劫没人敲。　问。众星攒夜月时如何。曰。互影不交光。

　　郢州大阳坚禅师(嗣灵泉仁传灯出百丈超下)

　　僧问。如何是玄旨。曰。壁上挂钱财。　问。如何是无相道场。曰。不坐菩提树。懒向雪山游。

　　潭州福严良雅禅师(嗣洞山初)

　　居洞山第一座。山参次。僧出问。如何是佛。山答曰。麻三斤。参罢。山至寮谓师曰。我今日答这僧话得么。云。恰值某净发。山曰。你元来作这去就。拂袖便出。师云。这老汉将谓我明他这话头不得。因作偈呈之。曰。五彩尽牛头。黄金为点额。春晴二三月。农人皆取则。寒食贺新正。铁钱三五百。山见。深肯之(大惠武库中误引此颂为洞山初和尚作。后人又误认初和尚麻三斤为价和尚麻三斤为价和尚语。二俱讹舛。盖雪窦颂古举语中但曰洞山故也)。住福严日。　僧问。如何是和尚家风。曰。入门便见。　问。如何是佛。曰。臂长衫袖短。

　　吉州西峰祥符圆净云豁禅师(嗣清凉明或出云居融下)

　　郡之永和曾氏子。幼弃儒为比丘。巡礼方外。发明己事。晚见清凉。出问。佛未出世时如何。曰。云遮海门树。云。出世后如何。曰。擘破铁围山。於言下大悟。始蒙印可。归住西峰之宝龙。云侣骈集。祥符二年。
　　真宗皇帝闻其名。遣中谒者　召至。访问宗要。留上苑。经时冥坐不食。　上嘉异。赐号圆净。既而辞归。留之不可。乃听。　珍锡甚隆皆不受。加侍者四人。命服．度弟子十人。以　诗宠其行。四年改宝龙。曰祥符。亦旌师之居也。尝有问易中要旨者。师曰。夫神生於无形而成於有形。从有以至於无。然后能合乎妙圆正觉之道。故自四十九衍。以至於万有一千五百二十。以穷天下之理。以尽天下之性。不异吾圣人之教也。师示寂之夜。鸣鼓告众。仍说偈曰。天不高。地不厚。自是时人觑不透。但看腊月二十五。依旧面南看北斗。暝然而逝。茶毗。获设利五色者无数。合灵骨为塔焉。寿七十有七。腊五十。

　　怀安军云顶德敷禅师(嗣护国远)

　　尝问护国。直截根源佛所印。摘叶寻枝我不能时如何。曰。罢攀云树三秋果。休弄碧潭孤月轮。师乃顿释所疑。遂返云顶。众请住持。成都帅请就衙升座。时有乐营使礼拜起。回顾阶前下马台云。一口吸尽西江水净且置。请和尚吞却阶前下马台。师展两手。唱曰。细抹将来。营使猛省。

　　潭州北禅怀感禅师(嗣石门彻)

　　僧问。如何是诸圣为人底句。曰。红轮辉万户。光烛本无心。　问。师唱谁家曲。曰。石户不留心。洞玄通妙的。　问。如何是佛。曰。尺短寸长。

　　襄阳府石门绍远禅师(嗣石门彻)

　　僧问。四方八面来时如何。曰。赤脚波斯鼻齅天。　问。如何是祖师西来意。曰。石牛拦古路。木马骤高楼。

　　凤翔府青峰义诚禅师(嗣石门彻)

　　僧问。三际不生是何人境界。曰。白雪连雪岳。明月混渔钩。云。未审向上更有事也无。曰。有。云。如何是向上事。曰。灵光烁破瑠璃色。大地明来绝点痕。　问。如何是青峰家风。曰。向火吃甜瓜。

　　筠首座者(嗣石门彻)

　　太原人也。自至石门。逾三十年。丛林慕之。有僧请吃茶次。乃问。如何是首座为人一着子。曰。适来犹记得。云。郎今又如何。曰。好生点茶来。一日。荷锄入园。僧问。三身中。那一身去作务。师拄锄而立。僧曰。莫便当也无。师携锄便行。

　　襄阳府石门聪禅师(嗣大阳坚)

　　僧问。大阳迁化向甚么处去。曰。骑牛不戴帽。正坐不偏行。

　　潭州神鼎洪諲禅师(嗣首山念)

　　族扈氏。襄水人也。自游方。一衲以度寒暑。尝与数耆宿至襄沔间。有僧举论宗乘颇博捷。会饭于野店中而论说不已。师谓曰。三界唯心。万法唯识。唯识唯心。眼声耳色是甚么人语。云。法眼偈也。曰。其义如何。云。唯心故。根境不相到。唯识故。声色枞然。曰。舌味是根境否。云。是。师以筯策菜置口中。含胡而言曰。何谓相入耶。一座惊顾。莫能加答。师曰。路途之乐。终未到家。见解入微。不名见道。参须实参。悟须实悟。阎罗大王不怕多语。僧拱而退。后返长沙。隐于衡岳三生藏。有湘阴豪贵来游福严。即师之室。见其气貌闲静。一钵挂壁。余无长物。倾爱之。遂拜跪请曰。神鼎乃我家植福之地。久乏宗匠。愿师俱往。何如。师笑而诺之。即以己马负师。至十年始成丛席。一朽床为说法座。其甘枯淡无比。又以德腊俱高。诸方尊仰之如古赵州。　上堂。举。洞山云。贪嗔痴。太无知。赖我今朝识得伊。行便打。坐便搥。分付心王子细推。无量劫来不解脱。问汝三人知不知。师曰。古人恁么道。神鼎即不然。贪嗔痴。实无知。十二时中任从伊。行即往。坐即随。分付心王拟何为。无量劫来元解脱。何须更问知不知。　上堂。举。古龙牙颂曰(一云金峰)。学道如钻火。逢烟未可休。直待金星现。归家始到头。师曰。神鼎即不恁么。学道如钻火。逢烟即便休。莫待金星现。烧脚又烧头。且道神鼎恁么道。为当违古人。顺古人。别有道理。汝道恁么去底人好。恁么来底人好。到这里。须具衲僧眼始得。莫受人瞒。珍重。　上堂。风不鸣条。雨不破块即且止。作么生打得个翻车筋斗到梵大去。若有。出来作个伎俩。有么。莫教帝释恶发。后有僧入室云。某甲当时出来左转一转便归众。师曰。莫教帝释恶发又作么生。云。知恩者少。负恩者多。曰。筑着鼻孔。　僧问。鱼鼓未鸣时如何。曰。看天看地。云。鸣后如何。曰。捧钵上堂。　问。轮回六道底人毕竟如何。曰。不愿成佛。云。为甚么不愿成佛。曰。佛亦不究竟。云。请师一言。曰。昨日犹记得。今朝话无门。　问。疋马单枪时如何。曰。神鼎打退鼓。云。毕竟事如何。曰。想你不是这手脚。　问。拨尘见佛时如何。曰。佛亦是尘。问。如何是和尚家风。曰。饥不择食。　问。杀父杀母。佛前忏悔。杀佛杀祖。向甚处忏悔。曰。水长船高。问。布以七净华。浴此无垢人。既是无垢人。为甚么却浴。曰。清净亦不立。

　　剑门慈云重谧禅师(嗣首山念)

　　僧问。如何是和尚家风。师竖起拂子。僧云。究竟如何。曰。煎茶煮水。云。好日多同。曰。休更忉忉。　问。如何是祖师西来意。曰。红轮辉万户。绿水绕青山。

　　镇江府金山瑞新禅师(嗣福昌善)

　　后住天圣。　上堂曰。德山一棒。当甚么英雄。金山只重他解偷楚号而斫楚营。临济一喝。当甚么喽啰。金山只重他夺贼刀杀贼。自余天下老和尚并是攻墙割壁都市白。拈动便纳败阙。且未见一个是盗狐白裘底手脚。金山恁么剖判。诸方闻得。无不努唇胖觜。何也。如今即是觉苑含春风习习。菩提树上华蔟簇。岂知迦叶有宗风。尽把玄微为眼目。致使金山这里土旷人稀。相逢者少。然性已习成。难为改革。金山乍可冻杀饿杀。终不肯着他鹘臭布衫。以所为善知识者。擘金锁於病猿。碎衣珠於醉客。尚未免止泺栖芦。不可向葛藤社里说心说性。说玄说妙去也。金山终不事悠悠。一言道合死即休。大鹏展翅盖十洲。篱边之物鸣啾啾。　上堂。世间所贵者。和氏之璧．隋侯之珠。天圣唤作驴屎马粪。出世间所贵者。真如解脱．菩提涅盘。天圣唤作[尸@豕]沸椀鸣。且道恁么说话落在甚么处。故不是取舍心重。信邪倒见。诸人要知么。猛虎不顾凡上肉。洪炉岂铸囊中锥。　僧问。吾有大患。为吾有身。父母未生。未审此身在甚么处。曰。旷大劫来无处所。若论生灭尽成非。云。恁么则周徧十方。心不在一切处。曰。泥里撼桩。

　　庐山开先善暹禅师(嗣德山远)

　　临江人也。徧游师席。以明悟为志。依德山。日值山上堂。顾视大众曰。师子颦伸。象王回顾。师猛省。因入室陈所见。山曰。子毕竟作么生会。师回顾云。后园驴吃草。山然之。后至雪窦。窦与语锋投。喜其超迈。目曰海上横行暹道者。遂命分座。四方英衲敬畏之。一日。举令出世。师至夜。书二偈於壁。遁去。偈曰。不是无心继祖灯。道惭未厕岭南能。三更月下离雪窦。眷眷无言恋碧层。二十余年四海间。寻师择友未尝闲。今朝得到无心地。却被无心趂出山。晚年。众请滋甚。遂阐法开先。以慰道俗之望。　上堂曰。德山先师道。落叶霜风。青黄间红。尔也何也。片西片东。衲僧家谓之无味之谭。若杂揉不分。则一切浑成。若离披去也。则一彼一此。是以祖师道。不是风动。不是幡动。还有见祖师底么。於此未证。不惜眉毛为汝说破。但请孤运其照。各究其源。谓之落叶归根。诸禅德。佛法事大。开先说得天华乱坠。於汝诸人分上着一点不得。何故。如人上山。各自努力。　僧问。师唱谁家曲。宗风嗣阿谁。曰。一月在天。　问。如何是祖师西来意。曰。洛阳城古。云。学人不会。曰。少室峰高。　问。年穷岁尽时如何。曰。依旧孟春犹寒。　问。雨雪连天。为甚么孤峰露顶。曰。有甚遮掩处(其开堂语要具在续灯)。

　　濠州南禅聪禅师(嗣北禅感)

　　僧问。如何是大道根源。曰。云兴当午夜。石虎叫连霄。

　　潭州道吾诠禅师(嗣石门远)

　　僧问。达磨未来时如何。曰。番人不展阵。汉地没胡踪。云。来后如何。曰。八方歌道泰。一国贺无私。

　　邓州广济方禅师(嗣石门远)

　　僧问。如何是佛。曰。骑牛趂春草。背却少年爷。　问。宝剑未磨时如何。曰。乌龟鹐黑豆。云。磨后如何。曰。庭柱挂灯笼。

　　嘉泰普灯录卷第一
　　音释

　　　喟丘愧切　抉一决切　粹子骨切　考与考同　核下革切　捃举蕴切　摭音只　驸音附　揆巨癸切　鈇音府　钺音越　籁音赖　趑音兹　趄千余反　稿古老切　叶音摄下叶县同　郢以并切　琛丑林切　暹音纤　濠音豪　谶楚禁切　蔑音灭　骇下揩切　掖音亦　励音厉　赍笺西切　阒苦鵙切　屹鱼乙切　雨主遇切　缯疾陵切　绥音虽　衒音县　诔力水切　袀音药　赙音附　熊音雄　圹苦谤切　谥音示　姬音基　磁音慈　滏扶雨切　靳音其　胁乞业切　厂齿雨切　眴音舜　瑫徒刀切　阐齿善切　砾音历　伙音祸　谣音姚　甑子孕切　畅丑亮切　黮乙减切　娉匹正切　攒祖丸切　讹五禾切　舛尺兖切　骈蒲眠切　瞑莫定切　諲音因　扈音户　沔音緉　枞音窗　策音颊　胖蒲谤切　泺音历　[尸@豕]音笃　颦音频　遁徒困切　糅女救切　鹐苦咸切
　　嘉泰普灯录卷第二

　　　　平江府报恩光孝禅寺(臣)僧　(正受)　编

　　南岳第十世(临济六世)
　　汾阳善昭禅师法嗣
　　袁州南源慈明楚圆禅师

　　族李氏。全之清湘人。少为书生。年二十二。依城南湘山隐静寺得度。其母有贤行。使之游方。闻汾阳道望。往谒焉。阳顾而器之。经二年。未容入室。见必骂诟。及所闻皆流俗鄙事。一夕。诉曰。自至法席。不蒙指示。岁月飘忽。己事未明。有失出家之利。语未卒。阳叱曰。是恶知识。敢裨贩我。举杖逐之。师拟伸救。阳忽掩其口。乃大悟。曰。是知临济道出常情(僧宝传叙师见汾阳时。　朝廷方问罪河东。道路艰行。易服类厮养之语。以师行实订之。乃生於雍熙丙戌。入灭於宝元己卯。河东平八年。而师始生。寂音失於讨论矣)。服役七稔。去谒唐明嵩．神鼎諲．洞山聪。暨登杨．李二公之门。机语契投。於是法道大振。宜春守黄公宗且请开法南源。次迁道吾．石霜．福严．兴化。都尉李侯遵勖奏　赐命服．徽号。　上堂日。若向言中取则。埋没宗风。直饶句下精通。敢保此人未悟。所以山青水绿。雀噪鸦鸣。万派同源。海云自异。未来诸佛。口似灯笼。过去诸佛。应病施方。现在诸佛。堕坑落堑。且不落凡圣一句作么生道。良久。曰。矢上加尖。　上堂。药多病甚。网细鱼稠。便下座。　上堂。道吾打鼓。四大部洲同参。拄杖横也。挑括乾坤。钵盂转也。覆却恒沙世界。且问诸人向甚么处安身立命。若也知得。北俱卢洲吃粥吃饭。若也不知。长连床上吃粥吃饭。　上堂。上来也。步步登高。下去也。通身无碍。所以道。有时先敲后唱。有时先唱后敲。有时敲唱同时。有时敲唱不同时。所以王登宝殿。野老讴歌。如今还有讴歌者么。良久。曰。木人虽举手。石女不抬头。咄。　上堂。法身无相。应物现形。竖起拄杖曰。这个是拄杖。阿那个是法身。这个葛藤且止。僧堂佛殿穿入汝等诸人鼻孔里去也。四大海水在汝头上。海龙王在汝指甲下。汝等还觉么。若觉去。昼行三千。夜行八百。脚下烟生。头上火起。若也不觉。饥来吃饭困来眠。卓拄杖。下座。　上堂。以拄杖击禅床。召大众曰。还闻么。不见道。一击忘所知。更不假修持。诸方达道者。咸言上上机。香严恁么悟去。分明悟得如来禅。祖师禅未梦见在。且道祖师有甚么长处。若向言中取则。误赚后人。直饶棒下承当。辜负先圣。万法本闲。唯人自闹。所以山僧居福严。只见福严境界。晏起早眠。有时云生碧嶂。月落寒潭。音声鸟飞鸣般若台前。桫椤华香散祝融峰畔。把瘦筇。坐盘石。与五湖衲子时话玄微。灰头土面住兴化。只见兴化家风。迎来送去。车马骈阗。渔唱潇湖。猿啼岳麓。丝竹歌谣时时入耳。复与四海禅人日谭禅道。岁月都忘。且道居深山。住城郭。还有优劣也无。试道看。良久。曰。是处是弥勒。无门无善财。　僧问。如何是道。曰。踏着不嗔。云。如何是道中人。曰。胸驮背负。　问。如何是祖师西来意。曰。浑家送上渡头船。　问。如何是佛。曰。水出高源。　问。如何是异类中人。曰。头长脚短。云。谢师指示。曰。半幅封全。云。直恁么去也。曰。阇梨鼻孔为甚么在山僧手里。僧无语。师便打。　问。山深觅不得时如何。曰。口能招祸。　问。东涌西没时如何。曰。寻。　问。夜静独行时如何。曰。三把茆。　问。宝剑未出匣时如何。曰。响。云。出匣后如何。师嘘一声。　问。闹中取静时如何。曰。头枕布袋。　问。牛头未见四祖时如何。曰。堆堆地。云。见后如何。曰。堆堆地。　问。一得永得时如何。曰。抱石投河。　问。达磨未来时如何。曰。物逐人兴。　问。佛祖不立时如何。曰。舌上生茆。　问。古人封白纸。意旨如何。曰。家贫路富。　问。莲华未出水时如何。曰。水深盖不得。云。出水后如何。曰。不碍往来看。云。华开后如何。曰。南北馨香。云。结子后如何。曰。喂鱼喂鳖。　问。如何是禅。曰。鼻孔入地。　问。己事未明。以何为验。曰。玄沙曾见雪峰来。云。意旨如何。曰。一生不出岭。　问。久昧衣珠。请师指出。曰。草贼大败。云。走透无路也。曰。脚踢不动。以宝元二年正月五日。沐浴加趺而逝。寿五十四。夏三十二。

　　筠州大愚守芝禅师

　　族王氏。太原人也。幼弃家。依潞州承天寺。试法华得度。从贤首诸师。尝讲金刚般若。名满三河。学者宗之。时昭禅师出世汾水。因往观。闻其语异。遂投诚入室。未及阃。疑情顿释。乃蒙印可。出住高安大愚。后迁南昌翠岩。　开堂日。问答罢。乃曰。问话且止。山僧道薄人微。素无德行。叨承密谏。诸官僚同伸坚请升於此座。上答　皇恩。国祚永安。法轮常转。大众。且法轮作么生转。欲得会么。须弥山上倒翻身。却来堂中迭足坐。阿呵呵。是甚么。饭箩里坐却受饿。和泥合水恁么过。上士闻之熙熙。下士闻之肯可。子细思量。却成口过。要会么。一六三四二。直言四七一。桃李火中开。黄昏候日出。久立尊官。伏惟珍重。上堂。德山入门便棒。临济入门便喝。一棒一喝。若只锋而互出。宾主未辨。恓恓而万里望乡关。照用双行。拟议而千差塞路。到这里。如何话会。棒喝齐施早已赊。古今皆赞出周遮。二途不涉凭何说。南海波斯进象牙。　上堂。举。雪窦云。一问一答总未有事在。假饶尽乾坤大地草木丛林都为衲僧。异口同音致百千问难。不消老僧弹指一下。并乃高低普应。前后无差。师曰。翠岩即不然。尽乾坤大地微尘化为衲僧。各致一问。问问各别。却向伊道。许多衲僧皮下还有血么。　上堂。一击响玲珑。喧轰宇宙中。知音才侧耳。项羽过江东。恁么会得。恰认得个驴鞍桥作阿爷下颔。　上堂。翠岩路滑。徒劳伫思。又曰。翠岩路崄巇。举步涉千溪。更有洪源水。滔滔在岭西。击禅床。下座。　僧问。如何是洪州境。曰。出入敲金镫。朱衣对锦屏。云。如何是境中人。曰。朝去暮归。　问。如何是祖师西来意。曰。天寒日短。　讲金刚经僧问。如是信解。不生法相。意旨如何。时有狗卧绳床前。师踢之。狗去。乃问。解么。云。不解。曰。若解。即成法相。嘉佑初示寂。塔于西山。

　　滁州琅琊广照慧觉禅师(叙语见续灯)

　　上堂曰。剪除狂冠。扫荡搀抢。犹是功勋边事。君臣道合。海晏河清。犹是法身边事。作么生是衲僧本分事。良久。曰。透网金鳞犹滞水。回途石马出纱笼。　上堂。本来无一物。压杀世间人。直饶便分明。坐在粪坑里。作么生是透脱一路。妙音观世音。梵音海潮音。　上堂。拈拄杖曰。盘山道向上一路。滑。南院道壁立千仞。崄。临济道石火电光。钝。琅琊有定乾坤底句。各各高着眼。高着眼。卓拄杖。下座。　上堂。举。僧问马祖。如何是佛。曰。即心是佛。云。如何是道。曰。无心是道。云。佛与道相去多少。曰。佛如展手。道似握拳。师曰。古人方便即不可。山僧这里也有些子。若无人买。山僧自卖自买去也。如何是佛。岩前多瑞草。如何是道。涧下绝灵苗。佛与道相去多少。数片白云笼古寺。一条绿水绕青山。　上堂。汝等诸人在我这里过夏。与你点出五般病。一．不得向万里无寸草处去。二．不得孤峰独宿。三．不得张弓架箭。四．不得物外安身。五．不得滞於生杀。何故。一处有滞。自救难为。五处若通。方名导师。汝等诸人若到诸方遇明眼作者。与我通个消息。贵得祖风不坠。若是常徒。即便寝息。何故。裸形国里夸服饰。想君太煞不知时。　僧问。如何是无缝塔。曰。永镇红霞里。云。如何是塔中人。曰。常伴白云眠。　问。如何是沙门行。曰。左手画方。右手画圆。　问。如何是宾中宾。曰。手携书剑谒明君。云。如何是宾中主。曰。卷起珠帘无可睹。云。如何是主中宾。曰。三更过孟津。云。如何是主中主。曰。独坐镇寰宇。　问。如何是佛。曰。铜头铁额。云。意旨如何。曰。鸟觜鱼腮。　问。莲华未出水时如何。曰。猫儿戴纸帽。云。出水后如何。曰。狗子着靴行。

　　舒州法华全举禅师

　　未详族里。号举道者。所造高邈。汾阳称之。自并汾谒诸名宿。靡不与酬酢。咸推为饱参。住法华未几。迁白云海会。　上堂曰。语渐也。返常合道。论顿也。不留朕迹。直饶论其顿。返其常。也是抑而为之。　上堂。释迦不出世。达磨不西来。佛法徧天下。谈玄口不开。　上堂。心不是佛。智不是道。且道是甚么。刻舟寻剑。胶柱调弦。　僧问。如何是本来宗。曰。密室不通风。却问僧。你作么生会。云。不会。师曰。春日樱桃朵朵红。　问。智识不到处。如何。曰。三门不曾开。云。谁是知音者。曰。口似鼻孔。　问。如何是祖师西来意。曰。唇红齿白。　问。如何是佛。曰。手不如脚。又曰。芦芽穿膝。　一日。与僧山行。僧问。香林道。老僧三十年来。不能打成一片。便迁化。此意如何。曰。老僧亦恁么。复曰。会么。云。乞师指示。师曰。香林成一片。老僧亦恁么。不待此月终。重为子决破。至月末。示寂。

　　蕲州龙华晓愚禅师

　　辞汾阳。至五祖戒禅师处。戒问。不落唇吻一句作么生道。云。老老大大。话头也不照顾。戒便喝。师亦喝。戒拈棒。师拍手便出。戒曰。阇梨。阇梨。话在。师将坐具搭肩上。竟不顾。后住龙华。　上堂曰。摩腾入汉。已涉繁词。达磨西来。不守己分。山僧今日恁么道。也是为他闲事长无明。便下座。

　　抚州踈山晓珠禅师

　　僧问。如何是佛。曰。五彩画鸳鸯。　问。如何是透法身句。曰。皮穿肉绽。云。毕竟如何。曰。雀噪鸦鸣。

　　叶县省禅师法嗣
　　舒州浮山圆鉴法远禅师

　　族王氏。郑之圃田人。年十九。游并州。见三交嵩禅师。求出世法。嵩顾其犀骨插脑。目光射人。且异之曰。汝当剃染。堕三宝数。乃可授法。云。法有僧俗乎。曰。殊不知僧能续佛寿命。师欣从。未几。遇嵩为众入室。一僧请问赵州栢树子因缘。嵩诘之。师旁侍。忽契悟。进具后。谒汾阳．叶县。皆蒙印可。天禧中。至大阳明安。安与语。遂以衣履命师求人续洞上宗旨。元丰辛酉。出住舒之太平兴国。次徙姑苏天平。晚住浮山。　受请日上堂。有僧出礼拜。师曰。大猎之家。岂藉狐兔。虽然如是。小慈妨大慈。便打。僧起。问。大善知识言无所堕。有出人眼。如何是出人眼。曰。黄河九曲。云。恁么则真善知识。曰。陕府铁牛。　乃曰。诸仁者欲得英俊么。仍须四事具备。方显宗师蹊径。何谓也。一者祖师巴鼻。二具金刚眼睛。三有师子爪牙。四得衲僧杀活拄杖。得此四事。纵横变熊。任运卷舒。高耸人天。壁立千仞。傥不谐此。守死善道者。败军之兆。何故。棒打石人。贵论实事。所以到这里。得不修江耿耿。大野云凝。绿竹含烟。青山锁翠。风云一致。水月齐观。一句该通。已彰残朽。　上堂。诸佛出世。建立化门。不离三身智眼。亦如摩酰首罗三目。何故。一只水泄不通。缁素难辨。一只大地全开。十方通畅。一只高低一顾。万类齐瞻。虽然。若是本分衲僧。陌路相逢。别具通天正眼始得。所以道。三世诸佛不知有。狸奴白牯却知有。且道狸奴白牯知有个甚么事。要会么。深秋帘幕千家雨。落日楼台一笛风。　上堂。天得一以清。地得一以宁。帝王得一以治天下。衲僧得一祸患临身。击禅床。下座。　上堂。大丈夫拟欲绝裂阵索。霸主升腾么。第一不得螣蛇绕足。路布缠身。高着眼睛。勿存依挂。设使澄澜渺邈同风而未可停舟。云月弥天隐显兮岂披圆照。傥或言超表略。事越机谐。触目荒榛。论年放旷。檐前捧日。未是高明。狭路分歧。宁同大辙。应是从前会解。平昔见知。自负依佗。宜须退步。直须乾嚗嚗地水洒不着。便是齩一粒米。着一片衣。脚踏实地。自不欺谩。辄莫朝云暮雨。变化不开。春茂秋凋。仇雠不动。平生慷慨。事合如斯。山僧今日恁么道。大似巩县茶瓶。　上堂。垂慈则有法。无法不垂慈。古人道。末后一句。始到牢关。把断要津。不通凡圣。寻常向你诸人道。任从天下乐欣欣。我独不肯。如灵龟负图。自取丧身之兆。凤萦金网。趋霄汉以何期。须於旨外明机。莫向言中取则。是以石人机似汝。也会唱巴歌。汝若似石人。雪曲也应和。　僧问。三世诸佛不知有。意旨如何。曰。弄巧成拙。云。狸奴白牯却知有。又作么生。曰。钝鸟逆风飞。　问。众手淘金。谁是得者。曰。入水见长人。　问。如何是面前事。曰。鼻孔。云。如何是向上事。曰。眼睛。　问。金镞惯调曾百战。铁鞭多力恨无雠。学人上来。请师端的。曰。诛龙之剑。岂可挥蛇。僧嘘嘘。师曰。而今大有如君者。不到乌江未肯休。　问。路逢达道人。不将语默对。未审将甚么对。曰。玉树夜凋零。不待狂风扫。　问。从上诸圣传不到处。请师道。曰。番人爱裹雕鼠帽。云。斩新日月。特地乾坤。曰。铁鞭遥指贺兰山。　师暮年休於会圣岩。叙佛祖奥义。作九带。曰。佛正法眼带．佛法藏带．理贯带．事贯带．理事纵横带．屈曲垂带．妙叶兼带．金针双锁带．平怀常实带。学者既已传诵。师曰。若据圆极法门。本具十数。今此九带已为诸人说了。更有一带。还见得么。若也见得亲切分明。却请出来对众说看。说得分明。许汝通前九带。圆明道眼。若见不亲切。说不相应。唯依吾语而为己解。则名谤法。诸人到此如何。众无语。师叱之而去。末篇论南华真经曰。庄子与惠子游於濠梁之上。庄子曰。倏鱼出游从容。是鱼乐也。惠子曰。子非鱼。安知鱼之乐。庄子曰。子非我。安知我不知鱼之乐。惠子曰。我非子。固不知子矣。子固非鱼也。子之不知鱼之乐全矣。庄子曰。请循其本。子曰。汝安知鱼乐。云者既已知吾知之而问我。我知之濠上也。郭象注曰。凡相知者。果可以此知彼。不待是鱼。然后知鱼也。师曰。郭象於鱼犹彷佛矣。且鱼以水为命。见於水。即见於鱼。所谓色心不二。彼我无差。其或离岸见水。则水外别有岸也。水岸既立。二法迭失。鱼水各异。乃乱天之经。逆物之情。其或情不逆．经不乱。均顺天和。鱼相忘於江湖。人相忘於道术。见岸即水。见水即鱼。天地一指。万物一马。空同实相。一体无诸。不待水而水。不待岸而岸。不待鱼而鱼。然后知鱼水也。首楞严经曰。如来藏中。性水真空。性空真水。清净本然。周徧法界。随众生心。应所知量。又曰。於一毫端现宝王剎。岂惟鱼水矣。又经曰。一即一切。一切即一。无异相。无别相。前后际断。如此。而无处不鱼。无处不水。岂待游濠梁之上。然后知鱼水哉。

　　石门慈照蕴总禅师法嗣(一名谷隐)
　　镇江府金山达观昙颖禅师

　　钱塘人也。族丘氏。於隆兴寺得度。神宇凛然。尝通内外坟典。出游师席。首谒大阳明安。问。洞上所立偏正君臣。当明何事。曰。父母未生时事。云。如何体会。曰。夜半正明。天晓不露。师忙然。乃往石门。理前语云。未审师意如何。曰。不道不是。但口门窄。满口说未尽耳。云。如何是父母未生时事。曰。粪墼子。云。如何是夜半正明。天晓不露。曰。牡丹华下睡猫儿。师愈疑。一日。以石头执事元是迷。契理亦非悟问之。门曰。你道此语是药语。是病语。云。是药语。门叱曰。汝尚以病为药。岂知祖师透脱意。师闻。洒然云。如何受用。曰。语不离窠臼。焉能出盖缠。师叹曰。才涉唇吻。便落意思。皆是死门。终非活路。即再拜礼辞。初住舒之炉峰。次迁因圣．隐静暨雪窦．金山。　上堂。举。身是菩提树。心如明镜台。时时勤拂拭。莫使惹尘埃。又道菩提本无树。明镜亦非台。本来无一物。何假拂尘埃。师曰。此二尊宿同床打睡。各自做梦。吃茶去。上堂。诸方钩又曲。饵又香。奔凑犹如蜂抱王。因圣这里钩又直。饵又无。犹如水底捺葫芦。举拄杖作钓鱼势。曰。深水取鱼长信命。不曾将酒祭江神。掷拄杖。下座。　上堂。举。长沙岑和尚与仰山玩月次。仰云。人人尽有这个。只是用不得。沙云。恰是倩汝用去。仰云。师叔作么生用。沙踏倒仰山。山云。一似个大虫。师曰。仰山唤作大虫。因圣道似个狂狗。　上堂。山僧门庭别。已改诸方辙。为文殊拔出眼里楔。教普贤休嚼口中铁。劝人放开髂蛇手。与汝斫却系驴橛。驻意拟思量。喝曰。捏。捏。参。　上堂。始从鹿野苑。终至跋提河。於是二中间。未尝说一字。师曰。世尊只知灵龟曳尾。后人不觉见兔守株。　上堂。万里长途去不回。此人空道已心灰。若从因圣门前过。须解逢春却再来。　僧问。如何是向去底人。曰。从归青嶂里。不出白云来。云。如何是却来底人。曰。自从游紫陌。谁肯隐青山。　问。如何是夺人不夺境。曰。家里已无回日信。路边空有望乡牌。云。如何是夺境不夺人。曰。沧海尽教枯到底。青山直得碾为尘。云。如何是人境两俱夺。曰。天地尚空秦日月。山河不见汉君臣。云。如何是人境俱不夺。曰。莺啭千林华满地。客游三月草侵天。　问。如何是和尚家风。曰。伸手不见掌。云。忽遇仙陀客来又作么生。曰。对面千里。　问。师唱谁家曲。宗风嗣阿谁。曰。临济。云。恁么则谷隐的子也。曰。德山。　问。亡僧迁化向甚么处去。曰。驴胎马腹。云。以何为验。曰。种如是因。获如是果。　问。临济入门便喝。德山入门便棒。未审和尚如何为人。曰。灵云见桃华。云。莫是和尚为人处也无。曰。赵州对栢树。　问。如何是长法身。曰。拄杖长六尺。云。如何是短法身。曰。算子短三寸。云。恁么则法身有二去也。曰。更有方圆在。　问。马大师一喝。百丈三日耳聋。意旨如何。曰。我平生不曾着人喝。一生耳聋。云。如何领会。曰。近来又眼暗。太子少保李公端愿尝馆之内园。日夕问道。故公卿求发药者。随机开示。悉令契入。其辩才无碍。王文康公．夏英公诸鸿儒。咸事以师礼。录其语曰登门集。嘉佑四年除夜。遣侍者持书别扬州刀景纯学士。明旦当行。厚自爱。刀发缄骇然。急遣吏驰书报之。船将抵岸。师欣然登座。叙出世本末。及谢其辅赞者。嘱令进修。遂举监寺贤公补处。下座。读力学士书毕。大众拥至丈室。加趺而逝。五年元日也。世寿七十有五。僧腊五十有三。

　　荆南府竹园法显禅师

　　僧问。万法归一。一归何所。曰。水深不见底。云。如何凑泊。曰。须是本行人。　问。如何是道。曰。交横十字。云。如何是道中人。曰。往往不相识。

　　唐州大乘遵禅师

　　侍慈照日。尝问。古人索火。意旨如何。曰。任他灭。云。灭后如何。曰。初三十一。云。恁么则好时节也。曰。汝见甚么道理。云。今日一场困。照便打。师即大悟。有颂曰。索火之机实快哉。藏锋妙用少人猜。要会我师亲的旨。红炉火尽不添柴。

　　青原第十世(云门四世)
　　雪窦明觉重显禅师法嗣
　　绍兴府天衣义怀禅师

　　永嘉乐清陈氏子也。世以渔为业。母梦星殒于屋。乃孕。及产。尤多吉祥。儿时坐船尾。父得鱼付师贯之。师不忍。乃私投江中。父怒笞。师恬然如故。长游京师。依景德寺为童行。天圣中。试经得度。自言法华所记。之后。去谒金銮善．叶县省。微有契。晚至姑苏。礼明觉於翠峰。峰问。汝名甚么。云。义怀。曰。何不名怀义。云。当时致得。曰。谁为汝立名。云。受戒来十年矣。曰。汝行脚费却多少草鞋。云。和尚莫瞒人好。曰。我也没量罪过。汝也没量罪过。你作么生。师无语。峰打曰。脱空谩语汉。出去。入室次。峰曰。恁么也不得。不恁么也不得。恁么不恁么总不得。师拟议。峰又打出。如是者数四。徐为水头。因汲水折担。倐悟。作投机偈曰。一二三四五六七。万仞峰头独足立。骊龙颔下夺明珠。一言勘破维摩诘。峰闻。拊几称善。后七坐道场。化行海内。嗣其法者悉龙象。　上堂。举。法眼道。升元阁为御街里人说法。师曰。诸人还知。崇寿佛殿上蚩刎。昨夜三更大笑一声。三门头金刚咄云。你笑个甚么。我笑茫茫宇宙人。空延岁月。兀兀度时。道德不修。衣食斯费。忽然筑着阎罗老子。祸事。祸事。　上堂。枯桑知天风。海水知天寒。金色头陀见处不真。鸡足山中与他看守衣钵。三千大喻。八百小喻。大似泥里洗土块。四十九年。三百六十余会。摩竭提国犹较些子。德山．临济虽然丈夫。争似罽宾国王一刀两段。如今若有个人鼻孔辽天。山僧性命何在。良久。曰。太平本是将军致。不许将军见太平。　上堂。夜来寒霜凛冽。黄河冻结。陕府铁牛腰折。尽道女娲炼石补天。争奈西北一缺。如今欲与他补却。又恐大地人无出气处。且留这一窍与大地人出气。参。　上堂。虚明自照。不劳心力。上士见之。鬼神茶饭。中下得之。狂心顿息。更有一人。切忌道着。　上堂。光透日月。明暗不收。智出圣凡。贤愚不历。所以道。不在低头思量难得。良久。曰。是甚么。　上堂。须弥顶上不扣金钟。毕钵岩前无人聚会。山僧倒骑佛殿。诸人反着草鞋。朝游檀特。暮到罗浮。拄杖针筒。自家收取。　僧问。天不能盖。地不能载。未审是甚么人。曰。掘地深埋。云。此人还受安排也无。曰。土上更加泥。　问。大修行人还具因果也无。曰。只闻人作鬼。不见鹤成仙。云。古人又作么生。曰。且识前话。　问。如何是古佛机。曰。得。　问。牛头未见四祖时如何。曰。长江无六月。云。见后如何。曰。一年一度春。　室中问僧。无手人能行拳。无舌人能解语。忽然无手人打无舌人。无舌人道个甚么。又曰。蜀魄连霄叫。鵽[刁*鸟]终夜啼。圆通门大启。何事隔云泥。晚年以疾居池阳杉山庵。门弟子智才住临平之佛曰。迎归侍奉。才如苏城未还。师速其归。及锺门。师已书偈遗众。才问。卵塔已成。如何是毕竟事。师举拳示之。遂就寝。推枕而寂。偈曰。红日照扶桑。寒云遮华岳。三更过铁围。拶折苍龙角。寿七十二。夏四十六。塔全身於寺东之原。师尝设百问勘验学者。今载其二。又摭古今尊宿契悟因缘。号通明集。盛行於世。崇宁中。　谥振宗大师。

　　岳州君山显升禅师

　　上堂曰。大方无外。含裹十虚。至理不形。圆融三际。高超名相。妙体全彰。逈出古今。真机独露。握骊珠而鉴物。物物流辉。掷宝剑以挥空。空空终迹。把定则摩竭掩室。净名杜词。放行则拾得摇头。寒山拊掌。且道是何人境界。拈拄杖。卓一下。曰。瞬目扬眉处。凭君子细看。

　　平江府洞庭水月慧金典座

　　庆历中。之四明。依明觉。闻举须弥山话。默有契。一日。欲往讯。遇之殿轩。觉问。汝名甚么。云。慧金。曰。阿谁惠汝金。云。容少间去方丈致谢。曰。即今聻。云。这里容和尚不得。觉休去。於是众所推敬。命掌香积。后告别。觉述偈送之。曰。野水轻舟。乘兴分流。秋光不尽。谁也争求。握松为柄。未极折柳。赠行岂休休休。百川骇浪兮空悠悠。它日复寄以偈曰。老衲枯藤一一分。天涯无侣道方存。因思龙朔年中事。负石高风不易论(此二偈与书刻之水月)。

　　洞山晓聪禅师法嗣
　　南康军云居晓舜禅师(入道机语见续灯录)

　　上堂曰。闻说佛法两字。早是污我耳目。诸人未跨云居门。脚跟下好与三十棒。虽然如是。也是为众竭力。　上堂。举。夹山示众道。百草头上荐取老僧。闹市里识取圣人。云居即不然。妇摇机轧轧。儿弄口[口*过][口*过]。　上堂。诸方有弄蛇头。拨虎尾。跳大海。剑刃里藏身。云居这里。寒天热水洗脚。夜间脱袜打睡。早朝旋打行缠。风吹篱头倒。唤人夫劈篾缚起。

　　北禅智贤禅师法嗣
　　隆兴府法昌倚遇禅师

　　临漳高亭人也。族林氏。幼弃家。依郡之崇福得度。有大志。自受具游方。名着丛席。浮山远禅师尝指谓人曰。此后学行脚样子也。辞远。谒芭蕉庵主。又谒圆通．兴化诸名宿(机语见僧宝传)。留北禅最久。於是师资敲唱。妙出一时。晚至西山睠。双岭深邃。栖息三年。始应法昌之请。　上堂曰。你若退身千尺。我便当处生芽。你若觌面相呈。我便藏身露影。你若春池拾砾。我便撒下明珠。直得水洒不着。风吹不入。如个无孔铁锤相似。且道法昌还有为人处么。遂曰。利刀割肉疮犹合。恶语伤人恨不消。　上堂。春山青。春水绿。一觉南柯梦。初足携筇。纵步出松门。是处桃英香馥郁。因思昔日灵云老。三十年来无处讨。如今竞爱摘杨华。红香满地无人扫。　上堂。拈起拄杖曰。我若拈起。你便唤作先照后用。我若放下。你便唤作先用后照。我若掷下。你便唤作照用同时。忽然不拈不放。你向甚么处卜度。直饶会得倜傥分明。若遇临济．德山。便须脑门着地。且道伊有甚么长处。良久。曰。曾经大海休夸水。除却须弥不是山。　上堂。举。大地雪漫漫。春来依旧寒。说禅说道易。成佛作祖难。法昌道。大地雪漫漫。春来便不寒。到头成佛易。却是说禅难。有一般人闻恁么说。鼻孔冷笑道。有甚么难。朝到西天。暮归唐土。南山起云。北山下雨。甘草甜。黄檗苦。鱼入深渊。鸟栖高树。拈起拄杖。达磨眼睛。放下数珠。释迦鼻孔。若是这个禅。三家村里臭口老婆也解说得。成佛则未在。你且道毕竟那个是禅。遂曰。直得额头汗出。　上堂。灵山会上。三乘行位。解脱法身。正是乞儿残饭。祖师西来。直指人心。见性成佛。正是祭鬼神茶饭。汝等若见。如经蛊毒之乡。更莫觑着。觑着则祸生。法昌这里有一般茶饭。寻常不曾拈出。今日事不获已。将供养诸人。他时若到诸方。受用殷繁。切须记取法昌今日供养。遂作一圆相。掷拄杖。下座。　上堂。夜半乌鸡谁捉去。石女无端遭指注。空王令下急搜求。唯心便作军中主。云门长驱沩山队伍。列五位枪旗。布三玄戈弩。药山持刀．青原荷斧．石巩弯弓．禾山打鼓。阵排雪岭长蛇。兵屯黄檗飞虎。木马带毛烹。泥牛和角煮。赏三军。犒师旅。打葛藤。分露布。截海扬尘。横山簸土。击玄关。除徼路。多少平人受辛苦。无边剎海竞纷纷。三界圣凡无觅处。无觅处。还知否。昨夜云收天宇宽。依前带月啼高树。　上堂。闲来只么坐。拍手谁赓和。回头忽见簸箕星。水墨观音解推磨。拍手一下。曰。还会么。八十翁翁虽皓首。看看不见老人容。　上堂。法昌今日开炉。行脚僧无一个。唯有十八高人。缄口围炉打坐。不是规矩严难。免见诸人话堕。直饶口似秤锤。未免灯笼勘破。不知道绝功勋。妄自修因证果。喝曰。但能一念回光。定脱三乘羁锁。
　　黄龙南禅师至。上堂。拏云擭浪数如麻。点着铜睛眼便华。除却黄龙头角外。自余浑是赤斑蛇。法昌小剎。路远山遥。景物萧疎。游人罕到。敢谓黄龙禅师曲赐光临。不唯泉石增辉。亦乃人天欣悦。然云行雨施。自古自今。其奈炉鞴之所。钝铁犹多。良医之门。病者愈甚。瘥病须求灵药。销顽必藉金锤。法昌这里有几个垛根阿师。病者病在膏肓。顽者顽入骨髓。若非黄龙老汉到来。总是虚生浪死。拈拄杖曰。要会么。打面还他州土麦。唱歌还是帝乡人。　僧问。古镜未磨时如何。曰。却须磨取。云。未审如何下手。曰。镜在甚么处。僧遂作一圆相。师便打曰。这漆桶。碌砖也不识。　问。二龙争珠时如何。曰。法昌小出大遇。云。忽然倾湫倒岳又作么生。师便打。　冬夜。与感首座吃果子。师拈起橘曰。这个滋味何似黄龙。云。更须尝过始得。曰。验人端的处。下口便知音。云。末代禅师多虚少实。又拈槖子曰。这个作么生尝。云。须是和尚始得。曰。一个槖子早不奈何。云。饶人不是痴汉。岁夜吃汤次。感云。昔旦北禅分岁。曾烹露地白牛。和尚今夜分岁。有何施设。曰。腊雪连山白。春风逼户寒。云。大众吃个甚么。曰。莫嫌冷淡无滋味。一饱能消万劫饥。云。未审是甚么人置辨。曰。无惭愧汉。来处也不知。　喆首座至。师曰。山深路远。何烦访及。云。仁义道中。不为分外。曰。将得甚么来。喆叉手近前。师曰。只这个。为别有。喆展坐具。师曰。前头较些子。后头打不着。喆曰。且容某人事。曰。近离甚处。云。云居。曰。峰顶事作么生。云。多少人疑着。师卓拄杖曰。宏觉鼻孔何似这个。云。草贼大败。曰。这僧话头也不识。云。和尚问甚么。曰。我问你宏觉鼻孔。云。又道不识话头。曰。不谬为翠岩弟子。一日。喆问。和尚室中寻常开示机缘。愿闻一两则。曰。暗里抽横骨。明中坐舌头。你作么生。云。和尚本是云门宗胄。为甚么举洞上因缘。师乃踢出一只鞋。喆便休。　晦堂心禅师至。坐次。师曰。近日法席可煞兴盛。云。家家观世音。曰。还有齩人师子么。云。炉鞴之所。钝铁犹多。曰。闻汝室中有拳头话。是否。云。家丑莫外扬。师拈起镢曰。何如我这个。云。真不掩伪。曰。生死界中。使那个即是。云。不劳悬石镜。天晓自鸡鸣。曰。恁么讨人。驴年去。龙图徐公禧布衣时。与师往来。为法喜之游。及将化前一日。作偈遗之曰。今年七十七。出行须择日。昨夜问龟哥。报道明朝吉。徐览偈耸然。邀灵源清禅师同往。师方坐寝室。以院务诫知事曰。吾住此山二十三年。护惜常住。每自莅之。今行矣。汝辈着精彩。言毕。举拄杖曰。且道这个分付阿谁。徐与灵源皆屏息。遂掷杖。投床枕臂而化。

　　福州广因择要禅师

　　上堂曰。王临宝位。胡汉同风。纫半破三。佛殿倒卓。藏身句即不问你。透出一字作么生道。拈拄杖曰。春风开竹户。夜雨滴华心。　上堂。古者道。只恐为僧心不了。为僧心了总输僧。且如何是诸上座了底心。良久。曰。渔翁睡重春潭阔。白鸟不飞舟自横。　僧问。如何是祖师西来意。曰。长安东。洛阳西。云。如何是佛。曰。福州橄榄两头尖。　问。佛未出世时如何。曰。隈岩傍壑。云。出世后如何。曰。前山后山。

　　开先善暹禅师法嗣
　　东京智海第一代正觉本逸禅师(叙语见续灯)

　　上堂曰。忆得老僧年七岁时。於村校书处得一法门。超情离见。绝妙绝玄。爰自染神。逾六十载。今日辄出。普告大众。若欲传持。宜当谛听。遂曰。寒原耕陇罢。牵犊负薪归。此夜一炉火。浑家身上衣。诸禅德。逢人不得错举。　上堂。观乎乾坤之内。洪荒之间。人人有脚。要行便行。要住即住。不由别人。个个有口。欲开即开。欲合便合。岂假他力。正恁么时。非今非古。非理非事。非凡非圣。非迷非悟。包罗沙界。笼罩二仪。三世如来。分疎不下。诸大祖师。提唱不起。德山．临济有棒有喝。不敢施行。鹙子．满慈有智有辩。无门测度。然虽如是。若到这里。须是眼里有筋。眼里无筋。还同天瞽。又须皮下有血。知痛知痒。痛痒不知。何殊土木。直饶有眼有筋。知痛知痒。正好打草鞋行脚。若到诸方。莫教打破洛浦徧参底。　上堂。古者道。接物利生绝妙。外甥终是不肖。他家自有儿孙。将来应用恰好。诸禅德。还会么。菜园墙倒晴方筑。房店篱穿雨过修。院宇漏时随分整。儿孙大小尽风流。　上堂。举。暹和尚道。寒。寒。地炉火暖。闲坐蒲团。说迦叶不是。谈达磨无端。此也彼也。必然一般。师召大众曰。迦叶甚处不是。达磨那里无端。若点捡得出。彼之二老一场懡[怡-台+罗]。若点检不出。三十年后莫道不被人瞒好。　僧问。如何是道。曰。龙吟金鼎。虎啸丹田。云。如何是道中人。曰。吐故纳新。云。道与道中人相去多少。曰。骨鹤颠崖上。冲天味米民。　问。如何是佛。曰。东涌西没。云。如何是道。曰。七颠八倒。云。如何是法。曰。你问我答。云。如何是禅。曰。不方不圆。云。便恁么去时如何。曰。灵利人难得。

　　青原第十世(洞山六世)
　　大阳明安警玄禅师法嗣
　　郢州兴阳清剖禅师

　　不知何许人。尝为大阳园头。种瓜次。阳问。甜瓜何时得熟。云。即今熟烂了也。曰。拣甜底摘来。云。与甚么人吃。曰。不入园者。云。未审不入园者还吃也无。曰。汝还识伊么。云。虽然不识。不得不与。阳笑而去。住兴阳日。　上堂曰。西来大道。理绝百非。句里投机。全乖妙旨。不已而已。有屈祖宗。岂况忉忉。有何所益。虽然如是。事无一向。且於唱教门中。通一线道。大家商量。僧出问。娑竭出海乾坤震。觌面相呈事若何。曰。金翅鸟王当宇宙。个中谁是出头人。云。忽遇出头时又作么生。曰。似鹘提鸠君不觉。髑髅前验始知真。云。恁么则叉手当胸。退身三步也。曰。须弥座下乌龟子。莫待重遭点额痕。　问。从上诸圣向甚么处去也。曰。月照千江静。孤灯海底明。　郑金部问。和尚甚时开堂。曰。不历僧祇数。日月未生前。

　　惠州罗浮如禅师

　　至大阳日。阳问。上座是甚处人。云。益州。曰。此去多少。云。五千里。曰。你恁么来。还曾踏着么。云。不曾踏着。曰。汝解腾空那。云。不解腾空。曰。争得到这里。云。步步不迷方。通身无辨处。曰。汝得超方三昧耶。云。圣心不可得。三昧岂彰名。阳曰。如是。如是。汝应信此即本体全彰。理事不二。善自护持。

　　复州乾明机聪禅师

　　僧问。如何是佛法大意。曰。此问不虚。　问。如何是东禅境。曰。定水不曾离旧岸。红尘争敢下波来。

　　襄阳府白马归春禅师

　　僧问。如龟藏六时如何。曰。布袋里弓箭。　问。如何是佛法大旨。曰。善狗带牌。

　　潭州福严审承禅师

　　因丞相参次(亡其姓)。乃问。如何是祖师西来意。师指庭际栢树示之。如是者三。丞相有省。作偈曰。出没闲云满太虚。从来真相一尘无。重重请问西来意。唯指庭前栢一株。

　　舒州投子义青禅师

　　青社人也。族李氏(续灯曰王氏非)。甫七龄。颖异。往妙相寺出家。试经得度。习百法论。未几。叹曰。三祇涂远。自困何益哉。乃入洛。五载听华严。於义若贯珠。尝读诸林菩萨偈。至即心自性。遽省曰。法离文字。宁可讲乎。即弃游宗席。时圆鉴禅师居会圣岩。一夕。梦畜青色俊鹞。为吉征。届且师来。鉴礼延之三年。一日。问曰。外道问佛。不问有言。不问无言。世尊良久。如何。师拟对。鉴掩其口。师了然开悟。遂礼拜。鉴曰。汝妙悟玄机耶。云。设有。也须吐却。时资侍者旁立。曰。青华严今日如病得汗。师回顾曰。合取狗口。若更忉忉。我即便欧。服勤又三载。礼辞。鉴以大阳衣履付之。书偈送曰。须弥立太虚。日月辅而转。群峰渐倚他。白云方改变。少林风起丛。曹溪洞帘卷。金凤宿龙巢。宸苔岂车碾。复指依圆通秀禅师。师至栖贤。无所参问。唯嗜睡而已。执事白秀云。堂中有僧日睡。当行规法。秀曰。是谁。云。义青上座。曰。未可。待与按过。秀即曳杖入堂。见师正睡。乃击床呵曰。我这里无闲饭与上座吃了打眠。师云。和尚待教某何为。曰。何不参禅去。云。美食不中饱人吃。曰。争奈大有人不肯上座。云。待肯。堪作甚么。曰。上座曾见甚么人来。云。浮山。曰。怪得恁么顽赖。遂握手相笑。归方丈。由是道声籍甚。熙宁六年。至龙舒。道俗迎住白云。次迁投子。以符慈济禅师之记。　上堂。召大众曰。若论此事。如鸾凤冲霄。不留其迹。羺羊挂角。那觅乎踪。金龙不守於寒潭。玉兔岂栖於蟾影。其或主宾若立。须威音世外摇头。问答言陈。仍玄路傍提为唱。若能如是。犹在半途。更乃凝眸。不劳相见。　上堂。宗乘若举。凡圣绝踪。楼阁门开。别户相见。设使卷帘悟去。岂免旁观。春遇桃华。重增眼病。所以古人道。向上一路。千圣不传。诸仁者。既是不传。为甚么铁牛走过新罗国里。遂喝曰。达者须知暗里惊。　僧问。师唱谁家曲。宗风嗣阿谁。曰。威音前一箭。射透两重山。云。如何是相传底事。曰。全因淮地月。得照郢阳春。云。恁么则入水见长人也。曰。只知荆玉异。那辨楚王心。僧礼拜。师以拂子击之。复曰。更有问话者么。如无。彼此着便。元丰五年五月一日中夜。索笔书偈曰。两处住持。无可助道。珍重诸人。不须寻讨。投笔。泊然奄息。阇维。多灵典。获设利五色。以闰月同灵骨塔于寺北三峰庵。寿五十一。腊三十七。

　　嘉泰普灯录卷第二
　　音释

　　　诟许候切　諲音因　堑七艳切　讴音瓯　桫素何切　椤音罗　骈蒲眠切　阗音田　麓音鹿　谣音姚　驮音陀　喂於伪切　趯他力切　潞音路　阃苦本切　巇音羲　镫丁邓切　蹊音兮　绝子悦切　嚗音剥　巩音拱　镞子木切　雕音刁　倏音条　墼音击　楔音屑　缄古咸切　殒羽敏切　銮卢丸切　刎武粉切　罽居例切　娲古花切　鵽丁滑切　[刁*鸟]音刀　摭之石切　喎苦禾切　劈普击切　馥音伏　犒口到切　簸补过切　羁居宜切　拏女加切　擭一虢切或作擭　齩五狡切　罩陟教切　鹙音秋　罥音畎　欧於口切　羚音灵　郢以并切
　　嘉泰普灯录卷第三

　　　　平江府报恩光孝禅寺(臣)僧　(正受)　编

　　南岳第十一世(临济七世)
　　南源慈明楚圆禅师法嗣
　　隆兴府黄龙普觉慧南禅师

　　信之玉山人。族章氏。童龆深沈。年十一去家。师事定水智銮。尝侍銮行次。见祠庙。辄杖击而往。十九落发受具。远游至庐山。依归宗宝．栖贤。諟逾三秋。渡淮谒三角澄。久之。分座。云峰悦禅师勉趋石霜。至中道。闻石霜不事事。因寓福严。时贤禅师命典记室。贤归寂。适慈明继席。师出迎之。悚然。及闻其说法。乃贬剥诸方尽为邪解。皆师历参所契证者。遂幡然曰。大丈夫心膂之间。岂可自为疑碍。造室求发药。明揖坐。师固辞哀恳。明曰。书记参云门禅。必善其旨。如放洞山三顿棒。是合吃。不合吃。云。合吃。曰。吾始疑不堪汝师。今乃可使拜之。复曰。洞山三顿棒即且置。那里是赵州勘破婆子处。师拟对。明击其口。师大悟。述偈呈之。留月余辞去。时年三十五。初住同安。次擢归宗．黄檗．黄龙。得大法者七十有九人。然在积翠庵所接者多。衲子趋风。相与交武。竭蹙于道。初受请日。三角遣僧来审师提唱之语。有曰。智海无性。因觉妄而成凡。觉妄元虚。即凡心而见佛。便尔休去。将谓同安无折合。随汝颠倒所欲。南斗七。北斗八。僧归。举似澄。澄不怿。俄闻开堂。为慈明嗣。澄誓之。而三角徒侣弃去者过半。　上堂。问答罢。乃曰。未登此座。一事全无。才登此座。便有许多问答。敢问大众。只如一问一答。还当宗乘也无。若言当去。一大藏教岂无问答。为甚道教外别传。传上根辈。若言不当。适来许多问答。图个甚么。行脚人当自开眼。勿使后悔。若论此事。非神通修证之能到。非多闻智慧之所谈。三世诸佛只言自知。一大藏教诠注不及。是故灵山百千万众。独许迦叶亲闻。黄梅七百高僧。衣钵分付行者。岂是汝等贪淫愚执胜负为能。夫出家者。须禀丈夫决烈之志。截断两头。归家稳坐。然后大开门户。运出自己家财。接待往来。赈济孤露。方有少分报佛深恩。若不然者。无有是处。以拂子择禅床一下。遂布谢(云云)。　上堂。说妙谈玄。乃大平之奸贼。行棒行喝。为乱世之英雄。英雄奸贼。棒喝玄妙。皆为剩物。黄檗门下总用不着。且道黄檗门下寻常用个甚么。喝一喝。　上堂。时人住处我不住。时人行处我不行。於此了然明的旨。须会全身入火坑。以拂子画一画。云。臭烟熢勃。红焰炽然。眼未明者。总在里许。从上古圣。无非入生死坑中。向无明火里提拔有情。汝等诸人且如何入。若人入得。可谓在火不烧。在水不溺。若入不得。非但不能自利。亦乃不能利他。既不能自利利他。圆顶方袍殊无利益。良久。召大众。众举首。师曰。牛头出。马头回。　上堂。众集。久之。师曰。嘉鱼在深处。幽鸟立多时。便下座。　上堂。撞钟钟鸣。击鼓鼓响。大众殷勤问讯。同安端然合掌。这个是世法。那个是佛法。咄。　上堂。有一人朝看华严。暮观般若。昼夜精勤。无有暂瑕。有一人不参禅。不论议。拖个破席日里睡。於此二人同到黄龙。一人有为。一人无为。安下那一个即是。良久。曰。功德天．黑暗女。有智主人。二俱不受。　上堂。心王不妄动。六国一时通。罢拈三尺剑。休弄一张弓。击禅床。下座。　上堂。大觉世尊道。我今为汝保任此事。终不虚也。汝等当勤精进。行此三昧。师曰。精进即不无诸人。作么生是三昧。遂曰。迦叶粪埽衣。价直百千万。轮王鬓中宝。不直半文钱。以拂子一击。下座。　僧问。一不去。二不住。请师道。曰。高祖殿前樊哙怒。云。恁么则今日得遇和尚也。曰。仰面看天不见天。　问。德山棒．临济喝。直至如今少人拈掇。请师拈掇。曰。千钧之弩。不为鼷鼠而发机。云。作冢宗师。今朝有在。师便喝。僧礼拜。师曰。五湖衲子。一锡禅人。未到同安。不妨疑着。　问。旧岁已去。新岁到来。不涉二途。乞师指示。曰。东方甲乙木。　问。如何是黄龙境。曰。昨日方到此。未曾子细看。云。如何是境中人。曰。长者长。短者短。　师燕坐次。有僧侍立。师顾视久之。曰。百千三昧。无量妙门。作一句说与汝。汝还信否。云。和尚诚言。安敢不信。师指其左曰。过这边来。僧将趋。师喝曰。随声逐色。有甚了期。出去。一僧闻之。师趋入。师复理前语问之。亦云。安敢不信。师又指左曰。过这边来。僧坚立不往。师喝曰。汝来亲近我。反不听我语。出去。　室中举手问僧。我手何似佛手。垂足曰。我脚何似驴脚。人人尽有生缘。上座生缘在何处。学者莫有契其旨。丛林目之为黄龙三关。脱有酬者。师未尝可否。人莫涯其意。有问其故。师曰。已过关者。掉臂径去。安知有关吏。从吏问可否。此未透关者也。熙宁二年三月十六日。上堂辞众。说偈(语见续灯)。至十七日。饭四祖慧日两专使已。趺坐寝室前。大众环拥。良久而化。七日阇维。得五色设利。塔千山之前嶂。阅世六十八。坐五十夏。大观四年春。　谥曰普觉。

　　袁州杨岐方会禅师

　　郡之宜春人(续灯曰衡阳非)。族冷氏。少警敏。及冠。不事笔砚。系名征商课最。坐不职。乃宵遁入九峰。怳若旧游。眷不忍去。遂落发(续灯曰。依九峰勤禅师或道吾和尚)。每阅经。心融神会。能折节扣参老宿。慈明自南源徙道吾．石霜。师皆佐之。总院事。依之虽久。然未有省发。每咨参。明曰。库司事繁。且去。他日又问。明语如前。或谓曰。监寺异时儿孙遍天下去。何用忙为。有一老妪近寺而居。人莫之测。所谓慈明婆也。明乘间必至彼。一日。雨作。知明将往。师侦之小径。既见。遂搊住云。这老汉。今日须与我说。不说打你去。明曰。监寺知是般事便休。语未卒。师大悟。即於泥途拜之。起问。狭路相逢时如何。明曰。你且亸避。我要去那里去。师归来日。具威仪。诣方丈礼谢。明呵曰。未在。一日。当参。粥罢。久之。不闻挝鼓。师问行者。今日当参。何不击鼓。云。和尚出未归。师径往婆处。见明执爨。婆煮粥。师曰。和尚今日当参。大众久待。何以不归。明曰。你下得一转语即归。下不得。各自东西。师以笠子盖头上行数步。明大喜。遂与同归。自是。明每山行。师辄瞰其出。虽晚。必击鼓集众。明遽还。怒曰。少丛林暮而升座。何从得此规绳。师云。汾阳晚参也。何谓非规绳乎。今丛林三八念诵罢犹参者。此其原也。又一日。明升堂。师出问云。幽鸟语喃喃。辞云入峰乱时如何。曰。我行荒草里。汝又入深村。云。官不容针。更借一问。明便喝。师云。好喝。明又喝。师亦喝。明连喝两喝。师礼拜。明曰。此事是个人方能担荷。师拂袖便行。明移兴化。师辞归九峰。陆沈金谷。而萍宾道俗迎居杨岐。次迁云盖(受请语见续灯)。上堂曰。雾罩长空。风生大野。百草枯木作师子吼。演说摩诃大般若。三世诸佛在你诸人脚跟下转大法轮。若也会得。功不浪施。若也不会。莫道杨岐山势崄。前头更有最高峰。　上堂。景色乍晴。物情舒泰。举步也。千身弥勒。动用也。随处释迦。文殊普贤总在这里。众中有不受人谩底。便道杨岐和麸籴面。然虽如是。布袋里盛锥子。　上堂。有句无句。如藤倚树。文殊维摩。撒手归去。杨岐恁么道。也是看锢鏴。更有后语。不得错举。　上堂。只个心心心是佛。十方世界最灵物。释迦老子说梦。三世诸佛说梦。且问诸人。还曾作梦么。若也作梦。向半夜里道将一句来。良久。曰。人间纵有真消息。偷向杨岐说梦看。参。　上堂。薄福住杨岐。年来气力衰。寒风凋败叶。犹喜故人归。啰唻哩。拈上死柴头。且向无烟火。　上堂。释迦老子初生时。周行七步。目顾四方。一手指天。一手指地。今时衲僧尽皆打模画样。便道天上天下。唯我独尊。云盖不惜性命。亦为诸人打个样子。遂曰。阳气发时无硬地。　晚参示众。一切智通无障碍。拈起拄杖曰。向汝诸人面前逞神通去也。掷下曰。直得乾坤震裂。山岳摇动。会么。不见道。一切智智清净。拍禅床曰。三十年后。莫道杨岐龙头蛇尾。　僧问。拨云见日时如何。曰。东方来者东方坐。　问。师唱谁家曲。宗风嗣阿谁。曰。隔江打鼓不闻声。云。兴化的子。临济亲孙。曰。今日因齐庆赞。　问。如何是祖师西来意。曰。檐头不负书。　问。少林面壁。意旨如何。曰。西天人不会唐言。　问。天得一以清。地得一以宁。衲僧得一。堪作甚么。曰。钵盂口向天。　室中问僧。栗棘蓬你作么生吞。金刚圈你作么生跳。一日。三暂到相看。师问。三人同行。必有一智。提起坐具曰。参头上座唤这个作甚么。云。坐具。曰。真个那。云。是。师复曰。唤作甚么。云。坐具。师顾视左右曰。参头却具眼。问第二人。欲行千里。一步为初。如何是最初一句。云。到和尚这里。争敢出手。师以手划一划。僧云。了。师展两手。僧拟议。师曰。了。问第三人。近离甚处。云。南源。曰。杨岐今日被上座勘破。且坐吃茶。　问僧。云深路僻。高驾何来。曰。天无四壁。曰。踏破多少草鞋。僧便喝。师曰。一喝两喝后作么生。云。看这老和尚着忙。曰。拄杖不在。且坐吃茶。　问僧。败叶堆云。朝离何处。云。观音。曰。观音脚跟下一句作么生道。云。适来相见了也。曰。相见底事作么生。僧无对。师曰。第二上座代参头道看。亦无对。曰。彼此相钝置。　慈明忌辰设斋。众集。师至真前。以两手捏拳安头上。以坐具一画。打一圆相。便烧香。退身三步。作女人拜。首座云。休捏怪。师曰。首座作么生。云。和尚休捏怪。曰。兔子吃牛奶。第二座近前。打一圆相。便烧香。亦退身三步。作女人拜。师近前。作听势。座拟议。师打一掌曰。这漆桶也乱做。
　　兴化孜禅师迁化(孜嗣神鼎諲)。僧至。下遗书。师问。世尊入灭。椁示只趺。和尚归真。有何相示。僧无语。师槌胸一下曰。苍天。苍天。皇佑改元示寂(事迹未详)。寿五十八。

　　隆兴府大宁道宽禅师

　　上堂。拈拄杖曰。前佛性命。后佛纪纲。总在这里。如今用去也。为云为雨。为瑞为祥。利人利天。出生入死。他方世界。出没卷舒。若也通身是口。说不能尽。通身是眼。照不能穷。一念相应。利那万劫。　上堂。从上来事。非从佛得。不向祖求。丈夫禀性。本自天真。动止合仪。去来无着。如鱼在水。任性浮沈。似鸟飞空。俱无挂碍。如斯说话。谁是知音。良久。曰。一气不言含有象。万灵何处谢无私。　僧问。既是一真法界。为甚么却有千差万别。曰。根深叶茂。云。未审还出得这个也无。曰。弄巧成拙。　问。作止任灭。教中四病。后学之流。如何趣向。曰。巧匠运斤斧。斫木不抨绳。　问。丹霞烧木佛。院主为甚么眉须堕落。曰。贼不打贫儿家。　问。饮光尊者见世尊拈花。因甚么微笑。曰。忍俊不禁。　有僧造师之室。问。如何是露地白牛。师以火筯插火炉中。曰。会么。云。不会。曰。头不欠。尾不剩。　师在同安日。时有僧问。既是同安。为甚么却有病僧化去。曰。布施不如还却债。

　　隆兴府翠岩可真禅师(未详〔旅〕里)

　　以徧参自负。丛林号为真点胸。后至慈明。明见。乃问。如何是佛法大意。云。无云生岭上。有月落波心。明叱曰。头白齿黄犹作这个见解。师悚然求指示。明曰。汝问我。师理前语问之。明震声曰。无云生岭上。有月落波心。乃於言下大法顿明。住翠岩。时推为天下法窟。　上堂曰。不见一法是大过患。山河大地．日月星辰．色空明暗。不是一法。拈起拄杖曰。凡夫见拄杖。唤作拄杖。声闻人见拄杖。认得顽空。拨无拄杖。菩萨人见拄杖。几曾挂牙齿。饥来吃饭。困来打睡。寒来向火。热则取凉。不见道。一切智智清净。恁么说话。笑破土地鼻孔。　上堂。扪空无迹。追响无闻。释迦．达磨贬向他方。文殊．普贤权为小使。汝等诸人向甚么处安身立命。所以道。也有权。也有实。也有明。也有暗。也有照。也有用。也有宾。也有主。放过一着。何不道取。乃喝一喝。卓拄杖一下。下座。　上堂。举。僧问巴陵。如何是道。巴陵云。明眼人落井。又问宝应。如何是道。宝应云。五凤楼前。又问首山。如何是道。首山云。脚下泥深三尺。此三转语。一句壁立千仞。一句陆地行船。一句宾主交参。诸人莫有拣得者么。出来道看。如无。且行罗汉慈。破结贼故。行菩萨慈。安众生故。行如来慈。得如相故。　上堂。声不杂声。色不杂色。何哉。钟声无鼓响。鼓声无钟响。拈起拄杖云。这个岂不是色。声在甚么处。声不到耳。色何从眼。眼色耳音声。万法自成辨。夜来观音．势至菩萨二人论功。到翠岩所。辄与他一判。三十年后依而行之。　上堂。举。龙牙颂云。学道如钻火。逢烟未肯休。直待金星现。归家始到头。神鼎云。学道如钻火。逢烟即便休。莫待金星现。烧脚又烧头。师曰。若论顿也。龙牙正在半途。若论渐也。神鼎犹少悟在。於此复且如何。诸仁者。今年多落叶。几处扫归家。　上堂。上不在天。下不在地。中不在人。拈起拄杖曰。如今在翠岩手中作无边身菩萨。诸人还见么。若见。果不见如来顶相。若不见。今日当巡寮问讯。　僧问。如何是学人着力句。曰。千日斫柴一日烧。云。如何是学人亲切处。曰。浑家送上渡头船。　问。如何是道。曰。出门便见。云。如何是道中人。曰。担枷过状。　问。如何是祖师西来意。曰。深耕浅种。　问。如何是佛法大意。曰。五通贤圣。云。学人不会。曰。舌至梵天。　问。如何是学人转身处。曰。一堵墙。百堵调。室中问僧。鲁祖当日见僧来参。何故便面壁。众下语不契。师作偈曰。坐断千山与万山。劝人除却是非难。池阳近日无消息。果中当年不目观(余语具续灯)。治平改元。师将入灭。示疾甚劳苦。席稿于地。转侧不少休。喆侍者垂泣曰。平生呵佛骂祖。今何为乃尔。师熟视。呵曰。汝亦作此见解耶。即起趺坐。呼侍者烧香。烟起。遂示寂。

　　潭州道吾真禅师

　　上堂曰。拗折秤衡。将甚么定丘两。拈却钵盂匙筯。将甚么吃粥吃饭。不如向三家村里东卜西卜。忽然卜着。脱却鼻孔。　上堂。师子儿哮吼。龙马驹[跳-兆+孛]跳。古佛镜中明。三山孤月皎。遂作舞下座。　上堂。若据祖令。到这里尽须茫然。放老僧一线。且向眉毛里东觑西觑。　上堂。普化明打暗打。布袋横撒竖撒。石室行者踏碓。因甚忘却下脚。　上堂。古今日月。依旧山河。若明得去。十方薄伽梵。一路涅盘门。若明不得。谤斯经故。获罪如是。　上堂。举。洞山道。五台山上云蒸饭。佛殿阶前狗尿天。剎竿头上煎[饥-几+追]子。三个胡狲夜簸钱。老僧即不然。三面狸奴脚踏月。两头白牯手拏烟。戴冠碧兔立庭栢。脱壳乌龟飞上天。老僧葛藤尽被汝诸人觑破了也。洞山老人甚是奇特。虽然如是。只行得三步四步。且不过七跳八跳。且道殽讹在甚么处。老僧今日不惜眉毛。一时布施。良久。曰。叮咛损君德。无言真有功。任从沧海变。终不为君通。　僧问。凝然便会时如何。曰。老鼠尾上带研槌。　问。如何是真如体。曰。夜叉屈膝眼睛黑。云。如何是真如用。曰。金刚杵打铁山摧。　问。如何是常照。曰。针锋上须弥。云。如何是寂照。曰。眉毛里海水。云。如何是本来照。曰。草鞋里[跳-兆+孛]跳。僧退。师曰。寂照常照本来照。草鞋底下常[跳-兆+孛]跳。更会针锋上须弥。眉毛中水常渺渺。

　　隆兴府景德惟政禅师

　　后住百丈。　上堂曰。打动法鼓。微尘诸佛列在面前。未审诸人还见也未。若道见。眼里生华。若道不见。眸中有翳。离此二途。道将一句来。若也拟议商量。咄。这障蔽魔王。　上堂。岩头和尚用三文钱索得个妻。只解捞鰕摝蚬。要且不解生男育女。直至如今。门风断绝。大众要识奯公妻么。景德今日不惜唇吻与你诸人注破。蓬鬓荆钗世所希。布裙犹是嫁时衣。　上堂。天台普请。人人知有。南岳游山。又作么生。会则灯笼笑你。不会则有眼如盲。　僧问。牛头未见四祖时。为甚么百鸟衔华献。曰。有钱千里通。云。见后为甚么不衔华。曰。无钱隔壁聋。　问。达磨未来时如何。曰。六六三十六。云。来后如何。曰。九九八十一。　问。如何是祖师西来意。曰。木耳树头生。　问。一切法是佛法。意旨如何。曰。一重山下一重人。　问。以然如然时如何。曰。枯木不逢春。云。以然不然时如何。曰。穿靴水上行。　问。如何是不来相而来。曰。云生岭上。云。如何是不见相而见。曰。水出高源。　问。上行下敩。未是作家。背楚投吴。方为达士。岂不是和尚语。曰。是。云。父财子用也。曰。汝试用看。僧拟议。师便打。

　　大愚守芝禅师法嗣
　　平江府瑞光月禅师

　　僧问。俱胝一指。意旨如何。曰。月落三更穿市过。

　　龙华齐岳禅师法嗣
　　湖州西余师子净端禅师(或出洞庭月下)

　　本郡人也。遗其氏。始见弄师子。发明心要。往见龙华。蒙印可。遂旋里。合彩为师子皮。时被之。因号端师子。丞相章公慕其道。躬请开法吴山。化风盛播。　受请日。问答已。乃曰。弥勒真弥勒。分身千百亿。时时示时人。时人自不识。众中还有识得底么。出来通个消息。若无。为蛇画足去也。大众为甚么不识。只为太近。众生久流转生死。盖为日用而不知。未登真觉。常处梦乡。古人道。昨夜得个梦。梦见一团空。今朝拟说梦。举头又见空。山僧亦得一梦。与古人不同。夜来梦见土地向山僧道。来日野翁先生诸人入山。请和尚住持寿圣禅剎。况和尚平生不曾行脚。焉可住持。山僧却向土地道。禅得之在心。何劳广走。若是真师子儿。生下便能哮吼。土地却问。如何是真师子儿。岂不见永嘉道。师子儿。众随后。三岁便能大哮吼。若是野干逐法王。百年妖怪虚开口。也大奇。也大奇。读书山上师子儿。数年长卧深林里。今朝徐步出岩扉。露牙爪。展毛衣。双睛晃晃迸光辉。碧眼胡僧犹不识。土地山精焉得知。梦中被山僧拄杖子打一下。忽然不见。大众不须久立。伏惟珍重。　开堂日。僧官宣疏。至推倒回头。趯翻不托。七轴之莲经未诵。一声之渔父先闻。师止之。遂登座拈香。祝　圣罢。引声吟曰。本是潇湘一钓客。自西自东自南北。大众杂然称善。师顾笑曰。谛观法王法。法王法如是。便下座。　上堂。二月二。禅翁有何谓。春风触目百华开。公子王孙日日醺醺醉。唯有殿前陈朝桧。不入时人意。禅家流。只这是。莫思虑。坦然斋后一瓯茶。长连床上伸脚睡。咄。　到华亭。众请上堂。灵山师子。云间哮吼。佛法无可商量。不如打个筋斗。便下座。　僧问。羚羊未挂角时如何。曰。怕。云。既是善知识。因何却怕。曰。山僧不曾见恁么差异畜生。师病牙。久不愈。一日。忽谓众曰。明日打筋斗去。众以为戏言。书曰。端师子。太慵懒。未死牙齿先坏烂。二时伴众赴堂。粥饭都赶不辨。如今得死是便宜。长眠百事皆不管。第一不着看官。第二不着吃粥饭。至五鼓。果趋寂。寿七十有二。

　　琅琊广照慧觉禅师法嗣
　　绍兴府姜山方禅师

　　上堂曰。穿云不渡水。渡水不穿云。乾坤把定不把定。虚空放行不放行。横三竖四。乍离乍合。将长补短即不问汝诸人。饭是米做一句。要且难道。良久。曰。私事不得官酬。　上堂。不是道得道不得。诸方尽把为奇特。寒山烧火满头灰。笑骂丰干这老贼。　僧问。如何是一尘入正受。曰。蛇衔老鼠尾。云。如何是诸尘三昧起。曰。鳖齩钓鱼竿。云。恁么则东西不辨。南北不分去也。曰。堂前一椀夜明灯。帘外数茎青瘦竹。　问。诸佛未出世时如何。曰。不识酒望子。云。出世后如何。曰。钓鱼船上赠三椎。　问。如何是不动尊。曰。单着布衫穿市过。云。学人未晓。曰。骑驴踏破洞庭波。云。透过三级浪。专听一声雷。曰。伸手不见掌。云。还许学人进向也无。曰。踏地告虚空。云。雷门之下。布鼓难鸣。曰。八华球子上。不用绣红旗。云。三十年后此话大行。师便打。　问。莲华未出水时如何。曰。穿针嫌眼小。云。出水后如何。曰。尽日展愁眉。　问。奔流渡刃。疾焰过风。未审姜山门下还许借借也无。曰。天寒日短夜更长。云。锦帐绣鸳鸯。行人难得见。曰。髑髅里面气冲天。僧召云。和尚。师曰。鸡头凤尾。云。诸方泥里洗。姜山画将来。曰。姜山今日为客。且望阇梨善传。然虽如是。不得放过。便打。

　　福州白鹿显端禅师

　　僧问。如何是无相佛。曰。滩头石师子。云。意旨如何。曰。有心江上住。不怕浪淘沙。　问。凝然湛寂时如何。曰。不是阇梨安身立命处。云。如何是学人安身立命处。曰。云有出山势。水无投涧声。

　　宁国府兴教坦禅师

　　永嘉牛氏子。业打银。因淬砺瓶器有省。即出家披削。谒广照於琅琊。机语顿契。后依天衣怀禅师。怀时住兴教。擢为第一座。怀受他请。乃闻府。乞师继之。受请日。有雪窦化土省宗出问。诸佛未出世。人人鼻孔辽天。出世后。为甚么杳无消息。曰。鸡足山中凤凛然。云。未在。更道。曰。三十棒寄打雪窦。僧礼拜。师曰。新兴教今日失利。便下座(有本小异)。

　　江州归宗可宣禅师

　　汉州人也。壮为僧。即出峡。依广照。一语忽投。群疑顿息。照可之。未几。令分座。净空居士郭功甫过门问道。与厚。及师领归宗。时功甫任南昌尉。俄郡守恚师不为礼。捃甚。遂作书寄功甫曰。某世缘尚有六年。柰州主抑逼。当弃余喘。托生公冢。愿无见阻。功甫阅书惊喜。且颔之。中夜。其妻梦间见师入其寝。失声曰。此不是和尚来处。功甫撼而问之。妻详以告。呼灯取书示之。相笑不已。遂孕。及生。乃名宣老。期年。记问如昔。至三岁。白云端禅师抵其家。始见之。曰。吾侄来也。端云。与和尚相别几年。宣倒指曰。四年矣(盖与相别一年方死)。云。甚处相别。曰。白莲庄上。云。以何为验。曰。爹爹。妈妈。明日请和尚斋。忽闻推车声。端问。门外是甚么声。宣以手作推车势。端云。过后如何。曰。平地两条沟。果年六周。无疾而逝。余语未见所出。

　　嘉兴府长水子璇讲师

　　郡之嘉兴人也。自落[髟/采]。诵楞严不辍。从洪敏法师讲。至动静二相。了然不生有省。谓敏曰。敲空击木(一云击竹)。尚落筌蹄。举目扬眉。已成怀议。去此言端。方契斯旨。敏拊而证之。然欲探禅源。罔知攸往。闻琅琊道重当世。即趋其席。值上堂次。出问。清净本然。云何忽生山河大地琊。凭陵答曰。清净本然。云何忽生山河大地。师领悟。礼谢曰。愿侍巾瓶琊。谓曰。汝宗不振久矣。宜厉志扶持。报佛恩德。勿以殊宗为分也。乃如教。再拜以辞。后住长水。承禀日。顾四众曰。道非言象得。禅非拟议知。会意通宗。曾无别致。由是二宗仰之。尝疏楞严等经。盛行於世。

　　青原第十一世(云门五世)
　　天衣振宗义怀禅师法嗣
　　东京慧林圆照宗本禅师

　　常之无锡人也。族管氏。体貌厖硕。所事淳厚。年十九。往姑苏承天。依永安道升禅师。报舂炊不自疲厌。遇升入室。随众谘参。升曰。道者竭力如此。有少劳乎。师曰。若舍一法。不名满足。菩提寔欲此生身证。何劳之有。升阴奇之。越十年。剃染受具。又巾侍三载。请辞游方。至池阳。谒天衣於景德。衣举。天亲从弥勒内宫而下。无着问云。人间四百年。彼天为一昼夜。弥勒於一时中成就五百亿天子证无生法忍。未审说甚么法。天亲云。只是说这个法。如何是这个法。久而开悟。一日。室中问师。即心即佛时如何。云。杀人放火有甚么难。於是名播寰宇。漕使李公复圭命师开法瑞光。法席日盛。武林守陈公襄以承天．兴教二剎。命师择居。苏人拥道遮留。又以净慈坚请。移文谕道俗曰。借师三年。为此邦植福。不敢久占。道俗始从。元丰五年。　神宗皇帝下诏。辟相国寺六十四院为八。禅二律。驿　召师为慧林第一祖。既至。　上遣使问劳。阅三日。传　宣就寺之三门为士民演法。翌日。　召对　延和殿。　赐坐。师即盘足加趺。拟仆。　上亟令近臣益以锦座二只(事见师行实及无为居士杨杰真赞)。　神宗登遐。　命入福宁殿说法。以老乞归林下。得　旨任便云游。州郡不得抑令住持。击鼓辞众。说偈曰。本是无家客。那堪任意游。顺风加橹棹。船子下杨州。既出都城。王公贵人送者。车骑相属。师临别诲之曰。岁月不可把玩。老病不与人期。唯勤修勿怠。是真相为。闻者莫不感涕。晚居灵岩。其嗣法传道者百余人。　上堂曰。洪音一剖。震动乾坤。法令施行。万机顿削。圣凡路绝。佛祖情忘。当此之时。东西不辨。南北不分。从教千古万古黑漫漫。填沟塞壑无人会。卓拄杖。下座。　上堂。崄峻无过鸡足峰。行人到此路难通。唯恐祖师门下客。不移毫末到其中。参。　上堂。问也无妨。答亦无咎。何也。得之不为先。失之不为后。若达此宗。岂论空有。千圣从来也只宁。任他鸟兔争头走。成住坏空弹指间。得失是非唯一口。咄。　上堂。姑苏台畔不话春秋。衲僧面前岂论玄妙。只可着衣吃饭。玩水看山。夜见星。昼见日。两手扶犂水过膝。灵山授记只如斯。历劫何曾异今日。　上堂。於一毫端现宝王剎。坐微尘里转大法轮。拈起拄杖曰。这个是尘。作么生说个转法轮底道理。山僧今日不惜眉毛。与汝诸人说破。拈起也。海水腾波。须弥岌峇。放下也。四海晏清。乾坤肃静。敢问诸人。且道拈起即是。放下即是。当断不断。两重公案。击禅床。下座。　上元日。僧问。千灯互照。丝竹交音。正恁么时。佛法在甚么处。曰。谢布施。云。莫便是和尚为人处也无。曰。大似不斋来。　问。上是天。下是地。未审中间是甚么物。曰。山河大地。云。恁么则谢师答话。曰。大地山河。云。和尚何得瞒人。曰。却是老僧罪过。　问。如何是祖师西来意。曰。韩信临朝。云。中下之流如何领会。曰。伏尸万里。云。早知今日事。悔不忌当初。曰。三皇冢上草离离。　问。春风吹古树。残日下前山。如何是不迁义。曰。青山谁管你闲事。白日廛中自有人。　问。师唱谁家曲。宗风嗣阿谁。曰。调古神清风自高。貌悴骨刚人不顾。云。恁么则荐福的子。雪窦亲孙也。曰。想得未知落处。　问。如何是露地白牛。曰。放出无寻处。　问。适来消息从何而得。曰。合。　问。知师久蕴囊中宝。今日当场略借看。曰。何必如此。元符二年十二月二十八日。沐浴而卧。门弟子环列请偈。乞强起安坐。以化道俗。师熟视曰。痴子。我寻常尚懒作偈。今日特地图个甚么。寻常要卧便卧。不可今日特地坐也。索笔大书曰。后事付守荣。掷笔憨睡而逝。士庶献最后供者。弥月还然。　敕全身塔於寺之上方。阅世八十。坐夏五十二。　谥法空。塔曰瑞光(续灯曰。坐亡。其异迹见僧宝传)。

　　北京天钵文慧重元禅师

　　上堂曰。若据宗乘正令。莫不动用全威。如圣轮王宝剑飞空。谁是不宾之者。是以王道平平。和风扇物。使群邦贡献。万里梯航。六合澄清。狼烟永息。於是四魔绝迹。九类亡机即且置。作么生是动用全威底道理。蓦拈拄杖横按曰。休。休。动不如静。靠拄杖下座。　上堂。古今天地。万象森然。岁岁秋收冬藏。人人道我总会。还端的也无。直饶端的。比他鸡足峰前是甚么闲事。良久。曰。今朝十月初旬。天寒不得普请。参。　僧问。如何是禅。曰。入笼入槛。僧拊掌。师曰。跳得出是好手。僧拟议。师曰。了。　问。学人上来。请师举唱。曰。善财别后谁相访。楼阁门开竟日闲。云。恁么则定光金地遥招手。智者江陵暗点头。曰。大众唤觉言僧着。　问。如何是触目之机。曰。摩斯咤落水。云。谢师答话。曰。鼻孔不存。　问。昨日雨。今日晴。於曹溪路上成得个甚么边事。曰。昨日雨。今日晴。

　　绍兴府天章元善禅师

　　上堂曰。君问西来意。马师踏水潦。若认一毛头。何曾知起倒。劫火才洞然。愚夫觅乾草。宁知明眼人。为君长懊恼。　僧问。如何是最初句。曰。末后问将来。云。为甚么如此。曰。先行不到。云。入水见长人也。曰。秦皇击缶。

　　临安府佛日智才禅师

　　上堂曰。诸禅德。还知么。山僧生身父母一时丧了。直是无依倚处。以手搥胸曰。苍天。苍天。复顾大众。良久。曰。你等诸人也是铁打心肝。便下座。　上堂。举栢树子话。师曰。赵州庭栢。说与禅客。黑漆屏风。松椤亮隔。　僧问。如何是无为。曰。山前雪半消。云。请师方便。曰。水声转呜咽。

　　无为军佛足处祥禅师

　　僧问。大悲千手眼。如何是正眼。曰。暗里施文彩。明中不见踪。云。学人为甚么不见。曰。杲日当空。肓人摸地。　问。如何是般若体。曰。瑠璃殿里隐寒灯。云。如何是般若用。曰。活卓卓地。　问。一色无变异。唤作露地白牛。还端的也无。曰。头角生也。云。头角未生时如何。曰。不要犯人苗稼。

　　平江府明因慧赟禅师

　　上堂。拈拄杖横按曰。若恁么去。直得天无二日。国无二王。释迦老子饮气吞声。一大藏教如虫蚀木。设使钻仰不及。正是无孔铁锤。假饶信手拈来。也是残羹馊饭。一时吐却。方有少分相应。更乃堕在空亡。依旧是鬼家活计。要会么。雨后始知山色翠。事难方显丈夫心。卓拄杖。下座。

　　兴化军西台其辨禅师

　　上堂。举临济无位真人话。师召大众曰。临济老汉寻常一条脊梁硬似铁。及乎到这里。大似日中迷路。眼见空华。直饶道无位真人是乾屎橛。正是泥龟曳尾。其僧只知季夏极热。不知仲冬严寒。若据当时。合着得甚么语。塞断天下人舌头。西台只恁么休去。又乃眼不见为净。不免出一只手狼藉去也。临济一担。西台一堆。一担一堆。分付阿谁。从教撒向诸方去。笑杀当年老古锥。

　　临安府法雨慧源禅师

　　僧问。如何是最初一句。曰。梁王不识。云。如何是末后一句。曰。达磨渡江。

　　绍兴府净众梵言首座

　　示众曰。说法有所得。斯则野干鸣。说法无所得。是名师子吼。古德恁么道。大似掩耳偷铃。何故。说有说无。尽是野干鸣。诸人要识师子吼么。咄。

　　报本有兰禅师法嗣
　　福州中际可遵禅师

　　郡之梁氏子。　上堂曰。八万四千深法门。门门有路超乾坤。如何个个踏不着。只为蜈蚣太多脚。不唯多脚亦多口。钉觜铁舌徒增丑。拈椎竖拂泥洗泥。扬眉瞬目笼中鸡。要知佛祖不到处。门掩落华春鸟啼。　上堂。昨夜四更起来。呵呵大笑不歇。幸然好一觉睡。霜锺撞作两橛。　上堂。野外桃华争烂熳。亭前栢树叶婆娑。世人莫作寻常见。多少英雄不奈何。

　　邢州开元法明上座

　　依报本未久。深得法忍。后归里。事落魄。多嗜酒呼卢。每大醉。唱柳词数阕。日以为常。乡民侮之。召斋则拒。召饮则从。如是者十余年。咸指曰。醉和尚。一日。谓寺众曰。吾明旦当行。汝等无他往。众窃笑之。翌晨。摄衣就座。大呼曰。吾去矣。听吾一偈。众闻奔视。明乃曰。平生醉里颠蹶。醉里却有分别。今宵酒醒何处。杨柳岸晓风残月。言讫寂然。撼之已委蜕矣。众尽礼以葬之。

　　云居晓舜禅师法嗣
　　建康府蒋山佛慧法泉禅师(世号泉万卷者)

　　上堂曰。古人恁么。南禅不恁么。古人不恁么。南禅却恁么。大众还委悉么。王婆衫子短。李四帽檐长。　圣节上堂。拈拄杖。击法座一下。曰。以此功德祝延　圣寿。便下座。　上堂。智人欲识南禅路。门前有个长松树。脚下分明不较多。无奈行人恁么去。莫恁去。急回顾。楼台烟锁钟鸣处。　雪下。上堂召大众曰。还有过得此色者么。良久。曰。文殊笑。普贤嗔。眼里无筋一世贫。相逢尽道休官去。林下何曾见一人。　上堂。快人一言。快马一鞭。若更眼睛定动。未免纸里麻缠。脚下是地。头上是天。不信但看八九月。纷纷黄叶满山川。　僧问。白云本无心。为风出岩谷时如何。曰。晴作雨备。　问。如何是祖师西来意。曰。发长僧貌丑。云。未审意旨如何。曰。闭户怕天寒。　问。久雨不晴时如何。曰。白日无闲人。云。未晓玄言。乞师直指。曰。看看便是春。　问。南禅结夏。为甚么却在蒋山解。曰。众流逢海尽。云。恁么则事同一家也。曰。梦里到家乡。　问。莲华未出水时如何。曰。西瞿耶尼。云。出水后如何。曰。泗州大圣。　问。如何是衲僧行履处。曰。甲不开仓。　问。二祖立雪齐腰。意旨如何。曰。三年逢一闰。云。为甚么付法传衣。曰。村酒足人酤。

　　明州天童澹交禅师

　　上堂曰。也大奇。也大差。十个指头八个罅。由来多少分明。不用钻龟打瓦。便下座。僧问。临云阁耸。太白峰高。到这里。如何进步。曰。但寻荒草际。莫问白云深。云。未审如何话会。曰。寒山逢拾得。两个一时痴。云。向上宗乘又且如何举唱。曰。前言不及后语。

　　广因择要禅师法嗣
　　福州妙峰如璨禅师

　　上堂曰。今朝是如来降生之节。天下缁流莫不以香汤灌沐。共报洪恩。为甚么教中却道如来者无所从来。既是无所从来。不知降生底是谁。试请道看。若道得。其恩自报。若道不得。明年四月八。还是蓦头浇。

　　智海正觉本逸禅师法嗣
　　福州大中海印德隆禅师

　　上堂曰。法无异法。道无别道。时时逢见释迦。处处撞着达磨。放步即交肩。开口即齩破。不齩破。大小大。　上堂。夫欲智拔。先须定动。拈拄杖。卓一下。曰。唵苏嚧[口*悉]哩娑婆诃。归堂吃茶。上堂。触境无滞底。为甚么抬头不起。田地稳密底。为甚么下脚不得。譬如天王赐与华屋。虽获大宅。要因门入。门聻。樊哙踏开真主出。巨灵抬手锦鳞喷。参。　上堂。平旦寅。晓何人。处处弥陀佛。家家观世音。月里麒麟看北斗。向阳椑子一边青。　僧问。夜半正明。天晓不露。如何是不露底事。曰。日落月未上。云。恁么则五天唱不起。汉地和难齐。曰。方人以己。云。铁狗吠开岩上月。泥牛触破岭头云。曰。元来犹在。云。可谓不落今时句。如在白云中。曰。崔崔嵬嵬。霄汉半开。云。全因今日去也。曰。且喜阇梨瞥地。　问。寒来暑往。日居月诸。心地未明。乞师指示。曰。臂长衫袖短。脚瘦草鞋宽。云。莫便是和尚为人处也无。曰。日午游都市。天明往华山。

　　青原第十一世(洞山七世)
　　投子义青禅师法嗣
　　东京天宁芙蓉道楷禅师

　　沂之沂水人。族崔氏。自幼举辟谷。隐伊阳山。后游京师。籍名术台寺。试法华得度具戒。趋淮西谒投子於海会。乃问。佛祖言句如家常茶饭。离此之外。别有为人言句也无。曰。汝道寰中天子敕。还假尧舜禹汤也无。师欲进语。青以拂子摵师口曰。汝发意来。早有三十棒也。师即开悟。再拜便行。青曰。且来。阇梨。师不顾。青曰。汝到不疑之地耶。师以手掩耳。后还沂上。居马鞍山。元丰壬戌(时年四十)。道俗迎处仙洞。次迁招提．龙门。又徙大阳．大洪。皆一时名卿巨公为之劝请。自是。洞上之风大行西北。崇宁三年。　诏住京师净因。大观改元。　敕移天宁。　上堂曰。唤作一句。已是埋没宗风。曲为今时。通途消耗。所以借功明位。用在体处。借位明功。体在用处。若也体用双明。如门扇两开。不得向两扇上着意。不见新丰老子道。峰峦秀异。鹤不停机。灵木迢然。凤无依倚。直得功成不处。电火难追。拟议之间。长途万里。　上堂。良久。曰。青山常运步。石女夜生儿。便下座。　上堂。入道之径。内虚外静。如水澄凝。万象光映。不沈不浮。万法自如。所以道。火不待日而热。风不待月而凉。坚石处水。天瞽犹光。明暗自尔。乾湿同方。若能如是。岩前枯木半夜开华。木女携篮清风月下。石人舞袖共贺太平。野老讴歌知音者和。於斯明得。何必重登塔庙。再见文殊。道在目前。一时参取。　上堂。假言唱道。落在今时。设使无舌人解语。无脚人能行。要且未能与那一人相应。还会么。龙吟徒侧耳。虎啸谩沈吟。　僧问。如何是兼带之语。曰。妙用全施该世界。木人闲步火中来。云。如何是和尚家风。曰。众人皆见。云。未审见个其么。曰。东壁打西壁。　问。如何是无缝塔。曰。白云笼岳顶。终不露崔嵬。二年春。开封尹李公孝寿奏师道行卓冠丛林。宜有褒显。即　赐紫方袍。号定照禅师。内臣持　敕命至。师迎谢曰。某辞父母出家时。尝陈重誓。不为利名。专诚学道。用资九族。苟渝愿心。当弃身命。父母以此听许。今若不守本志。窃冒　宠光。则佛法．亲盟背矣。於是修表具辞。复降　旨京尹。坚俾授之。师确守不回。以拒　命坐罪。奉　旨下棘寺。与从轻。寺吏闻有司欲徙淄州。有司曰。有疾。与免刑。及吏问之。师曰。无疾。吏云。何有灸瘢耶。曰。昔者疾。今日愈。吏令思之。曰。已悉厚意。但妄非所安。乃恬然就刑而行。从之者如归市。师以法语施之。获益尤众。灵源清禅师评曰。夫楷公大士也。其建志立行。当素有根本。岂悠悠者之所能知。因赞其像曰。惟唐正观。灵润投欢。匪移所守。能适其安。乃曰。此行略有三益。一酬往谴。二顺厌生。三成大行。今日淄州楷公亦云。严天大雪。始见松筠。媚草天华。亦成造化。苟窃世荣。实辜恩者。师抵淄川僦居。学者愈亲。明年冬。　敕令自便。庵於芙蓉湖心。道俗川凑。仅数百人。日食粥一杯。故多引去。政和七年冬。　赐额曰华严禅寺。八年五月十四日。索笔书偈付侍僧曰。吾年七十六。世缘今已足。生不爱天堂。死不怕地狱。撒手横身三界外。腾腾任运何拘束。移时乃逝。

　　随州大洪第一世报恩禅师

　　卫之黎阳人。族刘氏。而刘氏世皆硕儒。师未冠。举方略。擢上第。后厌尘境。请于朝。乞谢簪绂为僧。　上从其请。遂游心祖道。至投子。未久即悟心要。子曰。汝再来人也。宜自护持。辞谒诸名宿。皆蒙印可。丞相韩公缜慕师道望。请开法於西京之少林。未几。大洪革律为禅。　神宗亲洒宸翰。改　赐今额。　诏师居之。　上堂曰。五五二十五。案山雷。主山雨。明眼衲僧莫教错举。　上堂。若向这里说即心即佛。大似头上安头。若说非心非佛。何异迷头认影。赏个名。安个字。定个是。立个非。向甚么处见达磨祖师。然虽如此。放一线道。别有商量。诸仁者。是复谁是。非复谁非。是非杳绝。分明万机。会么。前是官不容针。后是私通车马。於斯明得。昼见日。夜见星。於斯不明。有寒暑兮促君寿。有鬼神兮妬君福。　上堂。如斯话会。谁是知音。直饶向一句下千眼顿开。端的有几个是迷逢达磨。诸人要识达磨祖师么。乃举手作捏势曰。达磨祖师鼻孔在少林手里。放开去也。从教此土西天说黄道黑。欺胡谩汉。若不放过。不消一捏。有人要与祖师作主。便请出来与少林相见。还有么。良久。曰。果然。　问。祖师西来。九年面壁。最后一句。请师举唱。曰。面黑眼睛白。师尝设百问以问学者。其略曰。假使百千劫。所作业不忘。为甚么一称南无佛。罪灭河沙劫。又作此相○曰。森罗万像。总在其中。具眼禅人。请试甄别。师素与无尽居士张公商英友善。无尽数以书问儒释大要。师随问以答之。无尽问曰。清凉疏第三卷。西域邪见。不出四见。此方儒道。亦不出此四见。如庄老计自然为因。能生万物。即是邪因。易曰。太极生两仪。大极为因。亦是邪因。若谓一阴一阳之谓道。能生万物。亦是邪因。若计一为虚无。则是无因。今疑老子自然与西天外道自然不同。何以言之。老子曰。常无欲以观其妙。常有欲以观其徼。无欲则常。有徼则已入其道矣。谓之邪因。岂有说乎。易曰。一阴一阳之谓道。阴阳不测之谓神。神也者。妙万物而为言。寂然不动。感而遂通天下之故。今乃破阴阳变易之道为邪因。拨去不测之神。岂有说乎。望纸后批示。以断疑网故也。师答曰。西域外道宗多途。要其会归。不出有无四见而已。谓有见．无见．亦有亦无见．非有非无见也。盖不即一心为道。则道非我有。故名外道。不即诸法是心。则法随见异。故名邪见。如谓之有。有则有无。如谓之无。无则无有。有无则有见竞生。无有则无见斯起。若亦有亦无见。非有非无见。亦犹是也。夫不能离诸见。则无以明自心。无以明自心。则不能知正道矣。故经云。言词所说法。小智妄分别。不能了自心。云何知正道。又云。有见即为垢。此则未为见。远离於诸见。如是乃见佛。以此论之。邪正异途。正由见悟殊致故也。故清凉以庄老计道法自然。能生万物。易谓太极生两仪。一阴一阳之谓道。以自然太极为因。一阴一阳为道。能生万物。则是邪因。计一为虚无。则是无因。尝试论之。夫三界唯心。万缘一致。心生故法生。心灭故法灭。推而广之。弥纶万有而非有。统而会之。究竟寂灭而非无。非无亦非非无。非有亦非非有。四执既亡。百非斯遣。则自然因缘皆为戏论。虚无真实俱是假名矣。至若谓太极阴阳。能生万物。常无常有。斯为众妙之门。阴阳不测。是谓无方之神。虽圣人设教。示悟多方。然既异一心。宁非四见。何以明之。盖虚无为道。道则是无。若自然。若太极。若一阴一阳为道。道即是有。常无常有。则是亦无亦有。阴阳不测。则是非有非无。先儒或谓妙万物谓之神。则非物。物物则亦是无。故西天诸大论师皆以心外有法为外道。万法唯心为正宗。盖以心为宗。则诸见自亡。言虽或异。未足以为异也。心外有法。则诸见竞生。言虽或同。未足以为同也。虽然。儒道圣人固非不知之。乃存而不论耳。良以未即明指一心为万法之宗。虽或言之。犹不论也。如西天外道。皆大权菩萨示化之所施为。横生诸见。曲尽异端。以明佛法是为正道。此其所以为圣人之道。顺逆皆宗。非思议之所能知矣。故古人有言。缘昔真宗未至。孔子且以系心。今知理有所归。不应犹执权教。然知权之为权。未必知权也。知权之为实。斯知权矣。是亦周．孔．老．庄。设教立言之本意。一大事因缘之所成始。所成终也。然则三教一心。同途异辙。究竟道宗。本无言说。非维摩大士。孰能知此意也。

　　沂州洞山云禅师

　　上堂曰。秋风卷地。夜雨翻空。可中别有清凉。个里更无热恼。是谁活计。到者方知。才落见闻。即居途路。且道到家后如何。任运独行无伴侣。不居正位不居偏。

　　长安福应文禅师

　　上堂曰。明明百草头。明明祖师意。直下便承当。错认弓为矢。惺惺底筑着磕着。懵懂底和泥合水。龟毛拂这塞虚空。兔角杖撑天拄地。日射珊瑚林。知心能几几。以拂子击禅床。下座。

　　嘉泰普灯录卷第三
　　音释

　　　愿音愿　赟於伦切　捷疾叶切　楷口骇切　龆音迢　銮卢丸切　諟音是　蓬音蓬　勃满没切　哙音快　掇都括切　鼷音奚　啰音罗　唻来皆切　抨披耕切　驹音俱　[跳-兆+孛]音孛　尿奴吊切　奯音豁　靴许戈切　胝丁尼切　晃户广切　醺音熏　羚音灵　慵常容切　淬取内切　砺音厉　捃居运切　妈音马　[髟/采]音采　懊乌皓切　椤音罗　馊音搜　罅虚诈切　灌音贯　苏音苏　嚧音卢　[口*悉]音悉　哩音利　聻尼止切　椑音卑　沂鱼衣切　瘢蒲官切　磕克盍切　缜之忍切　懵母总切
　　嘉泰普灯录卷第四

　　　　平江府报恩光孝禅寺(臣)僧　(正受)　编

　　南岳第十二世(临济八世)
　　黄龙普觉慧南禅师法嗣一
　　隆兴府黄龙宝觉祖心禅师

　　南雄始兴人。族邬氏。为书生有声。年十九目盲。父母祷圆通大士。许出家。即睹物。乃依龙山寺慧全。明年试经。唯师献诗得奏名剃染。继住龙山。以律身不严。几逢横逆。遂入丛林。谒云峰悦禅师。留三年。告悦将去。悦特指见南禅师(时住积翠)。往居四年。无所入。一日。倾汤误注手指。豁如梦觉。知有而机不发。南抑之。师复云峰。悦已谢世。就止石霜。因读传灯。至僧问多福。如何是多福一丛竹。曰。一茎两茎斜。云。学人不会。曰。三茎四茎曲。於是顿证二师垂手处。径回积翠。方展坐具。南曰。子始入吾室矣。师礼谢。乃谒翠岩真．泐潭月。皆器之。自尔名冠丛社。南以熙宁二年归寂。郡守及龙图徐公禧挽师嗣居。　上堂曰。大凡穷生死根源。直须明取自家一片田地。教伊去处分明。然后临机应用。不失其宜。只如锋铓未兆已前。都无是个非个。瞥尔爆动。便有五行金木。相生相克。胡来汉现。四姓杂居。各任方隅。是非锋起。致使玄黄不辨。水乳不分。疾在膏肓。难为救疗。若不当阳晓示。穷子无以知归。欲得大用现前。便可顿忘诸见。诸见既尽。昏雾不生。大智洞然。更非他物。珍重。　上堂。击禅床曰。一尘才举。大地全收。诸人耳在一声中。一声遍在诸人耳。若是摩霄俊鹘。便合乘时。止泺困鱼。徒劳激浪。　上堂。不与万法为侣。即是无诤三昧。便恁么去。争奈弦急则声促。若能向紫罗帐里撒真珠。未必善因而招恶果。　上堂。有句无句。如藤倚树。且任诸人点头。及乎树倒藤枯。上无冲天之计。下无入地之谋。灵利汉这里着得一只眼。便见七踪八横。举拂子曰。看。太阳溢目。万里不挂片云。若是覆盆之下。又争怪得老僧。　上堂。若也单明自己。不悟目前。此人有眼无足。若悟目前。不明自己。此人有足无眼。据此二人。十二时中常有一物蕴在胸中。物既在胸。不安之相常在目前。既在目前。触途成滞。作么生得平稳去。祖不言乎。执之失度。必入邪路。放之自然。体无去住。　僧问。达磨九年面壁。意旨如何。曰。身贫无被盖。云。莫辜负他先圣也无。曰。阇梨见处又作么生。僧画一圆相。师曰。燕雀不离窠。僧礼拜。师曰。更深犹自可。午后始愁人。　问。未登此座时如何。曰。一事全无。云。登后如何。曰。仰面观天不见天。师住持十有二年。性真率。不乐事务。凡五辞乃退。揭其室曰晦堂。衲子源源而来。挥之不去。士夫慕风求开发者众。因摭教门祖宗言句及儒道经书作征问辨通。如论语曰。参乎。吾道一以贯之。曾子曰。唯。子出。门人问曰。何谓也。曾子曰。夫子之道。忠恕而已矣。师曰。吾道既一。则可以统贯万差之事。当其一贯。万事之中可容其见。若容其见。则不为一。若不见时。万事显然。一何形状。苟能见达。忠恕之道可得而明。道德经．出生入死章曰。生之徒十有三。死之徒十有三。人之生。动之死地。亦十有三。夫何故。以其生生之厚。盖闻善摄生者。陆行不避兕虎。入军不被甲兵。兕无所投其角。虎无所措其爪。兵无所容其刃。夫何故。以其无死地焉。师曰。十中有三。三者何耶。其三三者。盖取九数以为生。生之摄用也。有何所以不盈十数。若盈十数。形器所拘。则不能明出生入死。既不能明出生入死。宁逃兕虎投角措爪。所以其一不用而用。而能善用。非数而数。而能善数。夫何故。以其无死地也。既知无死。则见无生。无生无死。则可以明出生入死。可谓生而无生。死而无死。非独入军不被甲兵。蹈火履水而无焦溺。亦皆如之。请问。既有其生。不无其死。何由得归无死之地。维摩经曰。此室常以金色光照。昼夜无异。不以日月所照为明。师曰。若以金色光照为明。现居之室转流昼夜。若以日月所照为明。现居之室昼夜流转。识是非眼。入是非看。元符三年十一月十六中夜入灭。命门人黄公庭坚主后事。茶毗日。邻峰为秉炬。火不续。黄顾师之得法上首新禅师曰。此老师有待於吾兄也。新以丧拒。黄强之。新执炬。召众曰。不是余殃累及我。弥天罪过不容诛。而今两脚捎空去。不作牛兮便作驴。以火炬打一圆相。曰。只向这里雪屈。掷炬。应手而爇。寿七十有六。腊五十有五。窆于普觉塔之东。　赐号宝觉。

　　筠州黄檗真觉惟胜禅师

　　梓之中江人。族罗氏。居讲聚时。偶以扇勒窗棂有声。忽忆教中道。十方俱击鼓。十处一时闻。因大悟。白本讲。讲令参问。径往黄檗。值上堂。踞座曰。钟楼上念赞。床脚下种菜。若人道得。分半院与伊。师出答曰。猛虎当路坐。檗大悦。徐以法席付之。诸方宗仰(其示众机语见续灯)。

　　隆兴府泐潭洪英禅师

　　邵武人也。族陈氏。幼颕迈。一目五行。及长。弃儒得度。访道曹山。依雅禅师。久之。辞登云居。睠其胜绝。殆终于此山。因阅华严十明论。乃证宗要。即诣黄檗。檗与语达旦。曰。荷担大法尽在尔。躬厚自爱。所至议论夺席。晚游西山。与胜首座栖双岭。熙宁改元。分座庐山圆通。学者归之。二年冬。开法石门。久之。迁泐潭。　开堂日。问答罢。乃曰。问也无穷。答也无尽。问答去来。於道转远。何故。况为此事。直饶棒头荐得。不是丈夫。喝下承当。未为达士。那堪更向言中取则。句里驰求。语路尖新。机锋捷疾。如斯见解。尽是埋没宗旨。玷污先贤。於吾祖道何曾梦见。只如我佛如来临般涅盘。乃云。吾有正法眼藏。涅盘妙心。付嘱摩诃大迦叶。迦叶遂付阿难暨商那和修．鞠多大士。诸祖相继。至於达磨西来。直指人心。见性成佛。不立文字语言。岂不是先圣方便之道。自是当人不信。却自迷头认影。奔逐狂途。致使伶俜流浪生死。诸禅德。若能一念回光返照到自己脚跟下。褫剥究竟。将来可谓洞门豁开。楼阁重重。十方普现。海会齐影。便乃凡圣贤愚。山河大地。以海印三昧一印印定。更无纤毫透漏。山僧如是举唱。若是众中有本色衲僧闻之。实谓掩耳而归。笑破他口。大众。且道本色衲僧门下一句作么生道。良久。曰。天际雪埋千尺石。洞门冻折数株松。　上堂。释迦老子当时一手指天。一手指地。云。天上天下。唯我独尊。释迦老子旁若无人。当时若遇个明眼衲僧。直教他上天无路。入地无门。然虽如是。也须是铜钞锣里满盛油始得。　问。逢场作戏时如何。曰。红炉抛出铁乌龟。云。当轩布鼓师亲击。百尺竿头事若何。云。山僧不作这活计。三年六月。知事纷争。止之不已。初九日。谓众曰。领众不肃。正坐无德。吾有媿於黄龙。令集众。叙行脚始末。复曰。吾灭后火化。以骨归普同塔。明生死不离清众也。语终而逝。寿五十有九。夏四十有三。

　　蕲州开元子琦禅师

　　泉之惠安人。族许氏。九岁依开元智讷。二十二试经剃染具戒。精楞严．圆觉。弃谒翠岩真禅师。问佛法大意。真唾地曰。这一滴落在甚么处。师扪膺曰。学人今日脾疼。真解颜。辞。参积翠。岁余尽得其道。乘间侍南。商确古今。适大雪。南指曰。斯可以一致苕帚否。对曰。不能。然则天霁日出。云物解驳。岂复有哉。知有底人。於一切言句如破竹。虽百节。当迎刃而解。讵容声於拟议乎。一日。南遣僧逆问。老和尚三关语如何。师厉声曰。你理会久远时事作么。南闻。益奇之。於是名着丛席。南殁。四祖演禅师命分座。室中垂语曰。一人有口道不得。姓字为谁传。至东林总禅师。总叹曰。琦首座如铁山万仞。卒难逗他语脉。未几。以开元为禅林。请师为第一世(机语未见)。

　　湖州报本慧元禅师

　　上堂。僧问。诸佛所说法。种种皆方便。是否。曰。是。云。为甚么诸法寂灭相。不可以言宣。曰。且莫错会。僧以坐具一画。师喝曰。诸法寂灭相。不可以言宣。今之学者。方见道不可以言宣。便拟绝虑忘缘。杜塞视听。如斯见解。未有自在分。诸人要会寂灭相么。出行不见一纤毫。满目白云与青嶂。

　　潭州云盖守智禅师

　　剑之龙津人。族陈氏。幼依剑浦林重院。年二十三得度。进具已。至豫章大宁。时法昌遇禅师韬藏西山。师闻其饱参。即之。遇问曰。汝何所来。云。大宁。又问。三门夜来倒。汝知么。师愕云。不知。遇曰。吴中石佛大有人不曾得见。师惘然。即展拜。遇使谒翠岩真禅师。虽久之。无省。且不舍寸阴。及谒黄龙於积翠。始尽所疑。留五年。复谒英邵武於同安。积翠殁。首众於石霜。遂开法道吾。徙云盖。　上堂曰。昨日高山看钓鱼。步行骑马失却驴。有人拾得骆驼去。重赏千金一也无。若向这里荐得不着。还草鞋钱。　上堂。紧帩履水靴。踏破湖湘月。手把铁蒺藜。打碎龙虎穴。翻身倒上树。始见无生灭。却笑老瞿垒。弹指超弥勒。　上堂。唯一坚密身。一切尘中现。云盖今日。千山郁茂。鸟兽嘶鸣。百草竞发。万木抽枝。尽是诸佛。个个真如。汝等诸人游山玩水。直须急着眼睛。莫被伊瞒。　上堂。举。赵州问僧。向甚处去。云。摘茶去。州曰。闲。师曰。道着不着。何处摸索。背后龙鳞。面前驴脚。翻身筋斗。孤云野鹤。阿呵呵。　僧问。鼓声才罢。大众临筵。祖意西来。请师举唱。曰。雨过路头乾。云。祖意既如是。家风事若何。曰。脑后合掌。云。全因今日。曰。谢汝到来。　问。有一无弦琴。不是世间木。今朝负上来。请师弹一曲。师拊膝一下。僧云。金风飒飒和清韵。请师方便再垂音。曰。陕府出铁牛。元佑初。退居西堂。不出山三十年。政和四年。周公穜守潭遣长沙令佐以诡计邀至开福。斋罢鸣鼓。问其故。曰。请师住持此院。遂不得辞。时年九十矣。五年三月七日。升座说偈曰。未出世。口如驴觜。出世后。头似马杓。百年终须自坏。一任天下十度。归方丈安坐。良久乃化。阇维。得设利五色。经旬。拨灰烬犹得之。坐六十六夏。

　　隆兴府泐潭真净云庵克文禅师

　　陕之阌乡人。族郑氏。世多名卿。师生而挺异。读书知要。事后母。失爱。因游方至复之北塔。闻广禅师说法。泣而师之。二十五试所习。得度受具。讲演名着。伊洛义学者宗之。偶游龙门。至殿庑。见入定比丘像。幡然语其俦曰。我所负者。如吴道子画人物。虽妙尽一时。然终非活者。於是弃游湘潭。治平二年。坐夏大沩。闻举。僧问云门。佛法如水中月。是否。曰。清波无透路。释然颕悟。径之积翠。翠问。从甚么处来。云。沩山。曰。恰值老僧不在。云。未审向甚么处去。曰。天台普请。南岳游山。云。若然者。学人亦得自在去也。曰。脚下鞋是何处得来。云。庐山七百钱唱得。曰。何曾自在来。师指云。何曾不自在来。翠异之。顾其机锋莫触。唯英邵武与之阶。熙宁八年。住筠之圣寿。擢居洞山。后谢事。东游至金陵。王荆公以师礼迎之。施第为寺。命开山。奏　赐真净号。未几。还高安。庵于九峰。越六秋。徙归宗．泐潭。　开堂日。拈香祝圣。问答罢。乃曰。问话且止。只知问佛问法。殊不知佛法来处。且道从甚么处来。垂一足曰。昔日黄龙亲行此令。十方诸佛无敢违者。诸代祖师．一切圣贤无敢越者。无量法门。一切妙义。天下老和尚舌头始终一印。无敢异者。无异即且置。印在甚么处。还见么。若见。非僧非俗。无偏无党。一一分付。若不见。而我自收。遂收足。喝一喝。曰。兵随印转。将逐符行。佛手．驴脚．生缘。老好痛与三十棒。而今会中莫有不甘者么。若有。不妨奇特。若无。新长老谩你诸人去也。故我大觉世尊。昔日於摩竭陀国十二月八日明星现时。豁然悟道。大地有情。一时成佛。今有释子沙门某。於东震旦国大宋筠阳城中六月十三日赫日现时。又悟个甚么。以拂子画曰。我不敢轻於汝等。汝等皆当作佛。　上堂。天地与我同根。万物与我一体。脚头脚尾。横三竖四。北俱卢洲火发。烧着帝释眉毛。东海龙王忍痛不禁。轰一个霹雳。直得倾湫倒岳。云黯长空。十字街头廖胡子醉中惊觉起来。拊掌呵呵大笑云。筠阳城中。近来少贼。乃拈拄杖曰。贼。贼。　上堂。道泰不传天子令。行人尽唱太平歌。五九四十五。莫有人从怀州来么。若有。不得忘却临江军豆豉。　上堂。世尊拈华。迦叶微笑。拈拄杖曰。洞山拈起拄杖子。你诸人合作么生。击香卓。下座。　上堂。裈无裆。袴无口。头上青灰三五斗。赵州老汉少卖弄。然则国清才子贵。家富小儿骄。其奈禾黍不阳艳。竞栽桃李春。翻令力耕者。半作卖华人。　上堂。佛法两字。直是难得。人有底不信自己佛事。唯凭少许古人影响。相似般若所知境界定相法门。动即背觉合尘。黏将去。脱不得。或学者。如印印泥。递相印授。不唯自误。亦乃误他。洞山门下无佛法与人。只有一口剑。凡是来者。一一斩断。使伊性命不存。见闻俱泯。却向父母未生前与伊相见。见伊才向前。便为斩断。然则刚刀虽利。不斩无罪之人。莫有无罪底么。也好与三十拄杖。　上堂。今日供养罗汉。夜来四方高人讽诵妙法莲华经．安乐行品一遍。大众。作么生是安乐行。拟心早不安乐了也。乃喝一喝。曰。岂不是安乐行。如何是透法身句。北斗里藏身。岂不是安乐行。如何是祖师西来意。庭前栢树子。岂不是安乐行。如何是超佛越祖之谭。胡饼。岂不是安乐行。以至僧俗大众。一一清净光明住持。岂不是安乐行。乃至一佛二菩萨．一一罗汉．一一辟支佛。无不清净实相住持。所为安乐行也。大众。唯有髻中宝珠不妄与之。虽然不与。亦人人具足。十二时中光明煜赫。阿谁欠少。还会么。归堂吃茶。复喝一喝。下座。　解夏上堂。以拂子击禅床。曰。天地造化。有阴有阳。有生有杀。日月照临。有明有暗。有隐有显。江河流注。有高有下。有壅有决。明主治化。有君有臣。有礼有乐。有赏有罚。佛法住世。有顿有渐。有权有实。有结有解。结也。四月十五日。十方法界是圣是凡。若草若木。以拂子左边敲曰。从这里一时结。举起曰。总在拂子头上。还见么。遂喝曰。解也。七月十五日。十方法界若草若木。乃圣乃凡。以拂子右边敲曰。从这里一时解。举起曰。总在拂子头上。还见么。遂喝曰。只如四月十五日已前。七月十五日已后。且道是解是结。复举拂子曰。总在拂子头上。还见么。遂喝曰。诸高德。此三喝中。有一喝是金刚王宝剑。有一喝是踞地师子。有一喝是探竿影草。若人一一辨得。始见临济大师道出常情。黄檗被掌。大愚遭筑。虽相去三二百年。许你亲为的子。然后大开不二妙门。权诸祖道。摧邪显正。扶宗立教。整顿颓纲。纵大知见。耀大法眼。不动本际。决胜魔军。遂喝曰。更须知有一喝不作一喝用。到这里。须是具烁迦罗眼。向未屙已前蓦提得去。诸高德。且道提得个甚么。良久。喝一喝。下座。　僧问。新丰吟。云门曲。举世知音能和续。大众临筵。愿清耳目。师以右手拍禅床一下。僧云。木人拊掌。石女扬眉。师以左手拍禅床一下。僧云。犹是学人疑处。师曰。何不脚跟下荐取。僧以坐具一拂。师曰。争奈脚跟下何。　问。远远驰符命。禅师俯应机。祖令当行也。方便指群迷。曰。深。云。深意如何。曰。浅。云。教学人如何领会。曰。点。　问。马祖下尊宿。一个个阿辘辘地。唯有归宗老较些子。黄龙下儿孙。一个个硬剥剥地。只有真净老师较些子。学人恁么。还扶得也无。曰。打迭面前搕[打-丁+(天/韭)]却。云。若不同床睡。焉知被底穿。师不答。僧云。这个为上上根人。忽遇中下之流。如何指接。师亦不答。僧云。非但和尚懡[怡-台+罗]。学人亦乃一场败阙。曰。三十年后悟去在。　问。承古有言。众生日用而不知。未审不知个甚么。曰。道。云。忽然知后如何。曰。十万八千。僧提起坐具云。争奈这个何。师便喝。崇宁改元。休於云庵。十月旦示疾。望乃愈。出道具。散诸徒。翌日中夜。沐浴更衣趺坐。众请说法。师示以偈及遗诫宗门大略。言卒而逝。越七日火葬。焰成五色。白光上腾。烟所及。成设利。道俗千余人咸得之。分灵骨塔于泐潭．新丰。寿七十有八。

　　隆兴府上蓝顺禅师

　　上堂曰。夏日人人把扇摇。冬来以炭满炉烧。若能於此全知晓。尘劫无明当下消。　上堂。举勘婆话。师乃曰。赵州问路。婆子答云恁么去。皆云勘破老婆。婆子无你雪处。同道者相共举。

　　舒州三祖法宗禅师

　　上堂曰。架梯可以攀高。虽升而不能达河汉。铸锹可以掘凿。虽利而不到风轮。其器者费功。其谋者益妄。不如归家坐。免使走尘壤。大众。那个是尘壤祖佛禅道。　僧问。如何是正法眼。曰。泥里有刺。云。如何是道。曰。老僧落第二。云。如何是禅。曰。你且莫少丛林。

　　南安军雪峰道圆禅师

　　南雄人也。依积翠日。宴坐下板。时一僧论野狐话。一云。不昧因果。也未脱得野狐身。一云。不落因果。又何曾堕野狐来。师闻之。悚然。因诣积翠庵。涉涧猛省。述偈曰。不落不昧。僧俗本无忌讳。丈夫气宇如玉。争受囊藏被盖。一条楖栗任纵横。野狐跳入金毛队。南见。为助喜。出住雪峰。　上堂。举风幡话。师曰。不是风兮不是幡。白云依旧覆青山。年来老大浑无力。偷得忙中些子闲。

　　隆兴府佑圣法[宋-木+居]禅师

　　潮阳郑氏子。晚见黄龙。深蒙印可。　上堂曰。此事如医家验病方。且杂毒满腹。未易攻治。必瞑眩之药。而后可瘳。就令徇意投之。适足狂惑。增其沈痼。求其己病。不亦左乎。法堂前草深。於心无媿。崇宁三年十二月六日。泊然坐逝。

　　南康军清隐潜庵清源禅师

　　豫章人。族邓氏。依洪岩处信得度具戒。参武泉常．云居舜．泐潭月。疑未决。始趋黄龙。一日。闻举洞山初和尚见云门因缘。遂失笑。龙问。胡为而笑。云。笑黄面浙子怜儿不觉丑。自是容为侍者。阅七年。精彻奥妙。丛林称之。初住西山。次迁清隐。　上堂曰。寒风激水成冰。杲日照冰成水。冰水本自无情。各各应时而至。世间万物皆然。不用强生拟议。　上堂。先师初事栖贤諟．泐潭澄。历二十年。宗门奇奥。经论玄要。莫不贯穿。及因云峰指见慈明。则一字无用。遂设三关语以验学者。而禅者如叶公画龙。龙现即怖。建炎三年八月五日。示寂于抚之漳江。寿九十八。腊七十八。

　　庐山归宗志芝庵主

　　临江人也。壮为苾刍。依黄龙於归宗。遂领深旨。有偈曰。未到应须到。到了令人笑。眉毛本无用。无渠底波俏。未几。龙引退。芝陆沈千众。一日。普请罢。书曰。茶芽蔍蔌初离焙。笋角狼忙又吐泥。山舍一年春事辨。得闲谁管板头低。由是衲子亲之。芝不怿。结茅绝顶。作偈曰。千峰顶上一间屋。老僧半间云半间。昨夜云随风雨去。到头不似老僧闲(有本小异)。竟终于此山。

　　杨歧方会禅师法嗣
　　舒州白云守端禅师

　　衡阳人。族葛氏(续灯云周氏非)。幼事翰墨。恶俗务。冠依茶陵郁禅师披削。往参云盖颙禅师。颙殁。杨歧继焉。歧见之。与语终夕。一日。忽问。受业师为谁。云。茶陵郁和尚。曰。吾闻伊过溪有省。作偈甚奇。能记否。师诵云。我有明珠一颗。久被尘劳关锁。今朝尘尽光生。照破山河万朵。歧笑而趋起。师愕视不寐。黎明。咨询之。适岁暮。歧曰。汝见昨日打驱傩者么。云。见。曰。汝一筹不及渠。师复骇云。意旨如何。曰。渠爱人笑。汝怕人笑。师大悟。巾侍久之。嘉佑四年。辞游庐阜。圆通讷禅师一见。自谓不及。举住承天。声名籍甚。又逊居圆通。次徙法华．龙门．兴化．海会。所至。众如云集。开堂日。问答已。乃曰。昔日灵山会上。世尊拈华。迦叶微笑。世尊道。吾有正法眼藏分付摩诃大迦叶。次第流传。无令断绝。至于今日。大众。若是正法眼藏。释迦老子自无分。将个甚么分付。将个甚么流传。何谓如此。况诸人分上各各自有正法眼藏。每日起来。是是非非。分南分北。种种施为。尽是正法眼藏之光影。此眼开时。乾坤大地．日月星辰．森罗万象。只在面前。不见有毫厘之相。此眼未开时。尽在诸人眼睛里。今日已开者。不在此限。有未开者。山僧不惜手。为诸人开此法眼藏看。举手竖两指曰。看看。若见得去。事同一家。若也未然。山僧不免重说偈言。诸人法眼藏。千圣莫能当。为君通一线。光辉满大唐。须弥走入海。六月降严霜。法华虽恁道。无句得商量。大众。既是满口道了。为甚么却无句得商量。喝一喝。曰。分身两处看。　上堂。乾坤之内。宇宙之间。中有一宝。秘在形山。大众。眼在鼻上。脚在肚下。且道宝在甚么处。遂曰。人面不知何处去。桃华依旧笑春风。　上堂。竖起拄杖曰。锋刃上[跳-兆+孛]跳。横按曰。微尘里走马。劳劳去复来。个是惺惺者。掷拄杖。下座。　上堂。不曾迷。莫求悟。为甚么从上来却有师承祖嗣。若也会得。入乡随俗。若也不会。饿死首阳山。然虽如是。入水见长人。　上堂。今日至节一。阳生於此日。拈起拄杖。召大众曰。且道这个作么生。若也见得。且恁么应时纳佑。若数至大年朝。前头大有雪在。所以承天寻常十度发言九度休。何谓如此。当门不用栽荆棘。后代儿孙惹着衣。然虽如是。三十年后。太公钓鱼。参。　上堂。古者道。将此深心奉尘剎。是则名为报佛恩。圆通即不然。时挑野菜和根煮。旋斫生柴带叶烧。　上堂。江月照。松风吹。到这里。还有漏网者么。良久。曰。皇天无亲。　上堂。释迦老子有四洪誓愿云。众生无边誓愿度。烦恼无尽誓愿断。法门无量誓愿学。佛道无上誓愿成。法华亦有四洪誓愿。饥来要吃饭。寒到即添衣。困时伸脚睡。热处爱风吹。　上堂。日消万两黄金。法华门下不着。直饶不直半分钱。正入得法华门。未升得法华堂。未入得法华室。且道甚么人升得法华堂。入得法华室。乃曰。眼有三角。头峭五岳。　上堂。今日也是这个。明日也是这个。作么生是那个。漆桶。参堂去。　净空居士郭功甫访师。上堂。夜来枕上作得个山颂谢功甫大儒。直要与天下有鼻孔衲僧脱却着肉汗衫。莫言不道。遂曰。上大人。丘乙己。化三千。七十士。尔小生。八九子。佳作仁。可知礼也。　上堂。古人留下一言半句。未透时。撞着铁壁相似。忽然一日觑得透后。方知自己自是铁壁。如今作么生透。复曰。铁壁。铁壁。　僧问。如何是佛。曰。镬汤无冷处。云。如何是佛法大意。曰。水底按葫芦。云。如何是祖师西来意。曰。乌飞兔走。　问。不求诸圣。不重己灵。未是衲僧分上事。如何是衲僧分上事。曰。死水不藏龙。云。便恁么去时如何。曰。赚杀你。熙宁五年迁化。寿四十八。

　　建康府保宁仁勇禅师

　　四明人。族竺氏。容止渊秀。龆为大僧。通台教。俄黪服依雪窦明觉显禅师。显意其可任。一日。诮之。师愤悱。即往依泐潭。踰纪。疑情未泮。闻杨歧移云盖。能钤键学者。直造丈室。一语未及。顿明心印。出住保宁。余二十年。大扬祖道。　上堂曰。尘尘尔。剎剎尔。山是山。水是水。弥勒不入楼阁。善财不须弹指。以手一画。曰。微尘世界。冰消瓦解。且道弥勒．善财在甚么处。若向这里参彻去。不妨在处称尊。若也不见。客路如天远。侯门似海深。　上堂。立春日。打春牛。一棒两棒。千头万头。雪华深处辨不得。顶门有眼空悠悠。拍手曰。啰啰哩。恼乱春风卒未休。　上堂。秋风凉。松韵长。未归客。思故乡。且道谁是未归客。何处是故乡。良久。曰。长连床上。有粥有饭。　上堂。举。三圣云。我逢人即出。出则不为人。兴化道。我逢人即不出。出则便为人。师曰。此二尊宿恁么为人。犹在半途。保宁今日路见不平。拈拄杖下座。大众一时走散。掷下。归方丈。　上堂。天上无弥勒。地下无弥勒。打破太虚空。如何寻不得。垂下一足曰。大众向甚么处去也。　上堂。祖师门下绝人行。深崄过千万仞坑。垂手不能空费力。任他堂上绿苔生。　上堂。若说佛法供养大众。未免眉须堕落。若说世法供养大众。入地狱如箭射。去此二途。且道保宁今日异说甚么。三寸舌头无用处。一双空手不成拳。　上堂。啮镞之机犹是钝。当锋点的未为亲。那咤十面十眸动。无相灵光翳日轮。咄。　上堂。拈起拄杖曰。宫商角征羽。金木水火土。卓一下。曰。卦上吉凶分。三日后看取。　上堂。看看。山僧人拔舌地狱去也。以手拽舌曰。啊[口*耶][口*耶]。　上堂。古人底。今人用。今人底。古人为。古今无背面。今古几人知。[口*耶]呜咿。一九与二九。相逢不出手。　上堂。以两手画一圆相。擘开。捺膝曰。浑仑擘不破。三人共两个。滋味信全无。有谁吞得过。吞得过。且恁么。吞不过。莫乱做。　上堂。有手脚。无背面。明眼人。看不见。天左旋。地右转。拍膝曰。西风一阵来。落叶两三片。　上堂。风鸣条。雨破块。晓来枕上莺声碎。虾蟆蚯蚓一时鸣。妙德空生都不会。都不会。三个成群。四个作队。窈窈窕窕。飘飘飖飖。向南北东西折得梨华李华一佩两佩。　再受保宁请。上堂。拍手三下。指口。摇手三下。便下座。　上堂。智不到处。切忌道着。道着则头角生。大众。头角生了也。是牛。是马。　上堂。无漏真净。云何是中更容他物。喝曰。好人不肯做。须要屎里卧。　上堂。恁么来。倾湫倒岳。恁么去。填沟塞壑。总不恁么。错。错。　上堂。吞却乾坤。大地开口。何处出气。永嘉一宿曹溪。至今犹未瞥地。　上堂。十目视。十手指。一不成。二不是。会么。寒鹰未举首。俊鹞已冲霄。　僧问。昔年云外人皆委。今日当场略借看。曰。山僧爱嗔不爱喜。云。斩新日月。特地乾坤。曰。恰似不相逢。　问。如何是佛。曰。近火先焦。云。如何是道。曰。溺泥有刺。云。如何是道中人。曰。切忌踏着。　问。灵山指月。曹溪话月。未委保宁门下如何。曰。嗄。　问。先德道。寒风凋败叶。犹喜故人归。未审谁是故人。曰。杨歧和尚迁化久矣。云。正当恁么时。更有甚么人为知音。曰。无眼村翁暗点头。　问。如何是保宁境。曰。主山头倒卓。云。如何是境中人。曰。鼻孔无半边。　问。如何是佛。曰。自屎不觉臭。　问。莲华未出水时如何。曰。半阴半阳。云。出水后如何。曰。七零八落。

　　翠岩可真禅师法嗣
　　潭州大沩真如慕喆禅师

　　临川人。族闻氏。未总角。礼建昌永安圆觉律师。试所习得度。刚简有识。以荷法为志。翠岩处众曰。师得与从游几二十载。虽群居。常尊以师礼。岩谓人曰。三十年后。喆子必大作佛事。岩殁。塔于西山。师心丧三年。去依黄檗。游湘中时。谢公师直守潭。慕其名。以岳麓礼迎之。累日方就。迁慧光大沩。绍圣改元。奉驿召。引对　延和殿。称　肯。锡紫服．真如号。寻补大相国寺。　上堂曰。古者道。一释迦。二元和。三佛陀。自余是甚么椀脱丘。慧光即不然。一释迦。二元和。三佛陀。总是椀脱丘。诸人还知慧光落处么。若也知去。许你具铁眼铜睛。若也不知。莫谓几经风浪险。扁舟曾向五湖游。　上堂。不用思而知。不用虑而解。庐陵米价高。镇州萝卜大。　上堂。阿喇喇。是甚么。翻思破灶堕。杖子才击着。方知辜负我。以拄杖击香卓一下。曰。堕。堕。　上堂。十方同聚会。个个学无为。此是选佛场。心空及第归。慧光门下。直拔超升。不历科目。诸人既到这里。风云布地。牙爪已成。但欠雷声烧尾。如今为你诸人震忽雷去也。以拄杖击禅床。下座。　僧问。大通智胜佛。十劫坐道场。为甚么不得成佛道。曰。苦杀人。　问。牛头未见四祖时如何。曰。寒毛卓竖。云。见后如何。曰。额头汗出。　问。如何是教外别传一句。曰。翻译不出。师自分座至终。室中唯问。学者洗钵盂话。上人如何会。僧拟对。师即以手托曰。歇去。二年十月八日。无疾说偈别众。良久示寂。偈曰。昨夜三更。风雷忽作。云散长空。前溪月落。阇维。设利大如豆斗许。目睛齿爪不坏。门弟子分塔于京．潭。

　　蒋山觉海赞元禅师法嗣
　　邵州丞熙应悦禅师

　　抚之宜黄。戴氏子。　上堂曰。我宗无语句。徒劳寻路布。现成公案已多端。那堪更涉他门户。觌面当机直下提。何用波咤受辛若。咄。

　　明州雪窦法雅禅师

　　僧问。举人不问西来意。乞师方便指迷情。曰。霹雳过头犹瞌睡。云。谢师答话。云。再三启口问何人。云。争奈学人未礼拜何。曰。休钝置。

　　定慧海印超信禅师法嗣
　　平江府穹隆智圆禅师

　　本郡人。族沈氏。未冠。依能仁昙卿下发。习台教。授译梵。弃谒甘露夫禅师。及保宁真净之室。始发明。后依海印。一日。汲水澣衣。忽大悟。与印咨答若符契。留侍再闰。遂首众於和之开圣。出住庆善。移穹隆。　上堂曰。三月晚春华正红。馨香惹得乱群蜂。只知妄计竞头采。不觉从前造化空。　上堂。福臻不说禅。无事日高眠。有问祖师意。连擉两三拳。大众。且道为甚么如此。不合恼乱山僧睡。师性真率。虽仆夫亦与偶坐室中。唯蒲团纸帐而已。有求示众语者。师答曰。汝觅上堂语。我今重为举。莫向句中求。个里全不许。圆悟禅师行化至苏城。诣山。炷香拜之。宣和甲辰五月中澣。语门人曰。吾翊且行矣。漏尽沐浴。端坐而终。茶毗。设利五色无数。合遗骨建窣堵波於西北隅。寿六十九。腊五十二。

　　嘉泰普灯录卷第四
　　音释

　　　[宋-木+居]音居　邬音坞　肓音荒　参音森　兕徐姊切　窆保验切　褫音耻　驳布角切　舍与舍同　穜音同　陕音闪　阌音文本作閿　瘳音抽　廖音溜　徇辞闰切　俏音峭　蔍音鹿　蔌音速　驱音区　傩音那　诮才笑切　窈音杳　窕音掉　擉初朔切
　　嘉泰普灯录卷第五

　　　　平江府报恩光孝禅寺(臣)僧　(正受)　编

　　青原第十二世(云门六世)
　　慧林圆照宗本禅师法嗣
　　东京法云大通善本禅师

　　族董氏。汉仲舒之裔也。大父琪．父温。皆官于颕。遂为颕人。母无子。祷白衣大士。乃得师。及长。博极群书。然清修无仕官意。嘉佑八年。与弟善思往京师地藏院。选经得度。习毗尼。东游至姑苏。礼圆照於瑞光。照特顾之。於是契旨。经五稔。益跻微奥。照令依圆通秀禅师(秀时住楼贤)。师至。又尽其要。元丰七年。渡淮。留太守岩。久之。出住双林。迁净慈。寻被　旨徙居法云。　上堂。良久。曰。只恁么。休去累他毗耶老人。棒喝交驰。钝置德山．临济。纽半破三即不要你话会。不触平常一句作么生道。未能分皂白。且莫乱针锥。　下堂。上不见天。下不见地。逼塞虚空。无处回避。为君明破即不中。且向南山看鳖鼻。掷拄杖。下座。　上堂。三界有无一切法。不能与佛为譬喻。老胡从来名邈不得处。今日不惜眉毛。试为诸人举看。良久。拈拄杖。卓一下。曰。数尺冰声才卓地。一条虬势欲腾空。　上空。僧家无事。实谓高闲。困即烹茶。寒来向火。林间笑傲。物外忘怀。挥松柄以清谈。伴烟霞而遣日。幕天席地。谁是谁非。三十年后有人问极则事。但向伊道。贼过后张弓。　上堂。言无展事。语不投机。踏翻大海。趯倒须弥。直得洞山老无隐身之处。你等诸人何不救取。若救不得。双林为你救看。遂喝一喝。下座。　僧问。九夏赏劳即不问。从今向去事如何。曰。光剃头。净洗钵。云。谢师指示。曰。滴水难消。　问。如何是祖师西来意。曰。你行脚来。图个甚么。云。学人不会。曰。且待驴年。　问。春山迭乱青。春水漾虚碧。未审是何境界。曰。要道有甚么难。云。便请。曰。月似弯弓。少雨多风。　问。涅盘心易晓。差别智难分。如何是差别智。曰。灯笼吞露柱。云。学人未委。曰。佛殿出三门。　开堂日。僧问。宝塔元无缝。如何指示人。曰。烟霞生背面。星月绕檐楹。云。如何是塔中人。曰。竟日无干清世事。长年占断白云乡。后得　旨还。乃庵於西湖龙山(今号崇德)。大观三年十二月甲子。屈三指谓左右曰。有三日耳。至期。果加趺而化。异禽翔鸣于庭。　勑塔全身於[北/力]方。　谥曰圆定。塔名定光。寿七十五。腊四十七。

　　嘉兴府本觉法真守一禅师

　　上堂。举拂子曰。三世诸佛．六代祖师。总在这里。还见么。见汝不相当。又为说法云。无二无二分。无别无断故。还闻么。汝又不惺惺。一时却往上方香积世界去也。摵拂子曰。退后。退后。突着你眼睛。　上堂。古者道。佛似握拳。道如展手。乃合掌曰。这个似甚么。若道得。许你是个了事人。若道不得。莫道不疑好。　上堂。触目不会道。运足焉知路。三家村里筑着磕着犹较些子。若是佛法禅道。拈放一边去。伊分上总使不着。为甚么如此。真人面前不得说假。　上堂。拈拄杖曰。平戎破虏。盖代功勋。只如四海晏清。还用得这个么。良久。曰。李将军有嘉声在。不得封侯也是闲。　僧问。如何是祖师西来意。曰。担水河头卖。云。意旨如何。曰。欺胡谩汉。云。劳而无功也。曰。九年人不识。只履自空回。　问。如何是句中玄。曰。昆仑骑象藕丝牵。云。如何是体中玄。曰。影浸寒潭月在天。云。如何是玄中玄。曰。长连床上带刀眠。云。向上还有事也无。曰。放下着。

　　常州无锡南禅宁禅师

　　僧问。初生孩儿还具六识也无。曰。水长船高。云。庐陵米价作么生酬。曰。款出囚口。

　　绍兴府石佛密印晓通禅师

　　上堂曰。冷似秋潭月。无心合太虚。山高流水急。何处驻游鱼。　僧问。如何是顿教。曰。月落寒潭。云。如何是渐教。曰。云生碧汉。云。不渐不顿时如何。曰。八十老婆不言嫁。

　　福州地藏守恩禅师

　　上堂曰。古圣道。夫说法者。当如法说。山僧今日如法说似大众。乃垂下一足曰。一任诸方贬剥。　上堂。良久。曰。一境谁相到。翛然绝点尘。天花莫狼藉。吾匪解空人。又曰。樵夫跣足下层峦。大笑渔翁溪上寒。山色横担廛市去。家家门底透长安。　僧问。如何是佛。曰。昼眠无益。云。意旨如何。曰。早起甚长。　问。善恶不修底人落在甚么处。曰。一步一弹指。云。谢师指示。曰。回首念观音。　问。如何是西来祖意。曰。风吹满面尘。

　　镇江府金山智觉法慧禅师

　　僧问。大修行人还落因果也无。曰。鸩鸟入水鱼皆死。毒龙行处草不生。

　　法云圆通法秀禅师法嗣
　　东京法云佛国惟白禅师

　　初住泗之龟山。次迁汤泉法云。建中靖国一年。以所集宗门续灯录三十卷上进称　旨。恭承　御制序文。仍　勑其录入藏。颁行天下。　上堂曰。离娄有意。白浪徒以滔天。罔象无心。明珠忽然在掌。以手打一圆相。召大众曰。还见么。良久。曰。看即有分。　上堂。拈拄杖示众曰。山僧住持七十余日。未曾拈动这个。而今不免现些小神通供养诸人。遂卓拄杖。下座。　上堂。过去已过去。未来且莫算。正当现在事。今朝正月半。明月正团圆。打鼓普请看。大众。看即不无。毕竟唤甚么作月。休於天上觅。莫向水中寻。　僧问。以心中眼。观身外相。如何是心中眼。曰。红日照扶桑。云。如何心外相。曰。白云封华岳。

　　温州仙岩景纯禅师

　　初住智广。次擢护国江心。　僧问。不作佛法相见。世谛相酬。请师速道。曰。遇唐虞即礼乐。逢桀纣即干戈。云。不是学人问处。曰。生擒虎兕。死怕盲龟。　问。德山棒．临济喝。和尚如何作用。曰。老僧今日困。僧便喝。师曰。却是你惶惶。

　　宁国府广教守讷禅师

　　圆照上足也。世称讷叔。　僧问。如何是古今常存底句。曰。铁牛横海岸。云。如何是衲僧正眼。曰。针札不入。

　　天钵文慧重元禅师法嗣
　　卫州元丰慧圆清满禅师

　　上堂曰。老胡生下行七步。明星现时又说悟。并赃捉获这无端。铁棒三十略轻恕。蓦拈拄杖曰。祖师合吃多少。要知么。古今罪犯弥天。尽是诸人致得。　岁旦上堂。忆昔山居绝粮。有颂举似大众。饥餐松栢叶。渴饮涧中泉。看罢青青竹。和衣自在眠。大众。更有山怀为君说。今年年是去年年。　上堂。喝一喝。曰。不是道。不是禅。每逢三五夜。皓月十分圆。参。　上堂。此剑刃上事。须是剑刃上汉始得。有般名利之徒。为人天师。悬羊头。卖狗肉。坏后进初机。减先圣洪范。你等诸人闻恁么事。岂不寒心。由是疑误众生。堕无间狱。苦哉。苦哉。取一期快意。受万劫余殃。有甚么死急。来为释子。喝曰。聩人徒侧耳。便下座。　僧问。如何是佛。曰。天寒地冷。云。如何是道。曰。不道。云。为甚么不道。曰。道是闲名字。　问。如何是全彰底事。曰。秋日春风动。　有座主问。维摩默然。意旨如何。师展手曰。会么。云。不会。师曰。也是难。　师凡见僧。乃曰。佛法世法。眼病空华。有僧云。翳消华灭时如何。曰。将谓汝灵利。

　　青州定慧法本禅师

　　僧问。古人到这里。为甚么拱手归降。曰。理合如是。云。毕竟如何。曰。夜眠日走。

　　长芦广照应夫禅师法嗣
　　真定府洪济慈觉宗赜禅师

　　上堂曰。近日身心顽钝。恰似一片铁板。内无玲珑机智。外无华藻文章。谁能打作郓州针。笑杀秦时[车*度]辂钻。四楞着地。万事无心。虽然看不入。毕竟扑不破。何也。不见道。大都好物不坚牢。彩云易散瑠璃脆。　上堂。金屑虽贵。落眼成翳。金屑既除。眼在甚么处。若如是者。未出荆棘林中。棒头取证。喝下承当。正在金峰窠里。　上堂。楼外紫金山色秀。门前甘露水声寒。古槐阴下清风里。试为诸人再指看。拈拄杖曰。还见么。击香卓曰。还闻么。靠却拄杖曰。眼耳若通。随处足水声。山色自悠悠。　僧问。如何是上元境。曰。灯球大底大。小底小。云。只如车马往来。成得个甚么边事。曰。争似山僧到晓眠。　问。六门未息时如何。曰。鼻孔里烧香。云。学人不会。曰。耳朵里打鼓。　问。如何是无功之功。曰。泥牛不运步。天下没荒田。云。恁么则功不浪施也。曰。虽然广大神通。未免遭他痛棒。

　　庆元府雪窦觉印道荣禅师

　　郡之陈氏子也。　僧问。寒山逢拾得时如何。曰。扬眉飞闪电。云。更有何事。曰。开口放毫光。云。如何是向上一路。曰。七六八。

　　平江府慧日广灯智觉禅师

　　本郡人。族梅氏。久游师席。未有省。晚契机於广照。未几。归里。开法慧日。迁城南高峰。　上堂。良久。曰。休休休。徒悠悠。钓竿长在手。鱼冷不吞钓。喝一喝。下座。绍兴丁巳秋日将昳。呼侍僧。令集众。叙平昔参问。勉众辨已躬事。引笔书曰。南北无寸影。东西绝四邻。一息故乡信。晓风吹宿云。置笔而逝。

　　资圣捷禅师法嗣
　　泉州慧空圆觉大智文宥禅师

　　郡之晋江人。族陈氏。数岁。日记千言。熙宁中。兄皓上书。语犯朝政。捕甚急。从兄遁罗浮。后依资寿思永禅师披削(捷乃永之得法师也)。因就参之。室中垂示。漫不省。一日。问捷。古人向开合眼处示密作用。有是哉。捷叱曰。驴前马后汉。有甚用处。拈拄杖逐之。师大悟。捷笑曰。这钝汉(余语未见)。

　　净众梵言首座法嗣
　　西京招提广灯惟湛禅师

　　出嘉禾倡室王氏。七岁依净严院出家。有逸才。一览不再目。十四得度。徧扣禅扃。机契净众。去游京师。侍佛国白禅师。入对。　赐号广灯。与椹服。自出世招提。屡迁巨剎。开堂日。拈香祝圣罢。复拈香曰。此一瓣香。二十年前云门山畔若耶净边得处。有根不同栽接。今日爇向炉中。供养我越州净众院言首座和尚。令铁树抽枝。芬芳无尽。遂就座。上首白椎曰。法筵龙象众。当观第一义。师拍禅床。呵呵大笑曰。好个第一义。刚被少林禅师一椎打作两橛。即今莫有接得者么(问答在后)。复曰。拈华已错。微笑乖差。四七虚传。声流谷响。二三妄指。月散溪光。五派狂分。千枝横出。指鹿为马。认弓作蛇。首惑安心。次迷得髓。黄梅席上。南北宗开。曹溪岸头。东西浪起。自尔波澜竞发。阡陌支离。标路空多。无人截断。随流愈远。谁解归源。棒喝临机。白云万里。直得黄头结舌。碧眼吞声。如斯话会。犹是道途之说。被明眼人傍观。一场笑具。虽然如是。今日为国开堂。於第二义门。为诸人试通一线。竖起拂子曰。还委悉么。石女舞成长寿曲。木人唱起太平歌。　上堂。忍对春风百鸟啼。桃华潜入武陵溪。谢郎回棹归来晚。不似秦人一向迷。　上堂。偏不偏。正不正。那事从来难比并。满天风雨骨毛寒。何须更入那伽定。卓拄杖。下座。　上堂。六尘不恶。还同正觉。马上谁家白面郎。穿华折柳垂巾角。夜来一醉明月楼。呼卢输却黄金宅。臂鹰走狗归不归。娥眉皓齿嗔无力。此心能有几人知。黄头碧眼非相识。啰啰哩。拍手一下。下座。　上堂。直钩钓鲲鲸。曲钩钓鱼鳖。古人用力太多。所得甚少。承天今日沈巨网於沧溟。鱼龙不选。举长网於大野。头角奚分。且道其中还有透网罗底么。良久。曰。等闲不用抬头角。他日风云会有时。　僧问。祖祖相传无间断。师今端的嗣何人。曰。若耶水急。秦望峰高。云。当年得底分明句。今日无私愿举扬。曰。霜高鹰隼疾。举翼过新罗。　问。如何是和尚家风。曰。秋风黄叶乱。远岫白云归。云。专为流通也。曰。即今且作么生举。僧便喝。师便打。　问。如何是招提境。曰。砌华金布地。庭树碧参空。云。如何是境中人。曰。有时开碧眼。无处觅黄头。　问。引退荆州之祖席。复登丹峤之道场。如何是不动尊。曰。浮杯来楚泽。飞锡过钱塘。云。莫便是不动尊么。曰。却须紧帩草鞋。建炎初。终於当湖之南庵。今号南塔。

　　九峰鉴韶禅师法嗣
　　庆元府大梅祖镜法英禅师

　　郡之鄞县人。族张氏。弃儒。试经为大僧。肄讲延庆。凡义学有困於宿德。輙以诘师。师纵辞辩之。为众所敬。忽曰。名相迂曲。岂吾所宗哉。乃更服之九峰。峰见器之。与语若久在业席。因痛札之。师领旨。自尔得誉。出游京雒。所至道俗争迎。判宗留后仲爰以道见交。久而益敬。奏　赐紫衣．师名。命居襄阳白马。逾二年。退休东归。太守迎补大梅法席。盛於欧粤。宣和改元。　勑天下僧尼为德士。虽主法者聚议。无一言以回　上心。师肆笔解老子。诣进。　上览谓近臣曰。法英所进道德经解。言简理诣。於古未有。宜赐入道藏流行。仍就　赐冠佩坛诰。世不知师意者。往往以其为佞谀。明年秋。　诏复天下僧尼。师独无改志。至绍兴初。晨起。戴桦皮冠。披鹤氅。执象简。穿朱履。使击鼓集众。升座。召大众曰。兰芬春谷菊秋篱。物必荣枯各有时。昔毁僧尼专奉道。后平道佞复僧尼。大众。且道僧尼形相作么生复。取冠示众曰。吾顶从来似月圆。虽冠其发不成仙。今朝抛下无遮障。放出神光透碧天。掷之。随易僧服。提鹤氅曰。如来昔日贸皮衣。数载惭将鹤氅披。还我丈夫调御服。须知此物不相宜。掷之。举象简曰。为嫌禅板大无端。岂料遭他象简瞒。今日因何忽放下。普天致仕老仙官。掷之。提朱履曰。达磨携将一只归。儿孙从此赤脚走。借他朱履代麻鞋。休道时难事掣肘。化鹏未遇不如鲲。画虎不成反类狗。掷之。横拄杖曰。今朝拄杖化为龙。分破华山千万重。复倚肩曰。珍重佛心真圣主。好将尧德振吾宗。端然敛目而逝。寿八十余。有刊正录并易注行于世。

　　青原第十二世(洞山八世)
　　天宁芙蓉道揩禅师法嗣
　　邓州丹霞子淳禅师

　　剑门人。族贾氏。幼出家大安寺。弱冠为僧。初参玉泉芳禅师。次扣大沩真如之室。后彻证於芙蓉。　上堂曰。乾坤之内。宇宙之间。中有一宝。秘在形山。肇法师恁么道。只解指踪话迹。且不能拈示於人。丹霞今日擘开宇宙。打破形山。为诸人拈出。具眼者辨取。以拄杖卓一下。曰。还见么。鹭鹚立雪非同色。明月芦花不似他。　上堂。宝月流辉。澄潭布影。水无蘸月之意。月无分照之心。水月两忘。方可称断。所以道。升天底事直须扬却。十成底事直须去却。掷地金声不须回顾。若能如是。始解向异类中行。诸人到这里还相委悉么。良久。曰。常行不举人间步。披毛带角混尘泥。　上堂。举。德山示众曰。我宗无语句。实无一法为人。德山恁么说话。可谓是只知入草求人。不觉通身泥水。子细观来。只具一只眼。若是丹霞即不然。我宗有语句。金刀剪不开。深深玄妙旨。玉女夜怀胎。　上堂。亭亭日午犹亏半。寂寂三更尚未圆。六户不曾知暖意。往来常在月明前。　上堂。举。北院问青峰。洛浦道。入荒田不拣。信手拈来草。何不道。作么生是信手拈来草。峰作拈势。师别曰。是则是。只是未能吃草。又甘贽行者接待。有僧曰。行者接待不易。贽云。譬如喂驴喂马。明安曰。也知行者常行此路。师别曰。来年与行者买一领直裰。　僧问。牛头未见四祖时如何。曰。金菊乍开蜂竞采。云。见后如何。曰。苗枯华谢了无依。宣和己亥春示寂。塔全身於洪山之南。

　　东京净因枯木法成禅师

　　嘉兴崇德人(事诘未详)。　上堂曰。灯笼忽尔笑咍咍。如何露柱亦怀胎。天明生得白头女。至今游荡不归来。这冤家。好归来。黄花与翠竹。早晚为谁栽。　上堂。达磨九年垂一则语。直至如今。诸方赚举。欲得不赚举么。香山为汝诸人再举。大龙山高。小龙山低。香山处中。恰好相宜。恁么举了。还得不赚么。良久。曰。葱岭罢询熊耳梦。雪庭休话少林春。上堂。孤峰绝顶。灵松上耸於千寻。万里江湖。皓月光辉於碧落。正当恁么时。野鹤无因措足。游鱼何处藏形。眼睛定动。十万八千。拟议之间。乡关阻隔。香山今日已是开眼溺床。汝等诸人切莫梦中说梦。　上堂。归源性无二。方便有多门。但了归源性。何愁方便门。诸人要会归源性么。露柱将来作木杓。旁人不肯任从伊。要会方便门么。木杓将来作露柱。撑天拄地也相宜。且道不落方便门一句作么生道。三十年后莫教错举。　上堂。知有佛祖向上事。方有说话分。诸禅德。且道那个是佛祖向上事。有个人家儿子。六根不具。七识不全。是不阐提。无佛种性。逢佛杀佛。逢祖杀祖。天堂收不得。地狱摄无门。大众还识此人么。良久。曰。对面不仙陀。睡多饶寐语。

　　邓州招提元易禅师

　　潼川铜山税氏子。大观四年。出住招提。凡十更名剎。　上堂曰。十方同聚会。个个学无为。此是选佛场。心空及第归。大众。只如闻见觉知。未尝有间。作么生说个心空底道理。莫是见而不见。闻而不闻。为之心空耶。错。莫是忘机息虑。万法俱捐。销能所以入玄宗。泯性相而归法界。为之心空耶。错。恁么也不得。不恁么也不得。恁么不恁么总不得。未审毕竟作么生。还会么。良久。曰。若寔无为无不为。天堂地狱常相随。三尺杖子搅黄河。八臂那咤冷眼窥。无限鱼龙尽奔走。捉得循河三脚龟。脱取壳。铁锥锥。吉凶之兆便分辉。借问东村白头老。吉凶未兆若何为。休休休。古往今来春复秋。白日腾腾随分过。更嫌何处不风流。咄。　上堂。今朝四月初一。衲僧双眼如漆。顾着露柱灯笼。平地一声霹雳。惊起金刚出户。半夜荒村失路。天明却到门前。眼耳鼻中尘土。大众。只如金刚眼睛烁破四天下。为甚迷却路头。还会么。为怜风月好。忘却故园春。　上堂。皓月当空。澄潭无影。紫微转处夕阳辉。彩凤归时天欲晓。碧霄云外。石笋横空。渌水波中。泥牛驾浪。怀胎玉兔。晓过西岑。抱子金鸡。夜栖东岭。於斯明得。始知夜明帘外。别是家风。空王殿中。圣凡绝迹。且道作么生是夜明帘外事。还委悉么。正值秋风来入户。一声砧杵落谁家。　上堂。举。雪峰示众云。尽大地撮来如粟米粒大。抛向面前。漆桶不会。打鼓普请看。大众。雪峰恁么说话。还有出身处也无。若道有。为甚么大千法界在一粒之中。若道无。是甚么人打鼓普请看。若也会得。不用周遮。其或未然。听取一颂。拨动乾坤步转移。南观北斗有谁知。金乌暮向西山急。晓逐扶桑半夜飞。　僧问。古者道。逈绝无人处。聚头相共举。既是逈绝无人处。是谁相共举。曰。青山与白云。云。只如青山白云。还知有也无。曰。若知有。即有人也。云。未审是甚么人证明。曰。白云与青山。云。莫便是和尚为人处么。曰。莫错认。　问。古镜未磨时如何。曰。精灵皱眉。云。磨后如何。曰。波斯弹指。云。为甚么如此。曰。好事不出门。绍兴丁巳七月二十五日。索笔书偈。安然坐寂。火后。收设利。搭于学射山寿山。寿八十五。

　　长安天宁大用齐琏禅师

　　上堂曰。清虚之理。佛祖同归。毕竟无身。圣凡一体。理则如是。满目森罗事作么生。纤尘绝际。渠侬有眼。岂在旁窥。官不容针。私通车马。若到恁么出地。始可随机受用。信手拈来。妙应无妨。当风玄路。直得金针锦缝。线脚不彰。玉殿宝阶。珠帘未卷。正当此时。且道是甚么人境界。古渡秋风寒飒飒。芦华红蓼满江湾。

　　潼川府梅山己禅师

　　僧问。如何是法身边事。曰。枯木糁华不犯春。云。如何是法身向上事。曰。石女不妆眉。

　　东京净因自觉禅师

　　青州人。族王氏。幼以儒业见知於司马温公。留门下十余年。事高尚。而无意功名。一旦落发。从芙蓉游。履践精密。契悟超绝。崇宁四年。出住大乘。
　　徽宗皇帝闻其名。　诏居净因。　上堂曰。祖师西来。特唱此事。自是诸人不肯委悉。向外驰求。投赤水以寻珠。诣荆山而觅玉。殊不知从门入者。不见家珍。认影迷头。岂非大错。直得宗门提唱。体寂无依。念异不生。古今无间。森罗万象。触目家风。鸟道辽空。不妨举步。金鸡报晓。丹凤翱翔。玉树华开。枯枝结子。只有太阳门下。日日三秋。明月堂前。时时九夏。要会么。无影树垂寒涧月。海潮东注斗移西。　上堂。召大众曰。还会么。佛也不信。祖也不信。只个自己犹是冤家。岂况自余有甚么信处。大众。且道为甚么不信。不信。不信。不见道。事莫等闲信。人须悠久看。　僧问。猊座既登於此日。请师一句定乾坤。曰。大旱连天三尺雨。惊人平地一声雷。云。知师久韫囊中宝。今日当场略借看。曰。木马踏开云外路。泥牛耕尽海中田。云。只这消息今知已。何须更问洞中天。曰。未到潼关即便休。　问。如何是佛法大意。曰。有问不当头。个中无说路。云。学人不会。乞师再指。曰。空劫那边开得口。石人也解皱双眉。

　　福州普贤善秀禅师

　　僧问。如何是正中偏。曰。龙鸣初夜后。虎啸五更前。云。如何是偏中正。曰。轻烟笼皓月。薄雾锁寒岩。云。如何是正中来。曰。松瘁何曾老。华开满未萠。云。如何是兼中至。曰。猿啼音莫辨。鹤唳响难明。云。如何是兼中到。曰。拨开云外路。脱去月明前。

　　襄阳府鹿门法灯禅师

　　成都华阳人。族刘氏。少依大慈宝范为僧。卑听华严。得其要。弃谒芙蓉。容见。乃问。如何是空劫已前自己。师於言下心迹泯然。从容进曰。灵然一句超群象。逈出三乘不假修。蓉拊而印之。后开法鹿门。　上堂。召大众曰。耳底泉声。眼前山色。檐头雨滴。篱畔黄华。嗈嗈新雁唳南云。片片亭梧红满地。恁么指示。大小分明。本色底人便须荐取。虽然如是。犹落声色边事。只如不落声色一句作么生道。还会么。露柱灯笼常对语。夜深拈转太虚空。　僧问。西天解夏。以蜡人为验。未审鹿门以何为验。曰。雨来山色暗。云出洞中明。　问。虚玄不犯。宝鉴光寒时如何。曰。掘地深埋。问。　如何是逍遥物外底人。曰。徧身红烂。不可扶持。

　　西京天宁禧誧禅师

　　蔡之西平人。族宋氏。龆齔辞亲。师开元继平。熙宁六年。中经选。下发受具。初游讲聚。洞究入微。学徒宗之。一日罢讲。浮食方外。仅二十年。始蒙记於芙蓉。自振法天宁。继徙韶山．观音．丹霞。　上堂曰。韶山近日没巴鼻。眼里闻声鼻尝味。有时一觉到天明。不在床上不落地。大众。且道在甚么处。诸人於斯下得一转语。非唯救得韶山。亦乃不辜行脚。其或未然。三级浪高鱼化龙。痴人犹戽夜塘水。　上堂。拈起拄杖曰。混然无内外。和融上下平。唤作清净法身。以拄杖横按曰。天台楖栗木。南岳万年藤。唤作圆满报身。卓拄杖一下。曰。敲空作响。击木无声。唤作千百亿化身。遂倚拄杖曰。三名一体。座主家风。靠在虚堂。俗流见解。总不恁么。如何商量。掷下拄杖。曰。惊起木鸡啼子夜。能教刍狗吠天明。　僧问。如何是君。曰。宇宙无双日。乾坤只一人。云。如何是臣。曰。德分明主化。道契物情机。云。如何是臣向君。曰。赤心归舜日。尽节报尧天。云。如何是君视臣。曰。玄眸凝不瞬。妙体鉴旁来。云。如何是君臣合。曰。帐符尊贱隔。潜信往来通。政和五年九月四日。忽召主事。令以楮囊分而为四。众僧．童行．常住．津送各一。既而复曰。丹霞有个公案。从来推倒扶起。今朝普示诸人。且道是个甚底。顾视左右曰。会么。云。不会。师曰。伟哉大丈夫。不会末后句。遂就寝右胁而化。寿五十九。夏三十九。

　　隆兴府泐潭阐提惟照禅师

　　简之阳安人。族李氏。幼超迈而恶俗。一日。授书至性相近也。习相远也。遽曰。凡圣本一体。以习故差别。我知之矣。即去家。趋成都。师鹿苑清泰。年十九。剃染登具。泰尝令听起信於大慈。师辄归卧。泰诘之。师曰。既称正信大乘。岂言说所能了。乃虚心游方。谒芙蓉於大洪。尝夜坐阁道。适风雪震薄。闻警盗者传呼过之。随有所得。辞去。大观中。芙蓉婴难。师自三吴欲趋沂水。仆夫迷道。师举杖击之。忽大悟。欢曰。是地非鳌山也耶。比至沂。芙蓉望而喜曰。绍隆吾宗。必子数辈矣。因留躬耕湖上。累年智证成就。出领招提。迁甘露．三祖。宣和壬寅。　诏补圆通。弃去。复居泐潭。　上堂曰。古佛道。我初成正觉。亲见大地众生悉皆成正觉。后来又道。深固幽远。无人能到。[囗@力]。没见识汉好龙头蛇尾。便下座。　上堂。过去诸佛已入涅盘了也。汝等诸人不应追念。未来诸佛未出於世。汝等诸人不要妄想。正当今日。你是何人。参。　上堂。伯夷隘。柳下惠不恭。君子不由也。二边不立。中道不安时作么生。拈拄杖曰。鸳鸯绣出从君看。不把金针度与人。　上堂。太阳门下。妙唱弥高。明月堂前。知音盖寡。不免舟横江渚。棹举清波。唱庆尧年。和清平乐。如斯告报。普请承当。拟议之间。白云万里。　上堂。本自不生。今亦无灭。是死不得底样子。当处出生。随处灭尽。是活生受底规模。大丈夫汉。直须处生死流。卧荆棘林。俯仰屈伸。随机施设。能如是也。无量方便庄严三昧大解脱门汤然顿开。其或未然。无量烦恼。一切尘劳。岳立面前。寒却古路。　上堂。玄道不可以强为得。妙智不可以有心知。真谛不可以存我解。至理不可以营事为。若荐得去。迦叶粪埽衣。价直百千万。若荐不得。轮王髻中宝。不直半分钱。参。　上堂。古人道。随肢体。黜聪明。离形去智。同於大道。正当恁么时。且道是甚么人删诗书。定礼乐。还委悉么。礼云礼云。玉帛云乎哉。乐云乐云。钟鼓云乎哉。　僧问。真如界内。本无迷悟之因。方便门中。愿示无生之曲。曰。六六三十六。清风动修竹。云。洪音一剖惊天地。有无情类尽沾恩。曰。一曲两曲无人会。雨过夜塘秋水深。　问。承师有言。云黯黯处。独秀峰挺出。月朦朦里。泐潭水光生。岂不是宝峰境。曰。若是宝峰境。凭君子细看。云。如何是境中人。曰。看取令行时。云。只如承言须会宗。勿自立规矩。如何是和尚宗。曰。须知云外千峰上。别有灵松带露寒。　雪下。僧问。祖意西来即不问。时节因缘事若何。曰。一片两片三四片。落在眼中犹不荐。建炎二年正月辛丑。晚参。举论曹洞宗旨不绝如线。复叹息今之世续慧命者。诘朝闭门称疾。安居如常。俄书别耆宿。中夜戒执事者。毋以俗礼治丧。侍者请遗偈。师笑以亵语答之而逝。七日。阇维。得设利如珠琲。舌齿不变。提举冯公温舒深异其事。以二月庚申塔于寺之西峰。寿四十五。腊二十五。

　　建昌军资圣南禅师

　　圣节上堂。顾视左右曰。诸人还知么。夜明帘外之主。万化不渝。瑠璃殿上之尊。四臣不昧。端拱而治。不令而行。寿逾百亿须弥。化治大千沙界。且道正恁么时如何行履。野老不知黄屋贵。六街慵听静鞭声。

　　筠州洞山微禅师

　　上堂曰。日暖风和柳眼青。冰消鱼跃浪花生。当锋妙得空王印。半夜昆仑戴雪行。　僧问。如何是默默相应底事。曰。痖子吃苦瓜。

　　大洪恩禅师法嗣
　　随州大洪净严守遂禅师

　　遂宁蓬溪人。族章氏。未冠。礼南岩自庆为师。年二十七。落发进具。远扣师门。后密证於洪山。出住水南。迁大洪。　上堂。召大众曰。一拳拳倒黄鹤楼。一踏踏翻鹦鹉洲。惯向高楼骤王马。曾於急水打金球。然虽恁么。争奈有五色丝绦系手脚。三鑐金锁锁咽喉。直饶锤碎金锁。割断丝绦。须知更有一重碍汝在。且道如何是那一重。还会么。善吉．维摩谈不到。目连．鹙子看如盲。　上堂。举。昔日有官人问药山。和尚何姓。药山云。正是时。官人罔措。下至知事处。问云。适来问长老何姓。答道正是时。的当是姓个甚么。知事云。只是姓韩。药山闻。云。若六月道正是时。不可道我姓热也。又岩头问讲僧。见说大德会教。是否。云。不敢。岩头举拳云。是甚么教。僧云。是权教。岩头云。苦哉。我若展脚问你。不可道是脚教也。师曰。奇怪。二老宿有杀人刀。有活人剑。一转语似石上栽华。一转语似空中挂剑。当时若无后语。达磨一宗扫土而尽。诸人要见二老宿么。宁可截舌。不犯国讳。

　　嘉泰普灯录卷第五
　　嘉泰普灯录卷第六

　　　　平江府报恩光孝禅寺(臣)僧　(正受)　编

　　南岳第十三世(临济九世黄龙二世)
　　黄龙宝觉晦堂祖心禅师法嗣
　　隆兴府黄龙死心悟新禅师

　　韶之曲江人。以庆历三年二月二十九日生於黄氏。有紫肉羃左肩。右袒如僧伽梨状。白光照室。襁褓而未尝号啼。稍长颕脱。壮依佛陀院德修祝发。进具已。谓朋旧曰。为僧当慕世出世法。安可汩汩於乡井中。遂杖笠游方。熙宁八年。至黄龙谒晦堂。堂竖拳问曰。唤作拳头则触。不唤作拳头则背。汝唤作甚么。师罔措。经二年。方领解。然尚谈辩。无所抵牾。堂患之。偶与语。至其锐。堂遽曰。住。住。说食岂能饱人。师窘。乃云。某到此弓折箭尽。望和尚慈悲。指个安乐处。堂曰。一尘飞而翳天。一芥堕而翳地。安乐处政忌上座许多骨董。直须死却无量劫来全心乃可耳。师趋出。一日。默坐下板。闻知事抚行者。而迅雷忽震。即大悟。趋见晦堂。忘纳其屦。即自誉曰。天下人总是参得底禅。某是悟得底。堂笑曰。选佛得甲科。何可当也。因号死心叟。执侍扶翊凡一十八秋。不自疲厌。始命分座。后徧登诸老之门。机语超绝。元佑七年。出住云岩。绍圣四年。徙翠岩。政和初。居黄龙。　上堂曰。深固幽远。无人能到。释迦老子到不到。若到。因甚么无人。若不到。谁道幽远。　上堂。祖师心印。状似铁牛之机。去即印住。住即印破。只如不去不住。印即是。不印即是。金果早朝猿摘去。玉华晚后凤衔归。　上堂。德山入门便棒。临济入门便喝。也是作贼人心虚。云岩入门亦不棒亦不喝。且道用个甚么。几度敲门招不出。翻身直入里头看。　上堂。行脚高人。解开布袋。放下钵囊。去却药忌。一人所在须到。半人所在须到。无人所在也须亲到。　上堂。拗折拄杖。将甚么登山渡水。拈却钵盂匙筯。将甚么吃粥吃饭。不如向十字街头东卜西卜。忽然卜着。是你诸人有彩。若卜不着。也怪云岩不得。　上堂。文殊骑师子。普贤骑象王。释迦老子足蹑红莲。且道黄龙骑个甚么。良久。曰。近来年老。一步是一步。　上堂。有时破二作三。有时会三归一。有时三一混同。有时不落数量。且道甚么处是黄龙为人处。良久。曰。珍重。　上堂。粗言及细语。皆归第一义。你这一队溺床鬼子。三生六十劫也未梦见第一义在。　上堂。古人道。藏人不藏照。藏照不藏人。人照俱藏。人照俱不藏。后来举者甚多。明者极少。黄龙今日不惜眉毛。与你诸人说破。藏人不藏照。鹭鹚立雪非同色。藏照不藏人。明月芦华不似他。人照俱藏。了了了时无可了。人照俱不藏。玄玄玄处亦须呵。复曰。会么。殷勤为唱玄中曲。空里蟾光撮得么。　上堂。清珠下於浊水。浊水不得不清。念佛投於乱心。乱心不得不佛。佛既不乱。浊水自清。浊水既清。功归何所。良久。曰。几度黑风翻大海。未曾闻道钓舟倾。　僧问。如何是四大毒蛇。曰。地．水．火．风。云。如何是地．水．火．风。曰。四大毒蛇。云。学人未晓。乞师方便。曰。一大既尔。四大同。　问。弓箭在手。智刃当锋。龙虎阵圆。请师相见。曰。败将不斩。云。恁么则铜柱近标修水侧。铁关高锁凤凰峰。曰。不到乌江未肯休。云。若然者。七擒七纵。正令全提。曰。棺木里瞠眼。僧礼拜。师曰。苦。苦。　问。承师有言。老僧今夏向黄龙潭内下三百六十个钓筒。未曾遇着个锦鳞红尾。为复是钩头不妙。为复是香饵难寻。曰。雨过竹风清。云开山岳露。云。恁么则已得真人好消息。人间天上更无疑。曰。是钩头不妙。是香饵难寻。云。出身犹可易。脱体道应难。曰。乱统禅和。如麻似粟。　问。如何是黄龙接人句。曰。开口要骂人。云。骂底是接人句。验人一句又作么生。曰。但识取骂人。　问。如何是先照后用。曰。清风拂明月。云。如何是先用后照。曰。明月拂清风。云。如何是照用同时。曰。清风明月。云。如何是照用不同时。曰。非清风而无明月。云。若然者。龙岫清风藏不得。西安明月却相容。曰。贫无达士将金济。病有闲人说药方。　室中问僧。月晦之阴。以五色彩着於瞑中。令百千万人夜视其色。宁有辨其青黄亦白者么。僧无语。师代曰。个个是盲人。又问僧。大乘宗旨。如何领会。僧无对。师曰。譬如死人。手执利刃。截死人头来呈似吾。吾即许汝。其为人若此。至於去广化神祠。牺牷之祀。碎云岩轮藏。碑碣之阴。掷陈公妻孥。记寂音留难。皆师无作之功而致然也。故道场严净。魔外革心。不敢窥其藩篱。政和五年春。偶谓侍者曰。今年有一件好事。人莫之知。众罔测。是岁十二月十三日。就照默堂为法弟灵源清禅师置食。次答故人书。系之以颂。是日巡寮。薄暮小参。劝谕学徒。词旨曲折。仍说偈曰。说时七颠八倒。默时落二落三。为报五湖禅客。心王自在休参。十四日。下白石庄。自书其阁曰安心并题脊记。食和罗饭如常时。食毕。偃息。日哺。从者请归。师曰。大千为家。何以归为。众哗然。议云。师卧不起。殆病乎。呼医僧化冲至。将诊。师叱之。知藏慧宣云。和尚到这里。且宜警省。师曰。川藞苴。莫乱道。言讫。趺坐而化。舁归至法堂。端严如在。三日入龛。远近士庶呜咽瞻仰。以手探怀。肌体尚暖。二十二日茶毗。众得设利五色。雪后有过其区所者。获之尤甚。塔于晦堂丈室之北。州寿七十有二。夏腊四十有六。

　　隆兴府黄龙佛寿灵源惟清禅师

　　南州武宁人。族陈氏。方龆入学。日诵千言。风神莹彻。吾伊异比丘见之。熟视曰。此儿苦海法船也。以出家白其父母。父母听之。去依戒律师。年十七。为大僧。往谒延恩安禅师。安指参宝觉。师至黄龙。虽与众作息。而问答茫然。偶阅玄沙语。倦即经行。步促遗履。俯取之。乃大悟。以告宝觉。觉曰。从缘入者。永无退失。於是名卿宿衲师友之。屡以名山见邀。坚不许。淮南漕朱公京以舒之太平力请。乃屑就。道俗争迎之。次迁黄龙。　上堂曰。鼓声才动。大众云臻。无限天机。一时漏泄。不辜正眼。便合归堂。更待繁词。沈埋宗旨。纵谓释迦不出世。四十九年说。达磨不西来。少林有妙诀。修山主也似万里望乡关。又道若人识祖佛。当处便超越。直饶恁么悟入亲切去。更有转身一路。勘过了打。以拂子击禅床一下。下座。　上堂。江月照。松风吹。永夜清宵更是谁。雾露云霞遮不得。个中犹道不如归。复何归。荷叶团团团似镜。菱角尖尖尖似锥。　上堂。三世诸佛不知有。恩无重报。狸奴白怙却知有。功不浪施。明大用。晓大机。绝踪迹。不思议。归去好。无人知。冲开碧落松千尺。截断红尘水一溪。　上堂。至道无难。唯嫌拣择。但莫憎爱。洞然明白。祖师恁么说话。瞎却天下人眼。识是非。别缁素底衲僧。到这里如何辨明。未能行到水穷处。难解坐看云起时。师既托疾告闲。居昭默堂十有五年。颓坐一室。而天下莫屈其高致。然念宗徒堕在见闻。尝谓曰。今之学者所造。不能脱生死者。病在甚么处。在偷心未死。然非其罪。乃师家之罪也。如汉高帝绐韩信而杀之。信虽曰死。其心果死乎。古之学者言下脱生死。效在甚么处。在偷心已死。然非学者自能。实师家钳锤妙密也。如梁武帝御太殿见侯景。不动声气。而景之心已枯竭无余。然诸方所说非不美丽。要知如赵昌画华逼真。非真华矣。政和七年九月十八日。食罢。掩室门。召以栖首座。叙说决别。起浴更衣。以手指顶。侍僧为净发。安坐趋寂。前十日。作无生常住真归告铭及遗训数百言。诫藏骨於海会。示生死不与众隔也。门弟子不敢违其诫。克奉之云。

　　隆兴府泐潭草堂善清禅师

　　南雄保昌人。族何氏。少依香云寺法思。元丰四年。试经得度。初谒大沩喆禅师。次趋晦堂之席。堂问。不是风动。不是幡动。如何。师伫思。堂打出。顷之再诣。乞指南时。有猫旁伏。因谓师曰。子见彼欲搏鼠乎。双目不瞬。四足踞地。首尾一直。拟无不中。子诚能如是。心无异缘。则六根自静。默默究之。万不失一。师於是向来义学一扫无余。堂器许之。政和乙未。出住黄龙。后居曹疎二山。复移泐潭。　上堂曰。色心不异。彼我无差。竖起拂子曰。若唤作拂子。入地狱如箭。不唤作拂子。有眼如盲。直饶透脱两头。也是黑牛卧死水。　上堂。举。阿难问迦叶。世尊传金襕外。别传何法。迦叶召阿难。阿难应诺。迦叶曰。倒却门前剎竿着。师曰。剎竿未倒。穿却诸人髑髅。换却诸人眼睛。剎竿倒后。向甚么处见释迦老子。参。　上堂。法眼道。识得凳子。周匝有余。云门道。识得凳子。天地悬殊。雪窦道。泽广藏山。狸能伏豹。师曰。三个汉总是依他作解。明昧两岐。不脱见闻。如水中月。黄龙即不然。逼塞乾坤内。开张日月新。　上堂。湛水无波。沤从风激。风停沤灭。水静涵虚。正当恁么时。设有燕金塞海。蚊蚋摇山。赪尾金鳞优游自适。如今莫有辨浮沈。识深浅。垂轮掷钓者么。有即出来相见。如无。且归岩下去。同看月圆时。　上堂。举。浮山远和尚云。欲得英俊么。仍须四事俱备。方显宗师蹊径。何谓也。一者祖师巴鼻。二者具金刚眼睛。三者有师子爪牙。四者得衲僧杀活拄杖。得此四事。方可纵横变态。任运卷舒。高耸人天。壁立千仞。傥不如是。守死善道者。败军之兆。何故。棒打石人。贵论实事。是以到这里。得不修江耿耿。大野云凝。绿竹凝烟。青山锁翠。风云一致。水月齐观。一句该通。已彰残朽。师曰。黄龙今日出世。时当末季。佛法浇漓。不用祖师巴鼻。不用金刚眼睛。不用师子爪牙。不用杀活拄杖。只有一枝拂子以为蹊径。亦能纵横变态。任运卷舒。亦能高耸人天。壁立千仞。有时逢强即弱。有时遇贵即贱。拈起。则群魔屏迹。佛祖潜踪。放下。则合水和泥。圣凡同辙。且道拈起好。放下好。竿头丝线从君弄。不犯清波意自殊。　僧问。牛头未见四祖时如何。曰。京三卞四。云。见后如何。曰。灰头土面。云。毕竟如何。曰。一场懡[怡-台+罗]。绍兴壬戌上元后。示微恙。晦日出衣槖唱鬻。书偈遗众。日将昳。传言诸寮。可罢且谒。逮夜漏尽。三问侍者。颇向晓否。少选。泊然而化。众哀慕。火后。睛舌坚净如故。设利明莹。大如珠颗。其徒合灵骨塔於晦堂之侧。寿八十六。腊六十二。

　　温州护国寄堂景新禅师

　　郡之乐清人。族陈氏。於崇德寺得度。习台教。游万谒三祖宗禅师。宗器之。后依晦堂。始有深造。堂一日竖拳拟问。师亦竖拳曰。是得皮。是得髓。堂笑而称善。大观二年。温守章公凭请住江心普寂。次居西山。　上堂曰。有处若有。瞎却天下人眼。无处若无。失却衲僧鼻孔。古今成现。不用针锥。紫胡半夜高声捉贼。维那只得旁观。丹霞白日要见国师。侍者但知其一。且道本分相见合作么生。陌路相逢舜若多。切忌额头汗如雨。　上堂。三界无法。何处求心。欲知护国当阳句。且看门前竹一林。　僧问。古曲无音韵。如何和得齐。曰。石女着枷锁。云。全非今日事。只在未生前。曰。山僧不答这话。云。为甚么不答。曰。有甚救处。　问。我手何似佛手。曰。天空无四壁。云。我脚何似驴脚。曰。闻时九鼎重。见后一毫轻。云。黄龙正派。流入永嘉也。曰。勺卜听虚声。绍兴己未。示寂。塔于西山。

　　漳州保福本权禅师

　　临漳人也。性质直而勇於道。乃於晦堂举拳处彻证根源。机辩捷出。山谷黄太史初有所入。问晦堂。此中谁可与语。堂曰。漳州权。师方督役开田。山谷同晦堂往致问曰。直岁还知露柱生儿么。曰。是男是女。谷拟议。师挥之。堂谓曰。不得无礼。师曰。这木头。不打更待何时。谷大笑。后归里。陆沈山寺。郭功甫倅漳过山谷。谷力称彼有权道者。深得晦堂之道。公宜见之。郭抵郡访寻。人无识者。后得之。命住保福。　上堂。举。寒山偈曰。吾心似秋月。碧潭清皎洁。无物堪比伦。教我如何说。老僧即不然。吾心似灯笼。点火内外红。有物堪比伦。来朝日出东。传者以为笑。黄龙死心见之。叹曰。权兄提唱若此。诚不负先师所付嘱也。竟终於保福。

　　泗州龟山晓津禅师

　　闽之连江人。历参宗匠。机契未投。晚依晦堂。堂举德山小参不答话辟之。师闻。脱然颕悟。留侍日久。初说法於西京石壁。次徙龟山。　上堂曰。摩竭掩室。尽大地人被他热瞒。毗耶杜词。金毛师子败阙不少。便恁么去。大似停桡举棹。且向湾内泊船。而今莫有唤不回头底么。担板禅和。如麻似粟。　上堂。田地稳密。过犯弥天。灼然抬脚不起。神通游戏。无疮自伤。特地下脚不得。且道过在甚么处。具参学眼底出来。共相理论。要见本分家山。不支岐路。莫只管自家点头。蹉过岁月。他时异日。顶上一椎。莫言不道。崇宁三年八月十四日。泊然而逝。

　　舒州天柱修静禅师

　　岁旦上堂曰。北帝收威。东君布政。律初标於四气。爻已动於三阳。山川无索寞之容。草木有芬芳之意。玉簪坠檐。而河冰渐泮。锦字横汉。而寒雁将回。熙熙万里尽含春。谁悟毗卢真境界。大众。若向这里悟彻去。则许汝应时纳佑。与世均休。踞兔角床。握龟毛拂。或纵或夺。或晦或明。饶益群生。得大自在。若也未悟。依例奔波添一岁。满身尘土傍人门。

　　吉州青原惟信禅师

　　上堂曰。老僧三十年前未参禅时。见山是山。见水是水。及至后来亲见知识。有个入处。见山不是山。见水不是水。而今得个休歇处。依前见山只是山。见水只是水。大众。这三般见解。是同是别。有人缁素得出。许汝亲见老僧。

　　鄂州黄龙智明禅师

　　上堂。南北一诀。斩钉截铁。切忌思量。翻成途辙。　一日。上堂。众才集。师乃曰。不可更开眼说梦去也。便下座。　僧问。世尊说法。魔界倾颓。和尚开堂。有何祥瑞。曰。一夜落华雨。满城流水香。

　　成都府海云法琮禅师

　　上堂。亚身曰。一雨洒乾坤。我这里为甚么不湿。便下座。

　　潭州道吾仲圆禅师

　　上堂曰。不是心。不是佛。不是物。古人恁么道。譬如管中窥豹。但见一斑。设或入林不动草。入水不动波。亦如骑马向冰凌上行。若是射雕手。何不向蛇头上措痒。具正眼者试辨看。良久。曰。鸳鸯绣出自金针。

　　汉州三圣继昌禅师

　　彭之九陇人。族黎氏。自少出关至黄龙。即有趣入。久之。乃尽所疑。归住三圣。迁云居。　上堂曰。木佛不度火。甘露台前逢达磨。惆怅洛阳人未来。面壁九年空冷坐。金佛不度炉。坐叹劳生走道途。不向华山圆上看。岂知潘阆倒骑驴。泥佛不度水。一道灵光照天地。堪羡玄沙老古锥。不要南山看鳖鼻。　上堂。举赵州访二庵主。师曰。五陵公子争夸富。百衲高僧不厌贫。近来世俗多颠倒。只重衣衫不顾人。

　　舒州龙门纯禅师

　　上堂曰。有个汉。自从旷大劫。无住亦无依。上无片瓦盖头。下无寸土立足。且道十二时中在甚么处安身立命。若也知得。朝到西天。暮归唐土。

　　东林照觉总禅师法嗣
　　隆兴府泐潭应乾禅师

　　上堂曰。灵光洞辉。逈脱根尘。体露真常。不拘文字。心性无染。本自圆成。但离妄缘。即如如佛。古人恁么道。殊不知是个坑阱。贴肉汗衫脱不去。过不得。直须如师子儿壁立千仞。方能剿绝去。然虽如是。也是布袋里老鸦。拍禅床。下座。

　　庐山开先广鉴行英禅师

　　东溪闲居。示众曰。联络藤萝一径。行穷始到松门。篱畔野华不艳。堂前流水非喧。午饭龙离铁钵。夜深月落金盆。此是真修行处。何人得意忘言。灵山河沙圣众。黄梅七百高僧。悟华晓称迦叶。传衣夜唤卢能。心自本来不有。法道得了何曾。斋后酽茶三盏。丛林一任喧腾。　僧问。如何是祖师西来意。曰。君山点破洞庭湖。云。意旨如何。曰。白浪四边绕。红尘何处来。　问。如何是道。曰。良田万顷。僧云。不会。师曰。春不耕。秋无望。

　　隆兴府黄龙法镜可仙禅师

　　严陵陈氏子。於长寿寺得度。元丰间。说法圆通。次迁石霜．黄龙。僧问。如何是佛法大意。曰。寸钉牛刀。云。学人不会。曰。参取不会底。

　　临江军慧力可昌禅师

　　初自黄龙会中。去依照觉。获证微密。逾二十年。出居慧力。　上堂曰。佛法根源。非正信妙智不能悟入。祖师关键。非大悲重愿何以开通。具信智。则权实双行。如金在矿。全悲愿。则善恶可辨。似月离云。大众。只如父母未生时。许多譬喻向甚么处吐露。良久。曰。十语九中。不如一默。　僧问。如何是末后一句。曰。少林依位立。马祖喝嫌低。云。三十年后。专为流通。曰。也不得草草。　问。承师有言。忍别三征高卧者。惭为一请便行人。就中还有殽讹也无。曰。有人断得。许伊具眼。云。大众临筵。乞师不吝。师便打。

　　绍兴府象田梵卿禅师

　　嘉兴华亭人。族钱氏。幼慧静。秉志纯实。弱冠。投超果寺德强披削。初游讲聚。后易服谒圆通秀。又谒投子青。久之。青入灭。往依照觉。顿契机语。归省亲。道俗迎居白牛海慧。迁永嘉灵峰及会稽象田。　上堂曰。春已暮。落华纷纷下红雨。南北行人归不归。千林万林鸣杜宇。我无家兮何处归。十方剎土奚相依。老夫有个真消息。昨夜三更月在池。　上堂。佛法到此。命若悬丝。异目超宗。亦难承绍。竖起拂子曰。赖有这个堪作流通。於此觑得。便见三世诸佛向灯笼露柱里转大法轮。六趣众生於铁围山得闻法要。声非声见。色非色随。异类四生。各得解脱。如斯举唱。非但埋没宗风。亦乃平沈自已。且道如何得不犯令去。拍禅床。下座。　僧问。大悲菩萨用许多手眼作甚么。曰。富嫌千口少。云。毕竟如何是正眼。曰。从来共住不知名。　问。寒风乍起。衲子开炉。忽忆丹霞烧木佛。因何院主落眉须。曰。张公吃酒李公醉。云。为复是逢强即弱。为复是妙用神通。曰。堂中圣僧却谙此事。　问。海慧有屠龙之剑。欲借一观时如何。师以拄杖横按示之。僧便喝。师掷下拄杖。僧无语。师曰。这死虾蟆。　问。有佛处不得住。无佛处急走过。意旨如何。曰。穿靴衣锦。云。此外还更有也无。曰。紧帩草鞋。　问。牛头未见四祖时如何。曰。酰酸蚋聚。云。见后如何。曰。家破人亡。　问。久响白牛。未审牛在甚么处。曰。掘地觅天。云。争奈目前露逈逈地。曰。切忌见鬼。云。莫是和尚为人处么。曰。会则直下承当。不会则一任颠倒。政和六年九月中休。说偈曰。五阴山头乘骏马。一鞭策起疾如飞。临行莫问栖真处。南北东西随处归。言讫。脱然坐逝。四众蚁至。观其容止安详。叹未曾有。

　　隆兴府上蓝希肇禅师

　　僧问。古者道。修证即不无。污染即不得。未审是何宗旨。曰。不可更说道理去也。云。莫便是和尚为人处么。曰。狂狗趂块。云。只如禁足护生。得何果报。曰。一月普现一切水。云。恁么则他家得自由也。曰。好个师僧却恁么去。

　　慧圆上座

　　开封酸枣于氏子。世业农。少依邑之建福寺德光为师。性椎鲁。然勤渠祖道。坚坐不卧。居数岁得度。出游庐山。至东林。每以己事请问。朋辈见其貌陋。举止乖踈。皆戏侮之。一日。行殿庭中。忽足颠而仆。了然开悟。作偈。俾行者书於壁曰。这一交。这一交。万两黄金也合消。头上笠。腰下包。清风明月杖头挑。即日离东林。众传至照觉。觉大喜曰。衲子参究若此。善不可加。令人迹其所往。竟无知者(大慧武库谓证悟颛语非也)。

　　黄檗真觉惟胜禅师法嗣
　　成都府昭觉绍觉纯白禅师

　　上堂曰。寒便向火。热即摇扇。饥时吃饭。困来打眠。所以赵州庭前栢。香岩岭后松。栽来无别用。只要引清风。且道毕竟事作么生。甲子乙丑海中金。丙寅丁卯炉中火。

　　开元子琦禅师法嗣
　　泉州尊胜有朋讲师

　　郡之南安人。族蒋氏。年二十。试经中选。下发。多历教肆。尝疏楞严．维摩等经。学者宗之。每疑祖师直指之道。故多与禅衲游。一日。谒琦禅师於承天。迹未及阃。心忽领悟。琦出。遂问。座主来作甚么。云。不敢贵耳贱目。曰。老老大大。何必如是。云。自是者不长。曰。朝看华岩。夜读般若则不问。如何是当今一句。云。日轮正当午。曰。闲言语。更道来。云。平生伏忠信。今日任风波。然虽如是。只如和尚恁么道。有甚么交涉。须要新戒草鞋穿。曰。这里且放你过。忽遇达磨问你。作么生道。朋便喝。琦曰。这座主今日见老僧。气冲午斗。朋曰。再犯不容。琦抚掌大笑。自尔师资契投。后开法兴福。宣和六年九月二十一日。说偈。无疾而终。

　　云盖守智禅师法嗣
　　湖州道场十同法如禅师

　　衢之江山人。族徐氏。自开法。五迁巨剎。　上堂曰。知见立知。即无明本。知见无见。斯即涅盘。无漏真净。云何是中更容他物。释迦老子和身放倒。后代儿孙如何接续。要会么。通玄不是人间世。满目青山何处寻。

　　福州宝寿最乐禅师

　　古田人也。　上堂曰。诸佛不真实。说法度群生。菩萨有智慧。见性不分明。白云无心意。洒为世间雨。大地不含情。能长诸草木。若也会得。犹存知解。若也不会。堕在无记。去此二途。如何即是。海阔难藏月。山深分外寒。

　　绍兴府石佛解空慧明禅师

　　僧问。如何是宝相境。曰。三生凿成。云。如何是境中人。曰。一佛二菩萨。

　　嘉泰普灯录卷第六
　　音释

　　　瑃春椿　襁居雨切　褓音保　溺与尿同　瞠音铛　牺许羁切　牷音全　孥音奴　藞卢下切　苴七下切　舁音余　龆音条　鬻音育　琮藏宗切　剿子小切作剿非
　　嘉泰普灯录卷第七

　　　　平江府报恩光孝禅寺(臣)僧　(正受)　编
　　南岳第十三世(临济九世黄龙二世)

　　泐潭真净云庵克文禅师法嗣
　　隆兴府兜率从悦禅师

　　赣城人。族熊氏。儿时多病。父母许为僧即愈。悔而又病。乃依郡西普圆院德嵩。年十五下发。十六进具。学止观於贤法师。贤曰。子法船也。吾学不足以成。子当敩善财遍参知识。由是多历法社。抵洞山。一日入室。於争锋之际。倐然领悟。后游湖湘。学者归之。俄领徒至鹿苑。有清素首座者。年逾八旬。晦藏绝交往。师食蜜渍荔子次。素偶过门。师谓曰。此老儿乡果也。可同饷。素曰。自先师亡后。不食此久矣。曰。先师为谁。素曰。慈明。师闻骇然。遂馈以余果。而日亲之。素忽问。子所见何人。曰。洞山文和尚。又问。文所见何人。曰。黄龙老南。素曰。南匾头见先师不久。后来法道大振如此。师益疑。即持香展拜。素避席曰。吾虽侍先师十有三年。以福鲜不许为人。月余。师固请。素曰。以子勤渠。致我违先师记。子平生知解试以语我。师具通所见。素曰。可以入佛而不能入魔。曰。何谓入魔。素曰。岂不见古人道。末后一句。始到牢关。累月。始蒙印可。素戒之曰。文所示子者。皆正知正见。吾虽为子点破。使子受用自在。恐子离文太早。不能尽其道。他日切勿嗣吾。元佑改元。师首众栖贤。洪帅待制熊公伯通以兜率力挽。开法而禅侣云集。　上堂曰。常居物外度清时。牛上横将竹笛吹。一曲自幽山自绿。此情不与白云知。庆快诸禅德。翻思范蠡。谩泛沧波。因念陈搏。空眠大华。何曾梦见。浪得高名。实未神游。闲漂野迹。既然如此。具眼衲僧莫道龙安非他是己好。　上堂。拈一放一。何得何失。前三后三。谁圣谁凡。因思黄龙昔到慈明处。吞尽玄微眉卓竖。是何人。是何人。软时欢喜硬时嗔。咄。　一日。漕使无尽居士张公商英。按部过分宁。请五院长老就云岩说法。师最后登座。横拄杖曰。适来诸善知识横拈竖放。直立斜抛。换步移身。藏头露角。既於学士面前。各纳败阙。未免吃兜率手中痛棒。到这里。不由甘与不甘。何故。见事不平争忍得。衲僧正令自当行。卓拄杖。下座。　上堂。无法亦无心。无心复何舍。要真尽属真。要假全归假。平地上行船。虚空里走马。九年面壁人。有口还如哑。参。　上堂。兜率虽无定度。不踏圣贤旧路。有时捩转双睛。几个眉毛卓竖。咄。　上堂。夜夜抱佛眠。朝朝还共起。起坐镇相随。语默同居止。欲识佛去处。只这语声是。诸禅客。大小大傅大士。只会抱桥柱澡洗。把缆放船。印板上打将来。模子里脱将去。岂知道本色衲僧。塞除佛祖窟。打破玄妙门。跳出断常坑。不依清净界。都无一物。独奋双拳。海上横行。建家立国。有一般汉。也要向百尺竿头凝然端坐。泊乎翻身之际。舍命不得。岂不见云门大师道。知是般事。拈放一边。直须摆动精神。着些筋骨。向混沌未剖已前荐得。犹是钝汉。那堪更於他人舌头上咂啖淡味。终无了日。诸禅客。要会么。剔起眉毛有甚难。分明不见一毫端。风吹碧落浮云尽。月上青山玉一团。喝一喝。下座。　僧问。提兵统将。须凭帝主虎符。领众匡徒。密佩祖师心印。如何是祖师心印。曰。满口道不得。云。只这个。别更有。曰。莫将支遁鹤。唤作右军鹅。　问。如何是兜率境。曰。一水挪蓝色。千峰削玉青。云。如何是境中人。曰。七凹八凸无人见。百手千头只自知。　室中设三关语以验学者。其一曰。拨草瞻风。只图见性。即今上人性在甚么处。其二曰。识得自性。方脱生死。眼光落地时作么生脱。其三曰。脱得生死。便知去处。四大分离向甚么处去。六年十一月三日浴讫。集众坐定。嘱累已。说偈曰。四十有八。圣凡尽杀。不是英雄。龙安路滑。奄然而化。其徒遵师遗诫。欲火葬。捐骨江中。得法弟子无尽居士张公遣使持祭。且曰。老师於祖宗门下有大道力。不可使来者无所起敬。俾塔於龙安之乳峰。腊三十有三。大观中。　谥曰真寂。

　　东京法云佛照杲禅师

　　自妙年游方。谒圆通玑禅师。入室次。玑举。僧问投子。大死底人却活时如何。子云。不许夜行。投明须到。意作么生。师曰。恩大难酬。玑大喜。命师首众。至晚。为众秉拂。机迟而讷。众笑之。师有赧色。次日。於僧堂点茶。师惭甚。因触茶瓢坠地。见瓢跳。乃得应机三昧。后依真净。一日。读祖师偈曰。心同虚空界。示等虚空法。证得虚空时。无是无非法。豁然大悟。后谓人曰。我於绍圣三年十一月二十一日悟得方寸禅。出住归宗。久之。　诏居净因。　上堂曰。西来祖印。教外别传。非大根器。不能证入。其证入者。不被文字语言所转。声色是非所迷。亦无云门．临济之殊。赵州．德山之异。所以唱道须明有语中无语。无语中有语。若向这里荐得。可谓终日着衣。未尝挂一缕丝。终日吃饭。未尝齩一粒米。直是呵佛骂祖。有甚么过。虽然如是。欲得不招无间业。莫谤如来正法轮。喝一喝。下座。　上堂。拈拄杖曰。归宗会斩蛇。禾山解打鼓。万象与森罗。皆从这里去。掷下柱杖曰。归堂吃茶。师以力参。深到语不入时。每示众。尝举。老僧熙宁八年文帐。在凤翔府供申。当年崩了华山四十里。压倒八十村人家。汝辈后生茄子瓠子几时知得。或问云。宝华王座上。因甚么一向世谛。师曰。痴人。佛性岂有二种耶。　僧问。达磨西来。传个甚么。曰。周．秦．汉．魏。　问。如何是透法身句。北斗里藏身。意旨如何。曰。赤心片片。云。若是学人即不然。曰。汝又作么生。云。昨夜抬头看北斗。依稀却似点糖糕。曰。但念水草。余无所知。

　　桂州寿宁善资禅师

　　上堂曰。若论此事。如鸦啄铁牛。无下口处。无用心处。更向言中问觅。句下寻思。纵饶卜度将来。翻成戏论边事。殊不知本来具足。直下分明。佛及众生。纤毫不立。寻常向诸人道。凡夫具足圣人法。凡夫不知。圣人具足凡夫法。圣人不会。圣人若会。即同凡夫。凡夫若知。即是圣人。然则凡圣一致。名相互陈。不识本源。迷其真觉。所以逐境生心。狥情附物。苟能一念情忘。自然真常体露。良久。曰。便请荐取。

　　南岳祝融上封慧和禅师

　　上堂曰。未升此猊座已前。尽大地人成佛已毕。更有何法可说。更有何生可利。况菩提烦恼。本自寂然。生死涅盘。犹如昨梦。门庭施设。诳呼小儿。方便门开。罗纹结角。於衲僧面前。皆成幻惑。且道衲僧有甚么长处。拈起拄杖曰。孤根自有擎天势。不比寻常曲录枝。卓拄杖。下座。

　　筠州五峰净觉本禅师

　　上堂。僧问。宝座既升。愿闻举唱。曰。云里梅华火里开。云。莫便是为人处也无。曰。井底红尘已涨天。　问。同声相应时如何。曰。鹁鸠树上啼。云。同气相求时如何。曰。猛虎岩前啸。　问。一进一退时如何。曰。脚在肚下。云。如何是不动尊。曰。行住坐卧。

　　永州太平安禅师

　　上堂。以拄杖卓一下。曰。还会么。空王佛已前之事。太平今日一时漏泄了也。还委悉么。一大藏教未常切着。佛之一字尚污心田。岂况其余。若也未然。且听太平葛藤。掷拄杖。下座。

　　潭州报慈进英禅师

　　上堂曰。报慈有一公案。诸方未曾结断。幸遇改旦拈出。各请高着眼看。遂趯下一只鞋云。还知么。达磨西归时。提携在身畔。　上堂。与么上来。猛虎出林。与么下去。毒蛇入草。不上不下。日轮杲杲。喝曰。潇湘江上碧溶溶。出门便是长安道。

　　筠州洞山至乾禅师

　　潭之浏阳人。尝谒真净於归宗。令看狗子无佛性话。一夕。危坐闻钟鸣。了然悟达。后住洞山。　上堂曰。洞山不会谈禅。不会说道。只是饥来吃饭。困来打眠。你诸人必然别有长处。试出来尽力道一句看。有么。有么。良久。曰。睦州道底。

　　隆兴府泐潭湛堂文准禅师

　　兴元唐固人。族梁氏。师襁褓中见佛像辄笑。甫八龄。不喜酒胾。偶金仙寺虚普乞食至家。师应门酬酢。有老成相。乃辞亲从普。普授以法华。一日辄记。元丰。以籍名先后试所集。师虽甚精。主司以年幼不得度。陕西经略范公。一日过普次。与师语。大悦。欲携与俱。师辞曰。登山求玉。入海求珠。人各有志。本行学道。世好非素心。范即为剃染。往依梁山乘禅师。乘呵曰。驱乌未受戒。敢学佛乘。师捧手曰。坛场是戒耶。三迭羯磨是戒耶。阿阇梨是戒耶。乘大惊。师曰。虽然。敢不受教。遂登具於唐安律师。继游成都讲聚。倡诸部纲目。遽弃曰。吾不求甚解。法师昙演拊师曰。真栋梁材也。南方有亚圣大士。若沩山真如．九峰真净者。宜往求之。竟与同学志恭诣沩山。久之。不契。造九峰。见真净於投老庵。净问曰。甚处来。云。兴元府。曰。近离甚处。云。大仰。曰。夏在甚处。云。沩山。净展手曰。我手何似佛手。师惘然。净叱曰。适来祗对。句句无丝毫差错。灵明天真。才说个佛手。便成隔碍。病在甚么处。云。不会。曰。一切现成。更教谁会。服勤十载。所往必随。绍圣三年。真净移居石门。众益盛。凡衲子扣问。但瞑目危坐。无所示见。来学则往治蔬圃。率以为常。师谓恭曰。老汉无意於法道乎。一日。举杖决渠。水溅衣。因大悟。净诟曰。此中乃敢用藞苴耶。自此迹愈晦。而名益着。显谟李公景直守豫章。请开法云岩。未几。移居泐潭。　上堂曰。五九四十五。圣人作而万物睹。秦时[车*度]辂钻头尖。汉祖殿前樊哙怒。曾闻黄鹤楼。崔颢题诗在上头。晴川历历汉阳戍。芳草萋萋鹦鹉洲。可知礼也。君子务本。本立而道生。道生一。一生二。二生三。三生万物。蓦拈拄杖。起身立云。大众。宝峰何似孔夫子。良久。曰。酒逢知已饮。诗向会人吟。卓拄杖。下座。　上堂。札。久雨不晴。直得五老峰头黑云叆叇。洞庭湖里白浪滔天。云门大师忍俊不禁。向佛殿里烧香。三门头合掌。祷祝咒愿。愿黄梅石女生儿。子母团圆。少室无角铁牛。常甘水草。喝一喝。曰。有甚么交涉。顾众曰。不因杨得意。争见马相如。　上堂。混元未判。一气岑寂。不闻有天地玄黄。宇宙洪荒。日月盈昃。秋收冬藏。正当恁么时。也好个时节。叵耐雪峰老汉。却向虚空里钉橛。辊三个木球。直至后人构占不上。便见沩山水牯牛。一向胆大心粗。长沙大虫。到处齩人家猪狗。虽然无礼难容。而今且放过一着。孝经序云。朕闻上古。其风朴略。山前华尧民解元。且喜尊候安乐。参。　上堂。今朝腊月十。夜来天落雪。群峰极目高低白。绿竹青松难辨别。必是来年蚕麦熟。张公李公皆忻悦。皆忻悦。鼓腹讴歌笑不彻。把得云箫撩乱吹。依稀有如杨柳枝。又不觉手之舞之。足之蹈之。左之右之。喝曰。禅客相逢只弹指。此心能有几人知。　上堂。大阳门下。日日三秋。明月堂前。时时九夏。洞山和尚只解夜半捉乌鸡。殊不知惊起邻家睡。宝峰相席打。令告诸禅德。也好冷处着把火。咄。　上堂。古人道。不看经。不念佛。看经念佛是何物。自从识得转经人。举拂子曰。龙藏贤圣都一拂。师以拂子拂一拂。曰。诸禅德。正当恁么时。且道云岩土地向甚么处安身立命。掷下拂子。以两手握拳。叩齿曰。万灵千里。千灵万圣。　上堂。僧问。承教有言。若有一人发真归源。十方虚空悉皆消殒。未审此理如何。师遂展掌点指曰。子丑寅卯。辰巳午未。一罗二土。三水四金。五太阳。六太阴。七计都。今日计都星入巨蟹宫。宝峰不打这鼓笛。便下座。　问。教意即且致。未审如何是祖意。曰。烟村三月里。别是一家春。　问。寒食因悲郭外春。墅田无处不伤神。林间垒垒添新冢。半是去年来哭人。这事且拈放一边。如何是道。曰。苍天。苍天。云。学人特伸请益。曰。十字街头吹尺八。村酸冷酒两三循。　问。一法若有。毗卢堕在凡夫。万法若无。普贤失其境界。去此二途。请师一决。曰。大黄．甘艹。云。此犹是学人疑处。曰。放待冷时看。　问。向上一路。千圣不传。未审如何。云。向上一路。曰。行到水穷处。坐看云起时。云。为甚么不传。曰。家家有路透长安。云。只如衲僧门下。毕竟作么生。曰。放你三十棒。　师自浙回泐潭。谒深禅师。寻命分座。闻有悟侍者。见所掷爨余。有省。诣方丈通所悟。深喝出。因丧志。自经於延寿堂厕后。出没无时。众惮之。师闻。中夜特往登溷。方脱衣。悟即提净水至。师曰。待我脱衣。脱罢。悟复至。未几。悟供筹子。师涤净已。召接净桶去。悟拟接。师执其手问曰。汝是悟侍者那。悟曰。诺。师曰。是当时在知客寮见掉下火柴头有个悟处底么。参禅学道。只要知个本命元辰下落处。汝刬地作此去就。汝在藏殿移首座鞋。岂不是汝当时悟得底。又在知客寮移他枕子。岂不是汝当时悟得底。汝每夜在此提水度筹。岂不是汝当时悟得底。因甚么不知下落。却在这里恼乱大众。师猛推之。索然如倒垒甓。由此无复见者。政和五年夏。师卧病。进药者令忌毒物。师不从之。有问其故。曰。病有自性乎。云。病无自性。曰。既无自性。则毒物宁有心哉。以空纳空。吾未尝颠倒。汝辈一何昏迷。十月二十二日。更衣说偈而化。世寿五十有五。僧腊三十有六。阇维。得设利。晶圆光洁。道俗千余人皆获之。睛齿数珠不坏。塔于南山之阳。

　　德安府文殊宣能禅师

　　上堂曰。石巩箭．秘魔叉。直下会得。眼里空华。堪悲堪笑少林客。暗携只履渡流沙。僧问。如何是祖师灯。曰。四生无不照。一点任君看。

　　庐山慧日文雅禅师

　　受请日。　僧问。向上宗乘。乞师不吝。曰。拄杖正开封。云。小出大遇也。曰。放过即不可。便打。

　　筠州洞山梵言禅师

　　太平州人也。　上堂曰。吾心似秋月。碧潭清皓洁。无物堪比伦。教我如何说。寒山子劳而无功。更有个拾得。道不识这个意。修行徒苦辛。恁么说话。自救不了。常寻拈粪箕。把扫帚。掣风掣颠。犹较些子。直饶是文殊普贤再出。若到洞山门下。一时分付与直岁。烧火底烧火。扫地底扫地。前廊后架。切忌搀匙乱筯。丰干老人更不饶舌。参退。吃茶。　上堂。一生二。二生三。遏捺不住。廓周沙界。德灵直上妙峰。善财却入楼阁。新妇骑驴阿家牵。山青水绿。桃华红。李华白。一尘一佛土。一叶一释迦。乃合掌曰。不审诸佛子。今辰改旦。季春极暄。起居轻利。安乐行否。少闲专到诸寮问讯。不劳久立。　上堂。腊月二十日。一年将欲尽。万里未归人。大众。总是他乡之客。还有返本还源者么。击拂子曰。门前残雪日轮消。室内红尘遣谁扫。　上堂。有一物。上拄天。下拄地。若也筑着磕着。便乃转凡成圣。超佛越祖。衲僧一动一静。举足下足。须弥屹屹。土上加泥。咄。　解夏上堂。应缘数剎。皆居山寺。唯此夏。天宁偶当藩府长沙要会之地。天宁赖国法禁制。庶几僧人可居。每戒禅徒。各须禁足。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。大众。若谓举首楞严经。却非自恣之日也。参。　僧问。如何是祖师西来意。曰。真鍮不博金。云。莫便是和尚为人处也无。曰。几处松声似尔声。云。争奈一言已出。曰。犹欠注脚在。　问。幸值作家相见。拟伸一问时如何。曰。青山不拟白云飞。云。可谓伯牙与子期。不是闲相识。曰。重说偈言。云。争奈流水有知音。曰。也是剜肉作疮。问。如何是一真法界。曰。杲日照长空。云。如何是无量妙门。曰。海岳镇乾坤。云。得闻於未闻也。曰。波斯摸大象。　问。梵王请佛。天雨四华。太守请师。有何祥瑞。曰。柳条垂宿雨。华药绽初晴。　一日。上堂。有二僧齐出。一僧礼拜。一僧便问。得用便用时如何。曰。伊兰作旃檀之树。云。有意气时添意气。不风流处也风流。曰。甘露乃蒺藜之园。

　　平江府宝华佛慈普鉴禅师

　　本郡人。族周氏。龆齔不茹荤。依景德寺清智下发。十七游方。初谒觉印英禅师。不契。遂扣真净之室。净举石霜虔侍者话问之。释然契悟。作偈曰。枯木无华几度秋。断云犹拄树梢头。自从斗折泥牛角。直至如今水逆流。净肯之。命侍巾钵。晚徇众开法宝华。次移高峰。　上堂曰。参禅别无奇特。只要当人命根断。疑情脱。千眼顿开。如大洋海底辊一轮赫日。上升天门。照破四天之下。万别千差。一时明了。便能握金刚王宝剑。七纵八横。受用自在。岂不快哉。其或见谛不真。影像彷佛。寻言逐句。受人指呼。驴年得快活去。不如屏净尘缘。竖起脊梁骨。着些精彩。究教七穿八穴。百了千当。向水边林下长养圣胎。亦不枉受人天供养。然虽如是。卧云门下。有个铁门限。更须猛着气力跳过始得。拟议之间。堕坑落堑。以拂子击禅床。下座。　上堂。月圆。伏惟三世诸佛．狸奴白牯。各各起居万福。时中淡薄。无可相延。切希宽抱。老水牯牛近日亦自多病多恼。不甘水草。遇着暖日和风。当下和身便倒。教渠拽把牵犂。直是摇头摆脑。可怜万顷良田。一时变为荒草。绍兴甲子八月十日。书数纸以戒门弟子。莞尔而逝。

　　筠州九峰希广禅师

　　游方日。谒云盖智和尚。乃问。兴化打克宾维那。意旨如何。智下禅床。展两手。吐舌示之。师打一坐具。智曰。此是风力所转。又问石霜琳禅师。琳曰。你意作么生。师亦打一坐具。琳曰。好一坐具。只是不知落处。又问真净。净曰。你意作么生。师复打一坐具。净曰。他打。你也打。师於言下大悟。净因有颂曰。丈夫当断不自断。兴化为人彻底汉。已后从教眼自开。棒了罚钱趂出院。后住九峰。衲子宗仰。

　　筠州黄檗泉禅师

　　上堂。以拂子击禅床曰。一槌打透无尽藏。一切珍宝吾皆有。拈来普济贫乏人。免使波咤路边走。遂喝曰。谁是贫乏者(有本小异)。

　　筠州清凉寂音慧洪禅师

　　郡之新昌人。族彭氏(续僧宝传误作喻)。年十四。父母俱亡。乃依三峰靘禅师为童子。日记数千言。览群书殆尽。靘器之。十九试经於东京天王寺得度。从宣秘讲成实．唯识论。逾四年。弃谒真净於归宗。净迁石门。师随至。净患其深闻之弊。每举玄沙未彻之语。发其疑。凡有所对。净曰。你又说道理耶。一日。顿脱所疑。述偈示同学曰。灵云一见不再见。红白枝枝不着华。叵耐钓鱼船上客。却来平地摝鱼鰕。净见。为助喜。命掌记室。未久。去谒诸老。皆蒙赏音。由是名振丛林。显谟朱公彦。请开法於北禅景德。后住清凉。　示众。举。首楞严。如来语阿难曰。汝应齅此炉中旃檀。此香若复然於一铢。室罗筏城四十里内同时闻气。於意云何。此香为复生旃檀木。生於汝鼻。为生於空。阿难。若复此香生於汝鼻。称鼻所生。当从鼻出。鼻非旃檀。云何鼻中有旃檀气。称汝闻香。当於鼻入。鼻中出香。说闻非义。若生於空。空性常恒。香应常在。何藉炉中爇此枯木。若生於木。则此香质。因爇成烟。若鼻得闻。合蒙烟气。其烟腾空。未及遥远。四十里内。云何已闻。是故当知。香鼻与闻。俱无处所。即齅与香。二处虚妄。本非因缘。非自然性。师曰。入此鼻观。亲证无生。又大智度论。问曰。闻者云何闻。用耳根闻耶。用耳识闻耶。用意识闻耶。若耳根闻。耳根无觉识知。故不能闻。若耳识闻。耳识一念。故不能分别。不应闻。若意识闻。意识亦不能闻。何以故。先五识识五尘。然后意识识意识。不能识现在五尘。唯识过去未来五尘。若意识能识现在五尘者。盲聋人亦应识声色。何以故。意识不破故。师曰。究此闻尘。则合本妙。既证无生。又合本妙。举竟是何境界。良久。曰。白猿已叫千岩晚。碧缕初横万字炉。住景德日。僧问。南有南景德。北有北景德。德即不问。如何是景。曰。颈在项上。崇宁二年。会无尽居士张公於峡之善溪。张尝自谓得龙安悦禅师末后句。丛林畏与语。因夜话及之。曰。可惜云庵不知此事。师问所以。张曰。商英顷自金陵酒宫。移知豫章。过归宗见之。欲为点破。方叙悦末后句未卒。此老大怒骂曰。此吐血秃下。脱空妄语。不得信。既见其盛怒。更不欲叙之。师笑曰。相公但识龙安口传末后句。而真药现前。不能辨也。张大惊。起执师手曰。老师真有此意耶。曰。疑则别参。乃取家藏云庵顶相。展拜赞之。书以授师。其词曰。云庵纲宗。能用能照。天鼓希声。不落凡调。冷面严眸。神光独耀。孰传其真。觌面为肖。前悦后洪。如融如肇。大慧禅师处众日。尝亲依之。每欢其妙悟辨慧。建炎二年五月。示寂于同安。寿五十有八。腊四十。太尉郭公天民奏　赐椹服。号宝觉圆明(所着僧宝传三十卷。僧史十二卷。智证十卷。志林十卷。楞严尊顶法论十卷。法华合论七卷。圆觉证义二卷。金刚法源论一卷。起信解义一卷。易注三卷。林间录二卷。冷斋十卷。禁脔二卷。文字禅三十卷。甘露集三十卷)。

　　衢州超化静禅师

　　上堂。声前认得。已涉廉纤。句下承当。犹为钝汉。电光石火。尚在迟疑。点着不来。横尸万里。良久。曰。有甚用处。咄。

　　南岳石头怀志庵主

　　婺之金华人。族吴氏。年十四。师智慧院宝称。二十二试所习。落发。肄讲十二年。宿学敬慕。尝欲会通诸宗。正一代时教。有禅者问曰。杜顺乃贤首宗祖师。也谈法身。则曰。怀州牛吃禾。益州马腹胀。此偈合归天台何义耶。志无对。即出游方。晚至洞山。谒真净。问。古人一喝不作一喝用。意旨如何。净叱之。志趋出。净笑呼曰。浙子。斋后游山好。志忽领悟。久之。辞去。净曰。子所造虽逸格。惜缘不胜耳。因识其意。自尔诸方力命出世。师却之。庵居二十年。不与世接。士夫踵门略不顾。有偈曰。万机休罢付痴憨。踪迹时容野鹿参。不脱麻衣拳作枕。几生梦在绿萝庵。或问。住山多年。有何旨趣。曰。山中住。独掩柴门无别趣。三块柴头品字煨。不用援毫文彩露。崇宁改元冬。曳杖造龙安。人莫之留。明年六月晦。问侍僧日早暮。云。已夕矣。遂笑曰。梦境相逢。我睡已觉。汝但莫负丛林。即是报佛恩德。言讫。示寂於最乐堂。茶毗。收骨塔于乳峰之下。寿六十四。夏四十三。

　　婺州双溪印首座

　　自见真净。彻证宗猷。归遁双溪。一日。偶书曰。折脚铛儿谩自煨。饭余长是坐堆堆。一从近日生涯拙。百鸟衔华去不来。又以触衣碎甚。作偈曰。不挂寸丝方免寒。何须特地袅长竿。而今落落零零也。七佛之名甚处安。

　　云居元佑禅师法嗣
　　毫州白藻清俨禅师

　　信之玉山人。　僧问。杨广失槖。驼到处无人见。未审是甚么人得见。师以拂子约曰。退后。退后。妨他别人所问。云。毕竟落在甚么处。曰。可煞不识好恶。便打。

　　临江军慧力崇教禅师

　　僧问。佛力法力即不问。如何是慧力。曰。推倒人我山。扶起菩提树。云。菩提本无树。和尚向甚么处下手。曰。田厍奴。

　　信州永丰慧月庵主

　　县之丘氏子。丱岁出家。於明心寺得度。自机契云居。熟游湘汉。暨归永丰。或处岩谷。或居市廛。令乡民称丘师伯。凡有所问。以莫晓答之。一日。语邑人曰。吾明日行脚去。汝等可来相送。於是赆路者毕集。月笑不已。众问其故。即书偈曰。丘师伯莫晓。寂寂明皎皎。日午打三更。谁人打得了。投笔而逝。

　　石霜琳禅师法嗣
　　夔府卧龙思顺禅师

　　绵州人也。　上堂。僧问。我手何似佛手。曰。潘阆倒骑驴。云。我脚何似驴脚。曰。白云深处居。云。人人有个生缘。如何是和尚生缘。曰。九九八十一。僧礼拜。师乃曰。我手何似佛手。觌面相呈已了。顶门眼若未开。切忌随他乱走。我脚何似驴脚。拟议思量已错。要见宗师端的。荐取头上一着。人人有个生缘。分明只在目前。迦叶岭头云起。涧下绿水潺潺。

　　仰山行伟禅师法嗣
　　襄阳府谷隐静显禅师

　　僧问。觌面相呈事若何。曰。清风来不尽。云。通上彻下。丝毫不纳也。曰。明月照无私。　问。文彩既彰。愿闻举唱。曰。巡海夜叉头戴角。云。祇园五叶华开处。不属东君别是春。曰。重迭关山路。问。一镞破三关即不问。道人相见时如何。曰。贼身已露。

　　泐潭洪英禅师法嗣
　　南岳法轮齐添禅师

　　上堂。良久。曰。性静情逸。遂喝曰。心动神疲。顾左右曰。守真志满。拈拄杖曰。逐物意移。召众曰。见怪不怪。其怪自坏。　僧问。学人上来。乞师指示。曰。汝适来闻鼓声么。云。闻。曰。还我话头来。僧礼拜。师曰。令人疑着。

　　泉州慧明云禅师

　　僧问。般若海中如何为人。曰。云开银汉逈。云。毕竟如何。曰。棒头见血。　问。毗婆尸佛早留心。直至如今不得妙。意旨如何。曰。丑拙不堪当。

　　潭州大沩齐恂禅师

　　僧问。玉兔不怀胎。特牛为甚么生儿。曰。着槽厂去。

　　黄龙元肃禅师法嗣
　　袁州仰山清简禅师

　　僧问。集云峰下分明事。请师分付四藤条。曰。赵州八十方行脚。云。得恁么不知时节。曰。行到南泉即便休。

　　隆兴府九仙齐辅禅师

　　蜀之阆苑人。丞相陈公尧叟之孙也。幼聪敏。趣向异伦辈。年二十四得度。学於成都讲聚。会真觉胜禅师与之议论。指令南游。元丰间出峡。徧迹祖闱。后造黄龙之室。龙见。乃问。古人见桃华悟道。子作么生。云。只可背摩霄汉。不可入他芦苇。曰。为甚么玄沙道敢保老兄未彻。云。却请和尚一处道看。曰。也须亲切始得。然只如从上诸圣。以心传心。更无别法。汝还知么。师於言下彻证。崇宁丙戌。开法九仙。　上堂。以拄杖画一画。曰。会么。真俗双泯。二谛犹存。空有两亡。一尘不立。寻言逐语。有甚了期。何也。性相无以摄其门。色心不能到其境。遂卓拄杖。喝一喝。下座。　上堂。百丈开田说大义。仰山梦里起白椎。灵照笊篱只五文。千载之下并光辉。蓬蓬茸茸。师子出窟。雍雍笼笼。猛虎截峰。更若不会。扰扰匆匆。　僧问。昨夜三更木马嘶。碧眼胡僧特地疑。今朝善法堂前见。元是金毛师子儿。文彩已彰。愿闻法要。曰。青山作画屏。流水清行止。云。承师磊落惊人句。意气风光满座生。曰。一鹗落长空。白云千万里。　问。踏翻海水未为奇特。如何是奇特事。曰。久向红霞居不出。若非清世见应难。宣和庚子九月十日示化。

　　嘉州月珠祖鉴禅师

　　因僧请笔其语要。师曰。达磨西来。单传心印。曹溪六祖。不识一字。今日诸方出世。语句如山。重增绳索。乃拍禅床曰。於斯荐得。犹是钝根。若也未然。白云深处从君卧。切忌寒猿中夜啼。

　　华光恭禅师法嗣
　　郴州万寿第一代念禅师

　　岁旦上堂曰。往复无际。动静一源。含有德以还空。越无私而逈出。昔日日。今日日。照无两明。昔日风。今日风。鼓无两动。昔日雨。今日雨。泽无两润。於其中间。觅去来相而不可得。何故。自他心起。起处无踪。自我心忘。忘无灭迹。大众若向这里会去。与天地而同根。共万物为一体。若也未明。山僧为你重重颂出。元正一。古佛家风从此出。不劳向上用工夫。历劫何曾异今日。元正二。寂寥冷淡无滋味。赵州相唤唤茶来。剔起眉毛须瞥地。元正三。上来稽首各和南。若问香山山上事。灵源一派碧如蓝。遂喝一喝。下座。　上堂。香山一路。本无遮护。虎啸龙吟。蝉噪高树。皇相山头风起高。须弥顶上华重吐。咦。僧问。龙华圣会。肇启兹辰。未审弥勒世尊现居何处。曰。猪肉案头。云。既是弥勒世尊。为甚么却在猪肉案头。曰。不是弄潮人。莫入洪波里。云。毕竟事又且如何。曰。番人不系腰。　问。曙色未分人尽望。月圆当午意如何。曰。龙蛇混杂。凡圣同居。云。未审还有祖师意也无。曰。碧潭秋夜冷。明月印沧洲。云。学人未晓其言。请师端的。曰。蔡伦池内。石马犹存。以拂子击禅床曰。会么。云。不会。曰。毗婆尸佛早留心。直至如今不得妙。

　　圆通圆玑禅师法嗣
　　台州真如戒香禅师

　　兴化林氏子。　上堂曰。孟冬改旦时天寒。叶落归根露远山。不是见闻生灭法。当头莫作见闻看。

　　临安府法慧无竭净昙禅师

　　嘉兴崇德人。久住名蓝。晚居法慧。　上堂曰。本自深山卧白云。偶然来此寄闲身。莫来问我禅兼道。我是吃饭屙屎人。　上堂。拈拄杖曰。经无量劫。枉受沈伦。育王今日净地扫尘。三十年后莫错怪人。卓拄杖。下座。绍兴丙寅夏(或云乙丑)。徧辞朝贵。归付院事。四众拥视。挥扇久之。书偈曰。这汉从来没缝罅。五十六年成话霸。今朝死去见阎王。剑树刀山得人怕。遂打一圆相。曰。嗄。一任诸方钻龟打瓦。收足而化。太师秦公桧施千缗以助襄事。火后设利如霰。门人持骨归四明之阿育王山。建堂奉藏焉。

　　三祖法宗禅师法嗣
　　宁国府光孝惟爽禅师

　　上堂曰。今朝六月旦。一年已过半。奉报参玄人。识取娘生面。娘生面。荐不荐。鹭鸶飞入碧波中。抖擞一团银绣线。

　　佑圣法[宋-木+居]禅师法嗣
　　潭州道林了一禅师

　　四明人。族臧氏。自发明后。鹰举四方。至佑圣。投诚入室。圣举拂子问曰。云归山。水归海。且道佑圣拂子归甚么处。云。银蟾才散彩。万类尽瞻光。曰。且喜没交涉。云。便唱还乡曲。高歌乐太平也。曰。何不道。春来华竞吐。秋去叶凋零。云。谢指示。曰。老僧未曾开口。云。伯牙与子期。不是闲相识。便礼拜。自尔师资契合。大观初。出住南岳大明。迁智度及道林。政和四年二月十五日。说偈而终。

　　嘉泰普灯录卷第七
　　音释

　　　夔音逵　毫音泊　[宋-木+居]音居　郴丑林切　赣音绀　馈音匮　浏音留　胾侧史切　颢音晧　戌伤遇切　[辟/一/尢]扶历切　巩音拱　莞胡官切　靘千定切　肄羊至切　厍音舍
　　嘉泰普灯录卷第八

　　　　平江府报恩光孝禅寺(臣)僧　(正受)　编

　　南岳第十三世(临济九世杨岐二世)
　　白云守端禅师法嗣
　　蕲州五祖法演禅师

　　绵之巴西人。族邓氏。年三十五。始弃家。祝发受具。往成都习唯识．百法论。因闻菩萨入见道时。智与理冥。境与神会。不分能证所证。西天外道尝难比丘曰。既不分能证所证。却以何为证。无能对者。外道贬之。令不鸣锺鼓。反披袈裟。三藏奘法师至彼。救此义曰。如人饮水。冷暖自知。乃通其难。师曰。冷暖则可知矣。作么生是自知底事。遂质本讲曰。不知自知之理。如何讲。莫疏其问。但诱曰。汝欲明此。当往南方。扣传佛心宗者。即负笈出关。由京师渡淮浙。所见尊宿。无不以此语咨决所疑。终不破。后谒浮山圆鉴禅师。鉴举如来有密语。迦叶不覆藏令究之。及期。一日谓曰。子来何晚。吾老矣。恐虚度子光阴。可往依白云。此老虽后生。吾未识面。但见渠颂临济三顿棒话。有过人处。必能了子大事。师潸然礼辞。至白云。遂举僧问南泉摩尼珠话请问。云叱之。师领悟。献投机偈曰。山前一片闲田地。叉手叮咛问祖翁。几度卖来还自买。为怜松竹引清风。云特印可。令掌磨事。未几。云至。语师曰。你知一件事么。云。不知。曰。近日有数禅客自庐山来。皆有悟入处。教伊说亦说得有来由。举因缘问伊亦明得。教伊下语亦下得。只是未在。师闻。愕眙曰。既悟了。说亦说得。明亦明得。如何却未在。狐疑七日。忽偃息。洞然昭彻。曰。元来恁么地。其胸中珍惜。到此尽去。走见白云。云为手舞足蹈。师亦一笑而已。云一日示众曰。古人道。如镜铸像。像成后。镜在甚么处。众下语不契。举以问师。师近前问讯。曰。也不较多。云笑曰。须是道者始得。乃命分座。开示方来。初住四面。迁白云。晚居东山。　上堂曰。古人道。我若向你道。即秃却我舌。若不向你道。即哑却我口。且道还有为人处也无。四面有时拟为你吞却。只被当门齿碍。拟为你吐却。又为咽喉小。且道还有为人处也无。乃曰。四面自来柳下惠。　上堂。结夏无可供养大众。作一家燕。管顾诸人。遂抬手曰。啰逻招。啰逻摇。啰逻送。莫怪空疎。伏惟珍重。　上堂。白云不会说禅。三门开向两边。有人动着关棙。两片东扇西扇。　上堂。一向恁么去。路绝人稀。一向恁么来。辜负先圣。去此二途。祖佛不能近。设使与白云同生同死。亦未称乎生。何也。凤凰不是凡闲物。不得梧桐誓不栖。　上堂。千峰列翠。岸柳垂金。樵父讴歌。渔人鼓舞。笙簧聒地。鸟语呢喃。红粉佳人。风流公子。一一为汝诸人发上上机。开正法眼。若向这里荐得。金色头陀无容身处。若也不会。吃粥吃饭。许你七穿八穴。　上堂。此个物。上拄天。下拄地。皖口作眼。皖山作鼻。太平退身三步。放你诸人出气。　上堂。狗子还有佛性也无。也胜猫儿十万倍。　上堂。太平淈[泳-永+盾]汉。事事尽经徧。如是三十年。也有人赞叹。且道赞叹个甚么。好个淈[泳-永+盾]汉。　上堂。难。难。几何般。易。易。没巴鼻。好。好。催人老。默。默。从此得。过这四重关了。泗州人见大圣。参。　上堂。你等诸人见老和尚鼓动唇吻。竖起拂子。便作胜解。及乎山禽聚集。牛动尾巴。却将作等闲。殊不知檐声不断前旬雨。电影还连后夜雷。　谢监收上堂。人之性命事。第一须是○。欲得成此○。先须防於○。若是真○人。○○。　上堂。有佛处不得住。换却你心肝五脏。无佛处急走过。留声三千里外。逢人不得错雁过举。出门便错。恁么则不去也。种粟却生豆。摘杨华。摘杨华。不觉日又夜。争教人少年。　上堂。悟了同未悟。归家寻旧路。一字是一字。一句是一句。自小不脱空。两岁学移步。湛水生莲华。一年生一度。　上堂。举。陆亘大夫问南泉和尚。弟子家中有一片石。也曾坐。也曾卧。拟镌作佛。得么。曰。得。云。莫不得么。曰。不得。师召大众曰。夫为善知识。须明决择。为甚么他人道得也道得。他人道不得也道不得。还知南泉落处么。白云不惜眉毛与你注破。得又是谁道来。不得又是谁道来。你若更不会。老僧为你作个样子。乃举手曰。将三界二十八天作个佛顶。金轮水际作个佛脚。四大洲作个佛身。虽然作此佛儿子了。你诸人却在那里安身立命。大众还会也未。老僧作第二个样子去也。将东弗于逮作一个佛。南赡部洲作一个佛。西瞿耶尼作一个佛。北郁单越作一个佛。草木丛林是佛。蠢动含灵是佛。既恁么。又唤甚么作众生。还会也未。不如束弗于逮还他东弗于逮。南赡部洲还他南赡部洲。西瞿耶尼还他西瞿耶尼。北郁单越还他北郁单越。草木丛林还他草木丛林。蠢动含灵还化蠢动含灵。所以道。是法住法位。世间相常住。既恁么。你又唤甚么作佛。还会么。忽有个汉出来道。白云休寐语。大众记取这一转语。　僧问。承师有言。山前一片闲田地。只如威音王已前。未审甚么人为主。曰。问取写契书人。云。和尚为甚倩人来答。曰。只为你教别人问。云。与和尚平出去也。曰。大远在。　问。如何是佛。曰。口是祸门。又曰。肥从口入。　问。一代时教是个切脚。未审切那个字。曰。钵啰娘。云。学人只问一字。为甚么却答许多。曰。七字八字。问。如何是临济下事。曰。五逆闻雷。云。如何是云门下事。曰。红旗闪烁。云。如何是曹洞下事。曰。驰书不到家。云。如何是沩仰下事。曰。断碑横古路。僧礼拜。师曰。何不问法眼下事。僧云。留与和尚。师曰。巡人犯夜。　问。如何是和尚家风。曰。铁旗铁鼓。云。只有这个。为复别有。曰。采石渡头看。云。忽遇客来。将何祇待。曰。龙肝凤髓。且待别时。云。客是主人相师。曰。谢供养。　问。如何是先照后用。曰。王言如丝。云。如何是先用后照。曰。其出如纶。云。如何是照用同时。曰。举起轩辕鉴。蚩尤顿失威。云。如何是照用不同时。曰。金将火试。　问。佛未出世时如何。曰。大憨不如小憨。云。出世后如何。曰。小憨不如大憨。　问。牛头未见四祖时如何。曰。头上戴累垂。云。见后如何。曰。青布遮前。云。未见时为甚么百鸟衔华献。曰。富与贵是人之所欲。云。见后为甚么不衔华献。曰。贫与贱是人之所恶。　问。如何是佛。曰。露胸跣足。云。如何是法。曰。大赦不放。云。如何是僧。曰。钓鱼船上谢三郎。　问。四面无门山岳秀。个中时节若为分。曰。东君知子细。徧地发萌芽。云。春去秋来事宛然也。曰。才方搓弹子。便要捏金刚。　一日。顾问门人曰。诸子已后如何荷负吾宗。佛鉴曰。彩凤舞丹霄。佛眼曰。铁蛇横古路。佛果举足曰。看脚趯。师曰。灭吾宗者。克勤也。崇宁三年六月二十五日。上堂辞众曰。赵州和尚有末后句。你作么生会。试出来道看。若会得去。不妨自在快活。如或未然。这好事作么说。良久。曰。说即说了也。只是诸人不知。要会么。富嫌千口少。贫恨一身多。珍重。时山门有土木之役。躬往督之。且曰。汝等勉力。吾不复来矣。归丈室。净发澡身。迄旦。吉祥而化。是夕。山摧石陨。四十里内岩谷震吼。阇维。设利如雨。塔于东山之南。寿八十余。

　　南岳第十三世(临济九世翠岩二世)
　　大沩真如慕喆禅师法嗣
　　东京智海普融道平禅师

　　仙都人。族许氏。尝师事泉万卷。会荆公请泉居蒋山。师与之偕往。命掌笺记。辞谒真如於大沩。闻举洗钵盂话。倐然启悟。述偈曰。七颠八倒。业识忙忙。螺江回首处。笑杀谢三郎。赵璧与燕金。宝环并玉佩。拈起兔角锤。一时俱击碎。如诘之无爽。於是声名四驰。后六生道场。四被　诏旨。　上堂曰。山僧不会佛法。为人总没来由。或时半开半合。或时全放全收。还如万人丛里。冷地掉个石头。忽然打着一个。方知触处周流。　上堂。赵州有四门。门门通大道。玉泉有四路。路路透长安。门门通大道。毕竟谁亲到。路路透长安。分明进步看。拍膝一下。曰。岁晚未归客。西凤门外寒。　上堂。举。盘山示众曰。似地擎山。不知山之孤峻。如石含玉。不知玉之无瑕。古人恁么说话。大似抱贼叫屈。普融门下。人人慷慨。生擒虎兕。活捉狞龙。眼里着得须弥山。耳里着得大海水。遂拈拄杖曰。不是向人夸伎俩。丈夫标致合如斯。卓拄杖。下座。靖康初。谢事归黄州栢子山。建炎改元十月二日。示化。

　　隆兴府泐潭景祥禅师

　　建昌南城人。族傅氏。父翼为永丰令。母上官氏。梦绛幡皂纛。拥一伟丈夫至。称塞上将军。已而出胎。因以塞上公名之。及长。警敏。强记博览。常夜梦持刀刺人。一日睡中。神人授以偈。后不复梦。适永丰下世。追念罔极。非出世间法无以报。闻有琦禅师说法于灵鹫。往听。顿有省发。依琦剃染受具。乃之远方。至大沩。久而开悟。日常留侍。尽其机用。沩既趋寂。归隐临川。越十年。列剎迎居。槩不就。大观四年。偶泐潭虚席。府座以书币三邀。不得已而应命。　上堂。举。镜清和尚示众曰。若据令而行。碧眼老胡不得无过。若尽令而行。须闭却僧堂门。倩人守院始得。时有僧问。尽令而行时如何。曰。汝欲散众那。师曰。宝峰今日举话。不得动着。留与诸方检点。　至节上堂。世谓君子道长。小人道消。消底向甚么处去。长底自何而来。所以道。若言其有。无物可守。若言其无。触应万途。若言其新。自古夙因。若言其故。物不能污。是故在鸟鸟鸣。在兽兽鸣。在天同天。处人同人。遂拈拄杖曰。且道在这里同个甚么。良久。曰。祖室传来行正令。拨发芦芽徧地春。　中秋上堂。灵山话。曹溪指。放过初生斫额底。未问龙眠老古锥。昨夜三更转向西。正当恁么时。有人问。如何是月向明暗未分处。道得一句。便与古人共出一只手。如或未然。宝峰不免依模画样。应个时节。乃打一圆相。曰。清光万古复千古。岂止人间一夜看。　僧问。如何是祖师西来意。曰。十个指头八个了。　问。我手何似佛手。曰。金鍮难辨。云。我脚何似驴脚。曰。黄龙路险。云。人人有个生缘。如何是和尚生缘。曰。把定要津。不通凡圣。　室中问僧。达磨西归。手携只履。当时何不两只都将去。云。此土也要留个消息。曰。一只脚在西天。一只脚在东土。着甚来由。僧无语。　问僧。唯一坚密身。一切尘中现。如何是尘中现底身。僧指香炉云。这个是香炉。师曰。带累三世诸佛生陷地狱。僧罔措。师便打。　问僧。布袋闹里撒开。作么生会。云。某不会。曰。铁铫但言铁铫。木履但言木履。眼前蹉过弥勒天宫。讨甚么屎。遂推出。　师不安行。有僧问。和尚近日尊候如何。曰。土地前烧二陌纸着。　师常叉手夜坐。如对大宾。初坐。手与趺缀。至五鼓。必齐膺。因号祥叉手。其庄肃若此。建炎初。荷策游天台。郡守闻于朝。以　诏居浮山。绍兴二年十月七日。集众言别。侍僧请偈。师曰。幸无去来。何偈之有。即加趺而逝。火后。目睛齿舌不坏。获设利五色。其徒分塔于浮山．泐潭。

　　潭州东明仁仙禅师

　　开堂日。僧问。世尊出世。梵王前引。帝释后随。和尚出世。有何祥瑞。曰。任是百千诸佛。一时赶向水牯栏里。云。有何祥瑞。曰。山僧不曾眼华。

　　庐山东林正觉自遵禅师

　　上堂曰。十五日已前。放过一着。十五日已后。未可商量。正当十五日。试道一句看。良久。曰。山色翠秾春雨歇。栢庭香拥木兰开。

　　泗州普照明悟晓钦禅师

　　上堂曰。引手撮空。展转莫及。翻身掷影。徒自劳形。当面拈来。却成蹉过。毕竟如何。拍禅床曰。洎合错商量。　僧问。师唱谁家曲。宗风嗣阿谁。曰。东边更近东。云。沩山的子。智海亲孙也。曰。却笑傍人把钓竿。

　　和州光孝慧兰禅师

　　不知何许人也。自号碧落道人。尝以触衣书七佛名。丛林称为兰布裈。一日。拟草庵歌示众。其辞曰。吾结庵兮非世宝。通身尽是无生艹。本来基址坦然平。四维上下无边表。庵中人。匪生老。妙用纵横无作造。不村不郭不深山。暑往寒来俱不到。问此庵。在何处。父母未生好荐取。掣电之机傥未分。穿云陟岭反相误。住庵人。何面目。混沌初分堪委曲。此时一着太分明。不解依前打瓦卜。或言大。等闲收向针锋界。或言小。森罗普印毫端杪。或言贵。觌面指陈无可示。或言贱。万斛骊珠终不换。或言显。烁迦罗眼覤难见。或言隐。塞破虚空光炯炯。欲识庵中旧日人。大千沙界俱销殒。建炎末。逆虏犯淮。执师见酋长。长曰。闻我名否。师曰。我所闻者。唯大宋　天子之名。长恚。令左右以锤击之。锤至辄断坏。长惊异。延麾下敬事之。经旬。师索薪自焚。无敢供者。亲拾薪成龛。怡然端坐。烟焰一起。流光四腾。虏跪伏。灼肤者众。火绝。得五色设利。并其骨而北归。所执僧尼。悉得自便。和人至今咏之。

　　吉州光孝慧晓禅师

　　僧问。若能转物。即同如来。露柱是物。请和尚转。曰。不放落华随水去。云。因甚么如此。曰。恐招凡客入山。

　　潭州福严置禅师

　　上堂曰。禅严山上云。舒卷任朝昏。忽尔落平地。客来难讨门。　上堂。举。赵州问僧。近离甚么处。云。雪峰。曰。雪峰近日有何言句。云。和尚尝示众道。尽大地是沙门一只眼。汝等诸人向甚么处屙。曰。汝回去么。云。便行。曰。我寄汝一锹子去。师曰。如今诸方商量。赵州寄锹子与雪峰。便是刬却那屙底。我当时若问这僧。汝回去么。云。便行。只向他道。我寄你一副钵孟去。你又如何商量。

　　潭州东明迁禅师

　　久侍真如。晚居沩山。真如庵忠道者高其风。每叩之。一日。阅首楞严次。忠问。如我按指。海印发光。佛意如何。曰。释迦老子好与二十棒。云。为甚么如此。曰。用按指作么。云。汝暂举心。尘劳先起又作么生。曰。亦是海印发光。

　　雪窦法雅禅师法嗣
　　衢州光孝慈觉普印禅师

　　泉之晋江许氏子。室中问僧。父母未生已前在甚么处行履。僧拟对。即打出。或曰。达磨在你脚下。僧拟着。亦打出。或曰。道。道。僧拟开口。复打出。

　　青原第十三世(云门七世)
　　法云大通善本禅师法嗣
　　潭州云峰祖灯志璇禅师

　　南粤人。族陈氏。母因雷震而生。五岁授书。至未知生。焉知死。怳如梦觉。归以出家告父母。未冠为僧。谒大通於双林。一夕。登大士殿作礼。既而经行。於善恶不思中。寻即开悟。住云峰日。上堂曰。休去．歇去．一切万年去．寒灰枯木去．古庙里香炉去．一条白练去。大众。古人见处如日晖空。不着二边。岂堕阴界。堪嗟后代儿孙多作一色边会。山僧即不然。不休去．不歇去．业识忙忙去．七颠八倒去．十字街头闹浩浩地声色里坐卧去．三家村里盈衢寒路荆棘里游戏去．刀山剑树劈腹剜心。镬汤炉炭皮穿骨烂去。如斯举唱。大似三岁孩儿辊绣球。　上堂。一切声是佛声。涂毒鼓透入耳朵里。一切色是佛色。铁蒺藜穿过眼睛中。好事不如无。便下座。　上堂。孟冬薄寒。且道寒作何色。　上堂。尽乾坤大地是个热铁团。汝等诸人向甚么处下口。良久。曰。吞不进。吐不出。　上堂。瘦竹长松滴翠香。流风疏月度炎凉。不知谁住原西寺。每日锺声送夕阳。　上堂。声色头上睡眠。虎狼群里安禅。荆棘林内翻身。雪刃丛中游戏。竹影扫阶尘不动。月穿潭底水无痕。　上堂。良久。曰。吾道一以贯之。话作两橛。　上堂。不是风动。不是幡动。衲僧失却鼻孔。是风动。是幡动。分明是个漆桶。两段不同。眼暗耳聋。涧水如蓝碧。山华似火红。　上堂。僧问。如何是西来意。曰。筑着额头磕着鼻。云。意旨如何。曰。驴驮马载。云。向上还有事也无。曰。朝到西天。暮归唐土。云。谢和尚答话。曰。大乘砑郎当。僧退。师乃曰。僧问西来意。筑着额头磕着鼻。意旨又如何。驴驮并马载。朝到西天暮归唐。大乘恰似砑郎当。何故。没量大人被语脉里转却。遂拊掌大笑。下座。　僧问。丹霞烧木佛。院主为甚么眉须堕落。曰。一人传虚。万人传实。云。恁么则不落也。曰。两重公案。云。学人未晓。特伸请益。曰。筠袁虔吉。头上插笔。　问。德山入门便棒。意旨如何。曰。束杖理民。云。临济人门便喝。又作么生。曰。不言而化。云。未审和尚如何为人。曰。一刀两段。　问。无缝铁门。请师一启。曰。进前三步。云。向上无关。请师一闭。曰。退后一寻。云。不开不闭又作么生。曰。吽。吽。便打。　问。雪峰辊球。意旨如何。曰。千钧之弩。云。禾山打鼓。又作么生。曰。老不歇心。

　　临安府净慈宝印楚明禅师

　　百粤人。族张氏。祝发后。谒大通。通梦日月并出。晓则师至。称楚明上座。通阴奇之。令参堂。久而契悟。出住净慈。大播祖道。左丞蒲公宗孟奏以师名。　上堂曰。若论此事。如散铺宝贝。乱堆金玉。昧己者。自甘穷困。有眼底。信手拈来。所以道。阎浮有大宝。见少得还稀。若人将献我。成佛一饷时。乃拈拄杖曰。如今一时呈似。普请大众高着眼。掷拄杖。下座。　上堂。祖师道。吾本来兹土。传法救迷情。一华开五叶。结果自然成。净慈当时若见恁么道。用黑漆拄杖子一棒打杀。埋向无阴阳地上。令他出气不得。何故。叵耐他瞒我唐土人。众中莫有为祖师出气底么。出来和你一时埋却。

　　东京慧林常悟禅师

　　僧问。若不传法度众生。举世无由报恩者。未审传个甚么法。曰。开宗明义章第一。问。达磨未来时如何。曰。省得草鞋钱。云。来后如何。曰。重迭关山路。

　　真州长芦祖照道和禅师

　　兴化仙游人。族潘氏。少警敏博学。从伯父往京师。累举不第。遂师天清释迦院德璋。以资　慈圣光献皇后。恩例得度登具。谒净因臻．圆通秀。秀谢世。适大通继居。师就参之。一日。以硫黄续火。释然契悟。筹室一镇。四众云趋。　上堂曰。一二三四五六。碧眼胡僧数不足。泥牛入海过新罗。木马迎风到天竺。天竺茫茫何处寻。补陀岩上问观音。普贤拍手呵呵笑。归去去兮秋水深。　上堂。观身实相。观佛亦然。这里见得。黄面瞿昙隐身无地。其或渺漫不分。照顾眉毛鼻孔。　上堂。良久。曰。还会么。大施门开。便请单刀直入。宝所在近。莫教空手而回。三十年后自看。记败睦州道底。　上堂。欲渡巨海。必假方舟。橹棹俱全。风帆两便。夜观星月。书视云山。万里之遥。一瞬可到。莫有洗脚上船底么。遂曰。人心尽畏波涛崄。未必波涛崄似心。　僧问。无遮圣会还有不到者么。曰。有。云。谁是不到者。曰。金刚脚下铁昆仑。　问。不许夜行。投明须到。意旨如何。曰。羊头车子推明月。云。便恁么去时如何。曰。铁门路崄。　问。教外别传。未审传个甚么。曰。铁弹子。　问。一槌两当时如何。曰。踏藕得鱼归。　问。百城游罢时如何。曰。前头更有赵州关。宣和六年八月七日。书偈端坐而化。茶毗。得设利五采。合灵骨塔於摩尼峰下。寿六十八。腊四十五。

　　湖州道场有规禅师

　　婺之金华人。族姜氏。幼有逸才。自剃发。趋师席。后彻证於大通。　上堂曰。种田抟饭。地藏家风。客来吃茶。赵州礼度。且道护圣门下。别有甚么长处。良久。曰。寻常不放山泉出。屋底清池冷照人。　上堂。拈拄杖曰。还见么。穷诸玄辩。若一毫置於太虚。竭世枢机。似一滴投於巨壑。德山老人虽则焚其疏钞。也是贼过后张弓。且道文彩未彰以前。又作么生理论。三千剑客今何在。独许庄周致太平。　化士出问。促装已辨。乞师一言。曰。好看前路事。莫比在家时。云。恁么则三家村里十字街头等个人去也。曰。照顾打失布袋。

　　湖州道场颜禅师

　　上堂曰。世尊按指。海印发光。遂拈拄杖曰。莫妄想。便下座。有僧登五凤楼。冥坐数日。光焰透户。师闻。曳杖往扣之。僧举目。师以杖击之。逐出寺。

　　郑州资福宝月法明禅师

　　上堂曰。若论此事。譬如伐树得根。灸病得穴。若也得根。岂在千枝徧斫。若也得穴。不假六分全烧。遂卓拄杖曰。这个是根。那个是穴。掷下拄杖曰。这个是穴。又唤甚么作根。咄。是何言欤。

　　福州雪峰妙湛思慧禅师

　　钱塘人。族俞氏。俞氏方贵且富。师抗志慕出家为童子。大通见之。与语如流。即与染削。读圆觉。至知幻即离。不作方便。离幻即觉。亦无渐次。豁然自契。求证於通。通曰。汝试向未开口时道一句来。师震威一喝而出。通大笑。於是道声蔼着。次谒真净。净一见。知非凡材。留三年。力烹炼之。因归礼大通。则曰。未始有异也。第人各行之耳。故道俗争挽。出住霅川道场。法席不减二本之盛。继徙径山净慈。　诏居京师智海。又移补显亲．黄檗．雪峰。　上堂曰。一法若通。万缘方透。拈拄杖曰。这里悟了。提起拄杖海上横行。若到云居山头。为我传语雪峰和尚。咄。　上堂。布大教网。摝人天鱼。护圣不似老胡拖泥带水。只是见兔放鹰。遇獐发箭。乃高声召众曰。中。　上堂。昔日药山早暮不参。动经旬月。一日。大众集。药山便掩却方丈。诸禅德。彼时佛法早自淡薄。论来犹较些子。如今每日鸣鼓升堂。忉忉怛怛地。问者口似纺车。答者舌如霹雳。总似今日。灵山慧命殆若悬丝。少室家风危如迭卵。又安得个慨然有志扶竖宗乘底衲子出来喝散大众。非唯耳边静辨。当使正法久住。岂不伟哉。如或捧上不成。山僧到行此令。以拄杖一时趂退。　上堂。眼睫横亘十方。眉毛上透青天。下彻黄泉。且道鼻孔在甚么处。良久。曰。札。　上堂。妙高山顶。云海茫茫。少室岩前。雪霜凛凛。齐腰独立。徒自苦疲。七日不逢。一场[怡-台+摩][怡-台+罗]。别峰相见。落在半途。只履西归。远之远矣。卓拄杖。下座。　上堂。大道只在目前。要且目前难睹。欲识大道真体。今朝三月十五。不劳久立。建炎改元。上堂。天地之大德曰生。圣人之大宝曰位。　今上皇帝践登宝位。万国归仁。艹木禽鱼咸被其德。此犹是　圣主应世边事。王宫降诞已前一句。天下人摸索不着。　上堂。一切法无差。云门胡饼赵州茶。黄鹤楼中吹玉笛。江城五月落梅华。惭愧太原孚上座。五更闻鼓角。天晓弄琵琶。喝一喝。下座。　上堂。南询诸友。踏破艹鞋。绝学无为。坐消日月。凡情易脱。圣解难忘。但有纤毫。皆成渗漏。可中为道。似地擎山。应物现形。如驴觑并。纵无计较。途辙已成。若论相应。转没交涉。勉诸仁者。莫错用心。各自归堂。更求何事。　僧问。古殿无灯时如何。曰。东壁打西壁。云。恁么则撞着露柱也。曰。未敢相许。　问。九夏赏劳即不问。从今向去事如何。曰。光剃头。净洗钵。云。谢师指示。曰。滴水难消。师住持四十余年。所至衲子不下万指。未尝干谒。而檀信向风。绍兴甲子。罢寺居东庵。明年秋。绝食清坐。出二指示门人曰。更两日在。至期。易衣俨然而逝。时七月甲寅也。寿七十五。塔全身於东庵。

　　临安府上天竺慈辩从谏讲师

　　处之松阳人也。具大知见。声播讲丛。於止观深有所契。每与禅衲游。尝以道力扣大通。通一日作书寄之。谏发缄。睹黑白二圆相。乃悟。答偈曰。黑相白相。担枷过状。了不了兮。无风起浪。若问究竟事(一作相)如何。洞庭山在太湖上。后拈香嗣之。

　　金山法印宁禅师法嗣
　　吉州禾山用安禅师

　　僧问。莲华未出水时如何。曰。鱼挨鳖倚。云。出水后如何。曰。水仙头山戴。好手绝跻攀。云。出与未出时如何。曰。应是乾坤惜。不教容易看。

　　甘露传祖仲宣禅师法嗣
　　平江府妙湛尼慈鉴大师

　　文照。温陵人。族董氏。十七得度。徧迹祖闱。获证甘露。郡守陈公师锡闻其名。命居妙湛。后五迁道场。皆革律为禅。吴中尼剎禅林寔始於照也。太宰郑公居仁奏　赐号并紫方袍。　上堂曰。灵源不动。妙体何依。历历孤明。是谁光彩。若道真如实际。大似好肉剜疮。更作祖意商量。正是迷头认影。老胡四十九年说梦即且止。僧堂里憍陈如上座为你诸人举觉底。还记得么。良久。曰。惜取眉毛好。

　　瑞岩有居禅师法嗣
　　台州万年处幽禅师

　　上堂曰。先圣行不到处。凡流恰到。凡流既到。先圣莫知。到与不到。知与不知。总置之一壁。只如僧问乾峰。十方薄伽梵。一路涅盘门。未审路颂在甚么处。峰以拄杖一画。曰。在这里。且道此老与他先圣凡流相去几何。南山虎齩石羊儿。须向其中识生死。

　　净因佛日岳禅师法嗣
　　福州鼓山禅鉴体淳禅师

　　上堂曰。养由弓矢。不射田蛙。任氏丝轮。要投溟渤。发则穿杨破的。得则修鲸巨鳖。只箭既入重城。长竿岂钓浅水。而今莫有吞钩啮镞底么。若无。山僧卷起丝轮。拗折弓箭去也。掷拄杖。下座。

　　本觉法真守一禅师法嗣
　　台州天台如庵主

　　久依法真。因看云门东山水上行语。发明己见。归隐故山。侣猿鹿。五马闻其风。遣使逼令住持。如作偈曰。三十年来住此山。郡符何事到林间。休将琐琐尘寰事。换我一生闲又闲。遂焚其庐。竟不知所止。

　　平江府西竺尼法海

　　宝文。吕嘉之姑也。首参法云秀禅师。后领旨於法真言下。诸名儒屡挽应世。坚不从。殂日。说偈曰。霜天云结雾。山月冷涵辉。夜接故乡信。晓行人不知。届明坐脱。

　　嘉泰普灯录卷第八
　　音释

　　　疏音疎　潸音删　愕五各切　胎与之切　淈下没切　腯音突　兕徐姊切　纛(音毒又音导)　秾音农　酋自秋切　砑音讶　殂昨胡切
　　嘉泰普灯录卷第九

　　　　平江府报恩光孝禅寺(臣)僧　(正受)　编
　　青原第十三世(云门七世)

　　投子证悟修颙禅师法嗣
　　邓州香严海印智月禅师

　　不知何许人也。久参证悟。深达法源。自京师出居颕之荐福。绍圣三年。移香严。　上堂曰。判府吏部。此日命山僧开堂祝　圣。绍续祖灯。只如祖灯作么生续。不见古者道。六街锺鼓响冬冬。即处铺金世界中。池长芰荷庭长栢。更将何法演真宗。恁么说话。也是事不获已。有旁不肯底出来。把山僧拽下禅床。痛打一顿。许伊是个本分衲僧。若未有这个作家手脚。切不得草草匆匆。勘得脚跟下不实头没去处。却须倒吃荐福手中镢柄。莫言不道。　僧问。法雷已震。选佛场开。不昧宗乘。请师直指。曰。三月三日时。千华万华拆。云。普天匝地承恩力。觉苑仙葩一夜开。曰。切忌随他去。

　　金山智觉法慧禅师法嗣
　　常州报恩宝月觉然禅师

　　越之嵊县郑氏子。　上堂曰。学者无事空言。须求妙悟。去妙悟而事空言。其犹逐臭耳。然虽如是。罕逢穿耳客。多遇刻舟人。绍兴六年五月旦。诫其徒曰。世缘易染。道业难办。汝等勉之。语卒而逝。

　　长芦净照崇信禅师法嗣
　　东京慧林慈受怀深禅师

　　寿春六安人。族夏氏。生而祥光现舍。文殊行坚禅师遥见。疑火也。诘且知师始生。坚叹曰。非凡儿。往访之。师见坚辄笑。母张氏许出家。十四割爱冠祝发。后四年。访道方外。崇宁初。往嘉禾。依净照於资圣。照举良遂见麻谷因缘问曰。如何是良遂知处。师即洞明。照徙长芦。命首众。政和初。仪真守吏部季公釜。以城南资福邀师。屦满户外。蒋山佛鉴懃禅师渡江行化见之。茶退。师引巡寮。至千人街坊。鉴问。既是千人街坊。为甚么只有一人。师曰。多虚不如少实。鉴曰。恁么那。师赧然。偶　朝廷以资福为神霄宫。因弃往蒋山。留西庵。陈请益。鉴曰。资福知是般事便休。曰。某实未稳。望和尚不外。鉴举倩女离魂话反覆穷之。大豁疑碍。呈偈曰。只是旧时行李处。等闲举着便殽讹。夜来一阵狂风起。吹落桃华知几多。鉴拊几曰。这底岂不是活祖师意。未几。被　旨居焦山。阅四稔。　诏住慧林。靖康改元。丐归不听。秋再辞。乃　允。径之天台石桥。寻徙灵岩。久之。　勑补蒋山。未数月。退居洞庭之包山。复应王氏请。为圆觉第一祖。　上堂曰。不是境。亦非心。唤作佛时也陆沉。个中本自无阶级。切忌无阶级处寻。总不寻。过犹深。打破云门饭袋子。方知赤土是黄金。　上堂。古者道。忍。忍。三世如来从此尽。饶。饶。万祸千殃从此消。默。默。无上菩提从此得。师曰。会得此三种语了。好个不快活汉。山僧只是得人一牛。还人一马。泼水相唾。插觜厮骂。卓拄杖曰。平出。平出。　上堂。云自何山起。风从甚涧生。好个入头处。官路少人行。　上堂。昔有人获一块铁。铸作一座方响。人闻之。便生逸乐之情。谓之乐器。后将方响打作一口磬。人闻之。便生善。此后。因人从军。却将磬铸成一口剑。人见之。便生惊怖。更后时。又将剑铸成一尊佛。人见之。便生归向。诸仁者。大都只是一块铁。因甚么起得许多惊喜善恶之念。试思之。　僧问。甚么人不被无常吞。曰。只恐他无下口处。云。恁么则一念通玄箭。三尸鬼失奸也。曰。汝有一念。定被他吞了。云。无一念时如何。曰。捉着阇梨。　问。知有道不得时如何。曰。哑子吃蜜。云。道得不知有时如何。曰。鹦鹉唤人。僧礼拜。师叱曰。这传语汉。　问。如何是佛。曰。面黄不是真金贴。云。如何是佛向上事。曰。一箭一莲华。僧作礼。师弹指三下。绍兴二年四月望。为众小参。僧问末后句。师良久曰。后五日看。至二十日。果示微疾。竟尔告终。寿五十六。腊三十六。火浴戒体。光分五色。获设利者无数。竹石草木。烟所及处。累累如缀珠。穴土为坑。随镢亦有之。分灵骨塔于包山之显庆．思溪之圆觉。

　　平江府光孝证悟如瑰禅师

　　建宁魏氏子。　开堂日。僧问。如何是苏台境。曰。山横师子秀。水接太湖清。云。如何是境中人。曰。衣冠皇宋后。礼乐大周前。师凡见僧。必问曰。近日如何。僧拟对。即拊其背曰。不可思议。及将示寂。众集。复曰。不可思议。乃合掌而终。

　　绍兴府天衣如哲禅师

　　族里未详。自退席。寓平江之万寿。饮啖无择。人多侮之。有以瑞岩唤主人公语问者。师答以偈曰。瑞岩长唤主人公。突出须弥最上峰。大地掀翻无觅处。笙歌一曲画楼中。一日。曰。吾行矣。令拂拭所乘笋舆。乃书偈告众曰。道在用处。用在死处。时人只管贪欢乐。不肯学无为。叙平昔参问。勉众进修已。忽竖起拳曰。诸人且道这个落在甚么处。众无对。师挥案一下。曰。一齐分付与秋风。遂入舆中端坐而逝。实绍兴庚辰八月二十三日也。火葬日。阖郡捧香薪。送者拥道。师蜕身摇动。咸谓其复生。

　　婺州智者法铨禅师

　　上堂曰。要扣玄关。须是有节操。极慷慨。斩得钉。截得铁。硬剥剥地汉始得。若是隈刀避箭碌碌之徒。看即有分。以拂子击禅床。下座。

　　临安府径山妙空智讷禅师

　　僧问。牛头未见四祖时是何。曰。坐久成劳。云。见后如何。曰。不妨我东行西行。

　　保宁觉印子英禅师法嗣
　　临安府盐官广福惟尚禅师

　　自幼南询至泗州。依觉印於普照。一日。请方丈。问云。南泉斩猫儿。意旨如何。曰。须是南泉始得。印即以前语诘之。师不能对。至僧堂。忽大悟。曰。古人道。从今日去。更不疑天下老和尚舌头。信有之矣。述偈呈印曰。须是南泉第一机。不知不觉蓦头锥。觌面若无青白眼。还如[感*鸟][感*鸟]守空池。举未绝。印竖拳曰。正当恁么时作么生。师掀倒禅床。印遂喝。师曰。贼过后张弓。便出。住广福日。室中问僧。提起来作么会。又曰。且道是个甚么。要人提起(余语未见)。

　　庆元府雪窦法宁禅师

　　衢之西安人。族社氏。父母祷金华圣者。一夕。梦梵僧入家。乃生。弱冠祝发。志慕游历。因阅赵州语。默契心源。及见觉印。言其所得。印特称之。后八坐道场。　上堂曰。百川异流。以海为极。森罗万象。以空为极。四圣六凡。以佛为极。明眼衲僧。以拄杖子为极。且道拄杖子以何为极。有人道得。山僧两手分付。傥或未然。不知闲倚禅床畔。留与儿孙指路头。

　　甘露德颙禅师法嗣
　　杨州光孝亢禅师

　　僧问。如何是和尚家风。曰。七颠八倒。云。忽遇客来。如何祗待。曰。生铁蒺藜劈口[祝/土]。

　　法云佛国惟白禅师法嗣
　　东京慧林月印惠海禅师(初住汤泉)

　　上堂曰。黄金地上。具眼者未肯安居。荆棘林中。本分底留伊不得。只如去此二途。作么生是衲僧行履处。良久。曰。举头烟霭里。依约见家山。　上堂。顾视大众。拍禅床一下。曰。聊表不空。便下座。　僧问。师唱谁家曲。宗风嗣阿谁。曰。黄金地上玉楼台。云。如何是祖师西来意。曰。三月洛阳人戴华。

　　杨州建隆原禅师

　　姑苏洞庭人。族夏氏。初得法於甘露颙禅师。后机契於佛国。以步武高妙。侍国入　禁中升座。问答称　旨。赐金襕伽梨。自京回蒋山。值佛鉴上堂。师出问。如何是蒋山境。鉴抗声曰。你次第问我境中人耶。师便礼拜归众。鉴大喜。端明蔡公襄请开法建隆。后住洞庭翠峰。　上堂。拈拄杖曰。买帽相头。依模画样。从他野老自颦眉。志公不是闲和尚。卓拄杖。下座。　上堂。举。僧问镜清。明教新年。佛法有无。师曰。新年景物渐舒苏。佛法徒劳论有无。得失是非都丧却。波斯鼻孔自来粗。　僧问。大觉世尊昔於波罗奈国转四谛法轮。建隆今日开堂。未审转那个法轮。曰。千江同一月。万户尽逢春。云。法轮转处。达者皆知。旃檀爇时。香风匝地。曰。寒山拊掌。拾得呵呵。

　　开先心印智珣禅师法嗣
　　庐山开先宗禅师

　　上堂曰。一不做。二不休。捩转鼻孔。捺下云头。禾山解打盐官鼓。僧繇不写戴嵩牛。庐陵米。投子油。雪峰依旧辊双球。夜来风送衡阳信。寒雁一声霜月幽。

　　元丰惠圆清满禅师法嗣
　　福州雪峰圆觉宗演禅师

　　恩州人也。　上堂曰。道个直下便会。早是枝生节外。更若举古明今。笑杀德山临济。蓦拈拄杖。召众曰。且道德山临济有甚么长处。卓一卓。喝一喝。曰。曾经大海休夸水。除却须弥不是山。　上堂。遣迷求悟。不知迷是悟之钳锤。爱圣憎凡。不知凡是圣之炉鞴。只如圣凡双泯。迷悟俱忘一句作么生道。半夜彩霞笼玉像。天明峰顶五云遮。　僧问。不慕诸圣。不重己灵时如何。曰。款出囚口。云。便恁么会去时如何。曰。换手推胸。　问。如何是大善知识心。曰。十字街头片瓦子。　辞众日。僧问。如何是临岐一句。曰。有马骑马。无马步行。云。途中事作么生。曰。贱避贵。

　　雪窦道荣禅师法嗣
　　福州雪峰大智禅师

　　僧问。如何是祖师西来意。师衔拂柄示之。僧云。此是香严底。和尚又作么生。师便喝。僧大笑。师叱曰。这野狐精。

　　夹山自龄禅师法嗣
　　潭州石霜法聪禅师

　　僧问。如何是君王剑。曰。四塞输降款。梯山入贡来。云。如何是诸侯剑。曰。瞻之仰之。云。如何是百官剑。曰。四海烟尘净。六合一家昌。云。如何是和尚剑。曰。理长即就。

　　育王真戒昙振禅师法嗣
　　庆元府岳林真禅师

　　上堂曰。古人道。初秋夏末。合有责情三十棒。岳林则不然。灵山会上。世尊拈华。迦叶微笑。正当恁么时。好与三十棒。何故。如此太平时节。强起干戈。教人吹大法螺。击大法鼓。举步则金莲躞蹀。端居则宝座巍峨。梵王引之於前。香华缭绕。帝释随之於后。龙象骈罗。致令后代儿孙递相仿敩。三三两两。皆言出格风标。劫劫波波。未肯归家稳坐。鼓唇摇舌。宛如钟磬笙竿。奋臂点胸。何啻稻麻竹苇。更逞游山玩水。拨草瞻风。人前说得石点头。天上飞来华扑地。也好与三十棒。且道坐夏赏劳。如何酬奖。良久。曰。万宝功成何厚薄。千钧价重自低昂。

　　招提广灯惟湛禅师法嗣
　　嘉兴府华亭观音禅师(遗其名)

　　僧问。如何是佛。曰。半夜乌龟火里行。云。意作么生。曰。虚空无背面。僧礼拜。师便打。

　　青原第十三世(洞山九世)
　　丹霞子淳禅师法嗣
　　真州长芦真歇清了禅师

　　左绵安昌人。族雍氏。襁褓入寺见佛。喜动眉睫。咸异之。年十一。依圣果清俊。历七稔。试法华得度。往成都大慈习经论。领大意。出蜀至沔汉。扣丹霞。入室次。霞问。如何是空劫时自己。师拟对。霞曰。你闹在。且去。一日。登钵盂峰。豁契悟。径归见霞。方侍立次。霞掌曰。将谓你知有。师欣然拜之。翌日。霞上堂曰。日照孤峰翠。月临溪水塞。祖师玄妙诀。莫向寸心安。便下座。师直前云。今日升座更瞒某不得也。霞曰。你试举我今日升座看。师良久。霞曰。将谓你瞥地。师便出。后游五台。之京师。浮汴抵长芦。谒祖照禅师。一语契投。命为侍者。踰年分座。宣和三年。照称疾退院。四年秋。经制陈公璋请师继席。衲子憧憧。堂盈千七百众。建炎末。自仪真游四明之补怛洛迦山。又之丹丘天峰。受闽中象骨请。绍兴初。　勑住育王。从温之龙翔。禅其律居。移径山及崇先新寺。　上堂曰。我於先师一堂下。伎俩俱尽。觅个开口处不可得。如今还有恁么快活不彻底汉么。若无。衔铁负鞍。各自着便。　上堂。盐决定咸。醋决定酸。大家知有这滋味。因甚么却唤作割茅刈草底人。还知他家未稳处么。不行尊贵路。争踏上头关。　上堂。久默斯要。不务速说。释迦老子待要款曲卖弄。争奈未出母胎已被人觑破。且道觑破个甚么。瞒雪峰不得。　上堂。上孤峰顶。过独木桥。蓦直恁么行。犹是时人脚高脚低处。若见得彻。不出户。身徧十方。未入门。常在屋里。其或未然。趂凉般取一转柴。　上堂。天晓浓霜白。依然境未分。出门无所辨。华鸟寂无闻。正恁么时。作么生是虚不堕位。要须击起冰河焰。莫使凝然冻不回。　上堂。道得第一句。不被拄杖子瞒。识得拄杖子。犹是途路中事。作么生是到地头一句。　上堂。处处觅不得。只有一处不觅自得。且道是那个一处。良久。曰。贼身已露。　上堂。口边白醭去。始得入门。通身红烂去。方知有门里事。更须知有不出门底。复曰。唤甚么作门。僧问。三世诸佛向火焰里转大法轮。还端的也无。师大笑曰。我却疑着。云。和尚为甚么却疑着。曰。野华香满路。幽鸟不知春。　问。不落风彩。还许转身也无。曰。石人行处不同功。云。向上事作么生。曰。妙在一沤前。岂容千圣眼。僧礼拜。师曰。即恐不恁么。　问。不求诸圣。不重己灵时如何。曰。古镜台前荒草秀。云。便恁么去时如何。曰。金乌衔片玉。二十一年九月壬子。　慈宁皇太后幸寺。　命开堂。垂箔听法。　赐金襕．银帛等。月末示疾。十月旦。　太后遣中使宣医候问。从容而别。即加趺而逝。龛留七日。　太后降香锡金以侑斋祭。塔全身于院西挑华坞。寿六十四。腊四十五。二十三年秋。　谥曰悟空。塔名净照。

　　庆元府天童宏智正觉禅师

　　隰之隰川人。族李氏。母梦五台一僧解环与。环其右臂。乃孕。遂斋戒。及生。师右臂特起若环状。七岁。日诵千言。祖寂。父宗道久参佛陀逊禅师。逊尝指师谓其父曰。此子道韵胜甚。非尘埃中人。苟出家。必为法器。十一得度於净明本宗。十四具戒。逾三年。渡河之洛。坐夏少室。秋至香山。谒枯木成禅师。染指法味。即造丹霞。霞问。如何是空劫已前自己。云。井底虾蟆吞却月。三更不借夜明帘。曰。未在。更道。师拟议。霞打一拂子曰。又道不借。师於言下释然。作礼。霞曰。何不道取一句。云。某今日失钱遭罪。霞曰。未暇打得你。且去(时年二十三)。霞领大洪。师掌笺记。宣和三年。命首众。得法者已数人。四年。过圆通时。真歇初住长芦。遣僧邀至。众出迎。见其衣舄穿弊。且易之。真歇俾侍者易以新履。师却曰。吾为鞋来耶。众闻心服。恳求说法。居第一座。六年。出住泗之普照。次补太平．圆通．能仁及长芦．天童。而天童屋庐湫隘。师至。创辟一新。衲子争集万指余。　上堂曰。黄合帘垂。难传家信。紫罗帐合。暗撒真珠。正恁么时。视听有所不到。言诠有所不及。如何通得个消息去。梦回夜色依稀晓。笑指家风烂熳春。　上堂。心不能缘。口不能议。直须退步荷担。切忌当头触讳。风月寒清古渡头。夜船拨转瑠璃地。　上堂。空劫有真宗。声前问己躬。赤穷新活计。清白旧家风。的的三乘外。寥寥一印中。却来行异类。万派自朝东。　上堂。句里明宗则易。宗中辨白则难。良久。曰。还会么。冻鸡未报家林晓。隐隐行人过雪山。　上堂。今日是释迦老子降诞之辰。长芦不解说禅。与诸人尽个样子。只如在摩耶胎时作么生。以拂子画此[○@●]相曰。只如以清净水浴金色身时又作么生。复画此[○@水]相曰。只如周行七步。目顾四方。指天指地。成道说法。神通变化。智慧辩才。四十九年。三百余会。说青道黄。指东画西。入般涅盘时又作么生。乃尽此[○@十]相。复曰。若是具眼衲僧。必也相许。其或未然。一一历过始得。　僧问。如何是向去底人。曰。白云投壑尽。青嶂倚空高。云。如何是却来底人。曰。满头白发离岩谷。半夜穿云入市廛。云。如何是不来去底人。曰。石女唤回三界梦。木人坐断六门机。　问。一丝不着时如何。曰。合同船子并头行。云。其中事作么生。曰。快刀快斧斫不入。　问。布袋头开时如何。曰。一任填沟塞壑。　问。清虚之理。毕竟无身时如何。曰。文彩未痕初。消息难传际。云。一步密移千圣外。通身放下劫壶空。曰。诞生就父时。合体无遗照。云。理既如是。事又作么生。曰。历历才回通化事。十方机应又何妨。云。恁么则尘尘皆现本来身去也。曰。透一切色。超一切心。云。如理如事又作么生。曰。路逢死蛇莫打杀。无底篮子盛将归。云。入市能长啸。归家着短衫。曰。木人岭上歌。石女溪边舞。师住持以来。受无贪而施无厌。岁艰食。竭己有及赡众之余。赖全活者数万。日常过午不食。绍兴丁丑九月。谒郡僚及檀度。次谒越师赵公令。詪与之别。十月七日还山。翌日辰巳间。沐浴更衣。端坐告众。顾侍僧索笔作书遗育王大慧禅师。请主后事。仍书偈曰。梦幻空华。六十七年。白鸟烟没。秋水天连。掷笔而逝。龛留七日。颜貌如生。爪发渐长。奉全躯塔于东谷。僧腊五十有三。其生前所遗发齿设利缀之如珠。或发贯其中。至今以诚心求者必得。戊寅春。　谥宏智。塔妙光。

　　随州大洪慧照庆预禅师

　　上堂曰。进一步。践他国王水草。退一步。踏他祖父田园。不进不退。正在死水中。还有出身之路也无。萧骚晚籁松钗短。游漾春风柳线长。　上堂。举。船子嘱夹山云。直须藏身处无踪迹。无踪迹处莫藏身。吾在药山三十年。只明此事。今时人为甚么却造次。丹山无彩凤。宝殿不留冠。有时憨。有时痴。非我途中争得知。

　　处州治平湡禅师

　　上堂曰。优游实际妙明家。转步移身指落霞。无限白云犹不见。夜乘明月出芦华。

　　焦山枯木法成禅师法嗣
　　太平州吉祥法宣禅师

　　上堂曰。离四句。绝百非。德山棒犹钝。临济喝还迟。七佛已前消息子。相逢何待更扬眉。诸仁者。若作无事商量。正落阐提群队。若作佛法领解。又是特地新条。而今直须拨开向上一窍。坐断千圣舌头。运出自己家珍。始有衲僧巴鼻。傥不如是。满口嚼冰霜。逢人向谁说。　僧问。如何是祖师西来意。曰。久旱无甘雨。田中稻穗枯。云。意旨如何。曰。今年米价贵。容易莫嫌粗。

　　台州天封子归禅师

　　上堂。以拄杖卓一下。召大众曰。八万四千法门。八字打开了也。见得么。金凤夜栖无影树。峰峦才露海云遮。　上堂。天封一语。时时直与。莫挂胸襟。切须记取。

　　台州护国守昌禅师

　　上堂。拈拄杖卓曰。三十六旬之开始。七十二候之起元。万拜迎和气之时。东帝布生成之令。直得天垂瑞彩。地雍贞祥。微微细雨洗寒空。淡淡春光笼野色。可谓应时纳佑。庆无不宜。尽大地人皆添一岁。敢问诸人。且道那一人年多少。良久。曰。千岁老儿颜似玉。万年童子鬓如丝。

　　邓州丹霞普月禅师

　　初住汝州宝应。次迁丹霞。　上堂曰。威音已前。谁当辨的。然灯而后。孰是知音。直饶那畔承当。未免打作两橛。纵向这边行履。也应未得十全。良由杜口毗耶。已是天机漏泄。任使掩室摩竭。终须缝罅离披。休云体露真常。直是纯清绝点。说甚皮肤脱落。自然独运孤明。虽然似此新鲜。未称衲僧意气。直得五眼齐开。三元洞启。从此竿头丝线自然不犯波澜。须明转位回机。方解入廛垂手。所以道。任使板齿生毛。莫教眼睛顾着。认着则空花缭乱。言之则语路参差。既然如是。敢问诸人。不犯锋釯一句又且如何道得。良久。曰。半夜乌龟眼豁开。万象晓来都一色。

　　东京妙慧尼净智大师

　　慧光。宣和三年春。　勑住妙慧。　上堂。举赵州勘婆话。乃曰。赵州舌头连天。老婆眉光覆地。分明勘破归来。无限平人瞌瞎。

　　石门元易禅师法嗣
　　吉州青原齐禅师

　　长乐人。族陈氏。年二十八。辞父兄。从云盖智禅师出家。执事首座寮。座一日秉拂罢。师前曰。某窃闻首座所说。莫晓其义。伏望慈悲指示。座谆谆诱之。使究无着说这个法。踰两日。有省。以偈呈曰。说法无如这个亲。十方剎海一微尘。若能於此明真理。大地何曾见一人。座骇然。因语智得度。徧扣诸方。后至石门。深蒙器可。出住青原仅十二年。示寂日。说偈遗众曰。昨夜三更过急滩。滩头云雾黑漫漫。一条拄杖为知己。击碎十关与万关。

　　绍兴府天衣法聪禅师

　　上堂曰。幽室寒灯不假挑。虚空明月彻云霄。要知日用常无间。烈焰光中发异苗。装普贤大士。开光明次。师登梯。乘笔顾大众曰。道得即为下笔。众无对。师召侍者曰。与老僧牢扶梯子。遂点之。

　　遂宁府香山尼佛通大师(遗其名)

　　因诵莲经有省。往见石门。乃曰。成都吃不得也。遂宁吃不得也。门拈拄杖打出。通忽悟曰。荣者自荣。谢者自谢。秋露春风。好不着便。门拂袖归方丈。尼亦不顾而出。由此道俗景从。得法者众。

　　净因自觉禅师法嗣
　　东京华严真懿慧兰禅师

　　上堂曰。达磨大士九年面壁。未开口已前。不妨令人疑着。却被神光座主一觑。脚手忙乱。便道。吾本来兹土。传法救迷情。一华开五叶。结果自然成。当时若有个汉。脑后有照破古今底眼目。手中有截断虚空底钳锤。才见道。便与蓦胸搊住。一华五叶且拈放一边。作么生是你传底法。待伊开口。便与掀倒禅床。直饶达磨全机。也倒退三千里。免见千古之下。负累儿孙。慧严今日。岂可徒然。非唯重整颓纲。且要为诸人雪屈。遂拈拄杖横按。召大众曰。达磨大师向甚么去也。掷拄杖。下座。　中秋雨下。上堂。家家启户待婵娟。岂谓风云翳碧天。以手打一圆相。曰。赖得个中消息在。团团不动照三千。　上堂。拈拄杖曰。灵山会上。唤作拈华。少室峰前。名为得髓。从上古德只可傍观。末代宗师尽皆拱手。华严今日不可逐浪随波。拟向万仞峰前点出普天春色。会么。髑髅无喜识。枯木有龙吟。

　　天宁禧誧禅师法嗣
　　西京熊耳慈禅师

　　上堂曰。般若无知。应缘而照。山僧今日撒屎撒尿。这边放。那边屙。东山西岭笑呵呵。幸然一片清凉地。刚被熊峰染污他。染污他。莫瞅瞅。泥牛木马尽呵叱。过犯弥天且莫论。再得清明又何日。还会么。来年更有新条在。恼乱春风卒未休。

　　宝峰阐提惟照禅师法嗣
　　江州圆通青谷真际德止禅师

　　金紫徐公闽中之季子也。世居历阳。师双瞳绀碧。神光射人。十岁未知书。多喜睡。其父目为懜然子。暨成童。强记过人。学文有奇语。弱冠梦异僧授四句偈。已而有以南安岩主像遗之者。即傍所载聪明偈。自是持念不忘。后五年。随金紫将漕西洛。一夕忽大悟。连作数偈。一曰。不因言句不因人。不因物色不因声。夜半吹灯方就枕。忽然这里已天明。时阐提主招提寺。已与往来。一日诣寺。提望见。拊掌笑曰。曹洞之宗。赖子振矣。师啸歌自若。众莫测之。乃力求出家。父弗许。欲以官授之。曰。某方将脱世网。不着三界。岂复刺头於利名中耶。请移授从兄珏。遂祝发受具。未数载。名振京师。宣和三年春。徽宗皇帝特　赐号真际。俾居圆通。　上堂曰。山僧二十年前。两目双盲。了无所睹。唯是闻人说道。青天之上有大日轮。照三千大千世界。无有不徧之处。筹策万端。终不能见。二十年后。眼光渐开。又值天色连阴。浓云乱涌。四方观察。上下推穷。见云行时。便於行处作计较。见云住时。便於住处立个窠臼。正如是问。忽遇着个多知汉问道。莫是要见日轮么。何不向高山顶上去。山僧却征他道。那里是高山顶上。他道。红尘不到处是。诸仁者。好个端的消息。还会么。长连床上佛陀耶。　上堂。昨夜黄面瞿昙将三千大千世界来。一口吞尽。如人饮汤水。踪迹不留。应时消散。当尔时。诸大菩萨．声闻罗汉及与一切众生。尽皆不觉不知。唯有文殊．普贤瞥然觑见。虽然得见。渺渺茫茫。恰似向大洋海里头出头没相似。诸人且道是甚么消息。若也检点得破。许他顶门上具一双眼。绍兴乙亥夏某月五日。有异谶。次日泊然示寂。阇维。烟气所及。悉成设利。塔司空山。又分窆迭石原。寿五十六。腊三十二。其偈颂流行者。几数百篇。

　　台州真如道会禅师

　　上堂曰。空劫中事。自肯承当。日用全彰。有何渗漏。正好归家稳坐。任他雪覆青山。不留元字挂怀。谁顾波翻水面。且道正不立玄。偏不附物一句如何举似。机丝不挂梭头事。文彩纵横意自殊。

　　兴国军智通大死翁景深禅师

　　台之仙居人。族王氏。自幼不群。年十八。依广度院德芝披削。始谒净慈象禅师。一日。曰。思而知。虑而解。皆鬼家活计。兴不自遏。闻宝峰名尊当世。往求入室。峰曰。直须断起灭念。向空劫已前扫除玄路。不涉正偏。尽却今时。全身放下。放尽还放。方有自由分。师闻。顿领厥旨。峰击鼓告众曰。深得阐提大死之道。后学宜依之。因号大死翁。建炎改元。开法智通。　上堂曰。来不入门。去不出户。来去无痕。如何提唱。直得古路苔封。羚羊绝迹。苍梧月锁。丹凤不栖。所以道。藏身处没踪迹。没踪迹处莫藏身。若能如是。去住无依。了无向背。还委悉么。而今分散如云鹤。你我相忘触处玄。　上堂。火里灵苗秀。无根徧界生。诸人如体悉。千里共途行。若也未然。放出连天荆棘。直教大地峥嵘。　僧问。如何是大死翁道。曰。不落正偏圆。云。如何是大死翁德。曰。深山藏不得。独露有乖疎。　问。如何是正中偏。曰。黑面老婆披白练。云。如何是偏中正。曰。白头翁子着皂衫。云。如何是正中来。曰。屎里翻筋斗。云。如何是兼中至。曰。雪刃笼身不自复。云。如何是兼中到。曰。昆仑夜里行。云。向上还有事也无。曰。捉得乌龟唤作鳖。云。乞师再垂方便。曰。入山逢虎卧。出谷鬼来牵。云。何得干戈相待。曰。三两线。一斤麻。绍兴初。归住宝藏岩。以事民其服。至壬申二月示微恙。乃曰。世缘尽矣。三月十三。留兄滋家写遗书。别道旧邻里。为众小参。仍说偈曰。不用剃头。何须澡浴。一堆红焰。千足万足。虽然如是。且道向上还有事也无。遂敛目而逝。世寿六十有三。坐夏四十有五。

　　衡州华药智朋禅师

　　四明人。族黄氏。未冠为僧。依宝峰有年。无省。因为众持钵。峰自题其像曰。雨洗淡红桃萼嫩。风摇浅碧柳丝轻。白云影里怪石露。流水光中古木清。噫。你是何人。师即礼辞。持以还浙。至南徐焦山展挂次。枯木成禅师见之。叹曰。今日方知此老亲见先师来。师闻即契悟(有本小异)。遂曰。元来恁么地。成曰。汝作么生会。师曰。春生夏长。秋收冬藏。成曰。直须保任。师应喏。绍兴初。出住华药。次迁清凉。　上堂曰。海风吹梦。岭猿啼月。敢问诸人。是何时节。恁么会得。无影树下任遨游。其或未然。三条椽下。直须打彻。后退居四明之瑞岩。建康帅再以清凉挽之。明守亦勉其行。师不从。作偈送使者曰。相烦专使入烟霞。灰冷无汤不点茶。寄语甬东贤太守。难教枯木再生华。未几。终於端岩。

　　衢州乌巨痴憨如懿禅师

　　上堂曰。至道休存佛祖言。更须放下莫论禅。未彰文彩全提妙。暗里虚明彻底圆。

　　大洪智禅师法嗣
　　绍兴府天章枢禅师

　　上堂。召大众曰。春将至。岁已暮。思量古往今来。只是个般调度。凝眸昔日家风。下足旧将岐路。劝君休莫莽卤。眨上眉毛须荐取。东村王老笑呵呵。此道今人弃如土。

　　大洪净严守遂禅师法嗣
　　随州大洪庆显禅师

　　僧问。须菩提岩中宴坐。帝释雨华。和尚新据洪峰。有何祥瑞。曰。铁牛耕破扶桑国。迸出金乌照海门。云。未审是何宗旨。曰。熨斗煎茶铫不同。

　　嘉泰普灯录卷第九
　　音释

　　　誧音普　嵊音盛　釜音父　躞苏恊切　蹀徒箧切　沔音缅　憧音冲　侑禹救切　隰音习　湫在九切　詪音艮　懜武亘切　甬音乏音勇耳札
　　嘉泰普灯录卷第十

　　　　平江府报恩光孝禅寺(臣)僧　(正受)　编

　　南岳第十四世(临济十世黄龙三世)
　　泐潭应乾禅师法嗣
　　楚州胜因咸静禅师

　　郡之山阳人。族高氏。甫冠。落发受具。游讲肆。慨然曰。义学岂吾事哉。乃去。谒名宿。晚契悟於泐潭。望重江湖。凡三董名剎。住胜因日。尝临池为堂以燕息。名曰戏鱼。故丛林雅以称焉。　上堂曰。游徧天下。当知寸步不曾移。历尽门庭。家家灶底少烟不得。所以肩筇帩履。乘兴而行。掣钩沉丝。任性而住。不为故乡田地好。因缘熟处便为家。今日信手拈来。从前几曾计较。不离旧时科段。一回举着一回新。明眼底。瞥地便回。未悟者。识取面目。且道如何是本来面目。良久。曰。前台华发后台见。上界钟声下界闻。以拂子击禅床。下座。　上堂。气候欲流金。炎威将铄石。扇子摇明月。云片耸奇峰。蚕成茧而麦渐收。笋抽簪而梅已熟。熏风习习。逝水滔滔。鹊噪森松。莺啼修竹。观音势至。文殊普贤。有愿必从。无剎不现。正当今日人天会上。还有得见底么。如无。听取崇宁老。从头说向公。　上堂。匣中宝剑。袖里金锤。时节既彰。莫辞拈出。击开关锁。斩断葛藤。令他跳出生死门。蓦过荆棘路。人人似生师子。个个如活大虫。休教着布过他州。直待还乡衣昼锦。　上堂。举。世尊在摩竭陀国为众说法。是时将欲白夏。乃谓阿难曰。诸大弟子。人天四众。我常说法。不生敬仰。我今入因沙臼室中。坐夏九旬。忽有人来问法之时。汝代为我说。一切法不生。一切法不灭。言讫。掩室而坐。师召众曰。释迦老子初成佛道之时。大都事不获已。才方成个保社。便生退倦之心。胜因当时若见。将钉钉却室门。教伊一生无出身之路。免得后代儿孙递相仿敩。不见道。若不传法度众生。是不名为报恩者。击拂子。下座。后晦处涟漪之天宁。云微疾。书偈曰。弄罢影戏。七十一载。更问如何。回来别赛。置笔。俨然而逝。茶毗。收设利灵骨。建塔奉藏。腊五十二。

　　潭州龙牙宗密禅师

　　豫章人。虎丘隆禅师游方。尚及亲见。　上堂曰。休把庭华类此身。庭华落后更逢春。此身一往知何处。三界茫茫愁杀人。

　　福州雪峰有需禅师

　　兴化甫田洪氏子。　上堂曰。山僧寻常不欲泼水向诸人耳里。撒砂向诸人眼里。何故。水若入耳。终坏耳根。砂若入眼。必为眼翳。若是皮下有血汉。闻恁么道。便好瞥地去。若能如是。三世诸佛觅他踪迹不得。十圣三贤阶级他不得。一大藏教说他不着。为甚么如此。只为他圣凡情尽。数量管他不得。於衲僧分上早不着便了也。那堪向老胡口头盛将涕唾。向口中咂啖。如人患疟吃盐梅相似。虽则一期引发津液。岂知他日抵债去在。

　　福州东禅祖鉴从密禅师

　　汀州人也。　上堂曰。开口不是禅。合口不是道。踏步拟进前。全身落荒草。

　　庆元府天童普文禅师

　　郡之万龄人。族毕氏。幼颖悟。未冠得度。往南屏听台教。因为檀越修忏摩。有问曰。公之所忏罪。为自忏耶。为他忏耶。若自忏罪。罪性何来。若忏他罪。他罪非汝。乌能忏之。师不能对。遂改服游方。造泐潭。足才踵门。潭即呵之。拟问。即曳杖逐之。一日。忽呼师至丈室曰。我有古人公案要与你商量。师拟进语。潭遂喝。师豁然领悟。乃大笑。潭下绳床执师手曰。汝会佛法耶。师便喝。复托开。潭大笑。於是名闻四驰。学者宗仰。后归桑梓。留天童。掩关却扫者八年。寺偶虚席。群僚命师开法。恐其遁。预遣吏候于道。故不得辞。受请日。　上堂曰。咄哉黄面老。佛法付王臣。林下无情客。官差逼杀人。莫有知心底。为我免得么。若无。不免将错就错。便下座。师凡见僧来。必叱曰。楖栗未担时。为汝说了也。且道说个甚么。招手洗钵。拈扇张弓。赵州栢树子。灵云见桃华。且掷放一边。山僧无恁么闲唇吻与汝打葛藤。何不休歇去。拈拄杖逐之。宣和六年三月二十。沐浴升堂。说偈遗众。脱然示寂。偈曰。宝杖敲空触处春。个中消息特弥纶。昨宵风动寒岩冷。惊起泥牛耕白云。寿七十七。腊五十八。

　　江州圆通圆机道旻禅师

　　世称古佛。兴化仙游人。族蔡氏。母梦吞摩尼宝珠有孕。生五岁。足不履。口不言。母抱游西明寺。见佛像。遽履地合爪。称南无佛。仍作礼。人大异之。及宦学大梁。依景德寺德祥出家。熙宁二年。以试经得度。徧往参激皆染指。亲沩山喆禅师最久。晚慕泐潭。往谒。潭见。默器之。师陈历参所得。不蒙印可。潭举世尊拈华。迦叶微笑语以问。复不契。后侍潭行次。潭以拄杖架肩。长嘘曰。会么。师拟对。潭便打。有顷。复拈草示之曰。是甚么。亦拟对。潭遂喝。於是顿明大法。作拈华势曰。这回瞒旻上座不得也。潭挽曰。更道。更道。师曰。南山起云。北山下雨。即礼拜。潭首肯。建中靖国出住灌溪。三年谢去。未几。居圆通。以符道济禅师之记。学者向臻。　朝廷闻其道。会宰臣复为之请。　锡以命服与圆机号。　上堂曰。诸佛出世。无法与人。只是抽钉拔楔。除痴断惑。学道之士不可自谩。若有一疑如芥子许。是汝真善知识。喝一喝。曰。是甚么。切莫刺脑入胶盆。　上堂。拈拄杖示众曰。看看。这个变作执金刚神。被金甲。持叉当门而立。佛来魔来。天来人来。被喝云。道得也叉下死。道不得也叉下死。直得释迦绝耳。弥勒攒眉。自余依草附木。无主孤魂。孰敢正眼觑着。咄。饶他气宇如王。也是冬行夏令。　上堂。把定乾坤。照破髑髅即且从。你如何道得云龙亨会句。良久。曰。袖头打领。腋下剜襟。　福严专使至。僧问。如何是把得住底句。曰。巍巍石耳峰。云。如何是把不住底句。曰。渺渺[仁-二+(亡/大)]溪水。云。去则不去时如何。曰。三峰指天。云。去则便去时如何。曰。一驴两觜。云。恁么则小出大遇也。曰。舌拄上腭。　问。如何是佛。曰。狗衔赦书。云。如何是祖师西来意。曰。黄鹤楼前鹦鹉洲。政和二年。建窣堵波于西峰之麓。庵其傍。明年十月九日。乞　旨以嫡子守慧继席。　朝廷从之。退藏西庵。缁白愈敬。四年十月九日粥罢。忽集众。书偈已。趺坐垂诫二百余言。其略曰。至道虚寂。逈脱根尘。光境俱忘。灵机绝待。真常任运。宁属去来。应用无方。不存格则。牢关敲磕。电激难通。直须铁眼顿开。可以死生无间。自兹诀别。可葬全身。三百年后。当兴佛事。临行一着。不落见知。折半破三。好好荐取。随声拊膝一下。端然而逝。世寿六十有八。僧腊五十。门人如其诫。奉全身入窣堵波。有聚师平日所遗须发者火之。收设利甚富。郡守上其事。　谥妙空之塔。

　　庆元府二灵知和庵主

　　苏台玉峰人。族张氏。儿时尝习坐垂堂。堂倾。父母意其必死。师瞑目自若。因使出家。年满得度。趋谒泐潭。潭见。乃问。作甚么。师拟对。潭便打。复喝曰。你唤甚么作禅。师蓦领旨。即曰。禅无后无先。波澄大海。月印青天。又问。如何是道。曰。道。红尘浩浩。不用安排。本无欠少。潭深然之。次谒衡岳辩禅师。辩尤器重。元符间。抵四明。遂留中峰。有僧来礼拜。师曰。近离甚处。云。天童。曰。太白峰高多少。僧以手斫额作望势。师曰。犹有这个在。云。却请庵主道。师却作斫额势。僧拟议。便打。师刚毅志高。少偕天童交禅师问道。盟曰。他日吾二人宜踞孤峰绝顶。目视霄汉。为世外之人。不可作今时籍名官府。屈节下气於俗子者。交爽盟。交至。师竟不出。正言陈公辟书堂为庵。延师咨参。居三十年。殊无长物。唯二虎侍其右。一日。威於人。以偈遣之。宣和七年四月十二。趺坐终于此山。陈公尝状师行实及示寂异迹甚详。仍塑其像。二虎侍之。至今存焉。

　　投子广鉴行瑛禅师法嗣
　　绍兴府慈氏瑞仙禅师

　　郡之余姚人。年二十去家。以试经披削。习毗尼。因睹戒性如虚空。持者为迷倒。师谓。戒者。束身之法也。何自缚乎。遂探台教。又阅诸法不自生。亦不从他生。不共不无因。是故说无生。疑曰。又不自他。不共不无因生。毕竟从何而生。即省曰。因缘所生。空假三观。抑扬性海。心佛众生。名异体同。十境十乘。转识成智。不思议境。智照方明。非言诠所及。弃谒承天英．天童交．白牛乡．保宁玑．佛鉴懃．龙门远．死心新．三祖宗．洞山微。皆有机语。始至投子。鉴问。乡里甚处。云。两浙东越。曰。东越事作么生。云。秦望峰高。鉴湖水阔。曰。秦望峰与你自己。是同是别。云。西天梵语。此土唐言。曰。此犹是丛林祗对。毕竟是同是别。师便喝。鉴便打。师曰。恩大难酬。便礼拜。后归里。开法慈氏。　上堂曰。吾心似秋月。碧潭清皎洁。无物堪比伦。教我如何说。堪嗟古人心。难与今人说。语与时人同。意与时人别。语同人尽知。意别少人别。今人不会古人意。今日教我如何说。直饶会得寒山意。秋月碧潭犹未彻。如何得彻去。此夜一轮明皎洁。纵目观瞻不是月。是个甚么。咄。　上堂。举德山托钵话。乃曰。棚头鼓未鸣。部乐未抹抢。竿木逞伎俩。着忙出定场。懡[怡-台+罗]便回去。一段最光扬。室中尝问僧。三个橐驰两只脚。日行万里趂不着。而今收在玉泉山。不许时人乱斟酌。诸人向甚么处与仙上座相见。

　　潭州大沩海评禅师

　　上堂曰。灯笼上作舞。露柱里藏身。森沙神恶发。昆仑奴生嗔。喝一喝。曰。一句合头语。万劫堕迷津。

　　象田梵乡禅师法嗣
　　庆元府雪窦持禅师

　　郡之卢氏子。壮弃俗为僧。徧造禅关。晚谒象田。始悟心要。　上堂曰。休将碧落中秋节。来并曹溪无相月。冷淡非关玉兔光。虚明直透银蟾冗。圆不圆。缺不缺。一道灵光无间歇。照人何处不分明。直下承当眼添屑。本无生。亦无灭。只有休心最亲切。采石江头弄影时。谪仙到此空颠蹶。咄。　上堂。悟心容易息心难。息得心源到处闲。斗转星移天欲晓。白云依旧覆青山。　僧问。中秋不见月时如何。曰。更待夜深看。云。忽若黑云未散。又且如何。曰。争怪得老僧。

　　绍兴府石佛益禅师

　　上堂曰。一叶落。天下秋。一尘起。大地收。一法透。万法周。且道透那一法。遂喝曰。切忌错认驴鞍桥作阿爷下颔。便下座。

　　黄龙死心悟禅师法嗣
　　吉州禾山超宗慧方禅师

　　临江人。族龚氏。少依禅居寺。十七试经得度。历参名宿。后契机於死心。执侍十有四年。以大法托之。心去世。师迹晦而价愈崇。宣和中。开法隆庆。次补禾山。　上堂。举拂子曰。看看。只这个。在临济则照用齐行。在云门则理事俱备。在曹洞则偏正叶通。在沩山则暗机圆合。在法眼则何止唯心。然五家宗派。门庭施设则不无。直饶辨得倜傥分明去。犹是光影边事。若要抵敌生死。则霄壤有隔。且超越生死一句又作么生道。良久。曰。洎合错下注脚。　上堂。死心先师每举只履西归话以问衲子。而实难明诸方。或谓之隐显。或谓不可有两个。或谓唯此一事实。若也恁么。殊未识祖师意旨。诸人要见么。浊中清。清中浊。勿谓麒麟生只角。西行东向路不差。大用头头如啐啄。莫。莫。玄要灵机休卜度。

　　临安府崇觉空禅师

　　姑孰人也。　上堂曰。十方无壁落。四面亦无门。净裸裸。赤洒洒。没可把。遂举拂子曰。灌溪老汉向十字街头逞风流。卖惺惺。道我解穿真珠。解玉版。濄乱丝。卷个绢。淫坊酒肆。瓦合舆台。虎冗魔宫。那咤忿怒。遇文王。兴礼乐。逢桀纣。逞干戈。今日被崇觉观见。一场懡[怡-台+罗]。　上堂。崇觉门下莫有体悟三空。心明八解底衲僧么。若无。则辜负己灵。若有。唤来与崇觉提鞋挈杖。便下座。

　　潭州上封祖秀禅师

　　常德兴阳何氏子。　上堂曰。枯木岩前夜放华。铁牛依旧卧烟沙。侬家鞭影重拈出。击拂子曰。一念回心便到家。遂喝一喝。下座。

　　嘉州九顶寂惺慧泉禅师

　　成都灵泉人。族张氏。自幼业儒。尝从真觉胜禅师游。有省。即辞亲。师中江资教希则。崇宁改元。得度。学楞严。踰三祀。既极其要。南下谒玉泉勤．大洪恩．谷隐显。未能深到。闻死心受晦堂嘱付。其门庭壁立。多诟骂诸方。即往谒。踰数年。未能彻证。令亲慧宣首座。一日。与宜食餈次。偶举公．安二圣尝遗履长数尺於富室仓廪间事。及干禄射利网捕偷儿等辈祷之。皆遂其志。岂正直所用心哉。宣不答。师辩不已。宣以筋揖之。即领悟曰。今日食餈。方得其味。心闻然之。后笑谓师曰。吾老矣。欲得一孝顺子分付活计。奈汝兄弟频来反倒何。云。不弯射羿弓。何以报深德。心复笑曰。贼。贼。巾侍六载。以母老西归。初受香於广汉之龟山．成都之保福。继四董名剎。　上堂曰。若论此事。譬夫望中秋月色。十分圆满。正当满时。缺向甚么处去。洎乎十六十七。渐渐复缺。圆满之相又却向甚么处去。若云月体本无圆缺。我信是人未识其月。学道之人亦复如是。正当迷时。悟向甚么处去。及乎悟后。迷却向甚么处去。若云本无迷悟。我信是人未达其道。还委悉么。百尺竿头天欲暮。急须进步问曹溪。　上堂。昔日云门有三句。谓函盖乾坤句．截断众流句．随波逐浪句。九顶今日亦有三句。所谓饥来吃饭句．寒即向火句．困来打睡句。若以佛法而论。则九顶望云门。直立下风。若以世谛而论。则云门望九顶。直立下风。二语相违。且如何是九顶为人处。　僧问。心迷法华转。心悟转法华。未审意旨如何。曰。风暖鸟声碎。日高华影重。　问。如何是无生路。曰。五里复五里。云。向上还有事也无。曰。一步一徘徊。绍兴乙丑九月十六。沐浴净发。书偈嘱累已。复曰。丛林事例。今则为昔。赵州道底。好屈。好屈。侍僧曰。和尚五十年手段。至此当如何。师曰。明破即不中。掷笔叉手而逝。茶毗。设利五色。门人合灵骨塔于寺之西原。寿六十有七。腊四十有三。

　　嘉兴府华亭性空妙普庵主

　　汉州人。遗其氏。久依死心获证。乃抵秀水。追船子遗风。结茆青龙之野。吹铁笛以自娱。多赋咏。士夫俊衲得其言。必珍藏。建炎初。徐明叛道。经乌镇。肆杀戮。民多逃亡。师独荷策而往。贼见其伟异。疑必诡伏者。问其来。师曰。吾禅者。欲抵密印寺。贼怒欲斩之。师曰。大丈夫要头便斫取。奚以怒为。吾死必矣。愿得一饭以为送终。贼奉肉食。师如常齐。出生毕。乃曰。孰当为我文之以祭。贼笑而不答。师索笔大书曰。呜呼惟灵。劳我以生。则大块之过。役我以寿。则阴阳之失。乏我以贫。则五行不正。困我以命。则时日不吉。吁哉。至哉。赖有出尘之道。悟我之性与其妙心。则其妙心孰与为邻。上同诸佛之真化。下合凡夫之无明。纤尘不动。本自圆成。妙矣哉。妙矣哉。日月未足以为明。乾坤未足以为大。磊磊落落。无量无碍。六十余年。和光混俗。四十二腊。逍遥自在。逢人则喜。见佛不拜。笑矣乎。笑矣乎。可惜少年即风流太光彩。坦然归去付春风。体似虚空终不坏。尚享。遂举筋饫餐。贼徒大笑。食罢。复曰。劫数既遭离乱。我是快活烈汉。如今正好乘时。便请一刀两段。乃大呼。斩。斩。贼方骇异。稽首谢过。令卫而出。乌镇之庐舍免焚。实师之慧也。道俗闻之愈敬。有僧睹师见佛不拜歌。逆问曰。既见佛。为甚么不拜。师掌之曰。会么。云。不会。师又掌曰。家无二主。绍兴庚申冬。造大盆。冗而塞之。修书寄雪窦持禅师曰。吾将水葬矣。壬戌岁。持至。见其尚存。作偈嘲之曰。咄哉老性空。刚要喂鱼鳖。去不索性去。只管向人说。师阅偈笑曰。待兄来证明耳。令徧告四众。众集。师为说法要。仍说偈曰。坐脱立亡。不若水葬。一省柴烧。二免开圹。撒手便行。不妨快畅。谁是知音。船子和尚。高风难继百千年。一曲渔歌少人唱。遂盘坐盆中顺潮而下。众皆随至海滨。望欲断目。师取塞。戽水而回。众拥观。水无所入。复乘流而往。唱曰。船子当年返故乡。没踪迹处妙难量。真风徧寄知音者。铁笛横吹作散场。其笛声呜咽。顷於苍茫间。见以笛掷空而没。众号。慕图像事之。后三日。於沙上趺坐如生。道俗争往迎归。留五日。阇维。设利大如菽者莫计。二鹤徘徊空中。火尽始去。众奉设利灵骨建塔于青龙。寿七十二。腊五十三。

　　严州钟山道隆首座

　　桐庐董氏子。於钟山寺得度。自游方。所至耆衲皆推重。晚抵黄龙。死心延为座元。心顺世。遂归隐钟山。慕陈尊宿高世之风。掩关不事事。日鬻数篗自适。人无识者。手常穿一袜。凡有禅者至。提以示之曰。老僧这袜着三十年了也。有寺僧戏问云。如何是无诤三昧。师便掌。

　　扬州齐谧首座

　　本郡人也。死心称为饱参。诸儒屡以名山致之。不可。后示化於潭之谷山。异迹颇众。门人尝绘其像。请赞。为书曰。个汉灰头土面。寻常不欲露现。而今写出人前。大似虚空着箭。怨。怨。可惜人间三尺绢。

　　空室道人智通者

　　龙图范峋女也。幼聪慧。长归丞相苏颂之孙悌。未几。厌世相。还家求祝发。父难之。遂清修。因看法界观。顿有省。连作二偈见意。一曰。浩浩尘中体一如。纵横交互印毗卢。全波是水波非水。全水成波水自殊。次曰。物我元无异。森罗镜像同。明明超主伴。了了彻真宗。一体含多法。交参帝网中。重重无尽处。动静悉圆通。后父母俱亡。兄涓领分宁尉。通偕行。闻死心名重。往谒之。心见知其所得。便问。常啼菩萨卖却心肝。教谁学般若。曰。你若无心我也休。又问。一雨所滋。根苗有异。无阴阳地上生个甚么。曰。一华五叶。后问。十二时中向甚么处安身立命。曰。和尚惜取眉毛好。心打曰。这妇女乱作次第。通礼拜。心然之。於是道声籍甚。后为尼。名永久。挂锡姑苏之西竺。缁白日夕师问。得其道者颇众。俄不疾。书偈跌坐而终。有明心录行於世。佛果禅师为之序。灵源．佛眼皆有偈赞之。

　　黄龙灵源惟清禅师法嗣
　　舒州真乘灵峰慧古禅师

　　郡之宿松人。族项氏。早年试经得度。首谒灵源。源令看踈山造塔话。倐然领契。源难之无爽。由是知名。出住真乘。迁光孝．净光二剎。上堂。送诸路化主次。乃曰。梵语比丘。此云乞士。何谓乞士。上从诸佛乞法。以资慧命。下从檀越乞食。以资色身。乞食资色身也。则千门万户贵贱随缘。折我幔之幢。益他人之善。乞法资慧命也。则三椽位坐。寂照凝神。内忘智照之勤。外息大患之本。倐然与群有永分。混尔与太虚同体。更有一人。亦不大智上来。亦不大悲下化。当堂不正坐。不赴两头机。在凡凡莫能测。在圣圣莫能知。十方收不得。三世莫能该。且道唤渠作甚么即得。龙向洞中衔雨出。蝶从华里采香归。　上堂。瞻仰尊颜巾子峰。寂然不动证圆通。善财别后无消息。落日楼台一笛风。绍兴丙辰八月十九示寂。塔于黄岩之方山。

　　潭州上封佛心才禅师

　　七闽长溪人。族姚氏。幼得度受具。游方至大中。依海印隆禅师。有老宿居几右。阅华严金师子章。师旁视。至一毛头师子。百亿毛头一时现。因疑之。会海印为参徒请益罢。掷拄杖曰。了即毛端吞巨海。始知沙界一微尘。师猛省。通夕不寐。迨晓语老宿。宿曰。吾不如汝。然可谒东林总。必了于大事。师至东林。总已归寂。乃依死心。久之。往参灵源於黄龙。留三年。源每以向上事激之。无所凑泊。偶读古洞山录。豁如也。作偈曰。彻。彻。大海乾枯。虚空迸裂。四方八面绝遮拦。万像森罗齐漏泄。后分座真乘。应上封之命。迁道林。退归闽中。居大乘．乾元．灵石．鼓山。　上堂曰。达磨未来。怀藏至宝。顶鬓有珠。达磨既来。卞和刖足。杨朱途穷。来与未来。何处得这个消息。还知么。拟议之间。知君罔措。　上堂。一法有形该动植。百川湍激竞朝宗。昭琴不鼓云天淡。想像毗耶老病翁。维摩病则上封病。上封病则拄杖子病。拄杖子病则森罗万像病。森罗万像病则凡之与圣病。诸人还觉病本起处么。若也觉去。情与无情同一体。处处皆同真法界。其或未然。甜瓜彻蒂甜。苦瓠连根苦。绍兴间。说偈遗众。泊然示寂。

　　隆兴府黄龙通照德逢禅师

　　郡之靖安人。族胡氏。师生有庞眉。年十七。从上蓝晋禅师下发。往依灵源。即明深旨。宣和初。江守徐公任道。请居天宁。三年。迁黄龙。六年。诏住京师天宁。　皇叔祖仲恭表　赐命服．师名。　上堂。举夹山境话。师曰。法眼徒有此语。殊不知夹山老汉被这僧轻轻拶着。直得脚前脚后。设使不作境话会。未免犹在半途。　僧问。人天普集。龙象交参。学人上来。请师说法。曰。枯木无横枝。鸟来难措足。

　　潭州法轮应端禅师

　　南昌人。族徐氏。少依化度善月圆颅登具。谒真净文禅师。机不谐。至云居。会灵源分座。为众激昂。师扣其旨。然以妙入诸经自负。源尝痛札之。师乃援马祖．百丈机语及华严宗旨为表。源笑曰。马祖．百丈固错矣。而华严宗旨与个事喜没交涉。师愤然欲他往。因请辞。及揭帘。忽大悟。汗流浃背。源见。乃曰。是子识好恶矣。马祖．百丈．文殊．普贤。几被汝带累。由此誉望四驰。名士夫争挽应世。皆不就。政和末。大师张公司成以百丈坚命开法。师不得已。始从。　上堂。举大随劫火洞然话。遂曰。六合倾翻劈面来。暂披麻缕混尘埃。因风吹火浑闲事。引得游人不肯回。坏不壤。随不随。徒将闻见强针锥。太湖三万六千顷。月在波心说向谁。　僧问。如何是宾中宾。曰。芒鞋竹杖走红尘。云。如何是宾中主。曰。十字街头逢上祖。云。如何是主中宾。曰。御马金鞭混四民。云。如何是主中主。曰。金门谁敢抬眸觑。云。宾主已蒙师指示。向上宗乘又若何。曰。昨夜霜风刮地寒。老猿岭上啼残月。

　　东京天宁长灵守卓禅师

　　泉南人。族庄氏。冠游京师。於天清寺试经得度。至三衢谒南禅雅禅师。次依东吴定慧式禅师。通华严奥妙。闻灵源开法太平。道鸣四方。即往造。值夜参。适中其病。遂猛省。投诚入室。源锻以差别机智。且戒其缄默。余十年。辞谒佛鉴。命分座。舒守孙公杰以甘露请开法。后徙天宁。　上堂曰。三千剑客。独许庄周。为甚么跳不出。良医之门多病人。因甚么不消一札。已透关者。更请辨看。　上堂。譬如眼根不自见。眼性自平等。无平等者。便恁么去。无孔铁锤。聊且安置。直得入林不动草。入水不动波。也是一期方便。若也篱内竹抽篱外笋。涧东华发涧西红。更待勘过了打。　僧问。丹霞烧木佛。院主为甚么眉须堕落。曰。猫儿会上树。云。早知如是。终不如是。曰。惜取眉毛。　问。如何是衲衣下事。曰。天旱为民愁。　问。佛未出世时如何。曰。绝毫绝厘。云。出世后如何。曰。填沟塞壑。云。出与未出相去几何。曰。人平不语。水平不流。宣和五年十二月二十七。奄然示寂。阇维日。　皇帝遣中使　赐香。持金盘求设利。爇香罢。盘中铿然。视之。五色者数颗大如豆。使者驰还。　上见大悦。而京城传为盛事。

　　信州博山无隐子经禅师

　　岁旦上堂曰。和气生枯蘖。寒云散远郊。木人占吉兆。夜半露龟爻。诸禅德。龟爻露处。文彩已彰。便见一年十二月。月月如然。一日十二时。时时相似。到这里。直似黄金之黄。白玉之白。自从[跳-兆+广]大劫来。未尝异色。还见么。其或未然。且徇张三通节序。从教李四鬓苍浪。

　　隆兴府百丈以栖禅师

　　兴化人也。　上堂曰。摩腾入汉。达磨来梁。途辙既成。后代儿孙开眼迷路。若是个惺惺底。终不向空里采华。波中捉月。谩劳心力。毕竟何为。山僧今日已是平地起骨堆。诸人行时。各自着精彩看。

　　邵州光孝昙清禅师

　　上堂曰。杀父杀母。佛前忏悔。杀佛杀祖。不消忏悔。为甚不消忏悔。且得冤家解脱。

　　温州光孝德周禅师

　　信之上饶人。族璩氏。於景德尊圣院染削。问道有年。后至灵源。闻举少林面壁。顿悟。述二偈以呈。源许之。自尔名流江浙。　上堂曰。举体露堂堂。十方无挂碍。千圣不能传。万灵咸顶戴。拟欲共商量。开口百杂碎。只如未开口已前作么生。咄。　上堂。回互不回互。觑见没可睹。透出祖师关。踏断人天路。阿呵呵。悟不悟。落华流水知何处。绍兴甲戌九月十三。集众说偈而逝。

　　黄龙草堂善清禅师法嗣
　　隆兴府黄龙上堂道震禅师

　　金陵人。族赵氏。少依觉印英禅师为童子。英移居泗之普照。适淑妃择度童行。师得圆具。久之。辞谒丹霞淳禅师。一日。与论洞上宗旨。师呈偈曰。白云深覆古寒岩。异草灵华彩凤衔。夜半天明日当午。骑牛背面着靴衫。淳器之。师自以为碍。弃依草堂。一见契合。日取藏经读之。一夕。闻晚参鼓。步出经堂。举头见月。遂大悟。亟趋方丈。堂望见。即为印可。初住曹山。次迁广寿．黄龙。　上堂曰。举个古人因缘问阇棃。阇棃不得作古会。若作古会。失却当面眼。举个即今因缘问阇棃。阇棃不得作今会。若作今会。障却阇棃本来眼。假饶不失不障。非古非今。犹是药病相治止啼之说。只如透脱一句。阇棃还道得也无。若道不得。直待罗汉峰深谈实相即向汝道。　上堂。眼见色时耳便聋。耳闻声处眼无功。朝来不耐灵禽报。树上杨梅似火红。　上堂。雷声震地。室内不闻。天鼓游光。揽不盈手。灵利汉直下便了。何须撞入胶盆。若更问龟毛有几茎。兔角长多少。直饶你一镢镢断云山。我亦不向汝道。　上堂。黑汉卖炭。不识秤上星。狂子疑头。将谓头在镜。忽然省悟。非邪非正。山河大地。久成正觉。释迦老子。未有佛性。　上堂。少林冷坐。门人各说异端。大似众盲摸象。神光礼三拜。依位而立。达磨云。汝得吾髓。这黑面婆罗门。脚跟也未点地在。　上堂。石人问枯椿。何时汝发华。枯椿怒石人。何得口吧吧。石人呵呵笑。枯椿吐异葩。红霞辉玉象。白玉碾金沙。借问通玄士。何人不到家。

　　台州万年雪巢法一禅师

　　大师襄阳郡王李公遵勉之玄孙也。世居开封祥符县。母梦一老僧至而产。师年十七。试上庠。从祖仕淮南。欲官之。不就。将弃家。事长芦慈觉[(厂-一)*臣*责]禅师。翁弗许。母曰。此必宿世沙门。愿勿夺其志。未几。慈觉没。大观改元。礼灵岩通照愿禅师祝发登具。依愿十年。迷闷不能入。圆悟禅师住蒋山。见曰。此法器也。悟奉　诏徙京师天宁。师侍行。靖康末。自天宁至踈山。一语之及。大法顿明。绍兴七年。泉守宝文刘公彦修请居延福。后四迁巨剎。　上堂曰。衲僧正法眼。照破铁围山。四方并八面。尖角更团圞。双椎轰法鼓。一击透玄关。乾坤收不得。留与后人看。既是乾坤收不得。后人作么生看。要会么。门庭开处无施设。松桧风生助寂寥。　上堂。拈拄杖曰。拄杖子有时作出水蛟龙。万里云烟不断。有时作踞地师子。百年妖怪潜踪。有时心法两忘。照体独立。有时照用同时。主宾互用。以拄杖画曰。延福门下总用不着。且道延福寻常用个甚么。卓拄杖。喝一喝。下座。　上堂。仰面不见天。低头不见地。古剑髑髅前。大海波涛沸。二十八年春。退席长芦。归天台万年之观音院。才浃日。忽示微疾。嘱门人具龛钉内。至三月四日。书偈曰。今年七十五。归作庵中主。珍重观世音。泥蛇吞石虎。入龛趺坐。别众曰。吾不能听诸方来此寐语。即自扃钥。有顷。主事令匠者启龛。扪之。肉犹未冷。八日塔於观音院之后。腊五十二。

　　福州雪峰东山慧空禅师

　　本郡人。族陈氏。十四圆顶。即游方。徧谒诸老。晚契悟於草堂。绍兴癸酉。开法雪峰。受请日。　上堂曰。俊快底。点着便行。痴钝底。推挽不动。便行。则人人欢喜。不动。则个个生嫌。山僧而今转此痴钝为俊快去也。弹指一下。曰。从前推挽不出而今出。从前有院不肯住而今住。从前嫌佛不做而今做。从前嫌法不肯说而今说。出不出。住不住即且置。敢问诸人。做底是甚么佛。空王佛耶。然灯佛耶。释迦佛耶。弥勒佛耶。说底又是甚么法。根本法耶。无生法耶。世间法耶。出世间法耶。众中莫有道得底么。若道得。山僧出世事毕。如或未然。逢人不得错举。喝一喝。下座。　上堂。举。云门示众云。只这个带累杀人。师曰。云门寻常气宇如王。作恁么说话。大似贫恨一身多。山僧即不然。只这个快活杀人。何故。大雨方归屋里坐。业风吹又绕山行。然虽如是。也是乞儿见小利。且不伤物义一句作么生道。　上堂。一拳拳倒黄鹤楼。一趯趯翻鹦鹉洲。有意气时添意气。不风流处也风流。俊哉。俊哉。快活。快活。一似十七八岁状元相似。谁管你天。谁管你地。心王不妄动。六国一时通。罢拈三尺剑。休弄一张弓。自在。自在。快活。快活。恰似七八十老人作宰相相似。风以时。雨以时。五谷植。万民安。竖起拄杖曰。大众。这两个并山僧拄杖子。共作得一个。衲僧到雪峰门下。但知随例餐锤子。也得三文买草鞋。喝一喝。卓拄杖。下座。　僧问。和尚未见草堂时如何。曰。江南有。云。见后如何。曰。江北无。戊寅三月十三。示寂於东庵。寿六十三。腊四十八。

　　庆元府育王野堂普崇禅师

　　本郡人也。　示众。举。巴陵和尚道。不是风动。不是幡动。不是风幡。又向甚么处着。有人为祖师出气。出来与巴陵相见。雪窦和尚道。风动幡动。既是风幡。又向甚么处着。有人为巴陵出气。出来与雪窦相见。师曰。非风非幡无处着。是风是幡无着处。辽天俊鹘悉迷踪。踞地金毛还失措。阿呵呵。悟不悟。令人转忆谢三郎。一丝独钩寒江雨。

　　青原惟信禅师法嗣
　　潭州梁山欢禅师

　　僧问。大众云臻。请师开示。曰。天静不知云去处。地寒留得雪多时。云。学人未晓玄言。乞师再垂方便。曰。一重山后一重人。

　　成都府正法希明禅师

　　汉之绵竹人。弱冠从马溪广禅师下发登具。南游至夹山。依晓纯禅师。咨参有省。弃谒芙蓉楷．梁山欢。欢指见青原。师抵青原。一日。原入室。举拳以示。师契悟。原拊而印之。踰年归隐故居。郡守以延祚补处。次迁彭之曲尺。　解制上堂曰。林叶纷纷落。乾坤报早秋。分明西祖意。何用更驰求。若恁么会得。始信佛祖之道。本自平夷。大解脱门。元无关钥。弥纶宇宙。偪塞虚空。量不可穷。智莫能测。若也未明此旨。不达其源。任是百劫熏功。千生炼行。徒自疲苦。了无交涉。若深明此旨。洞达其源。乃知动静施为。经行坐卧。头头合道。念念朝宗。祖不云乎。迷生寂乱。悟无好恶。得失是非。一时放却。如是则谁迷谁悟。谁是谁非。自是诸人独生异见。观大观小。执有执无。己灵独耀。不肯承当。心月孤圆。自生违背。何异家中舍父。衣内忘珠。致使菩提路上。荆棘成林。解脱空中。迷云蔽日。山僧今日幸值众僧自恣。化主还山。诸上善人得得光访。不可缄默。随分葛藤。曲为今时。少开方便。也须是诸人着眼。各自谛观。若更拟议寻思。白云万里。遂拈拄杖曰。於斯明得。灵山一会。俨在目前。其或未然。更待来晨分付。
　　祖庵主者。不知何许人也。见青原之后。缚屋衡岳间。余三十年。人无知者。偶遣兴作偈曰。小锅煮菜上蒸饭。菜熟饭香人已饥。一补饥疮了无事。明朝依样画猫儿。由是衲子披榛扣之。无尽居士张公力挽其开法。不从。竟终于此山。

　　昭觉绍觉纯白禅师法嗣
　　成都府信相正觉宗显禅师

　　潼川飞乌人。族王氏。少为进士。有声。尝昼掬溪水为戏。至夜思之。遂见水冷然盈室。欲汲之不可。而尘境自空。曰。吾世网裂矣。往依昭觉得度。具满分戒。后随众咨参。觉一日问师。高高峰顶立。深深海底行。汝作么生会。师於言下顿悟曰。钉杀脚跟也。觉拈起拂子云。这个又作么生。师一笑而出。服勤七祀。南游至京师。历淮淅。晚见五祖演和尚於海会。出问。未知关棙子。难过赵州桥。赵州桥即不问。如何是关棙子。祖曰。汝且在门外立。师进步一踏而退。祖曰。许多时茶饭。元来也有人知滋味。明日入室。祖云。你便是昨日问话底僧否。我固知你见处。只是未过得白云关在。师珍重便出。时圆悟为侍者。师以白云关意扣之。悟云。你但直下会取。师笑曰。我不是不会。只是未谙。待见这老汉。共伊理会一上。明日。祖往舒城。师与悟继往。适会於兴化。祖问师。记得曾在那里相见来。师曰。全火祗候。祖顾悟曰。这汉饶舌。自是机缘相契。游庐阜回。师以高高峰顶立。深深海底行向所得之语告之。祖曰。吾尝以此事诘先师。先师云。我曾问远和尚。远云。猫有歃血之功。虎有起尸之德。非素达本源。不能到也。师给侍之久。祖锺爱之。后辞西归。为小参。复以颂送云。离乡四十余年。一时忘却蜀语。禅人回到成都。切须记取鲁语。时觉尚无恙。师再侍之。名声蔼着。遂出住长松。迁保福．信相。　上堂。举。仰山问中邑。如何是佛性义。曰。我与你说个譬喻。汝便会也。譬如一室。有其六窗。中有一个猕猴。外有人唤云狌狌。猕猴即应。如是六窗俱唤俱应。仰乃礼拜。却云。适来蒙和尚指示。某有个疑处。曰。你有甚么疑。云。只如猕猴睡时又作么生。邑下禅床把住曰狌狌。我与你相见。师曰。诸人要见二老么。我也与你说个譬喻。中邑大似个金师。仰山将一块金来。使金师酬价。金师亦尽价相酬。临成交易。卖金底更与贴秤。金师虽然暗喜。心中未免偷疑。何故。若非细作。定是贼赃。便下座。　僧问。三世诸佛．六代祖师。总出这圈缋不得。如何是这圈缋。曰。井栏唇。

　　大沩祖瑃禅师法嗣
　　眉州中岩慧日云能禅师

　　本郡人。族吕氏。年二十二。於村落一富室为校书。偶游山寺。见禅册。阅之似有得。即裂冠圆具。一钵游方。首参宝胜澄甫禅师。所趣颇异。至荆湖谒永安喜．真如喆．德山绘。造诣益高。迨抵大沩。沩问。上座桑梓何处。曰。西川。云。我闻西川有普贤菩萨示现。是否。师曰。今日得瞻慈相。云。白象何在。曰。爪牙已具。云。还会转身么。师提坐具绕禅床一匝。沩云。不是这个道理。师趋出。一日。沩为众入室。问僧。黄巢过后。还有人收得剑么。僧竖起拳。沩云。菜刀子。僧云。争奈受用不尽。沩喝出。次问师。黄巢过后。还有人收得剑么。师亦竖起拳。沩云。也只是菜刀子。师曰。杀得人即休。遂近前拦胸筑之。沩云。三十年弄马骑。今日被驴子扑。后还蜀。庵於旧址。应四众之请。出住报恩等剎。厌於世务。结茆赖姥。曰。慧目竟终老焉。师道望显着。行解相应。又以慈忍接人。为士大夫．耆衲宗仰。　上堂曰。龙济道。万法是心光。诸缘唯性晓。木无迷悟人。只要今日了。师曰。既无迷悟。了个甚么。咄。　上堂。举。雪峰一日普请般柴。中路见一僧。遂掷下一块柴云。一大藏教只说这个。后来真如喆道。一大藏教不说这个。据此二尊宿说话。是同是别。山僧即不然。竖起拂子曰。提起。则如是我闻。放下。则信受奉行。　室中问崇真毡头。如何是你空劫已前父母。真领悟云。和尚且低声。遂献投机颂云。万年仓里曾饥馑。大海中住尽长渴。当初寻时寻不见。如今避时避不得。师为印可。一日。与黄提刑奕碁次。黄问。数局之中。无一局同。千着万着则故是。如何是那一着。师提起碁子示之。黄伫思。师曰。不见道。从前十九路。迷杀几多人。师住持三十余载。凡说法。不许录其语。临终书偈。趺坐而化。阇维时。暴风忽起。烟所至处。皆雨设利。道俗斸其地。皆得之。心舌不坏。塔于慧目。

　　怀安军云顶宝觉宗印禅师

　　上堂曰。古者道。识得凳子。周匝有余。又道。识得凳子。天地悬殊。山僧总不恁么。识得凳子。是甚么闲家具。　一日。普说罢。师曰。诸子未要散去。更听一颂。乃曰。四十九年。一场热閧。八十七春。老汉独弄。谁少谁多。一般作梦。归去来兮。梅梢雪重。言讫下座。扶策行数步。屹然而化。

　　兜率真寂从悦禅师法嗣
　　抚州疎山了常禅师

　　上堂曰。等闲放去。佛手掩不住。特地收来。大地绝纤埃。向君道。莫疑猜。处处头头见善财。槌下分明如得旨。无限劳生眼自开。　僧问。如何是疎山为人底句。曰。怀中玉尺未轻掷。袖里金锤劈面来。

　　隆兴府兜率慧照禅师

　　南安郭氏子。　上堂曰。龙安山下。道路纵横。兜率宫中。楼阁重迭。虽非天上。不是人分。到者心安。全忘诸念。善行者不移双足。善入者不动双扉。自能笑傲烟萝。谁管坐消岁月。既然如是。且道向上还有事也无。良久。曰。莫教推落岩前石。打破下方遮日云。　开堂日。僧问。如何是第一义谛。曰。槌下分付。云。第二义门又作么生。曰。千家帘幕春光在。几处园林秀色新。

　　法云佛照果禅师法嗣
　　筠州洞山辩禅师

　　上堂曰。不是心。不是佛。不是物。钻天鹞子辽天鹘。不度火。不度水。不度炉。离弦箭发没回途。直饶会得十分去。笑倒西来碧眼胡。

　　东京慧海仪禅师

　　上堂曰。无相如来示现身。破魔兵众绝纤尘。七星斜映风生处。四海还归旧主人。诸仁者。大迦叶灵山会上见佛拈华。投机微笑。须菩提闻佛说法。深解义趣。涕泪悲泣。且道笑者是。笑者是。不见道。万派横流总向东。超然八面自玲珑。万人胆破沙场上。一箭双雕落碧空。　上堂。举。沩山坐次。仰山问。和尚百年后。有人问先师法道。如何祗对。沩曰。一粥一饭。仰曰。前面有人不肯。又作么生。沩曰。作家师僧。仰便礼拜。沩曰。逢人不得错举。师曰。自古及今。多少人下语道。严而不威。恭而无礼。横按拄杖。竖起拳头。若只恁么。却如何知得他父子相契处。山僧今日也要诸人共知。莫分彼我。彼我无殊。困鱼止泺。病鸟栖芦。逡巡不进泥中履。争得先生一卷书。

　　西蜀变法师者

　　遗其氏里。幼为苾刍。通大小乘。佛照谢事。居景德。师适至。问照曰。禅家言多不根。何也。照曰。汝习何经论。曰。诸经粗知。颇通百法。照曰。只如昨日雨。今日晴。是甚么法中收。师懜然。照举痒和子击曰。莫道禅家所言不根好。师愤曰。昨日雨。今日晴。毕竟是甚么法收中。照曰。第二十四时分不相应法中收。师恍寤。即礼谢。后归蜀。居讲会。以直道示徒。不泥名相。而众多引去。遂说偈罢讲。曰。众卖华兮独卖松。青青颜色不如红。算来终不与时合。归去来兮翠霭中。由是隐居二十年。道俗追慕。青命演法。笑答偈曰。遁迹隐高峰。高峰又不容。不如归锦里。依旧卖青松。众列拜悔过。两川讲者争依之。

　　泐潭湛堂文准禅师法嗣
　　隆兴府云岩典牛天游禅师

　　成都人。族郑氏。世为鸿儒。尝两与贡籍。不第。慨然慕丹霞。祝发受具。浮峡而下。谒名宿於诸席。后至泐潭。潭方自吴中回首众。一日。普说众集。潭曰。诸人苦苦就准上座觅佛法。遂拊膝曰。会么。雪上加霜。又拊膝曰。若也不会。岂不见乾峰示众云。举一不得举二。放过一着。落在第二。师闻。脱然颖悟。潭对众为印可。於是道声四播。去游淮浙。未几。旋豫章。庐於泐潭之前障。目曰典牛庵。出住云盖。徙云岩。　上堂。卓拄杖曰。久雨不晴。札。金乌飞在钟楼角。又卓一下。曰。犹在壳。得卓曰。一任衲僧名邈。　上堂。马祖一喝。百丈蹉过。临济小厮儿。向粪扫堆头拾得一双破草鞋。胡喝乱喝。师震声喝曰。唤作胡喝乱喝得么。　上堂。象骨辊球能已尽。玄沙斫牌伎亦穷。还知么。火星入袴口。事出急家门。　上堂。三百五百。铜头铁额。木笛横吹。谁来接拍。时有僧出。师曰。也是贼过后张弓。

　　潭州三角智尧禅师

　　上堂曰。捏土定千钧。秤头不立蝇。个中些子事。走杀岭南能。还有荐得底么。直饶荐得。也第二月。

　　文殊宣能禅师法嗣
　　常德府德山琼禅师

　　受请日。　上堂曰。作家捞笼不肯住。呼唤不回头。为甚么从东过西。自代曰。后五日看。

　　慧日文雅禅师法嗣
　　隆兴府九仙祖鉴法清禅师

　　严陵人也。　上堂曰。万柳千华暖日开。一华端有一如来。妙谈不二虚空藏。动着微言徧九垓。笑咍咍。且道笑个甚么。笑觉苑脚跟不点地。　上堂。自古至今。丛林道。丹霞烧木佛。院主眉须堕落。大众会么。万仞崖头曾借路。百千禅侣尽生疑。只因满眼多巇崄。不识天然却问谁。参。　上堂。举。睦州示众云。汝等诸人未得个入头处。须得个入头处。既得个入头处。不得忘却。老僧明明向汝道。尚自不会。何况盖覆将来。师曰。睦州恁么道。意在甚么处。其或未然。觉苑下筒注脚。张僧见王伴。王伴叫张僧。昨夜放牛处。岭上及前村。溪西水不饮。溪东草不吞。教觉苑如何即得。会么。不免与么去。遂以两手按空。下座。　僧问。如何是夺人不夺境。曰。惺惺寂寂。云。如何是夺境不夺人。曰。寂寂惺惺。云。如何是人境两俱夺。曰。惺惺惺惺。云。如何是人境俱不夺。曰。寂寂寂寂。云。学人今日买铁得金去也。曰。甚么处得这话头来。　师度夏池之天宁。以伽梨覆顶而坐。侍郎曾公开问曰。上座仙乡甚处。曰。严州。云。与此间是同是别。师拽伽梨下地。揖曰。官人曾到严州否。曾罔措。师曰。待官人到严州时。却向官人道。

　　平江府觉海法因庵主

　　郡之嵎山人。族朱氏。年二十四。被缁服进具。游方至东林。谒慧日。日举灵云悟道机语问之。拟对。日曰。不是。不是。豁有所契。占偈曰。岩上桃华开。华从何处来。灵云才一见。回首舞三台。日曰。子所见虽已入微。然更着鞭。当明大法。师承教。居庐阜三十年。不与世接。丛林尊之。建炎中。盗起江左。顺流东归。邑人结庵命居。缁白继踵问道。尝谓众曰。汝等饱持定力。无忧晨炊而事于求也。晚年放浪自若。称五松散人。

　　龙牙梵言禅师法嗣
　　筠州洞山择言禅师

　　僧问。如何是十身调御。投子下禅床立。未审意旨如何。曰。脚跟下七穿八穴。

　　道林一禅师法嗣
　　潭州大沩大圆智禅师

　　四明人也。　上堂。举。南泉道。三世诸佛不知有。狸奴白牯却知有。师曰。三世诸沸既不知有。狸奴白牯又何曾梦见。灼然须知向上有知有底人始得。且作么生是知有底人。吃官酒。卧官街。当处死。当处埋。沙场无限英灵汉。堆山积岳露尸骸。

　　嘉泰普灯录卷第十
　　音释

　　　瑛音英　周音周　瑃音椿　泐音勒　瞥匹蔑切　衣於既切　漪於宜切　茧古典切　咂音匝　闻音问　喆音哲　楔音屑　绝租悦切　攒祖九切　腭逆各切　麓音鹿　懡亡果切　蹶音厥　覆敷救切　啐音卒　濄音戈　挈诘结切　餈音慈　羿妍计切　磊鲁猥切　饫依据切　戛讫黠切　菽式竹切　篗越缚切　绘音会　峋音荀　翛音叔　髻音计　刖五刮切　厖莫江切　浃即协切　劈匹力切　刮古脱切　锻都玩切　蘖牙葛切　椿朱江切　吧音巴　庠音祥　愿音愿　轰呼宏切　狌音生　歃音霎　与音预　缋胡对切　凳丁邓切　閧胡贡切　泺音力　懜莫孔切　痒余两切　巇虚宜切
　　嘉泰普灯录卷第十一

　　　　平江府报恩光孝禅寺(臣)僧　(正受)　编

　　南岳第十四世(临济十世杨岐三世)
　　五祖法演禅师法嗣
　　舒州太平佛鉴惠懃禅师

　　郡之怀宁人。族汪氏。丱岁。师广教圆深。试所习得度。每以唯此一事实。余二则非真味之。有省。乃徧参名宿。往来五祖之门有年。恚祖不为印据。与圆悟相继而往。及悟在金山染疾。因悔过。归白云。方大彻证。师忽至。意欲他迈。悟勉令挂锡。且曰。某与兄相别始月余。比旧相见时如何。师曰。我所疑者此也。遂参堂。一日。闻祖举僧问赵州。如何是和尚家风。曰。老僧耳聋。高声问将来。僧高声再问。州曰。你问我家风。我却识你家风了也。即大豁所疑。曰。乞和尚指示极则。祖曰。森罗及万象。一法之所印。师展拜。令主翰墨。与圆悟语次。悟举东寺问仰山索珠话。至无言可对。无理可伸处。曰。既云收得。逮索此珠。却云无言可对。无理可伸。是如何。师曰。东寺当时索一颗。仰山当下倾出一栲栳。悟曰。兄向时安有此语耶。相笑不已。明年。谒太平清禅师。命为第一座。会清之黄龙。以师继之。法道大播。政和初。　诏住东都智海。五年。乞归。得　旨居蒋山。枢密邓公子常奏　赐徽号．椹服。　开堂日。上首白槌罢。师曰。南瞻部洲．北郁单越．西瞿耶尼．东弗于逮。於此观得。可谓妙圆超悟。只在如今。其或未然。遂指问话僧曰。且看这僧败阙(问答已)。乃曰。问话且止。何必纷纭。不见道。穷诸玄辨。若一毫置於太虚。竭世枢机。似一滴投於巨壑。况祖师心印。诸佛本源。千圣悟由。群生性命。非中非外。不灭不生。在圣在凡。无增无减。弥纶天地。混茫太虚而不知其大。鼓燮阴阳。陶铸万物而不宰其功。浩浩然。不可以语言造。昭昭然。不可以寂默通。语言求之。翻成诤论。寂默求之。堕於断灭。到此唯圣与圣乃能共知。以何为证。岂不闻我　大宋仁宗皇帝有修心偈曰。初祖安禅在少林。不传经教但传心。后人若悟真如理。密印由来妙理深。敢问诸人。如何是真如之性。如何是密印妙理。假使目连骛子无碍辨才。到此也须亡锋结舌。唯有山僧今日幸逢快便。为国开堂。得路便行。岂畏旁观笑怪。举拂子曰。看看。岂不是诸人真如之性。竖两指曰。岂不是诸人密印妙理。於斯荐得。同报　国恩。其或未然。别容理论(叙谢已)。复举二祖安心话。遂曰。觅心不得乃安心。悟了争如未悟深。万丈寒潭秋月白。一声云外老猿吟。积尘成岳。削铁成针。少室山前无异路。游人来往自崎嵚。　上堂。至道无难。唯嫌拣择。桃华红。李华白。谁道融融只一色。燕子语。黄鹂鸣。谁道关关只一声。不透祖师关棙子。空认山河作眼睛。　上堂。日日日西沉。日日日东上。若欲学菩提。掷下拄杖曰。但看此榜样。　上堂。铁非至宝。铸太阿而价直万金。心是尘缘。悟真空而顿超十地。所以道。无边剎境。自佗不隔於毫端。十世古今。始终不离於当念。移南作北。一任纵横。坐断十方一句作么生道。龙袖拂开全体现。象王行处绝狐踪。　五祖周祥。上堂。去年今日时。红炉片雪飞。今日去年时。曹娥读夜碑。末后一句子。佛眼莫能窥。白莲峰顶上。红日绕须弥。鸟啄珊瑚树。鲸吞丽水犀。太平家业在。千古袭杨岐。　上堂。横拄杖曰。先照后用。竖起曰。先用后照。倒转曰。照用同时。卓一下。曰。照用不同时。汝等诸人被拄杖一口吞尽了也。自是你不觉。若向这里道得转身句。免见一场气闷。其或未然。老僧今日失利。　上堂。金乌急。玉兔速。急急流光七月十。无穷游子不归家。纵归只在门前立。门前立。把手牵伊不肯入。万里看看寸草无。残华落地无人拾。无人拾。一回雨过一回湿。　上堂。举。僧问乾峰。十方薄伽梵。一路涅盘门。未审路头在甚么处。峰以拄杖一画。云。在这里。云门云。扇子[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。此二老宿。一人向陆地行船。一人向针锋走马。同时同日到长安。其中一个最尖要。　上堂。八月二十五。有宾兼有主。辊出雪峰球。打动禾山鼓。天帝释摇头。大梵王作舞。不透上林关。未敢轻相许。空生不解此家风。惹得岩前华似雨。　上堂。举。世尊有密语。迦叶不覆藏。乃曰。你寻常说黄道黑。评品古今。岂不是密语。你寻常折旋俯仰。拈匙把筯。祗揖万福。是覆藏不覆藏。忽然瞥地去。也不可知。要会么。世尊有密语。冬到寒食一百五。迦叶不覆藏。水泄不通已露赃。灵利衲僧如会得。一重雪上一重霜。　僧问。如何是祖师西来意。曰。吃醋知酸。吃盐知咸。云。弓折箭尽时如何。曰。一场懡[怡-台+罗]。　问。不与万法为侣有是甚么人。曰。拶破露拄。云。归乡无路时如何。曰。王程有限。云。前三三。后三三。又作么生。曰。六六三十六。　问。承闻和尚亲见五祖。是否。曰。紩牛啮碎黄金草。云。恁么则亲见五祖也。曰。我与你有甚冤雠。云。只如达磨见武帝。意旨如何。曰。胡言易辨。汉语难明。云。为甚凄凄暗渡江。曰。因风借便。　问。如何是主中宾。曰。进前退后愁杀人。云。如何是宾中主。曰。真实之言成妄语。云。如何是宾中宾。曰。夫子游行厄在陈。云。如何是主中主。曰。终日同行非伴侣。云。宾主已蒙师指示。向上宗乘事若何。曰。大斧斫了手摩挲。　问。即心即佛即不问。非心非佛事如何。曰。昨日有人问。老僧不对。云。未审与即心即佛相去多少。曰。近则千里万里。远则不隔丝毫。云。忽被学人截断两头。归家稳坐。又作么生。曰。你家在甚么处。云。大千沙界内。一个自由身。曰。未到家在。更道。云。学人到这里。直得东西不辨。南北不分去也。曰。未为分外。　室中以木骰子六只。面面皆书幺字。僧才入。掷曰。会么。僧拟不拟。即打出。七年九月八日。上堂。示众曰。祖师心印。状似铁牛之机。去即印住。住即印破。直饶不去不住。亦未是衲僧行履处。且作么生是衲僧行履处。待十月前后。奉为诸人注破。至后月八日。沐浴更衣端坐。手写数书别故旧。停笔而化。火后。门弟子奉灵骨设利塔于本山。

　　东京天宁佛果克勤禅师

　　彭之崇宁人。族骆氏。世宗儒。师犀颅月面。骨相不凡。幼日记千言。偶游妙寂寺。见佛书。三复怅然。如获旧物。曰。子殆过去沙门也。即去家。依自省祝发。从文照通讲说。又从敏行授楞严。俄得病。濒死。叹曰。诸佛涅盘正路。不在文句中。吾欲以声求色见。宜其无以死也。遂弃去。至真觉胜禅师之席。胜方创臂出血。指示师曰。此曹溪一滴也。师矍然。良久。曰。道固如是乎。即徒步出蜀。首谒玉泉皓。次依金銮信．大沩喆．黄龙心．东林总。佥指为法器。而晦堂称他日临济一派属子矣。最后见白云。尽其机用。祖皆不诺。且诃曰。汝欲了生死大事。何以意气得耶。师不顾。趋出。抵吴中。已而复还。祖迎笑曰。吾望子久矣。即命入侍。司会部使有解印还蜀。诣祖作礼。问佛法大意。祖曰。不见小艳诗云。频呼小玉元无事。只要檀郎认得声。使者惘然。师旁侍。窃聆。忽大悟。立告祖曰。今日去却膺中物。丧尽目前机。祖曰。佛祖大事。非小根劣器所能造诣。吾助汝喜。师述偈曰。金鸭香囊锦绣帏。笙歌丛里醉扶归。少年一段风流事。只许佳人独自知。由此所至。众推为上首。崇宁中。还里省亲。四众迓拜。成都帅翰林郭公知章请开法六祖。更昭觉。再出蜀。次荆南。会无尽居士张公商英以师礼留居碧岩。复徙道林。枢密邓公子常奏　赐紫服．师名。政和中。　诏住金陵蒋山。学者无地以容。名振京师。勑补天宁万寿。　上召见。褒宠甚渥。建炎初。又迁金山。适　驾幸维扬入对。　赐圆悟禅师。改云居。久之。复领昭觉。　上堂曰。通身是眼见不及。通身是耳闻不彻。通身是口说不着。通身是心鉴不出。直饶尽大地明得。无丝毫透漏。犹在半途。据令全提。且道如何展演。域中日月纵横拄。一亘晴空万古春。　上堂。山头鼓浪。井底扬尘。眼听似震雷霆。耳观如张锦绣。三百六十骨节。一一现无边妙身。八万四千毛端。头头彰宝王剎海。不是神通妙用。亦非法尔如然。苟能千眼顿开。直是十方坐断。且超然独脱一句作么生道。试玉须经火。求珠不离泥。　上堂。本来无形段。那复有唇觜。特咸广称扬。替他说道理。且道他是阿谁。　上堂。十五日已前。千牛拽不回。十五日已后。俊鹘趂不及。正当十五日。天平地平。同明同暗。大千沙界不出当处。可以含吐十虚。进一步。超越不可说香水海。退一步。坐断千里万里白云。不进不退。莫道阇梨。老僧也无开口处。举拂子曰。正当恁么时如何。有时拈在千峰上。划断秋云不放高。　上堂。十方同聚会。本来身不昧。个个学无为。顶上用钳锤。此是选佛场。深广莫能量。心空及第归。利剑不如锥。庞居士舌拄梵天。口包四海。有时将一茎草作丈六金身。有时将丈六金身作一茎草。甚是奇特。然虽如此。要且不曾动着向上关。且如何是向上关。铸印筑高坛。　上堂。有句无句。超宗越格。如藤倚树。银山铁壁。及至树倒藤枯。多少人失却鼻孔。直饶取拾得来。已是千里万里。只如未有恁么消息时如何。还透得么。风暖鸟声碎。日高华影重。　上堂。举步越东胜身。退身入西瞿耶。回首望北郁单。捏拳触南阎浮。净地里看。是个没量大人。正眼观来。犹是麻滓麴末。须知四维上下。无边香水海。不可说浮幢王剎。捏为微尘。一一尘中现无边身。说无量法。犹只是顺机教。看窟竉着楔。而况提向上钳锤。用作家炉鞴。便是徧界德山。有棒无下手处。徧界临济。有喝无启口处。徧界金色头陀。有定力无容身处。正当恁么时。蓦然有个承当担荷得。趣向得。行履得。且道向甚么处着渠。山僧有个着处。待说。又恐成露布。拟不说。又却辜负当机。说与不说。一时拈却。最后一句。放开话会去也。青松下。明窗内。玉殿珠楼未为对。衲帔蒙头万事休。此时山僧都不会。委悉么。天台华顶秀。南岳石桥高。　上堂。第一句荐得。祖师乞命。第二句荐得。人天瞻落。第三句荐得。虎口横身。不是循途守辙。亦非革辙移途。透得。则六臂三头。未透。亦人间天上。且三句外一句作么生道。生涯只在丝轮上。明月扁舟泛五湖。　僧问。云门道须弥山。意旨如何。曰。推不向前。约不退后。云。未审还有过也无。曰。坐却舌头。　问。法不孤起。仗境方生。提坐具云。这个是境。那个是法。曰。却被阇梨夺却枪。　问。古人道。楖栗横担不顾人。直入千峰万峰去。未审阿那里是他住处。曰。螣蛇缠足。露布绕身。云。朝看云片片。暮听水潺潺。曰。却须截断始得。云。此回不是梦。真个到庐山。曰。高着眼。　问。不历化城。便登宝所时如何。曰。满眼本非色。满耳本非声。云。亲到宝山空手回时又作么生。曰。入荒田不拣。　问。勿谓无心。云。是道无心。犹隔一重关。如何是一重关。曰。十重也有。云。如何是关中主。曰。放过一着。云。作何面自。师便喝。　问。猿抱子归青嶂后。鸟衔华落碧岩前。此是和尚旧时安身立命处。如何是道林境。曰。寺门高开洞庭野。殿脚插入赤沙湖。云。如何是境中人。曰。僧宝人人沧海珠。云。此是杜工部底。作么生是和尚底。曰。且莫乱道。云。如何是夺人不夺境。曰。山僧有眼不曾见。云。如何是夺境不夺人。曰。阇梨问得自然亲。云。如何是人境俱夺。曰。收。云。如何是人境俱不夺。曰。放。　问。玄沙不过岭。保寿不渡河。未审意旨如何。曰。直超物外。云。雪峰三度到投子。九度到洞山。又作么生。曰。别是一家春。云。恁么则春色无高下。华枝自短长。曰。一任卜度。　问。有句无句。如藤倚树。如何得透脱。曰。倚天长剑逼人寒。云。只如树倒藤枯。沩山为甚么呵呵大笑。曰。爱他底。着他底。云。忽被学人掀倒禅床。拗折拄杖。又作个甚么伎俩。曰。也是贼过后张弓。　问。无边身菩萨为甚么不见如来顶相。曰。有时恁么。有时不恁么。云。如何是和尚顶相。曰。错。僧礼拜。师曰。果然。果然。　问。明历历。露堂堂。因甚么乾坤收不得。曰。金刚手里八棱棒。云。忽然一唤便回。还当得活也无。曰。鹙子目连无奈何。云。不落照。不落用。如何商量。曰。放下云头。云。忽遇其中人时如何。曰。骑佛殿出三门。云。万象不来渠独语。教谁把手上高峰。曰。错下名言。绍兴五年八月己酉。示微恙。趺坐书偈遗众。投笔而逝。荼毗。舌齿不坏。设利五色无数。塔于昭觉之侧。寿七十有三。腊五十有四。六年三月。　谥曰真觉。塔曰寂照。

　　舒州龙门佛眼清远禅师

　　蜀之临邛人。族李氏。为人严正寡言。年十四圆具。常依毗尼。师因读法华。至是法非思量分别之所能解。持问讲者。莫能对。遂南游江淮。首参真觉胜禅师。无契。弃依太平。事祖数载。因丐於庐州。偶两足趺仆地。烦懑间。闻二人交相恶骂。谏者曰。你犹自烦恼在。师於言下有省。及归侍祖。祖见师。凡有所问。即曰。我不如你。你自会得好。或曰。我不会。我不如你。师愈疑。每咨决於元礼首座。礼一日见师欲诉意。遽引师耳绕围炉。旋行旋告之曰。你自会得好。师曰。凭公开发。乃尔相戏耶。礼曰。你他后悟去。方知今日曲折耳。后典宾海会。雨夜读传灯录。至破灶堕因缘。忽拨火大悟。作偈曰。刀刀林鸟啼。披衣终夜坐。拨火悟平生。穷神归破堕。事皎人自迷。曲淡谁能和。念之永不忘。门开少人过。圆悟闻之。问曰。青林般土话。古今无人出得。你如何会。云。也有。甚难。曰。只如他道铁轮天子寰中旨。意作么生。云。我道帝释宫中放赦书。悟喜曰。远兄便有活人句。祖亦然之。自是隐居四面大中庵。属天下一新崇宁万寿寺。舒守王公涣之命师开法。次补龙门。道望尤振。学者争集。逾十二年。　勑居和之褒禅。枢密邓公洵武奏　赐师号及紫方袍。　上堂曰。台山路上。过客全稀。破灶堂前。感恩无地。雪埋庭栢。冰锁偃溪。虽在南方火炉头。不入他家韲瓮里。看看。腊月三十日。便是孟春犹寒。你等诸人各须努力向前。切忌自生退屈。　上堂。卓拄杖曰。圆明了知。不由心念。抵死要道。堕坑落堑。毕竟如何。乃倚拄杖。下座。　上堂。泡幻同无碍。如何不了悟。眼里瞳人吹叫子。达法在其中。非今亦非古。六只骰子满盆红。大众。时人为甚么坐地看杨州。钵盂着柄新翻样。牛上骑牛笑杀人。　上堂。赵州不见南泉。山僧不识五祖。甜瓜彻蒂甜。苦瓠连根苦。　上堂。一叶落。天下春。无路寻思笑杀人。下是天。上是地。此言不入时流意。南作北。东作西。动而止。喜而悲。蛇头蝎尾一试之。猛虎口里活雀儿。是何言。归堂去。　上堂。面前过。便知是张三李四。背后过。为甚么却不见。壁这边。便见条台倚子。壁那下。为甚么分疎不得。咫尺之间尚尔。况十方世界耶。参学人若不明此。当知参学事卒未在。　上堂。苏武牧羊。辱而不屈。李陵望汉。乐矣忘归。是在外国。在本国。佛诸弟子中。有者双足越坑。有者聆筝起舞。有者身埋粪壤。有者呵骂河神。是习气。是妙用。至於擎叉打地。竖拂敲床。睦州一向闭门。鲁祖终年面壁。是为人。是不为人。信知一切凡夫。埋没宝藏。殊不丈夫。诸人何不摆拖张帆。抛江过岸。休更钉椿摇橹。何日到家。既作曹溪人。又是家里汉。还见家里事么。　僧问。劫火洞然。大千俱坏。未审这个坏不坏。曰。黑漆桶里黄金色。　问。道远乎哉。触事而真。如何是道。曰。顶上八尺五。云。此理如何。曰。方圆七八寸。　问。劫火威音前。别是一壶天。御楼前射猎。不是刈茅田。提起坐具云。这个唤作甚么。曰。正是刈茅田。僧便喝。师曰。犹作主在。　问僧。孤灯独照时如何。僧无对。代曰。露柱证明。闻开静板声。师乃曰。据款结案。宣和初。以病辞归蒋山之东堂。二年。书云前一日。饭食讫。趺坐谓其徒曰。诸方老宿临终必留偈辞世。世可辞耶。且将安往。乃合掌。怡然趋寂。门人函骨归龙门。塔于灵光台侧。寿五十四。腊四十。

　　潭州开福道宁禅师

　　歙溪汪氏子也。壮为道人。於崇果寺执浴。一日。将濯足。偶诵金刚经。至於此章句能生信心。以此为实。遂忘所知。忽垂足沸汤中。发明己见。后祝发蒋山。依雪窦老良禅师。踰二年。次参涌泉诚．子湖觉．开先暹．罗汉英．三祖宗．太平清．钟山佛惠．圆通法镜诸名宿。晚至白莲。闻五祖小参。举忠国师古佛净瓶．赵州狗子无佛性话。顿彻法源。大观中。潭帅席公震请住开福。衲子景从。　上堂曰。未离兜率。已降王宫。未出母胎。度人已毕。诸禅德。日日日从东畔出。朝朝鸡向五更啼。虽然不是桃华洞。春至桃华亦满溪。又道毗蓝园内。右胁降生。七步周行。四方目顾。天上天下。唯我独尊。大似贪观天上月。失却掌中珠。还知落处么。若知落处。方为孝子顺孙。苟或未然。不免重下注脚。良久。曰。天生伎俩能奇怪。未上输他弄一场。　上堂。徧界不曾藏。通身无影像。相逢莫讶太愚痴。旷劫至今无伎俩。无伎俩。少人知。太抵还他肌骨好。何须临镜画蛾眉。　上堂。摩竭正令。未免崎岖。少室垂慈。早伤风骨。腰囊挈锡。辜负平生。炼行灰心。递相钝置。争似春雨晴。春山青。白云三片四片。黄鸟一声两声。千眼大悲看不足。王维虽巧画难成。直饶便恁么。犹自涉途程。且不涉途程一句作么生道。人从汴州来。不得东京信。　僧问。莲华未出水时如何。曰。人天合掌。云。出水后如何。曰。不碍往来看。　问。如何是句到意不到。曰。瑞草本无根。信手拈来用。云。如何是意到句不到。云。领取钩头意。莫认定盘星。云。如何是意句俱到。曰。大悲不展手。通身是眼睛。云。如何是意句俱不到。曰。君向潇湘我向秦。政和三年十一月四日。净发沐浴。次日。斋罢小参。勉众行道。辞语诚切。期初七示寂。至日酉时。加趺而逝。十一阇维。获设利五色。归藏于塔。

　　嘉州九顶清素禅师

　　本郡人。族郭氏。於乾明寺剃染。徧扣禅扃。晚谒五祖。闻举首山答西来意语。倐然契悟。述偈曰。颠倒颠。颠倒颠。新妇骑驴阿家牵。便恁么。太无端。回头不觉布衫穿。祖见。乃问。百丈野狐话又作么生。曰。来说是非者。便是是非人。祖大悦。久之。辞归。住青溪。太守吕公来瞻大像。问曰。既是大像。因甚么肩负两楹。曰。船上无散工。至阁下睹观音像。又问。弥勒化境。观音何来。曰。家富小儿娇。守乃礼敬。勤老宿至。师问。舞剑当咽时如何。云。伏惟尚亨。师诟曰。老贼死去。你问我。勤理前语问之。师叉手揖曰。拽破。师后迁九顶。道播阆中。绍兴乙卯四月二十四日。得微疾。书偈遗众曰。木人备舟。铁人备马。丙丁童子稳稳登。喝散白云归去也。竟尔趋寂。示众机语未见。

　　彭州大随南堂元静禅师(后名道兴)

　　阆之玉山人。大儒赵公约仲之子也。十岁病甚。母祷之。感异梦。舍令出家。师成教大慈宝生院宗裔。元佑三年。通经得度。留讲聚有年。而南下首参永安恩禅师。於临济三顿棒话发明。次依诸名宿。无有当意者。闻五祖机峻。欲抑之。遂谒。祖见。乃曰。我此间不比诸方。凡於室中。不要汝进前退后。竖指擎拳。绕禅床作女人拜。提起坐具。千般伎俩。只要你一言下谛当。便是汝见处。师茫然退。参三载。一日。入室罢。祖谓曰。子所下语。已得十分。试更与我说看。师即剖而陈之。祖曰。说亦说得十分。更与我断看。师随所问而判之。祖曰。奸则好。只是未曾得老僧说话在。斋后可来祖师塔所。与汝一一按过。及到。见师来。便问即心即佛。非心非佛。睦州担板汉。南泉斩猫儿。赵州狗子无佛性．有佛性之语编辟之。其所对了无凝滞。至紫胡狗话。祖遽转面曰。不是。云。不是却如何。曰。此不是。则和前面皆不是。云。望和尚慈悲指示。曰。你看他道紫胡有一狗。上取人头。中取人腰。下取人脚。入门者好看。才见僧入门。便道看狗。向紫胡道看狗处下一转语。教紫胡结舌无言。老僧钵口有分。便是你了当处。次日入室。师默启其说。祖笑曰。不道你不是千了百当底人。此语只似先师下底语。师曰。某何人。得似端和尚。祖曰。不然。老僧虽承嗣他。谓他语拙者。盖只用远录公手段接人故也。如老僧共远录公。便与百丈．黄檗．南泉．赵州辈把手共行。才见语拙即不堪。师以为不然。乃曳杖渡江。适大水泛涨。因留四祖。侪辈挽其归。又二年。祖方许可。尝商略古今次。执师手曰。得汝说。须是吾举。得汝举。须是吾说。而今而后。佛祖秘要。诸方关键。无逃子掌握矣。遂创南堂以居之。於是名冠寰海。成都帅席公且请开法嘉佑。未几。徙昭觉。迁能仁及大随。　上堂曰。夫参禅。至要不出个最初句与末后句。透得过者。参学事毕。傥或未然。更与你分作十门。各各印证自心。还得稳当也未。一．须信有教外别传。二．须知有教外别传。三．须会有情说法与无情说法无二。四．须见性如观掌中之物。了了分明。一一田地稳密。五．须具择法眼。六．须行鸟道玄路。七．须文武兼济。八．须摧邪显正。九．须大机大用。十．须向异类中行。凡欲绍隆法种。须尽此纲要。方坐得这曲录床子。受得天下人礼拜。敢与佛祖为师。若不到恁么田地。只一向虚头。他时异日。阎老子未放你在。有则出来大家证据。若无。不用久立。珍重。　上堂。君王了了。将师惺惺。一回得胜。六国平宁。　上堂。举临济参黄檗之语。白云端和尚颂云。一拳拳倒黄鹤楼。一趯趯翻鹦鹉洲。有意气时添意气。不风流处也风流。师曰。大随即不然。行年七十老躘蹱。眼目精明耳不聋。忽地有人欺负我。一拳打倒过关东。　上堂。问答已。乃曰。有祖已来。时人错会。只将言句以为禅道。殊不知道本无体。因体而得名。道本无名。因名而立号。只如适来上座才恁么出来。便恁么归众。且道具眼不具眼。若道具眼。才恁么出来。眼在甚么处。若道不具眼。争合便恁么去。诸仁者。於此见得倜傥分明。则知二祖礼拜。依位而立。真得其髓。只这些子。是三世诸佛命根。六代祖师命脉。天下老和尚安身立命之处。虽然如是。须是亲到始得。　上堂。自己田园任运耕。祖宗基业力须争。悟须千圣头边坐。用向三涂底下行。　上堂。举。雪峰普请。自负一束藤。中路见一僧来。便抛下。僧拟取次。峰便踏倒。归。举似长生。生曰。和尚替这僧入涅盘堂始得。峰休去。雪窦云。长生大似东家人死。西家助哀。也好与一踏。师曰。雪峰一踏。别传教外。雪窦一踏。千古无对。长生答对。失钱遭罪。若人点捡得出。老僧只呵呵大笑。且道笑与踏是同是别。良久。曰。参。　僧问。祖师心印。请师直指。曰。你闻热么。云。闻。曰。且不闻寒。云。和尚还闻热否。曰。不闻。云。为甚么却不闻。师摇扇曰。为我有这个。　问。如何是夺人不夺境。曰。活捉魔王鼻孔穿。云。如何是夺境不夺人。曰。中心树子属吾曹。云。如何是人境两俱夺。曰。一钓三山连六鳌。云。如何是人境俱不夺。曰。白日骑牛穿市过。　问。莲华未出水时如何。曰。好。云。出水后如何。曰。好。云。如何是莲华。曰。好。僧礼拜。师曰。与他三个好。万事一时休。　问。藏天下於天下即不问。乃举拳云。只如这个作么生藏。曰。有甚么难。云。且作么生藏。曰。衫袖里。云。未审如何是纪纲佛法底人。曰。不可是鬼。云。忽遇杀佛杀祖底来。又作么生支遣。曰。老僧有眼不曾见。　问。学人乍入丛林。乞师指示。曰。吃粥吃饭。莫教放在脑后。云。终日吃时未尝吃。曰。负心衲子。不识好恶。　问。劫火洞然。大千俱坏。未审这个坏也无。曰。阿谁教你恁么问。僧进前鞠躬云。不审。师曰。是坏不坏。僧无语。　问。如何是山里禅。曰。庭前嫩竹先生笋。涧下枯松长老枝。云。如何是市里禅。曰。六街锺鼓韵冬冬。即处铺金世界中。云。如何是村里禅。曰。贼盗消亡蚕麦熟。讴歌鼓腹乐升平。　问。如何是诸佛出身处。曰。问得甚当。云。便恁么去时如何。曰。答得更奇。　问。因山见水。见水忘山。山水俱忘。理归何所。曰。山僧坐却舌头。天地黯黑。有一老宿垂语云。十字街头起一间茅厕。只是不许人屙。僧举以扣师。师曰。是你先屙了。更教甚么人屙。宿闻。焚香遥望大随再拜谢之。绍兴乙卯秋七月。大雨雪。山中有异象。师曰。吾期至矣。十七日。别郡守。以次越三日。示少恙於天彭。二十四夜。谓侍僧曰。天晓无月时如何。僧无对。师曰。倒教我与汝下火始得。翌日。还堋口廨院。留遗诫。蜕然示寂。寿七十有一。腊四十有七。门弟子奉全身归。烟雾四合。猿鸟悲鸣。八月一日茶毗。异香偏野。舌本如故。设利获五色者不可计。[疗-(日/小)+土]于定光塔之西。

　　蕲州五祖表自禅师

　　怀安人。初依祖。令看德山小参不答话因缘。未有省。时圆悟为座元。师往请益。悟云。兄有疑处。试语我。师遂举五祖所示德山小参不答话。悟掩其口云。但恁么看。师出。扬声曰。屈。屈。岂有公案只教人看一句底道理。有僧谓师曰。兄不可如此说。首座须有方便。因静坐体究。及旬。频释所疑。诣悟礼谢。悟云。兄始知不欺汝。又诣方丈。祖迎笑。自尔日深玄奥(有本小异)。祖将示寂。遗言郡守。守命嗣其席。衲子四至不可遏。师榜侍者门曰。东山有三句。若人道得。即挂搭。衲子皆披靡。一日。有僧携坐具径造丈室。谓师云。某甲道不得。只是要挂搭。师大喜。呼维那於明窗下安排。　上堂曰。世尊拈华。迦叶微笑。时人只知拈华微笑。要且不识世尊。　僧问。如何是祖师西来意。曰。荆棘林中舞柘枝。云。如何是佛。曰。新生孩子掷金盆。

　　蕲州龙华道初禅师

　　梓之马氏子。为祖侍者有年。住龙华日。　上堂曰。鸡见便斗。犬见便齩。殿上蚩刎终日相对。为甚么却不嗔。便下座。师机辩峻捷。门人罔知造诣。一日。谓众曰。昨日离城市。白云空往还。松风清耳目。端的胜人间。召众曰。此是先师末后句。有顷。脱然而逝。

　　汉州无为宗泰禅师

　　涪城人。自出关。徧游丛社。后至五祖。告香日。祖举赵州洗钵盂话俾参。祖入室。举此话问师。你道赵州向伊道甚么。这僧便悟去。师曰。洗钵盂去聻。云。你只知路上事。不知路上滋味。既曰知路上事。路上有甚滋味。云。你不知耶。又问。你曾游淅否。曰。未也。云。你未悟在。师自此凡五年不能对。祖一日升堂。顾众曰。八十翁翁辊绣球。便下座。师欣然出众云。和尚试辊一辊看。祖以手作打仗鼓势。操蜀音唱绵州巴歌曰。豆子山。打瓦鼓。杨平山。撒白雨。白雨下。取龙女。织绢得。二丈五。一半属罗江。一半属玄武。师闻大悟。掩祖口曰。只消唱到这里。祖大笑而归。祖入寂。师还蜀。四众请开法无为。迁正法。　上堂曰。此一大事因缘。自从世尊拈华。迦叶微笑。世尊云。吾有正法眼藏分付摩诃大迦叶。以后灯灯相续。祖祖相传。迄至于今。绵绵不坠。直得遍地生华。故号涅盘妙心。亦曰本心。亦曰本性。亦曰本来面目。亦曰第一义谛。亦曰烁迦罗眼。亦曰摩诃大般若。在男曰男。在女曰女。汝等诸人但自悟去。这般尽是闲言语。遂拈起拂子曰。会了唤作禅。未悟果然难。难。难。目前隔个须弥山。悟了易。易。易。信口道来无不是。　僧问。如何是佛。曰。阿谁教你恁么问。僧拟议。师曰。了。

　　元礼首座

　　七闽人也。依祖於白云。凡入室。必谓曰。衲僧明取缁素好。疑之不已。一日。祖升堂。举首山新妇骑驴阿家牵语。乃曰。诸人要会么。莫问新妇阿家。免烦路上波咤。遇饭即饭。遇茶即茶。同门出入。宿世冤家。礼豁如。且曰。今日缁素分明矣。二年。祖迁席祖山。命分座。不就。祖归寂。即他往。崇宁间。再到五祖。僧逆问。五祖迁化向甚么处去。曰。有眼无耳朵。六月火边坐。云。意旨如何。曰。家贫犹自可。路贫愁杀人。或问。金刚经云。一切善法。如何是善法。曰。上是天。下是地。中间坐底坐。立底立。唤甚么作善法。僧无对。礼便打。后终於四明之瑞岩。

　　普融知藏

　　闽之古田人。游方至五祖。随众入室。祖举倩女离魂话问之。有契。呈偈曰。二女合为一媳妇。机轮截断难回互。从来往返绝踪由。行人莫问来时路。凡有乡僧来谒。则发闽音诵俚语曰。书头教娘勤作息。书尾教娘莫瞌眠。且道中间说个甚么。僧拟对。即推出。

　　法閦上座

　　久依五祖。未有所入。一日造室。祖问。不与万法为侣者是甚么人。云。法閦即不然。祖以手指曰。住。住。法閦即不然作么生。於言下启悟。后至东林宣密度禅师席下。见其得平实之旨。一日。拈华绕度禅床一匝。背手插香炉中。曰。和尚且道意作么生。度屡下语。皆不契。踰两月。遂问閦。令试说之。閦曰。某只将华插香炉中。和尚自疑。有甚么事来。

　　琅琊永起禅师法嗣一人
　　俞道婆

　　金陵人也。市油餈为业。常随众参问琅琊。以临济无位真人话示之。一日。闻丐者唱莲华乐云。不因柳毅传书信。何缘得到洞庭山。忽大悟。以餈盘投地。夫傍睨云。你颠耶。婆掌曰。非汝境界。往见琅琊。琊望之。知其造诣。问。那个是无位真人。婆应声曰。有一无位人。六臂三头努力嗔。一擘华山分两路。万年流水不知春。由是声名蔼着。凡有僧至。则曰。儿。儿。僧拟议。即掩门。佛灯珣禅师往勘之。婆见。如前所问。珣云。爷在甚么处。婆转身拜露柱。珣即踏倒云。将谓有多少奇特。便出。婆曰。儿。儿。来。惜你则个。珣竟不顾。安首座至。便问。甚处来。云。德山。曰。德山泰乃老婆儿子。云。婆是甚人儿子。曰。被上座一问。直得立地放尿。安休去。尝颂马祖不安因缘曰。日面月面。灵光闪电。虽然截断天下衲僧舌头。分明只道得一半。

　　嘉泰普灯录卷第十一
　　音释

　　　閦初六切　丱音惯　燮苏恊切　嵚音钦　耍沙瓦切　啮五结切　骆音落　骰音投　创音疮　矍居角切　渥於角切　楔音屑　螣音藤　洵音荀　歙音摄　阆音浪　鳌五劳切　堋方邓切　瘗依厉切
　　嘉泰普灯录卷第十二

　　　　平江府报恩光孝禅寺(臣)僧　(正受)　编

　　南岳第十四世(临济十世翠岩三世)
　　智海普融道平禅师法嗣
　　东京净因佛慈蹒庵继成禅师

　　袁之宜春人。族刘氏。冠以博学知名。崇宁中入贡。于宗伯不第。慨然有出尘志。师仰山普禅师得度。去依云盖老智。得其大略。往扣普融。深明旨要。融力称之。寻往玉泉分座。名震旧京。宣和六年春。　诏住右街显忠寺。久而徙净因。高宗皇帝潜邸时。赐　御书扇面二十一事及　赐钱饭僧。命升座。建炎初。居天台华顶。绍兴间。移闽中秀峰。　上堂。拈拄杖曰。清净本然。云何忽生山河大地。看看富楼那穿过释迦老子鼻孔。释迦老子钻破虚空肚皮。且道山河大地在甚么处。掷下拄杖。召大众曰。虚空翻筋斗。向新罗国里去也。是你诸人切忌认叶止啼。刻舟寻剑。　上堂。太阳门下。日日三秋。从东过西。明月堂前。时时九夏。指鹿为马。会么。珊瑚枝枝撑着月。　上堂。茫茫尽是觅佛汉。举世难寻闲道人。棒喝交驰成药忌。了亡药忌未天真。上堂。昆仑奴着铁袴。打一棒行一步。争似火中钓鳖。日里藏水。阴影问翻魍魉。虚空缚杀麻绳。　上堂。踞坐曰。擒虎兕锉於菟。坐断千圣路头。打破群魔境界。还有如是衲僧么。时有僧问。不求诸圣。不重己灵时如何。曰。一钓便上。云。学人会也。曰。休将披地竹。拟比拂云松。云。争奈上无攀仰。下绝己躬。曰。一任撑天拄地。僧礼拜。师拍禅床下座。一日。同法真．慈受．圆悟十法师。洎四禅诸讲千僧。赴太尉陈公良弼府伊蒲塞供。
　　徽宗皇帝私幸观之。太师鲁国公与焉。有善华严者。乃贤首宗之义虎也。对众问诸禅曰。吾佛设教。自小乘至於圆顿。扫除空有。独证真常。然后万德庄严。方名为佛。尝闻禅宗一喝。能转凡成圣。则与诸经论似相违背。今一喝若能入吾宗五教。是为正说。若不能入。是为邪说。诸禅视师。师曰。如法师所问。不足三大禅师所酬。净因小长老可以使法师无惑也。师召善。善应诺。师曰。法师所谓愚法小乘教者。乃有义也。大乘始教者。乃无义也。大乘终教者。乃不有不空义也。大乘顿教者。乃即有即空义也。一乘圆教者。乃不有而有。不空而空(或作空而不有有而不空)义也。如我一喝。非唯能入五教。至於工巧技艺。诸子百家。悉皆能入。师震声喝一喝。问善曰。闻么。云。闻。曰。汝既闻。此一喝是有。能入小乘教。须臾。又问善曰。闻么。云。不闻。曰。汝既不闻。适来一喝是无。能入始教。遂顾善曰。我初一喝。汝既道有。喝久声消。汝复道无。道无。则元初实有。道有。则而今实无。不有不无。能入终教。我有一喝之时。非有是有。因无故有。无一喝之时。非无是无。因有故无。即有即无。能入顿教。须知我此一喝不作一喝用。有无不及。情解俱忘。道有之时。纤尘不立。道无之时。横徧虚空。即此一喝入百千万亿喝。百千万亿喝入此一喝。是故能入圆教。善乃起再拜。师复谓曰。非唯一喝为然。乃至语默动静。一切时．一切处．一切事．一切物。契理契机。周遍无余。闻者靡不叹仰。　皇帝顾谓近臣曰。禅宗玄妙。深极如此。净因才辩。亦罕有也。近臣奏云。此宗师之绪余耳。癸亥秋。终于秀峰。祥异甚众。

　　潭州南岩法轮达宗彦孜禅师

　　处之龙泉陈氏子也。上堂曰。若是谛当汉。通身无隔碍。举措绝毫厘。摆手出红尘。拨开向上窍。当头札定。不犯锋棱。转握将来。应用恰好。丝毫不漏。函盖相应。任是诸佛诸祖觑着。寒毛卓竖。会么。吃茶去。　僧问。如何是不涉烟波底句。曰。皎皎寒松月。飘飘谷口风。云。万差俱扫荡。一句截流机。曰。点。僧云。到。师曰。借人面具舞三台。　问。如何是佛。曰。白额大虫。云。只如洞山道麻三斤。又作么生。曰。毒蛇钻露柱。云。学人不晓。曰。踏着始惊人。

　　衡州开福崇哲禅师

　　邵州人。族刘氏。於新化广福寺得度。徧踵丛席。晚见普融。深得法忍。出住开福。　上堂曰。妙体堂堂触处彰。快须回首便承当。今朝对众全分付。莫道侬家有覆藏。掷拂子。召侍者曰。因甚打下老僧拂子。　上堂。山僧有三印。更无增减剩。觌面便相呈。能转凡成圣。诸人还知么。若也未知。不免重重注破。一印印空。日月星辰列下风。一印印泥。头头物物显真机。一印印水。捩转鱼龙头作尾。三印分明体一同。看来非赤又非红。互换高低如不荐。青山依旧白云中。　僧问。一水吞空远。三峰峭壁危。猊台重拂拭。共喜主人归。未审到家如何施设。曰。空手捻双拳。云。意旨如何。曰。突出难辨。

　　泐潭景祥禅师法嗣
　　台州鸿福德升禅师

　　衡阳人。幼选经得度。即依泐潭密授法印。　上堂曰。诸人恁么上来。堕在见闻觉知。恁么下去。落在动静施为。若也不去不来。正是鬼窟活计。如何道得出身底句。若也道得。则分付拄杖子。若道不得。依而行之。卓拄杖。下座。

　　建宁府万寿惠素禅师

　　郡之浦城人。族黄氏。年二十七。依南峰俊禅师下发。持头陀行。阅三载。辞谒圆悟．草堂诸宗匠。寻诣宝峰。顿悟心法。服勤久之。龙图祖公秀实闻府座以万寿固请。师不得辞。　上堂。僧问。劫火洞然。大千俱坏。未审这个还坏也无。大随云。坏。修山主云。不坏。未审孰是孰非。师曰。一坏一不坏。笑杀观自在。师子蓦齩人。狂狗尽逐块。复曰。会么。云。不会。师曰。漆桶不快。便下座。　一日。有僧来作礼。师问。甚处来。云。和尚合知某来处。曰。湖南担屎汉。江西刈禾客。云。和尚真人天眼目。某在大沩充园头。东林作藏主。师打三棒。喝出。绍兴二十三年六月朔。沐浴。趺坐书偈曰。昨夜风雷忽尔。露柱生出两指。天明笑倒灯笼。拄杖依前扶起。拂子[跳-兆+孛]跳过流沙。夺转胡僧一夺只履。於是俨然而逝。寿七十有九。腊五十有三。

　　庆元府香山道渊禅师

　　本郡人。　上堂曰。酒市鱼行。头头宝所。鸦鸣鹊噪。一一妙音。卓拄杖曰。且道这个是何佛事。狼藉不少。　上堂。香山有个话头。弥满四大神洲。若以佛法批判。还如认马作牛。诸人既不作佛法批判。毕竟是甚么道理。击拂子曰。无鑐锁子。不厌动摇。半夜枕头。要须摸着。珍重。

　　隆兴府泐潭惟足禅师

　　上堂曰。奔流渡刃。疾焰过风。已是鹞子过新罗。倒拈蝎尾。逆捋虎须。作死马医了。移星换斗。倒岳倾湫。却较些子。咦。足上座前言不副后语。便下座。

　　庆元府启霞德宏禅师

　　衡阳人。徧游师席。后契悟於泐潭。出住乌回。次迁启霞。　上堂曰。上士相逢击石火。迸出流星眨眼过。是渠成佛已多时。堪笑痴禅黑处坐。阿呵呵。冥然作梦几时休。守却饭箩空忍饿。

　　建宁府开善木庵道琼首座

　　信之上饶人。丛林以耆德尊之。泐潭亦谓其饱参。分座日。尝举只履西归语谓众曰。坐脱立亡倒化即不无。要且未有逝而复出遗履者。惟复后代儿孙不及祖师。惟复祖师剩有这一着子。乃大笑曰。老野狐。绍兴庚申冬。信守以超化革律为禅。迎为第一祖。琼语专使曰。吾初无意人间。欲为山子。正其宗派耳。然恐多不能往。受请已。取所藏宝峰绘像与木庵二字。仍书偈嘱清泉亨老。寄得法弟子慧山。偈曰。口觜不中祥老子。爱向丛林鼓是非。分付雪峰山首座。为吾痛骂莫饶伊。顾专使曰。为我传语侍郎。行计迫甚。不及修答。声绝而化。时十月十六日也。

　　景淳知藏

　　梅州人。於化度寺得度。往依宝峰。入室次。峰问。陕府紩牛重多少。淳叉手近前云。且道重多少。峰曰。尾在黄河北。头枕黄河南。善财无鼻孔。依旧向南参。淳拟议。峰便打。忽顿彻。巾侍有年。竟隐居林壑。尝作偈曰。怕寒懒剃髼松发。爱暖频添榾柮柴。破衲伽梨撩乱搭。谁能劳力强安排。

　　信州怀玉用宣首座

　　四明人。族彭氏。幼为僧。径趋丛室。侍泐潭於黄檗。一日。自临川持钵归。值潭晚参。有云。一叶飘空便见秋。法身须透闹瞅瞅。宣闻领旨。潭为证据。后依大慧。慧亦谓其类已。以是名卿巨公以列剎礼迎。不就。尝颂大愚答佛话曰。锯解秤锤。出老杜诗。红稻啄残鹦鹉颗。碧梧栖老凤凰枝。

　　光孝碧落慧兰禅师法嗣
　　庆元府芦山无相法真禅师

　　江南后主之裔也。於和之东城广圣圆具。饫游丛社。即光孝之室。遂举临济参黄檗因缘问之。师拟对。孝震声一喝。师闻。竟死偷心。乃蒙记莂。留一宿而退。由此名重一时。出住兴教。迁荐福及芦山。　上堂曰。芦峰深处无人到。门前雪压枯松倒。板声惊起梦中人。一条古路清风扫。　上堂。欲明向上事。须具顶门眼。若具顶门眼。始契出家心。既契出家心。常具顶门眼。要会顶门眼么。四京人着衣吃饭。两淅人饱暖自如。通玄峰顶香风清。华发蟠桃三四株。

　　青原第十四世(云门八世)
　　净慈宝印楚明禅师法嗣
　　温州灵岩德宗禅师

　　会稽人。族李氏。於大善寺得度。为城下都表白。去趋宝印之席。清苦为志。日唯一食。久乃开悟。未几。闻文关西道化盛行。往谒。文见称赏。印闻。迎归为第一座。声名籍籍。温守以灵岩遣使命住持。坚卧不答。闭户绝粮。屡日而后就。学侣云萃。入院日。僧问。如何是灵岩境。曰。地从三岛里分出。门向双峰中处开。会方腊啸聚。众奔逃。师端坐怡然。贼至。拜敬而去。宣和辛丑六月二十三日。应供次。偶中油毒病革。门人请以酒进药。师叱曰。有生则有死。可破戒而逃死乎。乃挥偈曰。一住二十四年。随宜建立因缘。如今去也何时节。风在青松月在天。饮目而化。

　　临安府净慈象禅师

　　上堂。古者道。一翳在眼。空华乱坠。拈拄杖曰。净慈拈起拄杖。岂不是一翳在眼。百千诸佛总在拄杖头。现丈六紫磨金色之身。乘其国土。游历十方。说一切法。度一切众。岂不是空华乱坠。即今莫有向拄杖未拈已前坐断得底么。出来与净慈相见。如无。切忌向空本无华。眼本无翳处着到。乃掷拄杖。下座。

　　福州雪峰海月隆禅师

　　上堂曰。一不成。二不是。口吃饭。鼻出气。休云北斗藏身。说甚南山鳖鼻。家财运出任交关。劝君莫竞锥头利。

　　长芦祖照道和禅师法嗣
　　镇江府甘露达珠禅师

　　福之长乐人。妙龄得度。一钵游方。高行异伦。丛林尊仰。出住甘露。　上堂曰。圣贤不分。古今惟一。可谓火就燥。水流湿。凿井而饮。耕田而食。大众。东村王老去不归。纷纷黄叶空狼藉。

　　沂州天宁明禅师

　　僧问。灵云见桃华悟道。还端的也无。曰。穷有所自。云。只如玄沙道。谛当。甚谛当。敢保老兄未彻。意作么生。曰。疑杀天下人。

　　临安府灵隐圆智法淳禅师

　　上堂曰。吾心似秋月。碧潭清皎洁。师喝曰。寒山子话堕了也。诸禅德。皎洁无尘。岂中秋之月可比。灵明绝待。非照世之珠可伦。独露乾坤。光吞万象。普天匝地。耀古腾今。且道是个甚么。良久。曰。此夜一轮满。清光何处无。　腊八上堂。举。祖照和尚云。半夜逾城唤不回。雪山深处绝纤埃。芦芽穿膝寻常事。一见明星眼豁开。先师恁么说话。尽善尽美。要且未有出身一路。山僧见处也要诸人共知。半夜逾城景象虚。雪山深处觜卢都。直饶一见明星悟。已是当时不丈夫。明眼衲僧。一任眨剥。

　　雪峰妙湛思慧禅师法嗣
　　临安府净慈佛行月堂道昌禅师

　　霅之宝溪人。族吴氏。母感异梦而生。六岁从鹿苑证大德。十三祝发。逾二年。谒妙湛於道场。闻举须弥山话。言下知归。湛戒其藏器於身。复示以雪窦为道日损偈。令洞究。一日。始彻证渊微。亟往告湛。湛为助喜。於是以徧参为志。率时辈俊杰。如闻庵宗．正堂辩。偕游淮楚湖湘间。依长灵卓．保宁玑．圆悟勤诸大宗师。咸器赏之。尤於圆悟室中。问答无滞。特加前席。命典翰。拂衣不顾。归省湛於净慈。俾掌藏。为众说法。道声蔼着(时年二十三)。久之。湖守以何山从妙湛勾有道者住持。以师应命。未几。补穹窿．瑞光。迁育王。建炎中。退席。跨黄犊。游天台。绍兴初。居闽中大吉。徙秀峰龟山。方来万指。　诏移金陵蒋山。蒋山新经戎嬧。师至一新之。复奉　旨擢径山灵隐。庚辰冬。上表乞行度牒。辛巳春。蒙放行。是年退藏灵泉。乾道丙戌秋。适净慈阙主法。衲子荷包恳师座。乞师振之。王公炎入山礼请。遂不得辞。　上堂曰。道不属知。不属不知。知是妄觉。不知是无记。若真达不疑之道。碍他铜盘不打老鼠。所以抽身入迁。从屋里来扱。教台凳稳。聊且劝三杯。兄呼弟唤殷勤处。留得儿孙辨劫灰。　上堂。未透祖师关。千难与高难。既透祖师关。千难与万难。未透时难即且置。既透了。因甚么却难。放下笊篱虽得价。动他杓柄大无端。　上堂。与我相似。共你无缘。打翻药铫。倾出炉烟。还丹一粒分明在。流落人间是几年。咄。　上堂。雁过长空。影沉寒水。雁无遗踪之意。水无沉影之心。若能如是。正好买草鞋行脚。所以道。动则影现。觉则冰生。不动不觉。正在死水里。荐福老人出头不得即且置。育王今日又作么生。向道莫行山下路。果闻猿叫断肠声。　岁旦上堂。举拂子曰。岁朝把笔。万事皆吉。忽有个汉出来道。和尚。这个是三家村里保正书门底。为甚么将在华王座上当作宗乘。只向他道。牛进千头。马入百疋。　僧问。大用现前。不存轨则时如何。曰。张家兄弟太无良。云。恁么则一切处皆是去也。曰。莫唐突人好。　问。心生则法生。心灭则法灭。只如心法双忘时。生灭在甚么处。曰。左手得来右手用。　问。如何是从上宗门中事。曰。一亩地。云。便恁么会时如何。曰。埋没不少。　问。擎头戴角来时如何。曰。老僧只管看。云。看后如何。曰。自起自倒。云。和尚还出得么。曰。衔取一茎草来。僧拟议。师曰。着甚死急。　问。如何是诸佛本源。曰。屋头问路。云。向上还有事也无。曰。月下抛砖。　问。如何是十身调御。曰。吃水论噎。师以智证精彻。操履高邈。垂手之际不少假。透关之土多望崖而退。绍兴之来。丛林殆欲委地。师力扶之以正教。化余五十年。而王公大臣有过门者将迎。未尝垂堂。尝谓众曰。吾欲得真实慕道之士。令大彻大悟。起云门一派。俾天下向吾教者。知有此宗。则人自然如水赴壑。岂为枉道而涉丛林耶。辛卯正月二十。击鼓辞众。远近咸集。无不泣留。侍者请偈至再。师呵曰。圆照大通与先师皆不作此态。即瞑目而逝。后七日。塔全身於寺之东巘。号曰常乐。寿八十有三。腊六十有九。

　　临安府径山照堂了一禅师

　　上堂曰。参玄之士。触境遇缘。不能直下透脱者。盖为业识深重。情妄胶固。六门未息。一处不通。绝点纯清。含生难到。直须入林不动草。入水不动波。始可顺生死流。入人间世。诸人要会么。以拄杖一画。曰。只向这里荐取。

　　福州大吉法圆禅师

　　上堂。竖拂子曰。描不成。画不就。吞热铁圆。解开大口。吉山报应如斯。自笑人间罕有。

　　镇江府金山了心禅师

　　上堂曰。佛之一字孰云无。木马泥牛满道途。倚徧栏干春色晚。海风吹断碧珊瑚。还有同声相应。同气相求者么。百鸟不来楼阁闭。只闻夜雨滴芭蕉。

　　福州石松祖天禅师

　　僧问。如何是一心不生。曰。七纵八横。云。如何是万法无咎。曰。一场漏逗。

　　报恩宝月觉然禅师法嗣
　　嘉兴府资圣元祖禅师

　　僧问。紫金莲捧干轮足。白玉毫辉万德身。如何是佛。曰。拖枪带甲。云。贯华千偈虽殊品。标月还归理一如。如何是法。曰。元丰条。绍兴令。云。林下雅为方外客。人间堪作火中莲。如何是僧。曰。披席把椀。

　　慧林慈受怀深禅师法嗣
　　临安府灵隐寂室慧光禅师

　　钱塘夏候氏子。为人克苦。凡四坐道场。三奉　诏旨。　上堂曰。不用求真。何须息见。倒骑牛兮入佛殿。羌笛一声天地空。不知谁识瞿昙面。　僧问。飞来峰顶山色示清净法身。合涧桥边溪声演广长舌相。正当恁么时。如何是云门一曲。曰。芭蕉叶上三更雨。云。一句全提超佛祖。满筵朱紫尽知音。曰。逢人不得错举。

　　台州国清愚谷妙印禅师

　　上堂曰。满口道得底。为甚么不知有。十分知有底。为甚么满口道不得。且道殽讹在甚么处。若也知得。许你照用同时。明暗俱了。其或未然。道得道不得。知有不知有。南山石大虫。解作师子吼。

　　台州国清垂慈普绍禅师

　　上堂曰。灵云悟桃华。贤沙傍不肯。多少痴禅和。担雪去填井。今春华又开。此意谁能领。端的少人知。华落春风静。

　　泉州九座慧邃禅师

　　上堂曰。九座今日向孤峰绝顶驾一只铁船。截断天下人要津。教他挥篙动棹不得。有个锦标子。且道在甚么人手里。举拄杖曰。看看。向道是龙刚不信。等闲夺得始惊人。

　　慧林月印慧海禅师法嗣
　　庐山万杉寿坚禅师

　　相州人也。　岁旦上堂曰。有一人不拜岁。不迎新。寒暑不能侵其体。圣凡不能混其迹。从来鼻孔辽天。谁管多年历日。大众。且道此人即今在甚么处。卓拄杖曰。咄咄咄。没处去。

　　庐山万杉寿隆禅师

　　自继兄坚禅师之席。学者四至。一夕。小参叙语毕。复曰。不免举个公案辞别大众。良久。曰。青山无限好。犹道不如归。声辍而卒。众愕眙。时方仲夏如焚。留七日。神色无少变。火后。设利如雨。

　　开先宗禅师法嗣
　　筠州黄檗惟初禅师

　　毗陵锦溪人。族蔡氏。妙龄舍家。试经得度。即诣开先。先问。十方智者。皆入此宗。只如此宗作么生入。师拟对。先喝曰。你才开口。堪作甚么。师悚然曰。愿师指示。先曰。譬如习射。念念只在红心。眼无异盻。手不虚拈。箭发离弦。管取中的。於是豁然领解。出住黄檗。　上堂曰。我见宗大哥。平生槁默危坐。所谓朽木形骸。未尝口角譊譊。将佛祖言教以当门庭。只要当人歇得十成。自然不向这壳漏子上着到。时有僧问。既不向这壳漏子上着到。未审如何保任。曰。无你用心处。曰。和尚岂无方便。曰。鏊饼既无汁。压沙那有油。

　　潭州岳麓海禅师

　　僧问。进前三步时如何。曰。撞头磕额。云。退后三步时如何。曰。堕坑落堑。云。直得不进不退时又作么生。曰。立地死汉。

　　雪峰圆觉宗演禅师法嗣
　　福州凤山道沼禅师

　　上堂曰。如来正眼。列祖真规。向出圣凡。超诸有表。不是目前法。莫生种种心。起灭不相知。个中无向背。既无向背。如何凑泊彻底。若能无见见。举头方证不空空。

　　福州西禅慧舜禅师

　　真定府人也。　上堂曰。五日一参。三八普说。千说万说。横说竖说。忽有个衲僧出来道。说即不无。争奈三门头两个不肯。山僧即向他道。瞎汉。若不得他两个。西禅大似不遇知音。　上堂。今朝清旦。万事成办。直饶只么休去。已是生枝引蔓。且道截断葛藤一句作么生道。卧水铁牛归北岭。双趺单枕雁南飞。　上堂。说不得处。作么生举。举不得处。作么生会。会不得处。作么生明。明不得处。作么生透。良久。曰。乞火和烟得。担泉带月归。个中如未委。红日晓来辉。

　　香严海印智月禅师法嗣
　　邓州香严倚松如璧禅师

　　抚之临川人。族饶氏。旧名节。字德操。业儒起家。自妙龄饱於学。优於才。工於搜抉。高於志节。深为人所知。然连蹇场屋不弟。后走京师。以诗文鸣上庠。故一时名士皆与之游。丞相曾公布闻其名。延为上客。一日。上书陈利害。曾不纳。去之邓。依俞公彦明。留数月。因馆仆占对异常。窃怪之。谓仆曰。汝其有以语我来。仆徐对曰。某向守舍。无所用心。闻邻寺海印长老有道价。往请一转语体究。忽尔觉悟。身心泰然。无它也。顾仆曰。汝能是。我乃不能。何哉。径往扣印。旬余。忽掣锁而悟。印印之以偈。师作书报友人吕公本中舍人曰。某自去年十二月二十八日於海印老人处请话咨决。从此日日去参。正月半间。瞥然有个省处。奇哉。奇哉。世间元来有此不可说。不可说。不可说。无量无边胜事。佛言一大事因缘。岂欺我哉。便向山河大地。草木丛林。墙壁瓦砾。鸡鸣狗吠。着衣吃饭。举手动足处。一一见本来面目。始悟无始以来。生死颠倒。为物所转。到这里。如灯破暗。一时失却。岂不是无量大缘乎。於是弃婚宦。尽发囊橐市之。与仆同祝发。仆名如琳。尊为兄。已而偕琳遍参诸名宿。所至蒙肯可。归。结茆香严之鹘壁。贤士大夫初闻师圆颅。太息曰。吾党中失一国士。重为四海惜。襄守赵公岍以天宁挽师开法。衲子争集。檀信委施无虚日。方盛而弃去。邓师王公仲痴请居香严。未几。复弃去。道俗遮留不可。遂隐於故庐。示众曰。变化密移何太急。剎那念念一呼吸。八万四千方便门。且道何门不可入。入不入。晓来雨打芭蕉湿。殷勤更问个中人。门外堂堂相对立。闻啄木鸟鸣。说偈曰。剥剥剥。里面有虫外面啄。多少茫茫瞌睡人。顶后一推犹未觉。若不觉。更听山僧剥剥剥。余语未见。惜其录非衲子所编。今唯文集行於世。建炎三年四月旦。书偈遗众。无疾而逝。士庶致祭不辍。五月旦。奉全身塔于曰崖之下。世寿六十有五。夏腊二十有七。

　　嘉泰普灯录卷第十二
　　音释

　　　蹒音盘　泐音勒　琂音言　璘音邻　於音乌　菟音徒　与去声　眨音札　髼音蓬　松音松　榾音骨　柮音咄　饫音瘀　扱初洽切　巘鱼蹇切　譊女交初　岍口强切　[薿-(予-(丁-一))+(了-(丁-一))]音纪切
　　嘉泰普灯录卷第十三

　　　　平江府报恩光孝禅寺(臣)僧　(正受)　编

　　青原第十四世(洞山十世)
　　天童宏智正觉禅师法嗣
　　庆元府雪窦闻庵嗣宗禅师

　　徽城人。族陈氏。幼业经圆具。冠依妙湛慧禅师。诘问次。释然契悟。慧以麈尾付之。后谒宏智。蒙印可。其道愈尊。出住普照。徙善权．翠岩。迁雪窦。　上堂曰。人人有个鼻孔。唯有善权无鼻孔。为甚么无。二十年前被人掣落了也。人人有两个眼睛。唯有善权无眼睛。为甚么无。被人木槵子换却了也。人人有个髑髅。唯有善权无髑髅。为甚么无。借人作屎杓了也。召大众曰。鼻孔又无。眼睛又无。髑髅又无。诸人还识善权么。若也不识。是诸人埋没善权。其或未然。更听一颂。涧底泥牛金贴面。山头石女着真红。系驴橛上生芝草。不是云霭香炉峰。　上堂。空劫田地。历历分明。域外风光。堂堂不隐。凭祖父旧年书契。付儿孙今日耕锄。个中道种不枯。直下灵苗秀实。功中得妙。自然活计兴隆。足下无私。方信本无渗漏。得力底。须知来处。饱参底。切忌颟顸。若能步步不迷。即是吾家眷属。　上堂。翠岩不是不说。只为无个时节。今朝快便难逢。一句为君剖决。露柱本是木头。秤锤只是生铁。诸人若到诸方。莫道山僧饶舌。　上堂。少林坐。庾岭行。书偈传衣成战争。庾岭行。少林坐。得髓安心成话堕。两家公案未曾圆。后代儿孙作殃祸。这殃祸。可煞大。天下衲僧透不过。　僧问。眼若不睡。诸梦自除。如何是不睡底眼。曰。论劫不曾开。云。为甚么论劫不曾开。曰。不顾一切。　问。如何是道。曰。雨多根脚烂。日盛鬓毛焦。云。如何是道中人。曰。冰肌明似玉。雪体莹如珠。　问。如何是大通智胜佛。曰。半夜红轮耀大地。森罗万象一时明。云。如何是十劫坐道场。曰。大地红尘起。虚空不展颜。云。如何是佛法不现前。曰。陶潜醉石今犹在。五柳阴中不变春。　问。如何是常在底人。曰。石里无星火。拶着便光生。云。如何是不在底人。曰。翻身直透千峰外。更不回头望故关。云。未审此人如何亲近。曰。白云路断无消息。佛祖从来不得名。　问。莲华未出水时如何。曰。没却你鼻孔。云。出水后如何。曰。穿着你眼睛。　问。如何是返本还源事。曰。泥牛入土。云。如何是禅。曰。强词夺正理。云。如何是正法眼。曰。乌豆。二十三年十月朔。示微恙。初三。与得法上足翠岩．宗静言别。泊然而逝。是月十三日。塔全身於寺之西南隅。

　　常州善权法智禅师

　　陕府人。族栢氏。壮於西京圣果寺祝发。习华严。弃谒南阳谨。次参洪峰智。踰十年无所证。后於宏智言下豁然。出住善权。次居金粟。　上堂曰。明月高悬未照前。雪眉人凭玉栏干。夜深雨过风雷息。客散云楼酒椀乾。　上堂。三界无法。何处求心。惊蛇入草。飞鸟出林。雨过山堂秋夜静。市声终不到孤岑。

　　随州大洪法为禅师

　　天台鲍氏子。　上堂曰。法身无相。不可以音声求。妙道忘言。岂可以文字会。纵使超佛越祖。犹落阶梯。直饶说妙谈玄。终挂唇齿。须是功勋不犯。影迹不留。枯木寒岩。更无津润。幻人木马。情识皆空。方能垂手入廛。转身异类。不见道。无漏国中留不住。却来烟坞卧寒沙。　上堂。举香严上树话。乃曰。缘鬓红裙窈窕娘。百华园里采蚕桑。三三两两羞人见。偷眼戏他年少郎。

　　真州长芦琳禅师

　　上堂。拈拄杖曰。其宗也。离心意识。其旨也。超去来今。离心意识故。品万类不见差殊。超去来今故。尽十方更无渗漏。当头不犯。彻底无依。悟向朕兆未生已前。用在功勋不犯之处。平常活计。不用踌蹰。拟议之间。即没交涉。

　　临安府净慈自得慧晖禅师

　　会稽上虞人。族张氏。幼依澄照道凝。年十二。染削进具。甫二十。扣真歇於长芦。微有所证。旋里谒宏智。智举当明中有暗。不以暗相遇。当暗中有明。不以明相睹问之。语不契。初夜定回往圣僧前烧香。而宏智适至。师见之。顿明前话。次日。入室。智举堪嗟去日颜如玉。却叹回时鬓似霜诘之。师曰。其入离。其出微。自尔问答无滞。智许为室中真子。绍兴丁巳。待制仇公悆请开法补陀。徙万寿及吉祥．雪窦。淳熙三年。　勑补净慈。　上堂曰。朔风凛凛扫寒林。叶落归根露赤心。万派朝宗船到岸。六窗虚映芥投针。本成现。莫他寻。性地闲闲耀古今。户外冻消春色动。四山浑作木龙吟。　上堂。释迦老子穷理尽性。金口敷宣一代时教。珠回玉转。被人唤作拭不净故纸。达磨祖师以一乘法直指单传。面壁九年。不立文字。被人唤作壁观婆罗门。且道作么生行履。免被傍人指注去。衲帔蒙头万事休。此时山僧都不会。　上堂。举风幡话。师曰。风幡动处着得个眼。即是上座。风幡动处失却个眼。即是风幡。其或未然。不是风幡不是心。衲僧徒自强锥针。岩房雨过昏烟净。卧听凉风生竹林。七年秋。退归雪窦。晦藏明觉塔。十年仲冬二十九日中夜。沐浴书偈而逝。窆全身於中峰。号双塔。世寿八十有七。僧腊七十有五。

　　庆元府瑞岩石窗法恭禅师

　　郡之奉化人。族林氏。於栖真院下发受具。往延庆讲下。一夕。诵莲经。至父母所生眼。悉见三千界时。闻风刺棕榈叶声。欻然有省。弃依天童。始明大事。凡当世弘法者。悉往咨决之。出住能仁。次补光孝．瑞岩。　上堂曰。春风杨柳眉。春禽弄百舌。一片祖师心。两处俱漏泄。不动步还家。习漏顿消灭。时投玉线芒。晓贯金针穴。深固实幽远。无人孰辨别。惭愧可怜生。头头皆合辙。不念阿弥陀。南无乾屎橛。无智痴人前。第一不得说。　上堂。头祖才始升堂。百丈卷席归去。不是拾得寒山。有理也无雪处。　上堂。见得彻。用时亲。相逢尽是个中人。望空雨宝休夸富。无地容锥未是贫。踏着秤磓硬似铁。八两元来是半斤。　上堂。举。世尊生下。一手指天。一手指地。云。天上天下。唯我独尊。师曰。五天一只蓬蒿箭。搅动支那百万兵。不得云门行正令。几乎错认定盘星。

　　襄阳府石门清凉法真禅师

　　剑门人也。后住万寿。上堂曰。柳色含烟。春光逈秀。一峰孤峻。万卉争芳。白云淡泞已无心。满目青山元不动。渔翁垂钩。一溪寒雪未曾消。野渡无人。万古碧潭清似镜。宾中有主。拄杖横挑日月轮。主中有宾。踏破草鞋赤脚走。直得宾主互显。杀活自由。理事混融。正偏不滞。入荒田不拣。信手拈来草。且道如何委悉。尘中虽有隐身术。争似全身入帝乡。

　　庆元府光孝了堂思彻禅师

　　上堂曰。羊头车子推明月。没底船儿载晓风。一句顿超情量外。道无南北与西东。所以劫前消息。非口耳之所传。格外真规。岂思量之能解。须知佛佛祖祖。了无一法为人。子子孙孙。直下全身荷负。既已万机寝削。自然一糁不留。湛湛之波。碧水冷涵於秋色。灵灵之照。霁天净洗於冰轮。宛转旁参。叶通兼带。梦手推开玉户。翻身拨动机轮。正令才行。又见一阳萌动。化功密运。俄惊三世变迁。虽则默尔无言。争奈炽然当说。无迁无变。今朝拈置一边。有故有新。且道如何话会。诸人还委悉么。群阴消剥尽。来日是[书-曰+((烈-列)/曰)]云。

　　长芦真歇清了禅师法嗣
　　真州长芦妙觉慧悟禅师

　　上堂曰。尽大地是个解脱门。把手拽。不肯入。雪峰老汉抑逼人作么。既到这里。为甚么鼻孔在别人手里。良久。曰。贪观天上月。失却手中桡。　僧问。雁过长空。影沉寒水。雁无遗踪之意。水无沉影之心。远端的也无。曰。芦华两岸雪。江水一天秋。云。便恁么去时如何。曰。雁过长空聻。僧拟议。师曰。灵利衲子。

　　福州龟山义初禅师

　　上堂曰。久默斯要。不务速说。释迦老子寐语作么。我今为汝保任斯事终不虚也。大似压良为贱。既不恁么。毕竟如何。白云笼岳顶。翠色转崔嵬。

　　建康府保宁兴誉禅师

　　上堂曰。步入道场。影涵宗鉴。粲粲星罗霁夜。英英华吐春时。木人密运化机。丝毫不爽。石女全提空印。文彩未彰。且道不一不异。无去无来。合作么生体悉。的的纵横皆妙用。阿侬元不异中来。

　　真州北山法通禅师

　　上堂曰。吞尽三世底。为甚么开口不得。照破四天下底。为甚么开眼不得。作么生得十成通畅去。金针双锁备。叶露隐全该。　僧问。断言语。绝思惟处。乞师指示。曰。滴水不入石。

　　庆元府天童宗珏禅师

　　上堂曰。劫前运步。世外横身。妙契不可以意到。真证不可以言传。直得虚静敛氛。白云向寒岩而断。灵光破暗。明月随夜船而来。正恁么时。作么生履践。偏正不曾离本位。纵横那涉语因缘。　僧问。如何是道。曰。十字街头休斫额。

　　大洪慧照庆预禅师法嗣
　　临江军慧力悟禅师

　　上堂曰。一切声是佛声。檐前雨滴响冷冷。一切色是佛色。觌面相呈讳不得。便恁么。若为明。碧天云外月华清。

　　福州雪峰慧深首座

　　示众曰。未得入头应切切。入头已得须教彻。虽然得入本无无。莫守无无无间歇。照闻。乃曰。深兄说禅若此。惜福缘不胜耳。一日。普说罢。挥偈辞众。以笔一拍手。竟不收而化。

　　天封子归禅师法嗣
　　江州东林通理禅师

　　上堂曰。峰顶驾铁船。三更日轮果。心闲不自明。落叶知谁扫。等闲摘个郑州梨。放手元是青州枣。

　　天衣法聪禅师法嗣
　　平江府慧日法安禅师

　　本郡人也。　僧问。如何是和尚为人一句。曰。狗走抖擞口。云。意旨如何。曰。猴愁搂摗头。

　　温州护国钦禅师

　　上堂曰。有句无句。明来暗去。活捉生擒。捷书露布。如藤倚树。物以类聚。海外人参。川中附子。树倒藤枯。切忌名模。句归何处。苏嚧苏嚧。呵呵大笑。破镜不照。大地茫茫。一任[跳-兆+孛]跳。

　　无为军吉祥元实禅师

　　高邮人也。自到天衣。蚤夜精勤而胁不席。一日。偶失笑喧众。衣摈之。中夜宿田里。睹星月粲然。有省。晓归趋方丈。衣见。乃问。洞山五位君臣如何话会。云。我这里一位也无。衣令参堂。谓侍僧曰。这汉却有个见处。奈不识宗旨何。入室次。衣预令行者五人分序而立。师至。俱召云。实上座。於是密契奥旨。述偈曰。一位才彰五位分。君臣叶处紫云屯。夜明帘卷无私照。金殿重重显至尊。衣称善。后住吉祥。

　　道宣知藏

　　久侍天衣。无所契。衣叱之。宣忘寝食者月余。一夕。闻巡臾铃声。忽猛省曰。住。住。一声直透青霄路。寒潭月皎有谁知。泥牛触折珊瑚树。衣闻。命职堂司。后住投子。凡有所问。以拂子作摇铃势。

　　南岳第十五世(临济十一世黄龙四世)
　　胜因戏鱼咸青禅师法嗣
　　涟水军万寿梦庵普信禅师(后住蒋山)

　　上堂曰。残雪既消尽。春风日渐多。若将时节会。佛法又如何。且道时节因缘与佛法道理。是同是别。良久。曰。无影树栽人不见。开华结果自馨香。　上堂。空生岩中宴坐。诸天空里雨华。山僧高升此座。诸人如何领会。若委悉得去。八部不言而自会。其或未然。卖心求得又何荣。

　　平江府慧日默庵兴道禅师

　　上堂曰。同云欲雪未云。爱日似晖不晖。寒雀啾啾闹篱落。朔风冽冽舞帘帷。要会韶阳亲切句。今朝觌面为提撒。卓拄杖。下座。

　　广德军光孝果慜禅师

　　德安桃源人。　上堂。举南泉斩猫儿话。乃曰。南泉提起下刀诛。六臂修罗救得无。设使两堂俱道得。也应流血满街衢。

　　雪峰有需禅师法嗣
　　福州雪峰球堂慧忠禅师

　　上堂曰。真觉弹广陵散。钦山唱菩萨蛮。总被岩头教坏。山僧今日轮须弥槌。击虚空鼓。声万岁乐。唱万年欢。且道被阿谁教坏。少林澄九鼎。浪动百华新。　上堂。终日忙忙。那事无妨。作么生是那事。良久。曰。心不负人。面无惭色。

　　天童普交禅师法嗣
　　庆元府蓬莱圆禅师

　　不知何许人。住山三十年。足不越阃。道俗尊仰之。师有偈曰。新缝纸被烘来暖。一觉安眠到五更。闻得上方钟鼓动。又添一日在浮生。余语未见。

　　圆通圆机道旻禅师法嗣
　　江州圆通冲真密印通慧守慧禅师

　　上堂曰。但知今日复明日。不觉前秋与后秋。平步坦然归故里。却乘好月过沧洲。咦。不是苦心人不知。

　　隆兴府黄龙道观禅师

　　上堂曰。古人道。眼色耳声。万法成办。你诸人为甚么从朝至暮。诸法不相到。遂喝曰。牵牛入你鼻孔。祸不入慎家之门。

　　明招法镜文慧禅师法嗣
　　扬州石塔宣秘礼禅师

　　上堂曰。夺不夺。纵有余。临岐不分袂。富贵却萧疎。句里不曾舒慷慨。禹门先自透金鱼。　上堂。举百丈野狐话。乃曰。不是翻涛手。徒夸跨海鲸。由基方捻镞。枝上众猿惊。　一日。上堂至座前。师搊一僧上法座。僧慞惺欲走。师遂指座曰。这棚子。若牵一头驴上去。他亦须就上屙在。汝诸人因甚么却不肯。以拄杖一时赶散。顾侍者曰。崄。　僧问。山河大地与自己。是同是别。曰。长亭凉夜月。多为客铺舒。云。谢师答话。曰。纲大难为鸟。纶稠始得鱼。僧作舞归众。师曰。长江为砚墨。频写断交书。

　　上封佛心才禅师法嗣
　　福州普贤元素禅师

　　建宁人也。　开堂日。示众曰。拈华微笑。犹乖量外之机。断臂安心。何异捉月之见。设使万机休罢。千圣不携。还同待兔守株。未是通方达士。明眼汉。没窠臼。高高处观之不足。低低处平之有余。神光照彻大千。万有全归掌握。大机大用。草偃风行。全暗全明。超情离见。所以道。神光不昧。万古徽猷。入此门来。莫存知解。知解既泯。真智现前。八字打开。分明显示。竖起拂子曰。还见么。於斯见得。言语路绝。取舍情忘。了非生佛未分。岂是威音那畔。权实俱备。照用双行。流出自己胸襟。要且不从人得。既不从人得。正当今日祝延　圣寿一句作么生道。良久。曰。四海浪平龙睡稳。万年松在祝融峰。　上堂。未开口时先分付。拟思量处隔千山。莫言佛法无多子。未透玄关也大难。只如玄关作么生透。喝一喝。　上堂。南泉道。我十八上便解作活计。囊无系蚁之丝。厨乏聚蝇之糁。赵州道。我十八上便解破家散宅。南头买贱。北头卖贵。检点将来。好与三十棒。且放过一着。何故。曾为宕子偏怜客。自爱贪杯惜醉人。

　　福州鼓山山堂僧洵禅师

　　郡之长溪阮氏子。　上堂曰。尽力道不得底句。和盲勃塑瞎。一时推出来。馊饭泥茶炉。总不恁么。天高东南。地倾西北。这三转语。天下衲僧跳不出。莫有跳得出底么。喝一喝。卓拄杖。下座。　上堂。黄檗手中六十棒。不会佛法的的大意。却较些子。大愚肋下筑三拳。便道。黄檗佛法无多子。钝置杀人。须知有一人。大棒蓦头打他不回头。老拳劈面槌他亦不顾。且道是谁。

　　福州鼓山师子祖珍禅师

　　兴化林氏子。　上堂曰。大道只在目前。要且目前难睹。欲识大道真体。不离声色言语。卓拄杖曰。这个是声。竖起拄杖曰。这个是色。唤甚么作大道真体。直饶向这里见得。也是郑州出曹门。　上堂。寻牛须访迹。学道贵无心。迹在牛还在。无心道易寻。竖起拂子曰。这个是迹。牛在甚么处。直饶见得头角分明。鼻孔也在法石手里。　上堂。举。僧问投子。月未圆时如何。曰。吞却三个四个。云。圆后如何。曰。吐却七个八个。师曰。投子和尚虽然善能吞吐。要且未知月之所在。或问鼓山。月未圆时如何。只对他道。天上有星皆拱北。圆后如何。人间无水不朝东。僧问。赵州绕禅床一匝。转藏已竟。此理如何。曰。画龙看头。画蛇看尾。云。婆子道。比来请转全藏。为甚么只转得半藏。此意又且如何。曰。人无远虑。必有近忧。未审甚处是转半藏处。曰。不是知音者。徒劳话岁寒。

　　浮山法真禅师法嗣
　　峨嵋灵岩徽禅师

　　僧问。文殊是七佛之师。未审谁是文殊之师。曰。金沙滩头马郎妇。

　　黄龙通照德逢禅师法嗣
　　饶州荐福常庵择崇禅师

　　宁国府人也(行实未详)。　上堂。举。僧问古德。生死到来。如何免得。曰。柴鸣竹爆惊人耳。僧云。不会。德曰。家犬声狞夜不休。诸人要会么。柴鸣竹爆惊人耳。大洋海底红尘起。家犬声狞夜不休。陆地行船三万里。坚牢地神笑呵呵。须弥山王眼觑鼻。把手东行却向西。南山声应北山里。千手大悲开眼看。无量慈悲是谁底。良久。曰。头长脚短。少喜多嗔。　上堂。西山青。无谓情。洪井碧。无涓滴。西山人。见曷亲。西山事。无可似。若是灵利底举着。便知懵懂者付与德山．临济。掷拂子。下座。　一日。上堂顾问侍者曰。还记得昨日因缘么。云。记不得。复顾问大众曰。还记得么。众无对。竖起拂子曰。还记得么。良久。曰。也忘却了也。三处不成。一亦非有。诸人不会方言。露柱且莫开口。以拂子击禅床。下座。

　　天宁长灵守卓禅师法嗣
　　庆元府育王无示分谌禅师

　　温之永嘉人。族张氏。年十六。礼崇德慧微落发。微持律刻苦。尝然身灯为佛事。师见曰。大丈夫当明佛祖意。以光明照大千。何区区於此。辞谒径山悟．佛鉴懃。晚依长灵。余八载。悉得其道。宣和六年。太师刘公正夫舍临安第为显宁寺。请师出世。未几。擢芦山．瑞岩．育王。法道大振。　上堂曰。出西天。入东土。云从龙。风从虎。一任诸方点头。举拂子曰。只如这个。顺行三千。倒行八百。又作么生辨。若也辨得。横按镆铘全正令。若辨不得。百千年后与人看。　上堂。尺头有寸。鉴者犹稀。秤尾无星。且莫错认。若欲定古今轻重。较佛祖短长。但请於中着一双眼。果能一尺还他十寸。八两元是半斤。自然内外和平。家国无事。山僧今日已是两手分付。汝等诸人还肯信受奉行也无。尺量刀剪遍世间。志公不是闲和尚。　上堂。文殊智。普贤行。多年历日。德山棒。临济喝。乱世英雄。汝等诸人穿僧堂。入佛殿。还知崄过铁围关么。忽然踏着释迦顶[宁*页]。磕着圣僧额头。不免一场祸事。　上堂。我若说有。你为有碍。我若说无。你为无碍。我若横说。你又跨不过。我若竖说。你又跳不出。若欲丛林平贴。大家无事。不如推倒育王。且道育王如何推得倒去。召大众曰。着力。着力。复曰。苦哉。苦哉。育王被人推倒了也。还有路见不平。拔剑相为底么。若无。山僧不免自倒自起。击拂子。下座。师性刚毅。莅众有古法。时以谌铁面称之。绍兴十八年五月十三。示寂於无异堂。后七日。塔全躯於乌石庵之左。阅世六十有九。坐夏五十有四。

　　湖州道场普明慧琳禅师

　　七闽福清人。　上堂曰。有漏笊篱。无漏木杓。庭白牡丹。槛红芍药。因思九年面壁人。到头不识这一着。且道作么生是这一着。以拄杖击禅床。下座。　上堂。一即多。多即一。毗卢顶上明如日。也无一。也无多。现成公案没殽讹。拈起旧来毡拍板。明时共唱太平歌。

　　湖州道场无传居慧禅师

　　本郡人。族吴氏。幼师景德寺宗省。十九中经选。授僧服。从南屏妙慧习教观。越十年易服。依长芦净照最久。晚至长灵。未几。总院事。一日。拟食醦豏。豁然有省。亟造方丈。陈所入。灵诘之。师呈偈曰。打破多年赤肉团。大千俱现一毫端。纵横妙用无多子。妙用纵横总一般。乃蒙印可。灵没。师还里谒天圣琳禅师。琳命首众说法。复退席。令主盟。后移灵石．何山．道场。　上堂曰。锺馗醉里唱凉州。小妹门前只点头。巡海夜叉相见后。大家拍手上高楼。大众。若会得去。锁却天下人舌头。若会不得。将谓老僧别有奇特。　上堂。百尺竿头弄影戏。不唯瞒你又瞒天。自笑平生岐路上。投老归来没一钱。　上堂。举。临济示众云。一人在高高峰顶。无出身之路。一人在十字街头。亦无向背。且道那个在前。那个在后。师曰。更有一人不在高高峰顶。亦不在十字街头。临济老汉因甚不知。便下座。绍兴辛未九月二十四日。示微疾而终。寿七十五。夏五十六。

　　临安府显宁松堂圆智禅师

　　上堂曰。芦华白。蓼华江。溪边修竹碧烟笼。闲云抱幽石。玉露滴岩丛。昨夜乌龟变作鳖。今朝水牯悟圆通。咄。

　　湖州乌回唯庵范禅师

　　上堂曰。尘劫已前事。堂堂无背面。动静莫能该。舒卷快如电。莫道凡不知。佛也觑不见。决定在何处。合取这两片。荐不荐。更为诸人通一线。良久。曰。天下太平。皇风永扇。　上堂。举。僧问赵州。至道无难。唯嫌拣择。是时人窠窟否。曰。曾有人问老僧。直得五年分踈不下。大众。赵州具顶门眼。向击石火里分缁素。闪电光中明纵夺。为甚么却五年分踈不下。还委悉么。易分雪里粉。难辨墨中煤。

　　温州本寂灵光文观禅师

　　郡之瑞安人。族叶氏。年十九。依白岩慧通。二十得度。游方。谒长灵於天宁。因看栢树子颂有省。灵殁。旋里庵居二纪。待制王公辉守郡请开法本寂。　上堂曰。过去诸如来。斯门已成就。好事不如无。现在诸菩萨。今各入圆明。好事不如无。未来修学人。当依如是法。好事不如无。还知么。除却华山阵处士。何人不带是非行。参。　上堂。举。罽宾国王斩师子尊者。雪窦拈云。作家君王。天然有在。师曰。路见不平。当与雪屈。雪窦只解据款结案。要且不知尊者不曾被斩。淳熙五年正月二十六日。端坐而逝。寿九十六。腊七十七。

　　黄龙山堂震禅师法嗣
　　常德府德山无诤慧初禅师

　　靖江府人也。自见山堂。得大受用。三据宝坊。众所宗仰。　上堂。顾视大众曰。见么。在天成象。在地成形。在日月为晦为朔。在四时为寒为暑。致之以雷霆。润之以风雨。且道在衲僧分上又作么生。一趯趯翻四大海。一拳拳倒须弥山。佛祖位中留不住。又吹渔笛汨罗湾。　上堂。九月二十五。聚头相共举。瞎却正法眼。拈却云门普。德山不会说禅。赢得村歌社舞。阿呵呵。逻啰哩。遂作舞势。下座。

　　万年雪巢法一禅师法嗣
　　嘉兴府报恩法常首座

　　开封人。丞相薛居正之裔。宣和十年。依长沙益阳华严元轼禅师下发。徧依丛社。於首楞严经深入义海。自湖湘至万年谒雪巢。机契。命掌笺翰。淳熙初。抵报恩。室中唯一矮榻。余无长物。庚子九月中。语寺僧曰。一月后不复留此。十月二十一。往方丈。谒饭。将晓。书渔父词於室门。就榻收足而逝。词曰。此事楞严尝露布。梅华雪月交光处。一笑寥寥空万古。风瓯语。逈然银汉横天宇。蝶梦南华方栩栩。斑斑谁跨丰干虎。而今忘却来时路。江山暮。天涯目送鸿飞去。

　　岳山祖庵主法嗣
　　卢山廷庆叔禅师

　　僧问。多子塔前。共谈何事。曰。一回相见一回老。能得几时为弟兄。僧礼拜。师曰。唐兴今日失利。

　　信相正觉宗显禅师法嗣
　　成都府金绳文禅师

　　僧问。如何是大道之源。曰。黄河九曲。云。如何是不犯之令。曰。铁蛇钻不入。僧拟议。师入打。

　　泐潭典牛天游禅师法嗣
　　临安府径山涂毒智策禅师

　　天台人。族陈氏。十六依护国楚光授方服。首谒国清光禅师。次谒育王谌．万寿智。后於云居闻板声契入。抵云岩。岩见然之(游时住云岩)。留岁余告别。岩送以偈。寻首众大沩。归里。闻法黄岩之普泽。继历数剎。淳熙戊申冬。　诏居径山。　上堂曰。着意忘怀。掘地深埋。空洞无象。髑髅妄想。譬如两镜相照。中间早已立象。直饶东涧水流西涧水。南山烧炭北山红。到这里正好吃棒。为甚如此。我王库内无如是刀。　上堂。举。教中道。若以色见我。以音声求我。是人行邪道。不能见如来。然虽恁么。正是捕得老鼠。打破油瓮。怀禅师道。你眼在甚么处。虽则识破释迦老子。争奈拈[饥-几+追]舐指。若是涂毒即不然。色见声求也不妨。百华影里绣鸳鸯。自从识得金针后。一任风吹满袖香。绍熙壬子秋七月示疾。至二十七辰初。说偈而逝。八月二日塔全身於东麓。寿七十六。腊六十。

　　嘉泰普灯录卷第十三
　　音释

　　　珏音角　嚚音银　旻音民　洵音荀　陕音闪　窈音杳　窕徒了切　会音桧　悆余庶切　泞直与切　糁桑感切　搂音栖　摗速侯切　邮音尤　搊楚尤切　懵莫孔切　莅音利　豏胡斩切　馗音逵　汩手笔切　栩音雨
　　嘉泰普灯录卷第十四

　　　　平江府报恩光孝禅寺(臣)僧　(正受)　编

　　南岳第十五世(临济十一世杨岐四世)
　　东京天宁佛果圆悟克勤禅师法嗣(卷上)
　　潭州大沩佛性法泰禅师

　　汉州人。族季氏。冠为大僧。习南山教。久而游方。机契五祖。后於圆悟语下。顿明大法。出住鼎之德山．邵之西湖及谷山．道吾。　勑居大沩。　赐号佛性。　上堂曰。推真真无有相。穷妄妄无有形。真妄两无所有。廓然露出眼睛。眼睛既露。见个甚么。晓日烁开岩畔雪。朔风吹绽蜡梅华。　上堂。涅盘无异路。方便有多门。拈起拄杖曰。看看。山僧拄杖子一口吸尽西江水。东海鲤鱼[跳-兆+孛]跳上三十三天。帝释忿怒。把须弥山一掴粉碎。坚牢地神合掌赞欢曰。谛观法王法。法王法如是。以拄杖击禅床。下座。　上堂。今朝正月已半。是处灯火撩乱。满城罗绮骈阗。交互往来游玩。文殊走入闹篮中。普贤端坐高楼看。且道观音在甚么处。震天椎画鼓。聒地奏笙歌。　上堂。渺渺邈邈。十方该括。坦坦荡荡。绝形绝相。目欲视而睛枯。口欲谈而词丧。文殊．普贤全无伎俩。临济．德山不妨提唱。龟吞陕府铁牛。蛇齩嘉州大像。赫得东海鲤鱼直至如今肚胀。嘻。　上堂。火云烧田苗。泉源绝流注。娑竭大龙王。不知在何处。以拄杖击禅床曰。在这里。看看。南山起云。北山下雨。老僧更为震雷声。助发威光令远布。乃高声曰。閧弄。閧弄。　上堂。得念失念。无非解脱。是甚么语话。成法破法。皆名涅盘。料掉没交涉。智慧愚痴。通为般若。颟顸佛性。菩萨外道。所成就法。皆是菩提。犹较些子。然虽如是。也是杨广失骆驼。　上堂。德山棒下金沙异。临济喝中宾主分。到此若无真正眼。可怜辜负本来人。喝一喝。拍禅床。下座。　上堂。欲识佛去处。只这语声是。咄。傅大士不识好恶。以昭昭灵灵教坏人家男女。被志公和尚一喝曰。大士莫作是说。别更道看。大士复说偈曰。空手把锄头。步行骑水牛。人从桥上过。桥流水不流。志公呵呵大笑曰。前头由似可。末后更愁人。　上堂。忆昔游方日。获得二种物。一是金刚锤。一是千圣骨。持行宇宙中。气岸高突兀。如是三十年。用之为准则。而今年老矣。二物知何物。掷下金刚锤。击碎千圣骨。抛向四衢道。不能更惜得。任意过浮生。指南将作北。呼龟以为鳖。唤豆以为粟。从他明眼人。笑我无绳墨。　僧问。理随事变。该万有而一片虚凝。事逐理融。等千差而咸归实际。如何是理法界。曰。山河大地。云。如何是事法界。曰。万象森罗。云。如何是理事无碍法界。曰。东西南北。云。如何是事事无碍法界。曰。上下四维。　问。如何是十身调御。投子下禅床立。未审意旨如何。曰。脚跟下七穿八穴。

　　邓州丹霞佛智蓬庵端裕禅师

　　吴越王之裔。六世祖安守会稽。因家焉。师生而挺嶷。眉目渊秀。十四驱乌於大善寺。十八得度受具。往依净慈法真一禅师。未几。偶僧击露柱曰。你何不说禅。师闻微省。去谒龙门远．甘露卓．泐潭祥。皆以颕迈见推。晚见圆悟於钟阜。一日。悟问。谁知正法眼藏向这瞎驴边灭却。即今是灭不灭。云。请和尚合取口好。曰。此犹未出常情。师拟对。悟击之。师顿去所滞。尝述偈自通。侍悟居天宁。命典记室。寻分座。道声蔼着。京西宪王公请开法丹霞。次迁虎丘。径山谢事。徇平江道俗之请。庵于西华。阅数稔。　勑居建康保宁。后移苏城万寿及闽中贤沙．寿山西禅。复被　旨补灵隐。　慈宁皇太后幸韦王第。　召师演法。　赐金襕僧伽梨。乞归西华。绍兴戊辰秋。四明育王遣使固邀。月余始就。　上堂曰。德山入门便棒。多向皮袋里埋踪。临济入门便喝。总在声尘中出没。若是英灵衲子。直须足下风生。超越古今途辙。拈拄杖。卓一下。喝一喝。曰。只这个。何似生。若唤作棒喝。瞌睡未省。不唤作棒喝。未识德山．临济。毕竟如何。复卓一下。曰。总不得动着。　上堂。尽大地是沙门眼。徧十方是自己光。为甚么东弗于逮打鼓。西瞿耶尼不闻。南瞻部洲点灯。北郁单越暗坐。直饶向个里道得十全。犹是光影里活计。摵拂子曰。百杂碎了也。作么生是出身一路。掷下拂子曰。参。　上堂。顶[宁*顶]一着。佛祖不知。若玄机尚戢。影草未彰。通身有透关眼也照不着。若过这边来。正按金刚宝王。放出踞地师子。许你挨拶一步地。虽然已是头角不全。即今莫有疾焰过风者么。喝曰。甚么处去也。复喝一喝。下座。上堂。动则影现。觉则冰生。直饶不动不觉。犹是秦时[车*度]辂钻。到这里。便须千差密照。万户俱开。毫端拨转机轮。命脉不沉毒海。有时觉如湛水。有时动若星飞。有时动觉俱忘。有时照用自在。且道正恁么时。是动是觉。是照是用。还有人区分得出么。铁牛横古路。触着骨毛寒。　上堂。易填巨壑。难满漏卮。若有操持。了无难易。拈却大地。宽绰有余。放出纤毫。碍塞无路。忽若不拈不放。向甚么处履践。同诚共休戚。饮水亦须肥。　僧问。如何是宾中宾。曰。你是田厍奴。云。如何是宾中主。曰。相逢犹莽卤。云。如何是主中宾。曰。剑气烁愁云。云。如何是主中主。曰。敲骨打髓。师莅众。色必凛然。寝食不背众。唱道无倦。绍兴庚午十月。初示微疾。至十七夜。书偈付主事曰。吾小休。至五鼓起坐。首座法全请遗训。师曰。尽此心意。以道相资。语绝而逝。火后。目睛．齿．舌不坏。其地发光终夕。得设利者无算。踰月不绝。黄冠罗肇常平日问道於师。适外归。独无所获。道念勤切。方与客食。咀噍间。若有物。吐哺则设利也。大如菽。色若琥珀。好事者持去。遂再拜於阇维所。闻香奁有声。亟开。所获如前。而差红润。门人奉遗骨分塔於鄮峰西华。寿六十有六。夏四十有八。　谥曰大悟。塔名宝胜。

　　建康府华藏密印安民禅师

　　嘉定人。族朱氏。初讲楞严於成都。为义学所归。时圆悟居昭觉。师往扣。悟令看国师三唤侍者之语。赵州云。如人暗中书字。字虽不成。文彩已彰。那里是文彩已彰处。但恁么参取(有本小异)。后因悟普说。僧出请问十玄谈。云。只如古人道。问君心印作何颜。意旨如何。悟曰。文彩已彰。师於言下有省。悟未之许。一日。造室白悟曰。和尚休举语。待某说看。悟诺之。师曰。寻常拈槌竖拂。岂不是经中道。一切世界诸所有相。皆即菩提妙明真心。悟笑曰。你元来在这里作活计。师又曰。下喝敲床时。岂不是返闻闻自性。性成无上道。悟曰。你岂不见经中道。妙性圆明。离诸名相。本来无有世界众生。师释然。悟出蜀。居夹山。师罢讲侍行。值悟为众夜参。举古帆未挂因缘。师闻未领。遂求决。悟曰。你问我。师举前话。悟曰。庭前栢树子。师即洞明。谓悟曰。古人道。如一滴投於巨壑。殊不知大海投於一滴。悟笑曰。奈这汉何。未几。令分座。悟说偈曰。懒夸四分与楞严。按下云头子细参。不学亮公亲马祖。还如德峤访龙潭。七年往返来昭觉。三载翱翔上碧岩。今日烦充第一座。百华丛里现优昙。后谒佛鉴於蒋山。鉴问。佛果有不曾乱为人说底句。曾与你说么。师曰。合取狗口。鉴震声云。不是这个道理。师曰。无人夺你盐茶袋。乱叫作甚么。鉴云。佛果若不为你道。我为你说。师曰。和尚疑时。退院别参去。鉴呵呵大笑。鉴入灭。圆悟继席。未几。师开法保宁。迁华藏。旋里。领中峰。　上堂曰。众卖华兮独卖松。青青颜色不如红。算来终不与时合。归去来兮翠霭中。可笑古人恁么道。大似逃峰赴壑。避溺投火。争如随分到尺八五分镢头边讨一个半个。虽然如是。保宁半个也不要。何故。富嫌千口少。贫恨一身多。　上堂。呵佛骂祖。须是德山作家。渡马渡驴。还他赵州手段。瞎驴灭却正法眼藏。利动君子。聋人不用二种语言。惯钩鲸鲵。集云峰下四藤条。双明双暗。大愚肋底筑三下。同死同生。祖佛未兴已前。向上人提撕此事。羚羊挂角之后。仙陀客夺鼓掣旗。露刃藏锋作师子哮吼。裂破祖师印。扫荡衲僧踪。硬如兜罗绵。软似南宾铁。摩竭陀国水泄不通。少室峰前亲行此令。所以定光招手。智者点头。可谓良马不窥鞭。侧耳知人意。还会么。三面狸奴手捉月。两头白牯脚拏烟。戴冠碧兔立庭栢。脱壳乌龟飞上天。　冬夜示众。举。玉泉皓和尚云。雪雪片片不别。下到腊月。再从来年正月．二月．三月．四月．五月．六月．七月．八月．九月．十月。依前不歇。冻杀饿杀。免教胡说乱说。师曰。不是骂人。亦非赞叹。高出临济．德山。不似云居．罗汉。且道玉泉意旨作么生。良久。曰。但得雪消去。自然春到来。师后示寂於本山。阇维。设利颇剩。细民穴地尺许皆得之。尤光明莹洁。心舌亦不坏。

　　眉州象耳山袁觉禅师

　　眉山人。族袁氏。幼於传灯院试所习得度。始名圆觉。郡守填绫牒。误以圆作袁。守慊然戏谓师云。一字名可乎。师笑曰。一字已多。郡守异之。具戒后。即出蜀。谒五祖自．海会宗．龙门远。皆未得其津涯。又谒阐提照於宝峰。久之。值照入寂。往侍石门政。执役数秋。亲承记莂。时圆悟道望倾一时。师曳杖欲一见。石门徒众顾师云。兄既有得。自宜缝炊巾。何区区复行迈耶。师曰。不然。我是则所往无碍。弗应守株于此。师至蒋山。适悟被　旨居天宁。遂往大沩。依佛性。顷之。入室陈所见。性云。汝忒煞远在。然知其为法器。俾充侍者。掌宾客。师每侍性。性必举法华开示悟入四字。令下语。又云。直待我竖点头时。汝方是也。偶不识被斥。制中无依。寓俗士家。一日。诵法华。至亦后不知何者是火。何者为舍。乃豁然。制罢归省。性见。首肯之。圆悟再得　旨住云居。师至彼。以所得白悟。悟呵云。本是净地。屙屎作么。师所疑顿释。绍兴丁巳。眉之象耳虚席。郡守谓此道场久为蟊螣囊橐。非名流胜士。莫能起废。诸禅举师应聘。尝语客曰。东坡云。我持此石归。袖中有东海。山谷云。慧崇烟雨芦雁。坐我潇湘洞庭。欲唤扁舟归去。傍人谓是丹青。此禅髓也。又曰。我敲床竖拂时。释迦老子．孔夫子都齐立在下风。有举此语似佛海远禅师。远曰。此觉老语也。我此间即不恁么。

　　成都府昭觉彻庵道元禅师

　　绵之巴以人。族邓氏。幼於降寂寺圆具。东游。谒大别心道禅师。因看廓然无圣之语。忽失笑曰。达磨元来在这里。道誉之。往参佛鉴．佛眼。蒙赏识。后依圆悟於金山。以所见告悟。弗之许。　高宗皇帝驾幸维扬。　召悟说法。　赐号圆悟。又　赐侍僧十人．紫衣。师与焉。圆悟　诏住云居。师从之。虽有信入。终以梗胸之物未去为疑。会悟问参徒。生死到来时如何。僧云。香台子笑和尚。次问师。汝作么生。云。草贼大败。悟曰。有人问你时如何。师拟答。悟凭陵曰。草贼大败。师即彻证。圆悟以拳击之。师拊掌大笑。悟曰。汝见甚么便如此。云。毒拳未报。永劫不忘。悟归照。亲命首众。悟将顺世。以师继席(机语未见)。

　　平江府虎丘绍隆禅师

　　和之含山人也。九岁谢睹。居佛慧院。踰六年。得度受具。又五年。荷包谒长芦净照信禅师。得其大略。有传圆悟语至者。师读之。叹曰。想酢生液。虽未浇肠沃胃。要且使人庆快。第恨未聆謦欬耳。遂由宝峰依湛堂。客黄龙。叩死心。其机语妙出一时。即至夹山。闻悟移道林。师随往。一日。入室。悟问曰。见见之时。见非是见。见犹离见。见不能及。举拳曰。还见么。云。见。曰。头上安头。师闻。脱然契证。悟叱曰。见个甚么。云。竹密不妨流水过。悟肯之。自此且且不忘。二十年尽圆悟之妙。归邑。继住城西开圣。建炎之扰。乃结庐铜峰之下。郡守尚书李公光延居彰教。四年。徙虎丘。道化益盛。　上堂曰。凡有展托。尽落今时。不展不托。堕坑落堑。直饶风吹不入。雨洒不着。检点将来。自救不了。岂不见道。直似澄潭月影。静夜锺声。随扣击以无亏。触波澜而不散。此犹是生死岸头事。拈拄杖。画一画。曰。尽断贤沙老汉许多葛藤。点头石不觉拊掌大笑。且道笑个甚么。脑后见腮。莫与往来。　上堂。百鸟不来春又暄。凭栏溢目水连天。无心还似今宵月。照见三千与大千。　上堂。摩竭陀国亲行此令。拈拄杖。卓一下。曰。大尽三十日。小尽二十九。　上堂。眼里不着砂。耳里不着水。堪笑老俱胝。无端竖一指。诸禅德。且道谁是解笑者。还会么。闹市拶出憍尸迦。吃嘹舌头三千里。　上堂。不犯之令。明古今风月。灵机常独耀。万象悉澄彻。更说甚么正法眼藏瞎驴边灭。无计较中翻成计较。无途辙中翻成途辙。一时与你截断。秤锤硬似铁。别。别。八月秋。何处热。　上堂。有佛处不得住。上无攀仰。无佛处急走过。下绝己躬。从来无向背。本自绝罗笼。出门撞着须菩提。寸草不生千万里。自是长觜鸟。休言芳树不栖。谩自说禅说道。摩斯咤直饶心挂树头。未免身沉海底。莫动着。动着三十棒且置。休夏自恣一句作么生道。青山渌水元依旧。明月清风共一家。　僧问。为国开堂一句作么生道。曰。一愿　皇帝万岁。二愿重臣千秋。云。只如生佛未兴时一着落在甚么处。曰。吾常於此切。云。官不容针。更借一问时如何。曰。据虎头。收虎尾。云。中间事作么生。曰。草绳自缚汉。云。毗婆尸佛早留心。直至如今不得妙。曰。几行岩下路。少见白头人。　问。九旬禁足。意旨如何。曰。理长即就。云。只如六根不具底人。还禁得也无。曰。穿过鼻孔。云。学人今日小出大遇。曰。降将不斩。云。恁么则和尚放某逐便也。曰。停囚长智。问。雪峰道。尽大地撮来如粟米粒大。抛向而前。漆桶不快。打鼓普请看。未审此意如何。曰。一亩之地。三蛇九鼠。云。乞师再垂指示。曰。海口难宣。　问。如何是大道真源。曰。和泥合水。云。便恁么去时如何。曰。截断草鞋跟。　问。如何是佛法的的大意。曰。蛇头生角。　问。古人到这里。因甚么不肯住。曰。老僧也恁么。云。忽然一刀两段时如何。曰。平地神仙。　问。万机休罢。千圣不携时如何。曰。未足观光。云。还有奇特事也无。曰。独坐大雄峰。绍兴丙辰。感微疾。白众曰。当以首座宗达承院事。请於郡从之。乃书偈而逝。五月八日也。塔全躯於寺之西南隅。住世六十有五。坐夏四十有五。

　　眉州中岩华严祖觉禅师

　　嘉之龙游人。族杨氏。世业儒。父洪有大名。后居眉。师生而伟异。少为书生。志齐昌黎。尝着文大排释教。忽患赘疮。医莫愈。乃自悔。从弥勒慧目能禅师。疾瘳。然右膝不举。师因手书华严合论毕。夜感异梦。且即舍杖步趋。心意快然。因习诵。一日。诵至现相品。曰。佛身无有生。而能示出生。法性如虚空。诸佛於中住。遂悟旨趣。四众命讲不辍。大观庚寅。师佐慧目。来居中岩。政和乙未春得度。明年。成都师周公焘俾朝请李骘制疏。以照觉寺命师大敞讲筵。师词辩横放。若决江河。众所歆叹。适南堂静禅师过门。谓师曰。观公讲说。独步西南。惜未解离文字相耳。傥问道方外。即今之周金刚也。师欣然罢讲。南至荆渚。会丞相张公商英撰峨眉寺记。证辨旧文。误以贤首位等普贤。修书破之。复着三圣圆融论四篇。公读之。抚几称善。乃曰。师果不尔负。可往蒋山依佛果老。发明向上关棙。他日岂易量哉。师如其言。径至锺阜。一日。入室。悟举罗山垂语问之。师罔措夙夜。数年有省。述偈曰。家住孤峰顶。长年半掩门。自嗟身已老。活计付儿孙。悟为印可。次日见之。悟曰。昨日公案作么生。师伫思。悟呵逐之。又五载。莫能领解。辞之庐山。於栖贤寺阅浮山圆鉴禅师削执论。遂大悟。方知佛果钳锤妙密。作偈寄悟曰。出林依旧入蓬蒿。天网恢恢不可逃。谁信业缘无避处。归来不怕语声高。悟大喜。持以示众曰。觉华严彻矣。悟归蜀。再住昭觉。适师亦西还。命掌笺记。令嗣座。力辞。隐峨眉之南埵。撰佛祖纪传六百卷。将成。复出峡。探索遗逸。以弥缝之。初抵长沙。丞相张公浚力以智度请开法。坚卧不起。公谕曰。师以固守为志节。岂从上传持此道者。乃尔用心耶。师翻然就之。法席大盛如三佛时。癸亥八月。谢院事入淅。以华严要诀并录大藏不备载者。传入海东。又欲通笺经旨。偿所志愿。复泝流西归。部使者大监荣公[薿-(予-(丁-一))+(了-(丁-一))]以成都信相延之。未几。移瓦屋开善。仅二年。前邛守史公堪顾中岩久不振。乃移文漕使。迎师主之。师欣从。凡於槌拂之下。未尝有倦色。故道俗睹之者无虚时。　上堂曰。炅光洞耀。逈脱根尘。大用现前。不存轨则。一见便见。拟议则差。起意推求。便成剩法。所以祖师道。圆同太虚。无欠无余。良由取舍。所以不如。若能取舍俱忘。触目无滞。拈来便用。立处皆真。譬如掷剑挥空。不论及之不及。若更推寻玄妙。扸出精明。病在钻穴索空。拨波求水。念念忘本。步步迷源。借使穷究万法。始末洞明。未契本源。但名假法。唤作从门入者不是家珍。直得大地山河无丝毫过患。先要得个入门。方知性海圆澄。万有俱备。无有一法从外而入。未有一法从内而出。直饶如此。犹是无风匝匝之波。乃至万缘俱丧。表里一如。三际十方。坦然平等。聊且得个转身句子。尚在半途。更须扫荡玄机。尽却圣解。即偏而常正。犹如鹤在银笼。即正而常偏。大似龙衔异宝。万年松径。白雪漫漫。异草寒岩。未尝顾恋。尚坐一色。唤作贴肉汗衫。教中谓之解脱坑。亦名寂灭病。须是不禀威音佛。透出未生前。不挂万年衣。不坐空王殿。视本来人如破草履。见佛祖似生冤家。不入异类中。不行无间路。虽然恁么奇特。犹未是渠侬极则处。不见道。不见一色。始是半提。更须知有全提时节始得。我若全提去。法堂前定是草深一丈。尽大地道绝人稀。诸禅德。快须着些精彩。岂可取次承当。他时异日。只成自误。山僧恁么道。还有知落处底么。良久。曰。夜行人只贪明月。不觉和衣渡水寒。　上堂。一尘起。大地收。一叶落。天下秋。悬须弥於诸人鼻孔上。着大海於诸人眼睛中。得则得。只是未知有向上一窍在。古人事不获已。垂一言半句。只要教人会去。殊不知向好肉上剜疮。岂况举古明今。远照近用。大似嚼饭喂婴儿。有甚么用处。所以云门道。西天二十八祖．唐土六祖．尽乾坤大地天下老和尚总在拄杖头上。直饶会得倜傥分明。放过你去。只在半途。若不放过。尽是野狐精去。还委悉么。燕市屠牛春色好。钩齐元在直钩中。　到虎丘。请上堂。某逢歒手。虽有行而难藏。月到天心。得无遮而自在。欲行向上路。须得同参证明。方可脱体提持。全机出没。更不必优游性海。入理深谈。只知语妙意玄。切恐浑身泥水。又不欲破三作五。换斗移星。免使家丑外扬。教他傍观者哂。且不敢正偏回互。隐密全该。正按则理事双忘。言思路绝。傍提则龙吟枯木。韵出青霄。又恐剑已化龙。刻舟无益。亦不敢说四种料简。列四主宾。一句具三玄。一玄具三要。一喝分宾主。照用一时行。自知是已陈刍狗。灵龟负图。只欲说句里明机。风前有路。未语先分付。用处绝踪由。终是野雁见人。意已先改。更说言无展事。语不投机。承言者丧。滞句者迷。不犯波澜。迢然自异。不立窠臼。徧界难藏。大似滞壳迷封。日中逃影。击禅床一下。曰。今日一齐打破。更不用这个闲家具。别有骑声盖色。越格超宗底一着子。不免对众拈出。举拂子曰。还见么。海山幸有任公子。一钩曾连十二鳌。　上堂。举石霜和尚迁化。众请首座继锺住持。虔侍者所问公案。师曰。宗师行处。如火消冰。透过是非关。全机亡得丧。尽道首座滞在一色。侍者知见超师。可谓体妙失宗。全迷向背。殊不知首座如鹭鹚立雪。品类不齐。侍者似凤翥丹霄。不萦金锁。一人高高山顶立。一人深深海底行。各自随方而来。同会九重城里。而今要识此二人么。竖起拂子曰。龙卧碧潭风凛凛。垂下拂子曰。鹤归霄汉背摩天。　僧问。最初威音王。末后娄至佛。未审最初参见甚么人。曰。家在大梁城。更问长安路。云。只如德山担疏钞行脚。意在甚么处。曰。拶破你眼睛。云。与和尚悟华严宗旨相去几何。云。同途不同辙。云。昔日德山。今朝和尚。曰。夕阳西去水东流。　问。世尊拈华。当为何事。曰。揭开脑盖。云。争奈迦叶微笑何。曰。情知你落第二头。云。恁么则载断脚跟。曰。犹自不知羞。　问。如何是一喝如金刚王宝剑。曰。血溅梵天。云。如何是一喝如踞地师子。曰。惊杀野狐狸。云。如何是一喝如探竿影草。曰。验得你骨出。云。如何是一喝不作一喝用。曰。直须识取把针人。莫道鸳鸯好毛羽。　问。如何是荆南境。曰。千里云涛三峡崄。一帆风浪五湖宽。云。如何是境中人。曰。直谏岂无唐独座。英雄宜有眷髯翁。云。人境已蒙师指示。高提祖印事如何。曰。巡海夜叉头载角。电光石火莫踟蹰。僧礼拜。师曰。更须透过未生前。　问。如何是正中偏。曰。更深垂却夜明帘。云。如何是偏中正。曰。天晓贼人投古井。云。如何是正中来。曰。百卉乘春在处开。云。如何是兼中至。曰。雨雪交加无处避。云。如何是兼中到。曰。两头截断无依倚。心法双忘始得玄。绍兴庚午孟夏。示少恙。至五月朔。晨起。众衲环拥。求末后句。师撝之曰。吾平生口过不少。今尚何言。去。去。吾将少憩焉。遂瞑目而逝。三日慈客俨如。火浴后。获设利。有大如蚌珠。五色者莫计。塔于院之东。师以践履无玷而严於授受。宣抚邵公溥．给事冯公檝与数十胜流。皆以师事之。阅世六十四。坐夏三十五。

　　潭州福严文演禅师

　　成都新繁人。族杨氏。年十八。依广孝子安为僧。登戒住习经论。久之。谒正法明禅师。闻举云门胡饼话。有省。后见圆悟。始极法源。初住智度。晚迁福严。　上堂曰。当阳坐断。凡圣迹绝。随手放开。天回地转。直得日月交互。虎啸龙吟。头头物物。耳闻目视。安立谛上是个甚么。还委悉么。阿斯咤。咄。　上堂。等闲地明白。不思量现成。前佛后佛於此指注不及。天下衲僧计较不就。制遏不住。逈脱情尘。唯自肯方亲。全机放下。一向靠将去。上无佛祖可依。下无自己可据。如大虚空更无执碍。直是煜赫地不昧一切。得这些巴鼻子了。便乃应用无穷。然亦须随手捏破始得。何故。大红炉中不容点雪。　僧问。如何是定林正主。曰。坐断天下人舌头。云。未审如何亲近。曰。觑着则瞎。　问。学人上来。请师相见。曰。三要印开。云。功不浪施也。曰。见个甚么。云。宾主俨然。曰。望空启告。绍兴丙子十一月二十六。端坐。忽集耆旧。嘱以后事。书偈罢。喝一喝。掷笔而逝。寿六十五。腊四十八。阇维。获设利五色。同灵骨藏于院之三生塔。

　　平江府西山明因昙玩禅师

　　温之乐清人。族黄氏。妙龄披削。徧参丛社。宣和庚子。回至钟阜。适　朝廷易僧为德士。师与同志数人入头陀岩。食松自处。久之。圆悟被　旨居是山。亲至岩所。令去须发。及悟　诏补京师天宁。与师俱往。命掌香水海。未几。因举桴击鼓。顿明大法。悟默识之。室中凡有所问。皆对曰。莫理会。故流辈咸以莫理会称之。　皇叔齐安郡王乞　旨请开法明因。次迁宝华。　上堂曰。你有一对眼。我也有一对眼。汝若瞒还自瞒。汝若成佛作祖。老僧无汝底分。汝若做驴做马。老僧救汝不得。　一日。众檀越入山请师上堂。说偈曰。我无长处名虚出。谢汝殷勤特地来。明因无法堪分付。谩把山门为汝开。　僧问。和尚未见圆悟时如何。曰。莫理会。云。见后如何。曰。莫理会。云。见与未见时如何。曰。莫理会。莫理会。绍兴二十三年谢事。居四明雪窦明觉塔所。　皇叔欲　奏回象轼。竟以疾辞之。明年归寂。显异特甚。故不详录。

　　平江府虎丘雪庭元净禅师

　　双溪人也。　上堂曰。要行便行。要坐便坐。六处神通是个甚么。把定时。一物不为。放行时。杀人放火。忽有个衲僧出来道。这无面目汉。不要乱做。雪庭只向伊道。将谓无人证明。　上堂。知有底人。过万年如同一日。不知有者。过一日如同万年。不见死心和尚道。山僧行脚三十余年。以九十日为一夏。增一日也不得。减一日也不得。取不得。舍不得。不可得中只么得。翠云见处又且不然。山僧行脚三十来年。谁管他一日．九十日。也无得。也无不得。处处当来见弥勒。且道弥勒在甚么处。金风吹满水。落叶满长安。　上堂。说得须是见得。见得又须说得。见得说不得。落在阴界。见解偏枯。说得见不得。落在时机。堕在毒海。若是翠云门下。直饶说得见得。好与三十棒。说不得见不得。也好与三十棒。翠云恁么道。也好与三十棒。遂高声召大众曰。崄。　上堂。日日日东出。日日日西没。是时人知有。自古自今。如麻似粟。忽然捩转话头。亦不从东出。亦不从西没。且道从甚么处出没。若是透关底人闻恁么道。定知五里牌在郭门外。若是透不过者。往往道半山热瞒人。　僧问。如何是到家一句。曰。坐观成败。　问。不与万法为侣者是甚么人。曰。远亲不如近邻。云。待汝一口吸尽西江水即向汝道。又作么生。曰。近邻不如远亲。　问。亡僧迁化向甚么处去。曰。粪堆头。云。意旨如何。曰。筑着磕着。

　　怀安军云顶[、/(、*、)]庵宗正禅师

　　潼川郪县人。　上堂。拈拄杖。卓一下。曰。闻处绝闻。竖起曰。见处绝见。风动尘起。垛生招箭。未恁么已前。分明成两片。德山横按绝商量。黄檗用时机掣电。大千沙界一毛头。手眼通身无背面。咄。

　　衢州天宁讷堂梵思禅师

　　苏台人。族朱氏。年二十一。去发受具。游师席。往来佛鉴．佛眼会下有年。晚依圆悟。彻证后七坐道场。　上堂曰。趯翻生死海。踏倒涅盘岸。世上无活人。黄泉无死汉。遂拈拄杖曰。讷堂今日拄杖子有分付处也。还有承当得者么。试出来担荷看。有么。有么。良久。掷拄杖。下座。　上堂。知有底也吃粥吃饭。不知有底也吃粥吃饭。如何直下验得他有之与无．是之与非．邪之与正。若验不出。参学事大远在。喝一喝。下座。　上堂。山僧是杨岐四世孙。这老汉有个三脚驴子弄蹄行公案。虽人人举得。只是不知落处。山僧不惜眉毛。为诸人下个注脚。乃曰。八角磨盘空里走。

　　岳州君山佛照觉禅师

　　上堂曰。是即彻底是。从来脱体先天地。非即彻底非。万别千差共一机。是也是不着。非也非不及。此时佛祖从何立。晓天霜重泄真机。一颗圆明色非色。既非色。且道是个甚么。妙体全标处。分明只自知。　上堂。举。古者道。仰之弥高。钻之弥坚。瞻之在前。忽焉在后。诸人还识得么。若也不识。为你注破。仰之弥高。不隔丝毫。要津把断。佛祖难逃。钻之弥坚。真体自然。鸟啼华笑。在碧岩前。瞻之在前。非正非偏。十方坐断。威镇大千。忽焉在后。一场漏逗。堪笑云门。藏身北斗。咄。

　　平江府宝华显禅师

　　本郡人也。　上堂曰。吃粥了也。头上安头。洗钵盂去。为蛇画足。更问如何。自纳败阙。良久。高声召大众。众举首。师曰。归堂吃茶。　上堂。禅莫参。道休学。歇意忘机常廓落。现成公案早周遮。只个无心已穿凿。直饶坐断未生前。难透山僧错错错。

　　绍兴府东山觉禅师

　　后住因圣。　上堂曰。三通鼓罢。诸人各各上来。拟待理会祖师西来意。还知剑去久矣么。设使直下悟去。也是斩头觅活。东山事不获已。且向第二头鞠拶看。以手拍禅床。下座。　上堂。花烂熳。景暄妍。休说壶中别有天。百草头边如荐得。东高三丈。西阔八寸。　上堂。东弗于代与西瞿耶尼斗额。会么。你诸人犹自不知。钵盂口向天在。　上堂。满口道不得。偶尔成文。良久。曰。吃棒得也未。　上堂。老演师翁道。说心说性。老僧这里是。恶口山僧道。若是教外别传。乃是当的帝都丁。　上堂。举。昔广额屠儿。日杀千羊。一日。至佛所。扬下屠刀。云。我是千佛一数。世尊云。如是。如是。今时丛林将谓广额过去是一佛。权现屠儿。日杀千羊。如此见广额。且喜没交涉。又曰。广额正是个杀人不眨眼底汉。扬下屠刀。立地成佛。且喜没交涉。又道。广额扬下屠刀。云。我是千佛一数。这一佛多少分明。且喜没交涉。要识广额么。夹路桃华风雨后。马蹄何处避残红。

　　嘉泰普灯录卷第十四
　　音释

　　　[、/(、*、)]音伊　頵於伦切　挺音铤　嶷鱼力切　摵沙获切　[车*度]音铎　辂卢各切误作轹　卮音支　厍音舍　謦去挺切　欬音慨　莅音利　咀才与切　噍才笑切　菽音叔　奁音廉　鄮音茂　髀房礼切　峤音轿　赘之芮切　瘳音抽　敞昌两切　歆许金切　埵音朵　浚音峻　泝音素　薿音拟　邛渠容切　剜一九切　倜音剔　翥韦恕切　髯女监切
　　嘉泰普灯录卷第十五

　　　　平江府报恩光孝禅寺(臣)僧　(正受)　编
　　南岳第十五世(临济十一世杨岐四世)
　　天宁佛果圆悟克勤禅师法嗣(卷下)

　　临安府径山大慧普觉宗杲禅师

　　宣城人。族奚氏。夙有英气。年十三。试入乡校。一日。偶同舍见谑。师怒。即以砚投之。误中广文帽。偿金而归。曰。大丈夫读世间书。曷若究出世法。即诣东山慧云院。事慧齐。明年。剃发具毗尼。偶阅古云门录。怳若旧习。往依广教理禅师。弃游四方。从曹洞诸老宿。既得其说。去登宝峰。谒湛堂准禅师。准一见异之。俾侍巾裓。指以入道捷径。师横经无所让。准呵曰。汝曾未悟。病在意识领解。则为所知障。准疾革。嘱师曰。吾去后。常见川勤。必能尽子机用(勤即圆悟)。准卒。师趋谒无尽居士。求准塔铭。无尽延之。名师庵曰妙喜。且笃令见圆悟。师至天宁。值悟升堂。举。僧问云门。如何是诸佛出身处。门曰。东山水上行。若是天宁即不然。如何是诸佛出身处。熏风自南来。殿阁生微凉。师闻。豁然神悟。踰月。悟谓曰。也不易。你到这田地。只是可惜你死了不能活。又却不疑言句。是为大病。不见道。悬崖撒手。自肯承当。绝后再稣。欺君不得。须信有这个道理。延为择木堂侍者。日同士大夫入室至数次(择木乃朝士止息处)。悟每举有句无句。如藤倚树问之。师拟对。悟曰。不是。经半载。问曰。闻和尚当时在五祖曾问这话。不知五祖如何答。悟俛首。师曰。和尚当时对人天大众问之。如今说亦何妨。悟不得已。谓曰。我问。有句无句。如藤倚树时如何。祖曰。描也描不成。画也画不就。忽遇树倒藤枯时如何。祖曰。相随来也。师於言下去尽知见。悟曰。始知吾不汝欺。遂命掌翰墨。着临济正宗记付之。未几。令分座。室中握竹篦以验学者。丛林浩然归重。名振京师。右丞吕公舜徒奏　锡紫衣．佛日之号。会女真之变。其酋欲取禅僧十数人。师在选得免。趋吴门虎丘度夏。因阅华严。至菩萨登第七地。证无生法忍。其向所请问湛堂央崛摩罗持钵至产妇家因缘。晓然洞明。闻圆悟　诏住云居。诣之。复为第一座。为众授道。誉望益尊。后留古云门庵。学者云集。久之。入闽。结茅於长乐洋屿。从之得法者十有三人。徙居小溪庵。圆悟在蜀。嘱右丞张魏公浚曰。杲首座真得法髓。苟不出。无支临济宗者。魏公还朝。以径山迎之。道法之盛。冠于一时。众二千余。皆诸方俊乂。侍郎张公九成亦从之游。洒然契悟。一日。因议及朝政。与师连祸。师恬然。绍兴辛酉五月。毁衣牒。屏居衡阳。乃裒先德机语。间与拈提。离为三帙。目曰正法眼藏。凡十年。移居梅阳。又五年。高宗皇帝特　恩放还。明年春。复僧伽梨。四方虚席以邀。率不就。后奉　朝命居育王。逾年。有　旨改径山。道俗歆慕如初时。
　　孝宗皇帝为普安郡王时。遣内都监入山谒师。师作偈为献。及在　建邸。复遣内知客诣山供五百应真。请师说法。　亲书妙喜庵三字并　制赞宠寄之。　上堂曰。祖师道。一心不生。万法无咎。无咎无法。不生不心。能随境灭。境逐能沉。境由能境。能由境能。大小祖师却作座主见解。径山即不然。眼不自见。刀不自割。吃饭济饥。饮水定渴。临济．德山特地迷。枉费精神施棒喝。除却棒。拈却喝。孟八郎汉如何止遏。　上堂。举。僧问利山。众色归空。空归何所。曰。舌头不出口。云。为甚么如此。曰。内外一如故。师曰。事存函盖合。理应箭锋拄。须还利山始得。若是径山即不然。或问。众色归空。空归何所。芍药华开菩萨面。棕榈叶散夜叉头。为甚么如此。但辨肯心。必不相赚。　上堂。拈拄杖。卓一下。喝一喝。曰。德山棒．临济喝。今日为君重拈掇。天何高。地何阔。休向粪埽堆上更添搕[打-丁+(天/韭)]。换却骨。洗却肠。径山退身三步。许你诸人商量。且道作么生商量。掷下拄杖。喝一喝。曰。红粉易成端正女。无钱难作好儿郎。　上堂。正月十四十五。双径椎锣打鼓。要识祖意西来。看取村歌社舞。　上堂。举。僧问风穴。古曲无音韵。如何和得齐。曰。木鸡啼子夜。刍狗吠天明。这黄面淅子恁么答话。也做他临济儿孙未得在。今日或有人问径山。古曲无音韶。如何和得齐。只向他道。木鸡啼子夜。刍狗吠天明。　上堂。举。僧问临济。如何是三眼国土。曰。我共汝入净妙国土。着清净衣。说法身佛。又入无差别国土。着无差别衣。说报身佛。又入解脱国土。着光明衣。说化身佛。师顾视大众曰。还见临济老汉么。若也未见。径山为你指出法身．报身．化身。咄哉魍魉妖精。三眼国中逢着。笑杀无位真人。　上堂。久雨不曾晴。豁然天地清。祖师门下事。何用更施呈。　上堂。举。僧问五祖。牛头未见四祖时。为甚么百鸟衔华献。曰。富与贵是人之所欲。云。见后为甚么不衔华献。曰。贫与贱是人之所恶。师曰。师翁恁么答话。虽则善赴来机。争奈语惊时听。径山亦有两转语。要与师翁相见。牛头未见四祖时。为甚么百鸟衔华献。茆屋上安蚩刎。见后为甚么不衔华献。佛殿里掘东司。　上堂。举。僧问六祖。黄梅意旨甚么人得。曰。会佛法人得。云。和尚还得否。曰。我不得。云。和尚为甚么不得。曰。我不会佛法。大众还见祖师么。若也不见。径山为你指出。蕉芭蕉芭。有叶无子。忽然一阵狂风起。恰似东京大相国寺里三十六院东廊下北角头王和尚破袈裟。毕竟如何。归堂吃茶。　上堂。举。圆通秀禅师示众曰。少林九年冷坐。刚被神光觑破。如今玉石难分。只得麻缠纸里。这一个。那一个。更一个。若是明眼人。何须重说破。径山今日不免狗尾续貂。也有些子。老胡九年话堕。可惜当时放过。致令默照之徒。鬼窟长年打坐。这一个。那一个。更一个。虽然苦口叮咛。却似树头风过。　结夏上堂。文殊三处安居。志公不是闲和尚。迦叶欲行正令。未免眼前见鬼。且道径山门下今日事作么生。下座后。大家触礼三拜。　上堂。僧问。有么。有么。庵主竖起拳头。还端的也无。师便下座。归方丈。　上堂。举赵州洗钵盂话。乃曰。诸方拈掇甚多。下注脚亦不少。未曾有一人分明说破。妙喜今日为诸人分明说破。吃粥了。便洗钵盂。且道还曾指示无。黑豆从来好合酱。比丘尼定是师姑。　上堂。才方八月中秋。又是九月十五。拈拄杖。卓曰。唯有这个不迁。掷下曰。一众耳闻目睹。　上堂。举。五祖举僧问赵州。如何是祖师西来意。曰。庭前栢树子。恁么会便不是了也。如何是祖师西来意。庭前栢树子。恁么会方始是。要识五祖师翁么。脑后见腮。莫与往来。
　　孝宗皇帝在建邸。时遣内知客入山供养罗汉。祝　圣请上堂。乃曰。欲识佛性义。当观时节因缘。时节若至。其理自彰。敢问大众。作么生是自彰底道理。举起拂子曰。还见么。击禅床曰。还闻么。闻见分明。是个甚么。若向这里提得去。皇恩佛恩一时报足。其或未然。径山打葛藤去也。复举起拂子曰。看看。无量寿世尊在径山拂子头上放大光明。照不可说不可说又不可说佛剎。微尘数世界中转大法轮。作无量无边广大佛事。其中若凡若圣。若正若邪。若草若木。有情无情。遇斯光者。皆获无上正等菩提。所以诸佛於此得之。具一切种智。诸大菩萨於此得之。成就诸波罗蜜。辟支独觉於此得之。出无佛世。现神通光明。诸声闻众洎夜来迎请五百阿罗汉於此得之。得八解脱。具六神通。天人於此得之。增长十善。修罗於此得之。除其憍慢。地狱於此得之。顿超十地。饿鬼傍生及四生九类一切有情於此得之。随其根性。各得受用。无量寿世尊放大光明。作诸佛事已竟。然后以四大海水灌弥勒世尊顶。与授阿耨多罗三藐三菩提记。当於补处作大佛事。无量寿世尊有如是神通。有如是自在。有如是威神。到这里。还有知恩报恩者么。若有。出来与径山相见。为汝证明。如无。听取一颂。十方法界至人口。法界所有即其舌。只凭此口与舌头。祝　吾君寿无间歇。亿万斯年注福源。如海滉漾永不竭。师子窟内产狻猊。鸑鷟定出丹山穴。为瑞为祥遍九垓。草木昆虫尽欢悦。稽首不可思议事。喻若众星拱明月。故今宣畅妙伽陀。第一义中真实说。　圆悟禅师忌。师拈香曰。这个尊慈。平昔强项。气压诸方。逞过头底颟顸。用格外底儱侗。自言。我以木槵子换天下人眼睛。殊不知被不孝之子将断贯索。穿却鼻孔。索头既在径山手里。要教伊生也由径山。要教伊死也由径山。且道以何为验。遂烧香曰。以此为验。　僧问。达磨西来。将何传授。曰。不可总作野狐精见解。云。如何是粗入细。曰。香水海里一毛孔。云。如何是细入粗。曰。一毛孔里香水海。　问。古镜未磨时如何。曰。火不待日而热。云。磨后如何。曰。风不待月而凉。云。磨与未磨时如何。曰。交。　问。不与万法为侣者是甚么人。待汝一口吸尽西江水即向汝道。意作么生。曰。钉钉胶黏。问。一法若有。毗卢堕在凡夫。万法若无。普贤失其境界。去此二途。请师速道。曰。脱壳乌龟飞上天。　问。高揖释迦。不拜弥勒时如何。曰。梦里惺惺。　问。大修行底人还落因果也无。前百丈云不落因果。为甚么堕野狐身。曰。逢人但恁么举。云。只如后百丈道不昧因果。为甚么脱野狐身。曰。逢人但恁么举。云。或有人问径山。大修行底人还落因果也无。未审和尚向他道甚么。曰。向你道。逢人但恁么举。　问。明头来时如何。曰。头大尾颠纤。云。暗头来时如何。曰。野马嘶风蹄拨刺。云。明日大悲院里有齐。又作么生。曰。雪峰道底。　问。过去心不可得。现在心不可得。未来心不可得。如何。曰。亲言出亲口。云。未审如何受持。曰。但恁么受持。决不相赚。　问。我宗无语句。实无一法与人时如何。曰。五味饡秤锤。　问。心佛俱忘时如何。曰。卖扇老婆手遮日。　问。教中道。尘尘说。剎剎说。无间歇。未审以何为舌。师拍禅床右角一下。僧云。世尊不说说。迦叶不闻闻也。师拍禅床左角一下。僧云。也知今日令不虚行。曰。识甚好恶。　师室中问僧。不是心。不是佛。不是物。你作么生会。僧云。领。师曰。领你屋里七代先灵。僧便喝。师曰。适来领。而今喝。干他不是心。不是佛。不是物甚么事。僧无语。师打出。　僧请益夹山境话。声未绝。师便喝。僧茫然。师曰。你问甚么。僧掷举。师连打喝出。　师才见僧入。便云。不是。出去。僧便出。师曰。没量大人被语脉里转却。次一僧入。师亦云。不是。出去。僧却近前。师曰。向你道不是。更近前觅个甚么。便打出。复一僧入。云。适来两僧不会和尚意。师低头嘘一声。僧罔措。师打曰。却是你会老僧意。　问僧。我前日有一问在你处。你先前日答我了也。即今因甚么瞌睡。僧云。如是。如是。师曰。道甚么。僧云。不是。不是。师连打两棒。曰。一棒打你如是。一棒打你不是。　举竹篦问僧曰。唤作竹篦则触。不唤作竹篦则背。不得下语。不得无语。速速道道。僧云。请和尚放下竹篦。即与和尚道。师放下竹篦。僧拂袖便出。师曰。侍者认取这僧着。又举问僧。僧云。瓮里怕走却鳖那。师下禅床擒住曰。此是谁语。速道。僧云。实不敢谩昧老师。此是竹庵和尚教某恁么道。师连打数棒。曰。分明举似诸方。师年迈求解。辛巳春得　旨。退居明月堂。隆兴改元。一夕。星殒于寺西。流光赫然。寻示微恙。八月九日。学徒问安。师勉以宏道。徐曰。吾翌日始行。至五鼓。亲书遗奏。又贻书辞紫岩居士。侍僧了贤请偈。复大书曰。生也只恁么。死也只恁么。有偈与无偈。是甚么热大。掷笔委然而逝。平明有蛇尺许。腰首白色。伏于龙王井栏。如义服者。即山之昭济示现也。四众哀号。
　　皇帝闻而叹惜。丞相以次致祭者沓来。门弟子塔全身於明月堂之侧。寿七十有五。夏五十有八。　诏以明月堂为妙喜庵。　谥曰普觉。塔名宝光。淳熙初。　赐其全录八十卷。随大藏流行。

　　台州护国此庵景元禅师

　　永嘉楠溪人。族张氏。年十八。依灵山希拱为僧。习台教。历三祀。易衣。夏。净慈谒圆悟於钟阜。未几。睹二僧[门@免]死心小参语曰。既迷。须得个悟。既悟。须识悟中迷。迷中悟。迷悟双忘。却从无迷悟处建立一切法。师拂袖行至殿庑。洞然晓悟。即以所证白悟。悟弗许。师沂流从之。匪劳剪拂。尝侍悟入　对维扬。　赐椹服。及悟归蜀。以法衣付之。太秀居士龙学耿公廷禧守括苍。尊其道。请开法南明。留二年。退居永嘉护国。宪使明公槖．太守吕公丕问。以连云邀之。三请克至。法社大兴。而括苍丛林。实由师振。次迁真如．护国。　上堂曰。威音王已前。这一队汉错七错八。威音王已后。这一队汉落二落三。而今这一队汉坐立俨然。且道是错七错八。落二落三。还定当得出么。举拂子曰。吽。吽。　上堂。拈拄杖横按曰。有时瞋。有时喜。有时观音面。有时夜叉觜。或现鼠尾龙头。或现鼠头龙尾。偏要检非。不曾检是。何故。是金不博金。是水不洗水。卓拄杖曰。梢公自应喏。只你是直符。满船都是鬼。参。　浴佛上堂。这释迦老子初生下来。便作个笑具。一手指天。一手指地。云。天上天下。唯我独尊。后来云门大师道。我当时若见。一棒打杀与狗子吃却。贵图天下太平。尚有人不肯放过。却道赞佛赞祖。须是云门始得。且道那里是赞他处。莫是一棒打杀处是么。且喜没交涉。今日南明乍此住持。只得放过。若不放过。尽大地人并皆乞命始得。如今事不获已。且问大众。向佛殿上。每人与他一狗。何故。岂不见道。乍可违条。不可越例。以拂子击禅床。下座。　上堂。野干鸣。师子吼。张得眼。开得口。动南星。蹉北斗。召曰。大众还知落处么。金刚阶下蹲。神龟火里走。
　　师在西山为西堂。耿龙学请就净光升座。灵峰古禅师举。茶陵郁和尚悟道颂曰。我有明珠一颗。久被尘劳关锁。今朝尘尽光生。照破山河万朵。又举。白云端和尚见杨岐日。令举此颂。岐大笑。云疑之。因问其故。时方岁暮。岐曰。汝见昨日打驱傩者么。云。见。曰。汝一筹不及渠。云益疑之。云。意旨如何。曰。渠爱人笑。汝怕人笑。云大悟。请前南明和尚为众判断。师乃曰。诸禅德。杨歧大笑。眼观东南。意在西北。白云悟去。听事不真。唤钟作瓮。检点将来。和杨歧老汉都在架子上。将错就错。若是南明即不然。我有明珠一颗。切忌当头蹉过。虽然觌面相呈。也须一锤打破。举拂子曰。还会么。棋逢敌手难藏行。诗到重吟始见功。　僧问。三圣道。我逢人即出。出则不为人。意旨如何。曰。八十翁翁嚼生铁。云。兴化道。我逢人即不出。出则便为人。又作么生。曰。须弥顶上浪翻空。　问。莲华未出水时如何。曰。一任摸索。云。出水后如何。曰。有眼如盲。　问。天不能盖。地不能载。是甚么物。曰。无孔铁锤。云。天人群生类。皆承此恩力也。曰。莫妄想。　问。三世诸佛说不尽底句。请师速道。曰。眨上眉毛。　问。昔年三平道场重兴。是日圆悟高提祖印。始自师传。如何是临济宗。曰。杀人活人不眨眼。云。目前抽顾鉴。领略者还稀。如何是云门宗。曰。顶门三眼耀乾坤。云。未举先知。未言先见。如何是沩仰宗。曰。推不向前。约不退后。云。三界唯心。万法唯识。如何是法眼宗。曰。箭锋相掷不相饶。云。建化何妨行鸟道。回途复妙显家风。如何是曹洞宗。曰。手执夜明符。几个知天晓。云。向上还有路也无。曰。有。云。如何是向上路。曰。黑漫漫地。僧便喝。师曰。贪他一粒粟。失却半年粮。绍兴乙丑冬。示微疾。丙寅正月九日。请西堂昙华禅师为座元。继集主事。付嘱殆尽。示训如常。俄握拳而逝。学者悲慕。茶毗。得五色设利。齿舌右拳无少损。二月二日。塔于寺东刘阮洞前。寿五十三。腊三十五。

　　台州鸿福子文禅师

　　上堂曰。不昧不落作么会。会得依前堕野狐。一夜凉风生画角。满船明月泛江湖。　上堂。钩锥不到处。千眼顿开。箭锋不及时。万机并会。无边差别智。三昧总持门。喝一喝则日照天临。打一棒乃云行雨施。拈却面前案山子。倒转舌头。试为我道一句看。若道不得。三十年后莫道见鸿福来。

　　福州玄沙僧昭禅师

　　上堂曰。天上无弥勒。地下无弥勒。且道弥勒在甚么处。良久。曰。夜行莫踏白。不是水便是石。　上堂。拨转关棙。透出情尘。截断古今。露个面目。理事俱到。敲唱双行。直得泥牛哮吼。露柱惊忙。佛殿走出三门。金刚开口大笑。且道笑个甚么。遂曰。自家屋里事。难为说向人。以拂子击禅床。下座。

　　平江府南峰云辩禅师

　　本郡人也。壮年弃妻孥入闽。依瑞峰章禅师圆颅。旋里。谒穹窿圆禅师。中夜忽有得。述二偈呈圆。圆曰。子虽得入。未至当也。切宜着鞭。乃辞扣诸席。后造圆悟。值入室。才踵门。悟曰。看脚下。师打露拄一下。悟曰。何不着实道取一句。云。师若摇头。弟子摆尾。悟曰。你试摆尾看。师翻筋斗而出。悟大笑。由是知名。归住城西之思忆。移小湖之观音。晚居南峰。　僧问。如何是夺人不夺境。曰。霸王到乌江。云。如何是夺境不夺人。曰。筑坛拜将。云。如何是人境两俱夺。曰。万里山河获太平。云。如何是人境俱不夺。曰。龙吟雾起。虎啸风生。云。向上还有事也无。曰。当面嗟过。僧云。真个作家。师曰。白日鬼迷人。一日。入城与道俗行至十郎巷。有问。巷在这里。十郎在甚么处。师奋臂曰。随我来。

　　临安府灵隐佛海慧远禅师

　　眉之眉山人。族彭氏。世业儒。年十三。因兄从释。师问曰。出家何为。兄曰。求解脱法。师曰。如是我亦可为。遂白母宋氏。愿偕往。母欣然。遂事药师院宗辨为僧。诣大慈习经论。四年。去依灵岩徽禅师。久之。微有契会。圆悟领昭觉。师即之。闻悟普说。忽顿悟。仆於众。众掖之。乃曰。吾梦觉矣。至暮。与悟问答无滞。悟大喜。以偈赠之。自此机锋峻发。绍兴乙卯春。眉守以象耳命师开法。不就。是岁圆悟顺世。师东下抵淮南。出住蟠龙。迁琅琊。又移婺普济．衢定业。光孝郡王赵公令衿．侍郎曾公开。皆问道於师。后居南台。未几。过天台。历护国．国清．鸿福三寺。尚书沉公介守平江。以虎丘久废。邀师振之。乾道乙丑。　敕居崇先。明年。被　旨补灵隐。
　　孝宗皇帝　召入　禁中与酬酢。其道愈尊。癸巳春。特　赐佛海禅师。　上堂曰。道绝名言。法离闻见。打破虚空。成七八片。直饶锢鏴完全。也是由基副箭。　上堂。昨夜来报五参。正值老僧洗脚。起来抖擞精神。末上输他一着。　上堂。天道亏盈。地道变盈。鬼神害盈。人道恶盈。老僧本贯眉州眉山县人事。行年癸未十二月十六日巳时建生。自小出家。横草不拈。竖草不把。路转山回君自看。南不龟头北不厦。　上堂。滴水冰生分外寒。冻云环合锁峰峦。根尘不昧心珠露。眨上眉毛子细看。　上堂。新岁有来由。烹茶上酒楼。一双无两脚。半个有三头。穿出神难辨。相逢鬼见愁。倒吹无孔笛。促拍舞凉州。咄。　上堂。好是仲春渐暖。那堪寒食清明。万迭云山耸翠。一天风月为邻。在处华红柳绿。湖天浪稳风平。山禽枝上语谆谆。再三琐琐碎碎。嘱付叮叮咛咛。你且道他叮咛嘱付个甚么。卓拄杖曰。记取明年今日。依旧寒食清明。　上堂。举。僧问睦州。以一重去一重即不问。不以一重去一重时如何。州曰。昨日栽茄子。今朝种冬瓜。师曰。问者善问不解答。答者善答不解问。山僧今日向饥鹰爪下夺肉。猛虎口里横身。为你诸人说个样子。登坛道士羽衣轻。咒力虽穷法转新。拇指破开天地暗。蛇头颠落鬼神惊。　僧问。十二时中教学人如何用心。曰。蘸雪吃冬瓜。　问。浩浩尘中如何辨主。曰。木狗头边镰切菜。云。莫便是和尚为人处也无。曰。研槌撩撩饦。　问。即心即佛时如何。曰。顶分丫角。云。非心非佛时如何。曰。耳坠金环。云。不是心。不是佛。不是物。又作么生。曰。秃顶修罗舞柘枝。　问。东山水上行。意旨如何。曰。初三十一。不用择日。　问。文殊是七佛之师。为甚么出女子定不得。曰。担头不挂针。　问。昔有一秀才。作无鬼论。论成。时有一鬼叱曰。你争奈我何。意作么生。师以手斫额曰。何似生。僧云。只如五祖以手作鹁鸠觜。云。谷呱呱。又且如何。曰。自领出去。　问。庵内人为甚么不知庵外事。曰。拄杖横挑铁蒺藜。　问。不与万法为侣者是甚么人。曰。脚踏辘轳。　一日。鸣鼓升堂。师潜坐帐中。侍僧寻之。师忽拨开帐曰。只在这里。因甚么不见。僧无对。师曰。大斧斫三门。　问僧。一大藏教是恶口。如何是本身卢舍那。僧云。天台普请。南岳游山。师升座别曰。阿耨达池深四十丈。阔四十丈。乙未秋。师示众曰。淳熙二年闰季秋九月旦。闹处莫出头。冷地着眼看。明暗不相干。彼此分一半。一种作贵人。教谁卖柴炭。向你道不可毁。不可赞。体若虚空没涯岸。相唤相呼归去来。记取明年正月半。都下喧传之。果於丙申得辛后一日感微疾。至上元。挥偈安坐而化。偈曰。拗折秤锤。掀翻露布。突出机先。鸦飞不度。留七日。颜色不异。是月二十五日。塔全身於寺之乌峰。送者几万人。世寿七十四。僧腊五十九。

　　成都府正法建禅师

　　上堂曰。兔马有角。牛羊无角。绝毫绝厘。如山如岳。针锋上师子翻身。藕窍中大鹏展翼。等闲突过北俱卢。日月星辰一时黑。

　　温州雁山灵峰拗堂中仁禅师

　　洛阳人也。少依东京奉先院出家。宣和初。　赐牒於　庆基殿。落发进具。后往来三藏译经所。谛穷经论。特於宗门未之信。时圆悟　诏居天宁。凌晨谒之。悟方为众入室。师见敬服。奋然造前。悟曰。依经解义。三世佛冤。离经一字。即同魔说。速道。师拟对。悟劈口击之。因坠一齿。即大悟。竟留天宁。由是师资契合。请问无间。自南渡。隆兴初。开法大觉。迁中天竺。次徙灵峰。　上堂曰。九十春光已半过。养花天气正融和。海棠枝上莺声好。道与时流见得么。然虽如是。且透声透色一句作么生道。金勒马嘶芳草地。玉楼人醉杏花天。　上堂。举狗子无佛性话。乃曰。二八佳人刺绣迟。紫荆花下啭黄鹂。可怜无限伤春意。尽在停针不语时。淳熙甲午四月八日。　孝宗皇帝　诏入。　赐座说法。　皇帝遂举不与万法为侣因缘俾拈提。师拈罢。颂曰。秤锤搦出油。闲言长语休。腰缠十万贯。骑鹤上扬州。癸亥中。升堂告众而逝。

　　台州天封觉禅师

　　上堂曰。无生国里未是安居。万仞崖头岂容驻足。且望空撒手。直下翻身一句作么生道。人逢好事精神爽。入火真金色转鲜。

　　成都府昭觉道祖首座

　　初见圆悟。於即心是佛语下发明。久之。悟命分座。一日。为众入室。余二十许人。祖忽问曰。生死到来。如何回避。众无对。祖掷下拂子。奄然而逝。众皆愕眙。亟以闻悟。悟至。召曰。祖首座。祖张目视之。悟曰。抖擞精神透关去。祖点头。竟尔趋寂。

　　南康军云居宗振首座

　　丹丘人也。依圆悟於云居。一日。因仰瞻钟阁。倐然契证。有诘之者。振酬以三偈。其后曰。我有一机。直下示伊。青天霹雳。电卷星驰。德山临济。棒喝徒施。不传之妙。於汝何亏。悟见大悦。竟以节操自高。道望愈重。尝书壁曰。住在千峰最上层。年将耳顺任腾腾。免教名字挂人齿。甘作今朝百拙僧。

　　觉庵道人。祖氏

　　建宁游察院之侄女也。幼志不出适。留心祖道。趋圆悟之席。於悟示众语下。了然明白。悟曰。更须扬却所见。始得自由。祖答偈曰。露柱抽横骨。虚空弄爪牙。直饶玄会得。犹是眼中沙。

　　令人本明

　　亡其族里。号明室。自机契圆悟。徧参名宿。皆蒙印可。绍兴庚申二月望。亲书三偈。寄呈泐潭草堂清禅师。微露谢世之意。至旬末。别亲里而终。草堂跋其偈。后为刊行。大慧禅师亦尝垂语发扬。偈曰。不识烦恼是菩提。若随烦恼是愚痴。起灭之时须要会。鹞过新罗人不知。不识烦恼是菩提。净华生淤泥。人来问我若何为。吃粥吃饭了。洗钵盂。莫管他。莫管他。终日痴憨算海沙。要识本来真面目。便是祖师一木叉。道不得底叉下死。道得底也叉下死。毕竟如何。不许夜行。投明须到。

　　成都府范县君者

　　嫠居岁久。常坐而不卧。闻圆悟被旨归住昭觉。往礼拜。请示入道因缘。悟令看不是心。不是佛。不是物。是个甚么。久无所契。范泣告悟曰。和尚有何方便。令某易会。悟曰。却有个方便。遂令只看是个甚么。后有省。曰。元来恁么地近那。

　　嘉泰普灯录卷第十五
　　音释

　　　拗於效切　衿音今　谑虚约切　剃他计切　珵音呈　裓古得切　稣素姑切　酋自秋切　崛渠勿切　屿音序　[打-丁+(天/韭)]苏答切　歆许金切　貂音凋　滉胡广切　狻素官切　猊音倪　鸑音岳　鷟食角切　槵音患　饡作管切　楠音南　椹食荏切　遡音素　欧音区　傩音那　眨侧洽切　窿音隆　锢音固　鏴音路　抖音斗　擞音叟　谆章伦切　蘸庄陷切　镰音帘　呱音孤　搦女白切　愕五各切　眙音怡　嫠音狸
　　嘉泰普灯录卷第十六

　　　　平江府报恩光孝禅寺(臣)僧　(正受)　编
　　南岳第十五世(临济十一世杨岐四世)

　　太平佛鉴慧懃禅师法嗣
　　常德府文殊心道禅师

　　眉之丹棱人。族徐氏。年三十。得度具戒。游成都。从师授唯识论。自以为至。有同齐诘之曰。三界唯心。万法唯识。今目前境象枞然。心识安在。师愕立。遂出关。依谷隐显禅师。历十祀。周流江淮。抵舒之太平。遇鉴小参。举赵州栢树子话。至觉铁觜云。先师无此语。莫谤先师好。因疑之。求挂锡。以宴寂为务。一夕。理前话。豁如梦觉。趋丈室。拟叙所悟。鉴首肯后。命分座。政和二年。襄守游公定夫请师开法天宁。未几。擢大别文殊。　上堂曰。师子颦伸。象王哮吼。云门北斗里藏身。白云因何唤作手。三世诸佛不能知。狸奴白牯却知有。且道作么生是他知有底事。雨打梨华蛱蝶飞。风吹柳絮毛球走。　上堂。拈拄杖。直上指曰。恁么时。刺破憍尸迦脚跟。卓一下。曰。恁么时。卓碎阎罗王顶骨。乃指东畔曰。恁么时。穿过东海鲤鱼眼睛。指西畔曰。恁么时。塞却西王母鼻孔。且道总不恁么时如何。今年雨水多。各宜频晒眼。宣和改元。下　绍改僧为德士。上堂。祖意西来事。今朝特地新。昔为比丘相。今作老君形。鹤氅披银褐。头包蕉叶巾。林泉无事客。两度受君恩。所以欲识佛性义。当观时节因缘。且道即今是甚么时节。毗卢遮那顶戴宝冠。为显真中有俗。文殊老叟身披鹤氅。且要俯顺时宜。一人既尔。众人亦然。大家成立丛林。喜得群仙众会。共酌迷仙酎。同唱步虚词。或看灵宝度人经。或说长生不死药。琴弹月下。指端发太古之音。棋布轩前。妙着出神机之外。进一步便到大罗天上。退一步却入九幽城中。只如不进不退一句又作么生道。直饶羽化三清路。终是轮回一幻身。二年九月。复僧。上堂。不挂田衣着羽衣。老君形相颇相宜。一年半内闲思想。大底兴[襄-(口*口)]各有时。我佛如来预谶法之有难。教中明载。无不委知。较量年代。正在于兹。魔得其便。惑乱正宗。僧改俗形。佛更名字。妄生邪解。删削经文。铙钹停音。钵盂添足。多般矫诈。欺罔　圣君。赖我　皇帝陛下。圣德圣明。不忘付嘱。不废其教。特赐　宸章。颁行天下。仍许僧尼重新披削。实谓寒灰再焰。枯木重荣。不离俗形而作僧形。不出魔界而入佛界。重鸣法鼓。再整颓纲。迷仙酎变为甘露琼浆。步虚词翻作还乡曲子。放下银木简。拈起尼师坛。昨朝稽首擎拳。今日和南不审。只改旧时相。不改旧时人。敢问大众。旧时人是一个。是两个。良久。曰。秋风也解嫌狼藉。吹尽当年道教灰。建炎三年春。示众。举临济入灭嘱三圣因缘。师曰。正法眼藏瞎驴灭。临济何曾有是说。今古时人皆妄传。不信但看后三月。至闰三月。贼锺相叛。其徒欲奉师南奔者。师曰。学道所以了生死。何避之有。贼至。师端坐自若。贼扣而不答。即举槊残之。血皆白乳。贼骇。引席覆之而去。寿七十二。腊四十二。塔于文殊五髻峰。

　　韶州南华知炳禅师

　　蜀之永康人也。久从佛鉴。始蒙印可。继住太平。法席鼎盛。后奉　旨居南华。　上堂曰。此事最希奇。不碍当头说。东邻田舍翁。随例得一橛。非唯贯声色。亦乃应时节。若问是何宗。八字不着人。击禅床。下座。　上堂。日日说。时时举。似地擎山争几许。陇西鹦鹉得人邻。大都只为能言语。休思惟。带伴侣。智者聊闻猛提取。更有一般也大奇。猫儿偏解捉老鼠。　上堂。以拄杖向空中搅曰。搅长河为酥酪。虾蠏犹自眼搭眵。卓一下。曰。变大地作黄金。穷汉依前赤胳[骨*历]。为复自家无分。为复不肯承当。可中有个汉。荷负得行。多少人失钱遭罪。再卓一下。曰。还会么。宝山到也须开眼。勿使忙忙空手回。　上堂。春光烂熳华争发。子规啼落西山月。憍梵钵提长吐舌。底事分明向谁说。哑。

　　潭州龙牙苏嚧智才禅师

　　龙舒人。族施氏。年十八。师事灵隐院道诠。以试经下发。初谒三祖宗禅师。次依佛鉴。鉴一见。曰。异日大弘杨歧之道。当在尔躬。后见死心．灵源．圆悟。皆冥符前记。由是道声四播。潭帅服师之名。以岳麓延请开法。踰三月。迁龙牙。
　　钦宗皇帝登位。众官请　上堂。祝　圣已。就座。拈拄杖。卓一下。曰。朝奉疏中道本来奥境。诸佛妙场适来拄杖子已为诸人说了也。於斯悟去。理无不显。事无不周。如或未然。不免别通个消息。舜日重明四海清。满天和气乐升平。延祥拄杖生欢嘉。掷地山呼万岁声。掷拄杖。下座。　上堂。弹指一下。曰。弹指圆成八万门。剎那灭却三祗劫。若也见得行得。徤即经行困即歇。若也不会。两个鸬鹚扛个鳖。　示众。举。死心和尚小参曰。若论此事。如人家有三子。第一子聪明智慧。孝养父母。接待往来。主掌家业。第二子凶顽狡猾。贪淫嗜酒。倒街卧巷。破坏家业。第三子盲聋喑哑。菽麦不分。是事无能。只会吃饭。三人中黄龙要选一人用。更有四句。死中有活．活中有死．死中常死。活中常活。将此四句验天下衲僧。师曰。唤甚么作四句。三人姓甚名谁。若也识得。与黄龙把手并行。更无纤毫间隔。如或未然。不免借水献华去也。三人共体用非用。四句同音空不空。欲识三人并四句。金乌初出一团红。师每登座。凡有所问。皆答曰苏嚧。故丛林称之。居龙牙十三载。以清苦莅众。衲子敬畏。大帅席公震迁住云溪。经四稔。绍兴戊午八月望。俄集众。付寺事。仍书偈曰。戊午中秋之日。出家住持事毕。临行自己尚无。有甚虚空可觅。其垂训如常。二十三日再集众。示问曰。涅盘生死。尽是空花。佛及众生。并为增语。汝等诸人合作么生。众皆下语不契。师喝曰。苦。苦。复曰。白云涌地。明月当天。言讫。冁然而逝。火浴日。缁白会送者数千人。恸震林壑。获设利五色者伙。并灵骨塔於寺之西北隅。世寿七十有二。腊戒四十有二。

　　庆元府蓬莱乡禅师

　　上坐曰。有句无句。如藤倚树。且任诸方点头。及乎树倒藤枯。上无冲天之计。下无入地之谋。灵利汉这里着得一双眼。便见七纵八横。举拂子曰。看看。一曲两曲无人会。雨过夜堂秋水深。　上堂。杜鹃声里春光暮。满地落花留不住。瑠璃殿上绝行踪。谁人解插无根树。举拄杖曰。这个是无根底。且道解开华也无。良久。曰。只应连夜雨。又过一年春。　上堂。蓬莱突兀无遮护。铁壁银山无入处。有时关棙一时开。放出毒蛇当大路。参禅人。早回顾。莫待临时生怕怖。荆棘林中暗坐时。百尺竿头须进步。三十三人老古锥。象转龙蟠曾指注。休指注。成露布。蚊子上铁牛。无你下觜处。　上堂。举。法眼道。识得凳子。周匝有余。云门道。识得凳子。天地悬殊。师曰。此二老人。一人向高高山顶立。一人向深深水底行。然虽如是。一不是。二不成。落花流水里啼莺。闲亭雨歇夜将半。片月还从海底生。

　　湖州何山佛灯守珣禅师

　　郡之安吉人。族施氏。甫冠。师宝梵院道才。剃染即谒径山常悟禅师。久之。随往隐静。悟问曰。登天不假梯。徧地无行路时如何。云。清光何处无。悟称善。师退。谓仝衣曰。一语偶投。非解脱法。弃。参广鉴行瑛禅师。不契。遂造太平。随众咨请。弥扣弥深。始知所见未出常情。乃封其衾曰。此生若不彻去。誓不展此。於是昼坐宵立。逾七七日。鉴忽上堂谓众曰。森罗及万象。一法之所印。师闻顿悟。寻语鉴。鉴诘曰。灵云道。自从一见桃华后。直至如今更不疑。如何是他不疑处。云。莫道灵云不疑。只今觅个疑处了不可得。曰。贤沙道。谛当。甚谛当。敢保老兄未彻在。那里是他未彻处。云。深知和尚老婆心切。鉴然之。师拜起。呈偈曰。终日看天不举头。桃华烂熳始抬眸。饶君更有遮天网。透得牢关即便休。鉴嘱令护持。是夕。厉声谓众曰。这回珣上座稳睡去也。鉴移蒋山。命分座说法。出住庐陵之禾山。退藏故里。道俗迎居天圣。后徙何山及天宁。　上堂曰。轹[车*度]钻。住出斧。佛祖出头未轻与。纵使醍醐满世间。你无宝器如何取。阿呵呵。神山打锣。道吾作舞。甜瓜彻蒂甜。苦瓠连根苦。　上堂。举婆子烧庵话。师曰。大凡扶宗立教。须是其人。你看他婆子虽是个女人。宛有丈夫作略。二十年筛油费酱。固是可知。一日向百尺竿头做个失落。直得用尽平生腕头气力。自非个俗汉知机。泊乎巧尽拙出。然虽如是。诸人要会么。雪后始知松栢操。事难方见丈夫心。　上堂。如来禅。祖师道。切忌将心外边讨。从门所得即非珍。特地埋藏衣里宝。禅家流。须及早。拨动祖师关棙。抖擞多年布袄。是非毁誉付之空。竖阔横长浑恰好。君不见寒山老。终日嬉嬉。长年把扫。人问其中事若何。入荒田不拣。信手拈来草。参。　僧问。如何是宾中宾。曰。客路如天远。[仁-二+(亡/大)]门似海深。云。如何是宾中主。曰。长因送客处。忆得别家时。云。如何是主中宾。曰。相逢不必问前程。云。如何是主中主。曰。一朝权祖令。谁是出头人。云。宾主已蒙师指示。向上宗乘事若何。曰。向上问将来。云。如何是向上事。曰。大海若知足。百川应倒流。僧礼拜。师曰。珣上座三十年学得底。师入院日。谓众曰。兄弟如有省悟处。不拘时节。请来露个消息。雪夜。有僧扣方丈门。师起秉烛。震威喝曰。雪深夜半。求决疑情。因甚么威仪不具。僧顾视衣裓。师逐出院。每曰。先师只年五十九。吾年五十六矣。来日无多。绍兴甲寅。解制退天宁之席。谓双槐居士郑绩曰。十月八日是佛鉴忌。则吾时至矣。丐还鄣南。十月四日。郑公遣弟僧道如讯之。师曰。汝来正其时也。先一日不着便。后一日蹉过了。吾虽与佛鉴同条生。终不同条死。明早可为我寻一双小船子来。如云。要长者。要高者。曰。高五尺许。越三日。鸡鸣。端坐如平时。侍者请辞世偈。师曰。不曾作得。言讫而逝。十一月四日阇维。舌根不坏。郡人陈师颜以宝函藏其家。门弟子奉灵骨塔于普应院之侧。

　　隆兴府泐潭明禅师

　　上堂。举赵州访茱萸探水因缘。师曰。赵老云收山岳露。茱萸雨过竹风清。谁家别馆池塘里。一对鸳鸯画不成。又举德山托钵话曰。从来家富小儿嫡。偏向江头弄画桡。引得老爷把不住。又来船上助歌谣。

　　台州宝藏本禅师

　　上堂曰。清明已过十余日。华雨阑珊方寸深。春色恼人眠不得。黄鹂飞过绿杨阴。遂大笑。下座。　住乌镇寿圣日。大慧禅师行化至。师上堂叙谢毕。乃曰。鲍老当年笑郭郎。郭郎舞袖太郎当。及乎鲍老当场舞。鲍老郎当胜郭郎。下座。大慧炷香拜之。

　　吉州大中祥符清海禅师

　　初见佛鉴。鉴问。三世诸佛一口吞尽。何处更有众生可教化。此理如何。师拟进语。鉴喝之。师忽领旨。述偈曰。实际从来不受尘。个中无旧亦无新。青山况是吾家物。不用寻家别问津。鉴曰。放下着。师礼拜而出。

　　漳州净众佛真了璨禅师

　　泉南罗氏子。　上堂。顾四众曰。昨夜安排得两段禅。末后一句也用不着。今朝打鼓升堂。一句也未尝安排。但见诸人蔟蔟上来。山僧不免胡说乱说。胡张三。黑李四。个个解唱啰啰哩。虽然如是。入着光孝门。未免穿过髑髅。换了眼睛。参。　上堂。重阳九日菊华新。一句明明亘古今。杨广橐驼无觅处。夜来足迹在松阴。

　　隆兴府谷山海禅师

　　上堂。一举不再说。已落二三。相见不扬眉。翻成造作。设使动弦别曲。告往知来。见鞭影便行。望剎竿回去。脚跟下好与三十棒。那湛更向这里撮摩石火。收捉电光。工夫枉用浑闲事。笑倒西来碧眼胡。卓拄杖。下座。

　　龙门佛眼清远禅师法嗣
　　温州龙翔竹庵士珪禅师

　　成都人。族史氏。世宗儒师。妙龄明敏。年十三。求为僧。父母难之。辄不食。伯父使从其志。依城下大慈宗雅剃染。心醉楞严。逾五秋。南游。谒玉泉勤．云盖智．百丈肃．灵源清。有年。始登龙门。即以平时所得白佛眼。眼曰。汝解心已极。但欠着力开眼耳。遂职堂司。一日。侍立次。问云。绝对待时如何。曰。如汝僧堂中白椎相似。师罔措。眼至晚抵堂司。师复以前话问之。眼曰。闲言语。师於言下大悟。眼曰。今无复言。政和末。和守钱公景述请开法天宁。次迁褒禅．东林及西山。继徙圣泉．鼓山。寻奉　诏移雁荡能仁。绍兴乙丑蒙　恩补江心龙翔。　上堂曰。万年一念。一念万年。和衣泥里辊。洗脚上床眠。历劫来事。只在如今。大海波涛涌。小人方寸深。拈起拄杖曰。汝等诸人。未得个入头。须得个入头。既得个入头。须有出身一路始得。大众。且作么生是出身一路。良久。曰。雪压难摧涧底松。风吹不动天边月。卓挂杖。下座。　上堂。万机不到。眼见色。耳闻声。一句当堂。头戴天。脚踏地。你诸人只知今日是五月初一。殊不知金乌半夜忙忙去。玉兔天明上海东。以拂子击禅床。下座。　上堂。明明无悟。有法即迷。诸人向这里立不得。诸人向这里住不得。若立则危。若住则瞎。直须意不停玄。句不停意。用不停机。此三者既明。一切处不须管滞。自然现前。一切处不须照顾。自然明白。虽然如是。更须知有向上事。久雨不晴。咄。　上堂。一叶落。天下秋。欲穷千里目。更上一层楼。一尘起。大地收。嘉州打大像。陕府灌铁牛。明眼汉合作么生。良久。曰。久旱檐头句。桥流水不流。卓拄杖。下座。　上堂。今朝八月二十五。老禅问你诸人。且道是八月二十五。不是八月二十五。若道不是。是何言欤。若道是。瞒上座即得。争奈诸圣眼何。乃击禅床。下座。　上堂。见见之时。见非是见。见犹离见。见不能及。落华有意随流水。流水无情恋落华。诸可还者。自然非汝。不汝还者。非汝而谁。长恨春归无觅处。不知转入此中来。喝一喝。曰。三十年后莫道能仁教坏人家男女。　上堂。僧问。如何是祖师西来意。曰。东家点灯。西家暗坐。云。未审意旨如何。曰。马便搭鞍。驴便推磨。僧礼拜。师曰。灵利衲僧只消一个。遂曰。马搭鞍。驴推磨。灵利衲僧只消一个。纵使东家明点灯。未必西家暗中坐。西来意旨问如何。多口何师自招祸。　问。如何是第一义。曰。你问底是第三义。　问。狗子还有佛性也无。赵州道无。意旨如何。曰。一度着蛇齩。怕见断井索。　问。燕子深谈实相。善说法要。此理如何。曰。不及雁衔芦。　问。如何是佛。曰。华阳洞口石乌龟。　问。鲁祖面壁。意旨如何。曰。金木水火土。罗睺计都星。　问。有句无句。如藤倚树时如何。曰。作贼人心虚。云。国师三唤侍者又作么生。曰。打鼓弄胡狲。鼓破胡狲走。丙寅七月十八日。召法属长老宗范付后事。遗偈曰。前三十一。中九下七。老人言尽处。龟哥眼睛赤。次日。沐浴更衣。申令声大钟。亥至。众集处就座。泊然趋寂。茶毗。送者均获设利。奉灵骨塔于鼓山。寿六十四。腊五十一。

　　南康军云居高庵善悟禅师

　　洋之兴道人。族李氏。年十一去家。业经得度。有夙慧。闻冲禅师举武帝问达磨因缘。如获旧物。遽曰。我既廓然。何圣之有。冲异其语。勉之南询。蒙授记於龙门。一日。有僧被蛇伤足。佛眼问曰。既是龙门。为甚么却被蛇齩。师即应曰。果然现大人相。眼益器之。初住吉之天宁。迁云居。七稔。　敕徙金山。以疾辞。得免。　上堂曰。少林面壁。怀藏东土西天。欧阜升堂。充塞四维上下。致使山巍巍而砥掌平。水昏昏而常自清。华非艳而结空果。风不摇而片叶零。人无法而得咨问。佛无心而更可成。野蔬淡饭廷时日。任运随缘道自灵。毕竟如何。日午打三更。

　　遂宁府西禅文琏禅师

　　郡之长江人。族张氏。天姿颕迈。幼从乡先生赵嗣业。颇通儒。赵以远大期之。师飘然有出尘志。径依崇福院希澄。年二十三剃发。诣成都表言讲席。听圆觉．起信。深得其旨。会圆悟归昭觉。往依之。久无所入。遂东下谒谷隐显．洞山渊。复无所证。晚抵龙门。宴坐忘寝食。佛眼怜其为道之笃。一夕。携师纵步至普现坡下。顾师曰。望州亭与汝相见了也。乌石岭与汝相见了也。师於言下证无生忍。佛眼翌日登堂对众印之。道誉籍甚。阅三年。以母老丐还。眼赠以偈曰。乌石岭。望州亭。意未举。道先成。十年辛苦游江海。此日言归不问程。桑梓无别路。行藏在守护。果熟自然香。记取来时步。复书曰。禅者琏上人。操心珠。入龙岫。得之还故丘。不忘本也。仍率罢参宿衲数十饯之。於是泝流归肆业。筑堂高隐。靖康元。郡守更西禅律居。迎师开法。　上堂曰。一向恁么去。直得凡圣路绝。水泄不通。铁蛇钻不入。铁锤打不破。至於千里万里。鸟飞不度。一向恁么来。未免灰头土面。带水拖泥。唱九作十。指鹿为马。非唯辜负先师。亦乃埋没己灵。敢问大众。且道恁么去底是。恁么来底是。芍药华开菩萨面。棕榈叶散夜叉头。　上堂。诸方浩浩谈玄。每日撞钟打鼓。西禅无法可说。勘破灯笼露柱。门前不置下马台。免被傍人来借路。若借路。须照顾。脚下若参差。邯郸学唐步。　上堂。心生种种法生。森罗万象纵横。信手拈来便用。日轮午后三更。心灭种种法灭。四句百非路绝。直饶达磨出头。也是眼中着屑。心生心灭是谁。木人携手同归。归到故乡田地。犹遭顶上一锤。　上堂。正月孟春犹寒。直下言端语端。拈起衲僧鼻孔。穿开祖佛心肝。知有者。达磨不来东土。二祖不往西天。不知有者。谁知当面蹉过。迢迢十万八千。山僧为你重说偈言。大众。莫教辜负。孟春犹寒。　上堂。举。外道问佛。今日说甚么法。曰。说定法。明日又问。今日说甚么法。曰。不定法。云。昨日为甚么定。今日为甚么不定。曰。昨日定。今日不定。师曰。作日与今日。说定说不定。寰中天子敕。塞外将军令。外道当年入梦乡。直至如今犹未省。　僧问。师子未出窟时如何。曰。爪牙已露。云。出窟后如何。曰。龙头蛇尾。云。出与未出时如何。曰。正好吃棒。　问。以一重去一重即不问。不以一重去一重时如何。曰。阇梨有许多工夫。绍兴十四年十一月。忽示疾。二十八日。端坐训徒。手书命本院书记希秀嗣法住持。捐囊资益田。瞻众嘱累讫。有请以颂者。师曰。先师龙门最后垂范尝曰。无世可辞。无法可说。无颂可留。吾岂负先师意耶。语卒而化。寿七十二。腊五十一。

　　隆兴府黄龙牧庵法忠禅师

　　四明人。族姚氏。七岁师鄞县国宁道英。十九试经得度。习台教。悟一心三观之旨而未能泯迹。历扣名缁。至龙门。睹水磨旋转。发明心要。述偈曰。转大法轮。目前包里。更问如何。水推石磨。呈佛眼。眼曰。其中事作么生。云。涧下水长流。眼曰。我有末后一句。待分付汝。师即掩耳而出。乃之庐山。於同安枯树中绝食清坐。宣和间。湘潭大旱。祷不应。师跃入龙渊。呼曰。业畜。当雨一尺。雨随至。居南岳后洞。木食涧欲。侣虎豹猿狖二十年。着正心论十卷。每跨虎出游。儒释望尘而拜。绍兴甲寅秋。枢密折公彦质染疏亲往。以胜业力挽开法。师嘉其勤渠乃赴。未几。移南木．云盖。谢事。复应二圣越壃及大沩之请。晚居黄龙。　上堂曰。张公吃酒李公醉。子细思量不思议。李公醉醒问张公。恰使张公无好气。无好气。不如归家且打睡。　上堂。今朝正月半。有事为君断。切忌两眼睛。被他灯火换。　上堂。我有一句子。不借诸圣口。不动自己舌。非声气呼吸。非情识分别。假使净名杜口於毗耶。释迦掩室於摩竭。大似掩耳偷铃。未免天机漏泄。直饶德山入门便棒。临济入门便喝。若向牧庵门下检点将来。只得一橛。千种言。万般说。只要教君自家歇。一任大地虚空七凹八凸。　僧问。如何是佛。曰。莫向外边觅。云。如何是心。曰。莫向外边寻。云。如何是道。曰。莫向外边讨。云。如何是禅。曰。莫向外边传。云。毕竟如何。曰。静处萨婆诃。　问。大众临筵。请师举唱。师竖起拂子。僧云。乞师再垂方便。师击禅床一下。己巳十一月。示少恙。至望。丈室后有白气二道摇曳而出。师遽曰。吾期至矣。令集众。嘱付殆尽。引笔书偈而寂。塔于香原洞。掩圹罢。大雪独覆区所。寿六十。腊四十七。

　　衢州乌巨雪堂道行禅师

　　括苍人。族叶氏。父仲谌。仕二千石。栖心祖道。号见独居士。母陶氏。梦苾刍抵其室而孕。既生。庄重警敏。甫志学。有出尘志。然书考屡前列。间从天宁微禅师游。於言下知归。以出家陈父母。乃听。年十九。礼普照觉印英禅师。授僧伽梨。首谒指源润禅师。无所入。径之龙门。质其所得。佛眼谕曰。到真实不疑。方有语话分。师无对。一日。举贤沙筑着脚指。师契悟。即趋方丈。眼曰。悟即不无。要是千里之起足。若向个里扶持起来。甚生次第事。令侍右。踰八周。辞省亲。郡守侍御黄公葆光结庵於黄堂后圃。力致之。建炎二年。中散徐公康国来守是郡。坚请开法於寿宁。次迁法海．天宁．乌巨。大播玄风。后名藩贤侯以甲剎迎之者八。师悉辞。诸方益加尊仰。绍兴戊辰。鄱阳守陈公璹命枢蜜何公若．编修赵公廉裔。躬往虔请。师不得已而从之。　上堂曰。会即便会。玉本无瑕。若言不会。碓觜生花。试问九年面壁。何如大会拈华。南明恁么商确。也是顺风撒沙。参。　上堂。云笼岳顶。百鸟无声。月隐寒潭。龙珠自耀。正当恁么时。直得石梁忽然大悟。石洞顿尔心休。虚空开口作证。溪北石僧点头。诸人总在这里瞌睡。笑杀陕府铁牛。　上堂。佛说三乘十二分。顿渐偏圆。痴人面前。不得说梦。祖师西来。直指人心。见性成佛。痴人面前。不得说梦。临济三玄。云门三句。洞山五位。痴人面前。不得说梦。南明恁么道。还免得遭人检责也无。所以古人道。石人机似汝。也解唱巴歌。汝若似石人。雪曲也应和。还有和雪曲底么。若有。唤来与老僧洗脚。　上堂。通身是口。说得一半。通身是眼。用得一橛。用不倒处说有余。说不到处用无尽。所以道。当用无说。当说无用。用说同时。用说不同时。诸人若也拟议。西峰在你脚底。到国清。众请上堂。句亦刬。意亦刬。绝毫绝厘处。如山如岳。句亦到。意亦到。如山如岳处。绝毫绝厘。忽若拶通一线。意句俱到俱不倒。俱刬俱不刬。直得三句外绝牢笼。六句外无标的。正当恁么时一句作么生道。倾盖同途不同辙。相将携手上高台。　上堂。举。赵州示众云。老僧除却二时斋粥。是杂用心处。师曰。今朝六月且。行者击鼓。长老升堂。你诸人总来这里杂用心。　上堂。举。僧问云门。如何是惊人句。门云。响。师曰。云门答这僧话不得。便休却鼓粥饭气。以当平生。
　　示众。黄梅雨。麦秋寒。恁么会。太无端。时节因缘佛性义。大都须是髑髅乾。二十一年春。示疾。门弟子教授注公乔年至省候。师以后事委之。示以偈曰。识则识自木心。见则见自本性。识得本心本性。正是宗门大病。注曰。烂泥中有刺。莫道不疑好。乃二月九日也。黎明。沐浴易服。加趺而逝。郡守躬营后事。道俗瞻礼。叹未曾有。十七日阇维。胸腋出银液不断。皆五色设利也。烟所至累然缀之。人得以市。齿舌不坏。建窣堵波於寺之西。寿六十三。夏四十五。

　　抚州白杨法顺禅师

　　绵之魏城人。族文氏。神观秀发。龆时夜视如昼。父母异之。舍出家。依盐泉香积奉禅师。年十八。落发受具。崇宁初。徧游禅会。抵襄阳。造谷隐静觉之室。留数载。闻佛眼说法。龙门即之。一日。眼上堂。举。傅大士心王铭曰。水中盐味。色里胶青。只闻其有。不见其形。师於言下有省。后观宝藏迅转。顿明大法。趋丈室作礼。呈喝曰。顶有异峰云冉冉。源无别派水冷冷。游山未到山穷处。终被青山碍眼睛。眼笑而可之。龙图蒋公璨出守是那。服师大名。以白杨迎居。衲子蜂集。　上堂曰。好事堆堆迭迭来。不须造作与安排。落林黄叶水堆去。横谷白云风卷回。寒雁一声情念断。霜钟才动我山摧。白杨更有过人处。尽夜寒炉拨死灰。忽有个衲僧出来道。长老少卖弄。得恁么穷乞相。山僧只向他道。却被你道着。　上堂。我手何似佛手。天上南星北斗。我脚何似驴脚。往事都来忘却。人人尽有生缘。个个足方顶圆。大愚滩头立处。孤月影射深湾。会不得。见还难。一曲渔歌过远滩。
　　示众。染缘易就。道业难成。不了目前。万缘差别。只见境风浩浩。凋残功德之林。心火炎夕。烧尽菩提之树。道念若同情念。成佛多时。为众一似为身。彼此事辨。不见他非己是。自然上敬下恭。佛法日日现前。烦恼时时解脱。师律身清苦。自住山。出入杖笠独行而已。岁序因袖刺贺郡守。尝仆雪中。有偈曰。垂老住山寺。参官走道途。前村雪岭上。蹎倒没人扶。绍兴己未五月十一日。感微疾。夜闻晓钟。遂凭陵喝之。侍僧趋省。已坐亡矣。阇维。收设利。目睛．齿．舌．数珠同灵骨塔于寺之西。寿六十四。腊四十七。

　　南康军云居法如禅师

　　丹丘临海人。族胡氏。依护国瑞禅师祝发登具。备参浙右诸宗匠。晚至龙门。以平日所证白佛眼。眼曰。此皆学解。非究竟事。欲了生死。当求妙悟。师骇然谛信。一日。命主香积。以道业未辨。固辞。眼勉曰。姑就职其中。大有人为汝说法。未几。晨兴。开厨门。望见圣僧。契所未证。入白佛眼。眼曰。这里还见圣僧么。师诣前问讯。叉手而立。眼曰。向汝道。大有人为汝说法。师礼拜(示众机语未见)。

　　南康军归宗真牧正贤禅师

　　潼川郪县人。族陈氏。世为名儒。幼从三圣海澄为苾刍。具满分戒。游成都。依大慈秀公习经论。凡典籍过目成诵。义亦顿晓。秀称为经藏子。正觉显禅师见之。令着鞭荷负大法。会圆悟禅师来居昭觉。悟勉之南询。乃谒死心．灵源．湛堂。皆蒙委寄。遂扣佛眼。一日。入空。眼举殷勤抱得旃檀树。语声未绝。师即顿悟。眼曰。经藏子漏逗了也。自是与师商确渊奥。亹亹无尽。眼称善。因手书真牧二字授之。绍兴己巳。归宗虚席。郡侯以礼请。坚卧不应。宝文李公懋尝问道於师。同属宫强之。乃就。　上堂曰。且第一句如何道。汝等若向世界未成时．父母未生时．佛未出世时．祖师未西来时道得。已是第二句。且第一句如何道。直饶你十成道得。未免左之右之。卓拄杖。下座。　上堂。良久。召大众曰。作么生。若也拟议。贤上座瞒你诸人去也。打地和尚嗔他秘魔岩主擎个叉儿。胡说乱道。遂将一掴成韲粉。散在十方世界。还知么。举拂子曰。而今却在拂子头上说一切智智清净。无二无二分。无别无断故。还闻么。阎老子知得。乃云。贤上座。你若相当去。不妨奇特。或不相当。总在我手里。只向他道。阎老子。你也退步摸索鼻孔看。击禅床。下座。　僧问。久点斯要。已泄真机。学人上来。请师开示。曰。耳朵在甚么处。云。一句分明该万象。曰。分明底事作么生。云。台星临照。枯木回春。曰。换却你眼睛。

　　湖州道场正堂明辩禅师

　　本郡人。族俞氏。年十九。事报本蕴禅师。圆颅受具。辞谒径山妙湛慧禅师。慧移补净慈。因与月堂昌．翠岩宗往扣保宁玑禅师及诸名宿。晚依佛眼。眼问。从上祖师方册因缘许你会得。忽举拳曰。这个因何唤作拳。师拟对。眼筑其口曰。不得作道理。於是顿去知见。遂作礼。眼曰。这钝汉。师笑而趋出。后造道林。参圆悟禅师。深蒙印可。既而旋里。父母亡。乃庐其墓。待制葛公胜仲访师议论。警合守郡日檄徐簿敦济。以天圣致请。师遁古墓中。使者往返数四。后为吏所迹。不得辞。久之。左亟叶公梦得以积善命为第一祖。谢事庵居。作颂古百首。继住何山。众数千指。又迁道场。徙卫林。为鼻祖。　上堂曰。猛虎口边拾得。毒蛇头上安排。更不钉桩摇橹。回头别有生涯。婆子被我勘破了。大悲院里有村齐。　上堂。净五眼。涌金春色晚。得五力。吹落碧桃华。唯证乃知难可测。卓拄杖曰。一片何人得。流经十万家。　上堂。三祖道。但莫憎爱。洞然明白。当时老僧若见。便与一掴。且道是憎耶。是爱耶。近来经界稍严。不许诡名挟佃。　解夏上堂。十五日已前不得去。少林双履无藏处。十五日已后不得住。桂子天香和雨露。正当十五日。又且如何。阿呵呵。风流不在着衣多。育王遗书至。　上堂。黄龙头角从来异。不与今时岁月争。复妙回途何处去。月明终夜照虚堂。呜呼。无示老人。道传龙岫。德播寰中。居常咤咤呀呀时。塞断天下人舌头。有时玲玲珑珑时。通透卓长灵鼻孔。驴脚行时收佛手。谁是知音。拳头举处觅生缘。了无向背。三十载入泥入水。今年五月十三日。始见长人回途。大地觅无踪。只有衲僧知去处。山僧今日尽施三昧。大展神通。直得荡荡地绝丝毫。巍巍然无背面。犹觅他踪迹不得。适来为甚么却道衲僧知去处。还道得么。拄杖子忍俊不禁。为你诸人道去也。卓一下。曰。春前得雨华开早。秋后无霜叶落迟。　上堂。举。僧问投子。大死底人却活时如何。子云。不许夜行。投明须到。师曰。我疑千年苍玉精。化为一片秋水骨。海神欲护护不得。一旦鳌头忽擎出。　上堂。举。须菩提持钵维摩诘家。满盛香饭。云。汝能谤於佛。毁於法。不入众数。乃可取食。须菩提不知是义。置钵而去。师曰。当时若有个汉。倒拈蝎尾。逆捋虎须。摆手出荆棘林。才见他道。谤於佛。毁於法。不入众数。乃可取食。但对他道。贤贤易色。事父母能竭其力。事君能致其身。与朋友交言而有信。直饶净名老人。也须倒退三千里。　上堂。华开陇上。绽柳堤边。黄莺调叔夜之琴。芳草入谢公之句。何必闻声悟道。见色明心。非唯水上觅沤。已是眼中着屑。擘开胸曰。汝等当观吾紫磨金色之身。今日则有。明日则无。大似无风起浪。全不知羞。且道今日事作么生。好个迷逢达磨。不知谁解承当。　双槐居士郑参议入山。上堂。佛鉴脑后眼不亲。瞎却何山珣佛灯。佛灯照破四天下。又被禹功吹灭却。从兹大地黑漫漫。物物拈来总一般。试问一般何所似。莲华在水叶长乾。禹功参议中。大使旆俯临。既是屋里人。方说屋里话。不欲世谛饰词。浼渎台听。今日到这里。所以杨歧门下锅子大小。枸柄短长。鼻孔轻重。一时被他觑见了也。汝等诸人各自照顾。虽然如是。要且有一处未知端的。且道道场八功德池水深多少。有几个赤捎鲤鱼。且宽数日。方知底里。始信道场逐日吞却三个四个。吐却七个八个。岂不见百灵和尚问庞居士曰。居士得力句。还曾举似人么。云。曾举来。曰。举似阿谁。庞以手指胸云。庞公。庞却问。百灵阿师得力句。还曾举似人么。曰。曾举来。云。举似阿谁。灵戴笠子便行。庞云。善为道路。师曰。庞公大似堂前开饭店。经纪屋里人。百灵正如马前相扑。步步不亏。今日忽有人问道场。如何是参议见佛灯得力句。只向道。上士由山水。中仁坐竹林。渠若云。曾举似人么。只向道。立行方回也。文才比仲壬。　上堂。举沩山问仰山天寒人寒话。师曰。一问一答。玉线交罗。云锦段成。了无渗漏。若也见得。方知沩仰父子唱拍相随。其或未然。更为诸人颂出。吹尽风流大石调。唱出富贵黄锺宫。舞腰催拍月当晓。更进蒲萄酒一锺。　上堂。举。僧问赵州。狗子还有佛性也无。州云。无。师曰。若於这一句下见得。千句万句一时百杂碎。遂喝曰。切忌立地作梦。且道毕竟如何。狗子佛性有。毗卢爱饮弥勒酒。狗子佛性无。文殊醉倒普贤扶。扶到家中全酩酊。胡言汉语骂妻孥。　僧问。莲华未出水时如何。曰。七尺八尺。云。出水后如何。曰。三尺四尺。　问。如何是祖师西来意。曰。毒蛇无角最威狞。云。便恁么会时如何。曰。梁山务长。云。只如教意又作么生。曰。长江滚不休。　问。如何是曹洞宗。曰。鹤宿梧枝。云。如何是云门宗。曰。木马上金梯。云。如何是沩仰宗。曰。目前无异草。云。如何是临济宗。曰。我终不向你说。　问。如是何佛。师乃鸣指三下。　问。语点涉离微。如何通不犯。曰。横身三界外。独脱万机前。云。只如风冗道长忆江南三月里。鹧鸪啼处百华香。又作么生。曰。说这不唧[口*留]汉作么。云。嫩竹摇金风细细。百华铺地日迟迟。曰。你向甚么处见风宂。云。眼里耳里绝潇洒。曰。料掉没交涉。　问。莲华未出水时如何。曰。未过冬至莫道寒。云。出水后如何。曰。未过夏至莫道热。云。出与未出时如何。曰。三十年后不要错举。　问。如何是佛。曰。无柴猛烧火。云。如何是法。曰。贫做富装裹。云。如何是僧。曰。卖扇老婆手遮日。云。如何是和尚栗棘蓬。曰。不答此话。云。为甚么不答。师大笑曰。吞不进。吐不出。　问。如何是一喝如金刚王宝剑。曰。古墓毒蛇头戴角。云。如何是一喝如踞地师子。曰。虚空笑点头。云。如何是一喝如探竿影草。曰。石人拍手笑呵呵。云。如何是一喝不作一喝用。曰。布袋里猪头。云。四喝已蒙师指示。向上还有事也无。曰。有。云。如何是向上事。曰。锯解秤锤。随声便喝。　佛眼禅师忌。师拈香曰。龙门和尚。阐提潦倒。不信佛法。灭除禅道。拶破毗卢向上关。猫儿洗面自道好。一炷沉香炉上然。换手槌胸空懊恼。遂摇手曰。休懊恼。以坐具搭肩上。作女人拜曰。莫怪下房媳妇触忤大人好。　室中垂问曰。猫儿为甚么爱捉老鼠。又曰。板鸣因甚么狗吠。绍兴二十七年二月上澣。游寺之西原。指地谓侍僧。令役工治小塔。三月旦示少恙。翌日卫侯遣医来。师笑曰。药能愈人。世无死者。寄语卫公佐国厚自重。初六日。侍僧告塔将就。师遣击鼓集众。师登座。拈拄杖於左边卓一下。曰。三十二相无此相。於右边卓一下。曰。八十种好无此好。僧瑶一笔。画成志公。露出稿草。又卓一下。顾大众曰。莫懊恼。直下承当休更讨。下座。归方丈。俨然趺坐而逝。寿七十有三。夏五十有四。火后。收灵骨设利藏所建之塔。曰仙人山。

　　潭州方广深禅师

　　僧问。一法若有。毗卢堕在凡夫。万法若无。普贤失其境界。未审意旨如何。曰。富嫌千口少。贫恨一身多。

　　世奇首座

　　者。成都人也。遍依师席。晚造龙门。一日。因请益次。大豁所疑。眼命分座。奇固辞曰。此非细事也。如金针刺眼。毫发若差。睛则破矣。愿生生居学地而自煅炼。眼尤尚之。暮年。学者力请。不容辞。因说偈曰。诸法空故我心空。我心空故诸法同。诸法我心无别体。只在而今一念中。且道是那一念。众罔措。奇喝一喝而终。

　　温州净居尼慧温

　　示众。举。法眼上堂云。三通鼓罢。蔟蔟上来。佛法人事。一时周毕。温曰。山僧道。三通鼓罢。蔟蔟上来。拄杖不在。苕帚柄聊与三十。

　　嘉泰普灯录卷第十六
　　音释

　　　棱卢登切　枞音窗　愕逆各切　氅齿两切　谶楚禁切　槊音朔　哑於雅切　鹚音慈　喑音音　冁丑忍切　珣音荀　衾区音切　[车*度]达各切　抖音斗　擞音叟　裓古得切　泐音勒　褒补刀切　剃丈九切　棕祖红切　泯音敏　凹於交切　凸徒结切　藩方烦切　鄱蒲禾切　璹音孰　刬楚限切　液音亦　湾乌还切　郪音妻　亹音尾　擎渠京切　掴吉获切　韲笺西切　橹音鲁　呀虚加切　捋郎括切　擘博厄切　渗所禁切　唧子栗切　掉徒吊切　阐齿善切　潦音老　稿古老切
　　嘉泰普灯录卷第十七

　　　　平江府报恩光孝禅寺(臣)僧　(正受)　编
　　南岳第十五世(临济十一世杨岐四世)

　　开福道宁禅师法嗣
　　潭州大沩月庵善果禅师

　　信之铅山人。族余氏。幼孤。依七宝元浃下发。游方至鹅湖。闻二童子戏语。师有省。遂至云居。一日。有僧自黄龙来。问。死心室中如何为人。云。每举云门话堕因缘问学者。子那里是话堕处。师闻。心大庆快。即趋黄龙。蒙印可。死心谢事。乃往开福。语尤契。命分座。福垂入寂。以麈尾授师。师力辞。福曰。大法末运。赖汝以兴。无拒。福殁。师憩湘西。会佛果禅师住道林。命典藏。为众秉拂。师提纲罢。举。乾峰示众云。举一不得举二。放过一着。落在第二。云门出众云。昨日有人从天台来。却往径山去。峰云。典座来日不得普请。师曰。乾峰平地生堆。韶石因风起浪。虽然合水和泥。千古丛林榜样。既是丛林榜样。为甚么合水和泥。要会么。不入洪波里。争见弄潮人。佛果为击节。自尔有闻。郡守曾公孝序以上封请师出世。继补道吾．福严。徙闽中黄檗及东．西禅。晚居大沩(两住福严)。　上堂曰。奚仲造车一百辐。拈却两头除却轴。以拄杖打一圆相。曰。且莫错认定盘星。卓一卓。下座。　上堂。八月秋。何处热。向上事。时时说。拨转天关。放回地轴即不问。且道黄金为地。白银为屋。是甚么人居止。良久。曰。巍巍圣德遇三皇。历历清光吞二曜。　上堂。言语道断。物我皆如。义路不生。风云会合。直得玄关大启。正眼流通。匝地光辉。呈祥显瑞。然虽恁么。且应物无私一句作么生道。喝一喝。曰。头头无取舍。处处绝亲踈。　上堂。是法不可示。言词相寂灭。击破太虚空。万里一条铁。诸禅德。适来话头道甚么。若也见得。功不浪施。其或未然。只知犯重障菩提。不见如来真秘诀。击禅床。下座。　谢供头上堂。解猛虎颔下金铃。惊群动众。取苍龙冗里明珠。光天照地。山僧今日到此赞叹不及。汝等诸人合作么生。竖起拂子曰。眨上眉毛。速须荐取。掷拂子。下座。　僧问。达磨九年面壁时如何。曰。鱼行水浊。云。二祖礼三拜。为甚么却得其髓。曰。地肥茄子大。云。只如一华开五叶。结果自然成。明甚么边事。曰。贼以赃为验。云。有时乘好月。不觉过沧洲。曰。阇梨无分。　问。如何是月庵。曰。丹青画不成。云。如何是月庵家风。曰。生铁铸就。　问。有句无句。如藤倚树时如何。曰。验尽当行家。云。树倒藤枯。句归何处。又作么生。曰。风吹日炙。云。沩山呵呵大笑聻。曰。波斯读梵字。云。道吾推倒泥里。沩山不管。此意又且如何。曰。有理不在高声。云。罗山道。道吾是撮马粪汉。又作么生。曰。多口阿师。云。今日足见老师七通八达。曰。仰面哭苍天。僧礼拜。师曰。过。　问。莲华未出水时如何。曰。乾坤无异色。云。出水后如何。曰。徧界有清香。绍兴壬申正月十三。寝疾。书别知旧。十九。集大众。勉令进道。书偈已。谈笑而逝。二月八日。奉全身塔于寺之西峰。寿七十四。腊五十八。

　　五祖表自禅师法嗣
　　蕲州龙华高禅师

　　上堂曰。象王行。师子住。赤脚昆仑眉卓竖。寒山拾得笑呵呵。指点门前老松树。且道他指点个甚么。忽然风吹倒时。好一堆柴。

　　大随南堂元静禅师法嗣
　　简州南岩胜禅师

　　上堂。举拂子示众曰。识取钩头意。莫认定盘星。会么。即心即佛几人知。立雪齐腰只得皮。四海浪平龙玩宝。尽他蝼蚁撼须弥。非佛非心绝谓情。玄途鸟道急回程。烁迦罗眼存机变。莫守寒岩异草青。心佛物兮俱不是。坐断舌头除药忌。横拈倒用总由他。活捉魔群穿却鼻。掷拂子。下座。　上堂。召大众曰。护生须是杀。杀尽始安居。会得个中意。分明在半途。且道到家一句又作么生。释迦弥勒没量大。看来犹只是他奴。　僧问。放行五位即不问。把定三关事若何。曰。横按镆铘全正令。云。把定三关蒙指示。放行五位又如何。曰。太平寰宇斩痴顽。云。恁么则南岩门下。土旷人稀。曰。灵利衲僧。只消一点。云。自古自今。同生同死时如何。曰。家贼难防。云。今日学人小出大遇去也。师便打曰。须是老僧打你始得。僧礼拜。师曰。切忌诈明头。

　　常德府梁山廓庵师远禅师

　　合川鲁氏子。　上堂曰。今朝二月半。百华开烂熳。云绕翠峰头。莺啼杨柳岸。观音借路行。文殊分主伴。独有解空人。支筇浑不管。直饶天外雨华飞。翻覆都来是这汉。且道如何是这汉。吃茶去。　上堂。举达磨见武帝。师曰。尧风舜日两依依。一片虚凝截万机。何必胡僧亲付嘱。如人饮水自家知。　上堂。五日一番升座。拈出现成行货。大众普请商量。恰是老僧罪过。既是大众商量。因甚么恰成老僧罪过。不见道。常在於其中。经行及坐卧。　上堂。举杨歧三脚驴子话。师召大众曰。扬其汤者。莫若扑其火。壅其流者。莫若杜其源。此乃智人之明鉴。佛法之至论。正在斯焉。这因缘。如今丛林中提唱者甚多。商量者不少。有般底。只道宗师家无必固。凡有所问。随口便答。似则也似。是则未是。若恁么。只作得个乾无事会。不见杨歧用处。乃至祖师。千差万别。方便门庭。如何消遣。又有般底。只向佛边会。却与自己没交涉。古人道。凡有言句。须是一一销归自己。又作么生。又有般底。一向只作自己会。弃却古人用处。唯知道明自己事。古人方便却如何消遣。既消遣不下。却似抱桥柱澡洗。要且放手不得。此亦是一病。又有般底。却去脚多少处会。若恁么会。此病最难医也。所以他语有巧妙处。参学人卒难摸索。才拟心则差了也。前辈谓之杨歧宗旨。须是他屋里人到恁么田地。方堪传授。若不然者。则守死善道之谓也。这公案直须还他透顶彻底汉。方能了得。此非止禅和子会不得。而今天下丛林中出世为人底。亦少有会得者。若要会么。直向威音那畔空劫已前轻轻觑着。提起便行。捺着便转。却向万仞峰前进一步。可以宠罩古今。坐断天下人舌头。如今还有恁么者么。有则出来道看。如无。更听一颂。三脚驴子弄蹄行。直透威音万丈坑。云在岭头闲不彻。水流涧下大忙生。湖南长老谁能会。行人更在青山外。

　　嘉州能仁默堂悟禅师

　　上堂。举赵州访二庵主。师曰。一重山尽一重山。坐断孤峰子细看。雾卷云收山岳静。楚天空阔月轮寒。

　　合州钩鱼台石头自回庵主

　　郡之石照人。世为石工。尝参礼报恩琏禅师。求安心法。琏谕之。因弃家为道人。一日。於大随出石次。心光顿发。往见南堂。蒙印可。堂授以僧服后庵居。学者从之。　示众曰。参禅学道。大似井底叫渴相似。殊不知塞耳塞眼。回避不及。且如十二时中行住坐卧。动转施为。是甚么人使作。眼见耳闻何处不是路头。若识得路头。便是大解脱路。方知老汉与你证明。山河大地与你证明。所以道。十方薄伽梵。一路涅盘门。诸仁者。大凡有一物当途。要见一物之根源。一物无处。要见一物之根源。见得源源。源无所源。所源既非。何处不圆。诸禅德。你看老汉有甚么胜你处。诸人有甚么不如老汉处。还会么。太湖三万六千顷。月在波心说向谁。

　　彭州士溪智陀子言庵主

　　绵之彰明人。初至大随。闻举石头和尚示众偈。倐然领旨。归隐士溪。悬崖绝岳间有石若蹲异兽。言凿以为室。中发异泉。无涸溢。四众讶之。居三十年。化风盛播。室成日。作偈曰。一击石庵全。纵横得自然。清凉无暑气。涓洁有甘泉。宽廓含沙界。寂寥绝众缘。个中无限意。风月一床眠。

　　剑门南修造者

　　淳厚之士。自大随一语契投。服勤不怠。归谒崇化赟禅师。坐次。赟以宗门三印问之。南曰。印空印泥印水。平地寒涛竞起。假饶去就十分。也是灵龟曳尾。

　　净因蹒庵继成禅师法嗣
　　台州瑞岩佛灯如胜禅师

　　上堂曰。人人领略释迦。个个平欺达磨。及乎问着宗纲。束手尽云放过。放过即不无。只如女子出定。赵州洗钵盂。又作么生话会。鹤有九皋难翥翼。马无千里谩追风。

　　无为军冶父实际道川禅师

　　姑苏玉峰人。为悬之弓级。闻东齐谦首座为道俗演法。遂从之。习坐不倦。一日。因是不职。尉笞之。师於杖下大悟。辞依谦。谦为改名道川。且曰。汝旧呼狄三。今名道川。川即三耳。此去能竖起脊梁。了辨个事。其道如川之增。若放倒。则依旧狄三也。师铭於心。建炎初圆顶。游方至天峰。蹒庵与语锋投。庵称善。归憩东齐。道俗愈敬。有以金刚般若经请问者。师为颂之。今盛行於世。隆兴改元。殿撰郑公乔年漕淮西。适冶又虚席。迎开法。　上堂曰。群阴剥尽一阳生。草木园林尽发萠。唯有衲僧无底钵。依前盛饭又盛羹。　上堂。举。雪峰一日登座召众云。看看东边底。又云。看看西边底。汝若要会。拈拄杖掷下云。向这里会取。师曰。东边觑了复西观。拄杖重重话岁寒。带雨一枝华落尽。不烦公子倚阑干。

　　青原第十五世(云门九世)
　　雪窦明禅师法嗣
　　密州耆山宁禅师

　　上堂曰。有时孤峰顶上啸月眠云。有时大洋海中翻波走浪。有时十字街头七穿八穴。诸人还相委悉么。樟树华开盛。芭蕉叶最多。　僧问。全身放下时如何。曰。既是全身。何消放下。云。直是步步不将来。心心无处所。曰。亦无步步。云。不见道。直须步步踏着。曰。落在功勋。云。不涉功勋。争得到这里。曰。庭前树子。一任风吹。云。而今四海清如镜。畅快渔翁把钩轮。曰。不见鲸鲵上玉钩。

　　净慈月堂佛行昌禅师法嗣
　　临安府五云悟禅师

　　苕溪人。谒月堂於何山。入室次。堂举云门须弥山问之。拟对。堂以拂子击其口。师即契悟。命为侍者。后谒诸方。皆蒙许可。月堂被　旨居灵隐。师归省。堂延为座元。未几。出住五云。宿衲所向。　上堂。谓众曰。月堂老汉道。行不见行。是个甚么。坐不见坐。是个甚么。着衣时不见着衣。是个甚么。吃饭时不见吃饭。是个甚么。山野虽与他同床打睡。要且各自做梦。何故。行见行。坐见坐。着衣时见着衣。吃饭时见吃饭。无有不见底道理。亦无个是甚么。诸人且道老汉底是。五云底是。拈拄杖。卓一下。曰。桃红李白蔷薇紫。问着春风总不知。乾道戊子秋。回冷泉。为西堂。十二月望。示微疾。至二十四夜。请堂头首座龙华本禅师为众普说。叙师出处及得法(师未开堂故也)。躬起爇香。至四鼓。危坐不动。侍僧清隐请偃息。师曰。更少时。钟鸣报我。钟既鸣。书三偈付隐。一遗龙华。以二别月堂。顾隐曰。更写一纸辞众。如何。隐曰。诺。复大书曰。倒跨杨歧三脚驴。拗折云门一条杖。禅流更拟问如何。江西十八滩俱涨。隐曰。莫更有在。师敛手而逝。龛留五日。颜如生。目微开。时国使入山。观者如市。火浴。目睛舌本身根不坏。

　　瑞岩寂室惠光禅师法嗣
　　临安府中天竺痴禅元妙禅师

　　双溪东阳人。族王氏。年十二。去家圆具。习台教。去依寂室於国清。闻举索命话。师有省。抚屏大笑。辞谒西禅净禅师。净使职堂司。一日。举兴化打克宾公案问师。师曰。知恩方解报恩。净打曰。多人作此见解。师顿领。及寂室　诏补灵隐。擢为第一座。自开法灵石。凡四坐道场。　上堂曰。灵石说禅粗操。动着七颠八倒。观妙理玄言。恰似屎坑。视诸佛祖师。犹如粪埽。骂詈懵懂禅和。排斥杜撰长老。有时赞叹。使一一人人面前喜欢。有时耻剥。教一一人人肚里烦恼。虽然九凸十凹。斗凑将来恰好。敢问大众。且道那里是恰好处。提拄杖曰。还见么。直饶向这里见得倜傥分明。须知更有一处。未免殽讹。遂横按曰。还委悉么。东篱绽黄菊。秋雨滴青莎。　上堂。黄昏鸡报晓。半夜日头明。惊起雪师子。瞠开红眼睛。　上堂。去年梅。今岁柳。颜色馨香。喝一喝。良久。曰。若不得这一喝。几乎道着依旧。且道道着后如何。眼睛突出。　上堂。举南泉吃油餈。师曰。南泉肚里饱齁齁。庄主虽饥解点头。侍者只闻歌乐响。不知洪饮在高楼。　僧问。如何是截断众流句。曰。佛祖开口无分。云。如何是函盖乾坤句。曰。匝地普天。云。如何是随波逐浪句。曰。有时入荒草。有时上孤峰。隆兴改元。师以足疾。退藏檇李李氏庵。明年七月。作书偈。别参政周公葵及道俗。问侍者立秋近远。以十一日对。至期。书偈而逝。火浴。舌睛齿颅不化。设利璨然。归塔于寺之稽留峰。寿五十有四。

　　岳麓海禅师法嗣
　　荆门军玉泉思达禅师

　　僧问。如何是一印印空。曰。万象收归古鉴中。云。如何是一印印水。曰。秋蟾影落千江里。云。如何是一印印泥。曰。细观文彩未生时。

　　圆觉昙禅师法嗣
　　抚州灵岩圆日禅师

　　嘉兴崇德人。年二十六。投千金妙冲为头陀。数暮落发。不善书。唯务宴寂。夜设香鼎於前。昏睡即引指爇之。不两月。尽一指。后闻维那白犍椎发明。往依圆觉有年。辞扣诸方。归侍次。问云。文殊与三十二菩萨各说不二法门。维摩默然。叙语未终。觉喝曰。你拟向驮然处垛根那。所疑冰释。命分座。隆兴初。住灵岩。后居圆觉。　上堂曰。悟无不悟。得无不得。九年面壁空劳力。三脚驴儿跳上天。泥牛入海无踪迹。为甚么如此。九九八十一。　上堂。举。南泉示众曰。马大师说即心即佛。王老师不恁么。不是心。不是佛。不是物。师曰。倒腹倾肠几个知。更无丝发可相依。直饶彻底承当去。也落他家第二机。

　　青原第十五世(洞山十一世)
　　天童大休宗珏禅师法嗣
　　庆元府雪窦足庵智鉴禅师

　　上堂曰。世尊有密语。迦叶不覆藏。一夜落华雨。满城流水香。

　　雪窦闻庵嗣宗禅师法嗣
　　泰州如皋广福微庵道勒禅师

　　邑之俞氏子。　上堂曰。祖师正令。不通水泄。放一线开。露柱饶舌。寒时须寒。热时须热。无欠无余。应时应节。一切成现。休强分别。才入思惟。便成剩说。不入思惟。只得一橛。是则金刚眼睛。不是则黄泥土捏。　上堂。举。僧问同安。如何是和尚家风。曰。金鸡抱子归霄汉。玉兔怀胎向紫微。云。忽遇客来。将何祗待。曰。金果早朝猿摘至。玉华晚后凤衔来。师曰。广福即不然。有问。如何是和尚家风。只向道。翠竹丛边歌款乃。碧岩深处卧烟萝。忽遇客来。将何祗待。没底篮儿盛白月。无心碗子贮清风。

　　善权法智禅师法嗣
　　绍兴府超化藻禅师

　　开炉日。上堂曰。雪满寒窗。烧尽丹霞木佛。冰交野渡。冻杀陕府铁牛。直得寒灰发焰。片雪不留。任运纵横。现成受用。诸禅德要会么。衲帔蒙头坐。冷暖了无知。

　　南岳第十六世(临济十二世黄龙五世)
　　光孝果慜禅师法嗣
　　广德军光孝初首座

　　分座日示众。举风幡话。至仁者心动处。乃曰。祖师恁么道。赚杀一船人。今时衲僧不可也恁么会。既不恁么会。毕竟作么生。良久。曰。六月好合酱。切忌着盐多。

　　祥符立禅师法嗣
　　湖南报慈淳禅师

　　上堂曰。青瞵一瞬。金色知归。授手而来。如王宝剑。而今开张门户。各说异端。可谓古路坦而荆棘生。法眼正而还自翳。辜负乃祖。埋没己灵。且道不埋没。不辜负。正法眼藏毕竟如何话会。有吐露得底。试出来道看。如无。担取诗书归旧隐。野华啼鸟一般春。

　　育王无示介谌禅师法嗣
　　南剑州西岩宗回禅师

　　双溪人。久依无示。深得法忍。绍兴己巳春。寺僧以茶禁闻有司。吏捕知事。师谓众曰。此事不直之。则罪坐於我。若自直。彼复得罪。不忍为也。令击鼓升堂。师遂登座说偈曰。县吏追呼不暂停。争如长往事分明。从前有个无生曲。且喜今朝调已成。言讫。瞑目而逝。余语未见。

　　台州万年心闻昙贲禅师

　　永嘉人。　上堂曰。一见便见。八角磨盘空里转。一得永得。辰锦朱砂如墨黑。秋风吹渭水。已落云门三句里。落叶满长安。几个而今被眼瞒。竖拂子曰。瞒得瞒不得。总在万年手里。还见么。华顶月笼招手石。断桥水落舍身岩。　僧问。百丈卷席。意旨如何。曰。贼过后张弓。

　　高丽国坥然国师

　　少嗣王位。钦乡宗乘。因海商方景仁抵四明。录无示语归。师阅之。启悟。即弃位圆颅。作书以语要及四威仪偈。令景仁呈无示。示答曰。佛祖出兴於世。无一法与人。实使其自信．自悟．自证．自到。具大知见。如所见而说。如所说而行。山河大地．草木丛林。相与证明。其来久矣。后复通嗣书。献其国所赐磨衲袈裟．山锦拜褥．青磁香炉等。洎开堂语录。其书略曰。生死海广。劫殚罔通。得遇本分宗师。以三要印子。验定其法。实谓龟盲值浮木孔耳。

　　庆元府天童慧航了朴禅师

　　七闽人(行实未详)。　上堂曰。酷暑如焚不易禁。炎炎赫赫欲流金。夜明帘外无人到。灵木迢然博绿阴。　上堂。久雨不晴。半睡半醒。可谓与天地合其德。日月合其明。四时合其序。鬼神合其吉凶。遂喝曰。住。住。内卦已成。更求外象。卓拄杖曰。适来掷得雷天大壮。如今变作地火明夷。　上堂。牛皮鞔露柱。露柱啾啾叫。灯笼佯不知。虚明还自照。殿脊老蚩刎。闻得呵呵笑。三门侧耳听。就上打之绕。譬如十日菊。开彻阿谁要。阿呵呵。未必秋香一夜衰。熨斗煎茶不同铫。　室中问僧。贼来须打。客来须看。只如三更夜半。人面似贼。贼面似人。作么生辨。

　　临安府龙华无住本禅师

　　广德人。　上堂。举。云门大师拈起胡饼云。我只供养两浙人。不供养向北人。众无语。自代云。天寒日短。两人共一椀。师曰。韶阳老汉。言中有响。痛处着锥。检点将来。翻成毒药。诸人要会么。半在河南半河北。一片虚疑如墨黑。冷地思量愁杀人。叵耐云门这老贼。老贼。下座。更不巡堂。

　　道场普明慧琳嗣师法嗣
　　临江军东山吉禅师

　　因李朝请与甥芗林居士向公子諲访之。遂问。家贼恼人时如何。师曰。谁是家贼。李竖拳。师曰。贼身已露。云。和尚莫诬罔人好。曰。赃证现在。李无语。师示以偈曰。家贼恼人孰柰何。千圣回机只为他。徧界徧空无影迹。无依无倚绝笼罗。贼。贼。猛将雄兵收不得。疑杀天下老禅和。笑翻闹市古弥勒。休。休。不用将心向外求。回头瞥尔贼身露。并赃捉获世无俦。世无俦。真可仰。从兹不复夸伎俩。贴贴安邦立业时。万象森罗齐拊掌。后首众於闽之开元。食时停筯而化。

　　嘉泰普灯录卷第十七
　　音释

　　　昕许斤切　[工*(老/目)]音耆　谌时壬切　浃即恊切　辐音福　颔尸感切　眨音札　[(冰-水+斩)/耳]足止切　镆音莫　铘音耶　捺女点切　罩陟教切　琏力展切　涸曷各切　溢音逸　赟於伦切　翥章庶切　蹒谟官切　漕在到切　勋音熏　鲵音倪　爇儒劣切　歧音祁　拗於绞切　懵毋总切　懂行董　凑千候切　倜他力切　殽何交切　瞠抽庚切　餈才咨切　齁呼[仁-二+(亡/大)]切　颅音卢　[怡-台+建]居言切　欵音[示*(由/大)]　乃音蔼　闽音民　鞔摸官切　啾即由切　刎音吻　芗音香　諲音因　诬音巫
　　嘉泰普灯录卷第十八

　　　　平江府报恩光孝禅寺(臣)僧　(正受)　编

　　南岳第十六世(临济十二世杨岐五世)
　　径山大慧普觉宗杲禅师法嗣
　　福州西禅懒庵鼎需禅师

　　长乐人。族林氏。幼举进士。有声。年二十五。因读遗教经。忽曰。几为儒冠误。欲去家。母难之以亲迎在期。师乃绝之曰。夭桃红杏。一时分付春风。翠竹黄华。此去永为道伴。竟依保寿乐禅师为比丘。探赜方外。踰十年归里。庵于穷谷之麓。佛心挽师出山。首众于鹿溪。绍兴初。大惠来洋屿。师谒之。一日。入室。惠问。内不放出。外不放入。正恁么时如何。师即大彻。慧曰。此正是汝放身命处。未几。慧移小溪。令分座。由是得声。泉守请开法延福。后退处洋屿。八年。挽居东．西禅。　上堂曰。太虚挂剑。用显吾宗。按坐神威。如何近傍。纵具回天转地。电卷星驰底手段。要且不堪勍敌。而今还有别休咎者么。便请从东过西。不妨水云自若。如其稍涉迟回。直是一槌粉碎。喝一喝。下座。　上堂。懒翁懒中懒。最懒懒说禅。亦不重自己。亦不重先贤。又谁管你地。又谁管你天。物外翛然无个事。日上三竿犹更眠。　上堂。众方集定。师曰。灵利人不劳再举。便下座。　元宵上堂。心如皎月连天照。性似寒潭彻底清。无价夜光人不识。梦中虚度几千春。竖拂子曰。阿呵呵。灯光王如来向这拂子头上放大光明。照大千界。未审诸人还见么。若也见得。青春无虚度。若也未见。有眼如盲。见与不见。拈放一边。忽若毗岚风起。骤雨倾盆。正恁么时。且道灯光王如来在甚么处。喝一喝。曰。莫瞌睡好。　上堂。举。僧问赵州。如何是古人言。州云。谛听。谛听。师曰。谛听即不无。切忌唤钟作瓮。　僧问。释迦弥勒犹是他奴。未审他是阿谁。曰。明破即不堪。　开堂日。僧才出。师曰。住。住。今日不答话。僧拟进语。师喝曰。退后。退后。不堪为种草。　问。幽鸟语喃喃。辞云入乱峰时如何。曰。暗写愁肠寄与谁。云。恁么则不离当处常湛然。觅即知君不可见。曰。莫[尸@豕]沸。　室中问僧。万法归一。一归何处。云。新罗国里。曰。我在青州作一领布衫重七斤聻。云。今日亲见赵州。曰。前头见。后头见。僧乃作斫额势。师曰。上座其处人。云。江西。曰。因甚么却来这里纳败阙。僧拟议。师便打。绍兴癸酉七月望。升堂。勉众激砺凡数百言。翌日。语门弟子。吾世缘尽矣。遂书曰。十四十五。明明已露。更问如何。西天此土。嘱首座安永曰。汝善保任。努力为人。言毕而逝。世寿六十有二。僧腊三十有七。

　　福州东禅蒙庵思岳禅师(事叙未见)

　　入院。上堂曰。大地茫茫。恁么广阔。穷山漠漕。随分幽深。为衲僧法战之场。报佛祖冤雠之处。尽力道得。一棒一条痕。尽力道不得。一掌一手血。如以眼见。则复耳闻。如以心知。则复智证。是故谓之智证三昧。亦是文殊普贤大人境界。若也於此共相委悉。大千沙界一毫收。百亿毛头辊绣球。直是通身还有眼。不风流处也风流。　上堂。蛾羊蚁子。说一切法。墙壁瓦砾。现无逿身。见处既精明。闻中必透脱。所以雪峰和尚凡见僧来。辊出三个木球。如弄杂剧相似。贤沙便作斫牌势。卑末谩道将来。普贤今日谤古人。千佛出世不通忏悔。这里有人谤普贤。定入拔舌地狱。且道谤与不谤者是谁。心不负人。面无惭色。　上堂。达磨来时。此土皆知梵语。及乎去后。西天悉会唐言。若论直指人心。见性成佛。大似羚羊挂角。猎犬寻踪。一意乖疎。万言无用。可谓来时他笑我。不知去后我笑他。唐言梵语亲分付。自古齐僧怕夜茶。　上堂。腊月初。岁云徂。黄河冻已合。深处有嘉鱼。活鱍鱍。跳不脱。又不能相煦以湿。相濡以沫。惭愧菩萨摩诃萨。春风几时来。解此黄河冻。令鱼化作龙。直透桃华浪。会即便会。痴人面前且莫说梦。　上堂。即心即佛。非心非佛。不是心。不是佛。不是物。通身无影象。徧界不曾藏。唤作一物即不中。敢保老兄未彻在。恁么说话。开人眼。瞎人眼。若也不会。天寒日短。三人共两椀。且道为诸人说。对古人话。还会么。礼繁即乱。　上堂。二祖偿宿债。万法绝对待。一心无挂碍。浮山有九带。十方虚空圆陀陀。无量法门百杂碎。若言其有。非内非外。若言其无。无在不在。智与理冥。境与神会。如牛拽磨。似水打碓。三千里外逢人东倒西儡。十字街头遇贱则贵。还会也无。苏嘘苏嚧。　上堂。僧问。如何是初日分以恒河沙等身布施。曰。从苗辨地。因语识人。云。如何是中日分复以恒河沙等身布施。曰。筑着磕着。云。如何是后日分亦以恒河沙等身布施。曰。向下文长。付在来日。复曰。一转语如天普盖。似地普擎。一转语舌头不出口。一转语且喜没交涉。要会么。惭愧。世尊面赤。不如语直。大小岳上座。口似磉盘。今日为这问话僧讲经。不觉和注脚一时说破。便下座。

　　泉州教忠晦庵弥光禅师

　　闽之长乐人。族李氏。儿时寡言笑。闻梵呗则喜。十五依幽岩文慧禅师。十八圆顶。犹喜阅群书。一日。曰。既剃发染衣。当期悟彻。岂醉於俗典耶。遂出岭。谒圆悟禅师於云居。次参黄檗祥．高庵悟。机语皆契。以淮楚盗起。归谒佛心。会大慧寓广。因往从之。慧谓曰。汝在佛心处所得者。试举一二看。师举。佛心上堂。拈普化公案云。佛心即不然。总不恁么来时如何。劈脊便打。从教徧界分身。慧曰。汝意如何。云。某不肯他。后头下个注脚。慧曰。此正是以病为法。师毅然无信可意。慧曰。汝但揣摩看。师竟以为不然。经旬。因记海印信禅师拈曰。雷声浩大。雨点全无。始无滞。趋告慧。慧以举道者见琅琊并贤沙未彻语诘之。师对已。慧笑曰。虽进得一步。只是不着所在。如人斫树。根下一刀。则命根断矣。汝向枝上斫。其能断命根乎。今诸方浩浩说禅者。见处总如此。何益於事。其榻岐正传。三四人而已。师愠而去。翌日。慧问。汝还疑否。云。无可疑者。曰。只如古人相见。未开口时。已知虚实。或闻其语。便识浅深。此理如何。师悚然汗下。莫知所诣。慧令究有句无句。慧过云门庵。师侍行。一夕。问曰。某到这里。不能得彻。病在甚处。慧曰。汝病最癖。世医拱手。何也。别人死了活不得。汝今活了未曾死。要到大安乐田地。须是死一回始得。师疑之愈深。后入室。慧问。吃粥了也。洗钵盂了也。去却药忌。道将一句来。云。裂破。慧震威喝曰。你又说禅也。师大悟。慧挝鼓告众曰。龟毛拈得笑咍怡。一击万重关锁开。庆快平生在今日。孰云千里赚吾来。师亦以颂呈之曰。一拶当机怒雷吼。惊起须弥藏北斗。洪波浩渺浪滔天。拈得鼻孔失却口。邵武黄端夫创庵。乞师住持。留二年。东归分座於鼓山。参政李公邴以教忠迎开法。阅十年。移龟山。　上堂曰。有句无句。如藤倚树。放憨作么。及至树倒藤枯。句归何处。情知汝等诸人卒讨头鼻不着。为甚么如此。只为分明极。翻令所得迟。　上堂。梦幻空华。何劳把捉。得失是非。一时放却。掷拂子曰。山僧今日已是放下了也。汝等诸人又作么生。复曰。侍者。收取拂子。　上堂。卓拄杖。喝一喝。曰。不是坐来频劝酒。自从别后见君稀。便下座。　上堂。一物不将来。两肩担不起。直下便承当。坐在屎窖里。还有独脱出来底么。设有。也是黄龙精。　僧问。文殊为甚么出女子定不得。曰。山僧今日困。云。罔明为甚么却出得。曰。令人疑着。云。恁么则擘开华岳千峰秀。放出黄河一派清。曰。一任卜度。　问。如何是向上事。曰。七十三八十四。师住龟山岁余。以疾归云门庵。绍兴乙亥二月八日。剃沐更衣。告众右胁而逝。十五日。阇维。获设利五色。门人慧空顶归教忠。六月八日。建塔于山之阳。

　　福州玉泉昙懿禅师

　　尝久依圆悟。自谓不疑。绍兴初。出住兴化祥云。法席颇剩。大慧入闽。知其所见未谛。致书令来。师迟迟。慧小参。且痛斥。仍榜告四众。师不得已。破夏谒之。慧鞫其所证。既而曰。汝恁么见解。敢嗣圆悟老人耶。师退院亲之。一日。入室。慧问。我要个不会禅底做国师。师云。我做得国师去也。慧喝出。居无何。语之曰。香严悟处不在击竹逿。俱胝得处不在指头上。师乃顿明。后住玉泉。为慧拈香。继省慧於小溪。慧升座。举。云门一日拈拄杖示众曰。凡夫实谓之有。二乘析谓之无。缘觉谓之幻有。菩萨当体即空。衲僧见拄杖。但唤作拄杖。行但行。坐但坐。总不得动着。慧曰。我不似云门老人。将虚空。剜窟宠。蓦拈拄杖曰。拄杖子不属有。不属幻。不属空。卓一下。曰。凡夫．二乘．缘觉．菩萨。尽向这里。各随根性。悉得受用。唯於衲僧分上。为害为冤。要行不得行。要坐不得坐。进一步。则被拄杖子迷却路头。退一步。则被拄杖子穿却鼻孔。只今莫有不甘底么。试出来与拄杖子相见。如无。来年更有新条在。恼乱春风卒未休。正当恁么时合作么生。下座。烦玉泉为众拈出。师登座。叙谢毕。遂举前话。曰。适来堂头和尚恁么批判。大似困鱼止泺。病鸟栖芦。若是玉泉即不然。拈挂杖曰。拄杖子能有．能无．能幻．能空。凡夫．二乘．缘觉．菩萨。卓一下。曰。向这里百杂碎。唯於衲僧分上。如龙得水。似虎靠山。要行便行。要坐便坐。进一步。则乾坤震动。退一步。则草偃风行。且道不进不退一句作么生道。良久。曰。闲持经卷倚松立。笑问客从何处来。下座。举众拜之(或出圆悟下)。

　　饶州荐福悟本禅师

　　江之湖口人。初住博山。　上堂曰。高揖释迦。不拜弥勒者。与三十拄杖。何故。为他只会步步登高。不会从空放下。东家牵犁。西家拽杷者。与三十拄杖。何故。为他只会从空放下。不会步步登高。山僧恁么道。还有过也无。众中莫有点检得出者么。若点检得出。须弥南畔。把手共行。若点检不出。布袋里老鸦。虽活如死。　上堂。释迦掩室於摩竭。净名杜口於毗耶。须菩提喝无说以显道。释梵绝视听而雨华。大众。这一队不唧[口*留]汉。无端将祖父田园私地结契。一时华擘了也。致令后代儿孙。千载之下。上无片瓦遮头。下无卓锥之地。博山当时若见。十字路头掘个无庭坑。唤来一时埋却。免见递相钝置。何谓如此。不见道。家肥生孝子。国霸有谋臣。

　　福州西禅此庵守净禅师(叙语未详)

　　上堂曰。谈玄说妙。撒屎撒尿。行棒行喝。将盐止渴。立主立宾。华擘宗乘。设或总不恁么。又是鬼窟里坐。到这里。山僧已是打退鼓。且道诸人寻常心愤愤。口悱悱。合作么生。莫将闲学解。埋没祖师心。　上堂。坐断毗卢顶[宁*顶]。须是没量大人。若是没量大人。不坐毗卢顶[宁*顶]。　上堂。若也单明自己。不悟目前。此人有眼无足。若也只悟目前。不明自己。此人有足无眼。直得眼足相资。如车二轮。如鸟二翼。正好勘过了打。　上堂。今朝腊月九。穷汉外边走。虽然不还家。却是他好手。既是不还家。因甚么却道他好手。陋巷不骑金色马。回途却着破襕衫。　上堂。九夏炎炎大热。木人汗流不辍。夜来一两便凉。莫道山僧不说。以拂子击禅床。下坐。　上堂。若欲正提纲。直须大地荒。欲来冲雪刃。未免露锋铓。当恁么时。释迦老子出头不得即不问。你诸人只如马镫里藏身。又作么生话会。　上堂。道是常道。心是常心。汝等诸人闻山僧恁么道。便云我会也。大尽三十日。小尽二十九。头上是天。脚下是地。耳里闻声。鼻里出气。忽若四大海水在你头上。毒蛇穿你眼睛。虾蟆入你鼻孔。又作么生。　上堂。文殊普贤谈理事。临济德山行棒喝。东禅一觉到天明。偏爱风从凉处发。咄。　上堂。佛祖顶[宁*顶]上。有破天大路。未透生死关。如何敢进步。进步不进步。大千没遮护。一句绝言诠。那咤擎铁柱。　开堂日。拈香罢。师就座。南堂和尚白槌云。法筵龙象众。当观第一义。师随声便喝曰。此是第几义。久参先德。已辨来端。后学有疑。何妨请问。僧问。阿难问迦叶。世尊传金襕外。别传何物。迦叶唤阿难。阿难应诺。未审此意如何。曰。切忌动着。云。只如迦叶道。倒却门前剎竿着。又作么生。曰。石牛横古路。云。只如和尚於佛日处。还有这个消息也无。曰。无这个消息。云。争奈定光金地遥招手。智者江陵暗点头。曰。莫将庭际栢。轻比路傍蒿。僧礼拜。师乃曰。定光金地遥招手。智者江陵暗点头。已是白云千万里。那堪於此未知休。设或於此便休去。一场狼藉不少。还有检点得出者么。如无。山僧今日失利。　问。佛佛授手。祖祖相传。未审传个甚么。曰。速礼三拜。　问。永嘉道。不见一法即如来。方得名为观自在。此意如何。曰。猕猴弄黐胶。云。千江有水千江月。万里无云万里天。曰。胡狲系露柱。问。不施寸刃。请师相见。曰。逢强即弱。云。何得埋兵掉斗。曰。只为阇梨寸刃不施。云。未审向上还有事也无。曰。有。云。如何是向上事。曰。败将不斩。　问。古佛堂前。甚么人先到。曰。无眼村翁。云。未审如何趣向。曰。楖栗横担。

　　建宁府开善密庵道谦禅师

　　本郡人(遗其氏)。具戒。游东都。於圆悟会中师事大慧。迨慧补径山。师侍行。未几。遣之零陵。致讯紫岩居士。於中途倐然契悟。既回。慧特为印可。归隐仙州山。四众云集。法席鼎盛。宝学刘公彦修请居开善。　上堂曰。去年也有个六月十五。今年也有个六月十五。去年六月十五。少却今年六月十五。今年六月十五。多却去年六月十五。多处不用减。少处不用添。既不用添。又不用减。则多处多用。少处少用。乃喝一喝。曰。是多。是少。良久。曰。个中消息子。能有几人知。　上堂。洞山麻三斤。将去无星秤子上定过。每一斤恰有一十六两二百钱重。更不少一厘。正与赵州殿里底一般。只不合被大愚锯解秤锤。却教人理会不得。如今若要理会得。但问取云门乾屎橛。　上堂。有句无句。如藤倚树。撞倒灯笼。打破露拄。佛殿奔忙。僧堂回顾。子细看来。是甚家具。咄。只堪打老鼠。　上堂。诸人从僧堂里恁么上来。少间。从法堂头恁么下去。并不曾差了一步。因甚么却不会。良久。曰。只为分明极。翻令所得迟。　上堂。举。马大师道。即心即佛。师曰。错。又道。非心非佛。师曰。错。南泉道。不是心。不是佛。不是物。师曰。错。若人破得此三个硬塞。许他参学中着得个眼。其或未然。毗岚风忽起。惊着梵王睡。

　　庆元府育王大圆遵璞禅师

　　长溪人。幼同玉泉懿问道圆悟数载。建炎初还里。佐懿於莆中祥云。绍兴甲寅春。大慧居洋屿。师往讯之。入室次。慧问三圣．兴化出不出。为人不为人话。你道这两个老汉还有出身处也无。师於慧膝上打一拳。慧曰。只你这一拳。为三圣出气。为兴化出气。速道。速道。师拟议。慧便打。复谓曰。你第一不得忘了这一棒。后因慧室中问僧曰。德山见僧入门便棒。临济见僧入门便喝。雪峰见僧入门便道是甚么。睦州见僧便道现成公案放你三十棒。你道这四个老汉还有为人处也无。僧云。有。慧曰。札。僧拟议。慧便喝。师闻。遽领微旨。大慧欣然许之(出世机语未见)。

　　温州雁山能仁枯木祖元禅师

　　七闽长乐人。族林氏。初谒雪峰预。次依佛心才。皆已机吃。及亲大慧於云门庵。夜坐次。睹僧剔灯。始弃前证。有偈曰。剔起灯来是火。历劫无明照破。归堂撞见圣僧。几乎对面蹉过。不蹉过。是甚么。十五年前奇特。依前只是这个。慧亦以偈赠之曰。万仞崖头解放身。起来依旧却惺惺。饥餐渴饮浑无事。那论昔人非昔人。绍兴己巳春。出住能仁。　上堂曰。有佛处不得住。踏着秤锤硬似铁。无佛处急走过。脚下草深三尺。三千里外逢人不得错举。北斗挂须弥。恁么则不去也。棒头挑日月。摘杨华。摘杨华。眼里瞳人着绣靴。卓拄杖。下座。　上堂。观音菩萨买胡饼。放下却是馒头。云门大师只见锥头利。不见凿头方。能仁即不然。初三十一。　上堂。雁山枯木实头禅。不在尖新语句边。背手忽然摸得着。长鲸吞月浪滔天。

　　江州东林卍庵道颜禅师

　　潼川飞乌人。族鲜于氏。世为名儒。少依净安谏律师。试经得度。与正聱头结友南游。凡名缁宿衲无不扣见。唯疑圆悟门庭不类诸方(悟时住金山)。师亲之。无所投。一日。浣衣次。忽有得。乃曰。天知地知。你知我知。更莫漏泄天机。往悟傍。将述所证。悟不顾。异日见之。诟曰。汝以学解自负。意气凌人。腊月三十日能自负否。师惭汗俛首。悟复谓曰。侪辈中如杲者(即大慧)。汝当就其磨砻。师益不悦。悟还蜀。师愿侍行。悟曰。不可。我尝嘱汝依杲。汝欲决择大事。讵宜以闲气介胸中耶。仍以书致慧曰。颜川彩绘已毕。但欠点眼耳。他日嗣其后。未可量也。久之。慧奉　旨住径山。师趋谒。质疑朝夕。方大契悟。分座接纳。会正归住云顶。邀师西还。正迁无为。命继席次。徙下山．荐福及报恩．白杨。晚居东林。　上堂曰。一叶落。天下秋。一尘起。大地收。鸟窠吹布毛。便有人悟去。今时学者为甚么却大识自己。良久。曰。莫错怪人好。　上堂。欲识诸佛心。但向众生心行中识取。欲识常住不凋性。但向万物迁变处会取。还识得么。欲得不招无间业。莫谤如来正法轮。　上堂。诸人知处。良遂总知。良遂知处。诸人不知。作么生是良遂知处。乃曰。鸬鹚语鹤。上堂。仲冬严寒。三界无安。富者快乐。贫者饥寒。不识玄旨。错认定盘。何也。牛头安尾上。北斗面南看。　上堂。一滴滴水。一滴滴冻。天寒人寒。风动幡动。云门扇子[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。不出诸人十二时中寻常受用。　上堂。元宵已过。化主出门。六群比丘。各从其类。此众无复枝叶。纯有贞实。如是增上慢人。退亦佳矣。麒麟不为瑞。鸑鷟不为荣。麦秀两岐。禾登九穗。总不消得。但愿官中无事。林下栖禅。水牯牛饱卧斜阳。担板汉清贫长乐。粥足饭足。俯仰随时。筯笼不乱搀匙。老鼠不齩甑箄。山家活计。淡薄长情。不敬功德天。谁嫌黑暗女。有智主人。二俱不受。良久。曰。君子爱财。取之以道。　上堂。去年寒食后。今年寒食前。日日是好日。不是正中偏。　上堂。客舍久留连。家乡夕照边。檐悬三月雨。水没两湖莲。镬漏烧灯盏。柴生满灶烟。已忘南北念。入望尽平川。　上堂。向上一窍。八面玲珑。觌面一机。全身担荷。是则金鍮难掩。非则玉石俱焚。拟议不来。银山粉碎。总不恁么。又且如何。是非不挂娘生口。自有旁人话短长。　上堂。一尘起。大地收。一叶落。天下秋。甲巳之年丙作首。乙庚之岁戊为头。　上堂。栴檀林。无杂树。郁密深沉师子住。所以栴檀丛林栴檀围绕。荆棘丛林荆棘围绕。一人为主。两人为伴。成就万亿国土。士农工商。若夜叉。若罗剎。见行魔业。优哉游哉。聊以卒岁。　僧问。香严上树话。意旨如何。曰。描不成。画不就。云。李陵虽好手。争奈陷番何。曰。甚么处去来。　问。如何是佛。曰。汝是元固。僧近前云。喏。喏。师曰。裈无裆。袴无口。　问。如何是佛。曰。志公和尚。云。学人问佛。何故答志公和尚。曰。志公不是闲和尚。云。如何是法。曰。黄绢幼妇。外孙韲臼。云。是何章句。曰。绝妙好辞。云。如何是僧。曰。钓鱼船上谢三即。云。何不直说。曰。贤沙和尚。云。三宝已蒙师指示。向上宗乘事若何。曰。王乔诈仙得仙。僧呵呵大笑。师乃叩齿。隆兴甲申五月二十三日。徧辞道俗。示寂於昭觉。火浴后。设利甚富。归葬云顶。寿七十一。腊五十四。

　　潭州大沩宝禅师

　　上堂曰。唤作竹篦则触。不唤作竹篦则背。直须师子齩人。莫学韩卢逐块。阿呵呵。会不会。金刚脚下铁昆仑。捉得明州憨布袋。　上堂。千般言。万种喻。只要教君早回去。夜来一片黑云生。莫教错却山前路。咄。

　　真州灵岩东庵了性禅师

　　上堂曰。勘破了也。放过一着。是衲僧破草鞋。现修罗相。作女人拜。是野狐精魅。打个圆相。虚空里下一点。是小儿伎俩。拦腮赠掌。拂袖便行。正是业识茫茫。无本可据。直饶向黑豆未生已前一时坐断。未有吃灵岩拄杖分。敢问大众。且道为人节文在甚么处。还相委悉么。自从春色来嵩少。三十六峰青至今。　上堂。一苇江头杨柳春。波心不见昔时人。雪庭要识安心土。鼻孔依前塔上唇。竖起拂子曰。祖师来也。还见么。若也见得。即今荐取。其或未然。此去西天路。迢迢十万余。　僧问。人天交接。如何开示。曰。金刚手里八棱棒。云。忽被学人横穿凡圣。击透玄关时又作么生。曰。海门横铁柱。　问。如何是独露身。曰。壮丹华下睡猫儿。

　　建康府蒋山一庵善直禅师

　　德安云梦人。初住白兆。次居保宁蒋山。　上堂曰。诸佛不曾出世。人人鼻孔辽天。祖师不曾西来。个个壁立千仞。高揖释迦。不拜弥勒。理合如斯。坐断千圣路头。独步大千沙界。不为分外。若向诸佛出世处会得。祖师西来处承当。自救不了。一生受屈。莫有大丈夫承当大丈夫事者么。出来与保宁争交。其或未然。不如拽破好。便下座。师每以安州人解厮扑之语示众。

　　剑州万寿自护禅师

　　上堂曰。古者道。若人识得心。大地无寸土。万寿即不然。若人识得心。未是究竟处。且那里是究竟处。拈拄杖。卓一下。曰。甜瓜彻蒂甜。苦瓠连根苦。

　　潭州大沩了庵景晕禅师

　　上堂曰。云门一曲。腊月二十五。瑞雪飘空。积满江山坞。峻岭寒梅华正吐。手把须弥槌。笑打虚空鼓。惊起骄梵钵提。冷汗透身如雨。忿怒阿修罗王。握拳当胸问云。毕竟是何宗旨。咄。少室峰前亦曾错举。

　　临安席灵隐谁庵了演禅师

　　上堂曰。面门拶破。天地悬殊。打透牢关。白云万里。饶伊两头坐断。别有转身。三生六十劫也未梦见在。喝一喝。下座。

　　泰州光孝草庵致远禅师

　　上堂。举女子出定。乃曰。从来打鼓弄琵琶。须是相逢一会家。佩玉鸣鸾歌舞罢。门前依旧夕阳斜。

　　建宁府竹原宗元庵主

　　郡之建阳人。族连氏。少号儒林秀杰。年二十八。悟世虚假。乃礼西峰道耸。舍缝腋而缁之。径趋大惠。入室次。慧举岩头见德山语问之。师所疑顿释。久之。分座西禅。丞相张公浚师三山以数院迎居。不就。归旧里。结茆号众妙园。宿衲皆集。士夫交请开法。一无所从。　示众曰。若究此事。如失却锁匙相似。只管寻来寻去。忽然撞着。恶。在这里。开个锁了。便见自家库藏。一切受用无不具足。不假他求。别有甚么事。　示众。诸方为人抽钉拔楔。我这里为人漆钉着楔。诸方为人解黏去缚。我这里为人加绳加索了。送向深潭里。待他自去理会。　示众。主法之人。气吞宇宙。为大法王。若是释迦老子．达磨大师出来。也教伊叉手向我背后立地。直得寒毛卓坚。亦未为分外。　一日。举。世尊生下。一手指天。一手指地。云。天上天下。唯我独尊。乃曰。见怪不怪。其怪自坏。淳熙丙申十月初。为众普说。勉励学者。修书别知己。复遗嘱训诸徒。至初十。挥偈而寂。阇维。设利盈溢。敛遗骨窆于园之右岗。寿七十七。夏五十。

　　近礼侍者

　　三山人也。侍大慧最久。尝默究竹篦话。无所入。一日。入室罢。求指示。慧曰。你是福州人。我说个喻向你。如将名品荔枝和皮壳一时剥了。以手送在你口里。只是你不解吞。礼不觉失笑曰。和尚吞却即祸事。后问礼。前日吞了底荔枝。只是你不知滋味。礼曰。若知滋味。转见祸事。

　　温州净居尼妙道

　　世居延平。尚书黄公裳之女也。幼绝嗜好。每夜坐忘身。父伺其言。用无少隙。积二十年。授以僧服。徧谒诸名宿。时大慧来居洋屿。道即之。值慧为众入室问僧。不是心。不是佛。不是物。是个甚么。道闻。顿领厥旨。慧可之。剑守以福兴尽礼迎补。迁后毗陵资圣。徙净居。慧之法嗣始自道也。　开堂日。乃曰。问话且止。直饶有倾湫之辩。倒岳之机。衲僧门下一点用不着。且佛未出世时。一事全无。我祖西来。便有许多建立。列剎相望。星分派列。以至今日。累及儿孙。遂使山僧於人天大众前。无风起浪。向第二义门通个消息。语默该不尽底。弥亘大方。言诠说不及处。徧周沙界。通身是眼。觌面当机。电卷星驰。如何凑泊。有时一喝。生杀全威。有时一喝。佛祖莫辨。有时一喝。八面受敌。有时一喝。自救不了。且道那一喝是生杀全威。那一喝是佛祖莫辨。那一喝是八面受敌。那一喝是自救不了。若向这里荐得。堪报不报之恩。脱或未然。山僧无梦说梦去也。拈起拂子曰。还见么。若见。被见刺所障。击禅床曰。还闻么。若闻。被声么所惑。直饶离见绝闻。正是二乘小果。跳出一步。盖色骑声。全放全收。主宾互换。所以道。欲知佛性义。当观时节因缘。敢问诸人。即今是甚么时节。荡荡仁风扶圣化。熙熙和气助升平。掷拂了。下座。　上堂。举。僧问米胡。自古上贤还达真正理也无。胡曰。达。僧云。只如真正理作么生达。曰。当时霍光卖假银城与单于时。甚么人作契书。道曰。福兴当时若见。只对他道。自从胡乱后。三十年不少盐酱。　尼问。如何是佛。曰。非佛。云。如何是佛法大意。曰。骨底骨董。　问。言无展事。语不投机时如何。曰。未屙已前堕坑落堑。　问。古人道。楞严经中五十种魔。如今尽大地人参禅更高也出他魔界不得。和尚还出得也未。曰。不入这保社。

　　平江府资寿尼无着道人妙总

　　丞相苏公颂之孙女也。年三十许。厌世浮休。脱去缘节。咨参诸老。已入正信。作夏径山。大慧升堂次。举药山初参石头。后见马祖因缘。总闻。豁然省悟。慧下座。不动居士冯公檝随至方丈。云。某理会得适来和尚所举公案。慧曰。居士如何。云。恁么也不得。苏嚧娑婆诃。不恁么也不得。[口*悉]哩娑婆诃。恁么不恁么总不得。苏嚧[口*悉]哩娑婆诃。慧举似总。总曰。曾见郭象注庄子。识者云。却是庄子注郭象。慧见其语异。复举岩头婆子话问之。总答偈曰。一叶扁舟泛渺茫。呈桡舞掉别宫商。云山海月都抛却。羸得庄周蝶梦长。慧休去。冯公疑其所悟不根。后过无锡。招至舟中。问云。婆生七子。六个不遇知音。只这一个也不消得。便弃在水中。老师言道人理会得。且如何会。曰。已上供通。并是诣实。冯公大惊。慧拄牌次。总入。慧问。古人不出方丈。为甚么却去庄上吃油餈。云。和尚放妙总过。妙总方敢通个消息。慧曰。我放你过。你试道看。云。妙总亦放和尚过。慧曰。争奈油餈何。总喝一喝而出。於是声闻四方。隆兴改元。舍人张公孝祥来守是郡。以资寿挽开法。入院日。　上堂曰。宗乘一唱。三藏绝诠。祖令当行。十方坐断。二乘闻之怖走。十地到此犹疑。若是俊流。未言而谕。设使用移星换斗底手假。施搀旗夺鼓底机阙。犹是空拳。岂有实义。向上一路。千圣不传。学者劳形。如猿捉影。灵山付嘱。俯徇时机。演唱三乘。各随根器。始於鹿野苑转四谛法轮。度百千万众。山僧今日与此界他方乃佛乃祖．山河大地．草木丛林．现前四众。各转大法轮。交光相罗。如宝丝网。若一草一木不转法轮。则不得名为转大法轮。所以道。於一毫端现宝王剎。坐微尘里转大法轮。乘时於其中间作无量无边广大佛事。周遍法界。一为无量。无量为一。小中现大。大中现小。不动步游弥勒楼阁。不反闻入观音普门。情与无情。性相平等。不是神通妙用。亦非法尔如然。於此倜傥分明。皇恩佛恩一时报足。且道如何是报恩一句。天高群象正。海阔百川朝。　上堂。举。云门示众云。十五日已前即不问。十五日已后道将一句来。自代云。日日是好日。乃曰。日日是好日。佛法世法尽周毕。不须特地觅幽玄。只管钵盂两度湿。　上堂。黄面老人横说竖说。权说实说。法说喻说。建法幢。立宗旨。与后人作榜样。为甚么却道始从鹿野苑。终至跋提河。於是二中间未尝说一字。点检将来。太似抱赃叫屈。山僧今日人事忙冗。且放过一着。便下座。　尼问。如何是夺人不夺境。曰。野华开满路。徧地是清香。云。如何是夺境不夺人。曰。茫茫宇宙人无数。几个男儿是丈夫。云。如何是人境俱不夺。曰。处处绿杨堪系马。家家门底透长安。云。如何是人境两俱夺。曰。雪覆芦华。舟横断岸。人境已蒙师指示。向上宗乘事若何。总便打。

　　秦国夫人计氏法真

　　自寡处。屏去纷华。常蔬食。习有为法。因大慧遣谦禅者致问其子魏公。魏公留。谦以祖道诱之。真一日问谦。径山和尚寻常如何为人。谦曰。和尚只教人看狗子无佛性及竹篦子话。只是不得下语。不得思量。不得向举起处会。不得向开口处承当。狗子还有佛性也无。无。只恁么教人看。真遂谛信。於中夜起坐。以前话究之。洞然无滞。谦辞归。真亲书入道槩略。作数偈呈慧。其后曰。终日看经文。如逢旧识人。莫言频有碍。一举一回新。

　　嘉泰普灯录卷第十八
　　音释

　　　邴音丙　迎鱼庆切　屿音叙　勍音擎　翛音萧　喃女咸切　蛾音鹅　徂昨胡切　煦况羽切　儡薄猥切　呗音败　毅鱼既切　揣初委切　愠委粉切　癖音僻　窖音教　鞫音菊　剜一丸切　宠力董切　泺音□　□□尾切　镫都邓切　聱五交切　诟许候切　侪士皆切　砻音笼　鹚音慈　穗□□□　绘音会　鸑音岳　鷟食角切　箄音篦　韲相稽切　卢音卢　舍与舍同
　　嘉泰普灯录卷第十九

　　　　平江府报恩光孝禅寺(臣)僧　(正受)　编
　　南岳第十六世(临济十二世杨岐五世)

　　文殊心道禅师法嗣
　　潭州楚安慧方禅师

　　郡之醴陵人。族许氏。年二十。事等觉法思。越七稔得度。崇宁五年。具戒。谒开福宁道者。次依佛鉴。鉴指往大别。既至。职藏司。未几。改大别为神宵。因归长沙。附舟至江口。闻呼渡船者有省。作偈曰。沔水江头叫一声。此时方得契平生。多年不识重相见。千圣同归一路行。及宁移居文殊。复侍之。举前偈。乃蒙印可。命为第一座。久而开法楚安。擢澧之钦山。　上堂曰。临老方称住持。全无些子玄机。开口十字九乖。问东便乃答西。如斯出世。讨甚玄微。有时拈三放两。有时就令而施。虽然如是。同道方知。且道知底事作么生。直须打翻鼻孔始得。　上堂。达磨祖师在脚底。踏不着兮提不起。子细当头放下看。病在当时谁手里。张公会看脉。李公会使药。两个竞头医。一时用不着。药不相投。错。错。吃茶去。

　　常德府文殊思业禅师

　　世为屠宰。一日。戮猪次。忽洞彻心源。即弃业为比丘。述偈曰。昨日夜叉心。今朝菩萨面。菩萨与夜叉。不隔一条线。往见文殊。殊曰。你正杀猪时。见个甚么便乃剃头行脚。师遂作鼓刀势。殊喝曰。这屠儿。参堂去。师便下参堂。住文殊日。　上堂。举赵州勘婆话。乃曰。勘破婆子。面青眼黑。赵州老汉。瞒我不得。

　　大沩佛性法泰禅师法嗣
　　潭州慧通清旦禅师

　　蓬之仪陇人。族严氏。初出关至德山。值山上堂。举。赵州云。台山婆子已为汝勘破了也。且道意在甚么处。良久。曰。就地撮将黄叶去。入山推出白云来。师闻释然。翌日入室。山问。前百丈不落因果。因甚么堕野狐。后百丈不昧因果。因甚么脱野狐。师曰。好与一坑埋却。出住岳之永庆。迁慧通。　上堂曰。三世诸佛不知有。一一面南看北斗。狸奴白牯却知有。云外金毛正哮吼。个中隐显现全身。头头透脱无前后。拨转机轮向上关。八角磨盘空里走。　上堂。说佛说祖。正如好肉剜疮。举古举今。犹若残羹馊饭。一闻便悟。已落第二头。一举便行。早是不着便。须知个事如天普盖。似地普擎。师子游行。不求伴侣。壮士展臂。不借他力。佛祖拈掇不起。衲僧愿见无门。迷悟双忘。圣凡路绝。且道从上诸圣以何法示人。喝一喝。曰。莫妄想。　上堂。见色明心。堕坑落堑。闻声悟道。辜负平生。直饶声色纯真。尘尘入妙。坐在光影里。未为究竟。直须万机休罢。千圣不携。撒手那边。跳出窠臼。到这里。亦无人。亦无佛。大千沙界海中沤。一切圣贤如电拂。且道释迦老子向甚么处出头。良久。曰。放过一着。　上堂。目前无法。垛生招箭。意在目前。挂箔遮驴鸣。非耳目所到。出门使是草。夹山老子在百草头上横身。闹市里打磬。诸人还见么。若也不见。却归碧岩去也。　上堂。正眼豁开。照破多年山鬼窟。腕头着力。拈却门前下马台。舍重从轻。裁长补短。夺饥餐於正食。猛自知非。驱耕牛於正行。不借他力。住则当头印破。去则截断脚跟。无卓锥之地者。万德来朝。赤骨历地者。现成活计。然虽如是。忽遇其中人来时如何。且待别时相见。　佛性和尚忌日上堂。三脚驴子弄蹄行。步步相随不相到。树头惊起双双鱼。拈来一老一不老。为怜松竹引清风。其奈出门便是草。因唤檀郎识得渠。大机大用都推倒。烧香勘证见根源。粪埽堆头拾得宝。丛林浩浩谩商量。劝君莫谤先师好。　僧问。至道无难。唯嫌拣择时如何。曰。河水从源浊。

　　澧州灵岩仲安禅师(未详氏里)

　　幼为比丘。壮留讲聚。因阅首楞严。至知见立知。即无明本。知见无见。斯即涅盘。师破读为知见立(句)知即无明(句)本知见无(句)见期即涅盘(句)忽开悟。弃谒圆悟禅师於蒋山。时佛性为座元。师扣之。即领旨。迨性住德山。遣师至锺阜通嗣书。圆悟问云。千里驰来。不辱宗风。公案现成。如何通信。曰。觌面相呈。更无回互。云。此是德山底。那个是上座底。曰。岂有第二人。云。背后底[口*尔]。师投书。悟笑云。作家禅客。天然有在。师曰。付与蒋山。次至僧堂前。捧书问讯首座。座云。玄沙白纸。此自何来。曰。久默斯要。不务速说。今日拜呈。幸希一鉴。座便喝。师曰。作家。座又喝。师以书便打。座拟议。师曰。未明三八九。不免自沉吟。首座作么生会。座无语。师以书复打一下。时圆悟与佛眼见之。悟云。打我首座死了也。复云。所谓龙象蹴踏。眼云。非也。官马厮趯耳。悟令召至。云。我五百人首座。你为甚么打他。云。和尚也须吃一顿始得。悟顾佛眼吐舌。眼云。未在。却顾师曰。空手把锄头。步行骑水牛。意作么生。师鞠躬曰。所供并是诣实。眼笑云。真个是屋里人。又往见五祖自和尚通法眷书。自云。书里说个甚么。曰。文彩已彰。云。毕竟说个甚么。曰。当阳挥宝剑。云。近前来。这里不识几个字。曰。莫诈败。自顾侍者云。是那里僧。者云。此上座向曾在和尚会下。自云。怪得恁么滑头。师曰。被和尚钝置来。自乃将书於香炉上熏云。南无三满多没陀南。师近前弹指一下。自乃启书。回德山日。佛果．佛眼皆有偈送之。未几。而灵岩虚席。衲子投牒。乞师住持。出应其命。　上堂曰。参禅不究渊源。触途尽为留碍。所以守其静默。澄寂虚闲。堕在毒海。以弱胜强。自是非他。立人我量。见处偏枯。遂致优劣不分。照不构用。用不离窠。此乃学处不玄。尽为流俗。到这里。须知有杀中透脱。活处藏机。佛不可知。祖莫能测。所以古人道。有时先照后用。且要共你商量。有时先用后照。你须是个汉始得。有时照用同时。你又作么生抵当。有时照用不同时。又向甚么处凑泊。还知么。穿杨箭与惊人句不是临时学得来(余语未见)。

　　成都府正法灏禅师

　　上堂。举永嘉到曹溪因缘。师曰。要识永嘉么。掀翻海岳求知己。要识祖师么。拨动乾坤建太平。二老不知何处去。卓拄杖曰。宗风千古播嘉声。

　　成都府昭觉辩禅师

　　上堂曰。毫厘有差。天地悬隔。隔江人唱鹧鸪词。错认胡笳十八拍。要会么。欲得现前。莫存顺逆。五湖烟浪有谁争。自是不归归便得。

　　虎丘绍隆禅师法嗣
　　庆元府天童应庵昙华禅师

　　黄梅人。族江氏。生而奇杰。年十七。往东禅院去发。首依水南遂禅师。染指法味。因徧历江湖。与诸老激扬无不契者。至云居。礼圆悟禅师。悟一见。痛与提策。及入蜀。指见彰教。教移虎丘。师侍行。未半载。顿明大法。去谒此庵。分座连云。处守以妙严请开法。继住衢之明果．蕲之德章．饶之报恩．荐福．婺之宝林．报恩．江之东林．建康之蒋山．平江之万寿。两住南康归宗。后居天童。　上堂曰。九年面壁。坏却东土儿孙。只履西归。钝置黄面老子。以拄杖一画。曰。石牛拦古路。一马生三寅。　上堂。德章老瞎秃。从来没滋味。拈得口。失却鼻。三更二点唱巴歌。无端惊起梵王睡。喝一喝。曰。我行荒草里。汝又人深村。　上堂。临济在黄檗处三度吃棒底意旨。你诸人还觑得透也未。直饶一齩便断。也未是大丈夫汉。三世诸佛口挂壁上。天下老和尚将甚么吃饭。　上堂。十五日已前。水长船高。十五日已后。泥多佛大。正当十五日。东海鲤鱼打一棒。雨似盆倾。直得三千大千世界一切众生悉皆欢喜。谓言打这一棒。不妨应时应节。报恩不觉通身踊跃。遂作诗一首。举似大众。蜻蜓许是好蜻蜓。飞来飞去不曾停。被我捉来摘却两边翼。恰似一枚大铁钉。　上堂。若作一句商量。吃粥吃饭阿谁不会。不作一句商量。屎坑里虫子笑杀阇棃。拈拄杖曰。拄杖子罪犯弥天。贬向二铁围山。且道荐福还有过也无。卓拄杖曰。迟一刻。　上堂。明不见暗。暗不见明。明暗双忘。无异流俗阿师。野干鸣。师子吼。师子吼。野干鸣。三家村里臭胡狲。价增十倍。骊龙颔下明月珠。分文不直。若作衲僧巴鼻。甚处得来。三十年后。换手搥胸。未是苦在。　上堂。饭箩边。漆桶里。相唾饶你泼水。相骂饶你接觜。黄河三千年一度清。蟠桃五百年一次开华。鹤勒那齩定牙关。朱顶王呵呵大笑。归宗五十年前有一则公案。今日举似诸人。且道是甚么公案。王节级失却帖。　上堂。参学人切忌错用心。悟明见性。是错用心。成佛作祖。是错用心。看经讲教。是错用心。行住坐卧。语言三昧。是错用心。吃粥吃饭。屙屎送尿。是错用心。一动一静。一来一往。是错用心。更有一处错用心。归宗不敢与诸人说破。何故。一字入公门。九牛拽不出。　上堂。举。僧问云门。杀父杀母。佛前忏悔。杀佛杀祖。向甚么处忏悔。门云。露。师曰。光孝着一转语。不是老僧见处。亦非垂手为人。何故。岂不见道。字经三写。乌焉成马。　上堂。三十二相。八十种好。从朝至暮。啾啾唧唧。说黄道黑。不知那里是。二时上堂。吃粥吃饭。不觉嚼破舌头。血溅梵天。四天之下。霈然有余。玉皇大帝恶发。追东海龙王。向金轮峰顶鞠勘。顷刻之间。追汝诸人作证见也。且各请依实供通。切忌回避。傥若不实。丧汝性命。　上堂。赵州吃茶。我也怕他。若非债主。便是冤家。倚墙靠壁成群队。不知谁解辨龙蛇。　上堂。五百力士揭石义。万仞崖头撒手行。十方世界一团铁。虚空背上白毛生。直饶拈却膱脂帽子。脱却尳臭布衫。向报恩门下正好吃棒。何故。半夜起来屈膝坐。毛头星现衲僧前。　上堂。举泉大道访慈明因缘。师曰。二老汉当时若踏着临济向上底。我等今日饭也无吃。还知荐福落处么。遂卓拄杖。喝一喝。下座。　上堂。举。云门大师到乾峰。云。请师答话。峰云。到老僧也未。门云。恁么那。恁么那。峰云。将谓侯白。更有侯黑。师曰。二老宿一等相见。就中奇特。光孝今日为诸人说道理一徧。将谓春归无觅处。不知转入此中来。　上堂。举。僧问云门。不起一念。还有过也无。门云。须弥山。师曰。云门道得。不妨谛当。要且落在第二头。若是明果即不然。忽有人问。不起一念。还有过也无。只对他道。致将一问来。　上堂。三世诸佛。眼里无筋。六代祖师。皮下无血。明果齩定牙关[跳-兆+孛]跳。也出他圈缋不得。何故。南泉斩猫儿。　僧问。机不离位。用处停机即不问。未审机不到处如何通信。曰。一举四十九。云。坐断十方去也。曰。你要哑却老僧口那。　问。呈桡舞棹则不问。且道婆婆手中儿子甚处得来。岩头扣船舷三下。未审意旨如何。曰。燋砖打着连底冻。云。当时若问和尚。如何祗对他。曰。一棒打杀。云。婆生七子。六个不遇知音。只这一个。也不消得。便掷向水中。又且如何。曰。少卖弄。云。岩头当时不觉吐舌。意又作么生。曰。乐则同欢。　问。如何是清净法身。云门云。华药栏。此意如何。曰。森沙努眼睛。问。只这是。埋没自己。只这不是。辜负先圣。去此二途。和泥合水处。请师道。曰。玉筋撑虎口。云。一言金石谈来重。万事鸿毛脱去轻。曰。莫谩老僧好。　问。虚空消殒时如何。曰。离娄行处浪滔天。　问。人皆畏炎热。我爱夏日长。熏风自南来。殿阁生微凉时如何。曰。倒戈卸甲。　问。真净和尚道。头陀石被莓苔裹。掷笔峰遭薜荔缠。罗汉院一年度三个行者。归宗寺里参退吃茶。未审明甚么边事。曰。他是关西子。爱说川僧话。　虎丘忌日。拈香曰。平生没兴。撞着这无意智老和尚。做尽伎俩。凑泊不得。从此卸却干戈。随分着衣吃饭。二十年来坐曲录木。悬羊头。卖狗肉。知他有甚凭据。虽然。一年一度烧香日。千古令人恨转深。师於室中能锻炼耆叉。故世称大慧与师居处为二甘露门。尝诫徒曰。衲僧家着草鞋住院。何至如蚖蛇恋窟乎。隆兴改元。六月十三奄然而化。春秋六十有一。夏腊四十有三。塔全身於院之西麓。

　　丹霞佛智蓬庵端裕禅师法嗣
　　福州清凉坦禅师

　　不知何许人也。久侍蓬庵。深蒙印可。屡分座说法。住清凉日。有僧举径山竹篦话请益。师示以偈曰。径山有个竹篦。直下别无道理。佛殿厨库三门。穿过衲僧眼耳。其僧言下有省。余语未见。

　　临安府净慈水庵师一禅师

　　婺之东阳人。族马氏。年十六披削。首参雪峰慧照禅师。照举藏身无迹话问之。师数日方明。呈偈曰。藏身无迹更无藏。脱体无依便厮当。古镜不劳还自照。淡烟和露湿秋光。照质之曰。毕竟那里是藏身无迹处。师曰。嗄。照曰。无踪迹处因甚么莫藏身。师曰。石虎吞却木羊儿。照深肯之。去谒东禅用．月庵果。皆有所投。晚依佛智於西禅。尽得其道。出住慈云。继迁数剎。乾道辛卯。始届净慈。　上堂曰。圆悟师翁道。参禅参到无参处。参到无参始彻头。水庵则不然。参禅参到无参处。参到无参未彻头。若也欲穷千里目。直须更上一重楼。　上堂。今晨改旦。伏惟首座．大众．知事．头首。一九二九。天寒不出手。三九二十七。篱头吹觱篥。四九三十六。夜眠如路宿。屈而复伸展。而又缩一夜。万算千思。胸中一团麻线。睡也睡不熟。及至天晓起来。脚踏实地。头还戴屋。若作佛法商量。口哑舌秃。若作世谛流布。特牛生犊。拂子道。我悟也。山僧道。你悟个甚么。拂子道。可怜驰逐天下人。六六元来三十六。　上堂。举。法眼示众云。尽十方世界明皎皎地。若有一丝头。即是一丝头。师竖起拂子曰。还见么。穿过髑髅犹未觉。法灯和尚云。尽十方世界自然明皎皎地。若有一丝头。不是一丝头。师曰。夜来月色十分好。今日秋山无限清。　上堂。寂然不动。感而遂通。古人恁么说话。大似预搔待痒。若教渠踏着衲僧关棙。管取别有生涯。喝一喝。卓拄杖。下座。　上堂。举。僧问云门。如何是超佛越祖之谈。门云。胡饼。师曰。超谈胡饼应时机。逐块知非师子儿。败叶霜风都扫尽。古松方见岁寒枝。师室中常问学者。西天胡子因甚么无髭须。淳熙丙申十二月二十四。书偈示寂於嘉禾之光孝。寿七十。腊五十五。

　　湖州道场无庵法全禅师

　　东吴玉峰人。族陈氏。幼不茄荤。十六师邑之东齐道川禅师。川尝谓曰。汝十二时中承谁恩力。后阅法界观色即不空。以即故空。始有趣入。及冠。祝发进具。入闽。礼佛智於西禅。命为侍者。智后庵居西华。师每入室。智以狗子无佛性话问之。罔对。一日。与僧语次。僧举五祖颂云。赵州露刃剑。师至此忽大悟。造智室。酬对如流。令加护。智徙育王。请嗣其座。初说法於宜黄之台山。移白杨西华。隆兴改元。少乡郑公作肃守吴兴。延居虎岩。　上堂。拈拄杖曰。汝等诸人个个顶天立地。肩横楖栗。到处行脚。勘验诸方。更来这里觅个甚么。才轻轻拶着。便言天台普请。南岳游山。我且问你。还曾收得大食国里宝刀么。卓拄杖曰。切忌口衔羊角。　僧问。牛头未见四祖时如何。曰。天下无贫人。云。见后如何。曰。四海无富汉。乾道己丑七月二十五。且将入寂。众求偈。师瞪目下视。众请益坚。遂书无无二字。弃笔而逝。火后。设利五色。塔于金斗峰。寿五十六。夏三十八。

　　泉州延福寒岩慧升禅师

　　建宁人也。　上堂。喝一喝。曰。尽十方世界。会十世古今。都卢在里许。畐畐塞塞了也。若乃放开一针锋许。则大海四流。巨岳倒卓。鼋鼉鱼龙．虾蠏蚯蚓。尽向平地上涌出波澜。游泳鼓舞。然虽如是。更须向百尺竿头自进一步。则步步踏转无尽藏轮。方知道鼻孔搭在上唇。眉毛不在眼下。还相委悉么。复喝一喝。曰。切忌转喉触讳。

　　华藏密印安民禅师法嗣
　　临安府径山别峰宝印禅师

　　嘉之龙游人。族李氏。自幼通六经而厌俗务。乃从德山院清素得度具戒。听华严．起信。既尽其说。弃依密印於中峰。一日。印举。僧问岩头。起灭不停时如何。岩咤曰。是谁起灭。师启悟。即首肯。会圆悟归昭觉。印遣师往省。因随众入室。悟问。从上诸圣以何接人。师竖拳。悟曰。此是老僧用底。作么生是从上诸圣用底。师以拳挥之。悟亦举拳相交。大笑而止。留三年。印俾其徒往昭觉。挽归中峰。为第一座。久之。南下谒佛性泰．月庵果．草堂清。皆契合。晚至径山。谒大慧禅师。慧问。从甚处来。曰。西川。慧曰。未出剑门关。与汝三十棒了也。师曰。不合起动和尚。慧欣然扫室延之。慧南迁。师乃西还。出住临邛凤凰。徙广汉崇庆．武信东禅．成都龙华．眉山中岩。复还成都。领正法。俄再出峡。抵金陵。留守以保宁延师。未几。移居金山。迁雪窦。淳熙庚子夏。　勑补径山。　上堂曰。三世诸佛以一句演百千万亿句。收百千万亿句只在一句。祖师门下。半句也无。只恁么。合吃多少痛棒。诸仁者。且诸佛是。祖师是。若道佛是祖不是。祖是佛不是。取舍未忘。若道佛祖一时是。佛祖一时不是。颟顸不少。且截断葛藤一句作么生道。大虫裹纸帽。好笑又惊人。复举。僧问岩头。浩浩尘中如何辨主。头云。铜砂锣里满盛油。师曰。大小岩头打失鼻孔。忽有人问保宁。浩浩尘中如何辨主。只对他道。天寒不及卸帽。　上堂。举。南泉和尚到庄。庄主预办迎礼。泉云。争知道老僧来。排辨如此。主云。昨夜土地来报。泉云。老僧修行无力。被鬼神觑破。师曰。尽道南泉被鬼神觑破。不是好手。殊不知王老师当面做贼。金山今日新请都庄。万一山僧到庄。第一不得鬼语。　上堂。六月初一。烧空赤日。十字街头。雪深一尺。扫除不暇。回避不及。冻得东村廖胡子。半夜着靴水上立。　上堂。日上月下。速如电毂。又是重新一阳来复。湛不摇处。暖生寒谷。篱落梅华。枝枝粲玉。贺客街头。亚肩迭足。借婆裙子拜婆年。不识本来真面目。仲冬严寒。伏惟尊候起居万福。　上堂。将心除妄妄难除。即妄明心道转迂。桶底趯穿无忌讳。等闲一步一芙蕖。师至径山弥浃。
　　孝宗皇帝召对　选德殿。称　旨入对日。　赐肩舆於东华门内。十年二月。　上制圆觉经注。遣使驰赐。命作序。师年迈。益厌住持。十五年冬。奏乞庵居。得请。绍熙元年十一月。往见交承智策禅师。与之言别。策问行日。师曰。水到渠成。归。索纸书十二月初七夜鸡鸣时九字。如期而化。奉蜕质反寺之法堂。留七日。颜色明润。发长顶温。越十日。葬于庵之西冈。寿八十有二。腊六十有四。　特谥曰慈辨。塔曰智光。庵曰别峰。

　　昭觉彻庵元禅师法嗣
　　鄂州凤栖慧观禅师

　　上堂曰。前村落叶尽。深院桂华残。此夜初冬节。从兹特地寒。所以道。欲识佛性义。当观时节因缘。时节若至。其理自彰。喝一喝。曰。恁么说话。成人者少。败人者多。

　　嘉泰普灯录卷第十九
　　音释

　　　灏音浩　醴音礼　沔音缅　澧音礼　陇力空切　蹴七宿切　鞠音菊　酾音犁　霈音沛　膱音织　尳音鹘　舷音弦　嗄所嫁切　觱音必　篥音栗　廖音溜　毂音谷
　　嘉泰普灯录卷第二十

　　　　平江府报恩光孝禅寺(臣)僧　(正受)　编
　　南岳第十六世(临济十二世杨岐五世)

　　龙翔竹庵土珪禅师法嗣
　　南康军云居顽庵得升禅师

　　蜀之广汉德阳人。族何氏。年十七。依崇果寺。二十得度。习讲久之。弃谒文殊道禅师。讲问佛法省要。殊示偈曰。契丹打破波斯寨。夺得宝珠村里卖。十字街头穷乞儿。腰间挂个风流袋。师拟对。殊曰。莫错。乃退参。三年方得旨趣。往见佛性。机不投。入闽。至鼓山。礼觐次。便问。国师不跨石门句。意旨如何。竹庵应声喝曰。闲言语。师即领悟。命师分座说法。绍兴辛酉。丞相魏国张公浚拥旄闽中。请开法石门。迁明教及报恩．开先。　上堂曰。久雨不晴。一箭两垛。鼻孔一时没烂。且道是谁之过。赖得老赵州出来为你勘破。且道勘破个甚么。日轮天子现扶桑。谁管西来闲达磨。　上堂。万仞崖头打一推。待渠绝后复稣来。活鱍鱍禅须自悟。万重关锁一时开。　僧问。应真不借。三界高超即不问。如何是无位真人。曰。闻时富贵。见后贫穷。云。抬头须掩耳。侧掌便翻身。曰。无位真人在甚么处。云。老大宗师。话头也不识。曰。放你三十棒。乾道己丑九月二十五。集众示偈而化。七日茶毗。获设利同灵骨藏于三生塔。寿七十四。夏五十四。

　　通州狼山萝庵慧温禅师

　　七闽人。族郑氏。甫二十。礼灵凤主僧以巽落发受具。谒栖贤初．百丈栖．水南遂．云居舒．上封才．南昌原。晚依竹庵於东林。未几。庵谢事。复谒高庵悟．南华炳．草堂清。皆蒙赏识。会竹庵徙闽之乾元。师归省次。庵问。情生智隔。想变体殊。不用停囚长智。道将一句来。师乃释然。述偈曰。拶出通身是口。何妨骂雨呵风。昨夜前村猛虎。齩杀南山大虫。庵首肯。绍兴辛未冬。出住宣城宝胜。后四居望剎。　上堂曰。释迦老子四十九年坐筹帏幄。弥勒大士九十一劫带水拖泥。凡情圣量。不能刬除。理照觉知。犹存露布。佛意祖意。如将鱼目作明珠。大乘小乘。似认橘皮为猛火。诸人须是豁开胸襟宝藏。运出自己家珍。向十字街头普施贫乏。众中忽有个灵利汉出来道。美食不中饱人吃。出僧却向他道。幽州犹自可。最苦是新罗。

　　护国此庵景元禅师法嗣
　　台州国清简堂行机禅师

　　郡之仙居人。族杨氏。风姿挺异。器识宏远。年二十五。弃妻拏。往显庆寺圆颅受具。乃依国清光禅师。去游诸席。晚契证於此庵。出住莞山。次迁江之圆通．太平之隐静．天台之万年。再居隐静。后处国清。　上堂曰。单明自己。乐是苦因。趣向宗乘。地狱劫住。五日一参。三八普说。自扬家丑。更苦问理问事。问心问性。克由叵耐。若是英灵汉。窥藩不入。据鼎不尝。便於未有生佛已前转得身。却於今时大官路上捷行阔步。终不向老鼠窟草窠里头出头没。若也根性陋劣。要去有滋味处齩嚼。遇着义学阿师。递相锢鏴。直饶说得云兴雨现。也是虾蟆化龙。下梢依旧吃泥吃土。堪作甚么。　上堂。仲秋八月旦。庭户入新凉。不露风骨句。愁人知夜长。　上堂。无隔宿恩。可参临济禅。有肯诺意。难续杨岐派。穷厮煎。饿厮炒。大海只将折筯搅。你死我活。猛火然铛煮佛喋。恁么作用。方可撑门拄户。更说声和响顺。形直影端。驴年也未梦见。　上堂。似镜长明。犹是真常流注。圆悟禅师云。今时觅一个半个似镜长明底亦难得。那堪打破镜来。恁么说话。是则别有清规。一期见来。大似乞儿见小利。殊不知打破镜来。正是贴肉汗衫。若到隐静门下。二俱失利。何故。体才相似可克家。个地不容通水泄。　上堂。此一段事。若道是有。与贼为伴。若道是无。旷野藏身。总不恁么。漭漭荡荡。朝行三千。暮行八百。忽若眼开。方知驴唇先生不是泗州大圣。　高宗皇帝庆典。请就使厅祝　圣。升座问答罢。师乃曰。教中道。譬如琴瑟箜篌。虽有妙音。若无妙指。终不能发。今日天下禅流为太上皇帝崇庆七十。演妙音。发妙指。惊雷掣电。耸动听观。已自祝　圣了也。便恁散去。未见末后殷勤。记得世尊一日敷座而坐。须菩提前白佛言。希有世尊。大众。且道此之希有。以端坐为希有。以尊重福相为希有。以所说为希有。若以端坐为希有。世尊何尝不端坐。若以尊重福相为希有。何独此日。若以所说为希有。佛未开唇动舌。一字元无。将甚么作希有。遂喝一喝。曰。此之希有。在朕兆已前。语言未通之际。一觑觑破。方为希有。此名根本法轮。亦名正法眼藏。亦名真如解脱。亦名般若妙心。亦名大圆镜智．平等性智．妙观察智．成所作智。在华严经中。男子身中入正定。女人身中从定出为希有。维摩经中。五百长者子各献宝盖。合成一盖为希有。涅盘经中。大地震动。天花纷纷为希有。般若经中。包含内空．外空．内外空。统摄欲界．色界．无色界为希有。法华经中。佛放眉间光。现诸希有事为希有。一大藏教不可悉说。若开第二义门於世间品类之中。物物皆有希有。所谓黄河以清为希有。麒麟出现为希有。凤凰来仪为希有。河出图．洛出书为希有。今日太上皇帝崇庆七十。寿过五帝之上。为天中天。作王中王为希有。臣僧行机向河清海晏之时。祝地久天长之算为希有。如上所说尽是世间之希有。大众还知向上出世间之希有么。复喝一喝。曰。四大海水可知滴数。诸须弥山可知斤两。释尊寿命无量无边。於此见得彻。不妨　太上与释尊寿命齐年。更无优劣。其或未然。暂辍玉皇天上位。端居德寿福生宫。　僧问。三圣问雪峰。透网金鳞未审以何为食。峰云。待汝出网来即向汝道。意旨如何。曰。同途不同辙。云。三圣道。一千五百人善知识。话头也不识。峰云。老僧住持事繁。又作么生。曰。前箭犹轻后箭深。云。只如雪窦道。可惜放过。好与三十棒。这棒一棒也较不得。直是罕遇作家。意又作么生。曰。阵败说兵书。云。这棒是三圣合吃。雪峰合吃。师以拂子击禅床曰。这里荐取。淳熙庚子五月六日。无疾端坐。握拳而终。阇维。设利甚伙。瘗灵骨于国清寺之西南隅。寿六十八。腊四十三。

　　镇江府焦山或庵师体禅师

　　丹丘黄岩人。族罗氏。年十五去家。师妙智院守威。弱冠为沙弥。登具后。会蹒庵成禅师。抵其院。与语。挽归典客。去游浙右。此庵开法真如。归参礼。一日。经行殿庑。闻庵怒叱知事。所疑顿豁。翌日入室。庵指师曰。是子今日茅广矣。及此庵奄世护国。因结茅白石峰为终计。佛海远禅师移国清。邀师分座授徙。衲子宗仰。出住吴门之觉报。徙澄照焦山。　上堂。举。临济示众云。一喝如踞地师子。一喝如金刚王宝剑。一喝如探竿影草。一喝不作一喝用。师曰。这个公案。天下老宿拈掇甚多。第恐皆未尽善。焦山不免四棱着地。与诸人分明注解一徧。如何是踞地师子。咄。如何是金刚王宝剑。咄。如何是探竿影草。咄。如何是一喝不作一喝用。咄。若也未会。拄杖子与焦山吐露看。卓一下。曰。笑里有刀。又卓一下。曰。毒蛇无眼。又卓一下。曰。忍俊不禁。又卓一下。曰。出门是路。更有一机。举话长老也理会不得。　上堂。年常浴佛在今朝。目击迦维路不遥。果是当时曾示现。宜乎恶水蓦头浇。　上堂。热月须摇扇。寒来旋着衣。若言空过日。大似不知时。　上堂。古德道。祖师九年面壁。为访知音。若恁么会。吃铁棒有日在。又古德云。祖师九年面壁。何不惭惶。若恁么会。更买草鞋行脚三十年。师曰。祖师九年面壁。一似不曾。若恁么会。日日香华夜夜灯。　上堂。道生一。无角铁牛眠少室。一生二。祖父开田说大义。二生三。梁间紫燕语呢喃。三生万物。男儿活计离窠窟。多处添。少处减。大虫怕吃生人胆。有若无。实若虚。争掩骊龙明月珠。是则是。只如焦山坐断诸方舌头一句作么生道。肚无偏僻病。不怕冷油[〦/(刀*了*(留-刀-田))/(目*目)/一/八]。拍禅床。下座。　僧问。如何是即心即佛。曰。鼎州出狞争神。云。如何是非心非佛。曰。闽蜀同风。云。如何是不是心。不是佛。不是物。曰。穷坑难满。　问。起灭不停时如何。曰。谢供养。　问。我有没弦琴。久居在旷野。不是不会弹。未遇知音者。知音既遇。未审如何品弄。曰。钟作钟鸣。鼓作鼓响。云。云门放洞山三顿棒。意旨如何。曰。和身倒。和身儡。云。饭袋子。江西．湖南便恁么去。又作么生。曰。泪出痛肠。云。真金须是红炉煅。白玉还他妙手磨。曰。添一点也难为。　室中常举帚柄问学者曰。依稀苕帚柄。彷佛赤斑蛇。众皆下语不契。有僧请益。师示以颂曰。依稀苕帚柄。彷佛赤斑蛇。棒下无生忍。临机不识爷。淳熙己亥八月朔。示微疾。四日。染翰别郡守曾公。逮夜半。书偈付侍僧。戒遗诸山书。复书偈辞众。至钟鸣趋寂。龛留七日。塔全躯於石公山。寿七十有二。腊五十有二。

　　常州华藏湛堂智深禅师

　　武林人也。　佛涅盘日上堂曰。兜率降生。双林示灭。掘地讨天。虚空钉橛。四十九年播土扬尘三百余会。纳尽败关。尽力布网张罗。未免唤龟作鳖。末后拘尸城畔。椁示双趺。旁人冷眼看来。大似弄巧成拙。卓拄杖曰。无这个道理。千古之下谁把口说。且道是甚么道理。痴人面前切忌漏泄。

　　灵隐佛海慧远禅师法嗣
　　庆元府东山全庵齐己禅师

　　邛之蒲江人。族谢氏。年二十五。遽脱尘鞅。往法轮寺下发。听圆觉久之。弃游关外。谒佛海於蟠龙。尽其机用。海未之许。一日。五参。出问。未审如何是佛。海曰。齐己。你问个甚么。师於言下大悟。遂礼拜。海曰。这汉今日大似方木逗着圆孔。於是名振丛席。初住鹅湖。迁居广慧。徙东山。　上堂。举。修山主偈曰。是柱不见柱。非柱不见柱。是非已去了。是非里荐取。召大众曰。荐得是。移华兼蝶至。荐得非。担泉带月归。是也好。郑州梨胜青州枣。非也好。象山路入蓬莱岛。是亦没交涉。踏着秤磓硬似铁。非亦没交涉。金刚宝剑当头截。阿呵呵。会也么。知事少时烦恼少。识人多处是非多。　莲社会道友请上堂。渐渐鸡皮鹤发。父少而子老。看看行步躘踵。疑杀木上座。直饶金玉满堂。照顾白拈贼。岂免衰残老病。正好着精彩。任汝千般快乐。渠侬合自由。无常终是到来。归堂吃茶去。唯有径路修行。依旧打之绕。但念阿弥陀佛。念得不济事。复曰。哑。这条活路已被善导和尚直截指出了也。是你诸人朝夕在径路中往来。因甚么当面蹉过。阿弥陀佛这里荐得。便可除迷倒障。拔犹豫箭。截疑惑网。断痴爱河。伐心稠林。浣心垢浊。正心謟曲。绝心生死。然后转入那边。抬起脚。向佛祖履践不到处进一步。开却口。向佛祖言诠不到处说一句。唤回善导和尚。别求径路修行。其或准前。舍父逃走。流落他乡。撞东磕西。苦哉。阿弥陀佛。淳熙丙午秋。退居天童。示少恙。寄古炉瓶。别育王佛照德光禅师。乃书偈而逝。

　　抚州疎山归云如本禅师

　　台城人也。　上堂。久雨不晴。戊在丙丁。通身泥水。露出眼睛。且道是甚么眼睛。卓拄杖曰。林间泥滑滑。时叫两三声。　上堂。举丹霞烧木佛话。乃曰。李四有钱不解饮。张三解饮又无钱。相招丰乐楼中看。不怕寒威雪满天。

　　觉阿上人

　　日本国藤氏子也。十四得度受具。习大小乘。有声。二十九属商者自　中都回。言禅宗之盛。阿奋然拉法弟金庆航海而来。岁余始至(乾道辛卯夏也)。袖香拜灵隐佛海禅师。海问其来。阿辄书而对。复书曰。我国无禅宗。唯讲五宗经论。国主无姓氏。号金轮王。以嘉应改元。舍位出家。名行真。年四十四。王子七岁。令受位。今已五载。度僧无进纳。而讲义高者赐之。某等仰服　圣朝远公禅师之名。特诣丈室礼拜。愿传心印。以度迷津。且如心佛及众生。是三无差别。离相离言。假言显之。禅师如何开示。海曰。众生虚妄见。见佛见世界。阿书云。无明因何而有。海便打。即命海升座决疑。明年秋。辞游金陵。抵长芦江岸。闻鼓声。忽颖悟。始知佛海垂手旨趣。旋灵隐。述五偈。叙所见。辞海东归。偈曰。航海来探教外传。要离知见脱蹄筌。诸方参遍草鞋破。水在澄潭月在天(其一)扫尽葛藤与知见。信手拈来全体现。脑后圆光彻太虚。千机万机一时转(其二)妙处如何说向人。倒地便起自分明。蓦然踏着故田地。倒裹幞头孤路行(其三)求真灭妄元非妙。即妄明真都是错。堪笑灵山老古锥。当阳抛下破木杓(其四)竖拳下喝少卖弄。说是论非入泥水。截断千差休指注。一声归笛啰啰哩(其五)。海称善。书偈赠其行。阿少亲文墨。善诸国书。至此未数载。径跻祖域。其於华语能自通。淳熙乙未。与其国僧统遣僧讯海。副以水晶降魔杵及数珠二臂。彩扇二十事。贮以宝函。壬寅夏。王请住持其国睿山寺。复遣僧通嗣书。时海已入寂矣。

　　何山佛灯守珣禅师法嗣
　　婺州义乌稠岩了赟禅师

　　上堂。举赵州狗子无佛性话。乃曰。赵州狗子无佛性。万迭青州藏古镜。赤脚波斯入大唐。八臂那咤行正令。咄。

　　西禅文琏禅师法嗣
　　遂宁府西禅第二代希秀禅师

　　上堂曰。秋光将半。暑气渐消。鸿雁横空。点破碧天似水。猿猱挂树。撼翻玉露如珠。直饶对此明机。未免认龟作鳖。且道应时应节一句作么生道。野色并来三岛月。溪光分破五湖秋。

　　云居高庵善悟禅师法嗣
　　婺州双林用禅师

　　郡之金华人。族戴氏。年十四。往智者寺出家。试所习得度。乃游江表。初谒长芦信．保宁玑．甘露卓。后至龙门。久之。高庵过庐陵天宁。迁云居。师随至。一日。庵升座。举。僧问投子。如何是十身调御。投子下禅床。叉手而立。师闻。罔知所诣。归坐纸帐中。因垂手褰帐。忽悟。由是往来三佛会下。皆蒙肯诺。初住闽之中际。次居东西二禅。后补天宁双林。　上堂曰。拈槌竖拂祖师门下。将黄叶以止啼。说妙谈玄衲僧面前。望梅林而止渴。际山今日去却之乎者也。更不指东画西。向三世诸佛命脉中。六代祖师骨髓里。尽情倾倒。为诸人说破。良久。曰。啼得血流无用处。不如缄口过残春。

　　台州万年无着道闲禅师

　　郡之黄岩人。族洪氏。年二十六。师芭蕉庵主。以中选籍名九峰兴善院得度。未久。历诸老之门。晚至欧峰。机语顿契。绍兴壬戌。以天台太平兴国为万年报恩光孝　勑师居之。　上堂曰。全机敌胜。犹在半途。啐啄同时。白云万里。才生朕兆。已落二三。不露锋铓。成何道理。且道从上来事合作么生。诬人之罪。以罪加之。　上堂。荡荡无迂曲。明明透古今。晓云笼碧岫。残叶落疎林。脱体全收放。当堂定浅深。饶君亲荐得。未是我智音。　上堂。举。临济侍德山次。山云。今日困。济云。这老汉寐语作么。山便打。济掀倒禅床。雪窦云。二员作者具碎啄同时眼。有啐啄同时用。雪窦拟向饥鹰爪下夺肉。饿虎口里争餐。敢谓德山．临济俱是瞎汉。有人辨得。天下横行。师曰。然则栴檀．薝卜。气不相饶。鸑鷟．麒麟。瑞无私出。为甚么雪窦道俱是瞎汉。选佛若无如是眼。假饶千载亦奚为。　上堂。举。乾峰示众云。举一不得举二。放过一着。落在第二。云门出众云。昨日有人从天台来。却往径山去。峰曰。典座来日不得普请。师曰。相见不须瞋。君穷我亦贫。谓言侵早起。更有夜行人。丁卯九月壬申。书偈而寂。

　　福州中际能禅师

　　严陵人也。往来龙门．云居有年。未有所证。一日。普请择菜次。高庵忽以猫儿掷师怀中。师拟议。庵拦胸踏倒。於是大事洞然。所至宗匠倒屣。绍兴甲子春。入闽。抵中际。岁余。遂继席。　上塔曰。万古长空。一朝风月。不可以一朝风月昧却万古长空。不可以万古长空不明一朝风月。且如何是一朝风月。人皆畏炎热。我爱夏日长。熏风自南来。殿阁生微凉。会与不会。何忌承当。　僧问。国师三唤侍者。意旨如何。曰。路侧转身难。云。万象之中独露身。又作么生。师举拳示之。

　　南康军云居普云自圆禅师

　　绵之巴西人。族雍氏。年十九。以试经被僧服。留教苑五祀。出关南下。谒谷隐显．开福宁．百丈古。始诣龙门。一日。於廊庑间睹绘胡人。有省。夜白高庵。庵举法眼偈曰。头戴貂鼠帽。腰悬羊角锥。语不令人会。须得人译之。复策火示之曰。我为汝译了也。於是大法明了。呈偈曰。外国言音不可穷。起云亭下一时通。口门广大无边际。吞尽杨岐栗棘蓬。庵遣师依佛眼。眼谓曰。吾道东矣。绍兴丁巳。出住荐福。迁云居。　上堂。举。僧问云门。如何是透法身句。门云。北斗里藏身。师曰。南北东西万万千。乾坤上下两无边。相逢相见呵呵笑。屈指抬头月半天。

　　大沩牧庵法忠禅师法嗣
　　成都府信相戒修禅师

　　上堂。举马祖不安。师曰。两轮举处烟尘起。电急星驰拟何止。目前不碍往来机。正令全施无表里。丈夫意气自冲天。我是我兮你是你。

　　宝峰择明禅师法嗣
　　汉州无为随庵守缘禅师

　　本郡人。族史氏。年十三病目。因去家。依栖禅慧目能禅师圆具。出峡至宝峰。一日。峰上堂。举。永嘉曰。一月普现一切水。一切水月一月摄。遂举拂子曰。看看。千江竞注。万派争流。若也素善行舟。便谙水脉。遂可优游性海。笑傲烟波。其或未然。且归岩下坐。更待月明时。师闻。释然领悟。翌日。诣方丈。陈所得。峰首肯。留五年。西归。寓中岩。郡守邵公溥挽师开法栖禅。迁无为中岩。　上堂曰。以一统万。一月普现一切水。会万归一。一切水月一月摄。展则弥纶法界。收来毫发不存。虽然收展殊途。此事本无异致。但能於根本上着得一双眼去。方见三世诸佛．历代祖师尽从此中示现。三藏十二部．一切修多罗尽从此中流出。天地日月．万象森罗尽从此中建立。三界九地．七趣四生尽从此中出没。百千法门．无量妙义。乃至世间工巧诸伎艺。尽现行此事。所以世尊拈华。迦叶便乃微笑。达磨面壁。二祖於是安心。桃华盛开。灵云疑情尽净。击竹作响。香严顿忘所知。以至盘山於肉案头悟道。弥勒向鱼市里接人。诚谓造次颠沛必於是。经行坐卧在其中。既有如是奇特。更有如是光辉。既有如是广大。又有如是周徧。你辈诸人因甚么却有迷有悟。要知么。幸无偏照处。刚有不明时。　上堂。绿暗红稀日。蜂忙蝶困时。本来真面目。一点不曾移。[囗@力]。　上堂。举。赵州示众云。至道无难。唯嫌拣择。才有语言。是拣择。是明白。老僧不在明白里。是汝还护惜也无。时有僧问。既不在明白里。护惜个甚么。曰。我亦不知。云。和尚既不知。为甚么道不在明白里。曰。问事即得。礼拜了退。师曰。世间无物可罗笼。独立嵯峨万仞峰。忽若有人猛推落。腾身云外不留踪。

　　乌巨雪堂道行禅师法嗣
　　饶州荐福退庵休禅师

　　上堂曰。恁么也不是。不恁么也不是。针眼里跳出赤梢鲤鱼。变化升腾。神通游戏。直饶雨似盆倾。不是。不是。　上堂。风动耶。幡动耶。风鸣耶。铃鸣耶。非风铃鸣。非风幡动。此土与西天。一队黑漆桶。诳惑世间人。看看灭胡种。山僧不奈何。趂后也打哄。瓠子曲弯弯。冬瓜长儱侗。　上堂。结夏时左眼半斤。解夏时右眼八两。谩云九十日安居。赢得一肚皮妄想。直饶七穴八穿。未免山僧拄杖。虽然如是。千钧之弩。不为鼷鼠发机。　上堂。先师寻常用脑后一锤。卸却学者胸中许多诘曲。当年克宾维那曾中兴化此毒。往往天下丛林唤作超宗异目。非唯辜负兴化。亦乃克宾受辱。若是临济儿孙。终不依草附木。资福喜见同参。今日倾肠倒腹。遂卓拄杖。喝一喝。曰。还知先师落处么。猗死禅和。如麻似粟。　上堂。言发非声。是个甚么。色前不物。莫乱针锥。透过禹门。风波更险。咄。

　　信州龟峰晦康慧光禅师

　　建宁人也。　上堂。数日暑气如焚。一个浑身无处安着。思量得也是烦恼人。这个失是烦恼。更有己躬下事不明。便是烦恼。所以达磨大师烦恼。要为诸人吞却。又被咽喉小。要为诸人吐却。又被牙齿碍。取不得。舍不得。烦恼九年。若不得二祖不惜性命。往往转身无路。烦恼教死。所谓祖祢不了。殃及儿孙。后来莲华峰庵主到这里。烦恼不肯住。南岳思大到这里。烦恼不肯下山。更有临济．德山。用尽自己查梨。烦恼钵盂无柄。龟峰今日为他闲事长无明。为你诸人从头点破。卓拄杖一下。云。一人脑后露腮。一人当门无齿。更有数人鼻孔没半边。不劳再勘。你诸人休向这里立地瞌睡。殊不知家中饭箩锅子一时失却了也。你若不信。但归家点检看。

　　真州长芦且庵守仁禅师

　　上堂曰。百千三昧。无量妙门。今日日庵不惜穷性命。只做一句子说与诸人。乃卓拄杖。下座。　上堂。云从龙。风从虎。吹散江村寒露雨。丽天杲日绝纤埃。有路明明吞佛祖。物见主。眼卓竖。天边白雁送寒归。篱下黄华香半吐。　上堂。卓拄杖。召大众曰。这般曲调。岂属宫商。不是知音。徒劳侧耳。且庵今日待为诸人吹一曲。舞一拍。还有击节者么。若有。乾闼婆王性命难存。若无。赢得一场懡[怡-台+罗]。

　　嘉泰普灯录卷第二十
　　音释

　　　珪音圭　郯音谈　炳音丙　珣音荀　赟於伦切　绩则历切　浚音峻　孥音奴　呢音元　喃女咸切　哑音亚　睿音锐　褰去虔切　貂音凋　[囗@力]户卧切
　　嘉泰普灯录卷第二十一

　　　　平江府报恩光孝禅寺(臣)僧　(正受)　编
　　南岳第十六世(临济十二世杨岐五世)

　　大沩月庵善果禅师法嗣
　　荆门军玉泉穷谷宗琏禅师

　　合郡云门人。族董氏。儿时有异言。幼师广化了达。试法华。凡两奏名。　恩乃及。剃染登戒。之成都大慈讲习。往参信相昌禅师。值上堂。僧问。法法不隐藏。古今常显露。如何是显露底法。曰。山河大地。师闻微有得。出关谒鹿苑业．文殊道．佛性泰。皆未释所滞。往扣月庵於道吾。随居福严。每举云门放洞山三顿棒话诘之。语不契。一日。普请担采至弥陀岭。倦甚。去檐。嘘之。忽大悟。拊掌笑曰。快活。快活。亟归。拟白月庵。庵见来。乃曰。信吾不赚汝。师礼谢。於是命首众说法。衲子踵随。竟晦迹南岳二十年。居思大三生藏亦久。因号琏三生。会上封虚席。潭帅龙图刘公昉力挽开法。未几引退。复住报恩．福严及龙王玉泉。　开堂日。问答已。乃曰。衲僧向人天众前一问一答。一擒一纵。一卷一舒。一挨一拶。须是具金刚眼睛始得。若是念话之流。君向西秦。我之东鲁。於宗门中殊无所益。这一段事。不在有言。不在无言。不碍有言。不碍无言。古人垂一言半句。正如国家兵器。不得已而用之。横说竖说。只要控人入处。其实不在言句上。今时人不能一径彻证根源。只以语言文字而为至道。一句来。一句去。唤作禅道。唤作向上向下。谓之菩提涅盘。谓之祖师巴鼻。正似郑州出曹门。从上宗师会中。往往真个以行脚为事底。才有疑处。便对众决择。只一句下见谛明白。造佛祖直指不传之宗。与诸有情尽未来际。同得同证。犹未是泊头处。岂是空开唇皮。胡言汉语来。所以南院示众云。诸方只具啐啄同时眼。不具啐啄同时用。时有僧问。如何是啐啄同时用。院曰。作家不啐啄。啐啄同时失。僧云。犹是学人问处。院曰。如何是你问处。僧云。失。院便打。其僧不契。后至云门会中。因二僧举此话。一僧云。当时南院棒折那。其僧忽悟。即回南院。院已迁化。时风穴作维那。问曰。你是问先师啐啄同时话底僧那。云。是。穴曰。你当时如何。云。我当时如在灯影里行。穴曰。你会也。大众。暗穿玉线。密度金针。如水入水。似金博金。敢问大众。啐啄同时是亲切处。因甚却失。若也会得。堪报不报之恩。共助无为之化。便可横身宇宙。独步大方。若跳不出。依前只在架子下。　上堂。拈拄杖曰。破无明暗。截生死流。度三有城。泛无为海。须是识这个始得。遂召大众曰。唤作拄杖则触。不唤作拄杖则皆。若也识得。荆棘林中撒手。是非海里横身。脱或未然。普贤乘白象。土宿跨泥牛。参。　上堂。一切数句非数句。与吾灵觉何交涉。师曰。永嘉恁么道。大似含元殿上更觅长安。殊不知有水皆含月。无山不带云。虽然如是。三十年后赵婆酤醋。　上堂。举。沩山问仰山。仲冬严寒即不问。晷运推移事若何。仰山进前三步。沩曰。知子答这话不得。时香严旁立。云。某偏答得这话。沩理前话问之。严亦进前三步。沩山曰。赖过寂子不会。师曰。问既一般。答亦相似。为甚么肯一不肯一。要识沩山么。脚踏西溪流去水。手持南岳寄来书。　上堂。宗乘一唱殊途绝。万别千差俱泯灭。通身是口难分雪。金刚脑后三斤铁。好大哥。　上堂。举。麻谷持锡到章敬。又到南泉。师曰。是。是。放出南山真鳖鼻。不是。不是。勒回千里追风骥。终成败坏可怜生。塞断咽喉无出气。无出气。有巴鼻。赵州东壁挂葫芦。堪笑维摩谈不二。　僧问。保寿开堂。三圣推出一僧。保寿便打。意旨如何。曰。利动君子。云。惟复棒头有眼。惟复见机而作。曰。猕猴系露柱。云。只如三圣道。你恁么为人。瞎却镇州一城人眼。又作么生。曰。锦上铺华又一重。问。行脚逢人时如何。曰。一不成。二不是。云。行脚不逢人时如何。曰。虎齩大虫。云。只如慈明道。钓丝绞水。意作么生。曰。水浸钢石卯。　问。三圣道。我逢人即出。出则不为人。意旨如何。曰。兵行诡道。云。兴化道。我逢人即不出。出则便为人。又作么生。曰。绵裹秤锤。　问。不落因果。为甚么堕野狐身。曰。庐山五老峰。云。不昧因果。为甚么脱野狐身。曰。南岳三生藏。云。只如不落不昧。未审是同是别。曰。倚天长剑逼人寒。　问。北斗里藏身时如何。曰。从地涌出。云。便恁么去时如何。曰。波斯读梵书。　问。初生孩子还具六识也无。赵州道。急水上打球子。意旨如何。曰。两手扶犂水过膝。云。只如僧又问投子。急水上打球子。意旨如何。云。念念不停流。又作么生。曰。水晶瓮里浸波斯。　问。杨岐道。三脚驴子弄蹄行。意旨如何。曰。过蓬州了。便到巴州。　问。有句无句。如藤倚树时如何。曰。昨夜祝融生两角。云。树倚藤枯。句归何处。曰。今朝突兀又么光。云。只如沩山呵呵大笑又作么生。曰。海水逆流。云。罗山道。道吾是个馆驿里撮马粪汉。又且如何。曰。衣穿肉露。　问。文殊是七佛之师。为甚么出女子定不得。曰。闹处莫出头。云。罔明为甚么却出得。曰。放屁合着大石调。云。一等是个时节。为甚么有出得出不得。曰。这里有人教唆词讼。　问。达磨未来时如何。曰。云笼岳顶。云。来后如何。曰。雨洒潇湘。　问。世尊拈华。迦叶微笑。意旨如何。曰。路穷山转。云。冤有头。债有主。曰。苏嚧苏嚧。云。忽然百万大众一时笑时如何。曰。你见个甚么。僧礼拜。师曰。赚杀一船人。　问。如何是佛法大意。曰。骑牛穿市过。云。学人买铁得金。曰。父南子北。绍兴庚辰十二月二十三日。集众出衣盂。令於寺南建二窣堵。一以存吾报身劫灰之余。一以奉四众灵骨。书偈而逝。七日阇维。获设利五色。众咸得之。以正月二十四归骨奉藏焉。寿六十四。腊四十一。

　　潭州大沩行禅师

　　上堂曰。不是心。不是佛。不是物。且道是个甚么。不在内。不在外。不在中间。毕竟在甚么处。苦。苦。有口说不得。无家何处归。　上堂。横拄杖曰。你等诸人若向这里会去。如纪信登九龙之辇。不向这里会去。似项羽失千里乌骓。饶你总不恁么。落在无事阁里。若向这里拨得一路。转得身。吐得气。山僧与你拄杖子。遂靠拄杖。下座。　上堂。举。僧问赵州。路逢达道人。不将语默对。未审将甚么对。州云。人从陈州来。不得许州信。师曰。满满弯弓射不着。长长挥剑斫无痕。堪笑日月不到处。个中别是一乾坤。

　　潭州道林渊禅师

　　上堂曰。节近端午。乍晴乍雨。带累达磨眼睛。特地和泥合土。二祖不会承当。雪庭枉受辛苦。引得后代儿孙各自开张门户。或放南山毒蛇。或作玄沙猛虎。雪峰连辊三球。禾山一味打鼓。山僧检点将来。尽是葛藤露布。争如吃饭着衣。此外更无佛祖。毕竟如何。阿嫂便是大哥妻。师姑元是女人做。　僧问。锺未鸣。鼓未响。托钵向甚么处去。德山便低头归方丈。意旨如何。曰。奔雷迸火。云。岩头道。这老汉未会末后句在。又作么生。曰。相随来也。云。岩头密启其意。未审那里是他密启处。曰。万年松在祝融峰。云。然虽如是。只得三年。三年后果迁化。还端的也无。曰。嚤呢哒哩吽[口*发]咤。绍兴二十三年五月七日。上堂。拈拄杖。示众曰。离却声色言语。道将一句来。众无对。师曰。动静声色外。时人不肯对。世间出世间。毕竟使谁会。言讫。倚杖而逝。

　　随州大洪老衲祖证禅师

　　潭之浏阳潘氏子。　上堂曰。万象之中独露身。如何说个独露底道理。竖起拂子曰。到江吴地尽。隔岸越山多。　僧问。云门问僧。光明寂照徧河沙。岂不是张拙秀才语。僧云。是。门云。话堕也。未审那里是这僧话堕处。曰。鲇鱼上竹竿。　问。离却言句。请师直指。师竖起拂子。僧云。还有向上事也无。曰。有。云。如何是向上事。曰。速礼三拜。

　　隆兴府石亭野庵璇禅师

　　上堂曰。吃粥了也未。赵州无忌讳。更令洗钵盂。太煞没巴鼻。悟去由来不丈夫。这僧那免受涂糊。有指示。无指示。韶石四楞浑拓地。入地狱如箭射。云岫清风生大厦。相逢携手上高峰。作者应须辨真假。真假分。若为论。午夜寒蟾出海门。

　　隆兴府泐潭山堂德淳禅师

　　信之上饶人。　上堂曰。俱胝一指头。一毛拔九牛。华岳连天碧。黄河彻底流。截却指。急回眸。青箬笠前无限事。绿蓑衣底一时休。

　　常州宜兴保安复庵可封禅师

　　三山玉融林氏子。上堂曰。天宽地大。风清月白。此是海宇清平底时节。衲僧家等闲问着。十个有五双知有。只如夜半华严池吞却杨子江。开明桥撞倒平山塔。是汝诸人还知么。若也知去。试向非非想天道将一句来。其或未知。掷下拂子曰。须是山僧拂子始得。　上堂。举。云门问僧。光明寂照遍河沙。岂不是张拙秀才语。僧云。是。门云。话堕也。师曰。向道莫行山下路。果闻猿叫断肠声。

　　潭州石霜宗鉴禅师

　　上堂曰。送旧年。迎新岁。动用不离光影内。澄辉湛湛夜堂寒。借问诸人会不会。若也会。增瑕颣。若不会。依前昧。与君指个截流机。白云更在青山外。

　　云居法如禅师法嗣
　　太平州隐静圆极彦岑禅师

　　台城人也。　上堂曰。韩信打关。未免伤锋犯手。张良烧栈。大似曳尾灵龟。既然席卷三秦。要且未能囊弓裹革。烟尘自静。我国晏然。四海九州。尽归皇化。自然牛闲马放。风以时。雨以时。五谷熟。万民安。大家齐唱村田乐。月落参横夜向阑。　上堂。今朝八月初五。好事分明为举。岭头漠漠秋云。树底鸣鸠唤雨。昨夜东海鲤鱼吞却南山猛虎。虽然有照有用。毕竟无宾无主。唯有文殊普贤。住。住。我识得你。　上堂。举。正堂辩和尚室中问学者。蚯蚓为甚么化为百合。师曰。客舍并州已十霜。归心日夜忆咸阳。无端更渡桑乾水。却望并州是故乡。

　　鄂州报恩成禅师

　　上堂曰。秋雨乍寒。汝等诸人青州布衫成就也未。良久。喝曰。云溪今日冷处着一把火。便下座。

　　道场正堂明辩禅师法嗣
　　平江府觉报清禅师

　　上堂。举。僧问云门。如何是诸佛出身处。门云。东山水上行。师曰。诸佛出身处。东山水上行。石压笋斜出。岸悬华倒生。

　　湖州何山然首座

　　姑苏人也。侍正堂之久。入室次。堂问。猫儿为甚么偏爱捉老鼠。曰。物见主。眼卓竖。堂欣然。因命分座。淳熙初。终於此山。

　　白杨法顺禅师法嗣
　　吉州青原如禅师

　　僧问。达磨未来时如何。曰。生铁铸昆仑。云。来后如何。曰。五彩画门神。

　　净居尼慧温法嗣
　　温州净居尼无相大师法灯

　　上堂。拈拄杖。卓曰。观音出。普贤入。文殊水上穿靴立。抬头鹞子过新罗。石火电光追不及。咄。

　　南岳第十七世(临济十三世黄龙六世)
　　万年心闻昙贲禅师法嗣
　　温州龙鸣在庵贤禅师

　　上堂。举。崇寿示众云。识得凳子。周匝有余。云门道。识得凳子。天地悬殊。师曰。崇寿老汉。坐杀天下人。云门大师。走杀天下人。龙鸣即不然。识得凳子。四脚着地。要坐便坐。要起便起。

　　潭州大沩咦庵鉴禅师

　　会稽人也。　上堂曰。木落霜空。天寒水冷。释迦老子无处藏身。拆东篱。补西壁。撞着不空见菩萨。请示念佛三昧。也甚奇怪。却向道。金色光明云。参退吃茶去。　上堂。老胡开一条路。甚生俓直。只云歇即菩提。性净明心。不从人得。后人不得其门。一向奔驰南北。往复东西。极岁穷年。无个歇处。诸人还歇得么。休。休。　上堂。举。晦堂和尚一日问僧。甚处来。云。南雄州。曰。出来作甚么。云。寻访尊宿。曰。不如归乡好。云。未审和尚令某归乡。意旨如何。曰。乡里三钱买一片鱼鲊如手掌大。师曰。宁可碎身如微尘。终不瞎个师僧眼。晦堂较些子。有般汉便道。熟处难忘。有甚共语处。

　　南岳第十七世(临济十三世杨岐六世)
　　西禅懒庵鼎需禅师法嗣
　　福州鼓山本庵安永禅师

　　闽县人。族吴氏。弱冠依安国慈济为苾刍。未几。谒懒庵於云门。一日。入室。庵曰。不问有言。不问无言。世尊良久。不得向世尊良久处会。随后便喝。条然契悟。作礼曰。不因今日问。争丧目前机。庵许之。及徙怡山。命师首众。阅二年。庵将顺寂。以大慧所传磨衲授之。嘱令剪拂学者。安抚尚书张公澄请师继席。不数月。拂袖云门庵。乾道甲申。郡师大资王公之望从众衲请居乾元。迁黄檗。又三年。移鼓山。　上堂曰。要明个事。须是具击石火。闪电光底手段。方能崄峻崖头全身放舍。白云深处得大安居。如其觑地觅金针。直下脑门须逆裂。到这里。假饶见机而变。不犯锋铓。全身独脱。犹涉泥水。只如本分全提一句又作么生道。击拂子曰。淬出七星光灿烂。解拈天下任横行。　上堂。布网垂钩阔。长江不系舟。水寒鱼不食。特地过沧洲。恁么举似。着甚来由。半夜黑风翻大海。直得波涛绝点流。　上堂。拈拄杖曰。临济小厮儿。未曾当头道着。今日全身放憨。也要诸人知有。遂掷拄杖。下座。　上堂。举。睦州示众云。诸人未得个入处。须得个入处。既得个入处。不得忘却老僧。师曰。恁么说话。面皮厚多少。木庵则不然。诸人未得个入处。须得个入处。既得个入处。直须扬下入处始得。僧问。须弥顶上翻身倒卓时如何。曰。未曾见毛头星现。云。恁么则倾湫倒岳去也。曰。莫乱做。僧便喝。师曰。雷声浩大。雨点全无。

　　南剑州剑门安分庵主

　　号分禅。少与木庵同肄业安国。后依懒庵。未有深证。辞谒径山大慧禅师。行次江于。仰瞻　宫阙。闻街司喝。侍郎来。释然大悟。作偈曰。几年个事挂胸怀。问尽诸方眼不开。肝胆此时俱决尽。一声江上侍郎来。径回西禅。懒庵迎之。付以伽梨。自尔不规所寓。后庵居剑门。化被岭表。学者从之。所作偈颂。走手而成。凡千余首。盛行於世。　示众曰。这一片田地。汝等诸人且道天地未分已前在甚么处。直下彻去。已是钝置分上座不少了也。更若拟议思量。何啻白云万里。蓦拈拄杖打散大众。　示众。上至诸佛。下及众生。性命总在山僧手里。捡点将来。有没量罪过。山僧亦有没量罪过。还有检点得出者么。卓拄杖一下。曰。冤有头。债有主。遂左顾右视曰。自出洞来无敌手。得饶人处且饶人。　示众。十五日已前。天上有星皆拱北。十五日已后。人间无水不朝东。已前已后总拈却。到处乡谈各不同。屈指曰。一．二．三．四．五．六．七．八．九．十．十一．十二．十三．十四。诸兄弟。且道今日是几。良久。曰。本店买卖。分文不赊。

　　东禅蒙庵思岳禅师法嗣
　　福州鼓山宗逮禅师

　　上堂曰。世尊道。应如是知。如是见。如是信解。不生法相。遂喝曰。至本无瑕却有瑕。

　　开善密庵道谦禅师法嗣
　　建宁府仙州山吴十三道人者

　　每以己事扣诸禅。及开善归。结茅於其左。遂往给侍。绍兴庚申三月八日夜。适然启悟。占偈呈善曰。元来无缝罅。触着便光辉。既是千金宝。何须弹雀儿。善答曰。焠地折时真庆快。死生凡圣尽平沉。仙州山下呵呵笑。不负相期宿昔心。

　　东林卍庵道颜禅师法嗣
　　荆南府公安遁庵祖珠禅师

　　南平人也。依卍庵之久。一日。入室次。庵问僧云。如何是佛。麻。师闻顿契。有偈曰。机前一句子。用处不留情。如撞幢子弩。箭箭中红心。后开法公安。四众归仰。　上堂曰。不是心。不是佛。不是物。沥尽野狐涎。耀翻山鬼窟。平田浅草里。露出焦尾大虫。大虚寥廓中。放出辽天俊鹘。阿呵呵。露风骨。等闲拈出众人前。毕竟分明是何物。咄。咄。　上堂。玉露垂青草。金风动白苹。一声寒雁叫。唤起未惶人。　上堂。燕子深谈实相。善说法要。可惜玄沙老人漏泄向上一窍。自从一见桃华后。直至如今更不疑。禅客相逢只弹指。此心能有几人知。大众。这两个老汉。一人拨动天关。一人掀翻地轴。山僧辄尔效颦。敢继渠侬高躅。苍鹰爪下分餐。猛虎口中夺肉。一句当机。千足万足。君不见古人有言兮。逢船便渡。得路便行。要会个中意。日午打三更。拍禅床。下座。

　　汀州报恩法演禅师

　　果州人也。　上堂。举俱胝竖指。师曰。佳人睡起懒梳头。把得金钗插便休。大抵还他肌骨好。不涂红粉自风流。

　　教心晦庵弥光禅师法嗣
　　泉州法石中庵慧空禅师

　　赣城赣县人。族蔡氏。少为书生。年三十六。投郡之观音院下发。往依仰山祖禅师。有省。次参翠岩广照灯禅师。灯与语锋投。俾典翰墨。辞谒大慧於径山。宿疑尽去。属慧贬衡阳。遂入问。见鼓山珪．净众岳。皆蒙印可。后抵教忠。一日。入室。闻举女子出定话。拟踵门。忽大悟。乃曰。自携瓶去沽村酒。却着衫来作主人。忠曰。中间底是阿谁。师礼拜便出。忠哂之。绍兴己巳。会忠移住龟山。以师继席。后迁大安及崇福。乾道丁亥。谢事。寓雪峰．东庵．洋屿．云门。庚申春。泉守龙学王公十朋挽居法石。　受请日。上堂曰。云门山中札硬寨已是经年。洋屿江头未见有毛头星出现。举手攀南斗。回身倚北辰。等闲抛出东山暗号。验尽天下野狐。当机觌面不相饶。喝下跛驴成队走。是以药山道。未有长行而不住。未有长住而不行。欲益无所益。欲为无所为。宜作舟航。无久住此。咄。古人大似以隋珠弹雀。用赵璧抵乌。恁么要续如来正法。大似郑州出曹门。且道云门庵主今日赴法石请。为人底句作么生道。八十翁翁辊绣球。直从洋屿江心过。　春日上堂。拈拄杖。卓一下。曰。先打春牛头。又卓一下。曰。后打春牛尾。惊起虚空入藕丝里。释迦无路潜踪。弥勒急走千里。文殊却知落处。抚掌大笑欢喜。且道他欢喜个甚么。春风昨夜入门来。便见千华生碓觜。　上堂。举。芭蕉示众曰。你有拄杖子。我与你拄杖子。你无拄杖子。我夺却你拄杖子。师曰。要识芭蕉用处么。更将归去梦。说与欲行人。　上堂。千家楼阁。一霎秘风。只知襟袖凉生。不觉园林落叶。於斯荐得。触处全真。其或未然。且作寒温相见。　上堂。举。金刚经云。佛告须菩提。尔所国土中。所有众生若干种心。如来悉知。何以故。如来说诸心皆为非心。是名为心。要会么。春风得意马蹄疾。一日看尽长安华。僧问。先佛垂范。禁足安居。未审是何宗旨。曰。瑠璃钵门托须弥。僧便喝。师便打。　问。知师久韫囊中宝。大衣临筵乞借看。曰。猛虎画蛾眉。云。今日小出大遇也。曰。剑去久矣。不须刻舟。云。只如真觉示众道。南山有条鳖鼻蛇。汝等诸人切须好看。未审此意如何。曰。黑云遮古路。云。长庆道。今日堂中大有人丧身失命。意作么生。曰。抱剑入桑林。云。只如云门将拄杖撺向雪峰面前。峰作怕势。又且如何。曰。一家有事百家忙。云。玄沙道。用南山作么聻。曰。也要大家知。云。古人恁么提持。成得甚么边事。曰。两两三三。成群作队。　问。禾山四打鼓。意旨如何。曰。下下打着。云。打着后如何。曰。不在鼓声中。头头皆漏泄。云。雪峰见僧来。连辊出三个球子。又且如何。曰。兄弟添十字。云。学人未晓。乞师再指。曰。退步思量愁杀人。淳熙甲午春。偶微恙。宝文传公自得赴漕江左。闻而省之。值师偃息。即召曰。和尚。惺惺着。师应曰。已与侍郎相见了也。传曰。一钓便上。师曰。也不可放过。传谓侍僧曰。谁言渠病。师曰。雪上加霜。翊日。剃沐更衣。书偈已。端然坐亡。乃三月二十三日也。阇维。数珠不坏。获设利五色。窆于东山之钵那塔。寿六十九。腊四十有三。

　　临安府净慈混源昙密禅师

　　天台人。族卢氏。年十二去家。师资福道荣。十六圆具。习台教。弃依大慧於径山。未几。往谒雪巢一．此庵元。入门留东．西禅。无省。遂之泉南教忠。求决於晦庵。俾悦众。会解事归前资。偶举香严击竹因缘。豁然契悟。述偈呈庵。与贤沙未彻语诘之。无滞。庵曰。子今始可见妙喜矣。即礼辞。至梅阳。服勤四载。乾道辛卯。出住苕溪上方。次迁台城．紫箨．鸿福．万年。淳熙甲辰夏。　诏居净慈。　上堂。诸佛出世。打劫杀人。祖师西来。吹风放火。古今善知识。佛口蛇心。天下衲僧。自投笼槛。莫有天然气槩特达丈夫。为宗门出一只手。主张佛法者么。良久。曰。设有。也须斩为三段。　上堂。德山小参不答话。千古丛林成话霸。问话者三十棒。惯能说诃说夯。时有僧出。的能破的。德山便打。风流儒雅。某甲话也未问。头上着枷。脚下着匣。你是那里人。一回相见一伤神。新罗人。把手笑欣欣。未踏船舷。好与三十棒。依前相厮诳。混源今日恁么批判责情。好与三十棒。且道是赏是罚。具参学眼者。试请辨看。戊申十二月望。偈书入寂。寿六十九。腊五十四。

　　西禅此庵守净禅师法嗣
　　福州乾元宗颕禅师

　　上堂。卓拄杖曰。性燥汉只在一槌。遂靠拄杖曰。灵利人不劳再举。而今莫有灵利底么。良久。比拟张麟。兔亦不遇。

　　天童应庵昙华禅师法嗣
　　庆元府天童密庵咸杰禅师

　　七闽福清人也。　上堂曰。牛头横说竖说。不知有向上关捩子。有般漆桶辈。东西不辨。南北不分。便问如何是向上关捩子。何异开眼尿床。华藏有一转语。不在向上向下。千手大悲摸索不着。雨寒无处晒眼。今日普请。布施大众。良久。曰。达磨大师。无当门齿。　上堂。世尊不说说。拗曲作直。迦叶不闻闻。望空启告。马祖即心即佛。悬羊头。卖狗肉。赵州勘庵主。贵买贱卖。分文不直。只如文殊是七佛之师。因甚出女子定不得。河天月晕鱼分子。槲叶风微尘养茸。　上堂。卓拄杖曰。迷时只迷这个。复卓一下曰。悟时只悟这个。迷悟双忘。粪埽堆头重添榼[打-丁+(天/韭)]。莫有向东涌西没全机独脱处道得一句底么。若道不得。华藏自道去也。掷拄杖曰。三十年后。　上堂。举。死心和尚示众云。一人所在要须到。半人所在也须到。无人所在亦须亲到一回。召大众曰。三边一箭收功后。四海何愁不太平。

　　南书记者

　　三山人。久依应庵。於赵州狗子无佛生话。豁然契悟。有偈曰。狗子无佛性。罗睺星入命。不是打杀人。被人杀打定。庵见。喜其脱略。绍兴末。终於归宗。

　　道场无庵法全禅师法嗣
　　常州华藏伊庵有权禅师

　　上堂曰。今朝结却布袋口。明眼衲僧莫乱走。心行灭处解翻身。喷嚏也成师子吼。栴檀林。任驰骤。剔起眉毛顶上生。剜肉成疮露家丑。　上堂。禅。禅。无党无偏。迷时千里隔。悟在口皮边。

　　大沩行禅师法嗣
　　常德府德山涓禅师

　　潼川人也。　上堂。横拄杖曰。一二三四五六七。七六五四三二一。循环逆顺数将来。数到未来无尽日。因七见一。见一亡七。踏破大虚空。铁牛也汗出。绝气息。无踪迹。掷拄杖曰。更须放下这个。始是参学事毕。　上堂。见见之时。见非是见。见犹离见。见不能及。遂喝曰。鲸吞海水尽。露出珊瑚枝。众中忽有衲僧出来道。长老休寐语。却许伊具一双眼。　上堂。拈拄杖曰。有时夺人不夺境。拄杖子七纵八横。有时夺境不夺人。山僧七颠八倒。有时人境两俱夺。拄杖子与山僧削迹吞声。有时人境俱不夺。卓拄杖曰。伴我行千里。携君过万山。忽若撞着临济大师时如何。师喝曰。未明心地印。难透祖师关。

　　双林用禅师法嗣
　　婺州三峰卯禅师

　　上堂。举野狐话曰。不落不昧。诬人之罪。不昧不落。无绳自缚。可怜柳絮随春风。有时自西还自东。

　　嘉泰普灯录卷第二十一
　　音释

　　　玿音韶　遁音钝　晷音鬼　昉音仿　骓音锥　浏音留　颣卢对切　参音森　焠七内切　肄羊至切　赣音绀　霎山洽切　韫音蕴　箨音托　槲音斛　嚏音帝
　　嘉泰普灯录卷第二十二

　　　　平江府报恩光孝禅寺(臣)僧　(正受)　编

　　圣君
　　太宗皇帝

　　以　圣极真谛而　广辟度门。　间发元机。鲜克如对者。如　幸相国府。见僧看经。　上问。看底是甚么经。云。仁王经。　上曰。既是朕经。为甚却在卿手里。僧无对(雪窦明觉重显禅师后尝代对曰。皇天无亲。唯德是辅)。　幸开宝塔。　问僧。卿是甚人。云。塔主。　上曰。朕之塔为甚么卿作主。僧无对(明觉代对曰。盍国咸知)。因僧见。　上问。卿居甚处。云。庐山卧云庵。　上曰。朕闻卧云深处不朝天。为甚到此。僧无对(明觉代对曰。难逃至化)。僧入对次。奏云。　陛下还记得么。　上曰。甚处相见来。奏云。灵山一别。直至如今。　上曰。卿以何为验。僧无对(明觉代对〔巳〕。贫道得得而来)。京寺回禄。藏经悉为煨烬。僧欲乙　宣赐。　召问。昔日摩腾不烧。如今为甚却烧。僧无对(明觉代对曰。陛下不忘付嘱)。上尝梦神人报云。请　陛下发菩提心。因早朝　宣问左右街。菩提心作么生发。街无对(明觉代对曰。实谓今古罕闻)。智寂大师进三界图。　上问。朕在那一界中。寂无对(保宁仁勇禅师尝代对曰。　陛下何处不称尊)。一日。朝罢。擎钵问丞相王随曰。既是大庾岭头提不起。为甚么却在朕手里。随无对(慈明楚圆禅师后尝代对曰。　陛下有力。白云端禅师拈曰。且道腕头有力。主天下有力。试请断看)。

　　真宗皇帝

　　临御以来。　历览贝文。　探赜祖教。乃於华严晓然自得。尝　制偈曰。寂寂太虚空。湛湛如秋水。拂拭本无尘。不属张王李。因建智海胜蓝。伟冠都下。广延禅衲。驰　诏正觉本逸禅师主之。逸至。入对称　旨。赐前偈令和。逸谢　恩已。厘为四章。一曰。寂寂太虚空。何人达此宗。本来无一物。佛祖永潜踪。二曰。湛湛如秋水。此心谁可委。唯有悟空人。相逢只弹指。三曰。拂拭本无尘。青天月一轮。堂堂无挂碍。全露法王身。四曰。不属张王李。从来自家底。山河及大地。通身无不是。　上大悦。乃　锡正觉号。

　　仁宗皇帝

　　垂佛心以治天下。四夷来。王　欲隆宗教。乃　诏僧怀琏入对便殿。　命升座。称　旨。赐号大觉禅师。　制诗颂褒之。余二十首。及　提纲语二篇。琏尝进偈。中有圆相。　上因制颂二章　赐琏曰。今伏睹净因长老於禅偈内画圆相○。此人人皆有。除钝根下愚人。不晓里面无安排鼻孔处。呵呵。又一重案底。寡学浅近敢吟颂一首。一曰。接引本无言。出没任往还。元无添减处。但同秋月圆。二曰。愚蒙全不会。上圣卒难知。三十年年后。更添一晕儿。令琏笺注。琏注已。并进三偈。乞归林下。　上注琏颂一首。仍　宣谕曰。山即如如体也。将安归乎。令再住京国。且兴佛法。琏颂曰。千蔟云山万壑流。　上曰。佛法广大。非只渠壑也。归心终老此峰头。　上曰。不止峰头。更审细。莫错也。朝昏但祝尧多寿。　上曰。但是含生皆同天寿也。一炷檀烟满石楼。　上曰。徧法界白烟灰息也。琏复进二颂称　谢。有曰。中使传　宣出　禁闱。　再令臣此住禅扉。青山未许藏千拙。白发将何补　万几。　霄露恩波方湛湛。林泉情味苦依依。　尧仁况是如天阔。应任孤云自在飞。二十日。　赐罗扇一把。题元寂颂於其上。又尝　制修心颂曰。初祖安禅在少林。不传经教但传心。后人若悟真如性。密意由来妙理深。明年春。琏坚辞。　上从之。特赐　御容一轴。以　示不忘之意。

　　徽宗皇帝

　　践祚之初。　留神禅奥。　诏芙蓉道楷禅师住持法云。以　问宗要。二年。佛国禅师惟白奏所集宗门续灯录三十卷。　上赐其序。政和三年夏四月。嘉州道傍有大树。风雷所摧。一僧晏坐树内。髭发被体。指爪绕身。本州以事具奏。获　旨令。迎至京师供养。时西天总持以金磬出其定。乃问。何代僧。曰。我东林远法师之弟也。因游峨眉。不记时代。远无恙否。持曰。远法师晋人也。去世七百年矣。遂不复语。持曰。师欲何归。曰。陈留县。即复入定。　帝命绘其像。颁行天下。并　制三颂。一曰。七百年前老古锥。定中消息许谁知。争如只履西归去。生死徒劳木作皮。二曰。藏山於泽亦藏身。天下无藏道可亲。寄语庄周休拟议。树中不是负趋人。三曰。有情身不是无情。彼此人人定里身。会得菩提本无树。不须辛苦问卢能。

　　高宗皇帝

　　以　神武平海内。三教　一致。尤　宅心少林之道。　潜龙时。差侍臣韩子扆往天宁寺。　命主僧佛果禅师克勤升堂。勤据座说偈二章。曰。善因招善果。种谷不生豆。大福德人修。大福德人受。八万四千波罗蜜。一毫端上已圆成。棒头喝下承当得。高步毗卢顶上行。时靖康元年三月二十五日也。越三日。　复命升堂。勤遂举。天竺有王者。尝往见一祖师。即请说法。祖曰。大王。来时好道。去如来时。王叹伏。勤拈曰。佛法是世法。世法即佛法。直道而行。风行草偃。若未委悉。重说偈言。去也至简至易。最尊最贵。往还千圣顶[宁*页]头。世出世间不思议。弹指圆成八万门。一超直入如来地。韩录三偈以进　上。题其后曰。靖康改元四月初一。观佛果禅师善偈。理趣高妙云。二年。即皇帝位。未几。　幸维扬。十一月。　诏勤诣　行在引对。至　阙下。　上遣中使八人翊之。　赐座。　上曰。朕一一记得。昨过泗洲。见普照佛心长老。称是师弟子。朕亦素知师禅道高妙。可得闻乎。勤曰。　陛下以　仁孝治天下。率土生灵咸被　光泽。虽草木昆虫。各得其所。此佛祖所传之心也。此心之外。无别有心。若别有心。非佛祖之心矣。　上大喜曰。可赐圆悟禅师号。勤谢毕。　上曰。师居金山何如。勤曰。臣老且病。愿归林下。　上曰。不可。天下名山惟师择居之。勤固辞。　上曰。何山可住。勤曰。愿投老云居。　上从其请。勤复奉曰。　陛下既以佛心而化育生灵。万邦稽首。臣亦当传佛心宗。以酬覆寿。　赐茶罢。传　宣引谒五府。经夕奉　旨五府。以次就雍熙寺请开堂演法。

　　孝宗皇帝

　　道自　生知。　性由　天纵。　在普安潜藩。一闻径山佛日宗杲禅师之道。委内都监往问要旨。杲作偈以献。及　建邸。复令内侍赍束帛等。　命杲就山为众说法。　大书妙喜庵三字。仍　制赞　赐之。杲演成四偈以呈。　上甚喜叹。　即皇帝位。　诏杲引对。杲称疾。乃　特赐大慧禅师。一日。因门司黄彦节举传灯录所载二十二祖摩拏罗偈曰。心随万境转。转处实能幽。随流认得性。无喜亦无忧。　上即悟其奥。乾道庚寅冬。景德灵隐禅寺虚席。　诏僧慧远住持。辛卯春　召见。　上举不与万法为侣　问远是甚么人语。远以庞居士奏之(语繁不录)。壬辰秋。　召入　东阁。　上曰。前日在此阁静坐。忽思向所举不与万法为侣因缘。　朕从这里有个见处。远曰。不与万法为侣。　陛下作么生会。　上曰。四海不为多。远曰。一口吸尽西江水。又且如何。　上曰。亦未曾欠缺。继　赐佛海禅师。癸巳春。　驾幸其寺。　御方丈。见远画像。　问曰。是谁。远曰。臣之陋质。学者写以求赞。　上曰。此是画底。那个是真底。远鞠躬奏曰。春气和融。恭惟　圣躬万福。　上大笑。　至东廓观画壁次。远奏曰。此乃历代高僧。　上曰。如今有否。远曰。西廓底笔尤工。淳熙丙申春。僧德光奉　旨补居灵隐寺。冬十一月。　召对便殿。光举灵云见桃华悟道偈曰。三十年来寻剑客。几回叶落又抽枝。自从一见桃华后。直至如今更不疑。奏曰。那里是他不疑处。　上曰。空手牵铁牛。　上曰。若问长老。如何祗对。光曰。千闻不如一见。光复举。沩山问香严。汝试向父母未生已前道一句看。香严无对。　上曰。朕有一语。光曰。如何是父母未生已前一句。　上曰。昨夜今朝又明日。示光偈曰。大暑流金石。寒风结冻云。梅华香度远。自有一枝春。未几。　赐佛照禅师号。庚子秋。延径山主僧宝印於选德殿。　上曰。三教圣人本同这个道理。印奏曰。譬如虚空。东西南北初无二也。　上曰。但圣人所立门户各别尔。孔子以中庸设教。印曰。非中庸之教。何以安立世间。故华严亦不坏世间相而成出世间法。法华云。治世语言。资生产业。皆与实相不相违背。　上曰。今之士夫。学孔氏者多。只攻文字。不见夫子之道。不识夫子之心。唯释迦老子不以文字教人。直指心源。开示众生。各令悟入。此为殊胜也。印曰。非独今之学者不见夫子之道。当时十哲如颜子。号为且体。尽其平生力量。只道得个瞻之在前。忽焉在后。如有所立。卓尔。竟捉摸未着。而夫子分明八字打开。与诸弟子曰。二三子以我为隐乎。吾无隐乎尔。吾无行而不与二三子者是丘也。以此而观。夫子未尝回避诸弟子。而诸弟子自蹉过也。昔张商英丞相云。惟吾学佛。然后能知儒。　上曰。朕意亦谓如此。印曰。臣近见　陛下赐德光长老　御扎曰。今俗人乃有以禅为虚空。以语为戏论。其不知道也。如此切中今日流俗之病。盖流俗例以佛法为清净寂灭之教。遂引庄老之说以合佛意。以臣所观。庄老立地处。止做得经论中二乘人见解。　上曰。如何见得。印曰。墯肢体。黜聪明。形固可使如槁木。心固可使如死灰。便是二乘人灰心灭智。厌身如桎梏。弃时如杂毒。所以去大乘人远矣。大乘人众生度尽。方证菩提。正如伊尹。有一夫不被其泽。若己推而内之沟中。又云。予天民之先觉者也。将以斯道觉斯民也。此便是大乘人履践处。　上然之。尝　制布袋和尚赞曰。袋贮乾坤。杖挑日月。藞藞苴苴。僧中之杰。憨憨痴痴。[土*式]中之绝。令行兮一棒一条痕。逗机兮杀人须见血。别别分明一点红炉雪。又尝　游戏於圆觉大光明藏中。　备览诸经。　发於渊默。　疏其至奥。　警悟人天。如释清净慧章。至一切障碍。即究竟觉。则曰。菩萨初发心时名始觉。圆觉成就名究竟觉。今见诸障即究竟觉者。盖已入佛地。无一切差别心也。　释得念．失念。无非解脱。则曰。得念是无念。失念是有念。佛知诸念本空。了无得失。故皆得解脱。　释成法．破法。皆名涅盘。则曰。进修曰成。毁谤为破。佛知诸法本空。了无成坏。故皆名涅盘。　释智慧．愚痴。通为般若。则曰。智慧者。已悟之性。愚痴者。未悟之性。究其本源。同一佛性。故曰通为般若。　释菩萨．外道所成就法。同是菩提。则曰。菩萨．外道所立之法。虽有邪正之殊。皆是菩提觉性。释无明．真如。无异境界。则曰。真妄一体。性本解脱。　释诸戒定慧及淫怒痴。俱是梵行。众生．国土。同一法性。则曰。涅盘经云。我以佛眼徧观三界有情无情。一切人法。悉皆究竟。究竟者。即法性也。　释地狱．天宫。皆为净土。则曰。佛知善恶二报。皆如空华。故谓苦乐二境。皆为净土。　释有性．无性。齐成佛道。则曰。有性。三乘也。无性。阐提也。佛眼观之。悉皆是佛。　释一切烦恼。毕竟解脱。则曰。佛谓烦恼本空。故云毕竟解脱。释法界海慧。照了诸相。犹如虚空。此名如来随顺觉性。则曰。法界海慧者。佛之智慧。如法界之广。如大海之深故也。其慧光照了诸相。如太虚空。廓然无碍。方为佛之随顺觉性。如孔子之无可无不可是也。

　　贤臣上
　　丞相王随居士

　　尝谒首山省念禅师。得言外之旨。自尔践履益深。竟明大法。至临终日。书偈曰。画堂灯已灭。弹指向谁说。去住本寻常。春风扫残雪。

　　殿院李琛居士

　　尝谒福严雅禅师。与论倩女离魂。话未终。雅曰。随他去也。公曰。师意如何。雅曰。切忌向倩女处着到。公领悟曰。元来却在这里。雅哂之。翌日。同入藏院。时雪窦显禅师为藏主。公曰。便是藏主那。显曰。是。公曰。藏中还说着下官么。显曰。目前可验。公曰。验底事作么生。显曰。不消一札。公拟议。显曰。且请殿院归寮吃茶。坐次。岚雾忽起。雅曰。殿院游山。恰阻烟雾。公曰。灵峰圣迹。为甚么却有这个。显曰。下方无。公拟对。雅曰。藏主壮观福严。显曰。和尚且莫开眼。公曰。作家。作家。显曰。殿院尊重。时有道士秀才到院。公曰。三教中。那教最尊。显起侧立。公曰。有口何不道取。显曰。对天子难言。公曰。休。休。便起。显曰。适来造次。公喝之。

　　文定公张方平居士

　　字安道。知滁州曰。尝游琅琊山。周行廊庑。不忍去。旋抵藏院。有感流涕。指梁间经函曰。此吾前身事也。令取而视之。乃所书楞伽经始二卷。齐沐续之。与前书无少异(前身为此寺知藏。书未终而卒。誓再书故也)。焚香展读佛语心品。至赞偈曰。世间离生灭。犹如虚空华。智不得有无。而兴大悲心。遂洞明己见。书偈曰。一念存生灭。千机缚有无。神锋轻举处。透出走盘珠。暮年。出此经示东坡居士。仍以其事语之。坡题其后。刻之浮玉山龙游寺。

　　修撰曾会居士

　　幼与雪窦重显禅师同舍。及冠。异途。天禧间。值於淮甸。公遂引中庸．大学。参以楞严符宗门语句质显。显曰。这个尚不与教乘合。况中庸．大学耶。学士要径捷理会此事。乃弹指一下。曰。但恁么荐取。公於言下领旨。天圣初。公守四明。以书币迎师补雪窦。既至。公曰。某近与清长老商量赵州勘婆子话。未审端的有勘破处也无。显曰。清长老道个甚么。曰。又与么去也。显曰。清长老且放过一着。学士还知天下衲僧出这婆子圈缋不得么。公曰。这里别有个道处。赵州若不勘破婆子。一生受屈。显曰。勘破了也。公大笑。显领众入城缘化。欲见之。阍者以谒禁告。师以偈寄公曰。碧落烟凝雪乍晴。住山情绪寄重城。使君道在未相见。空恋甘棠影里行。公答曰。劳劳世务逐游沈。一性澄明亘古今。目击道存无阻隔。何须见面始知心。即请公。见问曰。道存无阻。因甚入来不得。显曰。他日见别处长老。学士不请举向伊。公曰。举着又何妨。显曰。山僧罪过。公曰。好。好。显应喏喏。

　　郎中许式居士

　　守隆兴时。从洞山聪禅师(或曰足公山主)得正法眼。一日。与泐潭澄．上蓝溥坐次。澄问。闻郎中道。夜坐连云石。春栽带雨松。当时答洞山甚么话。公曰。今日放衙早。澄曰。闻答泗州大圣在扬州出现底。是否。公曰。别点茶来。澄曰。名不虚传。公曰。和尚早晚回山。澄曰。今日被上蓝觑破。便喝。公曰。不柰船何。打破戽斗。公至上蓝僧堂。问首座。年多少。座曰。六十八。公曰。僧腊多少。座曰。四十七。公曰。圣僧得几夏。座曰。与虚空同受戒。公拍床板首曰。下官吃饭不似首座吃盐多。

　　参政吕慧卿居士

　　字吉甫。於法界观研味有年。后看李长者合论。心地豁然。说偈曰。欲见文殊久。驰心向五台。谁知黄卷上。指出妙光来。

　　都尉李遵勖居士

　　字用和。探索宗要有年。闻慈照所举因缘。顿明大法。述偈曰。参禅须是铁汉。着手心头便判。直趣无上菩提。一切是非莫管。照诘而印之。后作照塔铭。其自叙问道始末曰。予早钦风。而虎溪。世之福地也。会师退位。以素缘熟。乃走胥命驾。百舍重研。道将迎意。遂有王城之入。创兹寺居之。获陪巾屦之侍。谛求眉髓之论。师尝谕房孺问径山。禅可学乎。曰。此大丈夫事。非将相之所能为。一旦。闻举一喝耳聋三日之话。如处蔀室。霍尔而顿明。如对灵山。听然而微笑。自此叙弟子礼。或外馆开。供妙谈。渴闻。旋请入都。留合旬浃。或命驾香剎。时问轻安。服勤左右六周。岁钥。于是确求归隐者数四。咸缓以他语。贵其延居。亦尝微露风指。谓吾偿汝宿缘。祖祢有记事着传录。今不可泄。云云。铭曰。离四句。绝百非。尝以肃国大长公主诞辰。命慈照．石霜．叶县就第演法。最后叶县登座。拈拄杖抝折掷地。便下座。公笑曰。老作家手段终别。照曰。都尉亦不得无过。一日。与坚上座送别。公问。近离上党。得届中都。方接尘谈。遽回虎锡。指云屏之翠峤。访雪岭之清流。未审此处彼处的的事作么生。坚曰。利剑拂开天地静。霜刀才动斗牛寒。公曰。恰值今日耳聩。坚曰。一箭落双雕。公曰。上座为甚么着草鞋睡。坚以衣袖一拂。公低头曰。今日可谓降伏也。坚曰。普化出僧堂。又圆禅师未出世时谒公。公使童子问曰。道得即与上座相见。圆曰。今日特来相看。公又令童子问曰。碑文刊白字。当道种青松。圆曰。不因今日节。余日定难逢。童子又出曰。都尉言恁么。则与上座相见去也。圆曰。脚头脚底。公乃出揖坐。复问。我闻西河有金毛师子。是否。圆曰。甚处得这个消息来。公便喝。圆曰。野干鸣。公又喝。圆曰。恰是。公大笑。同留数日。乃辞。公曰。如何是临歧一句。圆曰。好自将息。公曰。恁么则不异诸方也。圆曰。都尉见处作么生。公一。放你二十棒。圆曰。专为流通。公拊掌。圆曰。瞎。公曰。好去。圆曰。喏。喏。圆归唐明。未几。公遣章介二师讯之。圆於书尾画双足。写来僧名以答之。公作偈寄曰。黑毫千里余。金椁示双趺。人天都莫测。珍重赤须胡。杨文公会次。遂问。释迦六年苦行。成得个甚么边事。公曰。檐折方知柴束重。其造入妙密。应机无滞类此。及疾笃。命邀圆。圆至。公画此○相。并书偈曰。世界无依。山河匪碍。大法微尘。须弥纳芥。拈起幞头。解下腰带。若觅生死。问取皮袋。圆见。乃问。如何是都尉本来佛性。公曰。今日热如昨日。却问圆。临行一句作么生道。圆曰。本来无挂碍。随处任方圆。公曰。晚来困倦。更不答话。圆曰。无佛处作佛。有尼道坚谓曰。众生见劫尽大火所烧时。都尉切宜照顾主人翁。公曰。大师与我煎一服药来。尼无对。公曰。这师姑药也不会煎。语罢。投枕未安而逝。公於天圣中。以所集宗门广灯录三十卷缴进。　上制序冠其卷首。仍　赐入大藏流行。

　　英公夏竦居士

　　字子乔。自契机於石门慈照蕴聪禅师(一名谷隐)。日与老衲游。偶上蓝溥禅师至。公问。百骸溃散时。那个是长老自家底。溥曰。前月二十离蕲阳。公休去。溥却问。百骸溃散时。那个是相公自家底。公便喝。溥曰。喝则不无。毕竟那个是相公自家底。公对以偈溥。休认风前第一机。太虚何处着思惟。山僧苦要通消息。万里无云月上时。溥曰。也是弄精魂。

　　节使李端愿居士

　　儿时在馆舍。常阅禅书。长虽婚宦之。然笃志祖道。遂於后圃筑室类兰若。邀达观昙颕禅师处之。朝夕咨参。至忘寝食。颕一日视公曰。非示现力。岂致尔哉。柰无个所入何。公问曰。天堂．地狱。毕竟是有是无。请师明说。颕曰。诸佛向无中说有。眼见空华。太尉就有里寻无。手揸水月。堪笑眼前见牢狱不避。心外闻天堂欲生。殊不知忻怖在心。善恶成境。太尉但了自心。自然无惑。公进曰。心如何了。颕曰。善恶都莫思量。公曰。不思量后。心归何所。颕曰。且请太尉归宅。公曰。只如人死后。心归何所。颕曰。未知生。焉知死。公曰。生则某已知之。颕曰。生从何来。公罔措。颕起。揕其胸曰。只在这里。更拟思量个甚么。公曰。会得也。颖曰。作么生会。公曰。只知贪程。不觉蹉路。颕拓开曰。百年一梦。今朝方省(有本小异)。既而说偈曰。三十八岁。瞢然无知。及其有知。何异无知。滔滔汴水。隐隐隋堤。师其归矣。箭浪东驰。

　　礼部杨杰居士

　　字次公。号无为。历参诸名宿。晚从天衣义怀禅师游。怀每引老庞机语。令研究深造。后奉祠泰山。鸡一鸣。睹日如盘涌。忽大悟。因以有男不婚。有女不嫁之偈别曰。男大须婚。女长须嫁。讨甚闲工夫。更说无生话。书以寄怀。怀称善。后会芙蓉楷禅师。公曰。与师相别几年。楷曰。七年。公曰。学道来。参禅来。楷曰。不打这鼓笛。公曰。恁么则空游山水。百无所能也。楷曰。相别未久。善能高鉴。公大笑。尝以履一緉惠齐晓山主曰。菖蒲海内。有一犀牛。鼻孔辽天。不知向背。被崔仑儿入水牵向一钩截断。自后头角不全。憨皮别无用处。海上老商裁为只履。祖师归去。只得半边。葱岭使还。空传消息。至今七百来年。未曾踏着完全在。纵使背法堂着去。未免止宿草庵。直饶顶上戴来。也救猫儿不得。今日无为子布施与黄梅齐晓山主。莫不举足下足皆是道场。东行西行无非佛事。虽然如是。向道衲僧脚跟未曾梦见在。且道如何得与履相应去。挂向千年葛藤上。洞庭湖内与人看。辞世偈曰。无一可恋。无一可舍。大虚空中。之乎者也。将错就错。西生极乐。

　　中书李林宗居士

　　久参宗师未契。后会益首座於南岳。公乃虚心扣之。遂问。意欲出尘今未出。请师端的决疑情。益曰。作么生是出尘底意。公罔措。益召曰。会么。公猛省。呈偈曰。心镜从来莹。黄河本自深。只因师问后。砂石化为金。益曰。正趋地狱。公曰。人我无相。胡为地狱。益曰。汝今何在。曰。见祗对次。益曰。只此是黄金。公曰。眼中添屑。益大笑。公便礼拜。

　　签判刘经臣居士

　　字兴朝。少以逸才登仕版。於佛未之信。年三十二。会东林照觉总禅师。与语。启迪之。乃敬服。因醉心祖道。既而抵京师。谒慧林冲禅师。於僧问雪窦。如何是诸佛本源。答曰。千峰寒色。语下有省。岁余。官雒幕。就参韶山果禅师。将罢官。辞果。果嘱曰。公如此用心。何愁不悟。尔后或有非常境界。无量欢喜。宜急收拾。若收拾得去。便成法器。若收拾不得。则有不宁之疾。成失心之患矣。未几。复至京师。趋智海。依正觉逸禅师。请问因缘。逸曰。古人道。平常心是道。你十二时中放光动地。不自觉知。向外驰求。转疎转远。公益疑不解。一夕入室。逸举传灯所载波罗提尊者见香至国王。问。何者是佛。提曰。见性是佛。之语问公。公不能对。疑甚。遂归就寝。熟睡至五鼓。觉来。方追念间。见种种异相。而表里通彻。六根震动。天地回旋。如云开月现。喜不自胜。忽忆韶山临别所嘱之言。姑抑之。逗明趋逸。悉以所得告。逸为证据。且曰。更须用得始得。公曰。莫要履践否。逸厉声曰。这个是甚么事。却说履践。公默契。乃作发明心地颂八首。及着明道谕儒篇以警世。词曰。明道在乎见性。余之所悟者。见性而已。孟子曰。口之於味也。目之於色也。耳之於声也。鼻之於臭也。四支於安佚也。性也。杨子曰。视听言貌思性所有也。有见於此。则能明乎道矣。当知道不远人。人之於道。犹鱼之於水。未尝须臾离也。唯其迷己逐物故。终身由之而不知。佛曰大觉。儒曰先觉。盖觉此耳。昔人有言曰。今古应无坠。分明在目前。又曰。大道只在目前。要且目前难睹。欲识大道真体。不离声色言语。又曰。夜夜抱佛眠。朝朝还共起。起坐镇相随。语默同居止。欲识佛去处。只这语声是。此佛者之语。道为最亲者。立则见其参於前也。在舆则见其倚於衡也。瞻之在前也。忽焉在后也。取之左右逢其原也。此儒者之语。道最迩者。柰何此道唯可心传。不立文字。故世尊拈华而妙心传於迦叶。达磨面壁而宗旨付於神光。六叶既敷。千华竞秀。分宗列派。各有门底。故或瞬目扬眉。擎拳举指。或行棒下喝。竖拂拈槌。或持叉张弓。辊球舞笏。或拽石般土。打鼓吹毛。或一默一言。一吁一笑。乃至种种方便。皆是亲切为人(然只为太亲故。人多罔措。瞥然见者。不隔丝毫。其或沈吟。迢迢万里。欲明道者。宜无忽焉)。祖祖相传。至今不绝。真得吾儒所谓念而不发。开而弗违者矣。余之有得。实在此门。反思吾儒。自有其道。良哉孔子之言。默而识之。一以贯之。故目击而道存。指掌而意喻。凡若此者。乃合宗门之妙旨。得教外之真机。然而孔子之道。传之子思。子思传之孟子。孟子既没。不得其传。而所以传於世者。特文字耳。故余之学。必求自得而后已。幸余一夕开悟。凡目之所见。耳之所闻。心之所思。口之所谈。手足之所运动。无非妙者。得之既久。日益见前。每以与人。人不能受。然后知其妙道果不可以文字传也。呜呼。是道也。有其人则传。无其人则绝。余既得之矣。谁其嗣之乎。终余之身而有其人耶。无其人耶。所不可得而知也。故既为记颂歌语以流播其事。而又着此篇以谕吾徒云。

　　比部孙居士(遗其名)

　　因杨歧会禅师来谒。值视断次。公曰。某为王事所牵。何由免离。会指曰。委悉得么。公曰。望师点破。会曰。此是比部弘愿深广。利济群生。公曰。未审如何。会示以偈曰。应现宰官身。广弘悲愿深。为人重指处。棒下血淋淋。公因此有省。

　　节推朱炎居士

　　尝问义江禅师云。未审此身死后。此心何住。江曰。此身未死。此心何住。公契旨。述偈曰。四大不须先后觉。六根还向用时空。难将语默呈师也。只在寻常语默中。江曰。更须吐却。

　　嘉泰普灯录卷第二十二
　　音释

　　　琛尺今切　勖吁玉切　鲜息浅切　腕乌贯切　厘陵之切　晕音运　绘音会　扆於岂切　焘大到切　黜尺律切　桎音质　梏姑沃切　内与纳同　藞卢下切　疏音疎　倩仓甸切　哂式忍切　甸音奠　币音弊　阍音昏　棠音堂　溥音普　戽荒故切　研五坚切　蔀音部　钥音药　聩五怪切　揸庄加切　揕知林切　仑卢昆切　雒与洛同
　　嘉泰普灯录卷第二十三

　　　　平江府报恩光孝禅寺(臣)僧　(正受)　编

　　贤臣下
　　文公杨亿居士

　　字大年。幼举神婴。及壮。负才名。而未知有佛。一日。过同僚。见读金刚经。笑且罪之。彼读自若。公疑之曰。是岂出孔孟之右乎。何佞甚。因窃阅数板。懵然。始少敬信。后会翰林李公维勉令参问。及由秘书监出守沙州。首至广慧。谒元琏禅师。琏接见。公便问。布鼓当轩击。谁是知音者。琏曰。来风深辨。公曰。恁么则禅客相逢只弹指也。琏曰。君子可入。公应喏喏。琏曰。草贼大败。夜语次。琏曰。秘监曾与甚人道话来。公曰。某曾问云岩谅监寺。两个大虫相齩时如何。谅曰。一合相。某曰。我只管看。未审恁么道。还得么。琏曰。这里即不然。公曰。请和尚别一转语。琏以手作拽鼻势曰。这畜生。更[跳-兆+孛]跳在。公於言下脱然无疑。有偈曰。八角磨盘空里走。金毛师子变作狗。拟欲将身北斗藏。应须合掌南辰后。复杼其师承密证。寄李维翰林(语见僧宝广慧传中)。既而过门。问道者无虚日。悉随机应之。尝为众曰。此事大难委悉。释迦老子於三七日中思惟如是事。便道我宁不说法。疾入於涅盘。帝释梵王殷勤三请。不得已而许之。始自鹿野苑。终於拘尸城。中间四十九年。作大佛事。说三乘十二分教如瓶注水。末后於灵山会上。谓大众曰。吾正法眼已付摩诃大迦叶。又云。四十九年间。未尝说一字。是甚么道理。於诸人分上着一字脚不得。为诸人各各有奇特事在。若唤作奇特事。早不中了也。我道释迦是败军之将。迦叶是丧身失命底人。汝等诸人作么生会。不见道。涅盘生死是梦言。佛及众生为增语。直须恁么会取。不要向外驰求。若也不明。乖张不少。居翰苑日。慈明楚圆禅师为唐明嵩和尚持书至。公问。对面不相识。千里却同风。圆曰。某奉院门请。公曰。真个谩语。圆曰。前月离唐明。公曰。适来悔伸一问。圆曰。作家。公便喝。圆曰。恰是。公又喝。圆以手画一画。公吐舌曰。真龙象也。圆曰。是何言欤。公召典客。令别点茶。复曰。元来是家里人。圆曰。也不消得。公良久又问。如何是圆上座为人一句。圆曰。切。公曰。恁么则长裙新妇拖泥走。圆曰。谁得似内翰。公曰。作家。作家。圆曰。放内翰二十棒。公拊膝曰。这里是甚么所在。圆拍手曰。也不得放过。公大笑。复问。专使还记得唐明和尚当时悟底因缘么。圆曰。也曾见举来。公曰。请不吝慈悲。圆遂举。闻僧问首山。如何是佛法大意。山云。楚王城畔。汝水东流。公曰。只如此语意旨如何。圆曰。水上挂灯球。公曰。恁么则辜负古人去也。圆曰。疑则别参。公曰。三脚虾蟆飞上天。圆曰。一任[跳-兆+孛]跳。公哂之。取辞日。公曰。某有一转语。寄上座往唐明处。还得否。圆曰。明月照见夜行人。公曰。却不相当去也。圆曰。更深犹自可。午后更愁人。公曰。开宝寺前金刚。近日为甚么汗出。圆曰。知。公曰。上座临行岂无为人底句。圆曰。重迭关山路。公曰。恁么则随上座去也。圆嘘一声。公曰。真师子儿。大师子吼。圆曰。放去又扶来。公曰。某适来失脚倒地。又得家童扶起。圆曰。有甚了期。公大笑。因微恙。问环大师曰。某今日忽违和。大师慈悲。如何医疗。环曰。丁香汤一椀。公便作吐势。环曰。恩受成烦恼。环为煎药次。公叫曰。有贼。环下药於公前。叉手侧立。公瞠目视之曰。少丛林汉。环拂袖而出。又一日。问曰。某四大将欲离散。大师如何相救。环乃槌胸三下。公曰。赖遇作家。环曰。几年学佛法。俗气犹未除。公曰。祸不单行。环作嘘嘘声。公寻书偈付左右。令来早送达李都尉。偈曰。沤生与沤灭。二法本来齐。欲识真归处。赵州东院西。李见。遂曰。泰山庙里卖纸钱。亟跨马至。公始熟睡。李撼之。已逝矣。朝野闻之。莫不叹慕。后广慧於公讳日设位供养。爇香次。有僧问。从来弟子供养师。今日为甚么师供养弟子。琏曰。恩来义住。僧曰。恁么则令人转忆庞居士也。琏曰。两彩一赛。僧嘘一声。琏乃奠茶。顾其僧曰。钝置老僧驴汉。自余机语见乎它集。

　　清献公赵抃居士

　　字悦道。年四十余。摈去声色。系心宗教。会佛慧法泉禅师(号泉万卷)来居衢之南禅。公曰亲之。泉未尝容措一词。后典青州。政事之余多宴坐。忽大雷震。惊即契悟。作偈曰。默坐公堂虚隐几。心源不动湛如水。一声霹雳顶门开。唤起从前自家底。泉见。笑曰。赵悦道撞彩耳。富郑公初於宗门未有所趣。公勉之。书曰。伏惟执事富贵如是之极。道德如是之盛。福寿康宁如是之备。退休闲逸如是之高。其所未甚留意者。如来一大事因缘而已。能专诚求所证悟。则它日为门下贺也。公年七十有二。以太子少保致仕而归。亲旧里民遇之如故。作高齐以自适。题偈见意。曰。腰佩黄金已退藏。个中消息也寻常。世人欲识高齐老。只是柯村赵四郎(复曰。切忌错认)。临梦。遗泉书曰。非师平日警诲。至此必不得力矣。泉悼以偈曰。仕也邦为瑞。归欤世作程。人间金粟去。天上玉楼成。慧剑无纤缺。冰壶彻底清。春风瀫水路。孤月破云明。

　　郎中张仅居士

　　尝戏问桂府义禅师曰。某如今剃却头。还做得长老也无。义以手摩顶。召曰。郎中。公应喏。义曰。会么。公曰。不会。义曰。干头甚么事。公恍然有得。

　　太傅高世则居士

　　字仲贻。号无功。初依芙蓉道楷禅师。求指心要。楷令去其所重。扣己而参。一日。忽造微密。呈偈曰。悬崖撒手任纵横。大地虚空自坦平。照壑辉岩不借月。庵头别有一帘明。

　　太史黄庭坚居士

　　字鲁直。号山谷。以般若夙习。虽膴仕。澹如也。出入宗门。未有所向。好作艳词。尝谒圆通秀禅师。秀呵曰。大丈夫翰墨之妙。甘施於此乎。秀方戒李伯时工画马事。公诮之曰。无乃复置我於马腹中耶。秀曰。汝以艳语动天下人淫心。不止马腹。正恐生泥犂中耳。公悚然悔谢。由是绝笔。惟孳孳於道。着发愿文。痛戒酒色。但朝粥午饭而已。往依晦堂祖心禅师。乞指径捷处。心曰。只如仲尼道二三子以我为隐乎。吾无隐乎尔者。太史居常如何理论。公拟对。心曰。不是。不是。公迷闷不已。一日。侍心山行次。时岩桂盛放。心曰。闻木犀华香么。公曰。闻。心曰。吾无隐乎尔。遂释然。即拜之曰。和尚得恁么老婆心切。心笑曰。只要公到家耳(有本小异)。久之。如云岩。谒死心新禅师。随众入室。新见。张目问曰。新长老死。学士死。烧作两堆灰。向甚么处相见。公无语。新约出曰。晦堂处参得底。使未着在。后左官黔南道。力愈胜。於无思念中。顿明死心所问。报以书曰。往年尝蒙苦苦提撕。长如醉梦。依稀在光影中。盖疑情不尽。命根不断。故望崖而退矣。谪官在黔南道中。昼卧觉。忽然廓尔。寻思被天下老和尚谩了多少。惟有死心道人不肯。乃是第一相为也。不胜万幸。后作晦堂塔铭曰。某夙承记莂。堪任大法。道眼未圆而来瞻窣堵。实深宗仰之叹。乃勒坚珉敬颂遗美云。先是。晦堂讣音至。公设伊蒲塞供。拈香说偈曰。海风吹落楞伽山。四海禅徒着眼看。一把柳丝收不得。和风搭在玉阑干。

　　中大吴中立居士

　　字德夫。居晦堂。入室次。堂谓曰。平生学解记忆多闻即不问你。父母未生已前。道将一句来。公拟议。堂以拂子击之。即领深旨。连述三偈呈之。其后曰。咄这多知俗汉。齩尽古今公案。忽於狼藉堆头。拾得蜣螂粪弹。明明不直分文。万两黄金不换。等闲拈出示人。只为走盘难看。咦。堂答曰。水中得火世还稀。看着令人特地疑。自古不存师弟子。如今却许老胡知。

　　荆公王安石居士

　　字介甫。丁母难。读书定林。往来蒋山。从赞元禅师游。一日。问元祖师意旨。元不答。公益扣之。元曰。公於般若有障者三。其近道之质一。更须一两生来恐纯熟。公曰。愿闻其说。元曰。公受气刚大。世缘深。以刚大气。遭深世缘。必以身任天下之重。怀经济之志。用舍不能。则心未平。以未平之心。持经世之志。何时能一念万年哉。人多怒而学问。尚理於道。为所知愚。此其三也。特视名利如脱发。甘澹泊如头陀。此为近道。且当以教乘滋茂之。可也。公再拜。后於首楞严深得其旨。又尝问真净克文禅师曰。诸经皆首标时处。独圆觉不然。何也。文曰。顿乘所演。直示众生。日用见前。不属古今。老僧即今与相公同入大光明藏。游戏三昧。互为主宾。非关时处。又曰。一切众生皆证圆觉。而圭峰易证为具。谓译人之讹。其义是否。文曰。圆觉可易。则维摩亦可易也。维摩曰。亦不灭受而取证。证与证义有何异哉。盖众生现行无明三昧。即是如来根本大智。圭峰之说。但知其具耳。公即领解。

　　提刑郭祥正居士

　　字功甫。号净空。喜泉石而不羡纷华。因谒白云守端禅师。值端说法。以上大人一篇示众。公切疑。后闻小儿诵之。有省。书报白云。云答偈曰。藏身不用缩头。敛迹何须收脚。金乌半夜辽天。玉兔赶他不着。元佑中。往衢之南禅。谒泉万卷。请升堂。公趋前拈香曰。海边枯木。入手成香。爇向炉中。横穿香积如来鼻孔。作此大事。须是对众白过始得。云居老人有个无缝布衫。分付南禅禅师。着得不长不短。进前则诸佛让位。退步则海水澄波。今日颦伸六种震动。遂召曰。大众还委悉么。有意气时添意气。不风流处也风流。泉曰。递相钝置。公曰。因谁致得。崇宁初。到五祖拜演禅师。命演举扬。演就座。公复趋前拈香曰。此一辨香。爇向炉中。供养我堂头法兄禅师。伏愿於方广座上。擘开面门。放出先师形相。与他诸人描邈。何以如此。白云岩畔旧相逢。往日今朝事不同。夜静水寒鱼不食。一炉香散白莲风。演拍禅床一下。僧出问云云。

　　丞相富弼居士

　　字彦国。由清献公警励之后。不舍昼夜。力进此道。闻证悟修颙禅师主投子法席。冠准甸。往质所疑。会颙为众登座。见其顾视。如象王回施。公微有得。因执弟子礼。趋函丈。命侍僧请为入室。颙见即曰。相公已入来。富弼犹在外。公闻。汗流浃背。即大悟。寻以偈寄圆照本禅师曰。一见颙公悟入深。夤缘传得老师心。东南谩说江山远。目对灵光与妙音。后奏颙得证悟师名。遣子普送至。颙上堂谢语。有曰。彼一期之误。我亦将错而就错。公偈偈赞曰。万木千华欲向荣。卧龙犹未出沧溟。彤云彩雾呈嘉瑞。依旧南山一色青。

　　内翰苏轼居士

　　字子瞻。号东坡。宿东林。日与照觉常总禅师论无情话。有省。黎明献偈曰。溪声便是广长舌。山色岂非清净身。夜来八万四千偈。他日如何举似人。未几。抵荆南。闻玉泉皓禅师机锋不可触。公拟抑之。即微服见皓。皓问。尊官高姓。公曰。姓秤。乃秤天下长老底秤。皓喝。曰。且道这一喝重多少。公无对。於是尊师。之后。过金山。有写公照容者。公戏题曰。心似已灰之木。身如不系之舟(一作眼似初生犊牛)。问汝平生功业。黄州慧州琼州。

　　黄门侍郎苏辙居士

　　字子由。元丰三年。以罪谪高安。会黄檗全禅师於城寺(全嗣老南)。熟视公曰。君静而慧。苟存心宗门。何患不成此道。公识之。因习坐。数求决於全。无契。后有省聪禅师来居寿圣。公以此事往间。聪不答。公又扣之。聪徐徐谓曰。吾圆照未尝以道语人。吾今亦无语子。公於是得言外之妙。有偈见于家集云。

　　正言王居士(名犯钦宗庙讳)

　　依晦堂心禅师数载。无所入。元佑中。漕江西。辞晦堂。乃问。嗣师得甚深法者何人。曰。云岩死心新老。因即之。问曰。某常闻三缘和合即生。又闻即死即生。何故有夺胎而生者。某所疑也。望师明决。新曰。且如正言作运使。所到处即居其位。还疑之否。曰。不疑。新曰。复何疑也。由是顿去封滞。

　　枢密徐俯居士

　　字师川。号东湖。每侍先龙图谒法昌及灵源。语论终日。公闻之藐如也。及法昌归寂在笑谈间。公异之。始笃信此道。后丁父忧。念无以报罔极。即命灵源至孝址说法。源登座。问答已。乃曰。诸仁者。只如龙图平日读万卷书。如水传器。涓滴不遗。且道寻常着在甚么处。而今舍识之后。这着万卷书底又却向甚么处着。公闻。洒然有得。遂曰。吾无憾矣。源下座。问曰。学士适来见个甚么便恁么道。公曰。若有所见。则钝置和尚去也。源曰。恁地则老僧不如。公曰。和尚是何心行。源大笑。靖康初。为尚书外郎。与朝士同志者挂钵於天宁寺之择木堂。力参圜悟。悟亦喜其见地超迈。一日。至书记寮。指悟顶相曰。这老汉脚跟犹未点地在。悟[((白-日+田)/廾)*页]面曰。瓮里何曾走却鳖。公曰。且喜老汉脚跟点地。悟曰。莫谤他好。公休去。

　　丞相张商英居士

　　字天觉。号无尽。年十九入京。赴春闱。抵向氏家。向预梦神人报明日接相公。凌晨公至。向异之。劳问勤腆。后妻以女。一日。入寺。见僧拂拭藏经。梵夹肃庄皆金字。公乃怫然曰。吾孔圣之教。反不如胡人之书。夜坐书室。吟哦至三鼓。向呼曰。夜深何不睡去。公以前意对曰。正此着无佛论。向曰。既无佛。何用论之。公疑其言。遂已。后访一同列。见佛龛前经。乃问何书。云。维摩诘经。公信手开阅。至此病非地大。亦不离地大处。叹曰。胡人之语能尔耶。因借归读之。向问。看者何书。公曰。维摩诘所说经。向云。可熟读。然后着无佛论。公知其为诮。始留心祖道。元佑六年。奉使江左。由东林谒照觉总禅师。叙论久之。乃曰。南昌诸山。谁可与语。总曰。兜率悦．玉溪喜。公下车。至八月按部过分宁。诸禅迓之。公请俱就云岩寺升堂。有偈曰。五老机缘共一方。神锋名向袖中藏。明朝老将登坛看。便请横戈战一场。悦最后登座。其提纲语要。尽贯穿前列。公大喜。遂入兜率。抵拟瀑亭。公问。此是甚处。悦曰。拟瀑亭。公曰。捩转竹筒。水归何处。悦曰。目前荐取。公伫思。悦曰。佛法不是这个道理。及夜话。悦曰。某无梦十年矣。前五夜梦身立孤峰顶。有日轮出于东方。而公之来。岂东方慧轮乎。徐以所见真净及素首座事语公。公罔措。悦因举德山托钵话。令熟究之。公怅然不寐。至五鼓。忽垂脚翻溺器。猛省。即造悦寝。召曰。某已捉得贼了也。悦曰。赃物在甚么处。公扣门三下。悦曰。且去。来日相见。翌旦。投偈曰。鼓寂钟沈托钵回。岩头一拶语如雷。果然只得三年活。莫是遭他授记来。悦首肯。书长偈付之。嘱曰。参禅为命根未断。依语生解。如是之法。公已深知。然有至微极细之魔。使人不觉不知。堕在区宇。更宜着便。公感甚。邀至建昌道中。求悦一一窥察之。成十偈。以志其事。悦依韵酬之。是岁书云日。悦澡浴示徒说偈而化。讣至。公哭而恸。及大拜。乞　谥悦号真寂禅师。遣亲持文祭其塔。崇宁中。寓江宁戒坛。重阅雪窦拈古。至百丈再参马祖因缘。云。大冶精金。应无变色。投卷曰。审如此言。岂得临济法道有今日也。以偈寄智海普融平禅师曰。马师一喝大雄峰。声入髑髅三日聋。黄檗闻知惊吐舌。江西从此振宗风。仍举似圆悟克勤禅师(时住碧岩)。勤为点破。公喟然曰。始知宗师垂手处。果不可以意得肯哉。即下拜。政和乙未秋。大慧禅师宗杲自龙安谒公(时为湛堂侍者)。公立。问曰。上座只恁么着草鞋远来。杲曰。某数千里行乞而至。公曰。年多少。曰。二十四。公曰。水牯牛年多少。曰。两个。公曰。甚么处学得这虚头来。杲曰。今日亲见相公。公曰。念汝远来。且坐吃茶。才坐。复问上座。此来有何事。杲起禀曰。泐潭和尚示寂。茶毗。睛．齿．数珠不坏。舍利盈溢。山中耆宿皆愿得相公大手笔为作塔铭。激砺后学。得得远来。冒渎钧听。公曰。某被罪于此。未尝为人作文字。今有一问问上座。若道得。即与做塔铭。若道不得。赠公裹足。归龙安参禅去。杲曰。请相公垂问。公曰。闻准老眼睛不坏。是否。杲曰。是。公曰。我不问这个眼睛。杲曰。未审相公问甚么眼睛。公曰。金刚眼睛。杲曰。若是金刚眼睛。在相公笔头上。公曰。恁么则老夫为他点出光明。令他照天照地去也。杲趋阶曰。先师多幸。谢相公作塔铭。公大笑。以宣和四年十一月黎明。口占遗表。命子弟书之。俄取睡枕掷门窗上。声如雷震。众惊。视之已薨矣。享年七十有七。

　　文定公胡安国居士

　　字康侯。号草庵。久依上封。得言外之旨。崇宁中。过药山。有禅人举南泉斩猫话问公。公以偈答曰。手握乾坤杀活机。纵横施设在临时。满堂兔马非龙象。大用堂堂总不知。又寄上封。有曰。祝融峰似杜城天。万古江山在目前。须信死心元不死。夜来秋月又同圆。

　　大夫王居士(遗其名)

　　以丧偶厌世相。即慕南宗。於元丰慧圆清满禅师言下知归。满一日谓曰。子乃今之陆亘也。公便掩耳。既而回坛山之阳。缚茅自处者三十载。胁未尝至席。偶歌曰。坛山里。日何长。青松岭。白云乡。吟乌啼猿作道场。散发采薇歌又笑。从教人道野夫狂。

　　左亟范冲居士

　　字致虚。由翰苑守豫章。过圆通。谒圆机道旻禅师。茶罢。曰。某宿世作何福业。今生堕在金紫囊中。去此事稍远。旻呼内翰。公应喏。旻曰。何远之有。公跃然曰。乞师再垂指诲。旻拊膝一下。公拟对。旻曰。见即便见。拟思即差。公乃豁如。

　　中亟卢航居士。与旻禅师

　　拥炉次。公问。诸家因缘。不劳拈出。直截一句。请师指示。旻厉声揖曰。看火。公急拨衣。忽大悟。公谢曰。灼然佛法无多子。旻喝曰。放下着。公应喏喏。

　　左司都贶居士

　　问旻禅师曰。是法非思量分别之所能解。当如何凑泊。旻曰。全身入火聚。公曰。毕竟如何晓会。旻曰。蓦直去。公沈吟。旻曰。可更吃茶么。公曰。不必。旻曰。何不恁么会。公契旨。曰。元来太近。旻曰。十万八千。公占偈曰。不可思议。是大火聚。便恁么去。不离当处。旻曰。咦。犹有这个在。公曰。乞师再垂直指。旻曰。便恁么去。铛是铁铸。公顿首谢之。

　　郡王赵令衿居士

　　字表之。号超然。任南康。政成事简。多与禅衲游。公堂间为摩诘丈室。适圆悟禅师奉　旨来居瓯阜。公欣然就其炉锤。悟不少假。公固请。悟曰。此事要得相应。直须是死一回始得。公默契。尝自疏之。其略曰。家贫遭劫。谁知尽底不存。空屋无人。几度贼来亦打。悟见。嘱令加护。绍兴庚申冬。公与汪内翰藻．李参政邴．曾侍郎开。诣径山谒大慧禅师。慧闻至。令行者击鼓。为众入室。公欣然袖香趋之。慧曰。赵州洗钵盂话。居士作么生会。公曰。讨甚么碗。拂袖便出。慧起搊住曰。古人向这里悟去。你因甚么却不悟。公拟对。扣揓之曰。讨甚么碗。公曰。还这老汉始得。

　　给事冯楫居士

　　字济川。自壮扣诸名宿。最后居龙门。从佛眼清远禅师再岁。一日。同远经行法堂。偶童子趋庭吟曰。万象之中独露身。远拊公背曰。好聻。公於是契入。绍兴丁巳。除给事中。会大慧就灵隐开堂。慧下座。公挽之曰。和尚每言。於士大夫此生决不作这虫豸。今日因甚么却纳败阙。慧曰。尽大地是个杲上座。你向甚么处见他。公拟对。慧便打。公曰。是我招得。越月。特丐　祠。坐夏径山。榜其室曰不动轩。一日。杲升堂。举。药山问石头和尚云。三乘十二分教某甲粗知。承闻南方直指人心。见性成佛。实未明了。伏望慈悲示诲。头曰。恁么也不得。不恁么也不得。恁么不恁么总不得。你作么生。山罔措。头曰。子缘不在此。可往江西见马大师去。山至马祖处。亦如前问。祖曰。有时教伊扬眉瞬目。有时不教伊扬眉瞬目。有时教伊扬眉瞬目者是。有时教伊扬眉瞬目者不是。山大悟。杲拈罢。公随至方丈曰。适来和尚所举底因缘。某理会得。杲曰。你如何会。公曰。恁么也不得。苏嚧娑婆诃。不恁么也不得。[口*悉]哩娑婆诃。恁么不恁么总不得。苏嚧[口*悉]哩娑婆诃。杲不顾。后出知邛州。移帅泸南。所至宴晦无倦。尝自咏曰。公事之余喜坐禅。少曾将胁到床眠。虽然现出宰官相。长老之名四海传。至二十三年秋。乞休。致预报亲知。期以十月三日报终。至日。令后厅置高座。见客如平时。至辰巳间。降阶望　阙肃拜。请漕使摄郡事。着僧衣履。踞高座。嘱诸官吏及道俗。各宜向道。扶持教门。建立法幢。遂拈拄杖。按膝蜕然而化。漕使请曰。安抚去住如此自由。何不留一颂。以表罕闻。公张目索笔。书曰。初三十一。中九下七。老人言尽。龟哥眼赤。复敛目。竟尔长往。建炎后而名山巨剎。教藏多不存。公累以己俸印施。凡一百二十八藏。用祝　君以康兆民。门人蒲大聘尝志其事云。有语录．颂古行於世(公施经有偈曰。我赋耽痂癖。有财贮空虚。不作子孙计。不为车马连。不充玩好用。不买声色娱。置锥无南亩。片瓦无屋庐。所得月俸给。唯将殰梵书。万里遣迎介。崎岖涉长途。奉安大剎中。开示诸迷徒。庶机披阅者。咸得入无余。古佛为半偈。尚乃舍全躯。我今以财施。痛楚不侵肤。以我较古佛。苦乐万倍殊。所以不惜财。非是禀性愚。借问借财人。终日较锱铢。无常忽地到。宁免生死无)。

　　龙图王蕃居士

　　字观复。留昭觉日。闻开静板声。有省。问南堂元静禅师曰。某有个见处。才被人问着。却开口不得。未审过在甚处。静曰。过在有个见处。却问公。朝旆几时到任。曰。去年八月四日。静曰。自按察几时离衙。公曰。前月二十。静曰。为甚么道开口不得。公深领。

　　教授谢凤居士

　　字子仪。号休休。未详参问。因疾甚。子弟舄遗像。公见。援笔题曰。我心之忧。日月如流。仰箭必坠。覆水难收。蝮毒在手。火然着头。天下轻於两臂。此身同乎一沤。身与物孰重。心与身孰优。兼儒释老之学。非内外中之求。一既不着。三何由收。殊途同归。万壑交流。道并行而不悖。聊卒岁以优游。一药对病。岂问乎君臣狼虎。一味适口。岂择乎藜藿珍羞。孰为瞿聃。孰为孔周。虽任重而道远。未尝休而未尝不休。故曰休休。停笔而逝。

　　待制潘良贵居士

　　字义荣。年四十。回心祖闱。所至挂。钵随众参扣。后依佛灯守珣禅师。久之。不契。因诉曰。某只欲死去时如何。珣曰。好个封皮。且留着使用。而今不了不当后去。忽被他换却封皮。卒无整理处。又以南泉斩猫儿话问曰。某看此甚久。终未透彻。告和尚慈悲。珣曰。你只管理会别人家猫儿。不知走却自家狗子。公於言下如醉醒。珣复曰。不易。公进此一步。更须知有向上事始得。如今士夫说禅说道。只依着义理便快活。大率似将钱买油餈。吃了便不饥。其余便道是瞒他。亦可笑也。公唯唯。

　　侍郎张九成居士

　　字子韶。号无垢。未第。因客谈杨文公．吕微仲诸名儒所造精妙。皆由禅学而至也。於是心慕之。闻宝印楚明禅师道传大通。居净慈。即之。请问入道之要。明曰。此事唯念念不舍。久久纯熟。时节到来。自然证入。复举赵州栢树子话。令时时提撕。公久之无省。辞谒善权清禅师。问曰。此事人人有分。个个圆成。是否。清曰。然。公曰。为甚某无个入处。清於袖中出数珠示之曰。此是谁底。公俛仰无对。清复袖之。曰。是汝底。则拈取去。才涉思惟。即不是汝底。公悚然。未几。留苏氏馆。一夕如厕。以栢树子话究之。闻蛙鸣。释然契入。有偈曰。春天月夜一声蛙。撞破乾坤共一家。正恁么时谁会得。岭头脚痛有玄沙。届明。谒法印一禅师。机语颇契。适私忌。就明静庵供。云水主僧惟尚禅师才见。乃展手。公便喝。尚批公颊。公趋前。尚曰。张学录何得谤大般若。公曰。某见处只如此。和尚又作么生。尚举马祖升堂。百丈卷席话诘之。叙语未终。公推倒卓子。尚大呼。张学录杀人。公跃起。问傍僧曰。汝又作么生。僧罔措。公欧之。顾尚曰。祖祢不了。殃及儿孙。尚大笑。公献偈曰。卷席因缘也大奇。诸方闻举尽攒眉。台盘趯倒人星散。直汉从来不受欺。尚答曰。从来高价不饶伊。百战场中夺两眉。夺角冲关君会也。丛林谁敢更相欺。绍兴癸丑。魁多士。复谒尚於东庵。尚曰。浮山圜鉴云。饶你入得汾阳室。始到浮山门。亦未见老僧在。如何。公指侍僧曰。虾蟆窟里讨甚蛟龙。丁巳秋。大慧禅师董径山。学者仰如星斗。公阅其语要。叹曰。是知宗门有人。持以语尚。恨未一见。及为礼部侍郎。偶参政刘公请慧说法于天竺。公三往不值。暨慧报谒。公见。但寒暄而已。慧亦默识之。寻奉　祠还里。至径山。与冯给事诸公议格物。慧曰。公只知有格物。而不知有物格。公茫然。慧大笑。公曰。师能开谕乎。慧曰。不见小说载。唐人有与安禄山谋叛者。其人先为阆守。有画像在焉。明皇幸蜀。见之怒。令侍臣以剑击其像首。时阆守居陕西。首忽堕地。公闻。顿领深旨。题不动轩壁曰。子韶格物。妙喜物格。欲识一贯。两个五百。慧始许可。后守邵阳。丁父难。过径山饭僧。秉钧者意与慧议及朝政。遂窜慧衡阳。令公居家守服。服除。安置南安。丙子春。蒙　恩北还。道次新淦。而慧适至。与联舟剧谈宗要。未尝语往事。于氏心传录曰。宪目岭下。侍舅氏归新淦。因会大慧。舅氏令拜之。宪曰。素不拜僧。舅氏曰。汝姑扣之。宪知其尝执卷。遂举子思中庸天命之谓性。率性之谓道。修道之谓教三句以问。慧曰。凡人既不知本命元辰下落处。又要牵好人入火坑。如何圣贤於打头一着不凿破。宪曰。吾师能为圣贤凿破否。慧曰。天命之谓性。便是清净法身。率性之谓道。便是圆满报身。修道之谓教。便是千百亿化身。宪得以告。舅氏曰。子拜何辞。继镇永嘉。丁丑秋。丐　祠。枉道访慧於育王(作妙喜泉记)。越明年。慧得旨。复领径山。谒公於庆善院。曰。某每於梦中必诵语．孟。何如。慧举。圆觉曰。由寂静故。十方世界诸如来心於中显现。如镜中像。公曰。非老师莫闻此论也。其颂黄龙三关语曰。我手何似佛手。天下衲僧无口。纵饶撩起便行。也是鬼窟里走(讳不得)。我脚何似驴脚。又被呞胶黏着。翻身直上兜率天。已是遭他老鼠药(吐不出)。人人有个生缘处。铁围山下几千年。三灾直到四禅天。这驴犹自在旁边(煞得工夫)。公尝设心六度。不为子孙计。因取华严善知识。日供其二回食。以饭缁流。又尝供十六大天。而诸位茶杯悉变为乳。书偈曰。稽首十方佛法僧。稽首一切护法天。我今供养三宝天。如海一滴牛一毛。有何妙术能感格。试借意识为汝说。我心与佛天无异。一尘才起大地隔。傥或尘销觉圆净。是故佛天来降临。我欲供佛佛即现。我欲供天天亦现。佛子若或生狐疑。试问此乳何处来。狐疑即尘尘即疑。终与佛天不相似。我今为汝扫孤疑。如汤沃雪火消冰。汝今微有疑与惑。鹞子便到新罗国。

　　参政李邴居士

　　字汉老。醉心祖道有年。闻大慧排默照为邪。公疑怒相半。及见慧示众。举赵州庭栢。垂语曰。庭前栢树子。今日重新举。打破赵州关。特地寻言语。敢问大众。既是打破赵州关。为甚么却特地寻言语。良久。曰。当初只道茆长短。烧了方知地不平。公领悟。谓慧曰。无老师后语。几蹉过。后以书咨决曰。某近扣筹室。伏蒙激发蒙滞。忽有省入。顾惟根识暗钝。平生学解。尽落情见。一取一舍。如衣坏絮。行草棘中。适自缠绕。今一笑顿释所疑。欣幸可量。非大宗匠委曲垂慈。何以致此。自到城中。着衣吃饭。抱子弄孙。色色仍旧。既亡拘执之情。亦不作奇特之想。其余夙习旧障。亦稍轻微。临行叮咛之语。不敢忘也。重念始得入门。而大法未明。应机接物。触事未能无碍。更望有以提诲。使卒有所至。庶无玷於法席矣。又书曰。某比蒙诲答。备悉深旨。某自验者三。一．事无逆顺。随缘即应。不留胸中。二．宿习浓厚。不加排遣。自尔轻微。三．古人公案。旧所茫然。时复瞥地。此非自昧者。前书大法未明之语。盖恐得少为足。当广而充之。岂别求胜解耶。净胜现流。理则不无。敢不铭佩。

　　宝学刘子羽居士

　　字彦修。出知永嘉。问道於大慧禅师。慧曰。僧问赵州。狗子还有佛性也无。赵州道。无。但恁么看。公后乃於栢树子上发明。有颂曰。赵州栢树太无端。境上追寻也大难。处处绿杨堪系马。家家门底透长安。

　　提刑吴伟明居士

　　字元昭。久参真歇了禅师。得自受用三昧为极致。后访大慧於洋屿庵。随众入室。慧举狗子无佛性话问之。公拟答。慧以竹篦便打。公无对。遂留咨参。一日。慧谓曰。不须呈伎俩。直须啐地折嚗地断。方敌得生死。若只呈伎俩。有甚了期。即辞云。道次延平。倐然契悟。连书数颂寄慧。皆室中所问者。其颂不是心。不是佛曰。不是心。不是佛。不是物。通身一具金锁骨。赵州亲见老南泉。解道镇州出萝卜。

　　门司黄彦节居士

　　字节夫。号妙德。於大慧一喝下。疑情顿脱。慧以衣付之。尝举首山竹篦话。至叶县近前夺得拗折。掷向阶下曰。是甚么。山曰。瞎。公曰。妙德到这里。百色无能。但记得曾作蜡梅绝句曰。拟嚼枝头蜡。惊香却肖兰。前村深雪里。莫作岭梅看。

　　参政钱端礼居士

　　字处和。号松窗。从护国此庵景元禅师发明己事。后於宗门旨趣。一一极之。淳熙丙申冬。简堂行机禅师归住平田。法席鼎盛。公遂与往来。丁酉秋微恙。修书召机及国清．瑞岩主僧。有诀别之语。机与二禅诣榻次。公起趺坐言笑。移时出万缗遗三剎。即书曰。浮世虚幻。本无去来。四大五蕴。必归终尽。虽佛祖具大威德力。亦不能免这一着子。天下老和尚．一切善知识还有跳得过者无。盖为地水火风因缘和合。暂时凑泊。不可错认为己有。大丈夫磊磊落落。当用处把定。立处皆真。顺风使帆。上下水皆可因斋庆赞。去留自在。此是上来诸圣开大解脱一路涅盘门。本来清净。空寂境界。无为之大道也。今吾如是。岂不快哉。尘劳外缘。一时扫尽。荷诸山垂顾。咸愿证明。伏惟珍重。置笔顾简堂。曰。某坐去好。卧去好。堂曰。相公去便了。理会甚坐与卧耶。公笑曰。法兄当为祖道自爱。遂敛目而逝。

　　内翰曾开居士

　　字天游。久参圆悟。暨往来大慧之门有日矣。绍兴辛未。佛海慧远禅师补三衢光孝。公与超然居士赵公访之。问曰。如何是善知识。远曰。灯笼露柱。猫儿狗子。公曰。为甚么赞即欢喜。毁即烦恼。远曰。侍郎(时未除翰苑)曾见善知识否。公曰。某三十年参问。何言不见。远曰。向欢喜处见。烦恼处见。公拟议。远震声便喝。公拟对。远曰。开口底不是。公罔然。远召曰。侍郎向甚么处去也。公猛省。遂点头说偈曰。咄哉瞎驴。丛林妖孽。震地一声。天机漏泄。有人更问意如何。拈起拂子劈口截。远曰。也只得一橛。

　　知府葛郯居士

　　字谦问。号信斋。少擢上第。玩意禅悦。首谒无庵全禅师。求指南。全以即心即佛因缘令究之。久无所契。请曰。师有何方便。使某得入。全曰。居士大无厌生。已而。佛海来居剑池。公因从游。乃举无庵所示之语。靖为众普说。海发挥之曰。即心即佛眉拖地。非佛非心双眼横。蝴蝶梦中家万里。子规枝上月三更。留旬日而后反。一日。举不是心。不是佛。不是物。霍尔顿明。颂曰。非心非佛亦非物。五凤楼前山突兀。艳阳影里倒翻身。野狐跳入金毛窟。金肯之。即遣书颂呈海。海报曰。此事非纸笔可既。居士能过我。当有所闻矣。遂复至虎丘。海迎之曰。居士见处。止可入佛境界。入魔境界犹未得在。公加礼不已。海正容曰。何不道金毛跳入野狐窟。公乃痛领。尝问诸禅曰。夫妇二人相打。通儿子作证。且道证父即是。证母即是。或庵体禅师着语曰。小出大遇。淳熙六年。守临川。八年。感微疾。一夕。忽索笔书偈曰。大洋海里打鼓。须弥山上闻锺。业镜忽然扑破。翻身透出虚空。召僚属。示之曰。生之与死。如昼与夜。无足怪者。若以道论。安得生死。若作生死会。则去道远矣。语毕。端坐而化。正月二十七日也。

　　侍郎李浩居士

　　字德远。号正信。幼阅首楞严经。如游旧国。志而不忘。登第后。闻应庵昙华禅师(时住明果)与大慧之道为二甘露门。乃造明果。投诚入室。华揕其胸曰。侍郎死后向甚么处去。公骇然汗下。华喝出。公退参。不旬日。竟跻堂奥。以偈寄同参严康朝教授曰。门有孙傧铺。家存甘贽妻。夜眠还早起。谁悟复谁迷。华见称善。有鬻胭脂者。亦久参应庵。颇自负。公赠之偈曰。不涂红粉自风流。往往禅徒到此休。透过古今圈缋后。却来这里吃拳头。华益称之。

　　通判赵善期居士

　　未详参问。尝举。韶州乳源和尚示众云。西来的的意也不易举唱。时有僧出。源劈脊便打云。如今是甚么时节。汝出头来。便归方丈。公颂曰。西来的的意何如。举唱多怜在半途。勾贼到门还破贼。信知身佩辟兵符。

　　朝奉俞南仲居士

　　字彦若。号大山。乾道间。子澄仕三山。公与偕往。闻乾元安永禅师为众衲所归。欲谒之。会永迁黄檗。来辞。公就以平日咨参求决。永曰。所言皆当。止欠一味药耳。既去。公甚以为疑。永尝剩称寄居李倅楶造诣高妙。因修敬李举南泉斩猫话示之。仍为颂曰。提处分明斩处亲。落华飞絮扑行人。头戴草鞋出门去。四月圆荷叶叶新。公究数月有省。谓其子曰。我和得此偈了也。子请其所以。公极力拊掌三下。李闻之。曰。且喜打透漆桶。自尔智证成就。年七十有二。属疾。有至省问。则随机开谕。一日。邀僧。命看华严。僧欲归请经。公曰。此自有经。僧取经。拟展卷。公笑曰。几时得了。且只诵多心经。僧方诵心经。公起趺坐。泊然而逝。公之高祖守尚书屯田郎中汝尚。字退翁。元丰七年秋。与其室黄氏相期先后亡故。墓表有曰。夫人则沐浴而化。退翁则隐几而终。尝作发愿偈曰。我死愿作修行僧。出处常与善知识。生身永断尘中缘。世世践履菩萨道。其契悟机缘未详。附见于此。

　　嘉泰普灯录卷第二十三
　　音释

　　　懵莫孔切　瞠音撑　薨呼肱切　瀫音斛　孳音兹　黔音钳　窣苏骨切　蜣去羊切　螂音良　舍与舍同　浃子恊切　姓秤去声　藐亡角切　[卑*页]匹米切　向式亮切　腆它典切　怫扶弗切　诮才笑切　溺与尿同　伻普耕切　黎音犂　搊楚尤切　揓於许切　豸池尔切　泸音卢　痂音加　蕃音藩　蝮孚六切　悖音勃　叛音畔　淦音绀　啐子律切　揕知鸩切　楶音节　膴音武　与音预
　　嘉泰普灯录卷第二十四

　　　　平江府报恩光孝禅寺(臣)僧　(正受)　编

　　应化圣贤
　　千岁宝掌和尚

　　中印度人也。周威烈十二年丁卯。降神受质。左手握拳。至七岁祝发乃展。因名宝掌。魏晋间。东游此土。入蜀礼普贤。留大慈。常不食。日诵般若等经千余卷。有咏之者曰。劳劳玉齿寒。似迸岩泉急。有时中夜坐阶前。神鬼泣。一日。谓众曰。吾有愿住世千岁。今年六百二十有六。故以千岁称之。次游五台。徙居祝融之华严．黄梅之双峰．庐山之东林。寻抵建邺。会达磨入梁。师就扣其旨开悟。武帝高其道腊。延入内庭。未几。如吴。有偈曰。梁城遇导师。参禅了心地。飘零二淅游。更尽佳山水。顺流东下。由千[土*页]至天竺。往鄮峰。登太白。穿雁荡。盘礴於翠峰七十二庵。回赤城。憩云门法华．诸暨里浦．赤符大岩等处。反飞来栖之石窦。有行尽支那四百州。此中偏称道人游之句。时贞观十五年也。后居浦江之宝严。与朗禅师友善。每通问。遣白犬驰往。朗亦以青猿为使令。故题朗壁曰。白犬衔书至。青猿洗钵回。师所经处。后皆成宝坊。显庆二年正旦。手塑一像。至九日像成。问其徒慧云曰。此肖谁。云曰。与和尚无异。即澡浴易衣。趺坐谓云曰。吾住世已一千七十二年。今将谢世。听吾偈曰。本来无生死。今亦示生死。我得去住心。他生复来此。顷时嘱曰。吾灭后六十年。有僧来取吾骨。勿拒。言讫而逝。入灭五十四年。有刺浮长老自云门至塔所。礼曰。冀塔洞开。少选。塔户果启。其骨连环若黄金。浮即持往秦望山。建窣堵波奉藏。以周威烈丁卯至唐高宗显庆丁巳考之。实一千七十二年。抵此土岁历四百余。僧史皆失载。开元中。慧云门人宗一者。尝勒石识之。

　　扣冰藻先古佛

　　建宁新丰翁氏子。母梦比丘风神炯然。荷锡求宿。人指谓曰。是辟支佛。已而孕。生於武宗会昌之四年。香雾满室。弥日不散。年十三。求出家。父母许之。依乌山兴福行全为师。咸通乙酉。落发受具。初以讲说为众所归。弃谒雪峰真觉禅师。手携凫茈一包。酱一器献之。峰曰。包中何物。云。凫茈。曰。何处得来。云。泥中得。曰。泥深多少。云。无丈数。曰。还更有么。云。转深转有。又问。器中何物。云。酱。曰。何处得来。云。自合得。曰。还熟也未。云。不较多。峰异之。曰。子异日必为王者师。后自鹅湖归温岭结庵(今为永丰寺)。继居将军岩。二虎侍侧。神人献地为瑞岩院。学者争集。尝谓众曰。古圣修行。须凭苦节。吾今夏则衣楮。冬则扣冰而浴。故世人号为扣冰古佛。太傅章公仔钧闻师道誉。躬迎瞻礼。未几。舍第为寺。夫人练氏以子孙爵问之。答以十世(后如其言)。住灵曜日。上堂曰。四众云臻。教老僧说个甚么。便下座。有僧烧炭积成火龛云。请师入此修行。曰。真玉不随流水化。瑠璃争夺众星明。云。莫只这便是么。曰。且莫认奴作郎。云。毕竟如何。曰。梅华腊月开。刺史陈公诲於建安显亲寺之溪西。范铁为三大佛。既成。饭僧告众曰。有能为赞者。当得奉之。众皆默然。师居座末。起对曰。百年陈铁。一朝成佛。诲大喜。即跪奉以归(铁陈之小名也)。天成戊子。应闽主之召。延居内堂。敬拜曰。谢师远降。赐茶次。师提起橐子曰。大王会么。云。不会。曰。人王法王。各自照了。留十日。以疾辞。至十二月二日。沐浴升堂。告众而逝。王与道俗备香薪苏油茶毗之。祥耀满山。获设利五色。塔於瑞岩正寝。寿八十有五。腊六十有三。谥曰妙应法威慈济。师之苦节异行。他心慧眼。备见于本录云。

　　酒仙遇贤和尚

　　姑苏长洲林氏子。母梦吞大珠而孕。生多异祥。貌伟怪。口客双拳。七岁尝沈大渊而衣不润。遂去家。师嘉禾永安可依。三十剃染圆具。往参钱塘龙册珠禅师。发明心印。回居明觉院。唯事饮酒。醉则成歌颂。警道俗。因号酒仙。初。自钱塘归。执铁锤。路见瓦甓即击。或问所谓。曰。世路不平。故碎之耳。建隆间。创葺殿宇。动费数百万。莫知其所得之由。继改三门。遣匠取石柱於洞庭。工久不获。即登山呼酒仙。有顷。石泐后泛江风。将覆舟。篙人大恐。师解袈裟为帆。风即转。有虎入城。见师跪伏。师抚摩。虎遂去。郡守梅公。初不识师。梦与之语。及见。果如所梦。益加礼敬。凡经酒家。退则座客常满。以是日常俟至。听其所需。师将顺世。往其家曰。平时饮汝酒。未尝酬直。今酬之可富三世。因见石臼。遂呕而羃之曰。阅三日可开。三日启封。结如鸡子。乃酒黄也。是岁疫盛。沃以酒。服者无不愈。其家遂富。郡人有疾。觅符不与者不救。符后书陈僧二字。祥符二年上元凌晨。浴罢就室。合拳右举。左张其口而化。三七日身不欹。唇色如故。寺僧欲髹之。其徒曰。非师意也。遂火葬。收骨塑其像。寿八十八。腊五十八。

　　南安岩自严尊者

　　泉之同安人。族郑氏。世传定光如来之应身。年十一弃家。依建兴卧像寺。契缘为童子。十七圆梵相。之庐陵。谒西峰云豁禅师。即证心法。通宿命。辞居黄石岩及盘古山。皆蛇虎窟。师至。乃为使令。人以雨旸．男女祷者辄应。比户像而事之。有沙弥无利性。作礼求偈。师为书曰。大智发於心。於心何处寻。成就一切义。无古亦无今。令诵之。未踰月。过目成诵。凡所述作若隐语。於后题赠以之中四字。师服饰纯白。帽首以布。迹既着。所属闻於朝。　诏甚嘉之。丞相王钦若．参政赵安仁以下献诗。师置之不视。淳化乙卯正月六日。集众曰。汝等当知妙性廓然。本无生灭。示有去来。更疑何事。吾此日生。今正是时。遂吉祥而化。阅世八十有二。坐夏六十有五。　谥曰定光圆应禅师。

　　法华志言大士

　　寿春许氏子也。弱冠游东都。继得度。於七俱胝院留讲聚之久。一日。读云门录。忽契悟。未几。宿命遂通。独语笑。口吻嗫嚅。日尝不辍。世传诵法华经。因以名之。每入市则褰裳而趋。或举手画空。伫立良久。或从屠沽。饮啖无择。然谶祸福辄应。於是名播朝野。至和三年。　仁宗皇帝以国嗣未立。夜因焚香默祷曰。翌日化城殿具斋。虔请法华大士。愿俯临无却。清旦。　上道衣凝立以待。俄驰奏。有僧言法华者。自右掖门径趋。将至寝殿。侍卫莫阻。　上笑曰。朕请而来也。有顷至。登　御榻加趺。受供。将去。　上曰。朕以储嗣未立。大臣咸以为言。侵寻晚景。嗣息有无。法华其一决之。师索笔连书十三十三字。凡数十行。掷笔无他语。皆莫测其意。后　英宗皇帝登极。在濮邸诸王之数。实居十三。始符前谶。丞相吕许公问佛法大意。曰。本来无一物。一味总成真。集仙王质问。如何是祖师西来意。曰。青山影里泼蓝起。宝塔高吟撼晓风。又云。请法华烧香。曰。未从斋戒觅。不向佛边求。国子助教徐岳问。如何是祖师西来意。曰。街头东畔底。云。某未会。曰。三般人会不得。僧问。世有佛否。曰。寺里文殊。有问。师凡耶。圣耶。举手曰。我不在此住。庆历戊子十一月二十三日将化。谓人曰。我从无量劫来成就逝多国土。分身扬化。今南归矣。语毕。右胁而寂。

　　知足智华道者

　　开封人也(传失其氏)。世务农。母孕二年。饷父田间。生於林下。濯於河。儿曰。无冰我。是时红光烛天。太史以产异人。奏　令物色。得师。乃育於近臣家。襁褓能语往事。三岁起趺坐。知其苾刍也。及长。与圆梵相。覆体止一衲。祁寒隆暑莫能侵。日食或倍二十人不饱。水浆不入口。二三月不饥。一卧必三载。坐立如之。未尝读诵。辨才无碍。未尝修真。而顶出白光。忽张目大呼而非怒。终日言笑而非喜。每告人吉凶祸福。不差毫厘。居京都时。五府以次争延之。间语人曰。天平白云是吾归处。崇宁初。持拂歌笑出夷门。强挽不回。东来姑苏天平之白云寺。缁素景从。有以佛法问者不答。以偈请者则大书此[且-目+日]以示。政和中。奄然而逝。阇维。其胃肠莹彻若瑠璃。骨碧者如玉。黄者如金。设利无数。道俗以所化之地为塔奉藏。凿圹三尺。得紫石函。题其上曰知足道场。众乃益异。入塔日。地为之震。郡守上其事。　赐金襕紫伽棃。　谥净行大师。塔曰明因。

　　风法华(亡其名)

　　东京张氏子也。於开宝寺得度。诵法华不辍。所居无定。世称风法华。有以休咎问之。所答若谶。过则有验。及化。乃歌曰。归去来兮归去来。不去泗州不五台。脱下旧鞋着新鞋。旧鞋即时磨灭尽。新鞋不肯踏尘埃。新鞋即似旧鞋样。替新换旧人莫猜。去时光明道中去。来时平坦路上来。今生多少旧相识。几人似我却重回。歌绝而逝。

　　李通玄长者

　　不知何许人。或曰唐宗子。殆文殊普贤之幻有也。开元七年(一云十七年)。隐於太原寿阳方山之土龛。初至。虎为负经。而神龙化泉。天女给侍。夜则齿光代烛。间食枣栢。因号枣栢大士。尝以华严大教抉微剔奥。论而明之。曲折万旋。如水赴海。会释十门。妙尽经旨。总四十卷。目曰华严论。其首叙曰。夫有情之本。依智海而为源。含识之流。总法身而为体。只为情生智隔。想变体殊。达本情亡。知心体合。今此大方广佛华严经者。明众生之本际。示诸佛之果源。其为本也。不可以功成。其为源也。不可以行得。功亡本就。行尽源成。源本无功。能随缘自在者。即此毗卢遮那也。以本性为先。智随根应。大悲济物。以此为名。依本如是。设其教泽。滂流法界。以润含生。於是寄位四天。示形八相。菩提场内。现兰若以始成普光法堂。处报身之大宅。普贤长子。举果得於藏身。文殊小男。创启蒙於金色。以海印三昧。周法界而降灵。用普眼法门。睹尘中之剎海。依正二报。身土交参。因果两门。体用相彻。以释天之宝网。彰十剎以重重。取离垢之摩尼。明十身而隐隐。无边剎境。自他不隔於毫端。十世古今。始终不移(一作离)於当念。其为广也。以虚空而为量。其为小也。处极微而无迹。十方无卷。匪亏小相之中。纤尘不舒。含十方而非碍。智海果德。乃殊分於五位之门。常住法堂。示进修於九天之上。此方如是。十剎皆然。圣众如云。海会相入。圣凡不等。状多镜以纳众形。彼此无妨。若千灯而共一室。此经总有四十品之胜典。互开果复之智门。百万亿之妙言。咸举佛华之行海。十身十会。阐十十之法门。十处十万。启十十之通辨(一云启十通而疏十辨)。十现品内。示因果以结始终。给孤园中。利人天而明法界。目连鹙子。隔视听於对颜。六千比丘。启十明於路上。觉城东际。五众咸臻。古佛庙前。同登十智。善财发明导首。用彰来众齐然。又成五位法门。具德行。其轨范令使启蒙。易达解行无疑。还信首文殊之前。正证妙峰之顶。经过五众。成一百一十之法门。至慈氏之园。结会一生之佛果。返视文殊之初友。明以果同因。后入普贤之妙身。彰体用圆极。此经名大方广佛华严经者。大以无方为义。方以理智为功。广则毫剎相容。佛乃体用无作。华喻行门可乐。能敷理事之功。严即依正庄严。经即贯穿缝缀。世主妙严品者。类会同流法门。均隔为品。此经总有四十品之胜典。此品建初。故称第一。是故言大方广佛华严经．世主妙严品第一。释此一部之经。总作十门分别。第一．明依教分宗。第二．明依宗分教。第三．明教义差别。第四．明成佛同别。第五．明见佛差别。第六．明说教时分。第七．明净土权实。第八．明摄化境界。第九．明因果延促。第十．明会教始终云云。以十八年(或作二十八年)三月二十八日论成。竟尔趋寂。是日飞走悲鸣。白虹贯天。四众拥观。叹未曾有。垒石葬千山北。清泰中。村民拨石。得连环金骨。扣之如簧。天福三年。再造石塔。[疗-(日/小)+土]于山之东七里。始创屋庐。号昭化院。　皇朝初。闽僧志宁以其论义。分布经中。是为合论。至元佑戊申岁。无尽居士张商英漕江左。出按寿阳。因斋戒至谒。於破屋之下散帙间。得华严修行决疑论四卷。疾读数纸。疑情顿释。乃移文令废淫祀。置长者像为民祈福。十月七日。治地。八日。白光现於山南。父老扣头悲泪曰。不知长者之福吾土也。请并院新之。施心云起。不唱而和。无尽尝记其实云。

　　吕岩真人

　　字洞宾。京川人也。唐末三举不第。偶於长安酒肆遇锺离权。授以延命术。自尔人莫之究。尝游庐山归宗。书锺阁壁曰。一日清闲自在身。六神和合报平安。丹田有宝休寻觅。对境无心莫问禅。未几。道经黄龙。师睹紫云成盖。疑有异人。乃入谒。值龙升堂。龙见。意必吕公也。欲诱而进。厉声曰。座傍有窃法者。吕毅然出问。一粒粟中藏世界。半升铛内煮山河。且道此意如何。龙指曰。这守尸鬼。吕曰。争柰囊有长生不死药。曰。饶经八万劫。终是落空亡。吕薄讶。飞剑胁之。剑不能入。遂再拜。求指归。龙诘曰。半升铛内煮山川即不问你。如何是一粒粟中藏世界(有本小异)。吕於言下顿契。作偈曰。弃却瓢囊摵碎琴。如今不恋水中金。自从一见黄龙后。始觉从前错用心。龙嘱令加护。后谒潭之智度觉禅师。有曰。余游韶郴。东下湘江。令见觉公。观其禅学精明。性源淳洁。促膝静坐。收光内照。一衲之外无余衣。一钵之外无余食。达生死岸。破烦恼壳。方今佛衣寂寂兮无传。禅理悬悬兮几绝。扶而兴者。其在吾师乎。聊作一绝奉记。达者推心方济物。圣贤传法不离真。请师开说西来意。七祖如今未有人。皇佑间。至西湖净慈。即圆照本禅师室。照见之。乃曰。黄龙道底。吕曰。钱大不要饶舌。便出(圆照乃钱王后身也见杨无为圆照赞)。时往来接化京华。而人鲜遇。有偈曰。独自行来独自坐。无限世人不识我。唯有桥东老树精。分明知道神仙过(有老宿见此偈。问禅者曰。既是神仙。为甚么却被树精觑破)。宣和中。抵四明金鹅寺。顾方丈萧然。顷有童子出。吕问。此何寥寥。童云。莫道寥寥。虚空也不着。吕嘉其言。题诗於壁曰。方丈有门出不钥。见个山童赤双脚。问伊方丈何寥寥。报道虚空也不着。闻此语。何欣欣。主翁岂是寻常人。我来谒见不得见。渴心耿耿生埃尘。归去也。波浩渺。路入蓬莱山杳杳。相思为上石楼时。雪晴海阔千峰晓。

　　张用成真

　　人。字平叔。天台人也。熙宁己酉。至成都。有授以丹砂者。久之功乃成。且曰。吾形虽固。而本源真觉之性有所未究。岂宜自怠。遂探佛书。读传灯有省。着悟真篇警於世。尝作禅宗歌颂。其自叙曰。此恐学道之人。不通性理。独修金丹。於性命之道未备。则运心不普。物我难齐。又焉能究竟圆通。逈超三界。故首楞严经言。十种仙。皆是人中炼心坚固服饵。寿千万岁。不修正觉。报尽还来。散入诸趣。弥勒菩萨金刚经颂有云。饶经八万劫。终是落空亡。故此悟真篇。先以神仙命术诱其修炼。次以诸佛妙用广其神通。后以真如空性遣其幻妄。而归於究竟空寂之本源矣(近有黄冠谓吕公见黄龙。初无是说。乃释辈欲神其禅宗耳。苟以平叔方之。则吕公参问。可见古今服药炼形之士不为不多。独二公不以功成自居。回心祖道。殆出三界。其下於二公者。为如何哉吁)。

　　拾遗(未详法嗣者)
　　福州东山云顶禅师

　　泉南人(遗其氏)。以再下春闱。往云台大吼寺。剃染具戒。即谒大愚芝．神鼎諲诸名衲。后见罗汉下尊宿。始彻己事。道学有闻。丛林称为顶三教。出住东山。迁数剎。　上堂曰。一句函盖乾坤。不离毛吞巨海。一句截断众流。不离斩钉截铁。一句随波逐浪。不离目机铢两。若是通玄上士。出言坐断天下老和尚舌头。若不到这里。进前筑着鼻孔。退后堕坑落堑。各自知时。打草鞋行脚去。　上堂。召大众曰。诸佛说法。似掷剑挥空。祖师传心。如着鞋上树。天下老和尚指注。徧大地尽是葛藤。更说无心是道。乃同死汉。直得山河大地与自己无差。坐在法身处。见闻不脱。光影似摇。生死茫然。如何辨主。直须透过。如水入水。如风入风。抛掷自由。开合不成。孔窍为妙。　九龙观道士并三士人请上堂。儒门画八卦。造契书。不救六道轮回。道门朝九皇。炼真气。不达三祇劫数。我释迦世尊洞三祇劫数。救六道轮回。以大愿摄人天。如风轮持日月。以大智破生死。若劫火焚秋毫。入得我门者。自然转变天地。幽察鬼神。使须弥铁围。大地大海。入一毛孔中。一切众生不觉不知。我说此法门。如虚空俱含万象。一为无量。无量为一。若人得一。即万事毕。珍重。　上堂。梦中作大梵王位。不如醒后一县尉。种种劳筋骨。何似展脚睡。明得自己无许多般。若未明自己。假饶如今一身现得十身。卢舍那佛使雷音徧众剎。化佛满世间。俱是梦中事。须知向上一假。函盖乾坤。耀古腾今。灵光不碍。入生入死。与物推移。救度无量众生。出三界牢狱。散坏无量诸魔宫殿。息灭无量诸烦恼火。便共释迦弥勒同坐一华。老僧如此说个化门。且要人天小果生希奇之念。若据迦叶门下。从来无这般说话。　华严大会上堂。广大宝乘住四衢。文殊前引普贤扶。肥壮白牛甚有力。一念徧游无卷舒。世尊御也四十九年。三百六十余会。演大乘经。有十个三千大千世界微尘数偈。一四天下微尘数品。其诸余部帙。不可胜言。使大海须弥为笔墨。未能书写得尽。世尊又说。过五十六亿万年后。有弥勒佛出世。悲臻末劫。劫海无涯。佛海无际。非口所宣。非心所测。皆是世尊度脚买靴之说。看风使帆之义。世尊又说。有大法眼藏付嘱迦叶。且未有世尊．迦叶时。此法眼藏在甚么处安着。若有人知得落处。出来说看。　僧问。如何是乾元境。曰。千峰寒色。云。如何是境中人。曰。二尊不并化。　问。如何是毗卢师。曰。口吐阴阳宣造化。云。超然逈出威音外也。曰。须作披毛带角人去始得。　问。如何是有漏。曰。破屋。云。如何是无漏。曰。古井。　问。如何是祖师西来意。曰。孤舟载明月。云。意旨如何。曰。来往照阎浮。　俗士问。三道宝阶。曲为初机。向上一路。请师直指。曰。高皇斩白蛇。当年用此剑。云。不背一切人。不向一切人也。曰。头在这里。尾在那边。　问。昔日相如题柱。未是作家。今日桥成。请师下笔。曰。彩气夜常动。精灵日少逢。云。荆山有玉。鉴在卞和。曰。洪州斩冬瓜。满江皆是血。　问。月落碧潭时如何。曰。仙人礼枯骨。云。转变后如何。曰。北邙山下。俗士问。如何是即色是空。曰。春蛇入竹筒。云。暂时调直也。曰。从地狱出。更作畜生。　问。如何是和尚日用事。曰。我吃饭。汝受饥。云。法法不相到。又作么生。曰。汝作罪。我皆知。　问。如何是和尚一枝拂。曰。打破修行窟。云。恁么则本来无一物也。曰。知无者是谁。云。学人罪过。曰。再思可矣。　俗士问。洞山道。有一物。上拄天。下拄地。未审是甚么物。曰。担铁枷。吃铁棒。云。天地黑。山河走。曰。阎老殿前添一鬼。北邙山下卧千年。士叫。快活。快活。师曰。也是野狐吞老鼠。　问。如何是佛。曰。举世无相以。如何是道。曰。清风拂白月。

　　京洛和尚

　　不知何许人。久居嵩少。后庐舒蕲之间。尝沮座下童行习读。唯令参究。适李后主以试经选僧。得度者众。诸童愠见曰。和尚止某等诵经。今何望。师占偈曰。比拟将心合太虚。免教和气有亲疎。谁知道德浑无用。今日为僧贵识书。刺史闻以偈。而主悉方其服。

　　婺州云幽重恽禅师(今曰法云)

　　初谒雪峰存禅师。次依石霜诸禅师。乃开悟。旋里隐居。蔽形唯一衲。后住云幽。　上堂曰。云幽有一语。入门便相与。汝若谛审来。我即途中去。　上堂。云幽一只箭。虚空无背面。射去遍十万。要且无人见。时有僧出问。如何是和尚一只箭。曰。尽大地人无髑髅。

　　建宁府千山智荣禅师

　　侍三教顶禅师之久。未有所证。胁不至席者数年。一日。饭后至锺阁经行。闻忽雷而悟。述偈曰。一震惊天地。轰轰不是声。何劳勤苦觅。时至自然明。以所见白顶。顶曰。此乃观音入道之门也。宜自护持。出住等觉。衲子蜂集。

　　双溪布衲如禅师

　　因嵩禅师戏以诗悼之曰。继祖当吾代。生缘行可规。终身常在道。识病懒寻医。貌古笔难邈。情高世莫知。慈云布何处。孤月自相宜。师读罢。举笔答曰。道契平生更有谁。阆乡於我最心知。当初未欲成相别。恐误同参一首诗。投笔坐亡。於六十年后。塔户自启。其真容俨然。

　　舒州海会如新禅师

　　僧问。承师有言。横说竖说。犹未知向上关棙子。如何是向上关棙子。曰。赖遇娘生臂短。　问。羚羊挂角时如何。曰。恁么来恁么去。云。为甚么如此。曰。只见好笑。不知为甚了如此。

　　舒州投子通禅师

　　僧问。达磨未来时如何。曰。两岸唱渔歌。云。来后如何。曰。大海涌风波。　问。如何是孤峰顶上节操长松。曰。能为万象主。不逐四时凋。　问。如何是和尚这里佛法。曰。东壁打西壁。

　　舒州海会通禅师

　　僧问。如何是和尚为人一句。曰。清光满目。云。学人不会。曰。茶灰抹土。　问。如何是佛法大意。曰。柿桶盖棕笠。云。学人不晓。曰。行时头项戴。坐则挂高壁。

　　舒州四面怀清禅师

　　初住蕲口兴化。　僧问。临济三玄。似石女向波中作舞。云门关棙。闪烁如鹞子过新罗。去此二途。兴化当行何令。曰。道甚么。云。恁么则和尚与古人出气。师以拄杖打禅床曰。若不点破。将谓山僧磕睡。

　　处州法海立禅师

　　因　朝廷有　旨。革本寺为神霄宫。师升座。谓众曰。都缘未彻。所以说是说非。盖为不真。便乃分彼分此。我身尚且不有。身外乌足道哉。正眼观来。一场笑具。今则　圣君垂旨。更僧寺作神霄。佛头上添个冠儿。算来有何不可。山僧今日不免横担拄杖。高挂钵囊。向无缝塔中安身立命。於无根树上啸月吟风。一任乘云仙客．驾鹤高人来此。咒水书符。叩牙作法。他年成道。白日上升。堪报不报之恩。以助无为之化。只恐不是玉。是玉也大奇。然虽如是。且道山僧转身一句作么生道。还委悉么。掷下拂子。竟尔趋寂。郡守具　奏其事。奉　旨改其寺曰真身。

　　汝州天宁明禅师

　　改德士日。师登座谢　恩毕。乃曰。木简信手拈来。坐具乘时放下。云散水流去。寂然天地空。即敛目而逝。

　　成都府保福赞禅师

　　郡之唐氏子。住保福日。　僧问。如何是阆州境。曰。锦屏天下秀。凌水月中清。云。祖意教意。是同是别。曰。两轮日月并光辉。一合乾坤同覆载。

　　蜀中仁王钦禅师

　　僧问。如何是佛。曰。闻名不如见面。云。如何是祖师西来意。曰。闹市里弄胡狲。云。如何是道。曰。大虫看水磨。

　　神照本如法师

　　尝以经王请益四明尊者。者震声曰。汝名本如。即领悟。作偈曰。处处逢归路。头头达故乡。本来成现事。何必待思量。

　　本嵩律师

　　因无为居士杨杰请问宣律师所讲毗尼性体。嵩以偈答曰。情智何尝异。犬吠蛇自行。终南的的意。日午打三更。

　　临安府上天竺证悟圆智讲师

　　台城人。族林氏。年二十四剃染。依白莲仙法师。入室。问具变之道。仙指行灯曰。如此灯者。离性绝非。本自空寂。理则具矣。六凡四圣。所见不同。变则在焉。智不契。后因扫地。诵法华。至知法常无性。佛种从缘起。始谕旨。白仙。仙然之。自领徒以来。尝患本宗学者囿於名相。胶於笔录。至以天台之传。为文字之学。南宗鄙之。乃谒护国此庵元禅师。夜语次。智举东坡宿东林偈云。也不不易。到此田地。庵曰。尚未见路径。何言到耶。云。只如他道。溪声便是广长舌。山色岂非清净身。若不到此田地。如何有这个消息。曰。是门外汉耳。云。和尚不吝。可为说破。曰。却只从这里猛着精彩觑捕看。若觑捕得他破。则亦知本命元辰落着处。智通夕不寐。及晓钟鸣。去其秘畜。以前偈别曰。东坡居士大饶舌。声色关中欲透身。溪若是声山是色。无山无水好愁人。持以告此庵。庵曰。向汝道是门外汉。智礼谢。未几。有化马祖殿瓦者。求语发扬。智书曰。寄语江西老古锥。从教日灸与风吹。儿孙不是无料理。要见冰消瓦解时。此庵见之。笑曰。须是这阇梨始得。

　　金陵铁索山主(遗其名)

　　僧问。久向铁索。未审作何面目。主打露柱。僧云。谢见示。主曰。你据个甚么便恁么道。僧却打露柱。主曰。且道索在甚么处。僧作量势。主曰。今日遇个同参。

　　泐潭山前一老僧。庵居

　　有年。未尝言参问。独秀宏禅师初来主此山。僧闻。书偈附樵者邀宏饭。偈曰。瓦甑炊陈粟。瓷罂煮荠苗。不嫌山昧薄。必赴老夫招。宏读之曰。山前有此老儿耶。乃振策独往。言笑终日。僧翌旦乃逝。

　　温州争居尼圆机

　　出郡之戴氏。唐景云中得度。尝习定於大日山石窟。一日。忽念曰。法性湛然。本无去住。厌喧趣寂。岂为达耶。乃往参雪峰禅师。峰问。甚处来。云。大日山。曰。日出也未。云。若出则融却雪峰。曰。汝名甚么。云。圆机。曰。日织多少。云。寸丝不挂。遂礼拜而退。峰召曰。袈裟拖地。机才整衣。峰曰。又道寸丝不挂。机顿领深旨(世传圆机乃永嘉大师之女弟。尝同游方。以景云岁月考之。是矣。第所见雪峰非真觉也。永嘉既到曹溪必岭下雪峰耳)。

　　温州陈道婆者

　　尝遍扣诸名宿。后於长老山净禅师语下发明。有偈曰。高坡平顶上。尽是采樵翁。人人尽怀刀斧意。不见山华映水红。

　　嘉泰普灯录卷第二十四
　　音释

　　　藻音早　恽许慎切　鄮音茂　礴音泊　澡音早　窣苏骨切　考考同　识音志　炯音回　仔音兹　球音求　甓扶历切　羃音觅　髹音休　胝张尼切　嗫而涉切　嚅音儒　辍陟劣切　褰去虔切　掖音亦　储音除　濮音卜　邸音底　襁居两切　褓音保　祁音歧　殆音待　鹙音秋　簧音黄　[疗-(日/小)+土]猗厉切　胁虚业切　摵所六切　郴尹林切　鲜是浅切　钥音药　闱音围　度音铎　邙音亡　羚音铃　囿音又
　　嘉泰普灯录卷第二十五

　　　　平江府报恩光孝禅寺(臣)僧　(正受)　编

　　诸方广语
　　西蜀仁王钦禅师

　　示众曰。若据德山严令。岂容一个上来。暂依百丈规绳。且许诸人立地。山僧恁么开口。已是不善堤防。忽若众中有个解倒行此令底衲僧出来。喝散大众。掀倒禅床。搊下阶来。岂不遭他毒手。而今既无恁么底汉。教山僧坐地。对了诸人。说个甚么即得。若是丛林法则。禅苑清规。自是诸人知有底事。何用山僧苦口相劝。自余无非发明自己。决择死生在衣线下。斯为急要。虽然。这一段事。莫非当人自知皮下有血。向己躬下猛省得来。瞥地有个悟入处。始知不自外来。不从人得。若未得个端的悟入处。只是向人口角头寻言逐句。刺头入经里论求玄觅妙。犹如入海算沙。扪空追响。只益疲劳。终无了日。殊不知大觉老人为见众生根器不等。出来立个权实法门。随机设教。应疾施方。尽是譬喻表显之谈。要诸智者以譬喻得解。故有大乘小乘。半字满字。由渐入顿。从始暨终。说染说净。拣凡拣圣。莫非发明这一段事。所以道。三世诸佛之所证。盖证此也。如来为一大事出现。盖为此也。三藏十二部。一切修多罗。盖诠此也。所谓一切众生妙圆觉心。本无生灭。圆同大虚。如净瑠璃。内含宝月。如大明镜。照了万殊。光体无二。如大摩尼宝珠映於五色。随方各现。如百千灯。光照一室。其光圆满。无坏无杂。然后便依这里立个体用。则有三种土。三种身。於净妙国土中则有报身佛。解脱国土中则有化身佛。所谓身依义立。土据体论。法性身．法性土究竟得来。犹是教家极则。未离光影边事。到这里。直得言思路绝。无可指陈。乃云始从光耀土。终至跋提河。如是二十间。未尝谈一字。於是回紫金山。揽七宝几。瞬青莲目。顾视迦叶。迦叶微笑。乃普告大众云。吾有正法眼藏。涅盘妙心。付与摩诃大迦叶。为第一祖。教外别传。於五百岁后。与大地众生。直证妙心。由是佛佛授手。祖祖相承。达磨爰来此方。神光由兹得髓。自是曹溪已后。列派分宗。无非宏法为人。延佛慧命。其间忽若遇个上上根辈。一闻千悟。直下无疑。如芥投针。丝毫不错。或向一棒一喝下明。或於一机一境上会。自然脱略窠臼。不滞见闻。似这般汉。闻甚深法。如清风届耳。瞥然而过。闻百千诸佛出世。如不闻相似。岂况教伊向经论里推寻。於人口角头取辨出来。眼卓朔地似个识踪猎犬。唤一声便知落处。选甚挂角羚羊。卖踪狡兔。闻声见影。去便拏来。只是千人万人中。不得一个半个。所以后代祖师。又不免别通线路。曲为中下之机。於第二义门东引西楼。看他还会也无。有时就他六根门头指个常光独露底。向伊道。灵光洞照。逈脱根尘。体露真常。不拘文字。心性无染。本自圆成。但离妄缘。即如如佛。且要他从这里趣入。便有没意智汉。才闻恁么说话。便向自己色身内髑髅前认个昭昭灵灵底。隐隐地似一面古镜。如一颗明珠。亘古亘今。照天照地。殊不知这个你若识不破。正是无始劫来出驴胎入马腹底。是名无始劫来生死本。痴人唤作本来人。虽然如是。也怪他不得。何故。且如灵山会上百万之众。其间智如鹙子。辩若满慈。尚乃茫然不知落处。岂况乾慧禅客．无闻比丘。教理未尝措怀。玄道无由契悟。是以近代参学人。才入门来。便呈个自己见解云。不离当处常湛然。觅则知君不可见。又云。六般神用空不空。一颗圆光色非色。有底但叉手当胸。张目直视云。在这里各把个死蛇头。有甚么提掇处。或但於一切法空处会将去。谓一切诸法本来空寂。故云无明实性即佛性。幻化空身即法身。幻身终归败坏。法身本体恒然。但於理性明将来。声色里透出去。直得绵绵密密。不漏丝毫。纯是真空。更无别法。又有一般担板禅和。不明回互之机。只认个平实语句。但见山是山。水是水。僧是僧。俗是俗。板头只是板头。拄杖只是拄杖。移易他丝毫地位不得。皆是自不具眼。未遇作家。於法於人不能甄别。由是发明不彻。悟入乖差。次第相承。过非一二。师眼不正。弟子见邪。承授粗浮。致斯得失。良由不辨佛祖正脉。各逐己见开张。令后学未识旨归。但望风而言参请。更有十年二十年向江湖上走。自号饱参。遍历诸家门户。谓祖师言句自有来由。从上机缘各有浅深。把诸家相似语比类排布。录作大册小册。藏衣单下。不令人见。到处把作宗门玄旨。或则先明道眼因缘。次过择法眼话。然后透声透色。拂迹忘情。或有见来参者。便举个修山主颂与他理论。要见一切诸法不离本心。大地虚空非心外法。所以扑落非他物。纵横不是尘。山河及大地。全露法王身。方明尽大地是个真实人体。尽大地是个解脱门。尽大地是毗卢一只眼。尽大地是自己法身。恁么见得。心外无法。法实自心。一切处总恁么也。或说空劫已前自己。日用自己。不行鸟道。直透龙门。言尊贵边事。则忌触讳当头。於异类中行。要须披毛戴角。或明一色转位回机及去及尽。然后於枯木上更糁些子华始得。或示学者。但画作圆相。或全明全暗。或半暗半明。或偏或正。或点或破。百数十个度样子。一一须辨得下始得。或但一切法本无自性。亦无自己。所以祖师云。本来无一物。何处有尘埃。但恁么会得彻去。不为一切诸法所碍。其余更有甚么事。如上许多见解。皆是情存渗漏。各护师承。殊不知宗师家出一言半句。乃是方便门中垂手为人。初非自立门风。为一宗说话。后代儿孙忘了祖翁。各认个爷。互立宗旨。便将他古人一问一答。尽作自受用三昧。要得如击石火。闪电光。但莫入阴界拟议。一向高禅将去。或棒喝扶持。好晴好雨。好灯笼。好露柱。拂袖便行。礼拜出去。则无不甚深。无不解脱。此盖言其大略尔。若论三玄三要．四种料拣．五位君臣．三种渗漏．内绍外绍．王种臣种。同诠性海．转侧流注．法身有二种病三种光。如斯之类。不可备举。有底才闻说着。总一味作建立会。却便道。诸佛未出世。祖师未西来时。还有恁么说话也无。便举僧问赵州。如何是玄中玄。州云。阇梨玄来多少时。僧云。玄来久矣。州云。你若不得老僧。几乎玄杀。便将这个话印定了也。有云。古人玄妙之设。岂徒然哉。若恁么会。则三玄五位皆为施设。要须就里一一明辨出来。方见临济．洞山用处。有举僧问雪峰。临济四喝。意旨如何。峰云。他家宗旨。我所未知。汝寻临济下儿孙问之。僧后问南院。仍举雪峰所遣之意。南院大展坐具。望南方礼拜云。雪峰古佛又以此语印定了也。又安可以古人一期救弊之语为定论哉。不见道。恁么也不得。不恁么也不得。恁么不恁么总不得。若是顶门具眼底。自解出脱。设若把一大藏教都作建立会。却也怪他不得。祖师机缘一一就里明辨出来。亦总由他。你有甚么拟议处。岂可互立知解。各认门风。便道诸家宗旨各有长处。亦不必议他底。如两异姓人隔壁住。彼此各不相知闺阁里事。一般是甚么说话。不见临济大师道。一切处无非是道流归舍处。恁么见得。便能於一剎那间。入染入净。入凡入圣。入弥勒楼阁。入毗卢法界。处处游履国土。须知是个无依道人乘境出来。且不是有。莫作有见。不是无。莫作无见。不是佛。莫作佛见。不是法。莫作法见。且不是你无始时来生死报本。又不是你髑髅前昭昭灵灵底。又不是你六根门头攀缘徧计底。直须见得透顶彻底。和会得来。总是一家里事。更无如许殽讹等见解。方能为一切人去黏解缚。出钉拔楔。若具恁么手段。只将平生参得多知多解。筑向肚皮袋里。饱齁齁地向人家丛林板头。吃了饭。坐禅观行。舌持上腭。把捉念漏。不令放起。是外道法。祖师云。你若住心看静。举心外照。摄心内澄。凝心入定。如是之流。皆是造作。忽若一且被些福缘推出来。便即点胸自负。争人争我。争胜争负。恣意乱统。贬剥诸方。这家说平实。那家只掠虚。有宗一向滞着语言。有宗坐在无事合里。一向开大口。道天下无人。及乎被明眼人靠着。见得他自无眼目。不识好恶。有时是处又即抛却。不是处强作主宰。如说药人。真药现前。自不能辨。只是学得虚头。到处开眼。鼓弄聋俗。诳呼无知。便有瞎秃子白衣辈十个五个蔟着他。如苍蝇闻臭肉相似。便聚头斗唼将去。才经久久。臭气过了。见无可噆。依前散去。到这里。也须回头识羞。始得这个事。且不是你说得底道理。直饶你说得天华乱坠。顽石点头。也是口头辨。更须就你觅个履践处。且不是持戒忍辱。方便行檀。入定修禅。强劳精进。又不是随缘消旧业。更莫造新殃。便当得去。须知亲近般若。有四种藏锋之用。亲近以自治。藏锋之用以治物。古来住山老衲。蛇虎就手而食。归宗禅师见蛇。即芟为两段。取性和尚凡见虫蛇。尽皆打杀抛却。云。取性。取性。玄沙见虎。僧云。和尚。沙云。是你。灵润法师山行。野烧迅飞而来。众皆避之。法师安步徐行曰。心外无火。火实自心。为火可逃。无由免火。火至自灭。到这个田地。且不是修证得底道理。也不是炼得身心如枯木石头。寒灰死火。无些子气焰逼着他。便得恁么地。且莫错。你若要得於一切处自由自在。直须具大无畏。如师子游行不求伴侣。方得名为大自在。故教中云。譬如人畏时。非人得其便。如是弟子畏生死故。色声香味触法得其便也。已离畏者。一切五欲不能为也。然虽恁么。忽若有个饥来吃饭。困即打眠底。闻恁么说话。也不用起来与你辩论。只是喉咙里作个吽吽声。也须更疑着他在。珍重。

　　泐潭真净文禅师

　　示众。喝一喝。举拂子曰。耶。[口*耶]。尽十方世界。若凡若圣。若僧若俗。草草若木。尽向拂子下成佛作祖。无前无后。一时解脱。还有不解脱者么。设有。命若悬丝。遂拊掌曰。知音者少。所以此个事。论实不论虚。参须实参。悟须实悟。若纤毫不尽。总落魔界。岂不见古人道。平地上死人无数。过得荆棘林是好子。如今人多是得个身心寂灭。前后际断。一念万年去．休去．歇去．古庙里香炉去．冷湫湫地去。便为究竟。殊不知却被此胜妙境界障蔽自己。正知见不能现前。神通光明不能发露。或又报个平常心是道。以为极则。天是天。地是地。山是山。水是水。僧是僧。俗是俗。大尽三十日。小尽二十九。依草附木。不觉不知。一向迷将去。忽问他。我手何似佛手。便道。是和尚手。我脚何似驴脚。便道。是和尚脚。人人尽有生缘处。那个是上座生缘处。便道。某是某州人。是何言欤。且莫错会好。凡百施为。须要平常一路子以为稳当。定将去。合将去。更不敢别移一步。怕堕坑落堑。长时一似双盲底人行路。一条拄杖子寸步抛不得。紧把着凭将去。步步依倚。一日。若道眼豁开。顿觉前非。抛却杖子。撤开两手。十方荡荡。七纵八横。东西南北。无可不可。岂可一向倚他门户。傍他行脚。有甚快活。自己毕竟如何。不见云门大师道。而今天下老和尚多是师承学解。路布葛藤。印板上打来。模子里脱出。当人若是明去。何不一切临时。又不见临济大师云。我这里是活祖师西来意。把来便用。立处皆真。他不说古又如何。今又如何。这语得。那语不得。那里是虚。这里是实。你与我拈出丝毫许实底道理来看。此盖当人眼不开。自无见处。一向承虚接响。百般忌讳。自缠自缚。直饶闻恁说。当下忽然见得倜傥分明去。也是棺木里瞠眼。如今还有无师智．自然智。不与万法为侣者。煜赫底丈夫汉。[齿*(虎-儿+且)][齿*(虎-儿+日)]齖齖。千变万化。见我恁么胡言汉语。便好近前蓦口掴。拽下倚子。掷向三门外。喝散大众。岂不快哉。还有么。良久。曰。若无。且看老僧骑案山。跳入你诸人眼睛里。七颠八倒。呵佛骂祖去也。复喝一喝。下座。

　　天宁芙蓉楷禅师

　　示众曰。夫出家者。为厌尘劳。求脱生死。休心息念。断绝攀缘。故名出家。岂可以等闲利养。埋没平生。直须两头撒开。中间放下。遇声遇色。如石上栽华。见利见名。似眼中着屑。况从无始以来。不是不曾经历。又不是不知次第。不过翻头作尾。止於如此。何须苦苦贪恋。如今不歇。更待何时。所以先圣教人只要尽却今时。能尽今时。更有何事。若得心中无事。佛祖犹是冤家。一切世事自然冷淡。方始那边相应。你不见隐山至死不肯见人。赵州至死不肯告人。匾担拾橡栗为食。大梅以荷叶为衣。纸衣道者只披纸。玄太上座只着布。石霜置枯木堂与人坐卧。只要死了你心。投子使人办米。同煮共餐。要得省取你事。且从上诸圣有如此榜样。若无长处。如何甘得。诸仁者。若也於斯体究的不亏人。若也不肯承当。向后深恐费力。山僧行业无取。霟主山门。岂可坐费常住。顿忘先圣付嘱。今者辄欲略敩古人为住持体例。与诸人议定。更不下山。不赴斋。不发化主。唯将本院庄课一岁所得。均作三百六十分。日取一分用之。更不随人添减。可以备饭则作饭。作饭不足则作粥。作粥不足则作米汤。新到相见。茶汤而已。更不煎点。唯置一茶堂。自去取用。务要省缘。专一办道。又况活计具足。风景不疎。华解笑。乌解啼。木马长鸣。石牛善走。天外之青山寡色。耳畔之鸣泉无声。岭上猿啼。露湿中宵之月。林间鹤唳。风回清晓之松。春风起时。枯木龙吟。秋叶凋而寒林华散。玉阶铺苔藓之纹。人面带烟霞之色。音尘寂尔。消息宛然。一味萧条。无可趣向。山僧今日向诸人面前说家门。已是不着便。岂可更去升堂入室。拈槌竖拂。东喝西棒。张眉努目。如痫病发相似。不唯屈沈上座。况亦辜负先圣。你不见达磨西来。到少室山下面壁九年。二祖至於立雪断臂。可谓受尽艰辛。然而达磨不曾措了一词。二祖不曾问着一句。还唤达磨作不为人得么。唤二祖做不求师得么。山僧每至说着古圣做处。便觉无地容身。惭愧后人软弱。又况百味珍羞递相供养。道我四事具足。方可发心。只恐做手脚不迭。便是隔生隔世去也。时光似箭。深为可惜。虽然如是。更在他人从长相度。山僧也强教你不得。诸仁者。还见古人偈么。山田脱粟饭。野菜淡黄齏。吃则从君吃。不吃任东西。伏惟同道。各自努力。珍重。

　　黄龙死心新禅师

　　示众。僧问。大参小参为甚么人。曰。只为愚人。云。忽遇智人又作么生。曰。愚人。云。智与愚。是一是二。曰。无人知此意。令我忆南泉。又僧问。如何是夺人不夺境。曰。死中有活。云。如何是夺境不夺人。曰。活中有死。云。如何是人境两俱夺。曰。死中恒死。云。如何是人境俱不夺。曰。活中恒活。乃曰。夫小参者。谓之家教。何谓家教。譬如人家有三个五个儿子。大底今日干甚事。小底今日干甚事。是与不是。晚间归来。父母一一处断。丛林中亦复如是。院门今日干甚事。是与不是。住持人当一一处断。观今之时节。丛林淡薄。人根狭劣不可说也。有一般破落户。长老驰书远信。这边讨院住。那边讨院住。才讨得院子。便拣个好日入院。又道我是长老。方丈里自在受快活。这般底唤作地狱滓。如今丛林中若论参禅。固是难得其人。我看见你这一队汉在这里。心愤愤。口悱悱。道我会禅会道。入方丈里。趂口快。撑两转语便行。不是这般道理。又有一般汉。影影响响。认得个顽空。便道只是这个事。又有一般道。见虚空里光影。又有一般道。无有不是者。错了也。救不得了也。这般底。只宜色身安乐。莫教一顿病打在延寿堂内。如落汤螃蠏。手忙脚乱。见神见鬼。这边讨巫师。那边讨医博。卜凶卜吉。问好问恶。你不见我佛如来为三界医王。四生慈父。医一切众生心病。只为你不信。自心向外驰求。被邪魔魍魍入你心中。做得许多见解。要识你自心么。如太阴当昼。天下皆明。那里更有暗处。若到这个田地。亦无吉凶爻象。亦无是非好恶。便能向是非头上坐。是非头上卧。乃至淫坊酒肆．虎穴魔宫。尽是当人安身立命之处。只为你无量劫来。业识浓厚。心中跷跷。踦踦繘繘繂繂信之不及。便被世间爱情缠缚得来七颠八到。江南人护江南人。广南人护广南人。淮南人护淮南人。向北人护向北人。湖南人护湖南人。福建人护福建人。川僧护川僧。淅僧护淅僧。道我乡人住院。我去赞佐他。一朝有个不周旋。翻作是非到处说。苦哉。苦哉。恁么行脚。掩彩杀人。钝置杀人。苦是个汉。一划划断多少自由自在。若也划不断。处处被爱之所缚。爱色被色缚。爱院被院缚。爱名被名缚。爱利被利缚。爱身被身缚。你何不退步思量。你这臭皮袋子有甚么好处。当时只为你有一念爱心。便入母胎中。爱父精母血。交构成一块脓团。母吃热时。便爱镬汤地狱。母吃冷时。便受寒冰地狱。及至撞从母胎里出来。受寒受热。受饥受饱。受病受苦。煎煎迫迫。直至今日。只为你不能返观。便有许多是非生灭。我生你死。你死我生。生生死死。死死生生。随业受报。无有休时。近来又有一般奴狗。受雇得钱买度牒。剃下狗头。披佛袈裟。奴郎不辨。菽麦不分。入吾法中。破坏吾法。一向装里个浑身捼腰捺胯。胡挥乱[声-耳+(咒-几+工)]。要做大汉。大汉不恁么做。要做大汉么。须是退步。莫面前背后奴唇婢舌。嫌好道恶。说这里饮食丰厚。那里寮舍稳便。不消得如此。诸上座。人身难得。佛法难闻。此身不向今生度。更向何生度此身。你诸人要参禅么。须是放下着。放下个甚么。放下个四大五蕴。放下无量劫来许多业识。向自己脚根下推穷。看是甚么道理。推来推去。忽然心华发明。照十方剎。可谓得之於心。应之於手。便能变大地作黄金。搅长河为酥酪。岂不畅快。平生莫只管册子上念言念语。讨禅讨道。禅道不在册子上。纵然念得一大藏教．诸子百家。也只是闲言语。临死之时总用不着。古人悟了。方求明师决择。去其砂石。纯一真实。称斤定两。恰如人开杂货铺相似。无种不有。来买甘艹。便将甘艹与他。来买黄连。便将黄连与他。不可买黄连。将甘艹与他。又似你有一块金。将入红炉里锻炼。炼来炼去。炼得熟也。方上钳锤。打作瓶盘钗钏。瓶重几两。盘重几两。一一分明。然后却将此瓶盘钗钏镕成一金。唤作一味平等法门。若不如此。尽是儱侗真如。颟顸佛性。你还会么。你还信么。山僧适来答这僧四转语。死中有活。活中有死。死中恒死。活中恒活。将此四转语验天下衲僧。且道天下衲僧将甚么验黄龙。良久。云。大体还他肌骨好。不涂红粉也风流。

　　本觉法真一禅师

　　示众云。宗师为人。只与汝拈破情解。令汝自悟。譬如金在矿中。治者只是与汝烹炼。除其矿秽而已。若是金体。则是本有。非人造作得来。又如磨莹宝珠。只是去其尘垢而已。若光彩是珠体上本来自有。亦非人能与之。学者自不向前体究。只管望人说破。将谓是教得说得。驴年得会么。又曰。学道犹如钻火。一钻须紧如一钻。若得热相现前。切要加功。不可停息。若停息则废却前功。无由得火。龙牙和尚颂云。学道如钻火。逢烟且莫休。参学之士。到情识伎俩尽处。百不会。如平地上有气死人相似。如热相现前。却须向前体究。忽然有个省处。此即真实也。若一念退。即要悟无因矣。又曰。学道之人。多是不解用心。一向背驰。不能返照。如人观射。不应观垛。须看箭发处始得。今时人被语脉里转却。良为此也。又曰。禅家语言不尚浮华。唯要朴实。直须似三家村里纳税汉及婴儿相似。始得相应。他又岂有许多般来。此道正要还淳返朴。不用聪明。不拘文字。今时人往往嗤笑禅家语言鄙野。所谓不笑不足以为道。又云。古者道。自己眼若不开。钻人释迦老子肚里去。屙下来。只是个解行底屎橛。有般汉虽在宗师会下。全不肯做工夫。久后到别处。便云。我从某人法席下来。及乎问着。黑漫漫地。更有般底。见他从尊宿处参学底人到别处纳败阙。便并其师轻薄。云。不会为人。彼师佛法元来只如此。不道当人自打不彻。昔日洛浦久为临济侍者。一日。辞去游方。济云。我有一头赤梢鲤鱼。摇头摆脑直往南方去也。及到夹山。拜起。正身而立。山曰。鸡栖凤巢。非其同类。出去。云。自远趋风。乞师一接。曰。目前无阇梨。此间无老僧。浦便喝。山曰。住。住。阇梨不得草草匆匆。云月是同。溪山各异。截断天下人舌头则不无。争教无舌人解语。浦茫然。山便打。遂留夹山。临济闻。云。可惜一头赤梢鲤鱼向韲瓮里浸杀。临济可是不解为人。彼师佛法只如此也。不见道。一两所滋。根苗有异。切不可容易望风拟议他尊宿。大有因果在。又曰。古人虽则徧参知识。承嗣烧香。只为最初发明之师。非是别底。不如此人拣人承嗣。盖不忘本也。今时见人曾参某人。却不承嗣。却承嗣某人。便谓前人不如彼人。生轻重心。又有般底。或受他摩捋。或希他势望。便忘本逐势。既负惭怍。欲释人非。返生毁谤。如斯之辈。阎罗王未放你在。古人接得弟子。却指令承嗣他人。则睦州与云门。大愚与临济是也。不似今时。勾爬人家男女。硬断送与三间屋子。令承嗣他。若总如此。佛法岂得殊胜。败坏宗门。有现世报者。自不省耳(云云)。

　　泐潭湛堂准禅师

　　示众。僧问。金刚经中道。一切贤圣皆以无为法而有差别。未审如何是无为法。曰。水底泥牛吼。火中木马嘶。云。为甚么却有差别。曰。春力无高下。华枝自短长。云。这个是教意。如何是祖师西来意。曰。烟村三月里。别是一家春。云。恁么则祖意教意了不相干。曰。有不是无。云。若然者。施主沾恩去也。曰。但知随例餐[饥-几+追]子。僧礼拜。师乃曰。井底乌龟头带雪。七六五四三二一。神通隐显百千门。一一皆从此经出。遂以拂子击禅床一下。曰。岂不是从此经出。又喝一喝。曰。岂不是从此经出。是以过现未来一切诸佛。三千二大人相．八十种随形好．十力．四无所畏．十八不共法。若不从此经出。即不能成就。地前地后。一切菩萨历三祇。涉五位。断二障。明一心。自利利他。修行进趣。若不依此经。即不能成就。一切缘觉．一切声闻。观十二缘空。悟四谛真理。得八解脱。证六神通。若不依此经。即不能成就。乃至西天此土诸代祖师．古往今来一切知识种种建立。种种施为。至如禾山打鼓．雪峰辊球．临济三玄．洞山五位．巴陵银椀里盛雪．云门北斗里藏身。隐显纵横。千差万别。若不依此经。即不能成就。是故金刚经中说。一切诸佛阿耨菩提之法皆从此经出。但是世出世间一切诸法。未有不从此经出者。佛之与法。且拈放一边。且那个是此经。莫是以两手舒空作展经势么。莫是叉手当胸。进身三步么。又莫道最初是如是我闻。末后是信受奉行么。又莫是但莫着他文字语言么。又莫是但向料掉没交涉处道一句便得么。若作如是见解。大似隔靴爬痒。若不作如是见解。毕竟作么生。遂以拂子击禅床一下。云。须是恁么明得。苟能如是明得。於晓夕日用之间。未有一处而不闻法。是以金刚经中道。在在处处。即为有佛。一切法皆是佛法。恁么见得。一任三门头舍掌。佛殿里烧香。寮舍里横拈倒把。左卷右舒。掷去抛来。朝读暮诵。这一卷经。若是展去也。竖穷三际。横变十方。周沙界之群生。遍剎尘之品类。包罗万有。统括二仪。无一法而不明。无一法而不显。可谓是法门重迭。如云起於长空。行解分披。似华铺於锦上。言言见谛。情忘於二十七疑。句句朝宗。妙契於三十二分。有而不有。空而不空。明法界则一体同观。说去来则威仪寂静。穷微尽妙。岂不极於斯矣。其卷去也。更讨甚么一点墨。经头边只有一个以字不成。八字不是。不知是个甚么字。设使须菩提解空第一。到这里也只得目瞪口呿。忆得昔日有一僧问睦州云。经头以字不成。八字不是。未审是个甚么字。睦州乃弹指一下。云。会么。僧云。不会。州云。上来表赞。无限圣因。虾蟆[跳-兆+孛]跳上梵天。蚯蚓蓦过东海。大众。且道睦州当时为这僧说这个字。不说这个字。若道说。因甚么睦州却问这僧云。会么。若也明得。不唯使施主罪灭福生。亦乃自家平生庆快。其或未明。三德六味。施佛及僧。复喝一喝。曰。珍重。

　　太平佛鉴懃禅师

　　示众。众集。师曰。还委悉么。若也委悉。功不浪施。如或未然。彼此钝置。欲知此事。觌面相呈。未语已前。早是蹉过。如金翅鸟王入阿卢大海。击开雪浪。直取龙吞。眼睛定动之间。早已丧身失命。况乃低头卜度。识路追寻。何啻白云万里。灵锋宝剑。常露现前。亦能杀人。亦能活人。沙门眼目。函盖世界。把定乾坤。永无丝毫许渗漏。所以此事一尘才起。大地全收。在天地而不在天地。所以为盖为载。其实未尝盖载。在日月而不在日月。所以能为照为照。其实未尝照临。在海岳而不在海岳。所以能为高为深。其实未尝高深。在阴阳而不在阴阳。所以能生能杀。其实未尝生杀。在雨露而不在雨露。所以能为湿为润。其实未尝湿润。在雷霆而不在雷霆。所以能鼓动庶物。其实未尝鼓动。在衲僧而不在衲僧。且道能个甚么。切忌道着。室中兄弟。累累求说。久坐看话。无所趣向。欲得半月十日普请入室。一次举觉古今因缘。提掇殽讹。贵得有所滋益。既然相诺。岂谓起动在上尊宿。兄弟曲赐见临。言词鄙俚。无可采听。殊深愧悚。然此间为入室兄弟说话。言语似乎太杀近前。幸望诸宿德亮察。不以见疑。即为幸甚。每见学道兄弟。有者不求省悟。唯务言说。要会他古人因缘。岂非大错。他古人只是一期对病施方。随机发药。遂有如许多葛藤路门。如标月指头。敲门瓦子。意只是假扣开门。因标见月。傥得门开月现。瓦子指头何用之有。所以诸佛出世。随宜说法。广设多门。如握空拳。以止悲啼之子。学道兄弟若无省悟。设使智如流水。辩若悬河。倒念得一大藏教。於这事上转没交涉。参须实参。悟须实悟。研穷教彻底去。不是今日下得一转语。明日过得一则因缘。古今因缘。数若河沙。有甚休歇。毕竟不明心地。如何了达生死。只如达磨初来时。未有许多因缘。为甚有人悟道。不可道他是圣人。我是凡夫。这个事上。不论凡圣优劣。是以古今因缘。大似世间地符关契相似。山河大地。广阔无边。於中置得少许田园物产。便以立个关契。分个界分。投官押印。深藏箧笥。以为己有。忽若一朝踏着。皆属自己。从前地符关契何用。佛法大海。廓周沙界。不属方隅。参学之人见不透脱。於情识上自分界分。齩得一言半句。以为奇特。於宗师边相求印证。宗师家事不获已。以冬瓜印子印定。自此一人传一人以为究竟。忽若一朝金刚眼开。照破四天下。说甚么声色道眼。识情唯心。说甚么权实平常。差别异智。都卢是个甚么。明眼汉。没窠臼。突然地荡荡无依。七纵八横。一切临时把来便用。我为法王。於法自在。谁肯倚他门户。傍他墙壁。奉劝兄弟。但明心地。莫愁不会因缘。古今因缘也不道。一时不看。但将一则去。看得透。千则万则皆同。若道会得这一则。未会那一则。决定未是。试与你举寻常大家知底因缘和会将来看。是同是别。只如释迦世尊。王宫降诞。才出母胎。叫一声。见人不会。遂一手指天。一手指地。云。天上天下。唯我独尊。且道明个甚么边事。后於涅盘会上拈一枝华。以青莲目顾视迦叶。迦叶微笑。世尊遂云。吾有正法眼藏。涅盘妙心。分付摩诃迦叶。又是甚么道理。莫是与前来不同么。武帝问达磨。如何是圣谛第一义。磨云。廓然无圣。帝云。对朕者谁。磨云。不识。又是个甚么道理。二祖礼拜。依位而立。磨云。汝得吾髓。唤作两般。得么。六祖一日云。汝等诸人速理舟檝。吾欲归新州。僧云。和尚去了几时回。祖云。叶落归根。来时无口。不可也是别有道理么。只如马大师一喝。百丈三日耳聋。还别着得个道理得么。其他德山棒．临济喝．雪峰辊球．俱[月*氏]竖指．道吾作舞．秘魔擎叉．丹霞烧木佛．赵州勘婆子。种种多端较量。将来与释迦老子一手指天。一手指地。如合符契。毫发无差。有般底见人恁么说话。便道但明取道眼因缘。其他微细儱侗。会却便休。殊不知自是你儱侗。只个道眼因缘名字。千错万错了也。有底道。若恁么。只如洞山五位君臣．三种渗漏．临济四料简．近代浮山九带．荐福两种。自己不可也只是一同。古人因甚有许多类聚编排。殊不知正是一同。只为一同。所以古人类聚编排。若是开悟之士。观来毫发无异。情解之流。万别千差。是以古人云。镕瓶盘钗钏为一金。搅酥酪醍醐为一昧。若是微底汉。也不必如此。瓶盘钗钏本是一金。酥酪醍醐元是一味。何须镕搅。又见一般兄弟。认得个昭昭灵灵。动转施为。便道会了也。到处要人印证。扬眉眴目。合掌擎拳。一棒一喝。皆是我心全体。恁么来开口便是。且道还当也不当。可谓百千大海弃之。唯认一浮沤体。目为全潮。此事无限量。不可思议之事。岂可将有作思惟。限量情识。拟议测度得及。岂不见教中道。如取萤火烧须弥山。纵经尘劫。终不能着。又道。有作思惟。从有心起。皆是六尘妄想缘气。非实心体。又道。虚妄浮心。多诸巧见。不能成就圆觉方便。正是此矣。然则真妄同源。妄因真立。其奈少有穷彻根源。多是缘枝逐叶。返成弄影底汉。果若穷彻法源。动静去来皆如来藏。如或未然。只是认贼为子。其家财宝终不成就。返被情尘业识蔽塞。灵源妙智光明不能发露。大用不得现前。大丈夫自有弥天意气。匝地威风。威音不遥。弥勒不后。忽若道眼顿开。坐断毗卢顶[宁*页]。不见有祖佛出世。天下老和尚瞻仰有分。恁么说话。对诸作者面前。大似炫耀见知。尘渎清聆。然通心之士。言外见意。情妄之流。未免轻笑。记得天柱开山崇慧禅师云。祖师西来似卖卜汉。见你不会。为你钻破卦文。吉凶才生。在你分上一时自看。时有僧问。如何是卖卜底人。曰。出门便不中也。若是山僧即不然。祖意西来似鸦鸣相。以吉凶将兆。报人先知。世人不会。却谓鸦鸣唤作妖。送凶於人。返遭斥逐。鸦傥不鸣。吉凶自定。虽本用好心。不得奸报。忽有个出来道。适来说今古因缘。无许多般事。如今却作恁么说话。岂非语自相违。但向伊道。这里别有好处。待你作老鸦。我却向你说。久立。

　　天宁佛果圆悟勤禅师

　　心要。示隆知藏曰。有祖以来。唯务单传直指。不喜带水拖泥。打露布。列窠窟钝置人。盖释迦老子三百余会。对机设教。立世垂范。大段周遮。是故最后径捷省要。接最上机。虽自迦叶。二十八世少示机关。多显理智。至於付授之际。靡不直面提持。如倒剎竿．碗水投针．示圆光相．执赤幡．把明鉴。说如铁橛子传法偈。达磨破六宗。与外道立义。天下太平。翻转我天你狗。皆神机迅捷。非拟议思惟所测。暨到梁游魏。尤复显言。教外别行。单传心印。六代传衣。所指显着。逮曹溪大鉴。详示说通宗通。历涉既久。具正眼大解脱宗师。变革通途。俾不滞名相。不堕理性言说。放出活卓卓地。脱洒自由。妙机遂见。行棒行喝。以言遣言。以机夺机。以毒攻毒。以用破用。所以流传七百来年。支分派别。各擅家风。浩浩轰轰。莫知纪极。然鞠其归着。无出直指人心。心地既明。无丝毫隔碍。脱去胜负。彼我是非。知见解会。透到大休大歇安稳之场。岂有二致。所谓百川异流。同归于海。要须是个向上根器。具高识远见。有绍隆佛祖志气。然后能深入阃奥。彻底信得及。直下把得住。始可印证。堪为种艹。舍此切宜宝秘慎词。勿作容易放行也。五祖老师平生孤峻。少许可。乾嚗嚗地壁立。只靠此一着。常自云。如倚一座须弥山。岂可落虚弄滑头瞒人。把个没滋味铁酸馅劈颂拈似学者。令齩嚼。须待渠桶底子脱。丧却如许恶知恶见。胸次不挂丝毫。透得净尽。始可下手锻炼。方禁得拳趯。然后示以金刚王宝剑。度其果能践履负荷。净然无一事。山是山。水是水。更应转向那边千圣笼罗不住处。便契乃祖以来所证传持正法眼藏。及至应用为物。仍当驱耕夫牛。夺饥人食。证验得十成无渗漏。即是本家道流也。摩竭陀国。亲行此令。少林面壁。全提正宗。而时流错认。遂尚泯默。以为无缝罅。无摸索。壁立万仞。殊不知本分事。恣情识搏量。便为高见。此大病也。从上来事。本不如是。岩头云。只露目前些子个如击石火。闪电光。若措不得。不用疑着。此是向上人行履处。除非知有。莫能知之。赵州吃茶去．秘魔擎叉．雪峰辊球．禾山打鼓．俱胝一指．归宗拽石．玄沙未彻．德山棒．临济喝。并是透底。直截剪断葛藤。大机大用。千差万别。会归一源。可以与人解黏去缚。若随语作解。即须与本分艹料。譬如十斛驴乳。只以一滴师子乳。悉皆迸散。要脚下传持。相继绵远。直须不徇人情。勿使容易。乃端的也。末后一句。始到牢关。诚哉是言。透脱死生。提待正印。全是此个时节。唯踏着上头关棙子底。便谙悉也。隆公知藏。湖湘投机。往还北山十余年。真探赜精通本色衲子。遂举分席训徒。已三载。予被　睿旨。移都下天宁。欲得法语。以表道契。因为出此数段。宣和六年十二月中澣。佛果老僧书。

　　龙门佛眼远禅师

　　示众曰。如今直下信道是也。已名不唧[口*留]者。况更不能直下信得。又堪作甚么。直下信道是何名不唧[口*留]者。从前许多时甚么处去来。须知已失一橛了也。便见从前不了底。却成分外之见。我观从上古人。有从迷得悟者。所有流布。皆是从迷得悟法门。有悟了知迷者。所以流布。皆是悟了知迷法门。有无迷无悟者。所以流布。皆是无迷无悟法门。其次来迷外得悟者亦甚多。固不足道。况不知悟。亦不了迷。此正是凡夫也。从上南泉归宗诸人。方唤作无迷无悟之见。如今学者也趂口说无迷无悟。又何曾到来。不得容易出言。盖为你有疑在。我今问你一件事。初入母胎时。将得甚么物来。你来时并无一物。只有个心识。又无形无貌。及至死时。弃此五蕴担子。亦无一物。只有个心识。如今行脚入众中者个是主宰也。如今问你。受父母气分精血。执受名为我身。始於出胎。渐渐长成此身。皆属我也。且道属你。不属你。若道属你。初入胎时并不将一物来。此个父母精血几时属你。又只合长在百年。依旧抛却死尸。又何曾属你。若言不属。见今一步也少不得。骂时解嗔。痛时能忍。作么生不属你。得试定省看。道是有是无。管取分疎不下。盖为疑根不断。道有来。初生时渐长至三岁五岁。乃至二十时。决定不移。到四十五十。而此身念念迁谢。念念无常。决定唤作有不得。道无来。种种运为皆解作得。道无且不得。昔有一人。因行失路。宿一空屋中。夜有一鬼。负一死尸至。续有一鬼来云。是我尸。前鬼云。我在彼处将来。后鬼强力夺之。前鬼云。此中有客子可证。二鬼近前云。此尸是谁将来。客子思惟道。二鬼皆恶。必有一损我。我闻临死不妄语者。必生天上。遂指前鬼曰。是这鬼将来。后鬼大怒。拔去客子四肢。前鬼愧谢曰。你为我一言之证。令你肢体不全。遂将死尸一一补却。头首心腹又被后鬼所取。前鬼复一一以尸补之。二鬼遂於地争食其肉净尽而去。於是客子眼前见父母身体已为二鬼所食。却观所易之身复是何物。是我耶。非我耶。有耶。无耶。於是心大狂乱。奔走至一精舍。见一比丘。具述前事。比丘曰。此人易可化度。已知此身非有也。乃为略说法要。遂得道果。汝等诸人。只说参禅举因缘。便唤作佛法。此是禅髓。何不恁么疑来参取。会得么。你身不是无。有是心有。身则未尝有。无是心无。身则未尝无。你会得么。更说个心亦不有亦不无。毕竟不是你本有今无。本无今有。断常见解。久立。

　　泐潭阐提照禅师

　　示众曰。诸公好热。热一上了。又寒一上。寒寒热热。煎迫人太煞。你若己事已明时。寒也从他寒。热也从他热。若是己事未明时。寒时寒杀人。热时热杀人。且道不寒不热时。人在甚么处。佛在甚么处。无佛亦无众生。佛只是觉义。谓之自觉觉他。觉行圆满。要得会么。只如你被虱齩。便是自觉。知齩他人亦复如是。便名觉他。又知我与众生本来平等。是名觉行圆满。那里更有佛来。你辈而今参禅。只是学佛。学佛是心外法。故名外道。是名邪见。岂不见释迦如来云。我於过去世见然灯佛。实无一法可得。又观音菩萨云。我於过去世见古观音。岂更别有佛来。你辈而今不要别见。你但张上座见古张上座。李上座见古李上座。便没人奈得你何。十二时中不得自由。只为爱学佛去。便被这死尸四大五蕴碍杀你。所以宝峰切切教你。如大死底人去。便不费多心力。若能如大死人。便不见有四大。乃至七大性自灭。七大者。地．水．火．风．空．识．觉是也。空大者。是你禅和子坐到一念不生。前后际断。物我俱忘。唯见空无所有。被空性一包。却便不见有四。而空无自性。因性立空。又坐之已久。不见有空大。只有个晓事底人。便唤作识大。今时人做工夫到这里。便唤作本来面目。便依法身。此正是认贼为子。若遇宝峰教你一时放下。若能一时放下。便待从生至老。也只做得个老烂禅和。亦是依教理行果修行。且不是教外别传。所谓教理行果者。从上诸圣说底名言谓之教。依名言趣向谓之理。依名言所行谓之行。依名言所证谓之果。然未免生受。但依宝峰如大死人时。更不见有唾涕脓血湿润之体。便无水大。又不见有温暖并动转施为。便无火大风大。更不见有前后际断。物我俱忘。便无空大。更不见有晓事底人。便无识大。更不见有自觉觉他。觉行圆满。便无觉大。七大既空。三十二相八十种紫磨金色那理得来。所以道。本觉妙明。性觉明妙。亦唤作法身无相犹如虚空。你若知法身。便属报身。便有着衣吃饭般屎送尿。便属化身。不见永嘉大师道。三身四智体中玄。八解六通心地印。又云。了了见。无一物。亦无人。亦无佛。大千沙界海中沤。一切圣贤如电拂。若是宝峰。即向你道。了了见。如大死人。亦无喜。亦无嗔。直是全身行异类。处处相逢处处真。久立。

　　开善密庵谦禅师

　　解夏示众曰。先圣立个结夏。谓之护生。禁足三月安居。晚学初机。修行辨道。洁净三业。四威仪中。无令过失。敢问大众。且作么生修。作么生行。若道有法可修可行。便成欺诳。若道无一法可修可行。又如何得安稳去。不见昔有僧问一老宿。如何是修行。宿曰。见性是修行。往往丛林中见这般说话。便以为寻常。殊不知他古人实证实悟。到竟究处。只据本分答他。无许多华巧。也不行棒。亦不下喝。又不道虾蟆[跳-兆+孛]跳上梵天。蚯蚓蓦过东海。总不如此。只平白向他道。见性是修行。也不妨真实。且作么生是你诸人性。又作么生见这些子事。直是好笑。未见时千难万难。及乎见了。无易得恁地易。因思旧日有个同参兄弟。久在老和尚身畔参禅。崖到那伎俩尽处。只是不能得透。每日入室问他时。只答道不会。有个后生笑他。参禅许多年。只道得个不会。同参闻得。甚叵耐他道。小鬼头。你未出世时。我已三度去霍山庙里退牙了也。好教你知。后来参得禅了。到庵中相聚。一日。因举勇和尚颂古。山僧举颂五通仙人话云。无量劫来曾未遇。如何不动到其中。莫言佛法无多子。最若瞿昙那一通。山僧爱他道。如何不动到其中。既不动。如何到。吽。吽。这里便是交加处。间不容发。难也只在这里。易也只在这里。须是个没量汉始得。同参却问。因甚么道最苦瞿昙那一通。山僧却向他道。你未出世时。我已向霍山庙里三度退牙了也。相对不觉呵呵大笑。自然打着南边动北边。如此方唤作见性。三世诸佛见你迷却此性。枉被轮回。所以兴慈运悲。广说三乘十二分教。如将蜜果换苦葫芦。淘汝诸人业根。本无实事。为你有个众生见。便将个佛来淘你。为你有个无明见。便将个菩提来淘你。为你有个生死见。便将个涅盘来淘你。你若无许多见。则佛亦不用出世。亦不用说法。亦不用说见性。亦不用说修行。盖此性上本无佛。亦无众生。本无菩提。亦无烦恼。本无涅盘。亦无生死。所以古人道。无三界可出。无菩提可求。无佛祖可成。无众生可度。净裸裸。亦洒洒。没可把。虽无可把。却能现佛．现众生．现菩提．现烦恼．现涅盘．现生死。你莫看他现底。未现时是个甚么。所以临济和尚云。学道人须要得真正见解。若得真正见解。生死不滞。去住自由。不用求他殊胜。殊胜自至。如此方唤作修行。不是别法教你修行。若别有法。尽属三乘因果次第。非本来佛。古人谓之情存圣量。解在果因。未能逾越圣情。过诸影迹。若能一念缘起无生。超彼三乘权学等见。山僧今夏修行。有无量功德。凡解夏之日。谓之众僧自恣日。有缺犯无缺犯。须恣自己意。对佛披露。今夜不免对人天大众前一一披露去也。好事大家知。分明听取。自结夏后。闻当山慈觉卧疾。即过来问疾。又黄亭众信作水陆。请普说。赴其普说归来。送慈觉茶毗。迤逦受开善请。入院开堂。宾客往还。迎来送去。劳劳地直到今日。且道是佛法。是世法。是见性。是不见性。是修行。是不修行。到这里如何定当。往往十个有五双定当不出。因记得鹅湖和尚上堂云。莫道未了底人浮逼逼地。设使了得底人明得。知有去处。尚乃浮逼逼地。云门下来。举此话问首座。意作么生。座云。浮逼逼地。门云。首座在此久住。头白齿黄作这个语话。座云。未审上座又作么生。门云。要道即得。见即便见。若不见。莫乱道。座云。只如堂头道浮逼逼地。又作么生。门云。头上着枷。脚下着杻。座云。恁么则无佛法也。门云。此是文殊普贤大人境界。师曰。大小云门。前头赫杀人。后头笑杀人。山僧当时若见。便向他道。且莫恶口。你诸人闻恁么道。又不得去这里博量。直须实头到这田地始得。若实到这田地。方知他云门落处。即知鹅湖落处。既知鹅湖落处。即知开善落处。既知开善落处。即知当人自性落处。既知当人自性落处。未可便休。更须参三十年。待别有生涯始得。为甚么如此。不见道。蛇头却要重揩痒。万万千千出一毫。以拂子击禅床一下。

　　径山别峰印禅师

　　示众曰。直截简径。广大明白底一段大事。诸人自打之绕。自求葛藤。遂见纷纷纭纭。曲曲屈屈。卒了不下。拈拂子曰。见么。屈曲了也。击禅床曰。纷纭了也。直饶机如掣电。辩似悬河。分疎得行。趂赴得到。不如还我第一头来。今早室中初无奇特。亦无玄妙。只问兄弟。荔枝因甚么赤。十个有五双莫拟如何祗对。只这求话会。欲祗对底是大病也。鼻孔在老僧手里。岂是要你答转语。施一伎俩。合得也便道是也。莫道会尽古今。会尽差别。会尽大机大用。石火雷光。父子君臣。擒纵杀活。只个里一点不明。则许多皆没交涉。更说甚么大话。岂不见黄面老子道。松直棘曲。鹄白乌玄。皆了元由。敢问大众。松因甚么直。棘因甚么曲。鹄因甚么白。乌因甚么玄。有一般杜撰底便道。差别因受差别报。我且问你。松造甚么因。棘受甚么报。管你分疎不下。又有一般道。松自然直。棘自然曲。鹄自然白。乌自然玄。此是西天九十六种中。自然外道见解也。又有一般唤作唯心。便引三界唯心。万法唯识以为证据。我且问你。既是一心。为甚么有曲．有直．有玄．有白。又是分疎不下。又有一般道。万法本闲。唯人自闹。起许多分别作甚么。我且问你。唤曲作直。得么。唤白作玄。得么。又亦分疎不下。诸兄弟。如上恶知恶见。皆是不了元由。自打之绕。自求葛藤。不曾到简径直截处。广大明白处。岂不见白云蓦展手曰。因甚么唤作手。且道白云意在甚么处。又如何祗对。宗门下无有不管底法。无有不透底事。问着便要七穿八穴。不问一点也瞒他不得。此是本分参学人分上事。莫道喝一喝。打一棒。蹉过了也。直下便是。只管口皮上轰将去。肚皮里元黑漫漫地。且得没交涉。昔赵州见僧。忽策火起。问云。不要唤作火。唤作甚么。这老汉担枷过状。而多少开口不得。被他换了眼睛也。又僧问多福。如何是多福一丛竹。曰。一茎两茎斜。云。学人不会。曰。三茎四茎曲。古人不妨简径。不妨绵密。后人唤作问竹答竹。问本答木。有甚么交涉。晦堂和尚初自南雄来。负文章慧辩一肚皮。依云峰悦禅师三年。并无近傍处。又依南禅师二年。下尽工夫。亦无近傍处。遂弃去。不愿参禅。往山主院中过夏。因阅传灯录。至适来僧问多福一丛竹因缘。蓦然顿悟。亲见二师相为处。遂径归黄檗。才展坐具。南曰。子入吾室矣。且道晦堂见个甚么。便恁么不同。所以道。参禅人切忌向语脉里转却。晦堂又尝请益南禅师云。大事本来如是。和尚何用教人看话头。百计搜寻。南曰。若不如此。令汝究寻到无心处。自见自肯。吾即埋没汝也。诸兄弟。此是古人脚踏实地处。吐气出来。无不的确。无不谛当。而今要会这荔枝因甚么赤。亦须自见自肯。与他晦堂．赵州．白云把手共行。则松直棘曲。鹄白乌玄。以至天地日月．山川艹木．鸟兽人民．四圣六凡。皆穿透矣。要道便道。要拈便拈。更不借他鼻孔出气也。果然恁么。则返观向来蹉过多少好事了也。莫有不蹉过底么。在舍只言为客易。临渊方觉取鱼难。

　　嘉泰普灯录卷第二十五
　　音释

　　　搊侧九切　[齿*查]音槎　齖音干　橡辞两切　跷去延切　踦去奇切　繘音橘　繂音律　捼儒追切　[声-耳+空]当作[魅-未+甾]烟胫切　涂音荼　博音团　策音颊
　　嘉泰普灯录卷第二十六

　　　　平江府报恩光孝禅寺(臣)僧　(正受)　编

　　拈古
　　蒋山佛慧泉禅师二则

　　举。巴陵示众。祖师道。不是风动。不是幡动。既不是风幡。向甚么处着。有人与祖师作主。出来与巴陵相见。雪窦道。风动。幡动。既是风幡。向甚么处着。有人与巴陵作主。出来与雪窦相见。师曰。要知二尊宿落处么。蒋山为你说个譬喻。一似个人家。祖上从来极有涯业。有二兄弟。各各斗使。大者使五百。小者使一贯。日往月来。斗使不已。遂将祖父涯业一时荡尽。累他子孙无安身立命处。忽有一亲友见其子孙孤露。遂将伊家祖上宅舍借伊。居止其间。子孙须思旧时祖业。如何却属他人。须作方便。讨得当时契书。方为究竟。若趂目前过日。得即得。未免住在他人屋下。大众。蒋山为你说譬喻了也。且问诸人。作何方便。讨得当时契书。
　　举僧问夹山境话。法眼(云云)。师曰。诸禅德。法眼和尚话堕也不知。若不唤作境。待唤作甚么。既不能截断两头。致令后代儿孙递相齩嚼。便道。天地同根。万物一体。心外无法。法外无心。种种计较。一似梦中说梦相似。岂知鬼子母失却爱儿。无处寻踪。森沙神倒被蛇缠。眼中出血。

　　翠岩真禅师三则

　　举盘山似地擎山(云云)。师曰。盘山力尽神疲。也是望云上树。还知有不历诸圣阶梯。独超物外者么。师遂大笑。
　　举德山托钵。师曰。岩头．德山一状领过雪峰一千五百人善知识地在。
　　举。宝应示众云。欲得易会么。第一莫将问来问。问在答处。答在问处。你若拟议。老僧在你脚底。师曰。宝应只解把住。翠岩即不然。寒山倒地。拾得扶起。丰干礼拜。不见文殊。更有观音菩萨鱼行酒肆。且不识主人翁。乃卓拄杖一下。

　　白云端禅师三则

　　举。僧问洞山。亡僧迁化向甚么处去。曰。火后一茎茅。师曰。白云即不然。亡僧迁化向甚么处去。只向道。墙壁有耳。
　　举。甘贽行者接待。有僧曰。行者接待不易。贽曰。譬如喂驴喂马。琅琊觉和尚云。快把饭来。师曰。琅琊虽有不犯之令。若是白云即不然。譬如喂驴喂马。但对道。愿行者常似今日。
　　举。龙牙偈曰。一切名山到因脚。辛苦多年与袜着。而今年老不能行。手里把个破木杓。师曰。龙牙老人可谓熟处难忘。

　　保宁勇禅师二则

　　举。雪峰示众云。南山有一条鳖鼻蛇。汝等诸人切须好看。长庆(云云)。师拈起拄杖召曰。大众。丧身失命了也。
　　举。无着遇文殊。吃茶次。文殊抬起玻璃盏曰。南方还有这个么。师代以手指口。

　　黄龙晦堂心禅师二则

　　举世尊拈华。迦叶微笑。师曰。直下穿过髑髅。已是换却眼睛。临危不在悚然。向甚么处见释迦老子。
　　举。庄宗云。朕恢复中原。收得一宝。只是无人酬价。兴化(云云)。师曰。兴化一期见机而作。争奈埋没伊一朝天子。当时若但向道。蚌蛤之珠。收得也无用处。教伊向后别有生涯。免得递相钝置。而今若有问。上座又作么生酬价。

　　泐潭真净云庵文禅师三则

　　举。三圣道。我逢人即出。出则不为人。兴化道。我逢人即不出。出则便为人。师曰。看这两个老古锥。窃得临济些子活计。各自分疆列界。气冲宇宙。使明眼衲僧只得好笑。诸禅德。且道笑作甚么。还知落处么。若知。一任七颠八倒。若不知。且向三圣．兴化葛藤里齩嚼。
　　举。三圣问雪峰。透网金鳞以何为食。师曰。俊哉。俊哉。快活。快活。恰似一只鹞子莫惊着。保宁即不然。透网金鳞以何为食。待你出网来。即向你道。待他道。一千五百人善知识。话头也不识。但拽拄杖打出三门外。复曰。也好快活。恰似一只虎。莫动着。诸禅德。且道保宁快活何似三圣快活。莫有快活底汉么。出来定当看。良久。喝曰。把手拽不住。
　　举台山路上有一婆子。凡有僧问。台山路向甚么处去。云。蓦直去。僧拟行。婆云。好个阿师。又恁么去也。问曰。游台山者。憧憧往来。莫知其数。未有一人不被伊瞒。唯有赵州一日谓众曰。台山下婆子被老僧勘破了也。大众。虽然不受伊瞒。若点检来。也好吃婆子手中棒。且道赵州过在甚么处。若知赵州过处。方解不受人瞒。归宗门下莫有不受人瞒底么。咄。

　　大沩真如喆禅师二则

　　举芭蕉拄杖子话。师曰。大沩即不然。你有拄杖子。我夺却你拄杖子。你无拄杖子。我与你拄杖子。大沩既然如是。诸人还用得也未。若人用得。德山先锋。临济后令。若也用不得。且还本主。
　　举。世尊一日见文殊在门外立。乃云。文殊。文殊。何不入来。文殊曰。我不见一法在门外。何以教我入门。师代曰。吾不如汝。

　　法云圆通秀禅师二则

　　举。首楞严经云。十方薄伽梵。一路涅盘门。师以手空中一画。喝曰。九流於是乎。交归众圣於是乎。冥会乃知新罗．高丽．南番．日本．西天此土．十方世界一切人民。尽在诸人鼻孔里叫叫闹闹。东头买贱。西头卖贵。诸人还闻么。若不闻。还我耳朵来。
　　举。云门问僧。光明寂照徧河沙。岂不是张拙秀才语。僧云。是。云门云。话堕也。师曰。甚处是话堕处。忽有人问法云。如何是祖师西来意。只对伊道。话堕也。还会么。具眼底辨取。

　　智海正觉逸禅师二则

　　举。夹山偈曰。明明无悟法。悟法即迷人。长伸两脚睡。无伪亦无真。师曰。诸禅德。此乃疗久恋宝所者病之妙药。未到化城之土。切忌错服。服之。则耆婆拱手。医王皱眉。
　　举。赵州示众云。老僧有时将一枝草作丈六金身。有时将丈六金身作一枝草。五峰云。我有时将拄杖子作三世诸佛。有时将三世诸佛作拄杖子。师曰。此二尊宿一时热发。乱语狂言。指神话鬼。智海即不然。有时将丈六金身唤作丈六金身。胸题卍字。或佩圆光。合掌赞叹曰。容颜甚奇妙。光明照十方。我适曾供养。今复还亲近。有时将拄杖子唤作拄杖子。不长不短。不直不曲。亦赞叹曰。楖栗出匡顶。万中无一枝。得来为至宝。行坐镇相随。只如山僧恁么道。还塞得诸方口么。自曰。塞不得。又曰。为甚么塞不得。青山只解磨今古。流水何曾洗是非。

　　上方益禅师三则

　　举赵州洗钵盂话。师曰。赵州不唯瞎却这僧眼。直得南北丛林尽向钵盂上作活计。当时幸好个吃茶去。不解道得。
　　举。临济上堂云。我在先师处三度吃六十棒。如篙枝拂相似(云云)。师曰。照用之机不无临济。要且打得个皮下无血底。这僧当初若会。才见云。谁为我下手。但云。贫儿思旧债。待伊拈棒。却向道。自己虽然急。他人未肯忙。直饶临济令行。也是拗曲作直。
　　举赵州访二庵主因缘。师曰。避得风雷。重遭霹雳。

　　五祖演禅师六则

　　举。教中道。若有一人发真归源。十方虚空悉皆消殒。双泉即不然。若有一人发真归源。十方虚空筑着磕着。
　　举。梁武帝问达磨。如何是圣谛第一义。曰。廓然无圣。帝云。对朕者谁。曰。不识。又僧问六祖。黄梅意旨甚么人得。曰。会佛法人得。云。和尚还得否。曰。不得。云。和尚为甚么不得。曰。我不会佛法。师曰。大小大祖师问着底便是不识不会。为甚么却儿孙徧地。复曰。一人传虚。万人传实。
　　举灵云见桃华悟道。玄沙未彻。师曰。说甚么谛当。更参三十始得。
　　举。僧请益琅琊。清净本然。云何忽生山河大地。曰。清净本然。云何忽生山河大地。其僧悟去。师曰。金屑虽贵。落眼成翳。
　　举国师无缝塔。师曰。前面是真珠玛瑙。后面是玛瑙真珠。东边是观音势至。西边是普贤文殊。中间有一首幡。被风吹着。道胡卢胡卢。
　　举赵州狗子无佛性。师曰。大众。你诸人作么生会。老僧寻常只举无字便休。你若透得这一个字。天下人不奈何你。诸人作么生透。还有透得彻底么。有则便出来道看。我也不要你道有。也不要你道无。也不要你道不有不无。你作么生道。

　　黄龙死心新禅师四则

　　举。僧问夹山。如何是相似句。曰。荷叶团团团似镜。菱角尖尖尖似锥。复曰。会么。云。不会。曰。风吹柳絮毛球走。雨打梨花蛱蝶飞。师曰。夹山詹前捧日。未是高明。狭路分岐。宁同大辙。要会相似句么。白鹭沙汀立。芦华相对开。
　　举多福一丛竹。师曰。斜即任斜。曲即任曲。唤甚么作多福一丛竹。
　　举。僧问云门。树凋叶落时如何。曰。体露金风。师曰。大小云门。境上缚杀。云岩即不然。树凋叶落时如何。珊瑚枝枝撑着月。
　　举。南泉问黄檗。甚么处去。云。择菜去。曰。将甚么择。檗竖起刀子。泉曰。只解作客。不解作主。师曰。精金百炼。本分钳锤。往往今时师僧将黄檗．南泉只作择菜会却。

　　兜率真寂悦禅师一则

　　举。曹山一日入僧堂。向火次。僧云。今日好寒。曰。须知有不寒者。云。谁是不寒者。山策火示之。僧云。莫道无人好。山抛下火。僧云。某到这里却不会。山曰。日照寒潭明更明。师曰。这僧虽行合行不行之路。未免草里藏身。曹山有应不应却应之机。争奈炉边露影。这两个不解。端然向火。宁免挂后人齿牙。若嚼不破。须信言中有味。若嚼得破。方知舌上无盐。既然如是。兜率何曾踏着古人脚跟。遂喝一喝。

　　泐潭祥禅师二则

　　举。祖师道。心随万境转。转处实能幽。随流认得性。无喜亦无忧。师曰。雁过霜秋。山含红树。文殊与普贤二人争功。未分胜负。遂喝曰。却被宝峰一喝。依旧安家立业。
　　举。云门一日示众。将拂子摵一下。云。这里得个入处。捏怪去也。日本国里说禅。三十三天上有个人出来唤云。吽。吽。特厍儿。师曰。后来丛林道。云门脚跟不点地。诫实苦哉。宝峰道。日本国人说禅得困。却来宝峰拄杖头上歇息。要为大宋人说法。还闻么。良久。曰。矢上加尖。

　　雪峰祖灯璇禅师一则

　　举。日出连山。月圆当户。不是无身。不欲全露。师曰。大众。龙牙山里无眼毒龙。从前行脚。不曾性僺道得一句。及于住院。尽力只道得一半。山僧今日为混沌画眉去也。良久。曰。放憨作么。

　　泐潭湛堂准禅师五则

　　举药山问云岩师子。师曰。药山．云岩钝置杀人。两子父弄一个师子也弄不出。若是准上座。只消独自弄拽得来。拈头作尾。拈尾作头。转两个金睛。攫几钩铁爪。吼一声。直令百里内猛兽潜踪。满空里飞禽乱坠。准上座未弄师子。请大众高着眼先看。做一个定场。以拄杖掷下。云。个中消息子。能有几人知。喝一喝。
　　举。永嘉道。直截根源佛所印。摘叶寻枝我不能。师遂拈拄杖。卓一下。曰。大小直截。或有个秀才出来道。云岩长老。你佛法得恁么简易。即向伊道。田厍奴。你岂不闻孝经序云。朕闻上古。其风朴略。
　　举雪峰低头归庵。师曰。大众。雪峰是会末后句。不会末后句。若道会。岩头又道。当初悔不向他道末后句。若道不会。因甚而今儿孙徧天徧地。虽与我同条生。不与我同条死。末后句岩头为劈头说破。也未免有些殽讹。久参先德。一举便知。后学初机。莫道不疑好。
　　举仰山罗汉腾空而至。师曰。诸禅德。可惜仰山放过这汉。当时若是宝峰。便与擒住。须教维那僧堂前撞锺集众。责状赶出。况佛法不当人情。伊既称罗汉。我生已尽。梵行已立。为甚么不归家稳坐。只管游山玩水。参。
　　举云门拈世尊生下。一手指天。一手指地。师曰。云门大师只知其一。不知其二。只道我一朝权在手。看取令行时。殊不知尽法无民。准上座即不然。待这老子才生下来。未行未开口之时。向伊面前结一道金柜藏魂印。一禁禁定。教这老子言词路绝。心行处灭。不唯使释迦老子自家得人安乐处。亦乃使十方法界众生一切安乐。诸禅德。且道云门是。准上座是。若道云门是。准上座又何用别说。若道云门非。不可将佛法作得失是非会也。若不作得失是非会。又是颟顸佛性。儱侗真如。且道毕竟作么生。莫言佛法无多子。不是苦心人不知。咄。

　　太平佛鉴懃禅师六则

　　举。沩山与僧语次。僧云。大好雨。曰。甚么处是好处。僧无语。沩却曰。大好雨。僧云。甚么处是好处。沩乃指雨示之。僧又无语。沩曰。何得大智而默。师曰。沩山寻常眼放电光。到这里。却着贼也不知。山僧不是抑强扶弱。党理不党亲。且道那里是着贼处。若於此检点得出。便能骑贼马追贼。夺贼枪杀贼。若检点不出。凡有言说。皆是与贼过梯。智海今日路见不平。与诸人并赃捉获。掷下拂子曰。诸人各自认取脏物。
　　举。沩山同陆侍御入僧堂。陆问。如许多僧。为复是吃粥饭僧。为复是参禅僧。曰。亦不是吃粥饭僧。亦不是参禅僧。云。在此作甚么。曰。侍御自问取他看。师曰。沩山元来小胆。被这俗官一问。直得手忙脚乱。闭户开门。若是老僧即不然。大开门户。放伊入来。此是参禅僧。吃粥饭僧。向伊道。是吃粥饭了参禅僧。侍伊眼睛定动。便与木槵子换却。教伊做个惺惺历历底侍御。若处庙堂之高。则致君为尧舜之君。或在江湖之上。则致民为尧舜之民。岂不快哉。乃呈起数珠曰。诸人还见这个么。良久。曰。此是老僧来京师换得底。诸人各自归堂摸索看。
　　举。三平参石巩。平后举似大颠曰。既是活人箭。为甚么向弓弦上辨。三平无语。颠曰。三十年来要人举此话也难得。师曰。大小三平。元来只是个死汉。若非死汉。又觅甚么活人箭。石巩龙头蛇尾。矢在弦上又却不发。当时若便与一箭。那里得来大颠作死马医。医之不瘥。从他掘地深埋。且如智海恁么批判古今。还有过也无。细雨洒华千点泪。淡烟笼竹一堆愁。
　　举。谷山问秀溪。声色纯真时如何。曰。椀鸣作么。山从东过西立。溪曰。若不恁么则祸生。山却从西过东立。溪下禅床行三五步。山把住云。声色纯真又作么生。溪打一掌。山云。百年后要个人下茶也无。溪曰。要谷山老汉作么。山大笑。师举了。呵呵大笑曰。也大好笑。有甚好笑处。楼前巧燕双双语。林内娇莺对对飞。因看古人无义语。等闲又得一联诗。
　　举。南泉示众曰。文殊．普贤昨夜三更起佛见．法见。赵州出众(云云)。师曰。大似无手人行拳。无口人叫唤。无手人掩着无口人口。无口人齩着无手人手。恁么会得。方知道法性不动。动徧三界之中。至理无言。言满四天之下。若也不会。红尘飞碧海。白浪涌青岑。
　　举。披云去看天仙。才入方丈。仙便问。未见东越老时。作么生为物。曰。只见云生碧嶂。焉知月落寒潭。云。只恁么。也难得。曰。莫是未见时么。仙便喝。云展两手。仙云。错怪人者有甚么限。云掩耳便出。仙云。死却这汉平生也。师曰。喻似敌手下碁。虽则着着不落别处。其奈须有输赢。既有输赢。便成胜负。要得两无伤损么。待天仙道。死却这汉平生也。便好向道。元来是错怪人。天仙却好展两手。便得始终一贯。头尾双全。虽然如是。你诸人各各摸索腰下斧柄看。

　　天宁佛果圆悟勤禅师四则

　　举。文殊菩萨问维摩居士云。我等各自说已。云何是仁者所说不二法门。师曰。这一转语。丛林话会不少。有道默然。有道良久。有道不对。要且摸索不着。直得其声如雷。普惊群动。自古及今。前圣后圣所说法门。只向维摩片时之间一时显现。且道正当恁么时。作个甚么得见维摩。
　　举。古者道。护生须是杀。杀尽始安居。要会个中意。铁船水上浮。师曰。且道杀个甚么。杀众生物命。凡夫见解。杀六贼烦恼。座主见解。杀佛杀祖。大阐提人见解。衲僧分上。毕竟杀个甚么。
　　举。雪峰示众云。尽大地撮来如粟米粒大。师曰。绝天维。立地纪。未足称奇。擘太华。逗黄河。亦非敏手。若向个里觑得透。便可以撒骊龙窟明珠。喷旃檀林香气。岂不快哉。山僧今日不避泥水。放一线道。乃拈拄杖曰。还见雪峰么。卓拄杖曰。札。
　　举兴化见同参。师曰。辨王库刀。振涂毒鼓。掣电未足以拟其迅。震雷未足以方其威。可谓善驱耕夫之牛。能夺饥人之食。只如主宾互换。有照有用．有权有实则且置。甚处是兴化将手向伊面前画两遭。若这里洞明。可以荷负临济正法眼藏。如或泥水未分。未免瞎驴[匙-匕+(妳-女)]大队。

　　龙门佛眼远禅师二则

　　举赵州访二庵主。师曰。庵主一般竖起拳头。赵州何故肯一个。不肯一个。且道得失在甚么处。赵州自起自倒。勘破多少。阿师庵主坐断要津。过了几多寒暑。要识赵州么。拍禅床右角曰。识取赵州。要识二庵主么。拍禅床左角曰。识取庵主。还有人点检得失处出底么。易开终始口。难保岁寒心。
　　举洗钵盂话。师曰。大众。山僧今朝吃粥也洗钵盂。只是不悟。既是为善知识。为甚么却不悟。还会么。岂可唤钟作瓮。终不指鹿为马。善人难犯。水银无假。冷地忽然觑破。管取一时放下。

　　大随南堂静禅师四则

　　举。昔有秀才造无鬼论。论成。才放笔。有鬼现身斫手谓秀才曰。你争奈我何。五祖道。我当时若见。便以手作鹁鸠觜。向伊道。谷呱呱。师曰。秀才虽知无鬼。而不知鬼之所以无。五祖先师虽知鬼之所以无。而不能扫踪灭迹。若是大随即不然。待他斫手道。你争奈我何。只向道阎。直饶是大力鬼王。也教伊头破作七分。如阿黎树枝。且道是那个阎字。
　　举。德山示众云。今夜小参不答话。问话者三十棒。师曰。要见德山么。悟须千圣头边坐。用向三涂底下行。要见法眼么。关中猛将。要见圆明么。塞外将军。要见新罗僧么。但摘果子吃。莫管树曲录。要见南堂么。分明记取。举似作家。
　　举僧问智门如何是般若体话。师曰。古人是则是。答得大高生。山僧即不恁么。如何是般若体。一谷一米。如何是般若用。七擒七纵。
　　举。僧问云门。不起一念。还有过也无。门云。须弥山。师曰。南堂即不然。或有人问。不起一念。还有过也无。只向他道。札。

　　九仙清禅师二则

　　举。云门示众。拈起拄杖云。拄杖子化为龙。吞却乾坤了也。山河大地甚处得来。师曰。大众会么。云门大师赞叹拄杖子有出没神通。卷舒妙用。掷须弥於他界。塞满虚空。大地不容尘。纤毫无立处。这老汉一期逞俊。不顾危亡。只知拄杖子吞却乾坤。不知拄杖子向何处着。如今莫有为云门救得拄杖子者么。若无。天宁自下手去也。提起拄杖曰。探水卓破金鳌头。拨云敲折老虎脚。复卓一下。
　　举。雪峰问德山。从上宗乘。学人还有分也无。德山打一棒。曰。道甚么。师曰。如今若有问光孝。从上宗乘。学人还有分也无。光孝也不下禅床。也不拈拄杖。也不劈脊打。只向他道。穷鬼子不要忙。少你一分不得。然虽如是。痴人面前不得说梦。

　　崇觉空禅师一则

　　举。药山小参不点灯。示众曰。我有一句子。待特牛生儿即向汝道。时有僧出云。特牛生儿也。自是和尚不道。山曰。把火来。其僧便归众。师曰。药山三寸甚密。争奈被这僧下一粒巴豆。直得心肝五脏一时吐出。直饶讨得火来。也是半夜天明。

　　净因蹒庵成禅师二则

　　举栢树子话。师曰。苏武不拜。韩信临朝。恁么会得。十万迢迢。
　　举黄龙三关话。师曰。我手何似佛手。龙蛇易辨。我脚何似驴脚。衲子难瞒。人人有个生缘。举头天外看。谁是个中人。须知瞒庵更有一关。黄龙老汉亦透不得。如何是瞒庵一关。遂喝一喝。拍禅床一下。

　　净慈月堂昌禅师二则

　　举。僧问投子。月未圆时如何。师曰。投子只知得路便行。不觉浑身泥水。瑞光即不然。月未圆时如何。布施不如还却债。圆后如何。借婆裙子拜婆年。
　　举赵州洗销盂。云门拈之(云云)。师曰。云门尽诚收拾。特地打翻育王见处。也要诸人共知。敢谓大小赵州死在这僧手里。

　　大沩佛性泰禅师七则

　　举。楞严曰。一人发真归源。十方虚空悉皆消殒。后来五祖和尚道。一人发真归源。十方虚空筑着磕着。若是德山即不然。一人发真归源。十方虚空只是十方虚空。
　　举。耽源问忠国师。百年后有人问极则事。如何祗对。国师曰。幸自可怜生。须要个护身符子作么。师曰。大小耽源被国师一坐。直至而今起不得。若是德山要且不然。待伊道。幸自可怜生。须要个护身符子作么。只对他道。暗中为照烛。崄处作津梁。
　　举。兴化示众云。我见你诸人前廊也喝。后廊也喝(云云)。师曰。驱耕夫牛。夺饥人食。击碎明月珠。敲出凤凰髓。可谓富贵中富贵。风流中风流。蔼蔼嘉声。迄今未已。敢问大众。只如兴化道。未曾向紫罗帐里撒真珠。作么生会。或若总道。咄。我也知你跳不出。
　　举。僧问地藏。如何是佛法的的大意。曰。山前麦熟也未。又问青原。如何是佛法的的大意。曰。庐陵米作么价。师曰。平常心地。稳密家风。随时应用。越格超宗。於斯荐得。麦里有面。若也不会。米里有虫。
　　举。僧问六祖。黄梅意旨甚么人得。师曰。破布裹真珠。识者方知是宝。烂泥藏棘刺。踏着方乃惊人。诸人还见祖师么。倒骑白额虎。突出众人前。
　　举。教中道。是法住法位。世间相常住。师召大众曰。那个是常住底法。良久。曰。始逢黄叶落。又见一阳生。
　　举。阿育王设三万大阿罗汉会。时上座一位无人。王问。此位何以无人。有海意尊者白王曰。有宾头卢尊者亲见佛来。故留此位。须臾。尊者从空而下。便就座。王曰。承闻尊者亲见佛来。是否。尊者以两手拨开眉曰。会么。王曰。不会。尊者曰。阿耨达池龙王请佛斋。贫道是时亦与其数。师曰。阿育王虽饭三万大阿罗汉。要且不识宾头卢尊者。阿育王既已不识。诸人还识也无。若也不识。山僧为诸人指出。乃拈拄杖。下禅床立。曰。作么。

　　径山大慧普觉杲禅师六则

　　举。僧问洞山。寒暑到来。如何回避。曰。何不向无寒暑处去。云。如何是无寒暑处。曰。寒时寒杀阇棃。热时热杀阇棃。又僧问一老宿。时节恁么热。向甚处回避。曰。向镬汤炉炭里。云。只如镬汤炉炭里。如何回避。曰。众苦不能到。师曰。二老宿。一人在寒暑里垂手。一人在寒暑外垂手。寒暑里垂手者。不见有寒暑之相。寒暑外垂手者。通身是寒暑。径山恁么道。诸人还辨明得么。若辨明得。南天台。北五台。若辨明不得。今日热如昨日。
　　举。兴化打克宾维那。云居舜和尚拈云。大冶精金。应无变色。其奈兴化令行太严。不是克宾维那。也大难承当。总似而今泛泛之徒翻转面皮多少时也。师曰。云居恁么道。未免拗曲作直。径山即不然。要作临济煜赫儿孙。直须翻转面皮始得。
　　举提婆达多在地狱中受罪。师曰。既无出分。又无入分。唤甚么作释迦老子。唤甚么作提婆达多。唤甚么作地狱。还委悉么。自携瓶去沽村酒。却着衫来作主人。
　　举。让和尚遣僧问马祖云。作么生。祖云。自从胡乱后。三十年不少盐酱。师曰。云门即不然。夜梦不祥。书门大吉。
　　举无着见文殊。师曰。径山当时若见。即向他道。和尚如此住持。直是不易。
　　举。龙牙颂云。一切名山到因脚。白云端和尚拈云。龙牙老人可谓熟处难忘。师曰。白云恁么道。大似以已方人。杲上座即不然。家贫难辨素食。事忙不及草书。

　　净因枯木成禅师二则

　　举。僧问洞山。寒暑到来。如何回避。师曰。众中商量道。这僧问既落偏。洞山答归正位。其僧言中知旨。却入正来。洞山却从偏去。如斯商量。不唯谤渎先圣。亦乃屈沈自己。不见道。闻众生解。意下丹青。目前虽美。久蕴成病。大凡行脚高士欲穷此事。先须识取上祖正法眼藏。其余佛祖言教。是甚么热椀鸣声。虽然如是。敢问诸人。毕竟作么生是无寒暑处。还会么。玉楼巢翡翠。金殿锁鸳鸯。
　　举。南禅师示众曰。达磨西来十万里。少林冷坐八九年。唯有神光知此意。专伸三拜不虚传。后代儿孙忘正觉。弃本逐末尚邪言。直到腊月三十日。一身负债入黄泉。师曰。奇哉诸禅德。本分宗师一言半句。如箭中的。功不浪施。以衲僧正眼观之。大似将方木逗於圆孔。何故。大凡称提此事。如刀斫水。似手扪风。两不相伤。彼此无碍。香山恁么说话。大似以圆木逗於方孔。且道如何得恰好去。诸人还知也未。佛殿上蚩刎。高声大笑。笑罢。曰。尘世劳生早晚休。随波逐浪谩悠悠。如今林下安禅客。几个无心得到头。乃喝曰。且莫以己方人。

　　护国此庵元禅师一则

　　举世尊生下。一手指天。一手指地。云门(云云)。师曰。今时有般说快意话底。便道。当时若不是云门。谁敢恁么道。殊不知云门落在黄面老子圈缋里。直至而今跳不出。若向这里觑得透。不唯识得释迦老子。亦乃觑破云门脚跟。其或未然。山僧更为你下个注脚。贪他一杯酒。失却满船鱼。

　　西禅懒庵需禅师二则

　　华马祖踏倒水潦。师曰。大小大水潦吃人拳。趯了却道我悟。悟甚么屎。及乎起来。更不识羞。犹道。我向一毛头上识得根源。且莫捏目生华。住山后。告众曰。自从一吃马师踏。直至如今笑不休。且道笑个甚么。
　　举临济问院主籴米。师曰。院主一喝。电卷雷奔。山摧地裂。典座礼拜。云收雨散。月白风清。然虽恁么。因甚总吃痛棒。不见道。卧龙才奋迅。丹凤亦翱翔。

　　大沩月庵果禅师二则

　　举赵州访二庵主。师曰。泣露千般草。吟风一样松。为甚么肯一不肯一。若向这里见得。释迦不先。弥勒不后。坐断要津。天长地久。苟或未然。月庵老人为诸人下个注脚。良久。曰。若不如是。争知如是。
　　举话堕话。师曰。云门大师张慢天网。捞龙打凤。这僧不觉入他陷阱中。落他圈缋里。若是福严即不然。才见伊举道。岂不是张拙秀才语。但向道。未到云门。不妨疑着。然虽如是。也是贼过后张弓。

　　何山佛灯珣禅师一则

　　举疎山寿塔。师曰。疎山倾囊答谢。其奈尺头有寸。这僧只知造塔。元来秤尾无星。大岭三文两镪。支破不难。慧曰若作这僧。待疎山恁么道。但对曰。某甲今日功不浪施。着得个语。免被三文两镪扰乱一生。不教疎山外扬家丑。只如腊月莲华。龟毛三尺。又且如何。要会么。待你诸人造塔成就。即向你道。

　　乌巨雪堂行禅师四则

　　举。僧问云门。如何是惊人句。门云。响。师曰。云门答这僧话不得便休。却鼓粥饭气以当平生。
　　举。雪窦示众云。大施门开无壅塞。忽有个衲僧出来。雪窦退身七百里。何故。临危不悚人。后有老宿道。大施门开无壅塞。忽有个衲僧出来。两手分付。何故。心不负人。面无惭色。师曰。西山今日亦开大施门。忽有个衲僧出来。三十棒一棒也不较。何故。许人一物。千金不移。
　　举。怀禅师示众云。无手人能行拳。无舌人能解语。忽若无手人打无舌人。教无舌人道个甚么。白云端和尚道。未举步时。末上一步踏着。未开口时。最初一句道着。师曰。二老宿向诸人面皮上写却一本历日了也。若更眼目定动。髑髅前鬼神无数。
　　举。僧问云门。树凋叶落时如何。曰。体露金风。死心和尚道。大小云门。大师境上缚杀。有问死心。树凋叶落时如何。只对道。珊瑚枝枝撑着月。师曰。大小死心。句里缚杀。

　　大沩牧庵忠禅师一则

　　举长生问灵云混沌未分话。师曰。二尊宿发明本分大事。可谓如切如瑳。如琢如磨。不妨端的检点将来。大似贴肉汗衫。未能脱体。致使有般汉。随语生解。便向混沌未分时生计较。打破镜处说道理。驴年解悟去。若据牧庵见处。说甚么混沌分与未分。打镜破与不破。直饶向露柱怀胎处会得。正是片云点太清。诸仁者。还委悉么。良久。曰。待虚空落地时却向你道。

　　西禅此庵净禅师二则

　　举。教中道。佛灭度后。其为善知识者。总是见佛来。后来归宗和尚道。其为善知识者。亦不可轻慢。师曰。归宗恁么道。大似新妇怕阿家。未免随他舌头转。殊不知其为善知识者。只是个瞎汉。所睹善知识者。如夙世冤家。便好剜却眼睛。掀却脑盖。虽然如是。未足酬恩。
　　举。志公令人传语思大。后来白云端和尚道。思大恁么说话。大似钉桩摇橹。有甚快活。新怡山即不然。青山忽忆便归去。浮世要看还下来。

　　灵隐佛海远禅师二则

　　举兴化见同参。师曰。抠衣问道。肝胆相倾。及至掀翻鼻孔。倒转枪旗。为甚么一家不知一家事。是则这僧势不两立。兴化祸不单行。这一顿痛棒架阁来久矣。而今拄杖子在老僧手里。无有不了底公案。即今目前灯笼露柱．大地山河。岂不是同参筑着磕着底。岂不是同参又参见阿谁。喝一喝。曰。汲水已归林下去。待船犹立渡头沙。复卓拄杖一下。
　　举。真净和尚示众云。天地与我同根。万物与我同体。脚头脚底。横三竖四。北俱卢洲火发。烧却帝释眉毛。东海龙王忍痛不禁。轰一声霹雳。直得倾湫倒岳。云暗长空。十字街头廖胡子醉中惊觉起来。拊掌呵呵大笑云。筠阳城中。近来少贼。乃拈拄杖云。贼。贼。师曰。是则一场卖弄不少。争奈鼻孔眼睛各有主在。何故。葛藤堆里作窃。未当白拈。酒店门前拾遗。不是正贼。时东廊下偶犬吠。师呼行者探门前有甚客来。大众皆回首。师曰。要见正贼么。遂哨指一声。摇手下座。

　　天童应庵华禅师五则

　　举。大愚芝和尚示众。大家相聚吃茎齑。若唤作一茎齑。入地狱如箭射。师曰。好语。要且无来处。有人辨得出。与你一两金。
　　举。六祖曰。不是风动。不是幡动。仁者心动。师曰。一盲引众盲。相牵入火坑。
　　举。僧问兴化。四方八面来时如何。曰。打中间底。僧礼拜。化曰。大众。兴化昨日赴个村斋。回至中路。值一阵狂风暴雨。却向古庙里避得过。师曰。我见灯明佛。本光瑞如此。
　　举。僧问云门。不起一念。还有过也无。门云。须弥山。师曰。云门道得。不妨谛当。要且落在第二头。明果即不然。忽有人问。不起一念。还有过也无。只对道。致将一问来。
　　举。灵云见桃华悟道。玄沙云。谛当。甚谛当。敢保老兄未彻在。雪峰云。备头陀何不徧参去。沙云。达磨不来东土。二祖不往西天。师曰。百鸟不来春又老。不知谁是到庵人。
　　举。慈明示众曰。一切贤圣皆以无为法而有差别。前是案山。后是主山。且道无为法在甚么处。良久。曰。向下文长。付在来日。师曰。天童也着一只眼。一切贤圣皆以无为法而有差别。东弗于逮．西瞿耶尼．南瞻部洲．北郁单越。到处去来。不如在此。

　　道场正堂辩禅师一则

　　举。达磨初见梁武帝。帝问。如何是圣谛第一义。云。廓然无圣。曰。对朕者谁。云。不识。帝不契。遂渡江至魏。达磨去后。志公问云。陛下还识此人否。帝曰。不识。志公云。此是观音大士。传佛心印。帝悔。遣使去取。志公云。莫道陛下遣使去取。盍国人去。他亦不回。师曰。后来有般汉道。以年历考之。志公圆寂已十四年矣。岂有前头事耶。当时雪窦浑不考详。师笑曰。从古至今。未有一人明得。苦哉佛陀耶。殊不知雪窦乃於颂古首篇立此一大因缘。要见古人明悟正脉者。布幔天大网。待称意之鱼。岁月滋深。益见鰕鱼小蠏。多少明眼衲僧髑髅被渠穿过。山僧忍俊不禁。为诸人露个消息。利刀割肉疮犹合。恶语伤人恨不消。只见国清才子贵。那知家富小儿骄。

　　教忠晦庵光禅师一则

　　举雪峰在鳌山成道。师曰。只如岩头道。一一从自己胸襟流出。且道雪峰前三次悟。还从自己胸襟流出也无。若从自己胸襟流出。又道未稳在。若不从自己胸襟流出。又从甚么处得来。莫有断得出底么。若断得出。不唯雪峰鳌山成道。尽大地有情齐成正觉。若断不出。说甚么鳌山成道。直饶少室传心。也未梦见在。

　　东禅蒙庵岳禅师一则

　　举古涧寒泉。师曰。雪峰不从口入。松栢千年青。不入时人意。赵州云。死。牡丹一日红。满城公子醉。

　　开善密庵谦禅师二则

　　举秘魔擎叉。霍山往访。师曰。秘魔寻常气宇如王。不消一捏。便见四棱塌地。且作么生免得他道三千里外赚我来。然虽如是。殊不知霍山三千里外已死在秘魔叉下了也。具眼者辨取。
　　举。洞山冬夜与泰首座吃果子次。真如拈云。这个果子。莫道泰首座不得吃。三世诸佛也不敢正眼觑着。师曰。洞山倚势欺人。真如随风倒施。今夜忽有人问。山僧有一物。上拄天。下拄地。常在动用中。动用中收不得。未审过在甚么处。拈起果子便吃。何故。下坡不走。快便难逢。

　　东林卍庵颜禅师四则

　　举慈明水盆话。师曰。和尚今日供养家亲那。又以手揶揄。便作女人拜。
　　举。慈明冬至日。榜僧堂前作此相(申[曲-曰+口][目*几][才-?])。题其右曰。若人识得。不离四威仪中。首座一见。谓众云。和尚今日放参。师曰。铁轮天子下阎浮。急急如律令勑摄。又曰。首座向八八六十四卦中定吉凶。
　　举。横眸看梵字。弹舌念真言。吹火长尖觜。柴生满灶烟。师曰。大愚老人经事多矣。
　　举玄沙闻燕子声。师召大众曰。玄沙恁么道。不是苦心人不知。

　　玉泉穷谷琏禅师二则

　　举云门话堕。师曰。权衡祖道。号令宗乘。须是云门老人。诸方扶强不扶弱。琏上座扶弱不扶强。当时若作这僧。待他云门大师道。光明寂照徧河沙。岂不是张拙秀才语。只对道。和尚也不谬为大善知识。教他云门进也无门。退也无门。非但截断云门脚跟。亦与天下衲僧出气。虽然如是。只如云门道。话堕也。意作么生。良久。曰。谛观万法交罗处。一一尘中更有谁。
　　举。僧问洞山。如何是佛。曰。麻三斤。师曰。天无四壁。地绝八荒。向甚么处与洞山相见。咄。

　　国清简堂机禅师三则

　　举。僧问广德周和尚。教中道。阿逸多不断烦恼。不修禅定。佛记此人成佛无疑。未审此理如何。曰。盐又尽。炭又无。僧曰。盐尽炭无时如何。曰。愁人莫向愁人说。说向愁人愁杀人。师曰。这老子艰难起家。至老悭涩。虽然如是。毕竟也是看窟竉着楔。山僧即不然。一尺绢捣练。一杯酒上楼。是则是孤穷。且要自张声势。忽有人问。教中道。阿逸多不断烦恼。不修禅定。佛记此人成佛无疑。未审此理如何。只向他道。大底还他肌骨好。不涂红粉自风流。未审意旨如何。更向他道。驴事未去。马事到来。
　　举。雪峰山里有一僧往庵。发长不剃。以木杓舀水。凡有人问。如何是祖师西来意。曰。溪深杓柄长。雪峰闻得。乃曰。也奇怪。一日。潜地带剃刀与侍者同去见之。峰曰。道得即不剃你头。僧便将水洗头。峰便与剃却。师曰。这僧大似诸葛亮隐於草庐。先主三顾方起。且道起后成得个甚么边事。利剑拂开天地静。霜刀才动斗牛寒。
　　举。兴化示众曰。今日不用如何若何。便请单刀直入。兴化为你证明。时有旻德长老出众礼拜便喝。化亦喝。德又喝。化亦喝。德便礼拜。化曰。旻德今日较二十棒。若是别人。一棒也少不得。为他旻德会一喝不作一喝用。师曰。临济这一路。踏得开。步骤阔。用者如鸩毒。饮者如醍醐。用者似醍醐。饮者似鸩毒。始有说话分。兴化．旻德恁么敷扬。递相钝置。所谓养子不及父。家门一世衰。临济一宗。扫土而尽。隐静今日若更拈头接尾。转见不堪。遂顾大众曰。你总在这里作个甚么。以拄杖一时赶散。复喝一喝。

　　天童密庵杰禅师一则

　　举。明招到昭庆。有度上座问云。罗山寻常道。诸方尽是麨饭。唯有罗山是白饭。兄从罗山来。却展手云。白饭请些子。招打两掌。度云。将谓是白饭。元来是麨饭。招曰。痴人棒打不死。度至夜。举似诸禅客次。招近前曰。不审。度云。今日便是这上座下两掌。有瑫上座云。不用下掌。就里许作么生道。招曰。就里许也道道。瑫无对。招曰。是你诸人一时缚作一束。倒卓放尿跶下。来日相见。珍重。师曰。寻常向诸人道。终日在洪波浩渺中舀水相泼。浑身无一点湿。是他明踏着这些子。自然用出来。闲闲地。惜乎锋头少锐。引得许多葛藤。若是华藏见他道。将谓是白饭。元来是麨饭。连腮更与两掌。且教这僧疑三十年。

　　资寿尼无着妙总一则

　　举文殊请维摩谈不二法门。总曰。当时好与一喝。维摩老人若下得这一喝。可谓针起膏肓之疾。重布龙蛇之阵。非但文殊赞叹不及。亦免使后人向鬼窟里作活计。要见维摩端的处么。臂长衫袖短。脚瘦草鞋宽。

　　嘉泰普灯录卷第二十六
　　音释

　　　贽音至　憧音冲　阎音阆　瑳七何切　剜一丸切　揶音耶　揄音臾　楔音屑　舀以沼切　麨充小切
　　嘉泰普灯录卷第二十七

　　　　平江府报恩光孝禅寺(臣)僧　(正受)　编

　　颂古上
　　○法昌遇禅师七首
　　法身

　　螺蛳吞大象。石虎齩番马。惊起段家龙。踏落云屋瓦。

　　庐陵米价

　　乌龟三眼赤。祥麟一角尖。腾云生暮雨。溪月夜明帘。

　　风幡

　　不是风兮不是幡。黑花猫子面门斑。夜行人只贪明月。不觉和衣渡水寒。

　　麻三斤

　　火麻皮子若何分。腊雪煎茶解醉君。更有路行人未到。野华含笑旧枝春。

　　三玄

　　体中玄。独角泥牛水上眠。转身触破澄潭月。巫山顶上浪滔天。
　　用中玄。征人带甲眠。春华风扫尽。黄叶落阶前。
　　句中玄。远道绝人烟。甜瓜甜似蜜。苦瓠苦如莲。

　　○蒋山佛慧泉禅师三首

　　庞居士云。此是选佛场。心空及第归。
　　幞头尘土靴襕破。选佛场中无两个。若道心空及第归。顶上一椎难放过。

　　金刚经云。於是中无实无虚

　　菩提无实亦无虚。几个男儿是丈夫。丹冗不归金鸑鷟。碧潭空浸玉蟾蜍。

　　石霜虔侍者

　　石霜会里择高才。上首贪程去不回。只爱寒灰无焰起。不能枯木放华开。虔侍者亦堪哀。先师意旨虽明得。未免长拖破艹鞋。

　　○翠岩真禅师七首
　　百丈再参马祖

　　踏着船头把钓竿。浪粗风紧得鱼难。翻思几处解云雨。只见四方云出山。

　　临济栽松

　　带砺山河画土疆。汉高殿下有张良。千言万语无人会。又逐流莺过短墙。

　　首山答佛法大意

　　楚王城畔水东流。南地禅僧北地游。眼目直教从浅辩。权衡争奈出常流。金篦为子挑除翳。驴上穿靴背打球。

　　玄沙三种病人

　　一二三见闻觉。更是谁顿销砾。华蔟蔟处鹧鸪啼。艹熏熏时鸳鸯飞。玄沙老。玄沙老。赖遇当年欠一着。谛当之言徒唯然。中间树子半零落。

　　马祖即心即佛。后云非心非佛

　　百万雄兵出。将军猎渭城。不闲弓矢力。斜汉月初生。

　　麻三斤

　　如何是佛。麻皮三斤。咄。大地茫茫愁杀人。

　　野狐

　　百丈野狐。语至言粗。怛萨阿竭。吾有吾庐。

　　○白云端禅师十二首
　　外道问佛

　　万丈寒潭彻底清。锦鳞夜静向光行。和竿一掣随钩上。水面茫茫散月明。

　　二祖安心

　　终始觅心无可得。寥寥不见少林人。满庭旧雪重知冷。鼻孔依前搭上唇。

　　勘婆

　　干戈中立太平基。块雨条风胜古时。婆子为君勘破了。赵州脚迹少人知。

　　三顿棒

　　一拳拳倒黄鹤楼。一趯趯翻鹦鹉洲。有意气时添意气。不风流处也风流。

　　无位真人

　　春风浩浩喧天地。是处山藏烟霭里。无位真人不可寻。落华又见随流水。

　　临济将示寂嘱三圣

　　劈破泰山雷未猛。照开沧海月非光。瞎驴灭却正法眼。直得哀鸣满大唐。

　　德山见龙潭

　　明暗相凌不足云。丝毫有解未为亲。纸灯忽灭眼睛出。打破大唐无一人。

　　麻三斤

　　斤两分明不付君。眼中瞳子莫生嗔。百年三万六千日。得欣欣处且欣欣。

　　汝是慧超

　　一文大光钱。买得个油餈。吃向肚里了。当下便不饥。
　　芭蕉拄杖。云盖鹏和尚与双泉雅禅师向火次。举此话。鹏拟开口。雅以火筯一摵。鹏豁然有省。
　　与夺双行验正邪。才争拄杖便忘家。蓦然铁棒如风至。失却从前眼里华。

　　洗钵盂

　　梅华落尽杏华披。未免春风着出褫。一气不言含有象。万灵何处谢无私。

　　北斗里藏身

　　五陵公子游华惯。未第贫儒自古多。冷地着他人富贵。等闲不奈幞头何。

　　○保宁勇禅师十三首
　　达磨见武帝

　　烧得通红打一锤。周遭无限火星飞。十成好个金刚钻。摊向门前卖与谁。

　　清净行者不入涅盘

　　生平疎逸无拘检。酒肄茶坊信意游。汉地不收秦不管。又骑驴子下扬州。

　　不与万法无侣

　　风吹日炙露尸骸。泣问山人觅地埋。忍俊不禁多口老。阴阳无处可安排。

　　日面佛月面佛

　　蒲团上端坐。针眼里穿线。西风一阵来。落叶两三斤。

　　仰山打破沩山镜

　　沩山古镜仰山提。日上东方月照西。扑落不知谁拾得。秋风索索艹萋萋。

　　临济问黄檗佛法大意

　　雷电喧轰海岳昏。一家愁闭雨中门。狂风忽起乌云散。白日满天星斗分。

　　临济嘱三圣

　　出门握手再叮咛。往往事从叮嘱生。夜逈路长休把火。大家吹杀暗中行。

　　须弥山

　　万仞峰头立大乖。须臾眨眼落悬崖。通身不损毫毛者。天上人间安敢埋。

　　渐源吊慰

　　终日挨门复倚楼。几回明镜照梳头。一从事却潘郎后。也解人前不识羞。

　　大随龟

　　露足藏头可笑奇。千年谁谓是灵龟。雨倾不解乘流去。浮木相逢又几时。

　　灵云悟道。玄沙未彻

　　万年松下忽相逢。拔树鸣条浩浩风。堪笑晚来无处觅。崔嵬和雨在云中。

　　大禅佛半夜於僧堂前叫云。我悟也

　　夜半高声似少神。个中明白有疎亲。如今随例传其响。也道师姑是女人。

　　芭蕉拄杖

　　你有面前枯取去。如无背后夺将来。可怜黑漆光生底。击着千门万户开。

　　○泐潭真净云庵文禅师八首
　　栢树

　　庭前栢树子。我道不如松。枯枝折落地。打着去年棕。

　　吹布毛

　　鸟窠吹布毛。红日午方高。赵王因好剑。满国人带刀。

　　保寿开堂

　　探骑飞来捧下宁。瞎人翻满镇州城。太平本是将军致。不许将军见太平。

　　狗子无佛性

　　言有业识在。谁云意不深。海枯终见底。人死不知心。

　　临济参黄檗。后到大愚

　　资粮更不着些些。岐路年深恐转赊。直下痛施三顿棒。夜来依旧宿芦华。
　　便言黄檗无多法。大丈夫见岂自乖。肋下三拳明有信。不从黄檗付将来。

　　百丈再参马祖

　　客情步步随人转。有大威光不能现。突然一喝三日聋。那咤眼开黄檗面。

　　野狐

　　不落藏锋不昧分。要伊从此脱狐身。相逢尽道休官去。林下何曾见一人。

　　○净因枯木成禅师二首
　　达磨见武帝

　　闲将一段秦川锦。裁作人间巧妇衣。几度着来呈伎俩。暗中曲调少人知。

　　三顿棒

　　山藤六十轻分付。肋下三拳已太迟。堪笑不能知痛痒。上堂犹道拂蒿枝。

　　○慧林慈受深禅师四首

　　沩山一日坐次。仰山从外而入。沩山以两手握拳相交示之。仰山便作女人拜。沩山曰。如是。如是。
　　佳人十八正娇痴。一曲当前舞柘枝。只有玉郎知雅态。更无人道柳如眉。

　　女子出定

　　长江辊底浪如银。秋日白苹红蓼新。莫怪扁舟到彼岸。行船犹在把梢人。

　　麻三斤

　　洞山麻三斤。斤两不谩人。语稀难问事。貌古易传神。

　　世尊生下

　　一火铸成金弹子。团圞都不费钳锤。拈来万仞峰头放。打落天边白凤儿。

　　○雪峰妙湛慧禅师一首
　　二祖安心

　　觅心不得得心安。安得心来有几般。好把山藤赠二十。免教千古弄泥团。

　　○泐潭湛堂准禅师七首
　　楞严吾不见时

　　老胡彻底老婆心。为阿难陀意转深。韩干马嘶青艹渡。戴嵩牛卧绿杨阴。

　　黄龙三关

　　我手佛手。十八十九。云散月明。痴人夜走。
　　我脚驴脚。放过一着。庞公笊篱。清平木杓。
　　人人生缘。北律南禅。道吾打鼓。华亭撑船。

　　洗钵盂

　　之乎者也。衲僧鼻孔。大头向下。若也不会。问取东林王大姐。

　　勘婆

　　行路难。行路难。最难难是过台山。唯有赵州公验正。昂头掉臂总闲闲。

　　提婆达多受罪

　　好笑提婆达多。入捺落十小劫波。然得三禅妙乐。吹布毛须还鸟窠。

　　○泐潭阐提照禅师五首
　　南泉斩猫

　　缩水酒越浓。负心人越穷。铁刚刀自利。不用苦磨砻。艹鞋头戴今何在。我见牵来劈面春。

　　女子出定

　　小树子傍山栽。华从叶里开。枝高攀不得。和树折将来。

　　巴陵鸡寒上树

　　梨华一枝春带雨。金色头陀笑不语。龙宫海藏月明前。织女姮娥相对舞。笑者笑。舞者舞。十方无虚空。大地无寸土。

　　南泉为马祖忌日设斋垂语

　　千尺丝轮直下垂。一波才动万波随。江上晚来堪尽处。渔人披得一蓑归。

　　曹山去亦不变异

　　斋时一钵饭。饭后一觉睡。睡起去放尿。洗手成变异。

　　○太平佛鉴懃禅师七首
　　达磨见武帝

　　始闻阿阁一声钟。日暖苍龙睡正浓。再击凤凰台上鼓。夜半祥鸾未飞舞。帝基永固如盘石。胡僧枉费平先力。回指少林归去来。春风一阵华狼藉。

　　日面佛月面佛

　　东街柳色拖烟雨。西巷桃华相映红。左顾右盻看不足。一时分付与春风。

　　世尊升座

　　一轮明月挂天心。四海生灵荷照临。何必西风撼丹桂。碧霄重送九秋音。

　　离四句绝百非

　　美如西子离金阁。娇似杨妃倚玉楼。犹把琵琶半遮面。不令人见转风流。

　　十身调御

　　捉贼分明要见赃。十身调御下禅床。曾经巴峡猿啼处。铁作心肝也断肠。

　　三圣逢人即出

　　城南措大骑驴子。市北郎君跨马儿。各各四蹄俱着地。三春同到月明池。
　　南泉示众云。文殊起佛见．法见。贬向二铁围山。
　　彩云影里仙人现。手把红罗扇遮面。无人着眼看仙人。却看随后红罗扇。

　　○天宁佛果圜悟勤禅师七首
　　德山小参不答话

　　大冶烹金。忽雷惊春。艹木秀发。光辉日新。不费纤毫力。擒下夭麒麟。全威杀活得自在。千古照耀同氷轮。话作两橛。句中眼活。龙头蛇尾。以指喻指。撞着露柱瞎衲僧。塞断咽喉无出气。拟议寻思隔万山。咭嘹舌头三万里。

　　女子出定

　　大定等虚空。廓然谁辨的。女子与瞿昙。据令何调直。师子奋迅兮摇乾荡坤。象王回旋兮不资余力。孰胜孰负。谁出谁人。雨散云收。青天白日。君不见马驹踏杀天下人。临济未是白拈贼。

　　须弥山

　　石笋抽条。泥牛吼月。谁料同舟自胡越。应机涌出须弥卢。一念不生何处雷。无处雪。金刚宝剑当头截。

　　麻谷持锡到章敬。又到南泉

　　如是不是。去却药忌。拟犯封疆。全军失利。杖头突出古菱华。举世风流出当家。

　　透网金鳞以何为食

　　百艹头出没。三界外遨游。从布漫天网。虚下钩鳌钩。摇麟振鬣撼乾坤。兀目昂头洪浪喷。棒雨点。唱雷奔。肯将争战定功勋。

　　麻三斤

　　钟在扣。谷受响。池印月。镜含僧。曾非展事投机。岂是预搔待痒。点铁成金。举直措枉。一箭雕一双。一掴血一掌。君不见疎而不漏兮恢恢天网。

　　云门示众云。人人尽有光明在

　　夜明帘外千峰秀。鸾镜台前万象虚。扫踪灭迹。不立锱铢。谁为佛殿。谁是香厨。敲出凤凰五色髓。击碎骊龙明月珠。

　　○龙门佛眼远禅师五首
　　俱胝指

　　老大宗师竖指头。一生用得最风流。玄沙拗折无人会。年来年去冷飕飕。

　　玄沙三种病人

　　玄沙三种病人。有理不在高声。引得香严老子。却来树上悬身。

　　野狐

　　醉眠醒卧不归家。一身流落在天涯。祖佛位中留不住。夜来依旧宿芦华。

　　沩山撼门扇三下

　　春至百华开。朱颜安在哉。可怜园里色。不入镜中来。

　　罽宾斩师子尊者

　　杨子江头杨柳春。杨华愁杀渡头人。一声羌笛离亭晚。君向潇湘我向秦。

　　○开福宁禅师三首
　　女子出定

　　抹粉涂杯恰我呆。神头鬼面舞三台。千千万万人窥看。子细不知谁见来。

　　风幡

　　非风幡动唯心动。犹涉廉纤强指陈。大地未曾添寸土。不知谁是点头人。

　　风头稍硬

　　风头坐断进还难。衲子相将不易看。未到潼关天已晓。不堪回首望长安。

　　○大随南堂静禅师六首
　　即心即佛

　　即心即佛。铁牛无骨。戏海狞龙。摩天俊鹘。西江吸尽未为奇。火里生莲香[台-台+弗][台-台+弗]。

　　狗子无佛性

　　赵州狗子无佛性。七佛如来合掌听。须弥岋崿舞三台。海水腾波行正令。

　　野狐

　　长蛇偃月。铁旗铁鼓。坐断乾坤。辉腾今古。曾骑铁马入重城。手握金鞭贺太平。

　　女子出定

　　怀藏日月。八面玲珑。袖里金锤。鲜血通红。香风[台-台+弗][台-台+弗]。华雨蒙蒙。兵随印转处。万里长虹。将逐符行时。些子神通。

　　僧问琅琊清净本然

　　清净本然。云何忽生山河大地。大小琅琊禅师。借人鼻孔出气。出得气。有巴鼻。昨夜那咤生八臂。

　　无缝塔

　　皎洁天心月。朦胧徧九垓。三秋黄叶落。二月牝丹开。每睹南来雁。常诟北方五台。均提童子报。拾得在天台。

　　○龙牙言禅师九首
　　赵州衫

　　赵州老。对面人难晓。一归何处。青州布袄。金银瑠璃。砗磲玛瑙。

　　灵云桃华

　　春风二月半。桃华红烂熳。灵云到处逢。衲僧着眼看。看看。短棹孤舟。谁居彼岸。

　　仰山推枕子

　　田中插锹。床上推枕。千手千眼。不审不审。

　　百丈再参马祖

　　风云会合又相期。觌面难明第一机。霹雳一声天地逈。西河师子却生儿。

　　栢树

　　庭前栢树子。不是祖师心。莫执一时见。便忘千古音。

　　云门放洞山三顿棒二

　　汗马功劳要立身。将军一等扫边尘。全身只待英雄士。不遇英雄愁杀人。
　　查渡湖南涉路歧。云门不惜两茎眉。万古碧潭空界月。再三捞摝始应知。

　　有句无句

　　仰之弥高。钻之弥固。昭昭明明。如藤倚树。大笑呵呵跨白牛。碧云缭绕无寻处。

　　斩猫

　　当日临崖看浒眼。至今观水忆南泉。赵州头戴艹鞋去。渔翁腰带好牵船。

　　○胜因戏鱼静禅师四首
　　勘婆二

　　婆子只知指路。鸡犬被人偷去。直待赵州勘了。这回紧闭门户。
　　赵州老老大大。不解山中打坐。自言去勘婆了。倒被婆子勘破。

　　犀牛扇

　　扇上犀牛从古画。索来既破要元牛。纵教戴子重描出。不是当时那一头。

　　四不迁(心坟时起)

　　掐珠不念佛。开眼不见色。吃饭谁择日。任东西南北。

　　○荐福常庵崇禅师二首
　　风幡

　　浪静风恬正好看。秋江澄澈碧天宽。渔人竞把丝轮掷。不见冰轮蘸水寒。

　　赵州三不度

　　金佛不度炉。穷源有处无。木佛不度火。浑仑齩不破。泥佛不度水。何处不是你。真佛屋里坐。赵州言是祸。水牯会耕田。黄牛能拽磨。

　　○宝华佛慈鉴禅师二首
　　世尊拈华

　　拈华亲付老头陀。平地俄兴一丈波。后代钉椿摇橹者。竹篙量水转殽讹。

　　楼子和尚悟道

　　你若无心我也休。鸳鸯帐里懒抬头。家童为问深深意。笑指纱窗月正秋。

　　○净慈月堂昌禅师四首
　　忠国师问紫璘供奉。艹作何色

　　惯使渡头船。如今不记年。爱他风浪恶。方是趂粗钱。

　　秀才读千佛名经

　　千佛居何处。题诗黄鹤楼。感恩并积恨。终日在眉头。

　　盘山光非照境

　　光非照境境非存。光境俱忘复是痕。百鸟不来春已老。落华流水绕江村。

　　丹霞烧木佛

　　惯行私路。乍赴公筵。幞头脚短。腰带夸圆。不是伴郎来劝酒。误他年少觅青毡。

　　○天童宏智觉禅师一首
　　野狐

　　一尺水。一丈波。五百生前不奈何。不落不昧商量也。依前撞人葛藤窠。阿呵呵。会也么。若是你洒洒落落。不妨我哆哆和和。神歌社舞自成曲。拍手其间唱哩啰。

　　○华严真懿兰禅师五首
　　五位

　　正中偏。拈转虚空过那边。夜半金鸡生铁卵。明明谁辨暗中圆。
　　偏中正。晓月梳云华弄影。石人惊起梦魂消。带雪乌鸡回凤岭。
　　正中来。玉兔团天耀九垓。万古碧潭无影像。红炉焰里雪华开。
　　兼中至。锦缝金针双锁备。靴头线绽足知音。有耳不临流水流。
　　兼中到。眼里双瞳齐喝道。少室山前铁马驹。三便吃尽无根艹。

　　○上方益禅师二首
　　临济见普化吃生菜

　　艹里相逢两赤眉。交锋一阵疾如飞。东西旗号浑相似。试问何人得胜归。

　　香严上树

　　狭路转身难。东西尽是山。行人不到处。风定落华闲。

　　○净因蹒庵成禅师四首
　　夹山境话

　　古路雪深覆。好山云更遮。雁声天外急。游子夜还家。

　　德山托钵

　　巫峡山头窈窕女。朝为行云暮为雨。王孙一见空断肠。便作红霞隐身去。

　　女子出定

　　文殊头白。罔明头黑。女子冶容。瞿昙是贼。山僧不犯锋铓。直下并赃捉获。

　　龙牙问翠微临济佛法大意

　　驾与青龙不解骑。人人尽道阿师痴。烂泥中有伤人刺。三度曾施陷虎机。

　　○黄龙死心新禅师二首
　　秀才问长沙千佛

　　黄鹤楼前法战时。百千诸佛竖降旗。渠无国土居何处。留得多才一首诗。

　　鲁祖面壁

　　鲁祖垂慈不用功。逢僧面壁显家风。若遇上乘同道者(请续此句)。

　　○木庵琼首座二首
　　达磨见武帝

　　掩耳不及忽雷奔。天低尺五两倾盆。叶随流水归何处。牛带寒鸦过别村。
　　世尊一日坐次。见二人舁猪。乃问。这个是甚么。云。佛具正徧知。为甚么猪也不识。世尊曰。也要问过。
　　舍筏怀兼济。逢耕更问津。却将未归意。说与欲行人。

　　○钦山方禅师二首

　　乾峰示众云。法身有三种病．二种光。
　　三种病兮二种光。衲僧於此共商量。商量得到无疑地。野艹闲华满地香。

　　烧木佛

　　觌面难藏最上机。家风千古为人施。银山铁壁重重透。赖有丹霞院主知。

　　○南华炳禅师二首
　　僧问清平有漏无漏

　　笊篱木杓钱贯。井索打瓦钻龟。徒劳卜度休卜度。麒麟只有一只角。
　　僧问雪窦明觉。如何是佛。曰。四山围绕。
　　狂狗逐块。瞎驴趂队。只许我知。不许你会。

　　○文殊道禅师四首
　　野狐

　　石崇富贵籛铿寿。潘岳容仪子建才。但愿东风齐着力。一时吹入我门来。

　　勘婆

　　三月春光上国游。祥云瑞气锁龙楼。亲从宣德门前过。更问行人觅汴州。

　　狗子无佛性

　　狗子佛性无。老蚌吐明珠。西川鸣杜宇。江南啼鹧鸪。

　　烧木佛

　　彭祖八百乞延寿。秦皇登位更求仙。昨向天津桥上过。石崇犹自送穷船。

　　○龙牙苏嚧才禅师二首

　　沩山百年后。向山前檀越家作一头水牯牛去。
　　翻手书空字已成。忙忙人向两头争。屈原不是寻渔父。千古谁人论独醒。

　　玄沙白纸

　　踏翻渔艇成家业。笑出芦华月正圆。地阔天长三幅纸。同风千里为重宣。

　　○何山佛灯珣禅师五首
　　南泉示众。文殊起佛见．法见

　　鸳鸯绣出世无双。好手元来更有强。呈罢各归香阁去。金针难把度萧郎。

　　德山入门便棒

　　入门便棒没商量。拶出红流便厮当。不是奴奴情淡薄。无钱难作好儿郎。

　　临济入门便喝

　　张公未醉李公扶。从此嘉声满道途。却被金刚开口笑。谁能爱你护身符。

　　央崛取世尊指头

　　急行缓步无前后。浑踏长安路一条。央崛回头知住处。便能平步出云霄。华冠不用娘生指。须发宁烦费力摇。好似移华兼蝶至。等闲买石得云饶。

　　外道问佛

　　露影藏身问世尊。瞿昙一点不加文。迷云舒卷从斯入。十倍精神减八方。

　　○龙翔竹庵珪禅师六首
　　女子出定

　　不假文殊神通。休要罔明弹指。尔时灵山会中。女子从定而起。

　　国师三唤侍者

　　世路风波不见君。一回见面一伤神。水流华落知何处。洞口桃源别是春。

　　赵州勘婆

　　劈面三拳。连腮七掌。尽大地人。不知痛痒。

　　赵州七斤衫

　　夜半墨漆黑。提得一个贼。点火照来看。元是王大伯。

　　南泉油餈

　　近在口皮边。远过河沙国。世间多少人。不得油餈吃。

　　罽宾斩师子尊者

　　船子下扬州。浮萍逐水流。一声河满子。千古动悲愁。

　　○大沩牧庵忠禅师三首
　　女子出定

　　秤锤落井。只有秤衡。两两相忆。分物不平。方始取出秤锤。忽又失却秤衡。始去邻家借觅。衡上不曾钉星。休。休。重者从他重。轻者从他轻。

　　新妇骑驴

　　柳恽江头赏白苹。小风吹处晓烟轻。渔翁坐钓秋亭月。翻忆苕溪说性情。

　　非心非佛

　　二月春光景气浮。少年公子御街游。银床踞坐倾杯乐。三个孩童打马球。

　　○鸟巨雪堂行禅师五首
　　达磨见武帝

　　西天屠子气雄豪。欺负神洲罪莫逃。武帝当头轻一拶。果然提起活人刀。

　　风幡

　　不是风幡动。天生李老君。出胎头上发。寸寸白如银。

　　陈操尚书验衲僧

　　一语离窠窟。千生出盖缠。夜来风雪恶。木折古岩前。

　　二祖安心

　　金不博金。水不洗水。二祖脑后露腮。达磨当门无齿。
　　夫妻相打到官。官问。你有谁证见。各云。有亲儿证见。儿到官。欲证父不得。证母不得。
　　生死自怜同室穴。因何中路隔关山。一朝忽得亲儿证。趯踏方知盖覆难。

　　嘉泰普灯录卷第二十七
　　音释

　　　蟾时占切　蜍常如切　褫音池　柘音蔗　咭巨吉切　嘹力吊切　鬣音猎　罽居例切　岋鱼及切　崿五各切　浒音虎　掐苦洽切　舁音余　籛音笺　恽音蕴
　　嘉泰普灯录卷第二十八

　　　　平江府报恩光孝禅寺(臣)僧　(正受)　编

　　颂古下
　　○大沩佛性泰禅师十二首

　　净果与演化至报慈。化问。如何是真如佛性。曰。谁无(云云)。
　　朝三暮四一何少。暮四朝三何太多。多少未能知数量。有无从此见殽讹。不殽讹。唵苏嚧[口*悉]哩萨婆诃。

　　杨歧三脚驴

　　三脚驴子弄蹄行。步步莲华榇足生。堪笑艹中寻觅者。不知芳树啭新莺。

　　灵云悟道。玄沙未彻(二)

　　无星秤子两头平。拈起应须见得明。若向个中争分两。知渠错认定盘星。
　　十分风采露堂堂。玉蕊琼华未比量。刚被傍人论好丑。因兹难嫁与潘郎。

　　龙牙问翠微临济祖师西来意

　　子卿不下单于拜。始末常遵汉帝仪。雪后乃知松栢操。事难方见丈夫儿。

　　罽宾斩师子尊者

　　得人一牛。还人一马。有往有来。可知礼也。

　　侍者报。大王来

　　应用从来不覆藏。当机何得昧真常。只知报道王来也。不觉浑身在帝乡。

　　野狐

　　不落因果何曾堕。不昧因果何曾脱。当堂镜破两头忘。扫影灭踪无摸索。无摸索。何倚托。秋风吹梧桐。树叶鸣嚗嚗。

　　廓侍者问德山。从上诸圣向甚么处去

　　商岭东西路不分。两间茅屋一溪云。师年耳聩知师意。人是人非不欲闻。

　　有句无句

　　树倒藤枯意若何。沩山开口笑呵呵。可怜三尺龙泉剑。唤作陶家壁上梭。

　　外道问佛

　　有无不问语先堕。明镜当台双照破。迷云散尽晓天空。杲日团团红似火。

　　倒剎竿

　　多子塔前衣付后。更传何物示於人。双珠迸出剎竿倒。直得寒光彻四邻。

　　○径山大慧普觉果禅师十首
　　二祖安心

　　觅心无处更何安。嚼碎通红铁一团。纵使眼开张意气。争如不受老胡瞒。

　　黄檗噇酒糟

　　身上着衣方免寒。口边说食终不饱。大唐国里老婆禅。今日为君都说了。

　　不许夜行

　　禾黍不阳艳。竞栽桃李春。翻令力耕者。半作卖菙人。

　　勘婆

　　天下禅和说勘破。争知赵州已话堕。引得儿孙不丈夫。人人黠过冷地卧。

　　德山托钵

　　一挝涂毒闻皆丧。身在其中总不知。八十翁翁入埸屋。真诚不是小儿嬉。

　　风头稍硬

　　夜半明星当午现。愚夫犹待晓鸡鸣。可怜自屎不觉臭。又欲重新拈似人。

　　罽宾斩师子尊者

　　杀人须是杀人汉。当下一刀成两段。头臂虽亏剑刃锋。何似秦时[车*度]辂钻。

　　一口吸西江

　　一口吸尽西江水。甲乙丙丁庚戊己。咄。咄。咄。啰啰哩。

　　维摩经其施汝者。不名福田

　　独坐许谁知。青山对落晖。华须连夜发。莫待晓风吹。

　　产难

　　华阴山前百尺井。中有寒泉彻骨冷。谁家女子来照影。不照其余照斜领。

　　○道场正堂辩禅师十六首
　　达磨见武帝

　　黄金凿。白玉推。开开混沌窍。透出玄元机。

　　达磨分皮髓

　　社舞村歌笑杀人。骑牛挑鸭走成群。三杯酒罢归家去。留得猪头碍塞人。

　　女子出定

　　要得他家活计强。竿头须解倒拈枪。这边打鼓那边拍。引得瞿会笑一场。

　　圆觉於一切时

　　张果老踏破葫芦。吕洞宾失却宝剑。两个撒手相逢。囊箧更无一线。何仙姑铁笛横吹。解道长江静如练。

　　亮座主参见马祖

　　弓强难结鸳鸯纽。御道那栽栗棘蓬。堪笑香严饶舌老。今年犹胜去年穷。

　　野狐

　　不向东山久。蔷薇几度华。白云他自散。明月落谁家。

　　先师无此语

　　行主无人能赛。姐姐更是好手。腾身百尺竿头。打个背翻筋斗。

　　因我得礼你

　　老鼠齩生铁。十分滋味别。猫儿左右看。咽唾也不彻。

　　栢树

　　百宝光攒无儿顶。是大神咒最灵奇。揭谛波罗僧揭谛。石人半夜失乌鸡。

　　十智同真

　　画得真如活。华间试展开。黄莺偷眼觑。不敢下枝来。

　　黄龙三关

　　我手何似佛手。黄龙鼻下无口。当时所见颟顸。至今百拙千丑。
　　我脚何似驴脚。文殊亲见无着。好个玻璃盏子。不要当面讳却。
　　人人有个生缘。从来罪大弥天。不是牵犂拽把。便须鼎镬油煎。

　　小麦化为蝴蝶

　　春水满幽涧。江风吹断云。年年那时节。忆着别离人。

　　蚯蚓化为百合

　　住山身已老。世事任乖张。年来无侍者。客到自烧香。

　　两女合为一媳妇

　　两女合为一媳妇。古寺基前幢子竖。彷佛上有陀罗尼。多少行人尽惊怖。

　　○万年雪巢一禅师二首
　　外道问佛

　　世尊只眼通三界。外道双眸贯五天。华意正浓桃脸笑。春光不在柳梢边。

　　晦堂拳头

　　背触人难会。凭君子细看。片云才出洞。遮却面前山。

　　○上封佛心才禅师二首
　　风幡

　　指出风幡俱不是。直言心动亦还非。夜来一片曹溪月。却照侬家旧翠微。

　　大禅佛参仰山。后到霍山

　　子陵滩水急如弦。摸得黄鱼缩项鳊。提向市中频索价。他家不着半分钱。

　　○崇觉空禅师一首
　　栢树

　　打人骂人易。劝人休却难。不识饶人处。急水下高滩。

　　○南岩胜禅师七首
　　马祖踏水潦

　　无量妙义皆周匝。旋乾转坤为一合。当阳横按笑中刀。犹欠顶门上一踏。

　　兴化打克宾

　　汉祖拜将务决胜。非韩谁敢当兹任。赤幡高竖化城降。星在盘兮不在秤。

　　廓侍者问德山。从上诸圣向甚么处去

　　脚踏清波分华岳。手擎红日转重云。徒劳谩费干戈力。究竟还归有道君。

　　保寿作街坊。见相打。有省

　　借路经过无面目。因邪打正有拳头。衲僧门下无干涉。徒用精金换得鍮。

　　金刚经为人轻贱故。先世罪业

　　藤萝荆棘离离艹。枯树无退还不倒。败叶知他迭几重。不消一阵秋风扫。

　　侍者报。大王来

　　许由临岸洗耳。巢父不饮牛水。侍者亲入帝乡。赵州只在艹里。

　　狗子无佛性

　　乙巳大人丘。丛林为宼雠。利牙如剑戟。生杀有来由。

　　○梁山廓庵远禅师三首
　　女子出定

　　出得出不得。定从何处起。文殊往梵天。罔明轻弹指。乘流即行。遇坎即止。君不见虚筑防胡万里城。不知祸起萧墙里。

　　普化有斋

　　不是风兮不是颠。长街短巷走如烟。院里有斋常记得。时时挂在口皮边。

　　有句无句

　　呵呵大笑不寻常。笑得眉间也放光。不是明招重注脚。丛林洎合错商量。

　　○道场普明琳禅师二首
　　北斗藏身

　　五凤楼前问洛阳。金鞭遥指御街长。春风是处华争发。游子年年忆故乡。

　　晦堂拳头

　　赤体更无藏隐处。黄龙未语先分付。若将见解上门来。他家自有通霄路。

　　○灵隐佛海远禅师七首
　　勘婆

　　才拈折箭断弦弓。随手双雕落碧空。打鼓看来君不见。万年松在祝融峰。

　　临济嘱三圣

　　浓云泼墨忽遮山。碎雨跳珠乱入船。卷地风来忽吹散。望湖楼下水如天。

　　风幡

　　不是风幡动。亦非人者心。自从胡乱后。淈腯到如今。

　　栢树

　　静鞭声里驾头来。紧握双拳打不开。打得开。云压香尘。何处是静鞭声里驾头来。

　　楚王城畔

　　楚王城畔水东流。独脚山魈趯气球。贪看六幺华十八。断头船子下扬州。

　　普眼不见普贤

　　飘飘一雁落寒空。步步追空觅雁踪。踏破艹鞋跟子断。巍然独坐大雄峰。

　　慈明水盆

　　暑往寒来春复秋。夕阳西去水东流。将军战马今何在。野艹闲华满地愁。

　　○本寂灵光观禅师三首
　　疎山造寿塔

　　冬瓜蘸雪未为淡。匠者三文淡最幽。淡最幽。天共白云晓。水和明月流。

　　勘婆

　　赵州勘破老婆时。恰似青春三月里。陌上游人争看华。鹧鸪啼处谁相委。
　　僧问黄龙南禅师。不去不来时如何。曰。华岳三峰头倒卓。云。却去却来时如何。曰。风吹柳絮毛球辊。
　　冰雪肌肤西舍女。梳妆巧巧画双眉。傍人笔力强传写。户外如何见得伊。

　　○鼓山蒙庵岳禅师四首
　　勘婆

　　本是山中人。爱说山中话。五月卖松风。人间恐无价。

　　七贤女游尸陀林

　　无根树子一株。山翁不费诛锄。锤碎千年桃核。不须绿木求鱼。
　　无阴阳地一片。明明卖贵买贱。死尸无处活埋。露出三头两面。
　　不响山谷一所。透出千门万户。清晓一声杜鹃。劝人不如归去。

　　○万年闲禅师二首
　　世尊拈华

　　雪压怪松露。风高野渡横。将谓众生苦。更有苦众生。

　　乾峰示众。举一不得举二

　　相见不须嗔。君穷我亦贫。谓言侵早起。更有夜行人。

　　○灵岩安禅师四首
　　文殊白槌

　　法王法令没周遮。一片虚凝绝点瑕。槌下不开诸圣眼。几多骐骥困盐车。

　　野狐

　　百丈堂前辨野狐。紫罗帐里撒真珠。谁家别馆池塘里。一对鸳鸯水上浮。

　　国师三唤侍者

　　一段风光画不成。洞房深处畅予情。频呼小玉元无事。只要檀郎认得声。

　　三平见石巩

　　解劈当胸箭。因何只半人。为从途路晓。所以不全身。

　　○天童应庵华禅师三首
　　女子出定

　　出得出不得。满面是埃尘。愁人莫向愁人说。说向愁人愁杀人。

　　风幡

　　大海波涛涌。千江水逆流。龙王宫殿里。不见一人游。

　　香严上树

　　故园春色在枝头。恼乱春风卒未休。无事晚来江上望。三三两两钓鱼舟。

　　○雁山枯木元禅师二首
　　香严贫

　　无地无锥未是贫。知无尚有守无身。侬家近日贫来甚。不见当初贫底人。

　　竹篦

　　不触又不背。徒劳生拟议。开口更商量。白云千万里。

　　○东林卍庵颜禅师八首
　　祖师曰。佛说一切法。为度一切心

　　牛头菩萨面。马面夜叉头。不作五逆罪。快乐百无忧。

　　勘婆

　　四海同一家。万口同一舌。赵州勘婆子。有理向谁说。

　　首山竹篦

　　骂他还自骂。嗔他还自嗔。戒之。慎之。出乎尔者。反乎尔者也。

　　云门露

　　椎锣擂鼓转船头。席卷波翻喊激流。洗脚上船乘快便。顺风相送下扬州。

　　芭蕉拄杖

　　相骂饶汝接觜。相唾饶汝泼水。等闲摸着蛇头。拍手啰啰哩哩。

　　楞严妙性圆明。离诸名相

　　一钱为本万钱利。富不足而贫有余。换骨夺胎些子药。输他潘阆倒骑驴。

　　南泉油餈

　　骑虎穿市过。把火去偷猪。主人开眼睡。并舍叫失驴。

　　腊月火烧山

　　腊月火烧山。苦口是黄莲。相将岁除夜。窦八布衫穿。大可怜。把手入黄泉。

　　○雪窦闻庵宗禅师三首
　　虔侍者

　　石人不怕师子吼。须弥顶上翻筋斗。沧溟竭尽正二更。生铁昆仑云外走。

　　香严击竹

　　粥饭随时养病躯。本无迷悟可关渠。无端击着庵前竹。直至如今在半途。

　　二祖得髓

　　弟昆各自逞功能。独有家兄彻骨贫。三拜起来无一语。鼻孔累垂盖上唇。

　　○善权智禅师五首
　　五王子
　　诞生

　　贵胤生时轮拟空。玎珰玉佩处东宫。月堂转侧朝君父。直扣尧阶却借功。

　　朝生

　　学问诗书德行全。金门投策紫微班。台星不自离蓑钓。那得寅昏奉圣颜。

　　末生

　　贫来今日极清虚。悲喜寥寥一物无。便欲升为九包凤。依稀云树月巢孤。

　　化生

　　帝命传来下九天。禁城中外化新宣。回途复妙持金印。正令曾无一字传。

　　内生

　　凤势龙骧大丈夫。天然尊贵六宫殊。苔封宝殿无人侍。造次凡眸识得无。

　　○狼山萝庵温禅师五首
　　五位

　　正中偏。玉兔金乌落二边。丫角童儿骑黑象。三更穿过御楼前。
　　偏中正。过房之子初受命。金刚脚下昆仑奴。腰间也佩毗卢印。
　　正中来。无着当年访善财。瑠璃盘里藏明月。异艹山华处处开。
　　兼中至。不历僧祇超十地。虽然踏着旧家乡。更须知有深深意。
　　兼中到。天寒大雪长安道。五陵才子锦袍新。马蹄乱踏琼瑶艹。

　　○国清简堂机禅师四首
　　鲁祖面壁

　　叶落岗头一望长。几茎乔木倚斜阳。曾经巴峻猿啼处。铁打心肝寸断肠。

　　严楞吾不见时

　　隔林彷佛闻机杼。知有人家在翠微。及至入门亲见了。元来只是小儿戏。

　　斩猫

　　青蛇提起气腥臊。几个男儿有痛毛。直下血流犹未觉。举头还见铁山高。

　　夹山境话

　　东西南北无门户。大地山河不覆藏。今夜碧天云脚尽。一钩月挂几人肠。

　　○焦山或庵体禅师七首
　　金刚经三心

　　三清道士无仙骨。八教阇梨毁梵书。黑添昆仑舞华鼓。天亲无着暗嗟吁。

　　婆子烧庵

　　不见人斑见虎斑。算来莫愿见人斑。虎斑见后通回避。唯有人斑近最难。

　　南泉油餈

　　浑身无处着。驿路倒骑驴。览尽潇湘景。和船入画图。

　　南泉三世诸佛不知有

　　越鸟巢南枝。胡马嘶北风。狸奴并白牯。寸步不曾通。千山都坐断。万派尽朝东。天王才合掌。那咤扑帝锺。

　　倩女离魂

　　假使百千劫。所作业不忘。因缘会遇时。果报还自受。

　　维摩观身实相。观佛亦然

　　眼空四海恣纵横。鼻孔辽天信脚行。拏得电光为火把。却来日午打三更。
　　三十六万亿一十一万九千五百同名同号阿弥陀佛。
　　竹溪烟绝雨才通。无数深红间浅红。山店落英春寂寂。青旗吹动柳华风。

　　○玉泉穷谷琏禅师三首
　　德山见龙潭

　　南来本欲破邪说。纸灯灭处难分雪。踏着秤锤硬似铁。错认乌龟唤作鳖。

　　新妇骑驴

　　新妇骑驴阿家牵。艹里寻常万万千。谁在后兮谁在先。不须特地苦加鞭。

　　麻三斤

　　驴尾猪头牛脚迹。三斤麻子露消息。志公杖头剪刀尺。从来雨下阶头湿。

　　○文殊能禅师二首
　　腊月火烧山

　　巢知风。穴知雨。可怜谢三郎。月中自摇橹。

　　麻三斤

　　现前三昧。料水打碓。漏泄天机。失钱遭罪。

　　○开善密庵谦禅师七首
　　央崛产难

　　贤圣劫来未鲁杀。而今断这一刀休。果然葛怛胸中落。笑杀灵山老比丘。

　　女子出定

　　四个没意智汉。做处总无畔岸。一状领过阶前。与伊据款结案。

　　百丈卷席

　　浩浩长江际碧空。片帆高挂便乘风。快哉不费纤毫力。万里家乡咫尺通。

　　即心即佛

　　谁家饭挂空梁。指与小儿令看。解开即是灰囊。当下命根便断。

　　非心非佛

　　卖尽田园彻骨贫。不知何处可容身。楼头浪荡无拘捡。铁笛横吹过洞庭。

　　不是心。不是佛。不是物

　　华岳三峰翠插天。上头无路可跻攀。不知谁有神仙手。折取峰头十丈莲。

　　心不是佛。智不是道

　　太平时节岁丰盈。旅不赍粮户不扃。官路无人夜无月。唱歌归去恰三更。

　　○西禅此庵静禅师一首
　　竹篦

　　千山鸟影灭。万里人迹绝。孤舟箬笠翁。独钓寒江雪。

　　○长芦且庵仁禅师一首
　　灵云桃华。玄沙未彻

　　多方窃得破衣裳。壁倒篱坍没处藏。更有一般无赖汉。不曾同伴要分赃。

　　○净慈水庵一禅师二首
　　话堕

　　二八佳人美态娇。绣衣轻整暗香飘。偷身华圃徐徐立。引得黄莺下柳条。

　　慈明水盆

　　家山指出路非遥。万仞嵯峨插碧霄。一片白云横谷口。几多归鸟尽迷巢。

　　○德山涓禅师二首
　　狗子无佛性

　　狗子佛性无。门上钉桃符。邪魔并百怪。一见便消除。

　　三圣逢人即出

　　乍雨乍晴山里寺。或来或去洞中云。满天星月明如昼。此境此时谁欲分。

　　○荐福退庵休禅师四首
　　兴化勘同参

　　恰如刽子气雄豪。便向咽喉下一刀。五脏肝心皆砉出。方知王法不相饶。

　　一口吸尽西江水

　　净裸裸。赤洒洒。没可把。喏。可知礼也。

　　广额屠儿放下屠刀

　　放下屠刀处。棒打不回头。云自帝乡去。水归江汉流。

　　狗子无佛性

　　赵州门前。毒蛇当路。踏着齩你。退步退步。

　　○剑门分禅庵主六首
　　勘婆

　　台山一路绝纤埃。无限英灵被活埋。拊掌高歌天地阔。赵州亲到勘婆来。

　　临济四喝

　　是非穿凿不相干。四喝诸方莫错看。六道四生平等法。牧童吹笛过前山。

　　兴化勘同参

　　长松不改四时青。纵夺当机几个明。阵败不禁苕帚扫。眼中瞳子面前人。

　　女子出定

　　鹊鸦午夜破云飞。宝印无私孰解提。若道罔明能出定。是人拔舌入阿鼻。

　　风幡

　　非风幡动唯心动。踏雪贫儿彻骨寒。在圣在凡谁改变。蝍蟟嚼碎铁围山。

　　○资寿尼无着道人二首
　　产难

　　不迟一步。不疾一刻。明眼衲僧。如何会得。粉骨碎身未足酬。一句了然超百亿。

　　狗子无佛性

　　铁壁银山。一箭穿过。潦倒赵州。口能招祸。

　　○侍郎杨无为居士七首
　　卷席

　　野鸭飞。鼻头裂。卷席更来呈丑拙。直饶独坐大雄峰。也是天边第二月。

　　担板汉

　　睦州唤。随卦断。回不回。担板汉。

　　如驴觑井

　　驴觑井。井觑驴。五台何处不文殊。黄面老人任多口。未知道得八成无。
　　僧问古德。如何是三乘教外别传一句。曰。东村王老夜烧钱。
　　三乘教外别流传。瞎汉多知唤作禅。天下衲僧参不到。东村王老夜烧钱。
　　古德垂语云。我唤作火。汝不得唤作火。
　　我唤作火。汝即不可。已道了也。唤作甚么。
　　药山云。恁么也不得。不恁么也不得。
　　总不得。太无端。野老焉知天地宽。直饶数到八九十。家山犹隔一重关。
　　四祖问牛头。汝在此作甚么。曰。观心。
　　观者何人。心是何物。瓦解冰消。不劳拈出。

　　○丞相张无尽居士五首
　　庐陵米价

　　一派青源出少林。信衣到此只传心。寻常示众无人会。尽向庐陵米价寻。
　　灵照雪中卖箍篱回。至一庙前云云。
　　宁可饥寒死路边。不劳土地强哀怜。满船家计沈湘水。岂藉芒绳十百钱。
　　兜率三关。其一曰。拨艹参玄。只图见性。即今上人性在甚么处。
　　阴森夏木杜鹃鸣。日破浮云宇宙清。莫对曾参问曾哲。情知孝子讳爷名。
　　其二曰。识得自性。方脱生死。眼光欲落时。作么生脱。
　　人间鬼使符来取。天上华冠色正萎。好个转身时节了。莫教阎老等闲知。
　　其三曰。脱得生死。便知去处。四大一分时。向甚么处去。
　　鼓合东州李大妻。西风旷野泪沾衣。碧芦红蓼江南岸。却作张三坐钓矶。

　　嘉泰普灯录卷第二十八
　　音释

　　　聩五怪切　鳊音鞭　淈音鹘　腯音突　魈音宵　玎音丁　珰音当　骧音泪　坍音摊　□虎伯切　晢音锡
　　嘉泰普灯录卷第二十九

　　　　平江府报恩光孝禅寺(臣)僧　(正受)　编

　　偈颂
　　○翠岩真禅师三首
　　占古庆怀

　　南北无知已。东西信有缘。祖师言不识。真宰理方宣。性海宽长满。心华静后圆。定山三径艹。谁为扫寒烟。

　　偶作

　　白云漫世界。清露滴咸秦。沧海几回变。衲僧把要津。

　　因事

　　三岁孩儿百岁翁(你少我老)。相逢陌路各西东(生死交谢)。瑠璃殿上苍苔色(绝人徃还)。明月堂前匝地风(我门昌盛)。

　　○法昌遇禅师九首
　　看经

　　半满藏兮一络索。子细看来特地错。东村王老打张三。两个善神齐发恶。休发恶。寒猿昨夜绕窗啼。白鸟今朝上虚阁。

　　寄昭师兄

　　溪月同观影异圆。岭云重锁故山关。乌鸡带月啼天晓。刍狗衔华吠斗寒。径直斫开离却易。迂回顾鉴入应难。龙川露滴层峰外。红日圆晖北上看。

　　不勘自破

　　打破虚空不用锤。门头何假更安锥。从他胜有张良计。不勘还须失利归。

　　三句

　　第一句。无边大火聚。拟议早身灰。谁敢当头觑。
　　第二句。龙蟠并虎踞。更问毗耶离。已落他路布。
　　第三句。脱却娘生袴。直下便承当。铁山横在路。

　　三诀

　　第一诀。袖里三斤铁。忽遇病维摩。拈起蓦头楔。
　　第二诀。六月漫天雪。无处避炎蒸。浑身冷如铁。
　　第三诀。八字无两人。胡僧笑点头。眼中重着屑。

　　○金山达观颕禅师一首
　　答问曹洞宗旨

　　洞下门庭理事全。白云岩下莫安眠。纵饶枯木生华去。送出荒郊不直钱。

　　○黄龙普觉南禅师二首
　　答张职方

　　梦幻年光过耳顺。茆庵艹座颇相宜。日高一钵和罗饭。禅道是非都不知。
　　不知犹作不知解。解在功成百鸟奔。欲絁衔华个中意。江心明月岭头云。

　　○云峰悦禅师六首
　　示学者

　　赫日光中谁不了。底事堂堂入荒艹。担簦负笈苦劳神。从门入者非家宝。演宗乘。提祖教。千年枯骨何堪齩。南北东西归去来。拈得鼻孔失却口。

　　和泥合水(五)

　　予有一道。千圣不到。北走南奔。相头买帽。是何之道。云横碧峤。
　　予有一辩。风生岳面。举目千差。知君不荐。是何之辩。僧堂佛殿。
　　予有一说。善知时节。若人会得。眼里漆屑。是何之说。春寒秋热。
　　予有一剑。寒光若练。虎啸风生。飞霞走电。是何之剑。灰头土面。
　　予有一机。圣凡岂知。拈却鼻孔。举起须弥。是何之机。渊明皱眉。

　　○开先暹禅师一首
　　寄莲华峰祥庵主

　　莲华峰色撑寥沈。中有高人眠岁月。劳劳尘虑不经心。凛凛寒姿天欲雪。腰间佩文殊逼佛剑。手中握龙猛金膏笔。又不肯扫荡妖氛。又不肯点化顽石。殷勤问师。住山得几秋。报我百年只是三万六千日。

　　○芙蓉楷禅师五首
　　妙唱非干舌

　　剎剎尘尘处处谈。不劳弹子善财参。空生也解通消息。华雨岩前鸟不衔。

　　死蛇惊出艹

　　日炙风吹艹乱埋。触他毒气又还乖。暗地忽然开死口。长安依旧绝人来。

　　解针枯骨吟

　　死中得活是非常。密用他家别是长。半夜髑髅吟一曲。冰河红焰却清凉。

　　铁锯舞三台

　　不是宫商调。谁人和一场。伯牙何所措。此曲旧来长。

　　古今无间

　　一法元无万法空。个中那许悟圆通。将谓少林消息断。桃华依旧笑春风。

　　○白云端禅师四首
　　应真不借

　　情尘我自出。安用世人知。月好还邀客。华开亦咏诗。训徒朝有则。炼句夜忘疲。颇似区区者。刚然不识伊。

　　涉流转物

　　物理讵可忽。逢时各解鸣。乱蛙迎雨急。孤狖带霜清。历历何先后。寥寥异性情。汨罗嫌醉者。病在不分明。

　　偶作

　　无华可献见牛头。霭霭声光数百秋。今日龙门庵里老。依前独坐冷飕飕。

　　赞茶陵郁禅师

　　水月以喻兮古来已多。我今不然兮所陈伊何。百尺竿头曾进步。溪桥一踏没山河。固不游方兮何游之有。玄沙保寿兮师与其偶。雁峰之东兮洣川之口。三十三秋兮大师子孔。舒兮卷兮已而矣。依前空泻洣川水。九江相去几千里。父有重牙子无齿。谩劳提耳一炉香。微烟旋逐松风起。

　　○保宁勇禅师十首
　　寄端和尚(二)

　　云外青山万万重。有谁千里暗相通。明时簸弄乾坤者。尽握灵蛇在手中。
　　无限栗蓬吞已了。百千圈子透难穷。有时共入洪波里。尽日漫天是黑风。

　　上云盖颙和尚(二)

　　拈将楖栗路纵横。大地清风飒飒生。北斗柄斜轻拨转。大唐人眼直须盲。
　　忆昔相将决死生。死生难决盖生盲。也知不负归根处。到了还从旧路行。

　　答舒城范秀才

　　举手抹太虚。光明能灿烂。赤脚上刀梯。缦缦缦缦缦。

　　山居(五)

　　石女呵呵笑。东君信已通。羽毛争叫噪。华木竞青红。樵唱深云里。农耕骤雨中。祖师门下客。特地问家风。出家冬景致。何处不光辉。大地冰凌合。漫天雨雪飞。松间戴笠去。林下拾薪归。盛爇炉中火。通宵即当衣。随分度朝晡。客来何所须。点茶收却盏。行饭展开盂。暑热同摇扇。天寒对拥炉。等闲相借问。还识老僧无。林下无余事。高眠足矌怀。舀将锅里粥。抽出灶中柴。坐久慵移榻。人来揖上阶。门前千万仞。谁肯度悬崖。卓锡孤峰顶。门前滑似苔。丰干骑虎去。拾得趂牛来。倐忽风云合。逡巡境象开。相逢语何事。摇手任人猜。

　　○五祖演禅师三首
　　山居

　　床是柴棚席是茅。枕头葛恒半中凹。霜天索宽人投宿。睡到天明手脚交。

　　送分卫者

　　岩缝迸开云片片。半笼幽石半从龙。为霖普润焦枯后。却入萝烟第一重。

　　闻角

　　幽幽寒角发孤城。十里山头渐杳冥。一种是声无限意。有堪听与不堪听。

　　○净因枯木成禅师一首
　　示小师思悟

　　维摩不默不良久。打破玄关没窠臼。堪嗟几个杜波斯。问着痴痴不问口。

　　○黄龙死心新禅师四首
　　死心室

　　死心心死死全心。死得全心一室深。密把鸳鸯闲绣出。从教人竞觅金针。

　　和方侍者颂曹山云中因缘

　　满山风雪色凝然。鸟道玄玄没二边。风翅敛时全叶正。龙珠耀处却还偏。通途辨的谁云妙。双锁金针理未玄。若谓孤峰曾不堕。依前流落未生前。

　　与方侍者

　　念念向本家。本家即心也。念念行吾道。吾道即性也。吾心性无二。佛祖更无也。

　　赞六祖

　　六祖当年不丈夫。倩人书壁自涂糊。明明有偈言无物。却受他家一钵盂。

　　○慧林慈受深禅师一首
　　偶述

　　万事无如退步眠。松床纸帐暖如毡。梦中说话无华艹。况是山僧不会禅。

　　○泐潭湛堂准禅师五首
　　送云侍者

　　鸟窠吹布毛。老婆为侍者。今古道虽同。宝峰不然也。二月三月时。和风满天下。是处百华开。远近山如画。歧路春禽喧。高岩春水泻。头头三昧门。虚明周大野。好个真消息。书送汝归舍。衲僧末后句。嘘是何言欤。

　　送利监收

　　开眼合眼。道契寰中。东行西行。禅非物外。大仰插锹叉手。靴里动指头。南泉把鎌刈茅。谁人知此意。今也道不及古。僧僧解数满肚。但寻雪月风华。失却昔年活路。不能返照回光。法界毗卢全露。阿呵阿。笑倒利头陀。风前月下啰哩啰。深夜处分诸火客。你看是甚么火色。

　　自赞(三)

　　我若自赞。云居罗汉。我若自毁。无主饿鬼。赞之不欣。毁之不嗔。毁誉不动。东鲁西秦。
　　尔图我真。又求我赞。我真我赞。两重公案。家丑不外扬。己德不自谈。寄之以数。六九五十三。
　　我已是妄。尔更妄写。妄我妄写。两重虚假。欲传吾真。须泯见闻。声色不碍。相似十分。

　　○长芦祖照和禅师一首
　　题永明智觉寿禅师顶相

　　慧日峰高秋色冷。钱塘江静月华明。寒光一烁周沙界。笔下看来未十成。

　　○泐潭阐提照禅师一首
　　自赞

　　自小来打硬。佛祖不奈何。放藞苴住院。殃害杀禅和。道行阐提道。歌唱阐提歌。欢喜入地狱。谁菅你阎罗。

　　○龙门佛眼远禅师十一首
　　标指(五)
　　了妄元真

　　问汝贪嗔痴。家住在何处。我今要与汝。各各分头去。好好细思量。免被他官府。大者名为贪。养得二舍弟。三郎都一处。日夜共活计。令汝家户大。使汝善调制。子今苦厌我。我与子发誓。一要子自知。二要子依例。三要当处生。四要欢喜偈。与汝善和同。一一无凡秽。一觉一切了。何须去烦翳。我是诸佛母。十方及三世。

　　同居善说

　　世人不识我。求我以形容。形容不相似。徒观纸上龙。若要识得我。问取主人翁。主人好家业。物物要安藏。六兄夸艺术。三母足温良。南听善书算。北库多财粮。住来但觉久。懒去问张主。君若一识得。与汝同屋梁。

　　美容可观

　　一别海山中。十年春艹绿。相思在方寸。颜容皎如玉。音书杳不来。桃李繁且熟。唯有意中人。使我眉头蹙。

　　妙容非睹

　　通身无影象。脱体露堂堂。不话非声色。何曾有短长。河沙恒徧现。故号法中王。优昙华正开。齅着不闻香。

　　廷促自尔

　　春日春山里。万事尽皆春。春光照春水。春气结春云。春客春情动。春诗春更新。唯有识春人。万劫元一春。

　　祖师地种华及总颂(四)
　　地

　　性地本无生。因生说有地。流传古至今。非愚亦非智。

　　种

　　从昔未曾迷。於今何所悟。只缘种性深。更亦无别路。

　　华

　　有种有心地。因缘华日开。要知成果处。却笑祖师来。

　　总

　　五叶华开后。山长水更深。乱云横谷口。游子谩追寻。

　　示众

　　求心心未谛。等人人不来。岩华晓来雨。寂寞为谁开。五色灯光眚所成。但除其眚莫除尘。若言本眼何曾眚。乃是临河渴死人。

　　○龙牙言禅师一首
　　张提举到山有作

　　清世朝贤难会面。岩堂语道霜风扇。借问何时出帝乡。笑云西蜀乌头贱。阿呵阿。谁人荐裴相。当年典豫章。不惜眉毛又相见。咦。

　　○胜因戏鱼静禅师二十二首
　　拟寒山自述

　　多见拟寒山。不然拟拾得。冲天各有志。拟彼复何益。居山山色翠。临水水声长。风华与雪月。时处自歌扬。颇忆未参禅。教中听十年。昼夜数他宝。何曾得半钱。发志出行脚。遍求无病药。及至休歇时。依旧没鞋着。行时唯信脚。到处便为家。午饭随粗细。三衣乱掩遮。空名耳里水。微利眼中砂。一觉黄昏睡。金乌出玳涯。目述自高吟。自高非倨傲。高怀肯随动。幽鸟徒轻噪。无水定无源。有烟必有灶。天堂并地狱。自作还自报。近见一般人。堂堂似佛祖。入室求知识。为明生死事。问汝莫是贼。当时面如土。语言勿生嗔。只个是生死。
　　参禅脱生死。辄莫被魔使。八风一任吹。六尘终不污。非语乱如麻。截断众流句。仰面看青天。立地超佛祖。五更一盂粥。辰时一顿饭。昼夜两觉眠。一日事俱辨。毁我还自毁。赞我还自赞。是非与荣辱。红炉亦金弹。良田着力耕。自利复利故。莫栽荆棘树。子孙没出路。仁者爱安仁。狡佞生嫉妬。劝汝早回头。翻覆面前觑。莫笑我自述。粗言无义理。岂为骋文辞。因笔写其志。百年呼吸间。何用苦较计。劝汝莫痴毒。无常忽忽至。一曲乐升平。非关啰哩棱。山河俱属宋。云水且饶僧。时击松风磬。长然涧月灯。愿王似南岳。万世碧层层。

　　十二时

　　半夜子。心境俱忘正莽卤。捻转天关万象移。泥牛入海谁亲睹。
　　鸡鸣丑。一声相报无前后。惊觉腾腾梦里身。释迦老子交横走。
　　平旦寅。翠竹黄华拂眼明。灵禽异兽争嘲哄。总解回头转眼睛。
　　日出卯。紫雾红霞腾海岛。挤排无限利名人。出门忘却衣中宝。
　　食时辰。掌钵徒劳入市巡。若将心受檀那饭。也似无功食禄人。
　　禺中巳。选甚淫坊并酒肆。回头便是出尘人。翻笑曼殊携庆喜。
　　日南午。卓然独耀无今古。粪埽堆头玉马嘶。瑠璃殿上金刚舞。
　　日昳未。万树千峰影斜坠。兔角龟毛绕市寻。贵卖还思买时贵。
　　晡时申。一日三分过二分。直饶省得来时路。到家急急也黄昏。
　　日入酉。残霞返照门前柳。无声一曲牧童归。背跨牛儿师子吼。
　　黄昏戌。角韵锺声遐迩一。要会闻复翳根除。补陀岩上寻弥勒。
　　人定亥。念念无常剎那快。回光省取不迁心。坐照十虚谁对待。

　　○虎丘隆禅师二首
　　送化士分卫

　　大地撮来粟米粒。一毫头上现乾坤。居家不离途中事。常在途中不出门。

　　赞达磨

　　盍国人难挽。西携只履归。只因熊耳月。千古冷光辉。

　　○荐福常庵崇禅师一首
　　读庄子一受其成形不忘以待尽

　　人生悉如此。谁悟此中玄。白日无私照。青山任意眠。松风来不断。泉石自相便。路出千峰上。云归竹径边。

　　○宝华佛慈鉴禅师五首
　　五派
　　临济

　　铜头铁觜百家冤。一喝双分照用全。三尺吹毛定寰宇。临行抛向瞎驴边。

　　云门

　　三句都将一串穿。等闲挂向御楼前。几多行客眼定动。东海鲤鱼飞上天。

　　曹洞

　　紫庭黄合带春温。寝殿何人侍至尊。长爱百司分职处。玉鞭敲镫出金门。

　　沩仰

　　一个撒开千万个。簸箕解说无生话。艹堂睡起觜卢都。寂子要须原梦破。

　　法眼

　　溪光野色浸楼台。一笛遥闻奏落梅。风送断云归岭去。月和流水过桥来。

　　○净慈月堂昌禅师二首
　　送僧

　　扫尽诸方路布禅。到头窠臼落谁边。台盘角畔重拈起。万里神光顶后全。

　　自赞

　　丹青写出。剩却一个。窦入布衫。着着便破。土面灰头那畔行。水墨观音解推磨。

　　○广福尚禅师二首
　　离黄龙有作

　　大袖长拖出祖关。蛟龙战罢海涛闲。寄言白首参玄者。休把虚空侧点斑。

　　次韵答张无垢居士

　　从来高价莫饶伊。百战场中奋两眉。夺角冲关君会也。丛林谁敢更相欺。

　　○长芦真歇了禅师三首
　　示众

　　意句难分别。风骚路外求。提刀空四顾。驻步失全牛。落眼情尘脱。归根景象幽。万缘俱不到。佛祖莫能酬。路断无依着。空船载月归。力穷忘一色。功尽丧全机。密混凝流处。融通向背时。古帆风静夜。任运应高低。不犯清波句。澄江浸一钩。棹头风色静。篷底夜明秋。雁影沉寒水。芦华隐白牛。须知耕钓外。稳密类难收。

　　○灵峰古禅师一首
　　题佛鉴禅师语录后

　　流水高山不在弦。等闲成曲又成篇。列珊瑚树枝枝好。撒水银珠颗颗圆。挥落禅关无少滞。增添衲子几重冤。拟於纸上明端的。争似当机自造玄。

　　○黄龙艹堂清禅师一首
　　读法界观

　　多中即一一中多。浪里全提水是波。波水灭时多一尽。日轮当午见星河。

　　○善权智禅师四首
　　识自宗

　　紫微宸幄绿苔封。寂寂无人寝殿重。玉漏夜传尊贵语。六宫不许扣金锺。

　　和宏智颂仰山语(三)

　　机丝不立显真空。断灭应无个事同[○@●]。没底月船乘夜泛。无鑐锁子两头通[○@日]。
　　回眸照处犹春雨。撒手何时正晓风。白发童儿骑雪马。转身就父岂同功◎。
　　如今认得正当初○。月下披云上宝车[○@日]。暮去朝来谁辨的。开门何处不逢渠。

　　○德山佛性泰禅师五首
　　四时般若

　　日暖风和天地春。野华芳艹一番新。灵山佳致依然在。谁是当年微笑人。
　　万木扶疎夏景长。园林梅杏嚼红香。山前麦熟还知否。一一当机为举扬。
　　飘飘黄叶坠幽庭。万里无云宇宙清。飒飒凉飙生户外。韶阳三句转分明。
　　林木萧条复本根。严霜冻雪锁松门。地炉煨火通身暖。寒暑到来休更论。

　　赞达磨

　　泛舶来梁自普通。一锤击碎有为功。谁云面壁无言说。争奈当门齿露风。

　　○径山大慧普觉杲禅师十一首
　　学者请益竹篦

　　云门举起竹篦。开口知君话堕。上方香积不餐。甘伏食人涕唾。
　　云门举起竹篦。禅和切忌针锥。鸾凤不栖荆棘。[感*鸟][感*鸟]偏守空池。
　　云门举起竹篦。通身带水拖泥。奉报参玄上士。撒手悬崖勿迟。
　　云门举起竹篦。拟议知君乱统。直饶救得眼睛。当下失却鼻孔。
　　云门举起竹篦。露出心肝五脏。可怜猗死禅和。犹自魂飞胆丧。

　　示鼎需禅人

　　顶门竖亚摩酰眼。肘后斜悬夺命符。瞎却眼。解却符。赵州东壁挂葫芦。

　　寄福胜长老

　　真人十八界元空。三十一人同姓吕。分散游山各占山。三十一人又同处。

　　赞普融和尚

　　示无作相。击涂毒鼓。行无缘慈。诛佛诛祖。如是见得普融。妙喜未敢相许。直下来也。如龙似虎。一锤打破太虚空。至今一缺无人补。

　　李汉老参政写师顶相求赞

　　这汉没量罪过。不合引惹。措大被渠笑里藏刀杀去。吾祖达磨。不知有底冤雠。一向兴灾作祸。杲上座。诺。惺惺着。莫教话堕。

　　唐道人请赞

　　这尊慈。无摸索。忽地喜。忽地恶。喜也和气如春。百华开萼。恶也雷电风云。一时俱作。似恁么做处。若非阿修罗王。即是金仙大觉。唐道人。紧收却。逢人不用展开。卷来送在壁角。

　　祖传禅人求赞

　　藞苴全似川僧。萧洒浑如浙客。偏向情未生时。拈出报慈一隔。尊性不定。莫可窥测。见小时。嫌蟭螟眼太宽。见大时。谓太虚空惑窄。似这般底阿师。如何受人天供养。好与劈腮一掴。

　　○乌巨雪堂行禅师三首
　　赠禅者

　　句下出诸碍。翻身古剑寒。欲明如上事。须是髑髅乾。

　　削东坡宿东林偈

　　溪声广长舌。山色清净身。八万四千偈。明明举似人。

　　赞佛眼和尚

　　因我得礼你。玄沙出窠臼。龙门与荐灯后。咄。

　　○护国此庵元禅师二首
　　答虎丘隆禅师

　　佛祖权衡真妙绝。一句通明万机彻。纵横端似走盘珠。念念圆融大休歇。要须滴滴烂如脓。莫学南方半生灭。掀然四海浪翻空。撼动须弥石崖裂。电火影里分缁素。烈焰堆中掬飞雪。玲珑八面生清风。皎洁一轮霜夜月。无位真人乾屎撅。紫真珠帐罗纹结。握起吹毛照胆寒。撩拨石人惊吐舌。全提半提风凛凛。夺食驱耕妙无竭。棒如雨点声如雷。一札当机便超越。君不见临济宗风正令当如此。赤骨历地成活业。

　　送化士

　　言前荐得成多事。句后承当亦未真。截断两头闲路布。不知谁是透关人。

　　○道场正堂辩禅师五首
　　送街坊

　　贞女不着娘家服。丈夫岂假分时财。十杯五盏从何有。空奋双拳趂得来。

　　送及禅人

　　马面夜叉才稽首。牛头狱卒便擎拳。洞宾唱个陶甄理。脱壳乌龟飞上天。

　　自赞(三)

　　土豹长老悟处敲。誵滑头胜似莼菜。软顽何啻黐胶。曾被三脚驴子踏得鼻孔成四。
　　瞎老婆半夜吹火。张聋子日午闻歌。画得这般毫相。出生入死降魔。有时鼓起龙门浪。娑竭龙王不奈何。潦倒住持。不言规矩。聚三百僧。说无义语。平生要讨便宜。落水也求乾处。

　　○钦山方禅师四首
　　四威仪

　　山中行。步步踏无生。手把过头杖。轻重不多争。
　　山中住。生死全无路。地狱与天堂。总是闲家具。
　　山中坐。松竹大底大。时时起清风。自唱还自和。
　　山中眠。祖佛并齐肩。神通并妙用。尽在枕头边。

　　○灵隐佛海远禅师五首
　　示无住道人

　　瞎堂有个不是。扫尽衲僧巴鼻。惊回陕府铁牛。吞却山河大地。

　　寄白石峰体首座

　　白石峰头衲子多。铁牛吸尽井中波。他年布袋重开口。佛祖依前不奈何。

　　寄道场无庵全和尚

　　雪顶昆仑着意猜。十头罗剎笑颜开。镬汤冷处君先入。浒眼横时待我来。

　　示道源大师

　　学佛以悟为则。虚词不入公门。君看义之艹圣。一点入石三分。

　　自赞

　　大地一浑身。虚空绝四邻。不识栢树子。唤作麻三斤。好时十分潇洒。恶时一味藞苴。等闲牵犂上佛殿。乘兴钵盂里走马。平地撒屎撒尿。知他是真是假。禅人描邈将来。大虫头上火把。

　　○虎丘雪庭净禅师四首
　　四牛图
　　龙图王以宁序

　　本无位次。那容横立阶梯。体绝名言。岂许强生节目。玄关跳出。何妨土面灰头。金锁喝开。始解披毛戴角。随机摄化。应物现形。唯一坚密身。混入诸尘现古今。作牧牛图。皆方便之一瑞耳。或黑或白。或有或无。然皆未能尽善。今雪庭道人。独以四牛。皆一色白。中间二位。悟则逆骑。迷则顺骑。前后二位为牛者。表父母未生及涅盘时也。四皆白者。表迷亦不失。悟亦不得。生亦不来。死亦不去。露地坦然。法身明矣。
　　一．父母未生。空劫那畔。世界未成。此性已具。坦然明白。本体纯真。众生因妄发生。圣人从悲起智。　颂曰。
　　混沌不分处。三缘未合时。神通难可测。佛眼莫能窥。坦荡全躯白。安眠露地肥。为耽春色好。又被业风吹。
　　二．三缘既合。六贼互兴。舍父逃亡。迷己逐物。同门出入。各不相知。向外驰求。自生退屈。故谓之迷。　颂曰。
　　改换毛衣了。从兹不自由。只知今日事。忘却旧时牛。步步虽同辙。昂昂不转头。四山成隔阔。相逐没时休。
　　三．回头忽见。觌面相逢。十二时中。全承渠力。君臣道合。父子相投。自利利他。续佛慧命。故谓之悟。　颂曰。
　　瞥尔家栏里。回头识得伊。不须常管带。取次倒横骑。似客归家日。如儿得母时。平田荒艹里。吹唱哩啰哩。
　　四．始终一贯。起灭同时。终日生而不生。终日死而不死。廓然绝迹。湛尔清虚。如金博金。似水归水。不断烦恼。而入涅盘。不住玄关。匪居正位。披毛戴角向异类中行。此诸佛顿证法门。非众生见闻境界。　颂曰。
　　脱下娘生袴。还归不动尊。万缘具顿罢。一路涅盘门。大海波澜息。青天绝点云。披毛同异类。无剎不分身。

　　○天童应庵华禅师四首
　　偶作

　　黄檗堂前行正令。天童今日验疎亲。老来拄杖思分付。未见当年吃棒人。

　　赞临济

　　临济秃。无眼目。讨便宜兮不知足。高悬羊头卖狗肉。秤头斤两惜如玉。胸中更有一般毒。天轻触。

　　赞此庵

　　十分画得相似。只有一处殽讹。佛祖检点不出。从教平地干戈。

　　禅人写师顶相求赞

　　身心一如。身外无余。不愿成佛。亦非凡夫。甘作上牢漆捅。无心计较锱铢。万古银山铁壁。更没者也之乎。是则活埋老僧。不是则打杀昙慧。暗透两重牢关。烈焰不藏蚊蚋。

　　○博山本禅师二首
　　浴佛

　　今日当年佛降生。当年今日不多争。若言八十还归灭。有眼分明特地盲。

　　遣僧通嗣书

　　射杀南山老大虫。行人从此路头通。年来猎犬浑无用。卧对千峰与万峰。

　　○东林卍庵颜禅师七首
　　明道

　　心如墙壁眼如眉。月饵烟蓑下钓矶。湛湛寒光凝一片。波澜不犯取鱼归。

　　与洞照禅人

　　拔出赵州舌头。去却当门荆棘。归家倒卧横眠。冷笑奔南走北。

　　示众(二)

　　无用顽皮作气球。谁人趯得上高楼。如今潦倒浑无力。辊得行时即便休。
　　盘陀石上共安居。水远山高一事无。唯有多情峰顶月。夜深移影到阶除。

　　赞达磨

　　五乳峰前。九年冷坐。孤风绝攀。名不敢涴。断臂嗣芳。贱卖滞货。螟蠕有子。负之蜾蠃。即说咒曰。类我类我。

　　自赞(一)

　　来自三川。应缘两浙。肩担华木瓜重檐。肚束马簸箕三篾。饭齩铁钉。羹煮木札。要是圆悟儿孙。丧却杨歧家法。奸汉多疑。黠儿落节。
　　即真非真。是相非相。龟毛拂子。兔角拄杖。自歌自舞。独吹独唱。认得师姑是女儿。志公不是闲和尚。

　　○国清简堂机禅师二首
　　送僧造普同塔

　　珊珊玉骨本玲珑。挂角羚羊不见踪。特地作亭图甚么。为怜松竹引清风。

　　送育维那

　　克宾一字入公门。有理难伸笑杀人。隐静不行兴化令。他年谁道棒头亲。

　　○焦山庵体禅师六首
　　白石庵遇作

　　白石居山人。不住那伽定。拄杖秃却枝。钵盂倒安柄。人艹觅冤雠。虚空悬业镜。喝下剑光寒。放行摩竭令。

　　忘机绝照

　　剔起遮天眼。空王旧话圆。气球刚似铁。石臼软如绵。苦海无惊浪。红炉断火烟。庄周蝴蝶梦。举世若为原。

　　示众(三)

　　着脚孤危艹不生。没栖泊处等闲行。临风阔却噇空口。断送浑家入火坑。
　　生狞别是一般村。品藻先贤薄后昆。掉放孤峰争合杀。棒头有眼盖乾坤。
　　男儿脚底透长安。得坐披衣肯自谩。三尺冷光辉夜月。一条秋水迸人寒。

　　赞达磨

　　万福西来老骨檛。不遵行止渡流沙。被人打落当门齿。哑子依前吃苦瓜。

　　○玉泉穷谷琏禅师一首
　　赞月庵

　　这个老汉。浑无缝罅。点铁成金。指鹿为马。以张拙秀才语。擒纵多口阿师。跨三脚驴儿。指点诸方话霸。遇贱时。三世诸佛正眼难窥。遇贵时。八大龙王亦难酬价。阿呵呵。也大差。只因会春园里失却眼睛。从此恶名滔滔。流遍天下。高挂虚堂兮如师子全威。一任百怪千妖暗中惊讶。灯禅灯禅。第一不得容易。与伊点化。咄。

　　○公安遁庵珠禅师二首
　　题出山相

　　半夜逾城往雪山。龙楼凤阁绝跻攀。如今辊出艹窠里。一个闲人天地间。

　　自赞

　　月色照幽谷。泉声落断崖。水光山色里。一块烂枯柴。

　　○剑门分禅庵主七首
　　杂咏

　　参禅虽说做工夫。才涉毫芒自取诛。几度见君深问讯。养鸡意在五更初。
　　惯曾放步竿头去。坐却金乌不放东。一派天河流不尽。桃华满眼趂春红。
　　露地白牛须打杀。红炉鼓浪立教乾。脱然透出纵横去。犹欠平生无病丸。
　　展钵开单休解会。横来直去任生疑。隔宵儿子逢亲母。岂待傍人说是非。
　　平地黄金成粪土。翻然粪土是黄金。直饶用得浑相似。画虎何尝解齩人。
　　随例抛钩泛五湖。渠船鱼满笑予无。岂知予布钩头饵。独在苍龙不在鱼。
　　腾今耀古无私句。不比偷心捏合成。学海义天无讨处。见成拈出示禅人。

　　○酒仙和尚十首
　　杂咏

　　绿水红桃华。前街后巷走百余遭。张三也识我。李四也识我。识我不识我。两个拳头那个大。两个之中一个大。曾把虚空一[翟*支]破。摩挲令教却恁么。拈取须弥枕头卧。
　　醒也街里走。醉也街里走。无钱买酒乞来噇。昏昏怛怛。忘前失后。张开两眼见北斗。拈得斗柄酌海水。望空直拔泻入口。误呷火龙归五脏。日午夜半大哮吼。随我来。随我来。与你安身法。上竿子打筋斗。
　　杨子江头浪最深。行人到此尽沈吟。他时若到无波处。还似有波时用心。
　　金斝又闻泛。玉山还报颓。莫教更漏促。趂取月明回。一六二六。其事已足。一九二九。我要吃酒。长伸两脚眠。一寤起来。天地还依旧。
　　痴兀兀。兀兀痴。落华流水自依依。酒饱摩挲个肚皮。侬家元是林公儿。
　　贵买朱砂画月。算来枉用工夫。醉卧绿杨阴下。起来强说真如。泥人再三叮嘱。莫教失却衣珠。
　　门前绿树无啼鸟。庭下苍苔有落华。聊与东风论个事。十分春色属谁家。
　　秋至山寒水冷。春来柳绿桃红。一点动随万变。江村烟雨蒙蒙。有不有。空不空。笊篱捞取西北风。
　　生在阎浮世界。人情几多爱恶。只要吃个酒子。所以倒街卧路。死后却产娑婆。不愿超生净土。何以故。西方净土且无酒酤。

　　○太史黄山谷道人八首
　　题休堂

　　头上安头。如何得休。杀佛杀祖。方得按堵。北郁单越。西瞿耶尼。事同一家。吃饭着衣。向上一路。千圣眨眼。韩信打关。张良烧栈。

　　赠嗣直弟

　　去日撒手去。来时无与阶。若将来去会。一似不曾斋。

　　呈永首座

　　夺得胡儿马便休。休嗟李广不封侯。分明射得南山虎。子细看来是石头。

　　为慧林冲禅师烧香(三)

　　昨夜三更狗吠雪。东家闭门推出月。是渠觉海性澄圆。衲子杀人须见血。
　　多年破衲不胜针。一曲胡笳无古今。往日闻韶独忘味。守株人在月西沈。
　　西瞿耶尼开静。北郁单越受粥。慧林也唱云门曲。去年腊月二十六。

　　赞真如喆禅师

　　即邪是正。即药是病。乞水指井。乞饭与甑。杀人如麻。出邪命定。尸罗清净而八万四千清净。是谓毗卢遮那正法眼藏。以平等印封之。以僧伽梨蒙之。无心者来。弹指门开。圣凡不尽。金锁生苔。丹青回互。南北莫露。影落千江。谁知月处。

　　自赞

　　道是鲁直亦得。道不是鲁直亦得。是与不是且置。且道唤那个作鲁直。若是斩钉截铁一句。藏头白。海头黑。

　　嘉泰普灯录卷第二十九
　　音释

　　　簦音登　笈其辄切　沈音血　狖音[木*巾]　汨音密　洣莫礼切　眚所景切　挤音赍　骚音搔　涴乌卧切　螟音冥　蠕音零　蜾音果　蠃音裸　挝陟瓜切　[翟*支]敕角切　斝音假　寣音忽
　　嘉泰普灯录卷第三十

　　　　平江府报恩光孝禅寺(臣)僧　(正受)　编

　　杂着
　　○蒋山佛慧泉禅师
　　默庵歌(并序)

　　余熙宁九年春。自杭之千顷。移居是院。因其方丈缺尔。遂辟半轩。结艹庵於岩石之下。以为宴息之所。是年十二月庵成。命名曰默。盖取摩竭掩室。毗耶杜口之义也。未几。有客造余曰。师之庵成矣。庵之义着矣。而师方且唠唠萃徒侣。引游士。分灯而启暗。浚源而导深。谓其兴悲拯物。开蒙发蔽。则亦至矣。而名为默。其亦妄乎。余谓客曰。子是知默而不知其所以默也。子居。吾语汝。夫默者。佛祖之真猷。含灵之大本也。本之正。则处暄而常寂。本之缪。则趣理而厌尘。然喧寂正缪。虽名数繁。然皆不离吾之至默也。故西竺圣人佛者。应缘感物。金文玉句。殆不胜纪。而卒谓乎无说。盖明此也。后之人暖昧斯道。谓语为语。而谓默为默。纵谓语默一体。而亦不知体为何物也。徒愤心口。蹈之而不详。用之而不辨。扬扬然自以为得。复曰。彼默传者。断空绝言而已矣。吾佛之道岂然哉。於戏。是岂识吾佛之道也。余学乎默者。於默也。安能尽之。今是庵而且名之者。盖思古人之不可以跂及也。而亦有所惊也。客去。复为歌曰。
　　庵之基兮不崩而不骞。庵之形兮似月而孤圆。上无其际兮傍无其边。中无其极兮下亦如然。斯古今兮未闻其变迁。西来之人兮强谓其相传。嗟余之不敏兮实亦绍焉。念道之将坠兮欲扶危而持颠。彼昏者何知兮。乃拘空而滞偏。弃旃檀古干兮慕蝼蚁之腥膻。还乡路绝兮嗟荆棘之参天。空华易落兮悲短景之难延。昔人不偶兮亦梁逐而魏还。顾余之微兮今复何言。结茅宴处兮其乐阗阗。朝昏兀兀兮饥餐而困眠。九年冷坐兮斯人可怜。鲁祖面壁兮藩篱未坚。谂老败军兮徒展戈鋋。三斗山茶兮聊思共煎。伊人不来兮吾意日悬。伊人既至兮凝寂异喧。喧之至理兮乃默之源。吾无己兮为若重宣。松风之飂飂兮岩溜溅溅。峰峦之崷崒兮浮黛而凝烟。竹窗皎皎兮桂魄而宵穿。几席英英兮白云而昼联。春夏兮层飔与百华而斗妍。秋冬兮拥炉视黄叶之翩翩。斯物物兮举妙以谈玄。伊迷徒兮刚欲而弃捐。全体见成兮不劳雕镌。忽尔回光兮乃圣乃贤。真风既复兮。舍罤而忘筌。野老歌吟兮幸斯言之未愆。熙微幽径兮苏驳苔缠。此处同归兮千年万年。劫火洞然兮此不可然。重阁之后兮寒山之前。

　　○吴山师子端禅师
　　睡辞

　　夫人处世。身有四仪。身之四仪。唯卧最奇。人间万虑俱遣。名利富贵都不能知。翻思释迦老子。不知人之好宜。却教我昼则勤心修习善法。初夜．后夜事勿有废。中夜诵经以自消息。莫以睡眠因缘。令一生空过。若教老僧当时亲见。领向灵山顶上大松树下。块石枕头。大家一时打睡。蓦地起来。知道睡中有此滋味。

　　放牛歌

　　牛牛牛。休休休。更莫牵犂拽杷。任经冬夏春秋。无绳无索。无准无钩。朝来放向荒郊去。杳杳无踪休复休。

　　易说

　　夫易之道。幽玄难会。问着时流。指天说地。穷他二仪未分已前。只言太始太极混沌一气。清浊才分之后。不离乾坎艮震巽离坤兑。出来十字街头。撞着南山张二。问他上代祖翁。却道离乡日久。子孙不知次第。

　　○法昌遇禅师
　　寄徐龙图歌

　　孺子从来心性恶。不是德山谁敢扑。法昌一句没人知。信手拗折珊瑚枝。也大奇。五十年来寻不得。顾鉴咦。翻身趯倒画须弥。拽下虚空为井盖作地衣。一等师子儿。他时若见毗耶老。脑后锥。头角分明辨大沩。

　　答徐龙图歌

　　法昌有条老鳖鼻。生得来来没向背。藏身露影恰似无。触着令人身粉碎。那个驴。更奇异。两耳累垂。四脚着地。正恁么来。为蛇出气。蛇不惜命。近前喷嚏。和那老驴。总不灵利。

　　○保宁勇禅师
　　赠洪井朱道人歌

　　来来去去未尝休。选甚南头与北头。一钱为本万钱利。善解看楼便打楼。不妨好手。着甚来由。君不见归耕有畴。归钓有舟。不如骑取个无眼耳鼻底水牯牛。向三家村里东倒西儽。摆尾摇头。清溪万顷。月印中流。不收玉粒。不掷金钩。悠悠又阿谁管你赵官家。世界天下有三百六十州。

　　○泐潭真净云庵文禅师
　　送雅禅者往石城作丐歌

　　鸡不[舀*鸟]无功之食。水长船高。物归乎有道之心。泥多佛大。德山呵佛骂祖。曾遭岩头僧堂前领过。台山路上老婆。有个赵州不出门勘破。独有云门古锥有口。不妨道火火本无火。承言者纷纷自我。不然也。非言道不通。非言理不果。理事通达人。利生无不可。既然也。却不解临时建立。又不解逐旋包裹。但可日日用好心。殊不知反遭恶祸。末法众生。知恩者能有几个。雅禅者为你老婆葛藤得么。

　　○宝峰阐提照禅师
　　和陆德先尚书歌

　　大道坦然兮殊不用功。殊不用功兮何必研穷。豁虚离碍兮从空背空。不守自性兮虽同不同。百无所依兮自西自东。照体独立兮满目清风。廓落大度兮无不包容。全身异类兮触处皆通。

　　劝徒铭

　　身心无拘。动寂无知。如大死人。无倚无依。无拘者宽。无知者安。无内无外。无定无观。无适无莫。无造无作。无去无来。无好无恶。一道清虚。万法如如。愚极成智。智极成愚。超诸数量。孰云比况。净尽不留。无法可尚。识不可识。智不可知。谁家之子。兀然巍巍。巍巍不存。根尘颕脱。如憨如痴。落落魄魄。不惜口业。为子说破。笑杀阇梨。山僧罪过。

　　○龙门佛眼远禅师
　　坐禅铭

　　心光虚映。体绝偏圆。金波匝匝。动寂常禅。念起念灭。不用止绝。任运滔滔。何曾起灭。起灭寂灭。现大迦叶。坐卧经行。未尝间歇。禅何不坐。坐何不禅。了得如是。始号坐禅。坐者何人。禅是何物。而欲坐之。用佛觅佛。佛不用觅。觅之转失。坐不我观。禅非外术。初心闹乱。未免回换。所以多方。教渠静观。端坐收神。初则纷纭。久久恬淡。虚闲六门。六门稍歇。於中分别。分别才生。已成起灭。起灭转变。从自心现。还用自心。反观一徧。一反不再。圆光顶戴。灵焰腾辉。心心无碍。横该竖入。生死永息。一粒还丹。变金成汁。身心客尘。透漏无门。迷悟且说。逆顺休论。细思昔日。冷坐寻觅。虽然不别。也大狼藉。剎那凡圣。无人能信。匝地忙忙。大须谨慎。如其不知。端坐思惟。一日筑着。伏惟伏惟。

　　○黄龙佛寿灵源清禅师
　　无生常住真归告

　　贤劫第四尊释迦文佛直下第四十八世孙惟清。虽从本觉应缘出生。而了缘即空。初无自性。氏族亲里莫得而详。但以正因一念。为所宗承。是厕释迦之远孙。其号灵源叟。据自了因。所了妙性。无名字中。示称谓耳。亦临济无位真人．傅大士之心王类矣。亦正法眼藏。涅盘妙心。唯证乃知。余莫能测者欤。所以六祖问让和尚。甚么处来。曰。嵩山来。祖曰。甚么物恁么来。曰。说似一物即不中。祖曰。还假修证否。曰。修证即不无。污染即不得。祖曰。即此不污染。是诸佛之护念。汝既如是。吾亦如是。兹盖独标清净法身。以遵教外别传之宗。而拣云报化非真佛。亦非说法者。然非无报化大功大用。谓若解通报化。而不顿见法身。别滞污染缘。乖护念旨。理必警省耳。夫少室道行。光腾后裔。则有云门偃奋雄音绝唱於国中。临济玄振大用大机於天下。皆得正传。世咸宗奉惟清望临济九世祖也。今宗教衰丧。其未尽绝灭者。唯二家胤派。斑斑有焉。然名多媿实。顾适当危寄。而朝露身缘势迫晞坠。因力病释俗从真。叙如上事。以授二三子。吾委息后。当用依禀观究。即不违先圣法门。而自见深益。慎勿随末法所尚。乞空文於有位。求为铭志。张饰说以浼吾。至嘱。至嘱。因自所叙曰无生常住真归告。且系之以铭。铭曰。无涯湛海。瞥起一沤。亘乎百年。曷浮曷休。广莫清汉。欻生片云。有无起灭。隐显何分。了兹二者。即见实相。十世古今。始终现量。吾铭此旨。昭示汝曹。泥多佛大。水长船高。

　　○泐潭湛堂准禅师
　　赠奇松头歌

　　种松道者道情孤。往个茅庵事事无。屋内锄头三两枘。烟熏一只醋葫芦。问渠禅。回首指山前。问渠道。戴个箬笠去锄艹。再三再四再问渠。拍手呵呵笑欲倒。却言昔日老云门。参见睦州陈长老。

　　○龙牙言禅师
　　送务绅禅者分卫歌

　　豁灵明。开正道。脱却多年尳臭破布袄。顶门一札。眼睛便定动。如今识得无能老。天真智现非作造。卷衲携筇下云峤。直去庐陵化有缘。万户(一作室)千门须徧到。禾山鼓。清平调。俯仰顺从心一照。那边若遇本色人。点着皆知妙不妙。子莫学。石头老。书信不通行太早。得个清源鈯斧儿。南台石上锄荒艹。

　　示昙清侍者牧牛歌

　　侬家牧个白牛。年来可纵可收。不用鼻头絭索。任渠放荡林丘。风清月莹。踪迹难俦。香严罢鞭杖。石巩放绳头。跨入白云深处游。直得通身无影象。时吹木笛有来由。小牛儿。莫容易。浅艹平田且随意。勿今逐队上高坡。筋力未能登崄巇。傍水依山养。令头角完备。叱。岂不见狸奴白牯。解作师子游戏。

　　○胜因戏鱼静禅师
　　拄杖歌

　　谁人无一条拄杖。我家收底丑模样。彻头彻尾节目深。从生至老筋骸壮。不须修。何须漆。体段自然成个格。或行或坐尽随身。或倚或携还任力。抛一抛。卓一卓。三界魔王顿惊愕。雨云雷电匝长空。展尽神通难揣摸。有时收。有时用。纵夺临机恣拈弄。傥蒙上士入门来。一棒打教知痒痛。说道理。没人情。动着教伊祸患生。休夸昔日化龙势。谩说当年解虎声。挑日月。吞乾坤。划开一路涅盘门。大丈夫儿须执捉。一言不契命难存。

　　○荐福常庵崇禅师
　　和陶潜归去来辞

　　归去来兮。一念相应名曰归。既以此处为我家。何外物而可悲。审灵灵而自到。会了了而堪追。在我而无非我。其非我而孰非。矧我性之有常。如我身之能衣。问行人而未悟。即迷荒而细微。全身不动。乃驰乃奔。一尘廓然。见此法门。尘尘有光。剎剎俨存。唯此多旨。匪壶匪鐏。乐归来以自得。向万化以开颜。居常庵以默照。念懒拙之可安。将寒暑以为用。劳生死而何关。借梦幻以游戏。统思虑而全观。今无心以放旷。适有趣而来还。其至至以无外。等空空以盘桓。归去来兮。请悟此以胜游。不动步而到家。胡自苦兮多求了千生之活计。聆毫发以忘忧。无寸土而耕锄。实万顷而千畴。假道浮囊。寄梦扁舟。或山丘以城郭。或城郭而山丘。非变化以能融。岂神通而同流。善寂灭而莫任。起三摩而宁休。已矣乎。只将烦恼正与时。举体不任焉尔留。堂堂历历宜知之。愚智未尝间。蝼蚁亦可期。幸有田而可种。何不及时而耕耔。师吉祥而问已。从无言而赋诗。本如如以独耀。证夫亲而将谁疑。

　　常庵赋

　　山之前。水之后。崷崒乎烟云之上。缥渺乎松竹之杪(或作间)。会灵迹以托化。乐幽居而养浩。兹固野人之自得。岂心口之所较。虽复异心口於思议。即闻见於是否。破滞着於二乘。辟圆常於非道。然非造诣深妙。与识并迁。浮云易散。夜壑匪坚。岂独苟初步之不正。矧修途之能前。乃欲超生死之大患。出有无之深源。是犹照萤光於捺落。指慧日於尼乾。则亦沉荒於黑暗之下。沦堕於矫妄之边。顾衣珠之有在。是宝刀之终还者矣。若夫撒手高岩。箭峰中镝。全机全用。混尘混迹。瞥尔不到。辽然难及。丧妙用於剎那。超情尘於毫忽。类春梦之展转。若空华之出没。谓无有以不无。言有有而非实。妙无无之成病。妙有有之成贼。四句消融。百非条直。畅灵[怡-台+禁]而适悦。开玄路而安逸。故能随所而为。乐非居而居。一邀清风於修竹。听吟猿於石室。廓然寥然。以语以默。非禅非诵。非忘非忆。然后乘万化之用。等众类之归。以会夫一瞬。又胡我胡物。

　　司空山歌

　　司空山。在云外。时人到得方自在。我今随力幸登临。四顾巍巍无向背。绝遮拦。难比况。千山万山齐恃仰。九夏炎炎雪正飞。三冬飒飒华初放。春不荣。秋不落。隐隐昭昭倚寥廓。直下人间咫尺间。欲上之人难措脚。人迹绝。野境宽。触事无能懒散便。有时向日岩前坐。有时乘困日高眠。不学禅。不修道。只么腾腾恣颠倒。百种无求个野人。随分随缘能作造。不从他。不觅己。一句灵灵万缘里。自从识得祖师关。历历明明此为始。无妙名。无忌讳。来者向渠只么是。任你千般与万般。何曾出得个些子。分明说。报知音。目炙风吹不用寻。须弥南畔相逢着。积翠台边旨更深。旨更深。谁会得。东村王老眼前黑。李四张三不信伊。问尽邻家转疑惑。转疑惑。不较多。为君吟作司空歌。宫商角征任吹唱。角征宫商争奈何。

　　座右铭

　　得之在此。失之在此。得之失之。孰尔为己。己自不形。堂堂尔名。名由实有。唯实尔灵。非一非异。犹空随器。全空在空。在空全器。的的自知。空器何依。匪空匪器。不二而谁。海慧独照。空器俱妙。妙在无私。全心了了。一句全提。凡圣同机。悟不自悟。迷不自迷。影响万化。苦乐三界。谁知不知。无在不在。唯我行之。我不自欺。如夜复昼。日新日为。功不自有。唯我持久。与物同波。唯我为守。守之非缘。唯我自坚。千佛同训。一志无迁。

　　○上封佛心才禅师
　　坐禅仪

　　夫坐禅者。端心正意。洁己虚心。迭足加趺。收视反听。惺惺不昧。沈掉永离。纵忆事来。尽情抛弃。向静定处。正念谛观。知坐是心。及返照是心。知有无中边内外者心也。此心虚而知。寂而照。圆明了了。不堕断常。灵觉昭昭。拣非虚妄。今见学家。力坐不悟者。病由依计。情附偏邪。迷背正因。枉随止作。不悟之失。其在斯焉。若也敛澄一念。密契无生。智鉴廓然。心华顿发。无边计执。直下消磨。积劫不明。一时豁现。如忘忽记。如病顿瘳。内生欢喜心。自知当作佛。即知自心外无别佛。然后顺悟增修。因修而证。证悟之源。是三无别。名为一解一行三昧。亦云无功用道。便能转物。不离根尘。信手拈来。互分主伴。乾坤眼净。今古更陈。觌体神机。自然符契。所以维摩诘曰。不起寂灭定而现诸威仪。是为宴坐也。然当知水澄月现。镜净光全。学道之人。坐禅为要。苟不尔者。修途轮转。汩没四生。酸鼻痛心。难以自默。聊书大槩。助发真源。果不废修。即同参契。

　　○冶父川禅师
　　参玄歌

　　一尺水。一丈波。妙高峰顶笑呵呵。七步周行浑属我。不妨闲唱太平歌。灵利汉。不消多。法门广大徧周沙。若能当处分明了。只在如今一剎那。莫求真。休觅假。真假中间都放下。晃晃威光烁太虚。不知谁是知音者。赞不欣。徒说谤。三际无心俱扫荡。正体堂堂一物无。是佛是魔俱一棒。小根闻说暗攒眉。绳上生蛇又更疑。拨转面前关棙子。只许当人独自知。阿呵呵。大圆觉。流出菩提遍寥廓。鬼面神头几百般。无瑕镜里皆消却。君不见。觌面相逢机掣电。直饶天眼不能观。点着不来真死汉。劝君参。参彻灵明自己禅。善财不用南方去。黑白分明在目前。劝君信。信心战退魔军阵。此是华严最上乘。森罗万象皆相应。劝君修。六门通达任优游。寒山拾得才相见。指点丰干哂未休。火风催。四山逼。那时要见君端的。有个真空解脱门。千眼大悲何处觅。有时放。有时收。唯有知音暗点头。杏华村里如相见。跳出沩山水牯牛。有时喜。有时嗔。无位真人迸面门。殷懃为说西来意。暮楼锺鼓月黄昏。有时唱。有时歌。颠言倒语不奈何。声声尽出娘生口。不属宫商一任他。有时默。有时笑。懵懂铁锤无孔窍。轻轻触着便无明。只这无明元是道。有时行。有时坐。露影藏身成两个。不独张三会打油。细观李四能推磨。无缝塔。见无因。巍巍本自隐深云。国师样子应难造。不觉锋棱露一层。无底钵。手中擎。百千沙界里头盛。大庾岭头提不起。都缘着力太多生。没底船。不曾漏。千重雪浪皆能透。只凭一个把稍人。谁管狂风连地吼。无鑐锁。孰安排。锁断重关绝往来。巨灵抬手空劳力。唯有无心便得开。无毫拂。是何物。击碎狐疑山鬼屈。一喝唯言三日聋。谁怜大辩翻成讷。无孔笛。最难吹。角征宫商和不齐。有时品起无生曲。截断行云不敢飞。无根树。直侵云。枝条郁密盖乾坤。劫火洞然烧不得。利刀斩处亦无痕。无面目。担板汉。玩水游山无侣伴。迦叶门前倒剎竿。文殊剑上全身现。日面佛。乾屎橛。八两半斤谁辨别。七斤衫子恰相当。镇州休更秤萝卜。野鸭飞。鸾对舞。三个孩儿抱华鼓。赵老曾看半藏经。灵云一见桃华悟。真实语。报君知。不用思量不用疑。春来决定千华秀。冬尽长天片雪飞。头头漏世真消息。那个休心辨端的。眼横鼻直一般般。不离当处休寻觅。古佛言。祖师说。千圣路头同一舌。他日人天匝地来。那时方表而今决。

　　○开善密庵谦禅师
　　答陈知丞书

　　某启。欣审官舍多暇。焚香静默。坐进此道。何乐如之。参禅如应举。应举之志。在乎登第。若不登第。而欲功名富贵光华一世者。不可得也。参禅之志。在乎悟道。若不悟道。而欲福德智慧超越三界者。不可得也。窃尝思。悟道之为易。登第之为难。何故。学术在我。与夺在彼。以我之所见。合彼之所见。不亦难乎。是以登第之难也。参究在我。证入在我。以我之无见。合彼之无见。不亦易乎。是以悟道之为易也。然参禅者众。悟道者寡。何也。有我故也。有我则不能证入。亦易中之难也。读书者众。及第者亦众。何也。见合故也。见合则推而应选。是难中之易也。故见合为易。无我为难。无我为易。无无为难。无无为易。亦无无无为难。亦无无无为易。亦无无无亦无为难。亦无无无亦无为易。和座子撞翻为难。故庞居士云炼尽三山铁。镕销五岳铜。岂欺人哉。因笔及此。庶火炉边团圞头。说无生话时。聊发一笑。

　　○剑门分禅庵主
　　杂句

　　诸人放下坐禅。山僧一向妾想吃尽甘艹黄连。几度春生夏长。汝等诸人知不知。知与不知。坐禅妄想复是谁。游鱼吞饵去。何时水面归。
　　我贵师兄悟本心。不贵师兄机辩深。凤凰不栖荆棘林。猫儿争解捕麒麟。骊珠扑碎亘天明。杀活咸归剑下亲。问言有理不能伸。到此须当是个人。

　　○侍郎杨无为居士
　　了了堂记

　　了了堂。琊琊诠公之所建也。有二野叟登堂而议其名。一叟曰。了心则能了法。了己则能了人。己未了。则人与己迷。心未了。则法从心惑。了了之义。得非是欤。一叟曰。不然。吾闻万法本空。一心非有。心既非有。不待了而已圆。法既本空。不待了而常寂。了有所了。困于方隅。了无所了。始谓之达。了了之旨。其在是矣。二叟疑而质于无为子。无为子不答。俄而歌曰。山堂晓兮白云飞。山堂暮兮白云归。青松老兮明月溪。了不了兮谁与知。二叟矍然相顾而去。诠公乃记之于石。治平二年三月十有九日也。

　　○太史黄公山谷道人
　　跨牛庵铭

　　维水牯牛。头角堂堂。以作意力。徧行道场。举头看月。终不观指。浮鼻渡河。蹴踏源底。三界为田。众生为稻。由我深耕。世无寸艹。我跨此牛。无绳与鞭。要下即下。马后驴前。

　　翠岩真禅师语录序

　　石霜山中。有三角虎。孤游独坐。万木生风。至於千里无人。艹深一丈。有一人撩其头而得道。是为黄龙慧南。有一人履其尾而得道。是为翠岩可真。南之子孙。江西．湖南。若揭日月。而真得子晚。所乳之子。是为沩山。道人慕喆。林栖谷隐。坚密深静。霜露果熟。诸圣推出。枯木朽株。云行雨施。然后翠岩之道光明。盖翠岩之入石霜。适遭一吼。凡圣情尽。参承咨决。彻佛彻祖。行住坐卧。亘古亘今。如行川之水。无不盈之科。似走盘之珠。无可留之影。十圣三贤当路。亦须艹偃风行。四方八面俱来。无不投戈散地。金章玉句。具在可知。然明月夜光。多逢桉剑。阳春白雪。难为赏音。维黄龙罢参之客。必遣之曰。百炼精金。直须入翠岩炉韛。今坐镇诸方。龙吟虎啸者。无不称翠岩室中之句。以接大根器凡夫。而丛林号为真点胸者。盖同门数老。虽目视耽耽。文彩炳焕。似从慈明法窟中来。实不解石霜上树之机耳。各梦同床。不妨殊调。冷灰爆豆。聊为解嘲云。

　　○丞相张无尽居士
　　金刚经三十二分说

　　非法无以谈空。非会无以说法。万法森然曰因。一心应感曰由。故首之以法会因由分。从空起慧。请答双彰。故受之以善现起请分。宗绝正邪。乘无大小。随三根而化度。简异说而独尊。故受之以大乘正宗分。得宗而行。不住於相。故受之以妙行无住分。行行皆如。谓之实见。故受之以如理实见分。见而信之。善根深固。故受之以正信希有分。无得之得。是名真得。无说之说。是名真说。故受之以无得无说分。无得无说。怖於沈空。一切诸佛皆从此出。故受之以依法出生分。果虽有四。相本无二。故受之以一相无相分。清净心生。是名净土。庄严诸相即非庄严。故受之以庄严净土分。有为之福。限量有穷。无为之福。殊胜无比。故受之以无为福胜分。是经所在。天龙敬事。故受之以尊重正教分。至道无名。假之方便。以是名字。行者受持。故受之以如法受持分。闻经解义。深悟实相。故受之以离相寂灭分。受持读诵。自利利他。功德无边。不可称量。故受之以持经功德分。恒沙罪业。一念消除。果报不虚。岂经多劫。故受之以能净业障分。本来无我。安得有人。为度彼人。故权立我。故受之以究竟无我分。一眼摄五眼。一沙摄恒河沙。一世界摄多世界。一心摄若干心。故受之以一体同观分。遍周法界。一化普通。七宝福田。宁如四句。故受之以法界通化分。三身具足。诸相圆成。人法俱忘。即非具足。故受之以离色离相分。终日谭空。不谭一字。若云有说。即谤如来。故受之以非说所说分。无上正知。实无少法。法无所得。正徧历然。故受之以无法可得分。一法存心。情生高下。净心修善。法法何穷。故受之以净心行善分。施宝如山。山非无尽。大身妙智。斯即宝山。故受之以福智无比分。化门建立。未脱筌蹄。以要言之。实无所化。故受之以化无所化分。色见声求。是行邪道。於兹妙契。独露真常。故受之以法身非相分。相而无相。空且不空。亘古亘今。孰云断灭。故受之以无断无灭分。大心成忍。本自无贪。世福甚多。云何有受。故受之以不受不贪分。去来坐卧。无不如如。故受之以威仪寂静分。信心不断。斯即微尘。信宝徧充。是名世界。界尘一合。法尔如然。故受之以一合离相分。四见俱非。是名四见。故受之以知见不生分。一念发心。获福亦尔。应身化物。岂得已哉。真佛流通。能事毕矣。故受之以应化非真分终焉(此经第十分。应无所住而生其心。大帝本云。应生无所住心。三十二分。无法可得。平等王本云。众生深信分。语虽小异。意亦大同。不必易也)。

　　东林善法堂记

　　元佑二年七月八日。庐山东林禅寺善法堂成。其为间七。其高为丈者五。深而为尺者九十。其广十有一丈。六年三月。无尽居士自河北来。东林徒众七百人。以弼恩度而为上首。皆於现在老人照觉禅师亲近供养。深得法要。决择邪正。消陨知解。一心精进。扶竖宗教。於是以弼等和南稽首白居士言。我此善法堂。盖尝走四方。求士大夫纪录营建。昭示来世。终无一人能承当者。何以故。此堂雄丽。难形摹故。我师说法。难凑泊故。今居士适至。是我山中天龙．药叉．人．非人等。三岁守护。以待居士也。居士其舍诸。居士曰。汝等说法。与过去诸佛异。非我名言意识之所测度。吾无得而记焉。何以故。毗卢遮那佛说十住品於须弥顶上。帝释於其殿内安置普光明藏师子之座。说十行品於夜摩天宫。时分天王於其殿上化作宝莲华师子之座。说十回向品於兜率陀天。知足天王於其殿上敷摩尼藏师子之座。天住於佛住而未离乎住。故说法乎地中之天。而忉利是矣。其座则安置之。而未至於化者也。行行皆真而超然绝俗。故说法乎空中之天。而夜摩是矣。其座则化之。而未至於敷者也。化则依空矣。而非所以入有也。真则自利矣。而非所以利他也。心也回真而入俗。运智而行悲。使上而超之。可以出乎欲顶。下而即之。可以同乎万物。故说法乎天中之天而兜率是矣。其座敷而布之。则安置能化。盖有不足言者矣。古佛之说法也。观根之时。依土立义。可以科。可以释。今子之师。建潭潭之堂。巍巍之座。法鼓在左。杖拂在右。以忉利言之乎。则无住为住。以夜摩言之乎。则无行为行。以兜率言之乎。则本自无向。今亦无回。虽然。尝试为汝议乎其涯。彼妙湛灵明。旷虚粹精。莫之与将。莫之与迎。未始有梦。而未始有觉也。未始有淳。而未始有漓也。未始有坏。而未始有成也。未始有污。而未始有净也。胶胶以生。林林以形。生死苦乐之变。循环乎去来。诸佛为之种种譬喻方便。为之说三乘。为之说五教。河沙句偈。不足以胜其情而夺其识。其究竟也。以清净法眼。涅盘妙心。无相实相。正法眼藏。拨去文字。教外别传。嘱付饮光。宛转传授。以至今日。当法堂未建。法座未登。掣电呈机。犹成第二。学人上来。颇复何用。然则建斯堂也。登斯座也。法竟可说乎。法竟不可说乎。且夫居其堂正。则知其位正。知其位正。则知其眼正。知其眼正。则知其根正。知其根正。则知其识正。知其识正。则知其尘正。知其尘正。则知其耳正。知其耳正。则知其鼻正。知其鼻正。则知其舌正。知其舌正。则知其身正。知其身正。则知其意正。如是乃至十方虚空。八万四千陀罗尼门。莫不皆正。古之所谓此处最吉祥者。其意在此。其亦是乎。而自少室之后。曹溪以来。散之四方。分为五派。师异训。人殊习。祖师之道微矣。请略言之。月里麒麟。溪边石笋。寒松庭栢。日里看山。雨声鸠声。迷逢达磨。拨尘见佛。渔父栖巢。吐舌退身。抬眸一瞬。举拳竖指。击拂敲床。叉手当胸。展开双掌。或谓之曰道眼。或谓之曰根尘。或谓之曰向上。或谓之曰末后。斯皆顺风扬灰於驰突之场。浚渠流恶於眢废之井。禅师於是也大奋迅定。驾无碍慧。主宾问答。纵夺取与。庶几乎惑者有解。而执者有破。垢者有涤。而病者有瘳。然则有其事者。则必有其理。有其实者。则必有其名。庄严妙善而不可不建者。堂也。方便诱诲而不可不说者。法也。垂信示后而不可不为者。记也。东林众以记累吾亦不善乎。东林律寺改为十方。其本末具於余语录序。兹得以略云。时岁四月二十四日记。

　　嘉泰普灯录卷第三十(终)
　　音释

　　　浚音峻　於戏与呜呼同　跂音仙　还音旋　飂音留　崷自秋切　崒才律切　飔楚饥切　罤音题　[舀*鸟]竹咸切　适音的　魄音托　尳音鹘　絭音劝　巩音拱　耔音兹　征竹里切　廖音抽　蹴七宿切　舍与舍同　眢音剜　枘而锐切释柄也



　　人未有不以文字语言相授者。今七佛偈是其一也。乃若中夏。则三十万年之前。包牺氏作已。画八卦。造书契。为文字权舆。至释迦之兴。固亦无异。今一大藏教可谓富矣。乃独於最后举华。示其上足弟子迦叶。迦叶欣然微笑。不立文字。不形语言。谓之正法眼藏。然师举华而传弟子。一笑而受。既书之木叶。旁行之间矣。亦未见其与古圣异也。岂谓之文而非文。谓之言而非言耶。昔有景德传灯三十卷者。盖非文之文。非言之言也。灯既传矣。自一而千万。乌有穷尽。故广之於天圣。续之於靖国。然二家所着。皆草创趣成。凡例不立。详简失中。虽圣若贤臣之事。有不具者。独旁见间出於诸祖章中。识者以为恨。吴僧正受始着普灯。凡十有七年。成三十卷。前日之恨毫发无遗矣。尤为光明崇显者。我祖宗之明诏睿藻。一语半偈。裒集登载皆有据依。足以传示万世。宝为大训。其有功於释门最大。方上之御府。副在名山。又以其别本示游。俾得纪述梗槩于后。游自隆兴距嘉泰。五备史官。今虽告老。待尽山泽。犹於祖宗遗事。思以尘露之微。求足山海。不自知其力之不逮也。
　　嘉泰四十三月乙酉。太中大夫充宝谟阁待制致仕山阴县开国子食邑五百户赐紫金鱼袋陆游谨书。

 嘉泰普灯录跋

　　传云。广云。续云。灯固灯也。其如光烛有偏。何耿耿余辉残焰。并收无遗者。虚中灯而普然。二楞板于兹。既淹矣。此录尚无国本。顷岁适出劂氏手。余意廓如。就观国字旧点。有艳曲未尽。有旁训绝无。措大不合。正焉补焉。狐之媚必吕。猿之虫必啼。丑拙不别。此世惑者。守株缘木。以觅兔鱼。不惟风之始也而已。
　　宝林　梅峰(信)　敬跋
