续藏经 先觉集
　明 陶明潜辑

先觉集序

　　学佛然后知儒。此硕儒之论也。古人与么道。即便与么赞。是诚先觉之公心。今人不知佛之所以为佛。儒之所以为儒。不过分门别户。逐影循声焉尔。世尊云。天上天下。惟我独尊。且道如何是我。夫子曰。吾道一以贯之。且道如何是一。打头一着。不能明了。祇从形迹中论。枝叶上观。岂非门外欤。哲人达士。学有本据。道有实悟。世出世间。初无二致。自觉觉他。罔有差殊。或现比丘比丘尼优婆塞优婆夷。或现宰官长者婆罗门居士。随其缘会。所至即导利乎群品。克垂范於后昆。夫是之谓先觉。一机一境。一话一言。可以开辟人天正眼。显扬儒佛心宗。先觉集之所由着也。明潜陶公。辑先觉集。而祇存居士者何。盖缘建立维摩之院供其位。即考其入道之由。所以与云居和尚。暨同道诸君。参详订证。而成此言。虽未咸备。已露一斑。厥功懋哉。其中大意。既宣之於中山碑记矣。欲以是集鑴登梨枣。问叙於余。更为申明其说。
　　时
　　康熙十八年岁在己未夏六月传临济正宗三十二世道安静和尚撰

先觉集序

　　从上以来。佛祖圣贤。诸位菩萨。说种种法。演种种教。皆是镜中烟尘。梦里幻事。本无实法系缀于人。所以大觉世尊道。吾四十九年。未曾说着一字。是真实语。又古人道。大千沙界海中沤。一切圣贤如电拂。者里何曾有佛有法。有僧有俗。有觉未觉。不见道。未离兜率。已降王宫。未出母胎。度人已毕。斯乃先觉志疏。陶明潜。解得此义。纂先觉集。欲行於世。乞序于予。予以从上古锥。掀翻一上。会得者作如是观。不会者切忌向先觉集中绊倒。
　　时
　　康熙丙寅佛成道日盘山青沟拙庵智朴撰

觉集序

　　夫继天立极之道。不异乎禅。垂世立教之书。统归乎理。道非言而不着。理非事而不明。所以儒有坟典经史。诸子百家。以至稗官小说。各各有宗趣焉。惟吾释门。因西天东土之文。北教南宗之旨。旁流正出。散圣异人。分支别派。授受渊源。幸存简牍。考实之征。不致紊乱传灯。誵讹继席。益信一切语言三昧。内外典集。皆为载道之器。传远之用也。有惠后昆。功不细矣。兹明潜陶居士。从学多年。执劳甚久。苦参实究。历徧辛酸。涉水登山。悉知泠暖。于壬子冬。忽然有省于海会室中。未几辞往中山寺。剃草耕云。跏趺闭影。不闻尘事。复检残编。遂纂先觉集二卷。编叙优婆塞夷从上诸公。乞余弁言为[烈-列+助]。不觉喟然而叹。居士身说法。仍以居士身供养。未审鼻祖西来。供养有几。始知彰显正教。全在乎人。非其人而不能弘其道。非其道而不能知其人。而名实全备于天下者。匪至人而谁能之。但缉书纪事之任。若不洞究先觉佛理之精。芟补切难。要免阙遗。恐二乘见地。翻以庭前瑞草之诮。凡吾同侪。必摄无碍观。观之便知。十世古今。不离当念。尘影起灭。何足记哉。自然举目视而有欲皆充。信手拈而有疾皆愈。同瞻缁素。广播名蓝。先哲不孤。晚参可托。真胜事也。故敢引纸运墨。聊为碧眼紩汉一勖云尔。
　　时
　　康熙丁卯春王吉日圆教解三洪撰
