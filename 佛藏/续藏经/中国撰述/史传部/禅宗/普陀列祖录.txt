续藏经   普陀列祖录
　清 通旭集
 刻普陀列祖录题辞

　　名山大川。固虽天造地设。莫不因人。而传而重者也。苟不因人而传而重。夫古今天地。古今山川。岂达磨之后。始有嵩山。仲尼之前。竟无洙泗耶。天造地设者固多。其有幽闭而终不之传者。漠然而终不之重者。可胜限计哉。是皆未得因人而传而重者也。普陀一山卓越海涯。屹立巨浸。大经具载。乃普门示现之区。实列祖弘法之地。又不可以寻常形胜并论也。自宋至明。禅宗世出。真歇唱导于前。祖芳振兴于后。无何沧桑变易。甲乙风成。法鼓不鸣。百余年矣。嗟乎四十代烜赫祖师。泯焉无闻。谁之责欤。予忝为末裔。承乏兹山。切恐祖德靡扬。山灵见鄙。是以求诸群集。考诸旧志。实于此山阐法住持者。或得一句一偈。或仅得其名。一皆归诸山志。间有缺典。惟俟渊博之士。采而补入焉。复刻是编。以表彰之。且见四十代老古锥。面目犹在。
　　大清康熙三十五年岁次丙子九月中浣住山后学　沙门通旭拜手题

　　 

　　普陀列祖录

　　　　住山比丘　通旭　集

　　宋　真歇清了禅师(丹霞淳嗣)

　　师号真歇。讳清了。蜀之左绵安昌。雍氏子也。生有慧根。眉目疎秀。神宇静深。见佛则欣恋不舍。年十一。依圣果寺俊僧受业。又七岁。试法华经得度。具戒听讲。玄解经论。以为言说终非究竟。出峡直抵沔汉。扣丹霞子淳禅师。淳问如何是空劫时自己。师拟对。淳掌之。师契旨。翌日淳上堂曰。日照孤峰翠。月临溪水寒。祖师玄妙诀。莫向寸心安。师趋进曰。今日瞒某甲不得也。曰试举看。师良久。淳曰将谓你瞥地。师便出。辄北游五台京汴。南抵仪真。谒长芦祖照。一语契合。命为侍者。踰载分座。照常以老疾。拟闲退。梦人告曰蜀僧可代。照未决蜀僧为谁。至宣和壬寅照病笃。恍省前谶。蜀僧即了首座也。乃嘱经使陈公。请了继席。长芦开法。以香酬丹霞淳。语曰我于丹霞先师。一掌下伎俩俱尽。觅个开口处不可得。如今有恁么快活。不彻底汉么。若无。衔铁负鞍。各自着便。于是洞宗大振。禅流如归。绍兴元年辛亥。师自长芦南游。浮海至此。结庵山椒。扁曰海岸孤绝。禅林英秀多依之。郡请于朝。易律为禅。以沤和机。引导海山七百余家。一闻教音俱弃渔业。日活千万亿命。后应天台国清。闽之雪峰。奉旨补处育王。诏迁蒋山。疾辞不赴。明年朝旨。以温之龙翔兴庆二院。合一禅林诏师主之。僧集如云。斋粥不继。朝以法田千亩赐之。又诏主双径。慈宁太后。建崇先寺居师。赐金襕银绢法物。隆渥殊甚。师以为可作归休计。上堂。转功就位。是向去底人。玉韫荆山贵。转位就功。是却来底人。红炉片雪春。功位俱转。通身不滞。撒手无依。石女夜登机。密室无人扫。正恁么时。绝气息一句。作么生相委。良久云。归根风堕叶。照尽月潭空。寻示疾中使问候。师从容叙谢。呼首座曰吾行矣。跏趺瞑目而逝。时绍兴二十二年。壬申十月朔日也。越世六十有二。坐四十五夏。凡七处说法。五承紫泥之诏。得度弟子四百。嗣法者宗珏等三十余人。所编语录二集若干卷行世。其语曰。穷微丧本。体妙失宗。一句截流。玄渊及尽。是以金针密处。不露光芒。玉线通时。潜舒异彩。虽然如是。犹是交互双明。且道巧拙不到。作么生相委。良久云。云萝秀处青阴合。岩树高低翠锁深。僧问不落风彩。还许转身也无。师曰石女行处不同功。曰向上事作么生。师曰妙在一沤前。岂容千圣眼。僧礼拜。师曰祇恐不恁么。师之语句精妙。临机勘辨约类如此。此山禅宗。盖自师始。称开法第一世云。

　　自得慧晖禅师(宏智觉嗣)

　　师讳慧晖。号自得。会稽张氏子。自少割爱辞亲。得度于澄照寺。孤锡云游。见长芦真歇。以为有所证。于闪电机下竟南归。所遇丛社如逆旅。一阅而弃之。遂投谒于觉弘智和尚。宏智威德自在。道望隆当世。见者皆为神悚。晖独心负所畜。不藉通词。特拟观光于座下。宏智熟视晖而容之。晖微疑其所以。乃自请挂搭。宏智召晖至榻前。诘以宝镜颂。晖骤进语。智正色遣出之。晖乃折节自悔。从前宝惜一齐放下。一夕正往圣僧前烧香。适弘智来前。晖见之顿悟大旨。自尔问答无滞。得授记莂焉。绍兴丁巳。开法补陀。驰其提唱。语于宏智。宏智大悦。其语曰。朔风凛凛扫寒林。叶落归根露赤心。万派朝宗船到岸。六窗虚映芥投针。本成现。莫他寻。性地闲闲耀古今。户外冻消春色动。四山浑作木龙吟。又曰巢知风。穴知雨。甜者甜兮苦者苦。不须计较作思量。五五从来二十五。万般施设到平常。此是丛林饱参句。诸人还委悉么。野老不知尧舜力。冬冬打鼓祭江神。谷之神。枢之要。里许旁参。回途得妙。云虽动而常闲。月虽晦而弥照。宾主交参。正偏兼到。十洲春尽花凋残。珊瑚树林日杲杲。于是补陀风范。与天童并峙。其迁万寿。次吉祥。又雪窦。皆名公巨卿。为之劝请。淳熙丙申。诏补净慈。庚子退归雪窦。以癸卯仲冬二十九日。中夜沐浴而逝。窆全身于明觉塔右。其法嗣。华藏慧祚。雪窦德云。仗锡崇坚。雪窦焕四人。
　　　　　继以了然禅师(径山悟嗣)　弁至澜禅师　　　雪屋立禅师　垣堂圆禅师　　　蘧庵成禅师　还庵琛禅师　　　鉴庵实禅师　小庵高禅师

　　闲云德韶禅师(佛照光嗣)

　　师讳德韶。号闲云。嘉定间来主是山。言于朝。赐钱万缗。修饰殿宇。殿成御书圆通宝殿。大士桥以赐师。创龙章阁藏之。

　　大川普济禅师(径山琰嗣)

　　师讳普济。号大川。明州奉化人。上堂举睦州和尚。因僧问如何是祖师西来意。州曰一队衲僧来。一队衲僧去。颂曰。一队衲僧来。一队衲僧去。打破睦州关。大地无寸土　题世尊出山相。龙章凤质出王宫。肘露衣穿下雪峰。智愿必空诸有界。不知诸有几时空。师尝纂修五灯会元行世。
　　　　　铁脚清禅师　古岩颛禅师　　　深谷唤禅师　无咎吉禅师　　　寒岩悟禅师

　　梦窗嗣清禅师

　　师讳嗣清。号梦窗。山阴于氏子。肄业郡之天章。上堂。德山入门便棒。临济入门便喝。逼龟成兆终不能灵。宝陀者里寂然不动。感而遂通。马无千里谩追风。
　　佛涅盘上堂。佛真法身犹若虚空。因甚二月十五日。却向双林树下。做尽死模活样。竹影扫阶尘不动。月穿潭底水无痕　上堂举白云端和尚。示众云。若端的得一回汗出。师拈云。要知白云老人落处么。自从塞北经鏖战。敢向江南说阵图　上堂举曹山辞洞山云。子向甚么处去。曹山云。不变异处去。洞山云。不变异处岂有去耶。曹山云。去亦不变异。师云云藏无缝袄。鸟宿不萌枝　上堂春风如刀。春雨如膏。裁剪不得处。桃花色转娇。灵云一见不疑去。谢郎舞棹更呈桡　上堂归宗斩蛇。秘魔擎叉。禾山打鼓。赵州吃茶。十字街头开铺席。见钱买卖且无赊　上堂三十年来寻剑客。几回叶落又抽枝。自从一见桃花后。直至如今更不疑。师云寻常春梦无奇特。独有灵云说向人。只如玄沙道。谛当甚谛当。敢保老兄未彻在。若不同床睡。焉知被底穿　上堂。万里无寸艹头上漫漫。出门便是艹脚下漫漫。夜行只管贪明月。不觉和衣渡水寒。
　　　　　石屋环禅师　寒岩举禅师　　　松州基禅师　　　东岩日禅师(西岩慧嗣)　混溪清禅师　　　白云恭禅师　愚溪智禅师　　　东洲永禅师(松源岳下石林巩嗣)　　　一山宁禅师
　　日本智曤国师。初参师。备陈求法之故。至于涕泣。师曰我宗无语句。亦无一法与人。曰愿和尚慈悲方便开示。师曰本来廓然清净。虽慈悲方便亦无。
　　　　　次翁元禅师　险崖遇禅师　　　太虚冲禅师

　　元　孚中怀信禅师(天童坦嗣)

　　师名怀信。字孚中。俗姓江氏。明之奉化人。父某尝为某县校官。母刘氏。夜梦大星堕室中。有光如火。亟取而吞之。觉即有孕。及诞。状貌异凡子。性凝庄不妄举动。唯见沙门至其家。必跃而亲之。稍长受三经于宋进士戴公。表元经旨悉畅达。然非其好也。年十五离家。从法华院僧子思。执童子之役。已而祝发为大僧。受具戒于五台寺。闻延庆半岩全公。弘三观十乘之旨。复与之游。久之且叹曰。教相繁多。浩如烟海。苟欲穷之。是诚算沙徒自困耳。即弃去。渡浙河而西。凡遇名丛林輙往参叩。下语多枘凿弗合。不胜愤悱。往参天童竺西坦公。师随质所疑。坦一见知为法器。厉色待之。不与交一语。师群疑愈炽。一日上堂。举兴化打克宾公案问师。师曰俊哉师子儿也。坦颔之。师自是依止不忍去。俾掌维那。未几坦入灭。师鸣众。请云外岫公。补居天童。师与击节酬唱。拍拍是令。岫每称之曰。信公乃洞宗赤帜。济室白眉也。泰定丙寅行宣政院。请师出住明之观音寺。师策励徒众。视分阴若尺璧。唯恐其失之。天历己巳。迁住此山。师不以位望之崇。效它山。饰车舆盛徒御。以夸衒于人。自持一钵。丐食吴楚间。镇南王。具香花迎至府中。虚心问道。语中肯綮。且出达磨像求赞。师运笔无停思。辞旨渊邃。王甚欢服。宣让王。亦遣使者奉旃檀香。紫伽黎衣。请示法要。师随其性资而导之。二贤王雄藩之望。首加崇礼。诸侯庶民无不望风瞻敬。施资填委。姑苏产奇石。师遂购善工。造多宝佛塔十三层。载归海东。俾信心者礼焉。(宣让王施钞建故。又名太子塔)驸马都尉。高丽王驿而吉尼。丞相撒敦。以师行上闻。诏赐广慧妙悟。智宝弘教禅师之号。及金襕法衣一袭。师于此山居十四载。至正改元壬午。住中天竺山。天历永祚寺。乙酉迁天童。百废具举。佛殿之役最巨。亦撤毙而新之。师建塔中峰之祖庭。慨然有终焉之志。己丑冬。行御史台奉疏。迎师住大龙翔集庆寺。提唱宗乘。万耳耸听。委蛇不迫。而玄机自融。无小无大皆欢然亲戴之。乃出衣钵之私。补前未建之堂。会元政大乱。戎马纷纭。寺事日见艰窘。师处之裕如。一不以屑意。一旦晨兴。索兰汤沐浴。更衣趺坐。谓左右曰。吾将归矣。汝等当以荷法自期。励精进行可也。言毕而瞑。侍者撼且呼曰。和尚去则去矣。不留片言以示人乎。师复嗔目叱之。侍者呼不已。师握笔书曰。平生为人戾契。七十八年漏泄。今朝撒手便行。万里晴空片雪。书毕复瞑。时丁酉秋八月二十四日也。寿七十八。腊六十九。停龛七日颜面如生。作礼者旁午。而名芗蜡炬。积如丘陵。九月一日。茶毗于聚宝山前。舍利如菽如麻。五色灿烂。虽烟所及处。亦累累然生。贮以宝瓶。光发瓶外。其弟子坎牛首山东麓。为宫藏之。复建塔于其上。别分爪发衣履[序-予+(((嘹-口)-小)-日+土)]四明之太白山。师赋性恬冲。喜气溢颜间。生平未尝以声色忤人。人有犯之者。颔首而已。然进修极勤。自壮至耄。默诵法华经一部。虽暑烁金。寒折胶。无一日阙者。屡感莲花香满院。芬郁异常。非世间者可比。当明兵下金陵。僧徒散处。师独晏坐。目不四顾。执兵者满前。无不掷仗而拜。高皇帝尝亲幸寺中。听师说法。嘉师言行纯悫。特为改龙翔为大天界寺。寺之逋粮在民间者。遣官为征之。师将告终。前一日帝统兵江阴。梦师服褐色禅袍来见。帝问曰师来何为。对曰将西归告别耳。帝还闻师迁化。与梦中正同。大悦诏出内府帛币。助其丧事。且命堪舆家。贺齐叔为卜金藏。举龛之夕。帝亲致奠。送出都门。其宠荣之加。近代无与同者。岿然为一代人天之师。此无他。真则不妄。不妄则近佛之道矣。师有五会语录行于世。

　　古鼎祖铭禅师(径山端嗣)

　　师讳祖铭号古鼎。奉化应氏子。元叟住灵隐师往参。一日入室。叩黄龙见慈明因缘。端诘曰只如赵州道台山婆子。被我勘破。慈明笑曰。是骂耶。你道二老汉。用处是同是别。师曰一对无孔铁锤。端曰黄龙直下悟去又如何。师曰也是病眼见空华。端曰不是不是。师拟进语。端便喝。师当下廓然。至正七年元帝锡号。慧性文敏宏觉普济禅师。师言行平易。不以绳墨制学者。尝曰沧海有择流之心。则成牛迹。春日有徧照之意。仍似萤光。所以大冶烹重。不须九转。众生成佛。只在剎那。分之别之。远之弃之。岂大慈长者之心哉。至正戊戌将迁寂。遗书嘱丞相外护。复书偈曰。生死纯真。太虚纯满。七十九年。摇篮绳断。掷笔而逝。茶毗舌根数珠皆不坏。舍利无算。于径山隆教宝陀分建塔焉。明宋文宪公濂。作师四会语录序。赞古鼎禅宗。铭公以临济十七世孙。四坐道场。为黑白之所宗仰。一旦祝厘江浙省垣。现白光三道。丞相康里公见之。极加敬礼。未几将示寂。语其徒曰。观世音莲台至矣。安坐而逝。及火化。舌根齿牙数珠俱不坏。五色舍利灿烂无数。国史危先生。已摭其行业。为文勒诸碑。而四会语未有序之者。师之得法上首。今天界禅师西白金公。属濂作之。濂览已。合爪言曰。是真正语。是不着有无语。是雷轰电扫语。学者随所悟入。如慈云徧覆。法雨普沾。大小根茎皆获生成。非入正知见具大力量者。孰能与于此。呜呼。世安复有斯人乎哉。非谓果无之也。求其真淳无伪。若师者鲜也。濂既为叙其事。复歆艳之。歆艳之不足。复作伽陀一章赞之。其辞曰。我观我师四会语。一言一句皆真实。河沙妙义总含藏。其中无余亦无欠。及至能所齐泯时。欲觅片言不可得。有如十万虚空界。种种色相皆现前。或飞或潜或动植。以至洪纤高下等。枯荣生死及崩竭。了然不染虚空相。而亦不出于虚空。真相不如不动故。印昔尝登寂照场。耳边一喝三日聋。惟聋故使功用绝。绝后通身皆是耳。自兹出世入翁川。翁川海水亦生耳。但闻鱼龙哮吼声。即使波涛增汹涌。继升补陀洛伽山。合掌问讯观世音。目能观色耳闻声。音声何独以目观。不知本来无耳目。见所不见闻不闻。尽大千界无碍者。中天竺国凌霄峰。所谈妙法皆如是。只因妙法法难思。结集已落第二义。眉间放出白毫光。七宝莲台向空至。此皆游戏神通事。于师之道不相摄。师之道大不思议。千古赞叹莫能尽。姑以第二门中观。可以洗空于结习。可以触动于悟机。可以速证于菩提。是宜流通于世间。视如照耀光明幢。我言或诬有如水。
　　　　　大方聘禅师(天童岫嗣)　朴翁淳禅师　　　元虚照禅师　　　竺芳联禅师(竺西坦下正宗庄嗣)　所庵睿禅师

　　大千慧照禅师(东屿海嗣)

　　师讳慧照。字大千。永嘉麻氏子。麻号积庆之家。宜生上士。父均。母黄氏。既诞。育师宝之胜摩尼珠。师自童年亦骏利倍常。坚欲入道。闻人诵习契经。合爪谛听。年十五。往依县之瑞光院了定。盖师从兄也。长老良公。知为法器。即剃落为弟子。明年禀持犯于处之天宁。蝉脱万缘。誓究大不思议事。首谒晦机熙公。于杭之净慈。未契圆证。一日阅真净语。至头陀石掷笔峰处。默识悬解。流汗浃背。时东屿海公。以石林巩公世嫡。提唱于苏之荐严。师往谒。屿问曰。东奔西走将欲何为。师曰特来参礼尔。屿曰天无四壁。地绝八荒。汝何地措足耶。师抵掌于几而退。屿知其夙有所悟。寻复召至。反覆勘辨。师如宜僚掷丸。飞舞空中。屿甚嘉之。遂留执侍左右。师以为心法既通。不阅藏教。无以阐扬正法。耸人天之听。乃主藏室于郡之万寿。天历戊辰。出世乐清之明庆。集众而诲之曰。佛法欲得现前。莫存知解。缚禅看教。未免皆为障碍。何如一物不立。而起居自在乎。所以德山之棒。临济之喝。亦有甚不得已尔。闻者悦绎而去。至正乙未迁主此山。先是寺以构讼而废。师以讼兴在乎辨难太迫。一处之以宽慈。绝弗与较。且曰我佛得无诤三昧。所以超出群品。我为佛子。可不遵其教耶。众服其化。寺僧梦一神人衣冠甚伟。飞空而来。僧作礼问之。神人曰。我从阿育王山来。欲请大千师赴供耳。未几行宣政院。署师往育王。识者以为玄应。师悯大法陵夷。孳孳诱掖。不遗余力。尝垂三关语。以验参学。其一曰。山中猛虎以肉为命。何故不食其子。其二曰。虚空无向背。何缘有南北东西。其三曰。饮乳等四大海水。积骨如毗富罗山。何者是汝最初父母。此三关最为峻切。惜未有契其机者。后退于妙喜。泉上筑室曰。梦庵。因自号为梦世叟。掩关独处。凝尘满席不顾也。洪武癸丑十月朔。召门弟子曰。吾将西归。汝辈有在外者。宜趣其还。越七月属后事。于住持约之裕。公沐浴更衣。索纸书记。书已恬然化灭。腊七十。寿八十五。经三日茶毗。牙齿眼睛及数珠不坏。余成设利罗五色烂然。塔于梦庵之后。师三座道场。有语录若干卷行世。凡一灯所传。一雨所润。虽浅深有殊。各得分愿。师智度冲深。机神坦迈昼则凝坐。夜则兼修净业。真积力久。觉观湛然。非言辞所可拟议。且服用俭约。不如恒僧。虽不与时俗低昂。贤士大夫知其诚实。不事矫饰。多倾心为外护。其遇学徒亦以真率。或以事忤之。而声色不变动。出语质朴不尚葩藻。而指意超于言外。名闻燕都。帝师被以佛德圆明广济之号。师略不少动于中。师之操履。为人梗概如此。师之行业。详见明宋文宪公。所撰石坟碑文。兹仅录其铭曰。万缘纷纭。逐物而竞。曷以摄之。实惟禅定。禅定斯何。言辞罔宣。浮翳尽敛。月轮在天。初分一灯。千焰交映。如百炼余。金色逾胜。师之挺生。锐思绝尘。万里只尺。欲趋顿门。片简虽微。中具全体。瞥尔触之。凡情尽死。从抵硕师。勇决其私。振迅奋掷。类狮子儿。出世为人。澍大甘雨。法雷轰轰。震惊百里。海岸孤绝。潮音吐吞。与此大法。殊流同源。神人飞空。持疏来谒。孰知玄微。若合符节。彼舍利罗。宝塔昼扃。助我发机灵光晶荧。翩然西归。趺坐而灭。示不坏相。火中珠结。生死之关。鲜执其枢。坦然不惑。如人归庐。前修渐遐。后武思厉。不有昭之。遗则沦坠。太史着铭。勒石山樊。虚空有尽。师道永存。

　　玠禅师

　　师之氏族法系。俱莫之考。今按明宋文宪公濂。所撰净慈。孤峰德公塔铭。其略云。孤峰族姓朱。世家明之昌国。父有成。母黄氏。父与补怛洛迦僧。玠公交。玠闻鸡声入道。凡说法必鼓翅为鸡号。玠亡已久。黄梦玠来托宿。觉而有娠。历十四月而生。据此说。可知孤峰即师之后身也。

　　明　大基行丕禅师

　　师讳行丕。号大基。宗说兼通。行解相应。洪武初由佛陇来主是山。
　　本初原禅师。

　　祖芳道联禅师(荐严义嗣)

　　师讳道联。号祖芳。四明鄞县陆氏子。年十四。礼昆山荐严。悦堂颜得度。秉戒于鄞之五台。还侍物先。义于荐严有所造诣。洪武丙辰。侍佛心住灵谷。天界昙。延居记室。穆庵康。恕中愠。木庵聪。咸作忘年交。后出世台之广孝。迁紫箨。及麻峪景山。明之补陀。越之能仁。末主净慈。壬申净慈厄荧惑。师为一新。蜀王赐衲衣盂钵。永乐丙戌。朝廷征师为释教总裁。嗣还筑室湖滨。曰藕华居。丁亥以事赴召至京。上令住五台佑国寺。未及升陛。忽语左右曰。吾世缘殆尽。后三日沐浴更衣。趺坐而化。当己丑七月三日也。归葬藕华居之阴。世寿六十四。僧腊五十。有拙逸语录行世。

　　国朝　潮音旭禅师(万年彻嗣)

　　师讳通旭。松江华亭俞氏子也。祖籍新安。居童子时。每遇食以手击木作梆声。里人询之曰。吾集众以会食耳。父母验其非凡。乃送归[示*甫]洛。剃染于紫竹旃檀林。比长禀具戒。于白龙慧镜禅师。遍参海内名席。随侍啸堂寒泉二老。悉入堂奥。当机不让。旋受天台万年无碍彻老人。属始开法于慈邑。寿峰。及蕙江圣寿。适普陀初复。师以省祖来山。值定镇　总戎蓝公。自云中移镇。建牙之日为国进香。维时荆榛满目。慨无主席。合山缁素竞以师对。公一见奇之。即请主院事。　蓝公交钦赐帑金千两。领众请上堂。师拈香祝圣毕。乃云二十年前。要津把断。不通凡圣。所以绀宇花宫。化作颓垣废址。莲台狮座。鞠为茂草荒榛。圣僧打失鼻孔。金刚碎作微尘。弥勒开张大口。笑他廿四圆通。全没巴鼻。惟有乌刍瑟摩却较些子。倒骑佛殿。走出山门。二十年后。八字打开。直得青莲呈瑞。古柏重荣。于百草头上。现琼楼玉殿。革故鼎新。光扬佛日。且道承谁恩力。寰中天子颁纶勅。阃外将军有佛心。
　　大士诞辰说戒上堂。日日香花夜夜灯。春山泼黛雨还晴。戒珠朗润人人得。便是观音今日生　佛成道日说戒上堂。若举于足。当愿众生。踏断释迦老子脊梁。踢瞎达磨胡子眼睛。是事如是持　结制上堂。凤不知美。枭不知恶。时至理彰。无劳穿凿。莫莫祥麟秖有一只角　大士成道日上堂。众流海为最。众星月为最。众圣佛为最。四大道场之中。此山为最。此山之中。以此位为最。千说万说。以此说为最。若如是说。名为佛说。不如此说。即同魔说。识得此说者。便可与普门大士。同证圆通。其或闻见失真。终是韩卢逐块。何故。枇杷叶是马家亲。眼里无筋一世贫。
　　钦差喇嘛。到山示众。赵州不下禅床。东林不过虎溪。风高千古。昨日。
　　命使到山。为甚么长老走出山门。老我为人无意智。世情随顺是菩提　中秋应祖印之请。示众。寒山曾有言。吾心似秋月。普陀今指出。却值个时节。山谷重相招。木樨香更彻。蓦召众云。知得者个时节。古今不离当念。自他不隔毫端。便知晦堂老汉落处。亦知普陀不起于座。已赴来机。无庸腕力。高提祖印。其或未然。山僧重为下个注脚。以拂子作○相云。一月普现一切水。一切水月一月摄其提唱大略如此。师性恬澹。不事浮饰。凡所经营。必使坚固。垂久。十稔之内。百废具兴。近革八十余年之陋习。远绍四十二祖之芳猷。德业闻望。焕然中兴。弘机伟辩。视众如己。类元之孚中信禅师。而住院遭逢之时。亦若合符节。意者其再世欤。岁戊寅师抱疾。十月二十八日。以院中事宜。遗书预嘱　总戎蓝公。十一月朔日。为众上堂。至初四日午刻。说偈云。住住原无住。行行实不行。要知今日事。觌面甚分明。侍僧拟进汤茶。起坐而逝。世寿五十。嗣法二十五人。有全录行世。

　　古心怘禅师(普陀旭嗣)

　　师讳明怘。松江上海陆氏子。首谒金坛兀庵禅师。发明心要。得法于普陀。康熙戊寅冬。总戎蓝公。暨合山请继席上堂。祝圣毕。乃云大道绝中边。了无去来之迹。至真离向背。那有僧俗之分。所以蓝大护法。不忘灵山付嘱。辅我先师转法轮。于瓦砾场中。土块皆作狮子吼。建宝王剎。于荆榛丛里。樗材尽作旃檀香。十年以来百废具兴。四海英贤悉皆有赖。不幸先师归寂。众举继主此席。怘上座自惭凉德。焉敢荷担重任。到者里事不获已。祇得勉遵斯命。脱珍御服。披垢腻衣。和光同尘。灰头土面。虽然如是。一总但遵旧则。何故聻不见道。三年无改於父之道。可谓孝矣。次年春三月。直翠辇南巡。师至武林。迎　驾请额皇上亲赐寺额。勅建普济禅寺。帑金并御书。皓月禅心。四字赠之。师回山率众谢恩。上堂祝圣毕。举天童忞祖道。灵山密旨。千圣同宣。少室真宗。万灵共证。其奈依稀越国者多。彷佛扬州者众。正如入京朝帝主。才到潼关即便归。所以不睹广大门风。焉知威德自在。仔细检点将来。也是钉桩摇橹。今日普陀。又则不然。无论京师潼关。扬州越国。秖要闹市里识得天子。亲见一回。自然千眼顿开。明如杲日。一念无私廓若太虚。拈一机。则千机万机齐赴。说一句则千句万句流通。直得尧风荡荡。舜日熙熙。野老讴吟。渔樵歌舞。四海清宁。万民乐业。秖如林下道人。受此天恩。且作么生报。以拂子打圆相云。但将日月为天眼。愿见黄河百度清。
　　凡他山知识来山。光扬宗要者。附识于后。

　　天岳昼禅师(弘觉忞嗣)

　　师云五十年前。曾游此地。而今追忆。恍若同时。召大众。祇如者个时字。你作么生解。兹蒙堂头法侄和尚。请升此座。为众举扬。直饶你向未举以前承当。早是违时失候。自余之辈。何足论之。记得云门大师有言。闻声悟道。见色明心。观世音菩萨将钱买胡饼。放下手原来祇是馒头。咄。大小云门犹欠悟在。老汉今日出言不怍。谤讪古人。应堕拔舌地狱去也。众中莫有相救者么。若救不得。佛法无灵验久立。

　　延喜瑢禅师(万年彻嗣)

　　师云从来。斯道不虚行。分化名山信有因。太白一灯悬海峤。滹沱巨浪涌千寻。远泛沧瀛瞻法席。满帆风饱出蛟门。主宾契合欢如昔。道谊情深话转新。非藉潮音大士力。妙庄严路也难登。然虽如是。即今亲入潮音大士之堂。高升潮音大士之座。现前圣侣。曲推道谊。申请殷勤。山僧若要说玄说妙。不惟涂污名山。亦恐有玷大士。与么休去歇去。又孤负现前圣侣。一番致意。且即今宾主和融。埙篪迭奏一句作么生。展演良久。卓拄杖云。打面还他州土麦。唱歌须是帝乡人。

　　慰弘盛禅师(啸堂晳嗣)

　　师云四大海为口。五须弥为髻。此特描写大士影像。尚非大士法身。今有大导师。现坐普陀洛伽之山。复有天大将军。共施神力。向银涛万顷之中。涌出琼楼玉殿。说法台边。潮声拍岸。盘陀石上。明月依人。碧水丹山。无非现量境界。山河大地。全露法王之身。现前大众。人人挟沧海之珠。个个抱卞和之璧。蒙法兄和尚。推升此座。座中衲子。尽是雕金琢玉之词。老步摧颓。媿乏白雪阳春之调。即今主伴重重。埙篪迭奏。且道如何是唱和一句。潮声法鼓三千界。雨气天香十二峰。

　　寓谷志禅师(大雷庆嗣)

　　师云白华山畔。大道坦然。海印池边。真风卓尔。头头迈古超今。一一骑声盖色。不是观音耳门。亦非达磨眼睛。所以道。我宗无语句。实无一法与人。秖贵倜傥英灵。向未跨船舷已前。赤肩担荷得去。到者里始有吃棒分。其或稍涉迟疑。依然仲冬严寒。有甚共语处。兹值一阳来复。
　　圣节维新。伏承堂头和尚。虚己实人。不弃椎鲁。命升此座。到者里不免唤七作八。应个时节。若论佛法两字。不但志上座无启口分。直饶同堂二十四圆通。一时到来。有口秖堪挂壁。何故不见道。此方真教体。清净在音闻。良哉观世音。无畏施众生。拄杖子听见。遂涌身赞云。善哉希有。难兄难弟。震声一喝云。被志上座一喝。曼殊大士。却拽拄杖归第一座去也。且道还有佛法为人处也无。召众云。诸昆仲。还识大道么。竖拂云。葭灰飞处阳回律。万国嵩呼祝太平。下座。

　　通玄机禅师(本山前住持)

　　为潮音和尚封龛。师云。竖擎天玉柱。抛驾海金梁。全彰祖印。阐明临济三玄。垂钓莲洋。收尽五湖龙象。活瞽人之眼。安已死之心。横拈倒弄。狼籍弥天。那知收归一着。犹在老躯手里。顾左右云。还知收归一着底句么。贴封条云。断除凡圣路。不逐四时凋。

　　普陀列祖录(终)

