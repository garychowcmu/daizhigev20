续藏经   正宗心印后续联芳
　明 善灿着

　　 

　　正宗心印后续联芳
　　僧果增

　　法号秀冈。是闽中方氏子也。髫年出家。性有聪慧。学不加思。待众以恭。事师有礼。一日师见。问曰。前日你病。大众说将死。你意下如何。答曰。本来无生。岂有死耶。师曰。既知无生。从何处来。(果增)扬声念佛。师曰。从何处而去。(增)叉手当胸。默然良久。师曰。其中事若何。即答偈曰。本来清净体如然。随机应现善方圆。回光返照超今古。真妙融通离语言。师曰。如是如是。宜自至淳。遂嘱一偈。当机直指示秀冈。体露真常不覆藏。吾今嘱汝宜珍重。时至须当效祖传。

　　僧德圆

　　法号明镜。是福清县石氏子也。预诚往参求乞真要。师曰。我佛大慈平等。敷演三乘五教。随机济度。末后拈花示众。教外别传。涅盘妙心。实相无相。付典摩诃迦叶。递代相传。至达磨大师而来东土。直指人心。见性成佛。汝自回光返照。明自本心。见自本性。非色非空。非中非外。洞彻十方。融通三际。百千三昧恒沙妙用。不离当处。(德圆)有省。即说偈。本来清净不思议。随方就圆在当机。三昧现前通大道。放光现瑞妙希奇。师曰。自当护持。圆明种智。付嘱一偈。单传直指心印心。真如无相现精明。叮嘱东君宜保守。时当悲运接后人。

　　僧果涧

　　法号天洞。是三山潘氏子也。求师究竟真常之道。师竖起一指示之曰。会么。(果涧)礼一拜。师曰。吾无法与人。汝若并息诸缘。莫着空见。回光返照。见自心性。的要明白。(果涧)忽然有省。即说偈曰。本来无挂碍。清净常自在。如如不动尊。光眼现沙界。师曰。如然保守。至淳真妙。复嘱一偈。默默全持正令亲。一枝五叶付知音。联芳绍至贤才处。嘱汝时当耀祖庭。

　　僧德法

　　法号月江。是闽县陈氏之子。求示法报化三身佛事。师曰。莫向外寻。汝自具足觉性圆明。妙用现前。体用不偏。花果同彰。三观融通。十方廓彻。亘古亘今。无欠无余。(德洪)忽然有省。即说偈曰。本来湛寂体如如。妙用纵横任卷舒。觉性虚玄元无相。权实双融应无穷。师即印可。善自扶持。复嘱一偈。一枝拈起现堂堂。夙缘会遇付月江。嘱汝贤才宜珍重。时至绍隆报祖恩。

　　兹者圆暕

　　号洞庵。是浙江绍兴府诸暨县琴川屠氏子也。往求直指无上菩提。师曰。日用事是如何。(圆暕)答曰。清风应在手。师曰。如何是理性无碍。(圆暕)叉手当胸。默然良久。师曰。如何是理事无碍。答曰。处处透长安。师即印可。善自保重。重复嘱一偈。事理分明号洞庵。融通无碍体量宽。吾今付汝无余事。时当续焰报灵山。

　　僧果延

　　号寿岳。是邵武府光泽县危氏子也。乞示大事因缘。师曰。门前榕树常如春。(果延)拟议。师即喝。延礼拜。师曰。汝还会否。延曰。未解其意。望师开示。师曰。大事不从外得。汝宜向一切时中。念念不迷。真心常存。通融无滞。觉性周遍。无欠无余。(果延)有省。即说偈曰。湛寂如然应大千。当机独露妙中玄。圆明无碍超今古。洞兮照彻不夜天。师曰。汝既达之。可宜珍重。复嘱一偈。少林一花五叶莲。绍至如今示果延。英灵忽省承斯旨。不离当处见祇园。

　　僧果[日*祥]

　　法号碧云。是福州闽县彭氏子也。见师问曰。如何是佛。师曰。会么。(果[日*祥])曰。望乞慈悲。师曰。顿悟自性。即是天真之佛。不然徒劳工力。汝若是个真参实悟禅和。言前荐得。本分家风。不属有无。非关声色。物物全彰。头头显现。信手拈来。无有不是。佛与众生。本来平等。(果[日*祥])有省。即曰。元来自家的。师曰。如何是自家的。([日*祥])念佛一声。师曰。如何是佛。([日*祥])敛手默然。师即印可。宜至真淳。复嘱二偈。碧祖岩前安心旨。传至曹溪普开示。相承续焰至如今。付嘱时当绍祖理。

　　僧明直

　　号大乘。是浙江绍兴府诸暨县石海材周氏子也。往求师证。师曰。汝师谁耶。答曰宝峰。师曰。教汝何为。答曰。看心念佛。师曰。如何是心。(明直)持起数珠。师曰。如何是佛。(直)叉手而立。师印可也。善自保重。复嘱一偈。权实双彰号大乘。体悟无生耀古今。付嘱英灵宜珍重。时至须教觉后人。

　　僧德宗

　　号古心。是闽南郑氏子也。求师真要。师曰。吾宗本无言说。亦无有法与人。汝但二六时中。四威仪内。回光返照。摄妄归真。明自本心。见自本性。丝毫勿令有昧。历历的要分明。(德宗)忽省。即说偈曰。本性湛如然。妙用岂能量。充满大千界。随处现真常。师即印可。宜自保重。复嘱一偈。佛祖心印古至今。当机直示甚分明。叮嘱贤才善守护。时续祖焰接后人。

　　僧德光

　　号彻空。是苏州府常熟县杨氏子也。往求印证。师曰。诸师有何指示。答曰。都教我念佛。师曰。如何是佛。(德光)合掌当胸。诘曰。如何是当机发现事。(光)念佛一声。师即印可。宜自保持。复嘱一偈。念佛忽悟本来因。时时不离这当人。叮宁涵养淳真处。续焰时当绍祖庭。

　　僧果通

　　法号大乘。是福州长乐县王氏子也。求师直指西来意。师措山曰。是什么。(果通)曰。不解。乞垂开示。师曰且去。(通)曰。望惠我穷。师曰。莫随声转。勿被色谩。莫论有无。勿分西东。但自惺悟。当处真如。寂然廓彻。妙明自在。汝还会否。通忽於言下有省。即说偈曰。如如不动若虚空。应现无拘遍处通。有无不立能所毕。色空无二总圆融。师允印可。善自保持。复嘱一偈。南华法雨普沾恩。心印相承绍祖灯。宿缘幸会宜尊重。时当续焰耀层层。

　　兹者普遇

　　法号正宗。是山西太原府大谷县李氏子也。往参求示。师曰。时中生涯事如何。答曰。常念佛。师曰。如何是佛。答曰。心即是。师曰。如何是心。答曰。佛即心。即说偈曰。一真独露不二门。即心即佛理事融。体用双彰今幸会。本来清净至无余。师即印可。宜常如然。复嘱一偈。大事因缘体用彰。动静工纯般若香。融通法界恒无碍。圆明种智证真常。

　　僧果清

　　法号大海。是三山陈氏子也。恭诚参礼。求师开示。师曰。本来具足。非从人得。汝宜回光返照。明自本心。见自本性。非色非声。不空不有。弥满十方。融通三际。本来具足。汝曾知否。(果清)即说偈。妙明显露叩真宗。体用不偏具圆融。密密无间观自在。如如不动现灵通。师曰。如是善为。复嘱一偈。劫外灵枝绝点尘。信手拈来示诸人。英才顿悟承斯旨。嘱汝时当播祖庭。

　　僧果逵

　　法号大洲。乃三山郑氏子也。求示大事因缘。师曰。进前来。果逵进前。师曰。是大是小。答曰。未审斯意。师曰。若乃上根利智者。见闻开示。便能悟入。若未然者。自当勉励。专诚研究。忽然迷云顿散。心月圆明。方知自己有一大事。与佛平等无别。(果逵)即曰。元来具足。师曰。元来何为。答曰。元无动静。来应十方。师曰。久默斯要。直至真纯。复嘱一偈。末后一着付饮光。西天东土递相传。英灵衲子须悟入。机缘相契可联芳。

　　僧德鉴

　　法号大融。是闽县王氏子也。求师印证。师曰。曾见何人来。答曰。天真和尚。师曰。教汝何为。答曰。教我追究念佛。师曰。是谁追究。(鉴)竖起一指。师曰。如何是佛。(鉴)叉手良久。而说偈曰。无去无来妙中玄。单持一念密绵绵。忽然顿觉无生旨。打破虚空不用拳。师曰。将什么打破虚空。(鉴)高声念佛。师即印可。善自保重。复属一偈。明镜非台耀古今。宗风遍布递相承。从兹付嘱无余事。晦迹真淳接后人。

　　僧果聪

　　法号天章。是三山韩氏子也。求师究竟佛祖。都只为一大事因缘。出现於世。师曰。汝即今问的是什么因缘。(聪)忽於言下有省。即曰。元来与佛祖不别乎哉。即说偈曰。法性元无相。如然契真宗。妙用周沙界。无处不圆通。师即印可。保持真净。复嘱一偈。单传直指示本元。历代相承不二门。嘱汝英才宜尊重。时当耀祖继联芳。

　　僧圆寿

　　法号乐堂。是河南归德府鹿邑县苏氏子也。钦风往参。求师法印。师曰。法印不无。非从外得。但莫随於声色滞於名言。了了分明。人人本具。威灵廓彻。求劫不坏。相将非离。焉何不会。(圆寿)忽於言下有省。达本。即说偈曰。本来如如性。非色亦非声。三玄同一休。湛湛自天真。师曰。如是保任。淘汰磨光。复嘱一偈。曹溪普示天下知。正宗心印接上机。相承斯旨宜尊重。时至须当接后奇。

　　僧果清

　　号天鉴。是闽县徐氏子也。求师正真之要。师良久曰。会么。答曰不会。师曰。正者不偏。真者不伪。要者以信解悟。入法界门。以戒定慧。趣乐土玄猷。宜向一切时中。放舍诸缘。明自心性丝毫不昧。体用圆融。方知大道。本来具足。(清)言下契本。即说偈曰。如如法中王。光明照十方。圆融妙无比。真空没断常。师即印可。善自保任。(云云)复嘱一偈。法王正令古至今。英灵顿悟递相承。吾今印汝联芳继。时至须教觉后人僧明玉。号无瑕。是北京河涧府交河县陈氏子也。往参於师。志求法要。师据座而视。问曰会么。答曰。未达斯意。师曰。至道普乎天下。非一人而不具。但自时时省悟。刻刻提撕。尔之心性。与古圣何殊。从兹悟入。恢弘自在。(明玉)忽尔豁然。即说偈曰。真如本安然。应现遍大千。湛寂常清净。权实体中玄。师印如然。至净精妙。复嘱一偈。正宗心印不二门。直指当机达本元。嘱付英才宜保重。时至须教效祖传。

　　僧果澄

　　法号天济。是闽县阮氏子也。请益於大庵禅师。恭诚入室。求师真要。师据座逞然示之。问曰会否。答曰。乞垂慈诲。师曰。汝若是真修行人。宜放诸缘。单持一念。念兹在兹。念的性如虚空。心犹大地。智日慧月。洞彻圆明。方知大道本来具足。亘古亘今。何增何减。(澄)言下有省。即说偈曰。本体元无相。如如常现前。古今恒不灭。普应妙无边。师印符衷。善自保任。复嘱一偈。大道堂堂亘古今。悟来显现在当人。付嘱英贤宜珍重。时至联芳耀祖庭。

　　士果融

　　法号晶齐。是延平府南平县陈氏子也。求师垂示法要。师曰。以心为宗。以悟为则。真空妙体。本自天然。不属有无。元非动静。洞千古之渊源。造万象之模则。劫火坏时常安然。法欲泯时全体露。一道灵光。本来具足。在凡不减。在圣不增。但莫憎爱。洞然明白。融忽然有省。即呈偈曰。本自如如皎然清。无形无名洞圆明。遍周沙界融无碍。不污不净觉虚灵。师印如然。善保精纯。复嘱一偈。当机一札契真如。始信无生道不虚。圆融三谛无滞碍。嘱汝时当绍祖衢。

　　僧果满

　　法号天资。是闽县叶氏子也。请益於大庵禅师。礼师问曰。如何是一大因缘出现於世。师曰。进前来。(满)进一步。师曰会么。答曰不知。请垂慈诲。师曰。本来非二三。当机一任看。诸佛之仪式。列祖正法眼。缘遇直开示。悟入性海宽。圆融无滞碍。清净绝波澜。(满)言下性天廓豁。心地开明。即说偈曰。独露堂堂亘古今。无相寂灭觉圆明。弥满十方通三谛。实际理地绝纤尘。师即印可。善自护持。复嘱一偈。佛祖亲传心印心。灯灯续焰至于今。付嘱英灵宜尊重。因缘时至觉后人。

　　僧果现

　　法号本应。是闽中祖武侯千兵韩氏次子也。请益於真空禅师。参师乞示法要。师据直视良久。问曰会么。(现)忽然有省。即说偈曰。如如不动本虚灵。应现融通遍剎尘。顿悟无生超法界。随方就圆了真明。师印如然。善保精纯。复嘱一偈。教外别传古来心。祖祖联芳递相承。吾今嘱汝宜珍重。灯灯续焰耀祖庭。

　　僧果润

　　法号天津。是闽县江氏子也。请益於大庵禅师。叩师而问。如何是正真之道。师竖指示之。问曰会么。答曰不知。师曰。汝实向道。宜於时中。勿住功位。莫逐声色。本来心性的要明白。念兹在兹。廓然通彻。方知大道无雍无塞。坦荡从容。优游弥勒。(润)忽於言下有省。即说偈曰。古今常现妙虚灵。方便圆融在当人。全体真如生慧日。返本还源彻底清。师曰。如然善任。涵养精纯。复嘱一偈。真空无去亦无来。捏不成团拨不开。宿缘会遇承斯旨。嘱汝时当接后才。

　　僧果明

　　法号慧庵。是福清县薛氏子也。礼师乞示无上菩提。师曰。无上妙道。本非言说。亦无名相。灵明无住。逈脱根尘。清净无余。融通自在。汝之本具。非从外得。(果明)忽於有省。即说偈曰。菩提元来本虚灵。时时显现大光明。真如廓彻於法界。清净融通耀古今。师即印可。善自扶持。复嘱一偈。佛祖法印直指心。悟彻相承至果明。珍重涵养淳真华。时至运悲继祖庭。

　　僧圆净

　　法号悟空。是长乐县陈氏子也。受业於悟达禅师。请益於真空禅师。一日来参。即呈偈曰。本元无去亦无来。放光现瑞秘密开。湛然清净无可比。照彻乾坤绝点埃。师曰。是个什么照彻。(净)伸起一手。师曰。如何是清净处。(净)敛手当胸。默然良久。师曰。如是如是。涵养真纯。复嘱一偈。拈花示众劫外春。悟明心性本来同。祖裔联芳承斯旨。嘱汝时当振古风。

　　僧正圆

　　号中天。是泉州府惠安县陈氏子也。请益於大庵禅师。一日见师拜问。如何是佛。师曰。会么。答曰未达。仰乞垂示。师曰。佛即汝心。不须外寻。心性冥符。无我无人。当机独露。本自圆成。(圆)忽於言下有省。即说偈曰。旷劫流落到如今。蒙师直指本来因。忽达真常无间断。随方就圆在当人。师曰。如是宜向云峦深处。古迹清虚。涵养真纯。复嘱一偈。灯灯续焰至正圆。忽悟体用本双全。付嘱贤才宜保守。时当悲觉效祖传。

　　僧圆金

　　号无坏。是福清县薛氏子也。受业於彻空禅师。请益於真空禅师。乞惠大事因缘。师曰。看看看。会者见不难。非从外边得。亦非在中间。但自回光照。了妄绝波澜。本来惟一实。无二亦无三。(金)言下忽省。即说偈曰。真如本无形。清净绝纤尘。回向无为藏。放出大光明。师印如然涵养淳淳。复嘱一偈。忽悟非染净。动静恒相应。递代继联芳。嘱汝绍祖印。

　　居士正瀚

　　法号凰岐。是闽县叶氏子也。禀性仁慈。立心正直。迈年八十之余。精神怡畅。力行信道。誓期安养。勤念弥陀。请益於大庵禅师。忽忆单传恭来法要。启师而曰。我今老矣。惟冀直指。师曰。本来无生。岂有老病。觉性坚刚。知音可证。单传妙旨。圆机普应。全彰体用。融通慧定。直趣菩提。指归中正。(瀚)踊跃拜曰。承斯玄旨。深契愚衷。本无老少。道岂西东。师曰。既无老少西东。是个什么道理。(瀚)合掌念佛。师曰。宜自珍重。复嘱一偈。克念弥陀正修持。忽悟最上妙玄机。宿缘庆会联芳继。嘱汝时当觉后奇。

　　行者果提

　　法号大用。是闽南高湖林氏子也。一日师见。问曰。汝於时中作么生理。答曰。常念佛。师曰。佛在什么处。(提)合掌当胸。默然而立。师曰。是何光瑞。(提)进前作礼。即说偈曰。无形无迹妙无边。包遍三千及大千。当机应现真端的。般若常存不夜天。师印如是。善任真纯。复嘱一偈。鹫岭拈来一枝春。吾今授汝亦皆同。惟嘱贤才宜尊重。时至联芳报祖风。

　　僧如果

　　法号三祗。是江西人氏也。怀香往参。志求真印。师即叩齿三下。问曰会么。答曰不识。乞垂示诲。师曰。真者法身清净等若虚空。印者智行圆妙融通无滞。时中受用。不涉僧祇。汝自本有。莫妄生疑。(果)忽然有省。即曰。元来具足。再不外驰。当处顿呈。真不思议。师见印可。如是如是。复嘱一偈。少室岩前安心旨。续焰联芳至三祇。吾今嘱汝宜珍重。时当耀祖觉后奇。

　　僧正瀛

　　法号性海。是闽南董氏子也。请益於大庵禅师。受业於真空禅师。一日求祖正法眼藏。祖云。待西山月上向汝道。回举于师。师曰。祖传心印。非慧莫续。疑议一年。一日疑团顿破。即自庆曰。非他之事。即呈偈曰。本来无上下。圆光应虚空。融通周法界。寂照合正宗。祖征诘印可。宜自保重。复嘱一偈。佛祖心印至于今。妙圆净耀继上乘。嘱付贤才宜尊重。因缘时至接后人。

　　僧圆滔

　　法号大潮。乃闽邑林氏子也。请益於圆海禅师。受业於真空禅师。一日求示一只眼之法。祖曰。待南江水乾向汝道。回举於师。师默然示之。良久曰。会么。答曰。未晓斯意。师曰。妄心歇处即菩提。疑议一年。忽朝疑团顿破。即曰。一口吞尽也不难。即呈偈曰。寂寂寥寥本如然。随机应感露全彰。宇宙宽弘包不住。返照回光入觉庭。祖征诘之。即印於心。宜自涵养。复嘱一偈。曹溪祖印印心源。顿入法海息妄奔。从兹直指宜珍重。时至须当效祖传。

　　僧真智

　　号法无坏。是福清县陈氏子也。受业於圆庆禅师。请益於东晖禅师。往参师前。乞示大道真要。师竖起拂子。良久问曰。会么。答曰不会。师曰。离文字语言。非我人能所。无大无小。不乐不苦。头头显现。物物全露。咦。缘何不达。宜速省悟。(真智)言下忽省。即说偈曰。体本无挂碍。普现周沙界。古今常如然。无损亦无坏。师即征诘。体用动静。真妙符契。师即印可。宜自涵养。复嘱一偈。碓嘴花开至今鲜。绍继联芳宿有缘。嘱付贤才宜架守。六度三身一性圆。

　　兹者果濂

　　法号映桥。是闽县傀氏子也。斋戒有年。专精法华经。一日。求师指示一大因缘出现於世。师即直视。良久曰。会么。答曰不达。师曰。二三则非真。惟此一事实。(果濂)言下有省。即呈偈曰。无去无来古至今。本来清净合天真。妙应圆通由自在。堂堂独露现光明。师征诘之。印可。嘱偈一首。鹫岭传来一枝春。宿缘有分今相逢。庆幸联芳宜珍重。时至须当播祖风。

　　兹者正泌

　　号凰岗。是闽县叶氏子也。斋戒有年。行德精纯。请益於大庵禅师。一日乞示法要。师抚案一声。即曰会么。答曰。未谙大意。师曰。圆通无滞碍。荐取未闻前。(正泌)忽然有省。即自而曰。这个奇时。非从外得。师印如然。宜深涵养。复嘱一偈。本来元具足。忽悟非他物。善保至真纯。祖焰联芳续。

　　兹者果志

　　法号铭斋。是闽县阮氏子也。孝义仁慧。志诚刚毅。斋戒十有余年。精通大乘。一日师见。问曰。宿缘幸会。敢问铭斋何处人。(果志)答曰。当体舒张。显现弥陀皆实相。师又问曰。道学斋修是何因。答曰。悟来全不由他人。师曰。时常门外施能所。答曰。顿入三摩极乐亲。又呈偈曰。幻改真难改。舟移岸不移。如如无极妙。顿彻大虚仪。师征诘印可。宜精纯粹。复嘱一偈。磨砖作镜启真明。续焰联辉至如今。付嘱东君宜尊重。时当觉后耀祖庭。

　　僧正亨

　　号和刚。是江西广州府贵溪县胡氏之子也。请益於宝峰禅师。受业真空禅师。因师开示大众。法华经云。诸佛为一大事。出现於世。(亨)迷不悟。又闻大潮。求一只眼之法。祖云。南江水乾向汝道。(亨)疑议转添。寝食不安。忽然顿悟。自曰。识河枯竭。正亨湛寂。四流旋返。百川浪息。直上祖室。而呈偈曰。清净体如如。随机任卷舒。本来无一物。瞬目露全躯。祖征诘印可。宜深淘汰。复嘱一偈。单传直指心印心。从兹涵养至精纯。定惠惟均勿偏执。时至须当播祖风。

　　兹者圆澄

　　法号映空。是闽县凤山郑氏子也。斋戒有年。孝行仁慈。精研大乘。志求大道。请益於真空禅师。求示一大因缘。师直指示之。问曰。是一是大。(澄)忽省。即曰。本来元具。非欠非余。顿入三摩。光充太虚。师印如是。宜善扶持。复嘱一偈。正宗印心元。直指教外传。幸遇联芳继。保守至真纯。

　　僧圆应

　　法号通泉。是侯官县刘氏子也。受业於真空禅师。依戒定慧修。豁悲智行愿。一日思惟法要。求师开示。师俯首曰。见么。答曰见。师曰。见性分明。非色非声。不从外得。悟者可证。(应)忽省。即曰。道本无形。亘古亘今。睹面无隐。幸遇知音。师印可。宜深涵养。真纯至净。复嘱一偈。一喝如雷震。联芳至圆应。英灵宜尊重。时当耀祖庭。

　　僧圆现

　　法号慧泉。是侯官县卓氏子也。受业於真空禅师。一日入室。乞求法要。祖喝一声曰。是何法要。未达再求至道。祖扬眉示之。曰会么。答曰不解。祖曰。非外而得。自己本具。(现)忽省。即说偈曰。寂寂本如如。妙用岂能拘。恰恰真慈满。玄玄荣有余。祖征诘印可。宜深养真纯。复嘱一偈。西来大意心印心。灯灯续焰至如今。从兹指彻全彰事。时至须当绍祖庭。

　　兹者果惠

　　号大千。是怀安县陈氏子也。斋戒念佛。研究真理。忽有省处。即呈偈曰。一法通来万法通。承兹示诲不二门。当机应现无偏向。返照回光合本源。师征诘印可。宜自涵养。复嘱一偈。无尽灯传遍大千。寂照常明不夜天。吾今嘱汝惟心证。时至须当接后贤。

　　僧正志

　　法号晓天。是泉州府晋江县施氏子也。受业於天鉴禅师。一日祖见。问曰。正志何所为。答曰。时中不相违。祖曰。任么请相见。答曰。当处现巍巍。即说偈曰。湛寂虚灵古至今。堂堂显现太分明。清净圆满超空相。大地山河即佛心。祖征诘印可。宜深淘汰。复嘱一偈。黄梅衣法嫡南传。祖印相承不二门。嘱付英才宜尊守。时至耀祖继联芳。

　　兹者正涺

　　号瑅泉。是闽县林氏子也。请益於大庵禅师。受持斋戒。精进於道。一日入室。乞求大道。师默然良久。曰会么。答曰未惺。师曰。大者弥纶宇宙。道者通遍法界。汝之本有。非二非别。若达斯旨。不从外得。(涺)忽於言下有省。即说偈曰。当机独露不覆藏。大道无偏体用全。光明廓彻周沙界。本来清净永常存。师即征诘印可。宜深涵养。淘汰真纯。嘱偈一首。少林一花五叶联。优昙茂盛遍大千。吾今示汝宜尊重。时至须当接后贤。

　　僧明桂

　　号弘惠。是闽南凤山郑氏子也。受业於大潮禅师。请益於大智禅师。一日入叩真空禅翁丈室。乞求法要。祖指莲花示之。花开见佛与汝道。(桂)未达斯旨。举上智师。师念佛一声。亦未通晓。愿师开示。师曰。触物顿现真般若。亦未悟入。疑议一年之余。忽然有省。即呈偈曰。本是清净物。岂拘淤泥出。在水不涉水。花开即见佛。祖曰。如何是清净的。(桂)敛手当胸。默然良久。祖曰。如何即见佛。(桂)进前礼拜。祖曰。如是如是。善自扶持。宜嗣大智。后嘱一偈。本脉无去来。应感周沙界。吾今付汝守。时至接后才。

　　兹者果钧

　　法号大运。是三山洪氏子也。斋戒精修。研究上乘。忽有省处。即呈偈曰。指念弥陀悟本来。非声非色现灵台。湛然寂静通今古。体用圆融绝点埃。师诘印可。叮以深淘。宜纯净妙。复嘱一偈。理事双彰无住心。圆机普应通剎尘。本来清净非污染。时当续焰耀祖庭。

　　兹者果晍

　　号诚庵。是闽县高氏之子。斋戒有年。一日思惟。世尊拈花。达磨安心。祖祖相传。以心印心。我心未达。将何可印。虚生至老。迷心失性。於是切心。恭入师室。稽首座前。师见问曰。日用作什么。答曰。常念阿弥陀。师曰。即今在何处。答曰。合掌笑呵呵。师曰。果晍耀法界。宜自回光入三縻。答曰。因慈惠宗旨。方悟见性证一乘。即说偈曰。如如不动体安然。真性融通离文言。弥陀实相将出现。悲智圆明遍大千。师曰。出现时如何。(果晊)念佛一声。师曰。是什么真弥陀。(果晍)进前合掌。默然良久。师印如然。善自保任。涵养真纯(云云)。复嘱一偈。曹溪法印古今传。宿缘庆遇继联芳。付嘱知音宜宝守。涵养真纯体用全。

　　兹者果洙

　　号晊海。是建阳县江氏之子。斋戒有年。念佛参禅。以期安养。闻师直指。见性明心。若不如是。非为究竟。嗣是怀香。敬入师室。稽首座前。师曰。汝是何处人。答曰。睹面现全身。时中说何法。答曰。弥陀不染尘。即说偈曰。念佛追究心。始悟是当人。摩尼亲捧献。清净自圆明。师曰。摩尼今何在。(果洙)念佛一声。师曰。尘即不问。何如弥陀。(果洙)进前合掌。默然良久。师印如然。宜善保任。真至真纯。复嘱一偈。灵山法会献摩尼。顿悟圆明证菩提。祖道联芳灯续焰。涵养真纯觉后奇。

　　兹者果浩

　　号玉波。是闽县高氏之子。斋戒有年。一日思惟。六祖普说开示。摩诃般若。融通真谛。法印相承。单传直指。由是特发虔诚。躬入师室。叩座请益。师曰。汝是何人耶。答曰。是果浩。师曰。果浩周法界。宜自回源入三摩。答曰。本性启妙玄。忽达真觉即无生。而说偈曰。承师示弥陀。顿悟在剎那。本来真觉妙。面光萨婆诃。师曰。弥陀即今在何处。(果浩)进前一步。双手捧上。师曰。回光时如何。(果浩)敛手当胸。默然良久。师即印可。善自护念。涵养真纯(云云)。复嘱偈曰。黄梅衣法付南能。悟入圆宗继联芳。付嘱知音宜尊重。涵养真纯耀祖庭。

　　兹者果恩

　　号大慧。是三山李干兵次子。斋戒有年。虔诚参请。躬入师室。稽首座前。师见问曰。汝是什么人。答曰。持斋为佛子。师曰。佛今在何处。答曰。威光彻太虚。师说一偈。古道实坦平。清净绝纤尘。往来由自在悟者见真明。师曰。是何威光。(果恩)大叫青天。师曰。如何是真明。(果恩)进前问讯。即归本位。师曰如然。宜善扶持。涵养纯粹(云云)。复嘱一偈。雪岭木球至今存。圆机活泼继联芳。英灵顿悟承斯旨。嘱汝时当效祖传。

　　兹者正愖

　　号清泉。是福清县林氏之子。斋戒有年。一日闻诸法友得须正宗悬记。直指明心见性。大事因缘。(正愖)惭愧不已。彼即通达。吾何室塞。今若不悟。后悔徒然。奋发虔诚。躬叩祖室。稽首座前。祖见问曰。汝从何所来。答曰。乞慈传正法。祖曰。直示岂隐乎。答曰。始悟从心发。祖曰。你知从心发。宜自回光入三摩。答曰。缘逢承妙旨。当处还源证一乘。即说偈曰。清净本虚灵。如如妙圆明。廓彻恒沙界。独露这真人。祖曰。妙旨意如何。(正愖)叩头三下。祖曰。还源作么生。(正愖)合掌默然。归於本位。祖印如然。宜善保任。直至真纯。复嘱一偈。拈花示众小知音。饮光微笑密相承。宿缘有分续灯焰。嘱汝时当耀祖庭。

　　僧真智

　　法号无坏。是闽县陈氏子也。受业於圆庆禅师。请益於东辉禅师。时诣予前。乞示大道真要。师竖起拂子示之。问曰会么。答曰不会。师曰。离文字语言。非我人能所。何缘不悟。耳闻目睹。(智)忽省。即说偈曰。体本无挂碍。普现周沙界。古今常如然。无损亦无坏。师征诘。体用符契。宜自深汰。直至纯妙。复嘱一偈。碓嘴花开至今鲜。绍继联芳宿有缘。嘱付贤才宜尊重。大度精明一性圆。

　　兹者果元

　　法号庆堂。是闽中杨氏子也。斋戒行愿。欲继真乘。研究玄微。精通妙理。一日忽省。即呈偈曰。本来无小欠。十方通显现。时时无间断。体用常自见。师诘真微。符合非外。宜当淘汰。涵养纯然。复嘱一偈。金刚般若波罗密。忽悟元来不外觅。嘱汝时当圆明处。大千照彻威神力。

　　兹者正淑

　　法号珺泉。是闽县阮氏子也。孝慈斋戒。慧解佛乘。请益於大庵禅师。参玄常亲於祖庭。一日忽有省处。即呈偈曰。体藏珍宝自主张。启开朗耀妙全彰。放下一毫元不立。融通净土遍十方。师诘真微。符合至理。宜深涵养。直至圆明。复嘱一偈。高峰正宗显大机。睹面承当不思议。嘱汝恒常宜保守。时至须当续后奇。

　　兹者果元

　　法号静庵。是闽县林氏之子也。斋戒有年。念佛无间。静定之中。忽见胜境。观音菩萨。示教念佛。心口相应。特诣丈室。求师指明至道。师曰。至道妙理。离诸虚望。梦幻不实。非为究竟。但自回光。顿悟真常。圆明具足。本来平等。非从外得。(元)忽省。即说偈曰。本体元清净。光明应大千。真常无增减。妙用普周前。师征诘印可。宜善真纯。复嘱一偈。祖来直指教外传。联芳相承至果元。嘱付贤士宜保守。涵养真纯体用全。

　　兹者果浍

　　法号太泉。是三山萧氏之子也。禀性仁慈。立心中正。斋戒有年。志慕菩提。一日师见。问曰。汝号什么。答曰太泉。师曰。太泉通法界。十方圆满一真明。答曰。本佛在灵山。一法通明万法通。师曰。一法是如何。(浍)高声念佛。师曰。灵山即今在何处。(浍)合掌当胸。默然良久。师说偈曰。诸相非相不染尘。遍周沙界一真明。出入步步非他物。充满虚空古佛身。师曰如然。宜深淘汰。直至真纯。复嘱一偈。灵山一枝远递来。始如优钵火中开。吾今付嘱宜珍重。智行融通上品台。

　　僧仁槐

　　法号仰石。是福清县翁氏子也。受业於少石阇黎。一日思惟禅宗法要。怀香入室。乞求直指大道。师曰。直指即不无。大道岂壅塞。迷云若顿开。当处见明白。(槐)忽然有省。即说偈曰。元来非他物。不悟而自屈。顿觉承恩力。了然无拘束。师印如然。宜善保持。至纯真妙。悉由於汝。复嘱一偈。一棒体用彰。至道离文言。幸嗣宜尊重。时当觉有缘。

　　兹者正明

　　法号大暲。是平江苏氏子也。医慈济众。斋戒精修。志慕菩提。欲速成就。请益於大庵禅师。虔诚参叩。进问之曰。以何法修。速至菩提。师曰。法即本无。菩提非速。见色闻声。自当旋复。无长无短。非红非绿。清净洞然。本来面目。(明)忽省。即说偈曰。广大涵法界。全彰遍十方。本来清净体。处处现祥光。祖征诘印可。宜深涵养真纯。复嘱一偈。西来法旨心印心。续焰联芳至正明。宿缘得遇宜尊重。时当耀祖觉后人。

　　兹者果沼

　　法号是江。是建阳县双井社王氏子也。斋戒有年。修诸福行。师教念佛。福慧双修。迫究心惟。悉是其谁。莫住空有。勿论东西。直要明白。本分家风。承兹指示。念念不离。(沼)忽然有省。即说偈曰。念佛悟真性。不离本来心。时时常不昧。融通极乐城。师曰。不昧时如何。(沼)进前问讯。师曰。即今心性要分明。(沼)合掌念佛。就归本位。师曰。如然。善自保任。直至精纯。复嘱一偈。福慧双修不落偏。进趣菩提绍祖联。惟嘱善扶宜珍重。严土时开七宝莲。

　　兹者果文

　　法号绍仁。是三山杨氏子也。禀性仁慈。立行孝义。斋戒有年。信解精进。家亲男女。同志清修。研究真乘。通明妙道。一日思惟。正宗直指。恭诚入室。师见回顾。振声问曰。是谁。答曰。是果文。师曰。果文超法海。妙圆清净证菩提。(文)答曰。般若契大千。行愿双彰成正觉。就呈偈曰。本来清净耀光明。权实双彰贯古今。奥理三空真妙用。大千沙界现全身。师曰。宿缘幸会。敢问上座何处人。(文)进前答曰。累劫植因。岂拟慈尊寻劣子。师曰。慈劣即不问。尊子是何如。(文)合掌念佛。师印如是。宜善扶持。直至真纯。圆明自在。复嘱一偈。碧祖直指可安心。续焰联芳至绍仁。嘱付贤才宜保守。缘会酬恩接后人。

　　兹者正植

　　法号龙泉。是闽县林氏子也。禀性慈仁。立心恬澹。双亲早丧。志出尘劳。受业於天洞禅师。一日祖见。问曰。时常拳拳为何因。(正植)答曰。朝夕务诵进功提。祖曰。放荡勿着人和我。答曰。顿脱收藏这卷经。又呈偈曰。本来无挂碍。清净常自在。如如不动尊。顿然超物外。祖曰。什么超物外。(植)拍掌念佛。祖曰。清净是如何。(植)敛手当胸。祖即印可。宜深淘汰。直至纯粹。复嘱一偈。少室花开至今芳。绵绵相继续龙泉。付嘱知音宜尊守。时当悲智效祖传。

　　兹者正檀

　　法号香林。是闽县张氏子也。禀性温柔。仁慈孝义。精修斋戒。志尚高贤。顿舍家缘。出尘学道。受业於天鉴禅师。殷懃僧务。事师敬顺。待众谦和。一日思惟。无上妙道。特发虔诚。恭诣祖室。稽首座前。祖见问曰。汝堪梁栋否。(檀)答曰。当承。古规模。祖曰。即今挥一斧。答曰。直下萨婆诃。即说偈曰。一道灵光遍太虚。十方普照尽无余。现前拍掌其中妙。古月清泉应本如。祖诘曰。是什么妙。正檀进前。拈香云。恭惟普同供养。祖曰。是什么应本如。(檀)问讯却归元位。祖即印可。宜深涵养。淘汰精纯。嗣於天鉴。复嘱一偈。佛祖心印至如今。灯灯续焰的相承。庆汝宿缘皆有分。绍隆末运播中兴。

　　兹者正恕

　　法号晧泉。是福清县郑氏子也。禀性仁慈。立心孝行。精修斋戒。志出尘劳。受业於天洞禅师。精通教理。研究玄微。祖一日见之。问曰。时中生涯事如何。(恕)答曰。事师奉众漏泄多。祖曰。休随声色外边走。(恕)答曰。忽悟回光入三摩。即呈偈曰。本来妙虚灵。清净自圆明。处处无贪染。逈脱六根尘。祖曰。常当如然。宜善保任。涵养纯粹。可嗣天洞。复嘱一偈。曹溪源演绍如今。密密绵绵至英灵。嘱汝恒常宜保守。时当续焰耀祖庭。

　　兹者正鍉

　　法号琦泉。是福清县夏氏之子也。禀性仁慧。立心公行。小恶荤鲜。长好文言。因亲早丧。欲报无由。洗心斋戒。投诚圣真。愿父母以超升。舍功名而学道。脱尘出家於双隆。受业天洞禅师处。祖命尽录妙空宗教。一日思惟前圣后贤。皆悉为法忘躯。灯灯续焰。耀古亘今。吾何人哉。自屈己灵。如今不达。徒劳后悔。虔诚入室。祖见问曰。汝名什么。答曰正鍉。祖曰。正鍉耀光明。宜且修藏待时用。(正鍉)答曰。般若本灵通。从此真参而顿现。即呈偈曰。体本无生空寂寂。圆明普应妙无极。昭然顿脱尘根境。自在混融乐圣真。祖曰。普应什么。(正鍉)高声叫师尊。祖曰。如何是自在处。(正鍉)合掌当胸。默然良久。祖即印可。宜善保任。直至真纯。当嗣天洞。复嘱一偈。临济宗风格外高。联芳衍庆继英豪。嘱汝拳拳宜珍重。时当觉后唱祖歌。

　　兹者正膛

　　号敬泉。是福清县张氏子也。禀性温良。立心正直。崇仁履义。忠信力行。双亲早丧。一心慕道。脱尘出家。择贤访友。受业於天洞禅师。勤务於僧行德首。昼夜辛勤。自他不二。一日见众。递相究竟。欲求菩提。明心为本。自愧思惟。人人有志。廓彻玄微。我慧何迟。今尤未解。於是切心。恭入祖室。叩拜祖前。惟希开示。祖曰。日用事如何。答曰。讨柴充典座。祖曰。谛省是谁力。答曰。违心皆是我。即说偈曰。本来无形迹。包遍及大千。处处无遮碍。常放白光明。祖曰。如何无遮碍(正膛)高声念佛。祖曰。大千将甚包。(正膛)默然良久。祖印如然。淘汰磨光。宜嗣天洞。复嘱一偈。栽松负舂祖家风。正宗心印理皆同。宿缘庆会承斯旨。嘱汝时当绍祖隆。

　　兹者正铖

　　号珍泉。是三山林氏子也。禀性仁慈。宿植德本。幼志清修。长近贤良。思亲恩之罔极。念光阴之迅速。洗心涤虑。斋戒虔诚。愿双亲获福善。立一志学菩提。尘出於天资和尚。法习於大乘要妙。一日往来祖室。见於法筵龙象。言言超格。句句合宗。联芳祖道。绍隆佛种。(正铖)惭愧不已。彼是大夫。吾何人哉。彷佛不达。空筵岁月。於是志诚。稽首座前。祖见问曰。出家为何因。答曰。脱尘要明心。祖曰。汝心在何处。答曰。见闻即当人。说偈呈曰。本来无尘碍。清净由自在。般若常现前。光明周沙界。祖曰。什么的周沙界。(正铖)拜一拜。念佛一声。祖曰。如何由自在。(正铖)合掌归本位。祖即印可。善自扶持。宜嗣天资。复嘱一偈。灵山慈指古佛心。历代相承至如今。嘱付英才宜尊重。时当续焰耀祖庭。

　　僧正泰

　　法号弘隐。乃闽县龙台张氏之子也。禀性仁慈。宿慧敷荣。早丧双亲。髫年有志。孝思严慈。恩大罔极。立心斋戒。仰叩圣真。愿亲脱苦。速超天界。奋心出尘。顿往高观。投诚天章禅和尚。教授戒法。学菩提。精研大乘。通明悲智。药传神效。威灵法要。圆顿了义。一日思惟。世尊拈花。碧祖直指。(正泰)切穷斯旨。愧未悟入。特发虔诚。往入祖室。稽首座前。乞求垂示。祖见问曰。是何人。答曰。是正泰。祖曰。正泰阳春令。万物增辉由本真。答曰。灵明显化机。二谛融通成等觉。即说偈曰。清净本来春。普现昭万物。一理悉融通。廓达无为佛。祖曰。春到来。(正泰)慈容喜色。进前问讯。祖曰。如何是无为佛。(泰)合掌当胸。复还本位。祖印如然。宜善保任。直至真纯。当嗣天章。复嘱一偈。少室一花五叶开。联芳不替至贤才。嘱汝涵养纯真妙。时当接续耀祖台。

　　兹者果腾

　　号绍泉。是福州万安所千兵黄氏之子也。禀性仁贤。立心耿直。思亲罔极之恩。愧子无心之报。沈心涤虑。斋戒虔诚。归依能仁。信奉法僧。仰三宝以慈悲。愿双亲而超证。见浮世之匪坚。出尘劳而学道。看诵大乘。研究玄妙。六度圆修。四流顿弃。欲冀无上宗风。奈然未达妙指。一日虔诚。敬入师室。趋拜座前。师见问曰。是谁。答曰。是果腾。师曰。果腾游法界。飘沉由己当自观。答曰。智度入觉海。圆修在我显真明。即说偈曰。本来真平等。光明应十方。顿悟回光照。清净体用全。师印如然。宜深涵养。直至真纯。复嘱一偈。少室岩前一枝春。联芳绍继至东君。付嘱知音宜珍重。时当觉后阐宗风。

　　兹者正恭

　　号月泉。是福清县率氏之子也。禀性仁慈。立心孝义。见浮世之匪坚。思无常之迅速。洗心涤虑。投诚於三尊。决志修行。研究於一乘。请益於天洞禅师。恭受於菩萨尊戒。一日往参祖室。见闻龙象胜众。递相诘言。修行不明心性。非为究竟。(正恭)思惟。愧今不悟。后追何及。虔诚直入祖室。叩拜座前。祖曰。曾作什么来。答曰。持斋念弥陀。祖曰。志愿何究竟。答曰。从闻入三摩。祖曰。是谁持斋。答曰。从吾发达。祖曰。从闻入三摩。是什么道理。(正恭)拜一拜。起身合掌当胸。默然良久。即呈偈曰。菩提从心发。明镜光皎洁。本来妙圆成。处处皆通彻。祖印如然。宜善扶持。深淘涵养。直至真纯。复嘱一偈。从闻入三摩。亲觐古弥陀。嘱汝宜尊重。时当觉后豪。

　　兹者正愈

　　号期泉。是福清县魏氏子也。禀性仁慧。立心正直。孝行虔诚。修持斋戒。愿双亲以超天界。决一志而趣玄猷。请益月潭禅师。敬奉菩萨戒法。一日往参祖室。见诸僧善。递相究竟。言辞美妙。解悟真明。(正愈)惭惶未达大意。一日专诚入室。祖见问曰。汝是什么人。答曰。为佛真的子。祖曰。曾用谁家风。答曰。邪外亦不举。祖曰。真佛即不问。如何是的子。(正愈)叩头一下。祖曰。如何是真佛。(正愈)问讯敛手归位。即呈偈曰。般若常不灭。如如观自在。本来妙圆通。遍处无遮碍。祖印如然。宜善保持。淘汰深隐。直至真纯粹妙。嗣於天洞。复嘱一偈。祖灯联续焰。绵绵古至今。绍继宜珍重。嘱汝第相承。

　　兹者果旸

　　号大升。是候官县林氏之子也。宿植德本。禀性慈良。立心孝义。决志坚刚。思亲恩德。至大莫及。无常迅速。生死事大。若不修心。将何可托。於是洗心斋戒。信念虔诚。仗三宝大慈悲。愿双亲获福善。进趣玄猷。洞彻妙道。参师访友。决择身心。息妄归真。须凭法则。一日特诚。往求师指。师见问曰。汝名什么。答曰。是果旸。师曰。果旸耀法界。顿悟圆明入圣真。答曰。真心应尘剎。廓彻虚灵证菩提。即说偈曰。心性本虚灵。清净自圆明。了了无挂碍。顿入极乐城。师印如然。宜善保养。直至真纯。复嘱一偈。灵山一枝远递来。始知优钵火中开。吾今付嘱宜尊重。时当耀祖觉后才。

　　兹者果津

　　号大胜。是长乐县卓氏之子也。禀性慈柔。孝义怡恬。思亲恩难以报答。乐荣会忽以无常。爱恼相萦。得失无定。於是发心斋戒。决志修持。望三宝垂弘慈。愿双亲升天界。誓学般若。进趣菩提。参通真妙。研究玄微。一日善友。递相穷究。圣祖直指。格外玄猷。若不明心见性。岂达宗风的旨。因预虔诚。敬入师室。稽首叩座。师见问曰。是谁。答曰。是果津。师曰。果津千派润。还源一点是如何。答曰。慧灯十方照。回光顷刻入真明。即说偈曰。因缘从本来。显现大千界。寂寂体如如。返照大自在。师印如然。宜善扶持。深淘明妙。复嘱一偈。灵山一枝远递来。始知优钵火中开。吾今付嘱宜尊重。时当耀祖觉后才。

　　兹者正镜

　　号琔泉。是建宁府建阳县余氏之子也。禀性正直。仁慈孝义。思双亲恩广大。信三尊道玄微。斋戒虔诚。笃存圣道。亲贤择友。所冀菩提。请益月潭禅师。求受教法。一日往参祖室。殷懃叩拜。切求慈训。祖垂问曰。汝是何方人。答曰。与师同姓名。祖曰。生涯共有异。答曰。惟心慕大乘。祖曰。大乘即不问。如何是汝心。(正镜)拈起一茎草。祖曰。是何与吾同。(正镜)开眼直视。即呈偈曰。湛寂本虚灵。清净自圆明。当机收真养。发出显光明。祖印如然。宜善调牧。直至真纯。复嘱一偈。祖印递相传。有缘继联芳。嘱汝宜尊重。时当播祖光。
