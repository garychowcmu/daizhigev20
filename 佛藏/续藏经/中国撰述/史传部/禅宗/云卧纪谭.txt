续藏经   云卧纪谭
　宋 晓莹录

 感山云卧纪谈

　　始予出自南闽。远归江表。分甘与艹木俱腐。诛茅城山。以尚书孙公仲益所书云卧庵字而揭焉。公又以诗见寄。有身世两相违。云闲卧不飞之句。盖其知予者也。山顶高寒。非老者所宜。八见青黄。病随日生。繇是徙居曲江之感山。年运既往。与世日益疎阔。顺时制宜。以待溢然。或逃可畏之暑於松坞。或暴可爱之日於茆檐。身闲无事。遇宾朋过访。无可藉口。则以畴昔所见所闻公卿宿衲遗言逸迹。举而资乎物外谈笑之乐。不谓二三子剽闻。而耳亦熟矣。遂相与记诸。以云卧纪谈名之。然予所谈。未必世之贤者以为善。令会稡成编。无乃重予之过欤。若夫文字性空。言语道断。以予终日谈为未尝谈。则庶几焉。
　　云卧庵老僧自叙

　　云卧纪谭目录

卷上
　　富弼颂书　　秀紫芝文　　东山吉　　仁宗问大觉　　黄龙颂三关　　周茂叔青松社　　禅公颂古　　齐己粥疏　　查道僧堂记　　佛心才　　无尽送羽士　　明大禅持钵　　修演入定　　鼓山刊录　　回石头录叙　　道潜参寥子　　自云厨堂记　　大慧寓韩驹斋　　慈云陈词　　罗汉系南　　饭僧嚫金　　泉入黄龙室　　雪窦持　　龙牙从密　　英铁觜　　西湖清淳　　汪藻会诸山　　严阳尊者　　大慧云峰后身　　程辟招老南　　刘公观音石像　　净逊烧虱法语　　喻弥陀　　温公修造　　莫将谒南堂　　妙应风鉴　　李觏恭伯　　修仰书记　　讷叔至东林　　果公示欺客　　真净行宝莲　　径山本首座　　才苏噜　　宣首座　　圆悟书王梵志颂　　楚安方　　舟峰庆老　　御注圆觉经　　海会守从　　杨麟出家　　圆鉴远公　　寂音获谴

卷下
　　尼慧光说法　　孝宗原道辨　　隆庆闲　　泉大道颂　　大悲闲长老　　佛印谒王荆公　　老华严出世　　无际扫塔　　惟正禅师　　南老答邹长者　　严朝康颂古　　文殊道　　饶节从释氏　　且公颂古　　苏轼赞泗州　　信园头能诗　　皓布裈塔铭　　尼真如参道　　保宁玑道者　　冯氏赞大慧　　岳林寺重建　　简上座　　尊宿渔歌　　大慧再访无尽　　谦问张浚　　端故事　　辩粗　　大觉乞归山　　苏辙谒佛印　　雪堂行　　达磨赞　　苏辙左迁　　陈尧佐志墓　　报本元嗣书　　野轩诗颂　　徐禧问灵源　　无尽征诘　　永道抗辩　　伊蒲塞　　达观性辩　　苏轼衲衣　　无着道闲　　佛慧北邙行　　政书记诗

卷末
　　云卧长书

　　云卧纪谭目录(终)

　　 

　　感山云卧纪谈卷上

　　富郑公。熙宁间。镇亳州。迎致颕州华严禅苑颙禅师。获闻心法。及致仕居洛。以颂述志。寄颙得法之师姑苏圆照禅师。曰。亲见颙师悟入深。夤缘传得老师心。东南谩说江山远。目对灵光与妙音。仍有书曰。弼留心祖道。为日已久。常恨不遇明眼人开发蒙陋。虽久闻盛德。而无由瞻谒。昨幸出守亳社。与颕州接境。因里人张北部景山请得颙师下访。相聚几一月。以慈悲方便之力。令有悟处。会结夏逼日。四月初。遽且归颕。其於揩磨淘汰。则殊未有功。衰病相仍。昏钝难入。昔古灵师所谓不期临老得闻极则事。见之於弼今日矣。天幸。天幸。弼虽得法於颙师。然本源由老和尚而来。宗派甚的。必须亦欲成持。更望垂慈摄受。远赐接引。未至令至。即为南岳下庞蕴．百丈下裴休。何以异哉。公之贵极人臣。顿明此道。可谓没量大人矣。又能讲法义於圆照。叙陈宗派。援古灵师临老得闻极则事以自谓。岂欺人哉。
　　蜀僧祖秀。字紫芝。蚤以文鸣於士大夫间。慕嵩明教之风。着欧阳文忠公外传。苏养直庠为序冠其首。略曰。君子以佛之教不见证於尧．舜．禹．汤之世。而孔子．孟轲之后。历代先儒虽当国。不少禁。亦听其横流宇内。古今持此论者有矣。独秀公以谓尧之丹朱。不足以授政而禅舜。舜亦忧商均而禅禹。至汤武革命。斯教之所始。使孔子行事。亦何以异此。由尧迄武王。佛未诞生。有以也。成康既没。佛於是显迹。然而未被中华。以俟圣人生於鲁。集大成於古帝王之教也。甚矣。圣人困於鲁卫．陈宋。欲居九夷。乘桴浮海。当是时。以外数万里之教。加于中国。天子．诸侯畴听之哉。佛之法不苟传。非显宗感而求诸远。恐未能速应耳。此皆秀公京师之书。其骇古震今之论。溢数万言。特未传於世。又秀尝赞东坡像曰。汉之司马．杨．王。唐之太白．子昂。是五君子者。皆生乎蜀郡。未若夫子而有耿光。夫子之诗。抗衡者。其唯子美。夫子之文。并轸者。其唯子长。赋亦贤於屈贾。字乃徤於锺王。此夫子之绝技。盖至道之秕糠。夫子之道。是为后稷．伊尹。可以致其君於尧．汤。时议将加之於鈇钺。而夫子尤讽於典章。海表之迁。如还故乡。信蜀郡之五杰者。莫得窥夫子之垣墙。秀之言论风旨。不特此而已。尝一脔可以知鼎味也。靖康初。秀尚留京师。着华阳宫记。极为详备。其东都事略以为朱勔传赞。盖勔董役读之者。所谓寿山艮岳则昭然矣。岂待寄目耶。张丞相德远判福唐。致秀住长乐光严兰若。后归老蜀山。翛然燕处。一话一言未尝忘卫宗护教。既福不逮慧。为时论所惜焉。
　　新淦东山吉禅师。闽人。佛照光公受业师也。道学充茂。谈辩洒落。高明士夫喜与之过从。有李朝请者。乃芗林居士之舅氏。尝偕芗林谒之语道。李曰。家贼恼人时如何。吉曰。谁是家贼。李竖起拳。吉曰。贼身已露。李曰。和尚莫荼糊人好。吉曰。赃证现在。李愕眙不荐。吉冲口成偈曰。家贼恼人孰如何。千圣回机只为佗。徧界徧空无影迹。无依无住绝笼罗。贼。贼。猛将雄兵收不得。疑杀天下老禅和。笑倒闹市古弥勒。休。休。不用将心向外求。回头瞥尔贼身露。并赃捉获世无俦。世无俦。真可仰。从兹不复夸技俩。怙怙安家乐业时。万象森罗齐抚掌。吉又尝以二颂发挥德山．临济棒喝之旨。曰。入门便棒。七颠八倒。匝地普天。一时勘破。入门便喝。夜叉罗剎。大地山河。一时恶发。吉乃道场山琳公之嗣。晚於南闽。首众开元。就云堂午斋次。说偈曰。八十四年老比丘。万般施设不如休。今朝廓尔忘缘去。任听桥流水不流。遂泊然而逝。其临大变。殊异如此。
　　仁宗皇帝以皇佑四年十二月九日遣中使降御问於净因大觉禅师怀琏曰。才去竖拂。人立难当。琏方与众晨粥。遂起谢恩。延中使粥。粥罢。即以颂回进曰。有节非干竹。三星绕月宫。一人居日下。弗与众人同。於是皇情大悦。既而复赐颂曰。最好坐禅僧。忘机念不生。无心焰已息。珍重往来今。琏和而进之曰。最好坐禅僧。无念亦无生。空潭明月现。谁说古兼今。于时华严隆公尝谓琏即心是佛颂乃虚空钉橛。然琏公仰酬御问。应机而然。隆公言之。亦各有旨哉。
　　黄龙南禅师平时见学者来。必问生缘．佛手．驴脚。故丛林目为三关。亦尝自作三颂。发明其旨。世只传其佛手．驴脚。而遗却生缘。庐山圆通旻公。乃黄龙法孙。於南岳广辩首座处。见南公亲笔三颂曰。我手佛手兼举。禅人直下荐取。不动干戈道出。当处超佛越祖。我脚驴脚并行。步步踏着无生。会得云收日卷。方知此道纵横。生缘有语人皆识。水母何曾离得虾。但见日头东畔上。谁能更吃赵州茶。若以林间录所载佛手驴脚颂校辩之本。十有一字不同。无乃先后改更而然。且如南公颂勘婆话呈慈明。尚以有．没字见工拙。由是而观。岂无优劣哉。
　　舂陵有水曰濂。周公茂叔先世所居。既乐庐山之幽胜而筑室。则以濂名其溪。盖识不忘本矣。于时佛印禅师元公寓鸾溪之上。相与讲道。为方外友。由是命佛印作青松社主。追媲白莲故事。嘉佑中。公通守赣上。寻有谮公於部使者。临之甚威。公处之超然。佛印闻而述庐山移文寄之曰。仕路风波尽可惊。唯君心地坦然平。未谈世利眉先皱。才顾云山眼便明。湖宅近分堤柳色。田斋新占石溪声。青松已约为禅社。莫遣归时白发生。公未归。间复趣之曰。常思湖口绸缪别。又忆匡庐烂漫游。两地山川频在目。十年风月澹经秋。仙家丹药谁能致。佛国乾坤自可休。况有天池莲社约。何时携手话峰头。公虽为穷理之学。而推佛印为社主。苟道之不同。岂能相与为谋耶。
　　庐山汤泉在山南。为小剎。熙宁间。禅公住持丛林亦雍肃。因举。南泉同归宗．麻谷去礼觐国师。路次。於地画一圆相。云。道得即去。宗便於相中坐。谷便作女人拜。泉云。与么则不去也。宗云。是甚么心行。泉於是唤回。禅乃颂曰。独掌不浪鸣。灵光各自有。梵剎一才兴。大家出只手。大慧老师再董径山。因勉学徒持钵。亦尝举此。禅公乃真净之嗣云。
　　仰山小释迦。住豫章观音。僧齐己为总辖庶务。有粥疏曰。粥名良药。佛所赞扬。义冠三檀。功标十利。更祈英哲。各遂愿心。既备清晨。永资白业。昔刊于石。既经建炎兵火。无复存矣。豫章职方乘但云。诗僧齐己粥疏。己之所书。文墨可观。不收其词。今禅林晨粥唯唱前四句。且不知谁作也。己世姓胡。潭之益阳人。幼捐俗於大沩。依佑公。盖与寂公为同门友。其后居西山金鼓而示寂。塔尚存龙盘。乃其书堂。元佑间。马都运醇有小诗题院壁。曰。支遁逍遥不我逢。等闲下马憩莲宫。欲询齐己幽栖事。七十山僧两耳聋。
　　慈照禅师聪公。住襄州石门。请待制查公为撰僧堂记。曰。乾明寺者。去郡百里。古曰石门。因勑易之。高山崚谷。虎豹所伏。岐路硗确。人烟敻绝。非志于道者。罔能栖其心也。游官之徒。羁束利名。虽观其胜绝而罕能陟其境。道守郡日。知有学者法。字守荣。自雍熙三年参寻而至。后安禅之堂卑隘隳坏。於是发心重构。克坚其志。聚落求化。多历年所。召良工。市美材。迄景德三年始告成。凡五间十一架。春有学徒慧果。携锡至京。请余识之。将刊于石。乃书曰。自佛法广被。达磨西来。具信根者。求证本源。星居旷野。蔽身艹木。衣不御寒。食不充腹。及正法渐漓。人法替怠。百丈禅师乃营其栋宇以安老病。迩来禅剎竞构宏壮。少年初学恣卧其间。殊不知化缘者劳形苦骨。施财者邀福忏罪。明因果者如卧铁床。若当冤敌。自非朝夕密密增长圣胎。其次亲善知识者。志求解脱。可以暂容其形。龙神攸护。其或心汩盖缠。身利温暖。不察无明。不知命缩。唯记语言。自谓究竟。韶尽迁谢。堕彼恶趣。丈夫猛利。得不动心者哉。荣公。生凤翔虢邑。出家於雍州鄠县白云山净居禅院。大中祥符二年四月八日。记世之所传。只从佛法广被。至得不动心者哉而止矣。所以黄太史答芝昙秀手简曰。查公前朝名士。游杨文公．王文惠公之门。参禅学道有气息者也。然此僧堂记。恐尚有首尾耳。公早参琅邪觉禅师。躬事薪水。因琅邪示以注三祖信心铭。於上大写一句。而下细写一句。至数句之后。豁然悟旨。觉遂告之曰。老僧一期描画虚空。直须吐却始得。妙喜老师尝谓。大观间。闻太平州耆宿言其如此。
　　佛心禅师才公。始於受业院袭声梵。应时俗。因如城置法器。遇一叟语之曰。汝自是法器。何用更佗觅。才忽猛省。即趋西禅法席。闻方丈海印隆禅师云。平生睡不落人前。起不落人后。遂窃慕焉。及见老宿达道者看经。至一毛头狮子。百亿毛头一时现。才指问曰。一毛头狮子作么生得百亿毛头一时现。达曰。汝乍入丛林。岂可便理会许事。寻又问以。不在内．不在外．不在中间。此何理哉。达使其自看。才由是凡出入门。必跨定其限。默思。不在内．外．中间。却在那里。其纯诚若此。于时西禅众逾万指。才发心领净头职。一夕汛扫次。隆适夜参。至则遇结座。掷拄杖云。了即毛端吞巨海。始知大地一微尘。才豁然有省。及出闽。造豫章黄龙山。与死心禅师机不契。乃参灵源禅师。凡入室。出必挥泪自讼曰。此事我见得甚分明。只是临机吐不出。若为奈何。灵源知其勤笃。告以。须是大彻。方得自在也。居无何。窃观邻案僧读曹洞广录。至药山采薪归。有僧问。甚么处来。山曰。讨柴来。僧指山腰下刀曰。鸣剥剥是个甚么。山拔刀作斫势。才忽欣然掴邻案僧一掌。揭帘趋出寮门。冲口说偈曰。彻。彻。大海乾枯。虚空迸裂。四方八面绝遮栏。万象森罗齐漏泄。才之生缘长溪县。出世南岳上封。归闽。住东山．大乘．福清．灵石。后迁鼓山而示寂。其为人褊急。丛林蚤目之为才煎云。
　　丞相张无尽居士。平居与庐山东林照觉总禅师为方外侣。元丰辛酉秋。以序送羽士。蹇拱辰。字翊之。往参问於总。曰。成都道士蹇翊之来。言於余曰。吾乡羽衣之族。世相与为婚姻。娶妻生子与俗流无异。拱辰因观道藏．神仙传记。翻然觉悟。当吾血气刚强。视听聪明。喔咿哇呜顺吾耳。青黄赤白炫吾目。甘脆膏腴爽吾口。馨香馥烈适吾鼻。滑泽纤柔佚吾体。欢欣动荡感吾意。此六宼者。乘吾瞀乱。昼夜与吾相亲而未尝相释也。一旦吾之形秏而羸。气秏而衰。精秏而萎。神秏而疲。八风寒暑之所薄。百邪鬼祟之所欺。阴魄欲沈。阳魂欲飞。则六宼者。曾莫吾代。而天下之至苦。吾独当之。房闼之恋莫如妇。血肉之恩莫如女。拱辰於是悉囊中之所有与之而谢去。绐以佗事出游百里。遂泛涪江。下濮水。历缙云。出涂山。访岑公之洞府。瞻神女之祠观。而达於渚宫也。将泛九江。入庐山。结茅於锦绣之谷。长啸乎香炉之顶。抚陶石以遥想。挹远溪以濯足。盖吾之术以性为基。以命为依。始乎有作。终乎无为。窃闻先生究离微之旨。穷心迹之归。奏无弦之曲。驾铁牛之机。故不远而来见先生也。当试为余言之。余曰。壮哉。子之志乎。难行能行。难弃能弃。吾弗及子矣。余适有口疾。不能答子。吾有方外之侣曰常总。居於东林。必能决子之疑。请持吾之说而往问之。噫。无尽不指蹇见道家流。而指往东林。厥有旨哉。
　　径山明禅师。绍兴辛酉。随侍大慧老师过衡阳。日化於市。以赡庵众须。一绳为率。癸亥秋。辞往浙西持钵。期明年上元回。大慧以偈送之。曰。藞苴明大禅。孟浪绝方比。识得玄中玄。作得主中主。赤脚走长街。一日数百里。色力既勇猛。殊不畏寒暑。如是二三年。日日只如此。人皆谓渠狂。渠只笑而已。秋阳方炽然。忽来辞妙喜。持钵入闹市。普化乃知己。肩横楖栗杖。其兴不可止。临行赠汝言。汝令须记取。甲子上元前。却要到这里。仍求得大慧像赞曰。直饶画得十分。犹是真常流注。普化倒翻筋斗。爬着了明痒处。有个末后句。当机难禁制。咄。且不要絮。明。道貌丰硕。气宇雄迈。应机施设。必以法为乐。故得丛林大禅之誉。至於偈颂。多率尔而成。亦有新意。隆兴元年春。自庄山被旨住径山。由广德军开法院僧首宗俨求颂发挥其修造。明掇笔书曰。这个俨僧首。灵机常在手。[祝/土]着磕着处。塞却娘生口。言外领略得。三三不成九。僧首如是传。大作狮子吼。诸佛亦如是。喝下须弥走。做起参天大梵剎。千年万岁摩星斗。今径山姑苏别业。岁入二万斛。乃明化於杨和王府。未几而示寂。既撰田记。明无与焉。昔韩昌黎奉诏撰平淮西碑。为李愬部卒石孝忠推仆。以其纪功不及於愬。以是方於田事。大略相似。惜丛林无孝忠之作耳。
　　豫章东山僧修演。里中刘氏子。得法於石门谦公。有偈曰。未悟之日要参禅。一见石门便坦然。蒙师指个真消息。方知盐咸醋是酸。自尔修杜多行。常於夏夜裸体以饲蚊蚋。有施与衣。则受而转济无者。亦尝说偈见意曰。四十年来常跣足。不剃头兮不澡浴。郡官为我换衣衫。只恐平生愿不足。以故世称为刘道者。居无何。告其徒曰。吾将入定。可以砖泥为护。须三年后与汝相见。及期果出定。显化异常。落成梵宇。至天禧二年岁余二日。复将入定。遂嘱徒属以。四十九寒暑。当启吾圹。即瞑目焉。治平三年。如其所嘱之数。由是寺僧以其事闻於太守程公辟。率僚属就视。而趺坐俨然。遂傅以香泥。奉安佛殿之西庑。以应民庶祈祷。夫演公悲愿宏深。而能回首尘劳。曲开方便如此。
　　福州鼓山於绍兴之初刊行古尊宿语录二十有二。洪之翠嵓芝禅师者。其一焉。芝开堂於郡城。有问。如何是洪州境。答曰。滕王阁下千峰秀。孺子亭前薄雾生。又问。如何是境中人。答曰。出入敲金镫。朱衣对锦屏。其刊本漏却答境一联。与问人一句。乃以对人而酬境。其颠错若此。绍兴甲子逮今。模印流通天下不知其几许。遂使标志此道者。不见古人大全。可不惜哉。
　　西蜀钓鱼山回禅师。早为石工。而有契证。故丛林目之为回石头。蜀之名士冯当可．唐文若与数客语论次。举。孔子曰。由。诲汝知之乎。知之为知之。不知为不知。是知也。回缄默静听。徐曰。古人意莫不如此。坐客骇异。且命回释其大意。回即说偈曰。会得知之为知之。步步踏着上天梯。叵耐古人无意智。刚惹闲人说是非。举座倾服。后冯公当可叙回语录曰。五祖晚得南堂。慥暴生狞。凌跨勤远。天遒地窄。投老大隋。回道者以运锤攻石之手。仰击坚高。出力既粗。一锤便透。归坐钓鱼山下。乖崖峭壁十倍其师。狼毒砒霜不容下口。其徒彦文更不瞥地。要取余毒。散施诸方。余恐后人不着便宜。自取僵仆。故为叙引。以冠前文。绍兴间。卍庵颜公自径山首众归蜀。经钓鱼山。值回为众入室。颜直前酬酢而出。少顷。回询於众曰。适来黥面僧子安在。有识颜者曰。其僧乃径山颜首座。已登舟矣。回使侍者邀颜上山。讲丛林之礼。颜尝为剧宼虏而黥面也。
　　钱塘僧道潜者。以诗见知於苏文忠公。号其为参寥子。凡诗词迭唱更和形於翰墨。必曰参寥。及吕丞相为奏妙总师名之。后与简牍。则曰妙总老师。江浙石刻具存者多。今略记公离钱塘。以长短句别之曰。有情风万里卷潮来。无情送潮归。问钱塘江上。西兴浦口。几度斜晖。不用思量今古。俛仰昔人非。谁似东坡老。白首忘机。记取西湖西畔。正暮山好处。空翠烟霏。算诗人相得。如我与君稀。约佗年东还海道。愿谢公雅志。莫相违。西州路。不应回首。为我沾衣。噫。今世之小生。於有道宗师。必名呼而示其忽慢。亦安知文忠於一诗僧尚尔。况道德崇重者耶。
　　白云端和尚。住浔阳能仁。新其堂与厨。略记其实曰。古之称善知识者。盖专以祖法为务。旦夕坐於方丈间。应诸学者之问而决疑焉。若院之事。则有学者分而集之。故善知识之称。得其实而有尊矣。愚嘉佑丙申孟夏。自圆通应命来继兹席。虽不揆其实而至。且患其法堂．厨舍悉皆颓圮。有风雨不堪之忧。何足以容众而继人之后者哉。已而。得州人周氏怀义大新其堂。明年。有慕蔺来者。又新其厨。然后风雨不足忧。而徒众得以安焉。周氏素达於吾教。不欲书以自显。愚谓厨资出诸远近之人。不书之。无以嘉其善。乃并以二善刻於厨壁。噫。考於古之称善知识者之义。愚尚有媿焉。己亥九月十七日住持沙门守端述。石刻既毁。前辈典刑无复见矣。今立根椽片瓦。便彰饰说。邀功归己。欺於后世。安肯自书其媿耶。
　　待制韩公子苍。与大慧老师厚善。及公侨寓临川广寿精舍。大慧入闽。取道过公。馆於书斋几半年。晨兴相揖外。非时不许讲。行不让先后。坐不问宾主。盖相忘於道术也。故公诗有禅心如密付。更为少淹留之句。公因话次。谓少从苏黄门问作文之法。黄门告以熟读楞严．圆觉等经。则自然词诣而理达。东坡家兄谪居黄州。杜门深居。驰骋翰墨。其文一变如川之方至。后读释氏书。深悟实相。参之孔老。博辩无碍。浩然不见其涯。故为其载於墓志。隆兴改元仲夏。东莱吕伯恭登径山。谒大慧。为两月留。大慧语及韩公得斯论於苏黄门。伯恭亦谓闻所未闻也。
　　右街僧录慈云大师善因。以政和五年夏诣庙堂。陈词曰。伏为教门。於四月十六日。奉　圣旨指挥。为道录董南运诉释教所有毁汉天师等事。下有司取藏经。见行捡寻焚毁次。今不避冒渎朝廷。輙有陈述。切缘天下寺院大藏经文。元系　太祖．太宗圣旨雕造印行流通。及都城寺院并后妃之家功德院藏经。又系本朝所赐。其辩正论。尝蒙　仁宗皇帝收入崇总录。若御府之书遽然焚毁。在臣子之心。有所不忍。恭惟国家功成治定。政教兴隆。崇奉祖宗。凡所旧书未闻焚毁。只如扬子搥提仁义。灭绝礼学之言。世人谓之指斥老氏。庄子作盗跖．渔父之篇。世人谓之毁摈孔圣。然而老子之道愈兴。孔子之教益着。此所以孟子有戒尽信书之言也。明矣。岂非毁之者适所以尊之。今道教中有辅正除邪等论。毁斥释氏切害甚多。而教门未尝取乞除毁。伏望钧慈特赐详察。使释．道二教不许互相排诋。以专柔无诤为事。各守一道。上助清朝兴化之万一。乞特降朝旨。禁止引用斥道教之言。免焚毁藏经。则天下幸甚。由是庙堂奏闻。至六月十一日奉　圣旨依奏。呜呼。靖康之乱。推原其端。实由林灵素之徒。私於快己。黩紊朝纲。卒致生民堕於涂炭。悲夫。
　　庐山罗汉系南禅师。临汀张氏子。母妊时。梦烈丈夫擐金甲巡行庭隅。遂诘其由。对以。有善知识寄生汝家。故来卫护耳。逮生而恃怙。拊抱即啼。遂从保母乳育。甫十岁。依金泉院僧德廉出家。廉於俗。则伯父也。虽距里闬不远。阅三霜未尝归省。适其父携世味与廉。讲手足之敬。南怅然曰。清净伽蓝以荤茹秽污。其可耶。廉闻而诟其礼违敬顺。深加屏斥。于时役者踈剪庭栢。南冲口成洗栢偈以见意曰。两株寒栢种阶前。翠叶灵根渐次坚。自禀万年高操在。等闲霜雪莫相煎。廉骇异之。至年十九。占僧籍。因与同院僧海评为檀越礼梁武忏。忽感慨谓评曰。佛菩萨既是吾徒之祖。悉不能知其从来。至於读忏文。字句尚差。况奥义乎。今肖类以为胤嗣。宁无媿心耶。既而谒郡之开元潭公。赏月次。潭使其徒着语以见志。南遽应曰。中秋十五夜。明月碧溪流。不独鄞江上。光充四百州。潭欣然谓其未易量也。寻出游江国。首造庐陵隆庆闲公之室。次诣仰山伟公。咸器重焉。元丰己未。至长沙道林参礼佑禅师。於言下疑情顿释。佑既谢院事。随侍氐庐岳。逮元佑丙寅。佑住罗汉。南辅相建立丛林。雄冠江表。佑因告老。南继其席。则年三十有九。处事抚众。风规峻整。道誉四驰。阅于七白。忽升堂告众曰。罗汉今日倒骑铁马。逆上须弥。踏破虚空。不留朕迹。乃归方丈。跏趺而逝。实绍圣改元甲戌。门人行初摭其事。命蜀僧允平纪次。可谓备矣。续僧宝传以南为首。既不得其详。无乃摸象耶。
　　池州梅山愚丘宗禅师。因练塘居士洪庆善持江东使节夜宿山间。相与夜话。洪问以。饭僧见於何经。其旨安在。宗曰。四十二章经有云。饭恶人百。不如饭一善人。乃至饭千亿三世诸佛。不如饭一无住．无作．无证之者。其无修证则是正念独脱。能饭斯人则功超诸佛。然前辈知此旨者多矣。洪曰。其为谁乎。宗曰。且以近说。如秦少游。滕州贬所。自作挽章。有谁为饭黄缁之句。东坡既闻秦计。以书送银五两。嘱范元长为秦饭僧。及东坡北归至毗陵。以疾不起。太学生裒钱於东京慧林饭僧。苏黄门撰东坡墓志首载之。洪曰。嚫金有据乎。宗曰。公岂不见毛诗．小雅鹿鸣。燕群臣嘉宾也。既饮食之。又实币帛筐篚以将其厚意。盖饮食不足以尽敬。而加赠遗以致殷懃也。於是为诵丁晋公斋僧疏曰。佛垂遍智。道育群生。凡欲救於倾危。必预形於景贶。谓白衣干禄。叨冢宰之重权。丹陛宣恩。忝先皇之优渥。补仲山之衮。曲尽巧心。和傅说之羹。难调众口。尝於安寝。忽梦清容。妙训泠泠。俾尘心而早悟。真仪隐隐。恨凡目以那知。盖智未周身。事乖远害。至祸临而莫测。成灾及以非常。黜向西京。感圣恩而宽宥。窜於南裔。当忠宪以甘心。咎实自贻。孽非佗作。念一家上散地。望万里以何归。既为负国之臣。永绝经邦之术。程游湘土。道假灵山。正当烦恼之身。忽接清凉之众。方知富贵难保始终。直饶鼎食之荣。岂若盂羹之美。特形归命。恭发精诚。虔施白金。充修净供。饭苾刍之高德。答懒瓒之深慈。冀保此行。乞无他恙。伏愿天回南眷。泽赐下临。免置边夷。白日便同於鬼趣。赐归中夏。黄泉再感於天恩。虔罄丹诚。永繄法力。洪曰。向读名臣传。只见补仲山衮．和傅说羹一联而已。今获全闻。其精祷若此。
　　黄龙死心禅师。因蜀僧泉法涌入室次。死心曰。闻汝解吟诗。试吟一篇。泉曰。请师题目。死心竖起拂子。泉曰。一句坐中得。片心天外来。死心曰。川藞苴落韵了也。泉曰。杜撰试官。如麻似粟。拂袖而出。无何。死心有语曰。黄龙长老。触着烦恼。若论心地。红日杲杲。有易触着烦恼为无头无脑者。死心闻而怒诟。泉曰。此正与老师出光彩。死心曰。川僧休来胡胫。泉曰。祖师偈云。真性心地藏。无头又无尾。亦胡胫耶。死心不觉解颜。死心尝赞六祖曰。六祖当年不丈夫。倩人书壁自涂糊。明明有偈言无物。却受佗家一钵盂。是时依其韵而和者亦众。死心复次元韵酬泉曰。绝句精明胜丈夫。出言吐气不麻胡。须知得意如流水。笑杀黄梅争钵盂。泉寻以颂辞别。有祖意西来我不知之句。死心即拈其句送之曰。祖意西来我不知。知时未得入离微。离微彻了离微旨。始信心源独自归。
　　雪窦持禅师嗣象田卿公。乃东林照觉之孙。平居偈颂。冲口而成。其赋纸帐曰。不犯条丝不涉机。细揉霜楮净相宜。半轩秋月难分夜。一榻寒云未散时。睡去浩然忘混沌。坐来虚白称无为。绵绵不许纤尘入。任汝风从八面吹。又假山曰。数拳幽石迭嵯峨。池水泓然一寸波。识得山川无限意。目前萧洒不消多。又闲居曰。年来趋世勿心情。阁锡孤峰计已成。快活有时无奈何。绕松长啸两三声。大慧老师前住径山。法席雄盛。诸山未尝敢有登其门者。独持造谒。大慧为上堂讲法眷之礼。相与观画工图临济像次。持且欲传其本。大慧令为揎肘作[祝/土]拳之势。持遂命为赞曰。面似淋了灰堆。喝似旱天怒雷。虽然粗粗慥慥。且不隈隈[毯-炎+崔][毯-炎+崔]。咄。是甚么。若不得这个道理。定作一枚渠魁。其后。诸方有画顶相。效颦作露肘握拳之状。未免取诮识者。持公尤善滑稽。谈对峻捷。有范生。乃攫士之雄者。入寺饕餐不已。范一日饭罢。摩腹而行。持问以。腹有疾耶。范遽言。忝从事於道家流养生之诀。所谓饭了行百步。急以手摩肚。持即应之曰。你要学长生。不易我常住。由是范惭而退。遂不复至矣。
　　龙牙禅师。讳从密。字世踈。以艹圣。为世所珍。舒人张怀素自号落魄野人。以幻术游公卿间。崇宁四年。怀素谋反事败。陵迟处斩。检其橐。有密艹书。洪公觉范跋其后。由是二公连累获谴。密后归闽。因有偈曰。长汀有个老头陀。猛省思量恶业多。怕老人中添白发。惊翻浪里走黄河。天涯海角藏身去。剑树刀山眨眼过。今日南归犹活在。从佗笑不似禅和。尝有四大颂曰。地风火水本无根。今藉其元作尔尊。六用停时人不见。一机空处我何存。休於燥湿寻宗祖。勿向坚摇认子孙。记得曾郎言谛当。都卢似个破沙盆。密晚住福之东禅。一日。招郑编修尚明饭。手自瀹茗。乃曰。某大事到来。屈公证明。又云。曾得某艹书千字文否。郑云。未蒙见贶。师乃命笔艹千字。大胜平时所作。又索纸书偈云。阅尽人间七十秋。万缘今日一时休。虚空扑破浑闲事。惊起全身露地牛。投笔而逝。茶毗。烟所至处。皆五色舍利。
　　衡州花药英禅师。江之湖口李氏子也。初於真净处受记莂。乃往云居。佛印命首众僧。一日。佛印握拳问曰。首座如何。英曰。佗日不敢忘和尚。佛印私以为喜。有偈遗之曰。谁人识得吉州英。觜是新罗铁打成。终不随佗乌鹊队。望云闲叫两三声。盖美其机辩矣。由是丛林呼为英铁觜。绍圣元年秋。於云居受潭之开福命而为真净之嗣。自是。岁之冬夏。必致安问而献衣须。戒去仆候。孟朔投书。然真净殊无物为报。唯临迁寂。嘱付黄伽梨。英既得讣受衣。哀号仆地。大慧老师称其如此。且谓。於师笃法义。未有过英铁觜者。
　　熙宁间。西湖有僧清顺。字怡然。居湖山胜处。往来灵隐．天竺。以偈句陶写闲中趣味曰。浪宕闲吟下翠微。更无一法可思惟。有人问我出山意。藜杖头挑破衲衣。又曰。事事无能一不前。喜归天竺过残年。饥餐困卧无余事。休说壶中别有天。石林叶丞相少蕴谓。顺为人清约介静。不妄与人交。无大故不至城市。士大夫多往就见。时有馈之米者。所取不过数斗。以缾贮置几上。日三二合食之。虽蔬茹。亦不常有。东坡在岭南。时因人往西湖。有笔语曰。垂云顺阇梨。乃余监郡日往还诗友也。清介贫甚。食仅足而已。几於不足也。然未尝有忧色。老矣。不知尚徤不。噫。今吾党以清贫为耻。以厚蓄为荣。及溘然。则不致其徒於缧绁者几希。若使其少慕顺之风。岂至遗臭耶。
　　汪翰林彦章。牧苕溪时。於道有闻晚之叹。遇休沐日。必会诸山长老道话。因思溪慈受．道场普明．何山佛灯。坐于书斋。其壁间有布袋和尚像。盖名画也。公遂指而问诸山曰。画得如何。慈受曰。此可谓出新意於法度之中。寄妙理於豪放之外者。公曰。佗还会禅否。佛灯曰。不会。公曰。为甚么不会。佛灯曰。会则不问也。公於是大笑。苕溪郑禹功参道於佛灯。亦尝言之。
　　严阳山在武宁县东南四十里。有赵州和尚嗣法上首讳善信者。乐山之奇秀。结庵其间。信以道德崇重。世不欲名。故称严阳尊者。二虎一蛇。驯绕左右。尊者尝问赵州。一物不将来时如何。赵州曰。放下着。尊者曰。既是一物不将来。又放下个甚么。赵州曰。放不下便担取去。黄龙南禅师有颂发挥之曰。一物不将来。肩头担不起。言下忽知非。心中无限喜。毒恶既忘怀。蛇虎为知己。光阴几百年。清风犹未已。唐天佑间。江西制置刘公於县治之西创新兴院。迎尊者居焉。僧致问曰。如何是新兴水。答曰。面前江里。今院之额改为明心。国初。有僧道宁於尊者祠堂作分书。写尊者送僧偈。大观中。尚存败壁间。曰。身如云兮貌如祖。及至身中无伴侣。楖栗横担不顾人。直入千峰万峰去。今丛林唯诵后二句。亦不知为谁作。至於传灯录遗脱尊者之名。诚可大息也。
　　大慧老师。以大观丁亥。时年十有九。经大平州隐静。与二僧游杯渡庵。有犬逸。怒吠。二僧惧而返。大慧径前。犬则如迎宿客。而庵之主僧延遇特厚。大慧曰。某甲晚生。岂足以当盛意。主僧顾伽蓝土偶而言曰。昨宵将三鼓。梦此人告以今日云峰悦禅师来。且戒其为待耳。大慧谢不敏。及回隐静。询云峰于老宿。有以云峰语录为示。开卷恍然。过目诚诵终不忘。自时丛林传大慧为云峰后身。逮圜寂。尝有对灵文。略曰。举世知云峰悦老之后身。逢时获南岳让公之前号。盖南岳让和尚。谥大慧禅师云。
　　南禅师。居黄檗积翠庵。时豫章帅程公辟以诗招住翠岩。曰。翠岩泉石冠西山。欲得高人住此间。曾是早年听法者。今生更欲见师颜。南和之曰。白发满头如雪山。尪羸无力出人间。翻思有负公侯命。旦夕彷徨益厚颜。及程归朝。阅二年。复除江西漕。南以颂寄之曰。洪井分飞早二年。林间仕路两相悬。近闻北阙明君诏。又领江西漕使权。列郡望风皆艹偃。故人高枕得云眠。马尘未卜趋何日。预把音书作信传。程和答曰。七字新吟忆旧年。此时怀抱极悬悬。师今有道居禅首。我本何人掌吏权。明月每思云下坐。青山一任日高眠。庵前弟子知多少。来者如灯续续传。程之帅豫章。乃治平三年丙午岁。奏准明堂赦。勘会未有名额院宇例赐之。由是豫章管内律院并获其额。今鲜有知程之措意焉。然非取重南公之道德。岂能外护法门如是勤笃耶。
　　潮阳刘方明。绍兴间帅夔府。夜登郡阁。见有白光发于地。乃使人物色其处。即军营教场中。待旦。掘数尺间。得石大如斗。剖而中分。莹洁有圆相。刘为之喜。作瑞石赞欲刊其上。适有鉴禅者过焉。因告以。何不镌圣像於圆光中。使人瞻仰。盖其光非圣像不能显发也。刘然其言。以李伯时所画观音大士像模勒。是时。大慧老师居衡阳。因命而为之赞曰。非因非缘非自然。此石此画亦复尔。是光非摄此身相。是相非从是光里。二俱难以意测量。大士度生亦如是。我作此偈助发挥。观者当净身口意。赞虽收广录。而遗其缘起。则不见赞意之大全也。
　　丰城净逊监寺与庐陵道一维那辅相泉南教忠光禅师法席。有声於江湖。光乃大慧老师号为禅状元者。逊有渊才雅思。谈噱有味。因天寒岁晚。诸友拥炉。逊适扪虱戏爇於炉。有调之者曰。端狮子尚能为报晓鸡作文以祭。兄既烧虱。岂可不说法语而升济乎。逊冲口成颂曰。虱子听我语。自今宜记取。汝堕於虱中。为贪血肉故。天堂不去生。来生我裈袴。养儿名作虮。其虮多无数。我身亦非坚。汝岂能长固。当知梦幻躯。如电亦如露。我今开方便。示汝转身处。向此一炉中。切莫生惊怖。尽此一报身。莫复来时路。毕竟教伊向甚么处去。烈焰堆中爆一声。尘尘剎剎无回互。於是诸友哗然。称其贤於端狮子文远矣。逊寻旋乡。示寂於力士岸之超果。一过其庐。悼以偈曰。出处丛林二十春。孜孜矻矻道为邻。金牛几度遭涂炭。鼻孔方知搭上唇。才藉瞎驴开正眼。岂期狮子遽翻身。死生既了显何憾。万古秋空月色新。一至梅阳。省觐大慧。辞往洋屿。侍光之病。大慧送以偈曰。不忘道义闽中去。洋屿庵中看病僧。跳出梅阳烟瘴窟。千山万水一条藤。光谢事福唐龟山。养病於海上洋屿也。
　　钱塘喻弥陀者。早专画弥陀佛为业。杨杰次公赏识其精妙。以姓呼之为喻弥陀。由是得名。有部使者问以。能画弥陀。何不参禅。答以偈曰。平生只解画弥陀。不解参禅可奈何。幸有五湖风月在。太平何用动干戈。寻於西湖七宝山镌石为佛。使水陆往来悉得瞻仰。既及百尺。而门下侍郎薛公问之曰。彼弥勒佛见在天宫为诸天说法。於此凿顽石将奚以为耶。亦以偈对曰。咄哉顽石头。全凭巧匠修。只今弥勒佛。莫待下生求。年三十五。占僧籍。名思净。乃於城北僦舍。日持钵乞食。期以饭百万僧。不二十寒暑。及八百万。郡移妙行院额於其处。以旌其勤。方腊之乱。所至无噍类。既犯钱塘。净造其前。愿以一身代一城之命。诚心感动。贼锋为之少戢焉。
　　苏州枫桥温禅师。初参鼓山老禅。因随侍过雁荡能仁。未至间。寺罹回禄。一夕而烬。温为干修造事。老禅以偈将其行。曰。老禅不打鼓山鼓。投老来归雁荡山。杰阁隆楼浑不见。溪边茅屋两三间。二曰。温禅单打布衫过。口硬如铁说诸方。肯为老禅持钵去。信之有麝自然香。三曰。七百间屋几时了。十万贯钱何日归。除是腰缠更骑鹤。道人方了目前机。温至虎丘。有遗白金数百星於僧堂前。温以衲蒙首坐其处。伺访者来。果仓皇窘甚。问其故。不以告。但怅然而已。温徐曰。呆汉。若遗却物。就山门具名件交取。其人曰。果尔。敢以三之一资公干缘。温曰。佛谓行丐摧我慢。结佗缘。乌用是哉。温之固穷。单打布衫而不苟受施。且援先训以拒。可谓知本者欤。
　　莫尚书将。字少虚。家世豫章分宁。因於西蜀谒南堂静禅师咨决心要。静使其向一处提撕。适如厕。俄闻秽气。急以手掩鼻。遂有省。即以偈呈静曰。从来姿韵爱风流。几笑时人向外求。万别千差无觅处。得来元在鼻尖头。静答之曰。一法才通法法周。纵横妙用更何求。青蛇出匣魔军伏。碧眼胡僧笑点头。
　　真州六合县释迦院妙应大师伯华者。以风鉴之术游士夫间。决祸福寿夭。多奇中。孙尚书仲益与叔诣内翰兄手牍。略曰。觌过全州。遇妙应。携被从之。通夕语。谓觌去死尚远也。其信从可见於此。而尚书果享寿几及期颐。华虽蕴异能解。笃为杜多之行。如张魏公尤深知遇。题其肖像曰。坦然心地元无物。萧洒容仪自出尘。日诵观音咒一藏。不妨功行拯迷津。润之焦山虚席。有欲延华为东道主。华力辞曰。愚不曾参禅。何敢妄为许事耶。闻者贤其言。李参政泰发尝遗以诗曰。要知耳目是真梯。寿骨穹隆贯伏犀。老去不传梅岭信。生年似与赵州齐。恒沙经论心常转。古佛钳锤手自携。二广山川踏应遍。打包同过浙东西。华年九十九而逝。塔於湘西。世之挟术盗名。滥踞大剎。顾华所为。盍少贬焉。
　　李觏。字泰伯。旴江人。时称大儒。皇佑二年。范文正公以表荐之。其略曰。臣伏见建昌军艹泽李觏。前应制科首。被召试。有司失之。遂退而隐。竭力养亲。不复干禄。乡曲俊异。从而师之。善讲论六经。辩博明连。释然见圣人之旨。着书立言。有孟轲．杨雄之风。实无媿於天下之士。而朝廷未赐采收。议者嗟惜。可谓遗逸矣。臣今取刻本人所业礼论七篇．明堂定制图序一篇．平土书三篇．易论十三篇。共二十四篇。编为十卷。缮写上进。伏乞圣慈。当乙夜之勤。一赐御览。则知斯人之才之学非常儒也。由是就门除一官。复差充太学说书。未几而卒。泰伯先尝着潜书。又广潜书。力於排佛。嵩明教携所着辅教论谒之辩明。泰伯方留意读佛书。乃怅然曰。吾辈议论尚未及一卷般若心经。佛道岂易知耶。有门下士黄汉杰者。以书诘其然。泰伯答之。略曰。民之欲善。盖其天性。古之儒者用於世。必有以教导之。民之耳．目．鼻．口．心知百体。皆有所主。其异端何暇及哉。后之儒者用於世。则无以教导之。民之耳．目．鼻．口．心知百体。皆无所主。舍浮图何适哉。噫。心经乃唐太宗诏玄奘法师所译。才五十四句二百六十七字耳。该夫大般若经六百卷。而理穷根极。泰伯所言。非其自肯。安能尔哉。
　　南闽修仰书记。绍兴间为艹堂和尚掌记室於泐潭。尝题净发图。体类俳优。而用事切当。其词曰。垢污蓬首。笑志公堕声闻之乡。特地洗头。嗟庵主入雪峰之彀。为当时之游戏。属后世之品量。谁知透石门关。别有弃繻手段。饮泐潭水。总是突雾爪牙。更不效从前来两家。直要用顶[宁*页]上一着。锋铓才动。心手相应。一搦一抬。谁管藏头白。海头黑。或擒或纵。说甚胡须赤。赤须胡。曾无犯手伤锋。不用扬眉瞬目。一新光彩。逈绝廉纤。休寻头上七宝冠。好看顶后万里相。一时胜集七日良期。不须到佛殿阶前。彼处无艹。普请向大智堂里。此间有人逮参大慧老师於衡阳。未几。随侍迁梅阳。郡守谢朝议以大慧语僚属曰。朝廷编置所谓长老者。但一僧耳。兵马司东偏之隙地。从其居止。既而僧行。日至几数百指。施锹镢而平基址。运竹木而缚屋庐。听其指呼。无敢怠者。守虽闻其服勤如此。亦未知果何人也。於是延见一二。观其能为。仰适承命。乃与从容弥日。语论英发。搉古商今。逢原左右。守复征。等伍更有蕴异能者否。仰遂告以。负大经论者有之。博极书史者有之。诗词高妙者有之。翰墨飘逸者有之。其所以未能明彻。则佛祖大事因缘而已。是以不惮艰险。随侍而来。得依仁政。幸莫大焉。守且骇异。知其徒皆为法忘躯之士。自是於大慧日益加敬。遣其子纯粹求入道捷径。大慧示以法语八篇。仰之学富才高。於文无所不能。既罹瘴毒。卒於潮阳光孝。畴不为太息也。
　　太平州芜湖吉祥讷禅师。初出游方。至庐山东林。是时法席雄盛。英俊毕集。讷制照觉禅师画像赞而为绍介曰。雪眉昂藏。犀骨挺峻。象王回旋。狮子奋迅。驾铁牛机。佩毗卢印。坐断炉峰。巍巍独镇。黄金阙下诏不来。白莲社里清风震。照觉见而喜。待以异礼。讷后参圆通禅师秀公。遂为其嗣。晚年多依圆通法属。故得讷叔之誉於丛林。尝有偈曰。啸月吟风水石间。忘机赢得此心闲。无端打破空狼藉。羞对白云归旧山。讷有禅余集。载名卿宿衲言论之胜。丛林秘其传也。
　　庐山栖贤真教果禅师。以南康守携客游山。客肆其忽慢。果遂着示欺客文曰。凡人之所爱人者。必取其道德之渊奥。言行之粹美。出一言。则千里服膺而不倦。立一行。则百世景仰而不忘。逃名於盛世。匿耀於灵府。返淳复朴。终日如愚。虽天地至大。不足方其志。日月至明。不足类其达。却崇高莫大之富贵。若一毫之轻。保光辉非常之事业。若千钧之重。厉而修。勤而行。至其所至。闻其所闻。彻众智之源。造绝学之域。允蹈乎六合之外。冥运乎万机之内。酬酢往来。若空谷之答响。此乃吾之深爱者也。若夫骋虚声。被殊服。私一位之雄。踞百人之上。又乌足为惊骇焉。客庸讵欺我其无能为。而我且不知其所以为者也。欺客若此。其智小哉。果尝注辅教编。洪驹父为后序。又题其像曰。鹤鸣峰前。声闻于天。瀑布之下。思如涌泉。望之毅然。即之温然。双剑屹立。香炉生烟。之人也。之德也。与兹山而俱传。江西宗派中。有僧可正平者。乃果之徒弟也。
　　真净和尚。住宝峰日。洪明．一祖同在侍寮。祖请暂假。真净不许。及上巳日。呼俱侍行。为宝莲庄主具饭。真净题偈于壁曰。元符二年三月三。春饼撮餤桐饭兼。真净来看信道者。洪明一祖相随参。祖匿笑。谓同列曰。元来老和尚以我名厕於偈。故不给假也。洪乃觉范。祖即超然。超然为仰山东道主。而与大慧．竹庵心．虚量．珍布衲亦於上巳之晨游獭径桥。话宝莲事。未免以后之视今。犹今之视昔耳。
　　径山本首座。自号无住叟。因桐庐陈居士求指示。遂有偈曰。修禅入定元非佛。垢污佯狂不是魔。一句脱然如道得。桐庐江上逆翻波。大慧老师见而为之喜。本出世。住信之博山。以偈寄乌巨行和尚。乌巨山头老大虫。爪牙何啻利如锋。等闲坐断三衢路。哮吼一声天地空。及移住鄱阳荐福。赞开山伏虎师曰。人无人而虎也。虎无虎而人也。毒恶无所发乎中。物我无所形乎外。莫知其为人也。莫知其为虎也。盖道之所在而已。人虎於是乎如如也。又平居以颂发明古今因缘。凡三十余解。既迁寂。则为侍僧所匿。今只记其颂华亭船子话曰。生涯来往华亭上。钓尽烟波获锦鳞。蓑笠既穿船亦破。更无一法在江滨。
　　龙牙才禅师。早服勤於佛鉴法席。而局务不辞难。名已闻於丛林。及游方。迫暮至黄龙。适死心在三门。问其所从来。既称名。则知为舒州太平才庄主矣。翌日入室。死心问曰。会得最初句。便会末后句。会得末后句。便会最初句。最初末后拈放一边。百丈野狐话作么生会。才曰。入户已知来见解。何须更举轹中泥。死心曰。新长老死在上座手里也。才曰。语言虽有异。至理且无差。死心曰。如何是无差底事。才曰。不扣黄龙角。焉知颔下珠。死心便打。是时。死心自题其像曰。齿缺面黑。广南正贼。空腹高心。不识文墨。才疏为四偈以献曰。齿缺面黑。达磨重来。人心直指。大施门开。广南正贼。曾经海阵。夺得骊珠。受用无尽。空腹高心。骂佛骂人。名传天下。越古超今。不识文墨。六祖同参。虽不踏碓。见解一般。死心见而喜。才既住龙牙。开堂於潭府。有问。多答苏嚧。由是丛林雅呼为才苏嚧。
　　怀玉山宣首座。初於筠阳黄檗。闻祥和尚夜参。举一叶飘空便见秋。法身须透闹啾啾。忽有省。寻造径山。或有谓大慧老师曰。明州宣来探宗旨。大慧曰。我禅如蚌蛤。开则五脏皆露。何用探焉。宣闻而骇异。暨随侍过衡阳。服勤久之。尝颂竹篦话曰。背触太乖张。痴禅眼似羊。贪他一粒米。失却半年粮。雪峰慧日禅师闻公於衡阳。受怀玉命。宣与偕行。相与建保社。汪圣锡半刺宜春。时以疏致宣住南源曰。佛法至于慈明。卷舒作用。极其变化。得度者四十有六人。既已多矣。至其枝分派别。披敷演迤。愈久愈多。又独能不失其真。宣公禅师。其五世孙也。不由阶梯。直入妙觉。得不自得。珍不自珍。方且韬光休影。唯恐人之保我。然其名字膻芗。终不可揜。今萍乡南源。实慈明所坐道场。甘棠勿剪。三径就荒。为之子孙。当不忍坐视。知恩报恩。势不可已。以此为请。尚其肯来。宣揶歈曰。我粥饭僧。实不愿出人间世矣。王舍人洋登山谒之。赠以诗曰。衲帔腾腾粥饭师。无人曾见下山时。相逢只道无能解。肯作红楼应制诗。宣之大槩。於诗疏可见矣。
　　建炎三年元日。圜悟禅师在云居。尝曰。隐士王梵志颂。城外土馒头。豏草在城里。每人吃一个。莫嫌没滋味。而黄鲁直谓。己且为土馒头。当使谁食之。由是东坡为易其后两句。预先着酒浇。使教有滋味。然王梵志作前颂。殊有意思。但语差背。而东坡革后句。终未尽余兴。今足成四韵。不唯警世。亦以自警。城外土馒头。豏草在城里。着群哭相送。入在土皮里。次第作豏草。相送无穷已。以兹警世人。莫开眼瞌睡。圜悟遂手写以遗一书记。乃住万年。号村僧者是也。
　　楚安方禅师。参道和尚於大别。未几。改寺为神霄宫。方附商舟过湘南。於舟中闻岸人操乡音厉声云。叫那。由是有省。即说偈曰。沔水江心唤一声。此时方得契平生。多年相别重相见。千圣同归一路行。后道住文殊。方为首众。尝作三颂。曰。太彻犹如铁壁山。有谁曾透文殊关。金圈栗棘都拈出。公验分明道者难。二曰。太彻犹如铁壁山。佗家曾踏上头关。通身手眼全锋刃。满口知音吐露难。三曰。太彻犹如铁壁山。离言离相显重关。当年断臂规模在。三拜才终开口难。既出世楚安。有颂送僧作丐曰。自住楚安穷彻骨。搜罗净尽都无物。令僧未免登檀门。直须深入苍龙窟。拏取骊龙颔下珠。任运卷舒频出没。归来呈似住山翁。令我安居坐兀兀。觉华严以其具正眼而居荒僻小剎。由是疾世无公议。为作小传赞之。略曰。其悟处谛当。如人善射。所发皆中的。其应机如鸣珂佩玉。徐行於坦途。举止皆可法。其偈颂如驱市人以战。不问怯勇。举无遗策。世以觉为知言也。
　　泉州北山之顶。有横石如舟。世以舟峰名之。大比丘讳庆老。字龟年。既结茅山麓。号舟峰庵主。然其蚤以道德文章为泉南缁素歆艳。李参政汉老尝访之。不值。有诗。略曰。慧远过溪应送陆。玉川入寺不逢曦。于时。大慧庵小溪之上。百衲所栖。舟峰亦与焉。舟峰因谓大慧老师曰。和尚竹篦话。如民家被科胥。产业已籍没。犹要其纳。大慧曰。公只道得一半在。若无得纳。何不投河自缢。放身舍命去也。舟峰自是於道日臻其奥。大慧迁径山。遂与俱行。为掌记室。词章华赡。殊增丛林光润。舟峰尝自题记容曰。捡点眉毛太通真。伏犀插脑见精神。霜髭渐茁何妨老。褛褐长披却耐贫。一壑平生专畏影。十方从此倦分身。君看逐块纷无数。孰与清源独角麟。绍兴癸亥孟秋。委顺。李参政汉老祭之。其文曰。我初来泉。块然寡俦。有谒于门。曰老比丘。其出诗文。锵然琳璆。今洪觉范。古汤慧休。徐叩所有。载籍兼收。公才吏用。孰与子侔。晚遇宗师。针芥相投。千山不惮。一钵孤游。才高者忌。众言所咻。我独不然。既拔其尤。金石不迁。万物波流。佛法衰微。裨贩相求。屈迹府县。窘若拘囚。公独先觉。与道为谋。再挽不出。归安岩幽。我老落莫。赖以忘忧。有疑斯讲。有唱斯酬。胡为舍我。逝去莫留。白云无郛。明月无辀。去来昨梦。起灭浮沤。唯余窣堵。揭示千秋。
　　孝宗皇帝。淳熙十年二月乙丑。以御注圆觉经赐径山。传法僧宝印具表奏谢。仍进颂曰。古佛与今佛。同一广长舌。於无途辙中。为物启途辙。拨开千嶂云。放出一天月。普令大地人。言下悉照彻。觉亦无可圆。幻亦无可灭。只此无亦无。红炉一点雪。稽首佛与佛。字字无异说。既经乙夜之览。皇情大悦。已而宣对降御。问曰。庄老何如人。印奏云。只作得佛门中小乘声闻人。盖小乘人。厌身如桎梏。弃智如杂毒。化火焚身。入无为界。正如庄子所谓形固可使如槁木。心固可使如死灰也。於是称旨。逮印示寂。谥曰慧辨禅师云。
　　白云海会守从禅师。丰城朱氏子。於里中西龙院依德真剃发。神宇靖深。颀长貌古。舌有异相。覆绕鼻端。如红菡萏。早同庐山系南禅师参潭之道林佑公。南临顺寂。顾谓众曰。应首座．从藏主久在先师会下。深明此道。且俾众咨决焉。从即师矣。既而绝九江。入皖山。遁迹于山谷寺。出世白云海会。有白云关颂曰。白云关广藏法界。入圣出凡无挂碍。等闲把住问来由。底事分明却不会。又自号竹灵叟。有颂曰。白云竹灵叟。狞似子湖狗。衲子拟思量。当头着一口。更欲取腹心。圣凡皆倒走。住住住乘时。脱却娘生裤。大慧老师游方时。曾与从法席施编正法眼藏。访寻语录而不得。故尝言之。
　　太学上舍生杨麟。以绍兴丁丑夏诣育王。冠带拜大慧於无异堂。垂泣云。愿从和尚出家。语未竟。掷下巾帽。袖中出剪刀。自落其发。大慧亟呼左右执其手。问其故。乃以实对。因摄受之。次日升堂。示众曰。已着槽厂。将错就错。骑却圣僧。不妨快乐。龙象蹴踏。非驴所作。堪笑诸方。妄生穿凿。休穿凿。祥麟只有一只角。麟便膜拜曰。谢师安名。即名祖麟。大慧复语以六祖於大庾岭示明上座不思善恶。乃至密语密意尽在汝边之话。使其於日用提撕。自是。除大慧有问则答。其士夫衲子并不与交一词。然麟之仪状雄伟。既毅然自处。人亦不得而亲踈。唐舍人立夫以偈寄大慧曰。蚤岁屠龙晚获麟。西风一夜海生尘。掀天搅地难寻提。阿育山前失却身。大慧迁径山。麟亦随侍於道。既有彻证。忽尔违和。大慧遣了德侍者往问之。麟以片纸书偈曰。衣冠不御发齐眉。一室翛然自不知。薄相等闲聊示疾。起佗菩萨几多疑。寻市香三瓣。随爇而誓曰。后世身为男子。遇明眼宗师。童真入道。既爇罢。泊然而化。大慧为秉炬曰。担却一片睦州版。一去万牛不可挽。祖师门下真祥麟。堪作人天正法眼。无何时节忽到来。援毫写偈自催趱。杨道者。休催趱。火里蝍蟟吞铁刬。麟家世建阳。乃文公裔。
　　浮山圆鉴远禅师。天圣中。许公式漕淮南。命出世太平兴国寺。逮庆历癸未。逸居天柱山月华庵。至丙戌岁。吕翰林济叔以浮山延致。皇佑辛卯。谢事。而庵于寺西。癸巳岁。应姑苏天平之招。至和中。复旋浮山旧隐。然三住持并革故创新为禅林。於治平丁未。年七十有七。以仲春六日。有遗语曰。法远以一幻身。旅泊三界。虽职导利。实无一法与人。深惭诳世。实媿虚称。兹乃形质朽败。四大将离。聚沫之躯。有何久计。既当风烛。何叹逝川。又念幻身在世。仁信多有供须。耻无道业升消。曷有胜缘报答。忖量唯己自知。湛寂真元。却还本道。忍死半刻。援笔陈谢。观其词杂而理到。可见为临行亲笔矣。至於谦损。亦足警诫吾徒耳。又颂曰。幻世出没有何穷。幻化本来体自空。南山起云北山雨。楼头鼓动庆阳钟。又曰。来时无物去亦无。譬似浮云布太虚。抛下一条皮袋骨。还如霜雪入洪炉。又自叹曰。孤舟夜静泛波澜。两岸芦华对月圆。金鳞自入深潭去。空使渔翁执钓竿。师之嗣法云者。继席浮山。录师行实。劖于石。世姓沈。年十七。占僧籍。及僧宝传所收。以沈为王。以十七为十九。庆历皇佑间。师之道大显着。接投子青续洞上宗派。指老东山参白云端。於宗门可谓有功矣。出处差紊。其可乎。
　　寂音尊者。崇宁元年夏。於长沙云盖。是时陈公瓘莹中谪岭外。以偈见寄。且欲其为负华严经入岭。偈曰。大士游方兴尽回。家山风月绝谶埃。杖头多少闲田地。挑取华严入岭来。寂音和之曰。因法相逢一笑开。俯看人世过飞埃。湖湘岭外休分别。圜寂光中共往来。其后。寂音坐与公游而获谴。靖康元年。尝诣刑部陈词曰。放停僧慧洪。见年五十六岁。本贯筠州人。元系右街香积院僧籍。先因崇宁初。谏官陈瓘论列蔡京事忤旨。编管连州。慧洪为见陈瓘当官尽节。投窜岭海。一身万里。恐致踈虞。调护前去。往来海上。前后四年。因与陈瓘厚善。又缘得度为僧。元系故宰相张商英奏名。政和元年。商英奏取陈瓘所撰尊尧录。是时内官梁师成与蔡交结。见宰相荐引蔡京。仇人陈瓘百计挤陷。旬月之间。果遭斥逐。猜疑是慧洪与陈瓘为地。发怒讽谕开封尹李孝寿勾慧洪下狱。非理考鞠。特配吉阳军。后来因患。不堪执役。蒙恩放令逐便。经今一十四年。近闻朝廷追赠张商英．陈瓘官爵。旌其忠节。流窜蔡京．梁师成岭外。正其罪恶。显见慧洪前顷所坐。情节委实冤枉。慧洪切见绍圣间杭州僧道潜。缘与苏轼内翰相善。仇家吕升卿任浙西使者。收捉道潜。付苏州狱。枉法编管兖州。后来经朝廷雪理。改正为僧。近见右街僧永道。宣和初。因改德士。上书争救。开封尹盛章收捉。决配道州。去年内亦蒙改正讫。切念慧洪别无犯由。只缘开封官吏观望内臣权势。遂将慧洪枉法行遣。与道潜．永道冤枉情理前后比类相同。今来具状告投判部尚书。欲乞依道潜．永道例。别赐改正为僧。未敢专擅。伏听台旨。是时朝廷事属多故。未果举行。而明年夏。寂音委顺於同安。韩舍人子苍为铭其塔。谓其友贤招怨。真知言矣。

　　云卧纪谈卷上
　　云卧纪谈卷下

　　东都妙慧尼寺住持净智大师慧光。出於成都范氏。其着书号唐鉴。乃其叔父也。　徽庙时。禁中以法衣施诸禅长老。光亦与焉。因命资次说法。而光受当其末。升座问答罢。顾视大众曰。若论说禅说道。则诸大禅师已说了也。教山僧到这里说个甚么即得。岂不见先德道。千种言。万般解。只要教君长不昧。既然如是。毕竟如何。光遂以法衣覆顶。良久。云。衲帔蒙头万事休。此时山僧都不会。便下座。于日。缁素听者万计。靡不叹服。所以韩舍人子苍铭光之塔。称其多闻善辩焉。塔创於豫章西山。圣相之原。
　　幸宗皇帝御重华宫时。制原道辩曰。朕观韩愈原道。因言佛老之相混。三教之相绌。未有能辨之者。且文繁而理迂。揆圣人之用心。则未昭然矣。何则。释氏专穷姓命。弃外形骸。不着名相。而於世事自不相关。又何与礼乐仁义哉。然尚立戒曰。不杀．不淫．不盗．不饮酒．不妄语。夫不杀。仁也。不淫。礼也。不盗。义也。不饮酒。知也。不妄语。信也。如此於仲尼。夫何远乎。夫子从容中道圣人也。圣人所为。孰非礼乐。孰非仁义。又乌得而名焉。譬如天地运行。阴阳循环之无端。岂有意春夏秋冬之别哉。此圣人强名之耳。亦犹礼乐仁义之别。圣人所以设教治世。不得不然也。因其强名。揆而求之则道也。道也者。仁义礼乐之宗也。仁义礼乐固道之用也。彼扬雄谓老氏槌仁义。灭礼乐。今迹老子之书。其所宝者三。曰慈．曰俭．曰不敢为天下先。孔子曰温．良．恭．俭．让。又曰唯仁为大。老子之所谓慈。岂非仁之大者耶。曰不敢为天下先。岂非逊之大者耶。至其会道。则互相偏举。所贵者。清净宁一。而於孔圣果相背驰乎。盖三教末流。昧者执之。自为异耳。夫佛老绝念无为。修心身而已矣。孔子教以治天下者。特所施不同耳。譬犹耒耜而织。机杼而耕。后世徒纷纷而惑。固失其理。或曰。当如之何去其惑哉。曰。以佛修心。以老治身。以儒治世。斯可也。唯圣人为能同之。不可不论也。
　　闲禅师者。熙宁中庐陵太守张公鉴命出世隆庆。未期月。王公韶帅豫章。延居西山龙泉。不逾年。以病谢事。庐陵缁素具舟迎归隆庆。馆于西堂。阅二寒暑。以元丰四年三月十三日。遗偈曰。露质浮世。奄质浮灭。五十三岁。六七八月。南岳天台。松风涧雪。珍重知音。红炉优钵。遂泊然坐逝。俾画工就写其真。首忽自举。次日仍旧平视。其语录才数端。刊于泉南。有室中垂问曰。祖师心印。篆作何文。诸佛本源。深之多小。又曰。十二时中上来下去。开单展钵。此是五蕴败坏之身。那个是清净法身。又曰。不用指东画西。实地上道将一句来。又曰。十二时中着衣吃饭。承甚么人恩力。又曰。鱼行水浊。鸟飞毛落。亮座主一入西山。为甚么杳无消息。闲之阇维奇瑞。详於苏黄门子由之记。故兹略录遗偈．垂语。庶不殒其实云。
　　南岳芭蕉庵主。世呼为泉大道。以其歌颂间有大道为题。如六巴鼻颂曰。大道巴鼻。问着瞌睡。背负葫芦。狂歌逸戏。散圣巴鼻。逢场作戏。东涌西没。南州北里。禅师巴鼻。有利无利。碧岳崔嵬。龙行虎视。衲僧巴鼻。坐具尺二。休寻短长。风高云起。座主巴鼻。悬河无滞。地涌金莲。手擎如意。山童巴鼻。金将火试。客问山居。远来不易。一日。斐然成狂歌曰。阿呵呵。忆着我前年在青州吃个枣。如今立地忽思量。独笑独歌任得倒。张颠李八伯。黄婆郑九嫂。心草草。床头失却大猫儿。走下门前捉蛤蚾。休更讨。南山云引北山云。归去来兮。一二三四五六七八九朵。其言虽似放。旨则有归。既自以为适。亦足照映丛林矣。
　　福州闽县般若精舍。绍兴甲寅岁。有西堂乃洞江大悲闲长老。时年八十有四。大慧老师居洋屿。与般若一水之隔。闲虽老而尤笃参究。日来随众入室。大慧因问曰。不与万法为侣是甚么人。闲曰。扶不起。大慧曰。扶不起底是甚么人。速道。速道。闲拟对。大慧以竹篦便打。闲忽契悟。大慧说偈印之曰。一棒打破生死窟。当时凡圣绝行踪。返笑赵州心不歇。老来犹自走西东。而闽中有嘲之以偈曰。八十老翁闲灌顶。只说如今行路难。海门洋屿烟波里。依旧渔翁把钓竿。大慧演为四偈。曰。八十老翁闲灌顶。鹅王择乳自家知。寄语丛林瞎漆桶。莫将鹤唳作莺啼。只说如今行路难。前三三与后三三。寄语丛林瞎漆桶。云头放下更来参。海门洋屿烟波里。得到其中有几人。寄语丛林瞎漆桶。不须背后起贪瞋。依旧渔翁把钓竿。锦鳞虾蠏不颟顸。寄语丛林瞎漆桶。休将生灭话头看。
　　佛印禅师。元丰五年九月。自庐山归宗赴金山之命。维舟秦准。谒王荆公於定林。公以双林傅大士像需赞。佛印掇笔书曰。道冠儒履佛袈裟。和会三家作一家。忘却率陀天上路。双林痴坐待龙华。公虽为佛印所调。而终服其词理至到。故小行书弥勒发愿偈数百字为酬。山谷为跋。佛印既住云居。而刊于石。尚复存焉。
　　魏府老华严者。讳怀洞。五季时。初弘华严之教。晚参兴化存奘禅师。得教外别传之旨。遂出世天钵。次徙压沙禅苑。河朔缁素尊事之。故称老华严。禅门宗派图有天钵和尚系出兴化者是也。洞尝有示众语曰。佛法在你日用处。在你行住坐卧处。吃茶吃饭处。语言相问处。所作所为处。若举心动念。又却不是也。还会么。你若会得。即是担枷带锁重罪之人。何故如此。佛法不远。隔尘沙劫。一念中见得。在你眉毛鼻孔上。你若见不得。如接竹点月相似。无有是处。你究竟么。切莫思惟。不可言论。时中承何恩力。你若知得。须有欢喜处。所以古人道。寂寂常历历。诸佛不求觅。众生断消息。你还会么。一切诸佛本无情。一切诸佛本无名。一切众生本自灵。混然如太虚空。无欠无余。你若不会。直得触途成滞。今林间录以此为天钵元公语。又元为老华严则误矣。元嗣天衣怀。乃云门五世孙。洞以大父事临济。其说法旨趣端可验矣。
　　无际道人。乃张侍郎渊道之女。超宗道人。乃刘侍郎季高犹子之母。其於大慧老师之门俱受记莂者。无际尝诣径山扫塔。有颂曰。衣湿灵山泪。炉焚少室香。云山空满目。不见法中王。时超宗不至。无际督之。超宗以偈答曰。塔本无尘。何用去扫。扫即尘生。所以不到。初。无际居家。日有相者过之。曰。此宝座说法之人也。后果为尼。名慧照。晚。继其落发师资寿无着之法席。尝以渔家傲赞圜悟禅师曰。七坐道场三奉诏。空花水月何时了。小玉声中曾悟道。真堪笑。从来谩得儿孙好。辩涌海潮声浩浩。明如皓月当空照。飞锡西归云杳渺。巴猿啸。大家唱起还乡调。乾道七年。迁住临平明因。淳熙四年六月。於无为军忽别其子梁签判。径往光孝。坐绳床而逝。及剃发。舍利无数。时当伏暑。留数日。室貌俨然。住资寿小师觉真迎归姑苏。暂菆楞伽山。阅十一秋。其子迁还三衢。龛才出穴。而泉亦随涌。缁白骇敬。非般若之验欤。
　　惟正禅师。秀之华亭黄氏子。甫五岁。见佛书能指识其字。才诱读。则琅然成诵。逮冠。入杭之北山资圣。师事本如。郡人朱绍安欲启帑金为补僧籍。掉头不诺。乃怅然曰。古之度人以清机密旨。今殊不然。正以舍去老幼。童其颠。褐其身而已。奈何真不胜伪。滔滔皆是耶。居无何。沾祥符覃渥。独拥毳袍且弊。同列慢之。正曰。佛乎。佛乎。仪相云乎哉。僧乎。僧乎。盛服云乎哉。厥后有愿输奉岁时用度。俾继如之院务。亦复谢曰。闻托钵乞食。未闻安坐以享。闻历谒诸祖。未闻废学自任。况我齿茂气完。正在筋力为礼。非从事屋庐之秋也。於是提策东引。学三观於天台。复旋径山。咨单传之旨於老宿居素。寻参侍素。董临安功臣山净土院。戮力为集百事。天禧中。素示寂。正从佥议嗣其席。正雅富於学。作诗有陶谢趣。临羲献书。益尚简淳。至於吐论卓荦。推为辩博之雄。如王文康．胥内翰．吴宣献．蔡密学。皆乐与为方外游。然平居识虑洒然。不牵世累。处己清尚。於诗尤可见矣。溪行绝句曰。小溪一曲一诗成。吸尽诗源句愈清。行到上流聊憩寂。云披烟断月初明。皇佑元年孟夏八日。语众曰。夫动以对静。未始有极。吾一动。历年六十有四。今静矣。然动静本何有哉。於是泊然而逝。
　　南和尚居黄檗时。答邹长者偈五章。曰。短序长书皆典雅。五言七字更工夫。若能言行长相顾。万古新昌君子儒。二曰。日往月来如掷梭。年颜不觉暗消磨。劝君早践菩提路。世谛喽啰不用多。三曰。时人心地长蒿芜。受报因兹错道涂。举世不论僧洎俗。要须言行与相符。四曰。久闻斋素好持经。钦羡莲华火里生。浮世劳劳皆梦幻。叮咛只此是前程。五曰。仆者言归不暂居。聊成数偈答君书。烟霞幸得为邻并。从此相知德不孤。南禅师以伽陀复寒温之问。如此可谓造次不忘於诱道矣。
　　饶州教授严公朝康。问道於荐福雪堂。报恩应庵尝有颂曰。赵州狗子无佛性。我道狗子佛性有。蓦然言下自知归。从兹不信赵州口。着精神。自抖擞。随人背后无好手。骑牛觅牛笑杀人。如今始觉从前谬。时大慧老师在梅阳。严以其颂寄呈。而大慧答以书。略曰。随人背后无好手。此八万四千皆公活路。严乃湖州长兴人也。
　　鼎州文殊道禅师。初游成都讲肆。究唯识论几十稔。有诘之者曰。三界唯心。万法唯识。今目前森然。心识安在。道茫然不知对。乃出峡。周流江淮。既氐舒之太平。闻佛鉴禅师夜参。举赵州庭前栢树话。至觉公言。先师无此语。处而大疑。提撕既久。一夕豁然。以颂发挥之曰。赵州有个栢树话。禅客相传遍天下。多是摘叶与寻枝。不能直自根源会。觉公说道无此语。正是恶言当面骂。禅人若具通方眼。好向斯中辨真假。及佛鉴示寂於锺山。为举哀拈香曰。悲想今年十月八。锺阜先师示寂灭。石女号咷恨离别。木人眼里泪流血。师资之道情何切。一度追思一哽咽。唯凭一炷紫檀香。珍重当年说不说。道。享年七十有二。於建炎己酉上巳日。为湖南巨宼锺相者所害。典牛庵主游公以偈悼之曰。苦竹穿心透脊。满路生血滴滴。大龙涧水山花。何似白乳三尺。刀锵林里休休。报德酬恩已毕。他时后日相逢。饭台更与一趯。
　　倚松庵主乃临川饶节。字德操者。政和间。裂儒衣。从释氏。名如璧。无何。朝廷建议以僧为德士。使加冠巾。德操有颂曰。德士旧来称进士。黄冠初不异儒冠。种种是名名是假。世人谁不被名谩。又尝次韵答吕居仁曰。向来浪说济时功。大似频伽饷远空。我已定交木上座。君犹求旧管城公。文章不疗百年老。世事能排两颊红。好贷夜窗三十刻。胡床趺坐究幡风。其山居颂曰。禅堂茶散卷残经。竹杖芒鞋信脚行。山尽路回人迹绝。竹鸡时作两三声。石楠子熟雪微乾。曾向人家画里看。觌面似君君未领。问君何处有遮阑。几被儒冠误此身。偶然随分作闲人。二时斋粥随缘饱。长短高低一任君。律师持律笑禅虚。禅客参禅笑律拘。禅律二途俱不学。几个男儿是丈夫。陈莹中有偈寄之曰。旧知饶措大。今日璧头陀。为问安心法。禅儒较几何。
　　大沩佛性禅师。为其嗣者潭州慧通旦公。尝颂觉铁觜先师无此语话曰。谁道先师无此语。焦尾大虫元是虎。胡蜂不恋旧时窠。猛将不归家里死。急着眼。勿回顾。若会截流那下行。匝地清风随步武。佛性见而谕之曰。颂古拈古要奢俭得所。如人解使钱。不必多也。及颂黄檗示众噇酒糟话曰。荆棘林中宣妙义。蒺藜园里放毫光。千言万语无人会。又逐流莺过短墙。佛性颔之。大慧老师婴难居衡阳。旦寄以偈曰。出岫孤云岂系怀。致令猿鹤有余哀。吾皇讵肯忘吾道。不日恩光动地来。二曰。佛祖嫌来不肯做。却言无位可安排。笑他用力区区者。刚把虚空取次埋。三曰。异类中行世莫猜。故教佛日暂云霾。度生悲愿曾无间。却作南安再出来。公讳清旦。字明及。蓬州人也。
　　苏文忠公。以绍圣甲戌夏为潮州麻田吴子野赞泗州像曰。盲人有眼不自知。忽然见日喜而舞。非谓日月有存亡。实自庆我眼根在。泗州大士谁不见。而有熟视不见者。彼岂无眼业障故。以知见者皆希有。若能便作希有见。从此成佛如翻掌。传摹世间千万亿。皆自大士法身出。麻田供养东坡赞。见者无数悉成佛。公既安置惠州。於丁丑岁被命责儋耳。专守方子容自携告身而吊之曰。此皆前定。无可恨者。吾室沈氏事泗州甚谨。一夕梦泗州告别。问何所往。答以当与苏子瞻同往。在七十二日之后也。今日如其数。岂非前定乎。苏曰。事孰非前定者。不待梦知矣。然余何人。辱与泗州和尚同行。得非夙世有缘契乎。参寥子尝有偈为纪之曰。临淮大士本无私。应物长於险处施。亲护舟航渡南海。知公盛德未全衰。
　　南昌信无言者。早以诗鸣於丛林。徐公师川．洪公玉父。品第其诗。韵致高古。出廋权癞可一头地。由是收名定价於二公。及参大慧老师於泉南小溪。俱康．南二道者事蔬供众。因镢地次。南曰。镢头边道将一句来。信擎起镢头。康以土块掷中柄上。信忽有省。故尝有诗曰。新庵小溪上。英俊颇浩浩。从渠作佛祖。任渠会禅道。荷锄向东园。事蔬誓毕老。乘月始抱瓮。破午正杀草。芥蓝被虫食。秋茄亦旱槁。斋盂从此去。但愿蔓菁好。士大夫游小溪。喜言诗者。大慧必曰。此间有个园头能诗。然信之议论尤高。聆其绪余者莫不屈服。自是随侍之径山。过衡阳。寻放浪於衡岳。栖迟道吾为最久。削木以蔽风雨。于院之西偏。榜以版庵。禅燕自牧于湖。居士张公帅潭。闻其高风。力致出世湘西鹿苑。赠之以诗曰。诗卷随身四十年。忙中参得竹篦禅。而今投老湖西寺。卧看湘江水拍天。句中有眼悟方知。悟处还应痛着锥。一个身心无两用。鸟窠拈起布毛吹。信和之。今记其一曰。竹篦子话选当年。直下无私不是禅。既遇状元真眼目。敢拈沈水向人天。平时制作名为南昌园夫集。胡侍郎明仲易之曰奇葩。以序冠集首云。
　　无尽居士张公为玉泉皓禅师撰塔碑。纪其入厨。见馔晚膳。问。待过客耶。为众僧耶。既以实对。即呼知事杖而数之曰。吾昔参禅。为人汲水舂米。今现成米面。焏炊造作。与供养诸佛菩萨无异。饱吃了。并不留心参学。百般想念五味馨香。假作驴肠鳝生．羊骨鳖[腕-夗+隹]。喂饲八万四千户虫。开眼随境摄。阖眼随梦转。不知注禄判官．掠剩大夫。随汝抄札。消凿禄簿。教汝受苦有日在。徒众不堪其枯寂。谮於县宰曰。长老不能安众。唯上来下去。点捡零碎。县宰召皓至。语之曰。大善知识何不在丈室端坐。两廊下三门前来去得许多耶。皓曰。大通智胜佛。十劫坐道场。长官以坐是佛耶。坐杀佛去也。县宰笑而已。噫。皓布裈平居凡圣莫测。而无尽公欲其传世。得非借古以警今耶。
　　关西除馑女。名真如者。早进入官。以才能选为内夫人。隶乔贵妃合。乔氏崇佛。容其剪[髟/采]参道四方。既入闽。与大慧老师泉南小溪云门法会。一日。作偈曰。平地偶然着颠。起来都无可说。若人更问如何。笑指清风明月。大慧为小参对众说偈曰。今日如师姑。昔时王师父。身居罗绮丛。只着粗麻布。开口便高谈。嫌佛不肯做。跳出是非坑。截断生死路。入虎穴魔宫。心中无怕怖。杜撰八阳经。自有三千部。爱吟落韵诗。偏不勒字数。行脚走天下。参禅无所悟。近日到云门。一时都败露。错认碓觜头。唤作冬瓜瓠。如此作师姑。劝君少吃醋。更有一处乖。且道那一处。嘉州大像吃炙麸。陕府铁牛撑破肚。如之施为。可槩见矣。
　　保宁玑道者。天资精勤。谈噱有味。大慧老师谓其为惺惺道者。江东漕使以威临诸禅。因以过水罗汉画像与玑观玩。而指其作老态过不得者问曰。保宁莫过得否。对曰。合眼便过得。漕使为之解颜。已而。诸禅毕集於保宁宝公庵。有设问曰。既是宝公庵。为甚么无宝公。然须次第下转语。以为胜集之乐。玑曰。从年腊下而上。盖在座唯玑为年腊长也。及至於玑。有曰。当老和尚下语矣。玑遽离坐。顾诸禅曰。请去方丈里吃茶。闻者莫不大噱。玑见僧来必问。近离何许。夏在甚处。待其祇对毕。却问。人人有个生缘。作么生是上座生缘。于时。寂音尝请益於玑曰。和尚与兄弟相见。何不便问生缘。玑曰。且要伊开得口。其存诚及物又如此。
　　冯公济川。绍兴戊午。坐夏径山。有宣城广心上座以大慧老师画像请冯赞之。曰。要识径山长老。强项更无伦匹。安却百千大众。常住元无颗粒。若论说道说禅。果是纵横难敌。一味性气不常。佛也理会不得。隔江一见便回。敢保上上大吉。大慧见而题其后曰。妙喜。妙喜。济川赞你。广心会么。隘是。隘是。盖宣城乡谚有路上行人隘是耶之句。又济川适中风而口喎斜。大慧以偈问候曰。未解野犴鸣。先作狮子吼。只因谤般若。喎却一边口。观其道术相忘。未易以常情测度耳。
　　明州奉化县岳林寺。乃布袋和尚道场。崇宁间。董氏造阁。而任氏塑布袋像奉安其上。后董氏不平。移下其像而自塑焉。寻有善数术者云。董氏所舍者。只得六十年运。任氏始发耳。绍兴末。阁经回禄。像俱为灰烬。逆其数。如所谓也。于时饶道者然一臂。募缘重建阁。以任氏之像居中。祷祈必应。主僧莹禅师。字温叟。以三偈遗饶。曰。忘身一臂等闲然。勇猛头陀了胜缘。闹市门前打得着。始知无手解行拳。二曰。汝将粉骨报谁恩。稽首龙华补处尊。无指可弹犹省力。重重楼阁自开门。三曰。我亦将头入闹蓝。且图香火有同龛。布囊贮满一落索。巷尾街头学放憨。其号布袋者。以其杖荷布囊。而供身之具尽贮於中。自称名契此。示寂於五季之梁贞明二年丙子岁也。
　　徽州简上座者。径山颜首座因问之曰。一二三四五六七。明眼衲僧数不足。你试数看。简便喝。颜复曰。七六五四三二一。你又作么生。简拟对。颜便打出。即曰。你且莫乱道。简於言下有省。遽说偈曰。你且莫乱道。皮毛卓竖寒。只知梅子熟。不觉鼻头酸。尝颂狗子无佛性话曰。赵州老汉。浑无面目。言下乖宗。神号鬼哭。先是。大慧老师揭榜於佛殿。不许凭栏干。简既犯所戒。遭删去。未几而卒。年未三十。交朋靡不伤悼之。
　　海昏逸人。号日涉园夫者。李彭商老。参道於宝峰湛堂。遇山舒水缓。必拉大慧老师为禅悦之乐。故尝有语曰。日涉园夫与杲上人同泛烟艇。遡修江而上。游炭妇港诸野寺。杲击棹歌渔父。声韵清越。令人意界萧然。因语园夫曰。子其为我作颂尊宿渔父歌之。自汾阳已下。戏成十首。付杲上人。谈笑而就。故不复窜也。一．汾阳曰。南院嫡孙唯此个。西河狮子当门坐。绢扇清凉随手簸。君知么。无端吃棒休寻过。二．慈明曰。掌握千差都照破。石霜这汉难关锁。水出高源酬佛陀。哩棱逻。须弥作舞虚空和。三．云峰曰。孤硬云峰无计较。大愚滩上曾垂钓。佛法何曾愁烂了。桶箍爆。通身汗出呵呵笑。四．老南曰。万古黄龙真夭矫。斩新勘破台山媪。佛手驴蹄人不晓。无关窍。胡家一曲非凡调。五．晦堂曰。宝觉禅河波浩浩。五湖衲子来求宝。忽竖拳头宜速道。茫然讨。难逃背触君须到。六．真净曰。贬剥诸方真净老。顶门眼正形枯槁。一点深藏人莫造。由来妙。光明烜赫机锋峭。七．潜庵曰。积翠十年丹凤穴。当时亲得黄龙钵。掣电之机难把撮。真奇绝。分明水底天边月。八．死心曰。骂佛骂人新孟八。是非窟里和身拶。不惜眉毛言便发。门庭滑。红炉大鞴能生杀。九．灵源曰。绝唱灵源求和寡。失牛寻得西家马。顾陆笔端难拟画。千林谢。吟风摆雪真萧洒。十．湛堂曰。选佛堂中川藞苴。衲僧鼻孔头垂下。独秀握来无一把。杖头挂。从教四海禅徒讶。
　　丞相张公天觉。眼明机峻。慧辩难敌。宣和二年春。大慧老师再访之于荆南。一日。公问。佛具正徧知。亦有漏网处。师曰。何谓也。公曰。吾儒尚云。西方有大圣人。不治而不乱。不言而自化。然尧．舜．禹．汤皆圣人也。佛竟不言之。何耶。师曰。尧．舜．禹．汤。比梵王．帝释有优劣否。公曰。尧．舜．禹．汤。岂可比梵王．帝释哉。师曰。佛以梵．释为凡夫。余可知矣。公曰。何以知之。师曰。吾教备言。佛出则梵王前引。帝释后随。公乃击节以为高论。后绍兴九年秋。尹侍讲访师于径山。夜话及此。尹亦首肯再三。
　　大慧老师先住径山日。遣谦首座往零陵问讯张魏公。是时竹原庵主宗元者。与谦有维桑契分。元於道先有所证。谦因慨然谓元曰。一生参禅见知识。不得了当。而今只管奔波。如何则是。元笑而语之曰。不可路上行便参禅不得也。你但平日参得底．悟得底及长灵．圜悟．佛日三老为你说底。都不须理会。我今偕行途中。可替底都替你了。其替不得有五件事。你自管取。谦曰。何谓五事。元曰。着衣．吃饭．屙屎．送尿．驼个死尸路上行。谦未逮半途。忽有契悟。元贺曰。今日且喜大事了当。我已见清河公竟。兄当独往。宗元从此归乡矣。魏公尝为谦识其悟。为名庵曰自信而记之。略曰。余氐湖湘。佛日又使谦来。发武林。越衡阳。崎岖三千余里。曾不惮烦。中途缘契。悟彻真理。一见神色怡然。若碍膺之疾已除者。仍以笔诰寄元曰。余谪居零陵。径山佛日禅师遣谦师上人来问动止。僧宗元因佛日室中举竹篦话。心地先有发明处。毅然与谦偕来。既至。抚信问。谦亦因缘契会。放下从前参学窠窟。元喜曰。我已见清河公矣。径归东阳。为众办众事。余嘉其行止近道。书此寄元。因勉以护持云。绍兴戊午四月二十三日。紫岩居士张浚德远书及谦回。大慧逆自半山望见。便曰。这汉和骨都换了。谦后归建阳。结茅于仙洲山。闻其风者。悦而归之。如曾侍郎天游．吕舍人居仁．刘宝学彦修。朱提刑元晦以书牍问道。时至山中。有答元晦。其略曰。十二时中。有事时随事应变。无事时便回头。向这一念子上提撕。狗子还有佛性也无。赵州云。无。将这话头只管提撕。不要思量。不要穿凿。不要生知见。不要强承当。如合眼跳黄河。莫问跳得过跳不过。尽十二分气力打一跳。若真个跳得这一跳。便百了千当也。若跳未过。但管跳。莫论得失。莫顾危亡。勇猛向前。更休拟议。若迟疑动念。便没交涉也。谦有出山相赞曰。芦膝鹊巢成底事。蓬头垢面出山来。若言悟道今成佛。当甚街头破草鞋。又颂即心是佛曰。谁家饭。挂空梁。指与小儿令看。解开见。是灰囊。当下命根便断。又衡阳道中示同行曰。月照天心古馆明。衡阳春色为谁青。不知雪拥鳌山后。庆快平生有几人。大慧先住径山语要。乃谦有衡阳编次。谦尝从刘宝学所请。出世建之开善。
　　南海僧守端。字介然。为人高简。持律严甚。於书史无不博究。商搉古今。动有典据。丛林目为端故事。亦喜工诗。务以雅实。其题石盆庵曰。庵额初颁挂树头。树摧庵朽几经修。石盆不减数升水。野菜时添一筋油。童子面承天子问。老师心与祖师俦。我来蹭蹬思高躅。万壑云横楚甸秋。尝栖养於佛手岩。洪谏议是时监太平观。施以米。有疏曰。太平散吏洪刍。谨月舍俸米入佛手岩供介然禅师。惟佛手岩不二之台。真庐山间第一之境。自因公之既往。何作者之无闻。恭惟禅师杖锡来仪。解包戾止。影不出山久矣。胁不至席有焉。居士闻风而悦之。俗子望崖而退耳。室有生尘之甑。爨无欲清之人。初无半菽之粮。孰置五斗之饭。刍今者食供日中之一。月输斗米之三。厥数虽减於渊明。但索犹贤於方朔。定有诸天之办供。岂无野鹿之衔花。折脚铛中。拾枯松而煮瀑布。掉头吟处。破明月而抹清风。丈室虽受於一床。绕腹岂须於三篾。盖自是台无馈也。孰谓继粟之徒欤。旋予授子之粲兮。请嗣缁衣之好耳。岩在庐山之北。李氏有国日行因师居焉。
　　苏州辩禅师。初参穹窿圆公。有所省发。既入京。与天宁圜悟法席。愈臻奥阃。因大慧老师颂船子接夹山话曰。蓦口一桡除作解。从兹夹岭气冲天。离钩三寸无消息。独向沧溟泛铁船。辩属其韵曰。合头着语酬船子。恰似堀地觅青天。直饶楫下通明彻。也是华亭破漏船。辩之为人疎放。丛林目为辩粗。尝有四威仪颂曰。山中行。穿林野鸟乱纵横。往往山僧杀心重。猿猱惊得堕深坑。山中住。密室俨然念无数。可怜穷鬼出家儿。觅得盐来又无醋。山中坐。迭足跏趺似推磨。草鞋踏破几千双。惹得通身都是过。山中卧榾拙。枕头豁然破。突出金刚正眼睛。宇宙知音无一个。其后出世。未尝开堂而终。
　　大觉禅师以治平三年上表辞　英庙。乞归山。曰。臣闻大道无为。万物备求其应。圣人在宥。百姓各遂其生。矧当熙洽之辰。得豫便安之理。仰蕲俞允。俯集凌兢。臣怀琏(中谢)伏念。臣爰自顷年误知先帝。忝绍隆於祖席。尤沾被於宸庥。久历岁华。未忘山薮。屡尝引退。靡获报音。膺陛下纂服之秋。属海内向风之旦。愿宣佛事。上答尧仁。奈以暮龄益衰。夙疾增剧。昨捐众务。权止寺居。伏蒙皇帝陛下特遣使华送回本院。仍传圣谕。且驻神京。自惟无用之躯。实出非常之遇。是天地有再生之德。而草莱谢重茂之心。伏望圣慈。垂雨露之恩。均日月之照。俯从人欲。下狥愚衷。庶令朽钝之姿。得遂林泉之志。然而微虫得计。诚无易水之情。疲马增鸣。但起恋轩之思。誓懃焚诵。式报生成。将远宸庭。无任瞻天。望圣激切屏营之至。谨奉表奏辞以闻。大觉既渡江。少留金山而氐西湖。四明郡守以育王虚席迎致。是时奉化九峰韶公作缁素劝请疏曰。鄮岭特秀。佛祠颇严。烟云蔽亏。金碧焕烂。胜绝若此。宜待乎谁。不然皓月流空。遇暗即破。至人应世。随方即居。岂以小奇汩彼大度。钦惟禅师道恊主上。名落天下。伦辈显赫。何莫由斯。当念东南以来。吾宗颓圮。纵有扶救之者。如操朽索。御彼奔轮。渐使异徒坐观倾覆。禅师闻此。当如之何。良谓道高位崇。理不可免。沥诚露胆。言不敢文。众等但加归投。遐听其足音耳。大觉阅罢。悯其详切。欣然允从。自是丛林靡不谓大觉为九峰一疏而来。究其所自。岂不然耶。
　　佛印禅师平居与东坡昆仲过从。必以诗颂为禅悦之乐。住金山时。苏黄门子由欲谒之。而先寄以颂曰。粗砂施佛佛欣受。怪石供僧僧不嫌。空手远来还要否。更无一物可增添。佛印即酬以偈云。空手持来放下难。三贤十圣聚头看。此般供养能歆享。木马泥牛亦喜欢。然黄门．佛印以斯道为际见之欢。视老杜赞公来往。风流则有间矣。
　　雪堂行禅师。禀性和易。不倦随机开导。住括苍乾明时。有僧问曰。宗门中事。望师直指。对曰。门前石塔子。僧不契。久而复请益。因以偈示之曰。门前石塔子。八白仍九紫。方位已分明。莫被巡官使。寻有优婆塞问曰。一切事临身。处置不下时如何。行曰。此不能转物。正是我家禅和子用工夫处。岂不见观音经云。咒咀诸毒药。所欲害身者。念彼观音力。还着於本人。只这本人两字。极是难会。若非透向上关棙者不识。所以法眼和尚颂曰。咒咀毒药。形身之逆。眼耳若通。本人何适。
　　云峰悦禅师为芝禅师充维那於豫章翠岩。时命蜀僧绘达磨祖师像龛于堂司。岁月既久。尘蒙蛛丝。有赣上比丘慧空出力妆治之。由是神明还旧观。生气凛然。绍兴戊午。南城童藻之敏德尝为赞曰。昔从西天。鼎来东土。为佛法心印未传。面壁而坐九伏腊。一华既开。只履乃归。道已洽道如广厦。有梁有栋不倾厌。今睹遗像。龙章凤姿离尘杂。巍巍堂堂。犹想无语踞禅榻。去古滋远。异端横流少检狎。九原可作。吾欲起公主盟歃。徐枢密师川出知上饶。因焚黄次。经由翠岩。俾门生读赞而不能句。遂自三复击节其格之新也。
　　苏黄门子由。元丰间左迁高安榷筦之任。而於公余必与诸山讲道为乐。景福顺禅师者。尤笃维桑世契。顺有三偈寄公。故尝和曰。融却无穷事。都成一片心。此心仍不有。从古到如今。如今亦如忘。相逢笑一场。此间无首尾。尺寸不烦量。要识东坡老。堂堂古丈夫。近来知此事。也不读文书。公将移绩溪。以书别顺曰。自来高安。唯有二三老僧相知。既又蒙公远来相访。方今南老门人。公为第一。因此又识南公遗风。为幸多矣。前日得告。当往绩溪。旦暮成行。不获面违。怅仰无穷。凝寒法候何如。更冀以道自重。顺后住西山香城。其徒以公偈并书刊石。尚复存焉。
　　陈文惠公。阆中人。平居於释氏留心。因游山寺。恍然有得。而成偈曰。殿古寒炉空。流尘暗金碧。独坐了无人。又得真消息。景佑间拜相。寻出判郑州。以太子太师致仕。居于郑圃。阅四寒暑而薨。临终。自志其墓曰。有宋颕川先生尧佐。字希元。号知余子。年八十二不为夭。官一品不为贱。卿相纳禄不为辱。三者粗可归息於父母栖神之域矣。吁。公於幻妄境中了无遗恨。其自谓又得真消息。固可与知者道欤。
　　湖州报本元禅师。其见於林间录。谓开法吴江圣寿。投黄龙法嗣书。南公视其名曰。吾偶忘此僧。书未欲开。可以亲至。元遂辍住持事。即日腰包而来。然南公书尺集有答元曰。手书达吴江圣寿长老。前年永上人自二浙迎金像回。得书一封。因念汝离黄檗十有余年。一锡飘然。孤踪不定。虽知白而守黑。奈果熟而自香。缘在吴江。应时而出。宜遵圣贤规范。如说而行。勿效庸鄙之流。唐言自恣。凡百住持。必须慎护。此不尽书也。今观其委曲如是。岂偶忘其名耶。元尝有三颂示学者曰。你问西来意。傍人意已彰。病嫌春冷淡。老见事寻常。睡里游三界。惺来梦一场。言应言不及。得坐细思量。你问西来意。余生在广南。官人须汉语。百姓只乡谈。九夏须纨扇。三冬厌绤衫。曹溪门大启。应不阻人参。你问西来意。同声了了知。博闻非智慧。寡学岂愚痴。拾得能烧火。寒山解作诗。咄哉颠蹶汉。谁唱罗罗哩。
　　中际可遵禅师。号野轩。早於江湖以诗颂暴所长。故丛林目之为遵大言。因题庐山汤泉。东坡见而和之。自是名愈彰。无为子杨杰。字次公。以为道交。杨以偈调之曰。无孔铁锤太重。堕在野轩诗颂。酸豏气息全无。一向扑入齏瓮。遵即继其韵曰。无为不甚尊重。到处吟诗作颂。直饶百发百中。未免唤钟作瓮。居无何。有僧往无为军持钵。遵以偈送其行。且简次公曰。今去无为化有情。野轩无物赠君行。若从杨杰门前过。为我高声喝一声。杨尝问道於雪窦门下诸公。而遵嗣报本兰。以雪窦为大父云。
　　武宁徐龙图禧。字德占。早参黄龙晦堂和尚而受印可。遂与灵源为法友。因致问於灵源曰。昔有老宿见人便唤为倒骑牛汉。且道如何得不被佗恁么唤。灵源对以是佗巴鼻在我手里。仍有颂发挥之曰。涂中作主。门里出身。倒骑顺骑。谁为最亲。莫嫌土面尘埃甚。百尺竿头步步新。
　　大洪恩禅师与无尽居士张公以禅教之要。相与征诘。无尽因谓之曰。华严注释。古人各有所长。如题目七字。大清凉得之妙矣。始成正觉。李长者所具剿绝。佛智既无尽无量。信乎名句文字所不能诠。输他临济劈耳便掌。三人公案未知如何。试论之。恩遂答曰。伏蒙剖示清凉．李长者．临济一宗公案。理事分明。谁敢异议。可怜个不了事汉子被无尽居士一时勘破了也。虽然罪不重科。既往不咎。要之犹有责情三十棒。若据令而行。转见尽法无民。若放一线道。又恐知而故犯。於此二途。如何即是。彼上人者。难为酬对。只应倒走三千里。如别纸故叙。乃罄此意也。恩仍封别纸示之。无尽於封来白纸上书一偈寄恩曰。不须倒走三千里。何必重科三十藤。尽是河沙真宝藏。夜寒挑起读书灯。恩乃疏为四偈答之曰。不须倒走三千里。浩浩清波平地走。百尺竿头笑不休。临济德山徒侧耳。何必重科三十藤。放行把住此为凭。居士传来应有在。三峰鼎峙碧层层。尽是河沙真宝藏。聊与人间作归向。来时无口问卢能。惊怪泥牛吞大象。夜寒挑起读书灯。坏衲蒙头个老僧。惭愧净名多意气。自怜多病百无能。恩嗣投子青公也。
　　永道法师者。出於东颕沈丘毛氏。礼顺昌府南罗汉院僧安恭为师。既而怅然曰。佛之设教。广度群品。今不扶护教门。力究大乘。饶益有情。则徒为耳。遂趋上都讲席。业唯识．百法二论。获臻其奥。继主左街香积院。於天宁节恩例得宝觉大师之号。宣和元年正月诏下。改僧为德士。道偕律师悟明．华严讲师慧日。与道士林灵素抗辨邪正。诉于朝廷。忤旨流道州。二年六月。依赦量移。经由长沙。邂逅寂音尊者。以诗遗之曰。道公胆大过身躯。敢逆龙鳞上谏书。只欲袒肩担佛法。故甘引颈受诛锄。三年窜逐心无媿。万里归来貌不枯。佗日教门纲纪者。近闻靴笏趂朝趋。寻令逐便。七年五月。奉旨。前宝觉大师毛永道。累经赦宥。特与依旧披剃。自尔屡蒙恩渥。无何。建炎初。京城留寺元帅宗公服道德义。令借补宣教郎充留守司招谕官兼总管。使司参谋军事。护佐军旅。俾往淮颖劝慕豪右。得钱数万。助国赡军。累蒙召起。行在都堂议事。於是宰执力勉返。初补授文官兼带武职。分领兵权以佐王室。遂成偈辞之曰。昔年为法致遭黥。天使监防用将兵。禁锢南行经半纪。往还万里计途程。冰霜未易松筠操。炉炭难移铁石情。愿与佛陀为弟子。不堪辅佐作公卿。语虽非工。纪实而已。寻准三省枢密院赏功司札子。奉圣旨特赐宝觉圆通法济大师。尚书礼部公据云。前件师号。据祖宗法。系是试鸿胪卿。崇观之后。改赐六字师号。比视品官。又承都省札子旌其护法。赐名法道。绍兴三年二月诣朝廷。与道士刘若谦等。正祈祷道场所僧．道班次。其札略曰。缘崇宁大观间。道士王资息．林灵素等。叨冒资品。紊乱朝纲。由是起例。道压僧班。窃见靖康．建炎已来。所有道士官资已行追毁。既无官荫。须合遵依祖宗旧制。伏望朝廷明降指挥。特赐改正。颁行天下。以正风俗。是时未蒙与决施行。逮绍兴十三年十月。再行整会僧．道班次。僧并居东。永为定制。道於十七年七月二十有七日示寂于临安府祥符兰若。其辞世偈曰。万法本空。一真绝妄。如彼太虚。元同谷响。若夫东都事略。谓道士林灵素以左道得幸。势倾一时。而道与之抗辨。略无挠辞。其扶护教门。利益有情。真不孤初志耳。
　　世以伊蒲塞误为苹藻。无乃沿袭而未之考。今观东汉．楚王英传。永平八年。诏令天下死罪皆入缣赎。英遣郎中令奉黄缣白纨三十匹。诣国相曰。托在藩辅。过恶累积。欢喜天恩。奉送缣帛以赎罪愆。国相以闻诏报曰。楚王讲黄老之微言。尚浮屠之仁祠。洁斋三月。与神为誓。何嫌何疑。常有悔吝。其还赎缯。以助伊蒲塞．桑门之盛馔。其传注曰。伊蒲塞。即优婆塞。中华译为近住。乃禀戒行。堪近僧住。以是可见非苹藻矣。又桑门即沙门。译为息心。瑞应云。息心达本源。故号为沙门。然天竺之国有五。所至。方言音讹不同。若夫比丘．比丘尼．优婆塞．优婆夷。谓之四众。既具盛馔而飨。则称为四众斋亦可矣。
　　金山达观颖禅师。为人奇逸。智识敏妙。书史无不观。词章亦雅丽。与夏英公．王文康公．欧阳文忠公．赵参政平叔游。殊相乐也。尝着性辩曰。今古圣贤言性者。只得情也。脱能穷理。不能尽性。何也。不知三才万物皆性也。天性上．人性下。金利．水湿．木直．火热．土厚。此五行性也。统而论之。精而察之。万物之性。皎然可见矣。就中最灵者。人也。阴阳交遘而生。变化而动者。情也。约人情纯粹者也。其所以可上可下。为贤为愚。受性上者。君子也。外情不能惑性。虽混於小人。犹金玉之中土石耳。至于尧．舜．禹．汤。垂名万古。乃当时保高位。守常道而察人情。随性立法也。桀．纣．幽．厉。惑富贵。失大宝。纵自性。被情迁也。天地虽无情。风云四时易其候。山川万物乱其形。唯人居中。度天时。随地利而不失其节。所以人为天地心也。情．意．识皆本乎性也。随物所显。故外有多名耳。余不可备叙也。情者。心也。牵於用。意者。志也。记於事。识者。知也。辨於物。爱恶喜怒皆情也。夫为大圣人者。性决定也。不被外惑。不为情牵。性制於情也。所以我教谓之正觉者也。易唯知穷理尽性之说。而未见乎出古入今之道者也。
　　苏翰林子瞻。以绍圣元年秋。经由南华。着衲衣与长老辩公坐次。忽客来谒。乃着公服。遂谓辩曰。里面着衲衣。外面着公服。大似压良为贱。辩曰。外护也少不得。苏曰。言中有响。辩曰。灵山付属。不要忘却。已而。为作苏程庵铭。其引曰。程公庵。南华长老辩公为余表弟程德孺作也。余南迁过之。更其名曰苏程。且铭之。辩作庵。宝林南。程取之。不为贪。苏后到。住者三。苏既住。程则去。一弹指。三世具。如我说。无是处。百千灯。同一光。一尘中。两道场。齐说法。不相妨。本无通。安有碍。程不去。苏不在。各遍满。无杂坏。程为广东漕使。而辩作是庵也。
　　闲禅师者。初参高庵悟公於云居。悟问。乡里甚处。对曰。天台。悟曰。天台石桥倒。是否。闲趋前。以手掖。悟笑而已。悟平居喜举玄沙示众。因我得礼你话。闲闻有省。以颂呈悟曰。因我礼你。鱼腮鸟觜。更问如何。白云万里。未几。辞归故居。高自标致。继通安。问於悟。得其所报曰。此事须是力行。久久自然灵验。向来因我得礼你颂。可谓通古冠今矣。自尔道价四驰。为时宗仰。郡守革万年律居而为禅席。命闲权舆焉。乌巨雪堂行禅师视闲为犹子。游天台。闲请其升座。行有颂曰。因我得礼你。天台石略彴。今古往来人。几个亲踏着。闲之为人庄重。能踪迹其高庵。迁数剎。而终老於云居三塔云。
　　蒋山佛慧禅师。丛林号泉万卷者。有北邙行曰。前山后山高峨峨。丧车辚辚日日过。哀歌幽怨满岩谷。闻者潜悲薤露歌。哀歌一声千载别。孝子顺孙徒泣血。世间何物得坚牢。大海须弥竟磨灭。人生还如露易晞。从来有会终别离。苦乐哀戚不暂辍。况复百年惊电驰。去人悠悠不复至。今人不会古人意。栽松起石驻墓门。欲为死者长年计。魂魄悠扬形化土。五趣茫茫井轮度。今人还葬古人坟。今坟古坟无定主。洛阳城里千万人。终为北邙山下尘。沈迷不记归时路。为君孤坐长悲辛。昔日送人哭长道。今为孤坟卧芳草。妖狐穿穴藏子孙。耕夫拨骨寻珠宝。老木萧萧生野风。东西坏冢连晴空。寒食已过谁享祀。冢畔余华寂寞红。日月相催若流矢。贫富贤愚尽如此。安得同游长乐乡。纵经劫火无生死。观其词理凄壮。有关教化。世之持暴气．溺欲乐者见之。宜自警省焉。
　　西蜀政书记居百丈山最久。而内外典坟靡不该洽。至於诗词。虽不雅丽。尤多德言。珪禅师早从之游。政以诗赠之曰。少年诗律如春雨。点染万物发佳处。时复一篇出新意。澜锦轻纱脱机杼。自知文意费雕刻。日益巧伪蔽心腑。翻然洗心谋大道。超然不与万法侣。车轮峰下从吾游。杲杲素练濯秋渚。一染灿然得正色。不为朱紫所等伍。妙高无处见德云。梦中楼阁启钥户。了然心腑不可蔽。无烦雕刻得巧语。谪仙人在一尘中。一一尘中有杜甫。根尘界处皆腹稿。八万四千无数句。意句圆美若弹丸。咏歌不足欲起舞。秋风绕树扫苍颜。园林失翠作岣嵝。远追清兴别吾游。泠然不待风为御。招此百年未归客。送行天地一逆旅。要收春雨点新意。佗日相逢为君举。珪遂行。诣佛眼而得法。后住和之褒禅。东偏植竹。因为退居。名曰竹庵。有诗。种竹百余个。结茅三两间。才通溪上路。不碍屋头山。黄叶水去住。白云风往还。平生只这是。道者少机关。竹庵讳士珪。诗选收为道珪作。则误也。

　　云卧纪谈卷下(终)
 云卧庵主书

　　十一月七日。丰城曲江感山云卧庵主晓莹上状问讯径山遁庵无言首座禅师友兄。日者。禋兄居上蓝。时蒙以函翰附其递至。展绎真旨。开慰之深。何啻执热而濯清风。第以相望阔远。殊乏雅便。无繇略具禀报。可胜媿怍。唐顾况有言。一别二十年。人堪几回别。与兄之违异。偻指则踰其数又七寒暑。其何以堪耶。追怀畴昔道义琢磨之益。炯炯此心。恍如隔世矣。窃承坐分法施。开悟多众。苟非辣手段．大钳锤。未易及此。故尝以祇夜寄意於歆艳曰。径山突兀上云烟。高遁山颠绝世缘。握以黑蛇分半座。却将毒气喷人天。其实祖室重寄有在於是。钦仰。钦仰。即兹冬仲。寒冷浸严。必然觉体於四威仪中。日享龙天恭敬之福。为乐无涯涘也。愚自量命薄才疎。跨短步窄。难追逐诸友高躅於丛林。未免禀志遵分。於乾道辛卯缚屋荒山。既高寒孤逈。老病不堪。至淳熙戊戌冬。以徒弟隶名感山小寺而徙居焉。寺基税钱三十有一。并无常产。唯破屋数间。如玉川子洛城之居耳。亲旧怜其谋生计拙。奉养清甚。相与出资创小轮藏。庶几财法互陈。补其日给。岁在癸卯。徒弟遽殁。遂自任其洒扫之责。而量柴头．数米颗之外。无佗念装怀。且图睡快而已。禋兄谢事上蓝。既到山间。乐其幽寂。为留十有一月。应南源命而迁青原祖席。缘法颇盛。亦有二三衲子。不孤其竹篦用事。所用竹篦。乃大慧老师在梅阳。来报恩。为兄弟入室者。无着尝作铭纪其由。铭有引曰。大慧老师以竹篦揭示佛祖不传之妙。几四十年。遂使临济正派勃兴焉。至於居患难中。亦不倦提击。所以梅州报恩有竹篦在堂司也。江西莹仲温尝掌其职。得之而归。岂特为丛林千载之荣观邪。无着妙总谨稽首为之铭曰。南山有竹。不削自异。状若黑蚖。喷喷毒气。如尺之捶。用之无匮。锻圣烹凡。经天纬地。仲温得之。尤宜保秘。照映丛林。千古不坠。愚涡沈乡井。收得诚为闲家具。溘然后。定被摩那辈将去拨火。何如於未盖棺前。以竹篦及无着亲写之铭。并归於禋兄。所幸其用得灵验。想兄闻而必为之喜也。其山头兄弟与兄契分厚而过江西。愚得复见者。唯古冈永兄。受仰山命。时取道丰城。来庵所相访。因送其入院。其后迁大沩。二年而示寂。长溪晦兄住香城。亦至山舍。及董大沩。阅一月而委顺。建昌圆兄自鹅湖移仰山。迂路相寻。亦送其至临江慧力。无何。领院事七日而西迈。然晦．圆二兄。世缘不假借如此。在其分上。又何憾焉。育王光兄。道福如是之盛。向来朝游夕处。而不识韦皇是贵人者多矣。自其出世。收书三四。其在灵隐。故尝问之以书曰。兄今羽凡骨为飞仙。起故鱼为云龙。之时如演．圆二兄。尚未闻人天推毂。何邪。兄虽不藉其齿牙余论。而道香德风自然蔼着。其所以问之者。庶其不忘持天下丛林之公论也。今丛林无公论。奈何。奈何。前夏净慈密兄以书见寄。纡诚尽意。不替畴昔祖道。正赖其主盟。为本色衲子所归。岂谓去夏遽尔踰葱岭而去。兄必为短气耳。况江湖朋旧雕零如霜叶脱木。亦无几矣。殊使人怆然也。今华藏琏兄住保安。日有书来云。祖咏住越之兴善已数年。在临安时。缀集大慧始末。作年谱一册。不肯上径山与前辈看详。急於刊行。亦多踈脱。愚於是答其书。纠其年谱之谬。今试为兄略举数端。谱云。师再至荆南。张无尽问以。尧．舜．禹．汤。古之圣君。而释典不言。何也。师云梵王．帝释说法因缘为对。其所取简脱如此。适足以增排佛者之诮。若据当时所问所答。极有理趣。而老师尝於绍兴九年间与尹侍讲彦明说。尹首肯者再三。即非对以梵王请佛说法因缘。愚以其详具於云卧纪谈。兹不欲缕陈。又赞草堂像。则是十年宝峰化主求之於径山。其时草堂尚无恙。故有小根魔子还知否。此是吾家真白眉之句。乃非十三年作於衡阳也。又李参政泰发所赠绝句。其引云。适衡。闻州郡欲免旬呈。师毅然不可曰。无以我累人。此意岂流俗泛泛者所能窥之哉。感叹成小诗曰。十亩荒园旋结茅。芥菘挑尽到同蒿。圣恩未许还磨衲。且向阶前转几遭。盖十一年冬间。非二十年也。大慧初到衡阳。庵於城中廖司户西园。其谱改十亩作十里。在衡阳城岂容十里园邪。又改同蒿作蓬蒿。且蓬非可食之菜。然参政公之诗。如唐高力士责峡州。咏荠菜而寄意焉。其谱中有作说踈谬处。谩为兄略言其数段。如云。梅为南方烟瘴之郡。医药极少。东归而不沾霈泽者。六十有三。既无人字。则是何物。若是人而死烟瘴。盖为法忘躯之士。既非罪责。岂可不沾霈泽邪。昔徐师川在昭州有诗曰。岭外昭州最瘴烟。华人罪大此为迁。老夫无罪缘何事。也向昭州住半年。其死於梅州六十有三人。可比类徐公在昭州也。又云。师居梅州。衲子追随於荒寒寂寞之滨。丐一言。冀一盼。以为终身慰幸。足可下视诸方。若尔。则适足取笑诸方。以老师参徒非标志於宗门本分事。乃东山颂今者丛林走大声之谓也。又云。绍兴甲戌。在梅州。以临济正宗法语付法宏首座．道先侍者。宏既不得。其死於梅阳。而先亦死於径山侍寮。宏．先既死。则正宗法语付之谁邪。今不得正宗法语付授。而嗣法者则何以藉口。此所谓华词损实耳。昔圜悟在蜀。尝以衣并钵寄来泉南与老师。是时老师有偈曰。付来铁钵盛猫饭。磨衲袈裟入墨盆。祖宗活计都坏了。不知将底付儿孙。老师既施为如此。何必独收正宗法语付宏．先也。又云。兄与琏密禋。於老师语录节其纲要。离为五册。既节。则是删繁去冗。然其间不无去取。似不当揭示於世徒。使丛林增阿难眊矣之叹也。又有按事出武库者。却不叙武库所出端由。今略叙武库之权舆。乃绍兴十年春。信无言数辈在径山。以前后闻老师语古道今。聚而成编。福清真兄戏以晋书．杜预传中武库二字为名。至十一年四月间。老师升座。而张侍郎与法会。老师因说。张魏公之兄昭远参圜悟。而圜悟谓其为铁刬禅。今山僧却谓侍郎禅为神臂弓。未免以偈见意曰。神臂弓一发。穿过千重甲。子细拈来看。当甚臭皮袜。次日。侍郎请升座。而台州了因禅客致问曰。神臂弓一发。千重关锁一时开。吹毛剑一挥。万劫疑情悉皆破。犹是生死岸头事。作家相见时如何。师曰。拖出这死尸。进云。和尚为谁恁么道。师云。棺木里瞠眼。进云。此未是学人问处。师云。你问处又作么生。进云。把手上高山。师云。非你境界。进云。毒蛇头上也要揩痒。师云。你不是这般人。进云。若不登龙门。焉知沧海阔。师云。争奈已遭点额。逮五月间。侍郎遭台评。被及老师有衡阳之行。盖是时。朝廷议兵。而神臂弓之论颇纷纭。所以侍郎答何中丞书。有除帅在月末之语。已而。张徽猷昭远有偈嘲老师曰。小庵庵主放憨痴。爱向人前说是非。只因一句臭皮袜。几乎断送老头皮。由是山头识者。莫不以武库二字为忧。故千僧阁首座江州能兄揭榜子於阁门曰。近见兄弟录得老师寻常说话。编成册子。题名武库。恐於老师有所不便。可改为杂录。则无害焉。其后。又伪作李参政汉老跋。而以绍兴辛酉上元日书于小溪草堂之上。其实老师则不知有武库。及於绍兴庚午。在衡阳见一道者写册。取而读。则曰。其间亦有是我说话。何得名为武库。遂曰。今后得暇。说百件与丛林结缘。而易其名。未几。移梅阳。至癸酉夏。宏首座以前语伸请。於是闲坐间有说。则宏录之。自大吕申公执政。至保宁勇禅师。四明人。乃五十五段而罢兴。时福州礼兄亦与编次。宏遂以老师洋屿众寮榜其门。有兄弟参禅不得。多是杂毒入心之语。取禀而立为杂毒海。宏之亲录。为德侍者收。礼之亲录。在愚处。礼之录。其中尚有说云盖古和尚。丛林谓古慕固者。颂狗子无佛性话曰。赵州狗子无佛性。终日庭前睡不惊。狂风打落古松子。起来连吠两三声。老师曰。此吟狗子诗也。礼之小楷。笔力精劲。殊有风韵。盖出之於晋宋法帖耳。又谱中於二十年收四句诗而不叙其由。但云。皆预谶岭海之意。诗曰。雁回始觉潇湘远。石鼓滩头莫怨天。一住十年秦楚隔。木弓重续旧因缘。盖是雪峰闻兄於绍兴十二年从衡阳来临安。见有以西蜀费孝先之术。设肆而为人决休咎。闻因以老师问焉。故有是诗也。衡阳有回雁峰。潇湘有石鼓滩。而辛酉至庚午。移梅阳则十年。或云。古以梅木为弓。未详所出。若以卦诗较老师衡阳之事。可谓奇中矣。又谱中收而使人不可晓者。如云华药寺庆忏钟楼小参说偈。戏操闽音。用其里语。后以杜牧之诗。惊起暮天沙上雁为断句。愚尝闻筠阳瑫兄说仰山钟楼壁间。旧有题云。突然架起一间屋。中心悬个铁琅珰。惊起暮天沙上雁。海门斜去两三行。以老师与竹庵在仰山时。尝登楼读而为笑。及於华药小参。举以为法乐。若谓海门为谶。则老师未尝过海门。何谶之有哉。又谱收祭圜悟文。不动轩记。已见於泉南刊舟峰文集。则是其代亦不必收为老师作也。至於临示寂。遗奏四十二字。乃亲迹。而却不收。遂收愚所录嘱嗣法委曲之语。然愚是时於丧。司职在掌记。所以於语之结尾。明说是口授。侍者令录以为别。此所谓老夫常谈。何足收邪。又谱云师隆兴癸未三月。闻王师凯旋作偈。有氛埃一扫荡然空之句。然偈初欲以进而未果。真迹在贤兄处。贤卒而流落为仰山权兄收。偈前有臣某甲上进五字。氛埃一扫荡然空。百二山河在掌中。世出世间俱了了。当阳不昧主人公。若此偈可全收而却不尔。谱末云。夺食驱耕。断桥塞路。盖游戏耳。若以是为游戏。可乎。此所谓妄言伤正也。前辈曰。夺食驱耕手段辣。兹可见宗师体裁耳。又云。其所摄化。倾仓倒廪。堕珥遗簪。唯恐不适师意。则人情相奉。而非归依至道。从其摄化也。其堕珥遗簪。则是遗失堕落。而非韩文公所谓越商胡贾脱身献耳。谱中间有按塔铭而并无按正续传。至於有数段按师谓侍者。若是说话初无定论。既非上纸笔。何可言按。俗谚所谓口说无凭也。又谱跋云。采摭正续传所不载者。集为年谱。及观谱之所收。尽出於正续传。何得为不载邪。兴国军安兄。作建康出队先驰。归谓愚曰。老师缘秦太师有亲戚命升座。乃言。我虽被太师编管十七年。未尝敢怨佗。其实事有前定也。遂引。东山受业院。於崇宁甲申塑佛。有异人丁生便谓像有难。则人来出家。像毁。则人有难。若较我平生事。时日无差。岂不是前定邪。士大夫闻者。靡不服其达也。正续传首载此事。而谱却按为定上座普说而说。然说事有由。不若为秦太师亲戚说者为优耳。试於广录检寻。於定普说有无。便见其凿空造端。欺诳於世也。绍兴丙子秋。老师曾於鄂渚舟中。以愚生缘洪州。顾而谓曰。洪州出得几个尊宿。如。宝峰月．海会从．云峰悦辈。甚生次第。又云。我年十九游隐静杯渡庵。其庵主说所梦。便谓我是云峰悦和尚后身。及到瑞竹珵和尚处。却道我是再来人。是时老师说得甚详。故尝备载於云卧纪谈。而谱中只说珵说为再来人。却不能收云峰后身之事。然老师屡说。而丛林知者亦众也。所以向来对灵文。故云举世知云峰悦老之后身。逢时获南岳让公之前号。盖让公亦赐大慧禅师也。江西近有一僧撰隆兴佛运统纪。凡两巨编印行。以初祖迦叶於周懿王四年庚寅入鸡足山。而传灯录载却是孝王五年丙辰也。其差紊二十八年。於迦叶尚如此。余可知矣。又收晋怀帝为刘曜使衣青衣而行酒。及东晋孝武帝晚年。长星现而举酒祝曰。长星劝尔一杯酒。观其二事。何与佛运邪。愚因见统纪无足取。遂用小青江纸一幅。上画小佛。两旁画八十眼。於每眼中只写四字。如甲寅示生。至壬申入灭之数。其下叙化迹七百余字。名曰释迦文佛住世图。其叙说法年时。略曰。初诣鹿苑开演二乘。其癸未至甲午唯谈生灭。是为阿含经声闻小乘也。其次乙未至壬寅说方等诸大乘经。弹诃二乘。令耻小慕大。其次癸卯至甲子说般若诸经。融通二乘。令心通泰。其次乙丑至壬申说法华．涅盘等经。开权显实。指小即大。混而为一。所谓身住世七十九年。而教谈三百余会也。愚向尝与池州南道者议。欲撰老师住世图。今亦不复措意矣。南与述首座。字无己者。是乡人也。述同老师在京师圜悟会中而至云居。知老师出处之详。无如述也。南与之同行。其闻见可知也。老师初住径山。述作先驰。与首座勘辨亦有机语。由是丛林只呼为述先驰。尝随过衡阳。既移梅阳。而述归乡。首众僧於梅山愚丘禅师席端而卒。愚平时与南亲密。每闻其语丛林典故也。愚又因见吉州禾山方和尚。令福唐祖一书记所编死心行状。及较舟峰续僧宝传。则没交涉。其传则谓。初谒栖贤秀。次之黄龙参晦堂。会坐下板知事捶行者。闻杖声而悟。晚住黄龙。退居晦堂。夜参。有乞末后句。与偈。泊然而逝。而行状则谓。初谒晦堂於黄龙。阅九载。一夕。燕坐微困。闻雷大震。廓然契悟。又经九载。方离黄龙徧参。而至栖贤谒秀铁面。及再住黄龙。往大庄写鼓楼牌为安心阁。体中不佳。院众来请归。遂厉声曰。吾以大千为家。何院之归乎。况衲僧家胡往不利哉。藏主僧慧宣曰。和尚宜自警省。师蹶起曰。川僧。我这里事定。於是泊然而逝。是时灵源居昭默堂。以偈告死心灵席。其偈有叙曰。伏念十三日承降弊寮。碾茶具食。笑语甚欢。且举昨日答舒州朝请徐师川甘露真乘书。其语委曲和软。异乎平时。复举今早答隐静祖印书。云渠已作寿塔。云彼此老大。今后不必寄书来也。食罢。从容说话乃去。至次日晚闲。报和尚早晨出庄。斋后似不快。恐今夕不归。十五日早。闻已归寂。某力病登方丈。见趺坐颜貌睟然如平常。身体温软。但问不复应矣。唯是不应。亦涉呶呶然。知者方知。其如未具无耳之听者。何因着偈以告于灵席。噫。慈音正色尚能为我发忉忉之诮乎。偈曰。平生诋真语。正色无忌讳。垂灭流软音。向人真有谓。於余尤更懃。煮茗罗珍味。那知越夕闲。遽作翻身势。闻登方丈观。跏趺貌和睟。问焉不余应。即承亲说示。其如有耳人。难听无声义。何当妙寂中。等复演玄秘。然其偈叙与行状同。而与传则不同矣。其传既行。其行状则无闻於丛林也。死心可谓命世大宗师。其平时出处。丛林不得闻其详。是可太息也。愚向虽谬用其心。以所闻所见缀成大慧正续传．无垢闻道传．无着投机传。庶几於后文章宗工如孙尚书仲益作圜悟传．秀紫芝作欧阳文忠公传。而不至如舟峰作死心传之踈脱耳。中昨雪峰闻兄．云居熙兄。并欲以传锓木。而力拒其不可者。其中必有不合舆议处。若不锓木。尚可改易。若锓木。则是以管见而欺当时会中朋旧。谓秦无人也。灵源作晦堂行状有云早不奉戒律。且逢横逆。天柱静公以书力诋其不当言。又踈山如公编次草堂行录。有日持心经一藏。以般若力资云岩造藏。而东山空公以书纠其非。是其灵源．踈山智高识博。尚取诟於同列。况佗人哉。然正续所收嗣法。止於在洋屿．小溪前住径山受记莂者。其衡梅与再住径山并无与焉。至於收无着者。盖依彷达磨传载尼总持。在於无着。则不忝耳。今闻．光二兄法子法孙棋布名山。以传不收。其师必怒骂生灭也。昔灵源着五祖演和尚正续铭。而无圜悟名。但佛鉴．佛眼而已。盖是时。圜悟出世西蜀。而道声未及南方。孟子所谓尽信书不如无书也。雪堂作佛眼正续记。久已刊行。兄曾见否。前得兄书有言。不附承动静已十年。登时口占一偈曰。吴楚相望亦远哉。十年方得一书来。世无百岁之人也。纵有书来能几回。彼此书尺踈得往复。其道义於大圆镜中岂有踈阔哉。昨於待来之人。剽闻兄力却秀峰之命。而今而后。设使有援薛廷望请德山故事。必难施其计。故尝有二偈奉怀。曰。自从相别几经年。湖海唯闻道价传。以遁名庵真个遁。献华无路在诸天。又曰。闻道秀峰招不去。想於双径作终焉。既然穴鼻图高卧。敢问时人作么穿。谩录去。聊博一笑耳。愚行年六十有八。而来□无多。前辈所谓人生七十鬼为邻。则近之矣。今俱老大。相望阔远。必无荐见之因。怀抱何由轩豁。既形於纸笔。未免[纟*尔]缕相告。以兄为知言之人故也。即日愿言。斋息是卫。永永眉寿。以副丛林依向。此外无可为祝。不宣。晓莹再拜。
