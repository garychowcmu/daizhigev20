续藏经   揞黑豆集
　清 心圆拈别　火莲集梓

 揞黑豆集序

　　宗门中事。明取脚跟下。本无实法。六祖云。不思善。不思恶。岩头云。百不思时。名为正句。欲得识句。向事上觑则疾。向意根下摸索则迟。但於机用上。略露些子。如同电拂。如击石火。快便难逢。岂容拟议。所谓向上人活计者。灵鹫拈花。少林面壁。至大鉴而法周沙界矣。
　　厥后五宗分派。流出一源。建化门庭。盛衰各异。济下。则宋元明赖虎邱一支。流衍至今。而正法眼藏指月录诸书。无继选者。诸师语录机缘。残编剩帙。日渐消亡。后学无由考证。此一线之传。所系为尤重也。
　　台家本儒林。幼沾坟籍。释褐后。奔走风尘。无裨身世。每闻修多罗一言半偈。輙有会於心。谬疑一乘之道。有路可通。妄缘解路以求其合。而名利中钩锁连环。复不能自脱。流浪天涯。发白齿落。回思生死事大。如燎眉剥肤之迫不容缓。於是息影余庵。自谋活计。闭关谢客。锐志参穷。一日於信步经行次。触发元沙立地构取语。瞥然摸得娘生鼻孔。踏着本地风光。欢喜踊跃。信知此道本来成现。不属语言。不落知见。然而徧阅古德机缘。於差别机用。末后牢关。仍多疑义。顷与心圆居士。住庵结夏。取指月录。及诸家灯史所载应庵已下诸尊宿法语机缘。一一拈提决择。始会得古人杀活机权。无非洞明从上来事。於是向之所疑。涣焉冰释。脚跟下事。洞彻无遗。窃幸於垂暮之年。而识还乡之路。自此归家稳坐。喘息方定。回看同道诸君。或沈淹於齑瓮。或踯躅於歧途。求心未歇。特地艰难。正与台昔日相似。所谓曾为荡子偏怜客者。耿耿寸心。不能自已。此黑豆集之所以刻也。
　　盖自应庵华祖。振虎邱之绪。绵延弗绝。再盛於龙池。其间龙象蹴踏。如密云天隐雪峤湛然诸尊宿下。师吼如林。洪钟递响。至茆溪而万派归墟。千峰到岳。美盛洋洋。大哉观止。然而展卷则目迷五色。没量大人。被黑豆换却眼睛。其稍劣者。即辗转推寻。愈寻愈远。世有灵根慧性之士。肯於黑豆未生芽已前。一肩担荷得去。便能拈一茎草。现丈六金身。拈丈六金身。作一茎草。咳唾掉臂。杀活得人。不犯锋铓。不落拟议。此古镜未磨前一段光明。乃人人脚跟下同具者也。久参上士。买石饶云。入道初心。担泉得月。庶克绍隆祖位。负荷正宗。西来一线之传。永无失坠。而五宗建立。千波竞涌一亘晴空之的旨。又岂不人文殊而类普贤哉。
　　嗟乎。如来以一大事因缘。出兴於世。教外别传。语言道断。庸钝者既苦拍盲之无路。士君子幸具福慧两足之缘。能自拔於五欲而求免於轮回。又以邪见稠林。枉受辛勤。歇心无日。贶以是编。夫亦中流之一壶。千年之优钵焉尔。是为序。
　　乾隆五十九年甲寅夏火莲居士平圣台书。

　　觚语四则

　　苕溪曰。吾有大病。非世所医。释迦医王也。文殊。医相也。降而历代祖师。古今善知识。皆医国手也。然而自医则可。医人则否。故曰吾有大病。非世所医。且既非世所医。彼医者即病者。既不自医。胡能医人。故无论言句是病。扬眉瞬目亦是病。擎拳竖拂亦是病。行棒行喝亦是病。既皆是病。医可废乎。废医则医病。(败种焦芽)不废医则众生病。(声求色见)且废医则医先病。而后众生病。不废医则医不病。而众生有病有不病。众生有病有不病。而医仍病。必也众生皆无病无不病。而医乃不病。降而论之。等病也。有已病之病。有益病之病。何谓已病之病。着着向未举以前打脱透过者是也。何谓益病之病。步步在既举以后辗转摸索者是也。其服未举以前药者。吾不能言其味。瘳者自知之。服既举以后药者。譬犹调味之盐。适口之酱。盐为饭而酱为饮。其与砒鸩相去几何哉。要之非医咎也。故众生虽有病有不病。而医总不病。医不病。信吾病。苕溪一语。洵久病之良医也。打○相云。已上病供。心圆押字。
　　我宗止破法。无成法。破家散宅。即作活计。昔南泉住庵时。有一僧至庵。泉曰。我上山作务。待斋时。作饭自吃了。送一分上来。其僧作饭自吃了。却一时打破家事。就床卧。泉待不见来。便归庵。见僧卧。泉亦就伊边卧。僧便起去。诸公还识此僧吃南泉饭不孤负南泉底作用么。还见此僧送绝好一分饭与南泉。南泉到口便吞么。譬如世尊出世四十九年拆一间屋。拆梁拆椽。拆柱拆础。拆成一片白地。然后椽梁柱础。件件精严。所以南泉一见。便印可道。汝既如是。吾亦如是。古人云。若有一法过於涅盘。我说亦如梦幻。参学人具此眼目。方始好看教。辨别得诸方邪正。不则到处堕坑落堑。披枷带锁。卒未有出头日在。
　　南泉云。此是风力所转。终成败坏。此老眼光。观千古事。如掌中庵摩罗果。今有孔被楔塞者。巧匠乃以楔出之。而无奈彼楔既出。人即以此出楔之楔。奉为至宝。遂至彼楔既出。此楔旋已牢着孔中。更出一楔。更填一楔。如是辗转。经百千劫。楔终不尽。孔终不出。又其甚者。彼楔未出。此楔羼入。楔楔相并。更无孔穴。间有黠者。视出楔已。旋更添穴。或吹一吹。或拂一拂。孔穴之中。更安孔穴。是又一楔也。噫。
　　佛法大要。一言以蔽之。曰净地上勿屙。古德云。修证即不无。染污即不得。但形文彩。即属染污。佛见法见。左降铁围。才生便齩。自然无事。自然露裸裸地。即是从缘荐得相应疾也。虽然心圆恁么道。早已屙了一地。更说谁屙。伶俐学人。向者里着得一只眼。见人说禅说道。说妙说元。蓦口便筑。教伊合取屎孔去。却有些子气息。忽有个齩人矢橛底恶狗奴出来道。虽复不以言语见。亦复不着无言说。心圆不觉大怒。跳下禅床。擒住此奴。问伊有甚么言说。速道速道。眼目定动。奋金刚拳。碎魔子首。犹如微尘。咄。
　　偶阅拂子源流。举此数语。此圆操觚大意也。居士选本成集。为后人学佛津梁。但使读居士集者。人人成佛作祖。不必人人作唱导师。庶几不孤负居士一番选刻之意。鄙见如此。陈之执事。他日书成。以为跋也可。以为序也亦可。圆顿白。

　　揞黑豆集目次

　　佛祖机用言句卷之首。
　　六祖下十七世(至二十世)卷之一
　　应庵昙华　　简堂行机　　慧通清旦　　大明诠　　灵岩仲安　　无着道闲　　或庵师体　　济颠　　钱端礼　　别峰宝印　　全庵齐己　　觉阿　　葛郯　　退庵休　　晦庵慧光　　且庵守仁　　心闻昙贲　　坦然　　卍庵道颜　　此庵守净　　连云道能　　最庵道印　　宗元庵主　　尼妙道　　尼妙总　　沩山法宝　　老讷祖证　　长翁如净
　　六祖下十八世
　　密庵咸杰　　颜丙　　海门师齐　　钝庵宗颖　　遁庵祖珠　　敬叟居简
　　六祖下十九世
　　破庵祖先　　松源崇岳　　隐静致柔　　藏叟善珍　　友云宗鍪　　偃溪广闻　　东山道源　　无文灿　　吾舍从宽　　竹岩妙印
　　六祖下二十世
　　无准师范　　元叟行端　　栯堂益　　余放牛　　瞎驴无见　　中和璋　　臭庵宗
　　六祖下二十一世(至二十四)世卷之二
　　雪岩祖钦　　楚石梵琦　　愚庵智及　　无能教
　　六祖下二十二世
　　高峰原妙　　南石文琇　　闲极云　　虚谷希陵　　方山宝　　铁山琼　　淳拙文材
　　六祖下二十三世
　　中峰明本　　了庵清欲　　断崖了义　　梦窗智曤　　碧峰宝金　　无闻思聪
　　六祖下二十四世
　　千岩元长　　天如惟则　　敬中普庄
　　六祖下二十五世(至三十二)世卷之三
　　万峰时蔚　　唯庵德然　　宋濂　　俱空契斌
　　六祖下二十六世　六祖下二十七世
　　宝藏普持　　田居士　　虚白慧旵　　荆璧绍琦
　　六祖下二十八世　六祖下(二十九　三十)世
　　海舟普慈　　翼善永慈　　宝峰明瑄　　天奇本瑞
　　六祖下三十一世
　　绝学明聪　　古岩　　大休实　　蕴空常忠
　　六祖下三十二世
　　笑岩德宝　　法舟道济　　慈舟方念　　无明慧经
　　六祖下三十三世卷之四
　　幻有正传　　幻也佛慧　　大觉圆　　无趣如空　　晦堂元镜　　永觉元贤　　湛然圆澄
　　六祖下三十四世卷之五
　　密云圆悟　　雪峤圆信　　天隐圆修　　抱朴大莲　　古湛性冲　　石雨明方　　三宜明盂　　叶昙茂　　余集生　　觉浪道盛
　　六祖下三十五世卷之六
　　玉林通琇　　林皋通豫　　箬庵通问　　山茨通际　　印中通授　　惟一润　　破山海明　　木陈道忞　　牧云通门
　　六祖下三十六世卷之七
　　不退行勇　　美发行淳　　蕴荆行璧　　骨岩行峰　　栖云行岳　　寂庵行洽　　全庵行进　　丈雪醉　　百城着　　冲然义　　芥庵大　　湛庵常　　宏远诏　　岫云行玮　　石隐贞　　方居士　　蘧夫一　　天笠珍　　千仞冈　　铁舟海　　云外行泽　　湘翁沄
　　六祖下三十六世卷之八
　　茆溪行森　　跋语

　　揞黑豆集卷首
　　拈颂佛祖机用言句

　　世尊三升座。(第一点普。第二点毒。第三点急。门庭施设。入理深谈。一切备矣。毕竟法王无一字增益人。颂曰。心如境如。头正尾正。不解谈元。秖能识病。是法无说。是说无竟。未白椎前。法王正令)无为真佛。实在我身。(拈云。昭昭灵灵不是我。明暗色空不是我。墙壁瓦砾不是我。蚯蚓虾蟇不是我。我在甚处。咄。鹅王择乳。素非鸭类。要识渠面孔么。三唤三应。鹞过新罗。无唤无应。驴年梦见。所以道此个门中事。不得春风花不开。及至花开风吹落。且无阴阳地上一句作么生道。蓦喝一喝。颂曰。佛下忉利。一场钝置。三唤三应。打鼓摇铃。无为真佛。证龟成鳖。实在我身。眼里瞳人。咦。一个不会一个会。金刚摸索泥人背)须菩提岩中宴坐。却见吾法身。(拈云。比邱尼瞒尽天下人。瞒不过世尊。世尊亦瞒尽天下人。瞒过比邱尼。瞒不过须菩提。且道利害在甚么处。颂曰。法身法身。少米无薪。油盐酱醋。东舍西邻。羊头悬架。狗肉横砧。三个八两。元只半斤)吾以真珠示之。便总不知。时五方天王。悉自悟道。(五方天王悟道且置。即今面目现在。诸仁且作么生悟。不见道悟即不无。落第二头。乃抬手云。者个亦是世珠。且道真珠在甚么处。振威一喝)无可舍处。是汝放身命处。(无可舍处。更须舍却)普眼菩萨见普贤。(拈云。云居道。普眼推倒世尊。世尊推倒普眼。你道普贤在甚处。向伊云。我识得你)佛召五通仙人。(拈云。探骊须得珠。莫教鱼目混。治玉须治玙。莫教珷玞乱。藐姑仙子立云端。笑看猧儿争饭碗。如今莫有要问那一通者么。我也没工夫召得伊。但云今日不闲。颂曰。海中三神山。缥缈在天际。舟欲近之。风辄引之去。百花洲上多少采莲人。满把莲花不识莲生处)那一通你问我。(拈云。风头稍硬。水势太急。铁作钓丝。管下不得。颂曰。闪电光。击石火。语招箭。莫生垛。刚回头。失却我。剑去远矣尔刻舟。绿头鸭子讨甚卵。莫惺惺。转见左解玉缠兮脱金锁。毕竟两人都不会。赢得一场空懡[怡-台+罗])世尊勅阿难持钵。(拈云。不经九折。不知康庄之平坦。历尽蚕丛。方信本来是地。所以道台山路向甚么处去。蓦直去。好个师僧。又恁么去也。蓦直去。颂曰。七佛式。出不得。拟如何。打破钵。七佛式。道不得。莫如何。且持钵)世尊答比邱问。(拈云。我於世尊法。莫谤世尊。见处即有。眼花不少。证处未是。乱走作么。当何所示。是汝此问。来说是非者。即是是非人。颂曰。老僧无舌。不解讲究。老僧无手。不解盖覆。不解如然。亦不解谬。掌孤不鸣。足两斯走。是汝持来。复汝何咎。祖师活意。心圆逗漏)耆婆罔知生处。(莫道耆婆。佛亦不知。耆婆受瞒。佛不受瞒耳)七贤女游尸陀林。(颂曰。三般物。我无有。听亲言。出亲口。要三般。莫乱谈。你若有。与我三)世尊布发掩泥。(拈云。世尊和泥合水。然灯移梁换柱。贤于看孔着楔。诸天醵金落成。要见梵剎。总且未在。诸公要见梵剎么。退后退后。颂曰。好事不如无。无事不如好。欲识个中意。一老一不老)是吾弟子。(吾是谁。识得吾。不但过去现在。尽未来际一时收。颂曰。古佛古佛。剔卵出骨。弟子弟子。无与伦比。世尊世尊。今古罕闻。作礼作礼。如斯而已)迦叶拟摈文殊。(拈云。不是迦叶摈文殊。正是迦叶摈迦叶。颂曰。良马顾影。回旋不惊。演若迷头。奔驰狂走。才有是非。纷然失心。汝但息见。其狂自歇。莫自颠倒。本来无物。咄)城东老母。(求见不得。摈出不得。回避不得。一普贤。二文殊。三释迦。是甚么。蓦喝一喝曰。看脚下)女子出定。(诸佛未离本处已前。是个甚么。何不与么直截会去。请别大愚芝二语曰。寺中无宿处。贼不打贫儿)殃崛持钵。(我作殃崛。待长者问。汝为至圣。当有何法。能免产难。但向他道。世出世间。此为第一)文殊不入门。(拈云。一钓便上)无边身量世尊。(颂曰。虚空尚有边。佛功德亦然。惟有能量者。穷劫不可尽)乾闼献乐。(拈云。山河大地不如是法不如是。迦叶不如是汝如是。颂曰。幻人取幻法。幻幻转相依。祖若不入幻。谁救幻中迷。顾众云。咦)说大集经。(拈云。呵呵。断么。一个杀人放火。一个阿弥陀佛。不是曲直不分。争奈心圆事急。且请老佛老魔。各自归家歇息。颂曰。二龙争珠。彼此俱失。宁弃道旁。一钱不值。虽然不值。尊贵无匹。大地黄金。买他不得。虽然不买。人人不缺。何以验之。耳声眼色。虽然不缺。争奈不识。瞥起微情。珠沈光黑。因缘到来。好个时节。爆地一声。虚空迸裂。大用现前。头头物物。挥剑当阳。佛魔敛迹)调达入地狱。(三个画师。绘出地狱变相。瞒看官。不瞒画师。且道画师是谁。良久云。头长三尺。颂曰。清凉徧界。大火烧空。两头坐断。狱不通风)二铁围山。(心圆今日起佛见法见。被世尊威神。铁围山瓦解冰消。且道与文殊是同是别)文殊持剑逼如来。(拈云。能杀能活。不妨文殊好手。且道此剑甚处得来。你若拟议即没交涉)不问有言不问无言。(拈云。不问有言。不问无言。描也描不成。画也画不就。世尊良久。老瞿昙被者一问。直得口痖。外道叹曰。世尊大慈。开我迷云。眼中见鬼。令我得入。三生六十劫。作礼而去。阿难白佛。外道得何道理。称赞而去。家贫更遭贼打。世尊曰。如世良马。见鞭影而行。逐电追风只瞬息。垂鞭已过万重山。又云。不问有言。不问无言。那个教你来。世尊良久。老僧耳背。外道叹曰。世尊大慈。开我迷云。令我得入。自诬诬人。作礼而去。纳甚么败缺。阿难白佛。外道得何道理。称赞而去。他送我红炉雪片。我赠他腊月莲花。世尊曰。如世良马。见鞭影而行。雕弓未动狼烟息。归马华山贺太平。颂曰。三顿痛棒无领。一个指头无荐。香严击竹无闻。灵云桃花无见。莫将出岫微云。掩却庐山真面)无说无听是为一义二义。(拈云。龙光佛时一个疑团。直至如今不得休歇。更饶千佛出兴。亦去此疑团不得。且道世尊有甚长处。颂曰。外不放入。内不放出。痛下一槌。万事了毕)昨日定今日不定。(拈云。上来把住。水泄不通。者回放行。纵横自在。还识世尊落处么。颂曰。汝定我亦定。不定亦不定。非定非不定。是名曰正定)答异学问。(尽道推过商量。那识分明酬价。异学若是个皮下有血底。管取立时桶脱)答二商人问。(曰不见不见者在。曰不闻不闻者在曰不禅定。不禅定者在。曰不睡眠。不睡眠者在本自无失。何得之有。说觉不觉。真为剩语。诸仁者。到者里眼目定动。即没交涉。你若拟议。世尊在汝脚底。颂曰。去皮存净货。师姑女人做。会么。大象吃螺蛳。蜻蜓拽石磨)梵志索论义。(呵呵。破布袋里盛锥子。不出头是好手。梵志做尽伎俩。争奈杷柄在世尊手里。且道世尊有甚长处。不见道你若无心我也休颂曰灵龟负图受钻。梵志不唧溜汉。项上脱却铁枷者回死而无怨)世尊问猪子。(者个是甚么。向伊道合取口佛具一切智。猪子也不识向伊道你秖识得猪子。颂曰。六度万行。与我无干。也须验过。不得颟顸知是般事。便识羞惭)世尊拈花迦叶微笑。(两个老汉。只解瞻前。不解顾后。人天百万。贪观白浪。失却手桡。拈云。拈花上荐不得。拂子上荐不得。拳头上荐不得。指头上荐不得。乃至一草一木。一砖一瓦。一鸡一犬。一蚓一蛙上荐不得。乃至微尘大地。剎那虚空。贤圣仙佛。魔外有情。地狱天堂。琳宫梵宇。酒肆淫坊。经营屠贩。吃饭穿衣。举足下步上荐不得。若荐得去更有何事你若肯荐。一场梦醒。你若要荐。正好做梦。颂曰。魔不能窥。佛不能见。掌不容擎。室未曾现。识不能知。目不得眴。界不安藏。世不改变。非凡夫法。非摩诃衍。非般若经。非华严卷。非大火聚。非金刚剑。非祖师印。非仙人扇。从未有传亘无人荐。扫却归元。刬除方便。言思路绝。不通一线。当下休歇。立时成办。示汝学人。庐山真面)文殊请佛再转法轮。(拈云。说也转他不着。不说说也转他不着。直饶千佛出兴。口如悬河。亦转他不着。更饶山河大地。草木丛林。一一尽化微妙海口。亦转他不着。会么不是转法轮。尽是法转轮)若谓吾灭度。若谓吾不灭度。(阇黎不是。莫怪老僧)诸行无常。是生灭法。生灭灭已。寂灭为乐。(拈云。无寂灭不生生灭。无寂灭谁灭生灭。恁么道得。犹成两橛。毕竟如何歇。颂曰。有时舍全身。求半偈。有时示半身。说全偈。有时舍全身。入全偈正眼观来一场钝置。伶俐儿孙。不妨窥见他家半边鼻)此药能杀人亦能活人。(杀活许你会如何是此药)文殊庵提遮女互相问答语。(拈云。绝好两则拈花公案。颂曰。你不敢向龙潭里去丧生。却愿到虎穴中来纳命。直饶救得你上三十三天。跌下来也秖是一个臭肉饼)文殊善住意天子互相问答语。(拈云。以毒为药。则病受之。以毒为饭。则命受之)祇说者个法。(拈云。不是说者个法。却是者个说法。且道者个还解说法么。不见道秖是梵音清雅。令人乐闻。颂曰。捏水成团画空为界。做尽伎俩。法今何在。驴鸣犬吠。妇姑反唇。弥勒打鼓。筑着天亲。无生法忍。一时成就。黑鬼呵呵。波斯面皱)乃至无有语言文字。是菩萨真入不二法门。(呵。呵)善财参弥勒。善财答无着。(颂曰。富嫌千口少。贫恨一身多。劝君随分过。不用苦奔波)须菩提宴坐。诸天雨花。须菩提说法。帝释雨花。(无一字。炽然说。炽然说。无一字。直饶拈却两头。中间坐断。向衲僧门下正好吃棒。何故。不踏闲花草。安知大地春)舍利弗见月上女。舍利弗问弥勒。舍利弗问天女。(拈云。三个鼻孔。都被舍利弗穿却)鸯崛弃刃。(拈云。唤曰住住。不是我唤。更是阿谁。颂曰。我住汝不住。九百九十九。汝住我不住。一指欲杀母。鸯崛忽出家不住住已久。千人拇指冠。戴者华其首。安得诸众生。弃之如敝帚)宾头卢赴斋。(拈云。者不顾第一相为。策起眉。第二相为。阿耨达池龙王曾请佛斋。吾是时亦预其数记得盘陀山石上。与君闲坐听流泉。颂曰。不取涅盘不了账。留与人闲作榜样。引得人人尽致疑。要使佛灯长雪亮。长雪亮照见马师三瓮酱)障蔽魔王随金刚齐。(拈云。刻刻不相离。说甚么一千年觅不得。时时不相识。作么生忽一日得见。障蔽魔王与金刚齐。面目一般。形容无二。诸仁者还拣辨得么。拣辨不得。听下注脚乃弹指一下云。者个便是金刚齐。又弹指一下云。者个便是障蔽魔王。颂曰。开眼也见。合眼也见。障蔽无头金刚少面。开眼也迷。合眼也迷。笑杀障蔽。和金刚齐。说起说住。彼此密语。六耳猕猴。不可同谋)那咤太子因缘。(拈云。不可还者。非汝而谁。且道。说底是甚么法。谛听谛听)广额屠儿成佛。(拈云。放下屠刀。太迟生自言是贤劫千佛一数。小家样子。颂曰。广额广额。牛蹄马脊。屠刀屠刀。鬼哭神号。放下放下。之乎者也。涅盘涅盘。甚么相干。咦。楖栗横肩不顾人。直入千峰万峰去)迦叶踏泥。(拈云。迦叶降尊就卑。一期垂手则不无。争奈蹉过沙弥问意。心圆与么道。蹉过迦叶亦不少)乐人作舞。(拈云。两个汉出出入入。有甚了期。心圆今日入城。见一队师子。出城见一群象王。有人问心圆出出入入呢。向伊道适才错脚。踏杀一个猫儿)倒却剎竿。(拈云。早见恁么。免致魔王藉口。四天王腥手污脚。虽然如是。迦叶即易。阿难却难)达磨西来。(拈云。天下衲僧。尽道勘破阿师。不知都被阿师勘破。心圆与么道。是被勘破不是被勘破。莫道三十年后。穷未来际。敢道无人说得。何故金毛师子怕癞皮狗)慧可礼拜依位而立。(自后便有一络索。曰莫妄想。曰珍重。曰秖者是。曰呈似了也。与夫叉手近前。竖拳下喝。打圆相。作女人拜。绕禅床。掀香几。掷下拂子。拂袖便出。种种丑态。可谓祖祢不了。殃及儿孙。不知弄到甚么年代也呵呵。颂曰。阿奴姿貌本天然。花烛纷纷客满筵最苦洞房藏不住。被人拥出画堂前)觅罪了不可得。(拈云。觅心了不可得。不是无心。觅罪了不可得。不是无罪。且心作么生安。罪又作么生忏须是举头天外看始得。你若目中生刺。我便脑后见腮。你若眼里无筋。我便鼻头有肉。咄。咄。草铺平野鹰逢兔逐)此是谁作亦未见性。(可称语意冥符。彼此皆知)指授即无。惟论见性不论禅定解脱。(前四祖云。一切诸法。悉皆解脱。此六祖云。惟论见性。不论禅定解脱。大乘根熟渐开圆顿法门矣)佛法是不二之法。(三祖云。要急相应。惟言不二。诸仁者。要明不二。但识取二。何谓二。自心取自心者是取常是二。取无常是二。取非常非无常亦是二。取善是二。取不善是二。取非善非不善亦是二。乃至取界是二。取蕴亦是二。取禅定解脱是二。取无念无为亦是二。你若不取。一在甚处。是故佛法止言不二。不言不一。参学人到者里。须是亲见亲证始得。戏论即不可。今日若有人问如何是不二之法。便与振威一喝)六祖云。我有一物。无头无尾。无名无字。无背无面。诸人还识否。(拈云。截断天下人舌头。放出烁迦罗眼睛。金刚圈。你作么生透。栗棘蓬你作么生吞。吞得透得。转见祸事。不透不吞。万劫不了。思量拟议。已隔千山。直下承当。白云万里。宗门中千变万化机用。皆明此事。心圆通身是手也拈不出。但云贼贼。有心人自看自悟去始得。切勿学神会作断佛种性人)六祖云。叶落归根。来时无口。青原云。不辞向汝道。恐已后无人承当。马祖云。我今日劳倦。不能为汝说。盘山云。向上一路。千圣不传沩山云。父母所生口。终不为子说。仰山云。我若一向举唱宗门中事。身边要一人为伴亦无有也。长沙云。我若一向举扬宗乘。法堂前草深一丈。(如是之。类尽道官不容针。岂知已是私通车马了也)六祖云。不是风动不是幡动。仁者心动。马祖云。我有时教伊扬眉瞬目。有时不教伊扬眉瞬目。有时扬眉瞬目者是。有时扬眉瞬目者不是。子作么生。百丈野狐公案沩山云。有句无句。如藤倚树。子意何如。雪峰云。诸上座。望州亭与汝相见了也。乌石岭与汝相见了也。僧堂前与汝相见了也。临济三度上堂云。要识临济宾主句。问取堂中二禅客。岩头至僧堂前拊掌大笑曰。且喜堂头老汉会末后句。他后天下人不奈伊何。(如是之类。看似擎头戴角。殊不知挂角羚羊。早已绝气息了也。他如把住中有放行。放行中有把住。以至全身半身。入就出就。元要杀活。宾主照用。作家战将。掉斗埋兵。玉线金针明来暗去。喜怒机权。顺逆转换。扬眉瞬目。泥刺棉针。双放双收。同得同失。触着便转辘辘地。刺着便屙漉漉地。尽情好与二十拄杖。何故者个所在。赏罚分明)六祖云。我不会佛法。石头云。恁么也不得。不恁么也不得。恁么不恁么总不得。马祖云不是心不是佛不是物。药山云。不是不是。南院云。错错。高峰云。不得不得。无门云。不是不是。万峰云。瞎瞎。(如是之类。秖疑别有商量。谁信和盘托出。要会么。伸脚在缩脚里)六祖云。汝当一念自知非。自己灵光常显现归宗云。一镞破三关。分明箭后路。可怜大丈夫。先天为心祖。三角云。若论此事。眨上眉毛。早已蹉过了也。临济云。若是过量人。向未举已前撩起便行。犹较些子。资福云。隔江望见资福剎竿便回。脚跟下好与三十棒。(僧参石楼问未识本来性。乞师方便指。拈云。聚九州铁铸不成者一大错。楼曰。石楼无耳朵。拈云。老僧年迈要且不负来机僧曰。某甲自知非。拈云。灵龟曳尾拂迹迹生楼曰。老僧还有过。拈云。祸入慎家门。僧曰。和尚过在甚么处。楼曰。过在汝非处。拈云。洗耳污牛口。僧礼拜。楼便打。拈云。直饶知知非非亦未在。且道脚跟在甚么处。良遂参麻谷。谷见来。便将锄头去鉏草。遂到鉏草处。拈云。箭过西天十万里。犹向大唐国里拟议谷殊不顾。便归方丈。闭却门。拈云。为得彻困。遂次日复去。谷又闭门。拈云。层层钝置遂乃敲门。谷问阿谁。拈云。水中洗水。遂曰良遂。拈云。头上安头。才称名。忽然契悟。拈云。不因杨得意争见马相如。他如水潦法会。石巩大珠。及五宗下尊宿。悟缘甚伙。马祖云。若是上根众生。忽遇善知识指示。言下领会更不历於阶级地位。顿悟本性。其或未然。且向古人汗臭气处理会看)南岳云。说似一物即不中。药山云。千圣亦不识。(说已说了也。识已识了也。此后更增一络索。上拄天。下拄地。孤峰顶。十字街。有手脚。无背面。通身饭。通身水。塞虚空。徧大地。一味禅。一句子。以至头头物物。浑无缝罅。可谓字经三写。乌焉成马类推可知)归宗云。光不透脱。祇为目前有物。(云门云。光不透脱。有两般病。一切处不明。面前有物。是一。如定山打椑树省。王常侍勘米胡。保寿打胡钉铰。睦州勘僧正。翠岩勘座主。石霜勘裴相之类。又透得一切法空。隐隐地似有个物相似。亦是光不透脱。如南泉勘庵主。丹霞勘国师侍者之类。又法身亦有两般病。得到法身。为法执不忘。己见犹存。坐在法身遽是一。如大觉打兴化。南院打风穴之类。直饶透得法身去。放过即不可。子细检点将来。有甚么气息。亦是病。如定山勘首座。化主勘兴教。明招勘保宁勘国泰之类。俱可类推)庞居士云。各请自检好。(临济云。达磨西来。秖觅个不受。惑底人神藏云。知而无知。不是无知而说无知。香严云。子啐母啄。子啄母壳。子母俱亡。应缘不错。同道唱和。妙云独脚。大阳云。周旋徃返全归父。繁兴大用体无亏。乌臼和尚。元绍二上座参。曰问二禅客发足甚么处。拈云。箭无虚发。元曰。江西。臼便打。拈云。棒头有眼。元曰。久知。和尚有此机要。拈云。你分上作么生。臼云。汝既不会。后面个师僧秖对看。拈云。将谓有长处绍拟近前。臼便打曰。信知同坑无异土。拈云。孙膑开铺。并无主顾。临济见僧来。举起拂子。拈云。勘破已迟。僧礼拜。拈云。有甚么气息。济便打。又有僧来。济举拂子。僧不顾。拈云。目前有物。济亦打。又有僧来。济举拂子。僧曰。谢和尚指示。拈云。屎臭也不知。济亦打。拈云。可惜三棒。不曾打着半个。石臼参马祖。祖曰。我有七棒寄打乌臼。你还甘否。石曰。和尚先吃。某甲后甘。拈云。癞儿牵伴。德山示众。道得也三十棒。道不得也三十棒。济闻。谓洛浦曰。汝去问他。道得为甚么也三十棒。拈云。须知远烟浪。别有好思量。待伊打。汝接住棒送一送。拈云。你也没量罪过。我也没量罪过。看伊作么生。浦如教。山休去。拈云。作贼人心虚。浦回举似济。拈云。身在帝乡总不知。济曰。我从来疑着者汉。虽然如是。你还识德山么。拈云。蹉过多时了也。浦拟议。拈云。答得一万语。有甚么用处。济便打。拈云。正贼走却。逻人吃棒。老宿参。便问礼拜即是。不礼拜即是。拈云。贼。济便喝。宿便拜。拈云。着济曰。好个草贼。宿曰。贼贼。便出去。拈云。同道方知。济曰。莫道无事好。拈云。阵败说兵书。时首座侍立。济曰。还有过也无。拈云。把髻自投衙。座曰有据款。聊结案。济曰。宾家有过。主家有过。曰二俱有过。拈云。问官不了事。好与三十棒。济曰。过在甚么处。拈云。勾贼入来。座便出去。拈云。见机而作。早迟八刻。济曰。莫道无事好。拈云。两重公案。余可类推)百丈再参马祖。挂拂子於旧处。祖振威一喝。(一声涂毒佛魔皆死)黄檗礼佛次。沙弥问。不着佛求。不着法求。不着僧求。长老礼拜。当何所求。檗曰不着佛求。不着法求。不着僧求。常礼如是事。弥曰。用礼何为。檗便掌。弥曰。太粗生。檗曰者里是甚么所在。说粗说细。随后又掌。(知得马祖一喝落处。便知黄檗一掌落处。乃吐舌云。马祖百丈黄檗临济是甚么乾矢橛)临济半夏上黄檗山。住数日。辞檗。檗曰。汝破夏来。(是何言与)何不终夏去。(是何言与)济曰。某甲暂来礼拜和尚。(是何言与)檗便打。(好心无好报)趁令去。(珊瑚枕上两行泪。半是思君半恨君)济行数里疑此事。(暂时不在如同死人)却回终夏。(佛法大事颟顸不得)后又辞檗。檗曰。甚处去。(是何言与)济曰。不是河南。便归河北。(是何言与)檗便打。济约住。与一掌。(到者里才不受瞒)檗大笑。乃唤侍者。将百丈先师禅板几案来。济曰。侍者将火来。(强军无弱殿)檗曰。不然子但将去。已后坐断天下人舌头去在。(知而无知。临济到径山。德山参沩山。岩头参德山。都亲见得者个道理。参学人须证到者个境界。然后语知偏正。理识倒邪。为人不祸生也)济一日谓普化克符曰。我欲於此建立黄檗宗旨。(弄险)汝且成褫我。(明修栈道暗度陈仓)二人珍重下去。(建宗旨竟)三日后。普化却上来问。和尚三日前说甚么。(鹞子过新罗)济便打。(一喷一醒然)三日后。克符上来问。和尚三日前。打普化作么。(若不重论盖代功。从前汗马无人识)济亦打。(再接再厉乃。假如问到穷未来际。打亦不歇手)济临灭。谓众曰。吾灭后。不得灭却吾正法眼藏。(未必心头似口头)三圣曰。争敢灭却和尚正法眼藏。(眼观东南意在西北)济曰。已后有人问你向他道甚么。(金将火里试)圣便喝。(入水见长人)济曰。谁知吾正法眼藏。向者瞎驴边灭却。(两个驼子厮撞着世上由来无直人)大觉临终时。谓众曰。我有一只箭要付与人。(老汉面皮厚多少)时有僧出曰。请和尚箭。(是泥是刺)觉曰。汝唤甚么作箭僧喝。(刀刁相似)觉打数下。(虽然如是尚须再勘)便归方丈。却唤其僧入来问曰。汝适来会么。(别缁素定龙蛇)曰。不会。(元来一喝秖作一喝用)觉又打数下。(苦苦)掷却拄杖曰已后遇明眼人分明举似。(堪笑堪悲)兴化开堂日。拈香云。此一炷香。本为三圣师兄。三圣於我太孤。本为大觉师兄。大觉於我太赊。不如供养临济先师。(此一炷香。天上天下。无人证明。不如供养狸奴白牯。免得瞎眼相争)兴化示众曰。若是作家战将。便请单刀直入。更莫如何若何。旻德出众礼拜起便喝。化亦喝。德又喝。化亦喝。德礼拜归众。化曰。适来若是别人。三十棒一棒也较不得。何故。为他旻德会。一喝不作一喝用。(两个老汉向。十字街头相逢。却在千峰顶上握手。千峰顶上相逢。却在十字街头握手。虽然着着有出身之路。其奈靴里动指。未免旁观者丑)南院云。棒下无生忍。临机不见师。(拈云。你一向作主底)风穴上堂。举世尊以青莲华目顾视大众。乃曰。正当恁么时。且道说个甚么。若道不说而说。又是埋没先圣。且道说个甚么。(大似嚼饭喂婴孩)首山拂袖而出。(不受涂污。眼空佛祖。悬崖撒手。自肯承当)穴掷下拄杖归方丈。(付法已竟)次日山上问讯。穴曰。作么生是世尊不说说。(言下更搜看)山曰。动容扬古路。不堕悄然机。(寒灰发焰。枯木重花。绝后再苏。欺君不得)汾阳参老宿七十一人。作五位偈呈石门彻。(说得道理好)彻称善。(有甚么气息)最后见首山。山问百丈卷席意旨如何。(对病药。又却是钩头饵)阳曰。龙袖拂开全体现。(呈甚么见解)因问山意如何。山曰。象王行处绝狐踪。(如丧考妣)阳大悟言下。拜而起曰。万古碧潭空界月。再三捞摝始应知。(衣锦绣入来。一丝不挂。直得琉璃殿上行。扑倒也须粉碎。要识汾阳老子么。见何道理便尔自肯)慈明参汾阳。二年未许入室。每诣阳。阳揣其志。(偷心不死。学者大患)必诟骂使令者。或毁诋诸方。及有所训。皆流俗鄙事。(只此一着。千圣不传)一夕诉曰。自至法席。(含血喷人)已再夏。不蒙指示。(瞎汉纳败缺。好与痛棒)但增世俗尘劳。念岁月飘忽。(一肚皮账在)己事不明。失出家之利。(令人喷饭)语未卒。阳熟视骂曰。是恶知识。(深锥痛剳)敢裨贩我。(寻腥逐臭。见个甚么)怒举杖逐之。(万仞崖头垂手)明拟伸救。(鹞子过新罗)阳急掩其口。明忽大悟。(只此一着千圣不传)曰。乃知临济道出常情。杨岐问。幽鸟语喃喃。辞云入乱峰时如何。(一向与么去又争得)明曰。我行荒草里。(一向恁么来成个甚么)汝又入深村。(两头坐断甚处出气)岐曰。官不容针更借一问。(壁立千仞。和泥合水。和泥合水。壁立千仞。与么与么。不与么不与么。全与么全不与么。一齐拈却。然后三要印开朱点窄。未容拟议主宾分)明便喝。(犹生死句当天绝。一喝沧溟彻底枯)岐曰。好喝。(昔年百丈耳聋。今日杨岐眼瞎)明又喝。(瞎)岐。亦喝。(瞎。好手手中呈好手。红心心里中红心)明连喝两喝。(瞎瞎。汝如是。吾如是。第一句下明宗旨)岐礼拜。(依位得髓)明曰此事是个人。方能担荷。(你不是者个人)岐拂袖便行。(灭却临济一宗。异日儿孙遍天下。非偶然事也)白云端谒杨岐。岐一日忽问。受业师为谁。端曰。茶陵郁和尚。(一箭过顶)岐曰。吾闻伊过桥遭颠有省。作偈甚奇。(再箭洞胸)能记否。(杨岐却记得。白云忘却也)端诵毕。岐笑而趋起。(杀人刀。活人剑)端愕然。通夕不寐。黎明咨询之。(白云犹记得。杨岐忘却也)适岁暮。岐曰。汝见昨日打驱傩者么。(乌头方不验。篱根下再拾一茎草)曰见。(心言直故。中间永无委曲诸相)岐曰。汝一筹不及渠。(十载寒窗。半生勤俭。付与东流水)端复骇曰。何谓也。岐曰。渠爱人笑。汝怕人笑。(心言直故。中间永无委曲诸相)端大悟。(者回尘尽光生。照破山河万朵。且道伊悟个甚么。一层两层千万层。金刚宝塔矗珑玲。数到梵天不计层。梵天倒数金刚际。向下层名最上层层层层到无层处。万转千回只一层。一层两层千万层。喝)五祖演云。吾因兹出一身白汗。便明得下载清风。(陋巷不骑金色马。回途却着破襕衫。且道下载后又如何。瞎瞎)圜悟云。少年一段风流事祇许佳人独自知。(始明得从前尽其机用祖皆不诺。为不肯负心)虎邱隆谒圜悟。一日入堂。悟问曰。见见之时。见非是见。见犹离见。见不能及。(那边不能与汝道得)举拳曰还见么。(者边通个消息)隆曰。见悟曰。头上安头。(三世诸佛没奈何)隆闻。脱然契证。悟叱曰。见个甚么。隆曰。竹密。不妨流水过。(事与药山在马祖处。悟得石头语相似。要见瞌睡虎么。直是针札不入○录中尊宿。不妨尽拈。篇幅狭。姑止此。如上所引。管中窥豹。未及一斑然已千变万化。不可端倪。莫能测识。子细检点将来也。秖到得者里。古人到者里为甚么不肯住。为伊途路不得力。如何是得力一句。咄看脚下)。
　　(佛意难窥。祖风无朕。火莲殷勤。咨於不敏。为迷源流。略识标准。撑月珊枝。抽条石笋。如筈拄空。如牛脱纼。不住无为。有为不尽。力用匪亏。号无生忍。举一明三。囊锥出颕。啮镞机先。由基射窘。智别权差。千畦万畛。折合归来。付之一哂。信具自心。脚跟方稳勉勉同人。弗替斯引。甲寅夏杪破戒居士心圆氏识)。
　　参学人磨裈擦裤。蹋破草鞋。三二十年寻不着路头。一经层层指出。左右逢原。社火家依样画描。承虚接响机关。者回掌血棒痕。洞筋擢髓。然则。畴非朗智珠在抱。孰不秉慧剑当阳。运出自己家珍。方许千途合辙。读指月传灯者。一向迷闷。至此豁然。还获本心。心圆虽则费尽狸涎。与杜口毗耶何异。若其悟。力未充。知非不尽。盖覆灵光。无从显现仅。资口耳记持。遂成葛藤露布。不独孤负心圆。自戕慧命不小。普愿读此编者。人人作难遭之想。发惭媿之心也。火莲谨跋。

　　 

　　揞黑豆集卷一

　　　　心圆居士　拈别
　　　　火莲居士　集梓

　　六祖下第十七世
　　明州天童应庵昙华禅师

　　蕲州江氏子。生而奇杰。年十七。於东禅去发。首依水南。遂染指法味。因遍历诸老门墙。至云居。礼圆悟。悟一见。痛与提策。及入蜀。指见彰教。教移虎邱。师侍行。未半载。顿明大事。去谒此庵。分座连云。开法妙严。屡迁巨剎。住归宗日。大慧在梅阳。有僧传师垂示语至。慧见。以偈寄赠曰。坐断金轮第一峰。千妖百怪尽潜踪。年来又得真消息。报道杨岐正脉通。其归重如此。后出住天童　上堂。九年面壁。坏却东土儿孙。只履西归。钝置黄面老子。以拄杖画一画曰。石牛拦古路。一马生三寅(火莲拈云。今日初八。息庵拈云。乾荔枝)　上堂。临济在黄檗处。三度吃棒底意旨。你诸人还觑得透也未。直饶一咬便断。也未是大丈夫汉。三世诸佛口挂壁上。天下老和尚将甚么吃饭　(口咬断。滴水难消。一口咬断。不得饭吃。毕竟如何咄)　上堂。德章老瞎秃。从来没滋味。拈得口。失却鼻。(者边住不得)三更二点唱巴歌。无端惊起梵王睡。(那边不得住)喝一喝曰。我行荒草里。汝又入深村(有句无句。如藤倚树。文殊维摩。撒手归去。杨岐恁么举。也是看锢鏴。更有后语不得错举心圆当。时若见。好与拦头一喝。一任诸方检点。心圆错举。何故不因渔父引。争得见波涛)　上堂。十五日已前。水长船高。十五日已后。泥多佛大。正当十五日。东海鲤鱼打一棒。雨似盆倾。直得三千大千世界一切众生。悉皆欢喜。谓言打者一棒。不妨应时应节。(诸公还见么。甚处不是一棒应时应节。你才涉思惟。早已棒折。不应时应节了也)报恩不觉。通身踊跃。遂作诗一首。举似大众。蜻蜓许是好蜻蜓。飞来飞去不曾停。被我捉来摘却两边翼。恰似一枚大铁钉(三个孩儿抱花鼓。莫来拦我球门路心圆与你一文钱。街上买糕吃去)　上堂。若作一句商量。吃粥饭阿谁不会。不作一句商量。屎坑里虫子笑杀阇黎。拈拄杖云。拄杖子罪犯弥天。贬向二铁围山。且道荐福还有过也无。卓拄杖曰。迟一刻(乃至溯旷大劫穷未来际。觅荐福过。终不可得且道利害在甚么处)　上堂。明不见暗。暗不见明。明暗双忘。无异流俗阿师。野干鸣。师子吼。师子吼。野干鸣。三家村里臭猢狲。价增十倍。骊龙颔下明月珠。分文不值。若作衲僧巴鼻。甚处得来。三十年后。换手搥胸。未是苦在(唱教门中。如麻似粟。衲僧巴鼻。惟证乃知)　上堂。饭箩边。漆桶里。相唾饶你泼水。相骂饶你接嘴。黄河三千年一度清。蟠桃五百年一次开华。鹤勒那咬定牙关。朱顶王呵呵大笑。归宗五十年前一则公案。今日举似诸人。且道是甚么公案。王节级失却帖(子细检点看。不在漆桶里。定在饭箩边。乃云休休。一回检点一回失旧事伤心总莫提)　上堂。三十二相。八十种好。从朝至暮。啾啾唧唧。说黄道黑不知那里是。(心圆到者里总没会处)二时上堂。吃粥吃饭。不觉嚼破舌头。血溅梵天。四天之下。霈然有余。玉皇大帝怒发。追东海龙王向金轮峰顶鞫勘。顷刻之间。追汝诸人作证见也。且各请依实供通。切忌回避。傥若不实。丧汝性命(若向未追以前一款尽招。当敕龙王销案)　上堂。赵州吃茶。我也怕他。若非债主。便是冤家。倚墙靠壁成群。队。不知谁解辨龙蛇(直骁辨得。也是冤家)　上堂。五百力士揭石义。万仞崖头撒手行。十方世界一团铁。虚空背上白毛生。直饶拈却炙脂帽子。脱却鹘臭布衫。向报恩门下。正好吃棒。何故。半夜起来屈膝坐。毛头星现衲僧前(生时坐不卧。死后卧不坐。一般臭骨头何用作功课。道得一半。饮官酒卧官街。当处死。当处埋。也只一半。毕竟如何。咦。大大一个毛头星)　上堂。三世诸佛。眼里无筋。六代祖师。皮下无血。明果咬定牙关[跳-兆+孛]跳。也出他圈缋不得。何故。南泉斩猫儿(更有一人。皮眼也无。诸佛祖师。俱未梦见。何故呢[○@三][○@十][○@棒])　上堂。参禅人切忌错用心。悟明见性是错用心。成佛作祖是错用心。看经讲教是错用心。行住坐卧是错用心。吃粥吃饭是错用心。屙屎送尿是错用心。一动一静。一往一来。是错用心。更有一处错用心。归宗不敢与诸人说破。何故。一字入公门。九牛拔不出。(拔不出。拽不入。缩颈伸腰千万人。个个穿山透石壁。撞得头也破。额也裂。两扇大门依然如黑漆。咄)虎邱忌拈香。平生无兴。撞着者无意智老和尚。做尽伎俩。凑泊不得。从此卸却干戈。随分着衣吃饭。二十年来。坐曲录木。悬羊头。卖狗肉。知他有甚凭据。(一语将祖佛心髓。和盘托出了也)虽然。一年一度烧香日。千古令人恨转深。师於室中能锻炼耆艾。故世称大慧与师居处。为二甘露门。尝诫徒曰。衲僧家着草鞋住院。何啻如蚖蛇恋窟乎。隆兴改元六月十三日。奄然而化。塔全身於本山。

　　台州国清简堂行机禅师

　　本郡人。姓杨氏。风姿挺异。才压儒林。年二十五。弃妻孥。学出世。晚见此庵。密有契证。出应莞山。刀耕火种。单丁者一十七年。尝有偈云。地炉无火客囊空。雪似杨花落岁穷。拾得断麻穿坏衲。不知身在寂寥中。每谓人曰。某犹未稳在。岂以住山乐吾事邪。一日偶看斫树倒地。忽然大悟。平昔碍膺之物。泮然冰释。未几有江州圆通之命。乃曰。吾道将行。即欣然曳杖而去。登座说法云。圆通不开生药铺。单单只卖死猫头。不知那个无思算。吃着通身冷汗流(死猫头尽多。盖天盖地。塞破虚空。无思算底。却似星中拣月)　上堂。单明自己。乐是苦因。趣向宗乘。地狱劫住。五日一参。三八普说。自扬家丑。更若问理问事。问心问性。克由叵耐。若是英灵汉。窥藩不入。据鼎不尝。便於未有生佛已前转得身。却於今时大官路上。捷行阔步。(看他举唱。何等倜傥分明)终不向老鼠窟。草窠里。头出头没。若也根性陋劣。要去有滋味处咬嚼。遇着义学阿师递相锢鏴。直饶说得云兴雨现。也是虾蟇化龙。下梢依旧吃泥吃土。堪作甚么　示众云。衲僧拄杖子。不用则已。用则如鸩鸟落水。鱼鳖皆死。正按傍提。风飒飒地。独步大方。杀活在我。所以道千人排门。不如一人拔关。若一人拔关。千人万人得到安乐田地。(一击万重关锁开也)还知么鸳鸯绣出从君看。不把金针度与人(心圆不如你。几番磨得金针钝。懒绣鸳鸯只为忙)。

　　长沙府慧通清旦禅师

　　蓬州严氏子　上堂。说佛说祖。正如好肉剜疮。举古举今。何异残羹馊饭。一闻便悟。已落第二头。一举便行。早是不着便。须知个事。如天普盖。似地普擎。(一毛头上现乾坤)师子游行。不求伴侣。(十字街头。挨肩擦背)壮士展臂。不藉他力。(你与我过靸鞋来)佛祖拈掇不起。(他在里许掉臂游行)衲僧愿见无门。(不是不知。祇是不会)迷悟双忘。(输他狸奴白牯)圣凡路绝。(何妨入地升天)且道从上诸圣。以何法示人。(又来呓语)喝一喝曰莫妄想(是是)　佛性忌日上堂。三脚驴子弄蹄行。步步相随不相到。(永劫不到)树头惊起双双鱼。拈来一老一不老。(万劫不老)为怜松竹引清风。其奈出门便是草。(根深蒂固)因唤檀郎识得渠。大机大用都推倒。(推即不倒)烧香勘证见根源。粪扫堆头拾得宝。(好柄鉏头)丛林浩浩漫商量。劝君莫谤先师好(掘坑埋了)。

　　彰德府磁州大明诠禅师

　　依仁山得旨。赋性潇洒。(今时还有么)好诙谐谈笑。(诸方撑眉努目。剑拔弩张。弄蛇头骑虎颈。踢倒须弥。掀翻龙藏。千般作用。万种神通。无异牛鬼蛇神倛头阿旁谁知二千年前被饮光尊者一笑俱已领过)仁山常嘱定侍者拘检之。(蛙不知海。鸠不知鹏)师曰。人生一梦而已(却来观世间。犹如梦中事。千余年来。具只眼者。其茆溪乎)快乐一世是好梦。(全身放下。独脱无依)拘检一世是恶梦。(富贵妻孥。名闻利养)我宁作好梦耳。(不能不作之故)徒单二驸马赴南京任。道过大明。入堂见一僧面壁而坐。驸马曰。好个澹汉。师曰。今日被驸马着盐酱也(如何是澹梦。三十年不吃盐酱者。出来说看)。

　　澧州灵岩仲安禅师(谒圆悟语见前录)

　　上堂。参禅不究渊源。触途尽为留碍。所以守其静默。(病在执守)澄寂虚闲。堕在毒海。以弱胜强。(病在求胜)自是非他。立人我量。见处偏枯。遂致优劣不分。(才有所重。便成魔见)照不构用。用不离窠。(有一丝头。光不透脱)此乃学处不元。尽为流俗。到者里须知有杀中透脱。活处藏机。(临济不是强为。法如然故)佛不可知。祖莫能测。(知得测得。便不到佛祖地位。何故。法如然故)所以道有时先照后用。且要共你商量。(和泥合水。应机利物)有时先用后照。你须是个汉始得。(未举已会。始较些子)有时照用同时。你又作么生抵当。(瞒黧奴白牯不得)有时照用不同时。你又向甚么处凑泊。(老僧自亦不会)还知么。穿杨箭与惊人句。不是临时学得来(少卖弄)。

　　台州府万年无着道闲禅师

　　本郡洪氏子　上堂。全机敌胜。犹在半途。啐啄同时。白云万里。才生朕兆。已落二三。不露锋铓。成何道理。且道从上来事合作么生。良久曰。诬人之罪以罪加之(从上来事。三世诸佛缄口有分宁可截舌。莫教坏人家男女。者个阿师稍可)。

　　镇江府焦山。或庵师体禅师

　　台州罗氏子。初参此庵。举十方同聚会。个个学无为。此是选佛场。庵遽震威一喝师大悟。(心空二字。将欲出口迎机一喝桶底捷脱)有以天封勉师出世者。师摇手曰。我不解悬羊卖狗也。(莲云。许他真正羊肉行家)即遁去。乾道初。瞎堂住国清。於稠人中得师。请为第一座。后出住焦山　上堂。道生一。无角铁牛眠少室。一生二。祖父开田说大义。二生三。梁间紫燕语呢喃。三生万物。男儿活计离窠窟。多处添。少处减。大虫怕吃生人胆。有若无。实若虚。争掩骊龙明月珠。是则是。祇如焦山坐断诸方一句。作么生道。肚无偏僻病。不怕冷油齏。拍禅床下座(以上示语。皆油韲也肚有偏僻病者。切忌服之)　僧问如何是即心即佛。师曰。鼎州出狞争神。曰如何是非心非佛。师曰。闽蜀同风曰。如何是不是心不是佛不是物。师曰。穷坑难满　问起灭不停时如何。师曰。谢供养(别云烧)　问我有没弦琴。久居在旷野。不是不会弹。未遇知音者。知音既遇。未审如何品弄。师曰。钟作钟鸣。鼓作鼓响。(别云自诬犹可。莫诬老僧)曰。云门放洞山三顿棒。意旨如何。师曰。和身倒。和身擂。(别云。你有者许多气力)曰。他道饭袋子。江西湖南便恁么去。又作么生。师曰。泪出痛肠。(别云。老僧刚只吃得两碗粥)曰。真金须是红炉煅。白玉还他好手磨。师曰。添一点也难为(别云。要用筛子。米铺里有)　室中常举苕帚柄问学者曰。依稀苕帚柄。彷佛赤斑蛇。众下语皆不契。(代云。和尚只管弄。弄断狗筋巴。待他打时。却接住云。好个忤逆子。动手打亲爹)有僧请益。师示以颂曰。依稀苕帚柄。彷佛赤斑蛇。棒下无生忍。临机不识爹。

　　杭州府净慈济颠道济禅师

　　出家灵隐。性不羁。尝与市井浮沈。喜打筋斗。不着裈。形媟露。人姗笑。自视夷然。与明颠同时。师为尤甚。饮酒。居常为寺僧唾骂笞逐。走居净慈。为人诵经下火。得酒食便赴。有诗曰。何须林景胜潇湘。只愿西湖化为酒。和身卧倒西湖边。一浪来时吞一口。(忽然拈起西湖。直倒直倾时如何。代云也只得一口)时从市。喜息人之诤。救人之死。戏谑笑谈。神出鬼没。人罕有能测之者。年七十三而没。一日与明颠偶识於朱泾。明目之曰咦。济颠乃赠以诗。诗曰青箬笠前天地阔。碧蓑衣底水云宽。不言不语知何事。只把人心不自瞒(好个不自瞒争奈瞒人好)。

　　参政钱端礼居士

　　字处和。号松窗。从此庵发明己事。凡宗门旨趣。一一极之。淳熙丙申。简堂归住平田。遂与往来。丁酉秋。微恙。修书召堂。及国清瑞岩主僧诀别。堂与二禅诣榻次。公起趺坐。言笑移时。即书曰。浮世虚幻。本无去来。四大五蕴。必归终尽。虽佛祖具大威德力。亦不能免者一着。天下老和尚。一切善知识。还有跳得过者无。盖为地水火风。因缘和合。暂时凑泊。不可错认为己有。大丈夫磊磊落落。当用处把定。立处皆真。顺风使帆。上下水皆可。因斋庆赞。去留自在。此是上来诸圣开大解脱。一路涅盘门。本来清净。空寂境界。无为之大道也。今吾如是。岂不快哉。尘劳外缘。一时扫尽。荷诸山垂顾。咸愿证明。伏惟珍重。置笔顾简堂曰。某坐去好。卧去好。堂曰。相公去便了。理会甚么坐卧。公笑曰。法兄当为祖道自爱。遂敛目而逝。

　　杭州府径山别峰宝印禅师

　　嘉州李氏子世居峨嵋之麓。幼通六经。厌俗。从德山清素得度。具戒。依密印於中峰。一日印举僧问岩头起灭不停时如何。岩喝曰。是谁起灭。师即豁然大悟。会圆悟归昭觉。印遣师往省。因随众入室。悟问从上诸圣。以何接人。师竖拳。悟曰。此是老僧用底。作么生是从上诸圣用底。师以拳挥之。悟亦举拳相交。大笑而止　后至径山谒大慧。慧问甚处来。师曰。西川。慧曰未出剑门关。与汝三十棒了也。师曰不合起动和尚。(你看古人眼光落处。都在未举已前)慧忻然。扫室延之。慧南迁。师乃西还。连主数剎。后再出陕。住保宁金山。雪窦径山　开堂升座曰。世尊初成正觉。於鹿野苑中转四谛法轮。憍陈如比邱最初悟道。真净曰。今日新丰洞里。祇转个拄杖子。遂拈拄杖着左边曰。还有最初悟道者么。若无。丈夫自有冲天志。莫向如来行处行。遂喝一喝下座。若是印上座则不然。今日向凤凰山里。初无工夫转四谛法轮。亦无气力转拄杖子。祇教诸人行须缓步。语要低声。何故。欲得不招无间业。莫谤如来正法轮(者个阿师略知香臭)。

　　宁波府东山全庵齐己禅师

　　昂州谢氏子　莲社会上堂。渐渐鸡皮鹤发。父少儿子老。看看行步躘踵。疑杀木上座。直饶金玉满堂。照顾白拈贼。岂免衰残老病。正好着精彩。任汝千般快乐。渠侬合自由。无常终是到来。归堂吃茶去。唯有径路修行。依旧打之绕。但念阿弥陀佛。念得不济事。(一手系铃一手解铃。妙手空空)复曰恶者条活路。已被善导和尚直截指出了也。是你诸人朝夕在径路中往来。因甚么当面蹉过你若向者里荐得。不致蹉过。便可除迷倒障。拔犹豫箭。截疑惑网。断痴爱河。伐心稠林。浣心垢浊。正心谄曲。绝心生死。然后转入那边。抬起脚。向佛祖践履不到处进一步。开却口。向佛祖言诠不到处说一句。唤回善导和尚。别求径路修行。其或准前舍父逃走。流落他乡。撞东磕西苦哉佛陀耶。

　　觉阿上人

　　日本国滕氏子。十四得度受具。习大小乘有声。二十九。属商者自中都回。言禅宗之盛。阿奋然拉法弟金庆。航海而来。袖香谒灵隐海。海问其来。阿辄书而对。复书曰。我国无禅宗。唯讲五宗经论。国主无姓氏。号金轮王。以嘉应改元。舍位出家。名行真。年四十四。王子七岁。令受位。度僧无退纳。而讲义高者赐之。某等仰服圣朝禅师之名。特远投诚。愿传心印。以渡迷津。且如心佛及众生。是三无差别。离相离言。假言显性。禅师如何开示。海曰。众生虚妄见。见佛见世界。阿书曰。无明因何而有。海便打。(问得迂回。打得直截)阿即命海升座决疑。明年秋。辞游金陵。抵长芦江岸。闻鼓声。忽大悟。始知佛海垂手旨趣。(当时若钝置一语。岂有今日)旋灵隐。述五偈叙所见。辞海东归。偈曰。航海来探教外传。要离知见脱蹄筌。诸方参遍草鞋破。水在澄潭月在天。扫尽葛藤与知见。信手拈来全体现。脑后圆光彻太虚。千机万机一时转。妙处如何说向人。倒地便起自分明。蓦然踏着故乡地。倒裹幞头孤路行。求真灭妄元非妙。即妄明真都是错。堪笑灵山老古锥。当阳抛下破木杓。竖拳下喝少卖弄。说是说非入泥水。截断千差休指注。一声归笛啰啰哩。海称善。书偈赠行。归本国。住睿山寺。洎通嗣法书。海已入寂矣。

　　知府葛郯居士

　　字谦问。号信斋。少擢上第。玩意禅悦。首谒无庵全。庵令究即心即佛。(既云。即心即佛。又令人究个甚么。无庵老秃。好与三十棒)久无所契。请曰。师有何方便。使某得入。庵曰。居士太无厌生。(别云。你几时出底。待伊拟议。劈面便掌)已而佛海来居剑池。公因从游。乃举无庵所示之语。请为众普说。海发挥之曰。即心即佛眉拖地。非心非佛双眼横。蝴蝶梦中家万里。子规枝上月三更。留旬日而返。一日於不是心不是佛不是物话。豁然顿明。颂曰。非心非佛亦非物。五凤楼前山突兀。艳阳影里倒翻身。野狐跳入金毛窟。无庵肯之。即遣书颂呈佛海。海报曰。此事非纸笔可尽。居士能过我。当有所闻矣。遂复至虎邱。海迎之曰。居士见处。止可入佛。不能入魔。何不道金毛跳入野狐窟。公乃脱然。(葛老被者二秃几番钝置。直饶向者里会得。也是鬼家活计。使遇心圆。一掌便了)　尝问诸禅曰。夫妇二人相打。通儿子作证。且道证父即是。证母即是。(劈面掌云。者不孝子。不打更待何时)或庵体着语曰。小出大遇。孝宗淳熙六年守临川。八年感疾。一夕忽索笔书偈曰。大洋海里打鼓。须弥山上闻钟。业镜忽然扑破。翻身透出虚空。召僚属示之曰。生之与死。如昼与夜。无足怪者。若以道论。安得生死。若作死生会。则去道远矣。语毕。端坐而化。

　　饶州府荐福退庵休禅师

　　上堂。风动邪。幡动邪。风鸣邪。铃鸣邪。非风铃鸣。非风幡动。此土与西天。一队黑漆桶。诳惑世间人。看看灭胡种。山僧没奈何。(有人会得没奈何三字。心圆许伊是个朋友)趁后也打哄。咦。瓠子曲湾湾。冬瓜直儱侗。(颂曰。瓠子曲湾湾。冬瓜直儱侗。勇者不必仁。仁者必有勇)　上堂。结夏时左眼半斤。(别云。嘴阔二分)解夏时右眼八两。(别云。鼻长三尺)谩云九十日安居。赢得一肚皮妄想。(火杖头急杀文殊。米瓮里鳖杀普贤)直饶七穴八穿。未免山僧拄杖。(倘伊道饭是米做。和尚还须将错就错)虽然如是。千金之弩。不为鼷鼠而发机。(须还他木上座始得)上堂。先师寻常用脑后一锤。卸却学者胸中许多屈曲。当年克宾维那。曾中兴化此毒。往往天下丛林。唤作超宗异目。非惟孤负兴化。亦乃克宾受辱。若是克肖儿孙。终不依草附木。资福喜见同参。今日倾肠倒腹。遂卓拄杖。喝一喝曰。还知先师落处么。伎死禅和如麻似粟(先师落处有甚难知)　上堂。言发非声。是个甚么。色前不物。莫乱针锥。透过禹门。风波更险。咄(才有一丝头。过重於山岳)。

　　广信府龟峰晦庵慧光禅师

　　建宁人　上堂。数日暑气如焚。一个浑身无处安着。思量得。也是烦恼人。者个未是烦恼。己躬下事不明。更是烦恼。所以达磨大师烦恼。要为诸人吞却。又被咽喉小。(嘿不得)要为诸人吐却。又被牙齿碍。(说不得)取不得。舍不得。烦恼九年。若不得二祖不惜性命。(既都不得。如何承当得去。果有不惜性命者。定知落处)往往转身无路。烦恼教死。所谓祖祢不了。殃及儿孙。后来莲华峰庵主。到者里烦恼不肯住。南岳思大。到者里烦恼不肯下山。更有临济德山。用尽自己查梨。烦恼盂无柄。(绝好一篇。没奈何注脚。此世尊菩提树下。静坐思惟本旨也)龟峰今日也是为他闲事长无明。为你诸人从头点破。卓拄杖一下曰。一人脑后露腮。一人当门无齿。更有数人。鼻孔没半边。不劳再勘。你诸人休向者里立地瞌睡。殊不知家中饭箩锅子。一时失却了也。你若不信。但归家检点看(欲观其父。但观其子。不忝为乌巨嗣)。

　　扬州府仪真长芦且庵守仁禅师

　　越州上虞人。依雪堂於乌巨。闻普说曰。今之兄弟。做工夫。正如习射。先安其足。后习其法。后虽无心。以久习故。箭发皆中。喝一喝曰。只今箭发也。看看。师不觉。倒身作避箭势。忽大悟(须知古人悟处。不在箭头上)　上堂。百千三昧。无量妙门。今日且庵不惜穷性命。祇做一句子说与诸人。乃卓拄杖下座(尽大地无一人不知。不劳更下注脚)　尝颂台山婆话曰。开个灯心皂角铺。日求升合度朝昏。只因风雨连绵久。本利一空愁倚门。

　　台州府万佛心闻昙贲禅师

　　永嘉人　上堂。一见便见。八角磨盘空里转。(一句是知到底。恰如病眼见空花)一得永得。辰锦朱砂如墨黑。(一句是行到底。折合归来炭里坐)秋风吹渭水。已落云门三句里。(若道出得。无有是处)落叶满长安。几个而今不被瞒。(认奴作郎者千千万)竖拂子曰。瞒得瞒不得。(一风都摄。然后转向那边)总在万年手里。还会么。华顶月笼招手石。断桥水落舍身岩(显出元要。今人失其旨矣)　住江心病起。上堂。维摩病。说尽道理。龙翔病。咳嗽不已。咳嗽不已。说尽道理。说尽道理。咳嗽不已。汝等诸人。还识得其中意旨也未。本是长江吃冷水。却教露柱患头风(诸公要见露柱则易。要见长江则难。何故。万顷碧琉璃。浸破双瞳子)　僧问。百丈卷席。意旨如何。师曰。贼过后张弓(者里会得。谁敢钝置伊)。

　　高丽国坦然国师

　　少嗣王位。钦慕宗乘。因海商方景仁抵四明。录无示语归。师阅之。启悟。即弃位圆颅。作书。以语要及四威仪偈。令景仁呈无示。示答曰。佛祖出兴於世。无一法与人。实使其自信自悟。自证自到。具大知见。如所见而说。如所说而行。山河大地。草木丛林。相与证明。其来久矣。后复通嗣法书。其略曰。生死海中。矌劫难渡。得遇本分宗师。以三要印子。验定其法。实谓盲龟值浮木孔耳。

　　九江府东林卍庵道颜禅师

　　潼州鲜于氏子　上堂。一叶落。天下秋。一尘起。大地收。鸟窠吹布毛。便有人悟去。今时学者。为甚么却不识自己。良久曰。莫错怪人好　上堂。诸人知处。良遂总知。良遂知处。诸人不知。作么生是良遂知处。乃曰。鸬鹚语鹤　上堂。仲冬严寒。三界无安。富者快乐。贫者饥寒。不识元旨。错认定盘。何也。牛头安尾上。北斗面南看　上堂。一滴滴水。一滴滴冻。天寒人寒。风动幡动。云门扇子[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。不出诸人十二时中。寻常受用。

　　福州府西禅此庵守净禅师

　　上堂。谈元说妙。撒屎撒尿。行棒行喝。将盐止渴。立主立宾。华擘宗乘。设或总不恁么。又是鬼窟里坐。到者里山僧已是打退鼓。且道诸人寻常心愤愤口悱悱。合作么生。莫将闲学解。埋没祖师心　上堂。道是常道。心是常心。汝等诸人。闻山僧恁么道。便道我会也。大尽三十日。小尽二十九。头上是天。脚下是地。耳里闻声。鼻里出气。(此今日之通病也)忽若四大海水在汝头上。毒蛇穿你眼睛。虾蟇入你鼻孔。又作么生　上堂。闭却口。时时说。截却舌。无间歇。无间歇。最奇绝。最奇绝。眼中屑。既是奇绝。为甚么却成眼中屑。了了了时无可了。元元元处亦须呵(有问狸奴白牯。灯笼露柱。还被呵也无。但向伊道。近来法令稍严。不许搀夺行市)　上堂。佛祖顶[宁*页]上。有泼天大路。未透生死关。如何敢进步。不进步。大千没遮护。一句绝言诠。那咤擎铁柱　问不施寸刃。请师相见。师曰。逢强即弱。曰何得埋兵擢斗。师曰。祇为阇黎寸刃不施曰未审向上还有事也无。师曰有。曰如何是向上事。师曰。败将不斩(者僧有头无尾)。

　　处州府连云道能禅师

　　僧问。镜清六刮。意旨如何。师曰。穿却你鼻孔。曰学人有鼻孔即穿。无鼻孔又穿个甚么。师曰。抱赃叫屈。曰如何是就毛刮尘。师曰。筠袁虔吉头上插笔。曰如何是就皮刮毛。师曰。石城虔化。说话厮骂。曰如何是就肉刮皮。师曰。嘉眉果阆。怀里有状。曰如何是就骨刮肉。师曰。漳泉福建。头匾如扇。曰如何是就髓刮骨。师曰。洋澜左蠡。无风浪起。曰髓又如何刮。师曰。十八十九。痴人夜走。曰六刮已蒙师指示。一言直截意如何。师曰。结舌有分(且道此老东刮西刮。毕竟刮着也无。今日有问。但云者里不消一刮。若问如何是一刮。答云。伸手缩手都打杀。如何是不消。答云。个个猢猢会着袜)。

　　杭州府灵隐最庵道印禅师

　　汉州人　上堂。大雄山下虎。南山鳖鼻蛇。等闲撞着。抱赏归家。若也不惜好手。便与拔出重牙。有么有么　中秋上堂。举马大师与西堂百丈南泉玩月话。师曰。马祖垂丝千尺。意在深潭。西堂振鬣。百丈摆尾。虽则冲波激浪。未免上他钩线。南泉自谓跃过禹门。谁知依前落在巨网。即今莫有绝罗笼。出窠臼底么。也好出来露个消息。贵知华藏门下。不致寂寥。其或未然。此夜一轮满。清光何处无(出来露个消息。道绝人荒。其或未然。门庭热闹)。

　　建宁府竹原宗元庵主

　　本郡连氏子　示众。若究此事。如失却锁匙相似。祇管寻来寻去。忽然撞着。恶。在者里。开个锁子。便见自家库藏。一切受用。无不具足。不假外求。别有甚么事　示众。诸方为人抽钉拔楔。解黏去缚。我者里为人添钉着楔。加绳加缚了。送向深潭里。待他自去理会(且道是抽拔语。是添着语。若道是添着语。孤负竹原。若道是抽拔语。孤负自己。要得不孤负么。问取张家打油匠去)　示众。主法之人。气吞宇宙。为大法王。若是释迦老子达磨大师出来。也教伊叉手向我背后立地。直得寒毛卓竖。亦未为分外　垂语曰。者一些子。恰如撞着杀人汉相似。你若不杀他。他便杀了你(无回避处。设有问狭路相逢时如何。向伊道甚处得相逢)。

　　温州府净居尼妙道禅师

　　延平尚书黄裳之女　上堂。问答罢。乃曰。问话且止。直饶有倾湫之辩。倒岳之机。衲僧门下。一点用不着。且佛未出世时。一事全无。我祖西来。便有许多建立。至今累及儿孙。山僧於人天众前。无风起浪。语默该不尽底。弥亘大方。言诠说不及处。徧周沙界。通身是眼。觌面当机。电卷星驰。如何凑泊。(你看他女子。有如此丈夫气概)有时一喝。生杀全威。有时一喝。佛祖莫辨。有时一喝。八面受敌。有时一喝。自救不了。遂喝一喝曰。且道者一喝。是生杀全威邪。是佛祖莫辨邪。是八面受敌邪。是自救不了邪。若向者里辨别得。堪报不报之恩。脱或未然。山僧无梦说梦去也。拈起拂子曰。还见么。若见。被见刺所障。击禅床曰。还闻么。若闻。被声尘所惑。直饶离见绝闻。正是二乘小果。跳出一步。盖色骑声。全放全收。主宾互换。所以道。欲知佛性义。当观时节因缘。敢问诸人。即今是甚么时节。荡荡仁风扶圣化。熙熙和气助升平。掷拂子下座　问如何是佛。师曰。非佛。曰如何是佛法大意。师曰。骨底骨董　问言无展事。语不投机时如何。师曰。未屙已前。堕坑落堑。

　　苏州府资寿尼无着妙总禅师

　　丞相苏颂孙女也(悟缘见前录)　上堂。宗乘一唱。三藏绝诠。祖令当行。十方坐断。二乘闻之怖走。十地到此犹疑。若是俊流。未言而喻。设使用移星换斗底手段。施搀旗夺鼓底机关。犹是空拳。岂有实义。向上一路。千圣不传。学者劳形。如猿捉影。灵山付嘱。俯徇时机。演唱三乘。各随根器。山僧今日与此界他方。乃佛乃祖。山河大地。草木丛林。现前四众。各转大法轮。交光相罗。如宝丝网。若一草一木不转法轮。则不得名为转大法轮。所以道於一毫端。现宝王剎。坐微尘里。转大法轮。乘时於其中间。作无量无边广大佛事。周遍法界。一为无量。无量为一。小中现大。大中现小。不动步游弥勒楼阁。不返闻入观音普门。情与无情。性相平等。不是神通妙用。亦非法尔如然。於此倜傥分明。(作么生是倜傥分明。还着得语么)皇恩佛恩。一时报足且道如何是报恩一句。天高群象正。海阔百川朝　上堂。举云门示众。十五日已前则不问。十五日已后道将一句来。自代云。日日是好日。师曰。日日是好日。佛法世法尽周毕。不须特地觅幽元。祇管钵盂两度湿。(日日是好日。佛法世法都不涉。东家老儿脚底弯。西家阿婆背心凸)问如何是夺人不夺境。师曰。野花开满路。徧地是清香。曰如何是夺境不夺人。师曰。茫茫宇宙人无数。几个男儿是丈夫。(有得他嘲笑)曰。如何是人境俱不夺。师曰。处处绿杨堪系马。家家门首透长安。曰如何是人境两俱夺。师曰。雪覆芦花。舟横断岸。曰人境已蒙师指示。向上宗乘事若何。师便打。

　　长沙府大沩山法宝禅师

　　福州人　上堂。千般言。万种喻。祇要教君早回去。夜来一片黑云生。莫教错却山前路。咄　上堂。唤作竹篦则触。不唤作竹篦则背。直须师子咬人。莫学韩卢逐块。呵呵呵。会不会。金刚脚下铁昆仑。捉得明州憨布袋(铁昆仑憨布袋。引得儿童眼搭痴。正好团团去逐块)。

　　德安府随州大洪老讷祖证禅师

　　上堂。万象之中独露身。如何说个独露底道理。竖拂子曰。到江吴地尽。(师家米尽柴无)隔岸越山多(学人自做活计)　僧问。云门问僧。光明寂照徧河沙。岂不是张拙秀才语。僧云是。(一钓便上)门曰。话堕也。未审那里是者僧话堕处。师曰。鲇鱼上竹竿(别云。老僧也寻不着)　问离却言句。请师直指。师竖拂子。僧曰。还有向上事也无。师曰。有(别云。老僧不向你道无)曰。如何是向上事。(者蠢材)师曰速礼三拜(权当三十棒)。

　　宁波府天童长翁如净禅师

　　生而岐嶷。不类常童。长学出世法。参足庵於雪窦。庵令看庭前栢树子话。有省。呈颂曰。西来祖意庭前柏。鼻孔寥寥对眼睛。落地枯枝才[跳-兆+孛]跳。松萝亮槅笑掀腾。庵颔之。后出世。屡迁名剎。住净慈时。奉敕升天童。捧敕黄示众曰。云开九天。呈起曰。看彩凤衔出。且道如何委悉。急急如律令。敕　开炉上堂。召众打圆相曰。个是天童火炉。近前则烧杀。退后则冻杀。忽有个汉出来道。合作么生。[囗@力]。火炉动也　上堂。霜风号肃杀。木叶堕萧[台-台+(癸-天+虫)]。举拂子曰。看。惟有玲珑岩。崔嵬望转高。所谓天童滞货。今朝短贩一遭。莫有酬价底么。下座巡堂　上堂。外不放入。内不放出。痛下一槌。万事了毕。且道如何。太白峰前令斩新。内外纪纲俱委悉　谢新旧两班上堂。开无间地狱。现阎罗大王。聚夜叉一部。列牛头两行。与其进者。剑树上猛火进用。与其退者。刀山里寒冰退藏。且道理会甚事。叵耐饭饱弄筯。判断矢急尿床。其或未然。花柳春风入戏场　上堂。天童铁臭老拳头。打杀江湖水牯牛。夜深忽然生个卵。天明推出大日头。且道如何。晒[日*良]诸人蒸湿处。免教行步滑如油　完桥上堂。去那边去。来者里来。中间绝壑断崖。且道如何相委。以拂子作弯桥势曰。看。依稀金磴阔。彷佛彩虹弯。人从桥上过。又作么生。松萝影里开天巧。翰墨光中入画看　上堂。灵云见处桃花开。天童见处桃花落。桃花开。春风催。桃花落。春风恶。灵云且置。莫有与天童相见者么。春风恶。桃花跃浪生头角　新起妙严阁庆忏升座。推倒多年老鼠窠。扫空平地笑呵呵。棱嶒榱桷捏云表。万亿斯年盖覆多。大众见么。今朝成就大缘。千古发挥大事。且道如何。卓拄杖曰。斫额任他门外客。到家还我个中人。复举文殊问无着。近离甚处。曰南方。殊曰。南方佛法。如何主持。曰末法比邱。少奉戒律。殊曰。多少众。曰或三百。或五百。师曰。春风钩引鹧鸪啼。曰此间佛法。如何主持。殊曰。凡圣同居。龙蛇混杂。曰多少众。殊曰。前三三。后三三。师曰。平地没澜驾铁船。天童者两转语。仅与诸方眉毛撕结。更有两转语。要为诸方点眼。或三百。或五百。铜钱铁钱。省数足陌。前三三。后三三。萝卜芋艿。浅贮满担。诸方忽然眼开。决定拍手大笑。且道笑个甚么。不笑巴叉。便笑杜撰。虽然。笑者还稀。或有人问天童多少众。便向道。新起妙严夸第一。团圞都在画图中　上堂。陆修静。陶渊明。文殊普贤。作圆相曰。咦。一款具呈。且道凭谁批判。若是孔夫子。吾无隐乎尔　举世尊初生公案。颂曰。无忧树下浴婴孩。清晓蔷薇带露开。转过衲僧相见处。后槽驴马出胞胎　举初祖对武帝不识话。颂曰。金乌飞上玉栏干。黑漆昆仑对面看。毕竟者些传不得。落花流水太无端　举杨岐栗棘蓬金刚圈话。颂曰。肘后蓦生闲落索。风前忽布闹叉撑。那咤八臂空惆怅。夜半三更白昼行　师六坐道场。两奉天旨。法道之盛。可想见也。示寂说偈曰。六十六年。罪犯弥天。打个[跳-兆+孛]跳。活陷黄泉。塔全身於本山。

　　六祖下第十八世
　　庆元天童密庵咸杰禅师

　　闽之福州人。幼颕悟。出家后。究心禅理。徧参知识。后谒应庵华和尚於衢之明果。华孤硬难入。屡遭诃叱。一日华问如何是正法眼。师遽答曰破沙盆。华颔之(待问如何是正法眼。劈面一掌。犹较些子。不合置个隐身符。弄得后代儿孙。个个在破砂盆上作活计。人贫智短。笑杀旁观。咦)　上堂。牛头横说竖说。不知有向上关棙子。有般漆桶辈。东西不辩。南北不分。便问如何是向上关棙子。何异开眼尿床。华藏有一转语。(待云。有一转语。劈胸擒住云。速道速道。管教者野狐精。立地现形)　不在向上向下。千手大悲摸索不着。雨寒何处晒[日*良]。今日普请布施大众。良久曰。达磨大师无当门齿(押韵而已。不足言诗)　上堂。卓拄杖曰。迷时祇迷者个。复卓拄杖云。悟时祇悟者个。(别云。迷时秖者个迷。悟时秖者个悟。会么。又别云。迷时不是者个。悟时不是者个。会么)直饶迷悟双忘。粪扫堆头。重添擸[打-丁+(天/韭)]。莫有东涌西没。全机独脱处。道得一句么。若道不得。华藏自道去也。(拈云。和尚何不道)掷拄杖曰。三十年后(三十年后鬼争漆桶)　上堂。世尊不说说。抝曲作直。(抝直作曲)迦叶不闻闻。望空启告。(塞破耳门)马祖即心即佛。悬羊头。卖狗肉。(更与贴秤)赵州勘庵主。贵买贱卖。分文不值。(不许酬价)祇如文殊是七佛之师。因甚出女子定不得。河天月晕鱼分子。槲叶风高鹿养茸(适才世尊迦叶马祖赵州已道过了也)　解夏上堂。僧问如何是正法眼。师云。草鞋无[纟*爽]。进云。只如和尚道破沙盆又作么生。师云。老僧不曾动着舌头。进云。此语已遍天下。师云。杓卜听虚声。

　　如如颜丙居士

　　颂子湖狗话曰。贫家无所有。(难得到此田地)只养一只狗。(天然利害)便是佛出家。(其余是甚么茄子瓠子)也须遭一口(便是狗出来。也须遭一口。何故。不见道破布袋里盛锥子。不出头是好手)。

　　宁波府天童海门师齐禅师

　　每晨起。童行捧香盒。随师各殿堂逐一行香毕。还方丈。望佛作回向语曰。上来持诵大方广佛华严经一部。回向真如(云云)。日以为常。而举寺未尝信。师乃谓众曰。华严经有八十一卷。汝以八十一人。各执一卷。听老僧一口同时诵出。八十一人各闻所诵。与手中一字不谬。乃知为华严大菩萨也(与笨人说法。不妨笨做)。

　　福州府乾元钝庵宗颕禅师

　　上堂。卓拄杖曰。性燥汉祇在一槌。(须知一槌便就。不是性燥汉)靠拄杖曰。伶俐人不劳再举。(已是千举万举)而今莫有伶俐底么。(出来也是钝汉。不出来也是钝汉。诸公到此合作么生参)良久曰。比拟张麟。兔亦不遇(和尚网小。莫怪莫怪)。

　　荆州公安遁庵祖珠禅师

　　南平人也　上堂。不是心。不是佛。不是物。沥尽野狐涎。趯翻山鬼窟。平田浅草里露出焦尾大虫。太虚寥廓中。放出辽天俊鹘。阿呵呵露风骨。等闲拈出众人前。分明是何物。咄咄。(拈不出奈何)。

　　临安北磵敬叟居简禅师

　　上堂。识得一。万事毕。了事衲僧。一字不识。直饶恁么。未称全提。禹力不到处。河声流向西。

　　六祖下第十九世
　　夔州卧龙破庵祖先禅师

　　蜀之广安王氏子。闻缘老宿住照觉。往参扣。语契。令奉圆悟香火。一日从方丈前过。缘问庵头有人么。师云。无人。语未竟。缘劈胸与一拳云。你聻。师忽有省。出峡。依澧州德山涓公祝发。受具。徧叩诸方。值雪夜坐。自念行脚数年。未得悟彻。正闷闷间。忽见钟动。趋后架。举首见照堂二字。疑情顿释。即见水庵一於双林。水曰。师子尊者被罽宾斩却头且置。你道西天胡子为甚么无须。师曰非双林不举此话。水曰。作家禅客。师曰。心不负人。面无惭色。水遂以手拓开。师曰。勘破了也。迨水庵谢事。往参密庵杰和尚。杰命师典客。一日杰对旁僧举不是风动。不是幡动语。师闻豁然大悟。次日杰过寮前谓师曰。总不得作伎俩。试露个消息来。师应声曰。方丈里有客。杰呵呵大笑　杰迁蒋山。师侍行。亲炙凡五载。尽得旨要。辞还蜀。杰送以偈曰。万里南来川藞苴。奔流度刃叩元关。顶门戳瞎金刚眼。去住还同珠走盘　上堂。密庵先师道。有问冬来事。京师出大黄。贪他一粒米。失却半年粮。秀峰则不然。有问冬来事。京师出大黄。只图一粮米。却得百年粮(阿翁壁立千仞。乃子和泥合水。唱教门中。放过一着。若是本色钳锤。须还我大黄来始得)　上堂。举东山道。如何是禅。阎浮树在海南边。近则不离方寸。远则十万八千。毕竟如何。禅禅。师曰。穹窿也有道处。如何是禅。阎浮树在海南边。撑天拄地。拄地撑天。巧说不得。只要心传。毕竟如何。禅禅(两个老汉口门窄。何不问心圆)　上堂。不是心。不是佛。不是物。山僧忍俊不禁。为诸人作个撇脱。(何不用拄杖旋风打散。更要钝置在)拈拄杖卓一下曰。流水暗销溪畔石。劝人除却是非难　师将示寂。作书别交游。复书偈曰。末后一句。已成叨呾。写出人前。千错万错。端坐而逝。

　　杭州府灵隐松源禅师

　　名崇岳。龙泉吴氏子。见大慧杲於径山。慧升堂。称蒋山应庵。为人径捷。师闻之。不待旦而行。既至。入室未契。退愈自奋厉。朝夕咨请。应庵问世尊有密语。迦叶不覆藏。汝作么生会。师云。钝置和尚。应庵厉声一喝。师有省。应庵大喜。以为法器。说偈劝使祝发。自是遍参诸大老。罕当其意者。乃入闽见乾元木庵永公。永举有句无句。如藤倚树。师云裂破。永云。琅琊道好一堆烂柴聻。师曰。矢上加尖。永曰。吾兄下语。老僧不能过。其如未在。他日拂柄在手。为人不得。验人不得。师曰。为人者。使博地凡夫。一超入圣域固难矣。验人者。打向面前过。不待开口。已知渠骨髓。何难之有。永举手曰。明明向汝道。开口不在舌头上。后当自知。明年见密庵於衢之西山。随问即答。密庵微笑而已。师切於究竟。至忘寝食。一日密庵挂牌。为众入室次。问僧不是心。不是佛。不是物。师侍侧豁然大悟。乃曰。今日方会木庵和尚道。开口不在舌头上　上堂。大凡扶竖宗乘。须具顶门正眼。悬肘后灵符。举保寿开堂。三圣推僧公案。乃云。二尊宿等闲一挨一拶。发明临济心髓。殊不知性命总在者僧手里。还有捡点得出者么。昔年觅火和烟得。今日担泉带月归(谚云。赌场上没闲人。者僧本是个看戏小矮。及被推出。恰又似撞露柱瞎汉。不打何待)　示众。举临济如蒿枝拂公案。雪窦拈曰。临济放处太危。收来太速。师拈拄杖曰。临济据令而行。不知孤负黄檗。雪窦尽力担荷。也只见得一边。且道荐福节文在甚么处。掷下拄杖(掷下拄杖便许你。毕竟节文在甚么处。梦也梦不见)　上堂。举保宁勇上堂。大方无外。大圆无内。无内无外。圣凡普会。瓦砾生光。须弥粉碎。无量法门。百千三昧。拈拄杖曰。总向者里会去。苏卢苏卢。悉利悉利。师曰。大小保宁。业识茫茫。不奈船何。打破戽斗(衲僧个个口〔拄〕壁。心圆拍掌笑呵呵。且道笑个甚么。破戒破戒)　示众。古者道。拈起也。天回地转。放下也。草偃风行。冶父则不然。拈起也。乾坤黯黑。放下也。瓦砾生光。忽有一个半个。蓦然戳瞎顶门眼。达磨一宗。未至寂寥　示众。明眼衲僧。因甚打失鼻孔。有贼无赃。辞世日。示众。久参兄弟。正路行者有。只不能用黑豆法。难以荷负正宗。临济佛法。到此平沈。痛哉痛哉。复书偈曰。来无所来。去无所去。瞥转元关。佛祖罔措。跏趺而寂。

　　太平隐静致柔禅师

　　上堂。饥荒老鼠咬葫芦。巧计猢狲倒上树。要透报恩向上关。直须一步低一步。既是向上关。因甚却要一步低一步。待你踏着。却向你道(踏着时。自然有人向你道)。

　　临安径山藏叟善珍禅师

　　泉州南庵吕氏子也。据室顾众云。者里是你立地底所在么。你自钝置犹可。莫来钝置老僧　上堂。春雪寒。春宵短。古佛心。破灯盏。正法眼。乾纸捻。抖擞精神只管看。看到北斗西移。南斗东转。上元依旧正月半　示众云。古者道。知之一字。众妙之门。又有道。知之一字。众祸之门。只者二门。入得更须出得。三世诸佛出不得。六代祖师出不得。天下老和尚出不得。何故。变铁成金易。变金成铁难(别云。牛头觅角易。龟背刮毛难)　自题其像曰。参禅无悟。识字有数。眼三角似燕山愁胡。面百折如赵婆呷酢。一着高出诸方。敢道饭是米做(若如此道。未见高出诸方。若要高出诸方。饭不道是米做。恁么道。也未高出诸方。若要高出诸方。良久云。驼子伸腰。总未见得)。

　　吉安龙济友云宗鍪禅师

　　庐陵王氏子。岁暮。僧问腊月三十日到来时如何。师曰。门无索债人(会么。从来不欠他)。

　　临安净慈偃溪广闻禅师

　　侯官林氏子。十八得度受具。参浙翁於天童。针芥虽投。自知未稳。及再参於双径。翁笑而问曰。汝来耶。一夕坐檐间。闻更三转入堂。曳履而蹶。忽省。翌朝造室。翁举赵州是钵盂话。师将启吻。翁遽以拳止之。疑情当下冰释(如此容易。为甚么特地艰难去。会么。不因霜雪尽。容易坐春风)　上堂。云门放洞山三顿棒。嚼饭喂婴儿。黄檗打临济三顿棒。按牛头吃草。只今不犯丝毫。有个方便。良久曰。大事为你不得。小事自家担当(真善知识)　上堂。赵州吃茶去。金牛吃饭来。龙门多上客。有人续得末后句。许你入阿字法门(拈云。续末后句易。入阿字法门却难)。

　　苏州府虎邱东山道源禅师

　　题蚬子像曰。纸钱堆里可怜生。臭口才开便葛藤。荡尽鬼家穷活计。至今古庙绝人行(待问西来意。劈面便掌。犹较些子。引得华严者厮。更道甚么同根生。真好一坑埋却)。

　　饶州荐福无文灿禅师

　　上堂。云门放洞山三顿棒。黄檗打临济三顿棒。减灶添兵。伤盐费酱。一不成单。二不成两。多少芦花对蓼红。时人只看丝纶上(妙语可参)　上堂。百不知。百不会。饥吃饭。暖打睡。要得克期取证。须证如是三昧(大难大难)。

　　吾舍从宽禅师

　　临终谓其次兄曰。佛祖父母。我今一箭射杀。二哥以为何如。随整襟坐脱焉(慈悲之故。有落草之谈)。

　　长沙府石霜竹岩妙印禅师

　　谒月林。林问如何是祖师西来意。师曰。老鼠咬破灯盏。林颔之　对月看经偈曰。未动舌头文彩露。(更进前一步)五千余卷一时周。(再多着些子)若言待月重开卷。(开卷亦不恶)敢保驴年未彻头(彻头作甚么)。

　　六祖下第二十世
　　临安径山无准师范禅师

　　梓潼雍氏子。九岁出家。长游成都。坐夏。请益坐禅之法於老宿尧首座。座曰。禅是何物。坐底是谁。师画夜体究。一日如厕。提前话有省。明年。往谒佛照光於育王。光问曰。何处人。师曰。剑州。光曰。带得剑来么。师随声便喝。光笑曰。者乌头子。也乱做。贫甚。无赀剃发。人皆以乌头子呼之。久之。复至灵隐。时破庵居第一座。同游石笋庵。庵之道者请益曰。胡孙子捉不住。愿垂开示。光曰。用捉他作甚么。如风吹水。自然成纹。师闻之大悟(待云胡孙子捉不住。拦头便喝。犹较些子)　上堂。灵山指月。曹溪话月。递代相传。证龟成鳖。范上座寻常一张口挂在壁上。今日无端入者行户。未免拈出多年历日。说似诸人。且要郭大李二。邓四张三。知得江南两浙。春寒秋热(和尚恁么道。大似忧鳖无裙。愁龟少壳。灵山曹溪。的旨如是。然正眼观来。依旧证龟成鳖)　淳佑戊申秋。师筑室明月池上。榜曰退耕。乞老於朝。而旧病适作。三月旦日。升堂示众曰。山僧既老且病。无力得与诸人东语西语。令日勉强出来。将从前所说不到底。尽情向诸人面前抖擞去也。遂起身抖衣曰。是多少。(三面狸奴脚踏月。两头白牯手拏烟。荐荐)便归方丈。十五日集两序区画后事。亲书遗表。言笑如平时。其徒以遗偈为请。乃执笔疾书曰。来时空索索。去也赤条条。更要问端的。天台有石桥。移顷而逝。

　　临安径山元叟行端禅师

　　临海何氏子。世业儒。母陈氏。师生而秀拔。幼不茹荤。十二出家。十八受具。一切文字。不由师授。初参藏叟珍於径山。珍问甚处人。师曰台州。珍便喝。师展坐具。珍又喝。师收坐具。珍曰。放汝三十棒。参堂去。师於言下豁然顿悟(可惜元叟少一转语)　一日侍立次。珍曰。吾泉南无僧。师曰。和尚聻。(那个是和尚。莫错会好)珍便棒。师接住曰。莫道无僧好。(和尚来也)珍颔之。命入侍司。洎珍告寂。乃至净慈。尝自称寒拾里人。见雪岩钦於仰山。钦问何处来。师曰两浙。钦曰。因甚语音不同。师曰。合取臭口。钦曰。獭径桥高。集云峰峻。未识阇黎在。师拍手曰。鸭吞螺蛳。眼睛突出。钦笑顾侍者。点好茶茶。师曰。也不消得。钦寂。乃还浙。径山请居第一座　僧问如何是正法眼。师曰。十字街头石敢当。曰只者便是么。师曰。月似弯弓。少雨多风　师尝勘一新到。曰何方圣者。甚处灵祇。僧曰。临朕砧。师曰。杜撰禅和。如麻似粟。参堂去(心圆不避口业说破。三世诸佛历代祖师。古今善知识。无有一个不杜撰者。诸公要见不杜撰底么。试伸手脚跟下摸一摸看。摸得着时。早又杜撰了也)　又勘一僧曰。劈开华岳连天秀。放出黄河彻底清。即且置。平实地上道将一句来。(你看杜撰)僧拟开口。师便打(钩子钩得你没脚跑。锥子锥得你没处藏。莫道钝置汉翻不得身。便是唧溜汉。也出不得门。所以道佛法如狼毒砒霜。不是别人与你。都是你自己无始劫来带得底。遇缘即发。奉劝诸公。尽情放下。丝毫不尽。明朝后日。大有事在)　问僧。棋盘石斫破你脑门。钵盂池浸烂你脚板。僧拟答。师便喝(拟答则者僧多了一句。不拟答时。元叟又多了一句。敢问诸仁。作么生得恰好去。若不会。心圆为你说破。元叟已是骑虎头收虎尾了也。第一句在甚么处)　师以诃叱怒骂为慈诱之诲。利他之事。皆阴为之。没齿不言　上堂。边戍朝鸣角。空山夜答钟。人人皆共听。何处不圆通(说时便不圆通。不说时圆通在甚么处。离心意识参)　示微疾。问侍者曰。呼之曾已休。吸之尚未舍。寄语诸苦源。来者不来者。如何是来者不来者。侍无语。(死汉)师曰。后五日看。(劈面便掌。说甚么后五日看)至期沐浴更衣。书偈示众曰。本无生灭。焉有去来。冰河发焰。铁树花开。投笔垂一足而化。留龛七日。颜色如生。

　　明州奉化岳林栯堂　益禅师

　　上堂。五千四十八卷。只作一句道却。(牙根犹带生涩在)遂起身曰。立地待诸人构取。下座(狼藉泼撒一场特地)。

　　杭州府放牛余居士

　　参无门。凡有问门。皆劈面截曰。不是不是。及见臭庵问曰。吾师何所见。敢对人天颠倒是非耶。庵曰。我在无门处。无法可得。无道可传。只得两个字。士曰。是甚两字。庵曰。不是不是。士大悟(云门一棒。临济一掌。马祖一喝。岩头一嘘。六祖知非。庞公好杀。子湖狗。杨岐驴。雪峰球。鼓山剑。石巩箭。秘魔叉。上来一队老古锥。未梦见两个字在。忽有个伶俐衲僧出来问。赵州勘破台山婆子时又如何。心圆即与拦腮一掌。劈面一唾。骂道你者不知香臭汉)。

　　温州府华藏瞎驴无见禅师

　　举兴化打克宾话。颂曰。兴化打克宾。言亲语亦亲。(克宾自待不薄。兴化成人之美)棒头如雨点。敲出玉麒麟(诸公还知。棒头落处么。直饶知得。倜傥分明。未许你是玉麒麟在)。

　　顺天府大庆寿寺中和璋禅师

　　室中示徒。或握木剑。或执锦蛇。海云简参。入门便问。某甲不来而来。师作么生相见。师曰。参须实参。悟须实悟。莫打野榸。简曰。某甲因击石。火光迸散。乃知眉横鼻直。师曰。吾此处别。曰如何表信。师曰。吾牙是一口骨。耳乃两片皮。(别拦头与一棒)曰将谓别有。师曰错。简喝曰。草贼大败。(果然)师便休。次日。师举临济两堂首座齐下喝至宾主历然话。问简如何会。简曰。打破秦时镜。磨尖上古锥。龙飞霄汉外。何必更针锥。(若在今时师家学人。便道宾则始终宾。主则始终主矣。古人入处不廉纤如此)师曰。汝只得其机。不得其用。(若在寻常师家。非称善则颔之矣)简便掀倒禅床。师曰。途路之乐。终未到家。简与一掌曰。精灵千载野狐窟。看破如今不值钱。师打一拂曰。汝只得其用。不得其体。简进前曰。青山耸寒色。月照一溪春。师曰。汝只得其体。不得其智。简曰。流水自东西。落花无向背。师曰。汝虽善语言三昧。要且没交涉。(师亦弓箭折尽。徒亦弓箭折尽。争奈有一人不肯。可谓为众竭力。祸出私门)简竖拳拍一拍。直得丈室震动。师曰。如是如是。简拂袖便出(可谓证验到十成无渗漏矣。然子细检点。仍是十成渗漏。明眼宗师如何为人。参)。

　　杭州府护国臭庵宗禅师

　　上堂。举丰干谓寒山拾得曰。你与我去游五台。便是我同流。山曰。你去游五台作么。干曰。礼拜文殊。山曰。你不是我同流。师曰。丰干开口不在舌头上。寒山同坑无异土。检点将来。两个驼子厮撞着。世上由来无直人(两个驼子胸贴胸。从来背背不相见)　上堂。举岳林振示众。布袋口开。还有买底么。僧曰有。林曰。不作贱。不作贵。你作么生买。僧无语。(火莲代云。不买者个破草鞋。拂袖便行。息庵代云。疾与一掌。懒侬代云了。歇斋代云。咦。拙庵代云。猫。湄庵代云。[囗@力]。觉非代云。屈某甲)林曰。老僧失利。(别云。且喜不折本)师曰。岳林设个问端。也甚奇特。及至被人道个有字。直得东遮西掩。囊藏不迭。护国今日布袋口开。还有买底么。良久曰。阑干虽共倚。山色不同观(别云。同坑无异土)。
　　揞黑豆集卷二

　　　　心圆居士　拈别
　　　　火莲居士　集梓

　　六祖下第二十一世
　　袁州府仰山雪岩祖钦禅师

　　一字慧朗。闽漳州人。五岁出家。十六剃染。十八行脚。初参双林。洎妙峰善石田熏诸老。无所发明。闻灭翁住净慈。怀香请益。翁示临济三顿痛棒话。亦无所入。遂上径山谒无准。锐志咨参。封被胁不至席者数载。一日上蒲团。忽然面前豁开如地陷。时中净裸裸地。静悄悄地。浮逼逼地。动相不生者半月余。自兹坐定。碍膺十年。寻常入室。遇举主人公话。便可打[跳-兆+孛]跳。若教举起衲僧巴鼻。佛祖爪牙。更无下口处。后同忠石梁过天目。抬眸见古柏。触着向来所得境界。和底一时扬下碍膺之物。始爆然而散。从此不疑生。不疑死。不疑佛。不疑祖。彻见径山老人立地处　上堂。一见便见。一得永得。展手曰。撒开两手大家看。毕竟明明是何物。潭州内外有一十八座城门。白日行人。千千万万。往往来来。一任东西南北(不得动着。动着即头角生)　上堂。石门巇崄。玉峡潺湲。未到此间。(此间是甚么所在。不见道一十八座城门。白日行人千万徃来。一任东西南北)不妨疑着。到则到矣。(不动步者)平展一句又作么生。古路铁蛇横(拟议则丧身失命)　上堂。水不洗水。金不博金。青天白日。自古自今。山僧到者里。直是插手不入。汝等诸人还肯信自己是仰山么。曹溪波浪如相似。(一人一曹溪。如何得相似)无限平人被陆沈(曹溪元是陆地波。无限平人水浸杀)　上堂。海水不可斗量。虚空不可尺度。净地不可撒沙。烂泥不可着脚。者四转语。转转有落处。且道落在甚么处。(劈面便掌。何故。要使芭蕉长怒雷)东京大相国寺里有树芭焦。风吹雨打。一似破袈裟　上堂。有句无句。如藤倚树。白鹭下田千点雪。黄鹂上树一枝华。三千里外卖却布单。不远而来。因甚放下泥盘。呵呵大笑。毗婆尸佛早留心。直至如今不得妙(瞒潭州城里人不得。潭州城里人亦瞒心圆不得。心圆亦瞒大众不得。会么。留心不得妙。得妙不留心)　上堂。个事本成现。觅则不可见。白圭本无瑕。(出得阴界。才是白圭)琢磨翻成玷。执之以实法。(阴界不出)空中生闪电。视之为等闲。(未出阴界)脚下添红线。珍重学道人。好好看方便。(但识病。莫执药)作么生。急须着眼看仙人。莫看仙人手中扇(打杀仙人裂破扇。要见仙人还隔面)。

　　嘉兴府天宁楚石梵琦禅师

　　明州象山朱氏子。母梦日坠怀而生。方襁褓。有神僧摩师顶曰。此儿佛日也。他日当振扬佛法。烛照昏衢。因以昙曜字之。早失怙恃。九岁入永祚寺受业。十六受具戒。一日阅楞严。至缘见因明。暗成无见。不明自发。则诸暗相。永不能昏处。有省。历览群籍。恍如宿契。时元叟唱道双径。师往参之。问如何是言发非声。色前不物。叟遽曰。言发非声。色前不物。(明明道出矣。却没交涉在)速道。师拟进语。叟震威一喝。师错愕而退。(如今师家多是被学人问着。跟着学人转。倒像他来考验师家一般。直饶云兴缾泻。答到弥勒下生。关甚痛痒。若是真正宗师。刚待学人进个问头。便夺却转问。待伊拟答。即棒出喝出。何等披肝露胆痛切相为。所以痛棒到三顿。为汝得彻困也。更须知与么提持得。与么承当得。检点本分。已是白云万里。遍地葛藤。何况聚集一班念话。社家开张一个往来饭铺。向十字街头。鼓弄男女。罗致衣冠。以盲赞盲。以瞎印瞎谬为佛法在是。岂非邪师过谬。非弟子咎乎)会英宗召高衲金书大藏。师应诏入京。一夕睡起。闻彩楼鼓声。豁然大悟。拊几笑曰。径山败缺处。为我识破了也。(恁么撇脱。犹是病眼见空花。有般不知香臭汉。便问如何便不是病眼见空花。拄杖打折。未放伊在)因成偈曰。崇天门外鼓腾腾。蓦札虚空就地崩。拾得红炉一点雪。却是黄河六月冰。(打破径山柄杷子。元来是个野狐精)后归径山。叟迎笑曰。西来密意。喜子已得之矣。处以第二座。泰定中。出世海盐福臻。天历戊辰。迁天宁。至元乙亥。迁杭报国。僧问如何是山里禅。师云。猢狲上树尾连颠。曰如何是城里禅。师云。十字街头一片砖。曰如何是村里禅。师曰。扶桑人种陕西田。曰谢师答话。师云。苍天苍天　一日索面次。有僧来参。师引面示之。僧珍重便去。师召大德。僧应诺回首。师曰。有口不得吃面者多(我说个譬喻。有人见一毒蛇。疾走避之。蛇忽化女。呼与狎昵。其人不觉。直前接吻。毒气攻腹。即便命终。此犹为护惜性命者言之。若亡命之徒。十二时中。无不死时也)　上堂。通身是眼。为甚么看不见。通身是耳。为甚么听不闻。通身是口。为甚么说不到。通身是心。为甚么鉴不出。报恩有一道聪明神咒。布施诸人去也。便下座(琦公者一道聪明神咒。如一块坚石。毫无缝罅。有人能於坚石上。栽得入花去者。不许犯着丝毫心意识道理。阴界依通。鬼家活计。宗门窠臼。出来下个注脚。能令学者立地桶底脱去。琦公不是作家。三世诸佛历代祖师。一齐让位。心圆舍四大以为床座。供养此人。有么有么。请出来着语看)　一日座主参。师问讲甚么经。主曰法华。师曰。经中道。是真精进。是名真法供养如来。是否。曰是。师曰。供养即不无。如何是真法。曰具在药王品。师曰。将谓是金毛师子。元来是野犴眷属。主却问如何是真法。师曰。汝岂不从天台来。主曰是。师曰。天台山高一万八千丈。顶上着得几人坐。(琦公被者担板汉一问。直得左支右吾。满口分疎不下)主无对。师曰。吃茶去(自知错谬)　上堂。僧问。不愁念起。惟恐觉迟。如何是觉。师曰。牛角马角。曰如何是念。(过去了也)师曰。四五二十也不识　问一大藏教。是个切脚。未审切个甚么字。师曰。切个不字。曰只如不字。又切个甚么字。师曰。莫错举似人。曰谢师指示。师曰。石羊头子向东看　问佛祖因缘即不问。君臣庆会事如何。师曰。瑞草生嘉运。灵华结早春。曰如何是君。师曰。莫触龙颜。曰如何是臣。师曰。量材补职。曰如何是臣向君。师曰。赤心片片。曰如何是君视臣。师曰。如月入水。曰如何是君臣道合。师曰。俱(琦公处录君臣语一则。及公处录宾主语一则。备员而已。大法若明。便都会得。不见圜悟请益五祖演临济四料拣语。演曰。也祇是个程限。是甚么闲。我者里如马前相扑。倒便休。至言也)　问晷运推移。日南长至。阿那个是常住法。师曰。冬不寒。腊后看。曰教学人如何履践。师曰。独木桥子　问西天以蜡人为验。未审此间以何为验。师曰。验甚么碗。曰和尚岂无方便。师曰。鹞子过新罗　问一年将尽夜。万里未归人。还许归去也无。师曰。十里长亭。五里短亭。曰与么则不归去也。师曰。直须归去。曰作么生是到家一句。师曰。天寒日短。两人共一碗　问日从东上。月向西没。作么生是不迁义。师曰。柳絮随风。自西自东。曰年年是好年。日日是好日。师曰。瞎老婆吹火　问护明大士未降王宫。释迦老子在甚么处。师曰。眨上眉毛。曰谢师答话。师曰。恰值拄杖不在　问尽大地是个佛身。向甚么处安居禁足。师曰。锦上铺华又一重。曰竹密不妨流水过。山高岂碍白云飞。师曰。劈开华岳连天色。放出黄河到海声。曰如何是先用后照。师曰。剑为不平离宝匣。药因救病出金缾。曰如何是照用同时。师曰。定光金地遥招手。智者江陵暗点头。曰如何是照用不同时。师曰。三月懒游华下路。一家愁闭雨中门。僧礼拜。师曰。更问一转岂不好　问大悲菩萨用许多手眼作甚么。师曰。春风不裹头　修佛殿次。师问掌事僧。者殿是甚么年中盖造。僧掴露柱曰。何不祇对和尚。师曰。克繇叵耐。倒来者里捋虎须。三十棒一棒也不恕。曰容某甲伸说。便礼拜。师曰。且放过一着　芟草次。僧问。有根草任和尚芟。无根草作么生芟。师锄地一下。僧便放身倒。(钓得半个鳅。失却一双鲤)师曰。诸方火葬。我者里活埋。(诸方斩草除根。我者里土也须拈却)僧起走。师呵呵大笑　上堂。未离兜率。已降皇宫。未出母胎。度人已毕。三世诸佛。历代祖师。天下老和尚。说心说性。举古举今。总是无风匝匝之波。实情好与二十拄杖。新福臻今日不是尽法无民。打头不遇作家。到底翻成骨董。若相委悉。拈却炙脂帽子。脱却鹘臭布衫。其或未然。明朝后日。大有事在(阴界中道理。尽是骨董。直饶说个超佛超祖。骨董不少。甚么处是拄杖打不着底所在。於斯荐得。便见诸佛祖师立地处。正好与二十拄杖。心圆恁么道。也好与二十拄杖)　上堂。岩头道。须是一一从自己胸中流出。与我盖天盖地去。恁么道。被他掘窖深埋了也。茫茫宇宙人无数。那个男儿是丈夫。男儿丈夫。相去多少。待你出窖来。却向你道　上堂。弥勒真弥勒。分身千百亿。时时示时人。时人自不识。拈拄杖曰。冲开碧落松千尺。截断红尘水一溪　上堂。米里有虫。麦里有面。厨库僧堂。山门佛殿。盏子扑落地。楪子成七片　上堂。若论生佛未具以前一段大事。只在诸人脚跟下。动便踏着。只是不知起处。你道从甚么处起。掀翻四大海。踢倒五须弥。正觅起处不得。岂不见东山演祖道。山僧昨夜入城。见一棚傀儡。不免近前看。或见端严奇特。或见丑陋不堪。动转行坐。青黄赤白。一一见了。仔细看来。元来青布幕里有人。(眼花了也)山僧忍俊不禁。乃问长史高姓。他道老和尚看便了。问甚么姓。师曰。谁家别馆池塘里。一对鸳鸯画不成(莫动着。动着便飞去)　上堂。眉毛虽长不碍眼。鼻孔虽高不碍面。诸佛虽悟无二心。众生虽迷无二见。见不见。倒骑牛兮入佛殿　上堂。兔角不用无。牛角不用有。两两不成双。三三亦非九。夜来空手把锄头。天明面南看北斗　上堂。大树大皮裹。小树小皮缠。若不同床睡。焉知被底穿　上堂。驴事未去。马事到来。猫儿上露柱。铁锯舞三台。大唐天子呵呵笑。移取眉毛眼上栽　上堂。举祖师道。在胎名身。处世名人。在眼曰见。在耳曰闻。在鼻齅香。在舌谈论。在手执捉。在足运奔。徧现俱该法界。收摄在一微尘。识者知是佛性。不识唤作精魂。师曰。书头教娘勤作息。书尾教娘莫瞌睡。还识娘面[此/束]么。玉容寂寞泪阑干。棃华一枝春带雨。(上穷碧落下黄泉。两处茫茫皆不见)喝一喝　上堂。一道圆光。阿谁无分。猫儿若无分。为甚么解捉老鼠。若有分。为甚么做猫儿。千年田。八百主　浴佛上堂。清净法身。簸土扬尘。圆满报身。倚富欺贫。千百亿化身。弄假像真。三身中浴那一身。谢三娘秤银　上堂。头上是天。脚下是地。青山是青山。白云是白云。你若会得。有马骑马。无马步行。若不会。夜行莫踏白。不是水便是石　上堂。无手人行拳。无舌人解语。忽若无手人打无舌人。无舌人连忙道个不必。良久曰。只个不必。天下衲僧跳不出　上堂。个个抱荆山之璧。人人怀沧海之珠。斡旋佛祖枢机。提掇衲僧巴鼻。尽谓顶门眼正。肘后符灵。殊不知灵龟负图。自取丧身之兆。出格一句作么生。朝霞不出市。暮霞行千里(拈云。和尚闭却嘴。某甲懒得听)　上堂。黄檗手中棒。剜肉作疮。大愚肋下拳。吃盐救渴。速则易改。久则难追。选佛若无如是眼。假饶千载亦奚为。喝一喝　上堂。拈却钵盂匙箸。吃饭不得。屏却咽喉唇吻。出气不得。色身安。法身不可不安。法身色身。是一是二。华须连夜发。莫待晓风吹　上堂。俱胝竖一个指头。雪峰辊三个木球。石巩张弓架箭。华亭短棹孤舟。凤山无法可说。不妨坐断杭州。就中却有个好处。好在甚么处。四五百条华柳巷。二三千所管弦楼(和尚恁么道。争奈有一人不肯)　上堂。大事未明。如丧考妣。大事已明。如丧考妣。你道有成褫。无成褫。常因送客处。忆得别家时(贫儿思旧债)　上堂。闻声悟道。塞却你耳根。见色明心。换却你眼睛。蒲团上端坐。针眼里穿线。西风一阵来。落叶两三片　至正甲申。迁禾之本觉。丁亥。帝师锡号佛日普照慧辩禅师。适符昔日神僧之言。后自光孝退归天宁。上堂。一毫吞却山河大地则易。山河大地吞却一毫则难。也不难。也不易。铺个破席日里睡。料想上方兜率宫。也无如此日炙背　筑西斋为终老计。自号西斋老人。洪武戊申。秋九月。诏江南大浮屠十余人。於蒋山建大法会。命师升座说法。上悦。己酉春。复召师说法。赐斋文楼下。亲承顾问。暨行。出内府白金以赐。庚戌秋。上以鬼神情状幽微难测。召问僧中博通三藏者。师与梦堂噩行中仁等应诏至京。馆大天界寺。师援经据论。成书将进。忽示微疾。越四日。沐浴更衣。索笔书偈曰。真性圆明。本无生灭。木马夜鸣。西方日出。书毕。谓梦堂曰。我去矣。堂曰。何处去。师曰。西方去。堂曰。西方有佛。东方无佛耶。(瞎汉。好痛与三十棒。可惜放过)师乃震声一喝而逝。时辛亥七月二十六日也。上闻。嗟悼久之。时禁火葬。以师故特从阇维例。火余。齿舌数珠不坏。舍利五色。纷缀遗骼。弟子文晟。奉骼及诸不坏者。归西斋塔焉。计世寿七十五。僧腊六十三。

　　杭州府径山愚庵智及禅师

　　字以中。别号西麓。苏之吴县顾氏子。幼出家穹窿海云院。受具。听贤首法师讲法界观。未终篇。辄笑曰。一真法界。圆同太虚。但涉言词。即成剩法。纵获天雨宝华。於我奚益哉。遂谒笑隐於建业。隐文章道德。倾动一时。师微露文彩。得交相延誉。有屿上人诃曰。子才若此。不思担荷正法。乃甘作骚坛奴隶乎。师舌噤不能答。旋归海云。胸襟碍塞。目不交睫者踰月。忽一日见秋叶坠庭。豁然有省。走双径谒寂照。呈所证。照可之至正。壬午。出世昌国之隆教。寻领普慈。戊戌。迁净慈。后领径山。僧问。不与万法为侣者是甚么人。师曰。十字街头石敢当。僧拟再问。师曰。更要第二杓恶水在　问如何是宾中宾。师曰。君向潇湘我向秦。曰如何是宾中主。师曰。常在途中。不离家舍。曰如何是主中宾。师曰。常在家舍。不离途中。曰如何是主中主。师曰。横按镆铘全正令。太平寰宇斩痴顽。曰宾主已蒙师指示。向上宗乘事若何。师曰。三年一闰。九日重阳(与么道即不可)　问众生为解碍。菩萨未离觉。和尚作么生。师曰。天寒日短。两人共一碗　问释迦已灭。弥勒未生。正当今日。佛法委付何人。师曰。老僧打退鼓。曰前迦释无。后无弥勒。还有参学分也无。师曰。风不来。树不动　问佛法禅道。相去多少。师举手曰。展则成掌。握则成拳。僧礼拜。师曰。狂狗趁块　问如何是毗卢师。师曰。断跟草鞋。曰如何是法身主。师曰。尖檐席帽。曰学人不会。师曰。现成行货。有甚么不会。僧拟议。师便喝　问至道无难。唯嫌拣择。不拣择时如何。师曰。遇饭即饭。遇茶即茶。僧礼拜。师曰。放汝三十棒　问莲华未出水时如何。师曰。寒则普天普地寒。曰出水后如何。师曰。热则普天普地热。曰如何是佛法大意。师曰。门前一湖水　问心佛及众生。是三无差别。还端的也无。师曰的。曰不是心。不是佛。不是物。是个甚么。师曰。不识　问佛身无为。不堕诸数。因甚有千百亿化身。师竖拂子曰。你道者个是第几身。僧拟进语。师便喝　问如何是本身卢舍那。师曰。不离阇黎所问。曰如何保任。师曰。彼自无疮。勿伤之也　问不起一念时如何。师曰。道者合如是。曰与么则依而行之。师曰。虚生浪死汉　问如何是一句中具三元。师曰。万仞峰头驾铁船。曰如何是一元中具三要。师曰。眼里瞳人吹木叫　问牛头未见四祖时如何。师曰。深山藏毒虎。曰见后如何。师曰。浅草露群蛇。曰见与未见时如何。师曰。日出东方夜落西　问三世诸佛不知有。狸奴白牯却知有。未审知有个甚么。师曰。师姑元是女人做(拈云。师姑易见。女人难见)　问声闻见性。如夜见月。菩萨见性。如昼见日。和尚见性。如个甚么。师曰。黄河九曲。水出昆仑。曰直指人心。见性成佛。还端的也无。师曰。问取达磨大师。僧拟议。师曰。鹞子过新罗　问达磨未来时如何。师曰。眼在鼻上。曰来后如何。师曰。脚在肚下　问如何是学人自己。师曰。脚板大如手掌。曰如何是衲僧行脚事。师曰。紧峭草鞋　上堂。冬至月头。卖被买牛。冬至月尾。卖牛买被。一年三百六旬有六日。以闰月定四时。成岁。移易一丝毫不得。东头买贵。西头买贱。三十年后破草鞋向甚处着(即今宜挂向壁角头)　上堂。时维三月。节届清明。不寒不暖。半阴半晴。落华啼鸟一声声。蓦拈拄杖曰。穿却解空鼻孔。戳瞎达磨眼睛。踏破草鞋赤脚走。好山犹在最高层　佛成道日上堂。举赵州问南泉。如何是道。泉曰。平常心是道。州曰。还假趋向否。泉曰。拟向即乖。州曰。不拟争知是道。泉曰。道不属知。不属不知。知是妄觉。不知是无记。若真达不疑之地。廓如太虚。岂可强是非耶。师曰。王老师过犯弥天。将释迦世尊。六年雪山。千苦万辛。所得无上大道。等闲华劈殆尽。合与二十拄杖。当时赵州眼光烁破四天下。面被热瞒则且置。今日众中莫有为世尊拔本底么。如无。隆教不是为他闲事长无明。忝为遗教远孙。未免出只手去也。拽拄杖下座一时打散(愚庵恁么道。亦被世尊热瞒不少。咄)　上堂。世尊三昧。迦叶不知。迦叶三昧。阿难不知。阿难三昧。商那和修不知。普慈三昧。诸人不知。诸人三昧。各各不知。所以道。譬如河中水。川流竞奔逝。各各不相知。诸法亦如是。喝一喝曰。将谓合有与么说话　上堂。举东山演示众曰。祖师说不着。诸佛看不见。四面老婆心。为君通一线。师曰。若教频下泪。沧海也须乾。

　　卢州府无为州天宁无能教禅师

　　门悬一牌云。谨防恶犬。竺源参。才跨门。便曰老和尚为我赶狗。师便入去闭却门。智首座出迎同坐。少时方丈会茶。智起白曰。此上人得得来见和尚。师曰。已相见了也(举问歇斋云。和尚是看狗奴。毕竟如何是狗。歇与一掌。圆云。也是狗奴。歇又掌。圆休去)。

　　六祖下第二十二世
　　杭州天目高峰原妙禅师

　　苏之吴江人。姓徐氏。母梦僧投宿而生。甫离襁褓。辄喜趺坐。遇僧入门。便爱恋欲从之。年十五。恳请父母。出家於嘉禾密印寺。十六剃染。二十受具。翼岁习天台教。复入净慈。立三年死限工夫。及后请益断桥伦和尚。令参生从何来死从何去话。於是意分两路。心不归一。又不曾得闻说做工夫处分晓。看看耽搁至一年有余。每日只如个迷路人相似。每遇同参告言。雪岩和尚常问。你做工夫。何不去一转。於是欣然怀香往谒。方问讯插香。即被打出。(尽力接不上)闭却门。一路垂泪。再往始得亲近。即问已前做处。(没奈何只得层层钝置矣)师一一供吐。当下便蒙剿除日前所积之病。却令看个无字。从头开发做工夫一遍。自此参叩无虚日。后见师说得工夫有绪。竟不问做处。凡入门。钦便问。阿谁与你拖者个死尸来。声未绝便打。(稍迟则祸生)总不契其机。后值钦赴南明。师上双径。参堂方半月。偶梦中忽忆断桥室内所举万法归一一归何处话。疑情顿发。三昼夜目不交睫。值少林忌。随众诣三塔讽经次。抬头忽睹五祖演和尚像赞曰。百年三万六千朝。反覆元来是者汉。(山河大地及虚空。畐塞元来是者汉)蓦然打破拖死尸之疑。时年二十四矣。解夏诣南明。钦一见。便问阿谁与你拖个死尸到者里来。师便喝。钦拈棒。师把住曰。今日打某甲不得。钦曰。为甚么打不得。师拂袖便出。翼日钦问。万法归一。一归何处。师曰。狗舐热油铛。钦曰。你那里学得者虚头来。师曰。正要和尚疑着。钦休去。自是机锋不让。次年江心度夏。过雪窦。见希叟昙。昙问曰。那里来。师抛下蒲团。昙曰。狗子无佛性。上座作么生。师曰。抛出大家看。昙乃自送归堂。师自此於古今公案明得。不受人瞒。然於日用中。尚不得自由。(瞒得别人。瞒不得自己。到者里。公案全用不着。奈何)暨钦开法於天宁。师又随侍服劳。一日钦问。日间浩浩时还作得主么。师曰。作得主。又问睡梦中作得主么。师曰。作得主。复问正睡着时。无梦无想。无见无闻。主在甚么处。师无语。钦嘱曰。从今日去。也不要你学佛学法。也不要你穷古穷今。但只饥来吃饭。困来打睡。才眠觉来。却抖擞精神。我者一觉。主人公毕竟在甚麻处安身立命。师遂奋志入临安龙须。自誓曰。弃一生做个痴呆汉。决要者一着子明白。越五载。因同宿道友。推枕堕地作声。廓然大彻。自谓如往泗洲见大圣。远客还故乡。元来只是旧时人。不改旧时行履处　住龙须九年。缚柴为龛。风穿日炙。冬夏一衲。不扇不炉。日捣松和糜。延息而已　德佑丙子春。大兵至双髻。师掩关危坐自若。事定。户履纷至。师腰包宵遁。直入西天目之狮子岩。拔地千仞。崖石林立。师即洞营小室丈许。榜曰死关。悉屏给侍服用。破瓮为铛。并日一食。洞梯山以升。虽弟子亦罕得见。共筑师子院。请师开堂　上堂。谈元谈妙。说性说心。攒花簇锦。巧妙尖新。如麻似粟。从古至今。莫不皆是乘虚接响底汉。倚草附木精灵。山僧虽是他家种草。决定不向者里藏身。既然如是。且道今日为众开堂。斩新条令一句又作么生。喝一喝云。符到奉行(只者四字。衲僧家会不得。参学人作么生会。不惜眉毛。下个注解。普)　示众。有一物。明历历。佛祖觑不破。大地无人识。常在舌头尖。尽力吐不出。吐得出。也是胡饼里呷汁　示众。三世诸佛说不到。开口道着。历代祖师行不到。动步踏着。行说俱到时如何。正好行脚　示众。百千诸佛。历代祖师。乃至天下老和尚。以拂子击禅床一下云。总向者里堕坑落堑。还有跳得出者么。又击一下云。三生六十劫(有么有么。无无。忽有人叫云。何不放下拂子。别通个消息。向伊云。且喜癞儿得伴)　示众。以拄杖横肩顾左右云。大众会么。楖栗横肩不顾人。直入千峰万峰去　上堂。万法归一。一归何处。乃顾视左右下座(大用不扬眉。高峰作恁般手脚。远之远矣。又云。好个箭垛。无人饮羽)　结制上堂。大限九旬。小限七日。粗中有细。细中有密。密密无间。纤尘不立。正恁么时。银山铁壁。进则无门。退之则失。如堕万丈深坑。四面悬崖荆棘。切须猛力英雄。直要翻身跳出。若还一念迟疑。佛亦救你不得。此是最上元门。普请大家着力。山僧虽则不管闲非。越例与诸人通个消息。[○@川][○@三][○@(、/(、*、))](好个消息。人从扬州来。不得湖州信。即今通也。分明河北人。却说山东话)　上堂。昨夜梦中作得一偈。举似大众。良久云。忘却了也。蓦拈拄杖云。拄杖子还记得么。良久云。同坑无异土(毕竟拄杖子记得)　上堂。以拂子[(中-口+○)-│+卜]云。四十五日前荐得。非特日消万两黄金。亦乃能应四天下供养。四十五日后荐得。寸丝滴水。也当牵犁拽耙还他。以拂子击禅床一下云。曾经巴峡猿啼处。不是愁人也断肠(那里是四十五日前。喝一喝云。驴年去)　上堂。海底泥牛衔月走。岩前石虎抱儿眠。铁蛇钻入金刚眼。昆仑骑象鹭鸶牵。此四句内。有一句能杀能活。能纵能夺。若捡点得出。许汝一生参学事毕(捡点得出。更买草鞋行脚三十年。捡点不出。参学事毕。乃云。我为汝捡出了也)　中夏上堂。竖拂子召大众云。到者里进前一步也不得。退后一步也不得。总不恁么也不得。毕竟如何。不得不得(进前一步也不得。恰好退后一步也不得恰好总不恁么也不得。恰好毕竟如何。不得不得。恰好恰好。召大众云。既到者里。须猛着精彩始得○又云。者里是甚么所在参)　上堂。吃粥了也。洗钵盂去。矢上加尖。一场败露。西峰今日忍俊不禁。却要向鹭鸶腿上割股。良久云。便恁么去(大小祖师。龙头蛇尾。心圆今日拟向鹭鸶腿上割股。良久云。鹭鸶聻)　开炉上堂。竖起拂子云。者些火种。(谩语谩语)自灵山传至西峰。(不然不然)已得二千二百三十余载。(错记错记)今日幸遇开炉。(没事没事)特为诸人拈出。(不能不能)以拂子吹一吹。(作么作么)乃掷下云。(几乎几乎)照顾烧却眉毛(果然果然)　腊八上堂。黄面瞿昙。夜半成道。正是唤奴作郎。赢得一场好笑。山僧恁么告报。也是细姑赚嫂(知即得)　冬至上堂。世间动不动法。皆属阴阳迁变。蓦拈拄杖云。惟有山僧木上座。能为万象主。不逐四时淍。乃靠拄杖云。无形本寂寥　上堂。低头觅天。仰面寻地。波波挈挈。远之远矣。蓦然撞着徐十三郎。嗄。元来只在者里。以手拍膝一下云。在者里。腊月三十日到来。也是开眼见鬼　上堂举百丈和尚问沩山云。并却咽喉唇吻道将一句来。向他道柴荒米贵。忍饥无暇祇对　晚参。身贫道贫。无法可亲。一味盲枷瞎棒。见者莫不生瞋。卓拄杖云。黄金自有黄金价。终不和沙卖与人　雪岩和尚忌日拈香。巴陵设忌三转语。西峰单单只一句。且道是那一句聻。遂插香。逢人切忌错举(心长老今日错举了也。大众侧耳)　佛诞上堂。指天指地。一棒打杀。鸩屎砒霜。合造毒药。扬在三千世界中。不知那个亲遭着。卓拄杖一下　晚参。万法归一。一归何处狭路相逢。两手分付。逴得便行。黄河三千年一度清(逴得便行。跳下黄河洗不清)　上堂。意句不到。宗说不通。盲龟跛鳖。意句俱到。宗说俱通。盲龟跛鳖。西峰恁么告报。莫有离此之外。别有生涯底么。盲龟跛鳖　芗林居士至。上堂。此事如欲登天目大山相似。未到山时。不免蕴一座山於八识田中。洎至一到。所蕴之山。恍焉消殒。因甚如此。竖拂子云。只缘身在此山中(高峰话堕。既是身在此山中。说甚未到洎到)　上堂。举云门大师到乾峰云。请师答话。含血喷人。先污其口。峰云。到老僧也未赤眼撞着火柴头。门云。与么那与么那。河里失钱河里摝。峰云。将谓候白。更有候黑。好手手中呈好手。红心心里中红心　上堂。举僧问长庆。众手掏金。谁是得者。庆云。有伎俩者得。僧云。学人还得也无。庆云。大远在。西峰则不然。今日忽有人问。众手掏金。谁是得者。只向他道。阿谁无分。又云。学人还得也无。犹嫌少在　复举芙蓉一日告辞马祖。祖云。装却包了来。与你说一上佛法。芙蓉於次日至方丈侍立。少顷。祖云。时寒。善为道路。芙蓉至法堂上。忽然有省。师拈云。马祖佛法恁么流布。拈花微笑。命若悬丝。今日凡有人来告辞。总与草鞋一緉　上堂。今朝八月一。行脚禅和出。不识自家珍。却向途中觅。直饶走遍一百一十城。参见五十三善知识。功超十地三乘。位等释迦弥勒。若还来到西峰。未免一棒打折你驴脊　示众。若论此事。如大火聚。烈焰亘天。曾无少间。世间所有之物。悉皆投至。犹如片雪。点着便消。争容毫末。若能恁么提持。克日之功。万不失一。傥不然者。纵经尘劫。徒受劳矣　若论此一段奇特之事。人人本具。个个圆成。如握拳展掌。浑不犯纤毫之力。祇为心猿扰扰。意马喧喧。恣纵三毒无明。妄执人我等相。如水浇冰。愈加浓厚。障却自己灵光。决定无由得现。若是生铁铸就底汉。的实要明。亦非造次。直须发大志。立大愿。杀却心猿意马。断除妄想尘劳。如在急水滩头泊舟相似。不顾危亡得失。人我是非。忘寝忘餐。绝思绝虑。昼三夜三。心心相次。念念相续。札定脚头。咬定牙关。牢牢把定绳头。更不容丝毫走作。假使有人取你头。除你手足。剜你心肝。乃至命终。诚不可舍。到这里方有少分做工夫气味。嗟乎。末法去圣时遥。多有一等泛泛之流。竟不信有悟门。但只向遮边穿凿。那边计较。直饶计较得成。穿凿得就。眼光落地时。还用得着也无。若用得着。世尊雪山六年。达磨少林九载。长庆坐破七个蒲团。香林四十年方成一片。赵州三十年不杂用心。何须讨许多生受吃。更有一等。成十年二十年用工。不曾有个入处者。只为他宿无灵骨。志不坚固。半信半疑。或起或倒。弄来弄去。世情转转纯熟。道念渐渐生疎。十二时中。难有一个时辰把捉得定。打成一片。似遮般底。直饶弄到弥勒下生。也有甚么交涉。若是真正本色行脚高士。不肯胡乱。打头便要寻个作家。才闻举着。一言半句。更不拟议。直下便恁么信得及。作得主。把得定。孤迥迥。峭巍巍。净裸裸。赤洒洒。更不问危亡得失。只恁么捱将去。蓦然绳断吃颠。绝后再苏。看他本地风光。何处更觅佛矣。又有一偈。举似大众。急水滩头泊小舟。切须牢把遮绳头。蓦然绳断难回避。直得通身血迸流　兄弟家。成十年二十年。拨草瞻风。不见佛性。往往皆谓被昏沈掉举之所笼罩。殊不知只遮昏沈掉举四字。当体即是佛性。堪嗟迷人不了。妄自执法为病。以病攻病。致使佛性愈求愈远。转急转迟。设使一个半个回光返照。直下知非。廓然药病两忘。眼睛露出。洞明达磨单传。彻见本来佛性。若据西峰点检将来。犹是生死岸头事。若曰向上一路。须知更在青山外　若论此事。如万丈深潭中投一块石相似。透顶透底。了无丝毫间隔。诚能如是用工。如是无间。一七日中若无倒断。妙上座永堕阿鼻地狱　十二时中。四威仪内。宝剑全提。如临大阵。才有丝毫念起。当急锉之。一断永断。莫令再续。若能如是用工。管取干戈永息。天下太平。有志之士。思之避之。夜后参前。递相警励　师自双峰而至死关。风励学者。入室不以时。每见一期将终上堂诲示谆谆。甚至继以悲泣。平居诲人世出世法。皆恳恳切至。软语咄咄。和易如坐春风中。使人醉心悦服。咸自谓得师意。及室中握三尺黑蛇。鞭笞四海龙象。则丝毫无少容借。来者如登万仞山。而跻冰崖雪磴。进无所依。退无所据。莫不凛然失其所执。设有不顾性命。强争锋者。师必据其案欵。尽底搜诘。破石验璞。刮骨见髓。勘其深浅真伪。定其是非与夺。卸僧伽黎。痛决乌藤。以明正其赏罚。尝语学者曰。今人负一知半解。所以不能了彻此事者。病在甚处。只为坐在不疑之地。自谓千七百则公案。不消一喝。及乎坐却曲录床子。被参徒下一喝。则不能辩其邪正。往往一句来。一句去如小儿相扑伎俩。盖是从前得处莽卤故也。直须参到大彻之地。亲见亲证。明得差别智。方能勘辨得人。方能杀活得人。此是吃折脚铛中饭底工夫做到。未易以口舌争胜负也。假如两人从门外来。未见其面。同时下一喝。且道那一个有眼。那一个无眼。那一个深。那一个浅。还辨得出么。师之机用不可凑泊。下语少所许可。其门户险绝如此。复念今时学者。不能以戒自律。纵有妙语。亦难取信於人。乃有毗尼方便之说焉。师寓南竺日。尝误踏一笋。取而食之。其后卖衣告偿。析薪擘果见虫。复全而置之。滤水囊终身不废。师之细行。涅南山之竹莫能殚。姑举是数端。以识其梗概。使后之欲见师而不可得者。亦足以景仰遗风於万一云耳　师患胃疾已久。适雍来省。师嘱以后事。元贞乙未十二月朔。黎明升座辞众曰。西峰三十年妄谈般若。罪犯弥天。未后有一句子。不敢累及诸人。自领去也。众中还有知落处者么。良久曰。毫厘有差。天地悬隔。辰巳间。复说偈曰。来不入死关。去不出死关。铁蛇钻入海。撞倒须弥山。泊然而寂。遗命塔全身於死关。寿五十八。腊四十三。

　　杭州府径山南石文琇禅师

　　昆山李氏子　上堂。今朝七月初一。门前金风淅沥。特地打鼓升堂。一字也道不出。露柱礼拜释迦。灯笼问讯智积。独有无事衲僧。依然眼横鼻直。敢问大众。那个是无事衲僧。良久曰。[此/束]长三尺　径山上堂。森罗及万象。一法之所印。前面是钵盂峰。后面是凌霄峰。中间是佛殿。唤甚么作一法。良久曰。国一祖师。元是昆山人　上堂。马大师道。自从胡乱后。三十年不少盐酱。此地无金二两。俗人沽酒三升(伤盐费酱)　上堂。但参活句。莫参死句。头头上显。物物上明。是死句。举步踏着南辰。转身触翻北斗。是死句。作么生是活句。苏州街。雨过着绣鞋。众拟议。(可惜一双凤头鞋子。被泥涴了)掷拂子下座　见僧庭中过。师厉声曰。屋檐坍下来也僧仰望。(髑髅打得粉碎)师曰鹞子过新罗　见僧入门便曰。你者踏州县汉。脚跟下好与三十棒曰。某甲话也未问。便蒙赐棒。师曰。待你开口。堪作甚么。僧拟议。师便喝出(却不道和尚三十棒堪作甚么。乃呵呵云。仁义道中。且放过一着)　上堂。一句子。墨漆黑。无把柄。有准则。良久曰。会么碓捣东南。磨推西北。

　　苏州府邱径闲极云禅师

　　久依虚堂於径山。居第一座。一日宝叶源请益虚堂德山末后句曰。若谓之有。德山焉得不会。若谓之无。岩头又道德山未会。乞和尚慈悲指示。堂曰。我不会。汝去问首座。源诣师。值师游山归。索水濯足。源亟进水。复委身为师摩捋。因仰面举前话叩之。师乃掬水浇泼曰。有甚么末后句。源不契。复上见堂。堂曰。首座如何向汝道。源举似前话。堂曰那那。我向你道他会得。源於是释然领旨(有底道。宝叶无端被云老浇一杓恶水。有底道。堂公更向虚空里添个楔子。恁么会去。心圆更不说伊不是。只向伊道。吃别人底洗脚水。有甚滋味)。

　　西白虚谷希陵禅师

　　尝垂三语以验来学。曰。三乘十二分教。拈向一边。虾蟇口里道将一句来。狗子闻蛙声。因甚咬破库堂前露柱。獭径桥吞却集云峰。是第几机　铁关枢行脚时。尝叩师。值冬至小参。师举云门糊饼因缘。关呈四偈以进。师问你是谁。关曰。枢上座。师曰。从那里来。关曰。云门。师曰。你是颠是狂。关曰。和尚眼在甚么处。师便喝。关亦喝。师挥一拳。关进前迎住曰。打即且置。云门糊饼意作么生。师奋手掠去关帽。关曰。错师连挥数拳。关曰。拳头无眼。向后遭人检点在。师去关七条。踏翻在地。拦腰数棒。曰教你知我手段。关曰。屈棒屈棒。师高声唤直岁。锁者汉送库司着。

　　瑞岩方山宝禅师

　　一日为众挂牌入室。垂语曰。南泉斩却猫儿时如何。众下语。皆不契。适有一仆在旁。曰老鼠做大。(诸公要见猫儿则易要见老鼠却难)师曰。好一转语。只是不合从你口里出。

　　袁州府慈化铁山琼禅师

　　谒蒙山。屡入室呈解。山但曰只是欠在。一日忽触着欠字。身心豁然。彻骨彻髓。乃跳下禅床。擒住山曰。我欠少个甚么。山打三掌。师礼拜。(犹欠在)山然之。

　　南阳府邓州香严淳拙文材禅师

　　上堂。满盘打算了。只有者一着最便宜。敢问诸人。且道是那一着。卓拄杖曰。切忌卜度。

　　六祖下第二十三世
　　杭州府天目中峰明本禅师

　　钱塘孙氏子。从高峰剃染。观流泉有省。诣峰求证。峰为打趁出。既而民间讹传官选童男女。师因问。忽有人来问和尚讨童男女时如何。峰曰。我但度竹篦子与他。师於言下洞然。彻法源底(将谓高峰有多少奇特○拈云。中峰语录。近二十万言。皆从者一句流出。诸公听得破戒与么道。未免三三两两。竞聚头来。向竹篦子上啖啄。乃震声一喝曰。莫妄想○一日问歇斋。高峰度竹篦子话。意旨如何。歇曰。卖死猫头。圆曰。你端的得一回汗出也。歇曰。一度被蛇咬。怕见断井索。又举问湄庵。湄曰。钝置中峰圆曰。你又作么生。湄曰。向伊道素手难见亲家面。又一日觉非至。圆举前问。觉拈起茶碗劈面掷。圆曰。好好借问。恶发作么。觉拂袖曰。好心不得好报。便出。圆乃吐舌)。

　　苏州府灵岩南堂了庵清欲禅师

　　台州临海朱氏子　问曹溪流。非止水。一滴忽来。千波竞起时如何。师曰。退后退后。曰平生不解藏人善。到处逢人说项斯。师曰。莫谤山僧好　问单传直指。已涉离微。坐断千差。请师答话。师曰。破镜不重照。落华难上枝。曰便恁么去时如何。师曰。乌龟钻败。壁曰。即色明心。附物显理时如何。师曰。癞马系枯桩。曰三九二十七。牛头南。马头北。如何是接手句。师曰。百花深处鹧鸪啼　问一不做。二不休时如何。师曰。水底捞明月。曰退一步又作么生。师曰。相逢尽道休官去。林下何曾见一人　问如何是佛。师曰。面前案山子。曰法即不问。如何是僧。师曰。三头两面得人。憎僧礼拜。师却问曰。如何是法。僧曰。明年更有新条在。恼乱春风卒未休。师曰。洎不问过　问阴极阳生则不问。祖师门下事如何。师曰。石笋抽条长丈二。曰牛头未见四祖时如何。师曰华阴山前百尺井。曰见后如何。师曰。祝融峰顶万年松。曰去此二途。愿闻法要。师曰。休将闲学解。埋没祖师心　问举一不得举二。放过一着。落在第二时如何。师曰。怀州牛吃禾。益州马腹胀。曰云门扇子[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。又作么生。师曰。西川斩画像。陕府人头落　问说法不应机。总是非时语。作么生得应机去。师曰。夜半起来失却牛。天明起来失却火　问如何是通宗通途。师曰。东去西去。曰如何是叶带叶路。师曰。南来北来　问蟭螟虫吞却虎时如何。师曰。赏你大胆。曰恁么则退身三步。师曰。漳泉福建。头匾如扇。僧拟议。师便打曰。一任举似诸方　问如何是德山棒。师曰。义出丰年。曰如何是临济喝。师曰。俭生不孝　问蜡人冰。铁弹子。即且置。如何是金刚圈。栗棘蓬。师曰。我早知你吞透不下。曰岂无方便。师喝曰。棒上不成龙　问佛未出世时如何。师曰。释迦自释迦。曰出世后如何。师曰。弥勒自弥勒。曰承师有言。释迦不受然灯记。毕竟受甚么人记。师曰。自家肚皮自家画　问离四句。绝百非。请师直指西来意。师曰。拈灯笼来佛殿里。将山门安灯笼上。曰还有为人处也无。师曰。若无举鼎拔山力。千里乌骓不易骑　问云门放洞山三顿棒。意旨如何。师曰。沙里无油。曰鸟窠吹起布毛。又作么生。师曰。石中有髓　上堂。夜来州中琴堂上般杂剧。也有端严奇特。也有丑陋不堪。鬼面神头。亦自好笑。且道笑个甚么。我观世间人。是个大杂剧。所谓文武医卜。士农工商。各逞己能。互相欺诳。逗到腊月尽头。不觉一场败阙。具眼旁观。掩口不暇。喝一喝曰。元正启祚。万物咸新。岸柳摇金梅破玉。万邦一气转洪钧。下座巡堂吃茶　清明上堂。冬至寒食一百五。今朝正是三月六。山又青。水又绿。一声欵乃渔家曲。山僧昨日偶尔郊行。作得一偈。举似大众。华冠不整舍那衣。秃帚还随破畚箕。五个老婆三个丑。一双红杏换消棃下座　上堂。春日晴黄莺鸣。大藏小藏。鼻孔眼睛。木马嘶。泥牛舞。寿山不打者破鼓。便下座　上堂。一大藏教。束之高阁。长期短期。无绳自缚。莫更纷纷纭纭。直须洒洒落落。杨岐一头驴。只有三只脚。潘阆倒骑归。颠杀黄番绰。五味拈来饡。秤锤别有香风满寥廓。喝一喝。

　　杭州府天目正宗断崖了义禅师

　　湖州德清汤氏子。能食。不茹荤。尽六岁。始能言。但从其母诵法华经。於人世事。懵无所知。姿貌巍然。志若有所待。年十七。有禅者过之。诵高峰上堂语曰。欲穷千里目。更上一层楼。师忽言曰。此大善知识。必能为人拔钉去楔。尔能与我往见之乎。母惊异之。各具衣装与之行。见高峰於天目山师子岩之死关。为童。峰谓之曰。汝所持何多为。师曰。以待寒暑。峰曰。学佛者不如是。师即刻尽以散诸人。乃令提万法归一一归何处话。因名之曰从一。他日峰为僧举牛过窗棂话。师闻之。忽生疑。参究不倦。一日告峰曰。上极天宫。下穷水际。尽大地一琉璃瓶。峰曰。莫作圣解。他日过钵盂塘。见松上雪坠。有省。即诣峰呈颂曰。不问南北与东西。大地山河一片雪。声未绝。峰痛棒之。(眼高於顶者。视眉下眼皆可怜悯。故此痛棒。真大慈悲父也)不觉陨身崖下。悬崖壁立。人意其必死。同学明通。扪萝接磴以救之。则师已出半山。无所苦也。谓通曰。我往江西见钦公去也。通曰。汝孤负老汉棒矣。力挽之还。即与通还山之西禅庵。自誓曰。七日不证。则决去矣。遂端直坚壁。忘废寝食。夜则攀树露立达旦。未至所期。豁然大悟。驰至死关呼曰。老和尚今日谩我不得也。呈颂曰。大地山河一片雪。太阳一照便无踪。(错下名言。三十棒一棒也。较不得)自此不疑诸佛祖。更无南北与东西。峰上堂云。我布缦天大网。打凤罗龙。不曾遇得一鰕一蠏。今日有蟭螟虫撞入。三十年后向孤峰绝顶。扬声大叫。且道叫个甚么。举拂子云大地山河一片雪。(是他太阳一照无踪叫出。若叫太阳一照无踪。便不是了也)师便夺峰拂子。为众举扬。诃励同学。辞不少逊。复曰尽大地有一人发真归元。从一皆知之。峰叹其俊快。僧有参峰次。峰令见师。师曰。蓦直去。其出言大抵如此。久参者愧之。几有命若悬丝之虑。遂归德清。其母为卖簪珥。同入武康。上柏山结茅以居。人见其混俗。罔测其意。越五年。还山。峰云。大有人道你拖泥带水。师曰。两眼对两眼。遂剃落。峰改其名曰。了义。元贞乙未。高峰示寂。师亦韬晦。或游禅林。颓然居下板。孤峭严峻。不假借人辞色。或触其机锋发言如奔雷。诸方宿衲。莫不惊叹。居不择地。随寓而休。而律范大闲。凛如冰雪。所至四众归重。公侯贵人。争相迎奉无虚日。师子正宗禅寺。累请住持。师若不闻。亦未尝受请立僧。而咸尊之曰义首座云。中峰本公。大扬高峰之道。烜赫昭着。法席之盛。中外罕及。至治癸亥。弃众而化。同门布衲雍公。见地明白。提唱超卓。而去世更久。后太定三年。师勉徇众请。归坐祖庭者一载。所谓正宗禅寺者也。参学之众。辐辏而至。或示众曰。除却语默动静。道将一句来。又尝曰。一息不来。向何处安身立命。然或嬉笑怒骂。粗言秽语。人所不堪。或不因劝请。自肆谈说。或作偈颂。不待思维。应机而发。人所莫测。元统元年岁除日。师忽谓从者曰。有一件事。天来大。你还委悉么。良久云。明日是年期。正月六日乙未。诣法云塔西。指空地曰。更好立个无缝塔。其晚与禅者谈笑至夜分。乃曰。老僧明日天台去也。禅者曰。某甲随师去。师曰。你走马也趁我不及。翌午。跏趺而化。世寿七十二。僧腊四十有九。后七日。藏其全身於师子岩之后云深庵。化之日。雷砰雨射。白昼晦暝。葬之日。雪花缤纷。林木缟素。送葬者数千人。悲痛哀恋。声撼山谷。初本公示寂。会葬斋次。笑谓众曰。后十二年。更为老僧一会。至是十二年矣。

　　日本国南禅梦窗智曤国师

　　本国势州源氏。宇多天王九世孙。九岁出家。十八为僧。每梦游中国疎山石头二剎。一老僧授以达磨像。遂名疎石。乃决志参方。初谒无隐范。次见一山宁。备陈求法之诚。山曰。我宗无语句。亦无一法与人。师曰。岂无方便乎。山曰。本来廓然。是大方便。师疑闷不辍。复谒高峰。峰曰。一山有何指示。师述前语。峰厉声喝曰。何不道和尚漏逗不少。师於言下有省。益自奋励。一夕坐久。忽倚壁身踣。豁然大悟。作偈有等闲击破虚空骨之句。呈似峰。峰为印可。乃出无学元公渊源以畀之。后於本国大宏宗教。赐号普济国师。师志在烟霞。聘至皆力辞之。其国主起师主南禅。入见。引坐求退。王曰。吾非有他。欲期朝夕问道耳。复强师入天龙。锡师号手书。后於兜率内院示寂。世寿七十九。僧腊六十。全身塔於院之后。存日所翦爪发瘗云居者。发中累累生舍利。

　　太原府五台山灵鹫碧峰宝金禅师

　　乾州永寿石氏子。为邑名胄。父母崇善。有桑门授以观音像。未几生师。诞时白光盈室。甫六岁。即命出家。剃染后。徧历讲肆。忽叹为非。遂更衣谒如海真於缙云。昼夜精勤。偶携筐撷蔬。忽凝坐不动。历三时方寤。真曰入定耶。师曰。然。真曰。何所见。师曰。有所悟。真曰。悟处如何。师举筐示之。真曰。不是。师置筐於地。拱手而立。真又曰。不是。师便喝。真拦胸擒住曰。道道。师捏拳便筑。真曰。未在。此尘劳暂息耳。必使心路绝。祖关透。然后大法始明。师由是胁不沾席者三年。一日闻伐木声。汗下如雨。乃曰。古人道大悟一十八遍。小悟无数。岂欺我哉。未生前事。今日方知。亟见真。真不诺。师掀倒禅床而出。翌日复见真。真於地上画一圆相。师以袖拂去。真复画一圆相。师於圆相中画一画。又拂去。真再画一圆相。师於圆相中画十字。又拂去。真复画如前。师於十字隅作卍字。又拂去。真大笑曰。参学悟者。世岂无之。能明大机用。宁复几人。遂授记莂。命往朔方。道当大行。先是师尝於定中见一山秀丽。重楼杰阁。金碧绚烂。诸菩萨行道其中。有招师者曰。此秘魔岩也。尔修道其中。何遽忘之。后师游台山。道逢蓬首女子。身被五彩。弊衣赤足。徐行。一黑獒随后。师问何之。答曰。入山。师曰。入山何为。答曰一切不为。言讫而没。叩同行者皆不见。知为文殊化身也。师因就山建灵鹫庵以待方来。僧俗闻风趋赴。常至万指。至正戊子冬。召入内廷。值大雪。夜有红光。自师室中直透霄汉。上惊叹赐金襕伽黎。明年祷雨辄应。敕赐寂照圆明大禅师号。诏住海印寺。洪武初。诏师至京。住天界。问法称旨。辛亥。设普济会於锺山。命师莅其事。赐伊蒲馔。上亲幸临。御翰赐诗。壬子六月。沐浴更衣。集众言别。弟子请偈。师曰。三藏十二部。尚为故纸。吾言何为。端坐遂瞑目。世寿六十五。僧腊五十九。茶毗舍利成五色。

　　汝州香严无闻思聪禅师

　　香山人。初参独峰。令看不是心不是佛不是物话。同云峰月山等六人立盟。互相究竟。次见淮西无能教。教示无字话。令参。一日晤同参敬上座。敬问你六七年来。有甚见处。师曰。每日只是目前无一物。敬曰。你者一络索。从甚处来。师罔然。乃问毕竟明此大事。应作么生。敬曰。不见道要知端的意。北斗面南看。说了更去。师被一拶。直得不知行坐者七日。偶到净头寮。疑情不解。食顷。乃觉胸次轻清。目前人物一切不见。直是通身汗流。遂见敬。敬举扇曰。速道速道。师遽曰。举起分明也妙哉。清风匝匝透人怀。个中消息无多子。直得通身欢喜来。自此下语作颂。都无滞碍。及至向上一路。又不得洒落。乃入香严山过夏。复谒无方普。普问万法归一。一归何处。师曰。鼻竖眼横。普曰。者是学得底。师曰。鸡寒上树。鸭寒下水。普曰。不问者个。如何是你父母未生前面目。师竖起拳曰看。普曰。好与三十拄杖。师拂袖便出。适值铁山从高丽回。至石霜。师往见。山问仙府何处。师曰。汝州。山曰。风穴面目如何。师将二十年工夫通说一遍。山把定咽喉。问如何是无字。师曰。近从潭州来。不得湖北信。山曰。未在。更道。师曰。和尚几时离高丽。山曰。未在。更道。师喝一喝。拂袖便出。山曰。者兄弟都好。只一件大病。道我发明了。师闻而感激。复入光州山中。十七年方得颕脱。常示众曰。法无定相。遇缘即宗。秉金刚剑。吞栗棘蓬。截断衲僧舌头。坐却毗卢顶[宁*页]。拈一茎草。作丈六金身。将丈六金身作一茎草。直教寸丝不挂。月冷秋空。寒灰发焰。到者里唤作佛法。入地狱如箭射。不唤作佛法。入地狱如箭射。诸仁者。毕竟作么生会。不见船子道。藏身处没踪迹。没踪迹处莫藏身。虽然恁么。正眼观来。尽是闲家具。衲僧分上。料掉没交涉。

　　六祖下第二十四世
　　金华府义乌伏龙无明千岩元长禅师

　　萧山董氏子。年七岁。从诸父比邱昙芳於富阳法门院。十九剃发。受具戒。学律於灵芝。会行丞相府饭僧。中峰适在座。遥见师。呼而问曰。汝日用如何。师曰。念佛。峰曰。佛今何在。师拟议。峰厉声叱之。师作礼。求示法要。峰以狗子无佛性话授之。缚茅灵隐。胁不沾席者三年。一日闻雀声有省。亟往见峰。峰复叱之。师愤然归。夜静忽鼠翻猫食器。堕地作声。恍然开悟。复往质峰。峰曰。赵州何故云无。师曰。鼠餐猫饭。峰曰。未也。师曰饭器破矣。峰曰。破后如何。师曰。筑碎方甓。峰乃微笑。嘱曰。善自护持。时节若至。其理自彰。师受嘱。隐天龙之东庵。笑隐主中竺。力荐起之。宣政院脱欢。亦遣使见迫。师皆不诺。居无何。诸山争相劝请。师度不为时所容。遂杖锡踰涛江。东至义乌之伏龙山。山如青莲华。乃卓锡岩际曰。山有水。吾将止焉。俄山泉溢出。作白乳色。师遂依大树以居。时泰定丁卯十月也。初山有禅寺。名圣寿。久荒废。师入山。乡民咸梦异僧来。遂相率为伐木构精庐。寻因旧号。成大伽蓝。朝廷三遣重臣降香。锡号佛慧圆鉴普济禅师。并赐金襕法衣　僧问如何是祖师西来意。师曰。野马入牛栏　问如何是佛。师曰。今日好雨。曰如何是道。师曰。此去义乌不远。(钝置煞人)　问如何是宾中宾。师曰。当胸叉手问他人。曰如何是宾中主。师曰。堂上坐来日正午。曰如何是主中宾。师曰。有时欢喜有时瞋。曰如何是主中主。师曰。横按镆铘无佛祖(但总答云猫)　问如何是露地白牛。师曰。草里卧。曰甚么人骑得。师曰。无髭须胡子。曰三身中那身说法。师曰。卖油婆子水梳头。曰德山棒。临济喝。意旨如何。师曰。恶人先做大　问如何是和尚家风。师曰。无力竖拳头(连臂堕落也)　问达磨面壁。意旨如何。师曰。有口开不得(舌头已拖地)　问浩浩尘中。如何辨主。师举拳示之。(莫钝置)曰辨后如何。师曰。你主在甚么处　问释迦弥勒。犹是他奴。未审他是阿谁。师曰。粪扫堆头破苕帚。曰学人不会。师曰。问取净头(问取簸箕)　上堂。僧问如何是第一句。师曰。有口如哑。曰如何是第二句。师曰。有眼如盲。曰如何是第三句。师曰。棒折也未放你在。乃掷下拂子曰。此是老僧第二句。如何是第一句。便下座　上堂。僧问如何是夺人不夺境。师曰。日照山河影动摇。曰如何是夺境不夺人。师曰。背水阵圆增勇健。曰如何是人境俱夺。师曰。任是锋刀常坦坦。假饶毒药也闲闲。曰如何是人境俱不夺。师曰。野老不知尧舜力冬冬打鼓祭江神。僧礼拜。师曰。有麝自然香。何用当风立。乃曰。转山河国土归自己则易转。自己归山河国土则难。拈了也。父母未生前道将一句来(道了也。拈出看)　示众。今朝初一。上殿已毕。喝啰怛那。西方日出(今朝初一。上殿已毕。一字入公门。九牛拔不出)　示众。举德山托钵因缘。拈曰。末后句子。德山岩头雪峰总跳不出。乃喝一喝曰。大丈夫当作真王。何以假为　示众良久曰。大众会么。会则事同一家。不会则万别千差。临济道。我在黄檗吃六十痛棒。如蒿枝拂相似。如今更思量一顿。谁为下手。时有僧出曰。某甲下手。济度杖於僧。僧拟接。济便打。看他的的显示者些子。无你近傍处。岂常情所能测。老僧寻常痛口骂你。痛棒打你。你不作无明会。便作佛法会。又何曾梦见我先祖门风。所以古人云。临济之道。将坠於地。痛哉。正与么时。合作么生。超群须是英灵汉。敌胜还他师子儿　示众傅大士曰。夜夜抱佛眠。朝朝还共起。起坐镇相随。语默同居止。分毫不相离。如形影相似。欲识佛去处。只者语声是。元沙曰。大小傅大士祇认得个昭昭灵灵。洞山聪曰。且道衲僧家日里还曾睡也无。保宁勇曰。要眠时即眠。要起时即起。水洗面皮光。啜茶湿却[此/束]。大海红尘生。平地波涛起。呵呵阿呵呵。哩哩哩啰哩。三尊宿大似徐六担板。傅大士又俗气不除。若论向上宗乘。总欠悟在。且道无明具甚么眼目。不见道。直须挥剑。若不挥剑。渔父栖巢(切实指示。不用窠臼语佳则佳矣。敢问大众剑在甚么处。莫孤负好)　示众。举琅琊觉有句无句。如藤倚树。树倒藤枯。好一堆烂柴。大慧曰。作贼人心虚。虽然如是。恩大难酬。师曰。一人作佛法商量。一人作世谛流布。捡点将来。总欠悟在。无明见处。也要诸人共知。有句无句。如藤倚树。树倒藤枯。响　示众。江月照。松风吹。面面青山展笑眉。经有经师。论有论师。莫怪老僧无法说。劳汝诸人立片时(面皮厚多少)　示众。一喝分宾主。照用一时行。要会个中意。日午打三更。诸禅德。与么说话。四棱塌地了也。乃喝一喝曰。且道是宾是主。是照是用。又喝一喝曰。只者是宾。只者是主。只者是照。只者是用。又喝一喝曰。且不是宾。且不是主。且不是照。且不是用。是个甚么。又喝一喝曰进前求解会。特地斩精灵(费尽娘生气力要且没交涉)　示众。龙门水急。一句截流。茅屋风高。千山起浪。三世诸佛。望风结舌。六代祖师。斫额有分。天下老和尚。仰羡不及。是汝诸人到者里。作么生与无明相见。蓦拈拄杖曰。与么与么。人境俱夺。不与么不与么。照用同时。卓一下曰龙生金凤子。冲破碧瑠璃。喝一喝　示众。世尊拈华。眼里撒沙。迦叶微笑。全身落草。达磨面壁。皇天苦屈。二祖安心。老鼠居金。德山行棒。莽莽荡荡。临济下喝。吃盐止渴。沩山水牯。泥里洗土。仰山插锹。性命难逃。俱胝竖指。是何道理。雪峰辊球。老不知羞。石巩张弓。诳呼盲聋。赵州勘婆。大有誵讹。元沙未彻。话作两橛。者一队不唧[口*留]老冻侬。生前卤莽。死后颟顸。罪犯弥天。髑髅徧野。无明忍俊不禁。与渠一坑埋却。拈拄杖卓一下曰。直得十方世界。风凛凛地。法堂前何止草深一丈。汝诸人向甚么处出气。良久曰。拟心凑泊。二铁围山。放之自然。七穿八穴。复卓一下(出尽别人丑自羞遮不得。心圆今日忍俊不禁。待欲上前相救。乃云。休休)　客至上堂。披衣登法座。道者是高僧。将谓多奇特。元来百不能。西风吹细雨。落叶满空庭。有客来相访。青山自送迎　日本国请法衣上堂。举石门聪曰。西天二十八祖。尽得传衣付法。东土六祖之后。得道者多。只传其法。不传其衣。无明则不然。衣以表法。故谓之法衣。人能宏道。故谓之法身。无处不徧。无处不明。故谓之法眼。高峰老祖法衣一顶。今日对众请与高丽国金刚山供养去也。幻住先师法衣一顶。我得来三十年矣。如今大拙首座。又要请归供养。虽然如是。从上诸祖。各各有三十棒分。无明亦有三十棒分。众中莫有下得者般毒手者么。有则出来。如无。他时后日。不得向背地里叫苦叫屈。击拂下座(大似作贼人自首。争奈事主不鉴)　至正丁酉六月十四日。示微疾。沐浴更衣。集众说偈曰。平生饶舌。今日败阙。一句轰天。正法眼灭。奄然而逝(平生败阙。今日遮羞。正法眼灭。临济出头)师世寿七十四。僧腊五十六。弟子用陶龛。奉全身[疗-(日/小)+土]於青松庵。谥佛慧鉴禅师。

　　苏州府师子林天如惟则禅师

　　吉安庐陵谭氏子。受业禾山。得法中峰。住后。僧问佛佛授手。祖祖相传。毕竟传个甚么。师曰。脚未跨门。与你三十棒了也　问达磨不来东土。二祖不往西天。还有为人处也无。师曰。有。曰如何是为人处。师曰。浴院里灯笼。笑破半边口。曰莫便是学人转身处么。师曰。上天无路。入地无门。曰今日多幸得闻师子吼也。师便喝。僧礼拜。师曰。拜则任你拜。者一喝不曾倒地在(既不倒地用扶作么)　问如来一音演说法。众生随类各得解。未审和尚如何为人。曰虾蟆[跳-兆+孛]跳上天。蚯蚓蓦过东海。曰恁么则超佛越祖去也。师曰。你向那里见得。曰今古应无坠。分明在目前。师曰。杜撰禅和　华严会。僧问无边剎境。自他不隔於毫端。既有自他。如何不隔。师曰。怀州牛吃禾。益州马腹胀。曰十世古今。始终不离於当念。既有始终。如何不离。师曰。天下觅医人。灸猪左膊上。曰此会翻宣教典。毋劳说禅。且望和尚直谭教文。师曰。山僧无两个舌头。曰一真法界。十种元门。还有自他终始也无。师喝曰。那得许多骨董来。曰既无许多骨董。毕竟华严所说何义。师曰。说华严。曰离却法界元门。华严经在甚处。师曰。在你诸人手里。曰与么则信受奉行去也。师曰。赠你三文买草鞋　问德山小参不答话。问话者三十棒。意作么生。师曰。我者里不打。有问即答。曰无法可说。是名说法。又作么生。师拈棒。僧便走。师曰。作贼人心虚　问禅门一派。分为五宗。其间还有优劣也无。师曰。五五二十五。曰临济一宗。儿孙徧地。他有何长处。师曰。细鱼齩断鸬鹚脚。白鹭惊飞上树梢。曰涅盘心易晓。差别知难明。五宗异同。请师开示。师曰。退后三步　示众。赵州道个无字。开口见心肝。因甚诸人自生障碍。有僧请益曰。蠢动含灵。皆有佛性。为甚狗子独无。师曰。莫说狗子。直饶你问他释迦弥勒还有佛性也无。他也道无。僧曰。赵州禅在口唇边。因甚只会道个无字。师曰。赵州见处只到者里。僧曰。和尚不肯赵州那。师曰。是。僧曰。赵州是古佛。因甚不肯他。师曰。赵州在那里。随后便喝　示众。诸方有海蠡禅。海蚌禅。铁刬禅。老僧者里却似水上葫芦。触着便动。捺着便转。活鱍鱍地。无你奈何处。昨日一阳来复。见说生根了也。诸人为我提起看　示众。有时伸出佛手。有时放出驴脚。错。有时拍禅床。有时击香桌。错。有时舌生毛。唇生醭。拄杖长年靠壁角。临济德山鼻孔。一时穿却。错。诸禅德。向者三个错处。认得老僧。请你吃无面馎饦。(眼里少瞳脑后没骨。剐之无皮。杀之无血。只有者张臭嘴。左看也看不得。右看也看不得。商量没处安放他送到宝珠巷口。朱三益家杂货作坊架子下。壁角落头。做个徒弟老师撒急尿底大瓦鳖)　示众。临济大师道。我者里是活祖师西来意。一切临时。要用便用。遂拈拂子摇曳曰。我者里也是活底。要用便用。一切临时。且道与临济底是同是别。击一击。掷下曰。临济大师。犹欠者一着在(者。者。者。心圆今日何故口门窄)　示众。佛祖行不到处。行取一步。佛祖说不到处。说取一句。召众曰。一铺是九里。三铺廿七里。者个是佛祖行不到处。老僧行到。今日初三。明日初四。后日初五。者个是佛祖说不到处。老僧说到。喝一喝曰。宁与有智人厮骂。莫与无智人说话　示众。跛者命在杖。渡者命在舟。有来由。没来由。一身还有一身愁。衲僧门下。夺食驱牛。拟着眼看。便与闭却户牖。拟开口道。便与塞却咽喉。夜廊无月不点火。露柱从教撞破头　示众。慈悲不是佛。忿怒不是魔。明州布袋。横拖竖拖。人人自屎不觉臭。净洁地上正好放屙。金窠草窠。相去几何。岁寒落叶无人扫。一任门前堆积多　示众。天如老汉一个呆僧争。奈诸人认他不着。道他卓卓巍巍。他却藞藞磋磋道他藞藞磋磋。他又卓卓巍巍。或时做善知识模样谈元说妙。或时现三头六臂。发瞋发恶。如是等处。一一认他不着。殊不知老汉不在诸人眼睛里。却在诸人鼻孔里。诸人不信。伸手摸看。总饶摸他不着。也摸着自家鼻孔　示众。举临济道。我在黄檗先师处吃六十痛棒。如蒿枝拂相似。师曰。好个顽皮癞骨。不知痛痒底粗汉。何似近代儿孙。个个皮下有血。动着他丝毫不得也。奇哉　示众。举百丈野狐因缘。师曰。前云不落。后云不昧。引得野狐。随群逐队。当时若下得者一喝。前后五百生一时粉碎　示众。释迦老子推不开。达磨大师赶不出。引得一亩之田。三蛇九鼠。尽道呼蛇易。遣蛇难。拍膝曰。有甚么难。家有白泽之图。必无如是妖怪　示众。女子临出嫁时。治家作活之法。一一请教父母。惟有生子养子。不待教而自能。所以俗书曰。未有学养子。而后嫁者也。诚哉。近代宗门衲子则不然。先学说法。然后学做佛。宁可不做得佛。不可不会说法。怪哉　师不领院事。居恒随机开导。行省平章。咸稽颡执弟子礼。屡起浙江诸名山。坚却不赴。遁迹吴淞间。弟子就吴中构地结屋。如丛林规制。名师子林。居十有三年。道价日振。至正甲午。帝师锡以佛心普济文慧大辨禅师号。兼赐金襕法衣。示寂后。塔於水西原。

　　杭州府径山呆庵敬中普庄禅师

　　台之仙居袁氏子。依天童左庵芟染。久之不契。出游。参了堂於天宁。堂问何来。师曰。天童。堂曰。冒雨冲寒。着甚死急。师曰。正为生死事急。堂曰。如何是生死事。师以坐具作摵势。堂曰。敢来者里捋虎须。参堂去。一日室中举庭前柏树子话。师拟开口。堂劈口便掌。从此悟入。初出世抚州北禅。后迁云居　问新到。我者里虎狼塞路。荆棘参天。上人到来。有何忙事。曰特来礼拜和尚。师曰。入门一句则不问。脚跟下草鞋甚处得来。僧拟议。师便喝。又问昨离何处。曰庐山。师曰。不劳再勘　师尝勘僧曰。近奉公文。务要打点上座。僧曰。某甲不是奸细。师曰。也须勘过始得。曰和尚莫倚势欺人。师展手曰。把将公验来。僧拟议。师便掌。一僧曰。久闻和尚有此机要。师曰。山僧失利。一僧问承闻和尚有打点之机。是否。师熟视曰。汝来自首那曰。学人掀倒禅床去也。师曰。汝是甚处人。曰高着眼。师曰。者依草附木底精灵　铲草次。僧问。者片田地。几时鉏得乾净。师举起锄头曰。未审上座唤作甚么。僧无语。师抛下锄头曰。者片田地。几时刬得乾净　问骑虎头。收虎尾。中间事作么生。师曰。渠侬得自由。曰只如古人道我也弄不出。意旨如何。师曰。入水见长人　僧请益。师曰。汝自己分上少个甚么。却来请益。僧拟对。师曰。钵盂口向天。曰此是古人底。师曰。老僧用得恰好。曰如何是奇特事。师曰。千年田。八百主。曰学人不会。师曰。至今将不去。留与老农耕　问如何是道。师曰。木落崖石出。曰只如先德云。山上有鲤鱼。井底有蓬尘。意作么生。师曰。见之不取。思之千里　示众。宗师家不得已。一言半句。无非为学者抽钉拔楔。解粘去缚。如善舞太阿。自然不伤其手。近代据师位。训学徒。记持文字。崇饰语言。夸耀后来。增长恶习。不知有自己出身路。如衣坏絮行棘林中。不能自由。少林直指之宗。於此坠地。良可痛伤。汝辈行脚。各须带眼。莫教堕他网中。出头不得。只如古人道。入此门来。莫存知解。若约山僧见处。直饶知解顿忘。犹是门外汉。到者里。须辨缁素始得。珍重　上堂。老僧开荒时。於法堂基上。掘得一个鈯斧子。久聚兄弟。若用得着者。两手分付。若是荷负不去。老僧收得来。着甚死急。不如扬向擸[打-丁+(天/韭)]堆头。从他日炙风吹去也。蓦拈拄杖卓一下曰。鞭起铁牛耕大地。谁能井底种林檎　上堂。举盘山示众。心月孤圆。光吞万象。光非照境。境亦非存。光境俱忘。复是何物。洞山曰。光境未忘。复是何物。师曰。二尊宿弄物不知名。各与二十拄杖。不见道。见义不为。何勇之有。永乐癸未十月二十三日。示寂於不动轩。世寿五十八。僧腊四十五。阇维。烟焰所至。舍利如贯珠。塔於凌霄。
　　揞黑豆集卷三

　　　　心圆居士　拈别
　　　　火莲居士　集梓

　　六祖下第二十五世
　　苏州府邓尉万峰时蔚禅师

　　温州乐清金氏子。参虎跑止岩。岩令参不是心不是佛不是物话。抵明州。达蓬山佛趾寺侧卓庵。昼夜力参。一日闻寺主举沩山踢倒净瓶话。蓦地触发。说偈曰。颠颠倒倒老南泉。累我工夫费半年。当日有人亲在侧。如何不进劈胸拳。遂往谒无见於华顶。见嘱师住山。仍返达蓬。单丁十载。后造千岩。岩曰。将甚么来与老僧相见。师竖起拳曰。者里与和尚相见。岩曰。死了烧了。向何处安身立命。师曰。沤生沤灭水还在。风息波平月印潭。(念言语汉)岩曰。莫要请益受戒么。师掩耳而出。明日普请砍松次。师拈圆石作献珠状。(放下了。我与你商量)曰请和尚酬价。岩曰。不值半文钱。师曰。瞎。岩曰。我也瞎。你也瞎。师曰。瞎瞎。即呈偈曰。龙宫女子将珠献。价值三千与大千。却被傍观人抉破。谁知不值半文钱。岩谓左右曰。蔚山主颇有衲僧气息。遂命居第一座。一日岩升座。举无风荷叶动。决定有鱼行语。师出众震声一喝。拂袖便出。乃卓庵於兰溪之嵩山。凡九载。岩寄以偈曰。郁郁黄华满目秋。白云端坐碧峰头。无宾主句轻拈出。一喝千江水逆流。三为手书招之。爱重弥至。旋畀以法衣顶相　僧问。如何是嵩山境。师曰。四面好山擎日月。一湖秋水浸青天。曰如何是境中人。师曰。三仙描不就。终不与君传　问如何是目前事。师曰。眉毛眼上横。曰莫是他安身立命处也无。师曰。错认定盘星　二僧参。师问那里来。僧曰。陇西。师曰。我闻陇西有鹦鹉。是否。僧曰是。师曰。还会吟诗作赋么。僧曰会。师曰。会吟甚么诗。试道看。僧无对。(诗不会做。难道屁也放不出一个)师便打曰。妄语汉。汝不从陇西来。第二位道看。僧作舞势。师曰。似即似。争奈口□不同。(陇侗禅和。如麻似粟。所以道门里出身则易。身里出门则难)自代曰。上大人。邱乙己　上堂。舒两手曰。大开方便门。便从者里入。复握拳曰。闭却牢关。说家里话。且道不开不闭一句又作么生。敛僧伽黎便下座(直饶恁么。未称全提)　上堂。三世诸佛如是说。历代祖师如是说。天下老和尚如是说。嵩山亦如是说。若有不如是说者。与他三十棒。若有如是说者。亦与他三十棒。何故。卓拄杖曰。嵩山门下。令不虚行　上堂。月头是初一。光明渐渐出。月尾是三十。光明何处觅。假饶老释迦。也道拈不出。拈得出。万事毕。有人道得。出来道看。如无。嵩山与诸人露个消息。展两手曰。我见灯明佛。本光瑞如此(依旧拈不出)　后游姑苏邓尉。喜其山水盘结。遂驻锡焉。未几。四众咸集。成大伽蓝。名曰圣恩。明洪武辛酉正月二十九日。集众曰。老僧时节至矣。即说偈曰。七十九年。一味杜田。悬崖撒手。杲日当天。语毕。泊然而寂。奉全身於院西冈。塔曰永光。世寿七十九。僧腊六十。

　　宋濂

　　金华人。母梦一异僧手写华严经。谓母曰。吾乃永明延寿。愿假一室终此卷。觉已。濂即生。因名曰寿。后更名濂。字景濂。别号无相居士。六岁。日记二千余言。九岁能诗。入青萝山。三阅大藏。尝往谒千岩元长。长吐言如奔雷。士欲屈之。相与诘难数千言。不契而退。越二年又谒长。长曰。闻君阅尽一大藏教。有诸。曰然。曰君耳阅乎。抑目观也。曰亦目观耳。曰使目之能观者。君谓谁耶。士扬眉向之。於是相视一笑。又尝参见楚石琦。相与谈元。因出剩语一编求正。琦亟叹赏。嘱善护持。尝作永明赞云。我与导师有宿因。般若光中无去来。今观遗像重作礼。忽悟三世了如幻。灵山一会犹俨然。愿证如如大圆智。

　　松江府华亭松隐唯庵德然禅师

　　里之张氏子。幼从无用贵祝发。徧叩诸方。未有所契。后於千岩会中。闻上堂语。豁然悟入。石屋珙谓师曰。子缘当在华亭。因书松隐二字授之。於是归里。筑室於郭汇之阳。遂名松隐。足不踰阃者三载。尝刺血书华严。有天华满庭之异。感居民为建宝坊。洎千岩迁化。众请继席　开堂日。僧问远离松水。来据龙峰。海众临筵。请师祝圣。师曰。万年松在祝融峰。曰祝圣已蒙师指示。列祖家风事若何。师曰。冬到寒食一百五。曰莫便是和尚为人处也无。师曰。斧头是铁作。曰恁么则龙门无宿客也。师曰。早已点额。曰若不登楼望。焉知沧海深。师曰。你道老僧眉毛有几茎。曰一堂风冷澹。千古意分明。师曰。蹉过不少。问承古有言。向上一路。千圣不传。还端的也无。师曰。那里得者消息来。曰卖金须遇买金人。师便喝。曰金屑虽贵。落眼成翳。又作么生。师曰。好向绣湖湖上看。月明夜夜散金波。曰三十年后。此话大行。师曰。杜撰禅和。如麻似粟。曰大众证明。学人礼拜。师乃曰。第一义谛。已被东白和尚一槌击碎了也。未免向第二义门露个消息。山僧数年搓得一条龟毛索子。今日拈来。将三世诸佛。西天四七。东土二三。天下老和尚鼻孔。一串穿却。且道山河大地。草木丛林。森罗万象。有情无情。甚处得来。良久曰。莫将闲学解。埋没祖师心。复举三圣道。我逢人则不出。出则便为人。兴化道。我逢人则出。出则不为人。师曰。者两个老汉。同门出入。宿世冤家。一人向孤峰顶上卧月眠云。一人向十字街头扬尘簸土。点检将来。二俱漏逗。各与三十拄杖。且道新龙峰与么提持。是赏渠。是罚渠。蓦拈拄杖卓一卓曰。天上有星皆拱北。世间无水不朝东　上堂。日可冷。月可热。众魔不能坏真说。有来由。无途辙。六月炎炎撒冰雪。文殊无处着浑身。普贤特地呈丑拙。是真说。非真说。若无闲事挂心头。便是人间好时节。喝一喝　谢藏主维那上堂。天无门。地无户。俊快衲僧。一任来去。藏里摩尼。照彻十方。洞里桃花。千葩竞吐。假劫外之春风。应今时之律吕。海禅夜半看鲛珠。眼光挂在扶桑树。喝一喝　结制上堂。蜡人为验。始於今日。九十日中。推功辨的。黄面老瞿昙。结住布袋头。百万人天。咸皆受屈。松隐结制。总不恁么。以手作摇橹势曰。山僧即今驾无底铁船。普请大众。同入大圆觉海游戏去也。喝一喝曰。看取定南针(游戏不无。看取即瞎)　腊八上堂。明星一见出山来。刚道娘生两眼开。不是髑髅乾得尽。争知春色上桃腮　上堂。德山棒。临济喝。拈放一边。诸人脚跟下道将一句来。以拄杖画一画曰。毗婆尸佛早留心。直到如今不得妙　示医士。话头一则耆婆药。大藏诸经和剂方。抹过二途开口笑。不劳针砭起膏肓　洪武初以有道征。未几以病还。尝曰。学佛法人。无徒恃见地。一知半解。济得何事。顾力行何如耳。戊辰四月十四示寂。塔全身於松隐。

　　河南府嵩山俱空契斌禅师

　　晋毫邑王氏子。从重兴院无相剃染。永乐丙申。参凝然。求示心要。然曰。你向达磨未西来时道一句看。师窘无以对。於是疑之。不知饮食之为何味者久之。一日睹秦封槐。豁然契悟。上丈室拟呈似。然遽曰。契斌参得禅也。师便喝。然曰。作么。师曰。和尚何得赃诬平人。自是愈加锻炼。日新日益。一日然问赵州勘破婆子。婆子败缺在甚么处。师曰。一对无孔铁锤。曰赵州意又作么生。师曰。荆棘林中。重加陷阱。曰石头道书亦不达。信亦不通。是何意旨。师曰。千里同风。曰青原垂足。又作么生。师曰。祸事祸事。(拈花败缺。垂足祸事。龙女献珠。分文不值。丈夫气宇如王。争肯受人钝置)然为点首曰。洞上一宗在汝躬矣。

　　六祖下第二十六世
　　苏州邓尉宝藏普持禅师

　　参万峰蔚和尚。彻证大法。蔚付以偈曰。大愚肋下痛还拳。三要三元绝正偏。临济窟中狮子子。灯灯续焰古今传。峰临入灭。有人问曰。和尚会中。几个得法弟子。峰示偈曰。慈悲无念。花开果熟。因地分明。慧实致嘱　僧慧旵参。具述悟由。师斥之曰。佛法如大海相似。转入转深。那得泊在者里　一日室中。慧旵侍立。师问心不是佛。智不是道。汝云何会。旵向前问讯。叉手而立。师呵曰。汝在此许多时。犹作者般见解。(人必自诬也。而后人诬之。亦必人诬也。而已乃自诬)旵遂发愤力参。至第二夜。蓦然彻证。作偈曰。一拳打破太虚空。百亿须弥不露踪。借问个中谁是主。扶桑涌出一轮红。诣呈方丈。师视而笑曰。虽然如是。也须善自护持。时节若至。其理自彰。旵既受嘱。师以偈送之住山。偈曰。见得分明不是禅。竿头进步绝言诠。发扬祖道吾宗旨。更入山中二十年。

　　扬州素庵田居士

　　世为江都名族。以弟子员屡试不第。遂一意空宗。猛力参究。时何密庵太守唱道东南。士为入室高弟。钳锤久之。顿付心印。士乃手握竹篦。勘验僧徒。四方来学。无不仰素庵为现在古佛。通国称田大士而不名　示众。近来笃志参禅者少。才提个话头。便被昏散二魔缠缚。殊不知昏散与疑情。正相对治。信心重则疑情必重。疑情重。则昏散自无　示众大海不宿死尸。虚空不着五色。火聚不藏蚊蚋。无住法中不立迷悟。如今参禅底。将光影门头。自相覆却。入地狱如箭射　僧诵经次。士问诵甚么经。僧云。法华经。士曰。六万字那个字有眼。僧罔措。士便打　僧入门。便拜士喝快走。僧再拜。士云。你讨甚么碗。僧喝士便掌(高亭和尚。曾行此令)　士居城之田家巷。以宅为庵。四方参叩之士。日拥座下。一日与众禅人茶话。忽然掷盏。合掌别众而逝。

　　六祖下第二十七世
　　杭州府东明虚白慧旵禅师

　　楚王氏子。父为丹阳税课司。遂家焉。幼颕悟。年十四。从妙觉湛然受业。适作务次。然问汝在此作甚么。师曰。切萝卜。然曰。你只会切萝卜。师曰。也会杀人。然引颈。师曰。降将不斩。然异之。会然迁抚之疎山。师闻唯庵唱道松隐。将往见。至一小庵。自誓曰。此行若不彻证。决不复回。一定六日。忽举首睹松。豁然有省。遂返。昼夜危坐。端如铁幢。诸方因号旵铁脊。后抵姑苏邓尉。谒果林。林指令参宝藏。证彻在宝藏传中。於天目之平山堂。结侣坐千日长期。后游安溪古师山。峰峦秀拔遂有终焉之志。一住三十余载。影不出山。宿衲争趋。成大精蓝。宣德乙卯。敕额东明禅寺。嗣领众重修净慈大殿。正统辛酉六月廿七。忽集众叙谢诀别。众请偈。师曰。一大藏教。无人看着。争用得者几句闲言语。廿九辰刻。跏趺而逝。茶毗舍利无算。塔於本山东坞。寿七十。腊五十有五。

　　安庆府桐城投子楚山幻叟荆璧绍琦禅师

　　蜀之安唐雷氏子。幼从元极通受业。首参无际。一日闻板声有省。复参坏空。有贼不打贫家一段语。正统癸亥。再参无际。际问数年以来。在甚么处住。师曰。廓然无定。际曰。有何所得。师曰。本自无失。何得之有。际曰。者是学得来底。师曰。一法不有。学自何来。际曰。莫落空耶。师曰。我尚非我。谁落谁空。际曰。毕竟事作么生。师曰。水落石出。雨霁云收。际曰。莫乱道。只如佛祖来也不许。纵你横吞藏海。理百千神通。到者里更是不许。师曰。和尚虽则把住要津。其奈劳神不少。际拍膝一下。师便喝。际曰。克家须是破家儿。恁么干蛊也省力。师掩耳而出。至晚。复召师诘曰。汝将平昔次第发明处说来看。师从实具对。际曰。还我无字义来。师呈偈曰。者僧问处偏多事。赵老何曾涉所思。信口一言都吐露。翻成特地使人疑。际曰。如何是汝不疑处。师曰。青山绿水。燕语莺啼。历历分明。更疑何事。际曰。未在更道。师曰。头顶虚空。脚踏实地。际乃记莂焉。壬申。抵金陵。访月溪海舟。住后。僧问如何是天柱境。师曰。涧阔云归晚。山高日出迟。曰如何是境中人。师曰。额下眉遮眼。腮边耳搭肩。曰如何是天柱家风。师曰。云甑炊松粉。冰铛煮月团　问如何是祖师西来意。师曰。海神撒出夜明珠。曰学人不会。师曰。文殊失却玻璃盏　问如何是佛。师曰。生铁秤锤。曰如何是法。师曰。石头土块。曰如何是僧。师曰。黑漆拄杖　景泰乙亥迁投子。上堂。僧问远离皖山。来据投子。海众临筵。请师祝圣。师曰。鼎内长生篆。峰头不老松。曰祝圣已蒙师的旨。投子家风事若何。师曰。提瓶穿市过。不是卖油翁。曰只如祖师道。不许夜行。投明须到。还端的也无。师曰。虽然眼里有筋。争奈舌头无骨。曰赵州道我早猴白。渠更猴黑。意作么生。师曰。不因弓矢尽。未肯竖降旗。问和尚今日升座说法。未审有何祥瑞。师曰。麒麟步骤丹霄外。优钵华开烈焰中。曰如何是祖师西来意。师曰。雪消山顶露。风过树头摇。问宝剑未出匣时如何。师曰。神号鬼哭。曰出匣后如何。师曰。佛祖吞声。曰出与未出时如何。师曰。无须锁子两头摇。僧提起坐具。师便喝。僧拟议。师便打。乃曰。毒蛇头上揩痒。猛虎口里横身。也须是恁般人始得。适来者僧。大似一员战将。敢来者里夺鼓搀旗。惜乎龙头蛇尾。死在棒下。若解转身活路。自然不犯锋铓。所以道弄蛇须是弄蛇手。不会弄蛇蛇齩杀　上堂。拈拄杖曰。祇者些子誵讹。多少师僧到者里。开口不得。思量不及。举扬不出。即今落在山僧手里。横也由我。竖也由我。提起放下。卷舒杀活总由我。以拄杖空中点一点曰。正当恁么时。从上佛祖天下老和尚到者里。只得乞命有分。众中莫有为佛祖出气者么。良久。卓拄杖一下曰。[翟*支]瞎金刚正眼。靠倒空王宝座。汝等诸人讨甚么碗。便下座　上堂。众集。师敛衣就座。良久曰。大众分明记取。便下座　师到园。见冬瓜。问园头。者个无口。因甚长得如许大。头曰。某甲不曾怠惰一时。师曰。主人公还替你出些力气也无。头曰。全承渠力。师曰。请来与老僧相见。头便礼拜。师曰。者犹是奴儿婢子在。头转身。拈篾缚架。师乃呵呵大笑。回顾侍者曰。菜园里有虫　性空首座请益蒙山三关语曰。蟭螟虫吸乾沧海。鱼龙虾蠏向何处安身立命。师曰。长安路上金毛卧。曰水母飞上色究竟天。入摩酰眼里作舞。因甚不见。师曰。五凤楼前铁马嘶。曰莲湖桥为一切人直指。明眼人因甚落井。师曰。明月照见夜行人。曰请师颂出。师曰。好与痛棒。曰棒则甘领。颂则乞师不吝。师乃大笑。颂曰。当机把断圣凡津。拟议知渠屈未伸。欲识蒙山端的旨。垂钩意在钓金鳞　成化癸巳三月中。示微疾。众请末后句。师展两手曰。会么。复曰。今年今日。推车撞壁。撞破虚空。青天霹雳。呵呵呵。泥牛吞却老龙珠。澄澄性海沤华息。泊然而逝。世寿七十。僧腊六十一。建塔天成。

　　六祖下第二十八世
　　松州东明海舟普慈禅师

　　常熟钱氏子。出家於破山。读楞严。至凡有言说。都无实义。寻思不得。日益憔悴。有居士问曰。师颜色有病。师曰。佛法不明故耳。非病也。士曰。佛法不明。何不往府中邓尉山。问取万峰蔚和尚去。师闻欣然。便诣邓尉。见万峰。峰问曰。沙弥何来。师礼拜起曰常熟。峰曰。到彼何为。师举前话。再拜求示。峰便劈头两棒。拦背一踏。以脚两踢曰。只者实义。(口是祸门)师有省。起曰。好只好。大费和尚心力。峰笑而许之。付以偈曰。龟毛付嘱与儿孙。兔角拈来要问津。一喝耳聋三日去。个中消息许谁亲。又曰。子当匿迹护持。莫轻为人师范。师自以为得。乃结庐於洞庭山坞二十九年。一日僧至。师问曰。上座何处来。曰安溪。曰安溪有人么。曰虚白和尚说法。不异高峰。曰是谁弟子。曰宝藏。曰有甚言句。僧举室中验人语云。心不是佛。智不是道。三藏不是法。是甚么。下语者皆不契。举毕。复问师曰。参宝藏否。师曰。我与宝藏同参万峰。僧曰。当日有何所见。遂隐於此。就再不参人去。师曰。问但有言说都无实义。峰便打。我从此得悟。僧曰。请言得之所以。师曰。但要人知痛痒的是实义。是妙心。言说尽属皮毛。僧笑曰。若据此见解。生死尚未了。何得云悟。未在未在。不见道心不是佛。智不是道耶。师遂有疑曰。彼处众中有真大彻者么。僧云无。师即弃庵。渡湖往安溪。诣东明。适有人设斋。师至关前。问明曰。今日斋是甚滋味。明曰。到口方知。说即远矣。师曰。如何是到口味。明即打灭。灯曰。识得灯光何处着落。味即到口。(当面被他钝置。可怜)师无语。次日黎明。遣侍者请师。师即至。明问曰。曾见人否。师笑曰见只见一人。说出恐惊人。明曰。假使亲见释迦。依然是个俗汉。但说何妨。师曰。万峰。明曰。为叙先后耶。为佛法耶。若叙先后。万峰会下有千人。若论佛法。老阇黎佛法未梦见在。何惊之有。若亲见万峰。万峰即今在甚么处。师面赤惘然。(识羞人难得)明曰。若如此。不曾见万峰。师归客寮。三昼夜寝食俱忘。偶值香灯绳断堕地。忽然大悟。诣关前呈悟由。明曰。老阇黎承嗣万峰去。师曰。公为我打彻。岂得承嗣万峰。明乃笑。遂集众出关。升座曰。瞿昙有意向谁传。迦叶无端开笑颜。到此岂容七佛长。文殊面赤也茫然。今朝好笑东明事。千古令人费唾涎。幸得海公忘我我。济宗一脉续绵绵。乃掷下拄杖云。千觔担子方全付。元要如今拄杖谈。以拂子击三下下座　师即入方丈礼拜。明曰。老僧不出月去也。至二十七日。辞众。二十九日示寂。师仍欲遁归洞庭。四众苦留。乃继其席　尝举兴化问克宾维那。你不久为唱导之师。宾云。不入者保社。化云。会了不入。不会不入。宾云。总不与么。化便打云。克宾维那法战不胜。罚钱五贯。充设堂饭。至来日斋饭时。兴化自白椎云。克宾维那法战不胜。不得吃饭。即便趁出院。师拈云。若为济宗儿孙。必要明他家里事。予昔蒙万峰老人付我偈。便以为得。直至今日。始知我错。万峰不错。一遇东明和尚。乃明棒头赏罚。(棒头罚易知。棒头赏难识。识得棒头赏。始能的破的)言句亦然。果然悟在己而法藉师。岂曰一悟即为了当。如以一悟灵通。不求师法。正谓威音以前。无师可也。威音以后。师师相受者此也。所以克宾识得父师苦心。策发己明向上关棙子。洞达闺阈中事。不在言宣。骨碎身粉。也难酬报兴化万一。况打罚出院乎。海长老今日所以不嗣万峰而嗣东明者。亦此也。古谚云。养女方知娘受苦。生子乃识父辛勤。诚哉是言也。实有个中大事。岂容草草。若与人抽钉披楔。坐狮子座。为人天师。抉人眼翳。绍佛祖位者。必须一一透过。切莫以悟为是。将纲宗抹杀。置而勿究。何异天魔外道。莽荡招殃悔乎　万峰忌日。师拈香指真曰。我几淹杀你瓮里。幸是普慈。若是别人。不可救也。爇此瓣香。堪酬接引。喝一喝云。只笑你护短没投师。佛法当人情。展坐具礼拜。又拈香云。此一瓣香。供养东明长老。一片赤心鞭策。令余洞达宗源。连喝两喝云。一言岂尽普慈心。千古儿孙替报恩。又拈香云。此瓣香供养昔日师僧指南之力。若不蒙师。何有今日。他日到来。拄杖三十吃有分。堪报不报之恩。喝一喝云。受恩深处便为家。有乳方知是阿娘。礼拜起。说偈曰。源头只在喝中存。三要三元四主宾。五棒当人言下会。四料还须句里明。末后真机死活句。个中消息在师承。碎形粉骨酬师德。将此深心报佛恩。恸哭归方丈　临示寂。说偈曰。九十六年於世。七十四载为僧。中间多少誵讹。一见东明消殒。以拂子打圆相云。释迦至我六十二世。有不可数老和尚。又打圆相云。多向者里安身。咄。乃投笔而逝。景泰元年。全身塔於东明左侧。得法十二人。

　　金陵东山翼善海舟永慈禅师

　　按东山行实碑。载师为蜀之成都余氏子。生於洪武二十七年甲戌。龆齔时。见僧辄喜。一日闻说生死事。遂发志弃俗。趋彭县大惰山影德寺。投礼住持独照月师剃染。后入西山住静八载。发志参方行脚。首谒太初和尚。开示父母未生前话。做工夫。一日初问师曰。父母未生前。那个是本来面目。师即从东过西。叉手而立。初曰。未在。更道。师曰。两眼相对有甚相瞒。初大悦。制解起单。复参东普无际和尚。不契。乃出峡赴京得度。宣德二年。复还金陵灵谷挂搭。雪峰和尚请师充首座。制解。即诣古道山参东明旵禅师。一见便问。无相福田衣。甚么人得披。旵下座掴一掌。师曰。四大本空。五蕴非有。汝作么生掌。旵又一掌。师曰。一掌不作一掌用。速道。旵又一掌。师神色不变。曰老和尚名不虚播。复展具三拜而立。旵曰。我居古道山三十载。今日只见者僧。乃留旬日。欲付袈袈。师曰。某甲不为衣来。坚不受下山。(今时师僧看榜样)自此声誉丛林。金陵牛首请师领众三载。退隐天界山居。太监袁诚钦师道德。请往翼善寺开山说法　正统五年庚申六月二十八日。旵和尚留嘱白明庵曰。吾有衣法二物。待十年后。送至金陵东山海舟和尚受纳。付嘱曰。字付慈海舟。访我我无酬。明年之明日。西风笑点头。明年如期果寂。白庵不违遗嘱。限满日。请首座法荐。於景泰二年八月二十三日。持衣赍至东山。师祝香而受(访我我无酬只受者个)。

　　六祖下第二十九世
　　江宁府高峰宝峰明瑄禅师

　　吴江范氏子。俗业斫。因海舟令造塔院。足伤索酒。舟曰。幸伤足。若斫去头。虽千埕汝能吃不。师怵然。遂求为僧。一日烧火搬柴次。舟曰。是甚么。师曰。是柴。舟曰。是柴将去烧。师致疑。通夕不寐。忽为火燎去眉毛。面如刀刈。以镜照之。大悟。趋见舟。舟拈棒。师夺棒曰。者条六尺竿。多时不用。今日又要重拈。舟大笑。师呈偈。有笑里藏刀子细看句。舟曰。即此偈可绍吾宗。遂以偈付之。有临济儿孙狮子子之句。后住金陵高峰寺。天奇瑞参。师问甚处来。奇曰。北京。师曰。只在北京。为复别有去处。曰随方潇洒。师曰。曾到四川么。曰曾到。师曰。四川境界。与此间何如。曰江山虽异。云月一般。师举拳。问四川还有者个么。曰无。师曰。因甚却无。曰非我境界。师曰。如何是汝境界。曰诸佛不能识。谁敢强安名。师曰。汝岂不是着空。曰本瑞终不向鬼窟里作活计。师曰。西天九十六种外道。汝是第一。奇拂袖便出。师喜为克家种草。堪支吾道。遂书偈付之曰。济山棒喝怒如霆。杀活临机手眼亲。圣解凡情俱坐断。昙华放出一枝新。师於成化辛卯腊月九日示寂。塔全身於东明寺左。

　　六祖下第三十世
　　安陆府荆门州天奇本瑞禅师

　　南昌锺陵人。父江堂。母徐氏。年廿二。弃家。远投荆门无说能剃发。能示万法归一一归何处话令参。后遇高邮全首座。同往襄阳。途中偶闻妇人呼猪声。全曰。阿娘墙里唤哪哪。途路师僧会也么。拶破者些关棙子。娘娘依旧是婆婆。师瞿然汗下。一日病甚。有晖禅者。勉师曰。病中工夫切不可放过。因举大慧在径山患背疮。昼夜叫唤。或问慧。还有不痛底么。慧曰有。曰作么生是不痛底。慧曰。痛杀人。痛杀人。师於言下豁然透得娘娘依旧是婆婆意旨。又一日闻山鹿叫唤。会得日用之中无不是底道理。遂往蜀中谒楚山。问某甲闲时看来。了然明白。及至临机。因甚茫然。山曰。毫厘有差。天地悬隔。后游金陵。路次。忽然如从梦觉。从前所得。一场懡[怡-台+罗]。遂参宝峰於高峰。针芥相契。遂蒙印证。(语具宝峰章中)住后上堂。祖师西来。不立文字。直指人心。见性成佛。更无别法。若向者里知个落处。定也有分。慧也有分。宗也有分。教也有分。佛法世法。无可不可。腰缠十万贯。骑鹤上扬州。其或不然。定也不是。慧也不是。宗也不是。教也不是。盖为不识本心。名为狂妄。经云。虚妄浮心。多诸巧见。不能成就圆觉方便。诸佛诸祖。惟传一心。不传别法。汝等不达本心。便向外求。於妄心中。起妄功用。如邀空华。欲结空果。纵经尘劫。只名有为。须知所谓见性成佛者。见性不是见他人之性。成佛不是成他人之佛。决定是汝诸人本有之性。与十方法界秋毫不昧。人人本具。个个不无。但向二六时中。一切处回光返照。看是阿谁。不得执定一处。须是於一切处大起疑情。将高就下。将错就错。一丝一毫。毋令放过。行住坐卧时。便看者行住坐卧底是谁。见色闻声时。便看者见底闻底是谁。觉一触时。便看者觉底是谁。知一法时。便看者知底是谁。乃至语默动静。周旋往返。一一返看。昼夜无疲。倘若一念忘了。便看者忘了底是谁。妄想起时。便看者妄想底是谁。你道不会。只者不会底又是阿谁。现今疑虑。你看者疑虑底又是阿谁。如是看来看去。万境不能侵。诸缘不能入。得失是非。都无缝罅。明暗色空。了无彼此。山河大地。日月星辰。尽圣尽凡。都卢祇是一个谁字。更无杂念。上下无路。进退无门。山尽水穷。情消见绝。豁然爆地一声。方知非假他求。咄　示众。闲花野草露真机。剑号巨阙。蛱蝶穿园拍板扉。珠称夜光。两岸芦花齐点首。云腾致雨。一条江水伴鸥飞。露结为霜。山僧於此尽情吐露。更有一句。尚未曾道。会么。那边不坐空王殿。争肯耘苗向日轮　寂后。门人於宏治十一年戊午。建塔於卫辉府辉县白鹿山之白云寺左。

　　六祖下第三十一世
　　德安府随州关子岭龙泉无闻绝学明聪禅师

　　邵武奚氏子。母吴。十七出家。二十受具。习止观唯识论。一日有宿衲相诘曰。大通智胜佛。十劫坐道场。佛法不现前。不得成佛道。其意如何。师依文而答。宿讥诃之。师从此疑情顿发。坐卧不安。经六载。一日闻马嘶大悟。遂往见天奇。奇可之　住后上堂。僧问云门。如何是一代时教。门曰。对一说。龙泉则不然。若有问如何是一代时教。劈脊便打曰。合取狗口　僧问如何是本来面目。师曰。石香亭。曰便恁么去时如何。师曰。丧却了也　问今朝四月八日。天下丛林皆庆如来圣诞。未审如来何处降生。师於几画圆相示之(三世诸佛。尽由者个。惟有一人不由者个。且道此人具何面目)笑岩宝侍师围炉次。师曰。人人有个本来父母。子之父母。今在何处。岩曰。一火焚之。师曰。恁么则子无父母耶。岩曰。有则有。佛眼觑不见。师曰。子还见不。岩曰。不见。师曰。为甚不见。岩曰。若见即非真父母。师曰。善哉。岩复以偈呈曰。本来真父母。历劫不曾离。起坐承他力。寒温亦共知。相逢不相见。相见不相识。为问今何在。分明呈似师。师遂付以偈曰。汝心即吾心。吾心本无心。无心同佛心。佛心非吾心。复嘱曰。汝当护持缘熟。智愚皆度。后示微疾。诀众说偈。趺坐而逝。全身塔於寺右。

　　汉阳府古岩禅师

　　中年双目失明。笑岩参。师问何所来。岩曰。亲从关子岭来。师曰。无闻老兄好么。岩曰好。师曰。如何见得好。岩曰。老来康健。师曰。争见得康健。岩曰。着衣吃饭。坐卧经行。师曰。与么则不出常情。岩曰。要且常情莫测。师仰面大笑。翌日岩入室。师曰。岭头老兄。先师尝许他悟处见骨。只是太朴无博学。岩曰。和尚博学乎。师曰。老僧亦非博学。岩曰。恁么则一同也。师曰。亦有不同处。岩曰。如何是不同处。师曰。他有眼。我无眼。岩曰。和尚若无眼。争见得渠无博学。师又大笑。嘱曰。子器非凡。深根固蒂。广作利益。非汝而谁。惜吾衰老。不及见矣。岩拜谢而去。

　　河南府嵩县伏牛济庵大休实禅师

　　新郑李氏子。幼投宝珠受业。年二十。访老宿古心。心示万法归一一归何处话令参。寻入火场打三有省。述偈曰。法身本无相。法相本来空。会得者消息。处处显家风。后往谒天奇。途遇天真月印二禅客。同至关子岭。奇问你三人一路么。师曰。虽然一路。来处不同。奇曰。如何是你本来面目。师便珍重。奇曰。未在。更道。师便喝。奇曰。父母未生前。喝个甚么。师无语而出。自后数呈伎俩。奇皆不诺。一日侍奇於承天。奇问藏身处没踪迹。没踪迹处莫藏身。你作么生会。师曰。当堂不正坐。那赴两头机。奇为助喜　住后升座。须弥作舞。海水腾波。龙象交参。人天共聚。大地山河。同宣妙句。三贤十圣。共证菩提。眉藏宝剑起寒光。袖隐金锤行正令。明杀活。显全机。举拂子曰。还有明眼衲僧。不顾危亡。向前一肩担荷得么。便下座　笑岩参。问如何是祖师西来意。师竖起拂子。岩曰。此外更有指示也无。师掷下拂子。岩便礼拜。复叙参关子岭话。师曰。怪道亲见作家来。岩便喝。少顷。师又问。无闻别来四十年。未知近日鼻孔如何。岩曰。与和尚鼻孔一般。师曰。上座还见老僧鼻孔么。岩曰见。师曰。向甚么处见。岩曰。两眼下。口门上。师曰。有秘密句。曾向上座道么。岩曰。曾道。师曰。试举看。岩曰。合取臭口。师拈拂子。岩便拂袖而出。

　　建昌府廪山蕴空常忠禅师

　　从鹤林老宿剃落。参少林小山。值山外出。乃前问曰。达磨面壁石何在。山指那青青黯黯处。师曰。指东画西作么。山曰。杜撰禅和。如麻似粟。师曰。者老汉在者里魔魅人那。山便打。侍山迁宗镜。师服勤三载。受嘱还吁江。隐从姑山。日唯趺坐。有问者。师但摇手曰。汝不会我语。曰试说看。师曰。南城城外水。滔滔向北流。问者目瞪。师曰。向道汝不会我语。后缚茅廪山。二十年不与世接。缙绅过谒。唯默坐而已。罗近溪辈相与论理学。师则以向上语直扫之。僧有以经论旨趣见难者。师呵曰。宗眼不明。非为究竟。僧便问如何是宗眼。师振衣而起　无明参。呈所得。师曰。悟则不无。更须受用得着始得。不然。祇是个汞银禅。遂举南泉打破锅因缘。问曰。古人意在甚处。明曰。拂袖便行钩有饵。锅儿打破玉无瑕。师曰。去。牧牛场上待汝久在　万历戊子。忽一日告众曰。我有件要了底大事。汝等须知。众茫然。竖拳曰。会么。众无对。乃挥案一下曰。吽吽。为汝了去。遂趋寂。塔於本山之麓。寿七十五。腊五十。生平言行缜密。非有真心为法者。概不轻示。

　　六祖下第三十二世
　　北京月心笑岩德宝禅师

　　金台世族也。父吴门。母丁氏。早失恃怙。弱冠。偶之讲席。听华严大疏。至十地品云。世尊因中。曾作转轮王。时有乞者。来求国城妻子。头目手足。内外布施。王作念言。我今若不施与。向后百年。一旦空废。全无少益。反招悭吝过失。不若施与。空我所有。益我功德。师闻之。不觉身心廓然。叹曰。古今同一幻梦中。遂决志出家。岁余。就於本境广惠寺。礼大寂能和尚披缁祝发。明年受具。朝参夕叩。徧谒大川月舟古春古拙诸老宿。后至关子岭参无闻聪和尚。问十圣三贤。已全圣智。如何道不明斯旨。聪乃厉声曰。十圣三贤汝已知。如何是斯旨。速道速道。师连下十数转语。(斯旨岂可以转语尽也)皆不契。遂发愤。寝食俱废。一日携篮到涧边洗菜。一茎菜叶堕水。旋转捉不住。忽有省。提篮喜跃而归。聪立檐下。问是甚么。师曰。一篮菜。聪曰。何不别道。师曰。请和尚别问来。至晚入室。聪举元沙敢保老兄未彻话。师曰。贼入空室。聪曰。者则公案。不得草草。师喝一喝。拂袖便出。复往见济庵古岩大觉诸尊宿。皆器重之。后上关子岭。再参聪和尚。乃受记莂。复亲炙年余。辞去。回翔襄汉间。后抵金陵。寓净海牛首高座等处。还里。居圆通。次迁南寺鹿苑慈光善果诸剎。晚年退居京城柳巷。於万历辛巳正月十六日示寂。奉全身塔於小西门外。世寿七十。僧腊四十八　上堂。举古宿云。第一句荐得。与佛祖为师。第二句荐得。与人天为师。第三句荐得。自救不了。又老宿倒云。第三句荐得。可与佛祖为师(云云)。师乃云。若总恁么去。达磨单传之旨。扑地了也。山僧今日也随氀[叟*毛]道取一句。贵要与诸人同个受用。乃曰。第一句荐得。饮水着噎。第二句荐得。看孔着楔。第三句荐得。证龟成鳖。复拈拄杖云。第一句荐得。漆光晃晃。第二句荐得。强名拄杖。第三句荐得。泛应曲当。时有僧出云。未审和尚是第几句荐得。师乃劈脊棒云。天下榜样　上堂。男儿固奋冲天志。莫若从头放下来。直把髑髅枯死尽。仍教死眼豁然开　上堂。拈拄杖曰。有么有么。时有僧出作礼。师劈脊便打曰。多口作么。曰某甲一言未举。何为多口。师复打曰。再犯不容(拄杖扬声唤有么。三世诸佛缩头去。者僧棒下再横尸。果然不识涂毒鼓)僧参。问从上千七百老冻脓。某甲今日一串穿来。献与和尚。伏请判断。时门外忽闻犬吠。师遽顾侍者。看是甚么客来。侍者出问话。僧四顾。(索断也)师曰。上座适来问甚么。僧拟重举。师连棒打出　上堂。举赵州无宾主话。师云。好个无宾主话。幸是无人举着。若要举出。直教诸人个个饱齁齁地(若要举出。宾主历然。个个口饱肚中饥舌短眼睛大)　上堂。举杨岐和尚问僧云。栗棘逢。你作么生吞。师云。百杂碎。(还我栗子来)金刚圈。你作么生跳。师云。过也。(也好与三十棒)复拈拄杖卓一下云。大众适才栗棘蓬。已为汝等吞却。金刚圈已为汝等跳过。(老汉面皮厚多少)汝等还识杨岐老汉么。(不识不识)若能识得。便与杨岐握腕并行。同个受用。未为分外。慈悲踰於先古。若未能识得。且听山僧一偈。栗棘蓬吞甘露美。金刚圈跳作家欢。何缘抛掷诸人面。百计千方过者难　上堂。当门一只箭。来者看方便。(折也)拟进问如何。穿过髑髅面。(断也)不夺饥人食。不牵耕夫牛。(甚处下手)惟行一本分。买帽须相头(把钱来看)　上堂。举百丈再参马祖话。师云。马祖震喝。知子时节。百丈耳聋。命根方断。奋狮子之全威。得无师之大用。直得黄檗吐舌。临济解痛。讵知千百年巴鼻。落在笑岩手里。遂喝一喝云。汝等诸人还闻么。若道闻。则为室外之庸僧。若道不闻。则汝诸人生来耳重。(自屁不觉臭。更来涂污人)以拄杖卓一下云。还端的么。为甚么而今天下寂无踪。(眼花则不见。不眼花见个甚么)是他狮子将儿绝后共(不值得大惊小怪)　上堂。举马祖一日问药山惟俨禅师。子近日见处作么生。山云。皮肤脱落尽。唯有一真实。祖云。子之所得。可谓协於心体。布於四肢。汝既如是。可将三条篾束取肚皮。随处住山去。山云。某甲复是何人。敢言住山。祖云。未有长行而不住。未有常住而不行。欲益无所益。欲为无所为。宜作舟航。无久住此。师云。有无涯之渊海。可以容千里之神鲸。有万重之峰峦。可以产莫大之巨兽。所谓源远流长。师真子胜者。原见於斯矣。众兄弟。试看他药山到此田地。尚不肯容易住山去。如今学佛之徒。如往千里之都。拟才行数步。便住止。辄自甘休。未审是何心行　上堂。举傅大士云。夜夜抱佛眠。朝朝还共起。起坐镇相随。语默同居止。纤毫不相离。如形影相似。欲识佛去处。祇者语声是。师云。此是当来龙华树下语。吾此娑婆界内。释迦会中。使未着在。复拈拄杖云。诸仁者。山僧与么批判。还有能缁素者也未。若有能缁素者。可与拄杖子同参。如未有缁素得者。拄杖子夜来绕万亿四天下。万亿须弥顶。向诸人眉毛眼睫上高声唱言。士旷人稀。相逢者小(傅大士作死语。笑岩宝说梦话。诸仁向未上堂已前会去。犹较些子。心圆沥胆倾肝。终是指鹿为马)　上堂。举子湖和尚夜半在僧堂中。忽叫云有贼有贼。众皆惊起。有一僧立在僻处。被子湖拦胸搊住云。捉得也。捉得也。僧急呼云。不是某甲。(果然不是)湖拓开云。是即是。只是你不肯承当。(承当即祸事。不承当又是死汉。诸仁者。合作么生)师云。试看古人为人得恁么老婆。深入虎穴。者僧若是伙里人。才被捉住。自有相通分。(纵饶通得。已是贼过后张弓)可谓驾与青龙不解骑。师拈拄杖左右顾视云。如今者里还有肯承当者么。自云。有有。复云。逐队串来。填沟塞壑　上堂。举僧问赵州。如何是祖师西来意。州云。庭前柏树子。僧云。和尚何得将境示人。州云。我不将境示汝。僧云。既不将境示人。毕竟如何是祖师西来意。州云。庭前柏树子。师召云。诸道者。试观此个公案。成成现现。只是要一个肚里没一星禅底汉。两肩担荷去。不妨尽善尽美。你若才以名言义路注解他。直待弥勒下生再下生。也未识老赵州在。复云。如今众中可有担荷者么。若无担荷者。山僧更有个颂子。令汝等与老赵州。石火光中。相见一面。颂曰。西来祖意庭前柏。更谓不能诚自画。熟睡之夫梦忽醒。撞头磕额乾坤窄(犹在半途)　上堂。举云门问僧。近离甚处。僧云南岳。门云。我不曾与人葛藤。近前来。僧近前。门云去。师云。云门今日勘者僧。虽呼遣自在。止是平地上推人。者僧虽去。其心不了。若据杀活杖子。又且不然。但呼僧云。近前来。僧近前。(劈脊便棒。教伊直下别有生涯)乃云去。猛虎不食伏肉。若尔。非独不辜南岳而来。管教伊直下别有生涯(忽若被伊劈面一掌。和尚须别立生涯始得)上堂。举圆觉经居一切时不起妄念语。师告众曰。山僧每一段下个诺字。世尊以四段开示。山僧以四诺领来。(土上加泥)贵要与现前诸佛子等。同个受用。而今还有共力担荷者么。若能担荷。可谓龙得水时增意气。虎逢山势长威狞。又曰。今复翻案去也。易四诺为四喝。(向伊道猫)若人会得者四喝落处。非但只教一个老释迦开口不得。管取坐断百亿释迦舌头。时有首座出云。和尚今日把断要津。大众无措。毕竟还有趋向分也无。(不知香臭汉有甚共语处)师云。一任七纵八横。(滑口阿师)座云。与么则官不容针。私通车马去也。(随邪逐恶)师云。拄杖乍开封。略且放过汝(和尚先吃首座始甘)　上堂。举马祖三十年不少盐酱话。师曰。马大师三十年不曾少盐酱。方可聚徒说法。山僧者里三十年不曾见个盐酱。汝等偎傍住此。毕竟图个甚么。以拄杖一时趁散(和尚既不曾见盐酱。者些瓶罐甚处得来。待云你甚处见我瓶罐来。但掩鼻云酱气难闻)　师寓终南山。有清长老来参。问曰。吾师居此甚孤寂。师曰。妙德疎慵恒我伴。普贤潦倒颇随宜。(口是祸门)清曰。恁么则万象恒谈无昼夜。灵山一会古今存。(念言语汉)师曰。今日本八(何不早恁么道)清曰。老师从此不答话去也。(太惹厌生)师曰。若是克家闻便了。野干之类转疑猜。清遂作礼。曰已知老师慈悲不浅。道绝古今。(冬烘老。有甚共语处)师震声一喝　一日有二尼参。礼拜起。左右各立。师曰。女子如来前入定。有钱不解使。台山婆子蓦直去。解使却无钱。你道者两个老婆禅。如何得恰好去。尼左者过右边。右者过左边。合掌相向。各嘘一声。师曰。与么非但解老婆禅。更会鼓粥饭气。尼曰。和尚惜取眉毛好。师曰。山僧眉毛且置。周金刚买油餈点心。食到口边。被婆子夺却。刘铁磨请沩山往台山大会斋。沩山不赴。等是者个时节。你道为甚么取舍不同。二尼作礼曰。某等若不来礼拜和尚。争得见古人神通大用。师曰。好各与三十棒。恰值拄杖不在。且归堂吃茶(两条牸牛没鼻。一头牯牛无尾。尽力耕了三春。依前一片白地)　有两官人游山。入门哦曰。茂松修竹。回顾见师。便问如何是道人家风。师曰。茂松修竹。曰有何旨趣。师曰。自家观不足。留与客来看(呵呵。倘被者两个担板汉致问一声。便恁么去时如何。笑翁又只得打鼓转船头。所以道世间相常住。黄鹂啼绿树。真个可怜生。动着便飞去)　有士人阅师净土偈。乃问佛说是经。则有六方诸佛。出广长舌相作证。吾师说偈。有何人证。师曰。居士舌头亦不短。(但引舌向上左右舐云。为何总舐不着鼻头)又问何为不思议功德。师曰。前街人唤犬。后巷骂猫儿。(者是功德甚处是不思议)又问老师高寿。师曰。论年不见个荤腥。作么不槁瘦了　僧问。处处入法界。念念见遮那。如何是遮那。师曰。净地不须屙　颂投子不许夜行投明须到话。三十六物都灰烬。只遗一双枯眼睛。置向九衢深夜后。无光明处作光明　举经题[米-木+八]字。颂曰。黑白未分已堕偏。那堪拟议费钻研。西乾此土诸贤圣。鼻孔撩天总被穿(别云。裂三折半缺中边。鼻孔针筒话未圆别有一人穿不得。道道)　一斋和尚问。如何是文殊普见三昧。师曰。死人眼。云如何是观音普闻三昧。师曰。死人耳。云古云一言道尽。如何是一言。师曰。死人口。云如何是如来吃粥时。师曰。平旦寅　师过潼关。至熊耳山礼祖塔。寺僧叱云。汝憨。拜空塔奚为。师以手指石塔。问僧曰。此是空塔乎。僧云然。师曰。祖师聻。僧云。祖师携履西归久矣。师曰苍天苍天(者僧脚快笑岩赶不上)　僧问。元沙不过岭。保寿不渡河。落第几机。曰总落第二机。僧云。如何是第一机。师曰。元沙不过岭。保寿不渡河(别云。阇黎不过岭。老僧不渡河)　僧问。如何是世间法。师曰。天地日月。国土山河。云如何是出世间法。师曰。天地日月。国土山河。云与么则世间法出世间法不二也。师曰。你唤甚么作天地日月。国土山河(别云。与么则二也)　僧问。如何是和尚昔年获益事。师以拂子倒悬视。僧曰。会么。僧云。某甲已识得和尚做处也。师曰。你道荆州黄四娘礼佛。求个甚么。僧无对。(代云。今日捉败者贼)师乃打出　座主问。祖意教意。端的为同为别。师曰。柳影横塘鱼上树。槐阴罩地马登枝。主云。与么则形影两分。曲直自显去也。师曰。未尝饱食庐陵米。徒把蒲团认作天。主礼拜云。蒙师大悲。拔我茅塞。师曰。争奈更有须弥山子在。主逡巡而退　师入堂。见一僧在禅床上昏沈。师呼僧。僧举首。(者僧若是师子。待笑。岩呼醒跳起身来劈面一掌。仍复熟睡管教笑岩不敢正眼觑着他)师曰。你几时离伏牛山。云二月初七。师曰。东西两[石*亡]朵。夜来相殴。吓得娑竭老龙王现细身。潜入众禅和子鼻孔里。和尚子为甚么都不觉不知。云和尚莫惑人好。干他[石*亡]朵娑竭龙王甚么事。师曰。你恁么。也只是个长连床上吃粥饭汉　僧问。如何是祖师西来意。师曰。万里黄河彻底清。云直指单传。未审传个甚么。师曰。一片糊饼九人餐。云神光速礼三拜。意旨如何。师曰。三足虾蟆当路坐。云如何是和尚亲传底意旨。师打一掴云。六耳不同谋　师礼佛次。僧问。不於佛求。不於法求。不於众求。和尚礼拜。当何所求。师曰。汝适来见我礼佛否。云和尚现礼拜。争得不见。师曰。若见吾礼佛。汝与佛同下地狱。僧无语。又僧云。某甲一总不见和尚礼佛。师曰。若不见吾礼拜。汝自己下地狱　师又一日拜佛次。人问。老师既都无所求。用拜奚为。师指像顾人曰。为伊作佛故。礼渠三拜　一日众禅者劝云。和尚若不度生。则为独善。有乏大悲。岂道人之究竟乎。师总不顾。众复苦劝。师遂喝曰。莫乱统。复以偈答曰。大悲不是等闲图。枯木花开绝后苏。尘佛法门经几寂。於今度尽也还无　僧问。大死底人却活时如何。师曰。与伊一盏茶吃　僧问。何为夺人不夺境。师曰。黑漆拄杖长七尺。何为夺境不夺人。师曰。突出人前若活龙。何为人境两俱夺。师曰。夜深倚立漆床头。铁眼铜睛无处觅。何为人境俱不夺。师曰。有时扶过断桥水。几度伴归明月村(合并一句。作么生道)　僧问。如何是和尚大人相。师曰。无边身菩萨。祇曾见得半身。云如何是和尚全身。师和声便打　复一僧问。久闻和尚大人相。乞请随喜。师乃缩项作蹲势。僧罔措　僧问。婆子烧庵。意旨如何。曰不奈船何。打破戽斗。云此僧还有过也无。师曰。此僧有过。婆子合吃三十棒(古人出语如百炼金。开口如老吏断狱。后人费尽气力。赶渠脚后跟不上者。古人证处劈实故也)　师偶堂前瞑目而坐。一僧潜诣师边立。师开目云。会么云不会。师曰。今日暖如昨日。云某甲未识佛性。乞师指示。师曰。幸得此去不远　一官人问。佛道元旷冲奥。弟子拟欲求进。未知还有分否。师曰。人皆为尧舜。云如何契入。师曰。我欲仁。斯至仁矣。云一切时中。云何履践师曰。进则过之。退则不及。云倘不进不退。可适中否。师曰。易开终始口。难保岁寒心　师於汉楚间寓夏。时当季秋。偶於金沙滩阳滨地坐。有两子随侍师侧。忽见一沙门。执锡沿滨而来。貌甚奇古。近前卓立。朗声问云。仁者可识从上相承密论密义否。师曰。仁者。密则非论。论则非义。彼乃退后一步。以锡横肩上。翘足独立云。是甚么义。师於地上书一更字。彼以锡画地一画。阔两胫立上。复以锡横按腹上。亚身而视云。是甚么义。师於地上书一嘉字。彼即卓锡地上。以两手叉腰。悬翘一足。切齿怒目。作降魔势云。是甚么义。师於地上书一之字。彼复分手指天地。以身周旋一匝云。是甚么义。师於地上书一尤字。彼复进一步。叉手作女人拜。复分手指两衲子云。者个是甚么义师於地上书一蚕字。彼绕师三匝。於前作礼。立於师右。师於地上书[佛/(佛*佛)/魔]此字示之曰。会么。彼拟进语。师复曰。设到此地。更须知有[魔/(魔*魔)/佛]者个时节始得。彼欢喜合爪叹云。咦。真摩诃衍萨婆若上士也。仍作礼。浩然而去。时两衲子皆惊喜罔测。请问云。彼是何所沙门。所为复何义耶。师良久。乃曰。还识此人否。两衲子俱云不识。师曰。此是应真贤圣。所呈乃是金刚王变相三昧。及三昧王三昧。用来勘吾。然彼亦将有新证　师寓慈光寺。手持如意。廊下徐行。一僧欲借看。师即度与。僧拟接。师乃打一如意云。日本国人不识火。种田之夫常患饥　僧问那咤太子。析骨还父。析肉还母。那个是正那咤。师曰。山高那碍白云飞。(别云。若是正不问人)　僧问。和尚参见许多尊宿。未审拈香的嗣何人。师曰。头挨周岭雪。衣挂楚山云。云恁么则已知绝学之嫡子。中峰之远孙也。师曰。有甚么交涉　一僧闻风吹角铃。喜跃云。某甲今日始识破观音老汉了也。即入室求证。才礼拜。师乃劈脊打一棒云。速将你识破底观音来看。僧才以手作摇铃势。师直打出方丈(者僧祇会摇铃)　僧问。何等是文殊境界。师曰。手长衫袖短。何等是普贤境界。师曰。脚瘦草鞋宽。何等是观音境界。师曰。头大尾小。何等是和尚境界。师劈脊便打　灵谷问。古人云。打破镜来相见。既打破镜。拟向甚么处相见。师曰。惭惶杀人。谷有省　师举四祖优波鞠多尊者偈。问侍者。祖云。心自本来心。本心非有法。我道已是抱赃叫屈。又云。有法有本心。我道将来恰好填沟塞壑。又云。非心非本法。我道又是泥里洗土块。分疎不下。我总与么道。汝作么生会。侍者云。和尚连祖师也不回互。师曰。优波鞠多尊者。适来钻入你鼻孔里。鼓掌呵呵大笑。你为甚么总都不觉不知。者云。某甲无鼻孔。师曰。与么则一场气闷耶。者作打喷嚏势。师打一拂子云。是你连祖师也不回互耶。者作礼喜跃而出(毕竟如何。方是回互参)　师问僧。才入思惟。便成剩法。你作么生会。僧拟议。师喝出(一个不唧[口*留]。一个被钝置。煞是好笑)　师见一僧来。随画一圆相示之。僧即作礼。师便打。僧云。某甲话在。师震声喝出。又见一僧来。师亦画一圆相示之。僧见即作礼。师合掌云善哉　举岩头作渡子时。有一老婆抱一孩儿至。问云。呈桡举棹即不问。且道婆手中儿甚处得来。头便打。婆云。婆生七子。六个不遇知音。祇者一个也不消得。遂抛向水中。头乃吐舌。师乃呵呵笑云。此婆子图个甚么。岩头当时待他才抛。便劈脊一棹。俱打入水中。始较些子。何故不见道。祇者一个也不消得。(笑岩尽法无民。岩头现大人相。心圆虽则据欵结案。诸公切莫矮子看戏)　举南泉因陆亘大夫云。肇法师也甚奇怪。解道天地同根。万物一体。泉指庭前牡丹花云。大夫。时人见此一株花。如梦相似。师云。南泉老汉。被大夫将个墼子一磕。直得无穷宝藏。罄囊倒出　举六祖能大师风幡话。师云。善则甚善。美则未美。当时见二僧纷纭不已。但出前云。仁者。也不是幡动。也不是风动。便乃休去。非只令二僧知恩有地。直使天下儿孙感戴祖师。无有休日。还知么。万机虽不思春力。时到只数花自开(心圆当时若见二僧纷纭不已。但出前云。夜静更深。歇息去好。非只令二僧懡[怡-台+罗]散去。直使天下儿孙。啖啄不入)　举乾峰示众云。举一不得举二。放过一着。落在第二。云门出众云。昨日有人从天台来。却往径山去。峰云来日不得普请。便下座。师云。拾得酒酣寒山醉倒。相扶相搀。和泥卧草。天明携手出松门。直至如今无处讨　示众。真得道人心常闲旷。寂寞无为。质直无伪。如崖如壁。实塌塌地。如太虚空。无有限碍。难以图摸。[口*(一/巾)]啖无味。求觅无方。十二时中。随缘举措。方便施为。无不分明了了。如初生孩子。六用闲闲底。无实分别　教中有喻。须弥山顶上辊一粒芥子。至山底投置一针锋上。诚为难极。佛云犹易。唯於六道之中。得生人道。更难过此。而今於此极难之中。已获具足品貌。明知身中有圣道。而不自究明。甘自轻弃。为愚为慧。仁者审诸　师谓众大夫曰。予尝笑昔儒毁佛辟佛。大似不究佛是何物。而碍毁之辟之。彼云佛。此云觉。彼佛云者。乘大愿轮。示迹人中。於三界长夜而独醒。故称大觉世尊。诚悟心得道大圣之异称耳。辞恩爱。弃荣贵。慈悲喜舍为心。不畜不取。能施能济。不畜云者。非惟金玉等。实空痴贪烦恼之余习。全真净无漏之功德也。能施云者。岂止财谷等。直示无上正真之道。觉悟有情。令人人获自本心而成佛也。近而言之。佛者。即人人本具。大体大用。浑全之真心耳。而人自颠倒。背真觉。合妄尘。反迷而不自信也。既不自信自己本具淳全之真心。则莫得其受用也。由是於他大圣。则异而疑之。疑之不释。则又厌而恶之。厌恶之不已。则毁之辟之。自谓有大才。佛氏已被吾辟倒了也。吾胸中已足痛快了也。且语言文义。权衡一方之机。拟向甚么处识佛乎。毁佛辟佛。又安知自心毁自心。自心辟自心乎。如犊抵影。正不知影是何物。自何而有。拟欲抵之。一人传虚。万人传实。一人为之。多人效之。以至展转效者无穷。独不悟此妄作。徒苦其精神耳。又不止徒苦精神。唯恐他时或有不测之余殃耳。於戏。仁人君子。宁不为之寒心者欤。

　　嘉兴府天宁法舟道济禅师

　　郡之思贤里张氏子。年二十一。投天宁为行者。时默堂宣受宝月记。归自繁昌。师往谒。服勤久之。复诣东禅。从昂祝发。参吉庵。庵门庭孤峻。师能朝夕咨叩。一日闻磬声。豁然洞彻。寻趋方丈。庵曰。子着贼也。师曰。贼已收下。曰。赃在甚处。师振坐具曰。狼藉狼藉。曰者掠虚汉。狼藉个甚么。师一喝(好喝)归众。庵可之。未几长安觉王寺请居第一座。室中秉拂。机用莫能凑泊。嘉靖初。住金陵安隐　僧问如何是安隐境。师曰。三山半落青天外。二水中分白鹭洲。曰如何是安隐家风。师曰。石虎山前斗。泥牛水底眠。曰不会。师曰。用会作么　精岩寺晚参。精岩寺里撞钟。府谯楼上擂鼓。同时显大神通。穿透千门万户。大众还闻么。若道不闻。争奈钟鼓分明。人人有耳。若道闻。将甚么闻。即今鼓绝钟消。闻底事又作么生。试道看。卓拄杖曰。黄金自有黄金价。终不和沙卖与人　陆五台问。画前元有易不。师曰。若无伏羲将甚么画。台曰。画后如何。师曰。元无一画。台曰。现有六十四卦。何得言无。师曰。莫着文字。台曰。请和尚离文字发一爻看。师召居士。台应诺。师曰。者一爻从何处起。又问至人无梦。何也。师曰。常人於现前虚幻分别境界。不知全体是梦。认为实有。而以昏昧想心。系念神识。纷飞境界为梦。所谓寤寐俱梦。梦中复作梦也。至人於自心境界。如实而知。故於现前虚幻境界。妙用泠然。通彻无碍。而睡梦亦自明明而知。历历而觉。所谓寤寐一如者也。故至人无梦之说。非有无之无。乃是无梦无非梦。梦与非梦一而已矣。又问梦里须臾。何以历涉万里。师弹指一下曰。千里万里只在者里。问圣人有妄念不。师曰无。曰既无妄念。何用兢兢业业。师曰。兢兢业业。故无妄也。问为政如何得无倦。师曰。荣辱得丧。毁誉是非。一切不管。但虚其心。行其所无事。则无倦矣。问终日吃饭。何故不曾咬着一粒米。师曰。吃饭底人居士还曾见不。问四方上下。有穷尽不。师曰。居士试返观自己心量。有穷尽不。士良久曰。实无穷尽。师曰。世界亦然。又问地狱实有不。师曰。人作了恶。历历自知。虽经久远。忆持不忘。便是业镜。自心明知自恶。不能自释。便是法王。心地不空。地狱实有。心若空了。地狱随空　示禅人偈曰。工夫不间四威仪。听板闻钟好下疑。打破未生时面目。好来炉畔爱钳锤。道本无为岂属修。有修头上更安头。虚空若使重加柄。野草闲华正好愁。将谓衣中有宝珠。衣穿方信宝珠无。前年尚有无珠说。今日无珠说也无内不寻思外不求。大千沙界一毫收。尘尘剎剎莲华藏。认着依然是外头。后迁弁山。晚退归天宁。嘉靖庚申秋。示寂。寿七十四。腊五十二。茶毗塔禅悦堂。

　　顺天府大觉寺慈舟方念禅师

　　别号清凉。古唐杨氏子。十岁失父。投京广德大慈义为师。十五剃染。登具廿一游讲肆。知文字非究竟法。乃参幻休於少林。休问甚处来。师曰。北方。休曰。北方法道何似此间。师曰。水分千派。流出一源。休曰。恁么何用到此。师曰。流出一源。水分千派。休可之。命典维那。一日游初祖面壁处。忽然大悟。乃曰。五乳峰前。好个消息。大小石头。块块着地。呈休。休知为克家种草。遂嘱曰。从上佛祖。以自己所证。递相承袭。欲令一切人知有此事。余得之小山先师。今授於汝。汝当体佛祖心。绍续慧命。然尚宜晦迹林泉。乘时而出。付以偈曰。无上涅盘心。佛祖相分付。吾今授受时。云净峰头露。时年二十八。既而以差别智不可不明。遂徧参诸方。备行苦行。精厉过分。双目失明。乃思惟曰。幻身非有。病从何来。身心一齐放下。端坐七昼夜。眼仍平复如常。寻入吴。渡江。历补陀。辛卯。说法越之止风涂广济兰若。有澄铁[此/束]者。以所得来见。师勘验间。知为法门梁栋。乃出休所授嘱累焉。有五乳峰前无镞箭。射得南方半个儿之句。师以大法肩承得人。可谓无事。乃游吴。抵秀州福城。整饬东塔。次走江西云居匡庐。赴将台山请。而越中缁白力挽之。主宝林。当万历甲午也。未几示寂。嗣子迎遗骨。塔於显圣之南山。先是师在越。以宝林眷眷於怀。汰如何公以为必清凉后身。乃载之高僧传焉。

　　建昌府新城寿昌无明慧经禅师

　　抚之崇仁裴氏子。生而颕异。性无嗜好。九岁入乡校。便问浩然之气为何物。塾师异之。长依廪山。常疑金刚四句为必有指据。偶阅傅大士录。有若论四句偈。应当不离身之句。不觉洒然。时年二十四。知有此事。遂辞山。结庐峨峰。阅灯录。於兴善章。僧问如何是道。善曰。大好山。有疑。日夜提究。至忘寝食。一日因搬石。正极力推次。忽然有得。走呈山。山诘之。应对有绪。遂与剃染受具。自是二十年不出山。有偈曰。野狮不啖人间食。十二巫峰得自由。养就纵横无碍力。昆仑翻转作瀛洲。偶一僧问。曾见甚么人来。便住此山。师以总未行脚对。僧曰。岂可以一隅而小天下乎。师然其言。急担囊首谒少室。会无言主席。与论旦夕。言喜师出语奇特。因与当道尚父熊公。请就寺示众。一时缁白。叹未曾有。寻入五台。访瑞峰通。南还。受闽建董岩结制请。一香为廪山拈出也。后迁寿昌宝坊峨峰三剎。三剎得师唱道。皆焕然一新　上堂。诸佛常时说法。不须拟议猜详。且道说的是甚么法。天地元黄。宇宙洪荒。不论通宗透教。祇贵直下承当。承当个甚么。云腾致雨。露结为霜。蛟龙不宿死水。猛虎肯行道旁。透得者些关棙。何须愿往西方。不问先佛后祖。鼻孔一样放光。作么生放光。化被草木。赖及万方。释迦不肯漏泄。达磨九载覆藏。峨峰不惜口业。直下为你宣扬。且作么生宣扬。罔谈彼短。靡恃己长　上堂。拍案一下曰。向上一宗。难为措置。大用大机。怎容拟议。等闲垂一句。如太阿锋离匣。触之者死不移时。似涂毒鼓受挝。闻之者丧不旋踵。所以道妙峰峻峙。异兽难藏。宝树晶光。灵禽莫泊。其用也。单趁金毛归野窟。直追铁额入深山。扫天下之搀抢。拂世间之孽屑。提堕坑落堑之类。揭迷封滞壳之流。其功也。使法界世界虚空界。一体同观。俾佛道人道地狱道。万法融会。虽然。犹未是向上事。须知更有出格限量外一句。且作么生是量外一句。正令未施先斩首。大机才展佛魔悲　上堂。南泉道。三世诸佛不知有。黧奴白牯却知有。恁么则三世诸佛齐立下风。且道黧奴白牯有甚长处。首座曰。为他金烹大冶。玉出蓝田。师曰。宝坊者里。总与趁出。何故。秉纲立纪振丛林。海晏河清正令行。好汉尽驱归宝所。化城推倒不留人。座曰。某甲则不然。师曰。汝作么生。座曰。闲担布袋浑无事。笑等街头一个人。师曰。也是闲弦子　师问僧赵州道。台山婆子为汝勘破了也。毕竟勘破在甚么处。僧曰。和尚今日败缺了也。师曰。老僧一生也不奈何。好教你知。若实会。举似看。僧拟进语。师打一棒云。者掠虚汉　师登古希。尚混劳侣。耕凿不息。丈室翛然。唯作具而已。尝有偈曰。冒雨冲风去。披星戴月归。不知身有苦。唯虑行门亏。益王向师道德。屡加褒敬。尝曰。去圣时遥。幸遗此老。万历丁巳腊八前一日。自田中归。谓众曰。吾自此不复砌石矣。众莫谕其旨。除夕示众曰。今年只有兹时在。试问诸人知也无。那事未曾亲磕着。切须痛下死工夫。(云云)末复曰。此是老僧最后分付。切宜珍重。明正三日。示微恙。遂不食。其教诫谆谆倍常时。众环侍不怿。师谕以偈曰。人生有受必偿。莫为老病死慌。拈却无生法忍。自然业识消亡。一时云净常光发。佛祖皆安此道场。十四作书辞道俗。十六书举火偈。次晨盥漱拭身已。索笔大书曰。今日分明指示。掷笔端坐而逝。七众为失依。茶毗顶骨牙齿不坏。塔方丈后。世寿七十一。僧腊四十四。憨山清云。师不唯法眼圆明一振頺纲。而峻节孤风。诚足以起末俗。盖实录也。
　　揞黑豆集卷四

　　　　心圆居士　拈别
　　　　火莲居士　集梓

　　六祖下第三十三世
　　常州府宜兴龙池一心幻有正传禅师

　　溧阳李氏子。年二十二。投荆溪静乐院乐庵芟染。庵示以本分事。师遂矢志曰。若不见性明心。决不将身倒睡。一夕闻瑠璃灯华熚爆声。有省。举似庵。庵颔之。未几。庵迁化。师直造燕都。谒笑岩於观音庵。岩问上座何来。师曰。南方。岩曰。来此拟需何事。师曰。但乞和尚印证心地工夫。岩曰。若果识得心地。何须印证。师曰。虽然。不得不举似一过。岩曰。参堂去。师珍重便出。至晚入室。方具述所以。岩蓦踢出只履曰。向者里道一句看。遂把话头一时打断。懡[怡-台+罗]而出。通夕不寐。翌日。岩出方丈。见师犹立檐下。蓦唤上座。师回顾。岩翘一足。作修罗障日月势。(鹞子已飞天外去。呆郎莫向脚跟寻)师豁然悟旨。后礼舜岩。乃书曹溪源流付之。复赠一笠曰。覆之。毋露圭角。师受嘱径往台山。缚茅秘魔岩。居十有三载。会太常唐鹤征问道。恳师南还。住荆溪龙池六载。复游燕都。寓普照。后仍归龙池　上堂。无上法王。有大陀罗尼门。名为圆觉。蓦竖怫子曰。鹞子已飞天外去。呆郎犹向月边寻　上堂。一切法不有。一切法不无。若能如是会。水上按葫芦　佛诞上堂。今晨四月八日。是我释迦如来示生降诞之时。山僧忽然思量。二千吾百余年已来。不知有多少路见不平之辈。务要别寻一个人来。与我释迦老子比胜负。较优劣。殊不知我释迦如来是何等一个面孔。汝诸人还知得我释迦如来脚跟立地处么。还曾梦见我释迦如来顶相么。良久曰。举手扳南斗。翻身倚北辰。出头天外看。谁是个般人蓦竖拂子曰。云门大师来也。掷拂子便下座　上堂。老僧者里。不问久参晚进。贵要正知正见。知见若正。了生死如反掌。自不落他断常有无二乘偏见。更有甚么商量。若有僧问作么生是正知正见。但向他道。老僧在你脚下。良久喝一喝下座　僧问如何是祖师西来意。师曰。屋北鹿独宿。曰不会。师曰。溪西鸡齐啼　问如何是奇特事。师曰。虾蟆捕大虫。曰恁么则不奇特也。师曰。猫儿捉老鼠。僧礼拜。师便喝。曰老和尚为甚么放某甲不过师。厉声曰老。僧有事你且去　有士人举僧问云门。如何是诸佛出身处。门曰。东山水上行。意作么生。师曰无孔笛。几人解吹。士曰。弟子得否。师曰得。士曰。如何是诸佛出身处。师曰。西河火里坐　士大夫从师游。师每举门前冷落车马稀。老大嫁作商人妇二语。罕有契者　山居偈曰。五峰云顶古文殊。尽日跏趺总笑余。半点苦寒禁不得。踌躇未了又踌躇。师风度简易。神观凝肃。以法道为己任。而机用妙密。迥出常情。於万历甲寅二月十二日示寂。先一日。有僧自台山来。师与剧谈宿昔。抵暮索浴。众察师意。请遗训。师举所着帽者三众无语。师抚膝奄然而逝。世寿六十六。僧腊四十四。茶毗灵骨塔本山之右。

　　嘉兴府天宁幻也佛慧禅师

　　会稽史氏子。母梦僧托宿而娠。年十四。礼天台松谷受业。一日晨课。至白毫宛转五须弥处。忽有悟。举呈谷。谷奋挺逐之。於是徧参诸方。机契笑岩。遂为笑岩室中子。出住燕山天宁优昙苑。晚南还。寓天宁　上堂。箫吹凤至。琴奏鹤来。钵展龙降。杖携虎伏。因缘会遇。针芥相投。正恁么时。莫有道底么。良久曰。钟声彻晓。鸡唱黄昏。若欲了知。也不消得。唵穆栗临娑诃　示众西来大意乾屎橛。多少人咬嚼不彻。当时我悔来迟。好与推他一跌。管教他吃得进。屙不出。免使儿孙费唇舌咦。日出千山晓。春回大地华。柳烟门外绿。游子未归家。喝一喝　示众。生一乾坤。死一乾坤。圣一法界。凡一法界。何曾谩得诸人。若也谩得。那讨甚么是非好恶。贤善才能。灼然些子谩不得。欠不得你遗是甚么境界。会么。满目尘埃千圣眼。一身落魄五宗心　僧参。师曰。甚处神祇。何方灵圣。曰金粟。师曰。在彼作甚么。曰司园。师曰。蔬割时还叫痛么。僧作负痛声。师曰。老僧刀也未下。叫唤作么曰。今日亲见和尚。师曰。盲人摸象　师生平丈室翛然。不废万行。凡利物边事。靡不乐为。然皆出自己缘。未尝干谒。将示寂。捡历示侍僧曰。过二日可。侍僧惊问。师曰。吾将有所适。侍僧涕泣固留。师笑诺曰。更留三日亦可。至期。浴出更衣。跏趺榻上。适报制龛工竣。遂趋寂。寿九十一。腊七十八。

　　襄阳府大觉圆禅师

　　汉川人。仪貌丰硕。声如洪钟。参静庵有契。庵付偈曰。一枝正法眼。列祖递传来。付汝待时至。馨香徧九垓。师受嘱后。隐居襄西。笑岩爽庵来求依侍。师曰。上座错了也。老拙平生温饱自适。别无所长。爽曰。某等生死事大。语未竟。师约而笑曰。老拙亦有生死。何独尔有。爽曰。某恨晚进多无恒志。和尚岂拒人哉。师曰。出家儿本自无事。尔何无事生事。少间曰。粥饭自办始得。一日室中举外道问佛。不问有言。不问无言。世尊良久。外道大悟语曰。问既不涉有无。良久亦是闲名。正恁么时。外道悟个甚么。岩拟进语。师以手掩其口曰。犹挂唇齿在。岩乃释然曰。可谓东土衲僧。不及西天外道占偈曰。自笑当年画模则。几番红了几番黑。如今谢主老还乡。那管平生得未得师称赏之。后无疾而化。世寿七十三。僧腊五十三。

　　嘉兴府敬畏无趣如空禅师

　　本郡秀水施氏子。幼慕宗乘。留心体究。同法舟济。参访数载。后见野翁。彻法源底　启关示众。自结元关自活埋。自吾闭也自吾开。一拳打破元关窍。放出从前者汉来　元宵示众。画角声中荐得。观音未是作家。彩灯影里捉得。室利谩夸好手。恁么告报与诸人。未免笑破虚空口。诸人若也未瞥然。再看鳌山颠倒走。参　小参。众立定。师喝一喝曰。祸出私门。便归方丈　示众。言前荐得已天涯。句下承当路转赊。一击铁围如粉碎。海天空阔雁行斜　除夕小参。时穷何似日穷好。月若穷来岁亦然。三十六旬穷过了。东村王老夜烧钱。老汉虽无一物。也要应个时节因缘。乃拈拄杖曰。只者个无穷无尽。历劫经年。今夜随时送去。免教涉蔓相牵。掷下拄杖曰。历劫得来今断送。拍双空手接新年　示众。佛是众生屋里了事人。众生是佛屋里不了事汉。诚能以佛与众生。一时放却。则了与不了。并为剩语。卓拄杖曰。但於事上通无事。见色闻声不用聋　端阳示众。佳节端阳。何曾订约。五月五日。年年撞着。风摇蒲剑碧楞楞。日照榴华红灼灼。道在时节因缘。岂论正法末法。向来着意驰求。通身是草。今日信手拈来。无不是药。竖拂子曰。大众。且道此药治甚么人底病。击拂子曰。不但老维摩。药王药上也须一剂　示众。豁开顶门眼。照彻大千界。既作法中王。於法得自在。便下座　一日湖边步月。谓一僧曰。明月与清风。水天同一色。人人在此中。只是出不得。僧曰。打草惊蛇作么。师曰。上座又作么生。曰看脚下。师大笑曰。将谓胡须赤。更有赤须胡　万历己卯仲冬。谓门人性冲曰。来岁仲秋十五六间。吾行矣。子宜知之。庚辰八月十六日。冲如期而至。师集众说偈曰。生来死去空华。死去生来一梦。皮囊付与丙丁公。白骨断桥随众。阿呵呵。明月清风吟弄。语毕。端坐而逝。世寿九十。

　　建宁府东苑晦台元镜禅师

　　别号湛灵。郡之建阳人。幼而颕拔。笃於孝友。甲辰。投虎啸岩丽空祝发。读楞严知见无见处有得。遂抠衣参寿昌於宝方。呈所见昌为痛呵曰。堕大崄坑汉。师惊悸。失所守。於是奋志参究。不知味者久之。一日阅维摩经。至此室何以空无侍者。曰诸佛国土。亦复皆空处。豁然大彻。第觉行与解左。复疑作。后阅圆觉随顺觉性章。而一切疑碍。始得永拔。是年庚戌。竟趋寿昌求质。曰元镜特以此事求和尚着眼。昌曰。但言此事。此事何凭。师弹指一下。昌曰。犹疑你在。师即呈偈曰。可怜摸索几多年。识破不值半文钱。宗流特煞瞒人甚。刚道祖师别有禅。昌复诘曰。且道甚处是赵州勘破婆子处。师曰。和尚莫作怪。昌为大笑曰。衲僧家到恁田地。始不受人牢笼。师遂掩两耳。昌嘱曰。子此后宜深隐。自有好时节到来。若强出。便可惜也。因付以偈。有正令相持时刻慎。逢人唯勘印其心之句。师拜受而归。乙卯会无异说法闽之大仰。师特访之。相见次。异曰。礼佛着。师端坐。异又曰。礼佛着师把住曰。那个是佛。异曰。者是那里来。底师拓开。曰者是那里来底。异就坐。师大笑出又吃茶次。异曰。闻师兄亲见寿昌。且道寿昌和尚。当年命根断在甚么处所。师劈面一掌曰。且道在甚么处所。异不对。师便出。异曰。三十棒可惜放过。即日异上堂。呼曰。晦台师将出众。异曰。谁叫你。师出震声一喝。异曰。取棒来。师曰。宿食不必拈出。且道马祖一喝。因甚百丈三日耳聋。异曰。金风多肃杀。秋露愈加寒。师拂袖归众。异曰。你只学得一个走。师不顾。戊午。出住书林东苑。辛酉。开法一枝庵　上堂。羽衣道。道法本无多。南辰贯北河。祇消一个字。降尽世间魔。且道是那一个字。喝一喝。便下座　寻归隐武夷。构室石屏岩。孤风绝侣。人所难亲。间有衲子求见者。师遽喝曰。你者秃厮失了魂。来者里讨甚么碗　尝蹑崄兀坐终日。来者皆望崖而退。崇祯庚午示疾。一日指岩下谓行者曰。此处可以埋我。者曰。设使死了埋了。又作么生分发。师大笑一声曰。恰好恰好。行者再问。则师已蜕去。时七月十三也。寿五十四。腊二十六。塔於师所指石岩。

　　福州府鼓山涌泉永觉元贤禅师

　　建阳蔡氏子。二十补邑庠。读书山剎。闻僧唱云。我尔时为现清净光明身。忽觉通身欢喜。急请经阅之。则又茫然莫晓。乃往参寿昌於董岩。昌令看乾矢橛话。久之。一日因僧举南泉斩猫话有省。成颂曰。两堂纷闹太无端。宝剑挥时胆尽寒。幸有晚来赵州老。毗卢顶上独盘桓。呈昌。昌曰。此事切不得於一机一境上作解会。须是向百匝千重处。垂手直过。尚当遇人。所谓心虽已在千峰上。犹更将身入众藏。始是参学眼也。师唯唯。丁巳。年四十。亲殁。乃弃家。竟投寿昌剃染。一日值昌田中归。师逆问曰。如何是清净光明身。昌振衣而立。师曰。祇此。更别有。昌遂行。师当下豁然。随入方丈。拜起将通所得。昌遽连打三棒曰。向后不得草草。次年昌寂。圆戒博山。居香炉峰三载。每当酬酢。皆当仁不让。山尝曰。者汉生平自许。他时天下人不奈渠何。归闽。舟次剑津。闻同行僧诵曰。一时謦欬。俱共弹指。是二声音。徧至十方诸佛世界。师忽大悟。乃彻见寿昌用处。作偈曰。金鸡啄破碧琉璃。万歇千休祇自知。稳卧片帆天正朗。前山无复雨鸠啼。嗣是居金仙庵。阅藏三载　上堂。东海龙王与日月灯明佛大相争战。胜负不分。山僧将二人各与三十乌藤。赶过北郁单越去也。诸人还委悉么。良久曰。二人是非且置。只如晴明阴雨外一句。作么生道。咄　上堂。雪山老人。指鹿为马。东西祖师。证龟成鳖。次第累及山僧。亦不免将错就错。今当端阳佳节。不可虚度。将太虚空捏作个小粽子。与诸人充肠果腹。乃托起香盒曰。大众。还嚼得碎么。若嚼得碎。行也竞龙舟。歌楚些。一任烟波自由。不用饮蒲酒。挂艾旗。自然妖踪顿息。如嚼不碎。小粽子塞却诸人口门去也。咦。临渊无限伤心事。安得黄金铸屈原　上堂。生从何处来。铁锯舞三台。死从何处去。三台吞铁锯。勿以明相睹。勿以暗相遇。坐断两头关。银花开玉树。堪笑当年老冻侬。不解放行。只解把住。山僧今日放行也。诸人还会么。咦。夜半石人方反侧。一场好梦向谁言　上堂。诸方浩浩竞谈禅。老僧常抱白云眠。今朝却被人唆哄。无端走向法堂前。算来无计施设。只得将古人葛藤。为诸人拈出一上。僧问古德。如何是禅。曰猢狲上树尾连颠。又僧问如何是禅。曰猛火着油煎。又僧问如何是禅。曰碌砖。此三转语。如骇鸡犀。八面玲珑。如大火聚。栖泊不得。如涂毒鼓。闻者丧身失命。诸人向者三句语透得。一千七百则陈烂葛藤。一捏粉碎。但老僧者里。却不如此。若有问如何是禅。向道凤山深处雨如烟。又问如何是禅。向道门前池水养新莲。又问如何是禅。向道鹧鸪啼破白云天。若会得老僧底。尽会得古人底。会得古人底。未必会得老僧底。若会得。老僧当别甑炊香饭供养你也(老僧底。老僧底。在者里在者里)　小参。直截根源。不存知解。当阳露出。不费纤毫。若也眨起眉毛。早成蹉过。才落拟议。便隔千山。所以睦州见僧来便掩门。鲁祖见僧来便面壁。可谓真实相为。岂似我辈屙漉漉地。说三道四。问妙答元。祖师门下。成个甚么。虽然。也须识古人誵讹始得。祇如鲁祖面壁。罗山云。我当时见。好与五火抄。何故。为他解放不解收。元沙云。我当时见。也与五火抄。且道与罗山是同是别。二大老虽则各具手眼。检点将来。总是借西家灯。照东家壁。山僧今日将三大老。各与五火抄。还会么。横身当宇宙。谁是出头人　小参。曲如箭。直如钩。小是海。大是沤。蚯蚓跳过东海。跛鳖飞上云霄。参　示众。临济喝。收归后架。德山棒。抛向前坑。不用从前残羹馊饭。斩新条令一句作么生。只把一枝无孔笛。夜深吹彻紫霄穹　问洞山三十年鬼神寻不见。安平真人却来乞和尚戒。此与古人是同是别。师曰。拯溺须临水。啸月却登峰　问有道之臣。因甚不用。师曰。无渠着力处　问主人不出户。如何见客。师曰。自有侍者在　问既是无垢净光院。因甚又作浴堂。师曰。净地恐迷人　问牛头未见四祖时如何。师曰。破驴脊上足苍蝇。曰见后如何。师曰。铁牛背上无蚊蚋　僧参。便喝。师亦喝。僧亦喝。师亦又喝。僧复喝。师曰。饶你更喝八万四千。不如还我未喝前一句。僧无语。师曰。掠虚头汉。好与三十棒　师器宇峻特。通内外典。所着有[穴/(丬*臬)]言禅余。内外集。及诸法语。生平慎重大法。行道三十年。未尝轻易许可。

　　绍兴府云门显圣湛然圆澄禅师

　　别号散木。会稽夏氏子。生而颖悟。具辨才。触事解了。性不羁。亲没。投隐峰参念佛是谁。三昼夜有省。趋似峰。峰叱之。退觉有物碍膺。胁不沾席者三年。一日闻僧诵傅大士偈。碍膺脱然。便能记持。解甚深义。受具云栖。掩关宝林。因忆乾峰举一不得举二话。豁然大悟。至半堂访无念。问古人道。如红炉上飞片雪相似。且道还具透关眼也未。念云。我不见有甚么古人。师急指曰。背后底聻。念休去。适慈舟和尚来自京师。说法会稽止风涂。师以所得质之。舟问。止风涂向青山近。越王城畔沧海遥时如何。师曰。月穿沧海破。波斯不展眉。(大家草里辊)舟复以洞上宗旨。次序征诘。师对以偈曰。五位君臣切要知。个中何必待思惟。石女惯弄无丝线。木偶能提化外机。井底红尘腾霭霭山头白浪滚飞飞。诞生本是无功用。不觉天然得帝基。舟曰。子日后开两片皮。截断天下人舌头有分在。遂命入室。印以偈曰。曹源一滴水。佛祖相分付。吾今授受时。大地为甘露。咄。五乳峰头无镞箭。射得南方半个儿。太史陶石篑。太学张浚元。请兴复显圣。住持三十年。在越祖庭。首称其盛。师生平不为律缚。脱略仪轨。肠直如弦。舌快如矢。丙寅腊月朔。作付嘱语数纸。四日过天华。示众罢。有僧告假。师曰。老僧今日亦欲起程。晚复为众垂语谆谆。至夜半丑时。右胁而寂。奉全身塔於显圣之南山。世寿六十六。僧腊四十三　上堂。前山头鸦鸣。后山头鹊噪。祇者是○○。沈思即不妙。妙不妙。哑子吃黄连。有口不解道　上堂。唤二作三。指七为八。倒柄太阿。佛魔尽杀。却忆东村王大娘。翻着西村李公袜。见者闻者皆笑杀。(解笑者是同参)拍手曰。噫嘻嘘。阿喇喇(会么王大娘着自己鞋。西村李公着自己袜。从无此事)　晚参。举鼓山赴闽王请因缘曰。一人死中得活。好手手中呈好手。一人半路抽身。得便宜处失便宜。雪峰道。好只箭。射入九重城里去。早是抛钩掷钓。孚上座云。待某甲勘过始得。盲龟跛鳖。纳败缺了也。孚趁至中路归举似雪峰。大似把髻投衙。峰云。他有语在。须知不是好心。孚云。老冻脓犹有乡情在。祇知贪程。不觉蹉路。峰便休。无齿大虫。伤人不知痛。大众。经山与么批判。久参上士。定知雪峰做处。若是初机。切不得向他三人分上着脚。直须自己有个活路始得(自己若无活路。争明得他人优劣。者个公案。大慧捉得贼子。云门捉得贼魁。可谓各具一只眼矣。然毕竟事主分上。犹少检点在。当时鼓山若是个咬人师子。待云。忽遇三军围绕时如何。劈面便与一掌。且教孚老颊上并雕两行金印。看渠将甚面孔见人破戒。虽然直截提持。还有代孚老原罪底一语在。不得错举)　僧问。万法归一。一归何处。师拈丝绦示之曰。此是杭州六分银买得底　问南泉斩猫。意旨如何。师曰。莫谤他好。曰作么生得不谤去。师曰。苍天苍天(别云。老僧谤了也)问和尚常教人放下。未审放下个甚么。师曰。优钵罗华。三千年开一度(别云。你无拄杖子。我夺却你拄杖子)　问麻谷参章敬。章敬道是。意旨如何。师曰。拈一放一。不是好手(别云。你有拄杖子。我与你拄杖子)　僧问。如何是差别一着。师云。当断不断。(别云。是差别一着)僧无语。旁僧云。某甲断得。师曰。作么生断。(别。但目视之曰咦)僧云。适间肚饥吃饭。如今甚饱。师云。亦未断得。(别云。你得恁么无脊骨)云和尚莫瞒人好(又代答云更与你一万个未在)　云栖大师举高峰海底泥牛话问师。师将旁僧推出。乃云。大众证明　云栖大师示众。亡僧迁化向甚么处去。众下语不契。师云。多谢和尚挂念。一众改容(别云。将谓和尚记得)　僧问。如何是异类中行。师曰。轻打我。轻打我。一客云。我会也。我会也。师云。你作么会。客作驴鸣。师休去(彩云端里仙人现。手把芙蓉扇遮面。急须着眼看仙人。莫看仙人手中扇)　吃芋次。问客。天是禅。地是禅。且道芋头是禅不。客拈起芋头。师曰未在。客云。师意如何。师拈起芋头劈面掷(只合自打三拳。掷人作么)　麦浪灵虚侍次。师召麦浪。灵虚有吹毛偈。汝批判看。麦云。借吹毛剑看。灵以手作斫势。麦云。是白铁。灵云。我适才从桥上过。打碎了个钵盂。麦云。好败缺。师曰。且喜灵虚脚跟稳密。其如麦浪气宇如王　同陶石篑无念师向火次。石篑曰。无念师在。阿师得力句。乞为举似。师曰。向火背犹寒　李次公居士问。老师还辨得某甲么。师云。你是个无主孤魂。石篑曰。他是有主底。师不答。次公云。老师安知某甲无主。(别云。你两个都好一坑埋却)师曰。好个有主底　麦浪举。黄中丞访少林和尚。未下轿便问。世尊生下。一手指天。一手指地。云门大师云。若被老僧看见。一棒打杀喂狗。我今日要一棒打杀和尚。和尚还作么生。少林无对。(代云。老僧不是世尊中丞照顾性命)若问和尚。作么生道。师云。待中丞脚跟点地。却向他道(别云你要做云门那)　问古人道。鸳鸯绣出从君看。不把金针度与人。三乘十二分教。一千七百公案。俱是鸳鸯。如何是金针。师拿起净瓶云。者个是净瓶。云者个亦是鸳鸯。不是金针。师云。却被汝道着　六禺问。和尚未到此间。大众未集法会。是何境界。师曰。门对陶公岭。曰如何是法身。师曰。背倚秦望山。曰如何是法身向上事。师曰。开口道不得。曰道了也。师曰。好狗不逐块　问世尊拈花是败缺。和尚上堂。不惟拈槌竖拂。抑且说长道短。是败缺不。师曰。被汝勘破。曰如何得无败阙。师曰。吃三顿饭。曰犹是败缺。师曰。吃饭又恁么去也。乃曰。师僧家不解息心。只管於自心起种种异见。若是坐得断底。佛来也三十棒。魔来也三十棒。进云。既云坐断。为甚么用打。师曰。只为唤作佛。唤作魔。所以不得不打　师至杭城。文谷师等。数员知识。慧闻师等。数员法师。及缙绅护法。各命侍者持柬迎师。慧闻法师柬内云。今日大众欲与和尚作家相见。和尚若来。已堕情识。和尚不来。犹缺慈悲。师阅毕。即将众简一齐扯碎。厉声云。者些客作汉。敢於老僧处纳败缺耶。师至即升堂正立。慧云。和尚莫要般门弄斧。师与一掌云。速道速道。慧面赤无语。师曰。死汉。文谷师遂率众作礼　同达观大师。月川和尚。大司成陶石篑。大中丞左心源。内翰黄慎轩。曾仲水。朱友石。玩月次。慎轩问。马祖玩月因缘。乞师一语。师曰。你睡我立。不得为说。慎轩亟起谢过。(代云。睡底见立底)二师咸云。吾下语不如此人　巡漕苏云浦问。鸳鸯绣出从君看。不把金针度与人。如何是金针。师曰。我在京都走一遭。未曾遇着一个人。苏拟进语。师曰。金针失也　僧问。礼拜是。问讯是。师云。随汝颠倒。(别云你且出去)僧便喝。师曰。成个甚么。僧礼拜　推府黄桥海问。梵志与世尊论义。梵志拂袖而去。中途有省。(约云住住。你道他省个甚么。待伊拟议。劈面便掌)谓弟子曰。我义两处负堕。是见若受。负堕处粗。是见不受。负堕处细。(约住云道道。拟议便掌)如何是负堕处粗。负堕处细。(驴年去)师曰。连我也不会。(但召桥海。海应诺。曰是甚么义。待拟议。挥曰去莫负堕)黄无语(两个死汉)　推府李九嶷问。何故众中无一人发问。师曰。他们都是佛。(别云放老僧自在)曰何谓也。师曰。问即落第二门。僧问曰。除却门风方便外。别有为人处么。师曰。我不如一切人。(别云老僧被你勘破)曰何故不如。师曰。他无方便　进士黄石思问。如何是杀人刀。(竖起拳头曰道道)师曰。布鼓当轩谁敢击。曰如何是活人剑。(竖起拳头曰道道)师曰。虽然后学也堪为　问教中云。忏者忏其前愆。悔者悔其后过。且如中间事作么生。师曰。只可自知(熟睡饶讇语)　福城寺山门回禄。僧问。尽道金刚不坏身。者四个汉那里去了。(擒住云。阿谁恁么道。拟议痛与一掌)师曰。坏者不是金刚。曰者个聻。师曰。不可以色相见如来　海眼问。和尚到城中。穿得几个髑髅。(劈面掌云穿得一个)师曰。两三个。海伸手索云。将来与某甲看。师曰。从人索者。不是好手　僧问。某甲二六时中。不念佛。不参禅。不看教。不断妄想。不取真如。(约云。住住莫费力)但饥来吃饭。困来打眠。任性自在。可合道不。(驴年梦见)师曰。彼圆觉性。非任有故。说名为病。曰如此则一切皆出四病不得。如何修行。师曰。一切众生。皆证圆觉(说得道理好)　问有情化无情。佛性甚么处去也。师曰。有情化无情。曰佛性聻。师云。甚么处去也。进云。有情化有情。因甚么会变化。师曰。有情化有情。僧不契　问乍会时有宾主否。师曰。宾主历然。问还分别否。师曰。两眼对两眼(恁么道犹是宾)　问圆眼为何壳儿恁么大。核儿恁么小。师曰。位高者心必小(别云取核儿来看)　问性宗与相宗。是同是别。师曰。翻手覆手(别云山僧无两个舌头)　问睡快活。讲经快活。师曰。都快活。(别云都不快活)因快活在内在外。师云。穷则独善其身。达则兼善天下。(别云苦苦)曰不要把我们儒书用。师云。我是寻常语。居士自作书会　问性宗紧要处。乞示一二。师曰。性宗无甚么紧要处　问周海门相会否。师曰。常会。曰他是道学耶。是禅宗耶。师曰。道学。曰恁么则不合也。师云。在天而天。在人而人　张翰林问。世尊几时升座。(未问已前)师云。居士甚处见世尊。士拟议。(过去了也)师曰。处尚不知。要问几时　抱朴莲问。香严上树话。未审和尚有何方便通个消息。师曰。我定是无命底。莲曰。是则是。只是做性命不着。不算好汉　僧问殃崛持佛语往告女子。因何便生下。师曰。何曾生下曰。恁么则在腹中。好没奈何。师曰。生下则不复更恁么也　师叹曰。处世若探汤。不如归去好。僧曰。到甚么处去。师曰。知得底是我同参　僧问此身败坏后。向甚么处安身立命。师云。问者等大事。更礼三拜。不与你说。师云。止止是甚么处安身。僧不解。师咄之。僧跪求示。师云。去。佛也奈何你不得　火头问。灰尘满天。何时得清净去。师曰。且烧火　麦浪指南侍次。师召指南。老僧四大不和。汝能疗之乎。(劈面一掌教伊和筋活血去)南云。苍天苍天。师复问麦。麦云。谵语作么。师云。不如者个不识字底(指南新妇子。麦浪老婆禅湛老破棺材。且抬放一边)　雪庭参。礼拜起。便问和尚在此作么。师云杀人。(别云恭候捡点)雪云。有者等手段。(龙蛇易辨衲子难瞒)师云。五六年不见。只道你鼻孔向上了。元来犹作者般去就出去(中毒也不知)　问虎生七子。第几个无尾巴。师曰。祇者个无尾巴。复颂曰。问答总无差。如将扇子遮。来人须觌面。莫看扇中花(别云七子且置。虎聻待伊拟议。劈面便掌)　僧问如何是一老。(竖起拳头)师云。昔人犹在非昔人。自是儿童认不真。问如何一不老。(竖起拳头)师云。除却幻身见端的。不知谁是白头翁。问如何是亲人不得度。(竖起拳头)师云。一念生心成挂碍。问如何是渠不度亲人。(竖起拳头)师云。全身放下孰为亲。问如何是不借别人家里物。(竖起拳头)师云。有语还成妄。无言未是真。拟欲求元旨。直是眼中尘(五个拳头。一个杀。一个活一个纵。一个夺。一个全杀全活全纵全夺有人检点得出。破戒赏伊一顿拳头。检点不出。一顿拳头破戒自吃)　问德云常住妙高峰。善财如何参不见。师云。对面不相识。进云。如何别峰又见。师云。举意便知有　僧问如何是空手把鉏头。师云。有口不能道(别云空手来与你道)　僧问。如何是本分事。师云。穿衣吃饭(别云不是阇黎应问)　僧问。明知生死是不生之法。为甚么却被生死之所流转。师曰。只是个数珠。(湛老与么答话。亦未在)曰某甲不会。师云。不会却好(别云不会已被转却)　僧举。鹤林素因僧敲门。素云。是谁。云是僧素云。非但是僧。佛来也不着。今问和尚。为甚么不着。师云。当面被瞒又云。我当时若在。但云谢和尚慈悲　师一日作痛苦声云。吾死即死矣。奈何先师事无下落处。众中有体仁云。此事已有麦浪在。何出此言。师云。他於第二门头即得。麦浪云和尚失却了也。师云。我失者一顶禅衣耳。此事如何失却。麦云。一之已甚。师默然　居士问。父母未生前。请师道一句。师曰。不可全靠老僧(别云患聋么)　问如何是直下见性。师曰。者问也不少。曰不少个甚么。师曰问我即不得　麦浪问。如何是善财参遍处。黑豆未生芽。师曰。不答。曰何故不答。师曰。答即芽生(烂已烂了说甚芽生)　问如何是妙性圆明。离诸名相。师拈拄杖云。者个唤作甚么。曰拄杖子。师曰。又道离诸名相(互相钝置)　问智不到处。作么生宗。师曰。切忌道着。曰拈槌竖拂。言谈语句。都是智。如何是不到处。师曰。此是甚么人语我不记得。汝试举看。曰此是智。如何是不到处。师曰。汝欠伶俐。何不审他来历。(直饶审得。也是鬼家活计)良久曰。汝更要问那。僧拟举口。师推开入室　问既是师子儿。为甚却被狐狸咬。师云。被汝一问。直得口塞。(别云阇黎莫瞌睡)曰为甚如此。师曰。若是师子。决不逐块(湛老只晓得师子不逐块。未识得狐狸咬人在。我道学人是师子。只因瞌睡。师家是野狐。却解惺惺)　师开法云门。时麦浪在云栖。大众以书招之。麦即以白纸一幅封固。如回书式。上写偈一首。偈曰上覆云门众古锥。陈年故纸漫踌躇。假饶透过三千则。犹有云栖一纸书。众人不愤。且不知所措。(偌大云门无一僧。可叹)即以呈师。师即拈来。中扯一孔云。大众证明。老僧透过去也。众如言寄去。麦即至　明翮问。亘古亘今。我信无有第二人。为甚么公案透不得。师曰。汝有甚么公案透不得。举来看。翮拟开口师曰去去汝不是好人　问频呼小玉原无事。祇要檀郎认得声。如何是声。师曰。者个不是声(别云老僧不问)　僧问。不落生灭时如何。(擒住云道道拟议即打出)师曰。不答。曰岂无方便。师曰。方便即生灭也(好个问头被湛老钝置了也)　问木叉和尚道。道得也叉下死。道不得也叉下死。当时若问和尚。作么生。师曰。者野狐精。又。云我定是没有性命底　僧问。无梦无想。如何是某甲主人。师云。你名甚么。僧云。大化。师曰。你且去　僧问马师一喝。百丈三日耳聋。为复明大机。明大用。(劈头一棒。问伊是大机。是大用。伊若拟答。连棒打出)师曰。一般米面。曰意旨如何。师曰。由人造作(湛老孤负此僧去也)　僧问某甲昨日洗浴。得个境界。祇是说不出。师指童子曰。是伊也知得么。曰他也知得。师曰。若是知得。决定不随人所转　僧问离心意识参。绝圣凡路学。且如心意识作么生离。师曰。将心识来我为汝离。曰将不得来。师曰。既将不得来。用离作么(葛藤不了)　明翮问。某甲看个放下拂子因缘。(蓦面掌云错)　只是教人休去。歇去莫住化城。是否。师曰。不是。你看他古人问如何是法身。竖起拂子。如何是法身向上事。放下拂子。岂可作放下论耶。若真正悟明。放下不放下。总是闲话。所以道。末后一着。始到牢关。绝后再苏欺君不得(葛藤遍地)　问如何是超然不借借。师云。我听不清。你再问看。曰学人不肯在。师云。者是借。僧喝师云。犹是借。僧又喝。师云。三喝四喝后作么生。僧拜云。推散大众去也。师曰。三十棒且待别时　首座问。未有之言。请和尚道。师曰。宁可截舌。不犯国讳　僧问。如何是大用。师曰。打杀千万人不名性燥汉(别云间言语)　麦浪问。如何是无住本。师举起拂子。麦云。无住还有本么。师云。汝适才问甚么。麦云。无住本。师云。还有本么。麦礼拜(大家草里辊)　麦浪问。如何是三界惟心。万法惟识。师云。汝年多少。麦云。与和尚同条生。不同条死。师云。三界惟心。万法惟识　师上堂。举无缝塔话。下座后。素源问麦浪。如何是无缝塔。麦与一掌。复生问麦。如何是无缝塔麦云。明日来向汝道。湛源问麦。如何是无缝塔。麦云。问取和尚去。三人入方丈举前话。师以三人初心者。曲陈其事。麦云。他日有人骂老和尚扯葛藤在。师云。你若他日骂我我即今合掌礼拜　师问麦浪。在庵中作甚么。麦云。种田。师云。何不来此随众。麦云。争似种田博饭吃。师云。是何田地。便作此说。麦云。和尚是何田地。师云。也不可草草。麦云。和尚也不可草草。和尚若不草草。如何便说某甲草草。师休去(老葛藤生嫩葛藤)　师举婆子烧庵话拟问麦浪。(劈面掌云者臭老婆)麦抱住师云。正恁么时如何师云。他也恁么。你也恁么。不知弄到甚么。麦云。他是恁么我是那么。不知弄到甚么。(别云是你恁么累我恁么便与一掌)师云。也不得草草。(更与一掌)麦作女人拜云。和尚万福(老骚婆养小骚婆)　师观水次。麦浪问。天人见为琉璃。鱼龙见为窟宅。和尚见作甚么。师云。水麦云。恁么落在人见中。师云好聪明　师一日入园捉菜虫一握。旁僧问云是甚么。(口是祸门)师以虫擦杀曰。者业障者业障。(劈面一掌救取菜虫)曰和尚为甚杀生。(自刎不殊抱石投井)师云。你偿命你偿命(到者里还有人救得者僧么若救不得。心圆代救去也。声未绝。蓦拈拄杖旋风打散)　新到从淮上来。求开示。师曰。汝镇江来么曰。是又云。从苏州过么。曰是师云。开示已竟(别云汝莫向者里会)　问两口一无舌。意旨如何。师曰。与汝说破了也。(别云老僧现有舌。争解道)曰求和尚再通方便。师便打　瑞白问。大众济济。灯烛煌煌。请和尚指示。师云。有眼皆见。(别云阇黎不唧[口*留])进云。恁么则个个成佛去也。师云。你眼不瞎。(别云瞎)又问。万竹林中事不问石。伞峰头意旨如何。师默然。瑞礼拜。进云。祇如万竹林中。又作么生。师云。三茎四茎斜。七茎八茎曲。进云。万竹林中与石伞峰头是同是别。师云。三茎四茎斜。进云。如何是向上事。师云。七茎八茎曲。瑞拜起。曰佛法已蒙师指示。正偏不落有无机。师曰。不落正偏。你作么生道。瑞便问讯归位(此曹洞下四宾主法门。会得便作唱导师。偶录一则。备员而已)　破山呈解曰。某甲得个小休歇。师云。休歇事作么生。山曰。师姑元是女人做。师曰。者个且置。祇如白鹭下田千点雪。黄鹂上树一枝花。且道明甚么边事。山曰。滚汤不养鱼。(别云某甲斫额有分)师叱之　问曹源。汝病中作么生。源云。我祇是病无作么生。师云。我即不然。曰和尚又如何。(别云要屙别处去)师云。祇看不病底。(见他不会便与下蛊)曰虾跳不出斗。师云。你要药与你一贴大黄。源云苍天苍天。师云。巴豆更好(湛老此处却有点衲僧气息)　僧问如何是佛法大意。师默然。僧云。老老大大。说者个话。师云。你见我说个甚么。僧便出。师云。你却会逃走(时衰鬼弄人)。
　　揞黑豆集卷五

　　　　心圆居士　拈别
　　　　火莲居士　集梓

　　六祖下第三十四世
　　天童密云禅师

　　讳圆悟。常州宜兴蒋氏子。八岁知念佛。春阳游嬉。輙动世间无常想。十五。能躬耕养亲。二十六。阅坛经。欢喜诵习。知有向上事。负薪入市。释肩立横术。竟日不知有人。三十安置妻孥。依禹门传和尚脱白。执爨赁春。负米百里外。时以己事[言*口]。传瞪目直视。杂以询骂。惭闷成病。二七日。汗下乃苏。服劳四载。始纳僧服。掩关千日。矢明此事。传屡加勘验。终不许可。师亦自审。一似有物。昭昭灵灵。卒未泯怀。如是者六载。秋日过铜棺山顶。豁然大悟。忽觉情与无情。焕然等现。大端说似人不得。正大地平沈境界。从前碍膺。涣然氷释。与其师往复纵辩。箭锋相触。传入京。参侍二载。归而上双径。礼天台。探禹穴。海门周汝登唱道东南。师与之水乳相契。祭酒陶望龄。司空王舜鼎。交参[言*口]击。师之法道盈於海东。自三公始也。传归龙池且老。挝鼓集众。以衣拂付师。传入灭。心丧三年。始徇众请。升堂开法。明年移海盐之金粟。明州司李黄端伯。迎主鄮山阿育寺住。三月。复迁天童。自是一住十一年。师六坐道场。於金粟天童最久。应缘甫毕。曳杖入通元。万众挽之不可。居六月。示微疾。晨起按行工筑。停午卧榻。少选趺坐。频申而逝。崇祯十五年七月七日也。寿七十七。夏四十四。明年癸未。弟子建塔天童。迎全身窆幻智庵之右陇　上堂。举高峰和尚云。清底泥牛衔月走。岩前石虎抱儿眠。铁蛇钻入金刚眼。昆仑骑象鹭丝牵。此四句内。有一句能纵能夺。能杀能活。简点得出者。参学事毕。师云。高峰之句。不妨奇怪。只是不经简点。今日禹门亦有四句。四句者何。饥餐。渴饮。闲坐。困眠。此四句内。亦有一句能纵能夺。能杀能活。简点得出者。来方丈通个消息(火莲云。两个老汉费许多气力作么。我者里只有一句。能纵能夺。能杀能活。莫道高峰圆悟。未曾梦见。便是三世诸佛。历代祖师。也简点不出)　上堂。四月十五日已过去。六月十五日犹未来。过去与未来。以拄杖〡云。都从者里剖。复以拄杖[中-口+○]云。若於此识得根源。朝打三千。暮打八百。若识不得是不知痛痒底死汉。莫怪悟上座造口业。压良为贱。掷下拄杖。复举德山初出蜀。於澧阳路上。见一婆子卖饼。息肩买饼点心。婆指担曰。甚么文字。曰青龙疏钞。曰讲何经。曰金刚经。曰我有一问。你若答得。施与点心。若答不得。且别处去。金刚经道。过去心不可得。现在心不可得。未来心不可得。未审上座点那个心。德山当时无语。师云。我若作德山。只向道山僧肚饥。拣大者快搬来。使者婆子直得手忙脚乱。打发不迭。及至搬来时。肩担便行。管教者婆子疑杀行脚衲僧。别有长处(火莲云。别无长处。圆举问息庵。别无长处。意旨如何。息便出去。圆曰。不消一问。匿影逃形。次问湄庵。湄曰。五五二十五。圆曰。未梦见衲僧汗臭气在。次问觉非。觉上前擒住曰。速道速道。圆劈面一掌。觉拓开曰。小鬼头胡打乱打作么。圆喝曰。瞎眼汉。教你晓得恶人先做大。湄曰。当断不断。反被他算。觉与一掌曰。那里落节。者里拔本。湄大笑)上堂。[竑-么]立座前云。老僧气喘。不能说话。遂咳[口*敕]吐痰於地云。众兄弟试道看。良久。无有出者。师以脚抹却。归方丈　上堂。若论此事。描也描不成。画也画不就。喝下铁围山倒走。一句当天八万门。句句自然绝渗漏。赵州关。云门普。雪峰辊球。禾山打鼓。上来一队老古锥。看来未解师子诟。汝诸人。须抖擞转身路子。若能行。处处莫着随人后。拶着翻身便咬伊。始可人前开大口。且道禹门者里用个什么。蓦拈拄杖云。一条拄杖黑如漆。是圣是凡劈脊搂。喝一喝下座　上堂。举韶国师偈。通元峰顶。师云。大家在者里。不是人间。师云。错下注脚。心外无法。师云。畐塞杀人。满目青山。师云。有眼如盲。大众还识韶国师么。若也识。昔日韶国师。今日老僧。不成话堕。若不识。且道是谁之过。下座云。参(火莲云。一坑埋却犹较些子。圆云。我不恁么道)　因雪上堂。昨日青山。今朝白雪。众兄弟。好消息。野鹿行人。步步成迹。惟有挂角羚羊绝气息。从来猎犬难寻觅。高着眼始得　上堂。人人本具。个个不无。不是圣贤。了事凡夫。且事又作么生了。举起拂子云。不唤作拂子。便了取好。不唤作拂子便了。又唤什么作事。以拂子击香几云。惺惺底惺惺。瞌睡底瞌睡。然唤作惺惺瞌睡。依旧无本可据。喝一喝云。老僧据本去也。便下座　上堂。今朝正是正月七。世上相传是人日。可怜大梦未醒人。却见阴晴起瞋说。令人转忆云门老。解道日日是好日。众兄弟。还知云门老子落处么。良久云。只是不分皂白底漆桶。复云。日日好日。当下心息。本无孔窍。宁容情测。各各珍重。不烦久立　开炉上堂。烹佛烹祖大炉鞴。煅生煅死恶钳锤。蓦拈拄杖云。若是超佛越祖。出生逾死者。不用如何若何。便请单刀直入。与通元拄杖子相见。(诸方提唱。多用此语。且作么生说个相见底道理。莫是向前一喝。拂袖便行。谓之相见么。莫是接住拄杖。送倒老和尚。谓之相见么。莫是夺却拗却。掷向别处烧。谓之相见么。要且不是者个道理。既不是者个道理。只者相见二字。早剩了也。作么生是单刀直入法门。咦。三十年后。莫谤心圆去好)　上堂。当头一着。坐断要津。才然侧耳。丧却家珍。从来佛法。不顺人情。所以道出群须是英灵汉。胜敌还他师子儿　上堂。通元峰顶。好个消息。若人识得。参学事毕。喝一喝云。不烦久立。便下座　上堂。二月初十。好个消息。尽大地人。[跳-兆+孛]跳不出。喝一喝云。百年三万六千场。反覆原来是者贼　上堂。举僧问云门。如何是透法身句。门云北斗里藏身。大慧道。云门老人恁么道。只答得法身句。未答得透法身句。今日或有人问径山。如何是透法身句。向他道。蟭螟眼里放夜市。大虫舌上打秋千。通元又且不然。有问如何是透法身句。劈脊便棒。纵使不会。管教永劫不忘(莲别云。纵使不会。通元话在)　开炉上堂。般若如大火聚。拟之则燎却面门。蓦拈拄杖连卓云。当炉不避火者。与拄杖子相见。(莲云。燋头烂额。堪作甚么。息云。畏刀避剑。堪作甚么。圆乃震声一喝)问正偏兼带即不问。临济家风事若何。师便打。僧拟进语。师复打云。再犯不容。乃云。火焰为三世诸佛说法。照顾眉毛多少茎。三世诸佛立地听。历历分明赤骨惺。死柴头发浑身焰。始可联辉继祖灯　善信求开示。师云。汝为何来。云弟子不为别事。师云。何为不别事。云为修行故。来乞开示。师云。修行也是别事。做买做卖也是别事。乃至虚空大地。日月星辰。森罗万象。以至父母兄弟妻子。皆是别事。如何是你不别底事。云弟子不会。师云。汝去会不会底来　问月明帘外。如何转身。师云。你但进门来。云如何是门里事。师便打。云请师不用棒。不用喝。将转身事尽情道一句。师起云。我倦要睡去　问如何是三元三要。师云。你者一问聻。云某甲不会。请和尚明示。师云。你且放下着　问某甲一向做工夫。没个入处。师云。谁教你来。僧拟开口。师直打出　问古人道。亡僧诵一部佛法。语未绝。师云。亡僧甚处去也。僧拟议。师便打。僧云。乞和尚开示。师云。汝道亡僧还开得口么。僧无语。师云。既开口不得。佛法合作么诵　问如何是佛法大意。师偶搔头。云老僧头痒。云还有奇特也无。师展两手(别云。老僧头破血出)　问大事未明。乞师开示。师云。你唤甚么作大事。云岂无方便。师便打　问琅琊觉赞初祖。末句云。师心兮戴。大慧杲云。戴之一字。不得动着。动着即祸生。师拈棒指云。直须动着。动着从教东掷西抛(琅琊新妇子。大慧老婆禅。圆悟者汉。略较些子)　问不会做工夫。求师开示。师云。不干老僧事。云求个明白路头。师云。但向暗处走。(别云。我不明白)　问诸法从心生。未审心从甚处生。师云。老僧正疑着。居士问。弟子扬州来。为大事不明。师云。汝既不明。将甚么来。士无语　问还是念佛好。还是做工夫好。师云。总不好。僧拟议。师打云。向者里会得却好　问如何是乾屎橛。师云。田塍上看(别云。速吐却)　问工夫散乱不成片时如何。师打云。我道棒打不开　问乞师指个修行路。师云。我从来不会修行。云更冀慈悲。师云。一事无成两鬓丝　问古人道。老僧无法与人。祇解识病。时有僧出作礼。古人便归方丈。意旨如何。师云。汝且出去。僧拟再问。师云。你未知病在。云如何是某甲未知病处。师举手搔头。僧罔措(者僧浑身是蛊。惹得老汉遍体毒痒。没着搔处)　问众生即佛。弟子信不过。师云信不过。且做众生。云佛又作么样。师云但肯作众生。佛即在其中　问清水洗尘。尘水归何处。师云。茅厕里。云某甲不会。师云。问取净头去　问生灭不停。如何降伏。师拦胸搊住云。停不停。云不会。师放云。恁么即降伏了也。僧拟进语。师乃叱出　问如何是五眼圆明。师曰。老僧止两只　问未举念时。意旨如何。师良久。僧拟再举。师云。去　问黑漆皮灯笼。还有亮时也无。师打云。老僧要打破　问如何得出生死。师云。如何是生死。云学人不会。乞和尚慈悲。师云。老僧无奈汝何　问某甲一字不识。乞师开示。师云。我正要一字不识底。还你一字不识底去处来。僧无语。师乃打　俗士问。我辈修行。不知从那步起。师云。从你未动脚者一步起。又问此心如何定得。师云。定即且置。如何是心。士无语。师云。汝且会会心看　问大修行人。为甚担枷带锁。师云。自作自受无人救。云万丈岩前作揖。百尺竿头拱手。师云。自拈自弄得人憎　蕴虚讲主参。问未到金粟时如何。(把住云。道道。拟议便推出云。你未到在)师曰。云岫庵中。曰到后如何。师云。吃茶已毕曰。释迦未出世。祖师不西来。唤甚么作正法眼藏。师正身云。见么。(别云。正要阇黎恁么举)曰。有见则不堪。师云。未梦见在。又问。古人道。唤作一物即不中。如何又唤作无位真人。师云。你即今是一物。是无位真人。(别云。座主莫被人瞒好)曰。若说作两橛师云。还我一橛来。云犹是第二门。师云。怪你做座主。所以会讲　云怡蔡居士问。渴鹿趁焰。如何歇得。师云。摸取脚跟摩尼珠。云久埋尘土中。如何急切觅得。师云。满面羞惭。(别云。不要乱摸)云一斩一切断。如何得此利剑。师云。照顾汝头。云等是水味有品为第一泉。有品为第二泉。作何剖分。师云。饮者自生分别。(别云。一二且置。水作何味)云黑夜中认贼为子。认子为贼。作何判断。师云。各打三十棒。(别云。戳瞎己眼)云家亲作祟。如何处置。师云。家无二主。(别云。此事问不得家亲)云的的主人翁。如何得觌面一见。师云。拦腮与汝掌。(别云。莫说梦)云堪舆家罗经。纵横移动。针必指南。是谁作主。师云。且向罗经后看。云家宅是诸人生身活计。见得甚么。便肯破家荡宅。师云。春色满园关不住。一枝红杏出墙来。(别云。破荡是活计)云电光中良骥。瞬息千里。如何得一往追上。榄辔入手。师云。好个驴前马后汉。(别云。骑驴更觅驴)云大慧云。将八识一刀。凭甚么安身立命。师云。还我刀子来。云胡来胡现。汉来汉现。是镜体。是镜光。师云。打破镜来好相见。(别云。早不是了也)云未开口已前。为甚便棒便喝。师云。为汝不荐。(别云。老僧只恨手慢)云日升月沈。雷轰电掣。山静云闲。水流花开。莫非是者个迸现。如何拈得向脚跟下。要用便用。师云。鱼行水浊。(莲云。迷头认影)云修行人多怕去后黑漫漫地。不知现前黑漫漫地更苦。尽说生死事大。不知现前剎那死死生生更切。此际重关一击。如何下手。师云。好与三十棒。(别云。真个黑漫漫地)云高峰言。大彻底人。未脱生死。为甚命根不断。命根既未断。叫做大彻。彻底何事。师云。汝唤甚作命根。(别云。莫错会高峰语)云一句当天。八万门永绝生死。者一句得恁有力。师云。坐断乾坤(是甚么句○别云。者个不是人传授底。你莫妄想)　问己事未明。乞师指示。时值板响。师云。打板了。吃粥去。(别云。吃粥后向你道)　问云门饼。赵州茶。和尚者里有么。师云。一顿大拳头　问众中操履好。静中操履好。师曰。分身两处看(别云。莫管他)　问乞师指截径处。师云。汝是甚处人。云江西。师把住云。江西到者里多少路。僧拟议。师推出　问古人一言之下。为甚么便晓得云门儿孙。师打云。你是甚么人。(别云。云门是儿孙)僧礼拜。师又打　问如何是秘密藏。师云。八万四千(别云。瞒人不得)　问搬石挑沙。明甚么边事。师云。来日再去挑　行者问。吞不进。吐不出时如何。师云。问取舌头　比丘尼问。如何是本地风光。师云。尝在汝面门出入。(别云。净地莫放尿)尼欣然礼拜。师云。且放过汝　问如何是的的大意。师云。向前来。僧近前。师便打。僧云。上根大器。直下承当。中下人来如何。师云。老僧从来未尝眼花。僧无语。师云。你是最下种也未得在　问曹洞宗有君臣偏正。师云。除却君臣偏正。致一问来。云除君臣偏正。教某更问甚么。师云。只你恁么道。是君是臣。是偏是正。僧拟议。师喝出　问生死如何透。师打一拳云。向者里透　问如何是无生法。师打云。会么。云不会。师云。赖汝不会。若会。老僧性命却在汝手里(纵不会。和尚性命也在渠手里)　师作务次。僧参云。某甲特来参叩和尚。师拖土篮云。为我抬土去。云某甲只是闲。师云。去老僧没工夫说闲话　问。古人道。须参活句。莫参死句。如何是活句。师云。老僧舌破。为你说不得。去僧出复入曰。和尚舌破。用冬青叶好。师云。汝为甚着死句。连棒趁出　问离却拄杖子。请师别道一句。师掌云。不是拳头。定是巴掌。僧礼拜。师以脚趯云。更有脚尖在　岳石帆居士参。出自撰禅门口诀请正。(指云。诀即不问。如何是禅。待伊拟议。便与裂碎)师接得。即置云。闲言语。士云。和尚看看。师阅数行。至实字。指问云。此字如何解说。士拟议云。却解说不出。师云。恁么则是虚言了。士无语。良久又云。和尚者里有甚么人护法。师云。贫道法也无。护个甚么　问某甲生死不明。师云。者饭袋子。(尊於十号。者僧难当)僧拟开口。师便打　又僧出。礼拜拟问。师云。适才你问甚么。僧罔措。师推倒(推倒则不无好手。争奈者僧爬起得快)　居士问。伎俩尽时如何。师便打。(打即不无。争奈伎俩尽何)士拟议。师云。伎俩尽了　问死人难活时如何。师云。你且去。僧拟议。师打云。真个死汉　问学人到已一月。不见堂头时如何。师云。者老汉甚处去也。僧拟议。师便打　问前念过去。后念未生。主人公在何处。师云。立地死汉。(别云。恰好)僧云不会。师云。拖出死尸去(别云。多了个不会)　问如何是佛身无为。不堕诸数。师云。合取狗口(别云。堕也)　问如何是学人自己。师云。我不识你　僧求开示。师翘一足。僧云。一口气不来时作么生。师弹足云。但问取他　问如何是生死业。师云。即汝是。如何是涅盘心。师云。即汝是。僧礼拜起。师以拄杖指云。去。僧喜跃而出　问疑情顿发。因甚么命根不断。师云。只为你疑情。命根不断。云断后如何。师打云。教你没处藏身(莲别云。一切不疑)　问人人有个本具底影子。为甚踏不着。师云。看脚下。僧礼拜。师与一踏云。却是老僧踏得着(何曾踏着)　问有佛出世。作何供养。(打云。祇将者个供养)师云。老僧不受。云请师方便。师打云。与你一顿　问如何是清净法身。师云。你会种田不。云不会。师云。我者里用你不着(别云。替我担粪去)　兴化黄伯初居士参。问弟子有条拄杖子。见佛杀佛。见祖杀祖。今日特来呈似。师云。放下着。云弟子连自己都杀却了。师云。将甚么来。士无语。又问。和尚入闽。将甚么来。师云。祇有贫道　问某甲初出家。求和尚开示。师云。出家来多少时。云去岁。师云。逢人但恁么说。不得错举　黄司李问。风清月白时如何。师云。大家在者里。又问。弟子转机不圆。过在甚么处。师云。过在问人处。云不问人时如何。师云。信口道将来　问和尚还有不为人说底法么。师云。我曾向道甚么来。僧无语。师云。元来　钱相国入山。问如何是如来大意。师云。居士今日从甚处来。云从人行过底路来。师云。恁么则不如来了。国无语(代云。瞒和尚不得)　问铁牛吞却虚空时如何。师云。老僧在甚么处。(别云。铁牛在那里)僧无语(复云。为什么不吞却)　行者问。如何是无上菩提道。师云。俗人头戴僧官帽。云毕竟有何方便。师云。自家摸取好　僧自径山来参。问如何是不动尊。师云。此去径山五百里。僧喜跃作礼而退　道者问。如何是百草头上祖师意。师拈拄杖云。者是百草头。打云。如何是祖师意。者拟议。师喝退　问目前无一法时如何。师云。背后着眼　问如何是圆满觉。师打云。你欠一着　问如何是新年最初行脚句。师云。去。云如何是步步不错句。师云。去　居士问。世间以何为尊。师云。唯汝为尊。(好霹霹)士礼拜。师云。忽然霹雳打汝。又作么生。士无语(代云某甲果然不识痛痒)　问如何是急水行船。师云。山僧未做长年三老。僧无语。师打云。崖上看取(好个崖上看取。可惜水里人不会)　问虚空破了将何补。师云。将你补(别云。莫将老僧补)　居士问。弟子有病。求和尚授记。师云。死。云再请一语。师云。待汝活时向汝道　行者超智侍立次。师问今日有新到么。者云无。师便打(何不掀倒禅床。也显天童门下有师儿)　问向上一路。千圣不传。棒喝交驰。合明何事。师便打　僧云。明知生是不生之法。因甚被生死所留。(莲云。赚杀阇黎)师打云。还知么。进云。便恁么去时如何。师云。赚杀阇黎　居士问。者里风境。与嘉兴风境如何。师云。处处白云处处日(别云。者里即不问。如何是嘉兴。速道)　问某甲出山去。忽有人问天童佛法。声未绝。师便打。僧礼拜。师复打云。逢人不得错举。僧起云。祇者是。师云。孟八郎汉(大小天童龙头蛇尾。打了趁出。犹较些子)　问不是心。不是佛。不是物。师以手拦胸推倒阶下云。是甚么。僧罔措。师便打　问大众一齐上来。未审和尚将何管待。师打云。只将者个管待。云恁么则个个饱齁齁去也。师云。你自己分上作么生。僧无语。(圆代云。某甲不吃。莲云。我与你一顿。息代云。某甲饱吃。莲云。更与你一顿)师复打　问生死不明。乞师指示。师云。正好消息。僧礼拜。师诘云。你道好在甚么处。僧无语。师便打　居士问。诵经持咒。还了得生死不。师云。了不得。士云。作么生了得。师打云。向者里荐得。方可了得。士云。和尚还有生死不。师云。你若有时我也有。你若无时我也无　问如何是清净法身。师云。泥猪癞狗　问行住坐卧。如何是学人本身。师云。行住坐卧(别云。不是行住坐卧)　狮林问。和尚不会打福州乡谭。来作么。师云。换汝眼睛。东土人说话。西天人领略。是何曲调。师云。五音六律不相当。和尚拄杖拂子烧却了。将何示人。师云。正示人。和尚归金粟。有几人相伴。师云。尽大地人　新到参。方拟人事。师云。已相见了也。速退速退。云和尚因甚着忙。师高声云。道甚么。云某甲博山来。师便打。僧云。打错了。师云。汝动足时即错了。在者里觅甚么碗。连棒打出(拈云。动足来时不打。此时才打。岂不是和尚错)　僧参。师问甚处来。云杭州。师云。杭州有几多官员在任。几多官员不在任。(代云。有告示不许窥探)云不知。师云。你不从杭州来。僧拟议师叱出　师问僧。那里来。云苏州来。师云。那里人。云金华人。师云。到苏州作甚么。云一事也无。师云。恁么则空去空回也。云长远如此。师云。长远如此个甚么。云不知。师打云。还知么。僧无语。师云。又道长远如此　师采豆荚次。有僧参。师问那里来。云绍兴来。师云。绍兴还有豆荚也无。云有。师云。既有来作甚么。云特来礼和尚。师云。吃茶去　求如居士呈偈云。水到渠成。瓜熟蒂落。钵盂无柄。徒劳把捉。大千沙界。法王正觉。若人会得。是名绝学。(钵盂柄太多了)且云。弟子有个会处。求和尚证明。师未过手。便云。我已为汝证明了也。云此是会处。还有个行处。先不得。后不得。正与么时恁么得。咦。老鼠见猫儿。动也动不得。师云。你者呆子。云和尚家风已尽知。原来祇是者些儿。若云更有元和妙虚空挖孔总成痴。师云。一发呆了士拂袖便出。次夕。复入室。师云。今日又作么生。士就师膝一捏。师云。你试道看。云和尚还要第二杓恶水那。师云。你试泼看。士转身作女人拜。便出　师一晚与五峰话次。蓦伸脚云。你作么生。峰以脚趯之。师笑云。未在。未在。云和尚道看。师倒卧。峰云。也只是困。师云。你又与么去也。峰乃礼拜　石车参。师问那里来。云云门来。师云。几时起身。车打一圆相。师云。不可乱做。云千里同风。今日特来亲领痛棒。师云。既是千里同风。又来作么。车即提起左脚。师云。者还不是。车又提起右脚。师云错也云风吹别调中。师休去　新到参。方礼拜。师乃蹋之。僧拟开口。师便打出　僧才礼拜。师以杖抵云。去去。云某甲话也未问。师云。设若问话。堪作甚么。僧拟议。师喝出　僧参。自叙诸方相见机缘将毕。师咳[口*敕]一声。唾地云。你道道看。僧罔措。师连棒打出　僧呈偈。师接得。即撦破。顾僧云。今日多少泥水匠。云前三三与后三三。师打云。是多少。僧竖拳。师直打出　河南僧参。吃茶次。师问曾到少林么。僧云。曾到。师云。堂头和尚如何。云提唱为主。师云。提唱个甚么。僧无语。师举起茶盏云。还提唱者个么。云拈来无不是。师云。错认定盘星。僧复无语　师问僧。甚处来。云天目来。师云。高峰祖师安么。僧无语。(代云。谢和尚挂念)师云。想必你不从天目来　缾匋僧参。呈一圆相。后书偈云。缾匋烧得破砂盆。不妨拈出众人惊。祖师一见攒眉哭。后来那有者儿孙。师目竟。即撦破。顾僧云。如何解交。(者僧无风起浪。却不知悟老在伊未举已前垂手。所以道句后出身有万千。句前出身无一个)僧罔措。师趁出　华山。僧参。师问华山道场做完也未。云已毕。师云。既毕又来做甚么。僧无语　僧参。师问甚处来。云河南。师云。临济大师道。不在河南。定在河北。即今在河南河北云。在河南。师云。何不教他同来。僧无语。(代云。若教即不来)师云。掠虚汉出去　僧呈偈云。未明心地印。追究祖师关。识破分明也。前三三与后三三。师云。不前不后是多少。僧拟议。师打出　一僧入室。云某甲有个见处。师云。汝作么见。僧拟对。师摇手云。未见在。僧云。和尚道一句看。师云。待老僧别有个见处。即向汝道。僧罔措。师叱出　僧参。师问甚么处来。云扬州。师云。来作甚么。云生死不明。来见和尚。师曰。他死了。僧沈吟。师以杖逐出。复唤阇黎。僧回首。师曰。虚生浪死汉　僧参。师问那里来。云博山来师云。住多少年。云三年。师云。吃多少饭。僧无语(莲代与一拳)　扬州僧同居士参。师云。古人道。腰缠十万贯。骑鹤上扬州。且道是甚么人。士云古人。(莲别与一掌)师云。古人在甚么处。士云。古人与今人同体。师云。四大本空。五蕴非有。将甚么作体。士无语。僧云。此居士特来请问和尚。无开口处。师云。你口向甚么处开。僧云。向和尚脚跟下开。师云。向汝道甚么。僧亦无语　师问僧。今日多少人抬树。僧云。八十多。师云。多多少。云。八十一个。师曰。那个起头那个住。僧无语　嘉兴密印寺僧参。师曰。当初高峰和尚。亦是密印寺里出身。僧云。是。师云。即今在甚么处。僧茫然。师云。且坐吃茶　天竺二僧参。师问甚么处来。云海上来。师曰。海上观音。与天竺观音如何。云一样。(莲别但竖二指)师指僧曰。与你一样耶。与者上座一样耶。二僧俱无语　二僧论大颠摈首座话。一云令当行。一云贼被狗咬。争之不已。白师。师云。祇如贼被狗咬。落在那个分上。一僧云。首座分上。师遂一齐摈出(句后不会何况句前)　示纯一上人。参禅正忌杂毒入心。贵乎纯一。所以道。举一不得举二。放过一着。落在第二。须知参禅也是第二。修元门也是第二。成仙也是第二。作佛也是第二。生也是第二。死也是第二。总之凡起一念。皆是第二。苟真实要会。纯一无杂。但向一念未生前看。行也看。住也看。坐也看。卧也看。一看看得行不知行。住不知住。坐不知坐。卧不知卧。不觉不知。忽然觌面相逢。始觉从前错用心　示时功林居士。祖师西来。不立文字。直指而已。惟至德山临济以棒喝直指。最为明白切要。所谓棒打石人头。嚗嚗论实事。今人不荐棒头指处。而以知痛痒者是为心。殊不知乃识神耳。古人云。学道之人不识真。只为从前认识神。无量劫来生死本。痴人认作本来人。所以贫道征居士云。祇如不痛不痒时如何。居士如果要了生死。透识神。但看者一扇子。落在甚么处。则自然知道者一扇。初不曾打在痛上。真果似棒打石人头。便见临济大师道。我被黄檗先师打六十棒。如蒿枝拂着相似。彼岂以知痛痒者为然哉　示林道人。祖师西来。唯直指单提。令人返本还源而已。欲究其旨。但向不睹不闻之先。直下觑透。便见分晓。如黑漆桶处於黑夜。初无二色。即无二见。既无二见。则不见有男。不见有女。不见有缠缚。有解脱。不见有凡圣。有净秽。亦不见有元有妙。有觉不觉。亦不见有道不道。不见有空不空。不见有真不真。亦不见有苦乐昏慧。火宅清凉。所以贫道生平。但有来者。便当头一棒。俾伊漆桶生光。即无二见。所谓直截根源佛所印耳　示静虚禅人。真欲超生脱死。须办铁石心。如枯木死灰。圣念凡情。俱无起灭。於净裸裸赤洒洒上。洞然契证。明见得彻。谛信得及。与从上佛祖握臂共行。无有差忒。更须一念万年。万年一念。纯一无杂。才有纤豪起灭。便是生死因缘。无有超脱之期。务使如鸟出笼。无欲无依。举动施为。常在本分中真践实履。无虚弃工夫。赵州二十年不杂用心。涌泉四十年尚自走作。香林四十年方成一片。信知从上古人。皆自寻常日用中。密密体验。始能临末稍头。不怕瓮中走鳖耳　复清都史居士。居士越要盖天盖地。自繇自在。终不能得。乃与隐隐阴魔对敌。故有恁么也不得。不恁么也不得。恁么不恁么总不得。直须坚竖脊梁。全身翻转。猛着精彩。把世出世闲。一口吞尽。不用盖天盖地。而自盖天盖地。赤条条去也。若胸次中一豪治不尽。要了生死。无有是处。故曰。豪厘系念。三途业因。非虚语也　复子元刘居士。来书一发愿。二程途。三醒悟。四工夫。足见居士立志真实。骨器不凡。聪明灵利。异於常人。然细玩之。悟境未实。现相非真。现相急须拨采。悟境着实参期。若不期悟。发愿枉发。程途枉行。工夫枉为。何也。未悟时期悟为工夫。不悟不休为程途。不悟不休为发愿。如悟则乘其悟力。以兹利己。以兹利人。则工夫程途发愿。皆在其间。不假别发愿别程途别工夫耳。且果悟。则一一不着问人而自明矣　复纪常陈居士。学道当先期悟。以悟力充至头头无间。则无昧悟力而平时熟习自无地矣(要言不烦)　复元怙张居士。盖与此事相应。则世缘不待抛而自抛。知见不待离而自离。语言不待忘而自忘。总之世出世间。语言知见。都来与道人分上无干涉者。无他。因与此事相应故也　复似孙江居士。手谕认得言思路绝一着。又云。於古德言句。有彼此乖迕不能无疑者。总之未真证得言思路绝故也。若果证得。则自然一心不生。一心不生。则妄情不起。妄情不起。则无现业流识。无现业流识。则旷劫习气顿净矣。然则试问居士。如何是言思路绝底一着。切莫学恁么说。便当了也　复吴道婆。五宗差别之语言。亦无非明人人本分一着。若离人人本分一着。别有差别之智。则随名相展转生差别之情识。依旧无自繇分。当知涅盘妙心是大海。差别智是雨滴。滴虽不同。总归大海。自无差别。所谓唯此一事实。余二则非真。是正宗正旨。若有差别之智。胜过涅盘者。是为魔说。

　　绍兴府云门雪峤圆信禅师

　　鄞县朱氏子。年九岁。闻僧诵水鸟树林皆悉念佛念法念僧语。遂知信向佛乘。二十九弃家。访秦望祯山主。祯举昔有他心通僧住山。有僧造访。心已预知。遂躬往溪边候迎。且负渡之。至中流。问僧曰。汝是甚处来。僧答天竺。心曰。我闻有三天竺。你从那一竺来。速道速道。僧无对。心复负回。掷於地曰。且教汝岸上死。(明明指出矣。争奈者僧不会)僧归病发。遂死。师闻举。疑情顿发。彻夜参究。次日拽杖入山。见危石高耸。弃而登。奋跃上下。高声提曰。从那一竺来。速道速道。复自誓曰。悟不悟。性命只在今日了。狠提至日午。忽然前后际断。如空中迸出日轮相似。乃冲口说偈曰。石贴背脊骨。翻身胁肋骨。子细看将来。动也动不得。复喝曰。张三杀人。李四偿命。次往天台。抬头见古云门三字。豁然大悟。述偈曰。一上天台云更深。脚跟踏断草鞋绳。比丘五百无踪影。若见他时打断筋。往参云栖。问如何得成佛作祖去。(家富小儿骄)栖云。问道於盲。(恰是)师云。道岂盲耶。(犹挂唇齿在)栖云。我盲。(也不得一向)师打○相云。(昔时气息争。解忘得)总在者里。(莫错认)栖指○相云。盲。(虾蟇窟里果没蛟龙)师云。见妇不须重下泪。还他原是个中人。栖云。不是个中人。(相骂饶你接嘴。相唾饶你泼水)师云。恰好栖云。好好师礼拜。呈偈云。不解西方不学禅。(栖着语云。低声低声)偶来尘世却随缘。(栖云。解也。学也)三间茅屋傍溪住。(栖云溪深路滑)两扇竹窗关月眠。(栖云。春色满园关不住)碎尽衲衣那有结。(栖云。争似寸丝不挂)养长头发欲成颠。(栖云。成颠亦不恶)自从会得吾师意。(栖云。胡饼里讨汁)白雪飘飘六月天。(栖云。夏行冬令寒暑不正)参龙池。一见便把住曰。佛不见身知是佛且置。如何是若实有知别无佛。池曰。有了你。没有我。师拓开。池云。雪峤不得老僧道。师礼拜。次年复参池。池竖一指。师云。唤作甚么。(别云。得恁么无意智)池休去。一日着草鞋入方丈。池云你草鞋犹未脱也。师云。何处见我草鞋来。(别云。特来方丈)池微笑。师呈偈云。数载龙池三度登。重重问话舌生冰。草鞋分付虎狼去。双髻峰头一个僧。顺治丁亥八月十九日。师示微疾。次日封钟板。亲书一纸示众云。小儿曹。生死路上须逍遥。皎月冰霜晓。吃杯茶。坐脱去了。至二十六日酉时。果索茶饮。口唱雪花飞之句。奄然坐逝寿七十八。塔於云门之右麓　上堂。云门宗旨绝商量。函盖乾坤不覆藏。触着顶门便颠蹶。棒头指出好儿郎。僧问一口吸尽西江水时如何。师曰。露出野狐精。僧拟议。师便打　上堂。亘古开先风景异。此山何似紫袈裟。无言童子分明说。那个男儿先到家。喝云。易复易。难复难。何人施大臂。斩断祖师关　上堂。四十年来恁么行。斩开碧落血腥腥。其中果有希奇事。师子游行不问程。稽首灯王如来。普愿微尘国土众生。同入般若波罗蜜门。且道作么生入。举拂子云鉴　升座。怒雷击碎须弥石。化作大洋海底雪。泥牛吼。木马嘶。拔出波斯眼中楔。春晴桃李尽风流。在处绿杨黄鸟掷。惟有住山人打眠。平生佛祖无交涉。无交涉。山花处处流鲜血。拍膝一下云。咦　颛愚师切菜次。师曰。作么生切。愚云。刀刀到底。师曰。用许多气力作么。愚云。你作么生。师曰。一刀到底(用许多气力作么)　黄端伯入山。久闻雪峤。及至到来。不见一点。师曰。日头大。黄云。雪溶后如何。师曰。春水满溪流。黄云。大师曾见甚么人。来师点胸曰。雪老。黄礼拜　黄问既是出家人。何不剃发。师云。与居士一般。黄云。要做官那。师作扶翅势。黄大笑。师曰。当时庞公也甚利害。黄云。当面蹉过。师目视之。黄云咦　程季清问。一庭月色。如何收拾得起。师曰。且待明早看(别云。满盛黑漆桶)　程问。心字中作么生加者一撇。师曰。漏(别云越途越黑)僧问。有杀人刀。活人剑。便请用。师曰。不是时。(别云。剑去久矣)僧云。借看得么。师曰。钝。僧云。有石头在。师击拂子三下。僧礼拜(错认定盘星)　僧问。常言生死事大。无常迅速。还是幻身受。法身受。若幻身受。幻身无体何可受。(恁么即不消问得也)若法身受。法身同虚空。(是伊虚空不解恁么问)毕竟生死在何处。(迷闷可怜)师曰。汝今年多少。僧云。三十九岁。师云。汝三十九岁前在何处。僧无语。师曰。者个便是生死。僧云。要见在何处迷起。师举茶曰。者个唤作甚么。僧曰。茶杯。师曰。向者里迷起(钝置可怜)　骆沆瀣问。某心绪常乱。作么生。师曰。正乱时。是看甚么物。骆云。是主人公。师曰。若说是主人公。转转乱起来也　师与蔡五岳过放生池。师曰许多鱼何不放些去。蔡曰。我者里飞去底。(别云。在水里)师以扇打云。还在者里(我若见伊问。便将雪老推入池中)　陆文虎请斋。师曰。风云际会时如何。陆云。原是个文虎。师曰。只道得八成。陆曰。风云际会时如何。师曰。虎生角也　道开问。近今佛法如何。师云。拄杖长一丈　开问清净雪山。还有狗子也无。师曰。不消得。开曰。背后底聻。师曰。两个。开拟议。师便打。开把住拄杖。师曰。侍者点茶来。开放手。师曰。多少伎俩。一杯茶冰消瓦解(两个汉一场懡[怡-台+罗])　师扪虱次。闻谷师向背后拍肩一下云。和尚慈悲些。(闻谷被眼瞒了也)师曰。个个见血(闻谷血滴滴也。雪老慈悲。故有落草之谈)　闻谷问。大悲千手眼。那一只是正眼。师曰。露天石臼子。曰意旨如何。师曰。瞎　唐祈远问。破屋将倒时。主人如何料理。师竖手曰。撑唐云。古人省力处。便是得力处。两手撑时。莫费力么师曰。屋倒也　唐问冤家忽到时。作何相待。师曰。里头底人聻。唐礼拜。师曰。诸佛诸祖。便认得者个人。唤作大事已毕。唐云。学人亦觉里头有人。缘何常似隔一壁。(是你筑一壁)师曰。不是者个人　俞彦直问。祖祖相传。传个甚么。师竖一指。俞云。人人有者个。何必要传。师云。你只认得指头　师坐次。蔡五岳指旁僧云。者邱荒田。怎么好。师曰。直待春到。蔡云。春到来时如何。师曰。犁耙一齐出　僧问。急水滩头下一篙时如何。师曰。你还打湿脚也未。僧无语。(不但湿脚没头浸杀)师喝出郭黎眉问如何是无地地主人。师曰。不居阴界。(别云。老僧不识伊)郭云。菩萨向地狱观化一巡。谁是同伴。师曰。眼中无珠。脚下无指(别云。黎眉问老僧)　郭云。尽三界是个圜扉。谁人出得。师曰。向三界外问将来(别云居士随喜那)　郭将白纸作一○相。问云。是甚么。师曰。起动居士(别云莫要老僧下语么)　僧问路逢狮子时如何。师震威一喝。(别作怕势)僧罔措。(不会咬人狗不如)师直打出　师一日问侍者曰。一切说得出。到此为甚么说不出。者云。嗄。师曰。不关口事　僧问云生月际时如何。师曰。甚么时节。进云。树凋叶落时如何。师曰鸟不宿　僧问如何是休粮方。师曰。两粥一饭。(别云休粮图个甚么)曰。此理如何。师曰。不曾嚼着一粒米。云。若然一切人皆相似也。师曰。不堕诸数　僧云。望大师慈悲。佛法布施些。师曰。穷云大师用不尽底。师曰。悭。僧无语。师拈布毛吹之。僧云。者个是鸟窠底。师曰。钝根奴。明明示汝。又道是鸟窠底(别云向你道穷你不信)　僧问如何是云门饼。师曰。官巷口。曰如何是赵州茶。师曰。不湿嘴。曰如何是祖师西来意。师曰。六月火烧山。曰意旨如何。师曰。好下萝卜　僧参次。师将拂子击案一下。曰者一击。五家宗是那一家。僧拟答。师喝曰。一击三千里。果然人不知　师曰。既是陈尊宿。为甚身子只得半截。众下语不契。(代云。那半截在学人手里待雪老再问。劈面便掌)师云。前人置得。又云。埋没他不得(别云我也弄不出。又云。莫错怪老僧)　僧问。四大分离时。向甚么处去。师曰。棺材里去。(别云。酒缸里去)云意旨如何。师曰。埋在泥里。(别云。葫芦架上悬)僧礼拜。师喝出　僧问如何是第一元。师曰。虾蟇吞大虫。头动尾巴颠。云如何是第二元。师曰。赤土画簸箕。是甚祖师意。云如何是第三元。师曰。悔杀当年句。鲇鱼上竹竿。云如何是第一要。师曰。乞我一文钱。十字街头讨。云如何是第二要。师曰。五更侵早起。终岁茫茫了。云如何是第三要。师曰。月落不成眠。书声秋阁晓(代僧云。学人肚里。凑不出者些言句。时如何。答云。你只消道个猫)　何芝岳。方坦庵。方孩未。参次。师曰。昔日僧问云门。如何是一切智通无障碍。门云。扫地泼水相公来。今日静。明者里也不扫地也不泼水。相公来。也请下一转语。(下官难消)何云。荒田不拣草。(瞎汉)师大笑。何云。者一笑是赏是罚。(转见败阙)师复笑。何罔措(若我在彼要教渠哭)　僧问。不是心。不是佛。不是物。是个甚么。师曰。正好着力(别云。谁教你来问)　僧问。如何是本来面目。师曰。参。僧云。作么生参。师曰。如何是本来面目　僧问万法归一。一归何处。师曰。你做几年工夫了。僧云。四五年。师曰。再做四五年始得(别云在何处)　僧问无梦无想。主人翁在甚么处。(看你梦想)师云。在无梦无想处。僧喝。师曰。可惜许　师问僧。大悲菩萨用许多手眼作么。僧无语。(代与一掌)师曰应接不下(别云。好钝置你)　僧问。如何是不涉廉纤一句。师曰。不答。僧云。败了也。师曰。没人领会　僧进方丈云。会得者个便礼拜。师曰。者个是甚么。僧无语。(代云。原来不会)师直打出方丈　叶开生问。觌面相逢。如何指示。(蓦与一掌)师曰。你姓甚么。叶云。与大师同姓。师曰。你道老僧姓甚么。叶拟议(代云。和尚年尊忘前失后)师喝出　祁德公颂佛号。师曰。念佛作么。祁云。成佛。师云。有一人不念佛亦成佛。祁云。念佛亦成佛。(别云。莫是和尚么。待伊云。老僧不是者个人。却向伊云。念佛亦成佛)师曰。佛之一字。吾不喜闻(两个没鼻孔汉互相钝置)　祁季超指亭前树。问者树几时成佛。师曰。成佛久矣。(别云。待季超成时即成)祁云。为甚才长出来。师曰。异见众生　侍者问一僧。还做工夫不。师代曰。早起三碗粥。日中两碗饭。者云。恁么则不必做工夫了。师曰。饭里有砂。者云。或遇无齿人又如何。师曰。天然(别云。牙根犹硬在)　师在阶下曝背。见彻崖至。忽作跪势。曰意旨如何。崖云。捏怪不少。师骤步归方丈　僧问。牛头未见四祖时如何。师曰。水长船高。(别云。曲弯弯两只角)云见后如何。师曰。泥多佛大(别云也只是个牛头)　侍者问如何是向上事。师曰。方塔。云如何是向下事。师曰。塔影。者云。水乾塔倒又如何。师曰。一堆砖　围炉次。侍者指火云。还雕琢得么。师云。灰。(别云添炭来)者云。忽然回焰时如何。师曰。火(别云烹茶吃)　师问侍者。如何是人。者曰。不逢。(不愧雪翁侍者)师曰。不逢时如何。者云。落日照青山。师曰。一场懡[怡-台+罗]　师至佛殿。指阿难云。者一位为甚么合掌。者云。见尊者来。(别云。也知和尚为人心切)师曰。施者难消(别云。老僧罪过)　僧问天童和尚。师曰。虽是弟兄。向未往来。僧曰。既是弟兄。为甚么不往来。师曰。骨肉疎冷　侍者问。灯尽油乾时如何。师曰。昧不得(别云。睡觉好)　师问僧。你参甚么话头。僧云。一归何处。师曰。一归何处。僧无语。(代云。老汉耳背那)师曰。一归不须归。其法故不立(不须归早立了也)　师问僧。见甚么人来。僧云。不曾见人。师曰。当面妄语　师入堂。问维摩默然。意旨如何。众无语。(代云。如法问来)师曰。树高千尺。叶落归根(未是归根在)　示禅人。志同孤鹤远。钵响乱云流。夜宿石桥下。晓行黄叶秋。古人云。未跨船舷。好与三十拄杖。若向者里会得百城烟水。一场逗漏。伸脚打眠。度人已毕。思之　示禅人。此事不必向外寻讨。但办一个乾净肚皮。无事不办。做工夫人。尽是说工夫者。他会做工夫人。默默十二时中。只有一个不了底心肝。横於胸次更无第二物也。古人云。那个拖你死尸来。但向者里看。不须持咒念经。求人不如求己。诚哉是言也。者个事要真真实实。念兹在兹。虚言浪语。一些来不得　示张服卿。云生黑暗。定知有雨。人生在世。岂不知末后有一堆黄土。青茅冷冷。春秋不管。寒影疎疎。而今人只是一个胆大。弃自己一段灵明佛性。丢向脑后。终日只是受用五欲。贪瞋痴外。别无所知。因果轮回。亦不肯信。皮顽竟有一丈思之　答金太史。已分中事。只在举足掉臂间。无劳远觅。若将道理语言凑泊他转疎转远矣。何以故。他无滋味。无道理。寂泊无为。道理加之。如何使得。西来大师教外别传者。正为此方人泥於道理文字。弄得嘴头水漉漉地。不得见性。劳他得得过来。扫除葛藤。有直指人心见性之一宗也。今时士大夫做工夫不得力。偏喜解说。不知一切解说他不着。何以故。他无自性。无知解。非佛非众生。你作么生解。直饶文殊普贤快口利辞与么与么。不与么不与么。那事毫没交涉。若有所得心。欲证西来大意。十万八千。未是远在。毕竟如何须要办个冰冷心肠。和前所知所觉。道理非道理。乃至世谛习气。一齐扫却。扫不去。弃命扫。忽然扫破释迦顶相。诸代祖师鼻孔。一时穿却。岂不快哉。古人云。但办肯心。决不相赚　示闻孝廉禅宗如黄金布地。在在处处。皆作金色。拾得一块。生生受用不尽。虽然。且未要欢喜。更向深山穷谷里。一二十年。灰头土面。忍饥吞饿。撞着咬猪狗手脚。烂槌一顿。方成金器。不然。唤作无用物　又示。一重一重造业。如蜣螂推粪丸相似。长日在里许推。直待推杀在里许方休。他也不怕死在粪堆里。心心只恨推不出。饶他推得出。只是个臭粪丸。古往今来。推杀万万千千恒河沙蜣螂虫也倘有一个[囗@力]地望空飞去。(倘有伶俐学人。问飞向甚处。去心圆即对他言。你向甚处来。还向甚处去)永不回头。我说阎罗王亦怕是虫　与管乾三居士。十二时中。念念在天台教上作活计。想汝智者再来也。肯承当么。若不如是。且依本分。向是名真。精进真法供养如来处看不。然天台教无根无本。饮人残液。不是丈夫。老汉长日在大歇石上斫额望汝。看你钻故纸。直钻到弥勒下生。只是个管乾三。呵呵　答李梦白冢宰。近今末法衰替。要个真参实悟底人。万中无一。此事大不容易。达磨大师云。行解相应。是名曰祖。而今人总之不论。意识卜度。生死结根。总得十分相似。皮毛而已。便向人前乱做。宗门扫地矣。或竖指。或喝。或打○相。或拂袖便行。或作女人拜。此等灭胡种类。皆魔子也。可悲可痛。杜撰长老。稻麻竹苇然。朽到开先。原非本意。自念福薄德浅。(蒙叟云。风之积也不厚。则其负大翼也无力。德不并曹溪。缘不侪马祖。毋宁藏拙。有志者勉之)言语不重。何能似古人匡宗行道。(丈夫自量语非欺人也)只可深埋山谷。茅屋石铛。挨一日是一日。有何道可悟。众生可度哉　示宋居士。人命无常。莫作久计。古云。六道中。人最灵。你若不明本命元辰。灵从何来。不过多集五欲贪瞋痴耳。肯向喉咙下割得一刀。方许你称灵称圣。居六道中为师为范。要来要去。如脱臭衫。不然。总被他拘管。无自由分。要学佛法。还须真参实悟。十二时中。提个话头。看来看去。日久岁深。自然桶底脱落。脑门豁开。

　　常州府磬山天隐圆修禅师

　　本郡宜兴闵氏子。依龙池剃染。参父母未生前话。一日读棱严。至佛叱阿难此非汝心处。有省。但於乾峰一路涅盘门话有疑。后闻驴鸣。豁然大悟。一日入室。问历历孤明时如何。池曰。待你到者田地与你道。师便喝。池曰。汝还起缘心么。师拂袖便出。久之受印可。池迁化。师缚茆磬山。后住报恩　示众。山僧住个破院子。不能为汝等提持佛法。赖土木瓦石为诸人转大法轮。发大机用。诸人切不得当面蹉过。若蹉过。只知事逐眼前过。不觉老从头上来　一日蓦地入堂一喝。众骇然无语。(见怪不怪其怪自坏)师四顾而出。次晚乃召众曰。(两重公案)山僧昨晚为汝等立在万仞崖头。命如悬丝。(好人不肯做。要去屎里卧)今晚为汝等用老婆禅。亦命如悬丝。(自作自受)复喝一喝曰。且道今日者一喝。与昨日一喝。是同是别。(转见不堪)会得者出众道看。(溺鬼水底招人)一僧出。(竟有不要命底大奇)才礼拜。师拈棒劈脊便打。(如泼水救火只恨手脚慢)僧起。师曰。速道速道。(犹要作死马医在)僧拟议。师复打　一居士家。壁上贴戒杀二字。下竖刀杖。有僧问士云。既戒杀。何故又畜杀生之具。士云。此非杀生之具。杀人之具也。其僧不肯。士乞师代一转语。师云。唤作杀生之具。入地狱如箭射。士喜跃稽首　僧问。生死不明。乞师开示。师云。我也不明。云愿和尚慈悲。师云。你将生死来。我为你开。示云。生不知来处。死不知去处。岂非生死。师云。又道不明僧礼拜　慧生居士问。如何是格物。师拈香炉云。会么。士云。不会。师云。昔日张无垢问大慧云。如何是格物。慧云。汝但知格物而不知物格。无垢便悟去。士云。如何是物格。师云。若无物格争知格物　僧琇石参礼起。打一○相。师云。者瞎汉。石便喝。师亦喝。石云。恁么则石磬音嘹喨。聋人耳更闻。师云。看脚下。石又喝。师拈棒。石便礼拜　僧问元沙道。用处不换机。如何是用处不换机。师举茶瓯云。者个只好吃茶　僧问。山河大地尽世界是父母未生前本来面目。如何。师云。汝转山河大地作自己则易。转自己作大地山河则难。僧云。山河大地尽是自己。何处更着自己。师击案云。我打者里。你却不痛。我打你却痛。你作么生会。僧无语。师云。参　箬庵问。疑情不起时如何。师云。汝见甚么道理。进云。言一物即不似。师云。又疑个甚么。进云。古人道似镜长明。唤甚么作镜。师云。真常流注。进云。者是学人疑情边事。师云。你还见镜中有物么。进云。镜中既无物。为甚么打破镜。师云。为无一物。进云。打破镜来时如何。师云。处处无踪迹。进云。古人为甚么又拈椎竖拂。师云。处处无踪迹庵便礼拜　僧问。古人道。既是师子儿。为甚么被文殊骑。师云。理能伏人　僧结破地狱印呈师。问云。舌印心三处。俱用红色[口*纥]哩字。如何一处放光。乞和尚说破。师云。放下印子与汝道。僧放开手云。如何得破。师云。破了也　僧参。问唤作一物即触。不唤作一物即背时如何。师云。汝唤甚么作物。僧云。目前法法。师云。触。僧不进语。师云。会么。僧云。不会。师云。背。僧无语。师云。吃茶去　僧参。问踏破千峰来。请师指示。师云。既踏破千峰。你向那里下脚。僧云。今日亲到磬山。师云。磬山是山不是山。僧云。踏破了也。师震声一喝。僧礼拜　通琇问。古人十智同真。请师曲垂方便。师云。老僧今日劳倦。云乞师不吝。师云。试问看。云千形揉杂。万象森罗。作么生同一质。师云。不用巧安排。云会权归实而五千退席。拈花别传而百万迟疑。作么生同大事。师云。迷悟同源。云此坐彼立之不一。太孤太奢之各殊。作么生总同参。师云。高低普应。云人心之不同。犹如人面。作么生同真志。师云。曲不藏直。云南人恶热。北人畏寒。作么生同徧普。师云。寒时寒杀你。热时热杀你。云黄菊经霜绽。红叶趁风飘。作么生同具足。师云。枯者从他枯。茂者从他茂。云一家欢喜一家忧。作么生同得失。师云。出得得失来与你道。云揖让而鸟兽咸若。征诛而血流漂杵。作么生同生杀。师云。仁者能好人能恶人。云百舌千声。殊唇异口。作么生同音吼。师云。未开口时其声如雷。云各家门。各家户。作么生同得入。师云。知出便知入。云十智已蒙师指示。汾阳当时说到者里。舌头拖着地。和尚还肯道与甚么人同得入。师云。东村王大姐。云与阿谁同音吼。师便喝。云作么生是同生杀。师云。好与三十棒。云甚么物同得失。师云。拄杖子今日[跳-兆+孛]跳。云阿那个同具足。师云。石敢当。云是甚么同徧普。师云。夜半正明。云何人同真志。师云。波斯嚼铁。云孰能总同参。师云。山河大地。云那个同大事。师云。孟八郎汉。云何物同一质。师云。脚下草鞋。云恁么则澄潭不碍蛟龙舞。笑杀看桩摇橹人。师云。一轮明月照。万影碧潭空。琇云。个中能有几人知。便礼拜　僧问四大分张。眼光落地。在何处安身立命。师云。你即今在甚么处安身立命。云十二时中。如何用心。师云。无心可用。僧复拟语。师连打两掌　清辨问。一尘不立时如何。师云。直须打破。云若打破。又是尘耶。师云。一翳在目。清礼拜。师示偈云。一尘不立犹窠臼。到得心空空亦空。二十空门空不住。大千沙界绝罗笼　严[车*度]轹居士参。师云。久闻居士笃信此事。士云。和尚唤甚么作此事。师劈面一拂。士云。久向和尚有此机要。师云。你还要第二杓恶水那。士礼拜。少顷。又入室。师云。今时人乱做者多。若论此事。须当究己。己事既明。然后造差别智。士云。恁么说话。弟子疑和尚也。师云。只恐你不疑　僧参。云学人拾得一双破草鞋。未曾呈似人。今日特来见和尚。师云。将来看云从来不假借。师云。难道。云莫怪学人悭吝。便礼拜。师云。露丑了也　僧问。忽然打破砂锅。露出家常茶饭时如何。师云。吞又吞不得。吐又吐不得。僧拟议。师云。着　崇正乙亥示寂。寿六十一。腊三十七。

　　湖州府净名抱朴大莲禅师

　　临安骆氏子。年十五。投青山妙严祝发。受具云栖。久游讲席。一日自念。教相旨趣。虽有理会处。生死岸头。全用不着。遂入径山坐禅。三七日中。廊然洞彻。述偈曰。自幼失亲娘。徧觅於他乡。蓦然一相见。更不再思量。解制。往参龙池。池问何方人。师曰。古杭云栖弟子。池曰。云栖说何法。师云。云栖不说法。池曰。老僧者里也不说法。师云。某甲自远瞻风。何不说法。池曰。老僧牙齿疎缺了。师曰。道不在牙齿上。池云。不是者个时节了。师云。道无古今。池云。者样上座明白了。师云。不知还许明白否。池云。已道过了。师云。亲切处乞一言。池但据坐而已。师唤侍者点茶来。池曰。上座不妨伶俐。师曰。某甲患聋。池休去。次早进方丈问讯。池曰。昨日上座道。还许明白否许明即是妄想。不许又是无记。上座作么生。(今日却该唤侍者点茶来)师云。和尚问他作么。池又云。恁么也不是。不恁么也不是。恁么不恁么总不是。然后要者等者等。师拂袖便出。一日辞去。池曰。老僧犹有语言未尽在。师曰。和尚言虽未尽。其意某甲已知。池曰。且道老僧意作么生。(何不出去)师便喝。(者里还着得喝么)池曰。再喝喝看。师转身便出。池以源流拂子付之　住后。僧问佛是何义。师曰。觉义。曰佛还迷否。师曰。迷。曰既觉云何复迷。师曰。不迷又问作么。曰也须问过。师拈棒打出　问如何是麻三斤。师曰。斤两分明。

　　苏州府车溪无幻古湛性冲禅师

　　秀水张氏子。初见无趣。遂有所契。趣一日举径山元要颂云。彻骨彻髓道一句。三元三要绝遮护。此二句中。山僧欲取一句为法。你道取那一句好。师曰。和尚适才问那一句。趣瞋目叱曰。得恁无记性。师曰。祇为和尚彻骨彻髓。趣曰。不然。为汝一人即得。争奈大众何。师曰。取即不辞。孤负先圣。丧我后人　示众。大道无向背。至理绝言诠。迥出三乘。高超十地。万法不到处。特地光辉。生佛未分时。灵源独耀。不落见闻。不随声色。直下无一丝毫头。徧界全彰奇特事。直饶棒头取证。喝下承当。犹是曲为今时。更或光境俱忘。契心平等。究竟亦非的旨。所以道向上一路。千圣不传。学者劳形。如猿捉影。到者里。绝行绝解。绝照绝用。绝理绝事。若倚天长剑。凛凛神威。如铁牛之机。罗笼不住。今日明眼人前。不敢囊藏被盖。八字打开去也。拈拂子曰。诸上座。还委悉么。耀古腾今只者是。大千沙界一闲身　示众。明明百草头。明明祖师意。笑杀老庞公。至今犹瞌睡。鲁祖见人面壁。不解寒温。秘魔到便擎叉。全无礼义。南山鳖鼻。不若死鳅。西院镊刀。浑如钝锯。且道大悲如何为人。轮王总未抛三寸。徧界先闻刀斧声　示众。良久云。世界如许开阔。为甚么在老僧手里。便归方丈　示众。古德有休去歇去底。特地一场愁。有一念万年底。死骷髅上无活蛆。还有闹市里虎么。(南山起云。北山下雨。东壁打教西壁穿。识取钩头意。莫认定盘星)一僧遽出。师便出去。其僧随后云。和尚道甚么。师曰。老鸦入布袋　一座主到。师云。古德道。穷诸元辨。若一毫置於太虚。竭世枢机。似一滴投於巨壑。若恁么。不如歇去好。上座还歇得也未。主便喝。师便打云。客亭尚远　二僧到。师问曰却是作家禅客么。一僧曰。和尚问甚么。师曰。且过者里来。僧拟对。师便打。僧无语。师曰。龙头蛇尾汉。复指第二僧。僧曰。某甲道过了也。师作拈棒势。僧拟出。师喝曰。同坑无异土　僧到。师问大德何处来。僧曰。庐山。师曰。古人道。不向庐山寻落处。象王鼻孔漫撩天。如何是庐山落处。僧曰。举即不难。旁观者哂。(别云。指出不难恐成培嵝)师曰。不然。你且举看。僧云。和尚尊重万福。师曰。我还疑着汝。僧云不消。师休去　师烧火次。僧到。问曰。如何是自性天真佛。师曰。与我搬取一束柴。僧搬柴了。又问。师曰。者奴子。好恶也不知。便打。

　　绍兴府显圣三宜明盂禅师

　　钱塘丁氏子。生而有异。八岁与群儿戏嬉。歌梵呗。十四断荤。喜习定。有禅者叱其非。令看高峰主人公话。忽一日触庞公语。成偈曰。铁牛解吼。木人善走。心境如何。打个筋斗。年二十三。投真宗印剃染。喜博闻。印尝挫抑之。一夕经行。忆婆子转藏因缘。触香桌有省。举似印。印曰。汝悟道耶。师曰。道即不悟。捉败赵州。印曰。甚处见赵州。师乃叙所得。印曰。如何是那半藏。师曰。此是透法身事。印遽劈面一掌。师退。次参云门。入堂约不语戒。正提撕。忽门入堂高声曰。放下着。师不觉掀眉一笑。门问怀州牛吃禾。为甚么益州马腹胀。师曰。问取露柱。门曰。祇如树倒藤枯。毕竟句归何处。师曰。长江翻白浪。门曰。如何是一口道不尽的句。师曰。小月落孤峰。门曰。尚疑你在。师遂成偈曰。石伞峰前玉一溪。逢源那说动舟迷。落花无限春山暮。得路还家听鸟啼。门揶揄之。师拂袖出。一日入室。门曰。狗子佛性无。意作么生。师应声颂曰。佛性无。佛性无。秤锤落井却能浮。曾经捉败赵州后。拍手终朝唱鹧鸪。门可之。遂嘱累焉。冬从天童悟圆聚。跨门便喝。童默然。师曰。伫思停机。鬼家活计。即出。旁僧曰。蹉过了也。师掌曰。阵后兴兵。闻云门讣。归哭影堂。众请小参。举石霜徧界不曾藏因缘毕。曰大众。不曾藏。东风摇曳柳丝长。红肥绿瘦。纷纷蛱蝶度危墙燕子双双绕画梁。作弹琵琶势曰。谩剔银缸。夜深独自理宫商。复喝一喝。下座　上堂。无缝塔盖覆官家。吃油糍难瞒土地。三世诸佛。有智而沈下僚。白牯狸奴。无德而居上位。直贱非贱。直贵非贵。总不若露柱灯笼。善於和会。卓拄杖曰。此是无诤三昧　上堂。点得无油灯。豁开顶门窍。走入闹市丛中。左右逢源得妙。如何寒山子。忘却来时道。阮藉猖狂。孙登长啸　上堂。大众。世尊拈花后。还有人举着个事么。良久曰。要识来年米价。问取东村王大　上堂。好休休去不休休。白首登科恋黑裘。黄菊谩夸霜后色。白云红树满荒丘。舍利弗。没来由。剑去徒劳更刻舟。果然世系金轮子。岂肯要功万户侯　问如何透法身底句。师曰。青荷叶上耍孩儿　问万法归一。一归何处。师曰。我清早割菜。晚上抬水。那里有闲气力兴你们缠。僧无语。师曰。菩提萨婆诃　普请次。师擎起数珠。翘一足云。向者里道得一语。免汝等出坡。一僧云。放下着。师云。甚么所在。又僧竖拳。师云。乱道出坡去　僧问。和尚还许商量么。师竖拳云。商量看。僧拟议。师打出。僧复入云。看破了也。师云。那里是看破处。僧亦竖拳。师云。拄杖为题。试一颂看。僧拟议。师云。弄虚头汉。亦打　一僧入室云。求和尚解制。师曰。金针入眼事如何。僧无语。师打出　僧问。圣僧前着一分。是何宗旨。师云。此话那里来底。僧云。贴在穿堂里。师便掌云。是者宗旨　居士问。吾道一以贯之。且道一从何来。师即席拈豆示云。东关籴来。二两九钱一石。士罔措。师云。我不负汝(别云鹞子过新罗)　僧问。念佛是谁。师云。城东南。进云。和尚将第二门头示学人看。师云。瞎汉。僧礼拜　垂问云。唤作竹篦则触。不唤作竹篦则背。速道速道。僧云。老汉伎俩不忘。师云。草贼大败。僧云。勘破了也　垂问。恁么也不得。不恁么也不得。道将一句来。僧云。和尚未入室已前。早已三十棒了也。师云。者棒教谁吃。僧云。不得连累学人。师云。苍天苍天　问僧云。怀州牛吃禾。为甚么益州马腹胀。僧云。香炉两个耳。师云。未在。更道。僧拟进语。师云。者个所在。许你打妄想那。便趁出　问僧云。你做甚么功夫。僧云。参如何是佛法大意。师云。你为甚么进厨下去偷萝卜吃。僧罔措。师一喝　僧问。某甲参万法归一不明。求和尚开示。师顾侍者云。者个袖口。你与我缝缝。僧罔措。师便喝　一僧礼拜起。师云。错。僧一喝。师以杖作呈势云。此令合上座行。僧以坐具打圆相。师搊住云。何不道将一句来。僧云。恐成狼藉。师连打云。一个纸老虎　僧问。某甲一向参底是死句。不得活句。如何是活句。师云。我右边耳聋。你过左边来。僧过左边立拟问。师便起身云。你呕死人　一僧才入。师转身背立。僧亦背立。师直趁出　问僧云。尽大地是黄金。为甚么东邻西舍。一贫如洗。僧呈坐具。师便打　问僧云。天地与我同根。万物与我同体。为甚么皋亭山与南亭峰。各各不相知。彼彼不相见。僧拟议。师便打　僧礼拜起。师以鞋覆棹上云。是何意旨。僧一喝。师云。是何意旨。你便喝。直棒出　问僧云。一人在昭化寺。一人在宗会庵。不得道相见了也。试道看。僧云。人天善知识。作者个去就。师云。问你相见。证甚么去就。僧礼拜。师便打　仪侍者云。某甲看忘却用心时是个甚么。两年无所契入。乞师指示。师云。堂里开静也未。侍云。未。师展两手云。忘却用心时　师问云。除却抽钉拔楔外。还有甚么事也无。众下语。皆不契。宣侍者云。苍天中更添冤苦。师唤宣侍者至云。是你下底语么。侍云。是。师拈竹篦云。错下转语。该打三十。侍云。苍天苍天。师打一竹篦云。苍天中更添冤苦。复代云。枷上更着杻　师入堂。一僧云。昨日有个僧到方丈里。未开口。和尚便打。还是赏伊。罚伊。师竖拳云。会么。僧拟议。师便打云。云门者里赏罚分明　问僧云。道个如如。早已变了。如何免得无过。僧云。动即不动。师伸手云。我与你打个拳。僧拟议。师便打　师耻禅者空腹高心。不明一经。故时及讲演。应机接物。有古云门风。即动止谐谑。一皆密义。康熙乙巳十月十一辞世。寿六十七。腊四十五。塔全身於显圣前山之阴。

　　杭州府宝寿石雨明方禅师

　　别号断拂。嘉兴武塘陈氏子。慧业生知。灵根夙种。年二十二。偶游双塔寺。触昔缘。遂辞亲。弃室出家。一日课佛号次。忽掷[木*鱼]曰。不惟西方。东方亦可生矣。独於南泉三不是语。碍膺如块。往参云门。呈所得。门无他示。但以俚言热骂之。而向所碍膺忽消落。嗣阅棱严。至我真文殊。无是文殊。若有是者。则二文殊。不觉身心世界。打成一片。然冷地拶着。未免吞吐不下。复走见门。门示以本色钳锤。不少假借。次参博山憨山。纳戒。辞门住山。饥寒毗佛洞。风雨西方庵者久之。心灰智泯。如大死人。却恨死了活不得。复下西峰。再参云门。一日门上堂曰。放下着。师乃豁然。通身庆快。呈偈曰。平空一掷绝踌躇。转眼风波彻太虚。会得竿头舒卷意。放生原是钓来鱼。门阅毕。佯为叱之。经行次。闻僧举大慧语礼侍者净剥荔枝话。忽轩渠一笑。首座搊住曰。道道。师曰。恰直某甲持不语戒。座异之。时有僧问话。而身甚抖战。门曰。问话且置。把者抖战底去了着。师出众曰。和尚何得以貌取人。(示同腐块学戴头巾)门拟答。师却作抖战势。(突出狮儿万人辟易)门曰。贼。师曰。贼贼。自是机锋。人莫敢犯。一日入室。门问如何是一口道不尽底句。师曰。晨昏礼拜和尚。也是寻常事。(别云。待老汉瞥地了再说)门曰。赵州道无。意作么生。师曰。和尚喜着棋。某甲粗知。(别云。合取屎孔)门曰。他道有又作么生。(但掩鼻而出)师矢口颂曰。家家有幅遮羞布。(何不遮却)放下便能当雨露。(何不放下)独怪当年老赵州。(两重公案)掷却头巾顶却裤。(更卖弄在)门大喜。付以断拂一枝。(头顶破裤手拏断拂。有甚体面)故自号断拂　上堂。四十九年。三百余会。决定不是第一义。摩竭掩室毗耶默然。决定不是第一义。九载面壁。千七百则。决定不是第一义。毕竟如何是第一义。良久曰。心不负人。面无惭色　上堂。夜半金乌。突出难辨。日中玉兔觌面犹迷。齐彭殇。一死生。儒宗之妙唱。即生灭。非生灭。释氏之元提。露柱怀胎。[牛*孛]牛生子。且道是妙唱。是元提。咄。无将送客风。翻为留客雨(不因送客处。争忆别家时)　上堂。智人一言。快马一鞭。便恁会去。犹涉廉纤。蓦拈拄杖曰。看看。松篁桥水逆流也。你辈要点铁成金。转凡为圣。喝一喝曰。消得龙王多少风　上堂。在日用中。错过穿衣吃饭。向筵席上。去觅酸枣甜梨。贪观天上月。矢却手中桡。深为可悯。大众。且唤甚么作手中桡。痴人面前。不得说梦　上堂。宝寿山。高突兀。中有人。不相识。中有境。取不得。欲拟心。身命失。奇花幽木不知年。古塔新开旧石田。此日为君重说破。宝龙桥下水连天。喝一喝　小参。识得破。意不过。不知把住要津。即是私通一路。随尔颠倒。以缁为素。带累三世诸佛。也要在草里坐。(不在草里。何处有三世诸佛耶)蓦竖拂子曰。者是草。还有出得三世诸佛者么。(看他说梦)良久。掷下拂子曰。令人长忆李将军。万里天边飞一鹗。(直饶金翅鸟王来。也是篱边啅野雀)　象田上堂。者片田地。人人都有。只是不会料理。致使荒却。所以劳他上古。象为之耕。鸟为之耘。梵乡禅师为之灌荫。念首座为之扶耒。灵禅者为之总耕。今日众中若有能向前承赁。善於料理者。蓦拈拄杖曰。山僧有全纸契书。两手分付。有么有么。(脑后见腮莫与徃来)良久。众无语。乃度拄杖与侍者曰。且收着　问那咤析骨还父。折肉还母。未审将何说法。师曰。冬不寒。腊后看　问凡有言句。尽属染污。如何得不染污。师曰。巡人犯夜　问不是心。不是佛。不是物。毕竟是个甚么。师曰。老鼠吞大象。(别云。不是老僧。答你者话不得)　问马祖道。藏头白。海头黑。是何意旨。师曰。惺惺自古惜惺惺(别云。老僧无发)　问一悟永悟。因甚却有大法未明。师曰。无米熟熬油　问并却咽喉唇吻。请师答话。师曰。此问不答。曰为甚不答。师曰。恐犯咽喉唇吻　问此土无佛。向那里描画。师曰。贼身已露　问佛祖谈不及处。请和尚下一转语。师曰。没有者闲工夫。曰和尚舌头长也。师曰。你那里见得。曰学人把臂共高歌。师曰。且缓缓(两个草里汉。徒屈师。师屈徒)　石车乘同师坐次。黄元公问。两石相磕时如何。师曰。只可自怡悦。不堪持赠君(别云。磕不着)。

　　南昌府叶昙茂居士

　　参云门有省。值浪杖人说法上蓝。士过访。觉问。云门得力句。还记得么。士曰。当时恨不唧[口*留]。觉云。如今又作么生。士曰。却放过和尚一着。觉曰。咦。

　　开府大成余集生居士

　　桐城人。参博山。睹法堂联。坐断十方犹点额。密移一步看飞龙之句。有省　雪关誾问。闭门作活为何事。公曰。出卖[车*度]轹钻。曰补网张风成何用。公曰。添个黑捞波。曰八卦正位如何排。公曰。切忌当头。(别云。画前领取)曰路逢猛虎如何避。公曰。一任[跳-兆+孛]跳。(别云。丧尽残生也不知)曰一条直路如何入。公曰。巍巍堂堂。(别云。缩转去)曰斜街曲巷如何通。公曰。婆婆和和。(别云。蓦直去)曰中心树子如何斫。公曰。亚父空劳樽俎计。曰关津把断如何过。公曰。苏卿原是汉朝臣。曰如何是透顶底人。公曰。脚跟点地。曰如何是透底底人。公曰。鼻孔撩天(却把住。问伊。如何是未开口前明白底人。便与一掌。推出)　断拂老人住雪峰时。公问。当年真觉大师所遗三个球子。和尚还是一时用。次第用。总不用。断拂答以偈曰。雪峰球子总不用。死烂蛇头能活弄。次第拈来举向人。眉毛与眼一齐动。一时抛出大家看。波斯乞命无门缝。三转语酬余石头。莫教磕破人间梦。公於是竭力雪峰者无倦容　(问固佳矣。答亦美矣。惜未。与剿绝去。致使祖祢不了殃及儿孙。有问如何得剿绝去。和声便掌)。

　　江宁府天界觉浪道盛禅师

　　闽柘浦张氏子。幼聪慧。闻大父坐化。輙疑曰。此个灵明。向何处去。一日街行闻猫声有省。年二十出家。掩关梦笔。默默参究。一日阅百丈再参因缘有悟。往博山求具戒。且问从上佛祖。如何行履。山曰。须从工夫透脱始得。(别云。佛祖不问人)师曰。佛祖行履。岂因工夫耶。山曰。子且去。做到那田地着。师辞。拟参寿昌。道经书林。见东苑。苑问曾闻博山提唱维摩经否。师曰。曾闻。苑曰。弥勒得一生授记。作么生。师曰。大有人疑着。苑曰。你又恁么去。师异之。围炉次。师举僧问古德。劫火洞然。大千俱坏。未审者个坏不坏。有云坏。有云不坏。此意如何。苑曰。你又恁么来。师遂折节过冬。因呈生平所见。苑喜。以偈付之。次年。随苑礼寿昌。昌勘验奇之。师因问东苑当时答一语。和尚便满口见许。若是道盛。决不轻易放过。昌曰。祇如他道和尚莫作怪。你又作么生。师才启口。昌便劈面一掌。师曰。也是贼过后张弓。昌曰。且喜有人吃掌在。(一掌打得一个。亦是快事)嗣以临济赵州元沙诸公案诘之。师以六颂发明。昌颔之。师因事系狱。陈太宰命吏省师。索偈。师书问余何事栖碧山。笑而不答心自闲。桃花流水杳然去。别有天地非人间诗遗之。宰嘉甚。会操江李公雪其事。师出。亦无异色。李顾当事曰。禁之无愠。释之无喜非真道人而何。师坐道场五十余处。语录如之。内集三十三种。外集三十一种。师为人机虽孤峻。而性实温和。凡示诲人。不豁然则不已。故士大夫多出其门。海内尊为宗匠　上堂。双轮合璧。泥牛入海如神。五曜经天。石马回途自妙。微云澹河汉。秋雨滴梧桐。路逢达道人。不将语默对。若有个汉。向者里发得一笑。许他亲见歇祖八字打开。别施手眼。衣被万化。乳育群英。使个个遮天盖地去。(发得一笑。更那有许多注脚来)还会么。夜排月户清光远。秋拭山棱秀色多上堂。十字街头结制。惟有石橛子自肯承当。(莫谤石橛子)急水滩上白椎。祇许竹篙儿全机活脱。(未白椎时。还活脱否)杖人恁么举。忽有个出来卷却席子。也好与三十棒。且道是赏伊罚伊。检点得出。(自吃三十)黄头碧眼。剜肉成疮。检点不出。(互相钝置)白牯黧奴。开眼作梦。祇如今日与众造个欵端。又作么生。巨灵抬手无多子。劈破华山千万重　上堂。人从贤溪来。请击皋亭鼓。策杖独登堂。一喝惊今古。是谁直下耳聋。又谁当央舌吐。不劳象骨更抛球。且看元沙是甚虎。巢知风。穴知雨。动植飞潜各有主。电卷星驰。龙骧凤翥。者些儿。须自许。太平一曲韵深长。流水高山何足谱。(此等提唱。易资套袭。觉浪门下。大率如此。故不选录)　问僧甚处来。僧曰。和尚试定当看。(更要商量在)师曰。野狐精[跳-兆+孛]跳作么。曰情知和尚有此一机。(不但皮下无血。直是眼内无珠)师曰。苦不是新罗。僧便拜。(磕得一万头。有什么用处)师曰。村夫吃橄榄　闽僧参。师曰。你是延平来底么。曰是。师曰。交剑潭两条龙还在否。曰不知。师曰。蚯蚓穿过东海。虾蟇撞倒须弥。伎死禅和。打瞌睡未曾醒在(诸公看觉浪一场败缺)　问如何是常住三宝。师曰。两粥一饭。曰如何奉持。师曰。朝看东南。晚观西北　问有问石头如何是道。头曰木头。如何是禅。头曰[鹿*瓦]砖。此意如何。师曰。艺压当行。曰或问和尚如何是道。师曰。好皮不染皂。曰如何是禅。师曰。好人不借钱。曰此与石头同别。师曰。石马庙前有伞铺。曰不会。师曰。木屐店在对门开。
　　揞黑豆集卷六

　　　　心圆居士　拈别
　　　　火莲居士　集梓

　　六祖下第三十五世
　　湖州报恩玉林通琇禅师

　　蓉城杨氏子。童子时。一长者令诸晚学。各闭目一回。反观念起。众童子各言起念毕。师良久云。某甲反观。无念可得(彼时长者若疾与一掌。桶底脱也未可知)　参天隐修和尚於磬山。命充侍司。随堂坐香。一夕未开静。即进方丈。修见云。今日香完何早。师云。自是我不去坐香。修云。见甚道理不去坐。师云。即今亦无不坐。修蓦拈案上石屋录问云。者个是甚么。(着贼也)师云。却请和尚道。(跕起来了)修云。你不道。教老僧道。(见他跕起便抽踏板)师云。情知和尚不敢道。(跌倒了)修云。石屋录我为甚不敢道。(贼贼)师云。随他去也。(被贼杀了)修云。赃诬老僧。(杀了人。还要问死者底罪。恶毒)师者里透不过。直得大泪如雨。一晚目不交睫。立修单侧。竟忘入寮。至五鼓。修呼云。不用急。我为你举则古话。当初有个庞居士。初见人时。也似你一般。孤孤迥迥。开口便问人。不与万法为侣者是谁。马祖当时为甚踏向前一步云。待法一口吸尽西江水。即与汝道。师云。某有一颂。修云。汝颂云何。师呈颂云。不侣万法的为谁。谁亦不立始亲渠。有意驰求转暌隔。无心识得不相违。修云。不问你不侣万法。要你会一口吸尽西江水。师於言下大悟。乃拂袖而出。自后凡有征诘。皆当机不让。修深肯之　师掩关蓉城江干。修迁武康报恩。连书促师云。老僧在报恩。精神日不如前。当知我必不久人世。得书即来。有最要语分付。师得书。破关诣修。不作礼。近前叉手云。狂儿国土。父不容过。者个峰头。还是老汉住处么。修云。你且跕下脚与你道。师蓦掀倒香案而出。修高声云。将拄杖来。师遥应云。剑去久矣。次日修上堂。维那拟白椎。师喝住云。待我问了话白椎。便问云。昔日大唐国里无禅师。而今国里还有么。修拈拄杖作打势云。看棒。师便喝。修亦喝。师复喝一喝。转身云。不是狂儿多意气。祇因曾透上头关。便出。修喝一喝。师亦喝。遥闻维那重白椎。师乃高声云。叹死气　宜兴众檀越入磬山。请老和尚小参。尚蓦竖拄杖云。大众。急着眼看。卓一下云。天得之以覆育。地得之以生成。君王得之。恩被万物。群臣得之。报国佑民。且道衲僧家得之。又如何施设。师时侍侧。蓦掀倒香案云。截断天下人舌头。便出堂。尚掷下拄杖。擎两手作修罗势。振威一喝。便下座。顾视两旁。一众失色。尚复转身。召云大众。便归方丈。师随后礼拜云。适来触怒和尚。尚云。好与三十拄杖。随声拈棒。师迎上掌云。即今便打。说甚好与。尚亦打。师约住拄杖。尚注视。师即耸拄杖云。须还者老汉始得。竟休去。尚掷下拄杖。大众作礼。至晚尚与玉峰洪师。焚香对坐。唤师云。今夜洪师叔在此。为汝证明。我且问你。譬如大将出征。自家副将。可好冲阵底。(更与一掌)师云。和尚作者个语话。掉臂竟退。尚笑呼曰。来。老僧亦要说些老婆禅。峰云。他骤然一来。四众无不惊张底。师兄下了座。都还照顾不来。不出礼送。尚云。当初黄檗起来打维那。我今日转身召大众。你道是同是别。峰唯唯。尚乃谓师云。你一向要坐关。我今许你也。翌日。侍尚饭毕。拟收碗出。尚举拂子语师云。此拂收放自繇。随处用得。特付与你。师收碗竟出。尚乃悬拂禅床角。师后有出山意。乃白尚云。某他去结庐。求赐一扁。尚大书报恩堂三字与之。师复作礼云。昔者师执龟毛拂谓某云。此拂收放自由。随处用得。特付与你。某时放之公所。一任大众观瞻。今思事无一向。作偈收之。尚云。偈聻。师拈拂便打。尚笑云。儿大欺爷。声未绝。师云。不劳赞和。连打两拂而退　报恩库房有二猫。师携至方丈。问老和尚云。那一个好。(劈头打出)尚指左手底云。者个好。(知而故犯)师蓦掷下而去。(还我真面目。便得大便宜)二猫皆几死。尚问旁人云。死了耶。(知而故问)移时师复入。(不了事汉。好与三十棒)尚云。你又来。乃趁出。师云。老汉真个无杀心。至后尚出。猫犹在地。师入。更与一踏。猫乱辊。(杀人须见血)尚赶进。(贼过后张弓)师已从别路出。尚拈棒直趁至门外打。(且作死马医)众皆集。师转身云。和尚也挣命。尚便打。(不奈船何只打戽斗)师约住作掌势。尚复抽杖打。师拗折拄杖。(用不着者条断贯索)掷地归寮。尚复至寮外高声云。(重宣此义)你不知鼠底害。只欲行祖师门下事。(诬人之罪以罪加之)师云。说甚么祖师不祖师。尚云。与么为甚踏杀猫。(吃屎见解)师云。和尚作者个说话。入地狱如箭射。(真真不通忏悔者矣)尚低头入方丈。至晚特特小参。(为人须为彻)举前因缘至低头入方丈处云。老僧到者里。(罪深孽重)性命几合不存。众中有人代得一转语。相救老僧么。箬庵禅师出众云。(又是一个入泥入水不惜性命底)大众。和尚今日普请。拂袖出。(从空伸出拏云手。提起天罗地网人。虽然如此。也只救得一半)尚云。过去了也。师亦厉声云。箭去西天十万里。犹在大明国里拟议。便退。尚卓拄杖云。虽然如是。不因渔父力。争得见波涛。一僧惊倒欲遁去。师乃呵呵大笑(箬庵救取一半。心圆今日也救取一半。举了拈拄杖卓一卓。召大众云。休懊恼。直下回头莫更讨。复卓一卓。系以颂曰。插标卖首者。带水复拖泥。磨洗人间剑。霜锋的未亏)　住报恩上堂。拈拄杖曰。奇特因缘。须奇特人拈出。惊群句子。於惊群处举扬。今日既遇奇特人。有奇特缘。真是惊群处。举惊群句。且道惊群句作么生举。蓦召大众曰。吴中石佛大(可谓雷声浩大。雨点全无)　示众。举道吾每执木剑因缘云。吠虚逐块韩卢。咬着半醒半醉汉子。终不免大家草里辊。道吾若於者僧才欲取剑。便一脚踏翻。傥其知非。不惟令彼顿易皮毛。自亦头正尾正。那堪不示本分草料。木剑竟成戏具　示众。透脱末后牢关。云庵正骂。洞达历祖纲宗。妙喜犹呵。汝等诸人趣向者个法门。大须仔细。前溪水急鱼行涩。后岭风高鸟泊难(近来佛法不如此。前溪水缓鱼行驶。后岭风低鸟泊多)　示众。举殃崛摩罗产难因缘云。且道世尊者两语。是个甚么道理。得恁么灵验。救得人家产难。蓦喝一喝云。莫做梦。山僧为汝诸人说个譬喻。恰似人来买生姜。世尊乃与他一大把人参。其时将去。竟作生姜受用。带累人乱咬嚼。吞了吐不得。吐了吞不得。如今者里有不乱咬嚼底出来。山僧与汝三十拄杖。何故。世尊当年折本。山僧今日与他上利(拈云。争奈世尊当年无本可折。致令心圆今日有利难上)　示众。举唐州大乘遵禅师上堂云。上来又不问。下去又不疑。不知是不是。是即也大奇。师云。其时无量大众。一时成道(别云。上来只管问。下去只管疑。虽然都不是。不是也大奇。拟教无量大众。甚处成道)　师问僧。树凋叶落时如何。僧云。不隔一丝毫。(莲别云。青皮光棍打秋风。圆呵呵云。今日不宴客)师云。机不离位。堕在毒海。僧喝。师便打　居士问。明知日用不离者个。为甚么道不得。师云。知之一字。众祸之门　僧问。昔日高祖道。海底泥牛衔月走。岩前石虎抱儿眠。铁蛇钻入金刚眼。昆仑骑象鹭鸶牵。意旨如何。师曰。好儿终不使爷钱　示众。山僧说得一篇好佛法。悬在雨花桥上。大众各自看取。良久曰。伯乐曾三顾。千金谁解增。赠君君不纳。完璧倚枯藤　示众。举世尊才生下。一手指天。一手指地。周行七步。目顾四方。云天上天下。惟我独尊。云门偃云。我当时若见。一棒打杀与狗子吃。贵图天下太平。雪窦显云。便与掀倒禅床。琅琊觉云。云门可谓将此身心奉尘剎。是则名为报佛恩。天童华云。云门此语虽行。未免落他陷阱。黄面老子末上卖俏。正是依草附木。二俱不了。以左手拍禅床云。过者边着。汝诸人还知明果落处么。珊瑚枕上两行泪。半是思君半恨君。师云。激扬酬唱。须是其人。高山流水。老释迦何期得知音於异世。云门如九转灵丹。若非雪窦琅琊。谁能着价。然而一椎百当。须还应庵好手。古人评书云。如华岳三峰。卓立参昴。虽造化之垆锤。不自知其妙也。此言虽俗。可以喻道　示众。举雪峰一日普请。自负一束藤。路逢一僧。峰便抛下。僧方拟取。峰便踏倒。归举似长生。乃云。我今日踏者僧快。生云。和尚替者僧入涅盘堂始得。峰便休去。师於峰便抛下。代僧便就藤边卧。又於便踏倒下。代僧云。好心不得好报　有僧自负久参。无明重。师鸣鼓集众示云。你无明从自负来。我且问你。尽大地是个火坑。得何三昧不被烧却。(代掀倒禅床便行)进云。何处不称尊。师云。者样逐块。何得放肆。痛与十棒。掷棒令别下语。僧进云。通身在里许。师蓦拈棒。僧无语。师云。头破作七分。僧又无语。师云。你者钝汉。与人争竞闲气作么。於山僧蓦拈棒。别下语来。僧无语。师打云。者里何不道夺却棒打和尚。莫言不道。汝既不能。我便放过一着。你向头破作七分下一语来。僧又无语。师云。者钝汉。放肆作么。死於机下。正是死汉。乃问旁僧云。者僧犯何约。进云。破口约。乃焚衣摈出　举森首座立僧。小参。师拈拄杖云。山僧有时一句子。在诸人日用中。诸人若向日用处会。未免触途成滞。山僧有时一句子。无你诸人用心处。诸人若向无用心处会。未免当面蹉却。山僧有时一句子。八角磨盘空里走。诸人若作八角磨盘空里走会。转见白云万里。所以道。一句中具三元。一元中具三要。有权有实。有照有用。千日并照。不足喻其明。千雷并吼。不足喻其威。第一句中荐得。方可与佛祖为师。且道如何是第一句。卓拄杖云。问取堂中森首座　小参。师云。赵州勘婆子。婆子烧庵。岩头末后句。者三则语。都道是淆讹公案。料掉没交涉。淆讹在人。公案有何淆讹。又道是向上关。出格机。道听涂说。识甚好恶。山僧不惜眉毛。如实告报诸方。者三个老古锥。一人祇做得个筋节巡照。一人祇做得个奢遮铺堂。一人祇做得个伶俐行者。用得者三个执事底。任你住丛林。住静室。在在高卧羲皇。若用不得者三个执事。则便是流俗长者。碌碌一生。他时衔铁负鞍。莫言无人道过。卓拄杖云。剑为不平离宝匣。药因救病出金瓶。问为甚要者个巡照。师云。篱门倩谁关。进云。为甚要者个铺堂。师云。饭后浓斟一盏茶。须是恁么。进云。为甚要者个行者。师云。倾溺壶。执浴巾。少他不得(和尚被他三个使了也)　晚参。僧问面目现在。为甚摸索不着。师云。你为甚么妆呆。师语未竟。僧喝。便行。师云。你为甚么又妆伶俐。僧无语。师召出。责令进语。进云。和尚莫瞒盰。师连夜趁出　初秋檀越请小参。问有中说无。无中说有。不从外有。不从内得。作么生荐取。师云。西江竖立。庐山倒卓。师乃云。一夏来。不肯用心底三十棒。肯用心底也三十棒。有见处底也三十棒。无见处底也三十棒。久亲近底也三十棒。不久亲近底也三十棒。卓拄杖召众云。常将折筯搅沧溟。要汝鱼龙知性命(和尚棒折也)　早参。师云。昨夜六僧参。内一未受戒。老僧问云。头脑相似。为甚有搭衣底。有不搭衣底。或云。来路不同。或云。出处有异。皆不契老僧意。大众代一语看。(代云谢和尚重重相为)良久。师乃云。学者於寻常事事看得容易。被人拶着。每去不得。还知么。只为分明极。翻令所得迟　晚参。师云。屏却咽喉唇吻道将来。众拟议。师便喝。一僧云。和尚何得知而故犯。师云。将谓停囚长智。一僧指露柱云。者汉死中得活。师云。已放过。众作礼退　峰顶掩室。蘧夫一自竹林来关前作礼云。久慕和尚。特来作礼。恭惟起居万福。师云。山路崎岖。远陟不易。一又作礼。师云。尽大地是个火坑。得何三昧。不被烧却。一提坐具画○相。师指东偏云。吃茶去　僧举问。稳坐家堂。主人公因甚不识。师云。幸是大人。(别云。你坐了我与你道)进云。掀翻大海。掴碎须弥。平地上因甚抬脚不起。师云。曾问几人来。(别云。过者边来)进云。眼光烁破四天下。自己眉毛落尽。因甚不见。师随声便喝　僧参。师便喝。僧亦喝。师云。我喝你亦喝。僧无语。(代云。自诬诬人)师叱出　僧问。如何道廓然无圣。师云。烁破面皮。(别云。重言不当吃)进云。如何又道不识。师云。头正尾正(别云。土上加泥更一重)　僧问。无梦无想。无见无闻。主人公在甚处安身立命。师云。枕子扑落地。打破常住砖　僧问。无梦无想。无见无闻。主人公在甚处。师云。高声问将来。(别云看你梦想)进云。恁么则承师指示去也。师云。你不要哄我(代僧云。某甲惯行险道)　一僧礼拜。师以书示云。者是甚么。进云。书。师云。入地狱如箭射。僧拟议。(代云。某甲被和尚带累)师打云。更要第二杓　僧才入。师云。我者里打得人头破脑裂。你又来作甚么。僧礼拜。(恰似)师云。今日却被者浙子钝置一场。进云。如何得独脱无依去。(元来不是)师以扇掩面云。猫　问僧。为甚道得也打。道不得也打。僧无语。师云。何不道学人争敢见大人过。(别云。何不道和尚更吃三十棒始得。莲别云。何不道和尚也是无奈)　众僧参。师问髑髅粉碎时如何。一僧云。大地血淋淋。(别云。为甚么)师云。老大年纪。说出死句。一僧云。脑后眉毛透梵天。师云。别道将来。进云。礼拜有分。师云。未吃得棒在。一僧云。山河大地。一口吞却。师打云。争奈拄杖子何。僧无语。师曰。学语之流。次日众参。师问如前。一云。腥气逼人。一云。烁破乾坤。一云。天下太平。一云。鲜血遍地。师云。我每说老婆禅道。机不离位。堕在毒海。如何闻若不闻。众僧请语。师云。髑髅粉碎识乾坤。到此自然生方便。一僧礼拜云。某甲小出大遇。师云。者汉又走到棒下来。(无量慈悲舌头拖地)一僧礼拜云。恩大难酬。(未知恩在)师云。你与他作伴。一僧问。不展旗枪。如何得胜。师云。汝等辊藤牌三日也。进云。弓折箭尽时如何。师云。待你到者时节。(惟人自肯乃方亲)僧礼拜云。战马休缰兵气尽。野老讴歌乐太平。(念言语汉)师云。万人坑里唱高歌　僧参。师顾视之。僧无语。(莲代云。和尚见个甚么。圆代云。某甲不是者个人)师打出　僧参。作礼起。师便打出(代掀倒禅床)　众僧参。师云。你们信得各各是佛么。一僧云。来亲近和尚。(莲别云。谢和尚授记)师云。为甚屈尊就卑。无语。(莲代云。癞儿牵伴)　师问洞悟源。婆子送钱与赵州请转藏经。赵州下禅床行一转。因甚便道转藏经已竟。进云。连者一转也不消得。师云。有施主送钱与你请转藏经。你作么生。进云。未送钱来已为他转却了也。师云。施主道祇转得半藏。你又作么生。进云。但道你祇会得半藏。师云。放汝三十棒(赏罚分明)　山行次。师指路侧石问僧。将者块石与你作点心。进云。与和尚同吃。师云。你莫嫌残。一僧面麻。师问。你脸得恁么光。无语。自代云。非师不委　僧问。即今开口底。莫便是某主人公。师云。切忌认驴鞍鞒作阿爷下颔。进云。家无二主。师云。者认贼作主汉。连棒打出　众欲坐七。师不许。迟两日。师入堂云。前日你们说欲打七。累我疑了两日。今请大众自说看。有甚事要打七。僧出作礼。(别云。和尚何得无事生事)师便与一踏。归方丈掩上门　师在古山禅院。因侍者还山。自持裹脚布往洗。一僧迎拜。求开示。师云。洗裹脚去。僧接得喜跃而去。师大笑。僧洗净持纳。师云。会么。僧云。是教学人除垢污。(别云。是教学人洗裹脚)师云。汝只会洗裹脚(代云。谢和尚证明)　僧号无字。师问旁僧云。如何号无字。进云。因参无字。故以为号。师笑云。参乾矢橛时如何(代进语云。和尚要勘某甲那)　僧作礼。师竖起拳。进云。杲日一轮当午照。不劳钟鼓报新晴。师蓦入寝室。侍者云。和尚面赤不如语直。师云。你出得甚么语。进云。但向道刺汝眼那。(代僧进语云。者老汉更簧惑人在)师云。你语胜我。者作礼。师蓦休去　僧问。如何是有拄杖子与你拄杖子。师云。别人争不得。(别云。不增一毫)进云。如何是无拄杖子夺却你拄杖子。师云。你侬怪不得(别云。不减一毫)　师问白车。黑豆未生芽时如何。进云。叶徧十方。师云。已生后如何。进云。寂寂地。(别云。颗颗圆)师云。生与未生相去几何。进云。一串穿却。(别云。莫着斗量)师便喝。车礼拜　问僧。刮去髓。存个甚么。进云。彻体风流。(莲别云。抛下刮刀)师云。脱下衲衣痛与一顿　师举云门拈扇子[跳-兆+孛]跳上三十三天筑着帝释鼻孔。东海鲤鱼打一棒。雨似盆倾。征僧云。是何意旨。僧答不契。连棒打出。茶次。命彦远居士答。远出位跪高声云。青天老爷在上。小的所供是实。师颔之　僧参。便喝。师云。得恁么伶俐。僧拟进语。(代云。是和尚伶俐。是学人伶俐。待伊拟答。拍掌一下便出)师呵云。鸡栖凤巢。非其同类。出去。师令客司於得恁么伶俐下代语。进云。作家宗师。天然有在。师云。何不道某甲到者里。却被和尚钝置　师在客寮举案头书云。达磨西来不立文字。为甚者里有两本语录。一客司云。不妨锦上铺华。师大笑。一客司云。和尚错下名言。师云。救得一半　僧参。师云。近前来。僧近前。师打出　一僧问。是法平等。无有高下。师打出。一僧才自称名。师亦打出。问旁僧。两僧与我相见不同。为甚一齐打出。僧无语。(代云。作贼人心虚)师亦打出　居士礼拜起。师云。居士为法而来。因甚见山僧不礼拜。士云。新参不会。师云。山僧眼花　菜头请益。师云。终日切菜。切着几个祖师头。进云。没有。(别云。除切菜外。请和尚道一句)师云。要眼睛做甚么。头拟议。师云。者瞎汉　师谓僧云。我有一方济世。大黄八两。水二碗。浓煎顿服。你肯吃么。进云。某甲无病。(别云。和尚先吃。某甲后吃)师云。再加四两。一居士作礼云。且喜医王出世。师云。服后何如。进云。作风作颠。师良久云。我不答是肯你不肯你。进云。待肯堪作甚么。师云。渣再煎。进云。请师珍重。师大笑　僧直领数僧求入室。值师睡次。师遂度鞋与侍者出示之。僧良久无语。(代云。祇者个亦不消得)师又顾旁僧云。钝置杀人。僧直代领三十棒。者复持鞋入。师云。你三十棒也少不得。者云。某甲亲承入室。师云。念汝辛苦　师问僧。面上要者鼻子作甚么。进云。少他不得。(别云。辨香臭)师云。为甚么少他不得。进云。和尚慈悲。师云。何不道为人也要有些孔窍　问僧。拈却鼻孔。成何面嘴。僧礼拜。师云。丑(别云俊)　问侍者。每命汝召众入室。忽遇个唤不动底。作么生。者答不契。师云。何不道某甲功不浪施(别云。省多少气力)　僧参。师顾视之。僧无语。师打出(此条重出)　居士问。照用即不问。如何是三元三要底意旨。师指老年居士云。他底年纪小。你底年纪大　郑州僧参。师云。郑州为甚出曹门。进云。不会。(莲代云。南山起云。北山下雨。圆云。徃徃如斯)师云。忘却来时路　众入室立次。师云各人与你一只眼。有云。和尚是大善知识。因甚为人头上安头。(别云。者老汉惯钝置人。便与一掌)师云。好心不得好报。僧礼拜。师云。何其前倨而后恭也　众入室。师云。我今日作个大施主。每人布施你一只眼。一僧云。和尚今日向紫罗帐里撒珍珠。师笑云。得恁识好恶(别云。逢人不得错举)　师在法堂前当路坐。众僧出堂。见师作礼。师问。去不得时如何。众拟议。(代上前踏倒便行)师拈竹篦便打。一僧云。也要和尚顶门具眼。师又打云。我只是盲锥瞎棒　问古人入门便棒。意旨如何。师云钝置人　师单上燕坐。侍者佛事回。整衣作礼。师拈数珠问云。唤者个作甚么。侍答不契。师自代云。某甲不曾人事。和尚何用免礼　众僧参。师拍案云。被人一拍粉碎时如何。一僧礼拜而立。师云。死。一僧展两手。师云。了。一僧作礼云。何幸如此。师云。尽力道只道得一半。进云。请和尚道。师云。父母所生口。终不为子道。一僧云。道过了也。一僧云。谢师指示。师云。尽力领话。也只领得一半。(莲代僧云。和尚看手痛)问僧。如何是叫不应底山谷。进云。今日被和尚叫着了。(别云诺)师便打僧问。如何是本分事。师曰管人家烟冲大小　僧问。挝鼓鸣钟。所为何事。师曰。换人眼睛　师问僧。元沙是汝虎话。你如何会。僧舒五指云。牙爪齐露。(画虎不成反类犬)师便打。复示偈云。生平不出岭。一语古今传。明眼人难会。君须向上看　师问僧。向父母未生前道将一句来。僧云。八角磨盘空里走。(别云。恶情悰)师指香盒云。者是甚么。僧拟议。师便打。僧无语。师云。真诚莫作小儿嬉　问行堂云。饭桶里多少达磨眼睛。堂罔措。问火头。三世诸佛向火焰里说法。还端的也未。头亦罔措。师指旁立一僧云。惟有者个师僧解答话。(他亦未在)便归方丈　园头问。和尚病好了么。师云。我从来不病。有何好不好。进云。某甲不能亲近得和尚(头语藏锋)师云。我日日在你园中(别云。我今日却到你)　师一日入库房。指团子问库头。吸尽西江即不问你。试吞却者个箩团子看。进云。吞却了也。师云。大众吃个甚么。头答不契。师自代云。乐则同欢　僧问。不与万法为侣底是谁。师云。桌子板凳(更须道始得。会么)　师从龙渊归。问侍司云。你十二时中。还见念起处么。进云。念头了不可得。更觅甚么起处。(莲别云。今日捉败和尚。息别云。某甲不闲。不欲祇对)师云。适来见一块石有九十九条缝　修殿公务作礼。师云。释迦老子向灰瓦上转大法轮。甚么人得闻。(欲得不招无间业。莫谤如来正法轮)众无语。师云。好生看取。壁侍司作礼云。请和尚答一转语。师云。问来。进云。闻底事作么生。(到处寻人屎橛咬。不是好狗)师云。逼塞虚空无缝殿。东西南北月轮红(说得道理好)　江上归。师问众云。大地无寸土。是甚么人境界。(甚么人不是者个境界)一僧进云。和尚家风。师云。如何大地无寸土。是山僧家风(莫搀行夺市)僧不能答。师代云。常州湖州杭州(苏州为甚么不道)　僧问。大地山河即不问。一毛头上事如何。师云。吞取七个八个。(别云。张家镊子用得)进云。不会。师云。吐却两个三个(别云。眼睛头鼻孔里)　僧问。如何是万法归一。师云。天圆地方。(别云。你去借个算盘来)进云。一归何处。师云。地方天圆(别云。不会大归除且学小九九)　僧问。百千法门。无量妙义。如何是第一义。师云。横七竖八(拈云。不是横七竖八)　问如何是本来面目。师举扇示云。不得唤作扇。僧礼拜。师云。伶俐衲僧(却似和尚伶俐)　问前不得后不得时。如何是出身处。师云。前去佛殿。后去东司。为甚不得(别云。莫进法堂)　问僧。父母未生前道来。僧以手外拱云。遍界不曾藏。师云。遍界不曾藏。因甚偏向那边。僧无语。(代云。又恁么去也)师云。何不道某甲指东画西　僧参。师云。承你远来。无可供养。将五间禅堂与你一口吞却。进云。大地无寸土。吞个甚么。师云。多少人恁么道。苕帚柄也要打三十　师问圆证堂寮主云。香炉几时成佛。进云。成佛久矣。师云。昨夜被虚空压碎。你还知么。僧拟议。师云。脱空妄语汉(亲言出亲口)　师云覆庵归。侍司中路接。师云。你来得迟。将前面远山与你作点心。侍拟议。(代云。恁么道。争消得某甲远接。拂袖便回)师以拄杖蓦面划一划云。再加一分嚫钱。进云。也不得将别人家物作人情。师云。不但嚫钱。点心也消受不起　客问。士大夫可学道乎。曰噫。难言之矣。士大夫不可学道乎。曰噫。是何言欤。客惊异曰。师半肯半不肯。何也。曰吾明语子。世之言道者不一教。子问道於我。岂非了生脱死。见性成佛之道乎。此道不可以有心得。不可以无心求。离娄无以用其明。师旷无以用其聪。公输子无以用其巧。宁武子无以用其愚。不能忘身。不可以学道。不能忘心。不可以学道。不能忘世。不可以学道。名不能忘。不可以学道。利不能忘。不可以学道。妻拏眷属不忘。不可以学道。家园事业不忘。不可以学道。知见不忘。不可以学道。记习不忘。不可以学道。喜有靠傍。不可以学道。贪易畏难。不可以学道。而士大夫果能如是乎。然而舜何人也。予何人也。况佛称两足尊。士大夫非福慧具有之人乎。倘把智慧不向他处唐丧。猛看破此身虚幻。一息不来。即便败坏。此身尚尔无可把捉。身外更有何可留恋。努力向天地未成。人物未立。自己身心亦无之前。一回证自广大性体。方知自性本自清净。本自具足。本自不生灭。自天子以至於庶人。无一不宜为。无一不可到。岂士大夫而云不可学道哉。客问何等士大夫易於学道。曰具足三事者。易於学道。何等三事。一知有三世。若不知有过现未来。则上者勉为圣贤而不高远。下者寻常修省尚未必能。况。可与言出世之道。二者知畏三世。知而不畏。与不知者相去无几。三者知了三世。畏而不了。终被三世之所笼络。所言知者。灼见性灭论之谬。眼见耳闻。多过现未来之感应。不可不信。今生所处之顺逆。由於前生所为之善恶。今生所为之善恶。关乎后生所处之顺逆。一当安分顺受。二当防微杜渐。何以云安分顺受。今生仁而夭。贞而厉。皆系前生之因。无可怨尤。今生富而贪。寿而忍。皆感后世之果。无可侥幸。如是知者。具有学道气分。所言畏者。猛念三际轮回。相续不断。一念之差。升沈顿异。且不独恶可畏。而善亦未足恃。纵今生修为尽美。安知来生处顺境而不迷乎。知此而不坐卧不安饮食无味者。未之有也。如是畏者。具有学道阶梯。所言了者。三世之妄。本於一迷。由前世迷自本性。认物为己。以四大为身。以对境而生者为心。增长妄想妄业。故感今生妄身妄世。今世复迷自本性。认物为己。不知四大虚假。心本无生。则现在复多妄想妄业。而成来世妄身妄世。若欣慕从上佛祖无量劫来。吃尽千辛万苦。觅得捷径底法门。教人於身心世界未有以前。识自本性。则便本自无生。何灭之有。现在尚不可得。何过去未来之有。方知也无人。也无物。十方世界海中沤。一切圣贤如电拂。然后不妨乘自愿轮。於无生死中示有生死。於无身世中示有身世。於无三际中示有三际。出没卷舒。如同梦幻。求如是了者。方可以学道。官问学道如何不蹉路。曰善哉斯问。世之不参涅盘堂里禅者。难乎其不蹉路矣。虽然。当今传法者徧界。方等行慈。不择净秽。开阐无遮。度诸疑谤。先进者以广接为心。后进者以易入为事。知名盛而实衰。辩名似而实非者。难道全无。敢谓罕有。吾言之。安足为人重。而可与子深言之也哉。客固请。曰如子之不以人废言。吾姑与子漫言之。学道欲无首越之燕之叹。第一须发心谛当。或志小见近。图作世间善人。只消读治世圣贤之书。行治世圣贤之事。或遵行如来权教法门。助其修省。亦有益无损。若欲究竟出世无上妙道。当颛为生死始得。颛为生死。则博闻强记如庆喜。一问十答如香严。百鸟衔华如牛头。千指绕座如夹山。尚须舍己从人。况降斯而下者乎。不为生死。必尚知见。此道不属知见。不为生死。必务功能。此道不属功能。不为生死。必慕豪放。此道不属豪放。一尚知见。务功能。慕豪放。则非愚即狂。成魔落外。善因而招恶果。多自不颛为生死学道者而成。岂不一蹉永蹉哉。第二须工夫谛当。既为生死发心学道。可不返躬自省。果能具大根器。一闻千悟也未。若也未能。须参一句话头。一日不透一日参。一月不透一月参。一年不透一年参。一生不透一生参。今生不透来生参。永无退失。永无改变。方谓之谛当工夫。参定一句话头。便是斩知见稠林之利刃。渡生死苦海之慈航。解杂毒入心之圣药。指万古迷津之导师。不集善而自集。不断恶而自断。不持戒而自戒。不习定而自定。不修慧而自慧。不课佛而自课。不诵经而即诵。不求生胜处而自生胜处。不求多善友而自多善友。本不求誉。亦莫可毁。如是颛一。如是精进。如是久远。纵未发明。亦现在可为后学规模。将来必得佛祖心髓。傥名色为生死学道。而起傍疑求别助。生异见。多外鹜。惮艰辛。喜快便。管教百妄交集。其蹉可胜言哉。第三须悟处谛当。既颛为生死纯一参究。必待工穷力极。时至理彰。命根断。本来面目现。不疑生死。不疑古今。不堕坑落堑。不强作主宰。不认识神。不陷空豁。不涉矫乱。不入邪师圈缋。不犯明眼料简。傥鱼目为珠。瞌睡当死。以卤莽承当为有力量。以硬差排为不疑。以粗放狂乱为大机大用。以颟顸为透脱无余。竿头宜进而不进。言句应参而不参。不烦穿凿而穿凿。不可抹杀而抹杀。入门一蹉。异解杂陈。所谓可痛哭流涕长太息者。非此类乎。第四须师承谛当。非但无真传杜撰阿师。不可承虚接响。即沿流不断者。亦须察其行实。不担条断贯索。谬自主张。蹉过师家相为处否。不孤负师家脑后深锥否。洞明从上纲宗否。不施为偏重。瞎人眼目否。若无真正作家宗师。为之打瞎顶门眼。夺却肘后符。则虽有实悟。自了则可。为人则祸生。傥若己见既偏。投人又谬。自方空豁。复向瞎棒瞎喝下。似水合水。如空合空。谬执金刚宝剑。斩尽一切为实。不知我王库内。无如是刀。盲引众生。江河日下。或自入处廉纤。沾着邪知恶解家滋味。邪毒入心。如油入面。更或不知错认。漫云自肯。不受人究竟。谓之不被他转却。又或云。我见处是底。只要行履了。此等何足挂之齿颊。第五须末后谛当。末后一句。始到牢关。灵龟负图。自取丧身之兆。不透末后牢关。而言得大机大用。不透末后牢关。而言具本分草料。其不为粗恶狂徒者鲜矣。不透此关。有正悟者。犹可谓一时唱导之师。如无正悟。不知有此关者。其於古人参悟。与悟后重疑。不移前作后。指悟为迷者鲜矣。谤先圣误后人。皆由不知向上一关。可不畏惧乎。自利不全。利人不足。皆由不知向上一关。可不惕厉乎。第六须修道谛当。虽发心谛当。工夫谛当。悟处谛当。师承谛当。末后透脱谛当。更须自己觉察。是顿悟顿修根器否。是果地善知识否。打成一片。速於香林否。不走作。过涌泉否。现业流识净尽否。事事无碍否。行解相应。名之为祖。试看先宗。是何标格。第七须为人谛当。不可实法与人。不可骗人云。有方便助汝易入。不可教人不参死话头。决要人真参。决要人实悟。决要人悟后达向上关棙。决以见性谓之悟。不可轻意牢笼人。於人认识之谬。哄云有省。於人向念未生时认妄为真。印云有入。图一时门庭热闹。不顾展转误赚。邪法纵横。病发於此。宁绝嗣。不乱传。方谓之为人谛当。前六种不谛当则自错。后一种不谛当则错人。良药苦口。忠言逆耳。怜子请之诚而示之。甚弗轻以语人　示[山*藏]侍司。在堂中不要学佛学法。辩古明今。当毒眼孤[目*牚]。无佛无祖。无人无己。放出盖天盖地志气来。东拂於逮横身。西瞿耶尼展脚。南赡部洲啜饭。北郁单越撒溺。语默超越常情。动止迥殊旧习。天神捧华无路。人鬼觑捕无门。果能如是。不变不杂。等闲举起钝刀子。也能杀。也能活。也能照人肝胆。也能称人伎俩。把从上千七百老古锥遗下一言半句。或是作家相见。或是出格提持。或严密。或危险。或泥中有刺。或沙里无油。或人目为誵讹。或人目为奇特。千岐万别。骇状奇音。逢着个钝刀子。自然如庖丁之解牛。由基之绕树。岂他穿窬担板。乱统支离者可同年而语哉。然犹未也。并知山僧与么庭训。亦是怜儿不觉丑。方是有气性衲子。祖师云。行解相应。名之曰祖。又曰。明道者多。行道者少。如斯料简。岂是等闲。今时有等无忌惮者。拟为佛祖苗裔。得些见地。全不修省。难免道力不胜业力。又安望其透末后句。向上关哉。戒之勉之。康熙十四年八月初十日。命沐浴澡身。昧明时说偈曰。本自无生。今亦不灭。此是正说。余为魔说。端坐而逝。塔於半山之东坞庵。世寿六十二。腊四十。

　　京口夹山林皋本豫禅师

　　晚号晦夫。昆山陈氏子。十九脱白於姑苏之尧峰。诵金刚经应无所住而生其心句有省。初参博山来。来曰。未入金笼贮。谁家野鸟儿。师曰。鹤有九皋翀碧汉。马无千里不追风。来曰。运斤非郢。未免伤痕。师曰。祇如诸方竖拂扬眉。又得恁么边事。来曰。片云横海岳。樵子尽思归。师曰。怪来岩下虎。特地暗惊人。次参密云悟和尚。其日已晚。便问夜宿投人时如何。悟云。者里歇不得。师曰。岂无方便。悟拈拄杖。师接住一送云。看破也。便出。后参磬山修和尚。修问那里来。师云武林。修云。怎知我者里。师云。臭名难瞒。修云。污汝耳。师便喝。修云。喝后何如。师云。犹是不知。修云。老僧不知。汝知个甚么。师拟掌。修云。犹弄虚在。(相骂饶你接嘴)师礼拜。一日修云。今时学人着实用心。所以法门寥落。师云。虽然如是。大约过在知识。如黄龙南公。不得慈明和尚痛折。云何得知道出常情。修云。岂口传耳授之所得耶。师吐舌。又一日入室。修云。我疑你不会廓侍者与华严相会因缘。师云。不但和尚疑某甲。尽大地人疑某甲。修曰。尽大地人疑你则可。莫使老僧疑你。师曰。恁么则某甲罪过。修曰。只如兴化与旻德宾主四喝。化曰。适才若是别人。三十棒一棒也饶不得。何故。为他会一喝不作一喝用。那里是他会一喝不作一喝用处。师曰。放某甲别通个消息。修曰。不要下语。师遂颂曰。宾主相逢纵夺家。喝下从云见活蛇。棒头突出通无犯。岂作亲承解撒沙。修然之　师开法中山石湫。乃过报恩谢法。修将如意付曰。此是老僧四十年用不尽底。将去揩磨。不得有忘。(如何是不忘)师秉如意入堂曰。者个是堂上老人。为豫上座作用不尽底公案。敢问有同相证用者么。良久击板头一下便出(虽然无人。也要板头证明)　上堂。若论此事。心不可求。智不可学。捏断百匝千重。於中下机一时扬却。突出孤危。方教峻峭。都卢收拾将来。非心非色。非如非异。要用即用。要舍即舍。要行即行。要藏即藏。拟思一毫地。便落生死关头。到者里作么生相救得。复曰。五蕴山头自在身。了然物物应天真。顿教直下无思议。元要全分见本人。卓拄杖一喝　示众。十五日已前。汝诸人放出山水。十五日已后。汝诸人坐断柴头。正当十五日。山僧看破汝诸人一着。要出出不得。要入入不得。出不得。入不得。火里眉毛乌历历。自家鼻孔急须参。碧眼胡僧恒面壁　师一日开山次。握枯藤於手。谓僧云。此是曹家女。僧云。却少个谢家郎在。师曰。但得有女。何愁不郎。僧云。也要全完始得。师度藤与僧。拟接。师即掷下云。却不相当(老眼无花)　僧问三更月落后。古殿灯残。有一个没面目人来。如何相见。师曰。笑杀人笑杀人。曰和尚笑个甚么。师咄云。问头也不识　僧问如何是诸佛出身处。师云。须弥倒卓半虚空。曰如何是透法身事。师云。猢狲吞大象　僧问如何是虚空。师云。你亦在里许。僧云。某甲不见虚空。师云。者瞎汉好与三十棒(为伊见有虚空)　示众。石里压油。水中取火。不是动转劳人。祇贵当阳吐露。赵州老子太惺惺。切忌道青州布衫重七斤　僧问。明月堂前。花开枯木。是宾家句。主家句。师云。石女哭苍天　僧问。天不盖。地不载。甚处安身立命。师打出方丈。次日又问。某甲昨日吃棒。今日和尚痛否。师复打出。(不负来机)顺治丙戌冬。预计逝日。说偈辞众。窆全身於山门之右。天童忞禅师铭其塔。着有宗门诚范四卷。并语录行世。

　　杭州南涧理安箬庵问禅师

　　吴江俞氏子。幼失恃。病甚。饮酒不自好。年十六。始自惊曰。奈何使身心无措足之地哉。奋志读书。一日偶过山寺。见楞严经云。此身及心。外洎虚空。山河大地。咸是妙明真心中物。有疑。特走谒磬山修。教看父母未生前本来面目话。一日修与客立涧边。提金刚经。师开口。修蓦札云。如何是其心。当时不觉自失。二十四岁。姻事苦逼。竟宵遁。至武林脱白。尝夜跪佛灯下。单提父母未生前本来面目话不契。决计参方。闻金粟悟和尚在北禅。腰包赶入吴中。得蒙痛棒垂示。复上磬山。又遇山茨际公。同在山中。五更闻得一阵风声。疑情顿释。目前净裸裸地。了无一法当情。直是通身庆快。作偈云。千元万妙隔重重。个里无私总不容。一种没弦琴上曲。寒崖吹落五更风。呈似修。修云。元妙即不问。如何是不隔底句。拟对被棒。者里却又去不得。修见师疑滞。示一颂云。千波万浪隔重重。识得源源处处通。根境脱然全体用。拈来物物始从容。看颂亦自了了。却是临机不得活脱自由。一日颂百丈并却咽喉唇吻云。并却咽喉唇吻。三人口阔一尺。夜半露柱相逢。横吹无孔铁笛。呈似修。修云。露柱还有口么。师云。炽然说。修云。道得一半。(梦也未梦见在。说甚一半)师云。和尚又如何。修云。此问复何来。当时被者一拨。直下如团热铁火相似。次日呈似修。修云。不得烧却眉毛。师便喝。修云。烧却了也。师转身云。看者老汉一场败阙。方才不受人瞒　上堂。望剎竿便横趋而过。犹是不唧[口*留]汉。电影里穿针。弓弦上走马。也须是个衲僧始得。匙挑不上底。如稻麻竹苇。千札不回底。亦如稻麻竹苇。截断天下舌头即不问。如何是汝诸人全身独脱句。举拂子云。漫天网子百千重　上堂。我者里禅。无你诸人歇足处。无你诸人依傍处。无你诸人计较搏量处。直下如一团热铁火焰相似。你才拟歇足。烧却脚跟了也。才拟依傍。燎却眉毛了也。才拟计较搏量。自己早打失眼睛鼻孔了也。你若总不恁么。又有甚么气息。凑泊也凑泊他不得。躲避也躲避他不得。除是你猛烈提取始得。道个猛烈提取。已是蹉过多时也。到者里你诸人作么生。顾左右掷杖归方丈　雪峤信和尚至。问你是那边。为甚么又在者边。师曰。一点墨水。两处成龙。(念话社家。有甚么气息)信曰。不会兴云作雾在。师曰。今日放大师过。茶次。信曰。我平日只教人诵金刚经。师曰。多少人错会大师意。信曰。直饶不错会。大远在。师曰。大师莫瞒人好。山门前行次。见狗子吠。信曰。者无佛性底东西。师曰。却搔着大师痒处。信大笑。师亦大笑。大众作礼次。信左右顾视。众伫立。信曰。都是老实头。师曰。大师面前。谁敢出手　山茨禅师问。释迦掩室。净名默然。尽属化门边事。不落今时。请师道一句。师曰。未问已前答了也。曰阿谁证明。师曰。十字街头廖胡子。又问先师不了事。你我共知。作么生与先师了却。师曰。苍天中更添冤苦。曰非兄不委。师曰。逢人切忌错举。又问。十年同学唱。拍板不相离。此去理安。兄还见我否。师曰。无人处斫额相望。曰渠无面目。望个甚么。师曰。草贼大败。问拈椎竖拂即且置。斩新条令道将来。师曰。一掌一握血。曰须老兄始得。师曰。是我罪过。又问谈元说妙。先哲所诃。瞬目扬眉。今时禅弊。去此二途。如何是兄的的为人处。师曰。我不教坏人家男女。曰忒煞婆心。师曰。龙蛇易辩。衲子难瞒　僧问。大悲千手眼。那只是正眼。师云。急水滩头下钓丝　僧问。对面不识时如何。师云。刀斧斫不开。问如何是法身三种病。师曰。灸疮瘢。曰如何二种光。师曰。觑着则瞎　天童和尚至师领众出迎云。远离太白。来到钱塘。道路炎蒸。请师暂驻。尚劈脊棒云。者里是甚么所在。师云。恁么则千峰势到岳边止。万派声归海上消。尚又打一棒。师约住拄杖云。请和尚尊重。尚收拄杖。师云。大众礼拜。众礼拜。师近前人事。(者两棒不愧临济儿孙)黄司理海岸居士相访。云几时到者里。师云。腊月二十。士云。曾在那里相会来。师云。忘却了那。士云。曾在磬山相会。报恩相会。师云。当面蹉过。茶次。士举五祖演因缘。问如何是下载清风。师云知音者少。(别云。更不说他)士云。非师不委。师云。且请吃茶。(别云。莫相带累)士云。作家。师云。逢人切忌错举(别云屎臭气)　吴宏度居士相访。云弟子根钝。师云。若钝争得到者里。(别云。将出钝底来看)士云。求和尚开示。师云。今日新到。放居士三十棒　唐祈远居士问。心不负人时如何。师劈面一掌。士礼拜。师云。若到诸方。切忌错举。一日因火起。士问。大地火起时如何。师云。看取眉毛。士云。还有烧不着底么。师掇转身云。你不会我语　周台公居士问。承教亦深明此事。奈日用打失处多。师云。还知日用有打失处么。士云知。师云。何曾打失(苦瓠云。打失了也。不见道知之一字众祸之根。甜瓜云。何曾打失。不见道知之一字。众妙之门。葫芦子曰。你两个未识根蒂在)　冯镇台孙明府请斋次。冯问。达磨西归。因甚犹遗只履。师云。也要留个榜样。(莲别云。不妨疑着)冯为点首。孙云。祖师灭度了么。师云。若灭度。争得今日镇台点首(莲别云。阿谁恁么问)　僧问。如何是娘生裤。师垂一足。(别云。天阴没处晒[晅-旦+艮])进云。娘未生时如何。师收起足(别云问爷去)　僧问。一贫彻骨寒时如何。师云。我有一件破衲头。要便与你。(别云。脱下破衲头)僧拟议。师云。穿不着非干我事(别云褦襶子)　古石侍次。师问。你做甚么工夫。石云。参三不是。师云。作么生参。石伫思。师与劈面掌。少顷。进方丈云。适来承和尚提挈。分明是个贼。师云。剑去久矣。汝犹刻舟。石拟议。师趁出　僧问。熏风自南来。殿阁生微凉。意旨如何。师曰。好个消息。僧拟议。师以茶蓦面泼　僧参。师问那里来。僧云。天台。师云。寒山逢拾得。拍手笑呵呵。是天台语。不是天台语。(莲便喝。息云。向下文长。付在来日)僧拟对。师便喝。僧亦喝。师云。你看者瞎汉。僧拟议。师云。诸方头破脑裂。者里自领出去　师上法堂。举临济一喝不作一喝用。众下语不契。(自代云。请和尚归方丈)昱上座云。可笑今时人都作喝会。师云。你作么生会。昱云。看者老汉一场败缺。便出。师呵呵大笑　七僧参。师云。更有一个。因甚不来。(莲便喝)僧拟进语。师便喝。僧拟议。师打出　僧参。师云。那里来。云五台来。师云。文殊骑底狮子。如今还在么。僧云在。师云。在甚么处。(莲便掌)僧拟议。师与劈面掌　僧参。师云。一向在甚么处撞头磕额。僧无语。师云。无绳自缚。去死十分　僧参。师云。那个是师子儿。僧便喝。师作怕势。僧拂袖便出。师云。看脚下。僧又喝。师云。不信道　僧问。白云出在青山里。因甚青山却被白云遮。师云。山僧不曾眼花。问真金不怕火。因甚入火便镕。师云。瞎。(别云。须是我打你始得)问冤有头。债有主。因甚桑树着箭。柳树出汁。师云。纳尽败阙。(别云。老僧切疑着)问如风吹水。自然成纹。祇如风未生时。纹在甚么处。师云。露也。问大用现前。不存规则。因甚方木不投圆窍。师云。你是甚么心行。(别云。莫存规则)问一切众生皆顺孝道。因甚土枭食母。师云。冤家路狭。(掌云。我与你一弹子)问哑子不说话。因甚吹笛又有字音。师云。切忌错流传。问春到人间无硬土。因甚枯木不开花。师云。手忙脚乱作么。问冬至一阳生。因甚天道愈寒。师曰。不许夜行。(别云。皮毛见解)问菩提本无树。因甚一花开五叶。师云。你那里得者消息(别云。不道无树。祇是无根)　二僧参。师问那里来。僧云金粟。师云。我问你那里来。僧云金粟。(息代云。和尚何不领话)师便打。问第二位云。同路么。云不同。师云。十方薄伽梵。一路涅盘门。为甚不同。僧礼拜。(息代云道甚么)师亦打　僧参。师云。你唤甚么。僧云初吐。师云。是日是月。僧拟议。(代云。非日非月)师云。有名无实汉　僧参。问不历阶级。请师相见。师便打。僧云。不虚枉见者员尊宿。师又打。僧礼拜。师云。前一棒且置。后一棒你作么生。僧拟对。(大好不落阶级)师直打出　二僧参。一僧问。从上宗乘即不问。主宾相见事如何。师便打。僧云。人居大国方知贵。水到潇湘一样清。师又打云。你且领者棒。僧云。和尚得恁老婆心切。师复打。僧云。若不登楼望。焉知沧海深。师掷拄杖云。勘你不破。(勘破了也)又问第二位同行么。僧云是。师云。也放过不得。僧云。知音不在频频举。师云。你试道个知音底句看。僧礼拜云。今日亲见和尚。师云。恁么则放过。(面皮多厚少)问猛虎入室时如何。师曰。冤家路狭。进云。摆尾摇头去也。师云。者畜生性命也不顾　师一日举古德垂语。我三十年前曾断一人命根。而今日夜忧愁。如何免得。一僧下语云。射虎不真。徒劳没羽。师问如何是真虎。僧作虎声。师便打。僧云。贼过后张弓。师笑云。祇道得一半。首座云。某甲亦有一语。(心圆亦有一语)师云。如何。座云。洎合放过　问僧。既是师子。因甚被文殊骑。僧云。祇知文殊骑却师子。不知师子骑却文殊。师云。文殊骑却师子。人人尽知。师子骑却文殊。你向那里见得。僧将傍僧抱住云。看看。(别云。者畜生更[跳-兆+孛]跳)师云。瞎汉。不是者个道理　僧问。唤作竹篦则触。不唤作竹篦则背。不得有语。不得无语。毕竟是个甚么。师云。亲言出亲口。僧云。争奈学人不会。师云。者里甚么所在。说会不会。僧拟议。师喝出　师问佛朗。德山见僧入门便棒。临济见僧入门便喝。雪峰见僧入门便道是甚么。睦州见僧入门便道现成公案放你三十棒。你道四大老。还有为人处也无。朗云。一场败阙。师云。是你败阙。是古人败阙。朗云。鹞子过新罗。(别云两重公案)师云。过后如何。朗拂袖便出。师云。早迟八刻　僧参。问单刀直入时如何。师便喝。僧亦喝。师又喝。僧复喝。师连喝两喝。僧云。情知和尚有此两喝。师便打。僧云。学人到者里。只得礼拜和尚。师云。纳尽败阙。僧又喝。师打出　沈灿如居士。自呈会得无字意。师云。闻说大潮山佛殿。昨夜被火焚了。是么。士愕然云。恐无此事。师云。赵州今日要来与你讨命。士无语。师顾白涵居士云。白涵居士证明。决不放过你。白云。求和尚慈悲。师拈起茶瓯云。你为甚么不吃　僧问。不落因果。因甚堕野狐身。师云。搥手哭苍天。(别云落也)不昧因果。因甚却脱野狐身。师云。入地狱如箭。(别云昧也)前百丈。后百丈。未审还有优劣也无。师云。长忆江南三月里。鹧鸪啼处百花香。(别云一槌两当)顺治乙未夏。磬山解制后。师将方丈所有器皿。各具手书。分送诸方为遗念。乃杖锡出游。至武康报恩扫塔。晤琇禅师。备托法门细大。预定逝期。於九月二十七日。行至吴江。寓应天寺。如期坐逝。宏觉木禅师为之铭塔。

　　南岳绿萝山茨际禅师

　　邗之通州李氏子。儿时。父遇相师云。尔子骨格太清。年未必永。乃舍之出家。初侍东隐若昧法师听讲。有会。礼辞。参方。谒金粟悟和尚。一见便问。客散堂空时如何。悟曰。是甚么时节。师便喝。悟便打。师又喝。悟又打。师礼拜云。今日起动和尚。上磬山参修和尚。问昔日闻风。今日觌面一句。请师分付。修曰。你试道看。师便礼拜。修云。也当不得。师转身便出　一日修问。只如百丈於马祖喝下得个甚么。师云。若有得。即钝置马祖也。修云。他道三日耳聋聻。师云。某亦不可更作野狐精见解。修乃休云　一日修问。古人道有句无句。子如何会。师云。石长无根草。山藏不动云。修云。如藤倚树聻。师云。吾常於此切。修云。树倒藤枯又作么生。师低头而出　黄端伯司理请住东朋祖庭。师云。闻居士开先有省。推倒庐山。是否。士云。还见庐山么。师云。待你扶起。士云。乍唤东明。师云。作家作家。士休去。少顷。士问大师一向在甚么处住。师云。居士道山僧即今在甚么处住。士云。出此门不得。师云。居士还出得此门么。士拟议。师云。却是居士出此门不得　住绿萝上堂。山僧者里也不论元。也不论妙。也不论禅。也不论道。只要你们生死心破。生死心若不破。便是阎王老子面前吃铁棒底公招。所以云参须实参。悟须实悟。阎罗大王。不怕多语。不劳久立。珍重　住南源示众。诸方有元妙禅。有性理禅。有细腻禅。有逐日常进禅。有休去歇去禅。有大法小法禅。与人理会。与人咬嚼。山僧此间。且无如许多禅。只有远祖百丈大智禅师。留得一把。钝铁锄头。逐日要人使用。使用得纯熟。若到力忘於己。手忘於心。目前不见有可开之田。脚下不见有可立之地。忽然锄转山河大地百杂碎。露出当人双眼睛。大众。即今把柄在阿谁手里。蓦掷拄杖云。当阳拈出大家看　僧问。大死底人却活时如何。师云。唤来与山僧洗脚。问如何是学人转身处。师云。速礼三拜。如何是学人亲切句。师云。分明记取　僧问。古人云三千里外逢人。不审逢甚么人。师云。不是别人(别云不得错举)　崇祯戊寅。师登南岳。爱祝融之胜。止掷钵峰下。结茅而居。盖虎穴也。了不为意。桂林王闻而异之。亲至问道。遣内臣侍候。不绝於路。愿迎入宫。坚却之不得。辄密迹去。王不怿而焚庵。祝庵前石榴树曰。南来僧果有道耶。树即冬实。未几开花。且结实。王乃益加敬信。访师卓锡处。折节步行三百里。就见之。复为延庵供养　僧问。如何是超佛越祖句。师竖拄杖曰。向者里荐取。僧便喝。师便打。僧拟进语。师连棒趁出　僧问。如何是学人安身立命处。师曰。待山僧有安身立命处。即向汝道　僧问。手握利剑。因甚猢狲子不死。师曰。全承渠力(别云。手握利剑是甚么人)　甲申春。流贼蹂躏三楚。山中日食不继。采薇救饥。悞食野芹。同食二人皆觅疗。师曰。何必尔。遂逝。

　　阳山松际印中通授禅师

　　乌程严氏子。年十七。投道场山脱白。修和尚示狗子话。力参久之。一旦闻画眉声大悟。遂得法。继席磬山　上堂。门对千峰碧。溪沿一径幽。更求元妙旨。拨火觅浮沤。遂下座　师性恬退。以应对繁。未几辞去。深隐於阳山。僧问。如何是和尚悟处师曰。瞒人不得。又问。如何是诸佛出身处。师曰。殿角鹁鸠啼　僧问。雪峰升座。辊出木球。元沙捉来。安在旧处因缘。师曰。阳山不妨再辊。便入方丈　僧问。二十五圣。本无优劣。为甚独选耳根圆通。师曰。翠为毛死　师山居深僻。问道者罕得一见。自泽侍者领去衣拂。并不再记一人。海内高之。

　　杭州积翠唯一润禅师

　　浙之梅东人。族姓杨。年二十三出家。完具。徧参真寂黄檗博山金粟诸老宿。俱有机契。三十五。参雪峤信禅师於不动轩。言下投机。历随匡南开先数载。后信开法禾之东塔。举师为第一座。送入座元寮。便问首座何不道取一句。师与一掌　师至匡南。得蒙印可。遂呈心灯续焰偈曰。不动轩中话已遥。开先三度夺高标。福城东畔西风急。一掌酬恩首座寮。丁亥春。信迁云门。师养病於鹿城祇园。八月信逝。讣至日。师大恸。伏枕草嗣法书。上供座前。越九月十九日。师亦继逝。时保阳太傅。暨法嗣道安平公。建塔於积翠庵后五朝山甘溪之阳。

　　四川夔州破山海明禅师

　　蜀之蹇氏子。年十九。出家姜家庵。听讲主说楞严。至一切众生。皆由不知常住真心。诣主请益。未决。遂出蜀。徧参憨山清博山来云门澄诸老。不契。乃住破头山。猛力参究。一日到万丈悬崖上立足。自誓曰。悟不悟性命在今日了。辰时立起。立到未时。眼前惟有一平世界。更无坑坎堆阜。举意欲经行。不觉堕崖损足。至夜翻身忽痛。有省。天明叫曰。屈屈。一居士曰。师父脚痛。劈面一掌曰。非公境界　参悟和尚。得付衣法。一日悟落堂。惟默然。师问。正恁么时如何。悟云。你可到恁么地否。师震威一喝。悟便打。师复两喝。悟云。你再喝两喝看。师掀倒禅床。拂袖便行。悟追上蓦头一棒。师曰。恁么为人。瞎却天下人眼在(杀人见血。为人为彻。锦上铺花。卵中剔骨。宝寿令行。乌臼棒折)　出住禾之东塔。上堂。东风解冻。百草萌芽。行脚衲子。似粟如麻。拖泥带水兮。草鞋狞似虎。混俗和光兮。拄杖活如蛇。向有佛处不可住。无佛处急走过。方称英俊作家。切不可向万里无寸草处坐。虚度生涯。大众。且如山僧者里。九旬禁足。三月调心。今日解制。临行一句作么生道。摘杨花　上堂。昨夜梅花香宇宙。今朝雪块打长空。其中一点真消息。拈向诸人鼻孔中。蓦呈拄杖云。未证据者。向此嗅嗅。看是甚么意旨。时一僧[跳-兆+孛]跳作舞而出。师以拄杖掷地云。穿过髑髅　师住东塔三载。施应铜梁之请。历主岊岳大峨万峰中庆凤山楼台祥符无际蟠龙佛恩双桂十剎。宗风遐播。后当蜀变。师以化导。不辞腥秽。降伏群魔。救免僇杀者亿万万计　师无疾坐逝於康熙丙午三月十六日。是夕夔太守梦师授一扇。守展读其偈曰。屐声滑滑响苍苔。老去寻山一快哉。回首五云堪一笑。淡然潇洒出尘埃。觉即遣候。而师已化去矣。郡守惊异。语录刊布行世。

　　宁波天童山翁木陈道忞禅师

　　粤之潮州茶阳林氏子。幼有宿慧。因读大慧杲语录。忽忆前身。云水参方。历历如见。即日走匡庐开先。投明法师剃染。明以师志慕禅宗。为举台山婆子话。遂於言下荐得赵州意旨。自验生死关头未破。(不过以此为一大事耳)徧参憨山清黄檗有诸尊宿。终不自肯。后参悟和尚於金粟。机缘不契。直趋双径。谒语风信。信问曾到金粟否。师曰。曾到。曰曾问语否。师曰。不曾。曰你怕打那。师曰。某甲一向不曾置得问头。请师处借转问头。信乃开示。师不肯。复回金粟。举前话。悟曰。你吃饭还问人借口么。师拟议。悟便打。后因参殃崛产难因缘。打破疑团。始明得从上古人关键。凡居侍司。掌记室。亲炙悟者一十四秋。日臻元奥　示众。真如凡圣。皆是梦言。佛及涅盘。并为增语。山僧一冬又且举扬个甚么。只有清风来席上。更无闲语落人间　晚参。举扇子云。云门大师道。扇子[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。千岩长云。扇子[跳-兆+孛]跳入一十八重地狱。筑着阎罗王鼻孔。阎罗王恶发道。你吃了现成粥饭。昼夜鼓两片皮。妄谈般若。合吃我手中铁棒。被山僧一喝。却入扇子里去也。诸人还见么。若见。拈取扇子来。不见。炎炎暑天。用个甚么。师云。一人高出云天。一人深入地府。简点将来。二俱不了。乃以扇子击香几云。扇子[跳-兆+孛]跳。入你诸人毛孔里去。筑着普贤菩萨鼻孔。正值普贤菩萨。乘六牙白象王。坐真金妙宝莲华师子之座。与十方同行诸大开士前后围绕。说海印旋陀罗尼。无量陀罗尼门以为眷属。普贤菩萨。亦不恶发。但轻轻拈起扇子云。诸仁者。此非小缘。所谓有世界以光明为佛事。有世界以香饭为佛事。有世界以音声为佛事。复有世界以文字语言为佛事。又有世界以扇子为佛事。遂将扇子一撝。但见轻飙忽作。徧界清凉。诸大开士。各各默然悟道。正恁么时。你诸人还觉寒毛卓竖也未。若也觉。阖辟卷舒尽在我。从衡收放岂由人。若也不觉。莫怪盐官索取犀牛扇子。参　上堂。谢新安檀越斋。以拄杖打一○云。祇者圈子。多少人尽力跳他不出。复有多少人尽力拶他不入。若拶得入。是一员了事汉。若跳得出。也是一员了事汉。此二员了事汉。供养者。见存获福。过往生天。更有一员了事汉。且道在圈子里。圈子外。若道在圈子里。同了他前来了事汉。若道在圈子外。又同了他后来了事汉。设若道不在内外中间三处。义学沙门。屙屎见解。更若道乾坤俱坐断。大地绝行踪。凤萦金网。拟趋霄汉以何期。毕竟作么生是此人安立处头戴华巾离少室。手携席帽出长安。(且缓缓)因脾泄。问众。山僧连日紧闭方丈门。为甚么屙犹不止。洽侍者云。虽行摩竭令。全露少林春。(别云和尚须忌口。伊若道你与我个忌口方呢但云某甲药重恐和尚不堪伊若更道取药我看即便出去)师深喜之　一晚同众坐香。指面前露柱云。者个碍塞杀我。倩你们为我拈却。众下语。皆不契。师代云某甲今日困　众僧侍立次。师蓦拈拄杖卓一下云。你等合吃山僧手中拄杖。一僧出作礼云。过在甚么处。师云。也太可怜生。俱无对。乃代云和尚得与么老婆心切　又众侍次。有僧礼拜。师问众云。他礼拜。我合掌。成得甚么道理。无对代云得人一牛还人一马　一日拈扇子问众云。还有要腊月扇子底么。无对。代云。某甲用他不着。又云。祇是者个扇子。因甚六月用得他着。如今用他不着。众下语。皆不契。师代云。争怪得某甲　供龙池次。问众曰。今日设斋供养龙池和尚。且道龙池和尚还来也无。无对。代云。某甲装香。和尚礼拜。又云。赖有和尚证明　火头礼拜。师因问。你火作么生烧。无对。代云。冷灶着把。热灶着把　一晚举庞居士访大梅常。问久向大梅。未审梅子熟也未。常曰。熟也。你向甚么处下口。士曰。百杂碎。常伸手曰。还我核子来。当时居士无语。今夜得闲没事。敢烦大众代答一语。贵塞大梅口。且为庞公出气。悟侍者云。已扬下粪埽堆头了也。师深肯之　举天钵元。因僧问如何是禅。元云。入笼入槛。僧拊掌。元云。跳得出是好手。僧拟议。元云了。代云。和尚在里许来多少时(别云。着甚死急)　举元沙因文桶头下山。沙问几时归。曰得三五日。沙曰。归时有无底桶将一担来。文无对。(莲代云还少么)代云。不辞将来。恐和尚用他不着　举古者道。无手人能行拳。无舌人解言语。忽然无手人打无舌人。无舌人道个甚么。僧云。我尝於此切。师不肯。代云。阿[口*耶]阿[口*耶]　师问僧。从那里来。云山西来。师云。你来时过太行山不。云不曾。师云。怎么到得者里。无语　僧问和尚门庭高峻。弟子未敢造次。愿垂方便。师云。我门庭有多少高。僧拟议。师云。者门外汉　问弟子愚痴。如何见得本来面目去。师云。见得底不是你本来面目。僧礼拜。师云。你还觉顶门重么。僧拟议。师喝出　王通相持高峰六问。乞师置答。师接得云。此乃高峰置得底。你既将他问来问。何不与他同来。士无语。(莲代云某甲是他专使)师直打出　众侍立次。师以拄杖撺面前云。道道。一僧喝了出。师云。一钓便上。一僧云。觌面相呈。师云。错认定盘星。一僧拾来安旧处。师云。者僧倒伶俐。僧礼拜退出。至晚。师唤其僧至室中问。据你适来做处。不道无见。你那里得者三昧来。僧拟议。(代与一掌)师云。元来掠虚在。劈脊打出　僧参。人事件件数云。此是金华底。供养和尚。师蓦竖拳云。且道者个是那里底。僧拟议。师云。且坐吃茶。少闲。僧进云。和尚除此外还有么。师擿下拄杖。僧拾安旧处。(颠倒汉)师便掌　穿山僧参。师问山重重水重重。你穿那个山来。僧云。某甲不会。乞和尚指示。师打云与你直头穿却　问如何是某甲安身立命处。师云。三条椽下。七尺单前。僧云。死了烧了。又向甚么处安立。师云却好　僧呈偈。师征云。当头一棒即不问。如何是你永无疑处。僧喝。师云。好喝。复演一出看。僧弹指。师云。再演一出看。僧顿足。师云。不妨更演一出看。僧无语。师直打趁出　问弟子行行。可了得生死不。师云。你行底是甚么行。僧云。推砻蹋碓。师云。你还知碓嘴生花么。僧无语。师云。恁么却了生死不得　师一晚至僧堂云。还有开得只眼底么。试出来通个消息看。一僧便出作礼。师打云。早被我擦沙在你眼里了也(代僧进语云。不是某甲。洎被和尚钝置)　问如何是诸佛出身处。师拈棒便打。僧礼拜。师云。还出得身也未。僧无语(代云若出得。和尚还有拈棒分也无)　僧参。师问高驾何来。云徽州来。师云。来时过钱塘江么。云过。师云。钱塘江水深多少。僧拟议。师喝出　师出方丈次。僧问如何是天童境。师云。无你跕立处。如何是境中人。师与一掌云还见么。如何是人中意。师推开云。速退速退。妨我东行西行　师一晚入堂大叫云。适来阑中不见了牛。普请大众把火上山寻牛去。众愕然。一僧才出。师便低头归方丈(亏他逃走得快。若被此僧蓦鼻扭住。痛拳一顿成何体面)　问诸缘并尽。一念不生。还了得生死么。师云。不得。云作么生了得。师云。生也生也　有二僧至室中。问如何是某甲本来面目。师掀髯云。几时不剃。须较长了次僧复问。如何是某甲本来面目。师云。砖瓦土块　僧参。师问那里来。云河南。师云。我不问河南。问你那里来。僧拟议。(代云和尚若不问某甲实从河南来)师揖坐。僧乃问。达磨西来意旨如何。师云。你从河南来(续云拟谩老僧那)　一日举倩女离魂话问众。两女合为一媳妇。祇如未合已前。且道那个是真倩女。有一化士出众云。随身处处安。(别云瞒和尚去也)师休去。至次日粥罢。命士近前。今日有四人居士。从永嘉来。道你卖却常住三包米。你好好依实供通着。士愕然。师云。不劳再勘。拈棒趁退　师问僧。师子窟中无异兽。你是狐狼野干。来者里作么。僧拟进语。师云咦。早见臊气熏人无语。(代云恰是)师喝退。又问一僧。你还梦见临济大师么。僧云。某甲五年前不作是梦矣。(代云和尚醒也未)师云。恁么则衲衣在空闲。假名阿练若去也。僧拟议。师便打。又如前问一僧。僧趋前云。今日亲见和尚。师云。你道山僧生缘甚么处。僧云。札。师云。临济大师来也。僧拟议。师云。元来不是。连棒打出。又问一僧。你甚么处安单。僧云。前堂左边。师云。你枕子昨夜被人移过东海新罗去也。(代僧疾与一掌云在者里)因甚向琉球国里东摸西摸。无语。师喝退　问如何是同生不同死。师云。白首如新。如何是同死不同生。师云。倾盖如故。如何是同生复同死。师云。伯牙与子期。不是闲相识。如何是生死俱不同。师云。君向潇湘我向秦。僧礼拜云。向后作么生。师便打　问如何是承言者丧。滞句者迷。师云。不快漆桶。更是阿谁。僧拟议。师云。承言者丧。滞句者迷　问达磨西来。因甚不立文字。师云。问取达磨。云还许学人说道理也无。师云。许。云金屑虽贵。落眼成翳。师云。若是达磨眼睛。着得几百亿须弥山　俗士问。弟子终日在梦。何时得醒。师云。我者里惺亦着不得。梦自何来。云争奈即今见梦何。师与一推云惺惺着　问问着便打。是何道理。师云。你且礼拜着。僧礼拜。师曰。是何道理　僧参。师问那里来。云佛日来。师云。春日温。夏日热。且道佛日如何。僧拟议。(代僧呵呵云。某甲有个颂子。待问汝颂云何。便与一掌)师便喝僧参。师问那里来。云宜兴来。师云。长桥下蛟。周处斩后。近日如何。僧罔措。(莲代云某甲收得剑在此)师笑云。参堂去问冬至一阳生。因甚天道愈寒。师云。活人须用杀人刀。大用见前。不存轨则。为甚方木不透圜窍。师云。白雪阳春和者希。相看两不厌。只有敬亭山。且道敬亭山具甚么眼。师云。万古常青碧。毒鼓当轩。击者为甚么不死师云。因渠置得　一晚问众。临济德山是佛祖儿孙。因甚么佛来也打。祖来也打。一僧云。铁牛撞破祖师机。师喝退。一僧云。大用现前无佛祖。师云。你带累临济德山入地狱作么。连棒打趁归方丈。一僧随入云。知恩报恩。师摇手云。不是不是。僧礼拜云。请和尚代语。师拱手云。莫怪空疎。伏惟珍重。僧云。那拂袖便出。师休去。至来朝袖金十两。诣僧堂前。白众云。山僧生平伏善。盖为知得利害。不见前百丈错祇对一僧话。五百生堕野狐身。(愈贼愈丑大慈大悲)昨晚山僧室中亦偶错下一转语。致某甲上座简点。一夜不安。乃出金云。将此办斋。对众忏悔。就今告退院子。复指座云。便请某甲上座。坐者曲录木床。僧愕然。(代踢倒便行)师云。那。元来元来。又无语。师便掌。乃据座告众云。恁么则大须审谛。你还知么。祖师门下。会与不会。总须丧身失命。自后不得草草悤悤　师晚号梦隐道人。乞归金粟。投老於会稽化鹿山之阳明洞天。乃自相山择吉兆。塔於黄龙峰下康熙甲寅六月二十七日示寂。世寿七十九。着有九会录行世。

　　宁波府天童牧云通门禅师

　　病起上堂。山僧病百来日。不曾与大众说一元字脚。汝等还知真实相为么痴。儿刻意止啼钱。便下座　上堂。安居过半月。眉毛共厮结。护生须是杀。棒棒要见血。住山家事忙。干办及时节。面门无位人。赶得忙不彻。但喜山路深。红尘都隔绝。普请出个坡。大家生喜悦。绿树黄莺飞。青峰白云曳。聒聒语林间。山禽未反舌。坐坐隐盖亭。看看玲珑穴。归来身正汗。浴水又烧热。浴了放脚眠。受用极亲切。大众。天童禅只得如此。(恁么提唱。十万八千。未是远在)若要商量公案。提究工夫。朝咒暮咒。如教百家姓相似。自有无眼阿师在。山僧衰迈。无暇说得　示众。云门云。此事若在言语上。三乘十二分教。岂是无言。跛脚阿师大似病后验方。药山云。若也无言启蒙。何名达者。我今为汝说者个语。显无语底。大小药山。诱人犯法。永嘉云。默时说。说时默。大施门开无壅塞。合水和泥。不是好手。香严云。语是诳。寂是谤。语默向上有事在。久向香严。原来偷心未息。此四古锥。虽则老婆心切。简点将来。总在葛藤里舒缩。且道那个亲　师云。山僧有一句极现成佛法。向你们道去。乃指云。檐前雨滴(与么指点瞎却人眼)　僧问石火电光事如何。师云。谢子一拜。僧喝。师云。者一喝落在甚么处。僧拟议。师便打　僧问和尚尊候如何。师拈饼度与。僧云。百杂碎师云。蹉过了也　师坐次。有僧忽举拳云。请和尚为某甲说破。师云。我不识他。僧云。和尚何不为某甲说。师云。说了也。僧云。争奈某甲气宇如王。师云。已收下了　僧问。离四句。绝百非。请师直指西来意。师云。打了普梆要拖柴。僧云。不与万法为侣。是甚么人。师厉声云。教你拖柴不去。只管问甚么。僧罔措而退　师诞辰。有僧封一缄寄正。师启视。见画一圆相。师遂於圆相中书曰。犹作恁么见解。即封还　师纳凉次。一僧作礼辞行。便问如何是正法眼藏。师以羽扇拂其面。僧云。错师云。错错　太史蒋虎臣谒师。茶次。太史问。老师还结夏否。师云。病废久矣。太史曰。子如不言。小子何述焉。师云。鸦鸣鹊噪。大好消息　蒋太史同方曰江居士又来参。方云。弟子尝看如何是佛乾矢橛话。时中虽解提撕。不能透脱。未审有何方便。师持扇度与云。我者里也不见佛。也不见乾矢橛。方接扇。师云。适来是甚话头。方云。乾矢橛。师云。犹恋旧时窠。方云。不敢放手。师云。祇要公入手。方云。如何入手。师云。蹉过也不知。有顷。太史云。弟子在此。适才闻梆声。未审是谁。师云。须向未闻梆声已前荐取好　一僧出众作礼云。某甲是个生牛。不知东转西转。师即向右指云。过者边着。僧云。不得上路。师复向左云。过者边来。僧便过。师云。上路了也(那边明白了却来者边行履)　夜参次。一僧礼拜起。拍手。师云。作甚么。僧云。擦去地上尘。师遂对众拍手云。我手中无尘。且道擦个甚么。众无对。师云。者一队汉。如生盲人相似。到此间来。只管相我口皮动。殊不知我与者僧。已作一场佛事了也　师云。参禅人须具正见。不可作外道见解。何故。即如而今人不肯修行底。日用随声逐色。业识茫茫。固不必论。出来参学。闻知识开示个本来人。即便执四大五蕴中有个本来人。此便是外道见了。且未尝见得本来人如何面目。即便计四大是有坏底。本来人是无坏底。四大是假底。本来人是真底。四大不能动用。本来人能动转四大。此病莫道新学。即久在丛林。十个有五双如是。殊不知执真底不坏底。即是常见。执假底坏底。即是断见。断常二见。蕴於胸次。即是生死根本此见不消。要出生死。又何能得。所以永嘉云。修行恐落断常坑。又有底毕竟要见此本来人。逐日扪空捕影。撑眉努目。如渴鹿趁阳焰。走到老死。本来人毕竟无你获处。你若要去此等见解。此等病痛。须向大棒下讨个倒断。则佛病祖病。禅病生死病。四百四苦病八万四千毛病。乃至外道家种种恶见。自无地可寄。方才胸次得安乐。
　　揞黑豆集卷七

　　　　心圆居士　拈别
　　　　火莲居士　集梓

　　六祖下第三十六世
　　南岳高台不退行勇禅师

　　古杭钱塘韩氏子。自幼好佛。至年二十有一。亟欲出尘。父母不许。遂夜遁至界山。礼静主衍云披削。偕全庵进公。参大觉老人於报恩。力究父母未生前话。因同众普请。见僧荷空畚行。有省。一日侍觉次。觉问僧。转山河大地归自己则易转自己归山河大地则难如何会。师从旁彻法源底。时年二十有五。后犹胁不至席。朝夕参请。日臻元奥。觉谓师。得地之后。废寝忘餐者。吾所仅见屡命分座。师力辞。结茆大雄山之云覆庵。丙戌冬。觉北游。师於报恩。纲维首众。三历寒暑。为人恳切。接机迅利。遐迩钦慕。戊子春。觉自荆山寄伽黎法偈。与重丰峰三人同时记莂。春季。觉南回。结夏大雄。至冬过报恩。特命师立僧秉拂。己丑春。觉退居大雄崇福。师应请住吴兴法海。辛卯秋。涉庐登衡。衲子向风而往。请开法於衡之天台　僧问。如何是铁蛇钻入金刚眼。师云。墨池里龙眠。如何是昆仑骑象鹭鸶牵。师云。海上犀牛独足立。如何是海底泥牛衔月走。师云。露柱怀胎。如何是岩前石虎抱儿眠。师云。平地起骨堆。师随示一偈云。狗衔灯盏街前去。老鼠偷盐咳[口*敕]归。露柱堂前惊破梦。开门雪里放乌龟。我此四句内。有一句有权有实。有照有用。能纵能夺。能杀能活。若简得出。许汝买草鞋行脚。速道速道。僧拟议。师直打出　二僧作礼。师云。你两个都是参无位真人的。试道看。二僧无语。师云我昨日做个梦。梦一个日本国人到江西出碗的所在。请一尊磁器观音。把个金漆桶装了。载到本国临上岸。忽然缆绳断。把船都打翻了。连观音大士也不见了。乃随声推倒桌子。(观音出现)　僧问。如何是学人鼻孔。师云。你无鼻孔。进云。寻常向甚处出气。师掌云向你道无鼻孔又问甚处出气　居士请开示。师云。曾见甚么人来。士云。曾见大雄和尚来。师云。那里相见。士云。斋堂相见。师拈棒直打出　师召一僧云。我不问你工夫。与我请一尊佛来。(代僧劈面掌云南无钝置佛)僧请佛至。师接(缩手云。道不得即与你。待伊拟答。劈面掷)得吹两吹。僧拟议。师便打　僧送茶至。师接得便掌。(何不回敬一拳)云某甲过在甚么处。师竖起二指。(一案未销又一案)僧拟议。师又掌　师凡见僧入便搊住问云。你有几只眼睛。(正好劈面掌)僧拟议。师便打出　僧问。泗洲大圣。为甚么在扬州出现。师便打。进云。无师下手处。(好与打趁出)师又打。僧拟议师又打。僧礼拜云。更深漏尽。请师尊重。师以拄杖画一画云。道道僧以袖抹之。(五更鼓拿犯夜)师连棒打出　问如何是本来面目。师云。连我也不识。僧拟议。师便喝　问僧。背后。的是甚么。(掌云且打面前底)僧云。那里看他见。师云。无须锁子两头摇。僧拟议。师便推出　僧参。师问那里来。进云。下路。师云。下路不见你者僧。进云。请和尚高着眼。师云。何不礼拜。僧便作礼。(代云礼拜不辞。却须道过)师云。丧我儿孙　师问监院。唤作竹篦则触。不唤作竹篦则背。速道速道。院喝师亦喝。院又喝。师以竹篦画一画。院拟议。师连棒打出　问父母未生前。如何是学人本来面目。师云。三家村里牛。只有一只角　结制小参。问大开炉鞴。煅凡成圣。未离兜率。未出母胎。如何通信。师云。霜打芭蕉光碌秃。进云。已离兜率。已出母胎。又作么生。师云。头破作七分。师乃云。三间破屋通天眼。七尺乌藤抹太虚。要明临济三元旨。荆棘林中舞柘枝昨夜无位真人。倒骑三脚驴子。直上万仞峰头。欲与诸人通个消息。蓦卓拄杖下座　小参。师云。未离兜率。已降王宫。未出母胎。度人已毕。有瞥地的么。乃说颂云。新罗国里火灼。吴越石人烧脚。志公抛却杖头剪刀。打倒天台国清寺里丰干住底墙壁。汾阳太子院里。蓦然耸出一只匾嘴高邮野鸭。逢人便低头云。师太师太。乃左右顾视云。会么良久云。元沙去后无消息。红白枝枝不着花　小参。师云。即心即佛。文殊着贼。非心非佛。普贤叫屈。不是心不是佛不是物。观音菩萨摸着了一个毛头大结。十字街头蓦然撞着了大肚子弥勒。放下布袋呵呵大笑云。青天白日为甚么着贼　入室小参。师问僧。雪峰辊球。道吾舞笏。天龙竖指。鲁祖面壁。还有优劣也无。僧云。师又作么生。师以手斫口作呱呱声众罔措师云一声羌笛离亭晚。君向潇湘我向秦。又僧问。某甲与师。烧作两堆灰。向那里相见。师云。脚破草鞋穿　小参。师云。南泉道。昨夜三更失却牛。天明起来失却火。者老汉满口道。祇道得八成。勇首座昨夜三文钱。买个黑老婆。头又匾。眼又大。欲与诸人相见。恐诸人笑我。乃作女人拜云大众万福　入室小参。师示偈云。无踪迹处着思惟。极着思惟猛自疑。蓦拶髑髅俱粉碎。鸦巢飞出凤凰儿。复云。无踪迹处莫错过。白鼻昆仑当路坐。昨夜火烧四禅天。四圣六凡无处亸亸得过。髑髅缺半个。等闲一掣掣得开三个老婆对面坐　小参。老鸦嘴上挂油瓶。月落寒松着一惊。失口一声连嘴落。逢人连叫两三声。且道叫个甚么蓦喝一喝　小参。僧问实无众生可度。和尚为甚么有者许多。师拈棒云。你见个甚么。进云。实无众生可度。为甚么用打。师云。情知你作打会。乃云。频呼小玉元无事。祇要檀郎认得声。昔日世尊初生。一手指天。一手指地。云天上天下。惟我独尊。此是世尊向威音那畔。拈起宝刀。瓜分天下。令人返本还源。无奈索诃世界。都是认奴作郎。唤钟作瓮。赖有韶阳老汉云。我当时若见。一棒打杀与狗子吃。贵图天下太平。韶阳老汉。禁石女不生儿。勇上座据欵结案。通个消息。令诸人一饱便休。众伫立。师遂说偈云。瓮里乌龟变作鸡。哑子开门飞了去。爬起跌倒握得来。明明者是向谁说　师落堂云。眉与目相去甚近。为甚么不见。莫非被鼻子碍了。众无语。师云。莫道无生死。便出堂　开炉小参。铜头铁额诸禅客。肘后横悬夺命符。尚有火炉吞不下。氷霜肝胆细磋磨。蓦然南斗北翻身。赤县神州火里坐。掷拄杖召众云看火。便下座　谢两序小参。少林面壁。白玉琢成西子骨。雪庭肘堕。黄金铸就伍员心。六耳不同谋。一华开五叶。蓦喝一喝。高声召新充两序。下座　小参。师云。蓦眼撒沙看不得。栗蓬刺口吞不得。连腮便掌拟议不得。劈脊便棒回互不得。[口*邪]。临济未是白拈贼。且道山僧具何眼目。卓拄杖云。有约不来过夜半。闲敲棋子落灯花　小参。师竖左拳云。夺人不夺境。竖右拳云。夺境不夺人。握左腕云。人境两俱夺。握右腕云。人境俱不夺。汝等诸人性命。尽被拳头一口吞却了也。若向者里转得身。吐得气。鲸吞海水尽。露出珊瑚枝。若转不得身。吐不得气。卓拄杖云。来年更有新条在。恼乱春风卒未休　小参。举古人云。山中何所有。岭上多白云。只可自怡悦。不堪持赠君。磬山师翁呵呵大笑云。白云是谁家私物。以拂指空云。看看。师云。二大老书云画空。高台即不然。山中何所有。惟有两堆柴。分付与火头。烧尽再安排。其中有一句不恰意。有人检点得出。分付拄杖子。(上大人收拾起。尔小生。可知礼)僧出云。一片柴也无。师云。梦里惺惺又僧云。用两堆作甚么。师云。韩卢逐块又僧云。山穷水尽。安排个甚么。师云。冻杀饿杀。乃顾视左右下座　顺治乙未春。师志厌纷杂。携杖别峰。掩关一室。屏绝给侍。效西峰死关遗意。至五月六日。师示疾。初八酉刻。召侍僧竖一指示之。侍僧曰。不会。师复竖二指。瞠目视之。侍僧罔措。乃跪求遗偈。师接纸云。信手拈来。一笔写尽。都卢丢在大江东。连画数圆相[(○*○*○)/(○*○*○)]掷去。乃自起趺坐。以两手拭面。泊然而逝。师生於明万历丁巳九月十九日。示寂於清顺治十二年乙未正月初八。春秋三十有九。僧腊一十有七。明年。弟子超真等。迎骨归。建塔於江阴敔山祖席之中湾。峰公为之铭。

　　湖州武康县报恩寺美发行淳禅师

　　福建延平府将乐县人。俗姓熊。十四而孤。十八婚娶。生一子。年二十。妻子相继而殁。畏身世无恒。决出家之志。投舅氏惺如公剃落。首参寿昌阒然谧禅师。阒即以大器期之。一日见古德垂示云。一口气不来。向甚么处去。疑情顿发。不觉放声痛哭。乃奋臂扬言云。一切是非莫管。直趋无上菩提。师亦不知李都尉有是语也。浪杖人继席寿昌。遂纳具。自此工夫尤加精进。冬夏惟一衲一苎布单衣祁寒之际。编草裹腹。绝不以淡泊撄怀癸未冬。过博山入堂。遂誓云。大事不明。不出此堂。工夫逼拶。至四十余日。如老鼠入牛角相似。忽被面前堂磬一触。全身如在网罗中跳出。年方二十有七。遍历闽中江右丛席。俱信宿少留。迤逦至金陵。邂逅与然纬公。时大觉老人道望高海内。即日腰包同往。值老人行脚归大雄。师乞单入堂。老人悬牌垂问云。佛未出世道将一句来。有同堂僧某。以丛林头角自许。谓师曰。我与兄语。当面呈之。师即抱牌入方丈云。和盘托出老人云。山僧今日困。师礼拜过一边立。某僧云。苍天苍天。老人云。客作汉。直打出。复顾谓师云。汝这一转语。可作我维那。次日结夏。即命师纲维首众。夏中受老人拳踢最多。每谓人曰。若不克意来参老人。焉知有与么事。所谓悟了不见人。十个有五双杜撰也。至七月解夏。与茆溪森公等九人。同受记莂。处师为第二座。自此执侍左右。未尝少间。老人日以赵州勘婆。白云入磨房勘五祖话。问师凡下语。老人輙诟骂不已。一日复举问师曰。既是拈也拈得。颂也颂得。悟也有悟处。因甚却道未在。师云。粉牌不着白。老人云。说也说得是。见也见得到。祇是未在。师参究累日。忽见白云五祖面目。遂举似大觉老人。曰这回谩某甲不得也。觉云。更与你三个未在。师云。恩大难酬。便礼拜而出。次日侍老人吃粥次。老人曰。会得末后句底吃铁棒有分。师云。这老汉脚跟未点地在。老人云。果然少不得。师云。且喜老汉。脚跟点地。觉云。转见不堪。师便礼拜。觉云。粥后来领棒。师云。剑去久矣。乙未冬。游台山。掩关紫柏洞。三阅寒暑。戊戌。重归报恩。一日觉谓师曰。台山婆子为汝勘破了也。这里合下得甚么语。师云。作家宗师。宛尔不同。觉云。那里是赵州勘破婆子处。师云。明破即不堪。师复呈勘婆颂云。刍犬吠明全不露。木鸡子夜正明歌。一曲两曲无人会。雨过夜塘秋水多。觉抚几称善。辛丑春。师乞假入闽葬亲。度夏蚌坑。於经行次。勿忆百丈嘱沩山。时节若至其理自彰之语。蓦然打失布袋。始信大慧禅师云大悟十八遍。小悟不记其数。非欺人语时年四十五矣。后出岭举似老人。老人云。兹与我江上水关契证处合。所谓不住始觉。冥合本觉。参得涅盘堂里禅。未能透彻此关。自利即得。为人则祸生。今时佛法齑腐极矣。能透此关。是不易得。法道重任在子。厚自爱。遍谓入室弟子曰。还西堂得中禅状元。汝辈落渠后也。师愈自韬晦。康熙乙巳夏。侍老人入天目。重开师子正宗禅寺。老人举师立僧。示众云。旁知曲解岂堪论。一悟为休眼正昏。不负南询赵州老。无宾主句撼乾坤。要知无宾主句么。问取堂中淳首座。丁未秋。奉老人命。受息斋金太傅岵瞻戴京兆请。住武康报恩法席　入院上堂。缃水龙渊浮玉山。廿年冰雪侍师颜。无端推出成狼藉。满面惭惶何处安。行淳虽亲依老汉二十余年。并不参老汉禅。亦不曾得老汉说话。祇是被老汉骂得彻骨彻髓。身心顽了。一味瞌睡。佛法总未梦见。记得几则古人因缘在肚皮里安排。今日宝华王座上。阐扬佛祖宗猷。开焕人天正眼。不意来到野猫洞口。打一个喷嚏。都忘却了。一字也想不起来。祇见金轮峻峭。万木森严。山青水碧。鹊噪虫吟。秋风飒飒。秋雨萧萧。缁是缁。素是素。钟是钟声。鼓是鼓响。一一现成。一一明妙。一一为诸兄发向上机。一一为诸兄转大法轮。一一从自己胸襟流出。所谓我本无心有所希求。今此无尽宝藏。自然而至。大众。前是山门佛殿。后是方丈寝室。左是斋堂。右是禅堂。且道无尽宝藏在甚么处。(若无此语。几不成话)蓦卓拄杖下座示众。举石门一喝分宾主。师云。丑举止。照用一时行。师云。转见不堪。会得个中意。日午打三更。师云。狗子尾巴书梵字。野狐窟宅梵王宫　冬至上堂。万迭山含荆岫玉。宜黄人唱晋江曲。冰河发焰梵天红。燕地冬生闽地竹。咄。是何物。蓦竖拂子云。大众。众举头。掷下拂子云。鹘儿已过瑠球国。便下座　示众。春云霭霭。春雨蒙蒙。开眼不见天地。合眼不见虚空。衲被蒙头坐。憨憨瞌睡浓。通身黑漆漆。正眼自光通。三百六十骨节。节节现无量圣身。八万四千毛孔。孔孔出金声玉振。虽然。犹是无风匝匝之波。且道如何是出格一句。雨散云收后崔嵬数十峰(可怜一句合头语。留为万口系驴橛)　晚参。古佛心。千万世。只如今。祖师意。针眼鱼。吞鳖鼻。墙壁瓦砾放光明。演说如来真妙谛。蓦拈拄杖。卓一卓。召大众云。现在买卖。不离行市　晚参。对一说。日可冷。月可热。倒一说。桃花红。李花白。云门不善诸佛机。惹得旁人说是非。且作么生是诸佛机。破蓑衣。

　　蕴荆行璧禅师

　　楚人。参大觉於崇福。真切体究。未尝轻发躁露。后坐精进三。次日上方丈。谓觉曰。某有个见处。觉曰。狗子因甚无佛性。师拳觉肋下云。一向在赵州处落节。今日要和尚处拔本。(却不道已是折本了也)觉便推出。次日复上方丈。觉云。尽大地火发。得何三昧。不被烧却。师曰。特来度夏。觉便喝。师呈偈云。圆似满月圆。宽同太虚宽。历劫无姓字。从来绝跻攀。圣凡由此出。剎海任伊安。始终无变异。触处善随缘。觉云。还会适来一喝么。师便出。师土木形骸。悟处颕脱。后竟不知所终。盖西山之流亚欤。

　　武康报恩寺骨岩行峰禅师

　　乌程温氏子。幼业儒。尤信佛乘。年二十一。投舅氏阳山授和尚剃发。授示寂。奉遗命参报恩大觉老人。一日闻觉示众云。但向父母未生前荐取。自然广大圆满。师於言下有省。是冬觉过宜兴海会。不退勇公在堂纲维。一众赖以提策退一日问师。本来面目。还吃饭么。师曰。那一件不是个中事。退劈面便掌。师曰。师兄又作么生。退复掌云还你饱齁齁地。师从此顿开生面。密举五宗纲要。一千七百公案。毫无疑虑。乃举似退。退曰。大修行人还落因果也无。师云。不落因果。退曰。恁么则堕野狐身也。师云。赖遇是某甲。退喜见颜色。令师趋海会。以所得呈觉。觉详悉勘验。乃书一偈云。自惭福德真轻薄。十载追随有数人。近日传来消息好。鳌山阻雪事如新。鼎革后。觉远游淮北。师腰包寻访年余。至凤阳怀远县始遇。侍觉荆山之普陀庵度岁。一日觉问。如何是日中浩浩时昨得主。师云。真不掩伪。觉曰。如何是夜间睡梦时作得主。师云。曲不藏直。觉曰。正睡着时。无梦无想。无见无闻。主人公在甚么处。师连答数语。觉俱不肯。到此从前所得。都用不着。日日靠空棺材。如有气死人。一日到老人前。老人又问。师云。家无二主。觉曰。一个驴子系在橛上。师即大豁所疑。急趋前。别前语云。时值天寒。请和尚保重。觉曰。此间难得禅和到。与你一盏茶。师云。看者老汉今日一场败阙。觉曰。何不早恁么道。师便礼拜　檀越请升座。举千岩长祖颂文殊问。维摩不二法门因缘云。铁笛横吹宇宙清。虾蟇蚯蚓解翻身。知音不在千杯酒。一盏清茶也醉人。师呵呵大笑云。千岩老祖。美则美矣。若是如今。丛林澹泊。衲子饥饿。如斯言句。却不相当。今日云间众信入山供众。山僧应时及节。重颂此案。举似诸人。文殊多口维摩默。往古来今见不全。却喜云间居士会。馒头米饭饱鼾鼾。喝一喝。卓拄杖下座　康熙丁丑六月二十六日。遍至各寮。从容谈笑。且诫曰。老僧不复来矣。宜自修省。毋恣空过。至次日酉刻。吉祥面壁而逝。世寿七十九。僧腊五十五。

　　湖州武康报恩寺栖云行岳禅师

　　乌程沈氏子。世为望族。少补廪庠。始以居士身参大觉老人於报恩。顺治乙酉。投觉披削。丁亥秋。事觉於淮北。乞食炊给之余。觉力为锥札。一日问觉。空索索地锦艳艳。锦艳艳地空索索时如何。觉云。待你到此境界与你道。师礼谢。觉云。者汉多时妄想。今日始断。师有省。庚子春。侍觉应诏还山。入天台桐栢宫。草衣木食。习头陀行者三阅寒暑。癸卯春。觉命继席报恩　晚参。师云。弥勒真弥勒。起模画样。分身千百亿。捏目生花。时时示时人。郎当不少。时人自不识。略较些子。召大众云。还有赞叹分也无。将此深心奉尘剎。是则名为报佛恩　晚参。师云。入秋时节不相饶。西风吹雨池塘暮。古殿松阴宛转开。钟声透过山前路。急回顾。是甚么　解制后三日晚参。僧问。涅盘心易晓。差别智难明。如何是差别智。师云。春打六九头。春雨洒不歇。进云。如何是涅盘心。师云。百花枝未动。今年信较迟。乃云。祖师心印。非长非短。能方能圆。无相无貌。有彩有文。天下衲僧厮结眉毛。结即印破。尽山河大地日月星辰人物草木。一破一切破。天下衲僧解开布袋。解即印住。尽山河大地日月星辰人物草木。一住一切住。或有个汉出来愤愤悱悱道。说甚么印破印住。和者印子一击百杂碎。岳上座不免呵呵大笑。双手作递印子势云。请试下手看(掌云。不奈船何。打破戽斗。莲云。我当时若见。但鸣指三下出去)　落堂。师问东单众云。西单无。为甚东单有。问西单众云。东单有。为甚西单无。师呵呵大笑云。谁家别馆池塘里。一对鸳鸯画不成　康熙丙午冬十月某日。示寂於报恩之西方丈。世寿五十三。僧腊二十二。塔於寺之养亲草堂左陇。

　　报恩西堂寂庵行洽禅师

　　汝州光邑王氏子。孤苦绝尘。矢志万行。到处陆沈众中。尤行业纯谨。后参大觉老人於报恩。觉示以未生前话。每征诘。师无对。觉云。你恁么参禅。水也消不得。师直得垂泪。同众坐不卧七。觉问甚么物。恁么坐。师云。总没交涉。觉便打。师无语觉痛打一顿。中夜释然。举似觉。觉颔之。时年二十有三。师因看病回。觉问有气死人。是你救活了。无气死人作么生救。师指旁僧云。何不祇对和尚。觉云。他已吃我三十棒了。你自道。师云。和尚着甚死急。觉云。念汝看病辛苦。一日觉指杨梅问。一样杨梅。因甚有红有青。师云。和尚合取口。觉颔之。觉垂问。道通无碍。因甚一片竹窗关断月。师云。和尚道甚么。觉云。须是他吃得棒。觉问紫罗。帐里撒珍珠。汝作么生道。师云。拖泥带水。觉云。向古庙里亸得过时如何。师云。吹毛用了急须磨　师问僧。死了烧了。你向那里去。僧云。一念不生无来去。师云。向一念未生前道。进云。吞却须弥了也。师云。你试吞者火炉看。僧无对。师便打。复顾旁僧云。你与他代一语看。进云。唤作火炉那。师便喝　师一日同不退勇廊下行次。退蓦拈一球掷师。师云。那里得者个来。退以球便打。师大笑而去。至晚入退寮。於桌上画云。午后底。午后底。复作此[中-口+○]相云。作么生。作么生。遂将球子收过。退少间自外归。亦书此云。贼贼把将来。令行者送至师寮。师将球了付行者云。也是雪峰道底。退又书○相云。几人於此茫然。师云。直饶恁么。也只是弄泥团汉。虽然。若人检点得出。直须○○○　僧问。策杖理民时如何。师云。天下归仁焉。进云。棒上成龙。又作么生。师云终不贵僧问。如何是三世诸佛不知有。师云。灯笼露柱长年困。进云。如何是狸奴白牯却知有。师云。脱壳乌龟飞上天。

　　杭天目山全庵行进禅师

　　武林沈氏子。生数月而孤。至年十二。母命投无诤寺隐松禅师出家。后思求出世正因。往参天童密老和尚。遂进具。嗣往报恩参大觉。问某甲生死未明。求和尚开示。觉曰。将生死来与汝开示。师茫然。是冬遇林叟。指参金粟。有同参问曰。兄生缘何处。师云。瓶窑。参曰。到报恩多少。师曰。二十五里。参云。啐。你处现有古佛善知识不参。反来者里。正如瞎猫跳过鱼盘吃豆腐也。师唯唯。一日因往若山访同戒。投林叟宿。林云。你去金粟住。又来何干。师以前事实告。叟作色曰。我却瞎了眼。将谓你是个有志气底人。劝你去亲近善知识。你今破期出堂。将来期期如此。他日诳骗人。我住若干丛林。参若干知识。者样没血气底。枉相为你。师被呵。直得惭悚无地。遂回金粟满期。明年三月。重至报恩。师后尝曰。从此一住二十三年。实赖林叟激发之力。觉见师诚实。痛下针锥。师自恨障缘深厚。不能一拨便转。或捐钵资。或卖衣物。攒米打七。彻夜参求。不知其几。至年三十八岁。时觉北行。不退勇公纲维。见师工夫得力。当众称赏。师七终不得透彻。放声大哭。次早诣寮致谢。仍流泪不已。勇慰曰。和尚不在家。兄去亲近理安和尚亦可。师曰。某在此亲近和尚十来年。如此不青不黄。有何面目别去见人。者桩大事。必求吾兄为我了断。某已办得石米。欲上证果庵讨个分晓。乞兄早晚提诲。勇大喜。即送师上山。研究一七有余。忽地春风大作。打开门户。师当下猛省。喜跃无量。时勇往云覆庵。师即星夜越岭相见。勇云。全兄何得夜来。师云。某甲捉得贼。特来出首。勇云。为甚文殊出女子定不得。师云。莫谤文殊好。勇云。为甚罔明出得。师才拟议。勇搀前云。喂。咍。师茫然无对。值觉回大雄。趋往瞻礼。一日觉垂语曰。古人道休去歇去。一念万年去。寒灰枯木去。古庙香炉去。一条白练去。且道明甚么边事。师同众下语。觉征云。龙得水时添意气。虎逢山势长威狞。是汝道底。师云。今日亲见和尚。又一日入室。觉问万法如何归一。师云。海纳百川。觉云。一归何处。师云。波生浪涌。觉曰脚跟下与你三十棒。师掩耳而出。自此投机。命充副寺。一日因禅者呈香岩上树颂。触着向问勇公此话。咬嚼不破。自谓此话不透。则从前发挥公案。皆未稳当。遂将拈颂稿一时焚却。辛亥。老人命师上天目。一夕诸兄弟同在老人室中。因举上树话。至虎头问处。觉厉声云甚么虎头上座。狗头上座。师当下碍膺之物。豁然荡尽。遂当众颂上树话。觉大可之。后出世住兴化极乐院。既而迁荆溪海会寺。庚申仲夏。应请主持天目。辛未春复应请崇福　僧问。尽力道不得底句。谁是得者。师叉手云。惭愧。(别云。三千里外听淆讹)僧云。得后何如。师云。两粥一饭。(别云。胡饼里呷汁)进云。忽遇出格人来。又如何相见。师云。打退鼓。(别云。三十棒)僧问。大死底人却活时如何。师云。只得一橛(别云。你活看)进云。不许夜行。投明须到时如何。师云。此夜一轮满。清光何处无(别云。念言语汉)。

　　昭觉丈雪醉禅师

　　内江李氏子。襁褓时。礼古字山清然师为徒。性冲淡。於世邈然。(入道之根)因读法华经。乃至一举手。或复小低头。皆以成佛道。默计曰。成佛与么易耶。遂质本师。师罔措。圆具后。遍参诸方。至破山。问僧问云门。如何是佛。门云乾屎橛。意旨如何。山作卧势云。老僧不参禅。祇爱伸脚眠。师疑骇。动静如一个有气死人相似。一夜因倒穿了鞋。脚套不上。拟伸手拔。忽然有省。参天童。一日上太白顶拖柴。因竹签伤足。血迸污地。忽听梆鸣声震山谷。忽然大悟进方丈作礼云。某甲有些畅快。密作听不清势。师便打喷嚏。密打云。那里失利。来者里拔本。师又两喝。密连打云。翻不畅快了。师拂袖便出。复至蜀谒山。山问。你从南方走一回。带得甚么宝物来。师竖一拳。山曰。别我七八年。一点气息也没有。师曰。若有气息则不归了。山肯之。后住成都府雪居禅院　晚参。山僧一夏已来。妄谈般若。生身堕拔舌犁耕地狱。正与么时。阿谁随侍。溪声首座云。自作自受。师云。我识得你。复云。既是无人替得。冥应罪缘。毫发不来。因甚三门厨库。被蠛蠓虫吞却。老僧於须臾顷。游徧一十八重地狱。末后为众兄弟。拨转今昔关头去也。拽杖打散归方丈　上堂。物物有密语。直捷直到底。七佛祖师来。两眸抬不起。林下人十中有九觑捕不及。时大憨维那一喝。师云。好人不肯做。又去屎里卧　示众云。静明无隔夜禅与人参。复拈拂子云。而今有也。拂一拂云。到与么也未　居士问。一口气不来时。向甚么处安身立命。师劈面一掌。士拟开口。师复掌。士请开示。师云。待汝一口气不来向汝道。一日又问。一口气不来。向甚么处安身立命。师打一拂。士拟开口。师复打。士云。弟子不会。师云。赖汝不会。若会。黄河水也须倒流三千里。

　　百城着禅师

　　奉节县沈氏子。三岁解准提解结二咒。其后博通五经。天文地理。诸般术数。十四游泮。十六选拔。身羁功名。心嗜佛典。偶见破山禅师语录偈云。我为生死来出家。何须更算海中沙。无常煞鬼卒然至。锦绣文章乱似麻。遂弃官。礼大年师披剃。具足后。遇竹帆禅师。指参破山禅师。相依有年。总不得脱洒。一日山唤师答话。师才作礼。山蓦头一踏。师豁然大悟。喝一喝。山云。再喝看。师拂袖归堂。遂呈偈云。本地风光处处知。芒鞋筋断绝纤疑。几回踏破山头月。带露和烟憩陇西。山肯之。住顺庆府渠县兴国寺　上堂。运水搬柴只自知。神通妙用总由伊。算来不费些儿力。何必三三两两疑。僧云。不疑底人来也。师云。须弥山王在那一劫中与你说破。僧沈吟。师便打(者僧未有吃棒分在)　上堂。劈不成两。捏不成团。是个甚么。指足云。一只草履烂却半边。不得周全(适才犹是好好底。随后咄云。呓语作么)　师因雪背师兄问。道得一句。是吾真弟。师打一掌。背休去。师云。不可向鬼窟里作活计。背呵呵大笑。师云。也未见得　师入堂。野湘蓦抱云。正恁么时如何。师打一掌。湘沈吟。师又打一掌。师围炉。湘随至。问云。毕竟如何。师拈火示之。湘后契悟。师云。你何不谢我。湘拈一粒豆置师碗中。师云。今日收得一主冷账。

　　黄州黄陂素山冲然义禅师

　　於燕京西山。一僧戴云尖帽。穿朱履。着跨鹤衣。拜曰。和尚还识得否。(但向伊呵呵道有趣有趣)师拈棒曰。不是儒。不是道。俗人头戴僧官帽。连棒打趁。其僧浑身脱却。赤体问曰。和尚今又如何识我好。(更向伊呵呵云。也好也好)师亦打曰。脱却皮毛换却骨。难逃法眼破重迷。僧悲感礼谢而退。康熙壬戌春。师预期辞世。至二月十八午时。上堂诀众。叉手而逝。塔建本山。

　　蒋山芥庵大禅师

　　小参。师云。卷帘除却障。闭户成塞碍。祇者障与痴。古今无人会。无人会。三个成群。四个逐队。君不见台山路上蓦直婆。明州市里憨布袋　晒藏上堂。释迦老子四十九年。三百余会。口劳舌沸。演出一大藏教。天人龙鬼神无不顶戴奉行。谁知落在我祖师门下。被人唤作拭疮瘤底故纸。今朝六月六日。诸檀攀条攀例。来此翻晒。若也彼既无疮。自勿伤之。其或未然。好将此故纸。拭净你底疮瘤。且那里是你底疮瘤。故纸又作么生拭。你若生五戒十善底疮瘤。将人天故纸来拭。你若生三途六趣底疮瘤。将轮回故纸来拭。你若生无明烦恼底疮瘤。将真如解脱故纸拭。你若生四果四向底疮瘤。将声闻故纸拭。你若生六度万行底疮瘤。将菩萨故纸拭。你若生火宅底疮瘤。将三车故纸拭。你若生安养底疮瘤。将弥陀故纸拭。此犹是已验之方。对症之药。未出教乘极则。更有般蹊蹊跷跷。古古怪怪底疮瘤。三种病。二种光。透之不脱。明之不得。惟我衲僧分上。为害为冤。所以道。灯心刺着石人脚。火速去请周医博。路逢庞公相借问。六月日头乾晒却。大众。且道晒乾后又作么生奉持。山僧为说陀罗尼而守护之。以两手捻拳。连叩齿云。金咤金咤僧。金咤护金咤。吾今为汝解金咤。终不为汝结金咤。唵吽吽泮泮娑诃。下座　晚参云。乾坤之内。宇宙之间。中有一宝。秘在形山。大众。如何是你形山底宝。一僧云。月色和云白。松声带露寒。师云。我不答对。不吟诗。只要问你形山底宝。僧礼拜。师云。礼拜且置。云门道。将山门来灯笼上。又作么生会。僧拟议。师便喝。一僧拜云。深领和尚者一问。便出。师复唤来云。领后如何。僧云。密不通风。师打云。将谓是南番舶主。元来贩私盐汉　小参。秋风清。秋月明。梧桐叶已落。丹桂又香生。长空历历雁过。高树啾啾蝉鸣。说甚西来祖意。太煞十分现成。杨美之。郭君建。不依本分。错路修行。来我兴善寺里。朝三暮四。念他白云老子底上大人。乃呵呵大笑。归方丈(杨美之。一大藏。郭君建。千七百。恁么会得。惬芥庵意。未惬心圆意。且道心圆意作么生喂咍)　晚参。入院以来一月。人事奔忙不彻。日日愁米愁柴。佛法无暇打迭。大众一体人情。苦苦煎逼要说。大似欠他钱债。还本还利无歇。兴善虽则臂长袖短。今晚不免尽情抖擞了罢。遂提起衣袖连抖数抖云。大众。多得不如少得。少得不如现得。年穷岁毕。以后再不要上门上户来索取　晚参。若起纷飞之心。即究纷飞之处。究之无处。则纷飞之念自除。返究究心。则能究之心安在。正恁么时如何。抱石投江(惟人自肯乃方亲)。

　　台州净居湛庵常禅师

　　四明鄞邑吴氏子。依金粟悟得度。圆具。随悟迁天童。因陶瓦乏人。命师执役五载。每求进堂。悟曰。此事不拘内外。贵在笃信。师即矢志不进堂。决於透彻。以作堂外榜样。一夕阅悟语录曰。何不向棒头指处看。忽然知得棒头落处。次早呈悟。印可之　示众。一言不相赴。知君太罔措。即此罔措时。便是汝出路。拟向别处讨。驴年不得了。年老觉心孤。谁知多落草。

　　明州雪窦宏远诏禅师

　　族姓王。越之观海卫世胄也。母一夕梦老人送和尚入室而诞师。总角脱白。参念佛是谁。依天童悟祖。力究不契。后谒石奇云於灵鹫。看云门东海鲤鱼话有疑。一日侍云次。值旁僧举问此话。云便打。僧又问。云又打。僧再问。云复打。师见之。忽然大悟。乃曰可惜许。三棒也无一点。云曰。你又作么生。师拂袖曰。大雨来也。便出(妙悟)。

　　苏州西华秀峰岫云行玮禅师

　　长洲顾氏子。年十二。投虎邱西隐房本如披剃。闽漳黄石斋太史寓西隐。师出谒。应对不落机。复命为诗。叉手而就。史异之曰。此沙弥。他日肇兴祖庭无疑也。二十五。从牧云门谒天童悟。命随众涤食器。每进方丈参咨。屡遭痛棒。门呼之曰。尔涤食器多时。摸着碗底否。师大疑。猛力参究。忽一夕卷帘顿豁。亟趋见悟。悟曰。作么。便展拜曰。谢和尚不通一线之恩。悟微笑而颔之。越三年。随门出天童。居吴之铜井山。及门开法古南。命为第一座。一夕晚参。门曰。心生大欢喜。自知当作。只是下面一字。山僧续不来。请大众续看。师出众曰。贼。门可之。

　　南岳法轮石隐贞禅师

　　江西武宁刘氏子　上堂。法轮贞长老。恰似打油匠。不管菜子桐子山茶子。一齐收拾榨床上。冷也一撞。热也一撞。撞得一点气息也无。翻转枯来。还要加上两撞。且道为甚如此。良久。顾众曰。是则名为报佛恩(明眼宗师。须具此毒辣钳锤)。

　　如如懒人方为戒居士

　　歙州人。龆年即有志向道。一夕梦辐巾道者。引至扬州三叉河宝塔下。视塔影欹斜。命士将塔扶正。士开塔门着力。通身汗下。忽然有省。觉身心世界一空。尽古今只是一个自己。并自己亦不可名状。述偈曰。梦中作梦宛然真。耳听何如眼听亲。泡影堆中拈宝具。大千活句属吾人。自此遣妾茹素。求道益切。一日谒牧云门於鹤林。门曰。不生不灭心聻。士曰。弟子今早渡江。门曰。江上风浪恶。如何过得。士曰。柁柄在弟子手里。门曰。即今登岸也。柁柄聻。(何不便掌)士曰。本寺伽蓝米公做。门曰。米公与你有甚涉。士拱揖曰。即刻拜别和尚。门笑而颔之。曰梅子熟矣。乃付以偈曰。灵山花下别。京口渡头逢。君今如是去。千载起吾宗。后求剃度。门曰。可构静室。不必出家。便化同人。堪称希有。

　　润州夹山蘧夫一禅师

　　宜章李氏子。年十八。投万松出家。初谒憨山清於曹溪。卓万法归一语。三年不会。次扣天童悟。棒下有省。后见夹山豫。豫问甚处来。师曰。浙中。豫竖起拂子曰。还收得这个么。师曰。阿谁不具。豫曰。试呈似老僧看。师拂袖便出。

　　杭州钱塘理安天笠珍禅师

　　云间陈氏子。父仲雍。母金氏。十八出家行脚。参南涧。涧示父母未生前话。疑不去心。圆具后。徧谒知识。过绍兴东郭门外。逢杀犯人。血溅衲衣。打失本参。偈曰。活人头落地。血溅死人衣。不知谁死活。斩断未生疑。呈南涧。未获许可。后依南涧过竹林。因僧错会赵州勘破婆子话南痛棒打出。复唤回来云。与你说个譬喻。你即是者僧。老僧即是赵州。拈起竹篦云。者便是婆子。那里是勘破处。(眉毛拖地)僧拟议。南掷竹篦归方丈。师在旁不觉汗下。洞彻古今公案。师呈颂云。几人不战便成功。(五字足足)独许南阳老卧龙。(何处见他)自借东风鏖赤壁。(是非蜂起邪法难扶)赚他血泪满江红。(认奴作郎如麻似粟)南云。那里是赵州勘破婆子处。师震威一喝。南便打。师礼拜云。勘破了也。便出。后继席南涧　上堂。抱鈯斧居山。闻名不如见面。着草鞋住院。见面不若闻名。事到如今。抑不获已。扬下鈯斧子。脱却破草鞋。展开驴脚。伸出佛手。菩提路上。扶起剎竿。广济道中。重开饭店。不蓄一粒米。不栽一茎菜。令一个个饱齁齁地。拈却炙脂帽。卸却鹘臭衫。作赤洒洒净裸裸汉。若是具顶门眼。悬肘后符。呼唤不回头。罗笼不肯住。望剎竿而走。见鞭影而行。山僧不妨瞻之仰之。即今还有恁么人么。蓦卓拄杖云。设有。勘过了打　上堂。大通智胜佛。稽首乾矢橛。十劫坐道场。猴子系枯桩。佛法不现前。心肝树上悬。不得成佛道。泥神抚掌笑。此四句中。一句杀人刀。一句活人剑。一句杀活同时。一句杀活不同时。若捡得出。古佛在你脚底　晚参。大人峰顶无根树。却被贼子偷了去。几多痴汉守枯桩。业识茫茫无本据。以拄杖一齐趁退。

　　黄梅五祖千仞冈禅师

　　明州王氏子。弱冠。礼雪峤信断发。受具天童。看无字有省。偈曰。狗子无佛性。莫道说得好。闺女学做媒。自身也难保。后往夹山见箬庵问。举高峰枕子因缘。言下大彻。呈颂曰。久忆并州是故乡。而今身已到咸阳。若教忘却来时路。不是愁人也断肠。问击节称赏。命师分座。出世润之金山。鄂之黄龙。舒之浮度。升座。春色阑珊三月天。数声啼鸟落花前。荷因有热先擎盖。柳为无寒渐脱绵。处处劝耕梅子熟。家家缲茧竹篱烟。分明好个神仙诀。父子虽亲不可传　僧问。牛头未见四祖时如何。师云。花开蝶满枝。曰见后如何。师云。树倒猢狲散　黄梅祖殿拈香。钵衣漫与俗家儿。骨董浑身欲付谁。看取东山山上水。承恩端在逆流时　升座。鸦鸣鸦鸦。鹊噪鹊鹊。婆饼鸣婆饼。姑恶鸣姑恶。记取枝头一一鸟。何声不是自家音。师於康熙丙午六月示疾。乃贻书命大乾明公继席。再订以次春二月行期。至是月十七。会晦山显公问疾。师嘱以后事。至二十未刻升座。乃问众集否。曰集。又问晦公在否。曰在。遂端坐而逝。寿五十五。腊二十四。塔於东山演祖之右。

　　润州金山铁舟海禅师

　　新安蒋氏子。参南涧问。一日侍立次。问谓师曰。你试道一句看。师曰。父坐子立。问曰。如宾主相见。如何酬酢。师礼拜。依位而立。问曰。你透得礼拜。透不得礼拜。师曰。是甚么所在。说与么话。问曰。如德山棒。临济喝。明甚么边事。师拟进语。问以茶钟一击粉碎。师忽大悟。

　　潭州神鼎云外行泽禅师

　　婺源汪氏子。年廿五。脱白黄山。阅三载圆具。参天童悟。问如何用心。得个入处。悟曰。无心可用。是汝入处。师拟进语。悟便打。於是疑情顿发。一夕不觉倚柱失睡。忽闻开门声。有省。呈悟。悟为首肯。后倚松际授於磬山。机锋迅捷。应对无滞。授曰。汝进语都佳。但桶底未脱在。师发愤力究。一日因风动帘幙堕地。扑簌作声。忽然大悟。授始印可。出世蕲州老祖。湘阴神鼎　上堂。会得也打。不会得也打。良久。喝一喝曰。姹女已归霄汉去。呆郎犹向火边栖。僧问。文殊乃七佛之师。为甚么作释迦弟子。师曰。钟楼上走马。佛殿里骑驴　问和尚昔在磬山。得个甚么。师曰。山僧爱瞋不爱喜。曰如今以何为人。师曰。捏棒呼狗。曰恁么则圆满菩提。无所得也。师曰。百草头上荐取老僧。僧礼拜。师接机峻迈。手眼精明。室中尝举狗子无佛性话验人。罕有契其机者。顺治甲午。师书偈曰。是非海内展全机。多少时师尽皱眉。此日一无言可付。江南江北大家知。投笔端然而逝。全身塔於神鼎之右陇。语录十六卷。附楞严方册藏流通。

　　龙华湘翁沄禅师

　　小参。僧问。本是山中出。来作山中主。上下一和同。春风满寰宇。如何是山中主。师曰。身上毛不出。头上角不全。曰如何主中人。师曰。眼见如盲。口说如哑。曰扫尽诸方老婆禅。杰出春山无二主。师打曰。你未有吃棒分在。乃曰。若说佛法供养大众。杜鹃声里春阴老。若说世法供养大众。苕水环流波浪深。罄情拨撒。彻底刬除。更须知拄杖头一[窾-士+上]。遂卓拄杖曰。看看。拄杖子恶发来也。三十棒要打临济厮儿。为他才住个院子。便乃教人成褫。致令普化克符。连日在屋角头倾箱倾笼。漏尽家私。三十棒要打雪峰个汉。为他才得些须供养。便对闽王道。自从先德山石头以来。传此秘密法门。带累后世搀行夺市底。把白马老枕边破木榍。认作他先祖髑髅。更三十棒要打古今知识。为他噇却常住饭。终日说大法小法。向上向下。山中主。主中人。赚引一队伶俐后生。怖镜寻头。无有休歇。诸兄弟。山僧与么提训。你道还有为人处也无。掷拄杖曰。一径直二周遮。好眼如何乱撒沙。日势已晚。归堂吃茶　上堂。竖拄杖曰。拄杖子头戴宝冠。身披珍御。先天地而不老。后天地而常存。有时突出人前。便见千年一遇。如今混俗和光。共你八十三。九十四。教你修省。当机觌面提。与你饶益。觌面当机捷。你若不信。蓦呈起拄杖曰。看看。变作观音大士。走入西王母眉毛罅里。说阿字法轮去也。卓一卓曰。吽吽。
　　揞黑豆集卷八

　　　　心圆居士　拈别
　　　　火莲居士　集梓

　　杭州仁和圆照茆溪行森禅师
惠州博罗黎氏子。母梦白光入怀生师。眉宇俊秀。骨相清奇。性情天放。如鹤立鸡群。廿七岁弃家。从宗宝独公削染纳戒。往参雪峤信。问乳燕绕华屋。梅子正香熟。如何是西来祖意。雪云。未曾闻者。师曰。恰似错问。一日又问。未离方丈句作么生。雪侧耳。师曰。谢答话。(懒宾逢厌主。穷汉遇悭儿。然已是大段狼藉了也)次参大觉琇於崇福。觉令作本来面目颂。师曰。苕溪屈曲水潺湲。万迭关山一境闲。乍雨乍晴云散后。满天风月到人间。觉云。好与三十棒。(焦桐遇蔡方增价)师云。恩大难酬。(老骥逢孙始一鸣。桐骥且置。你道蔡邑孙阳。是何面目)一日觉垂问云。僧问杨岐。达磨面壁。意旨如何。岐云。西天人不会唐言。令师代僧进语。师云。谢答话。(别云。有劳通事)觉又云。临济道。大凡演唱宗乘。一句语须具三元门。一元门须具三要路。且道杨岐者一转语。是那一元。有照用也无。师云。袖里金锤当面掷。(别云。和尚却会)一日觉垂问云。僧问杨岐。人法俱遣。未是衲僧极则。佛祖双忘。犹是学人疑处。未审和尚如何为人。岐曰。你只要勘破长老。令师代僧进语。师代云。学人礼拜。谨退。(忏悔底忏悔惭愧底惭愧)觉又云。杨岐是临济儿孙。为甚不行棒行喝。却作恁么语话。师云。前箭犹轻后箭深。(别云。和尚须痛吃一顿始得。若问吃后如何。答云。教伊认得临济。若更问老僧吃棒了。你又作么生。答云。某甲不识临济。若更问你既不识临济。甚处学得棒来。但向伊呵呵云。仁义道中。再放和尚三十棒)觉命分座报恩崇福两山。师复手辟龙溪庵。为禅悦晏休之所。(即圆照寺)复应蕲之老秘。乙卯秋。众请继席崇福。师游牛首。逢一道者。者弹指一下。问是何宗旨。师云。老鼠吃盐。者云。如何是藏锋句子。师云。东西南北。者云。如何是事藏锋。师云。隔岸醉人多。者云。如何是理藏锋。师云。满江野鸭子。者云。如何是事理俱藏锋。师云。水里船。船里水。者云。如何是事理俱不藏锋。师云。上底上。下底下。者便作礼。师游五台。宿显通寺。寺前见一婆。头缠红布。鬓插山花。身披杂袄。左足花履。右足黄鞋。目光射人。手携竹篮。篮内诸物俱有。口食石子。师问。婆在此何为。婆曰。乞我一文钱。(何不与一掌。且不负来机)师云。年多少。婆云。六十四。师云。有家主公么。婆云。徧地都是。(是何言与)师大笑。(放者臭老婆三十棒)婆睁目视师。师便打。(兔起鹘落。箭锋直注。如大火聚)婆喝。师又打。(好手手中呈好手。红心心里中红心)婆携篮作舞而去。(文殊耶。观音耶。可谓小出而大遇)师游中台回。婆仍在路啖石。见师便笑。口称南无佛南无佛。师问。婆生缘何处。婆云太原。师云。几时到者里。婆云。今日六月二十七。师云。识得你也。(在者里)婆合掌云。大通佛。大通佛。便作礼。提篮而去。师云。几不问过。(上大人。邱乙己。化三千。七十士。尔小生。八九子。佳作仁。可知礼也)师於康熙丙辰六月廿七。示众曰。明年此日。能见我於别峰乎。众罔测。丁巳春。师谢事崇福。游吴山。见华严兰若。顾从者曰。此中修篁奇石。可以卧数江颿。吾将老於此矣。谓主人曰。吾欲於此结一期缘可乎。主人唯唯。(代呵呵手指云。你者死无葬身之地汉。休相带累)至六月廿四日。谓主人曰。明日吾行矣。主人曰。愿留数日。候集诸子。师曰诺。至廿七。诸子四集。乃说偈曰。慈翁老。慈翁老。六十四年。七颠八倒。开口便骂人。无事寻烦恼。呵呵。总是一场好笑。复书封龛语云。茆溪老。茆溪老。到者里有甚么不了。咄。封却。遂掷笔含笑而化。时异香远彻。缁素竞奔。至七日掩龛。余香犹烈。迎龛归龙溪。塔於圆照之右胁焉。学士曹本荣曾问师。如何是正法眼。师曰。煤块子。曹云。宗门有五家。是否。师曰。一亦不可得。王熙问。彼此烧作一堆灰。向甚么处相见。师召熙。熙应诺。师云。特地一场愁　老祖开炉上堂。僧问。彤云密布。山坐高原。截断众流。请师别唱。师云。又是新闻。进云。祇如未出方丈。法雨已降。神通妙用耶。法尔如然耶。师云。天不高。地不远。进云。一杖拨开千涧月。三盂收尽五湖烟。师云。近火先焦。僧问。老祖险峻。关山难越。实可悲哀。乞慈方便。师云。者场大当贵。凭人心所愿。进云。一念休时事若何。师云。切忌。进云。彼丈夫兮我丈夫。师云。另是一条筋。僧问。千年炉鞴今始开。人天共听无生曲。如何是无生曲。师云。当官莫近前。僧问。轻风拂月宝华开。如何是宝华中事。师云。白马紫金鞍。进云。打鼓集众。师登宝座。意旨如何。师云。且莫颠倒乱。僧礼拜。师乃云。适才新闻。普告大众。谁道关山险峻。截断众流。天不高。地不远。者场大富贵。凭人心所愿。卓杖云。切忌未生前。你又如何看。好笑颠倒者。闯破馊粥罐。且莫乱。且莫闷。白马紫金鞍。骑出万人看。咄。现成公案。下座　腊八上堂。僧问。世尊不覆藏。无端漏泄。达磨不慎初。九年面壁。未审达磨底是。世尊底是。师云。洞庭湖。进云。分明一点无余欠。不待明星已现前。犹是者边事。如何是那边事。师曰。鄱阳湖。进云。踏翻洞庭波底月。万重云散月来新。师云。过渡莫争先。僧问。掀翻窠臼无些子。踏破元微向上关。世尊睹明星悟道。是否。师云。前山已解松根雪。进云。从前太煞郎当。何故如今一毫不拔。师云。石台又挂梅梢月。进云。恁么恁么。山不是山。水不是水。不恁么不恁么。山是山。水是水。师云。姑苏城外阊门市。僧问。梅花初放雁声孤。雁过梅落时如何。师云。惺惺着。进云。锦上添花。因甚么学人不会。师云。恰似九江客。进云。掀翻海岳。踢倒须弥时作么生。师云。行堂须仔细。进云。好手手中呈好手。师云。热粥热饭。僧问。清净比邱。不上天堂。破戒行者。不入地狱。因甚么和尚与人说戒。师云。你为何梦里推磨。进云。个里宗风分外别。师云。破草鞋。僧礼拜。师拈拄杖云。前山才解松根雪。石台又挂梅梢月。说向诸禅人。惺惺开眼听。明星现时。世尊悟道。明星几时不现。一僧出。师便打。僧茫然。师笑云。世尊不覆藏。达磨不慎初。洞庭湖。鄱阳湖。说甚么梅放雁声孤。谁论锦上又花铺。呆禅客。九江人爱学姑苏。姑苏城外阊门市。家家年到贴神符。老祖山头真好笑。两堂贤圣嘴蛮粗。下座　结制升座。问答毕。师云。放下布袋。快活无匹。闲看猢狲。偷吃生铁。阿呵呵。的的的。(的在甚么处)问甚生前面目。谁论梨花笑日。斋堂有粥有饭。禅和要吃便吃。吃即不无。饱后作么生。夜行莫踏白。(难难)下座　解制升座。僧问。正法眼藏即不问。今朝解制句如何。师云。穿山鼻孔破。僧礼拜。师大笑云。虽然和盘托出。却是大段不同。琅琊禅师道。本来无一物。压杀天下人。直饶便分明。坐在粪坑里。作么生是透脱一路。妙音观世音。梵音海潮音。众兄弟。朝看东南。暮看西北。近世双笛从羌。觥饭不及壶飱。下座　上堂。问答毕。师乃云。行脚须具眼。参禅要识句。大众。识得句也未。(识又争能识得)适才答僧云。是柱不见柱。咦。非柱亦不见柱。既然。是非都去了。因甚又说是非里荐取。汝等诸人作么生荐。莫是云日能催晓。风光不惜年么。莫错会好。(不错会)幸逢征客尽。归在落花前。切忌颟顸儱侗去。(不颟顸儱侗○息庵注云。鹅王择乳。素非鸭类)所以古德云。至道无难。惟嫌拣择。桃花红。李花白。谁道融融只一色。(桃花红里红。李花白里白。一时说与君。衲僧口门窄)诸禅德。瞥不瞥。一夜东风。吹落枝头残雪。会么。老祖殿前。梵王宫阙。双峰灯放。九天风月。燕子语。黄莺鸣。谁道关关只一声。(隔墙还有耳撑起眉毛子细听)不透祖师关棙子。空认山河作眼睛。咄。冷底冷。热底热。粥锅西边底。莓苔裹石碣。良久喝一喝云。歇。如今是甚么时节。师大笑曳杖下座　两序请升座。师竖拂云。一群子上来。一群子下去。残梦五更钟。落花三月雨。合掌低头换步时。进前退后翻身处。有利有害。(祇者举足下步处。迷之则生死始。悟之则轮回息。迷者如海中沙。悟者如星边月。要且不是者个道理)人无远虑。归到故乡还似客。(不到故乡争知是客)布谷催耕鸣别树。(自无枝叶那不借栖)叉手句。可惜许。一切数句非数句。打一拂曰。去。问学人道眼不明。未审甚么碍。师云。几时立春。僧云。昨日二十三。师云。怪我作么(别云。听事不真。唤钟作瓮)　众入室。师拈杖云。摩诃般若波罗蜜。明如日。黑如漆。异解多途。商量非一。卓拄杖云。急。若人信受奉行。一生参学事毕。复举殃崛产难因缘。师云。从古至今。拈提者极多。错会者不少。龙溪今晚索性与你点出。天苍苍。野茫茫。风吹草。见牛羊。禅和子。会也未。不会。再说一遍。水溢天开堤。花落满龙溪。凫随潮落去。日上绮霞低。(呵呵。龙溪亦未会得。听心圆与你点出。鸲之鹆之。公出辱之。鸲鹆跦跦。公在乾侯。鸲鹆鸲鹆。徃歌来哭。会么。不会再说一遍。天津桥下阳春水。天津桥上繁华子。干场纵博家仍富。几处报仇身不死。会么。不会再说一遍。空手把鉏头。步行骑水牛。人从桥上过。桥流水不流。事不过三。会么。不会则诸公决定无耳。既无耳。还有鼻么。听不见。闻闻看。屎臭气也不知。咄)众作礼。师掷拄杖便起　晚参。师云。万法归一。一归何处。呵呵。学人也有趣。和尚也有趣。拂一拂。归卧室(眼似铜铃口如木揬)　晚参。师云。山门前得底句。禅堂里商量去。进到方丈。不必再举。何也。天溪不肯孤负汝　晚参。良久云。诸大德。我已说清净法竟。是中清净否。是中清净否。是事如是持。余纸半幅。留与五百年后人跋尾。(如此说法。舍四大为床座。不足以伸供养。惟有一手裂破。一火焚却。亿万斯年。永不回头顾着。稍可可恩耳)僧出作礼毕。拟归位。师连打三棒。(者个棒。粉骨碎身未足酬。惟有一口浓涎。劈面三唾)维那问。乌龟入水即不问。相逢不相识时如何。师云。分明是个骆驼。进云。但念水草。余无所知。师云。口里气闻不得。进云。拈却猫儿会上树。未审落花流水归何处。师云。但闻人卖子。不闻人卖爹　重阳早参。师云。今朝九月九。猢狲上树赛筋斗。右转左。左转右。好手手中呈好手。呵呵。天溪长老不唧[口*留](呵呵。山里猢狲犹自可。街头猢狲愁杀人)　早参。师云。水中盐味。色里胶青。咄。将谓明星是眼睛。通身有口向谁说。挽尽天河洗铁丁　室中晚参。问答毕。师乃云。阿逸多。笑甚么。蛇穿耗子窟。普化摇铃过。呜呼小子。脚板踏破痒疮。近火血沾衣。伤盐伤醋陈年货。有人道。慈翁老。有茶请吃茶。无茶滚水好。咄。汉仙琴高骑赤鲤。羲之写字换鹅儿。良久云。归堂去　六月十九早参。路上红尘起。江中白浪飞。卓拄杖云。观音菩萨来也。有眼者近前。无眼者退后。一僧出。作礼毕。拟归位。师打云。与么不得得与么。良久。卓拄杖云。礼拜归位。(见个甚么)真堪笑。与么不得得与么。(茆溪口门窄)曼拏罗指地为泉。(支吾不少)胡大头捶破铁山。(一场败阙)若也知去。龙行虎步。如或懵懂。世尊升座默然。阿难遣出比邱。左右顾云。半山庙三天竺。遂以拄杖一齐打散(一场懡[怡-台+罗])　雪夜晚参。师云。吃苦茶。说淡话。谁管佛法不佛法。冯夷翦破龙溪练。枯柳梅花处处春。咦。月下冻痕生绿井。隔窗玉片飞无影。树枝风息转迎寒。寒人如鸟栖未安。日短夜长谁先觉。荧荧残烛呜呜角。咄咄。黄龙三关。香严独脚　冬至早参。师云。冷地里梦见一呆和尚曰。昨夜三更子癸时。枫杉隔坞问松枝。满天飞雪来何处。寒梅低首笑嘻嘻。他又大叫云。老祖老祖。如今是甚么时节。大众说看。傍僧拟答。师便打。僧复出问。生擒猛虎。活捉狞龙人来时如何。师云。官法如炉。进云。忽遇透网金鳞。又作么生。师云。谨慎火烛。进云。驱耕夫牛。夺饥人食。未是向上钳锤。如何是向上钳锤。师叱云。扬州客。僧拟议。师云。大众归堂　小年晚参。众集。师举拄杖云。是我不是。众茫然。师掷下归卧室(笑啼俱不敢。始信做人难)　师见病人多逐苦境。乃示云。莫莫莫。病是众生之良药。我在俗时。一病几死。正迷闷中。忽闻鼓吹。始知病源不从他有。遂决志出家云。鼓角分明破毒针。蓦然割断爱情心。死去活来真好笑。石头土块尽知音。语诸人。识病因。大家割舍梦中身。咄咄。不作维摩诘。文殊何处寻(只消五个字割舍梦中身)　晚参云。红不成雪。白不成血。等闲一事不分明。苦使从头皆曲折。(别云。红不强雪。白不计血。寻常事事甚分明。沾着己躬便曲折)咦。不曲折。大黄体挂穿山甲。天官之大者。不名所生。人官之大者。不名所职。禅和子。吃吃　晚参云。僧家无累。以世界为影柱。上观先哲。深原道德。下考市流。乃足以羞。禅和子。凭栏莫与禽鱼共。水底月明谁得知。咦。有趣有趣。热鏊猢狲。卖俏俐　大雪早参云。水似青铜镜。山如碧玉城。厨寒面减色。吟罢滴余声。咦。忽烧银遍野。种玉成田。白初粘。草舍茆檐。好似瑶池宫殿。天天。空庖恰早炊。爨烟迟。琼英乱洒晨光碎。敲冰煮瀹。茗香园蔬脆。一盏粗饭僧欢喜。人间尚有瓶无米。行脚诗僧得句时。贫家何限凄凉泪。衲子品格。第一要除葛藤。僧护经姑置之案头。何如　早参云。大众。破除烦恼。五更钟鼓木鱼声。因甚又道白鹤飞来迎赤壁。东坡到处便西湖。咦。广济县二十四都李大户物故　早参云。禅者禅者。前观音。后势至。大市以质。小市以剂。咄。往往如斯　早参。弹指云。剥剥剥。(是甚么)谁错谁不错。(苦者苦甜者甜)语不传於輶轩。地不被乎正朔。(三元收不得四句岂能该)乐乐乐。珠玉碌碌。瓦砾确确。(道得三十棒。道不得三十棒)知藏问。近奉山门请。水上挂灯球。是何宗旨。师云是你没造化。进云。待有即向和尚道。师云。前面走底麻子笑你　除夕。维那恭白云。今日岁暮。大众乞和尚说法。(何不便与一棒)师云。一年三百六十日。甚么处去了。众无对。师喝云。青龙头上出米石(茆溪爱说葛藤禅。呵呵。心园恁么道。还有人会得么。莫相孤负好)　元旦早参。问答毕。乃云。老祖山头。春至腊完。送客偶出户。看云还倚门。(近来送客日纷纷。看云无一人)说甚么未生前。咄。草芜没平野。(茆溪终日在里头辊。不如饱饭禅和。竟似一丝不挂)你要知今日事么。木落见前村。(体露金风何处见。牛背上。鹊巢边)诸禅人。仔细听。老祖病多识药性。凭你说残腊新春。年新月新日日新。三家村里舞魁星。竹里声清急荐取。莫将馊话厌人听。鸡未鸣。风最冷。梅花无数落山城。(好个时节子。只有一人知。且道那一人是谁)拍桌云。无花果不结。无枝果不成。(为甚么不说根)大笑下座　晚参。问答毕。乃云。洋洋乎。盈耳哉。(尽世界是个活虚空)作者七人知也未。(功之首罪之魁)玉环击碎令人惜。(彼妇人兮宛作家。我丈夫也胡首鼠)妙手良工修不得。(释迦掩关。净名杜口。自余有甚么作用处)镇江客。双峰山外衣衫赤。帝释宫中飞檀特。(举手攀南斗。回身倚北辰。出头天外看。始见本来人)　元宵解制。问答毕。师大笑云。禅和子。知不知。灯影里。马如飞。处处人槌牛鼓皮。普天乐。笑话儿。遍地孩儿眼搭痴。咄咄。老头子。自己家风不说起。(咄咄。老头子。自己家风在那里)喜喜。雨打风吹。破窗无纸。好似人间措大诗。下座　早参云。宗乘演唱。均一句也。今人随其言。见其句。不见脉。古人会其意。见其脉。不逐句。祖师明其旨。不滞意。不滞句。(不滞即旨也)一通皆通。不执之即妙。执之即不妙。(今人反以执为妙。以不执为不妙)妙妙。见乞儿与美酒。以免破屋之咎。咦。心眼精明。透彻宗旨者。若碗若盂。若瓶若壶。若瓮若盎。皆能建天地。兆龟数蓍。破瓦文石。皆能告吉凶。是知万物天地成理。一物包焉。物物皆包之。各各不相借。会么。风急啼莺未了。雨来战蚁方酣。真是真非安在。人间北看成南　早参云。四十二字妙陀罗。泗洲大圣那姓何。老禅客。武功太白。去天三百。孤云两角。去天一握。山水险阻。黄金子午。蛇盘乌陇。势与天通。吽吽。茆溪见处。不瞒诸公　早参云。德山托钵公案。谁不水底看月。末后句。何处寻。咄。翦烛观机知豹略。掀须击桌助龙吟。呵呵。瘦竹自摇青夜。暖睡觉闻窗鼠。起和明月小徘徊。独鹤似人行。雁阵劈空分地。滟滟半池云皱。静静一痕檐角。溪头霜雪舞风枝。落叶动寒灯。部伍不齐铁马。打一拂　起七早参云。夫出世至此时。笑啼俱不敢。论道於末劫。邪正递相嘲。古亦有之。蔡中郎以反舌为虾蟇。淮南子以砌蛩为蠛蠓。高子明以乾鹊为蟋蟀。文人误谬。自古为然。何独於今禅者。比闻有读维摩经。(甚么处是维摩经)至天女转男。(元来是者个公案)今时有错解者曰。与倩女离魂一般。又有云。不过弄鬼眼睛也。又有云。者是如来禅。又有云。不合三元三要宗旨。又有云。与念佛者谁不相似。又有云。不是岩头末后句。又有云。岂有男身变女人之理。又有云。恰是竹篦子相似。(果然耐啖啄)大众。南风静兮北风兴。吹不了兮纸钱灰冷。吹不了兮古戌烟横。吹不了兮酒旗叶叶江边影。吹不了兮野烧痕青。吹不了兮人悲客路斜阳艇。吹不了兮鬼哭沙场夜雨磷。更有一般吹不了。(住住)子规啼血月微腥。咄咄。山茗满斟魑魅舞。百场三万六千丁　晚参云。弥勒放下布袋。迦叶难驮。生者以寿。死者以葬。城郭以固。三军以强。千金之子不骑衡。古人曰。汝等诸人。尽是噇酒糟汉。与么行脚。何处有今日。众禅。契欲不出纳。以湮其源。空堂幽幽。有桔有莞。松下围棋。松子每随棋子落。当得么。(聚百毒於一器。你试伸手拈出一个不毒底来看)知藏拟作礼师连棒打出。(三十年后听淆讹。十万八千未是远)僧问。承闻和尚有偈。西溪之西。毕竟甚么所在。师云。你者癞子。进云。学人普天之下都走过。总不曾见有个人。师云。广济县去　早参云。抚心自惜。触物生感。禅和子。春风天上来。满城红与紫。如何朝暮间。飘落如流水。维那问。两度上名。未审落在那里。师云。将直袋盛着。进云。尘中人自老。天际月常明。师云。多费闲钱。云水堂寮主问。水出高原即不问。竹竿头上礼西方。意作么生。师云。两个聋子讲得好不热闹。进云。邛州多出九节杖。悔携书剑谒将军。师云。叫做一段极希罕的新闻　七月十四晚参云。万物欣交得。江山闲自知。说甚么终日嗥而嗌不嗄。终日视而目不瞬。终日握而手不倪。我忆南湖秋。西山暮云起。击桌云。大众。几时自恣。知客问。菩提心作么生发。师云烦恼。进云。学人不知落处。师云欢喜。进云。明知向上事。学人因甚么不会。师云。十言十当　早参云。衲僧家发言吐气。直须脱俗。理要深而远大。旨要切而明着。句要炼而显喻。有意无意间。逗露本地风光。使人见闻。有所感悟。方极其妙。大众。触石而出。肤寸而合。不崇朝而遍雨乎天下者。泰山之云。诸禅德。觉华定自在王如来。如何念。自代云。宜兴壶落水。又问。鹊巢避岁。燕伏戊己。鸡有专栖之雄。蚁有兼弱之智。出家儿向那里争胜。自代云。青州人弹指。又问。曾将天补缺。不禁他移陵。棒喝交驰时。作么生会。自代云。出生台石莲花(代语神似云门)　晚参问答毕。乃云。缩却颈。伸出手。昔日世尊拈花。今晚外扬家丑。今年是壬寅。去岁是辛丑。天寒人寒时。月下牛如狗。老虎吼。爬当走。道甚么云绽绽。路相同。湖南有。湖北有。山东茄。山西韭。咄。草里猢狲打觔斗。维那问。学人大用现前时。和尚作么生。师云。一字不差。进云。莫是布袋里猪头也未。师云。为何吃者样东西。进云。老人言尽。龟哥眼赤。师云。黄梅县地方　四月八早参。云。今日圣诞良辰。洛伽石叫曰。黄鹂莫作藏身处。一入柳丝遣不开。汉阳江应曰。楚云一夜真堪赋。华顶峰道。佛国何年入望来。泰安山问。天下英雄今孰是。陈搏谷答。大声空自聚如雷。老祖各供白水一杯。淡薄淡薄。莫怪莫怪。侍者出礼拜。师便打　早参云。大众。道眼若明。才脱窠臼。接物应机。如钟待叩。咦。千万关山道。平分南与北。触目古人思。时凭最高阁。错。自知老祖痴。见笑水潦鹤。昔有牛头会下僧。参破灶堕和尚。绕一匝出去公案。会么。良久云。新月娟娟。夜寒风静山衔斗。起来搔首。雪里梅横瘦。好个霜天。闲却三台手。君知否。古人去后。思念浓如酒。说与行脚人。左掌中书右　早参云。大众。一左一右。虽过於中而在中之庭。一前一却。虽不及於中而在中之皇。世人好尽而远於中。远於中。则必窘於边幅。必触於岩墙。必堕於坑堑。谁道本施土缘第一。僧问。和尚。古人为甚么走入水牯牛队里。师云。你眉动眼动作甚么。进云。消得龙王多少风。又作么生。师云。审戒时你须尽情发露。进云。说梦老瞿昙。何处觅踪迹。师云。低头持咒去　晚参。僧问。各自检点。总成颠倒时如何。师云。上座不见甚么。进云。十里大王。五袴苏途远近如。师云。买卖不相当。进云。七佛已前事。为甚么学人不会。师云。第八句曲山。第九林屋山。进云。因何三年不吃饭。目前无饥人。师云。官吏有坐位。进云。眼不挂户。意不停元时。如何趣向。师云。军器局副使袁应华。僧拂袖出。师笑云。大众。七佛已前事。四顾何茫茫。总成颠倒时。禅客不见甚么。呵呵。宗乘之建。衲子惟智。守位谨常。非明正眼。故先圣之行脚。入则讯其旨。出则承其法。居则思其道。你要知十里大王。五袴苏途远近知么。买卖要相当。眼不挂户。意不停元时。苟利后贤。不顾其身。上下用成。故昭祖德。莫道三年不吃饭。目前无饥人。好。见月十五圆。见缺十六始。谁云芝草无根。醴泉无源矣(如风之蓬蓬然而起。如山之迤迤然而止)　晚参云。谁令白日晚。坐使远山青。山何为兮高高。水奚为兮深深。坞西冷。垂虹亭。龙拖急雨长桥过。带累老祖听事不真　晚参云。天之显经隐权。前德而后形。好笑错过溪边日已斜。人间五百年。兜率一昼夜。咦。浮云随风。凌乱四野。诸禅子。仰天悲歌。罢罢。提多迦尊者　晚参云。物扃於所甘。人扃於所守。为何盘龙明镜饷秦嘉。辟恶生香赠韩寿。周脱邱。遮莫牛。正月初十夜如昼。说甚么苏州有。常州有　早参云。尽道今朝是冬至。为甚么须菩提涕泪悲泣。迦叶尊者只管冷笑。大众。记得么。孟子见梁惠王。僧问。易开终始口。难保岁寒心。和尚又作么生。师云。千世不修。生在贵州。进云。荆三汴四作么生。师云。贞节祠南石判官。进云。举则易。答则难。如何到得和尚田地。师云。麻城盐客识阇黎　晚参。问异类中行。绍隆圣种底。向甚么处行履。师云。那有此理。进云。耳听不闻。眼看不见。七手八脚。三头两面。师云。莫进当铺。进云。香严悟处。不在击竹。俱胝得处。不在指头。未审在甚么处。师云。快去叫菜头来。知藏问。当初未欲成相别。恐误同参一首诗。可是到家句否。师云。快快抢行李。进云。既是圣僧。为何头上有漏。师云。几更时候起火。进云。碓嘴生花。师云。神明鉴察。知藏拟议。师喝云。未明三八九。难过祖师关。好笑头上日轮谁不见。南无佛陀耶。把臂上高山。山头妙窍。往追不及。来不有年。老天。谁言王野归来晚。今在罗浮作地仙。(打开布袋头。放出百千牛。纵随芳草去。终不被人收。君不见。石头路。滑如油)侍者问。城中青史楼。云外高僧塔。去此之外请师指示。师云。江西锡箔。进云。可是下文看注脚。师云。衢州阡张。进云。日出卯。用处不须生善巧。师云。周脚夫发黄病　晚参云。今古应无坠。分明在目前。因甚又有客愁繁似雨。乡路草芊芊。知道了。回首垄头树。似接古塘烟。蛙鼓萤灯蚯蚓笛。莺歌蝶舞鹧鸪天。苍天苍天　因事晚参云。今日得个新闻。有一怪猴。求冥王转人身。王曰。将毛尽拔去。夜叉才下手。怪猴叫苦跳去。王笑曰。如何做人。这个新闻。可醒瞌睡。今晚举似大众　早参。问赤土画簸箕。使米跳不出。是也未。师云。阇黎生得好耳朵。僧作礼。师云。何所见而来。何所闻而去。水底看红轮。清波无透路。喝一喝云。曲有悞。周郎顾　起三早参云。今时禅者曰。三元三要者。不过因便回向耳。咄咄。你道回向后还有事也无。审细审细。天明时有人高吟云。山阁行将近。迂回又隔溪。八窗中远水。万柳外长堤。凿曲深鱼舍。芟枝减鹤栖。好笑好笑。爹爹低低　早参云。苏子美读汉书。以此下酒。百斗不足多。老祖瞌睡。似梦非梦。忽闻云。船上不漏针。为何枕头没处寻。兹请大众判断。若道复雠者不折镆干。虽有忮心者。不怨飘瓦。不劳拈出(向伊道。和尚是甚么心行)　元旦早参。问答毕。师打一拂云。大树大皮裹。小树小皮缠。古往今来者。欢喜成风颠。吃饭汤。烧速香。开得眼来天大光。咦。俗气不除。呵呵。不妨不妨。有大神咒。有大明咒。有无上咒。甚么咒。新年新岁。而今而后。入俗随俗。入乡随乡。一卷子程子曰。一卷天地元黄。一味顺朱填墨。不用向下向上。所以问新年佛法。答他紫云瑞雪降重重。问前三三后三三。答他梵王宫殿隐晴空。大众。玉童端拱双尖上。石船峰在碧波中。年初一。驾长虹。任从天上醉春风。知众在否。众应在。师云。有功无功。莫使肚空斋堂排斋。佛殿上供　早参云。穷春秋。演河图。不如载茗一车。差差。低枝窥檐似含笑。临水小村三四家。举头红日近。回首白云奢。咄。甚么说话(自己也觉不好意思)　中秋晚参云。如何是般若体。如何是般若用。万里关河遥北望。无边风趣入秋来。说甚么箭穿杨柳。李广陷番。错过云峰悦和尚。故人尺素年年隔。薄暮清砧处处催。大众。峨眉山脚下有件事。极古怪　晚参云。悲歌久去耳。风韵今何如。荒院夕流盼。古道行人疎。大众。云天一片。高谈抗冷毡。笑寒暖世间人面。且休分皂白。尽随他冷淡因缘。因甚道杜兰苦不长。萧艾苦不残　早参云。见善修然。必以自存。见不善愀然。必以自省。善在身。介然必以自好。不善在身。菑然必以自恶。行森昨夜梦遇老演祖。胜如得美官。栖栖无聊中。握手意便欢。再三细问。家风这样清淡。为何不学化缘　香林禅师诞。众耆旧请上堂。问答毕。乃云。九日雨微晴。香风出桂林。铁树开花时。碧云天。黄花地。金将火里试。还曾透出一字也无。天寒日短。一不得向。二不得开。白露收残月。霜风散晓霞。一叉一搭时。登高风落帽。老祖能识人。林[土*幻]多败叶。卓杖云。千里何明。又卓云。清机历掌。去不到去。来不到来。谁不错会。黄鹤断矶头。人多悲客路。掷杖下座(机锋闪捷。惟云门聊可彷佛之)　晚参云。痴不痴。癖不癖。击节歌离骚。湘灵招不得。狂风吹落花。花落风无迹。大众。为甚么石灰山上。写个会众拿贼　早参云。乱石堆头泛破航。急流溪畔柳初长。歌欵乃。濯沧浪。四山绕座。元章米。雪居孙。皆非妙笔。一目连天。虾蟇埠。狗儿堆。尽是佳图。还有一般快活。迩来公令严禁。不许开场放赌。知藏礼拜起。喝一喝。师大笑。进云。面前骨堆高三尺。莫是三九二十七么。师云。接客喜送官愁。进云。华光寺主手脚长。师云。你好似停丧赴考。僧问。如何是有相身中无相身。师云。费钱因事急。进云。入市能长笑。归家着短衣时作么生。师云。郎中寻韭菜。进云。桥翁赛南神。日午点金灯。师云。怪不得师叔卖茶地。问学人肉有千斤。智无铢两时如何。师云。你生得好眼睛。进云。宁可截舌。不犯国讳。师云。咄。者样种草。进云。忙中怎得作闲人。师云。正好沿街叫　早参。问古人为何道要真尽属真。要假全归假。九年面壁僧。有口还如哑。师云。你临财莫苟。僧礼拜。师云。你到会凑趣。僧问。古人云。总似今日老胡绝望。意旨如何。师云。你幸得年老。进云。两手扶犂水过膝。初三十一。日日是好日。师云。怪不得前日唐老儿说你。进云。堂堂密密处。求和尚放一线。师云。昨夜何人叫喊。僧茫然。师大笑。卓杖云。衲僧家立言。须自出一家机轴。何必与俗同见解。知客问。不消一曲杨柳枝。请问是三乘十二分教不是。师云。人摇财落。进云。因甚道福堂归来还平善否。师云。你习气太重。进云。一宿二宿程。千山万山月。为何说黄泉无客舍。师去。咄。偷狗桥边吃僧饭　落堂。维那问。昔日疎山造塔。因甚道将三钱与匠人。师云。白身尊者戴方巾。进云。为何又道将两钱与匠人。师云。盐贵米如珍。进云。为何又道将一钱与匠人。师云。槐阴树下杨柳精。进云。后来罗山因甚道若将三钱与匠人。和尚今生决定不得塔。意作么生。师云。纸轴公公供熟鸭。进云。若将两钱与匠人。和尚与匠人共出一只手。是也未。师云。左底左。右底右。进云。若将一钱与匠人。累他匠人眉须堕地。意又作么生。师云。雪压芦花惊白鹤。僧茫然。师云。欲识罗山与疎山。竹根烟冷锁松关。凿渠引水俄成沼。几多迷鸟带云还。不知今生决定不得塔么。纸马店里遭瘟杀。不知和尚与匠人共出一只手么。木柄斧头石碓臼。不知匠人眉须堕落么。煤炭门前画木杓　起七。晚参云。大众。木若稼。才害怕。何也。不见杨岐会祖云。百丈开田说大义。是何言欤。杨岐两日种禾。亦有奇特语。达磨大师。无当门齿。且道意在甚么处。禅和子。山头日日风和雨。行人归来石应语。情尽桥名折柳桥。任多离恨絮条条。良久云。唐朝崔皓写翎毛(崔皓虽然不用他。若无崔皓不能写)　晚参云。啴啴兮烛烬灯残。可笑梦去来。不言行路难。打一拂云。丹书铁券。不能以救违约之弊。五刑九伐。不足以止觊觎之奸。抛拂归卧堂　早参云。佛祖以众生之耳目为视听。众生之心为心。端坐而自化。居成而不有。斯可以谓得正法也。诸贤契。思於正法。道不远人。念静而众生自清。不疑而众生自信。不私而众生自公。贱珍则众生去贪。彻侈则众生从俭。用实则众生不伪。崇让则众生不争。始得人心和平。众生淳质。乐其生。保其道。优游大德。以慰老僧厚望。知众问。发言必有后救。学人不知落处。乞师指示。师云。令祖甚么年中归世。进云。学人不会随方斗秤。师云。是你眉粗眼大　安居早参云。大众山高寻云。溪肆无景。南无慈力王佛。南无红焰帝幢王佛。南无善游步功德佛。小事之成。不若大事之废。疄疄阡陌多。农家无寸泥。谁道秀木扶疎众草齐。妙妙。叮的哩。叮的哩　早参云。霁霞散晓雪犹明。枯木挂残星。霜花重逼云裘冷。西望阳关谁故人。咄。贴秤麻三斤。心共马蹄轻。打一拂云。金刚脑后铁钉深　冬至晚参云。大众。先德眼目。越洪宁之荡荡。追元漠之造化。跨五三其无偶。邈卓立而独奇。看却今时。羽族盛兴。毛群并起。上蔽云穹。下被皋薮。一尘才动。大地全收。咦。晚来初雪霁。烟火隔林微。一径牛羊入。孤村桑柘稀。元鸟冬至之日。祀於高禖以请子。诸禅者。知也未。知客出问。道着不着。孤云野鹤。是何语话。师云。你是那里户籍。进云。山舍一年冬事办。得闲谁管竹竿低。师云。有管队在么　晚参云。三脚驴儿弄蹄行。导引顽侬上玉京。咦。古今往往向言有坛宇。行有方表。道有一隆处。觅杨岐会祖。好笑错过也。宁去累世宅。不去[鮤-歹+?]鱼额。许村人卖磁州石　晚参云。生余人间世。夫岂不犹人。若少松柏共。除非天地亲。良久云。咄咄。破衲数十年。白发四五寸。经书不记卷。熟睡不记顿　早参云。乾坤灯下彰。魂魄枕边书。猗欤猗欤。觉有八征。梦有六蘧。赐玉车而下驰。有那其居。待漏殿前恐侏儒　早参云。梦觉朔风大。落枝击虚瓦。铿锵玉磬音。隐隐迭高下。咄咄。西来的旨是何语话。罢罢。大雅小雅。之乎者也。三千年前。字经三写。三千年后。乌焉成马　早参云。一叶放春流。孤窗来鸟语。报道马回子。瓮里捉老鼠。妙湛总持不动尊。在那里。十字街。四隅头。东西南北。一年历。八个节。春夏秋冬。大众。记得前岁黄州火发么。不知打破多少酒瓮　晚参。问学人只具惭愧。求师方便解脱。师云。马鸣王菩萨。进云。明明峰顶松。溶溶千江月。可是西来意旨否。师云。黄泥浸布漆。良久云。草髡留败砌。树老落乾枝。呵呵。比邱牛首。志公鸟身。信乎哉。诸禅者。若果恁么道。又争怪得无厌足大王　早参云。毗富山头。豆花螀露湿。四天之下。蚁队出颓垣。依报之土。正报之身。黄鸡时啄黍。白屋晓炊烟。世无灾害。祖师无所施其德。上下和睦。衲僧无所立其功。今日兰盆胜会。为何王涅盘骂太岁。柴房寮主问。广则一线道。狭则一寸半。意旨如何。师云。问维那给假。进云。如何是不伤物义句子。师云。你师兄几个徒弟。知众问。罪性本空。未审和尚教学人向甚么处忏悔。师云。扛灶抬石磨。进云。弄罢影戏。回来别赛时作么生。师云。你却做得陪堂。进云。波斯不学汉语。师云。你为何鼻孔头出冷水　早参云。终年说法一字无。终年学道仍狂夫。诸禅者。你在老祖何所图。渔樵耕读非有心。帝车侯服非有意。因甚道理安於独善。势便於兼济。卢舍佛言。千佛谛听。汝先言金刚种子有十心。若佛子信者。一切行以信为首。咦。江上始知山色好。时倚层云望笑台。为何又曰十七十八。道着即瞎　晚参云。善无主於心者不留。行莫辨於身者不立。谁道古路残碑。废井新田。断桥荒寺。如此换却几多人。可知礼也。鞋小脚大底。因甚么头上一个石盘子。书记出。师便喝。进云。鸟有双翼。飞无远近。学人不知进退。求和尚指个出路。师云。两升米。一个钵。进云。人面不知何处去。桃花依旧笑春风。师云。破碗装油脚。书记喝。师打出。僧问。天上无弥勒。地下无弥勒。未审山门前坐的是个甚么。师云。你因何把粥汤洗被。进云。三寸舌头无用处。一双空手不成拳。师云。照镜放驼腰　晚参云。佛法兴衰。皆有必至之理。人特昧昧耳。不见道聘贤以珪。问士以璧。召僧以瑗。绝人以玦。反绝以环。大众。白鹤峰。乌龙潭。仰山道底。会么。僧问。平地上死人无数。过得荆棘林是好手。紫云山堂前。因何草长丈二。师云。你去年一病几个月。进云。银香台上种萝卜。大开佛殿门。阿谁在内。阿谁在外。师云。当初吃冷物起底么。进云。新罗人迷路。满目是青山时如何。师云。那个所在最疼痛。进云。日出东方月落西。恰似两重公案。师云。你有年底人。想是着吓生病。僧礼拜。师云。迷路人。苦邮亭。长亭短亭。满目是山青。不觉底大风斗雨。鹿蹄儿趷蹬趷蹬穿山径。东方日。西方星。两两三三牧童咏。黄花儿。徧地生。疎篱边。半启扃。帆飞京口渡。砧响石头城。说甚么银香台上生萝卜。树下猩猩弄眼睛。典座问。未从斋戒得。不向佛边求。和尚为何教人发菩提心。师云。伍其良也笑。张伯义也笑。进云。不因今日。几错招愆。师云。江南矮子　早参云。虚空有体须亲证。定慧无门莫妄修。收收。竹枝谩写当年恨。星晓寒声叶叶秋。张打油。李打油。公子城今无食客。霸王宫已变荒邱。殷懃为谢渭滨叟。空坐矶边白了头。休休。南有睦州。北有赵州。巡照问。古人云。种粟却生豆。不觉日又夜。是也未。师云。难道街上人不知么。进云。千圣头边坐。三途脚下行底。请问是谁。师云。一张红票　僧问。如何是鸟道元路。师云。白云飞起红叶落。进云。文武兼济人来时。如何施设。师云。不计饮酒食肉。进云。邪法难扶时如何。师云。岂有此理。进云。如何是正法眼。师云。早晚也进云。何以为之大机。师云。米。进云。何以为之大用。师云。时。进云。异类中如何行得。师云。斗有大小。秤有轻重。进云。疑情未息时如何。师云。鱼劳尾赤。人劳头白　同参问。首座亲见老人。是否。师云是。参云。还有奇特事也无。师云。扣冰人少。崇福人多　僧入室。请师决疑。师云。鬼谷老爷不在家。僧云。岂无方便。师云。归去门前自打瓦　僧问。如何是清净法身。师云。普请担泥。僧云。因甚学人不会。师云。有直岁在。僧云。如何是超佛越祖之谈。师云。依教奉行　僧问。牛头横说竖说。不知有关棙子。如何是关棙子。师云。止。僧拟议。师云。去　僧问。如何是妙唱不干舌。师云。罕遇知音。僧云。如何是死蛇惊出草。师云。照顾性命。僧云。如何是铁锯舞三台。师云。呆鸭闻雷。僧云。如何是解针枯骨吟。师云。切忌寐语　僧问。终日纷纷扰扰。如何是不动尊。师云。天晴快走。僧拟进语。师云。换手搥胸　僧问。四方八面来时如何。师云。门前石马脚撩天　僧问。羚羊挂角时如何。师云。引我笑　僧问。一等是水。因甚海咸河淡。师云。莫矢溺　僧请益云。不假半寸绳。如何出得深井人。师云。赖遇天溪。进云。大似失便宜。师云。看你颠倒。进云。乞师方便。师云。大圣紧那罗王菩萨　僧问。如何是元中元。师云。日长夜短　僧问。佛心无处不慈悲。观音大士因甚不去高丽国。师云。谢汝馒头汤饼　游山归。问僧。涂毒鼓闻者皆丧。因甚击者不死。僧下语不契。师示偈云。山上鸱夷又买舟。清风明月几时休。欲知进退存亡事。只问归来郑化州　僧问。赵州勘破台山婆子。毕竟在甚么处。师云。天开河。进云。学人不知落处。师云。斋堂东边。进云。乞师慈悲直说。师云。赵州两只眼。婆子一条舌。五台山上去。旧路岭莫歇　僧问。如何是先照后用。师云。临济来也。僧拟议。师便喝。僧云。如何是先用后照。师搊住云。道道。僧茫然。师遂托开。僧云。如何是照用同时。师掌云。非驴所堪。僧云。如何是照用不同时。师云。不知痛痒汉。僧喝。师云。再喝看。僧又喝。师便打　僧问。如何是无相涅盘。师云。五里亭十里铺。僧云。因甚学人不会。师云。驴前马后　僧问。如何是云门顾鉴咦。师展手云。那。僧拟议。师云了。僧再问。师云去(云门顾鉴咦。茆溪那了去。只在此山中。云深不知处)　僧问。劈面来时如何。师随声便掌　僧问。如何是大雄山底佛法。师云。白额当途坐。僧云。还有方便也无。师云。阇黎莫夜行　僧问。如何是西来祖意。师云。南人瘦北人肥　僧问。诸佛出身处且置。如何是和尚安身立命处。师云。你却跳得好。僧喝。师云。为甚么。僧拟议。师打退　僧问。因甚不点路灯。师云。一任瞎闯　僧问。入门便喝便打。意作么生。师云。祖师在你背后　僧问。不慕千圣。不重己灵时如何。师云。你五戒也不持。僧云。古人到者里。为甚不肯住。师划一划。僧喝。师云好喝。僧拟议。师便打　僧问。金锁断后时作么生。师云。脑门着地　僧问。堆堆坐禅。图个甚么。师掩鼻云。出去。僧茫然。师云走来。僧近前。师云。三黄丸好　僧问。从上宗乘。如何接续。师云。日东上月西下。僧云。与么则人人有分也。师云。知章骑马似乘船　同参问。如何是首座家风。师云。没篱没壁。参云。忽遇贼来时作么生。师云。凭你摸索　僧问。毕竟如何是佛。师云。撞不破便烧　僧问。如何是梵音相。师云。铺堂不细行　僧问。箭锋相拄时如何。师云。过者边立。僧喝。师便笑。僧拟议。师云。大好箭锋相拄　僧问。作么生转得自己归山河大地去。师云。昨夜好秋雨　僧问。如何是和尚为人处。师云。呆子呆子。进云。不落古今句。作么生道。师云。官久必富。进云。七佛未出世时。向甚处行履。师云。疑人莫用　僧入室请益心经云。揭谛揭谛。意旨如何。师云。孔子产山东。文才今古通。大夫天下有。白屋出三公。僧云。学人不知落处。师云。自卫返鲁　僧问。一人发真归元。十方虚空。悉皆消殒。为甚么方丈后泥挑不尽。师云。鬼吃馊馒头　僧问。既是报恩人。因甚不识金车山。师云。看你打之绕。僧喝。师云。有甚了期。僧拟议。师云。还怪得我么。便打　僧问。山河大地还有过也无。师云。缺嘴打锣　僧问。乍起乍灭时如何。师云。不是鬼灯。便是萤火　僧问。如何是观音三昧。师云。夜来孩子哭。僧云。如何是文殊三昧。师云。日里踢绣球。僧云。如何是普贤三昧。师云。包公庙里失毡包　僧问。心佛俱忘时如何。师云。谁与么道。僧拟议。师喝出　僧问。浩浩尘中。如何辨主。师云。饭里沙多。僧云。谢师指示。师云。莫乱嚼　僧问。无梦无想时。主人公在甚么处。师云。大众笑你　师问僧。仙乡那里。僧答合浦县。师云。明珠拈出看。僧无对。师云。想是新戒　师问座主。金刚且止。唤甚么作经。主拟议。师便笑。主问。如何是经。师召云。法师。主应诺。师云。好个座主。主指茶锺云。者里有赵州也无。师云。匙挑不上　师问。一切葛藤。敲门瓦子。如今门开也。瓦子在甚么处。僧茫然。师云。可惜七间僧堂　僧问。一字不着画。是甚么字。师云。鼻大心无毒　僧问。未生之前。即不问。如何是赵州勘破婆子处。师云。饭饱弄筯。进云。某甲即不然。师云。要屙那边去。僧无语。师云。急归堂　僧问。如何是有拄杖子与拄杖子。师云。伶俐好。僧云。如何是无拄杖子夺拄杖子。师云。懵懂汉　僧问。目前荡尽时如何。师云。更梦见甚么　僧作礼。师问。汝名甚么。僧云南山。师云。南山起云。为甚北山下雨。僧无对。师云。春无三日晴　僧问。百尺竿头进步时如何。师云。三月三。僧云。学人不知落处。师云。起席不谢坐。僧云。从今得个安乐地。师云。义冢泪痕多　师问僧。抑而为之。可谓贵人多忘。拟向那边施设。僧无对。师问傍僧。若也鉴不出。落地作金声。你道作么生。僧拟作礼。师便打　僧问。万法归一即不问。毕竟一归何处。师云。昨日典座来。今朝柴头去　僧问。髑髅粉碎时如何。师云。僧排夏腊。俗列耆年　僧问。供养百千诸佛。不如供养一无心道人。诸佛有何过。无心道人有何德。师云。打鼓转船头　僧问。王索仙陀婆。意作么生。师云。听事不真。僧云。古人点铁成金。乞师直捷指示。师云。淮北鼓　师问打稻僧。禾熟不临场且置。作么生耕人田不种。僧无对。师云。贺家湖上天华寺　僧问。不是风动。不是幡动。是甚么动。师云。禅和走入漆桶。僧云。和尚作么生。师云。茆溪号做慈翁　僧问。树凋叶落时如何。师云。大好从头起。僧云。体露金风。又作么生。师云。歌於斯哭於斯。僧喝。师云。汝命何短。僧拟议。师打退　僧问。至道无难。唯嫌拣择。是否。师云。双陆盘开大喝彩。进云。如何是至道。师云。不差不差。进云。学人今日得遇和尚。师云。禅客昨晚在那里歇　僧问。如何是大通智胜佛。师云。古家桥下。进云。为甚么佛法不现前。师云。临平腐乾　入室。僧问临济的的意作么生。师云。官打现在。进云。学人不识宗旨时如何。师云。我是天溪主人。进云。道眼如何得明。师云。礼防君子。进云。乞师方便。师云。你问甚么。僧惘然。师云。近前来。僧近前。师大笑云。金风落落洗芳菲。瘦尽千峰雁始飞。南海一波长不定。西山半面莫疑非　僧问。燕子善谈实相。如何是实相。师云。韩卢韩卢　僧问。撩起便行时如何。师云。泥作头　僧问。如何是古佛心。师云。桥流红树。僧云。如何是物不迁。师云。叶泛霜波　僧问禅客相逢祇弹指。此心能有几人知。如何是此心。师云。阇黎鼻头黑　僧问。如何是道。师云。好日多同。僧云。如何是道中人。师云。再过一家　僧问。作么生是禅。师云。日里不点灯　僧问。牛头未见四祖时如何。师云。初七清明。僧云。见后如何。师云。念二谷雨。僧又问。上木下铁。意旨如何。师云。逢凶化吉。僧拟议。师大笑。僧再问。师云。近日工夫太杀闲　师问僧。无根树子作么生种。僧无对。师云。巡山稍暇　僧请益。举元沙问光侍者打铁船也未。光无对。请师代。师云。今日好风。问进门一句作么生道。师云。猢狲骑鳖背。问既是大雄山。因甚么又道云覆庵。师云。你是瓶窑来底。僧云是。师云。扣冰去　霉天连雨。师落堂云。大众。因甚么迷痴。许久不晴。众无对。师云。知之为知之。不知为不知。天上雷公叫。地下走蟛蜞。呵呵。好场热乱。以拄杖画云湄。众茫然师喝云。聋牛瞎驴一齐打散　解制。师问僧云。秋风清。秋月明。百城烟水任君行。只有一事。撞见胜热婆罗门时。莫道在者里起程。何故呢。彭。良久云。你道老祖意在甚么处(黎家蛮子脑后见腮)　师问僧。语是谤。默是诳。语默向上有事在。甚么事。呵呵。不到死牛边。不欠死牛钱。我与么道。你又作么生　僧问。如何是学人亲切处。师云。火烧乌龟。进云。如何是本身卢舍那。师云。受戒也未。僧云。如何是清净法身。师云。斗打相争　僧问。如何是大通智胜佛。师云。东廊西廊。僧云。为甚十劫坐道场。师云看你颠。僧云。作么生佛法不现前。师笑云。酒鬼子。僧云。何故不得成佛道。师咄云痴虫　师问柴头。无根树子斫断也未。头无对。次早云。昨夜看无根树子。闻锣声忽然断去。师指花云。因甚么唤作海棠。头拟议。师便掌　僧问。清净本然。云何忽生山河大地。师云。你寻衣单么。进云。学人请问佛法。师云。天旱棉花少　僧呈怀州牛食禾颂。师笑云。蛮婆哈醋嘴三尺。村老闻酸面百折。引得乞儿耸膊寒。俨然一幅吴生笔　师垂问云。祖师西来。篱边山菜带泥挑。滋味新鲜好。诸增上慢者。闻必不敬信。侍者答云。甘草甜。黄连苦。师云。向去莫言今日事。观音自在放毫光。谁不忍者说。答。深山藏猛虎。师云。风灯动夜帏。大棒打老鼠。为甚么窗敲碎玉声偏细。答。明月堂前风冷淡。师云。太平时节桑麻话。不用兵符佩绛纱。错过也。答。云从龙。风从虎。师云。蛟翻波作雪。鼉吼气蒸云。金色头陀供麦饭。还知否。答。曲不藏直。师云。毕陵伽呵叱河神。梅花倒影插人头。是否。答。楼阁里善财。师云。一钩新月鱼吞影。双峰云外瞑。是何病。答。碧波生水面。师云月上女出城。舍利弗入城。布袋和尚何故如今笑不止。答。辰属龙。卯属兔。师云。东西南北。水洒不着。泼墨飞毫。莫浪题。你能构得么。答。雨过看长虹。师云。禅和子。亲舍每疑云外近。长安翻觉日边遥呢。侍者答不契。师遂遣出　问檐前水滴。当下心息。学人无席帽。乞师盖覆。师云。你该结识沈华国。进云。不怜鹅护雪。且喜腊人冰。师云。你曾当衣单么　问此事楞严常露布。而今忘却来时路。乞师指示。师云。肉麻。进云。锺馗醉里唱扬州。大家拍手上高楼。师云。难消菩萨　问明堂瓦插檐且止。因甚道无量大病源。师云。一个兵丁一条枪。进云。学人久立请师珍重。师云。你快拏船板走　问停鉏倾麦饭。卧草不抬头。果然是许他知音句么。师云。你这条命再生的了。进云。也是海晏河清。行人避路。师云。父母单养你一个么　问法久成弊。如何医得。师云。兵兵梆梆灶上响。进云。适来错相问。千里却同风。师云。定是老鼠　问朝到西天。暮归东土。意旨如何。师云。客寮里谁哭。进云。放火杀人。可有四无量心否。师云。葛仰桥慌慌慞慞进来作甚么。进云。因风吹火。用力不多。师云。你快裹着被坐　问不坐孤峰顶。常与白云齐。莫是和尚境界么。师云。你羯磨师甚么病。进云。风吹柳絮毛球走。直至如今笑不休。师云引礼师烧辣汤　问千日斫柴一日烧。因甚道如龟爆文。师云。又是江北人。进云。三十年后。此话大行。师云。莫进厨房　问月里塔高十二层。天外星缠五百杪。果是西来祖意否。师云。哑子吓老鼠。进云。春风触目百花开。如何是格外提持句。师云。鬼张鬼势嘴面。(骂尽天下老和尚)　问三岁狮子吼。十方没狐种。因甚又有跛鳖出头行。师云。你也该读句书才好。进云。猫有软血之功。虎有起尸之德。师云。殿主夜里还打坐么　问十字街头望空启告。不知是何公案。师云。毛银匠吊纸。进云。荡尽则且置。穿青那一人是阿谁。师云。你且喂生口去买石灰　问一箭遍十方。落处无人见。学人今日举似和尚。师云。蔡家庄火烧屋。进云。日间迷路者。幸自得安宁。师云。松顶上翻车　问三世诸佛因甚么不知有。师云。你会算命么。进云。请问和尚大了当人。还有事也无。师云。说你改恶从善了。进云。定州磁器似钟鸣。师云。你道奇也不奇　问千钧之弩。不为鼷鼠发机。猛虎入门时如何。师云。你曾做过清唱么。进云。铜头铁额。鸟嘴鱼腮。不为分外。师云。投在那个旗下　问弟子昨日不知舌头生个甚么。乞师相救。师云娄罗。进云。酪本一齐抛时如何受用。师云。做官底做宫做贼底做贼　客僧问。古帆未挂时。因甚道后园驴吃草。师云。夜长。进云。从门入者。不是家珍。作么生。师云。脚冷。僧作礼。师云。顾水自怜湖水碧。高吟赢得四山青。劵内者行乎无名。劵外者志乎期费。物之始也倾倾。至其有也录录。至其成形。端端王王。岂是天用莫如龙。地用莫如马。又何必五明囊盛百草露。洗眼。祖堂寮元问。大用现前。不存轨则。和尚还肯放过也无。师云。羊死姜烂。进云。一人因说得悟。一人因唤得悟。一人闻举便回去。那个亲切。师云。剔耳莫摇头。知藏问。振缩一任和尚。叶落不知秋人来。如何接待。师云。话得是。进云。通身体不圆。繁兴不布彩。门前殿后。意作么生。师云。天理。阴骘　僧问。昔日鹅湖孚不出方丈。因甚道在床上食油糍。师云。你昨晚在客房做甚么。进云。老祖后山五百里。师云。莫走这条路。进云。因甚道九世剎那分。师云。见笑识者　问无盐无醋。有饭有粥。为何又抝直作曲。师云。张思存鞋店。进云。白云三片四片。黄鸟一声两声。请问是境不是。师云。河东草纸。进云。总不恁么时如何。师云。军器不入门　问父母所生口。不能为学人说。未审将甚么说。师云。你吹也吹得好。唱也唱得好。进云。学人也曾在人家屋檐下过来。师云。所以令弟随处告诉人　问东家点火。西家暗坐。祖师的旨。乞慈道破。师云。除下左边灶门来。进云。到头霜夜月。任运落前溪。师云。可晓得汉阳盐商姓么　问欲识归源处。赵州东院西。是甚么语话。师云。你为何到乔孟真家里。进云。有语须道却。无言鬼也瞋。如何是末后句。师云。料你不是这样人　问枭首甑人携剑去。如何是衲僧真活计。师云。难怪知随着急。进云。五凤楼前则不问。城隍庙里事作么生。师云。山上不曾寄棺材　问古人道。五九尽日又逢春。果是佛法大意么。师云。你不该怕冷。进云。透网金鳞犹滞水。回途石马出纱笼。师云。衫子做得精巧　问白云销散。红日东升。别传的事作么生。师云。收起文书晒豆豉。进云。道泰不须天子令。行人尽唱太平歌。师云。山东路难走　问三界无法。何处求心。师云。李正春中秋榜。进云。龙行虎步。抛在千峰崖下。师云。金华知县气成病　问护法持符命。请师赴应机。正令当行时。群迷如何指。师云。你又像白兔山时。进云。紧着离水靴。踏破澄潭月。师云。门前十九个大字　客僧问。少室山前无异路。因甚又道差别智难明。师云。嗳[口*耶]。人无廉耻。不若狗彘。进云。闹市里打静槌。西方日出卯。师云。苦哉撞在者个网里　问道人活计只如此留与人间作见闻。不知是个甚么。师云。作揖老师兄磕头小师叔。进云。学人洞彻无穷底。踏倒须弥第一峰。师云。粪坑边生枣子　问明明超主伴。了了彻真空。可是无诤三昧也未。师云。萧居士骂城隍。进云。船子风高千百年。一曲渔歌少人和。师云。不信便问邻单　问。尘埋床下履。风动架头巾时如何。师云。像蛇三个眼。进云。声前荐得。孤负平生。师云。非痰亦非血。进云。为何师僧顶上戴冠子。师云。你道像个甚么。进云。烧尽鱼龙。违负则积。师云。礼拜须虔诚　僧问三身中那身不说法。师云。街里人为甚么相骂。进云。莫是法华锋前阵。涅盘句后收么。师云。打得不亦乐乎。进云。古人道前日遭贼意旨如何。师云。黄哑子哭外婆　游芜湖。僧问如何是本来面目。师指渔舟。僧茫然。师便掌。良久云。会么。江水生。江月起。青帘白舫江风驶。江头老翁披短蓑。独泛江心羡鱼美。大张一网罗群鱼。群鱼涌出江心里。勇者伤於钩。贪者伤於饵。起者如浮瓜。落者如沈李。入者困而怒。出者跃而喜。大者三尺五尺长。小者七寸八寸止。老翁一纵仍一擒。网大鱼多莫能纪。须臾卷尽千倾雪。势及冯夷也披靡。禅和子。本来面目在那里　问雪上加霜。眼中添屑。若也不会。北郁单越。和尚家风如何施设。师云。你却会爬旱船进云。七凹八凸无人见。百手千头祇自知。师云。饮水皱眉行吊哭。进云。轩昂狮子首。牛足马身材。师云。皮穿骨出　问杭州苏州浩浩。何者是诸佛真道。师云。打石客人吃菜盘。进云。六十二见本。妄立虚假名。何为真实义。师云。你声口有些跷蹊　问无着菩萨发一念心清净。为何不见真文殊。师云。再去单下摸一阵看。进云。惺惺直言惺惺。历历直言历历。师云。只恐是破瓶破缸。进云。障蔽魔王一千年觅金刚齐菩萨起处不得。未审在何处住。师云。你今早曾进厨房么　师问侍僧。三世诸佛。因甚么不知有。僧答不契。师云。记得江西铁树宫么。进云记得。师云。黧奴白牯却知有。僧茫然。师云。大好河南归德府。僧求开示。师云。清晨寺里钟。黄昏祭鬼鼓。吾欲观於转附朝舞　问小锅煮饭上蒸菜。饭正香时人正饥。此是甚么人境界。师云。肚痛换眠床。进云。但知随例餐[饥-几+追]子。也得三文买草鞋作么生。师云。摩利支天大烦恼　问枯木无花几度春。断云犹挂树梢头。是何意旨。师云。黄昏不看病。进云。日月盈昃。秋收冬藏。可是衲僧家风耶。师云。周驼子偷瓜　问庭前花发庭后见。上界钟声下界闻。极则事又作么生。师云。魁星头中举。进云。天旱万民愁。无风浪也起。师云。入门看右手　问穿杨箭与人惊句。不是临时学得来。是么。师云。酒能误事。进云。为甚么十字街头穷乞儿。腰间挂个风流袋。师云。老鼠恨猫儿。进云。升元阁前且止。洛阳峰畔作么生。师云。你又戴孝帽拜寿　问不是见闻生灭法。叶落归根露远山时如何。师云。一五一十。进云。不脱麻衣拳作枕。几生梦在绿萝庵。师云。山下人尽知你做事　问演若何曾认影。善财不往南方。甚么意旨。师云。莫怕。进云。可是红炉爆出铁乌龟么。师云。牛屎。进云。大风吹落楞伽山时如何。师云。捧起看　问憍陈如尊者。甚么年中行道。师云。你帖子皮上如何写阜字。进云。雪内牡丹花。师云。咄二郎神　问尺头有寸。鉴者还稀。秤尾无星。如何分晓。师云。过房抱养。进云。三处不成。一亦非有。和尚向那里答学人。师云。你属牛底　问借问通元士。何人不到家。枯桩笑石人。何得口吧吧。还有指示处也无。师云。后架里打点看。僧喝。师云。火烧帽子么　问怛萨舒光。泥沙匿曜。如何是向上事。师云。多灾多难。进云。掌钵盂向香积世界吃饭者。为何出身无路。师云。蒋家庙好烧香。进云。单着布衫穿市过。且道是阿谁。师云。你道该打不该　问陕府灌铁牛。嘉州打大象。是何语话。师云。你莫准提阁铺单。恐害摆子。进云。黑黑黑。道道道。得得得。师云。观门朱扁额　问到处逢言不识言。三春不乐止林泉。学人权借一问。乞师方便。师云。张缺嘴弹棉花。进云。雨滋山草秀。东风不裹头。今日偶然失利。师云。上座算计甚好。进云。几乎一场特地。师云。落瓦打奴头　问长亭良夜月。多为客舒铺。如何是到家句子。师云。土地公。土地婆。进云。从前有个无生曲。且喜今朝调已成。师云。曹直岁箬帽。进云。金色光明云。银色光明云。落在甚么处。师云。走得你屁出　僧问。如何是应无所住而生其心。师云。砚山亭。僧再问。师云。饶州客　送亡僧归。僧问亡僧迁化向甚么去。师召云。阇黎。僧应诺。师云。那里来。僧茫然。师云。再打鼓　僧问马祖一喝。百丈三日耳聋。意旨如何。师云。非公境界。僧拟议。师便喝。僧礼拜。师却问。迷中有悟且止。还知悟中有迷么。僧茫然。师大笑。僧求指示。师云。少避老。贱避贵　僧问。如何是一句中具三元。师云。戈溪扇子。进云。如何是一元中具三要。师云。纸骨鲜明。举南泉示众云。三十年来牧一头水牯牛。拟向东边牧。不免犯他国王水草。拟向西边牧。不免犯他国王水草。不如随分纳些些。师拈云。和和和。东西几何。南北几何。归去归去。免风免雨。耕耨以时。实我仓庾　举僧问资福。古人拈槌竖拂。意旨如何。福曰。古人与么那。僧复问。拈槌竖拂。意旨如何。福便喝出。师云。资福善擒虎兕。者僧不解转身。当时见资福道古人与么那。便云学人今日错举。看他如何施设　举雪峰於法堂前坐。众集。峰拈拄杖云。者个为中下。僧问忽遇上上人来时如何。峰拈起拄杖。云门云。我不似雪峰。打破狼籍。僧问未审和尚如何。门便打。师云。雪峰拈起拄杖。云门问着便打。圆照即不然。忽遇上上人来时如何。但云。去。汝非其人　举僧问元沙。尽十方是一颗明珠。因甚学人不会。沙云。用会作么。师别云。曾问几人来　举湖南报慈云。我有一句子遍大地。僧问如何是遍大地句子。慈曰。无空缺。师别云。出得还你好手　颂世尊初生。并云门琅琊拈语。月上山城征马急。雨过新水芰荷香。自此洞庭秋正好。烟波声里斗渔郎　示徒云。末法陵迟。行脚后贤失本。迩来惑世邪禅。杂謆日盛。生奸[狂-王+皆]。兴世情。借佛祖绪余以缘饰。语诞而行馲。貌似而心非。自谓续先德之禅。沿引俗习。迷昧后学。诱以知识善名。使学者憧憧趣外。惙惙随流。丧其根本而不自知其邪。咸共相述其业而宠狎。汩乱道眼。诪张正法。斯乃宗乘大害。视而难见。听而难闻。世莫能辨。结俗以自旌。托名疾固。曲求以好合。托名恒顺。枉直以取举。托名作家。屈道以弭谤。托名游戏。多攀市井俗流。粗诵古人陈语。托名豪杰。饰非而佞张。无纶而词秽。托名博通。居必谈诗。游必俗舍。托名无碍。聋瞽世人。贯以[怪-又+非]术。托名传道。其大抵苟可以沽名射利。知非正道仍不舍虽知正道而不能射利沽名。必不取。心妄於内。形劳於外。其伶俐足以将此。便巧足以庄严。称托比类足以充欲。檀护声势足以恃横。是以奸而称善。乱而称静。暗而称明。邪而称正。斯乃外道群[豸*肖]。裨贩魔匠。中下根僧。皆合掌而钦羡。扬声以同好。至死尚习其余污。被害犹恨已所不及。悲夫。后学陷溺盖如此。何可救也。以其泉不自中涌。而注之者。皆魔外遗毒。莫不忘本趣末。纷纷扰扰。驰骛不已。至於上乱下喜。左狐右豺。同体相诒。师友相诈。大坏宗风。故沽名射利者。(四字括尽)先祖至禁。夫参禅学道。救世大善。然而行者不以其正。则不免其大恶。吾徒慎之　示徒云。慧命相继。始於正悟。而终於宗旨。繁文不与焉。后贤虽有根本而不加之眼明。则必惑。毋谓拈颂易学。旨脉难识。世皆知浸水及物则生。其所不及则死。不知日月之所照。功莫大焉。禅流受法荫甚远。莫识其由来者可笑　示徒云。凡说法务胸中流出。先有眼目。而后发之宗旨。则纵放自如。不落常套。若就事说理。承言接语。一有留滞。虽甚工巧。终属死格。昔人论易曰。易简而天下之理得。又曰。不易乎世。又曰。变动不居。周流六虚。惟变所适。至简故易。不易故深。变易故神。咄咄窗敲竹。睡醒茶熟。天水鹦哥绿　示徒云。禅莫大於净德。道莫大於智眼。昔日初祖至少林。面九年壁。演拈花旨。寂若无开示意。漠若无知见路。而佛法兴。二祖单传心印。续佛慧命。大唱宗乘。规矩不设余烦。法悬四海之内。供奉诸方。禅衲来觐。是故净德乃能利生。今世禅者。专为门庭。以敛奸邪。攀外护於宰宦。以备疎虞。营大欺小。风震天下。法子横行。以彰市肆。门人杂乱於内。学者结识於外。事逾烦。丛席逾乱。谋逾滋。奸邪逾炽。门庭益设。魔患逾侵。彼非不欲为兴。然失者。乃举措暴昧。虚妄门庭。故祖师尚净德以苞身。开智眼以传远。人信其真。从其化。怀其正。宗其旨。美其示。不敢违其言。僧不罚而畏罪。不赏而欢悦。渐渍道德。大行法化。如近水地湿。近火土燥。以类相及。山川出云雨。邱阜出蒸气。四渎百川。无不从源。小者从大。后者从先。选佛场中。南面主人。人天眼目。虽一举措动作。不可失於正法。吾徒识之　示众云。每闻学者云。昂溪和尚不喜人做诗文拈颂。是何言欤。点铁成金。转凡为圣。无过此道致妙。扬芬振藻。宣词吐臆。述事陈理。抑扬今古。则斯道最胜。故汾州颂出而洪都寝议。云门遗偈而越主遥拜。曹山三问。金吾谢过。雪窦示拈。中丞悟心。枯木以善言得义。死心以颂词保德。沩山警策而外道伏。湛堂折柬而内翰从。先德宗旨。代有能言。忠国师致答於肃宗。兴化酬偈於唐帝。丹霞题石桥。周太守施金於北寺。祖师赞铁塔。张总帅舍宅於南溟。明教录奏於金阙。投子布引於欧阳。浮山九带。动警禁掖。法眼戏吟。吐秀宫庭。以至仰桥垂元君篇。东禅着僧史什。风穴有玉牒遗文。保宁投水府佳章。是知此道为贵。上重侯王。下及士庶。通天达人。际明彻幽。用广机神。胡可废也。昔我济祖。高提心印。指后学於顶门开眼。法道大阐。源还流长。德肩诸佛。功施旷劫。而诸祖承之。酝酿鸿化。故宾主语脉。磅礴亶厚。河岳英灵。会为法器。跨越季世。笼罩前古。递代杰出。法语非周汉子史所能比缀。偈颂非晋魏盛唐得拟伊吾。诸祖征别拈颂。亦往往超於上世。纵横收放。清声古色。大都斐然。但老宿禀材不同。示人靡一。故其发机。或闳大而肆。或简省而深。或清言而绮。或庄语而峭。迩来丛林更盛。僧伦益秀。竞好拈颂偈文。多所述作。业遍海内。老祖博搜群录。暇日披阅。乃知器以材成。语缘志异。体视斯时。意生於境。乌能大同。然花发以根。物贵在质。姝色自然。粉黛为假。正法眼藏。翦彩非真。即诸烂然。而索诸无味者。虚也。假也。今人学大慧步者。字模句仿。非不俨然。徐视而形色虽具。神气都绝。何者。古宗匠有其眼而言诸。今时禅者无其眼而亦学诸。故辞虽肖而悟非真也乃顺朱藻绘虽像。无正眼镕铸者皆假也。优孟之诮。可无惧乎。昔大慧不拟圆悟。圆悟不拟演祖。演祖不拟白云。华祖不拟虎邱。中峰不拟高祖。而皆卓然为后世宗。则各极其至也。苟极其至。何世不传。而必曰吾学某体。过矣　示徒云。上古师僧行脚时。品高韵逸。气静神闲。而意致幽深。语味不尽。故称僧中绝伦。末法堪嗟。学游谈而称悟道。及乎付法住持。施施佛祖容貌。匈匈市井污行。多方营求盛利。盛利至。则随积败德愆尤者。何也。不能知耻知过。而附集者不正。恣情纵欲。则翼佐者邪群。故法道存亡。於是乎在。谛审先宗哲匠。高蹈独往。以法自任。身寄五浊波流。心越三界之表。道全於内。物遗於外。岂与俗辈竞门庭而饰佞世媚容耶。如上林喋喋啬枭。春蜩夏蝇聒耳。德业不足以相涉。聪明不足以相资。盖魔外党队。见称波旬。迦叶苦行。谓为法王。则衲僧不在於声色也。今丛林稄稄。知识茀茀。谁念祖宗正法。伤哉。人入豺狐狼伍。方思狮子智明。处於不德恶族。始信高操不渝。咦。法道凌迟。须当竹柏其行。虽岁寒而无改。峨然卓拔。确尔不移。莫蓬转以循俗。莫易志以趋流。然而任法道者。不能免群恶不生憎。不能使魔外不侵害。故苦且难而多贫。顺世情者。乐且易而皆富。是以俗流莫不委此而就彼。秉操孤立者。志定计决。劝沮不能回。知足知止。忧患不能入。困顿而弥坚。穷独而不悔。呜呼。处此者可谓长吟甚於痛哭　示众云。凡看语录。须深探其义味。不为诵佛祖空言。乃有益。犹宜依卷帙始终。字字详玩。久久得前人作用。参错在胸中。乃为不负所见耳。佛法虽均。机捷为上。宗乘或同。迟缓为下。句能发意。以切为贵。眼能决择。以捷为奇。善应机者。若救火拯溺。得其妙者。若骥飞矢射若烈焰熛室。必急驰灌泼。若待穿井而救。则基灰栋焚矣。骥所以见珍者。以其日行千里。若延旬而至。则与驽[马*卓]均矣。箭所以杀人者。以其应弦而倒。若穷日而至。则与掷树者等矣。眼所以为贵者。以其见机而捷。若过后而方明。则与无眼者齐矣。眼不早明。败而始悟。可谓有眼者欤。故有眼而不捷见。非正眼也。能明而不能大用者。非宗匠也。句贵洁。意贵切。始称宗门大匠　示徒云。宗乘接人。意因时用。句适时变。时有宾主。用有隐显根有小大。施有险易。识时知变。可得而用。随机知宜可得而行。是故法无常格。事无定轨。动静屈伸。唯变所适。须知眼之明昧从其类。识其根。则动静应机。见句以观其心术。因语以探其虚实。则正法藏者。由斯明矣。相应者。主宾同道元要所施之的。承乘夺纵之令。理事抑扬之旨。虽彼暗来。而可以照用得其真。纵夺互换。而可以料拣得其实。弱而不惧於敌者。得所据也。失而不惧於乱者。得所变也。柔而不忧於败者。得所御也虽后而敢为之先者。应其始。宾竞而主得安於静者。要其终。故观变现者存乎道。辨逆顺者存乎眼。察虚实者存乎旨乘。明出处者存乎理事。宾主终始。各存其会。峻捷尚元痛快贵要。宾昧好先。刚壮恶首。主明让后。退变光大。收放有宜。而不可贪。纵夺有时。而不可滥。犯贪之语。过不在大。失滥之句。害不在深。演真乘。辩语脉。取种草也。立宗旨。慎考究。岂容易乎。料拣照用有时。意句不可忽略。临机杀活之际。纤芥不可假借。观时识用。用无穷矣　示徒云。道不属修。不属不修。然而行解相应。名之曰祖。上僧忘名。中僧立名。下僧窃名。忘名者体道合德。享人天之福佑立名者修身慎行。欢荣观之达显。窃名者厚貌深奸。扬浮华之俗态。足之所履。不过数寸。然而咫尺之途。颠蹶於崖岸。拱抱之梁。沈溺於川谷者。为其立无正地。衲子学道。抑亦如之(学道者。自揣何等便如镜照面。妍丑并然)　示众云。老祖常住者。乃宝掌千岁和尚开山也。宝掌和尚。中印土婆罗门子。示生於周威烈王之十二年。丁卯岁七月七日午时也。师生多瑞应。骨气不常。目大鼻长。耳垂眉高。紧握左拳不展。父母知非凡器。甫九岁。即以投佛陀精舍为沙弥。当祝发际。怡然开掌。出珠呈本师。遂合十顶礼。见闻者奇之。故命名宝掌。师既符愿离尘。如嵩顶蟠松。肃然卓於霜雪中。虽八风竞拂。莫能易所操也。每叹去佛时遥。未及亲承慈诲。輙忘寒暑。废寝食。竭力於如来三藏。精练殆尽。犹期有教外别传。以是游五天竺。博问圣贤。历数百年。始迁震旦。时正汉末桓帝之初。趣蜀。偕宾头卢尊者登峨嵋。礼普贤大士。止於大慈寺。十余夏。尝兼旬一食。持诵不辍。丞相何进奇而赞曰。劳劳玉齿寒。似迸岩泉急。有时中夜坐。阶前神鬼泣。师尝曰。吾有夙愿住世千岁。今六百二十有六矣。由是人咸目为千岁和尚。嗣至五台。礼文殊大士於金刚窟。正值三国纷纭。南北各据。时有李道元麻衣子达真人等。易衣侍师。游古义丰郡。即今黄梅县伏羲画卦场。汉谓云台山者。师见其峻险[山*轧][山*轧]双嶦嶪嶪。乃歌曰。凭高远眺。见万里云无留迹。屾峮如画。风烟寂历。破翠数声牛笛。桂魄飞来光射处。冷浸一天秋碧。须系履撩衣。乘云同去。细玩清凉国。遂即那罗延窟双峰下古佛基。支撑以栖。奄百十秋。人少知者。偶闻佛图澄隐於终南山。因肩筇往讯。澄见而问曰。庸庸斯世人。贤奸欲测。叵。师应曰。吾道一阳生。葭灰动方妥。时已晋纲不整。五马渡江。师辞澄。仍归双峰。感雷虎随护。虽兵燹纵横。而云中钟鼓。未尝废也。尝示众曰。一帘霞影摇虚榻。十里松阴要绿苔。莫打子规啼竹里。恐惊雷虎动林隈。有偓佺仙人。来自海岛。同师上南岳。为群仙说戒於祝融峰。感白猿进果。黑彪守户。神龟献芝。紫鸾伏座。安居数十夏。过匡庐。访耶舍尊者於五老峰。尊者一见而诘曰。路深猿哭虬松舞。石卧云流牧子歌。老大德从甚处来。师笑曰。萝万古而挂木。土何日而生荠。者曰。药苗初茁。竹母才移。遂相将上金轮峰。礼佛舍利塔。经宿。复下南康。闻达磨自岭南来建邺。遂与尊者别。往白下见达磨。咨决心要。磨震声召曰。老阇黎。师应诺。磨大笑。师於言下大悟。七百年中珍惜。直下泮然冰解归述偈曰。梁城遇导师。参禅了心地。飘零二浙游。更尽佳山水。逡巡泗洲。与智者大师顺流东下。由千顷达琴溪。至今赤鲤古潭。有唐裴休所书宝掌石存焉。诣延陵。邀紫髯道士。同陟天台。过石梁。登赤城。访昙猷尊者。师指麦问曰。如海斯涌。满车汗邪。者振锡云。折杨皇华之语。缸面瓮头之词。果报如斯。功德如斯。师遂辞。上华顶。礼长耳定光古佛。航南海。礼观音大士。旋四明。挈竺历法师进蜀。谒二祖神光和尚。踰棉竹山。过白帝城。书旅亭壁曰。日出东边雨又飘。栈前栈后草萧萧。不知良友居何处。山径云深数问樵。遂离蜀。复遍游雁宕。磅礴翠峰七十二庵。憩大龙湫。友博具那尊者。榜庵曰。观不足。额天柱岩以忘归。隐士陶宏景。因立忘归观不足之二亭焉。铭诗曰。天下名山曾过目。就中此景难图录。山前千岁白头翁。犹道一生观不足。师闻傅大士法化双林。特往而参之。问如何是佛正法眼藏。士叉手曰。空手把鉏头。步行骑水牛。人从桥上过。桥流水不流。师复诘曰。莫便是教外别传耶。士曰。碧水映孤峰。寒潭迎皎月。你我不知宗。须弥足底越。师从游数载。适鱼浦。跨赤符大岩等诸胜地。又回司空山。隐於古庙中。高士沈约过谒。书石云。寒风吹破故窗纸。片片雪花落供台。添尽三衣仍似水。拾薪深拨地炉灰。师将约阅舒城。拉三祖游罗浮。访葛洪真人於梅花坞之洗耳泉。师吟曰。万顷青山。一分梅花三分竹。行吟住宿。只许仙郎独。葛亦和云。禅翁来时。恰好收碁局。烹茶熟三祖抚掌曰。稚川稚川。莫辞忙碌。镢笋烧青玉。三人大笑。声震石落。落石洞今在梅花村侧。唐运肇兴。复归双峰老祖寺。有行尽支那八百洲。此山偏称道人游之句。与四祖信和尚盘桓。遂请四祖住持老祖寺。乃渡河至少林面壁崖。复走幽州。游西山。访华严室利尊者於潭柘寺。历上方。造真定。礼大菩萨。遇白足企都仙。师与语。彼所执。遂携归黄梅。访五祖忍和尚於东禅。往来莫逆者数十年。蕲黄兵扰复隐於浦江赤岩之间。时有淀溪朗圣僧者。忍祖之法孙也。独居晏如。师与之善。尝命白犬驰书。朗亦以青猿致讯。韦皋题朗壁。有白犬驰书至。青猿洗钵回云云。未几。朗公迁化。师乃泛涛江。挂笠会稽云门。时唐高宗显庆二年。岁在丁巳。师已满千岁。又余七十二年矣。忽於七月七日示徒如光慧云等偈曰。本来无生死。今亦示生死。我得去住心。他生复来此。遂掩目趣寂。七日复苏。嘱曰。吾灭度后。宜塔於此。后有迎吾骨西归者。慎毋拒之。语讫长逝。众遵遗命。遂塔全身於若耶溪南。每值风雨。塔光旭丽。至壬戌夏。五月五日。适有梵僧至。绕礼师塔。塔户自开。舍利炳然。光耀莫伦。宝骨颙然。杲杲赤文。僧祝毕。提顶骨振之。节节连络有绪。浴於池。裹之西去。云霄浮影。隐隐乐声。弥日不绝。洗骨池今在舍利塔左。按师所历数十余处。俱成招提。惟黄梅双峰老祖寺最都。以在四祖五祖之前。故称老祖寺焉。行森忝寓丈室。瞻礼古仪。若对风前瘦竹。令人五内俱冷。呜呼。数千年来。名山大川。新栋复灰者。盖不知其凡几。而此间之落然檐楹。吐云吞月。曾无微损。至於泉石松篁。尚含余韵。得非师之高德所锺。乌能若是其神护耶。森尝阅五灯。及祖传。其所记过略。适以山居多暇。故详考夫古会稽记事。唐汇搜奇。白氏类林。罗浮旧志。天台会纂。法苑珠林。雁宕集等。敬述师平生行实。俾道照高悬。致后昆有所鉴云。拜首谨赞。怀悲愿。露古颜。孤筇直过万重关。竿头风月滩滩别。足底烟霞处处闲。称幽兴。惟此山。惊回龙梦出潺湲。奇石蟠松无限意。双峰绝顶许谁攀　示众云。一切众生皆有佛性。一切众生皆无佛性。诸禅。者。昂溪平生愚鄙无他好。独好五家语脉。好明古人宗旨。不好掩目害后贤。而性复疎懒。不能骫骳取名。圜转滑稽以游市井。苟非从佛法相视。鲜不对面失之。所以云。流水韶华。东山日上。西溪月斜。看弥勒楼阁。壶中洞苑。别有平沙。惜於今。红尘白浪天涯。回首处。残阳乱鸦。叹沩山堂前。穿帘燕子。今在谁家　示众。做知识当如将军临敌。衲僧家当如处女防身。将军失机。则一败涂地。处女失节。则万事瓦裂。可不慎哉　复友人书云。参禅学佛祖。不必言。妙在学佛祖而宛然佛祖。尤妙在不独禅宛然佛祖。而德品亦宛然佛祖。盖禅从德品中光扬。惟德品去佛祖不远。故所谓禅。与佛祖相近。若学佛祖。不知德品为何如。动以狂放字句求佛祖。胡可得耶。比来老师大衲。所谓欲进前而不御。遥闻声而相思。麟凤拟麇鸡。珠玉较砾石。白日垂其照。青眸写其形。故凡操千曲而后知声。观万尤而后识器。知音同道。欢然共怿。流郑眩人。无或失听。聊舒鄙悃。谨复　答禅友书云。接来翰。知宝剎钱米山积。院事川涌。然而折腰趋豪门。低眉见护法。拱手道左。望尘遥拜。屏息车下。不敢高声。泥沙在衣。风尘掬面。衲僧之志亦尽矣。临风念友。中心若结。先德云。南阳忠国师。三诏竟不赴。遂使唐肃宗。愈重於佛祖。然我望南阳。云泥虽异路。回首思古人。媿汗下如雨。岂可为一身。法门同受污。万古长江水。恶名洗不去。呵呵。钓竿头上容渔隐。少风波处便安身。还笑那着甚羊裘严子陵。老祖峰头。雪霁清境。但有荒崖怪石。修竹古木。日啜苦茗。睡起曳杖。放脚不知远近。亦旷然真趣。与棒喝谈禅。未见议优劣也。临楮驰切不尽　与友人书云。年来万虑灰冷。唯说法结习。颇以此自累招言。用是勇念。书壁云。老境病磨。不弄拈颂。佛前发愿。再不摇舌。自今以始。朝粥一盂。夕灯一盏。健即游山。作老道人行径。唯持知足。知止四字。忆昔三十年前。饱闻浙中山川奇胜。壬辰春。腰包策杖。登天封。步国清。过石梁。涉洗肠池。宿赤城。遍探寒明两岩。徘徊纵观。倚老松。卧怪石。往往摩腹大笑。废草鞋三十。又乘潮二百里。游雁宕。进老僧崖。遇一怪物。似人非人。裸立水上。风颠狂笑。呼天绝叫曰。天乎。那罗波婆多。行森不顾。行数里。山渐深。石渐幽。坐饭佛石少息。又行。石牙齿足。皇皇巨松。曲者如盖。直者如幢。立者如人。卧者如虬。松下溪深。有潭沮如。伏见风轮井。锵然而鸣。井上碧霄岩萝蔓密布。蜿蜒而入。顶有[虫*寸][虫*爱]。赤如鰸[鱼*莘]。朱目长爪。俛而诟。咮然长咏。行森遂度夏於碧霄峒。左右石笋。高绝无数。上有荼萎薋蓣。仰不见日。忽闻鵔[义*鸟]鸣。樵子伐木。谷响[金*豕]锒如抚琴。呼而与之语。谔而顾。如麋鹿不可接。进静明崖。石屋数百。曲折依岩壁为栏楯。屋北罗汉三生石。过大龙湫。见瀑布千寻。顶有浴雁湖。阔千顷。瀑悬注潭。变幻不一。如飞雪。如紫烟。如团云。如水箔。如翔禽。如走兽。如玉柱。如珠帘。或散或聚。或现或隐。时作雷声。时复寂然。忽而彩耀祥光。忽而黑雾闭潭。观之不足。令人忘归。三宿岩下。出潭游翠岩龙鼻泉。石峰巉碞。磪搜若锦屏。[山/戕]崒峉岶如蜗鼠。缭绕乃得出路。窗牖相值。山风飒然。堂殿铃铎皆鸣。十数衲僧。相顾而惊。不知身之在何境也。且莫。皆宿。於时仲秋望后天高露清。山空月明。仰视星斗。皆光大。如适在人上。窗外怪松数百。修竹千竿相摩戛。声切切不已。崖前棕榈。如鬼魅离立突鬓之状。十余僧相顾魄动不得寐。迟明各去。既归。梦中犹恍惚若有遇。今居老祖双峰。因追念之。往往想见斯游。特书寄同志老友。则台宕胜境。不动足而在蒲团前矣　老祖监寺写师真求赞。行森最初行脚时。倔强孤立。不事衣履。到处人多轻忽。既而参云门雪大师。一见便许入室。呼为岭南长子。乃题自真示云。者汉古怪。见不唧[口*留]人。毒骂若生冤家。见有苦志学者。欢喜犹甚。今朝坐此奚为。等者无鼻孔禅和。宗风何曾寂寞。及到大雄。老人见赞。笑曰。大师一生口硬。争奈齿不关风。遂命行森领众。以至开圆照。住老祖。不觉屈指便逾念载。呵呵。若论宗风。便乃见笑三家村里王大伯　复居士书云。行森和南。闻风日久。恨愚衲多病多故。不得面晤请教。承翰勤恳。甚慰怀仰。接示此公纂刻拈颂。捧读增叹。然拈古者辨眼目。颂古者显法道。拈而不正。则眼乱於实。颂而不切。则道失其真。道之失。由於顺情而害法。眼之乱。在乎弃目而信耳。耳目虽异。宗旨显明。显明而拈妄。不可以称拈。宗旨而颂迂。未得以言颂。颂迂拈妄。则佛法乱矣。是以先祖元要真旨。不可杂以邪解。料拣语脉。不可欺以虚文。宾主诚分。不可罔以混统。故眼正以择法。则真假易辨。明眼以验人。则邪正难瞒。若名实颠倒。便可叹惜。先宗大匠。廓彻亮於闻前。智鉴出於意表。不被世情昡惑。不以名色易眼。不没纤芥之善。不掩萤[虫*寿]之光。呵呵。黄河古道金堤阜。青草新波水拍天。社燕城乌浑不解。飞鸣只在土塘边。兹因浙僧游山。故輙附奉答。草率不尽　答友人书。行森和南。宝山风物何如。诸禅可与共林泉之乐否。寒暄异候。即日起居奚似。伏惟万福。院事不至劳勤耶。行森形影相吊。日在枕席。幸无俗扰。承问古今宗旨。快哉高论。济祖宗旨。递代深宏。绝於溪径。比来俗禅。喜习迩听。遐则偭焉。有好尽其心於临济宗旨者。大匠也。人亦有好尽其心者。未必临济的旨也。舍斯。辨亦小矣。春木芚芚。援我手鹑。去诸千百岁。祖师若存。去祖日久。呱呱世僧。各识其类。譊譊市禅。各习其师。惜哉。近世不信真悟也。曩者演祖出於白云。雪窦出於智门。诸方美其语脉。如泛浩浩沧溟。而得楼航巨力也。故曰。眼明者。后贤从。真悟者。后贤师。若云因其俗禅。盛而行之。亦可以谓道。譬诸琴瑟郑卫调。俾夔闻之。必不可以谓箫韶。若云知解邪禅。拟古真悟。如举世尽寒。[鹿*皮]裘不亦燠乎。燠哉燠哉。然而有寒者矣。非其用而望诸。非其道而行诸。必不可以至矣。适晤令弟。喜其志於信道。想令叔必少加餐也。行森和南上复　答禅者书云。一报七尺躯。天地委形耳。终随物尽。奈何以热缘为长物也。衲僧家常空其心。慈其容貌者。不以世态庄严。加乎道德之上。观众犹贤。自视犹不足。故同道愿谏而不倦。事无大小。咸明乎眼。然后举而行之。己诸所明。既不可昧。而己诸所暗。又取於众言。是以眼得先众。而众后之矣。故夫福缘过众。未足贵也。势位过众。未足贵也。声名过众。未足贵也。衲僧所贵者。道眼惧其不足。不善恐其有余。不善未尝不知。知之未尝复行。夫不善犹疾病。攻之则病去。不攻则日甚。故衲僧相求。非特取乐也。将以改不善也。不善不去。则道眼不明。自然之理也。乐改其不善者难。以不善告众者难。夫惟衲僧。能为人之所难能。是故世所难及。既能世之所难能。又反覆钻核。然后人所谏者才竭。尽知己迷昧之行矣。倘知己迷昧之行。而不能取人言。又隐己过拒人之谏者。细人也。先德是以务鉴察於众贤。以观得失。俗世邪禅。以为己既大矣。福矣。才矣。满矣。是以辜罪昭着。腥德秽扬。识者伤心。圣贤暗惜。曾不自闻。愈快如也。是己之非。遂初之谬。至於身富道亡。可悲矣。上古宗匠。非家馈而户赠也。僧俗莫不称祖焉。今世邪禅。非家劫而户夺也。识者莫不指谪焉。由此观之。众无贤愚。见善则扬誉。见恶则指谪。此众情也。未必有私爱也。未必有私憎也。衲僧立身。不为识者扬誉。而为后贤指谪者。未尽为正法之行也。尽为正法之行。将若佛祖焉。世人虽於佛祖难及。其敢谤诸乎。止谤莫如自悔。疗垢莫如亲水谨复(开堂领众者。当人书一通悬之座右)　答禅者书云。不落古今句。曷谓之好奇。坐贻谤缺。噫。可怪矣。然而虎豹之文。不得不奇於犬羊。鸾凤之音。不得不奇於乌鹊。金玉之光。不得不奇於瓦铁。自然之势也。夫佛法。何物也。笼天地於正眼。挫品汇於指点。若非谢去朝华。振起宗旨。不过一俗禅耳。何用哉。古宿示人活句。先祖务去陈言。殆有见於摸拟不无。蹈袭为病。故奇可也。好奇。不可也。彼蠡测者。正如嫫姆妒黛。乞儿诮金。其金黛固无恙也。奚怪之有哉。佛以正法眼藏嘱付摩诃迦叶。二十八传而至中夏。初无文字言句。可传可说。真彻悟者。即付即受。必须彻证於契会。初祖面壁九年。独有二祖得旨。余其根器稍劣者非正脉也。今世衲僧。虽学古人死格。此旨不能得也。纵具世间智。文字通者。闭关读书十年。刻菩提印自佩之耳。故曰。神而明之。存乎其人。苟非其人。道不虚行。迩来语录。蕴藉风流。仿古人意句。出语雄浑俊艳。固自不乏。而求其眼目精明。旨脉婉转。若演祖华祖保宁勇和尚者。何可多得。确有神化妙悟。好奇二字。不足尽之。

　　揞黑豆集卷八(终)
 破戒居士心圆妄语
　　第二头(第二头。第三首皆影出向上者一着子知有向上。大法无不明矣。大法既明。斧柄在手。於以芟除一切公案枝叶不难也语云。龙门之桐。高百尺而无枝。文理且然何况禅理)

　　圆曾榜门云。一不谈佛法。二不谈世谛。反手把笼头。背鞭打不着。脚跟稳实者。不吝辞。通个消息有禅者见。乃击户三下。(秖有权。并无实。秖有照。并无用)圆曰。我尽知你做处。者个都拈过一边。(穷家私一抄便尽)借一句子指月看者曰。今日特来相看。圆曰。你者一句是指是月。我不鉴。你自道看。(步步登高易从空放下难)者曰。居士莫耳背。圆曰。向伊道我不鉴。者无语。良久云。居士作门外人也。圆曰。你是门内人否。者曰。虽不居门内。要且不在门外。圆曰。你在甚处。者又无语。圆曰。法眼未明脚跟不实。相见未得在者便去。少选。却回云。我有语也。圆曰。月聻。者扣门云。第二头来圆。开门相见问云。作么生第是二头事。(吃紧要问)者曰。鹅王择乳。素非鸭类。(拣去水耳。若是乳。无你择处。恁么会去)圆曰。三世诸佛。不出於此。者曰。某更有一问。背鞭打不着时如何。圆打云。掉过来就与你一顿。者呵呵大笑。今将开示不本色钳锤。故书此以为嚆矢。
　　示善信。诸方知识。踞曲录床。扇两片皮。鼓粥饭气。抖擞屎肠。搜寻佛法。馊酸花鸟。饐餲风云。嚼烂麻斤。齩残矢橛。吐出半醉半醒句子。文不通。义不贯。他既难明。自亦不解。唤作上堂法语。学人念得。[祝/土]向皮袋里。鸣肠[唲-儿+米]胃。叫做参禅。参到弥勒下生。还许梦见老婆汗臭气么。及其魁者。则按定死格。顺朱填墨。步步摹仿将去。印模互脱。口耳递传。抱不哭孩儿。打洁净球子。把索缆放船。抱桥柱澡洗。恁般见识。饶伊十坐道场。九开丛席。语录塞破四天下。也只是个馆驿里撮马粪汉。有甚么衲僧气息。有甚么利益人天。呜呼佛法至今日而齑腐极矣。心圆行业未纯。脚跟未实。分宜缄口屏踪。入山养拙。其奈火莲居士。笃信此道。大悲普愿。誓度方来。命圆举古纠今。阐扬法要。不敢任。亦不忍辞。只得不揣愚陋。觍颜代庖。效鼙一上。更不之乎者也。铁酸饀。木札羹向道打破锅。许吃饭。运出自己家珍。直下盖天盖地。作么生是自己家珍。若要了知。也极省力。心圆不惜眉毛。聊通一线。会么若不会。自是你根性迟钝。莫怪他人。喝一喝下座(鹅王择乳。素非鸭类)。
　　示善信。逢佛杀佛。逢祖杀祖。逢罗汉杀罗汉。逢父母杀父母。逢亲眷杀亲眷。始得解脱。不与物拘。透脱自在。临济与么道。刀呢众中莫有带得者么。山僧要借看。忽有个见义勇为底丈夫。踏步向前。掀倒禅床。拂袖便出。山僧呵呵大笑。向伊道三个未在。何故幽州过得便新罗。此去崖州十万(鹅王择乳素非鸭类)。
　　示善信诃佛骂祖。不是不是。行棒行喝。不是不是。向上向下。不是不是。全提半提。不是不是。佛慧祖灯。不是不是。麻斤矢橛。不是不是。忽有个听事不真。唤钟作瓮底奴出来道。长老恁么举。不是不是。直须打了趁出。又有个从苗辨地。因语识人底汉。出来道长老恁么举。不是不是。亦须打了趁出。何故杀人不要见血为人须是为彻(鹅王择乳素非鸭类)。
　　示善信。成劫已前。坏劫已后。无佛无众生。一切语言文字。身器世界。何处去也。正当恁么时。是汝诸人向甚处安身立命。伶俐衲子。杜撰禅和。会得者不妨出来一喝。会不得者亦不妨出来一喝。心圆总不计较。何故。马祖百丈临济未出世已前。你那里学得者虚头来。可谓咬人矢橛。不是好狗。直须还我空劫已前面目来始得。有底道。未审居士向甚么处鉴。向伊道彻骨彻髓看破了也。有底道。请居士向空劫已前问来。向伊道。且喜你会一喝不作一喝用(鹅王择乳素非鸭类)。
　　示众云。撩起便行。已迟八刻。便下座(以下第三首注明此条)。

　　第三首(第三首较第二头。况而愈下矣。然此易入彼难入也。麻谷接良遂。睦州接云门德山接高亭。沩山接香严。翠岩接云峰。皆向第二头接。今人视古人。奚止日劫相倍哉)

　　仰山和尚云。不思而知。落第二头。思而知之。作第三首。心圆作第三首去也。以笔画○相复抹去云。是三是一。乃掷笔呵呵大笑云。正是第三首。
　　示众。古人云。眨上眉毛。早已蹉过了也。又云。如口衔树枝。答语则丧身失命。又云。待汝开口。堪作甚么。又云。要塔样何不早说。已被人借去了。又云。忘却了也。又云。适来犹记得。又云。贼过后张弓。又云。父母所生口。终不为子说。又云。打即任打。道即不道。又云。任从沧海变。终不为君通。又云。佛法大有。只是牙痛。又云。宁可截舌。不犯国讳。又云。曹山解忌口。又云。要头便斫去。又云。三世诸佛口挂壁上。又云。移取案山来。即向汝道。种种指示。是甚么物事。直得如此隔碍难道。心圆不惜口业。一总为汝注破意根才动处。鹞子过新罗。所以古人接引利根。或以手掩口。或以拂击口。或以拳打胸。或以杖拄胸。或开口便棒。或拟议便掌直截提持。全体作用。教你立地休歇承当去。有禅者出问曰。恁么则不许人动意根也。(佛告沙门慎毋信汝意。汝意终不可信得阿罗汉道乃可信汝意耳)曰不许。(斩钉截铁第一义)曰不动意根。岂非同於木石。圆曰据你者一问。唤你作木石得么。曰无者一问时。意根不动。岂非木石。圆曰。你意根既不动。凭何知是木石非木石。不见古人道。此皆是你情见。者曰。恁么则不许人转身通气也。圆曰。你试转身通气看。(岩头雪峰到者里一个伎俩作不得)者便喝。圆笑曰。饶你千喝万喝。你且不知来处。我举个公案问你。当日药山参石头。头曰。恁么也不得。不恁么也不得。恁么不恁么总不得。子作么生。山无语。继参马祖。祖曰。我有时教伊扬眉瞬目。有时不教伊扬眉瞬目。有时扬眉瞬目者是。有时扬眉瞬目者不是。子作么生。山大悟。礼拜祖问见个甚么道理。(吃紧要问)山曰。某甲在石头如蚊子上铁牛。(返照入江穿石壁)你且道他悟底是石头语。是马祖语。者曰。是马祖语。圆曰大错。我不枉说。你且不知者一喝来处。道之不明也人皆逐末而遗本。当日药山不可不如你。不会作一喝拂袖种种伎俩。却被石头彻底抄没。尽情把住。药山虽然口不能语。其偷心未尝死也彼时两家门庭。互相建立。此既不投。便往彼处。马祖善鉴元机。来风深辨。知他吃了石头底真味醍醐来。便与他轻轻着两杓水。(千古之事。如在目前。非着草鞋在石头马祖药山肚里过者不辨)诸公要识此两杓恶水么。便是后来大机大用。元要料拣。兼到偏圆。以及万千门庭。万千施设。把住放行。皆从者两杓恶水。汪洋而成法海。然皆末也非本也。(从来祖师指示人。不许你向言下会。何故从无实法死句与人也马祖云云稍不唧溜便向言句下作道理死会去矣。不但孤负马祖。抑且屈辱药山直饶元会得。也是眼中尘。天下老和尚舌头尽是打草惊蛇。岂可言石头无法与人。马祖有法与人埋没先圣。汩丧己灵自堕拔舌地狱哉心圆岂好辨哉实为佛祖慧命将绝。不得不絮絮耳。谅之)后人泛海而迷源。望洋向若。穷极元微。误以此为本分事。何异认驴鞍鞒作阿爹下颔乎。　(教海茫茫。近来宗海亦复茫茫矣。后之览者。悟此线索。一鼻穿去。目光如炬。不受古人牢笼。不被时师穿凿。省却磨裈擦裤。十年二十年读指月传灯矣。心圆功固有之。罪亦不小呵呵)药山者汉。才饮入口。便悟得真味醍醐。是从上来用不着底。(注云只可自怡悦。不堪持赠君)三世诸佛。都是着水醍醐(所以不足当衲僧一盼)索唤则有交易。不索唤则无。我今已饮。急须吐却。(於此见古人根器)因见马祖。点醒石头用处。他是石头嫡骨嫡髓儿子。所以仍返石头。试看后来彼此提唱。(好证据)头曰。我者里针札不入。山曰。我者里如石上栽花。到者里真真实实。完得蚊子上铁牛一句公案。(皮肤脱落尽惟有一真实)所以我寻常道。石头如绘日。马祖如绘空。空际无日。饶伊悟到语带元而无路。舌头谈而不谈。祇是个不果之花。遏捺意根。鬼窟里坐。阴山下活计。更不说他矣。大机大用。须从大休大歇中流出。私通车马祇通得个官不容针底道理。自余有甚么闲话。诸仁者。透得法身。泥牛入海。一击忘所知。更不假修持。出得阴界。石马回途。动容扬古路。不堕悄然机。恁么不恁么。不恁么恁么。处处没踪迹。声色外威仪。一镞破三关。诸方达道者。咸言上上机。者个犹是夙习记持。若有正悟。别更说看。今年贫。锥也无。如来禅许你会。祖师禅未梦见在。我有一机。瞬目视伊。(云门顾鉴咦)到者。里恁么也不得。不恁么也不得。恁么不恁么总不得。电光石火。贬上眉毛。早蹉过了也。参学人切须皮下有血。拶着便知痛痒。若是菽麦未分。奴郎不辨。莫向人前容易开口。大难。珍重(心圆。恁么举出。学人恁么会得。句下精通。触途狂见正是第三首)。
　　举拳示众云。看看。一句分宾主。照用一时行。会么。若不会。听心圆与汝一一下注解。恁么会得。是宾中宾。不恁么会得。是主中宾。直饶恁么却不恁么不恁么却恁么恁么不恁么总不恁么会得。犹是宾中主在。照也。用也。纵也。夺也。杀也。活也都卢是个大火聚也。涂毒鼓也。金刚圈也。栗棘蓬也。金刚王宝剑也。踞地师子也。探竿影草也。一拳不作一拳用也。者些祖师穷家当。都被心圆和盘托出了也。待你一一透得。来到心圆门下。正好从头勘过了打。何故。譬如油蜡作灯烛。不以火点终不明。忽有个从旁笑冷了齿底汉。出来道。点即不问。如何是火。拄杖不在手边。心圆且放过一着。呵呵大笑便下座(鲸吞海水尽。露出珊瑚枝。图穷匕首见。心圆之伎俩。尽矣。只是第三首○偈曰滔天沃日西江浪。吸尽方知彻底无。此是徧行无相昧。要须密用契真如)。顷与心圆语及近代禅和。多儱侗支离二病。若为药之。人根有利钝。道无南北祖。五家宗旨。不可偏废。舟行陆行。同一到家。不取途中。强分难易。若为一一指出心圆欣然。握管书此。良医三折肱。视疾见脏腑。识者珍焉。录之以当跋尾。莲再识。
