续藏经   法华经持验记
　清 周克复纂
 法华经持验纪序

　　法华为众经王。世尊以广长舌。演拈华之胜因。会诸法之秘要。开权显实。三一同圆。前后七轴。凡六万余言。洋洋洒洒乎。真大观也。虽然。当日灵山会上。五时各说一法。华严一。阿含二。方等三。般若四。乃犹以未畅厥怀。最后复说此经。化无量无边之法身。演无量无边之法口。颠倒淋漓。不嫌辞费。世尊於此。又多乎哉。昔佛临涅盘。文殊请佛再转法轮。佛咄云。吾住世四十九年。未尝说着一字。汝请再转法轮。是吾曾转法轮耶。夫一语说不来。九年面壁坐。既曾面壁九年。即此一语。亦正何须说得。有能善悟此六万余言。则可以破六万言而为一言。更可以破一言而还无言。又何不可衍无言而为六万余言。又何不可化六万言而为千百亿万言。知见既开。圆宗顿澈。妙法如斯。多乎哉。不多也。今以微尘世界。劳劳火宅之中。幸邀白光普烛后。获奉是经。诚哉生死路之津梁。净土门之梯级矣。经中所言。汲汲以受记为嘱付。其流传之法。殆有五门。最上曰受持。其次解说读诵书写供养是也。如或一句一偈。矢志皈依。虽至村朴之夫。帷合之子。累囚痼疾之徒。暨夫鳞羽知识有血气之伦。凡属精虔。共沾慈雨。而况振大觉之宗风。畅迦文之奥义。所称导师龙象。法界干城者乎。夫莲之为华。取其出淤泥而不染也。五浊之微尘火宅。何啻淤泥。求於此特立不染。非闻妙法。无由解脱。故知当日以是名经。世尊殆欲挈震旦国中。遍植之青莲一朵中耳。因华觅蒂。因蒂觅根。玉井秋塘。较德水华池。是一是二。请从三世中间宝座看来。如果立现千层。何处别寻优钵。不离色香。显标因果。岂欺我哉。岂欺我哉。余既集金刚经持验竟。念是经尤音教渊海。弘通为亟。感应灵异。代着曩编。爰取累朝古德名贤事验。足征信者。仿前集条例而综次之。庶几见闻之下。精进修持。同证三昧。从说三归一。而究竟一无可说之微旨。曹溪偈云。心迷法华转。心悟转法华。了此经出现一大事因缘。真觉灵山一会。俨然千古。予之文字。又多乎哉。
　　阳羡净业弟子　周克复　斋沐撰

 劝流通法华持验引

　　经典所在。流通即属善缘。福报无量。故语云。能以大乘法传一人者。当十善。传十人者。当百善。传大贵人。大豪杰。大力量者。当千善。重刊广布者。当万善。况净土法门。超出生死轮回。永不退转。直至成佛而后已。是劝一人修净土。乃成就一众生作佛也。凡作佛者。必度无量众生。彼所度之众生。皆由我而始。其福报信不可穷尽。故欲劝一切见者闻者。广大其心。以佛之心为心。使人人知之而尽生净土。龙舒所言。自宜谛信不诬。至法华华严二经。尤佛说妙法中之最上乘。观音大士。普度世间。无剎不现。往贤感通事迹。历[示*冀]昭然。各为纂集。以劝进修。斯诚铃铎方来。津梁末路之最方便门也。戊戌秋。予辑金刚持验。已有流通小引。敬恳同人。兹刻净土。法华。华严。观音持验诸纪搜采载籍。征信古今。颇殚心手之微劳。用志皈依於不朽。但拙刻板在此地。未能广传他省。既并生庄严佛土之中。安可缺法事流通之胜。复告当世善信。获见诸本。不吝广为刻施。或仍原本。或易斯编。其见闻所及。有关持验者。尤冀续缉於后。一句赞扬。即是一句护持善根。一念鼓动。即是一念消弭罪业。於以续佛慧命。自利利他。所谓护法诸神。既护法宝。自护弘法载宝之人。断断不爽。昔贤为劈窠图。劝人念佛。后以他人念佛多生净土。乃归功施图之人。亦得生净土。法施功德。不可思议如是。愿与同人共勖之。
　　同善道人　克复　敬恳

　　历朝法华持验目录

上卷
　　晋释昙摩罗剎　　晋释鸠摩罗什　　晋比丘摩诃罗　　晋释跋澄　　晋释慧远　　晋释慧持　　晋释僧睿　　晋释法崇　　晋释道融　　晋释昙翼　　晋释法旷　　晋释法绪　　晋释法义　　晋瓦官僧　　晋参军刘程之　　宋沙门求那跋摩　　宋释道生　　宋释法庄　　宋释慧庆　　宋释道冏　　宋释昙谛　　宋释昙邃　　宋释普明　　宋释宝通　　宋释僧登　　宋释法慧　　宋释慧亮　　宋释慧果　　宋释慧益　　宋释僧瑜　　宋尼慧玉　　宋尼道寿　　宋罗玙妻　　宋尼智通　　宋开府王玄谟　　宋孙彦曾　　齐释慧进　　齐释弘明　　齐释法匮　　齐释慧豫　　齐释超辨　　齐释慧基　　齐释僧侯　　齐文宣王萧子良　　齐国子博士刘虬　　梁释慧约　　梁释法云　　梁云光法师　　梁释道琳　　梁释法懔　　梁释法忍　　梁释僧迁　　梁尼道迹　　梁尼法宣　　梁贞节先生庾铣　　梁参军甄玄成　　梁华手尼　　陈南岳尊者慧思　　陈释玄光　　陈国子祭酒徐孝克　　北魏释僧照　　北魏释志湛　　北魏博士卢景裕　　北齐释法上　　北周释慧命　　北周释慧远　　隋智者大师　　隋释僧照　　隋释大善　　隋释慧成　　隋释慧超　　隋释慧威　　隋释灌顶　　隋释真观　　隋释普明　　隋释智越　　隋释智璪　　隋释智晞　　隋释法向　　隋释等观　　隋释大志　　隋释道悦　　隋释昙询　　隋释昙韵　　隋释慧海　　隋释慧恭　　隋释法充　　隋释法朗　　隋释法喜　　隋释法诚　　隋释法安　　隋释法泰　　隋释玄秀　　隋释行坚　　隋陆淳　　隋严恭　　隋(王梵行　刺史崔彦武)　　唐律师道宣　　唐释吉藏　　唐释惠主　　唐释玄奘　　唐释玄琬　　唐释窥基　　唐释智聪　　唐释智琰　　唐释智通　　唐释智威　　唐释慧达　　唐释遗俗　　唐释义忠　　唐释法融　　唐释法彻　　唐释法达　　唐释法璇　　唐释无畏　　唐释玄朗　　唐释湛然　　唐释神邕　　唐释道暹　　唐释道遵　　唐释神悟　　唐释志邻　　唐释楚金　　唐释大光　　唐国师澄观　　唐释慧因　　唐元和僧　　唐释鉴空　　唐释守素　　唐释无言　　唐释妙行　　唐释遂端　　唐释元慧　　唐释功逈　　唐释楚云　　唐悟真寺僧　　唐孙咸僧怀秀　　唐尼法信　　唐中书令岑文本　　唐侍郎王淹　　唐令狐元轨　　唐大理丞董雄　　唐令史史阿誓　　唐校尉李山龙　　唐高表仁孙　　唐潘果　　唐崔义起妻(父萧文铿)　　唐马郎妇　　唐黄氏二女　　唐都水使苏长妾

下卷
　　五代大慈寺僧　　吴越释道潜　　吴越智觉禅师　　吴越释鸿楚　　吴越释可周　　晋释自新　　周释义楚　　宋释绍岩　　宋释羲寂　　宋释义通　　宋释晤恩　　宋释省念　　宋释知礼　　宋释遵式　　宋法华大士志言　　宋释本如　　宋释祖韶　　宋释有严　　宋释处咸　　宋释灵照　　宋释可久　　宋释(继忠　思照)　　宋释中立　　宋释净梵　　宋释覃异　　宋释宗利　　宋释道琛　　宋释从雅　　宋释含莹　　宋释祖南　　宋喻思净　　宋左伸　　宋范俨　　宋司狱张庆　　宋军使李遇　　宋刑部陆沅　　宋待制晁说之　　宋知州张秉　　宋姜学士　　宋(潘冕　陆翁)　　宋朱氏如一　　宋董母李氏　　宋欧阳文忠妓　　宋赵母　　宋黄婆　　宋秦氏净坚　　宋宜人陆氏　　元释弘济　　元陈君璋　　明释善继　　明莲池大师　　明释德清　　明释洪恩　　明释真觉　　明释真清　　明释性专　　明释传灯　　明释传记　　明释广莫　　明释广承　　明释僧复　　明释性天　　明释济舟　　明释行仁　　明释永宁　　明释明勋　　明童子　　明郡丞龙得孚　　明朱元正先生　　明邑令王立毂　　明尤弘远　　明葛琬　　明太仆陈济生　　明工部谭贞默母
　　 

　　历朝法华持验纪卷上

　　　　同善道人周克复纂
　　　　男周石校
　　　　潜确居士陈济生参

　　晋炖煌郡释昙摩罗剎

　　华言法护。本姓支氏。八岁出家。诵经日万言。志弘大道。遍游西域诸国。赍梵经还中夏。遂译出贤劫正法华诸部。晋武末。隐居深山。山有清涧。恒取澡漱。后忽以秽触而竭。师徘徊叹曰。人以凉德。遂使清泉辍流乎。言讫。泉流满涧。其幽诚所感如此。时称炖煌菩萨。

　　晋释鸠摩罗什

　　华言童寿。天竺人也。七岁出家。日诵千偈。年十二至沙勒国。说法之暇。专务方等。於是声满葱左。龟兹王迎还国。请开方等经奥。师为推辨诸法皆空无我。分别阴界假名非实。听者莫不感悟。苻秦时。太史奏有星见外国分野。当有大智入辅中国。即遣使求之。后秦弘始三年十二月。迎师至长安。止逍遥园。译妙法莲华经。义皆圆通。众心惬伏。续出小品金刚般若等经。及诸论。凡三百余卷。师雅好大乘。志存敷广。将终语众曰。愿所宣译。后世咸共弘通。今於众前。发诚实誓。若所传无谬。当使焚身之后。舌不焦烂。晋义熙五年。卒於长安。依外国法阇维。薪灭形化。惟舌不灰。

　　晋天竺比丘摩诃罗

　　读摩诃衍。德行弥着。国王正信。常布发掩泥。令蹈其上。或白王。此人不多读经。何大供养。王曰。我曾於夜半。欲见此比丘。即到其所。见彼在一窟中。读法华经。有金色光明人。乘白象王。合掌供养。我方近即不见。因问比丘。以我来故。金色人灭耶。比丘云。此是徧吉菩萨。徧吉自言。若有人诵法华经。当乘白象来教导之。我读是经。徧吉自来矣。徧吉即经中普贤菩萨也。我闻是已。礼足而退。是故我今勤当供养。

　　晋长安释跋澄

　　年二十出家。根器鲁钝。誓诵法华。日记一行。或半偈。如是勤苦。至八十岁。方通一部。一日忽见朱衣神人持疏云。天帝奉迎大德。师曰。生来诵持。专祈极乐。忉利虽胜。非所愿尔。神乃辞去。又一夕梦七宝大塔。身居第五层。望见七宝城阶。无有涯际。有二金刚神。执杵而立。青衣数十。手执白拂。拂阶道云。是西方宝城。来迎跋澄。梦觉。即命以衣钵营大众斋。问曰。汝等此时见千佛否。众云。不见。又问觉非常香气否。众云。咸闻。言已。向西寂然而化。

　　晋释慧远

　　姓贾氏。雁门人。闻沙门释道安。讲般若经。豁然开悟。遂投簪受业。精思讽持。太元六年。至庐山。止龙泉精舍。欲建兰若。尚乏良材。感山神现梦。一夕大雷雨。天明则木积如林矣。刺史桓伊惊其神异。乃为建剎曰东林。殿曰神运。师尝谓诸教三昧。其名甚众。功高易进。念佛为先。遂与慧永慧持等。结社念佛。世号十八贤。又率众至百二十三人同修净业。莲漏六时。禅诵不辍。有慧义法师者。强正少可。尝至山。值师讲法华经。欲致难问。辄内悸流汗。出曰。此公言貌。诚可敬服。西土诸僧。咸称汉有大乘开士。每东向致礼。师三十余年。克志西方。三睹圣相。默而不言。义熙十二年七月晦夕。於般若台东龛。方从定起。见阿弥陀佛。身满虚空。圆光之中。无量化佛。观音。势至。左右侍立。又见水流光明。分十四支。洄注上下。演说妙法。佛言。我以本愿力故。来安慰汝。汝后七日。当生我国。又见佛驮耶舍。慧持。慧永。刘遗民。在佛侧。前揖师曰。师志在先。何来之晚。师知时至。谓门人曰。吾始居此。三睹圣相。今复再见。当生净土必矣。至期端坐入寂。时八月六日也。所着有庐山集十卷。

　　晋释慧持

　　远公同母弟也。年十八。师安公。徧学众经。游刃三藏。尤精法华。豫章守范宁。尝请师讲法华经。阿毗昙论。四方云聚。隆安三年。辞兄入蜀。远留之。师曰。既割欲求道。正以西方为期耳。至成都。居龙渊寺。大弘佛法。升其堂者。号登龙门。至宋致和三年四月。嘉州奏风折大树。有僧在定。敕送至京师。八月入内译经院。鸣金磬出其定。僧曰。我东林远公弟慧持也。西游峨眉。因入定於此。问欲何归。曰陈留。即复入定。徽宗令绘像颁行。仍制赞云。七百年前老古锥。定中消息许谁知。争如只履西归去。生死徒劳木作皮。

　　晋释僧睿

　　冀州人。游学诸方。遍历天竺国界。还关中。从罗什谘禀经义。什翻法华经。以竺法护本云。天见人。人见天。什曰。以此言过质耳。师曰。将非人天交接。两得相见。什喜。遂用其文。后入庐山。依远公修净业。既而适京师。止乌衣寺。讲说法华。听者推服。元嘉十六年。面西合掌而逝。众见榻前。一金莲花。倐尔而隐。五色香烟。自室中出。

　　晋剡东释法崇

　　姓竺氏。少入道。以戒节见称。笃志经论。尤长法华。尝游湘州麓山。山精化为天人。诣师请戒。因舍所住山为寺。师居少时。化洽湘土。后还葛岘山。茅庵涧饮。禅慧为乐。着有法华义疏四卷。

　　晋彭城郡释道融

　　从什公入逍遥园。参详新译法华。随开讲席。什自听之。叹为殊伦。与释昙影。俱有法华文疏。并行於世。影师善讲正法华。及光赞般若。每一阐扬。听众千数。亦助什译经。甚为推重。

　　晋释昙翼

　　余杭人。初沙门法志。常诵法华。有雉翔集座隅。如听经状。七年雉殒。志[疗-(日/小)+土]之。夜梦一童子拜曰。因听经得脱羽类。今生山前王氏家矣。王氏一日设斋。志乃踵门。儿曰。我和上来也。志抚之曰。此我雉儿也。解衣视腋下。果有雉毛三茎。因名以翼。七岁出家。十六剃发。初入庐山依远公。继往关中。师罗什。义熙十三年。东还会稽。入秦望山。结茆庵。称法华精舍。专诵法华。越十二年有女子披彩服。携笼盛一白豕。大蒜两茎。至师前曰。妾入山采薇。日夕矣。豺狼纵横。归无生理。敢托一宿。师却之甚力。女哀鸣不已。遂令居草床上。夜半号呼腹疼。求师按摩。师以布裹锡杖。遥为按之。翌日。女以彩服化祥云。豕变白象。蒜化双莲。凌空而上。谓师曰。我普贤菩萨也。以汝不久当归我众。特来相试。观汝心。真如水中月。不可染污也。既而天为雨华。地皆震动。太守孟觊方晨起视事。忽见南方祥云。光射庭际。知普贤示化。遂以闻於朝。敕建法华寺。即今天衣寺也。师既化。漆其身留山中。

　　晋京师瓦官寺释法旷

　　俗皋氏。寓居吴兴。风操超卓。尝为师礼忏。至第七日。感五色光明照室。所苦即差。后止於潜青山石室。每言法华为会三之旨。无量寿为净土之因。常吟咏二部。谢安为吴兴守。恒往展敬。简文帝召问起居。时彗见。帝以谘师。师竭诚忏禳。俄而星没。兴宁中。东游若耶。止昌原寺。拯救疾苦。莫不如响。人每见师行坐间。有鬼神数十。翊卫前后。

　　晋西蜀石室山释法绪

　　高昌人。德行清谨。蔬食修禅。后入蜀。居刘师冢间。头陀山谷。虎兕见而不伤。诵法华维摩光明三经。尝处石室。且禅且诵。忽於盛夏右胁而逝。七日不坏。乡人为起塔。一夕放光。照彻数里。

　　晋释法义

　　姓竺氏。髫龄入道。研精法华。后出京。大启讲筵。兴宁中。还江左。憩会稽保山精舍。咸安二年。忽感疾。诵经不歇。常存念观音。夜梦一道人。为出肠胃。洗涤垢秽。洗已。还纳腹中。觉即痊愈。
　　晋建兴二年。长沙县西百余里。陆地生青莲花两本。道俗争观。因掘其地一丈二尺。得一瓦官。莲出坏处。斫视之。青莲根茎。生髑髅齿骨间。父老云。昔有僧不知名氏。诵莲经万余部。不疾而化。以瓦为官。此其是矣。众因建寺名瓦官

　　晋刘程之

　　字仲思。彭城人。初解褐为府参军已。入庐山。倾心自托。朝议加遗民号。与远公雷次宗周续之宗炳张诠等。结莲社共修净土。镵石为誓。又着念佛三昧诗。以见专念坐禅之意。始涉半载。即于定中。见佛光照地。皆作金色。居十五年。正念佛时。见阿弥陀佛。玉毫光照。慰接摩顶。一日念佛。又见入七宝池。莲华青白。其水湛湛。一人项有圆光。胸中卍字。指池水曰。八功德水。汝可饮之。程之饮水。甘美非常。及寤。犹觉异香发毛孔。叹曰。此吾净土之缘至矣。复请僧。转法华经。数百遍。既而庐阜诸僧毕集。程之对像焚香再拜祝曰。我以释迦遗教。故知有弥陀慈父。此香先当供养释迦牟尼如来。次供阿弥陀佛。复次供妙法华经。所以得生净土。繇持此经。愿一切有情。俱生净土。面西合手而逝。时义熙六年也。异香郁然。七日而息。远公为撰纪德碑。

　　宋罽宾国沙门求那跋摩

　　华云功德铠。年二十出家受戒。诵法华及诸经。百余万言。元嘉元年。随商舶便风至广州。文帝知之。敕州郡资发。路由始兴。驻足虎韨山。於山寺外别立禅室。山向多虎灾。自后去来无梗。或时值虎。以杖按头而去。尝於别室坐禅。沙弥往候。见一白师子。缘柱而立。亘室弥漫。生青莲花。光彩夺目。沙弥惊呼。忽无所见。八年正月。达建康。敕住祇洹寺。开讲法华。妙辨天逸。听者悉生解悟。其年夏。居定林寺。时有信者。采华布席。惟师所坐。华彩更鲜。众咸称为证圣。

　　宋释道生

　　巨鹿人。幼从竺法汰出家。初入庐山。幽栖七年。时诵法华经。尝以入道之要。慧解为本。於是钻仰群经。不惮疲苦。往关中禀承罗什。辨问超卓。咸称神悟。后入虎丘山讲经。至阐提皆有佛性。顽石皆为点头。又在半塘。诵法华经。有一童子从师出家。亦诵法华。无何童子命终。因[疗-(日/小)+土]於林。一夕闻诵经声。乡人异之。启视乃获一舌。生青莲华。因是起塔。后葺成寺。(即今半塘寺)高启为咏诗云。黄土但埋骨。岂能埋性灵。昔闻宿草间。曾吐莲华青。身归长夜台。口诵西方经。寻迹殊窅窅。闻声每泠泠。寒灯照空塔。时有山僧听。应使邻冢闻。沉迷尽皆醒。

　　宋释法庄

　　淮南人。少为远公弟子。苦节标名。晚游关中。从睿公学。元嘉初。止道场寺。性率素。止午食而已。诵涅盘法华经。时感天神来听。每后夜讽诵。比房常闻师室前。有兵仗翊卫声。

　　宋释慧庆

　　竺姓。广陵人。止庐山寺。学通经律。清洁有戒行。诵法华思益等经。每夜讽持。闻暗中有弹指赞叹之声。元嘉中。渡江遇风。舟将覆。师惟诵经不彻。觉舟在波涛中。迎飙截流。如有人牵之。倐忽抵岸。

　　宋京师南涧寺释道冏

　　扶风人。为师病。同侣三人。入河南霍山采锺乳。探穴数里。三人溺死。炬火又灭。冏默诵法华。凭诚乞济。又存念观音。有顷见光如萤火。追之。遂得出穴。后作普贤斋。有二僧来礼佛。出门飞空而去。众皆惊异。

　　宋释昙谛

　　姓康氏。其先康居国人。汉末附中国。后徙吴兴。父彤为冀州别驾。母黄氏昼寝。梦一僧呼黄为母。寄麈尾拂。并铁镂书镇二枚。及觉。见二物具存。因孕生师。年五岁。母以麈尾等示之。师曰。秦王所饷。母曰。汝置何处。曰。忘之矣。十岁出家。学不从师。悟自天发。法华奥旨。辩若悬河。尝随父至樊邓间。遇关中僧[契-大+石]道人。忽唤[契-大+石]名。[契-大+石]曰。童子何以呼尊宿名。师曰。曩昔和尚。是谛沙弥。为众僧采菜。遭野猪所伤。今忽逢汝。不觉失声耳。[契-大+石]初不记忆。乃询彤。具说本末。并示书镇麈尾。[契-大+石]悟而泣曰。即先师弘觉法师也。先师为姚苌讲法华经。贫道为都讲。苌赠先师二物。因追思弘觉入灭。正是寄物之日。复忆采菜事。弥增悲仰。师晚入吴武丘寺。讲法华大品维摩。各十五遍。后还吴兴。闲居涧饮。二十余载。元嘉末。示寂於山。

　　宋释昙邃

　　止河阴白马寺。蔬食布衣。诵正法华经。日一遍。尝夜中忽闻叩户云。请师九旬说法。师不许。固请乃赴。犹在眠中。不觉身已在白马坞神祠中矣。并一弟子俱在。自尔每日密往。人无知者。后寺僧於祠前过。见两高座。师在北。弟子在南。如有讲说声。又闻奇香。於是共传神异。至夏方竟。

　　宋释普明

　　临淄张氏。少出家。禀性清纯。忏诵为业。诵法华经。时有别衣别座。未尝秽杂。每至劝发品。辄见普贤乘六牙象在其前。

　　宋释宝通

　　梵行精修。长诵法华经陀罗尼品。久而灵异。时杨桥村有赵姓妻。为魅所凭。请师诵陀罗尼品。有神现形。呼其鬼受责。赵妻得差。后病再发。师往。见所责鬼在前。师曰。前已诫治。那得再来。吾当诵咒。令汝头破作七分。如阿梨树枝。鬼叩头哀乞去。病遂愈。

　　宋释僧登

　　止庐山大林寺。通诵法华。昼夜不息。一日忽见空中有一银殿。渐下於房。忽变金殿。师遂入殿。坐起经行。如是三载。远近从化。为人说戒。口放光明。一日出外归。谓弟子曰。今登金殿不复出也。即翛然脱化。异香弥月。

　　宋释法慧

　　本姓夏侯氏。秉志精苦。律行氷严。大明末。东探禹穴。隐天柱山。诵法华经。日周一部。志耽人外。楼居三十余年。王侯税驾。止拜门而返。惟汝南周颙。以信解兼深。特相引接。诵经处。恒有彩云笼於空中。

　　宋释慧亮

　　少有清誉。立寺临淄。讲法华大小品。学徒云集千里命驾。后过江止何园寺。颜延之张绪。眷德留连。每叹曰。安汰吐珠玉於前。斌亮振金声於后。清言妙悟。将绝复兴。着玄通论行世。

　　宋扬州释慧果

　　少以蔬素自节。太始中。游京师。止瓦官寺。诵法华十地。尝於圊侧见一鬼致敬云。昔为众僧作维那。小不如法。堕在厕鬼中。法师慈悲。望垂拔济。有钱三千埋柿树下。愿取为福。师告众掘钱。为造法华经一部。后复梦鬼云。蒙慈力已得改生。致谢而去。

　　宋京师释慧益

　　广陵人。孝建中。止竹林寺。诵法华经。精勤苦行。誓焚身。效药王菩萨故事。帝遣使劝不听。大明七年。以佛生日。诣阙辞帝。嘱以佛法。乃於锺山置油镬。以吉贝缠身。手自执烛以然。诵药王品。火及眼。方声绝。时闻笳管之声。异香芬馥。帝夜梦师更嘱付护法。翌日设大会。敕於焚身处建药王寺。

　　宋释僧瑜

　　余杭人。初於庐山南岭。建招提精舍。常持法华。孝建二年六月。谓众曰。结累三涂。情形之故。情将尽矣。形亦宜捐。药王之辙。独何远哉。遂别众入柴龛。端坐诵药王然身品。发炬以焚。众见紫气腾空。旬日所焚处生双桐。识者谓娑罗双树之兆。

　　宋尼慧玉

　　长安人。住江陵牧牛寺。诵法华楞严等经。旬日通利。元嘉中。焚香礼佛誓曰。若诚心有感。舍身之后。得见佛土。七日之内。愿见佛光。至第五夜。寺东林树。忽现光相。形色赫然。众叹希有。
　　宋元嘉时。尼道寿诵法华满三千部。每见空中有光明宝盖。垂覆己顶

　　宋蜀都罗玙妻费氏

　　少诵法华。勤至不倦。后病心痛垂绝。属纩待时。俄梦佛手摩其心。应时而愈。家众俱睹金光。亦闻香气。

　　宋简静寺尼智通

　　舍戒适梁群甫。生子七岁。家贫无衣。思为尼时。有素绢所书法华经。即练捣为衣着儿体。忽遍身生疮。白虫周咂。号叫旬日而死。闻空中语云。坏经为衣。得此华报。果在地狱。亦元嘉中事。

　　宋王玄谟

　　太原祁人。元嘉中。北征失律。萧斌欲诛之。沈庆之谏曰。佛狸(魏世祖小字)威震天下。岂玄谟所能当。且杀战将。徒自弱耳。乃止。初玄谟将见杀。梦人告曰。能诵法华普门品观音神咒千遍。可免。既觉。诵之不辍。忽报停刑。后官至开府。
　　宋元嘉四年。初都人孙彦曾。家世奉佛。有妾王惠称。常诵法华。忽见江浦有光。掘之。得金佛一躯。先有铭曰。建武六年庚子。官寺道人法新造。盖法新乃妾之前身也
　　齐永明中。扬州高座寺释慧进。吴兴人。少雄勇任侠。年四十。忽悟非常。因出家。布衣蔬食。誓诵法华。用心勤苦。执卷便病。乃发愿造法华百部。以忏先障。经愿既满。病亦良已。后愿回此诵业。获生净土。闻空中声曰。汝愿已足。必得往生。年八十余。无疾而化

　　齐释弘明

　　会稽人。贞苦有志节。永明中。止山阴云门寺。诵法华经。修习禅定。六时不懈。每旦瓶水自满。实诸天童子为给使也。每坐禅。虎尝伏室内。见师端然不动。久之乃去。

　　齐释法匮

　　姓阮。吴兴於潜人。出家枳园寺。朴然自守。不涉世事。长诵法华。每斋会得直。聚以造旃檀佛像。像成。自设大会。其本家侨居京师。是旦还家。又至定林。复还枳园。后三处考覆。皆见师来中食。实是一时。而三处赴焉。尔日晚还房奄逝。体甚香软。手屈二指。众咸悟其得果。因为起枳园寺塔。时齐永明七年。

　　齐释慧豫

　　黄龙人。游京师。止灵根寺。诵法华经。为救苦之津梁。尝於寝室。见三人扣户。并衣冠鲜洁。执持华盖。豫问何为。答曰。法师应寂。故来奉迎。豫曰。小事未果。可申一年得否。答曰可。至明年期满。无疾而卒。齐永明七年。春秋五十有七。

　　齐释超辨

　　姓张。炖煌人。幼而神悟沈静。诵法华为常课。闻京师佛法大振。由巴楚达於建业。止定林寺。闲居壁坐。三十余年。诵法华经。日限一遍。心敏口从。恒有余力。永明十年示寂。僧佑律师为造碑。东筦刘勰制文。未几。葬所产青莲花一枝。

　　齐释慧基

　　姓吕。吴钱塘人。十五出家祇洹寺。厉行精苦。善小品法华。还止山阴法华寺。讲宣经教。学徒麕至。乃於会邑立宝林精舍。梦普贤放光接引。因造普贤像。并六牙白象形。竟陵王。尝询以法华要指。乃着法华义疏三卷。建武三年。示疾。弟子梦梵僧数人。踞砌而坐。云从大乘国来迎基和尚。泊然而化。

　　齐释僧侯

　　姓龚。西凉州人。少出家。即知苦节。从游京师。诵法华光明经。二日一遍。六十余年。禅诵无废。筑室后冈。为安禅所。居恒奇香异卉。不知所自来。人登其户。肃敬冥发。时谓戒神阴护之耳。永元二年。微疾不食。乃索水漱口。合掌趺坐而逝。春秋八十有九。

　　齐竟陵文宣王萧子良

　　字云英。敦义爱古。博览经籍。世称笔海。与文慧太子。并精佛理。每招致名僧。讲诸经乘。尊法之盛。江左未有。或亲为众僧赋食行水。诵法华经。冥感雅梵。有类陈思。着净住子二十卷行世。净住者。即梵语布萨。谓净身口意。如戒而住也。

　　齐刘虬

　　字灵预。南阳人。精信释氏。衣粗布礼佛。长斋课诵。六时不缺。建元初。诏征通直散骑侍郎。不就。注法华华严二经。自讲佛义。建武二年。征为国子博士。徙居江陵西沙洲。其冬正昼。俄有白云。徘徊櫩户之内。又有异香。及钟梵声。端坐而化。

　　梁释慧约

　　姓娄。东阳乌伤人。童时聚沙为塔。垒石为座。年十七剃染。剡令周颙侧席加礼。於锺山造草堂寺。延师居之。太宰褚渊。太尉王俭。请师讲法华胜鬘等经。大弘法教。渊遇疾昼寝。见梵僧云。菩萨当至。寻有道人来者是也。俄而师至。遂豁然病愈。性耽禅诵。感异香入室。猛兽驯阶。尝入金华山赤松涧。时嘱神光。魑魅弭息。天监中。帝从师受菩萨戒。至王姬道俗。着箓者凡四万八千人。尝受戒时。有一乾鹊历阶而上。戒毕。然后飞腾。又有二孔雀。徐行至坛。俛颈听法。大同元年坐逝。建塔志公墓左。

　　梁释法云

　　阳羡周氏。七岁出家。俊朗卓绝。诵妙法华。研精累思。年三十。於妙音寺。开讲法华净名。机辨风生。学者辐辏。又尝於光宅寺讲法华经。忽感天华满空。下如飞雪。时志公道超方外。每来云所。辄停信宿。称为大林法师。尝言吾欲解狮子吼。师即升座剖析。志弹指赞曰。善哉微妙矣。仪同袁昂家。有尝供养僧。发愿欲如师慧解。夜忽梦一僧云。云法师灯明佛时。已讲此经。那得卒及。

　　梁云光法师

　　未详姓氏。普通二年。诏於内殿讲法华经。天雨宝华。天监中。帝以亢阳问志公。公曰。云能致雨。帝因请讲法华。至其泽普洽。雨即大霪。高下沾足。

　　梁释道琳

　　山阴人。有戒行。善法华涅盘。吴国张绪礼事之。天监中。居富阳泉林寺。寺有鬼怪。师至。鬼即销灭。弟子慧韶为屋所压。头陷入胸。师为诵法华经祷之。韶夜梦两胡道人。拔出其头。旦遂平复。众咸服其神感。

　　梁释法懔

　　姓严。枝江人。出家玉泉山寺。常诵法华。分卫一食。不卧常坐。荷锡远游。庐峰台顶。衡岭罗浮。无远不届。栖息穷岩。一志禅定。尝往岱岳。过徐州。县令问以公验。师止。赍得法华一函。令怒而闭之。七日不食。诵经声不彻。令感恶梦。便顶礼悔过。后还幽栖。以禅诵为业。卒时异香缤纷。旬日乃歇。

　　梁释法忍

　　江陵人。初投天皇寺出家。诵持法华。日常再遍。以众聚多喧。西往覆舟嵓下。头陀自静。三十余年。木食麻衣。破衲而已。自得幽林。无求外护。一食七日。趺坐观心。后於北窟右胁而化。

　　梁荆州释僧迁

　　吴人。自幼神俊。为侍中王锡叹异。常诵莲华经。数溢六千部。一日假寐。梦普贤大士。香光照烛。亲为摩顶。讳而不传。至将示寂。方陈同志。法华大品涅盘等经。各讲数十徧。皆制疏流传。

　　梁吴兴尼道迹

　　号总持。得法於菩提达摩。遁居湖州弁岭峰。昼夜诵法华经。诵满万部。不出山者。凡二十年。后归寂。塔全身於结庐之所。大同元年。塔内忽有青莲华一朵。道俗异之。启视见华从舌根生。州郡录奏。敕建法华寺。

　　梁剡川有尼法宣

　　初诵法华经。坐卧见帐盖覆上。父母令就齐明寺出家。是日帐盖即不见。自后博览经论。深探奥理。衡王元简为郡守。请为越城母师。

　　梁征士庾铣

　　字彦宝。新野人。幼通经史。性托夷简。特嗜林泉。十亩之宅。山池居半。少与武帝善。及起兵。诏为平西府记室。普通间。署黄门侍郎。皆不就。晚年宅内建道场。山居蔬食。六时礼忏。诵法华经。每日一遍。忽於夜后见一道人。自称愿公。容止甚异。呼铣为上行先生。授香而去。中大通四年。昼寝。忽惊觉曰。愿公复来。不可久住。言终而化。举室咸闻空中唱上行先生。已生弥陀净域矣。武帝敬之。诏谥贞节先生。

　　梁甄玄成

　　中山人。博达经史。为简文所知。以录事参军。随萧察镇襄阳。因江陵甲兵殷盛。密书申欵。或以告察。察深信佛法。矢愿不杀诵法华者。玄成素诵法华。以此获免。察后见之。常曰。甄公好得法华经力。
　　梁普通二年。高邮有华手尼者。志节氷霜。诵妙法华经。不舍昼夜。后每诵一卷。右手爪上辄生一华。状如绫丝。五指皆遍。诵彻六七卷。掌上并生二华。武帝召见。大为嘉敬。时因号华手尼。

　　陈南岳尊者慧思

　　武津李氏子。幼持戒。顶礼法华。致忘寝息。因久雨蒸湿。身患浮肿。忍心向经。寻即痊愈。梦普贤乘白象王。亲为摩顶。顶上隐起肉髻。年十五。出家受具。日惟一食。专诵法华。计盈千遍。感瓶水不竭。天童侍奉。时慧文禅师。因阅大论。至四谛品。偈云。因缘所生法。我说即是空。亦名为假名。亦名中道义。恍然大悟。遂遥礼龙树为师。依论立观。师乃往授法。昼夜摄心。胁不至席。坐夏三七日。得宿命通。倍加勇猛。禅障忽起。四肢缓弱。身不随心。即自念曰。病从业生。业繇心起。心源不起。外境何状。病业与心。都如云影。如是观已。颠倒想灭。轻安如故。竟岁犹无所得。深怀内媿。将放身倚壁。豁然大悟法华三昧。自后所未闻经。不疑自解。次光州大苏山。讲大般若经。尝得嚫施。於齐光寺。造金字大品般若。金字法华二部。复自述愿文一篇。愿弥勒佛时。身及此经。一时出现。广化一切。光大二年。入居南岳。一日登祝融峰。岳神乞戒。师乃为说法要。师指嵓下曰。吾一生曾此坐禅。为贼断首。寻获枯骨一具(今福严一生岩)。至西南隅。指大石曰。吾二生亦曾居此。即拾髑髅起塔。以报宿修之恩(今二生塔)。又至蒙密处。曰。此古寺也。吾三生尝托居。俾掘之。果有僧用器物。及基址犹存。即筑台为众说法(今三生藏)。众患无水。师以杖卓崖。虎因跑地。泉乃涌出。自此化道弥盛。陈主待以殊礼。时称思大禅师。大建九年六月。唱佛合掌而逝。异香满室。尝示众曰。道源不远。性海非遥。但向己求。莫从他觅。觅即不得。得亦非真。

　　陈释玄光

　　新罗国人。专修梵行。越沧溟。求中土禅法。於是往衡山。参思大禅师。授以四安乐行。俄证法华三昧。返江南。附海舶至大洋。忽睹彩云雅乐。旌节缤纷而至。空中传呼云。天帝召玄光师。於龙宫说亲证法门。师拱手避让。见青衣前导。寻入宫城。不类人间宫府。左右无非鳞介。参杂鬼神。既登高台。谭说妙法。七日。然后王躬送别。师复登舟。舟子谓经半日而已。南岳祖构影堂。内图师像。天台国清寺祖堂亦然。

　　陈徐孝克

　　东海剡人。少谈玄理。长通五经。梁太清初。起家为太学博士。性至孝。父忧殆不胜丧。事所生母尽道。天嘉中。除剡令。寻复去职。太建中征为秘书丞。不就。蔬食长斋。持菩萨戒。昼夜讲诵法华经。六年。除国子祭酒。临终正坐念佛。室内有非常香气。邻里皆惊异之。

　　北魏释僧照

　　住泰山丹岭寺。每游山水。喜造幽峻。普泰元年。行至荥山。见飞流下有穴。深入五六里。出穴东北行。得石渠。流泉清澈。药艹延蔓。渠北有瓦舍三楹。形甚古陋。庭前谷穗纵横。东舍内有黄帙数架。中间臼釜。并积游尘。西舍内一沙门。端坐俨然。飞尘没膝。四望惟茂林悬涧。非复人居。须臾逢一神僧。年可六十。眉长丈许。盘挂耳上。相见欣然如旧。问所从来。自云。我同学三人。从此避世。一人外行未返。一人枯坐。似入灭定。今在西屋内。汝见之否。师云。已见。因取谷穗捣之作粥。又往林中取棃枣令啖。问平日诵何经。师云。诵法华。僧点头曰。大好精进业。今东屋格上如许经。并自诵之。欲得闻否。师合掌曰。唯。僧遂通夜诵经。声韵清彻。师苦睡。僧曰。但睡。我自恒业耳。达旦。更为造食。师谢别。僧亦不留。但言我同学行去。汝若值者。大有开悟。恨不见之。珍重而别。师寻路得还。结侣同往。瀑布与穴。莫测其处。

　　北魏释志湛

　　齐州人。住泰山北邃谷中衔草寺。省事寡言。人鸟不乱。读诵法华。人不测其素业。将终时。神僧志公谓梁武曰。北方衔草寺须陀洹果圣僧。今日灭度。师果於是日无疾而化。两手各舒一指。有梵僧云。斯初果也。还葬此山。后发视之。惟舌不坏。建塔表信。

　　北魏卢景裕

　　节闵初。为国子博士。坐累系晋阳狱。至心诵法华普门品。余力亦诵全经。俄而枷锁自脱。主者以闻於朝。特见原宥。

　　北齐林虑山释法上

　　姓刘氏。朝歌人。十二投禅。称圣沙弥。诵法华维摩。才浃二旬。两部俱了。又创讲法华。酬抗疑难。无不叹伏。文宣帝诏为大统师。布发於地。令师践焉。时人语云。四海僧望。道场法上。至武成世。并州东山人掘土。见一物状如两唇。其中有舌。鲜红赤色。以事闻奏。帝问诸道人。无能知者。师奏曰。此持法华者。六根不坏报耳。诵满千遍。其征验乎。乃敕迁置净所供养。集诸持法华者。围绕诵经。请现瑞应。才始发声。唇舌一时鼓动。见者莫不毛竖。诏以石函缄於山室。

　　北周释慧命

　　姓郭。太原晋阳人。英姿秀拔。年十五。诵法华经。两旬有半。一部都彻。寻剃染。专行方等普贤等忏法。后游河阳仙城山。止善光寺。讲演大乘。禅智所指。罔弗倒戈。有济北戴逵贻书。及师酬札。并称幽胜。同郡法音禅师。与师实称德朋。诣长沙果愿寺能禅师所。同学心定。已还仙城。一夕携音手。於松林相顾笑语。克志西迈。以周天和三年十一月。跏趺西向念佛。咸睹佛来。合掌而蜕。奇香异乐。闻熏非一。又八日。音亦坐化。奇瑞悉与师。

　　北周释慧远

　　姓李。炖煌人。十三出家。二十进具。止清化寺。众缘奔凑。承光二年。周武欲湮法教。众皆结舌。师抗诏极陈。辞色无挠。遂隐於汲郡西山。诵法华经。计三年间。诵盈千遍。用通遗法。大象二年。天元悔过。东西两京。各置陟岵二寺。师遂至少林。长讲法华。开皇初。敕授雒州沙门都。匡任佛法。每讲说。常有一鹅驯听。但闻法集钟声。入堂伏听。梵散。便鸣翔而出。如斯六载。人共异之。后示寂。室有异香。

　　隋天台修禅寺智者大师

　　讳智顗。姓陈氏。颕川人。母梦香烟五采。萦回入怀。诞灵之夕。神光照屋。七岁入果愿寺。闻僧授普门品。一遍辄记。宛如夙习。十七礼佛像。誓志出家。恍焉如梦。见岩崖万重。云日半垂。沧海泓澄。乃在山下。峰顶有僧招手。须臾伸臂。挽师入伽蓝。云汝当居此。十八出家。诣大贤山。诵法华无量义普贤观等。历二旬。诵通三部。陈天嘉元年。闻思大禅师止大苏山。即往顶拜。思曰。昔日灵山同听法华。宿缘所追。今复来矣。因示以普贤道场。为说四安乐行。师入观二七日。诵法华经。至药王品。是真精进。是名真法供养如来。身心豁然。寂而入定。乃见灵山一会。俨然未散。宿通潜发。以所证白思。南岳叹曰。非汝莫证。非我莫识。所入定者。法华三昧前方便。所发持者。初旋陀罗尼也。纵令文字之师千万。不能穷汝辨矣。大建元年。至金陵瓦官。开法华经题。帝敕停朝一日。令群臣往听。师将息缘天台。见佛陇南峰。即徘徊留意。先是神僧定光。居此峰三十载。师至。光谓曰。颇忆招手相引时否。师因悟礼像之征。乃於北峰创立伽蓝。植松引流。宛若昔梦。寺北别峰名华顶。独往头陀。自后般若天发。大阐法华。天台濒海。民业鱼捕。师心悯之。以所得嚫施。买海曲为放生池。表闻陈主。敕禁采捕。师为讲光明经。渔者闻法。皆好生去杀。合江溪[竺-二+(一/尸/邑)]梁六十三所。三百余里。俱成法池。开皇十二年。於当阳玉泉山。创立精舍。武安王关圣父子。显灵乞戒。求为护法弟子。师着法华玄义等书。为陈隋二代大法王师。十七年冬。将入灭。命侍者唱法华无量寿经。为最后闻思。听法华竟。赞曰。法门父母。慧解繇生。本迹旷大。微妙难测。辍斤绝弦。於今日矣。听无量寿竟。赞曰。四十八愿。庄严净土。华池宝树。易往无人。火车相现。能改悔者。尚得往生。况戒慧熏修。行道力故。实不唐捐矣。唱经竟。复说十如。四不生。十法界。三观。四无量。四悉檀。四谛。十二因缘。六波罗蜜。一一法门。摄一切法。皆能通心到清凉地。言讫。唱三宝名。如入三昧。葬天台佛陇嵓。详如国清百录等传。

　　隋衡岳寺释僧照

　　闻南岳妙善心观。特往参谒。凡所指授。无不领解。后以南岳命。行法华三昧。用销夙障。妙行将圜。睹普贤大士。乘白象王。放光证明。又感普门大慈。为其说法。於是顿悟玄旨。辨才无碍。师於众中。苦行禅定。皆为第一。

　　隋衡州释大善

　　幼栖林野。常诵法华。后参南岳。得开观慧。躬行法华三昧。所入最深。后趺坐而逝。七日内。天为雨花。异香凝结。衡阳令陈正业。每致礼敬。见内史郑僧杲数称师德。常有猎人围一群鹿。杲谓正业曰。君常称善禅师有慈悲三昧力。今日如此鹿何。正业即率左右。同声念南无大善禅师。群鹿腾空而出。众悉骇服。

　　隋荆州释慧成

　　澧阳段氏。诵通法华维摩胜天王等经已。见南岳思大禅师。令入法华三昧。三年依行。魔业禅鬼。顿尔散绝。后至枝江。造禅慧寺。六月江涨。於一夜得梁木。有段弘者。为精舍主。忽气绝。师至乃苏。曰。初被执至王所。见师上殿云。此人功德未了。愿赦之。王起礼足。如言得释。又有常律师。中夜扪虱投地。及明。师语曰。夜来一檀越。被冻可悯。常大惭。永以为戒。

　　隋终南山悟真寺释慧超

　　丹阳沈氏。自幼从释。专诵法华。闻光州思大禅师。独悟一乘。深明三观。乃与智者虚心洁己。抠衣请业。思曰。超之神府。得忍人也。及游衡岭。复与智者同途。诵经移岁。后隐终南。八载行道。洎寝疾少时。召众告曰。往返常也。长生不忻。夕死不戚。第一义空。清净智观。是吾凭杖。言已向西而逝。师九岁入道。即诵莲经。五十余年。万有余遍。感灵获瑞。不可胜述。

　　隋释慧威

　　江陵人。少依南岳。行法华三昧。专思玄寂。遂得解一切众生语言陀罗尼。闻人畜禽鸟声。辄知其音。后又发证神通。飞空履水。如步平地。密行殊常。人莫能测。

　　隋天台国清寺释灌顶

　　姓吴。临海章安人。生甫三月。能随母称三宝名。七岁出俗。日记万言。二十进具。谒智者。禀受观法。研绎既久。顿蒙印可。后随智者至金陵光宅。听讲法华。又於江陵玉泉。受法华玄义及止观。晚止会稽称心精舍。讲说法华。时有跨朗笼基超云迈印之语。贞观六年八月示寂。室有异香。师化流嚣俗。神用无方。每诵经宴坐。常有天花飘坠其侧。村人于法龙。去山三十里。染患将绝。其子驰至祈救。师为转法华经。焚栴檀香。病者遥闻香气入鼻。应时痊愈。又乐安南岭。地曰安洲。碧树清溪。泉流伏溺。人径不通。师留连爱玩。顾而誓曰。若使斯地坦平。当来此讲经。曾未浃旬。白沙遍涌。平如玉镜。乃讲法华金光明。以答灵惠。

　　隋灵隐南天竺寺释真观

　　钱塘范氏。少有奇相。舌紫罗纹。左右手有仙人字。诵法华经。日终一卷。开皇十四年。亢旱。时请讲海龙王经。序王既讫。骤雨滂注。县西灵隐山者。旧曰仙居。师既头陀石室。众构精舍。号南天竺。延师居止。常讲法华以为心要。每盥洗遗滴。地不为濡。人皆异之。一日皋亭神请讲法华。感神舍宅为寺。

　　隋天台释普明

　　本名法京。会稽朱氏。童时即合掌称佛。忽有僧指诣天台云。彼有初依菩萨。说法化世。大建十四年。因趋台山。事智者。专修忏法。日诵法华。后随至庐山。於陶侃瑞像阁。行请观音三昧。正行道间。感异僧为改名普明。因启智者从之。晚归国清寺。所居去水远。师指石曰。此石流泉。不亦快乎。泉即涌出日给千众。今锡杖泉是也。

　　隋天台国清寺释智越

　　南阳郑氏。少离尘俗。游方问道。至金陵值智者。北面请业。密传心要。智者晚归台岭。一众是嘱。二十年间。循循善诱。学者归心。师生平诵法华。计万余部。所居之处。瓶水自盈。大业十二年。右胁而逝。天雨异花。一境冥晦。

　　隋释智璪

　　临海张氏。二十即登天台。参智者大师求出家。智者令诵法华。兼修三昧。至二七日夜忏讫。见九头龙从地涌出。上升虚空。天明白问。智者曰。此表九道众生。闻法华经。将来之世。破无明。入法性空耳。后移住宝林寺。专修法华三昧。初夜即有鬼摇撼户扇。三七日中。每夜如是。以至搥柱破壁。灭灯现状。师一无所动。惟坐禅诵经而已。第三七日毕。见一青衣童子赞曰。善哉。言讫遂灭。

　　隋释智晞

　　颕川陈氏。童年出俗。至台山智者所。禀受禅诀。加修寂定。常居佛陇修禅道场。行法华三昧。时欲构香台。香炉峰林木秀异。师欲伐用。众以神所据为疑。夜梦神送疏云。香炉峰柽栢树。尽舍给经台。遂伐之。有僧法云。欲往峰顶禅坐。师止之曰。卿道力微弱。山神刚猛不宜往。云不从。甫一夕。神现形驱令还。方悟前旨。深生敬仰。师尝往阿育王宝塔。礼八万四千拜。贞观元年。跏趺端坐。仍执如意说法。弟子问当生何所。答云。如吾见梦。当在兜率。俨然如入禅定。空中有弦管声。良久乃息。

　　隋扬州正见寺释法向

　　维扬李氏。出家精苦。从智者学。专诵法华。於摄山栖霞寺侧。立法华堂。行三昧忏法。三七精进。大获灵瑞。默而不言。山中猛虎为害。众设大斋禳之。忽一虎入众中抟一人去。师高声呼云。今日专为汝设斋。可放此人。虎即置人而退。既而群虎数十。大集斋所。众惊避。师以杖叩群虎颈为说法。自后远遁无迹。

　　隋释等观

　　富阳孙氏。受心观於智者。居天台。常诵法华。贞观中。赴余杭。法忍寺。讲法敷坐。正旦有王服者至。称皋亭神来谒。咨受戒法。师即索炉然香。为授菩萨大戒。礼谢而退。

　　隋庐山福林寺释大志

　　会稽顾氏。髫龄出家。师事天台智者。开皇十年。来游庐岳。住华顶寺。诵法华经。索然闲静。音声清转。众皆乐闻。后於甘露峰前。建静观道场。头陀为业。孑尔一身。不避虓虎。每投身饲之。虎皆避去。

　　隋荆州清溪山释道悦

　　昭丘张氏。出家玉泉寺。器识沉邃。长诵法华。初智者入玉泉。未有钟磬。於泉源获怪石一片。悬而击之。声响清彻。师每诵经。声如清流激韵终一卷。扣磬一下。闻者肃然。常步影而食。每留一分以资飞泳。慈善所熏。或飞来肩上。或浮拍手中。祥感非一。

　　隋怀州栢尖山寺释昙询

　　姓杨。华阴人。出家白鹿山。专诵法华。闻龙山云门寺稠禅师。定山郢匠。振古罕俦。即遥相揖敬。后移住鹿土谷修禅。致枯泉重出。麋鹿绕院。时因讲法。暂往云门。值径冥雾昏。感山神为之指路。又山行值虎斗。累时不歇。师执锡分之。以身为翳。虎低头而散。每入禅定。七日为期。开皇中。赐玺书褒异。

　　隋蔚州释昙韵

　　定州人。少出家。恒诵法华。遍游五台。备见灵相。停北台木瓜寺。廿余载。禅诵无辍。隋末丧乱。年已七十。隐比干山。以夜继昼。摄心不怠。常欲写法华数年未办。积愿既久。忽有书生至云。善写经。愿成师志繇是扫室涂地。含香默书。出戒入沐。未盈一旬。七轴俱了。将以嚫施。斯须不见后因胡宼卒至。藏经岩窟。经年宼静。觅经不获。乃於崖下草中得之。箱幞俱烂。卷色如初。贞观十一年。宣律师亲睹其事。

　　隋江都安乐寺释慧海

　　清河张氏。髫年入道。以净土为期。专精致感。忽有齐州僧道诠。赍无量寿佛像来。微妙工巧。世未曾有云。是天竺鸡头摩寺五通菩萨。乘空往彼安乐世界。图写尊仪。既冥会素情。深怀礼敬。乃睹神光照烁。庆所希有。大业五年五月。欻然面西礼竟。跏坐而逝。师般舟密行。老而愈笃。讲法华经。至五十遍。弘法利生。矢心净土。为一时称首。

　　隋益州招提寺释慧恭

　　与同学僧慧远结契。后游荆扬。访道而归。契阔三十年。夜话次。远语如流。师默无所对。远曰。仁者无所得耶。师曰。性暗无解。远曰。可不诵一经乎。师曰。惟诵法华普门品一卷。当为诵之。但至心听。乃结坛升高座。始发声唱经题。觉有香气。久之闻天乐振空。雨花零乱。经已方歇远敬礼谢之。

　　隋释法充

　　九江毕氏。常诵法华。兼通大品。住庐山化城寺。每劝僧众。无令女人入寺。上损佛化。下坠谣俗。初众有不从者。师遂於山顶香炉峰。自投而下。誓粉身骨。用生净土。忽於空中。头自转上。冉冉而下。身无少损。众感其异。相戒始断女人。开皇末坐化。隆暑不腐。异香满室。

　　隋释法朗

　　南阳许氏。栖止无定。多住鄂州。时诵读诸经。志专法华。洁誓诵之。一坐七遍。如是良久。声如雷动。远近亮彻。世因目为法华朗焉。有比丘尼为鬼所着。超悟玄解。莫不称为聪悟。师曰。此邪鬼也。厉声呵之。魅即怖去。霍然如失。

　　隋雍州释法喜

　　襄阳李氏。七岁出俗。志持法华。仁寿中。住京师禅定寺。欲冥祈灵爽。誓诵莲经千遍。因不止旧室。巡绕梵诵。数满八百。誓心不散。同寺僧忽见有宝车璎珞。入师房内。迫而观之。了无所赌。方知幽通之感。

　　隋终南山悟真寺释法诚

　　雍州樊氏。止蓝田王效寺。端诵法华。负笈历游名岳。法华三昧。矢心奉行。梦感普贤劝书大乘。乃命工书八部般若。又造华严堂。竭其精志。书写受持。时弘文学士张静。夙善翰墨。请至山舍。含香缮写终部。时感异鸟飞至经案。自然驯扰。贞观初。手写法华。正当露地。因事他去未收。值洪雨滂注。趋往观之。合案并乾。余便流潦。十四年夏。语侍人曰。吾闻诸行无常。生灭不住。九品往生。此言验矣。今有童子相迎。吾当去世。言已口出光明。照於楹内。又闻异香苾芬。端坐而化。诵习法华。略计十年。万有余遍。

　　隋释法安

　　止建元寺。博通玄要。长诵法华。讲四十余遍。忽於讲坐四隅。生花一丛。有十余枝。黄白相间。状似莲华。香光敷[廿/妫]。又经旬日。复於都讲床侧。及大众坐处。生八九华。一月方萎。道俗聚观。叹为奇瑞。

　　隋释法泰

　　眉州隆山人。常诵法华。手写经一部。数有灵瑞。向益州装演。俄堕笮桥水中。求之不得。师悲泣。巡岸上下。忽望小洲上有一幞。命取之。乃经也。草木擎之。宛无湿处。师不胜欢喜。即至成都装竟。以檀香为轴。备极庄严。还供本寺。每夜异香满室。师勤持诵。夜必一遍。时有彪法师在彼寺讲经。夕至师诵经所。见有诸人众胡跪合掌。彪流汗而退。

　　隋黄州济华寺释玄秀

　　恒诵法华。每有异相。时当炎暑。师方诵经次。寺僧见翊卫严肃。怖告同侣。共视如初上望空中。填塞无际。四众咸称神异。

　　隋释行坚

　　常修禅观。节操惟严。偶东游。路出泰山。日夕止岳庙。庙祝曰。近寄宿者。多罹殃暴。不可。师不听。乃藉稿庑下。端坐诵经。可一更。闻室中环佩声。须臾神出。衣冠甚伟。部从焜煌。向师合掌。师因延坐谈说。如食顷间。师问世传泰山治鬼。宁有之耶。神曰有之。岂欲见先亡乎。师曰。有两同学僧已死。愿一见之。神问其名。乃曰。一人已生人间。一人在狱受对。不可唤来。师就见可也。即同起至一处。见狱火光焰甚炽。使者引师入。遥见一人在火中号呼。血肉焦臭。不忍睹。师愍然求出。复同神坐。师问曰。欲救同学可乎。神曰。可。能为写法华经。必应得免。将曙。神辞入。庙祝视师不死。怪之。师去。急报前愿。写装经毕。赍就庙宿。神出如初。欢喜礼拜云。已知师为写经。始书经题。彼已脱免。今生人间也。此大业中事。

　　隋居士陆淳

　　吴郡人。心常慕道。法华一部。日夕诵持。后忽病。仰卧看屋了不暂瞬。有知识僧来探疾。因问君何仰视屋梁耶。答曰。佛记陆淳当生夜摩天。今见彼天宫殿城阙。及诸天众。故顾盻不倦尔。
　　隋开皇中。蒋州人严恭平生净心皈法。於郭外造精舍。写法华经。清净供养。纸笔缮写。咸务精良。信心而施。不行欺诈。随得便营。无所乞觅。每终卷必逐字亲为检校。久而忘疲。尝有人从贷经钱一万。恭不获已与之。贷者乘船覆水失钱。仅得身免。是日恭入家库。见所贷钱在焉湿如水洗。后闻其事。方知灵异

　　隋临沂王梵行

　　少瞽。其母慈念。口授法华经。布衣蔬食禅诵无缺。计诵经一万七千部。后跏坐而逝。遗言露尸林野。久之皮肉既尽。惟舌不坏。色如莲华。
　　隋开皇中。魏州刺史博陵崔彦武。因行部至一邑。语从者曰。吾前生在此邑为妇人。今欲往视之。因乘马入修巷。至其家。命扣门。老者出谒。彦武升堂。视东壁高处。谓主人云。昔吾所藏法华经。并金钗五只於此。经七卷尾。火焚失字数行。今每诵经至此。心便如有所失。令左右凿壁取视。并如其言。主人涕泣不胜。彦武厚馈之而去

　　唐京兆西明寺律师道宣

　　湖州人。隋吏部尚书籛申之子。母孕时。梦梵僧云。汝所娠者。僧佑律师也。十六诵法华。两旬而彻。武德中。晦迹终南。所居乏水。神人指之。穿地尺余泉自迸涌。号白泉寺。后徙丰德寺。人般舟定。感群龙礼谒。供毕华奇果。师戒德不群。制四分律钞。又着内典录。三宝感通录。广弘明集。续高僧传。贞观中。隐云室山。人睹天童给侍左右。於西明夜行道。临砌蹶仆。有少年介冑拥持之。师问何神。曰某即毗沙门天王子那咤也。以师戒德高妙。来翊卫耳。师遂广问佛法之事。神一一言之。授师佛牙并宝掌。表信而隐。乾封二年春。感天人来谈律相。一日复有一天人来礼谒云。律师当生睹史天宫。持物一本云。是棘林香。十月三日。安坐而化。号南山教主澄照大师。师述法华经序时。韦天以法华尊上。未易冠言。遂禀报十方诸佛。佛皆印可。序始传。即今弘传序是也。

　　唐释吉藏

　　姓安。本安息人。祖世移家南海。七岁出家。后受具戒。志在传灯。法轮继转。止京师日严寺。开讲法华。闻风至者万计。大业初。写法华一千部。又别置普贤像。躬对坐禅。观实相理。武德六年。移住延兴寺。异供交至。一日清旦。焚香跏坐而逝。时属炎暑。色愈鲜白。凿石[疗-(日/小)+土]於北岩。师平生讲法华经。三十余遍。将终制死不怖论云。死繇生来。宜应泣生。不应怖死。文多不载。

　　唐释惠主

　　始州贾氏。初至京师甘露寺受具。专诵法华。感山神送供。六时行道。鸟兽随行。似如听仰。仍为幽显受菩萨戒。武德中。居香林寺。时陵阳公临益州。将百余驮入寺。就讲堂安置。无敢违者。师见秽杂。即入房取锡杖三衣而出。举杖向诸驴骡。一时倒仆。县官大惊。执师申状。陵阳一无所怪。但云。蒙师破悭。深为大利。赠沉香十斤。还京后从受菩萨戒焉。

　　唐京师大慈恩寺释玄奘

　　姓陈。陈留人。年十一。通诵法华维摩。卓然耿正。贞观三年。往西域取未至经。抵麴阇国。与诸商渡殑伽河。国俗以人祀天。将戮师以祭。俄大风作。尘沙涨天。昼日晦冥。彼众以师为圣人。遂得释。至中天竺。得闻瑜伽师地。入王舍城。从上方戒贤论师。穷探大乘秘奥。日益智证。凡经一百五十余国。十九年。赍经像归京师。后译经论合七十五部。麟德元年二月。与众辞诀。令左右念弥勒如来。右胁安卧而逝。有异僧奉香涂师体。敕准世尊故事。塔於樊川北原。

　　唐京师普光寺释玄琬

　　姓杨。华阴人。讲演法华大乘等。并研核理奥。妙写幽微。仁寿二年。造丈六释迦如来金像。至诚冥感。天雨妙华。飞扬状如云母。是夕天乐弥空。凌晨乃息。每二月八日戒期。依二十五佛及千转神咒。洁斋行道。贞观初。敕皇太子诸王。从师受菩萨戒。左仆射萧瑀兄弟。每谘法华会三为一之旨。师为剖析。反复忘疲。右仆射杜如晦遗命。愿为历劫弟子。每授戒说法。巫觋者辄云。见有异类鬼神。诸方屯聚。如承受相。

　　唐大慈恩寺释窥基

　　姓尉迟。长安人。奘公弟子。通大小乘教。后游五台。宿西河古寺中。见经轴放光。探之得弥勒上生经。遂援毫作疏。笔锋得舍利二七粒。红润可爱。师貌硕心慈。随处化导。东至博陵。讲法华经。兼制大疏。尝造玉文殊菩萨像。写金字大般若经。俱发神光。烂然盈室。初奘公亲授师以瑜伽师地惟识宗。师尽领其妙。海内称为慈恩法师。时宣律师以弘律感天厨供馔。每薄师三车之玩。不甚加礼。师尝访宣。其日过午而天馔不至。师去。天神乃降。宣诘以后时。对曰。适见大乘菩萨在此。翼卫甚严。我曹神通。无自而入故尔。宣闻之。始大惊服。

　　唐摄山栖霞寺释智聪

　　住扬州白马寺。专习三论。寻渡江住安乐寺。值隋亡。思归无计。隐江浦荻中。诵法华经。七日不饥。恒有四虎驯绕。忽见老翁挟一小艇来曰。请师渡江。聪登艇。四虎蹲伏不肯去。师曰。将无渡耶。虎遂起。即同利涉。抵南岸。艇及老人忽不见。师携四虎止栖霞寺西。贞观中。年九十九。端坐逝。虎哀吼而去。

　　唐苏州通玄寺释智琰

　　吴郡朱氏。年十二。诵通法华。后从秦皇寺延法师进具。德瓶仪钵。深护戒根。武德七年。返旧山。常行法华金光明普贤等忏法。诵法华三千余遍。讲涅盘法华各三十遍。观经百十遍。苦节弥勤。炉香不爇自焚。罐水空自满。祥感非一。贞观八年。示疾。见梵僧手执宝瓶曰。吾无边光也。却后净土称功德宝王。即我是也。师谓门人曰。无边光。大势至也。功德宝王。其成佛之号也。繇因言果。余其西归乎。即趺坐而逝。

　　唐梓州释智通

　　俗陈氏。八岁离俗。专诵法华。尤勤讲授。住牛头山。善持威仪。奉戒贞苦。常有双鹅依时听法。讲百余遍。两度放光。贞观中示寂。时合寺堂房。变作白色。悉震动。一食顷乃已。

　　唐天台法华寺释智威

　　缙云蒋氏。家世业儒。年十八将纳妇。路逢梵僧谓曰。少年前身是陈朝仆射徐陵也。因听智者讲法华。亲立五愿。一临终正念。二不堕三涂。三人中托生。四童真出家。五不堕流俗之僧。今日何意。欲违昔誓。师闻已遂感悟。不复还家。即往国清投章安为师。咨受心要。定慧俱发。即证法华三昧。上元元年。欲卜胜地说法。执锡而誓曰。锡止处。即吾住所。其锡自国清飞至苍岭普通山。可五百里。以地隘不容广众。凌空再掷。至轩辕炼丹山。师乃戾止。剪棘刈茅。昼讲夜禅。手写经典。学者子来日众。分九处居之。於是名其他曰法华。师骨法古秀。每登座。有紫云覆顶。状如宝盖。鸟雀旁止。驯狎非常。自法华寺至仙居上坂。约八十里。师每日往返。斋粥禅讲。未尝少违。咸谓师有神足通云。永隆元年。坐化。异香七日不歇。时号法华尊者。

　　唐释慧达

　　太原人。专诵法华。五千余遍。行坐威仪。诵声不辍。存爱物命。每一步履。直视低身。地有虫豸。必回身而避。或问之。师曰。斯之与我。升沉不定。彼或先成正觉。何敢妄轻之耶。贞观八年。坐逝。经五宿。颜色如初。

　　唐雍州醴泉寺释遗俗

　　诵法华数千遍。贞观中。因疾。告友人慧廓禅师曰。某生平诵经。意希有验。若生善道。当舌根不坏。可埋十年发视。若坏。知诵经无功。不坏。则为起一塔。令人信向。言讫而寂。后十年启视。舌果不坏。慕道者如市。众为起塔於甘谷崖。前后诸释。以诵法华。得舌根不坏者甚众。兹不尽录。

　　唐京兆大慈恩寺释义忠

　　襄垣尹氏。二十登戒。闻长安基法师新造法华义疏。即诣讲肆。未极五年。通法华无垢称二经。及惟识等五论。乃着法华经钞二十卷。同辈见之。无不首伏。每行道时。面向西北。冥心内观。愿见慈氏。一日晨兴澡漱。忽香云满空。师仰视合掌曰。凡浊比丘。乃烦大圣躬来接引。言讫而化。

　　唐释法融

　　姓韦。润州延陵人。年十九。入茅山依炅法师。二十年专精不懈。后於牛头山幽栖寺北岩下。别立茅茨。禅诵为业。山素多虎。樵苏绝迹。师入后。往还无阻。又有群鹿绕室听伏。贞观中。於岩下讲法华经。尔时素雪满阶。於凝氷内。见花二茎。状如芙蓉。灿然金色。七日乃灭。

　　唐蒲州释法彻

　　绛州人。少勤苦。通法华经。常以是经诱化一切。邑有孤山。师依而结业。创立兰若。地本高险。向绝泉源。师积岁崇道。一旦清泉迸出。刺史房仁裕申请寺额。即以陷泉名之。尝於道中遇一癞者。引至山中。为凿穴给食。令诵法华。癞者素不识字。加又顽钝。句句授之。终不辞倦。至第六卷。癞病渐愈。经完。眉须复生。肤已如故。

　　唐韶州南华寺释法达

　　洪州人。七岁出家。长诵法华。后诣曹溪礼六祖。祖问。汝诵此经。以何为宗。师云。但依文念。岂知宗趣。祖令取经展诵。师即高声诵至譬喻品。祖曰。止。此经以因缘出世为宗。经云。以一大事因缘。出现於世。一大事者。佛之知见也。若能於相离相。於空离空。一念心开。是为开佛知见。汝当信。佛知见者。即汝自心。更无别物。莫向外求。与佛无二。乃说偈曰。心迷法华转。心悟转法华。诵经久不明。与义作雠家。无念念即正。有念念成邪。有无俱不计。长御白牛车。师闻不觉悲泣。亦以偈赞。有经诵三千部。曹溪一句亡之语。从此顿悟玄旨。

　　唐释法璇

　　开元中。於天童山东麓。建精舍栖止。后移居西南隅之多宝塔。日诵法华经。感天童蹑云升降。捧食来供。遇夜则绕塔行道。人遥见师身。与塔之相轮等。时号为太白禅师。

　　唐洛京圣善寺释无畏

　　本中印度人也。梵名输波迦罗。生有神资。十三让国出家。道德名称。为天竺冠。南至海滨。遇殊胜招提。得法华三昧。所至讲法。恒多异相。后附商舶游诸国。密修禅诵。口放白光。时中印度大旱。师为冥祈。俄见观音在日轮中。手执军持。注水於地。时众欣感。得未曾有。将游震旦。以驼负经。驼没於河。师亦随入。止龙宫三宿。为宣法要。及出。所载梵夹。不湿一字。开元四年至长安。敕住西明寺。译出虚空藏及大毗卢遮那等经。尝亢旱。上遣祈雨。师盛一钵水。梵言数百。须臾。有物如蚪。矫首水面。顷之有白气自钵起。若一疋素。翻空而上。风霆晦暝。大雨如倾。又尝霪雨逾时。师捏泥媪五躯。作梵语咒之。即刻而霁。

　　唐东阳清泰寺释玄朗

　　姓傅氏。梁双林大士六世孙。幼出家。弱冠纳戒。闻天台一宗。盛弘止观。诣东阳天官寺。谒慧威法师。修法华三昧。身厌人寰。志栖林壑。惟十八种十二头陀。隐左溪岩。四十余年。晏居一室。自以为法界之宽。尝於殿壁绘观音宾头卢像。焚香敛念。感五色神光。辉映一室。道俗俱瞻。叹未曾有。天宝十三年示寂。时号左溪尊者。

　　唐台山国清寺释湛然

　　荆溪戚氏。年二十。受经於左溪朗禅师。溪大惊异。尝梦披僧服。掖二轮游大河中。左溪曰。嘻。汝当以止观二法。度群生於生死渊乎。乃授以所传止观。天宝七载。始解儒服出家。诣吴开元寺。敷行妙法。乃祖述所传章句。凡数十万言。大弘一心三观之教。常与江淮名僧四十人。同礼五台。清凉观师帅徒千指迎送。时皆称叹。有不空三藏门人含光。白师曰。顷从不空游历天竺。遇梵僧云。闻大唐有天台教宗。可以识偏圆。简邪正。明止观。可译之至此土耶。师闻之。叹曰。可谓中国失法。求之四维。晚归台岭。建中二年二月。示众曰。夫一念无相谓之空。无法不备谓之假。不一不异谓之中。在凡为三因。在圣为三德。自利利人。在此而已。言讫。隐几而化。所着法华释签疏记等。盛行於世。

　　唐越州大历寺释神邕

　　诸暨蔡氏。十二入道。依左溪朗禅师。习天台止观。法华玄疏。五夏敷演。吴会间学者云从。天宝中。游长安。居安国寺。后东归出襄汉。有着作郎韦子春者。学赡气刚。师与之酬抗。子春折服。中书舍人苑咸叹曰。师可谓尘外摩尼。论中师子。时人以为能言。

　　唐佛陇释道暹

　　遍览百家。弥精法华。大历年中。入京弘化。盛有着述。能於虚空游行往来。时谓有神足证云。

　　唐苏州支硎山释道遵

　　姓张。吴兴人。参左溪。学天台止观。欲广写法华经。乃於支硎创辟经院。举精行沙门十四人。常持法华。以烛继昼。用弘大乘。敕署为法华道场。师於山中铸卢舍那像。及多宝佛塔。修净土当生业。造弥陀佛像。平时讲法华玄义。岁无虚日。天宝元年。於灵嵓道场。行法华三昧。忽睹大明上烛於天。身在光中。异日问荆溪然师。然曰。智慧光明。从心流出。将以显发第一义天也。又入法华道场。睹此身在空中坐。知是涤垢之相。兴元元年坐逝。门人灵翰等树塔。

　　唐润州石圮山释神悟

　　陇西李氏。幼婴恶疾。开元中。於菩提像前。爇指忏摩。祈遣夙业。感异光如月。朣胧绀宇。所苦顿愈。天宝四年。出家受具。每入法华道场。九旬礼念。观佛三昧。於斯现前。因语门人曰。夫阴薄日以何伤。风运空而不动。苟达於妄。谁非性也。方结宇於劳劳山东。常行禅定。夜有山神现形。称是隋故新成侯。久主南岭。今愿以此地永奉经行。言讫不见。十年。加趺而逝。阇维得舍利累累。粲然可数。

　　唐京师大安国寺释志邻

　　姓范氏。兖人。母王氏。不信三宝。邻逃东都。依广受寺修律师出家。开元十年。思亲归宁。母终已三载。因诣岳庙敷具。诵法华经。誓见岳帝。求母生处。夜见帝召谓曰。汝母禁狱。见受诸苦。师悲号祈免。帝曰。往鄮山礼育王塔。庶可救也。师诘朝到寺。哀泣礼拜。至四万。俄闻空中有呼邻声。见母谢曰。承汝之力。得生忉利天矣。倐然不见。

　　唐京师龙兴寺释楚金

　　广平程氏。七岁出家。讽法华经。进具之年。升座讲法。后因静夜。持诵法华。至多宝塔品。身心泊然。如入禅定。忽见宝塔宛在目前。释迦分身。徧满空界。感悟既深。泪下如雨。遂布衣一食。不出户庭。期六年誓建斯塔。见千福寺。幽闲宏敞。拟造於此。适千福有怀忍师者。忽於中夜。见有一水。发源龙兴。流注千福。澄清潋滟。中有方舟。又见宝塔自空而下。久之乃灭。及师建言。欣然欢洽。师每夜至筑所。励精行道。众闻天乐。咸嗅异香。天宝元载。肇安相轮。感通帝梦。亲书多宝塔额。敕赐钱五十万。塔成。有五色云笼塔上。万众瞻礼。师谓同学曰。凡我众僧。聿怀一志。当昼夜塔下。诵持法华。没身不替。凡吟咏莲经。六千余部。每春秋二时。集同志大德四十九人。行法华三昧。前后感获舍利七百粒。至六载。欲藏舍利。预严道场。又降一百八粒。画普贤变像。於笔锋上联得舍利十九粒。莫不圆转自动。浮光莹然。乃取舍利。盛以石函。造自身石影。跪而戴之。同置塔下。表至敬也。师自髫年。即写法华。尝血书一部。金字三十六部。墨本千部镇塔。又写一千部。散施受持。灵应甚繁。具如千福碑帖。

　　唐释大光

　　吴兴唐氏。齔岁。即念法华。三月通贯。及出家。日持七卷。西游京邑。肃宗召见禁中。敕师诵经。至随喜功德品。口放五色光。帝大悦。叹曰。昔梦吴僧口持大乘。五光随发。今师音容。宛同昨梦。因赐名大光。令於千福寺行道。经四七日。梵音遥达宸听。帝甚异其事。后居蓝田精舍。寺僧先期梦天童来降。告言。大光经声。通於有顶。师一日山行。忽坠穷谷。因思本经多宝佛塔。愿持此支品十万遍。恍惚奋身脱泉。若有神捧焉。后表乞还吴。乃依法华寺松径。筑庵以居。日持华偈。用报往愿。相国李绅刺吴兴。夜宿持经道场。忽见白光满空。朗然若昼。随往觇师。见宴坐持经。光起面门。如开毫相。经声向息。光亦随敛。永贞初示寂。异香三日不救。

　　唐五台山清凉国师澄观

　　山阴夏侯氏。年十一。出家。诵通法华。俊朗高逸。精求秘藏。大历中。从荆溪湛禅师。习天台止观。法华维摩等经疏。解从上智。性自天然。大历十一年。誓游五台。顶礼妙吉。仍往峨眉。备观徧吉圣像。却还五台。撰华严新疏。穷圆顿之旨。后止中条山栖岩寺。寺有僧短褐狂歌。凡所指斥。皆多应验。师未至前。狂僧驱众洒扫曰。不久菩萨来此。先是寺壁所画散脂大将。及山麋之怪。往往为患。师既止此寺。遂尔绝迹。贞元十五年。敕延师入内殿。升座阐扬华严宗旨。乃赐号清凉。师平时恒发大愿。其第五愿。愿未舍执受。长诵法华。初造疏时。堂前池。生合欢莲华五枝。一华皆有三节。人咸叹仰。开成三年示寂。全身塔於终南。御制有赞。

　　唐吴郡包山寺释慧因

　　善法华金刚。讲诵精勤。至德中。黄昏时。见一人入云。王请法师。遂僵仆。唯心顶暖。七日乃苏。自云。随使者至一城。城甚宏丽。入觐王。王从数百人。下殿至阁门拜曰。弟子不幸。主世名禄。兼治罪人。甚以为苦。闻上人善讲法华。幸为敷析。於是登座讲毕。王施绢三百疋。令送归。傍见百余僧。指上各生铁爪相拏。血肉涂地。因惊惧乃苏。蹶然而起。绢已在房中矣。
　　唐元和中。有僧入冥。见地藏菩萨。地藏问平生修何业。僧曰。念法华经。曰。止止不须说。我法妙难思。为是说是不说。僧无对。归宗代云。此回归去。转为流通

　　唐洛阳香山寺释鉴空

　　姓齐氏。吴郡人。壮岁困游吴越间。元和初。值钱塘荒俭。拟求食天竺寺。至孤山寺西。馁甚不前。因临流雪涕。悲吟自遣。俄有梵僧。亦临流而坐。顾师笑曰。法师秀才。旅游滋味足乎。师曰。旅游味则足矣。呼法师何也。梵曰。子不忆讲法华经於洛中同德寺乎。师曰。生身四十五。惟盘桓吴越间。又安有洛中之说耶。梵曰。子应为饥火所烧。不暇记忆。遂探囊出一枣。大如拳。授曰。此吾国所产。食之得上智。知过去未来也。师饥甚。食枣掬水饮之。忽欠伸枕石而寝。俄顷乃寤。忆讲经同德事。恍如隔宵。因喟然涕泣。问震和尚安在。梵曰。专精未至。再为蜀僧矣。神上人安在。梵曰。前愿未满。堕戎马间。悟法师安在。梵曰。岂不记香山石像前。戏发大愿。若不证无上菩提。必愿为赳赳贵臣。昨己得大将军矣。当时云水五人。唯吾得解脱。独汝为冻馁之士。师泣曰。某四十许年。日唯一餐。拥一褐。浮俗之事。决断根源。何期福不完乎。坐此饥冻。梵曰。由师子座上。广说异端。使学空之人。心生疑惑。戒珠尚缺。膻气微存。形伛影曲。报亦宜然。师曰。为之奈何。梵曰。今日事定矣。他生之缘。警於子焉。乃探囊取一鉴。谓师曰。欲知贵贱之分。修短之期。佛法兴替。子宜一鉴。师照久之。谢曰。报应之征。荣枯之理。谨闻命矣。遂相挈行数步。忽失梵僧所在。师是夕投灵隐寺出家。受具足戒。专诵法华。愈高苦节。后诣洛阳。遇河东柳珵说其事。且曰。吾生世七十有七。持钵乞食。尚九年在世。吾灭之后。佛法其衰乎。珵诘之。索笔题曰。兴一沙。衰恒沙。兔而罝。犬而拏。牛虎相交与角牙。宝檀终不灭其华。后悉符斯谶。盖指会昌(武宗年号)沙汰事也。

　　唐释守素

　　居长安兴善寺。恒务诵持。誓不出院。诵法华经三万七千部。夜常有貉子驯扰听经。斋时。鸟雀就掌取食。院庭有青桐四株。元和中。卿相多来游者。青桐至夏发汗。颇污人衣不可浣。郑相国絪尝欲伐之。师祝树曰。汝以汗污人。人将伐汝。能无汗则免矣。自尔树汗果绝。长庆初。有僧玄幽题此院云。三万莲经三十春。半生不踏院门尘。当时以为实录。

　　唐释无言

　　姓李。精密教法。尝持一铁钵入定。欲晴则钵内火光烛天。遂霁。欲雨则钵内白气上升。遂雨。蒙氏封为灌顶法师。一日讲法华。有老翁立听毕。乘风云去。众惊问之。曰洱水龙也。

　　唐释妙行

　　精天台教观。既入居泰山。结草为衣。拾果为食。行法华三昧。感普贤现身证明。后於一夕。见琉璃地佛。与二菩萨。涌立空中。僖宗闻其名。诏赐常精进号。后一日再见宝地。谓左右曰。吾无观相而实地复见。安养之期至矣。即日右胁安卧而逝。

　　唐释遂端

　　明州张氏。舍家依德润寺。师授华华经。诵犹宿习。人皆骇叹。十二时间。恒讽不辍。咸通二年。忽结跏坐而化。须臾口中出青莲华七茎。芬馥香洁。远近瞻礼。於是造龛窆东山下。经二十余年。屡见光发。及启视。形质如生。遂迎还寺。漆纻饰之。今号真身院。

　　唐释元慧

　　居嘉兴法空王寺。生平诵法华。不计其数。立志持三白法。三白者。谓身不妄动。口不妄语。意不妄缘。为三白业。时称三白和尚。咸通中。送佛骨舍利往凤翔。炼左拇指。口诵莲经。其指不踰月复生。

　　唐汴州广福寺释功逈

　　汴州浚仪人。六岁时。母口授观音经。累日而度。十六舍俗。入泰山事弘法师。少欲自节。衣布坐茅。师自惟曰。拱默山林。一途独善。至於维持余寄。非化诱不弘。遂南参止慧福寺。专诵法华。撰疏五卷。常为敷演。一日普贤现身。乘六牙象。地皆银色。前后讲法华五十余遍。每至药草品。天必澍雨。

　　唐衡州释楚云

　　生唐末。出家衡岳。尝刺血写莲华经一部。长七寸。广四寸。而厚半之。作旃檀箧。藏於福严三生藏。又刻八字於其上曰。若开此经。誓同慈氏。皇佑间。有贵人游山见之。疑为妄。使人以钳发之。有血如线出焉。须臾风雷震山谷。烟云入屋。相捉不相见。弥日不止。贵人大惊。投诚忏悔。宋筠溪石门寺僧觉范。尝经游往顶戴之。细看血线依然。同时禅月师贯休。有诗赠之曰。剔皮刺血诚何苦。为写灵山九会文。十指沥乾终七轴。后来求法更无君。
　　唐贞观中。长安悟真寺僧。夜如蓝溪。忽闻有诵法华经者。其声纤远。月下四望。阒然无睹。僧惨然有惧色。还寺白群僧。明夕俱往听之。乃闻经声自地中发。遂以标表其所。翼日穷表下。得一颅骨。在积壤中。其骨槁然。独唇吻与舌。鲜而且润。遂持归。以石函置佛殿西轩下。自是每夕。常有诵法华经声。出石函中。长安士女观者千数。后为新罗僧窃函去

　　唐孙咸

　　为襄州梁崇义将校。虽在兵中。恒虔写法华经。一日暴卒。信宿却苏。言至一王府。仪卫甚严。吏引一僧对事。僧号怀秀。亡已经年。在生犯戒。入冥无善可录。乃谬云。我尝嘱孙咸写法华经。敕咸对理。咸初不省。对以无有。僧固执之不决。忽见地藏谓曰。汝若招承。亦自获佑。咸依言。乃得放还。方对勘时。见一戎王自外来。从者数百。冥王降阶迎入。升殿坐。未几为大风卷去。又一人常持金刚经。然好食肉。左边有经数千轴。右边积肉成山。以肉多将论罪。俄经堆中出火一星。飞向肉山。顷刻销尽。此人遂履空而去。咸问地藏。向来戎王。风吹何处。地藏云。彼王当入无间。此风即业风也。因引咸看地狱。及门。烟焰煽赫。惧不敢视。忽镬汤跳沫。滴落左股。痛彻心髓。地藏令吏送之归。妻子环泣。已一日矣。遂破家写法华经。矢志出家。所滴处成疮。终身不愈。夫怀秀谬言。尚得免破戒之罪。况生前真实写经者乎。地藏以招承谕咸。或僧有宿善致之。咸受镬汤之厄。安知非业。而始终蒙地藏指示。竟得回生。则写经之功德。又昭昭矣。
　　唐河东练行尼名法信。常读法华。特造净室。访工书写此经。价酬数倍。极力庄严。一起一沐。然香更衣。七卷之功。八载乃就。贞观二年。龙门寺僧法端。集众讲演。欲借尼经。以为楷定。尼固不与。端责之。不得已。自赍送端。端开读。惟见黄纸。了无文字。惭惧送还。尼悲泣受之。以香水洗函。熏沐顶戴。绕佛七日。既而开视。文字如初。又尼法润。住丹阳三昧王寺。自少入道。精修禅慧。通诵莲经。宵旦无歇。终后皮肉俱尽。惟心舌不朽

　　唐岑文本

　　字景仁。棘阳人。少信佛。诵法华普门品。尝乘舟往吴江。中流舟覆。人俱溺死。文本亦没水中。俄闻有人云。能诵法华经。得不死。如是者三。遂浮水面。须臾抵岸。一日於家设斋。一僧后去。谓曰。天下方乱。君幸不预灾。终逢太平致富贵。言讫不见。及文本就斋。复於椀得舍利二粒。后仕唐为中书令。

　　唐黄门侍郎王淹

　　生而鲁钝。法华一部。久方通诵。后病逝。见梦於弟新安太守固云。予以诵经故。得生西方。然因鲁钝。尚在铁叶莲华胎内。告汝等知。勤心经典。勿懈息也。言已而别。

　　唐隆州令狐元轨

　　巴西人。敬信佛法。依杭禅师教。书法华经一部。箱帙严好。虔供岐州庄所。一夕为野火延烧。庄屋俱烬。轨令拨灰。取金铜经轴。则见外箱已灰。经独宛然。潢色不改。贞观五年事。
　　唐贞观中。河南董雄。为大理丞。坐李仙童事。上震怒。使侍御韦悰。鞠问甚急。大理李敬玄。司直王忻等。数十人同系狱。雄专念法华普门品。日诵三十遍。夜亦不息。枷锁忽自解。惊告守者。其夜监察御史张守一直宿。亲视甚怪之。更锁严封而去。雄仍诵经。五更锁复解。落地有声。而封题如故。台中内外闻者奇之。事平。同舍囚俱获免
　　唐长安县福水南史村。有史阿誓者。生平诵法华经。名充令史。往还步涉。未尝乘骑。盖依经云。哀悯一切故也。临终有异香。人咸异之。后十年妻亡。发冢合葬。舌本如生

　　唐右监门校尉李山龙

　　冯翊人。武德中暴亡。惟心尚暖。七日而苏。云。至一官署。有囚千数。皆锁系北面立。王问山龙平生作何福善。山龙云。乡人建会。恒以物施之。又问更作何德业。龙云。诵法华经日两卷。王起立曰。大善。可升阶就东北高座诵之。龙即举声开经曰。妙法莲华经序品第一。王曰。请止。君诵经非徒自利。乃令庭中诸囚。闻法获免。善哉。诸囚遂忽不见。令放龙还。东行见一铁城。甚广大。吏曰。此是大地狱。中有分隔。各随本业。赴狱受罪。山龙闻之悲惧。称南无佛。请吏求出。俄见旁有人坐卧。龙问之。云。此辈罪报。应入镬汤。蒙贤者称南无佛。诸罪人暂得一日休息尔。

　　唐长安高表仁之孙

　　常读法华。龙朔三年正月。乘马出顺义门。有两骑逐之。称是冥使。特来追卿。高惶怖西走。欲投普光寺。鬼疾前阻门不令入。又西走欲入开善寺。鬼复前阻。遂相从驰入醴泉坊。一骑在前。高以拳击坠之。后鬼怒。遥挽高发掷下马。家人舆还。至晚乃苏。自云。备见冥王。王云。汝何盗取僧果。复说三宝过。高伏罪无敢言。王云。盗果之罪。合吞铁丸四百五十枚。四年受之乃尽。说过之罪。合耕其舌。因放还。言已复绝。口如吞物状。通身疱赤。经日方醒。如是四年。吞丸报尽。忽复气绝。神至王所。王命鬼使拔舌耕之。鬼拈钩凿。铦利异常。终不能及。王乃简案。知曾读法华力。舌不可出。遂免罪放还。自后常于化度寺。行五悔法。以忏前愆。

　　唐京师人潘果

　　年弱冠。任富平县都水小吏。及归家。与少年数人游野外。见一羊食草。果与少年捉之归。羊中路鸣唤。果惧主闻。拔其舌。杀食之。后一年。果舌渐消缩。陈牒解吏职。县令郑余庆疑其诈。使开口验之。见舌根仅如豆许不尽。问其故。取纸书以答之。县令教写法华经。为羊追福。果如言发心书写。斋戒不怠。后一年舌渐得生。平复如故。又诣官陈牒。县令用为里正。

　　唐少常伯崔义起

　　妻父萧文铿。素持法华。满数千遍。永断荤茹。妻萧氏以龙朔三年五月亡。三七日修斋。婢素玉忽作夫人语。谓生时不信三宝。今受苦不可言。繇汝辈为我诵经修斋。得暂放归。至第二十日更来。将素玉去。看我受罪。及期。玉果死。三日而苏。曰。见大城宫府。夫人入别院。须臾火镬铁床并至。备受楚毒。忽见铿坐莲华台。语素玉曰。我女生多嗔妬。不信我言。不信因果。今受此苦。我无能救。汝归可语家人。令修功德。庶得解脱。又见梵僧从空中下。教玉诵法华经。谓曰。汝当记持此经。为阎浮提人传诵。当有信者。麟德元年正月。薛将军宅。设斋迎玉。试诵冥经。有梵僧闻之。合掌叹曰。如西国本不异。众始惊服。

　　唐马郎妇者

　　出陕右。先是此地俗习骑射。不知有三宝名。元和十二年。忽有美艳女子。挈篮鬻鱼。人竞欲娶之。女曰。有一夕能诵普门品者。则吾归之。黎明。诵彻者二十余辈。复授以金刚般若。旦通犹十人。乃更授法华经全帙。期以三日通彻。独马氏子能。乃具礼迎焉。入门。女称疾求止别房。须臾便死。体即烂坏。遂[疗-(日/小)+土]之。数日有紫衣老僧。至葬所。命启视。惟黄金锁子骨存焉。谓众曰。此观音大士。悯汝辈障重。故垂方便。示现以化汝耳。言讫。飞空而去(见宋潜溪像赞序一本作普贤)。

　　唐黄氏二女

　　晋陵人。幼闻人诵法华经。倾听久之。曰。吾解此义矣。遂能深谈实相之旨。后入京师安国寺为尼。长名持法。次名慧忍。同修法华三昧。忽有尼号空姑。词貌甚异。降礼忏所。相与行道。每至中夜。身光赫然。如是三年而去。或疑为普贤化现云。兴元三年梁肃记。
　　唐武德中。都水使苏长。授巴州刺史。渡嘉陵江。中流风起舟覆。诸人一时同溺。惟一妾常读法华经。及水入船。乃头顶经函。誓与俱没。已而独得不沉。随波泛泛。顷之至岸。捧函而上。开视了无沾湿。妾竟以全。又淮宁城北。有姑嫂同诵法华。声如金玉。殁后。冢生红莲一朵。开敷妙盛。后人因於其地。建华台寺。

　　历朝法华持验纪卷上
　　历朝法华持验纪卷下

　　　　同善道人周克复纂
　　　　男周石校
　　　　潜确居士陈济生参
　　五代成都大慈寺有僧。恒诵法华经。一日入青城山。采药。沿溪越险。忽云雾四起。不知所适。有顷云散。见一阁跨溪。甚崇丽。僧至门。仆人入报。出曰。先生请师诵所业经。僧朗声诵至宝塔品。先生野服藜杖。两眉垂肩。焚香揖听良久。诵已。设秫饭杞菊。馨若甘露。嚫金一锾。仆送至中途。僧问何姓名。仆曰。此孙思邈先生也。僧方嗟叹。仆忽不见。复寻索三日。竟迷旧处。归视所嚫。乃金钱也。繇兹一膳。身轻无疾。唐史云。[这-言+(豸*艮)]百五十岁。至请诵经时。距前又三百年矣。出湘山野录。

　　吴越钱塘永明寺释道潜

　　蒲津武氏。尝於山斋。行三七日法华忏。忽见普贤御象。在塔寺三门亭下。其象鼻直枕行忏所。汉南国钱王建慧日永明寺。请师居之。尝阅大藏经。晏坐中见文殊现形。后礼阿育王塔。跽而顶戴。泪下如雨。俄见舍利在悬钟外。旋绕而行。师悲喜交集。建隆二年。坐化阇维。舍利甚繁。建塔藏焉。塔顶放白光。如初化时。

　　吴越永明寺智觉禅师

　　讳延寿。丹阳王氏。迁居余杭。总角时。诵法华经。七行俱下。感群羊跽听。二十八岁。为华亭镇将。以官钱放生。坐罪当死。临刑颜色不变。文穆王异而释之。令出家。依四明翠岩禅师。居龙册寺。执劳供众。日惟一食。长坐不卧。未几谒天台韶国师。止国清寺。行法华忏。中夜见普贤菩萨。执莲华。忽授师手。又於台岭天柱峰。九旬习定。见观音大士。灌以甘露。遂获辨才无碍。建隆二年。忠懿王请居永明道场。僧问经云。一切诸佛及诸佛法。皆从此经出。如何是此经。师曰。长时转不转。非义亦非声。问如何受持。师曰。若欲受持者。应须着眼听。居永明十五载。众常二千。署智觉号。开宝七年。入天台山。度戒约万余人。常与七众授菩萨戒。夜施食。朝放生。六时散花行道。日课一百八事。未尝暂废。余力诵法华经。计一万三千部。皆悉回向庄严净土。时号慈氏下生。着宗镜录百卷。以会天台贤首慈恩异同之旨。又着心赋。惟心诀。万善同归等录。尝夜往别峰行道。空中时闻螺具天乐之声。开宝八年二月。年九十八。焚香跏趺而寂。塔於大慈山。冥王绘像顶礼。具如别传。

　　吴越温州大云寺释鸿楚

　　永嘉唐氏子。生而符彩。翛然出俗。钱武肃王於乾化初年。延师居龙兴寺。开度戒坛。赐紫不受。时诗人郑说南游。亲炙高行。诗赠师云。架上紫衣闲不着。案头金字坐长看。师讲法华经。计五十余座。一日讲堂中。忽生莲华。重柎复叶。香气芬荂。至今永嘉推为僧宝。

　　吴越杭州龙兴寺释可周

　　晋陵傅氏。出家游豫章。穷究法华慈恩大疏已。诣龙兴寺。开演法华。缁白恒数百人。钱武肃王命师於天宝堂。夜为冥司讲经。往往见诸鬼神现形扈卫。尝有巫者祭铜官祠神。久请不下。后附巫语云。吾从大神天宝堂听法方回。武肃异之。赉师金如意并钵。赐号通明。着法华序钞一卷。

　　晋宣州应瑞院释自新

　　濯戒寻师。研精法华。曾无懈废。尝入宣城山采药。穿洞深去。始昏暗。寻见日明。行数里。洞侧有别窍。溪水泛泛然。见大松下有草庵。一僧雪眉拥衲坐禅。旁有一磬并火器。师击磬。僧遂出定。开目惊曰。嘻。师何缘至此。乃陈行止。僧揖坐。取石敲火煎茗。香味可爱。日夕。僧让庵令师宿。顾其僧上松巅大巢内。闻诵法华经。声甚清亮。顷之。僧叱骂曰。此队畜生。今作毛类。何苦生人恐怖。速归林薄。不宜辄出。师窥之。见群虎豹弭耳而去。及曙。僧下松来相慰。师请侍巾履。僧曰。自此百见草枯。四绝人烟。非师栖息处。又问莫饥否。溪畔有稻百余穗。收其谷。挪三掬米。挑野蔬和煮与食。遣回。送至洞口云。相遇非偶然也。所食茶与菜糜。平生即不乏食矣。师遂遵路回本院。已月余日。乃命同好再往寻之。失洞所在。吴越文穆王天福中事。

　　周齐州开元寺释义楚

　　湘州裴氏。七岁舍家。礼法华经。字字各拜。拜且彻部。俱舍一宗。臻微造极。纂释氏六帖。始从法王利见部。终师子兽类部。蔚为巨编。显德元年。敕付史馆。初师着纂。两目丧明。医工莫疗。遂冥心忏过。如是虔虔无间。再岁还明。人谓为征感焉。

　　宋释绍岩

　　雍州刘氏。凡百经书。览同温习。洎入吴会。於杭州水心寺挂锡。恒讽法华经。不舍昼夜。俄感陆地生莲华。举城瞻瞩。建隆二年。经愿云满。誓效药王焚身。时汉南国王钱氏。固留乃止。寻复投身曹娥江。用饲鱼腹。有若神人扶足。惊涛迅激。如坐宝台。王乃造上方院。请师居之。开宝四年。语侍人。吾诵莲经。及二万部。决以安养为期。今幸遂怀。言已。趺坐而化。茶毗舍利无数。遗骨犹玉莹然。

　　宋释羲寂

　　永嘉胡氏。童年诵法华经。匝月而彻。受具已。谒台山竦法师。研寻止观。尝寓四明育王寺。梦登国清上方。有宝幢座。题曰文殊台。外隔栏楯。欲入不可。俄见观音从内出。低回相接。自后乐说无尽。遂於佛陇国清。相继讲训。及兴螺溪道场。学侣云拥。太平兴国五年。诣黄岩浮江放生。讲流水长者品。至海门灵石。重新智者冬居道场。郁为名剎。生平讲法华。凡十余座。瓯越俗尚畋猎。自闻师诲。咸投弓裂网。说法之功。得未曾有。

　　宋释义通

　　姓尹。高丽国族。梵相异常。眉长五寸余。幼出家龟山院。晋天福时。来游中土。至天台云居韶国师所。忽有契悟。及谒螺溪。闻一心三观之旨。乃叹曰。圆顿之学。毕兹辙矣。遂留受业。久之欲泛舶东归。四明守钱惟治固留之云。但期利生。何必鸡林乎。师遂止传教院。太平兴国六年。赐额为宝云。师敷扬教观。几二十年。端拱元年。右胁而化。

　　宋释晤恩

　　海虞路氏子。长兴中。诣昆山慧聚寺。学南山律。后闻天台三观。冥符玄解。遂造钱塘慈光院志因师。讲习弥年。法华光明止观论。咸洞玄微。雍熙三年八月。梦拥衲沙门。执金炉焚香。三绕其室。自言祖师灌顶。来此相迎。梦觉犹闻异香。面西合掌而化。院中皆闻空际丝竹铃铎之声。依稀西去。

　　宋汝州首山释省念

　　莱州狄氏。受学於本郡南禅寺。徧游丛席。常密诵法华经。众目为念法华也。晚侍风穴。一日师与真园头同问讯次。穴问。如何是世尊不说说。真曰。鹁鸠树头鸠。穴曰。汝作许多痴福作么。何不体究言句。又问师。师曰。动容扬古路。不堕悄然机。穴谓真曰。汝何不看念法华下语。淳化三年十二月四日。上堂说偈。有今年记却来年事语。至四年月日。无爽前记。仍上堂说偈曰。诸子谩波波。过却几恒河。观音指弥勒。文殊不奈何。良久泊然而化。阇维得舍利五色。

　　宋释知礼

　　号法智。金姓。四明人。从宝云通师。传天台教观。淳化间。道化大炽。学徒如林。力行法华般舟三昧。期生安养。尝结十同志修忏。三载期满。将焚身以报妙经。杨文公亿。李公遵勖。奏赐紫及法智大师号。奉旨劝请住世。门人本如请益经王之旨。师曰。汝为我作三年监院来。如依言。三年竟。复谘问。师震威一喝。如豁然。乃呈颂曰。处处逢归路。时时复故乡。本来成现事。何必待思量。其随机开悟如此。师终身修忏。三七期满七遍。天台一宗。师为准的。着妙宗钞。大彰观心观佛之旨。天圣六年岁旦。建光明忏。至五日。召众说法。骤称佛号数百声。结跏坐脱。露龛二七。颜色如生。爪发俱长。舌相不坏。如莲华然。赵清献公忭。铭其塔。自龙树传北齐文。文传南岳思。思传天台顗。下迨法智。为台宗十七祖。

　　宋灵隐天竺寺释遵式

　　字知白。宁海叶氏。入国清。於普贤像前烬一指。誓传天台教观。雍熙初。谒宝云通师。慧解秀出。智者讳日。燃顶誓力行四三昧。还天台。以苦学呕血。毅然行道。满七七日。忽如梦。见观音垂手师口。引出数虫。复舒指注甘露於口。身心清凉。宿疾顿愈。祥符八年。移居天竺。天禧中王文穆公抚杭。首访师山中。请讲法华。及心佛众生三法如义。才辨清发。公嗟赏不置。请赐慈云号。於寺东建日观庵。为运想西方之法。依无量寿经。述往生净土忏仪。及行愿法门。盛行於世。常行法华三昧。以九十日为期。感应非一。建光明忏堂。每架一椽一甃。必诵大悲咒七遍。屡经兵火。岿然独存。愿力致也。天圣十年。示寂。时号慈云忏主。

　　宋开宝寺法华大士志言

　　自云寿春许氏。弱冠游东都。得度於七俱胝院。一日读云门录。忽契悟。未几宿命遂通。梵相奇古。直视不瞬。口吻[褒-保+公][褒-保+公]不可识。日常不辍。居恒乐诵法华经。因以为号。临化时。语人曰。我从无量劫来。成就逝多国土。分身扬化。今南归矣。遂怡然而逝。仁宗尝夜焚香嘿祷云。翌日请法华大士。於化成殿斋。清旦。内侍奏。言法华自右掖门径趋。将至寝殿。呵不能止。上笑曰。朕请而来也。及至。径升御榻。趺坐受供。上以储嗣为问。索笔大书十三十三。后英宗即位。乃濮安懿王。第十三子也。吕文穆蒙正。请言法华斋。问未来休咎。但索笔书亳州二字。及罢相。知亳州。始悟前谶。

　　宋东掖山能仁寺释本如

　　四明句章人。幼依法智。祥符四年。至东山。大弘教观。讲法华光明观无量寿等经。皆六七过。又集百僧。修法华长忏一年。尝於山西南。见一虎卧。以杖击之曰。此非汝住处。俛虎首去。后於虎卧处结庵。归闲其中。先有五通神居此。师每禅坐。辄连床舁行空中。师慕庐山之风。与郇公章得象诸贤。结白莲社。庆历年中。敕赐号神照。及紫方袍。赐寺额曰白莲。后说法诀别。江上人见云端有僧西去。嘉定四年迁葬。时已二百年矣。发函慈颜俨然。须发长垂。舍利满龛。

　　宋灵隐天竺寺释祖韶

　　天台刘氏。十九诵通法华。入东掖参慈云。尽得奥旨。惟行法华三昧。用为常课。尝修光明忏百昼夜。至期将半。忽见旌幢满前。导者呼为大辨尊天。师即前揖。天曰。师传通大乘。利益弘多。言讫而隐。又道出淮泗。梦僧摩顶。曰。吾文殊和上也。示汝五无生义。既觉。五藏豁然。如咀冰雪。

　　宋释有严

　　临海胡氏。十四往东山依神照。习天台教观。绍圣中。隐居赤城东峰。结茆楂木之下。因自号曰楂庵。行法华三昧。水旱禳禬。一为持诵。奇应如响。母病目。师对观音大士。想日精摩尼手。母即梦师擎日当前。觉而目明。一日定中见天神告曰。师净业成矣。又梦池中生大莲华。天乐四列。乃作西归自饯一篇示众。后七日加趺而化。塔上有光如月。三夕方隐。

　　宋释处咸

　　天台王氏。受具后。念佛法广大。若不力学。何能见道。即入天封阅藏经。三年而毕。往谒神照。深悟教旨。后主白莲寺。传天台教观。常修法华三昧。元佑元年七月。召众出衣盂散之曰。吾二十三日。当还净土。戒侍者晨钟鸣当告知。至时徐起趺坐而寂。杨次公为赞。有曰。遗书封了加趺坐。不住白莲生白莲。

　　宋释灵照

　　东阳卢氏。生而誓志空门。未踰月。通法华光明二经。负笈教庠。精研天台三观。晚止华亭超果寺。元丰中。结诸善侣。为净社。以效东林之风。尝梦见弥陀三圣。师跪问一生诵经。祈生净土。为果愿否。观音指曰。净土不远。有愿即生。勿复疑之。又於静夜诵经。梦睹普贤。因发心造菩萨像。誓诵莲经一万部。以严净报。一日定中见有异相。遂累足而逝。阇维舌根不坏。舍利无数。

　　宋释可久

　　居四明开元寺。常诵莲经。时号久法华。师与苏文忠公轼游最稔。常居西湖祥符。萧然一室。清介守贫。当九曲观灯。公去从者。独行入师室。了无灯火。但闻瞻卜余香。公仰叹留诗。有不把琉璃闲照佛始知无尽本非灯之句。元佑八年。无疾坐化。三日复苏云。吾已神游净土。见彼土相。与十六观经所说。庄严一同。七宝池中。所有莲台。皆书当生者姓名。一紫金台。书成都府广教院勋公。已生其中。又一金台。书明州孙十二郎。一书可久。又一银台。书明州徐道姑。言讫复化去。后五年。徐道故亡。异香满室。又七年。孙十二郎卒。时闻天乐迎空。皆如师所云。

　　宋温州法明院释继忠

　　永嘉丘氏。八岁得度。诣南湖依广智。洞悟教观。行法华光明三昧。日无虚晷。却病除崇。神应莫测。元丰五年。集众说法而逝。赤光照彻空表。净社全教。梦金甲神人告曰。忠法师已生兜率。

　　宋释思照

　　钱塘阳氏。参神悟有契。既而刺血书法华七轴。筑小庵曰德云。专修念佛三昧。凡三十年。宣和元年春。一夕见佛现金色身。即结印坐化。师诵莲华经千都。净土七经。一字一礼。又礼法华十过。苦行无两。

　　宋明州释中立

　　鄞之陈氏。丱岁出家。赐号明智。熙宁中居南湖。继神智席。日宣止观。元佑中再主延庆寺。修法华三昧忏法者七年。行法将圆。一日於禅观中。见大舟。众欲乘不可。惟师坐其中以行。自是辨慧泉涌。师诵法华踰万部。禳救灾旱。靡不神验。永嘉扶宗谓师曰。吾尝见大摩利支韦驮。於梦中求护法。它日幸於忏堂置位。及师主忏。乃立像自师始。陈莹中尝赞师曰。严净木叉。坚持净虑。以身为舌。说百亿事。

　　宋姑苏无量寿院释净梵

　　嘉禾竺氏。元佑初。主姑苏大慈。凡讲法华经十余遍。大观中。结二十七僧。修法华忏。每期方便。以二十八日为期。如此三会。感普贤受戒羯磨。至呼净梵比丘。则洪音震响。如撞巨钟。三昧将圆。有二僧作礼曰。今春至石桥礼圣迹。忽见空中散花。异香非常。一僧遽云。姑苏梵法主期忏散华至此。语毕不见。因来瞻礼。后又於会忏。见韦天按行忏室。行人有遭点察者。辄障起而退。元符中。师曾梦至冥府。王者迎就座。命吏简簿云。净梵比丘。屡经多劫。长讲法华。王即起顶礼。遣使送还。政和末年。示寂后。有舍利五色。

　　宋释覃异

　　余姚杜氏。幼出家龙泉寺。已习天台教观。掩关专修净业。诵法华经。满五千部。普贤观弥陀经各万卷。日持佛号不绝。崇宁初。焚香告众曰。吾生净土时至矣。当乘金刚台。随佛西迈。愿勉力进修。可得相见。言讫。泊然而化。

　　宋会稽道味山释宗利

　　会稽高氏。既具戒。往姑苏依神悟。修法华忏。要期三载。俄见普贤乘空过前。寻诣新城碧沼。专修念佛三昧。政和元年。天旱祷雨。感龙王现金色身。甘雨沾足。建炎末。居道味山。系心净土。至第三夜。绘像顶珠。忽放光明。一日告弟子曰。佛来也。吾将归安养矣。即书偈。有一相道人归去来。金台坐断乾坤窄句。奄然而化。

　　宋温州释道琛

　　乐清彭氏。十八具戒。至南湖依圆照。於禅定中。见四明尊者。坐禅榻上。深谈法相。自是心地豁然。因行法华三昧。感普贤大士放光。慧辨愈加。有久病者。为说法施食。多获痊安。绍兴末。忽集众讽观经。晨夜不绝。众闻异香盈室。师曰。佛来接我。即沐浴更衣。令众讽安乐行品未讫。嗒然坐化。留龛踰月。颜体如生。

　　宋释从雅

　　钱塘人。始从海月。学通止观。遂入南山天王院。诵法华经二万余部。诵诸经及礼佛。至百万拜。礼法华经。一字一拜者三过。心期净土。一生坐不背西。其精诚如此。宪使杨杰。为制安乐国三十赞赠师。其一云。净土周法界。何劳独指西。但能从一入。处处是菩提。师於净住寺图九品三昧。镌赞於石。人多感化。后无疾坐逝。感异香天乐。咸谓西圣来迎之兆。

　　宋释含莹

　　禀天台教观。尝以银书妙莲经。遇佛菩萨。则用金字。世称为法门至宝。建炎中。金寇至。院宇焚荡。於瓦砾中。寻获此经。不损一字。

　　宋释祖南

　　居南岳之云峰。刺血书阿弥陀经五百卷。金刚经一百卷。法华经十部。终二十七年。皆用血书。末年血乾骨立。念佛声不绝。一日在方丈坐化。眉间迸出舍利。随取随生。

　　宋喻思净

　　钱塘人。自号净土子。早侍瑛法师讲法华。后常持诵。专心念佛。暇则画佛像。凡画。必於净室寂想。见弥陀光明。乃下笔。绍兴丁巳岁。端坐七日。一心念佛。漠然化去。

　　宋征士左伸

　　天台临海人。从神照授菩萨戒。镌西方三圣像。旦夜虔事。诵法华经三千四百部。金刚般若二万卷。绍圣二年秋。命沙门唱法华首题。增受菩萨戒。寻梦三伟人立江皋。召伸登舟。即请僧诵弥陀经。遽曰。我已见佛光。端坐化去。

　　宋仁和范俨

　　常时蔬食。世缘淡然。云。我自是旅泊耳。日诵法华。复手书经一部。备极庄严。大观中。忽见普贤乘六牙白象。放金色光。谓俨曰。汝尝诵法华。念阿弥陀佛。得生净土。故来相报。越一夕。睹众圣授手。就座合掌而逝。

　　宋汴京张庆

　　祥符中为司狱。常以慈慎自持。日躬侍扫涤。暑月尤勤。饮食汤药卧具。必加精洁。每戒其徒曰。人不幸罹於法。我辈若不知所恤。则罪者何所赴诉。生平持诵法华经。每遇重囚就戮。必为斋素诵经。一月乃止。尝教狱囚。有罪当自认。毋诬良善以重己孽。妻袁氏。年四十八。染疫死三日。忽苏曰。我始至一秽所。思得清凉处。忽见白衣大士谓曰。汝不当至此。且尚未有嗣。汝夫多阴德。子孙当有兴者。乃以手挈之出。得苏。明年生子亨。官三班借职。庆年八十二。无疾终。六孙皆显官。号世族。

　　宋无为军使李遇

　　素诵法华。忽昏夜途值群鬼侮之。俄见一老叟布袍草屦。厉声叱云。此人常诵法华。不得相犯。鬼遂散。老人亦不见。

　　宋刑部都官陆沅

　　号省庵。居四明之横溪。每晨起。即澡漱入净室。焚香趺坐。诵法华经。目不他瞬。首唱偈曰。盥手清晨贝叶开。不求诸福不禳灾。世缘断处从他断。劫火光中舞一回。即开卷而诵。声如贯珠。日一遍者三十年。年登八十。增至三部。赋诗见意。有清晨三度到灵山之句。凡诵九千四百八十五部。又阅毗卢大藏。凡台宗律部。少室心宗。无不博究。复诵弥陀圣号。一意西驰。绍兴五年四月。年八十五。沐浴冠服而化。忽闻口鼻间。出莲华香。郁然弥日方息。

　　宋晁待制说之

　　字以道。尝往湖南访明智。闻三千境观之说。欣然愿学。晚年日课莲经不辍。自号洧上老法华。

　　宋张秉

　　知冀州。一巨盗劫民财。又乱其女。秉忿极。设架钉於门。三日醢之。后感痁疾。一日方午剧发。忽见中使来宣秉。乃力疾促辔。至一寝殿。闻先帝真宗厉声帘中曰。张秉何得非法杀人。自与本人对辨。引至殿西南隅。启狱扉。囚系万状。始悟非人世也。一铁校罪人。血肉淋漓。泣诉曰。汝用非法杀我。肢体零散。永无受托。奈何。秉方认冀盗。诟曰。汝所犯岂止一死。虽糜万躯。亦不足塞女耻。敢更诉乎。旁有一胥。乃秉从事河阳日故吏也。曰五刑自有常典。亦不得憾其诉。秉曰。奈何。吏曰。但遣之托生。公可却还。秉惧。询遣之之术。吏曰。无如法华经但至诚许之。秉遂许归日。召僧诵经百部。囚不舍。增及千部亦然。秉愈怖。吏曰不。必多。但诵贵长久。日请一僧诵一部。许终其身。乃可遣也。秉如言许之。果不见。三日后。神方还。乃日召僧诵一部。至没不废。出湘山野录。

　　宋遂州姜学士

　　弱冠暴亡。冥王责曰。汝前生为善。今世该八十二岁。丁丑举进士。位历公卿。不合杀牛食肉。以致算减禄绝。汝岂不闻海州七日夜雷雨。天降石鼓之记乎。记曰。六畜皆前业。惟牛最苦辛。君看横死者。尽是食牛人。言毕。旁一吏谓曰。汝宜急求还魂改过。否则判入地狱。无出期矣。姜求指示。吏曰。阴府最敬人书写受持妙法莲华经。及金刚经。太上感应篇。汝若发心。可得脱免。姜依言乞还魂改过。书经养亲。冥王允之。遂得再生。自后。孝养二亲。奉淫杀戒。书经持咒。常述其事劝人。感化日众。后登第。仕至学士。

　　宋南海潘冕者

　　佯狂不测。人谓之潘盎。盖俚语谓心风为盎也。盎每与京师人。说法华偈颂。往来日密。一异人云。盎即日光佛。有赵棠初为幕官。弃任从盎游。尽得其道。盎即隐去。棠亦坐化。焚身得舍利数升。苏文忠公轼与棠子昶游。得四十八粒。尝作赵先生舍利记。

　　宋湖州城南屠户陆翁

　　年二十三时。见一云水僧至门。口称教化有缘人。陆不领解。僧云。汝杀牛羊无数。何不改业。陆云。承袭祖业。遽难弃舍。僧曰。汝不改。后世必堕此类。仍受冤报。无有出期。吾观汝宿有善根。可亟专心受持莲华经。及金刚经。消除恶业。增长善福。言讫。忽不见。陆遂省悟。持斋誓不宰杀。绘阿弥陀佛观音势至像一轴。虔装供养。投师习诵二经。未及五年。自能暗诵。每日於佛前焚香。诵莲经一部。金刚经一卷。忏悔。愿度所杀众生。早生净土。年八十一。将辞世。半月前。徧约亲友。於十一月初九日。具蔬相别。及期。俱赴斋罢。忽索浴更衣。端坐作颂而化。颂曰。六十余年离杀业。手抛刀秤暗修行。今朝得趣菩提路。水里莲花火里生。

　　宋朱氏如一

　　幼归四明薛氏。年二十余。即清净自居。道装素服。萧然林下。绣妙法华经七轴。十年而成。至化城喻。针锋缀舍利如粟。连获数十粒。一句一字。凡唱礼者三。及绣弥陀三圣像。极为奇妙。诸大乘经。诵若建瓴。尝锓木为图。劝人念佛。所化之数。盈二十万。绍熙四年。示微疾。医进丹砂。曰吾往生决矣。丹砂何为。翛然右胁而逝。橘州昙禅师作传。

　　宋德兴县董母李氏

　　诵普门品三十余年。后入冥。见观音垂手引之。光明如昼。云。尔数已尽。缘有善根。故来相援。豁然而苏。
　　宋庆历间。欧阳文忠公修知颕州。有官妓卢媚。姿貌端秀。口中尝作莲花香。散越满座。有蜀僧颇知人生前事。云。此女前身尝为尼。诵法华经三十年。一念之误。遂至於此。公问妓曰。曾读法华经否。曰。某失身於此。所不暇也。公命取经示之。一览辄诵。如素习者易以他经。则不能也。公於是始信修种之言不妄
　　宋绍兴中。奉化赵母。素持法华。一女使窃听久之。忽记得青莲华香。白莲华香。华树香。果树香。四句。自是吟讽不绝。后卒。於葬所生青莲华一朵。释本空述

　　宋潮山黄婆

　　素待法华金刚。专心念佛。忽患痢疾但饮水不食。邻庵僧善修梦婆来谓曰。将往西方。越二日。婆西向念佛。端坐化去。远近皆见红霞覆婆之屋。

　　宋秦氏净坚

　　家松江。自厌女身。与夫各处。精持斋戒。披诵法华华严光明般若经为常课。寒暑无间。晨昏礼佛。修弥陀忏。久之光明入室。面西安坐而寂。

　　宋宜人陆氏

　　钱塘人。朝请王玙妻也。常诵法华。笃意净土。礼忏一会。念佛万声。三十年不辍。后因微疾。忽闻天鼓自鸣。人方惊异。氏即向西双手结印而逝。

　　元钱塘普福寺释弘济

　　号天岸。余姚姚氏。少孤。依从父满公出家。天性骏发绝人。授法华经。辍能记忆。十六受度。持律不懈。慨然有志大法。往鄞依半山全公。习天台止观。专修法华净土忏法。彷佛於观定中。睹尊者畀以犀角如意。自是谈辨日增。开法东吴两浙间。以流通教法为第一义。建法华百十会。屡感天华之瑞。盐官海岸崩。请师建水陆大会。师冥心观想。取海沙咒之。徧掷其处。足迹所及。岸为不崩。至正七年。召大众至。以惟心净土为嘱。端坐书偈而寂。

　　元陈君璋

　　黄岩人。端重寡言。年四十。与室叶氏。披诵法华。念佛惟谨。年六十。疾笃。一夕命其子景星扶之坐。谓曰吾归去。曰归何处去。曰没处去。又曰。我死宜依桑门阇维法。言讫。合掌称南无阿弥陀佛而逝。

　　明天台能仁寺释善继

　　号海慧。诸暨人。甫能言。闻母举佛号。即合掌随声和之。十岁。祝发山阴灵秘寺。从大山恢公。习天台教观。后得法於湛堂澄公。三主名蓝。宏阐法华玄义文句。朝讲暮解。五章四释。奥义昭晰。尝於讲期中。感四明尊者见梦。晚年隐居华径。严修净业。师平生讲。法华光明经。主修法华净土忏。所感灵异非一。

　　明五云山云栖寺莲池大师

　　讳袾宏。古杭沈氏。弱冠栖心佛乘。嘉靖丙寅。依无门性天剃染。寻受具戒。单瓢只履。遍参诸方。北游五台。感文殊放光。隆庆辛未。见云栖山水幽寂。遂结茆终焉。环山多虎灾。师为讽。经施食。虎患以宁。岁旱。循田念佛。随足所至。时雨沾澍。自此化道大盛。师独辟。净土一门。融会三藏。指归惟心。四方缁白。顶礼莲台下者。日数千指。诸贤豪及门问道者相踵。皆扣关击节。征究大事。靡不心折。又极意悲愍。着戒杀放生文劝世。城内外暨山中。俱设放生池。岁救鳞羽诸生命。不可胜数。万历中。慈圣太后遣内侍。赍紫袈裟斋供。请问法要。海内闻师名者。佥曰云栖古佛云。师阴。修四安乐行。肩荷正法。密行难窥。以念佛三昧。普摄三根。诚永明以后一人。憨山禅师制塔铭云。若非付嘱。定是地涌。盖知师者微矣。师尝有绣法华经赞云。四十九年间。开示佛知见。得此一毫端。一切尘中现。人皆用笔墨。尔则针和线。叶叶莲华生。字字光明遍。心相本无形。即境能转变。我以笔为舌。今用斯为荐。共结菩提缘。永转空王殿。又尝有莲。经疏偈。载云栖法汇。

　　明释德清

　　全椒人。姓蔡氏。九岁。能诵普门品。十二师授法华。三月通诵。二十习禅。刻志参究。游京师。谒安法师。听法华唯识。已游清凉。至北台憨山。喜其奇秀。因以为号。南还至少林。瞻礼初祖像。於东阿道中。豁然了悟。乃有偈曰。死生昼夜。水流花谢。今日乃知。鼻孔向下。遂诣北台。居龙门最幽峻处。老屋数椽。时见万山氷雪。身心洒然。涧水奔腾若雷。一念不生。众响如寂。师发愿刺血泥金。书华严经一部。结般若缘。兼酬罔极。时屡感异梦。见慈氏尊在广博楼阁。为说妙法。又梦入金刚窟。见清凉大师倚大宝床。开示圆融观境。自是夙障氷释。万历乙未。以送藏事株及。谪雷州。至金陵。遇达观禅师。临岐把臂云。向闻师难。於佛前期诵法华百部。以忏夙愆。余之心。师之舌也师唯唯。后至岭外。构禅室於壁垒间。集众讽课。用报前愿。仍讲法华一周。至见宝塔品。洞悟佛意。戊午。定居庐山五乳峰法云寺。仿远公六时。刻香代漏。专心净业。师尝以开示悟入。判释全经。着有法华通义。七卷。

　　明金陵大报恩寺释洪恩

　　姓黄。金陵人。十三岁。听讲法华。至三界无安。犹如火宅。豁然而悟。求父出家。与憨山禅师德清。同师无极和尚。游嵩少。至伏牛结冬而归。再游五台。挺然以法自任。万历中。据猊座。讲演法华。日绕万指。单提本文。直探佛意。一雨所沾。三草二木。悉皆蒙润。闻者叹未曾有。说法几三十年。每辍座。即修禅观。尝於长兴山中。结茆习静。入定二日。林木屋宇。皆为振动。憨公叙师梗槩。为中兴法道传。

　　明天台佛陇岩释真觉

　　字百松。昆山人。姓王氏。梵相奇古。夙具灵知。后寻梵典。知世无常。出家受具戒。诣吴兴谒月亭法师。预法华讲席。至方便品。即便开悟。嘉靖甲子。天台请师讲法华。意不欲行。梦绯衣神人告曰。师缘至矣。我当护师行。台俗初习邪教。师奋妙辩。一扫空之。皆知念佛求生西方。自后二十六年。岁无虚席。远近向风。学者尊之曰妙峰法师。所讲法华及妙宗钞。大弘教观。时人知有性具宗者。皆师德化也。临终着三自省而逝。师尝修随自意三昧。每遇病境。止观逾厉。着有净土梦谭记。

　　明释真清

　　号象先。湘谭罗氏。少投南岳。依宝林和尚剃染。随授具戒。日持法华经。兼修苦行。二十五。航海礼普陀。舟中忽有所省。因访盐官遗迹。驻锡觉皇。俄遘疾。恍见关圣授以灵药曰。汝至人也。请广玄规以醒末俗。病寻愈。已而南游天台。精修止观。五载。复入华顶南峰。宋永明大师曾禅定九旬於此。师高其风。庐於旧址。结社。修大小弥陀忏各三年。广赞台宗。精敷五悔。一夕梦琳宫绮丽。列坐弥陀三圣。师因展拜。见沙弥授一牌。有戒香熏修四字。万历丁亥。慈圣太后特赐金紫方袍。降旨褒崇。冢宰五台陆公光祖。虚芙蓉法席见招。师辞不起。后移居东掖慈云。即式尊者得道之所。鸣泉在涧。松影参差。师禅定於此。宴如也。后应云间陆宗伯树声请。於本一禅院妙阐法华。癸巳正月坐逝。五日面如生。荼毗有异香气。远近至者几万余。

　　明天台石城释性专

　　昆山张氏。号守庵。少剃发遍访知识。谒妙峰受戒。预听法华讲席。后辞峰往峰顶。行头陀行。十二时中。惟诵法华。行深禅定。尝於定中见西方宝池。成琉璃色。广厚无际。以是白峰。峰曰。此观行初成之相。不生取着。是善境界。若受若说。即入群邪。师繇是深秘不言。石城有百尺弥勒像。古称三生佛像也。以僧护僧淑僧佑更三世始竟工。嘉靖间因兵燹。像金剥落。师为新之。又构石殿与像称。感佛放光。夜明如旦。甲辰秋。延禅师传灯讲小本弥陀经。有请易弥勒上生经者。师曰。不然。吾闻弥陀与弥勒。一身一智慧。力无畏亦然。余将俾海众。同悟本性弥陀。即本性弥勒。先游莲华净土。然后预龙华胜会也。丙午仲冬。沐浴更衣。命众椎钟诵经。趺坐念佛而化。前数日。大佛泥洹褶中。生灵芝一本。大於拳。色白间红。柔净可爱。观者咸谓师往生净土之验。

　　明释传灯

　　姓叶。姑蔑人。少从进贤映庵禅师削[髟/采]。隋谒百松法师。闻讲法华。恍有神会。次听楞严。中夜入室问楞严大定之旨。百松瞪目周视。师即契入。松付金云紫缕袈裟。一生修法华大悲光明弥陀楞严等忏。无虚日。自此讲声遐播。冯司成梦桢。陆太宰光祖。施买山赀。因卜居幽溪高明寺。先有山农叶祺。葬亲山后。忽梦玄弼真君语云。此圣道场地。异日有肉身菩萨。大作佛事。速迁可免祸。祺不信。俄举家病困。惧而遄徙。翌日师至。遂於此地立天台祖庭。学侣辐凑。师御高广车。垂甘露辨。尝着生无生论。明往生净土义。甲辰。应守庵禅师请。於新昌大佛前登座竖义。阖众时闻石室中。奏天乐。铿锵类丝竹。非人间所有。讲毕乃寂。每岁修四三昧。身先率众。精进勇猛。注楞严维摩等经。凡染翰必披戒衲。感鬼神翼卫。前后应讲席七十余期。年七十五。预知时至。手书妙法莲华经五字。复高唱经题者再。泊然而寂。师号无尽。同时为黄檗禅师深有。号无念。博山禅师大舣。号无异。俱浊界医王。人天正眼。时称三无云。

　　明武林西溪释传记

　　鄞水人。世称法华和尚。为妙峰高弟。性好独居。晦迹西溪。隐身龙树。三十余载。日诵法华为业。课及九千七百余部。万历丙戌。虞司勋淳熙举法华三昧忏。师奋志忘疲。力修长期者三。九历寒暑。每获瑞应。默而不言。后息礼诵。於西溪道上。肩水负薪。行诸佛事。或曰。和尚犹作此有为功德。师厉声曰。无为岂在有为外乎。癸丑七月。辞诸弟子。念佛及三千声。唱妙法华经题者数四。面西合掌而逝。次早顶门犹暖。异香久之方歇。

　　明云栖寺释广莫

　　字仁安。初游千松门。执经问难复偕密藏开公。结制大云。习禅那行。开公勉以还从教入。於是历诸讲席。万历乙酉。百松法师讲法华於虎林福田寺。丙戌。复於灵峰山寺。讲法华玄义。师咸负笈往听。洞契会三归一之旨。丁亥。千松老人讲首楞严於檇李东禅。复驰回预听。时於能言辈中。老人屈师一指。从是义辨日发。三藏殊文。百家异学。开卷知归。喟然曰。文字般若。俱从禅那行中流出。顾我器量。不能直截情根。为彼二障所困其。以法华为越生死海之津梁。登涅盘岸之梯磴乎。壬辰。礼云栖。闻净土法门。三心圆发。誓蹑华台。偈有受恩俱是法。投足乍如归之句。着怀净土诗九章。俱古澹幽折。直契西佛悲愿。师志弘大法。尝集诵法华感应一卷行世。

　　明释广承字

　　绍觉。弱冠从大觉受业。深究天台贤首诸宗。机辨风生。闻者倾服。后依翠峰受戒剃发。云栖大师见师所着净土文。呼为义虎。师勤修忏法。证入法华三昧。自是阅诸经典。涣然氷释。为众讲解。历年不怠。后无疾化去。黄海岸端伯铭其塔。

　　明江阴释僧复

　　道德高重。万历末。常写法华经。积岁乃成。写完。掷笔池中。时方腊月凝寒。忽有莲华一朵。自冰中吐出。亭亭直上。师遂自号冰莲道人。夏孝廉树芳师事之。亲炙其异。

　　明释性天

　　号朗然。吴淞人。出家普陀。泰昌庚申。云间周东渊往南海礼大士。请师诵法华荐母。师为诵于韦天前回向。周有牛甚力。自是忽毙。未几。附妇体呼其子曰。向以口业重故为牛。今得法华经功德。已脱牛苦。再求朗师礼忏。便可托生。师因为礼忏。施焰口食。是夜。周恍惚见母谢曰。赖礼忏力。已托生东邻矣。翊晨。向师述梦。适东邻郑氏。诞一子。相顾惊愕。问何时曰。尔家道场才完耳。师曾刺血书法华经。书毕。六万余言。澜翻如夙习。所居静室。泥壁皆具莲华叶梗诸相。礼普陀者。莫不随喜。合爪赞叹。
　　明北京刑部街之鹫峰寺。供养古旃檀佛像之所也。神庙末年。住持僧济舟。生平质实。奉佛钦肃。但於酒戒未严。一日有人着两截衣者。来告曰。我地府无常也。某老妪以生前无一善。滞地狱不得脱。每月朔望。曾到寺礼佛。携果物供养老师。以此因缘。望为渠讽法华经一部。即得托生。舟疑而未信曰。汝既是鬼。难得到佛地。盍瞻礼焉。鬼云。有都城隍在内。不敢入。舟因思是日五更。有人欲作善事。立城隍位於殿侧。其言殆不诬也。随於七月十五日。在佛前跪讽法华经。至第五卷。天暑渴甚。觅茶不得。见桌上一酒壶。摇之尚有存者。遂吸冷酒一口。仍跪佛前完经。次日。无常复来云。老妪承师诵经。完四卷。满阴司皆射金光。正将离狱托生。忽一阵酒气。冲入冥府。自五卷至七卷皆然。故仍不得力。舟闻之。毛骨竦立。发至诚愿。为之补诵。由此严持酒戒。永不敢犯。唐公时尝刻其事於本寺严净道场之碑阴。又昔有高僧。跪诵法华三十年。忽见一青衣童子谓曰。师诵法华甚久。但每度洗手。蘸水而已。不如法净洗。秽触法宝。且当受罪。僧悚然曰。得何罪报。童子曰。当堕粪蛆。言讫不见。僧大恐。后乃净洗如法。按洗涤法。先用土灰。后用澡豆(即肥皂)擦抹。洗手有净手咒。洗身有净身咒。各念七遍。不念咒。虽洗尽四大海水。亦不得净。净手咒云。唵。主迦剌耶莎诃。洗身咒云。唵。贺曩密栗帝莎诃

　　明释行仁

　　字指一。河南光山张氏。弱冠读书白鹿洞。遇异僧戒曰。子有大难。能持大悲圣号可解。师矢心受持。崇祯辛巳。献宼破县。屠戮及师。刃忽自断。贼异之。得不死。遂决志剃发。甲申抵金陵。从千华昧和尚受具戒已。见戎马充斥。乃沿流东下。至昆山。於净室讲梵网金刚楞严等经。缁素皈仰。戊子春。徐氏舍西郊别业。延师居之。庚寅春。讲演法华。辨慧云兴。听众日盈万指。有白鹤自空而下。旋绕法筵数匝。听毕戛然长鸣去。乃命庵曰法雨。辛卯。昆邑大饥。主施粥事。心力俱殚。遂得疾。壬辰正月二日。端坐说偈而化。
　　明嘉靖间。报恩寺住持僧永宁。号西林。蓄一马。每自寺骑赴礼部。上马时。默诵法华经。至礼部门下马。恰宗一卷。率以为常。本寺对门有孕妇。夜梦此马入室。遂生一男。天明。向寺访之。马死正其时也。其家后即以子为西林徒。极愚蠢。授之书。一字不易识。唯口传法华一卷。便能熟诵信为马闻经得度矣。出金陵琐事。又当湖有僧诵法华经。一虾蟇闻经声。忽作昂首拳跽状者移时。少顷若禅坐。撼之已息断矣。唐修雅法师曰。佛之意兮祖之髓。吾之心兮经之旨。合目冥心子细听。醍醐滴入焦肠里。若是虫岂非醉醍醐而熟睡者耶。见达观语录

　　明释明勋

　　徽人原名胡文柱。天启时。为中书舍人。以不从魏珰书经命褫官至丙戌。忽患人面疮。痛不可忍。辛卯冬。晕绝。恍惚听疮作人言曰。予梁时卢昭容也。在雒阳宫中。遭贼戕命。今已六百余年。尚滞鬼籍。而君即当日戕予者。今既转身为男子。当书法华等经以自救救予。文柱哀祈住痛即书。时居仪真。立具纸笔。书法华华严金刚楞严等经及水忏。每书时。痛辄止。停笔复痛。踰年书经完。患遂愈。丁酉夏。遇堆山於德庆。详述斯事。但未辨为萧梁。为朱梁。李太史明睿。王子猷定。诸人题跋。亦皆不及审定。堆山曰。此朱梁也。萧梁时。雒阳属魏。且昭容亦唐宫人位号。乃拥护昭宗而被害者。君非朱友珪。即氏叔琮耳。遂订而题其册。见薛公采。今堆山道者米笔记。按堆山考据最悉。但如此。则梁昭容。应作唐昭容。或胡君愦绝中。唐梁声近而讹。未可知也。周石续志。
　　明苏州宝林寺。相传有十三岁童子至寺。云。欲得净室写经。寺僧以别房居之。索纸笔书法华经。以半幅高丽茧纸。画作七级浮图。一级一卷。纸长四尺许。广可尺半。而经文六万余言具焉。数日便了。留寺中。童子不知所之。里人陈文纲。亲见此塔。字如麻大。致密分明。其下左方题云。行童海王师光写。今归荡口华氏

　　明龙得孚

　　为四明郡丞。廉直好道。时普陀有两住持。一曰大智。戒律精严。道俗皈仰。一曰真表。虽领丛林。性悍破戒。万历壬午。丞奉监司命。委鞫真表。以小过挞沙弥事。到山处分。命取莲华经一部火之。令众僧悉跨其上。誓无再犯。己至后殿礼拜。觉两髀病软不可动。体发奇热。疾遂委顿昏愦中。恍惚闻传旨云。奉道毁道。尤当重谴。姑以爱民故。罚作三石牛啬官。丞念此必冥官之号。如是死矣。且入恶趣。某不知毁经之罪。其大乃尔。自今而后。愿斋戒终身。急免官入道自赎。大智师亦为祈哀诵经礼忏。定中见一铁围城。城中裸尸累累。丞亦在中。独不裸。师至心忏摩。忽见空中下白光一道。若有人掖出之而苏。丞见沙门云拥。问何故毁经。犯此大戒。丞曰。知罪矣。愿以百偿一。先捐俸斋万僧。众沙门乃隐。其夕丞家僮於昏黑中。见两玉女双髽髻。手携幢盖。拂床而过。[圭/石]然有声。幢脚拂僮面。僮惊起大呼。丞病良已。是时不食不瞬十日矣。屠仪部隆。目击为之记。

　　明海盐朱元正

　　为诸生时。讲孔孟之学。端方不苟。六十后。深入禅悦。於宅后敝屋三楹闭关。不与家事。门上题譬如我已死了六字。每日功课。午前讽法华经一卷。午后静坐。庚申四月。唐宜之同其门人陈则梁访之。先生谓则梁曰。宜之向曾与汝书。劝子舍利西泰之学。而学佛。此是好话。可切切听之。既而则梁曰。老师年高。盍少开酒禁。先生曰。子意谓衰年。当藉数杯。以调气养血耶。不知我之生死。已画得断。何复言此。先生说画得断时。因以手在几上画一画。盖已了生死矣。见者咸凛然起敬。七月。无疾。忽谓子曰。吾在此无事。可行矣。子问何处去。曰。西方去。子及孙固留。许之。至腊月朔。示疾不食。家人仓皇治后事。先生曰。勿忙。此腊八夜半事也。及期。端坐欲逝。又曰。我一生秋毫不负人。今冬。舍后木匠。为我修后门一片地。盖望我元旦会客。地平。便老人行步也。其雅意尚未报。取纸作一诗谢之。中一字错写。又以笔涂改。从容坐定而逝。时方鸡鸣。先生预诫家人。临行时。勿令妇女来。过二三时方可来。来亦勿哭。比天明。眷属方至举哀。先生复醒。开眼而不开口。但摇头令女人去。去尽仍瞑目逝。尔时来去自由如此。见妙意庵己求书。

　　明王立毂

　　字伯无。台州人。幼从父大中丞士性。游鸡足山。入一石壁中。见迦叶语曰。汝从何处来。王瞿然一惊。迦叶曰。汝堕火宅中。行慈忍戒。他日勇退急流。桥下前身犹在。须臾壁合如故。王自此坚持杀戒。万历丙午。领乡荐。梦父有十年五死。及植德禳灾之谕。乃於嘉禾三宝前。誓奉长斋。於天台受杀盗淫妄四戒。后为新淦县令。戊午入觐。舟次荻港。夜为冥府所摄。主者厉声叱曰。尔阳数丙辰八月当尽。延至今者。斋戒力也。奈何弃之。王叩谢曰。居官势不得不尔。主者曰。固然。奈算尽何。命驱入狱。一左侧宰官请曰。试取破戒后事稽之。少顷。羿两簏至。背令淦文卷。并一揭一柬。平日所戏书方寸之纸俱在焉。各有气上腾。青黑赤白不一色。主者令分检之。先检黑与青成聚。次检白聚成。青者渐缩。又检赤聚。青者隐。黑者缩小如杯许。而赤气炽然独盛。王睨之。见所刻金刚经。及好生编。社仓卷皆在。主者曰。是知植德。尚有生理。损五官。全其躯命可也。乃令抉其目。便昏暗无所见。觉有人促之行。一趺而寤。张目见灯火如刺。了不可开。医进明目药。其夜似有人复以钉钉目。痛楚滋甚。遂却医药。决意乞休归里。弃家修净业。誓持法华千部。及日诵金刚梵网经。以祈冥佑。庚申七月。礼忏幽溪。夕梦大士以杨枝洒甘露点其睛。晨起。豁然见物。两目复明。后历游云栖博山之门。再生又十二年。号壁如大师。有回生自记。

　　明苏州尤弘远

　　与邻一女奴相悦私订终身。娶为妾。妻妬虐之。为咒诅法。令速死。未几。妾果卒。岁余。妻亦久病。呼里妪相伴。夜见妾红裳绿衫。冉冉至前。指妻谇曰。我命未合死。尔以咒诅。使我夭殁。今已诉岳司追汝矣。言讫不见。次晚妻果绝。远心念妾冤。而妻平日所许誓愿。及文书类甚多。必为己累。乃日持诵玉皇经。凡数百部。又祷於所事真武。卜玄妙观沈道士。建水陆道场以谢前过。后远病中。见隶卒摄去。至一阙。扁曰岳府。王坐殿上。叱问妻诉远同咒诅事。远叩辩非己过。王呼左右押远妻妾前证。妻辞屈。王曰。尔虽不知情。然此妇咒呾文案甚多。如何破除。远未答。案前一判白王曰。高真处已有文书准过矣。王令检文卷览之。授远。远惶惧不暇细读。但见朱字数行在纸尾。王曰。文移酆都。当云呈。今云咨误也。俄有二甲冑神将见庭中。一关圣。一心将王灵官。灵官顾王曰。此小失不足问。王颔之。灵官以足蹴远足曰。去。遂得出。路数折。仍入一司。有六僧坐其中。呼远诘问。主者言。且还。当入五瘟司去。远具言高真赧罪之故。僧曰。汝知奉道而忘佛。即此间利害亦非细。今既得生还。宜急延年高有德僧六人。诵法华经六部。方可消灭罪愆也。命放出。远乃苏。踰日即请僧诵经如数。迄今每月朔。常持念经忏。虽极冗不废。

　　明葛琬

　　字石平。昆山人。投诚学道。掩户搜讨竺坟。长年不倦。尤皈心法华。用为日课。念流光逝电。妙法难闻。欲报佛恩。弘经为要。因取先贤古德事。自晋宋迄元明。辑感通录四卷。卷末各系以论。荏苒数载未竟。辛卯秋。以衰疲抱疴匝岁。至壬辰冬。连夕频感异梦。见神人趣镌是编。乃竭力鸠工。书告成。病寻愈。

　　明吴门陈济生

　　字皇士。文庄公之长子。素力行善事。凡古今嘉言懿行。无不手自辑录。几至充栋。尤好内典。每结莲社。持诵法华。久而不怠。忽夜梦一老者。风神古异。手持金字法华经。及因果事迹相授。陈子踊跃。拜而纳之。天明。鹿城葛氏所刻法华感通录。果载至陈子远耀堂流通。又一友以泥金法华经全部来质。同日事也。未几复於途次。见新安李正卿所书泥金法华搭。并购归供养。以成合璧。庄严妙胜。观者叹为希有。始信幽诚所感。佛事因缘。不可思议如是。陈子所着。有共知录。同善会全录。及香林广书等编行世。

　　明谭工部贞默母

　　严太夫人。持家教子。俱有法度。虽夫贵子贵。而布衣蔬食。笃信佛法。尤崇重法华及金刚经。晨夕礼诵。晚岁加持华严。日一卷。又能为子妇讲解大义。崇祯壬申。示疾。起沐浴更衣礼佛曰。我一生敬佛。果有佛缘。当令遗体不秽。因跏趺合掌而逝。时值暑月七日。颜色含笑如生。香气时拂。丧次无一飞蝇。见者莫不叹异。

　　法华持验纪卷下(终)

