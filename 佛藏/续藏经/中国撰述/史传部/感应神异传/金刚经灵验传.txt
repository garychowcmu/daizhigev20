续藏经   金刚经灵验传
　日本 净慧集

　　金刚般若经灵验传目录

卷上
　　五祖大师　　六祖大师　　明教大师　　中峰和尚瑞雪崖　　一溪　　田子中　　亭湖神　　萧瑀　　赵文若　　赵文昌　　张政　　蒯武安　　陈惠妻　　杜之亮　　慕容文策　　王殷　　王翰　　张无是　　陆怀素　　王弘之　　龙兴寺主　　陈哲　　丰州烽子　　张镒　　李廷光　　陆康成　　薛严　　任自信　　假文昌　　刘逸淮　　孙咸　　僧智灯　　王氏　　左营伍伯　　宋衎　　李虚　　卢氏　　王宏

卷中
　　张嘉猷　　陈昭　　王忠干　　王称　　李元一　　鱼万盈　　于李回　　强伯达　　僧惟恭　　王沔　　张御史　　费子玉　　钱方义　　巴南宰　　元初　　宋义伦　　杨复恭弟　　董进朝　　康仲戚　　吴可久　　僧法正　　沙弥道荫　　何老　　勾龙义　　赵安　　宁勉　　倪勤　　高涉　　张政　　皇甫恂　　蔡州行者　　贩海容　　曹州济阴县精舍　　李思一　　李观　　陈文达　　高纸　　窦德玄

卷下
　　李冈　　智藏　　李丘一　　于昶　　裴宣礼　　吴思玄　　薛少殷　　卢弁　　钳耳含光　　王陀　　王令望　　何澋　　张玄素　　田氏　　李惟燕　　孙明　　三刀师　　宋参军　　刘鸿渐　　释祖南　　释明勋　　房翥　　孤元轨　　寿昌禅师　　龚德庄　　周缙　　尼净真　　王氏女　　黄婆　　孙大玕居士　　附录

　　金刚般若经灵验传目录(终)

　　 

　　金刚般若经灵验传卷上
　　五祖大师

　　慧能严父本贯范阳。左降流于岭南。作新州百姓。此身不幸。父又早亡。老母孤遗。移来南海。艰辛贫乏。於市卖柴。时有一客买柴。使令送至客店。客收去。慧能得钱却出门外。见一客诵经。慧能一闻经语。心即开悟。遂问客诵何经。客曰金刚经。复问。从何所来。持此经典。客云。我从蕲州黄梅县东禅寺来。其寺是五祖忍大师在彼主化。门人一千有余。我到彼中礼拜听受此经。大师常劝僧俗但持金刚经。即自见性直了成佛。

　　六祖大师

　　次日。祖潜至碓坊。见能腰石舂米。语曰。求道之人为法忘躯。当如是乎。乃问曰米熟也未。慧能曰。米熟久矣。犹欠筛在。祖以杖击碓三下而去。慧能即会祖意。三鼓入室。祖以袈裟遮围不令人见。为说金刚经。至应无所住而生其心。慧能言下大悟。一切万法不离自性。遂启祖言。何期自性本自清净。何期自性本不生灭。何期自性本自具足。何期自性本无动摇。何期自性能生万法。祖知悟本性。谓慧能曰。不识本心。学法无益。若识自本心。见自本性。即名丈夫．天人师．佛(并出法宝坛经)。

　　明教大师

　　嵩明教。初自洞山游康山。托迹开先法席。主者以其佳少年锐於文学。命掌书记。明教笑曰。我岂为汝一杯姜杏汤耶。因去之。居杭之西湖三十年。闭关不妄交。嘉佑中以所撰辅教编．定祖图．正宗记诣阙上之翰林王公素。时权开封。为表荐於朝。　仁宗皇帝加叹久之。下其书於中书宰相韩公．参政欧公。阅其文大惊。誉於朝士大夫。书竟赐入藏。明教名遂闻天下。晚移居灵隐之北永安兰若。清旦诵金刚般若经不辍音。斋罢读书。宾客至则清谈不及世事。尝曰。客去清谈少。年高白发饶。夜分诵观世音名号满十万声则就寝。其苦硬清约之风足以追配锺山僧远。予尝见其手书与月禅师曰。数年来欲制纸被一翻以御苦寒。今幸已成之。想闻之大笑也。临终安坐微笑索笔作偈曰。后夜月初明。予将独自行。不学大梅老。犹贪鼯鼠声。既化。火浴之。顶骨眼睛齿舌耳毫男根数珠皆不坏。如世尊言。比丘生身不坏。发无垢智光者。善根功德之力。如来知见之力。故行住坐卧须内外清净。师得法於洞山聪禅师。而宗派图系於德山远公法嗣之列。误矣(洪觉范林间录)。

　　中峰和尚

　　中峰和尚。杭州人。既投师祝发受具。决志参究。不到古人堂奥不已。时高峰和尚负仰山雪严左劵。居天目师子岩。立死关。誓不接衲。一见师大喜。授以话头。师励精咨决。因诵金刚经至荷担如来阿耨多罗三藐三菩提处。恍然彻悟。自是惠辨无碍。上至君王宰辅。下至三教俊英。莫不倾诚问道。所着书及语录若干卷。弟子则天如徧集奏入大藏。追赠普应国师之号。师形模魁硕。稍俯首则气喘。常平目安坐。凡请求法语。以两头陀扛纸信笔书之(出山庵杂录)。

　　瑞雪崖

　　瑞雪崖者。黄岩人也。幼得度于秋江湛公。居新城山留庆院。持律严谨。日课金刚般若经。尤善瑜珈法事。赴道俗请必尽恭恪。而施利则不较厚薄。或绝无亦不经意。迨其再请赴之如初。洪武辛亥夏五月。得微疾。索汤沐浴更衣书偈。趺坐而逝。阇维火星杂毫光迸散。绝无烟焰。获坚固子甚多。寿八十三(出山庵杂录)。

　　一溪

　　径山耆旧。讳清泚。号一溪。壮年不守戒律。饮啖无所择。至中年自念人生於世寿命能几何。一旦无常杀鬼到。将何排遣。遂尽敛所积衣资。就普庆寺东建观音堂一所。修白净业。祈生净土。越数载。手书金刚般若经至三千大千世界处。握笔正身安坐而化。至正丁酉猫獠烧劫普庆及居民房室。独观音堂岿然独存。佛说善恶报应如影响。渠不信夫(出山庵杂录)。

　　田子中

　　洪武庚戌冬。奉化田子中访余太白同居者久。余偶言。金刚般若经阎罗王界称为功德经。故世人荐亡者多读之。子中誓终身受持。一日值其母讳日。发心诵此经百过以荐。晨起坐松榻上方诵至九遍。见鬼卒枷杻一老媪跪榻前。发离披覆面。熟视之乃亡母也。子中仓卒不知所为。须臾引去。若将脱枷者。於是子中大泣。恨不即时辍经与母相劳问。余谓。此经功德之大不可云喻。若子中发心持诵即冥感阴界。俾母子两得相见以释其苦。呜呼伟哉(出山庵杂录)。

　　亭湖神

　　晋杨州江畔有亭湖神。严峻甚恶。于时有一客僧婆罗门名曰法藏。善能持咒辟诸邪毒。并皆有验。别有小僧就藏学咒经於数年。学业成就。亦能降伏诸邪毒恶。故诣亭湖神庙止宿。诵咒伏神。其夜见神。遂致殒命。藏师闻弟子诵咒致死。怀忿自来。夜到神庙瞋意诵咒。神来出见。自亦致死。同寺有僧。每恒受持般若。闻师徒并亡。遂来神所。於庙夜诵金刚般若。至夜半中。闻有风声极大。迅速之间见有一物。其形伟大壅耸惊人。奇特可畏。口齿长利。眼光如电。种种神变不可具述。经师端坐正念诵经。剎那匪懈。情无怯怕都不忧惧。神见形泰。摄诸威势来至师前。右膝着地合掌恭敬听经讫。师问神曰。檀越是何神灵。初来猛峻后乃容豫。神答云。弟子恶业报得如是。是此湖神。然甚信敬。经师又问。若神信敬。何意前二师并皆打死。答云。前二师死者。为不能受持大乘经典。瞋心诵咒。见弟子来。逆前放骂。专诵恶语欲降弟子。弟子不伏。于时二僧见弟子形恶。自然怖死。亦非弟子故杀二僧。在近道俗见前二僧被杀。谓经师亦死。相率往看。且见平安容仪欢泰。时人甚怪。竞共问由。具答前意。寔因般若威力圣教不虚。诸人因此发心受持般若者众(出侯君素集)。

　　萧瑀

　　萧瑀。梁武帝玄孙。梁王岿之子。梁灭入隋。仕至中书令。封安国公。女炀帝皇后。笃信佛法。常持金刚经。议伐高丽不合旨。上大怒。与贺若弼．高[录*页]同禁。欲置於法。瑀就其所八日念金刚经七百遍。明日桎梏忽自脱。守者失色。复为着。至殿前。独宥瑀。二人即重罚。因着般若经灵验一十八条。乃造宝塔贮经。檀香为之。高三尺。感一鍮石像忽在庭中。奉安塔中。获舍利百粒。贞观十一年见普贤菩萨冉冉向西而去(出报应记)。

　　赵文若

　　隋大业中雍州长安县人赵文若。死经七日。家人大殓。将欲入棺。乃缩一脚。家人惧怕不敢入棺。文若得活。眷属喜问所由。文若云。初有人引至王所。王问汝生存之时作何福业。文若答王。受持金刚般若经。王叹云。善哉。此福第一。汝虽福善。且将示汝其受罪之处。令一人引文若北行十步至一墙孔。令文若入。隔墙有人引手从孔中捉文若头引出。极大辛苦得度墙外。见大地狱镬汤苦具。罪人受苦不可具述。乃有众多猪羊鸡鸭之属竞来从文若债命。文若云。吾不食汝身。何故见逼。诸畜生云。汝往时某处食我头脚四肢。节节分张。人各饮啖。何讳之。文若一心念佛。深悔诸罪。不出余言。求为修福报谢。诸畜各散。使人将文若却至王所。王付一椀钉令文若食之。并用五钉钉文若头顶及手足。然后放回。文若得苏。具说此事。然患头痛及手足。久后修福。痛渐得差。后尔已来精勤诵持金刚般若。不敢遗漏寸阴。但见道俗亲疎并劝受持。后因使至一驿厅上暂时偃息。於时梦见一青衣妇女急来乞命。文若惊寤。即唤驿长问曰。汝为吾欲杀生不。驿长答云。实为公欲杀一小羊。文若问云其羊作何色。答云是青牸羊。文若报云。汝急放却。吾与价值赎取放之。良由般若威力冥资感应也(出冥祥记)。

　　赵文昌

　　隋开皇十一年太府寺丞赵文昌忽暴卒。唯心上微暖。家人不敢敛。后复活。说云。吾初死。有人引至阎罗王所。王问曰。汝一生已来作何福业。昌答云。家贫无力可营功德。唯专心持诵金刚般若经。王闻语合掌低首赞言善哉。汝既持般若。功德甚大。王即使人引文昌向经藏内取金刚般若经。文昌向西行五六里。见数十间屋甚华丽。其中经典遍满。金轴宝帙庄饰精好。文昌合掌闭目。信手抽取一卷。开看乃是金刚般若。文昌捧至王所。令一人执卷在西。文昌东立。面经读诵一字不遗。王大欢喜。即放昌还家。令引文昌从南门出。至门首见周武帝在门侧房内。着三重钳锁唤昌云。汝是我本国人。暂来至此。要与汝语。文昌即拜之。帝曰汝识我否。文昌答云。臣昔宿卫陛下。武帝云。卿既是我旧臣。今还家为吾向隋皇帝说吾诸罪。并欲辨了。唯灭佛法罪重未可得免。望与吾营少功德。冀兹福佑得离地狱。昌受辞而行。及出南门。见一大粪坑中有人头发上出。昌问之引人。答云此是秦将白起寄禁於此。罪尤未了。昌至家得活。遂以其事上奏。帝令天下出口钱为周武帝转金刚般若经。设大供三日。仍录事将入於隋史(出太平广记)。

　　张政

　　张政。邛州人。唐开成三年七月十五日暴亡。初见四人来捉。行半日至大江。甚阔度。深三尺许。细看尽是脓血。便小声念金刚经。使者色变。入城见胡僧。长八尺余。骂使者曰。何不依帖。乱捉平人。尽皆惊拜。及领见王。僧与对坐曰。张政是某本宗弟子。被妄领来。王曰待略勘。问生色怒。王判放去。见使者四人皆着大枷。僧自领政出城。不见所渡之水。僧曰。吾是汝所宗和尚。汝识我否。我是须菩提。乃知是持经之力。再三拜礼。僧曰弟子合眼。僧以杖一击。不觉失声乃活。死已三百。唯心上暖(出报应记)。

　　蒯武安

　　隋蒯武安。蔡州人。有巨力。善弓矢。常射大虫。会嵩山南为暴甚。往射之。渐至深山。忽有异物如野人。手开大虫皮冒武安身上。因推落涧下。及起已为大虫矣。惶怖震骇。莫知所为。忽闻钟声。知是僧居。往求救。果见一僧念金刚经。即闭目俯伏。其僧以手摩头。忽爆作巨声。头已破矣。武安乃从中出。即具述前事。又抚其背。随手而开。既出全身。衣服尽在。有少大虫毛。盖先灸疮之所粘也。从此遂出家。专持金刚经(出报应记)。

　　陈惠妻

　　唐陈惠。妻王氏。初未嫁。表兄褚敬欲婚。王氏父母不许。敬诅曰。若不嫁我。我作鬼必相致。后归於惠。惠为陵州仁寿尉。敬阴恚之。卒后。王梦敬。旋觉有娠。经十七月不产。王氏忧惧。乃发心持金刚经。昼夜不歇。敬永绝交。鬼胎亦销。从此日持七遍(出报应记)。

　　杜之亮

　　隋杜之亮。仁寿中为汉王谅府参军。后谅於并州举兵反败。亮与僚属皆系狱。亮惶惧。日夜涕泣。忽夜梦一僧曰。汝但念诵金刚经。即此厄可度。至晓即取经专诚习念。及主者并引就戮。亮身在其中。唱者皆死。唯无亮姓名。主典之者皆坐罚。俄而会赦得免。显庆中卒於黄州刺史(出报应记)。

　　慕容文策

　　慕容文策。隋人。常持金刚经。不吃酒肉。大业七年暴卒。三日复活云。初见二鬼把文牒追至一城门。顾极岩峻。入行四五里。见有宫殿羽卫。王当殿坐。僧道四夷不可胜数。使者入见。文策最在后。一一问在生作善作恶。东西令立。乃唱策名。问曰作何善。对曰小来持金刚经。王闻合掌叹曰。功德甚大。且放还。忽见二僧执火引策。即捉袈裟角。问之。僧云。缘公持经。故来相卫。可随烛行。遂出城门。僧曰。汝知地狱处否。指一大城门曰此是也。策不忍看。求速去。二僧即领至道。有一横垣塞路。僧以锡扣之即开。云可从此去。遂活(出报应记)。

　　王殷

　　蜀在营卒王殷。常读金刚经。不茹荤饮酒。为赏设库子。前后为人误累。合死者数四。皆非意。得免。至唐大和四年郭钊镇蜀。郭性严急。小不如意皆死。王殷因呈锦缬。郭嫌其恶弱。令袒背将毙之。郭有蕃狗随郭卧起。非使宅人逢之輙噬。忽吠声立抱王殷之背。驱逐不去。郭异之。怒遂解(出酉阳杂爼)。

　　王翰

　　唐大和五年。汉州什方县百姓王翰。常在市日逐小利。忽暴卒。经三日却活云。冥中有十六人同被追。十五人散配他处。翰独至一司。见一青衫少年。称是己侄。为冥官厅子。遂引见推典。又云是己兄。貌皆不类。其兄语云。有冤牛一头诉尔烧畬枉烧杀之。又曾卖竹与杀狗人作箜篌。杀狗二头。狗亦诉尔。尔今名未注死籍。犹可以免。为作功德。翰欲为设斋及写法华经．金光明经。皆曰不可。乃请曰持金刚经七遍与之。其兄喜曰足矣。及活。遂舍业出家(出酉阳杂爼)。

　　张无是

　　唐天宝十二载冬。有司戈张无是居在布政坊。因行街。中夜鼓绝。门闭遂。趋桥下而跧。夜半忽有数十骑至桥。驻马言。使乙至布政坊将马一乘往取十余人。其二人。一则无是妻。一则同曲富叟王翁。无是闻之大惊。俄而取者至云。诸人尽得。唯无是妻诵金刚经。善神护之。故不得。因唱所得人名。皆应曰唯。无是亦识王翁应声答曰毕。俄而鼓动。无是归家。见其妻犹诵经坐待无是。既至。妻曰。汝常不外宿。吾恐汝犯夜。故诵经不眠相待。天晓。闻南邻哭声。无是问之。则王翁死矣。无是大惧。因以具告其妻。妻亦大惧。因移出宅谒名僧。发誓愿长斋。日则诵经四十九遍。由是得免(出纪闻)。

　　陆怀素

　　唐吴郡陆怀素。贞观二十年失火屋宇焚烧。并从烟灭。惟金刚般若波罗蜜经独存。函及标轴亦尽。惟经字竟如故。闻者莫不惊叹。怀素即高阳许仁则妻之兄也。仁则当时目睹。常与人言之(出冥报记)。

　　王弘之

　　唐王弘之。贞观中为沁州和川令。有女适博陵崔轨。轨於和川病卒。经数十日。其家忽於夜中闻轨语。初时倾家惊恐。其后乃以为常。云。轨是女壻。虽不合於妻家立灵。然而苦无所依。但为置立也。妻从其请。朝夕置食。不许置肉。唯要素食。恒劝礼佛。又具说地狱中事云。人一生恒不免杀生及不孝。自余之罪盖亦小耳。又云。轨虽无罪。然大资福助。为轨数设斋供。并写法华．金刚．观音等经各三两部。自兹已后不即复来。王家一依其言。写经设供。轨忽更来愧谢因云。今即取别。举家哭而送之。轨有遗腹之子已年四五六岁。轨云。此子必有名官。愿善养育。自此不复来矣(出太平广记)。

　　龙兴寺主

　　唐原州龙兴寺。因大斋会。寺主会僧夏腊既高。是为宿德。坐丽宾头。之下有小僧者。自外后至以无坐所。唯寺主下旷一位。小僧欲坐。寺主輙叱之。如是数次。小僧恐斋失时。竟来就坐。寺主怒甚。倚柱而坐。以掌掴之。方欲举手。大袖为柱所压不得下。合掌惊骇。小僧惭沮。不斋而还。房众议。恐是小僧道德所致。寺主遂与寺众同往礼敬。小僧惶惧自言。初无道行。不敢滥受大德礼数。逡巡走去。因问平生作何行业。于二十年唯持金刚经。众皆赞叹。谓是金刚护持之力。便於柱所焚香顶礼咒云。若是金刚神力。当还此衣。於是随手而出也(出广异记)。

　　陈哲

　　唐临安陈哲者。家住余杭。精一练行持金刚经。广德初武康草贼朱潭寇余杭。哲富於财。欲搬移产避之。寻而贼至。哲谓是官军。问贼今近远。群贼大怒曰。何物老狗敢辱我。争以剑刺之。每下一剑则有五色圆光径五六尺以蔽哲身。刺不能中。贼惊叹。谓是圣人。莫不惭悔舍之而去(出广异记)。

　　丰州烽子

　　唐永泰初。丰州烽子暮出为党项缚入西蕃养马。蕃王令穴肩骨贯以皮索。以马数百蹄配之。经半岁马息一倍。蕃王赏以羊革数百。因转近牙帐。赞普子爱其了事。遂令执纛左右。有剩肉余酪与之。又居半年。因与酪肉悲泣不食。赞普问之。云。有老母。频夜梦见。赞普颇仁。闻之怅然。夜召帐中语云。蕃法严。无放还例。我与尔马有力者两匹。於某道纵尔归。无言我也。烽子得马极骋。俱乏死。遂昼潜夜走。数日后为刺伤足倒碛中。忽风吹物窸窣过於前。因揽之裹足。有顷不复痛。试起步。走如旧。经宿方及丰州界。到家其母尚存。悲喜曰。自失尔。我唯念金刚经。寝食不废。以祈见尔。今果其誓。因取经缝。断亡数幅。不知其由。子因道碛中伤足事。母令解足视之。裹疮乃数幅经也。其疮亦愈(出酉阳杂爼)。

　　张镒

　　唐丞相张镒。父齐丘。酷信释氏。每旦更新衣执经於像前念金刚经十五遍。积数十年不懈。永泰初为朔方节度使。衙内有小将负罪。惧事露。乃扇动军人数百定谋反叛。齐丘因衙退於小厅间行。忽有兵数十露刃走入。齐丘左右唯奴仆。遽奔宅门。过小厅数步。回顾又无人。疑是鬼物将及宅。其妻女奴婢复叫呼出门云。有两甲士身出厅屋上。时衙队军徤闻变。持兵乱入。至小厅前见十余人仡然庭中。垂手张口。投兵於地。众遂擒缚。五六人喑不能言。余者具首云。欲上厅。忽见二甲士长数丈。瞋目叱之。初如中恶。齐丘闻之。因断酒肉(出酉阳杂爼)。

　　李廷光

　　唐李廷光者为德州司马。敬佛不茹荤血。常持金刚经。每念经时即有圆光在前。用心苦至则光渐大。少怀懈惰则光渐小暗。因此破砺转加精进(出报应记)。

　　陆康成

　　唐陆康成。尝任京兆府法曹。掾不避强御。公退忽见亡故吏抱案数百纸请押。问曰。公已去世。何得来。曰此幽府文簿。康成视之。但有人姓名。略无他事。吏曰。皆来年兵刃死者。问曰。得无我乎。有则检示。吏曰有。因大骇曰。君既旧吏。得无情耶。曰故我来启明公耳。唯金刚经可托。即失之。乃遂读金刚经。日数十遍。明年朱泚果反。署为御史。康成叱泚曰。贼臣敢干国士。泚震怒。命数百骑环而射之。康成默念金刚经。矢无伤者。泚曰。儒以忠信为甲冑。信矣。乃舍去。康成遂入隐於终南山竟不复仕(出报应记)。

　　薛严

　　唐薛严。忠州司马。蔬食长斋。日念金刚经三十遍。至七十二将终。见幢盖音乐来迎。其妻崔氏即御史安俨之姑也。属纩次。见严随幢盖冉冉升天而去。呼之不顾。一家皆闻有异香之气(出报应记)。

　　任自信

　　任自信。嘉州人。唐贞元十五年曾往湖南。常持金刚经。洁白无点。於洞庭湖中有异物如云冒舟上。俄顷而散。舟中遂失自信。不知所在。久之乃凌波而出云。至龙宫谒龙王。四五人命升殿念金刚经。与珠宝数十事。二僧相送出宫。一僧凭附少信至衡岳观音台绍真师。付之云。是汝和尚送来。令转金刚经。至南岳访僧。果见。云和尚灭度已五六年矣(出报应记)。

　　假文昌

　　唐贞元十七年。假文昌自蕲入蜀。应南康王韦皋辟命。洎韦之暮年为贼嬖谗构。遂摄尉灵池县韦寻卒贼。辟知留后。文昌旧与辟不合。闻之连夜离县至城东门。辟寻有帖不令诸县官离县。其夕阴风及返。出郭二里。见火两炬夹道百步为导。初意县吏迎候。怪其不前。高下远近不差。欲及县郭方灭。及门。县吏尚未知府帖也。时文昌念金刚经已五六年。数无虚日。信乎至诚必感。有感必应。向之道左右。乃经所着迹也。后辟逆节渐露。诏以袁滋为节度使。文昌从弟少从军知左营事。惧及祸。与监军定计。以蜡丸帛书通谋於袁。事旋发。悉为鱼肉贼。为文昌知其谋於一时。文昌念经夜久不觉困寐。门户悉闭。忽闻开户而入。言不畏者再三。若物投案暴然有声。惊起之际。音犹在耳。顾视左右。吏仆皆睡。俾烛桦四索。初无所见。向之门扃已开辟矣。文昌受持此经十余万遍。征应孔着(出酉阳离爼)。

　　刘逸淮

　　唐刘逸淮在汴。时韩弘为右厢。虞矦王某为左厢。虞矦与弘相善。或谓二人取军情。将不利与刘。刘大怒。召俱诘之。弘即刘之甥。因控地叩首大言。刘意稍解。王某年老。股战不能自辨。刘叱令拉坐杖三十。时新造赤棒头径数寸。固以筋漆。立之不仆。数五六当死矣。韩意其必死。及昏造其家。怪无哭声。又谓其不敢哭。访兵门卒即云。大使无恙。弘素与熟。遂至卧内问之。云。我读金刚经四十年矣。今方得力。记初被坐时。见巨手如箕。翕然遮背。因袒示韩。都无挞痕。韩旧不好释氏。由此始与僧往来。日自写十纸。及贵。计数百轴矣。后在中书。盛暑有谏官因事见谒。韩方洽汗写经。谏怪问之。韩乃具道王某事(出因活录)。

　　孙咸

　　唐梁崇义在襄州未阻兵时。有小将孙咸暴卒。信宿却苏。言至一处如王者所居。仪卫甚严。有吏引一僧对事。僧法号怀秀。亡已经年。在生极犯戒。及入冥无善可录。乃绐云我常嘱孙咸写法华经。勅咸被追对。初咸不省。僧固执之。经时不决。忽见沙门曰。地藏语云。若弟子招承亦自获佑。咸乃依言。因得无事。又说对勘时见一戎王。卫者数百自外来。冥王降阶齐级。升殿坐。未久乃大风卷去。又见一人被考覆罪福。此人常持金刚经。又好食肉。左边有经数千轴。右边积肉成山。以肉多将入重论。俄经堆中有火。一星飞向肉山。顷刻销尽。此人遂履空而去。咸问地藏。向来外国王风吹何处。地藏王云。彼王当入无间。向来风即业风也。因引咸看地狱。及门。烟焰扇赫声若风雷。惧不敢视。临视镬汤跳沫滴落左股痛入心髓。地藏令一吏送归。不许漏泄冥事。及回如梦。妻儿环泣已一日矣。遂破家写经。因请出家。梦中所滴处成疮。终身不差(出酉阳杂爼)。

　　僧智灯

　　唐贞元中荆州天崇寺僧智灯。常持金刚经。遇疾死。弟子启手犹热。不即入木。经七日却活。初见冥中若王者。以念经故合掌降阶。因问讯曰。更容上人十年在世。勉出生死。又问。人间众僧中后食薏苡仁及药食。此大违本教。灯报云。律中有开遮条如何。云此后人加之。非佛意也。今荆州僧众中无有饮药者(出酉阳杂爼)。

　　王氏

　　公安潺陵村百姓王从贵。妹未嫁常持金刚经。唐贞元中忽暴病卒。埋已三日。其家覆墓。闻冢中呻吟。遂发视之。果有气升。归数日能言。云。初至冥间。冥吏以持经功德放还。王从贵能治木。尝於公安灵化寺起造其寺。僧曙中尝见从贵说云(出酉阳杂爼)。

　　左营伍伯

　　唐南康王韦皋镇蜀时。有左营伍伯。於西山行营与同火卒学念金刚经。性顽。初一日才得题目。其夜堡外拾薪为藩骑缚去。行百余里乃止。天未明遂踣之於地。以发系橛。覆以驰罽寤其上。此人唯念经题。忽见金一铤放光止於前。试举首动身。所缚悉脱。遂潜起逐金铤走。计行未得十余里。迟明不觉已至家。家在府东市。妻儿初疑其鬼。具陈来由。到家五六日。行营将方申其逃。初韦不信。以逃日与至家日不差。始免之(出酉阳杂爼)。

　　宋衎

　　宋衎。江淮人。应明经举。元和初至河阴县。因疾病废业为盐铁院书手。月钱两千。娶妻安居。不议他业。年余有为米纲过三门者。因不识字。请衎同去通管簿书。月给钱八千文。衎谓妻曰。今数月不得八千。苟一月而致。极为利也。妻杨氏甚贤。劝不令往曰。三门舟路颇为险恶。身或惊危。利亦何救。衎不纳遂去。至其所。果遇暴风所击。彼群船尽没。唯衎入水扪得粟稿一束渐漂近岸。浮稿以出乃活。余数十人皆不救。因抱稿以谢曰。吾之微命尔所赐也。誓存没不相舍。遂抱稿疾行数里。有孤姥鬻茶之所茅舍两间。遂诣宿焉。具以事白。姥悯之乃为设粥。及明旦於屋南曝衣。解其稿以晒。於稿中得一竹筒。开之乃金刚经也。寻以讯姥。且不知其详。姥曰。是汝妻自汝来后。蓬头礼念写经诚切。故能救汝。衎感泣请归。姥指东南一径曰。但寻此去。校二百里。可以后日到家也。与米二升。拜谢遂发。果二日达河阴。见事媿谢。杨媛惊问曰。何以知之。尽述根本。杨氏怪之。衎乃出经。杨媛涕泣拜礼顶戴。衎曰用何以为记。曰写时执笔者悞罗汉字空。维上无四遂。诣护国寺禅和尚处请添。和尚年老眼昏。笔点过浓。字皆昏黑。但十日来不知其所在。验之果如其说。衎更呜咽拜其妻。每日焚香礼经於净室。乃谓杨媛曰。河滨之姥不可忘也。遣使封茶及绢与之。使至。其居及人皆不见。诘於牧竖。曰比水涨无涯际。何有人鬻茶。复云。路亦并无。乃神化也。数岁相国郑公絪为东都留守。乃召衎及杨媛往问其本末。并令将经来。与其男武职食。月给五千。因求其经。至今为郑氏所尊奉。故岳州刺史丞相弘农公因睹其事。遂叙之。名曰杨媛征验(出报应记)。

　　李虚

　　唐开元十五年有勅。天下村坊佛堂小者。并拆除功德移入侧近佛寺。堂大者皆令闭封。天下不信之徒并望风毁拆。虽大屋大佛亦残毁之。勅到豫州。新息令李虚嗜酒偓强行事违戾。方醉而州符至。仍限三日报。虚见大怒。便约胥止界内毁拆者死。於是一界并全。虚为人好杀愎戾。行必违道。当时非惜佛宇也。但以忿恨故全之。全之亦不以介意。岁余虚病数日死。时正暑月。隔十即敛。明日将殡。母与子绕棺哭之。夜久哭止。闻棺中若指爪[受-又+夕]棺声。初疑鼠。未之悟也。斯须增甚。妻子惊走。母独不去。命开棺。左右曰。暑月恐坏。母怒。促开之。而虚生矣。身颇疮烂。於是浴而将养之。月余平复。虚曰。初为两卒拘至王前。王不见。见阶前典吏乃新息吏也。亡经年矣。见虚拜问曰。长官何得来。虚曰适被录而至。吏曰长官平生唯以杀害为心。不知罪福。今当受报。将若之何。虚闻惧。请救之。吏曰。去岁拆佛堂。长官界内独全。此功德弥大。长官虽死亦不合此间追摄。少间王问更勿多言。但以此对。虚方忆之。顷王坐。主者引虚见王。王曰。索李明府善恶簿来。即有人持一通案。至大合抱。有二青衣童子亦随文案。王命启牍唱罪。阶吏读曰。专好割羊脚。吏曰合杖一百。乃割其身肉百斤。王曰可令割其肉。虚曰。去岁有勅拆佛堂毁佛像。虚界内独存之。此功德可拆罪否。王惊曰。审有此否。吏曰无。新息吏进曰。有。福簿在天堂。可检之。王曰。促检殿前垣南有楼数间。吏登楼检之。未至。有二僧来至殿前。王问师何所有。一答曰常诵金刚经。一曰常读金刚经。王起合掌曰请法师登阶。王座之后。有二高座。右金左银。王请诵者坐金座。读者坐银座。坐讫开经。王合掌听之。诵读将毕。忽有五色云至金座前。紫云至银座前。二僧乘云飞去空中遂灭。王谓阶下人曰。见二僧乎。皆生天矣。於是吏捡善簿至。唯一纸。因读曰。去岁勅拆佛堂。新息一生独全。合拆一生中罪。延年三十。仍生善道。言毕。罪簿轴中火出。焚烧之尽。王曰。放李明府归。仍勅两吏送出城南门。见夹道并高楼。大小男女罗坐乐饮笙歌。虚好丝竹见而悦之。两吏谓曰。急过此无顾。顾当有损。虚见饮处意不能忍。行伫立观之。店中人呼曰来。吏曰此非善处。既不相取信。可任去。虚未悟。至饮处。人皆起就座。奏丝竹。酒至。虚酬酢毕。将饮之。乃一杯粪汁也。臭秽特甚。虚不肯饮。即有牛头狱卒出於床下。以叉刺之洞胸。虚遽连饮数杯乃出。吏引虚南入荒田小径中。遥见一灯烔然。灯旁有大坑。昏黑不见底。二吏推堕之。遂苏。李虚素性凶顽。不知罪福。而被酒违戾以全佛堂。明非己之本心也。然犹身得生天。火焚罪簿获福若此。非为善之报乎。与夫日夜精勤孜孜为善。既持僧律常行佛言而不离生死未之有也(出纪闻)。

　　卢氏

　　唐开元中有卢氏者。寄住滑州。昼日闭坐厅事。见二黄衫人入门。卢问为谁。答曰是里正奉帖追公。卢甚愕然。问何故相追。因求帖观。见封上作卫县字。遂开。文字错谬。不复似人书。怪而诘焉。吏言。奉命相追。不知何故。俄见马已备在阶下。不得已上马去。顾见其尸坐在床上。心甚恶之。仓卒之际不知是死。又见马出不由门。皆行墙上。乃惊愕不泣。方知必死。恨不得与母妹等别。行可数十里。至一城。城甚壮丽。问此何城。吏言乃王市。即追君所司。入城后。吏欲将卢见王。经一院过。问此何院。吏曰是御史太夫院。因问院大夫何姓名。云姓李名某。卢惊喜白吏曰。此我表兄。令吏通刺。须臾便出。相见甚喜。具言平昔。延入坐语。大夫谓曰。弟之念诵功德甚多。良由金刚经是圣教之骨髓。乃深不可思议功德者也。卢初入院中。见数十人皆是衣冠。其后太半系在网中。或无衣或露顶。卢问此悉何人。云是阳地衣冠。网中悉缘罪重。弟若能为一说法。见之者悉得升天。遂命取高座。令卢升座诵金刚般若波罗蜜经。网中人已有出头者。至半之后皆出地上。或褒衣大袖或乘车御云。诵既终。往生都尽。及入谒见。王呼为法师。致敬甚厚。王云。君大不可思议。算又不尽。叹念诵之功。寻令向吏送之回。既至舍。见家人披头哭泣。尸卧地上。心甚恻然。俄有一婢从庭前入堂。吏令随上阶及前。魂神忽已入体。因此遂活(出广异记)。

　　王宏

　　王宏者。少以渔猎为事。唐天宝中尝放鹰逐兔走入穴。宏随探之。得金刚般若经一卷。自此遂不猎云(出广异记)。

　　金刚般若经灵验传卷上
　　金刚般若经灵验传卷中
　　张嘉猷

　　广陵张嘉猷者。唐宝应初为明州司马。遇疾卒。载丧还家。葬於广陵南郭门外。永泰初。其故人有劳氏者。行至郭南。坐浮图下。忽见猷乘白马自南来见。劳下马相慰如平生。然不脱席帽。低头而语。劳问。冥中有何罪福。猷云。罪福昭然。莫不随所为而得。但我素持金刚经。今得无累。亦当别有所适。在旬月间耳。卿还为白家兄。令为转金刚经一千遍。何故将我香炉盛诸恶物。卿家亦有两卷经。幸为转诵。增己之福。言讫遂诀而去。劳昏昧久之方寤云(出广异记)。

　　陈昭

　　唐元和初。汉州孔目典陈昭。因患病。见一人着黄衣至床前云。赵判官唤尔。昭问所因。云。至自冥间。刘辟与窦县对事。要召为证。昭即留坐逡巡。又一人手持一物如球胞。前吏怪其迟。答曰只缘此候屠行开。因笑谓昭曰。君勿惧。取生人气。须得猪胞。君可面东侧卧。昭依其言。不觉已随二吏。行路甚平。可十里余。至一城大如府城。甲士守门。及入见一人。怒容可骇。即赵判官也。语云。刘辟败东川窦县捕牛四十七头送梓州。称准刘辟判杀。辟又云。先无牒。君为孔目典。合知事实。未及对。隔壁闻窦悬呼陈昭何在。及问兄弟妻子存亡。昭即欲参见。冥吏云。窦使君形容极恶。不欲相见。吏乃具说杀牛实奉刘尚书委曲。非牒也。纸是麻。见在汉州某私房架上。即令吏领昭至汉州取之。门馆扃锁。乃於节窍中出入。委曲至。辟乃无言。赵语昭。尔自有一过。知否。窦县所杀牛。尔取一牛头。昭未及答。赵曰。此不同人间。不可假也。须臾见一卒挈牛头而至。昭即恐惧求救。赵令检格。合决一百考五十日。因谓昭曰。尔有何功德。昭即自陈。曾设若干斋画佛像。赵云。此来生福耳。昭又言。曾於表兄家读金刚经。赵曰可合掌请。昭如言。有顷见黄幞箱经自天而下住昭前。昭取视之。即表兄所借本也。褾有烧处尚在。又合掌。其经即灭。赵曰此足以免。便放回。令昭往一司曰生禄。按检其修短。吏报云。昭本名钊。是金旁刀。至其年改为昭。更得十八年。昭闻惆怅。赵笑曰。十八年大得作乐事乎。不悦乎。乃令吏送昭。至半道见一马当路。吏云。此尔本属。可乘此。即骑乃活。死半日矣(出酉阳杂爼)。

　　王忠干

　　唐元和三年。李同捷阻兵沧洲。景帝命李佑统齐德军讨之。初围德州城。城坚不拔。翌日又攻之。自卯至未。伤十八九。竟不能拔。时有齐州衙内八将官徤[王*儿]忠干博野县人。长念金刚经。积二十余年。日数不阙。其日忠干上飞梯。将及堞。身中箭如猬。为櫑木系落。同火卒曳出羊马城外。置之水濠裹岸佑。以暮夜。命抽军。其时城上矢下如雨。同火忙。忘取忠干尸。忠干既死。如梦。至荒野。遇大河。欲渡无因。仰天哭。忽闻人语声。忠干见一人长丈余。疑其神人。因求指营路。其人云。尔莫怕。我令尔可得渡此河。忠干拜之。才头低未举。神人把腰掷之空中。久方着地。忽如梦觉。闻贼城上交二更。初不记过水。亦不知疮。抬手扪面。血涂眉睫。方知伤损。乃举身强行百余。步却倒。复见向人持刀叱曰起起。忠干惊惧。走一里余。坐歇。方闻本军喝号声。遂及本营。访同火卒。方知其身死水濠岸里。即是梦中所过河也(出酉阳杂爼)。

　　王称

　　王称。家於晋阳。性顽鄙。唐元和四年。其家疾疫亡者十八九。唯称偶免。方疾。食狗肉。目遂盲。不知医药。唯祷鬼神。数年无报。忽有一异僧请饭。谓曰。吾师之文有金刚经。能排众苦。报应神速。居士能受之乎。称辞愚又无目固不可记。僧劝写之。称从其言。得七卷。请其僧之数日。梦前僧持刀决其目。乃惊寤。觉有所见。久而遍明。数月如旧。称终身转经不替(出报应记)。

　　李元一

　　李元一。唐元和五年任饶州司马。有女居别院。中宵忽见神人。惊悸而卒。颜色不改。其夫严讷。自秦来至苍湖。恍惚见其妻行水上而。至讷惊问之。妻泣曰。某已亡矣。今鬼也。讷骇异之。曰。近此雁浦村。有严夫子教众学。彼有奇术。公往恳请哀救。某庶得复生矣。讷后果见严夫子。拜谒泣诉。尽启根本。严初甚怒。郎君风疾。何乃见凌。讷又拜。悲泣久。乃方许曰。杀夫人者王将军也。葬在此堂内西北柱下。可为写金刚经。令僧转读於其所祠焉。小娘子必当还也。讷拜谢。疾往郡城。明日到。具白元一写经。速令读之七遍。女乃开目。久之能言。媿谢其夫曰。兹堂某柱下有王将军枯骨。抱一短剑。为改葬之。剑请使留。以报公德。发之果验。遂改瘗。留其剑。元一因写经数百卷以施冥寞(出报应记)。

　　鱼万盈

　　鱼万盈。京兆市井粗猛之人。唐元和七年。其所居宅有大毒蛇。其家见者皆惊怖。万盈怒。一旦持巨棒伺其出。击杀之。烹炙以食。因得疾。脏腑痛楚。遂卒。心尚微暖。七日后苏云。初见冥使三四人追去。行暗中十余里。见一人独行。其光绕身四照数尺。口念经。随走就其光。问姓字。云我姓赵字某。常念金刚经者。汝但莫离我。使者不敢进。渐失所在。久之至其家。万盈拜谢曰。向不遇至人。定不回矣。其人授以金刚经。念得遂还。及再生。持本重念。更无遗阙。所疾亦失。因断酒肉不复杀害。日念经五十遍(出报应记)。

　　于李回

　　于李回。举进士。唐元和八年下第将归。有僧劝曰。郎君欲速及第。何不读金刚经。遂日念数十遍。至王桥宿。因步月有一美女与言。遂被诱去十余里至。一村舍戏笑甚喧。引入升堂。见五六人皆女郎。李回虑是精怪。乃阴念经。忽有异光自口出。群女震骇奔走。但闻腥秽之气。盖狐狸所宅。榛棘满目。李回茫然不知所适。俄有白犬色逾霜雪。似导李回前行。口中有光。复照路逡巡达本所。后至数万遍(出报应记)。

　　强伯达

　　唐强伯。达元和九年家於房州。世传恶疾。子孙少小便。患风癞之病二百年矣。伯达才冠便患。嘱於父兄。疾必不起。虑贴后患。请送山中。父兄裹粮送之岩下。泣涕而去。绝食无几。忽有僧过。伤之曰。汝可念金刚经内一四句偈。或脱斯苦。伯达既念。数日不绝。方昼。有虎来。伯达惧甚。但瞑目至诚念偈。虎乃遍舐其疮。唯觉凉冷如傅上药。了无他苦。良久自看。其疮悉已乾合。明旦僧复至。伯达具说。僧即於山边拾青草一握以授曰。可以洗疮。但归家煎此以浴。乃呜咽拜谢。僧抚背而别。及到家。父母大惊异。因启本末。浴讫。身体鲜白都无疮疾。从此相传之疾遂止。念偈终身(出报应记)。

　　僧惟恭

　　唐荆州法性寺僧惟恭。三十余年念金刚经。日五十遍。不拘僧仪。好酒。多是非。为众僧所恶。遇病且死。同寺有僧灵岿。其迹类惟恭。为一寺二害。因他故出。去寺一里。逢五六人甚都。衣服鲜洁各执乐器。如龟兹部。问灵岿。惟恭上人何在。灵岿即语其处所。疑寺中有供也。及晚。回入寺。闻钟声。惟恭已死。因说向来所见。其日合寺闻丝竹声。竟无乐人入寺。当时名僧云。惟恭盖承经之力。生不动国。亦以其迹勉灵岿也。灵岿感悟。折节缁门(出酉阳杂爼)。

　　王沔

　　唐元和中严司空绶在江陵时。岑阳镇将王沔常持金刚经。因使归州勘事。回至咤滩。船破。五人同溺。沔初入水。若有人授竹一竿。随波出没。至下牢镇着岸不死。视手中物乃金刚经也。咤滩至於下牢镇三百余里(出酉阳杂爼)。

　　张御史

　　张某。唐天宝中为御史判官。奉使淮南推覆。将渡淮。有黄衫人自后奔走来渡。谓有急事。特驻舟洎。至乃云附载渡淮耳。御船者欲欧击之。兼责让何以欲济而輙停留。判官某云无击。反责所由。云载一百姓渡淮亦何苦也。亲以余食哺之。其人甚愧恧。既济。与某分路。须臾至前驿。已在门所。某意是嘱请。心甚嫌之。谓曰。吾适渡汝。何为复至。可即遽去。云。己实非人。欲与判官议事。非左右所闻。因屏左右。云。奉命取君。合淮中溺死。适承一馔。固不忘已蒙厚恩。只可一日停留耳。某求还至舍。有所遗嘱。鬼云。一日之外不敢违也。我虽为使。然在地下职类人间里尹方胥尔。某欲前请救。鬼云。人鬼异路。无宜相逼。恐不免耳。某遥拜。鬼云。能一日之内转千卷续命经。当得延寿。言讫出去。至门又回请云。识续命经否。某初未了知。鬼云。即人间金刚经也。某云。今日已晚。何由转得千卷经。鬼云但是人转则可。某乃大呼传舍中及他百姓等数十人同转。至明日晚。终千遍讫。鬼又至云。判官已免。会须暂谒地府。众人皆见黄衫吏与某相随出门。既见王。具言千遍续命经足得延寿命。取检云与所诵实同。因合掌云。若尔。犹当更得十载寿。便放重生。至门前。所追吏云。坐追判官迟回。今已遇捶。乃袒示之。愿乞少钱。某云。我贫士。且在逆旅。多恐不便。鬼云唯二百千。某云若是纸钱当奉五百贯。鬼云。感君厚意。但我德素薄。何由受汝许钱二百千正可。某云今我亦鬼耳。夜还逆旅。未易辨得。鬼云。判官但心念。令妻子还。我自当得之。某遂心念甚至。鬼云已领讫。须臾复至云。夫人欲与。阿奶不肯。又令某心念阿奶。须臾曰得矣。某因冥然。如落深坑。因此遂活。求暇还家。具说其事。妻云是梦。梦君已死。求二百千纸钱。欲便市造。阿奶故云梦中事何足信。其夕阿奶又梦。因得。十年后卒也(出广异记)。

　　费子玉

　　天宝中犍为参军费子玉。官舍夜卧。忽见二吏至床前召费参军。子玉惊起问谁。吏云大王召君。子玉云。身是州吏。不属王国。何得见召。吏云阎罗。子玉大惧。呼人鞴马。无应之者。仓卒随吏去。至一城。城门内外各有数千人。子玉持诵金刚经。尔时恒心诵之。又切念云。若遇菩萨。当诉以屈。须臾王命引入。子玉再拜甚欢然。俄见一僧从云中下子玉前致敬。子玉复扬言欲见地藏菩萨。王曰子玉此是也。子玉前礼拜。菩萨云何以知我耶。因谓王曰。此人一生诵金刚经。以算未尽。宜遣之去。王视子玉。忽怒问其姓名。子玉对云嘉州参军费子玉。王曰此犍为郡。何嘉州也。汝合死正为。菩萨苦论。且释君去。子玉再拜辞出。菩萨云。汝还勿复食肉。当得永寿。引子玉礼圣容。圣容是铜佛。头面手悉动。菩萨礼拜。手足悉展。子玉亦礼。礼毕出门。子玉问。门外人何其多乎。菩萨云。此辈各罪福不明。已数百年为鬼。不得托生。子玉辞还舍复活。后三年食肉又死。为人引证。菩萨见之大怒云。初不令汝食肉。何故违约。子玉既重生。遂断荤血。初子玉累取三妻。皆云被追之。亦悉来见。子玉问何得来耶。妻云君勿顾之耳。小妻云君与我不足。有恨而来。所用己钱。何不还之。子玉云钱亦易得。妻云用我铜钱今还纸钱耶。子玉云。夫用妇钱。义无还理。妻无以应。迟回各去也(出广异记)。

　　钱方义

　　殿中侍御史钱方义。故华州刺史礼部尚书徽之子。宝历初独居长乐第。夜如厕。僮仆从者忽见蓬头青衣长数尺来逼。方义初惧欲走。又以鬼神之来。走亦何益。乃强谓曰君非郭登耶。曰然。曰。与君殊路。何必相见。常闻人若见君。莫不致死。岂方义命当死而见耶。方义家居华州女兄衣佛者亦在此。一旦溘死。君手命不敢惜顾。人弟之情不足。能相容面辞乎。蓬头者复曰。登非害人。出亦有限。人之见者。正气不胜。自致夭横。非登杀之。然有心曲欲以托人以死。久不敢出。惟贵人福禄无疆正气充溢。见亦无患。故敢出相求耳。方义曰何求。对曰。登久任此职。积效当迁。但以福薄须人助。贵人能为写金字金刚经一卷。一心表白回付与登。即登之职遂乃小转。必有后报。不敢虚言。方义曰诺。蓬头者又曰。登以阴气侵阳。贵人虽福力正强不成疾病。亦当有少不安。宜急服生犀角生玳瑁。麝香塞鼻。则无苦。方义至中堂闷绝欲倒。遽服麝香等并塞鼻则无苦。父门人王直方者。居同里。久於江岭从事。飞书求得生犀角。又服之。良久方定。明旦选经工令写金字金刚经三卷。令早毕功。功毕饭僧回付郭登。后月余归同州别墅。下马方憩。丈人有姓裴者。家寄鄂注。别已十年。忽自门入。径至方义阶下。方义遂遽拜之。丈人曰有客且出门。遂前行。方义从之。及门失之矣。见一紫袍象笏导从绯紫夷数十人俟於门外。俛视其貌乃郭登也。敛笏前拜曰弊职当迁。只消金刚经一卷。贵人仁念特致三卷。今功德极多。超转数等。职任崇重。爵位贵豪。无非贵人之力。虽职已骤迁。其厨仍旧。顷者当任实如鲍肆之人。今既别司。复求就食。方知前苦殆不可堪。贵人量察。更为转金刚经七遍。即改厨矣。终身铭德。何时敢忘。方义曰诺。因问丈人安在。曰贤丈汀夏寝疾。今夕方困神道。求人非其亲导。不可自己适诣。先归耳。又曰。厕神每月六日例当出巡。此日人逢必致灾难。人见即死。见人即病。前者八座抱病六旬。盖因登巡毕将归瞥见半面耳。亲戚之中递宜相戒避之也。又曰。幽冥吏人薄福者众。无所得食。率常受饿。必能食推食。泛祭一切鬼神。此心不忘。咸见斯众暗中陈力。必救灾厄。方义曰。晦明路殊。偶得相遇。每一奉见。数日不平。意欲所言。幸於梦寐转经之请。天曙为期。唯唯而去。及明。因召行敬僧念金刚经四十九遍。及明。祝付与郭登功毕。梦曰。本请一七数。又六之。累计其切食天厨矣。贵人有难当先奉白。不尔不来黩。泛祭之请。记无忘焉(出续玄怪录)。

　　巴南宰

　　巴南宰。韦氏。常念金刚经。唐光化中至泥溪。遇一女人着绯衣挈二子偕行。同登山岭。行人相驻叫噪。见是赤狸大虫三子母也。逡巡与韦分路而去。韦终不觉。是持经之力也(出述异记)。

　　元初

　　唐元初。九江人。贩薪於市。年七十。常持金刚经。晚归江北。中流风浪大起。同涉者俱没。唯初浮於水上。即漂南岸。群舟泊者悉是大初。见初背上光高数尺。意其贵人。既得活。争以衣服遗之。及更召以与饭语。渐熟乃知村叟。因诘光所自。云某读金刚经五十年矣。在背者经也。前后厄难无不获免。知是经之力也(出报应记)。

　　宋义伦

　　唐宋义伦。麟德中为虢王府典签。暴卒三日方苏云。被追见玉。王曰。君曾杀狗兔鸽。今被论。君算合尽。然适见君师主云。君持金刚经。不惟灭罪。更合延年。我今放君。君能不吃酒肉持念尊经否。义伦拜谢曰能。又见殿内床上有一僧。年可五六十。披衲。义伦即拜礼。僧曰。吾是汝师。故相救。可依王语。义伦曰诺。王令随使者往看地狱。初入一处。见大镬行列。其下燃火。镬中煮人。痛苦之声莫不酸恻。更入一处。铁床甚阔。人卧其上。烧炙焦黑。形容不辨。西顾有三人枯黑伫立。颇似妇人。向义伦叩头云。不得食吃已数百年。伦答曰我亦自无。何可与汝。更入一狱。向使者云。时热。恐家人见敛。遂去。西南行数十步后呼云。无文书恐门司不放出。遂得朱书三行字。并不识。门司果问。看了放出。乃苏(出报应记)。

　　杨复恭弟

　　唐内臣姓杨。忘其名。复恭之弟也。陷秦宗权．鹿晏洪．刘巨容贼内二十余年。但读金刚经。虽在城中未尝废。会宗权男为襄阳节度使。杨为监军使。杨因人心危惧。遂诱麾下将赵德言攻杀宗权男发表。举德言为节度使。由是军府稍定。民复旧业矣。杨於课诵之切益加精励。尝就牙门外柳树下焚香课诵之次。歘有金字金刚经一卷自空中飞下。杨拜捧而立。震骇心目。得非信受精虔获此善报也。故陷於贼党二十年间终能枭巨盗。立殊勋。克保福禄者。盖佛之冥佑也(出报应记)。

　　董进朝

　　董进朝。唐元和中入军。时宿直城东楼上。一夕月明。忽见四人着黄从东来聚。立城下说己姓名。状若追捕。因相语曰。董进朝常持金刚经。以一分功德祝庇冥司。我辈蒙惠。如何杀之。须枉命相待。若此人他去。我等无所赖矣。其一人云。董进朝对门有一人。同年同姓。寿限相埒。可以代矣。因忽不见。进朝惊异之。及明。闻对门哭声。问其故。死者父母云。子昨宵暴卒。进朝感泣说之。因为殡葬。供养其母。后出家。法名慧通。住兴元寺(出报应记)。

　　康仲戚

　　康仲戚。唐元和十一年往海东。数岁不归。其母唯一子。日久忆念。有僧乞食。母具语之。僧曰。但持金刚经。儿疾回矣。母不识字。令写得经。乃凿屋柱以陷之。加漆其上。晨暮敬礼。一夕雷霆大震。拔此柱去。月余儿果还。以锦囊盛巨木以至家。入拜跪母。母问之。仲戚曰。海中遇风。舟破坠水。忽有雷震。投此木於波上。某因就浮之。得至岸。某命是其所与。敢不尊敬。母惊曰。必吾藏经之柱。即破柱得经。母子常同诵念(出报应记)。

　　吴可久

　　吴可久。越人。唐元和十五年居长安。奉摩尼教。妻王氏亦从之。岁余妻暴亡。经三载。见梦其夫曰。某坐邪见为蛇。在皇字陂浮图下。明旦当死。愿为请僧就彼转金刚经。冀免他苦。梦中不信叱之。妻怒唾其面。惊觉面肿痛不可忍。妻复梦於夫之兄曰。园中取龙舌草捣傅立愈。兄寤。走取授其弟。寻愈。诘旦兄弟同往请僧转金刚经。俄有大蛇从塔中出。举首徧视经。终而毙。可久归佛。常持此经(出报应记)。

　　僧法正

　　唐江陵开元寺般若院僧法正。日持金刚经三七遍。长庆初得病卒。至冥司。见若王者。问师生平作何功德。答曰常念金刚经。乃揖上殿。登绣座念经七遍。侍卫悉合掌阶下。考掠论对皆停息而听。念毕。遣一吏引还。王下阶送曰。上人更得三十年在人间。勿废读诵。因随吏行数十里。至一大坑。吏因临坑。自后推之。若陨空焉。死已七日。惟面不冷。荆州僧常靖亲见其事(出酉阳杂爼)。

　　沙弥道荫

　　唐石首县有沙弥道荫。常念金刚经。长庆初因他出夜归。中路忽遇虎吼掷而前。沙弥知不免。乃闭目坐。默念金刚经。心期救护。虎遂伏草守之。及曙。村中人来往。虎乃去。视其蹲处。涎流於地(出酉阳杂爼)。

　　何老

　　何老。鄂州人。常为商。专诵金刚经。唐长庆中因佣人负货夜憩於山路。忽困寐。为佣者颈其首投於涧中。取货而趋市方鬻。见何老来。惶骇甚。何曰。我得诵经之力。誓不言於人。遂相与为僧(出报应记)。

　　勾龙义

　　勾龙义。阆州里人。唐长庆中於郪县佣力自给。尝以邑人有疾往省之。见写金刚经。龙义无故毁弃而止绝之。归即暗哑。医不能愈。顽嚚无识亦竟不悔。仅五六年忽闻邻人有念是经者。惕然自责曰。我前谤真经得此哑病。今若悔谢终身敬奉。却能言否。自后每闻念经即倚壁专心而听之。月余。疑如念得。数日偶行入寺。逢一老僧礼之。僧问何事。遂指口中哑。僧遂以刀割舌下。便能语。因与念经。正如邻人之声。久而访僧。都不复见。壁画须菩提像。终身礼拜(出报应记)。

　　赵安

　　赵安。成都人。唐大和四年常持金刚经日十遍。会蛮寇退归。安於道中见军器輙收置於家。为仇者所告。吏捕至门。涕泣礼经而去。为狱吏所掠。遂自诬服罪。将科断。到节师厅。枷杻自解。乃诘之。安曰。某不为盗。皆得之巷陌。每读金刚经。恐是其力。节帅叱之不信。及过次。忽於安名下书一放字后即云。余并准法。竟不知何意也。及还。洗浴礼经。开匣视之。其经揉裂折轴。若壮夫之拉也。妻曰。某忽闻匣中有。声如有斫扑。乃安被考讯之时无差失也(出报应记)。

　　宁勉

　　宁勉者。云中人。年少有勇气。善骑射。能以力格猛兽。不用兵仗。北都守徤其勇。署为衙将。后以兵四千军於飞狐城。时蓟门帅骄悍。弃天子法。反书闻阙下。唐文宗皇帝诏北都守攻其南。诏未至而蓟门兵夜伐飞狐。钲鼓震地。飞狐人汹然不自安。谓宁勉曰。蓟兵豪徤不可歒。今且至矣。其势甚急。愿空其邑以遁去。不然旦暮拔吾城。吾不忍父子兄弟尽血贼刃下。悔宁可及。虽天子神武。安能雪吾冤乎。幸熟计之。勉自度兵少固不能折蓟师之锋。将听邑人语。虑得罪於天子。欲坚壁自守。又虑一邑之人悉屠於贼手。忧既甚而策未决。忽有谍者告曰。贼尽溃矣。有弃甲在城下。愿取之。勉即登城垣望。时月明。朗见贼兵驰走。颠踬者不可数。若有大兵击其后。勉大喜。开邑门纵兵逐之。生擒数十人。得遗甲甚多。先是勉好浮图氏。常阅佛书金刚经。既败蓟师。擒其虏以讯焉。虏曰。向夕望见城上有巨人数四。长二丈余。雄俊可惧。怒目呿吻。袒裼执剑。蓟人见之惨然汗栗即走避。又安有斗心乎。勉悟巨人乃金刚也。益自奇之。勉官御史中丞。后为清塞副使(出宣室志)。

　　倪勤

　　倪勤。梓州人。唐大和五年以武略称。因典涪州兴教仓。素持金刚经。仓有厅事面江。甚为胜槩。乃设佛像而读经其中。六月九日江水大涨。惟不至此厅下。勤读诵益励。洎水退周祖。数里室屋尽溺。唯此厅略不沾渍。仓亦无伤。人皆礼敬(出报应记)。

　　高涉

　　唐大和七年冬。给事中李石为太原行军司马孔目。高涉因宿使院。冬冬鼓起时。诣邻房。忽遇一人长六尺余。呼曰。行军唤尔。涉遂行。行稍迟。其人自后拓之。不觉向北约行数十里。至野外。渐入一谷底。后上一山至顶。四望邑屋尽在眼下。至一曹司所。追者呼云。追高涉到。其中人多朱绿。当按者似崔行信郎中。判云付司对。复至一处。数百人露坐。与猪羊杂处。领至一人前。乃涉妹壻杜则也。逆谓涉曰。君初得书手时。作新人局。遣某买羊四口记得否。今被相责。意甚苦毒。涉遽云。尔时祇使市肉。非羊也。则遂无言。因见羊人立啮。则逡巡被领他去。倐忽又见一处露架方梁。梁上钉大铁环。有数百人皆持刀。以绳系人头牵入环中刳剔之。涉惧走出。但念金刚经。倐忽逢旧相识杨演云。李说尚书时杖杀贼李英道。为劫贼事。已於诸处受生三十年。今却诉前事。君尝记得否。涉辞已年幼不省。又遇旧典假怡。先与涉为义兄弟。逢涉云。弟先念金刚经。莫废忘否。向来所见未是极苦处。勉树善业。今得还亦经之力。因送至家。如梦。死已经宿。向拓处数日青肿(出酉阳杂爼)。

　　张政

　　张政。邛州人。唐开成三年七月十五日暴亡。初见四人来捉。行半日。至大江。甚[涧-日+活]度。深三尺许。细看尽是脓血。便小声念金刚经。使者色变。入城见胡僧。长八尺余。骂使者曰。何不依帖。乱捉平人。尽皆惊拜。及领见王。僧与对坐曰。张政是某本宗弟子。被妄领来。王曰。待略勘问。王色怒。王判放去。见使者四人皆着大枷僧。自领政出城。不见所渡之水。僧曰吾是汝所宗和尚。汝识我否。我是须菩提。乃知是持经之力。再三拜礼。僧曰弟子合眼。僧以杖一击。不觉失声乃活。死已三日。唯心上暖(出报应记)。

　　皇甫恂

　　皇甫恂。字君和。开元中授华州参军。暴亡。其魂神若在长衢。路中交道多槐树。见数吏拥篲。恂问之。答曰五道将军常於此息马。恂方悟死耳。嗟叹而行。忽有黄衣吏数人执符言。天曹追。遂驱迫至一处。门阙甚崇。似上东门。又有一门。似尚书省门。门卫极众。方引入一吏曰。公有官。须别通。且伺务隙耳。恂拱立候之。须臾见街中人惊矍辟易。俄见东来数百骑。戈矛前驱。恂匿身墙门以窥。渐近见一老姥拥大盖。策四马。从骑甚众。恂细见之。乃其亲叔母薛氏也。恂遂趋出拜伏。自言姓名。姥驻马问恂是何人。都不省记。恂即称小名。姥乃喜曰汝安得来此。恂以实对。姥曰子侄中惟尔福最隆。来当误耳。且吾近充职务苦驱驰。汝就府相见也。言毕遂过逡巡判官务隙命入见。一衣冠昂然。与之承迎。恂哀祈之。谓恂曰。足下阳中有功德否。恂对曰有之。俛而笑曰此非妄语之所。顾左右曰唤阉(古瓦反)割家来。恂甚惶惧。忽闻疾报声。王有使者来。判官遽趋出拜受命。恂窥之。见一阉人传命毕方去。判官拜送门外。却入谓恂。向来大使有命。言足下未合来。所司误耳。足下自见大使便可归也。数吏引去。西行三四里。至一府郡。旌旗拥门。恂被命入。仰视乃见叔母据大殿。命上令坐。恂俯伏而坐。羽卫森然。旁有一僧趺宝座。二童子侍侧。恂亦理揖。叔母方叙平生委曲亲族。诲恂以仁义之道。陈报应之事。乃曰儿岂不闻地狱乎。此则其所也。须一观之。叔母顾白僧。愿导引此儿。僧遂整衣而命恂从我。恂随后。行北一二里。遥望黑风自上属下。烟涨不见其际。中有黑城。飞焰赫然。渐近其城。其黑气即自去和尚丈余而开。至城门即自启。其始入也。见左右罪人初剥皮吮血。砍刺糜碎。其叫呼怨痛宛转其间。莫究其数。楚毒之声动地。恂震怖不安求还。又北望一门。炽然炎火。和尚指曰此无间门也。言讫欲归。忽闻火中一人呼恂。恂视之。见一僧坐铁床。头上有铁钉钉其脑。流血至地。细视之是恂门徒僧胡辨也。惊问之。僧曰生平与人及公饮酒食肉。今日之事自悔何阶。君今随和尚必当多福。幸垂救。曰何以奉救。僧曰写金光明经一部及於都市为造石幢。某方得作畜生耳。恂悲而诺之。遂回至殿。具言悉见。叔母曰。努力为善。自不至是。又曰。儿要知官爵否。恂曰愿知之。俄有黄衣抱案来敕于庑下。发视之。见京官至多。又一节言。大府卿贬绵州刺史。其后掩之。吏曰不合知矣。遂令二人送恂归。再拜而出。出门后问二吏姓氏。一姓焦一姓王。相与西行十余里。有一羊三足。截路吼瞰。骂恂曰。我待尔久矣。何为割我一脚。恂实不省。且问之。羊曰。君某年日向某县县尉厅上夸能割羊脚。其时无羊。少府打屠伯。屠伯活割我一脚将去。我自此而毙。吾由尔而夭。恂方省之。乃卑词以谢。托以屠者自明。焦王二吏亦同解纷。羊当路立。恂不得去。乃谢曰。与尔造功德可乎。羊曰速为我写金刚经。许之。羊遂喜而去。二吏又曰。幸得奉送。亦须得同。幸惠各乞一卷。并许之。更行里余。二吏曰。某只合送至此。郎君自寻此径。更一二里。有一卖浆店。店旁斜路百步已下则到家矣。遂别去。恂独行苦困渴。果至一店。店有水瓮。不见人。恂窃取浆饮。忽有一老翁大叫。怒持刀以趂骂云。盗饮我浆。恂大惧却走。翁甚疾来。恂反顾。忽陷坑中。怳然遂活。而殓棺中死已五六日。既而妻觉有变。发视之。绵绵有气。久而能言。令急写三卷金刚经。其夜忽闻敲门声。时有风歘歘然空中朗言曰。焦某王某蒙君功德。今得生天矣。举家闻之。更月余。胡辨师自京来。恂异之而不复与饮。其僧甚恨。恂於静处略为说冥中见师如此。师辄不为之信。既而去。至信州。忽患顶疮。宿昔溃烂困笃。僧曰恂言其神乎。数日而卒。恂因为市中造石幢。幢工始毕。其日市中豕生六子。五色白。自诣幢环绕数日疲困而卒。今幢见存焉。恂后果为大府卿。贬绵州刺史而卒(出通幽记)。

　　蔡州行者

　　唐宋汶牧黄州日。秦宗权阻命作乱。将欲大掠四境。蔡州有念金刚经行者。郡人咸敬之。宗权差为细作。令入黄州探事。行者至黄州。未逾旬为人告败。宋汶大怒。令於军门集众决杀。忽报有加官使到。将校等上言。方闻喜庆。不欲遽行杀戮。由是但令禁锢逾月。使臣不到。又命行刑。出陛牢次。报使入境。复且停止。使已发引出就刑。值大将入衙见之。遽白於宋曰。黄州士马精强。城垒严峻。何惧奸贼窥觇。细作本非恶党。受制於人。将军曲贷性命。足示宽恕。汶然之。命髡发负钳缘化财物造开元新寺。寺宇将就之。一夜梦八金刚告曰。负钳僧苦行如此。缔构既终。盍释其钳。以旌善类。汶觉大异之。遂令释钳。待以殊体。自后一州悉呼为金刚和尚(出报应记)。

　　贩海客

　　唐有一富商恒诵金刚经。每以经卷自随。尝贾贩外国。夕宿於海岛。众商利其财。共杀之。盛以大笼。加巨石。并经沉於海。平明众商舡发。而夜来所治之岛乃是僧院。其院僧每夕则闻人念金刚经声。深在海底。僧大异之。因命善泅者沉於水访之。见一老人在笼中读经。乃牵挽而上。僧问其故。云被杀沉於海。不知是笼中。忽觉身处宫殿。常有人送饮食。安乐自在也。众僧闻之。悉普加赞叹。盖金刚经之灵验。遂投僧削发出家於岛院(出报应记)。

　　曹州济阴县精舍

　　唐曹州济阴县西二十里。村中有精舍。至龙朔二年冬十月。野火暴起。非常炽盛。及至精舍。踰越而过焉。比僧房草舍焚燎总尽。唯金刚般若经一卷俨然如旧。曹州参军说之(出冥报拾遗)。

　　李思一

　　唐陇西李思一。今居相州之淦阳县。贞观二十年正月已死。经日而苏。语在冥报记。至永徽三年五月又死。经一宿而苏。说云。以年命未尽。蒙王放复归。於王前见相州淦阳县法观寺僧辨珪。又见会福寺僧弘亮及慧宝三人并在王前辨答。见冥官云。慧宝死期未至。宜修功德。辨珪．弘亮今岁必死。辨珪等是年果相继卒。后寺僧令一巫者就弘亮等旧房。召二僧问之。辨珪曰。我为破斋。今受大苦。兼语诸弟子等曰。为我作斋。救拔苦难。弟子辈即为营斋。巫者又云。辨珪已得免罪。弘亮云。我为破斋。兼妄持人长短。念被拔舌痛苦。不能多言。相州智力寺僧慧永等说之(出冥报拾遗)。

　　李观

　　唐陇西李观。显庆中寓止荥阳丁父忧。乃刺血写金刚般若心经．随愿往生经各一卷。自后院中恒有异香。非常馥烈。邻侧亦常闻之。无不称叹。中山即徐令过郑州。见彼亲友。具陈其事(出太平广记)。

　　陈文达

　　唐陈文达。梓州郪县人。常持金刚经。愿与亡父母念八万四千卷。多有祥瑞。为人转经患难皆免。铜山县人陈约。曾为冥司所追。见地下筑台。问之。云此是般若台。待陈文达。其为冥司所敬如此(出太平广记)。

　　高纸

　　高纸。隋仆射颍之孙也。唐龙朔二年出长安顺义门。忽逢二人乘马曰王唤。纸不肯从去。亦不知其鬼使。策马避之。又被驱拥。纸有兄是化度寺僧。欲住寺内。至寺门。鬼遮不令入。纸乃殴鬼一拳。鬼怒即拽落马曰此汉大凶粗。身遂在地。因便昏绝。寺僧即令舁入兄院。明旦乃苏云。初随二使见王。王曰汝未合来。汝曾毁谤佛法。且令生受其罪。令左右拔其舌。以犁耕之。都无所伤。王问水吏曰彼有何福德如此。曰曾念金刚经。王称善。即令放还。因与客语言次。忽闷倒如吞物状。咽下有白脉一道流入腹中。如此三度。人问之。曰少年盗食寺家果子。冥司罚令吞铁丸。后仕为翊卫。专以念经为事(出报应记)。

　　窦德玄

　　窦德玄。麟德中为卿。奉使杨州。渡淮。船已离岸数十步。见岸上有一人形容憔悴。擎一小幞坐於地。德玄曰。日将暮。更无船渡。即令载之中流。觉其有饥色。又与饭乃济。及德玄上马去。其人即随行已数里。德玄怪之。乃问曰。今欲何去。答曰。某非人。乃鬼使也。今往杨州追窦大使。曰大使何名。云名德玄。德玄惊惧。下马拜曰。某即其人也。涕泗请计。鬼曰。甚媿公容载复又赐食。且放公。急念金刚经一千遍。当来相报。至月余。经数足。其鬼果来云。经已足。保无他虑。然亦终须相随见王。德玄於是就枕而绝。一宿乃苏云。初随使者入一宫城。使者曰。公且住。我当先白王。使者乃入於屏障后。闻王遥语曰。你与他作计。漏泄吾事。遂受杖三十。使者却出。袒以示公曰。吃杖了也。德玄再三媿谢。遂引入见。一着紫衣人下阶相揖云。公大有功德。尚未合来。请公还出。堕坑中於是得活。其使者续至云。饥未食。及乞钱财。并与之。问其将来官爵。曰熟记取。从此改殿中监次大司宪。次太子中允。次司元太常伯。次左相。年至六十四。言讫辞去曰。更不复得来矣。后皆如其言(出报应记)。

　　金刚般若经灵验传卷中
　　金刚般若经灵验传卷下
　　李冈

　　唐兵部尚书李冈。得疾暴卒。唯心上暖。三日复苏云。见一人引见大将军。蒙令坐。索案看云。错追公。有顷狱卒擎一盘来。中置铁丸数枚。复舁一铛放庭中。铛下自然火出。铛中铜汁涌沸。煮铁丸赤如火。狱卒进盘。将军以让冈。冈惧云饱。将军吞之。既入口。举身洞然。又饮铜汁。身遂火起。俛仰之际吞并尽。良久复如故。冈乃前问之。答云地下更无他馔。唯有此物。即吸食之。若或不餐。须臾即为猛火所焚。苦甚与此。唯与写佛经十部。转金刚经千卷。公亦不来。吾又离此。冈既复生。一依所约。深加敬异(出报应记)。

　　智藏

　　梁智藏。吴郡人。住锺山开善寺。遇相者谓曰。法师聪明盖世。惜命不长。止三十一耳。时年二十有九。於是罢讲。探经藏得金刚经。竭诚诵读礼佛忏悔。昼夜不辍。至期忽闻空中声曰。汝寿本尽。以般若功德力得倍寿矣。后见前相者。惊异莫测。藏陈其故。始知经力不可思议(出缁门崇行录)。

　　李丘一

　　唐李丘一。好鹰狗畋猎。万岁通天元年任杨州高邮丞。忽一旦暴死。见两人来追。一人自云姓假。时同被追者百余人。男皆着枷。女即反缚。丘一被锁前驱。行可十余里。见大槐树数十。下有马槽。假云。五道大神每巡察人间罪福於此歇马。丘一方知身死。至王门。假指一胥云。此人姓焦名策。是公本头。遂被领见。王曰。汝安忍无亲。好杀他命以为己乐。须臾即见所杀兽禽皆为人语云。乞早处分。焦策进云。丘一未合死。王曰曾作何功德。云唯曾造金刚经一卷。王即合掌云。冥间号金刚经最上功德。君能书写其福不小。即令焦策领向经藏令验。至一宝殿。众经充满。丘一试抽一卷。果是所造之经。既回见王。知造有实。乃召所杀生类。令恳陈谢。许造功德。丘一依王命。愿写金刚经一百卷。众欢喜尽散。王曰放去。焦策领出城门云。尽力如此。岂不相报。丘一许钱三百千。不受。与造经二十部。至一坑。策推之。遂活。身在棺中。唯闻哭声。已三日矣。惊呼人至。破棺乃起。旬日写经二十卷了。焦策来谢。致辞而去。寻百卷亦毕。扬州刺史奏其事。勅加丘一五品。仍充喜州招讨使(出报应记)。

　　于昶

　　唐于昶。天后朝任并州录事参军。每至一更后即喘息流汗。二更后愈。妻柳氏将召医工昶密曰。自无他苦。但昼决曹务。夜判冥司事。力不任耳。每知有灾咎。即阴为之备。都不形言。凡六年。后丁母难。持金刚经。更不复为冥吏。因极言此功德力。令子孙佩转。后为庆州司马。年八十四将终。忽闻异香。非代所有。谓左右曰。有圣人迎我往西方。言讫而没(出报应记)。

　　裴宣礼

　　唐裴宣礼。天后朝为地官侍郎。常持金刚经。坐事被系。宣礼忧迫。唯至心念经。枷锁一旦自脱。推官亲访之。遂得雪免。御史任植同禁。亦念经获免(出报应记)。

　　吴思玄

　　唐吴思玄。天后朝为大学博士。信释氏。持金刚经日两遍。多有灵应。后稍怠。日夜一遍。思玄在京病。有巫褚细儿言事如神。星下祈祷。思玄往就见。细见惊曰。公有何也。鬼见皆走。思玄私负知是经。乃倍加精励日念五遍。兄疾。医无效。思玄至心念经。三日而愈。思玄曾於渭桥见一老人。年八十余。着粗缞服。问之曰。为所生母也。思玄怪之。答曰。母年四十三时。有异僧教云。汝欲长寿否。但念金刚经。母即发心口念两遍。本一百七十。及邻母诵过百岁。今遵母业已九十矣(出报应记)。

　　薛少殷

　　河东薛少殷。举进士。忽一日暴卒於长安崇义里。有一吏持牒云。大使追引。入府门。既人见。官府即鲜于叔明也。少殷欲有所诉。叔明曰。寒食将至。何为镂鸡子食也。东面有一僧。手持宝塔扇双开。少殷已在其中。叔明曰。日某方欲上事和尚。何为救此人。乃迫而出。令引少殷见判官。及出门之西院。阍者入白。逡巡闻命素服乃入。所见乃亡兄也。叙泣良久曰。吾以汝未成名。欲荐汝於此。分主公事。故假追来。非他也。少殷时新婚。恳不愿住。兄曰。吾同院有王判官。职居西曹。汝既来此。可以一谒而去。乃命少殷於西院见之。接待甚厚。俄闻备馔。海陆毕备。未食。王判官忽起顾见。向者持塔僧曰。不可食。食之则无由归矣。少殷曰饥甚奈何。僧曰唯蜜煎姜可食。乃取食之。而王判官竟不至。僧曰可去矣。少殷复出。诣兄泣且请去。兄知不可留。乃入白官府。许之。少殷曰。既得归人间。愿知当为何官。兄曰此甚难言。亦何用知之。恳请乃召一吏取籍寻阅。不令见之。曰汝后年方成名。初甚当极西得之。次历畿赤簿尉。又一官极南。此外吾不得知。临别。兄曰。吾旧使祇承人李俊。令随汝去。有危急即可念之。既去。每遇危际皆见其僧前引。少殷曰。弟子素不相识。和尚何乃见护如此。僧曰。吾为汝持金刚经故相护尔。雅醒具述其事。后年春果及第。未几授秘书省正字。充和蕃判官。及回改同官主簿。秩满遇赵昌为安南节度。少殷与之有旧。求为从事。欲厌及南之官。昌许之曰。乘递之镇未暇有表。至江陵。当以表请。及表至。少殷寻以丁母忧。服除。选授万年县尉。时青淄卒吏与驸马家僮斗死。京兆府不时奏德宗赫怒。时少殷主戒唐。一日乃贬高州雷泽县尉。十余年备历艰苦。而李俊常有所护。及顺宗嗣位。有诏收录贬官。少殷移至珪阳。与贬官李定同行过水勒马。与一从人言。即李俊也。云某月日已足。拜别而去。少殷曰。吾兄言官止於此。李俊复去。将不久矣。李定惊惨其事。因问。具以告之。数日而卒(出前定录)。

　　卢弁

　　卢弁者。其伯任湖城令。弁自东都就省。夜宿第二谷。梦中见二黄衣吏来追。行至一所。有城壁。入城之后。欲过判官。属有使至。判官出迎。吏领住一舍下。其屋上有盖。下无梁柱。下有大磨十枚。磨边有妇女数百。磨恒自转。牛头卒十余。以大箕抄妇人置磨孔中。随磨而出。骨肉粉粹。苦痛之声所不忍闻。弁於众中见其伯母。即湖城之妻也。相见悲喜。各问其来由。弁曰此等受罪云何。曰坐妬忌以至於此。弁曰为之奈何。伯母曰汝素持金刚经。试为我诵。或当灭罪。弁因持经。磨遂不转。受罪者小息。牛头卒持叉来弁所。怒曰何物郎君来此诵经度人作事。弁对曰。伯母在此。卒云。若惜伯母。可与俱去。弁遂将伯母奔走出城。各归就活。初弁唯一小奴同行。死已半日。其奴方欲还报。会弁已苏。后数日。至湖城。入门遇伯设齐。家人见弁惊喜还报。伯母迎执其手曰。不遇汝。当入磨中。今得重生。汝之力也(出广异记)。

　　钳耳含光

　　竺山县丞钳耳含光者。其妻陆氏。死经半岁。含光秩满从家居竺山寺。有大墩。暇日登望。忽於墩侧见陆氏。相见悲喜。问其死事。便尔北望。见一大城。云所居在此。邀含光同去。入城。城中屋宇壮丽。与人间不殊。傍有一院。院内西行有房数十间。陆氏处第三房。夫妇之情不异平素。衣玩服具亦尔。久之日暮。谓含光曰。地府严切。君宜且还。后日可领儿子等来。欲有所嘱。明日不烦来也。及翌日。含光又往。陆氏见之。惊愕曰。戒卿勿来。何得复至。顷之有绯衣吏。侍从数十人来入院。陆氏令含光入床下。垂毡至地以障之。戒使勿视。恐主客有犯。俄闻外呼陆四娘。陆氏走出。含光初甚怖惧。后稍窃视。院中都有二十八妇人绯衣。各令解髻。两两结投釜中。冤楚之声闻乎数里。火灭乃去。陆氏径走入房。含光见入。接手床上。良久闷绝。既窹。含光问平生斋菜诵经念佛。何以更受此苦。答云昔欲终时有僧见诣令写金光明经。当时许之。病亟草草遂忘遗嘱。坐是受妄语报。罹此酷罚。所欲见儿子者正为造金光明经。今君已见。无烦儿子也。含光还家。乃具向诸子说其事。悲泣终夕。及明。往视已不复见。但荒草耳。遂货家产得五百千。刺史已下各有资助满二千贯文。乃令长子载往五台写经。至山中遍历诸台。未有定居。寻而又上台山路之半。遇一老僧谓之曰。写经救母。何尔迟回。留钱於台。宜速还写金刚经也。言讫不见。其子知是文殊菩萨。留钱而还。乃至舍写经毕。上墩又见地狱。因尔直入。遇闭门。乃扣之。门内问是谁。钳耳赞府即云是我。久之有妇人出曰。贵合令相谢写经之力已得托生人间。千万珍重。含光乃问夫人何故居此。答云。罪状颇同。故复在此尔(出广异记)。

　　王陀

　　唐王陀。为阴阳府果毅。因病遂断荤肉。发心诵金刚经。日五遍。后染瘴疾。见群鬼来。陀即急念经。鬼闻便退。遥曰。王令追汝。且止诵经。陀即为歇。鬼悉向前。陀乃昏迷欲绝。须臾又见一鬼来云。念经人。王令权放六月。既寤。遂一心持诵。昼夜不息。六月虽过。鬼亦不来。夜闻空中有声呼曰。汝以持经功德。当寿九十矣。竟如其言(出报应记)。

　　王令望

　　唐王令望。少持金刚经。还邛州。临溪路极险阻。忽遇猛兽。振怖非常。急念真经。猛兽熟视。曳尾而去。流涎满地。曾任安州判司。过杨子江。夜风暴起。租船数百艘相接尽没。唯令望船独全。后终亳州谯令(出报应记)。

　　何澋

　　唐何澋。天授初任怀州武德令。常持金刚经。至河阳水涨桥倒。日已夕。人争上船。岸远未达。欲没。澋惧。且急念经。须臾近岸。遇悬芦。攀缘得出。余溺死八十余人(出报应记)。

　　张玄素

　　唐张玄素。洛阳人。少持金刚经。天授初任黄梅宰。家有厄难。应念而消。年七十遘疾。忽有华盖垂空。遂澡浴与家人诀别。奄然而卒(出报应记)。

　　田氏

　　易州参军田氏。性好畋猎。恒养鹰犬为事。唐天宝初易州放鹰於丛林棘上。见一卷书。取视之。乃金刚经也。自尔发心持诵。数年已诵二千余遍。然畋猎亦不辍。后遇疾暴卒数日。被追至地府。见诸鸟兽周回数亩。从己征命。顷之随到。见王问罪何多也。田无以对。王令所由领往推问。其徒十人至吏局。吏令启口。以一丸药掷口中。便成烈火遍身。须臾灰灭。俄复成人。如是六七辈。至田氏。累三丸而不见火状。吏乃怪之。复引见王。具以实白。王问在生作何福业。田氏云。初以畋猎为事。王重问。云。在生之时。於易州棘上得金刚经。持诵已二千余遍。王云。正此灭一切罪。命左右检田氏福簿。还白如言。王自令田氏诵经。才三纸。回视庭中。禽兽并不复见。诵毕。王称美之云。诵二千遍。延十五年寿。遂得放还(出广异记)。

　　李惟燕

　　建德县令李惟燕。少持金刚经。唐天宝末。惟燕为余姚郡参军。秩满北归。过五丈店。属上虞江埭塘破水竭。时中夜晦瞑。四回无人。此路旧多劫盗。惟燕舟中有吴绫数百疋。惧为贼所取。因持一剑至船前诵经。三更后见堤上两炬火自远而至。惟燕疑是村人卫己。火去船百步便却复回。心颇异之。愈益厉声诵经。亦窃自思云。火之所为。得非金刚经力乎。时塘水竭而塘外水满。惟燕便心念塘破当得水助。半夕之后忽闻船头有流水声。惊云塘阔数丈何由得破。久之稍觉船浮。及明河水已满。对船所一孔大数尺。乃知诵金刚经之助云。惟燕弟惟玉。见任处州别驾。见其兄诵经有功。因效之。后泛舟出峡。水急橹折。船将欲败。乃力念经。忽见一橹随流而下。遂获济。其族人亦常诵金刚经。遇安禄山之乱。伏於荒草。贼将至。思得一鞋以走。俄有物落其背。惊视乃新鞋也(出广异记)。

　　孙明

　　唐孙明者。郑州阳武人也。世贫贱。为卢氏庄客。善持金刚经。日诵二十遍。经二十年。自初持经便绝荤血。后正念诵次。忽见二吏来追。明意将是县吏。便县去。行可五六里。至一府门。门人云。王已出巡。吏因闭於明空室中。其室从广五六十间。盖若荫云。经七日。王方至。吏引明入府。王问汝有何福。答云持金刚经已二十年。王言此大福也。顾谓左右曰。昨得祇洹家牒。论明念诵勤恳。请延二十载。乃知修道不可思议。所延二十载以偿功也。令吏送还舍。其家殡明已毕。神虽复体。家人不知之也。会猎者从殡宫过。闻号呼之声。报其家人。因尔得活矣。天宝末。明活已六七年。甚无恙也(出广异记)。

　　三刀师(感应传中已虽载之。详略不同。故再揭之)

　　唐三刀师者。俗姓张。名伯英。乾元中为寿州徤儿。性至孝。以其父在颕州。乃盗官马往以迎省。至淮阴。为守遏者所得。刺史崔昭令出城腰斩。时屠刽号能行刀再斩。初不伤损。乃换利刀罄力砍。不损如故。刽者惊曰。我用力砍至其身。则手懦。不知何也。遽白之。昭问所以。答曰。昔年十五曾绝荤血诵金刚经十余年。自胡乱以来。身在军中。不复念诵。昨因被不测罪。唯志心念经尔。昭叹息舍之。遂削发出家。着大铁铃乞食。修千人斋供。一日便辨。时人呼为三刀师。谓是起敬菩萨(出广异记)。

　　宋参军

　　唐坊州宋参军。少持金刚经。及之官。权於司士宅住。旧知宅凶。每夕恒诵经。忽见妇人立於户外良久。宋问汝非鬼耶。曰然。又问。幽明理殊。当不宜见。得非有枉屈之事乎。妇人便悲泣曰。然。言身是前司士之妇。司士奉使。其弟见逼。拒而不从。因此被杀。以毡裹尸投於堂西北角溷厕中。不胜秽积。人来多欲陈诉。俗人怯懦。见形必惧。所以幽愤不达凶恶。骤闻执事以持念为功。当亦大庇含识。眷言枉秽。岂不悯之。宋云。己初官位卑。不能独救。翌日必为上白府君。其鬼乃去。及明具白掘地及溷。不获其尸。宋诵经。妇人又至。问何以不获。答曰西北只校一尺。明当求之。以终惠也。依言乃获之。毡内但余骨在。再为洗濯。移於别所。其夕又来拜谢。欢喜谓曰。垂庇过深。难以上答。虽在冥昧。亦有所通。君有二子。大者难养。小者必能有后。且有荣位。兼言宋后数改官禄。又云。大媿使君。不知何以报答。宋见府君具叙所论。府君令问己更何官。至夕。妇人又至。因传使君意。云。一月改官。然不称意。当迁桂州别驾。宋具白其事。皆有验。初宋问。身既为人所杀。何以不报。云。前人今尚为官。命未合死。所以未复云也(出广异记)。

　　刘鸿渐

　　刘鸿渐者。御史太夫展之族子。唐乾元初遇乱南徙。有僧令诵金刚经。鸿渐日诵经。至上元年客於寿春。一日出门忽见二吏云。奉大尉牒令追。鸿渐云。初不识大尉。何以见命。意欲抗拒。二吏忽尔直前拖曳。鸿渐请着衫。吏不肯放。牵行未久。倐过淮。至一村。须臾持大麻衫及腰带令鸿渐着。笑云。真醋大衫也。因而向北行。路渐梗涩。前至大城。入城有府舍甚严丽。忽见向劝读经之僧从署中出。僧后童子识鸿渐。径至其所。问十郎。郎何以至此。因走白和尚云。刘十六郎适为吏追。以诵经功德岂不徒彼救之。鸿渐寻至僧所虔礼求救。僧云。弟子行。无苦。须臾吏引鸿渐入诣厅事。案后有五色浮图。高三四尺。回旋转动。未及考问。僧已入问。浮图变成美丈夫。年三十许。云是中丞。降阶接僧。问和尚何以复来。僧云刘鸿渐是己弟子。持金刚经功力甚至。其算又未尽。宜见释也。王曰。若持金刚经。当愿闻耳。因令跪诵。鸿渐诵两纸讫。忽然遗忘。厅西有人手持金钩龙头幡。幡上碧字书金刚经布於鸿渐前。令分明诵经毕。都不见人。但余堂宇阒寂。因尔出门。唯见追吏。忽有物状如两日来击鸿渐。鸿渐惶惧奔走。忽见道傍有水。鸿渐欲止而饮之。追吏云此是人膏。澄久上清耳。其下悉是余皮烂肉。饮之不得。还矣。须臾至舍。见骸形卧在床上。心颇惆怅。鬼从后推之。冥然如入房户。遂活。鬼得钱乃去也(出广异记)。

　　释祖南

　　宋释祖南。居南岳之云峰。刺血书阿弥陀经五百卷。金刚经一百卷。法华经十部。终二十七年皆用血书。末年血乾骨立。念佛声不绝。一日在方丈坐化。眉间迸出舍利。随取随生(出法华持验记)。

　　释明勋

　　明释明勋。徽人。原名胡文柱。天启时为中书舍人。以不从魏珰书经。命褫官。至丙戌忽患人面疮。痛不可忍。辛卯冬晕绝恍惚。听疮作人言曰。予梁时卢昭容也。在雒阳宫中遭贼戕命。今已六百余年。尚滞鬼籍。而君即当日戕予者。今既转身为男子。当书法华等经以自敕救予。文柱哀祈。住痛即书。时居仪真立具纸笔书法华．华严．金刚．楞严等经及水忏。每书时痛辄止。停笔复痛。踰年书经完。患遂愈。丁酉夏遇堆山於德度。详述斯事。但未辨为萧梁为朱梁。李太史明睿．王子猷定诸人题跋亦皆不及审定。堆山曰。此朱梁也。萧梁时雒阳属魏。且昭容亦唐官人位号。乃拥护昭宗而被害者。若非朱友珪即氏叔琮耳。遂订而题其册。见薛公采。今堆山道者。米笔记。按堆山考据最悉。但如此则梁昭容应作唐昭容。或胡君愦绝中。唐梁声近而讹。未可知也(周石续志)。

　　房翥

　　代州房翥。曾劝一老人念佛。其老人得生西方。入冥见阎罗王。乃再放还世。汝当生净土。翥有一万遍金刚经愿。兼敬礼五台。此心未遂。未欲往生(出瑞应删传)。

　　孤元轨

　　唐贞观五年。有隆州巴西县令孤元轨者。信敬佛法。欲写法华．金刚．般若．涅盘等。无由自捡。凭彼土抗禅师捡校。抗乃为在寺如法洁净写了下帙。还歧州庄所。经留在庄。并老子五千文同在一处。忽为外火延烧。堂宇是草覆。一时灰荡。轨于时任凭翊县令。家人相命拨灰觅金铜轴。既拨灰。开其内诸经宛然如故。潢色不改。唯箱帙成灰。又觅老子。便从火化。于时闻见之者乡村远近莫不嗟异。其金刚般若经一卷。题字焦黑。访闻所由。乃初题经时有州官能书。其人杂食行急。不获洁净。直尔立题便去。由是色焦。其人现在。瑞经亦存京师西明寺主神察。目验说之(出法苑珠林)。

　　寿昌禅师

　　谨按状师讳慧经。号无明。抚州崇仁裴氏子。初产难。祖父诵金刚经。遂得娩。因名经师。生而颕异不群。形仪苍古。若逸鹤凌空。天性澹然。无嗜好。九岁入乡校便问浩然之气是个甚么。师异之。居恒若无意於人间世者。年十七。遂弃笔砚。慨然有向道志。年二十一。偶入居士舍。见案头金刚经。阅之辄终卷。忻然若获故物。即与士言其意。士奇之。师由是断荤酒。决出世志。父母听之。时邑之蕴空忠禅师说法於廪山。遂往依之。即其本名曰慧经。执侍三载。凡闻所教不违如愚。尝疑金刚经四句偈。一日见傅大师颂曰。若论四句偈。应当不离身。师不觉洒然。因述偈。有遍界放光明之句。以是知为夙习般若熏发也(出寿昌语录)。

　　龚德庄

　　秘书省校书郎龚德庄。初罢官灵寿。来归京师。居新门里。时方上元山东刘野夫与德庄善。偶折简来约十四日可尽室往观。君慎勿出。略相候欲欵语。德庄素敬惮其人。为独守屋庐二鼓矣。而野夫不至。方假寐。家人辈尚未还。俄火自门而烧。德庄但捉诰牒而走。一夕而烬数百家。明日迹其屋灰炭中得金刚般若一卷。略无损处。开视明鲜如新。德庄少豪逸。嗜酒色。不甚信内典。岂夙世善根不思议力。以兹发感悟之欤。观者彭凡．邹正臣．刘棐。僧希祖．德洪。政和元年上元后一日(出石门文字禅)。

　　周缙

　　杭州周缙。颇知书。聚二三童子讲习市中。日诵金刚经甚谨。童子闵生触翻佛前灯油染於经。杭之民俗。凡经像币污辄投涛江。缙因束以红焰。仿其后行之。时元之大德庚子也。越三年癸卯。经忽还於旧所。半为潮沙所裹。而红焰如故。缙惊喜。与吴门僧俭拂去沙尘。其粘缀者逐番分折之。徧请丛林开士题识左方。后八十一年当国朝洪武庚申。经入沙门宥悌之手。复重加装[祧-兆+(虎-儿+几)]。即南屏山中请濂说赞。赞曰。
　　至诚动物。靡间毛发。此感彼应。如磁引针。况乎契经。世雄所说。至心受持。昭答如响。昔周氏子。朝夕严事。经有染污。投诸江潮。阅三春秋。忽返元所。经实纸成。难同紩石。非金刚力。焉能不坏。经无羽足。不能飞行。非金刚力。谁挟而至。由此而观。佛语所至。百神诃卫。无能损者。然而此经。觚翰所假。虽载佛言。灵从何起。世之法藏。所摸经文。充栋汗牛。未闻皆验。应知万法。实本一心。由心诚故。而经应之。心灵经灵。理无疑者。是知此心。其大无外。其小无内。神通妙用。一一具足。不假外求。有能精进。入在上乘。证妙觉位。亦无留难。今因赞经。推而达之。欲作佛者。此心即是。善思念之。慎勿退转(出宋景濂护法录)。

　　尼净真

　　尼净真。住长安积善寺。纳衣乞食。一生无瞋。讲金刚经十万遍。专精念佛。显庆五年七月染患。语弟子曰。五月内十度见阿弥陀佛。又两度见极乐世界宝莲华上童子游戏。又有圣僧五度授记曰。我当作佛。又曰。吾得上品往生。跏趺而终。经宿却醒。语弟子曰。吾得菩萨位也。遍历十方供养诸佛。言讫而终。光照於寺(出瑞应删传)。

　　王氏女

　　宋吉安王氏女。日诵弥陀．金刚．观音诸经。念佛求度。母死既殓。恶血滴沥。女发誓云。若我孝心。愿臭气不作。言讫流血即止。父娶后室。与同修净业。后得疾。请僧说净土观法。忽索衣吉祥而卧。揽观音手。所执幡寂然不动。母筛灰於地以验受生。见灰中出莲花数朵(出袾宏往生集)。

　　黄婆

　　宋潮山黄婆。持金刚．法华。专心念佛。忽患痢疾。但饮水不食。邻庵僧善修梦婆来谓曰。将往西方。越二日婆西向念佛。端坐而化。远近皆见红霞覆婆之屋(出袾宏往生集)。

　　孙大玕居士

　　大明孙叔子。法名大玕。自幼警敏端确。年十二随父镜吾居士奉四十八愿弥陀像入云栖。因受五戒。归而断荤血。息交游。罢呫哔。矢志念佛。誓取金台。而勤苦不惜身命。俄而见两比丘持莲花。以一心净土印可。复见化人诵金刚经一昼夜。乃矍然起坐曰。弥陀观音皆来迎我。结金刚拳印大。呼阿弥陀佛数声。泊然而寂。时万历辛亥十一月十一日也。有净土十二时歌传世。详具吴太史西生传中(出袾宏往生集)。

　　附录

　　金刚是喻。最坚最利。万物不能加损。而能坏万物者。般若是法。此云智慧。智有决择之功。慧有照了之用。又智照诸法实相。慧了诸法无生。然有体有用。肇论云。诸法实相谓之般若。即金刚体坚。经云。信心清净则生实相。又云。设化众生谓之沤和。即金刚用利。经云。我应灭度一切众生。而无有一众生实灭度者。又云。涉有未始迷虚。故常处有而不染。经云。不应住色生心。不应住声．香．味．触．法生心。又云。不厌有而观空。故观空而不证。经云。应无所住而生其心。乃体外无用。用外无体。一念之力。权实双彰。不同二乘人空慧眼。故喻如金刚。波罗蜜。此云彼岸到。喻涅盘妙心。若有我法二执。则有分段．变易二种生死。名为此岸。乘般若之舟楫。渡我法之中流。离二种生死此岸。到菩提涅盘彼岸。故名波罗蜜。问曰。真般若者。清净如虚空。无知无见。无作无缘。今释迦出世说法利生。令众生离我法。断生死。修般若。证涅盘。然后如来示寂。则凡圣能所生灭修证皆是妄情。何名真般若也。答曰。不然。佛真法身。犹若虚空。应物现形。如水中月。水清月现。月亦不来。水浊月昏。月亦不去。经云。不可以身相得见如来。则应化非真实也。又云。譬如有人。身如须弥山王。佛说非身。是名大身。此报身不可得也。又云。无有少法可得。是名阿耨多罗三藐三菩提。此法身无所得也。佛既无得。法岂可说。所以世尊谈经三百余会。说法四十九年。未尝说着一字。净名云。三转法轮於大千。其轮本来常清净。经云。若见如来有所说法。即为谤佛。无法可说。是名说法。能化既尔。所化亦然。烦恼本空。我法何有。既无二执。奚用断除。如兔角龟毛。名实俱妄。经云。我相即是非相。人相．众生相．寿者相即是非相。所言法相者。如来说即非法相。譬如幻翳妄见空花。翳若除。空花奚有。众生烦恼妄见生死。烦恼若除。生死安在。如皮既不存。毛何所附。圆觉云。生死与涅盘。凡夫及诸佛。同为空花相。经云。一切众生即非众生。我法所照之境。般若能照之心。我法本空。谁为所照。既无所照之境。则无能照之心。能所双忘。修即无修。经云。以无我无人无众生无寿者。修一切善法。即得阿耨多罗三藐三菩提。须菩提所言善法者。如来说即非善法。是名善法。烦恼与菩提。生死及涅盘。皆对待之辞也。然离烦恼得菩提。断生死证涅盘。乃随他意语。非如来称性之谈。以般若智照。烦恼本空。菩提焉有。生死原寂。涅盘安寄。放光云。菩提有所得耶。答曰不也。亦有亦无得耶。答曰不也。非有非无得耶。答曰不也。然则都无所得耶。答曰不也。以无所得而得也。是故得无所得也。肇云。众生非众生。谁为得之者。涅盘非涅盘。谁为可得者。经云。实无有法得阿耨多罗三藐三菩提。实无众生得灭度者。般若能证之智。涅盘所证之理。修即无修。则无能证之智。证即无证。则无所证之理。忘能所。灭影像。盘山云。光非照境。境亦非存。光境俱忘。复是何物。化缘既毕。入灭归真。如薪尽火灭。法华云。若见如来常在不灭。不能生难遭之想。恭敬之心。是故如来虽不实灭而言灭度。譬如医师为治狂子故。实在而言灭。故云。常在灵鹫山。及余诸住处。楞伽云。无有涅盘佛。无有佛涅盘。远离觉所觉。是二悉俱离。庄生云。适来。夫子时也。适去。夫子顺也。安时而处顺。哀乐不能入也。指穷於为薪。火传也。不知其尽也。经云。无所从来亦无所去。故名如来。此则灭无所灭也。然则涅盘虚而无相。般若寂而无知。本无生死起灭。亦无烦恼缚脱。以如如智。契如如理。理外无智。智外无理。理智双泯。绝言绝思。是以释迦摩竭掩室。净名毗耶默然。空生岩中晏坐。帝释满空雨花。岂曰无辩。辩所不能言也。经者。常也。三世诸佛不易故。又云径也。通凡入圣之路故。因空生请问经名。世尊答云。是经名为金刚般若波罗蜜。(乃至)然佛说法分为五时般若。即当第四时。又般若分八部。大般若．放光般若．光赞般若．道行般若．小品般若．金刚般若．实相般若．摩诃般若．此即大般若中第五百七十七卷。又外有六译。后秦罗什．后魏菩提留支．陈朝真谛．随朝笈多．唐初玄奘．大周义净。今所传即秦译也(明西淅海盐宗福庵沙门如观所述金刚般若波罗密多经笔记首题释)。

　　金刚般若经灵验传卷下(终)
 跋

　　金刚经之灵验。　和汉古今所传。岂毛楮悉所举哉。今夫　和朝之感应。散在乎诸书者且置。唯於异域书中局见所及者。不分缁素。不论前后。随得记之。题曰金刚般若波罗蜜经灵验传。因与感应传及新异录并锓梓以遗世之同志云。
　　时　贞享五(戊辰)载八月下澣　沙门妙幢(净慧)谨跋
