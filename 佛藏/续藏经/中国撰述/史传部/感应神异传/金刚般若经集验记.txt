续藏经   金刚般若经集验记
　唐 孟献忠撰

　　 

　　金刚般若经集验记卷上(并序)

　　　　梓州司马　孟献忠　撰
　　夫般若者。乃诸佛之智母。至道之精微。为法海之泉源。实如来之秘藏。言语道断。心行处灭。超於名相而界入。称谓稽而不逮。离於见闻觉知。智识诠而逾远。无行无得。所以致其功。不住不染。所以成其慧。探其妙者。行皆道场。达其理者。动为佛事。至於一十二经。八万四千之法。等三辰之竞耀。仰慧景而同晖。类五衢之争驰。入真乘而共辙。惟寂惟寞。感而遂通。何虑何思。诚而必应。其有一念净信。四偈受持。福无量而无边。广大侔於法界。果不生而不灭。究竟等於虚空。故能使修罗之军。寻声而远遁。波旬之骑。藉响而旋奔。钩爪锯牙。挫芒衄(如尽反)锐。洪涛(音桃)烈火。息浪韬炎。厉(音例)气烟凝。毒不能害。交陈云合。刃不能伤。含识必该触类而长。亦犹洪钟虚受。响无击而不扬。明镜高悬。物有来而斯见。则知幽显叶赞。万汇(音谓)所以虔诚。释梵护持。百神由其侍卫。今者取其灵验。尤着异迹。克彰经典之所传。耳目之所接。集成三卷。分为六篇。其有见贤而思齐。闻义而勇猛。如磨玉之子。守剑之宾。如周处之遇士衡。长清三横。仲由之逢宣父。即列四科。仁远乎哉。欲之而至。虽不足发挥圣教。光阐大乘。庶贻诸子孙。以励同志。于时大唐开元六年。岁次戊午。奥四月乙丑。朔八日壬申撰毕。

　　救护篇第一(并序十九章)　延寿篇第二(并序十二章)
　　救护篇第一(并序十九章)

　　昔者鲁连谈笑而秦军自却。干木偃息而魏主获安。闻郑玄之名。群凶不入。惮太公之化。神女衔悲。况乎象帝之先。法王之母。三明八正。待思而成。九恼六缠。因之而灭。无名无相。则万德俱圆。无取无行。则众功咸备。若持若诵。护国护身。投烈火而不然。溺层波而讵没。般若之力。其大矣哉。故以救护之篇。冠於章首。萧瑀(音雨)金刚般若经灵验记曰。邢州治中柳俭。隋末任扶风岐阳官监。初为李密王事。横被牵引。在大理禁。常诵金刚般若。犹有两纸来未遍。忽然睡。梦见一婆罗门僧语俭云。檀越早诵经遍。即应得出。俭即惊觉。(音教)昼夜勤诵。不敢懈息。更经两日。至日午时。忽然有勑放赦。追向朝堂。遂蒙释放。俭后一时家中夜在房外诵般若经。三更忽闻奇异香气。俭起寻香。周无烧处。以此证验是诵般若功德之力也。尔来倍更恭敬。昼夜精勤。不敢懈怠。专心诵持。已得五千余篇。至今不阙。
　　郎余令冥报拾遗曰。京兆杜之亮。元明随仁寿中为汉王谅府参军事。谅於并州举兵反。谅败之后。之亮与僚属等皆系狱。惶惧母氏为忧。日夜悲泣。忽於梦中见一沙门。曰。但能诵金刚般若经。可度此厄。及晓便求此经诵之。寝食之余。未曾暂辍。无几。主司引囚伏法。之亮身预其中。唱名咸死。唱讫。之亮輙漏无名。如此者三。主与属皆被鞭挞。俄而会赦(音舍)免。明庆中卒於黄州(余令与之亮乡亲。先〔所〕知委〔也〕)。
　　宗正卿窦(音豆)弹(正上也)德玄。麟(音邻)德元年中。被使扬州按察。渡於淮水。船已去岸数十步。见岸上有一人。手赍小幞。形容惨悴。日复将暮。更无余船。德玄慜之。令船却就岸。唤此人上船同渡。至中流。玄食次。并与之食。及至渡讫。其人不离马后。行可数里。玄问云。汝是何人。答云。是鬼王。令於扬州追窦大使。玄云。窦大使名何。答云。名德玄。玄即求守鬼。作何方便得免。鬼去甚。媿公赐食。为公先去。公但诵金刚般若经一千遍。即来相报。玄至扬州。经一月余。日诵经数足。其鬼即来。云。公诵经数已足。大好。终须相随见王。於是公却入房。因便闷绝。经一宿始觉。初与鬼相随。至一所。高门列戟。如大州门。鬼曰。请公且住此。某当先报王。鬼即先入。玄於屏障。遥听闻王语鬼云。你为他作计。遂笞(音痴)鬼三十。鬼即出来。袒而示之云。为公吃杖。便引玄入。见一着紫人。下阶相揖曰。公有大功德。尚未合来。请公即还。出门落坑。便觉其鬼复来。见玄索食及纸钱。玄即与食及纸钱。鬼云。公犹有傍厄。须遣道士上章。其正报诵经已销讫。侍上章了。还来报公。玄即请道士上章。鬼即来云。上章不达。为有错字。又更上章。鬼又云。还错一字。玄即自勘之。果并错字。即更令上章。鬼云。此回达讫。更无厄难。德玄问鬼以官禄年命之事。鬼云。公从宗正卿。次任殿中监。次任大司宪。次任太子端尹。次任司元太常伯。次任左相。年六十四。鬼便不见。后所历官。果如鬼言。当时道士集记此事。号为窦大使上章录云。玄亦奏知。奉勑告群臣。各令诵金刚般若经(德玄曾孙提於梓州过。〔具说〕录之)。
　　广平游珣。贞既久视年中任桂府户曹参军事。有一女。患瘦病已经数年。珣考满归至洪州。女病渐困。珣与妻宋氏谋云。既是恶病。恐后相染。必若不救。弃之水中。俗云利后。遂即舆出此女。女云。某乙生年读金刚般若经。请於主人佛堂。暂读一遍。冥目无恨。珣夫妻既闻此言。一时流泣。即於佛堂中。捡得此经。女既渐困。自不能视。口不能言。珣夫妻及主人等。为读数遍。俄顷之间。女遂能开目。以手指经。意似索读。及至授经。竟不能语。以眼观经。以心诵之。须臾佛堂中光明照外。经函里亦有光出。众人咸惊异之。女忽然头面流汗。须臾遍身汗定。便即得睡。经一宿。所苦并除。不逾旬日。痊复如故。自后合家之内。咸诵此经(前定州安嘉县主簿长孙楷亲知。具说之)。
　　前嘉州平羌(苦良反)县令王崇一。常诵金刚般若经。以永昌年中。缘亲累被入理寺。断以极法。临欲被刑。禁在京大理寺。崇一常诵经不辍。又被婢真如。重於都下告反。奉勑差御史郑思齐往京取崇一。令固身送都勘。当行至陕州东十余里。忽逢一僧。当道而立。语崇一云。请暂下马。礼拜四方。御史不许。僧口云。何惜纵其下马。礼拜四方。御史即纵下马。依礼四方讫。即不见此僧。御史惧然。怪其灵异。又行至洛州界。夜卧驿厅上。忽闻人语声。报王崇一。真如所告。此是延命大吉。御史亦同闻之。其事御史将为妖怪。至洛州。具以此事奏闻。主上甚惊。即唤崇一亲自勘问。卿在路。何因有此妖怪。崇一答云。臣实不知。遂却付法。令子细推勘。未逾旬日之间。遂逢大赦。免死。年八十七。终於平羌县令(同前。定州安嘉县主簿长孙楷所录)。
　　前定州司户任环。常诵金刚般若经。因使入洛。将一驮绫绢归。在路夜行。忽逢群贼来劫。并杀一奴。仍持刀棒趂环。环既事急。即映一树而避。众贼趂及乱斫任环。竟不着环。唯斫着树。其贼曳将别处。怪而愠之。更斫数刀。棒打无数。一无伤损。遂即佯死。贼等将为实死。因即俱散。任环即起。徐行寻贼。其贼不越三四里间。遂不得去。任环仍向草中潜隐。闻贼等相共语曰。此处由来无水。今忽四面水流。此乃天殃我辈。有一贼云。向者煞钱主时。空中闻人语声。莫杀钱主。此人常诵金刚般若。大是善人。众贼一时同惊。咸曰俱闻此语。并举手弹指。嗟叹久之。须臾天即渐明。其贼并不得去。寻被州县括捡擒捕。任环寻亦却得本物(同前。定州安嘉县主簿长孙楷所录)。
　　王昌言者。京兆万年县人也。去久视元年。於表兄杨希言崇仁坊中捡校质库。因遂患瘘。绕项欲匝。并至胸前。疼痛呻吟。不能捡校。遂即发心诵金刚般若。自诵之后。无时暂辍。其疮苦痛不复可言。夜卧之间。忽见一僧。以锡杖为捺。口云。为汝持经之故。与汝疗之。因而遂惊。不觉大叫。堂内人数个。即起同看。所患之疮。咸有汁出。如小豆汁一升已上。因兹一度。瘘(音漏)即疼除。其后专心受持。常诵不绝。年六十九。长安元年寿终(表兄杨希言所说)。
　　亳(蒲博反)州谯(音樵)县令王令望。每自说八岁能诵金刚般若。常受持不阙。初。弱冠时。游剑南邛(其恭反)州临溪(苦□反)县。过山路峻崄。忽遇猛兽。令望惶惧。计无所出。即诵般若经。虎遂不前。东西跳(厅了反)踯。诵至二三遍。遂曳尾而走。流涎数升。又任安州判佐。送租至杨子津。属风浪暴起。时租船有五百余艘。横江沈浮。迟明诸船多皆被没。唯令望诵金刚般若不辍。若有神助。赖此独全(司勋郎中王潜所说)。
　　芳州司马崔文简。常诵金刚般若经。属吐蕃大下。被捉将去。吐蕃锁着。防护极严。其人精心诵持金刚般若经。遂经三日。其锁无故忽然自开。捺着还开。吐蕃将为私擅开锁。欲笞挞之。其人答云。锁实自开。非简所掣。(齿曳反)贼云。汝何法术。得锁自开。报云。为持金刚般若经。应缘此致。吐蕃云。我今却锁着汝。若诵经锁开。我即放汝还国。若诵经不开。我即杀汝。吐蕃於傍。咸共看诵。诵仍未彻。锁划(华获反)然开。吐蕃异之。竟如前言而放(洛州司仓张〔璲〕所说)。
　　河东裴宣礼。时为地官侍郎负既。久视年之初。正多大狱。所有推勘。多在新开。虚吏束索之徒。用法深刻。一经追问。五毒参并。所有用徒。十不全一。宣礼深心正信。少小诵持金刚般若经。每至心诵念。枷锁断坏。当时主吏侯鞠。(音掬)逾严不信其言。以为擅脱枷锁具。以此状谘白判官。励以威棱。对令其诵。诵至半卷。索然解散。因此神验。遂得清雪(梓州刺史韦慎名所说)。
　　京兆韦利克勤。常念诵金刚般若经。因征辽东。遂没高丽。数年之后。逢官军度辽伐罪。乘夜欲投官军。出城之外。并是高丽村落。正逢月暗。行之莫知所出。遂见一明如灯。引之而去。不逾少选。遂至官军营幕。克勤仕至中郎。遍向亲知说此征验。嗟叹般若之力不思议(梓州刺史韦慎名所说)。
　　梓州郪(音妻)县人唐晏。受持金刚般若波罗蜜经。一从念诵已来。未曾空过。以长安元年。逃寄住普州安岳县。经十二年。与彼土豪人姚诠等数十家交好。至开元二年。逢前郪县令窦界慎男湜(音寔)。缘祖怀贞之累。从阆州左降为普州员外参军。与刺史崔从俗亲。遂差湜摄安岳县令。晏以湜昔日本部郎君参议之后。便同畴昔为湜设计。纠察豪人客户。因此起恨。至开元三年。雅州刺史刘朏(普没反)。左降为普州刺史。遂受豪人等言。以晏浮逃生文。阴拟踬(音致)顿。晏夜夜常梦见一道人。再三云。何不归去。何不归去。不知豪人潜欲致害。赖得县录事厅仁勖相报。晏遂走至遂州方义县王孝古庄。潜伏其庄。去普州八十余里。以十二月二十三日。刘刺史差司法王泯。领手力十人。来至孝古庄捉晏。其庄后唯有一大竹林。东西南北并是熟地。更无茅草。晏既惶急。走窜竹林。却倚一树。唯念诵金刚般若经。声声不辍。其手力十人。交横於竹林内。树前树后。来去觅晏。至竟不见。便即却回。晏即走至遂州市内张希闰家停止。又以开元四年正月。刘刺史又差普康县录事张瓘。将书属长史韦伯良捉晏。又逢主人张希闰作佐史。归报晏云。今日有普康县录事张瓘。把刘刺史书与长史。不知何事。晏闻此语。盖复惊惶。当夜梦见一大虫。欲来食晏。忽惊起坐。见床头壁角。有一神王立地。晏於床上再视。须臾散灭。其夜三更便走。正月七日至通泉县。停止十日。果得主人张闰书报。昨七日平明。韦长史差不良人於闰家搜掩足下。幸知之也。千万好去。遂到故里。得至今日。皆是般若神力之所卫护。然晏有去处。前非便利。即见一蛇横过。虽盛冬之月。亦屡是蛇。自诵经来。虽入疾病之家。不曾染病患(献忠时任梓州司马。亲问其人)。
　　绛州正平县人郭守琼。时任鸿胪掌客。因归贯去家数十里作客。日遂将衣。方始言归。时属天阴。兼以微雨。旧云此路左侧。既多坟墓。乘前鬼火。迷惑行人。或於冢间。或堕坑堑。因遂亡失魂魄。时月而终。守琼兢惶。计无所出。初见鬼火。数十里间。或十炬或二十炬。倐忽而至。唯骑一马。更不将人。旧诵般若多心经。遂即抗声而诵。其火迸散。极望眇然。既见火遥。遂少停诵。不逾少选。鬼火还集。依前更诵。火即渐远。则知般若之力。通於幽明(郭琼于时同作营田判官郭琼自说)。
　　梓州玄武县福会寺僧释神晏。俗姓刘(音流)氏。去万岁通天元年。被乡人冯知悌横告於房中停止劫贼卢金柱等。遂走於泸州逃避。因逢资州大云寺陈行贞。泸州讲说知光火贼。使此州司马张涉牒资州追行贞。资州差首望张兰往泸州掩捉。便於泸州县禁。神晏旧诵得金刚般若经。昼夜勤诵。四十余日。至五月二十七日。狱中夜明。有同於昼。囚徒惊骇。将谓火来。其门着枷钉鍱爆(补劾反)裂。如用斧凿之。声应时断坏。其杻元无开处。自然脱落。其击柱锁。亦为数段段。泸州县丞车询瞋。狱典□更唤铁匠木匠。别作枷杻牢。而及至天明。遣典泸望更主细奴蔺(音吝)老等各打三十反。又窄(音责)钉鍱弥壮。神晏忧惧。至心诵经。未至亥时。依前断坏。车询回心敬信。倍加顶礼。日饷送齐食。悔遇殷懃。合州共闻。竞送饮食。及送还此。使司断移卿胜州。仍被法服。配胜州宝幢寺。神晏喜此神验。念诵不辍。逢神龙元年二月十五日。制放回本州。至此还俗(献忠亲自追问。具说源流。神晏当时始年三十八也)。
　　博陵崔善冲者。先天初载时任梓州铜山县丞。常受持金刚般若经。当时姚隽(音邃)州蛮部落有反叛者。监军御史李知古以善冲为判官。既在军营。住隽州界。知古志图功效。遂招慰诸蛮首领。降而杀之。蛮落因兹遂皆反叛。报其雠(音酬)怨。共杀知古。善冲当即奔窜。(粗乱反)罔知所之。与二十余人结伴同走。奔驰迷之。已经日夜。不知途路。遥见一火。准度近远可十里余。将有人家。拟投作食。迄至于晓。犹趂不及。乃至昆明县路投得县城。盍是神力护持。潜加引导。济以厄急。实冥助焉(献忠任梓州司马崔善冲亲说)。
　　邛(局龙反)州安仁县令尚行琮。常诵金刚般若。因事左授翼水县丞赴任。至义州界。山路崄峻。阁道危县。乘夜而行。忽坠於阁。在半崕上乘落骑一树枝。犹疑是马。遂不知觉。须臾之间。家人叫声。方知坠阁。口诵金刚般若。尚不辍声。觉后状如在梦。一无所损(邛州司户胡延祚所说也)。
　　前陵州仁寿县尉陈惠妻王氏者。京兆人也。初王氏在家之时。为表兄褚敬。殷懃欲娶。其王氏父母不许共褚为婚。其褚敬每云。若不嫁与我为妻。作鬼终不相放。后嫁与陈惠。数载褚敬遂亡。其王氏随夫在仁寿县。每夜寐之后。梦敬即来相亲。宛若平生。遂觉怀妊。经十七个月。身渐重而不产。不知为计。将作鬼胎。遂入佛堂。取得金刚般若。至心启请。转读此经。每转经时。精意发愿。若是怀孕。愿早平安。若是鬼胎。必早销化。因念诵之力。渐觉身轻。所怀鬼胎。即自散灭。从此之后。转更精懃。遂常受持。至今不绝(崇福寺僧释惠远者。其兄于翙。（呼来反）时任梓州司户。因来至此。亲所知见。故具录焉)。
　　虢(孤获反)州朱阳县尉向仁悊。河内人也。去龙朔年中。从云玄运米向辽东。至海中。路遇恶风。般破氛氲。黑暗不知东西。仁悊先诵得金刚般若经。昼夜至心。口诵不辍。略记可得三百余遍。忽然似睡。即有一僧云。缘汝诵经。明日使汝等着岸。须臾即明。日影出水之上。遥见一枝有似马鞭。诵经转急。遂即到岸。同船六十余人。一人不损。诸船漂没略尽。岂非般若力乎(邢州〔指〕仁县令只思敬所说)。
　　怀州武德县令何澋。常诵金刚般若经。天授二年。因假入洛。八月还县。驴马九个。总有十人。行至河阳。正逢水涨桥断。行旅来往之人。咸以船渡。时有邢(音形)州平乡县尉陈乾福。亦至水次。相属仲秋月晦暮。番满兵回。人有归心。崩腾争上。何陈二子并亦上船。陈君惧船将重。却下衣物。何公鞍乘既多。因而遂过。不逾一二十步。船即沉没。澋私心念。生来受持金刚般若。今日岂无征乎。澋初上船。恐船摇动。遂以手把角驮索。(苏洛反)一从水没。直下数。又澋时有侄。亦先在船。船覆水中。其侄得上船底。湍流既疾崩岸。又高岸腹县芦延蔓(音万)于水。澋随浪转。攀得芦根。欲去复留。逐波摇荡。覆船泛直趣澋边。其侄攀援引澋而上。水浸绳急。手入绳间。拔手既难。驮亦随出。自余人马。任水沿(音缘)洄。或遇浅逢。查殆无死者。番兵向余八十。生者唯有一人。斯则般若良因。潜加拯护者矣(邢州平乡县尉陈乾福所说)。
　　赞曰。禅慧之门。菩提之路。无行无得。唯救唯护。三界归依。四生开悟。一切苦厄。乘兹永度。

　　延寿篇第二(并序十二章)

　　夫积善余庆。积恶余殃。李耳年为。入重玄之境。彭铿(苦耕反)久寿。还游众妙之门。况乎不去不来。固超於三际。不生不灭。岂计於千龄。(音灵)如能四偈受持。一念清信。积尘积劫。喻寿量而非多。无数无边。等虚空而共永。集其休征可验者。列为延寿之篇。
　　唐临冥报记曰。陈公大夫人豆卢氏。芮公宽之姊也。夫人信福。诵金刚般若经。未尽於卷一纸。许久而不彻。后日黄昏时。忽然头痛。四体不安。夜卧逾甚。夫人自念傥死。遂不得经竟。欲起诵之。而堂烛已灭。夫人因起。命婢燃烛。须臾婢还。厨中无火。夫人命开门。家人坊取之。又无其火。夫人深益叹恨。忽庭中有自然火烛。上阶来入堂内。至于床前。去地三尺许。而无人执。光明若昼。夫人惊起。头痛亦愈。即取经诵之。有顷家人。钻燧得火。燃烛入堂中。其光即灭。便以此夜诵经竟之。自此日诵五遍。以为常度。后芮公将死。夫人往视。公谓夫人曰。吾姊诵经之福。寿当百岁。生好处也。夫人至今尚康。年八十矣(夫人自向唐临嫂说)。
　　萧瑀金刚般若经灵验记曰。隋朝招提寺僧琰师。初作沙弥时。有相师语琰云。阿师子大听明智慧。无那相命全短。琰闻此语。遂谘诸大德。修何功德而得延寿。大德等共议。依如来教。受持金刚般若经。功德最大。若能依法受持。必得延寿。琰时奉命即入山。受持金刚般若经。五年出山。更见前所相者。云。法师比来修何功德。得长寿殊相。顿能如此。琰说前者被相短寿。入山受持金刚般若。更无余业。因兹功德。遂为大德。法师年过九十。
　　又曰。隋朝开善寺尼藏师。少年讲说。远近知名。时有何胤之谓曰。虽作法师。全无年寿。藏闻惶惧。遂废讲说。精意发愿。於经藏中信手探(音贪)取一卷。专欲受持。乃得金刚般若经。於是读诵。在房三年不出。后故觅胤之。令更占之。曰。为弟子所相无验。为师相改耶。藏云。所相大验。佛法灵应。不可思议。具向说之。答曰。道人不可相也。师寿得九十余。果如其语。
　　又曰。隋时秦州人王陀。身任鹰杨。在府领兵。因病解任。在家访觅大乘金刚般若经。大业中。荒乱初定。寻访不得。后有一僧。持此般若一卷。日读五遍。向经三年。读诵通利。陀於后身患。遥见二十二鬼。并来诣陀。陀即诵般若经。其鬼离陀一百余步。不敢更前。鬼谓陀曰。君莫诵经。汝不可得脱。陀摄心不诵。鬼到陀边。中有二鬼。颜容甚恶。告言。我是主帅。先差二鬼充一道。使余者总为十道。使诸使少时之顷。各执缚人将来。陀即自思。我今还应如此。其鬼所将人来者约束。各自发引向於王所。后有一鬼走马来告。向诵经人。王教令放六日。陀当时昏迷。气将欲绝。闻鬼使约束道放。心遂醒悟。气还如本。因此更加精诚。诵金刚般若昼夜不舍。六日已过。诵经之力。更不被追。夜中有一人。空中唤陀。陀即遥应。汝今读诵金刚般若经。功德甚大。王今放汝。寿年九十。努力勤修功德。读诵此经。更加精进。不敢懈怠。於后陀兄身患。因遂命终。经余一日。见兄共语。语陀努力为我读诵金刚般若经。救我地狱之苦。言语未讫。有一人推兄遂入地狱。陀怕怖走归。有羊六口。遮陀行路。不听陀过。陀即诵般若经向羊。其羊即渐微小。诵经亦讫。其羊并即入地。遂使得过。即为兄诵般若经五千遍。救兄地狱之苦。陀昼夜诵持不废。又劝化一切人。并读诵般若经。陀为诵持。见得延寿。
　　又曰。遂州人魏旻。贞观元年。死经三日。王前唱过。旻即分踈。未合身死。王索簿(音部)寻检。果然非谬。王责取旻使者。何因错追。笞杖五十。即放旻归。遣人送出。示本来之路。至家遂活。父母亲属问云。死既三日。复见何事。旻具语列。当被追时。同伴一十余人。其中有一大僧。一时将过。王见此僧。先唤。借问一时已来。修何功德。僧白王言。平生唯诵持金刚般若经。王闻此言。恭敬合掌。赞云。善哉。善哉。法师受持读诵金刚般若。当得生天。何因将师来此。王言未讫。诸天香华。迎师将去。王即问旻。一生已来修何功德。旻启王言。一生已来。不读诵经典。唯读庾信文章集录。王语旻曰。汝识庾信否。是大罪人。又旻言。虽读文章。不识庾信。王即遣人领向庾信之处。乃见一大龟。一身数头。所引使人云。此是庾信。行回十余步。见一人来。我是庾信。为在生之时。好作文笔。或引经典。或生诽谤。以此之故今受大罪。向者见龟数头者。是我身也。回至王前。王语使者。将见庾信以否。白言。已见。今受龟身。受大苦恼。王言。放汝还家。莫生诽谤大乘经典。勤修福业。遣人送出至家。便即醒悟。忆所属之言。又见此僧读诵金刚般若经。得生天上。即於诸寺处处求觅。乃见一僧云。我有此经。旻闻此语。礼拜求请。若得此经。不惜身命。其僧即付金刚般若经一卷。昼夜转读。即便诵得。昼夜精勤。诵持不废。因即向遂州人等。说此因缘。又道一僧共旻同死。引过见王。为诵大乘金刚般若经典。得生天上。又说庾信罪业受报。遂州之人多是夷獠。杀生捕猎。造罪者多。闻旻说此因缘。各各发菩提心。不敢杀生捕猎。并读诵金刚般若。昼夜不舍。四月十五日。忽有一人乘白马来至旻前。当取汝之日。勘簿为有二年。放汝还家。为汝受持金刚般若经一万遍。又劝化一切具修功德。读诵般若不绝。以此善根。遂得延年。九十寿终。必生净土。
　　又曰。滑州别驾睦彦通。一生已来。恒诵金刚般若。先於李密下所任武牢县令。为贼翻城。欲杀县令。通甚怕惧。踰城得出。向东步走。有一石崖。石涧高峻。深百余尺。被贼拔刀走趂。即投峻崖。欲自取死。至崖之半。似有人接。通及至于底。乃在盘石上坐。得存性命。都无伤损。据此灵验。并是般若之力。贼过之后。通至家中。精心诵持。不舍昼夜。又劝化一切读诵此经。通得长年。又无疾患。常得清净。坚心不怠。
　　又曰。大庙署丞李思一。贞观二十年正月八日丑时。得病已。时失音。至十三日。黄昏身死。乃被冥官勘。言思一年十九时。屠宰猪羊之命。思一推忖。实不屠杀生命。冥官即追所杀猪羊。与思一勘对。至已对问。食肉支节时日。全不相关。又付主司子细捡核勘。遂杀害之日。思一即在黄州慧珉法师下听讲涅盘经。然珉法师又以身死。生於金粟世界。既在三界之外。无可追证。放思一还於本土。至家未经时日。又被追唤。未去之际。於清净寺玄通法师边忏悔受戒。普劝朋友亲戚。有生之类。但遭枉滥死者。及不得转读经者。并为转读金刚般若经五千遍。作是语已。遂即命终。使者将思一至冥官所。遂具实言。今发心受持般若经。冥官云。汝今发心极大深妙。不可思议。须臾之间。见一人手持经卷。语思一云。此是金刚般若。思一求请开其经卷。览其题目。与今时般若无别。当即闭(音闭)。
　　目发心。望解般若经义。晓喻有知。忽闻有人云。君今发心。作是大愿。今所注猪羊来对者。并云。我实自身命尽。恶道受生。实非思一屠害。为无功德。宝货求典。妄引善人。冀延日月。实是枉牵。冥官得此欵已。又珉法师在金粟世界遣二僧。来至冥官前。得见二僧。惊怖礼拜。僧语冥官。其思一诵持金刚般若经。一心不乱。又注屠杀生命。并云妄引。泯法师在金粟世界。故遣来救。冥官依命。即命思一还生。二僧乃送至家。即乘空而去。思一苏讫。当即请诸寺大德。转读般若经五千遍。思一诵持般若。昼夜不废。见得延年。
　　又曰。泰州上邦县人慕容文策。年十七。诵持金刚般若经。齐戒不阙。隋大业七年四月十五日夜。忽有两鬼。来至床前。手持文牒。云。王今遣取公来。文策即甚忙怕。乃逐使者而去。将至一大城。楼橹严峻。城郭六重。将入第一第二门。极大光明。至第三门。其门相去四里。已上并皆黑暗。都不见道。使者引之而过。至五六门内。复大光明。去门三里。即有宫室殿堂。四边持仗宿卫。还如见在宫阙无异。王当殿而坐。所将男夫妇女．僧尼道士。及女等外国六夷。不可称数。策在后。行典唱名而过。王一一问其在生福业。有福效验者。在西而立。无福验者。在东而立。末后始唱策名。王问。一生作何福业。策即分踈。一生已来。唯诵持金刚般若。法华八部。般若昼夜转读。又持齐戒。一日不阙。王闻此言。合掌恭敬。叹言。功德甚深。付主司细检文簿不错。将来其典执案谘王。未合身死。王即放还。且遣西行而立。未去之间。有一沙弥。可年十五六。手执一明炬。於策前而过。续后又一沙弥。执明炬而过。策即捉袈裟挽住。愿师救弟子。使者错追将来。蒙王恩泽。检文簿放还。不知去处。愿师慈悲。救护弟子。示其来路。二僧语策。檀越持般若经。转读大乘经典。好牢持斋戒。故来救之。师云。我执明炬在前。檀越但从我后。还於六重城门而出。还诣里暗二门。二僧手执明炬。喻如日出。光明皆现。出於六重门外。二僧即语策云。檀越知地狱所以否。报云。不知。二沙弥即举手指城西北角。更有一大城。相去四里。此是地狱之城。二沙弥云。将檀越於此城观看。从师至彼。其城高峻。有入城门。并铁网垂下。有四罗剎。手执铁叉。侍立左右。二僧云。是地狱之门。一切罪人配入。并从此门而过。即将策入门。可行二百步。见一灰河。其中一切受苦之人。身在河中。唯见其头。百千万亿猛火炽然烧此罪人。苦痛号叫。不可具说。又四边皆是铁床剑树。有四狱卒。手持铁叉。畔上行走。叫唤之声。甚可怖畏。二僧云。十八地狱。咸在此城。策见心中怕惧。唯知念佛。心中恒诵般若不绝。二僧即将策出城门。至於本来之道。五个道相近。意中荒迷。不知本从家之道。二僧即欲别策而去。礼拜求请。五道之中。不知弟子从何道去。愿师慈悲。示其道处。二僧即於中道引前。可行十里许。有一大门。塞其道口。不得而过。二僧以锡杖开之。即语策云。努力勤修功德。诵般若经。莫生懈怠。必得长寿。策别师至家。体中醒悟。父母亲知。并悉忙怕。以礼慰喻。说其因缘。蒙放还家。功德之力。闻者欣悦。心意泰然。以此诵经齐戒功德。劝化一切。各各发心。读诵般若经。一日不阙。更加精进。又得长年。
　　又曰。天水郡陇城县袁志通。年未弱冠。住持斋戒。读诵法华金刚般若等经。六时礼忏。不曾有阙。年二十。即点入清德府卫士。名挂军团。奉勑差征白蛮。从家至彼一万余里。在路昼夜礼诵不阙。至南蛮之界。官军战败。兵士散走。当时徒侣一百余人。不知所投。多被伤杀。志通惶迫。奔走无路。忽有五人。并乘牝(频殒反)。
　　马。在通前后。有一人走马告通曰。莫怕莫惧。汝具修功德。前后围绕。不能为害。行可七里有余。至一塔庙。即入其中藏隐。蛮即还营。忽有二僧来通所。语通云。檀越诵金刚般若法华。礼念诸佛。不可思议。故遣救汝。向者五人。乘马在汝前后者。并是法华般若之力。亦同救汝怨贼伤害汝身。好修福业。诵持经典。莫生懈怠。一切诸善神王。恒相卫护。作是语讫。即乘空而去。通经日不得食。非常饥乏。须臾有二童子。将一钵饭并酱菜及饼。与通而食。食讫又告通。勤修功德。诵般若经。莫令废阙。语讫主乘空而去。通涕泪悲泣。深心忏悔。即投大军。频经三阵。不被寸铁所伤。据此因缘。并是法华般若之力。於后蛮破。官军放还。专心诵持法华般若。不敢怠慢。
　　又曰。贞观八年正月二十八日。身患。至二月八日夜。命终。遂被将向王前。阅过徒众甚多。通在后而立。其典唱名。王即问其善恶之业。亦依次而配。末后始唱通过。具问生存作何福业。通即启王言。一生已来诵持金刚般若法华经等。常持齐戒六时礼佛。王闻此言。即合掌恭敬。叹言。善哉。善哉。此人功德不可思议。语使者当取之日。据何簿帐而追。付主司。细捡文籍。不枉将来。其主司开天曹检报。此人更有六年寿命。未合即死。王乃索案自寻。果然非谬。语左右侍者。取床几将来。即於南厢持金床玉几。至王前。即遣殿上西边安置。铺种种毡褥。遣通上床诵经。便诵般若法华各一卷。并悉通利。又使典藏中取其人诵经及修功德文簿典与通。向西厢遂往取。可行二里。有大经藏。所有功德簿帐。咸在其中。并七宝严饰。使者於最下中取得一卷。可有十纸。题名。袁志通造功德簿。即持向王边开检。其中注通诵般若经一万遍。礼佛齐戒功德。总在其中。王语使人。其通所造功德。甚深甚深。将地狱观看。知其罪福。使者奉勑。引通出城。西北五里有余。有一大城。楼橹却敌。铁网垂下。门中有四狱卒。头如罗剎。身形长大。手持铁叉。左右而立。有二铜狗。在门两厢。口吐融铜。流灌狱所。注射罪人。一切受苦之人。并从此门而入。十八地狱。并在此城。通见如此。身心战栗。无以自安。领将诣王。白言见地狱讫。王语通云。汝今具见受罪福业。好勤精进。读诵莫废。汝今有命六年在。放汝还家。莫生退心。落入恶道。无人救汝。必须读诵不退菩提。放汝长年。至老命终。必生净土。
　　朝请大夫行国子监大学博士吴思玄。常诵金刚般若波罗蜜经。初日别两遍。五六年后。即日别一遍。兄思温以长安元年任汉州县竹县令。染患入京医疗。寄在殿中省尚药奉御张庆家针灸。忽然病发。非常困重。张庆绾摄诸巫术之士。时有务州褚细儿。亦甚见鬼。在庆中庭。为温祈祷。其时着绯官数人。思玄在别处止宿。人报兄患发。奔走来看。先至庆中庭。亦同祈请。未曾与褚相识。褚遂云此官不知何人。诸鬼神见之皆悉散走。思玄闻此。倍加精励念诵。一二日间。兄病遂差。初思玄去万岁登封元年行至中渭桥。见一人甚老。着重缞(音催)服。怪而问之。老人云。某乙年八十二。为亲生母着服。母年一百七岁。近日始亡。复问作何将养。得此长寿。其人报云。娘年四十三时。有人教诵金刚般若波罗蜜经。每日两遍。从少至老。未曾暂阙。更有阿姨并及邻母。总有四人。同业相共受持。姨亡已经一年。寿一百十四岁。自余两个。今各年九十已上。至今并在(吴思玄亲自录出)。
　　申州大云寺僧释德遵者。即义阳县人也。时年五十一二。染疾弥留。气力虚惙。时起彼有张照藏者。洞晓阴阳。有张则者。极明医术。推步年命。以为厄运之期。诊(音轸)候经脉。(音夌)治非针药之救。遂启请发愿。诵金刚般若经。力疾扶羸。日数十遍。诚心恳至。感乎幽明。却倚蒲团。因而弥励。不舍昼夜。诵持此经。未盈旬月。渐觉瘳(音柚)愈。将涉时序。了然痊复。长安三载。献忠任申州司户。其僧尚存。向逾七十。每见自说。嗟叹者久之。德遵自此之后。常以般若为务。则知大乘之力。岂术数能知。非夫净信通神。达空体妙智。该上上者。焉肯勤而行之乎。
　　杜思讷者。京兆城南人也。任潞州铜鍉(音提)县尉。考满之后。年登七十。又染瘦病。日渐虚羸。当时名医。咸谓难济。虽加药饵。(音二)诊候未瘳。时权瓘(音贯)注得汉州司功之任。就别临诀(音决)之际。词气凄(音妻)凉曰。(音越)虽是生离。即成死别。然宿心正信。发始深诚。遂谓瓘曰。唯发愿诵般若经。将希生路。遂即发心诵金刚般若经。不逾时月。渐觉瘳(音抽)愈。恳诚弥励。屡(力芋反)见光明。瓘后入京。讷已痊复。静惟福力。不可思议(汉州司功权令瓘说)。
　　赞曰。恭惟众圣。爰起三坚。一尘一劫。无量无边。宁惟万万。何止千千。不生不灭。非代非年。

　　金刚般若经集验记卷上
　　金刚般若经集验记卷中

　　　　梓州司马　孟献忠　撰

　　灭罪篇第三(并序三章)　神力篇第四(并序十六章)
　　灭罪篇第三(并序三章)

　　夫三界虚妄。一心所作。心在分别。一切俱邪。心绝攀缘。则万殊皆正。夫心者。不内不外。亦不中间。心垢则众罪咸生。心净则众罪同灭。祸福不牵於物。垢净必在於心。故上士忘心。见诸相而非相。达人齐观。悟非色而非空。由是犯律比丘。顿除疑悔。破戒菩萨。还入圣流。然则业以心成。罪随心灭。式广普贤之路。爰申灭罪之篇。
　　萧瑀金刚般若灵验记曰。鄜(音敷)州实室寺僧法藏。戒律清淳。慈悲普行。随开皇十三年。於洛交县苇川城造寺一所。僧房二十余间。佛殿讲堂等三口。并七架六栿(音伏)砖瓦砌饰。修理华丽。丈六大像一躯。总有四铺。铺皆十一事。庄严不可思议。观世音石像一躯。金铜隐起。千佛屏风等。并庄严成就。至大业五年。勑但是诸处佛堂之内佛像者。并移州内大寺。伽蓝补坏修理并已成就。法藏又造一切经。已写八百余卷。造长纸。於京城月爱寺抄写。檀轴精妙。法藏至武德二年闰五月内。得患困重。经余二旬。乃见一人。青衣服饰华丽。在当楼上。手持经一卷。告法藏云。汝一生已来。造大功德。皆悉精妙。汝今互用三宝物。得罪无量。我所持经者。是金刚般若。汝若能自造一卷。至心诵持。一生已来。所用三宝物罪。并得消灭。藏即应声。若得灭罪。病又瘳(音抽)差。即发深心。决定敬写金刚般若百部。诵持不废。又云。一生已来。虽作功德。未曾抄写金刚般若经。诸佛觉悟弟子。唯身上所有三衣瓶钵等。即当尽舍。付嘱大德。自知病重。遗嘱弟子及亲知。为造金刚般若经百部。舍婆提城舍卫国。各中半抄写并庄严了讫。散与一切道俗读诵。般若威力。不可思议。救拔一切众生。作是语已。藏即命终。将至王所。具问一生作何福业。藏即分踈。造佛像。抄写金刚般若百部。施一切人转读。兼写余经八百卷。昼夜诵持般若。不尝废阙。王闻此言。师造功德极大。不可思议。即遣使藏中取功德簿。将至王前。王自开检。并依藏师所说。一不错谬。王言。师今造寺佛像。抄写经典。及诵持般若。功德圆满。不可思议。放师在寺。劝化一切读诵般若。具修一切功德。莫生懈怠。师得长寿。后命终之日。即生十方净土。
　　郎余令冥报拾遗曰。前校书即吴兴[淡-火]嘉会。太宗时以罪徒配兰州。自到已来。每思乡邑。其后日。则礼佛兼於东南望泰山礼拜。愿得还乡。经二百余日。永徽六年十月三日夜半。忽见二童子。仪容秀丽。绮衣纨袴服饰鲜华。云。儿等并是泰山府君之子。府君媿先生朝夕礼拜。故遣近接。即须同行。嘉会云。此去泰山三千余里。经途既远。若为能到。童子曰。先生但当闭目。儿自有马。嘉会即依其言。须臾而至。见宫阙廊宇。有若人间。引人谒拜府君。府君为之兴。须臾之间。延入曲室。对坐言语。无所不尽。府君说云。人之在生。但犯一事。生时不发。死后冥官终不舍之。但能日诵金刚般若经。大得灭罪。又云。前有一府君。为坐贪秽。天曹解之。问知今府君姓刘。(音流)不敢问字。谒见之后。每夜恒与嘉会双陆。兼设肴馔。嘉会如厕。於小厅东头。见姑臧令慕容仁轨笏(音忽)而坐。嘉会召问之。云。不知何事。府君追来已六十余日。嘉会还。为府君言之。府君令召仁轨。谓之曰。公县下有妇女阿赵。行私县尉。他法抽杀。此妪来诉。县尉遂误追明府君耳。府若庭前有一大盆。其中贮水。令仁轨洗面。乃赐之食。食讫云。欲遣儿送明府。恐为群凶所逼。乃自命一儿。故送仁轨。双陆七局。其儿便还。云已送讫。又云。慕容明府不敢坐於大堂。今居堂东头一小房内。嘉会即辞府君。府君放去。嘉会具为州县官言之。州官初不之信。兰州长史赵持满。故令人於姑臧访问仁轨。仁轨云。从去九月内。得风疾。手足烦疼。遂便灸灼三十余处。家人觉其神彩恍忽。十一月初。便得疗损。校其日数。莫不暗同。县尉拷杀阿赵事皆实录。县尉寻患。旬日而死。初嘉会谒见府君之时。家人但觉其神爽昏耄而已。既而每日诵金刚般若经。以为常业。寻还本土。至今现在(丘贞明说。余令后见嘉会所说亦同)。
　　又曰。龙朔元年。洛州景福寺比丘尼修行。房中有一供侍童女任五娘死。修行为立灵座。经於月余。其姊及妹弟於夜中忽闻灵座上呻吟。其弟初甚恐惧。后乃问之。答曰。我生时於寺中食肉。坐此大受苦痛。我体上有疮。恐污床席。汝可多将灰置床上也。弟依其言。置灰后看床上。大有脓血。语弟曰。姊患不能缝衣。汝大褴缕。宜将布来。我为汝作衫及袜(音袜)。弟置布於灵床上。经宿即成。又语其姊曰。儿小时患染。遂杀一螃蟹取汁。涂疮得差。今入刀林地狱。肉中见有折刀七枚。愿姊慈流。为作功德救助。知姊煎迫。卒不济辨。但随身衣服。无益死者。今并未坏。请以用之。姊未报。间乃曰。儿取去。良久又曰。衣服已来。见在床上。其姊试往视之。乃是所敛之服也。姊遂送至净土寺宝献师处。凭写金刚般若经。每写一卷了。即报云。已出一刀。凡写七卷了。乃云。七刀并得出。讫今蒙福助。即往托生。与姊及弟哭别而去(吴兴沈玄法说。与净土寺僧智整所说亦同)。
　　赞曰。有情曰凡。无爱为圣。惟罪生灭。随心垢净。正念忘怀。即邪为正。六缠九恼。同归实性。

　　神力篇第四(并序十六章)

　　昔者娲皇御极断鳌以补天。夷羿(音诣)弯弓解鸟而落日。璇台之上。载驱夏后之龙。瑶水之滨。更舞周王之骏。(音浚)仙公之潜流吐火。元方之匿影分形。况乎道契如如。切无等等。将开于塔。移天人於他界。不起于座。示妙喜於阎浮。圣烈巍巍。固无得而称矣。故迹其尤异者。列为神力篇。
　　萧瑀金刚般若经灵验记曰。梁时有一婆罗门师。名法藏。能持经咒辟诸邪恶。有一小僧。学咒数年。自谓成就。堪伏邪魅。同行来诣江畔。遂投宫亭湖神庙止宿。诵诸禁咒。其夜庙神遂来杀之。藏闻弟子身死。怨恨。自来到神庙庑。夜宿谓咒。因亦致死。于时同寺一僧。每持金刚般若经。闻藏师徒并为神杀死。故来神庙。座上诵般若经。夜半闻有风声。极大迅(音峻)速。须臾见一大人。身形瑰异。奇特可畏。种种形容。眼光似电。师端坐正念。诵经不辍。不怕不惧。神来至前。摄诸威势。右膝着地。合掌恭敬。听诵经讫。师问神曰。檀越是何神祇。初来猛迅。后乃寂然。神言。弟子是此宫亭湖神。为性刚强猛戾。见师诵习大乘经典。功德大大不可思议。是以伏听。师言。檀越既能如此信敬。何意打杀前者诵咒二僧。神言。彼僧不能诵持大乘经典。弟子入庙。逆前放骂。专恶言降伏弟子。二僧见弟子形貌。自然怕死。非故杀比丘。诸人知师入神庙宿。恐同前二僧。至明相率往庙迎问。师乃安然。诸人等甚大嘉庆。问师具知。诸人因此发心受持般若经者甚众。
　　又贞观元年。蓬州仪陇县丞刘弼。前在江南任县尉。忽有一鸟於房门前树上鸣唤。人云。是甚恶鸟。此鸟至者。必杀家长。弼闻恐惧。思念无计。夜间梦见一僧。令读金刚般若经一百遍。善神来拔。此树隔舍掷着大街巷中竟无亦答。般若之力其大矣哉。
　　郎余令冥报拾遗曰。陇西李虔观。今居郑州。明庆五年。丁父福胤忧。乃刺血写金刚般若经。及般若多心经各一卷。随愿往生经二卷。出外将入。即一度浴后。忽闻院中有异香气。非常郁烈。邻侧并就观之。无不称叹(余令曾过郑州见彼亲说。友人所传)。
　　又曰。曹州济阴县西二十里村中。有一精舍。龙朔二年冬十月。有野火暴起。非常炽盛。乃至精舍。遂踰越而过。兼及僧房。草舍焚燎总尽。唯有金刚般若经一卷。犹俨然如故(曹州参军事〔廗〕元袆所说)。
　　又曰。明庆年中。平州人孙寿於海滨游猎。见野火炎炽。草木荡尽。唯有一丛茂草。不被焚燎。疑此草中有兽。遂以火爇之。竟不能着。寿甚怪之。遂入草间寻觅。乃见一函金刚般若经。其傍又见一死僧。颜色不变。火不延燎。盖为此也(孙寿亲自见。说之)。
　　又曰。前大理司直河内司马乔卿悭。纯谨有至行。永徽年中。为扬州户曹。丁母忧。居丧毁瘠。刺心上血。写金刚般若经一卷。未几於庐(音闾)上生芝草二茎。经九日长一尺八寸。绿茎朱盖。日沥汁一升。傍下食足。味甘如蜜。尽而复生。如此数四(音乡同僚数人向余令说。余令孝子传亦具说焉)。
　　大中大夫杨体几。京兆人也。去大极元年。任饶州长史。奉勑兼充银山大使。检校采银。其银之窟。所[仁-二+(儿/又)]夫匠。动越万人。侧近百姓。共为章市。其市之中。总无瓦屋。咸以篷篨为舍。檐庑(音抚)相接。其夜有一家忽然失火。市内之屋。荡尽无余。唯中心一家。火所不燎。体几巡检。问其所由。为家内有一老人。常受持金刚般若经。般若之力。火不能烧。合州之中。莫不惊异。
　　梓州惠义寺僧释清虚。俗姓唐氏。立性刚烈。少诵金刚般若经。去万岁通天元年十月初。於齐州灵岩寺北三总山中。深心发愿。为三途受苦众在等。受持金刚般若经。愿一切众生。早得离苦解脱。从十月三日诵至六日。有七头鹿忽来听经。及至诵时即来伏听。诵讫便去。及其总了。更不复来。僧清虚去万岁通天元年十月二十三日。日西於齐州灵岩寺地三总山中。端坐诵经。忽非似梦。遂不见所住处屋宅及山河石壁。唯见一城。似梓州城。其僧从东门入。至一桥见一捉铺人。是山东人士。遂行出城西门可五六里许。又见一城。在於道左。其城纵广可有五里。其僧下道至城东门。其门才猜可容一人入。僧问捉门者曰。得知大王何时放地狱受苦众生。报云。昨日午时。齐州灵岩寺有一禅师。手执锡仗。年可七十。已上来诣王前。语王言。有一客僧为三涂受苦众生诵金刚般若。王得知否。天王何时息放地狱受苦众生。王报阿师言。弟子先知。明日午时为阿师放却少分轻者。其捉门人谓其僧云。阿师即去。请更莫语。其僧遂回还从西门入。到一驿门前。前见一颗菰。如椀许大。破作两片。僧食一片。仍余一片。至前捉铺处。铺家问僧何处得此菰。请乞一片。其人得此菰食。口云。十月有此美菰。所言未讫。忽见城西门外有无量人众。入城门来。妇女多。大夫少。缞(音催)麻服者众。吉服者稀(音希)。至其僧坐前。各各礼拜。蒙阿师济拔。其僧报云。元不相识。何处救拔。后有三个橑奴。亦来礼拜。蒙阿师救拔弟子。其僧问云。你是谁家小儿。面无血色太剧悴。从何处来。衫衣并新。何因如此。答言。我是玄宗观家人。为盗观家谷麦。治酒买肉。不知多少。破阎罗王勘。当经今五年。不识浆水一滴。其衫是生时所造。死后始着。当被勘。当其衫被剥。挂着奈何树头。所以得新。语讫辞去。灵验如此。
　　万岁通天元年十一月二十三日。清虚在齐州三总山中。暮间忽有东地风起。遥见野火烧山。相去可有一十余里。至人定时。其火渐近。去僧坐处司百余步。其僧心惊。诵经念佛。并诵十一面咒。其火去所住屋可五十步已来。忽然回风。其火遂自灭。逮(音代)至一更。忽然还炽。僧将扫帚扑火。遂不焚。去屋不逾十步。火即自灭。其屋十步之内。茅共檐(音盐)平。仍有乱草一聚。去脊不盈数尺。至时乱草及茅。并为煨烬。唯有卧屋得免火烧。其东北两面。屋檐并被火烧。信知般若之力。不可思议。
　　登对元年二月。其僧清虚至徒来山中。寻常诵经。不过两遍。腰脊疼痛。不能堪忍。僧於佛前遂发誓愿。弟子今夜结跏趺坐。为一切众生诵金刚般若。必满五遍然后始息。纵使疼痛。状犹割刺。终须满数。以死为限。诵至三遍。骨节有如支解。诵至四遍。有物在佛堂内斗。声似水牛大虫争力而斗。佛堂亦动。诵至五遍。将半诸痛都愈。举目四望。朗然明彻。佛殿讲堂。一皆不见。唯觉端坐在於空中。大地平正。无有高下。及至同伴来唤。空闻其唤。不见有人。同伴曳手挽起。方始醒觉。般若神力。无得而称焉。
　　圣历元年仲秋八月。其僧清虚。时在豫州。向法王寺礼拜。见舍利塔内着一切经。其塔上四面无门。遂有群鸽。入舍利塔内。见僧入塔礼拜。一时飞散。其僧礼忏既毕。至塔门内坐。一鸽从空飞下。直入僧怀。历左右肩。(音坚)遂至头上。下绕经三匝。便即高飞。鸟尚解敬持经。在人亦希。勉励。(音例)。
　　长安三年闰四月内。其僧清虚。向蓝田县南山中悟真寺坐夏。其寺上坊禅院。院旧无泉水。皆向涧底取水。往还十里有余。禅院僧徒。将为辛苦。华严法师康藏。共三纲平议。众请祈泉。其僧报众言。此火难事。徒众咸曰。阿师既在此座夏。作意念诵。为寺家祈请。不废修道。愿不推托。既不能苦违众心。欲觅一困处念诵。其禅院上坊下坊皆亦人满。唯中间有一弥勒阁。闭而恒锁。无人敢开。僧既见闭。即唤直岁平章。欲开此阁。於中念诵。主人并客僧等语其僧言。莫向此阁。阁中有一黑蛇。其大如钵。身长二丈。常护此阁。恐损阿师。其僧报云。江南有宫亭湖神。身长数里。变化自在。亦是大蛇。能致骤雨飘风。尚来归伏。况乎小者。亦何足言。其僧即索钥(音药)匙开门。把火直入。更不见物。唯闻蛇腥。其僧正念烧香启请。弟子闻大身众生。守护此阁。恐是过去贤圣。或是山龙诸神。弟子今日向此阁中。一心念诵。为上坊禅院求请一泉。幸愿诸神。咸加拥护。勿令恐畏。听诵金刚般若。布施弟子一个小泉。以供上坊禅院。即至心念诵。一坐三日三夜。目不交睫。(音接)心眼之中。见三妇人在弥勒阁西北。於山之腹。以刀子剜地。忽然不见。迄于明发。遂向东北。临涧合眼诵般若经。见一道水。从妇人刀子掘地处来。历僧前而过。经三五日。傣然常见。未以为信。诵仍不辍。更经二日。转转分明。其僧即移向见妇人刀子掘地处诵经。合眼还见水从背后流出。又经三日。其僧遂取杖抉看。拨(音钵)却木叶。见一湿地。大小如二尺面盘。将锄掘之。遂见一水脉。因成一坎。可受石余转。更至心诵得五遍。其坎(堪感反)中水。不觉满盈。引向禅庭。供给众用。则知圣无不应。感而必通。信乎般若之功无得而称者也。
　　长安四年三月末。其僧清虚向少室山少林寺坐夏。其寺禅院在西。其院北山上有一佛堂。但是师僧。并不敢侵夜往。彼有一律师。侵夜往彼诵律。闻空中有言。阿师急去。迟即损害阿师。至二更尽。未及得出。被神将刀弰(音笑)刺其肋(音勒)下。便即下山而归。至明日午时。律师便即舍寿。不经半岁。有一小师。专持火头金刚神咒。徒众同试咒力。小师即作法咒树。其树或众条俱束。或群柯同屈。众见灵验。即共小师平议。上坊有一故堂。前后无敢宿者。阿师既持神咒。敢於其中念诵宿否。小师报言。神灵胜伊万倍之处。尚自降伏。此亦小小之者。盖不足言。小师乃严持香炉。往彼念诵。恃其咒力。降伏彼神。其夜。神遂现身。捉其两脚。掷向涧底。七日失音。半年已来。精神短少。少林大德。承闻清虚在京之日。於悟真寺请泉。兼伏大蛇。俱有神验。遂语僧曰。阿师持经。大有灵应。请阿师作少法事。遣众知闻。报云。大德欲遣清虚作何法事。僧众同曰。上坊有一佛堂。比来无敢宿者。阿师能独自念诵於彼宿否。其僧报曰。此是三代尊客住持之处。正是师僧依止之处。云何不得。其僧即辨香油。往彼念诵。再宿三日。都无所见。僧等问禅院僧曰。昨日□□□僧已三二日。总不见出。向何处去。禅院僧等报言。上坊佛堂之中。便宿念诵。大德等令急唤取。参差被神打杀。大众自来同唤。阿师出来。其僧报言。终无所虑。徒众咸曰。阿师未异凡人。共我一种。何故於此。自欲损害。答曰。万事不畏。大德但归。及至一更向尽。其神即到。於佛堂东。轰然发响。似掷数十口尾。声震空中。其僧即燃火出看。寂然无所见。身毛皆竖。即诵十一面观世音咒。绕佛堂一匝。堂内若水牛斗声。像亦震动。诵咒七遍。其声逾烈。转更哮吼。响谷动山。即向佛堂前。正立思惟。欲不敢入。忽然更却思惟。如何在此。不能降伏。捺心即入。声更转盛。堂中之灯。尚亦示灭。咒既无验。即诵金刚般若经。及诵一遍。其声渐小。至於三遍。其声即断。迄于天明。寂然安静。故知般若之力。不可思议。
　　去神龙二年十二月十一日。齐州义净三藏及景阇梨。奏清虚入内祈雪。二七日。虽得少分。未能普足。勑语清虚。阿师祈请。虽不能称意。任阿师选寺住好否。其僧自恨祈请不称圣意。遂答勑云。实不欢喜。大德等见作此对。亦皆失色。阿师既触天威。即合付法。勑又云。如得雨雪。即与阿师乱彩二百段。兼授阿师五品。并作荐福寺纲维。阿师何意。遂不欢喜。答云。幸蒙天思。驱使祈请雨雪。自恨上不覆天心。下不允人望。愚诚徒恳。不惬圣心。夙夜兢惧。唯知待罪。滥荷天恩。所以不喜。勑云。且放阿师出外念诵。还须祈请。忽得雨雪。即须进状。因便奏云。此度不降雨雪。即为一切众生烧指。又降勑曰。朕唤阿师来供养。可遣阿师来受苦。又父母遗体。岂可毁伤。阿师必不得漫有伤损。食讫。辞圣上出。即向南山炭谷泷湫(子由反)上祈请雨雪。虽复雪下。终不能称心。更移就索曲村安乐佛堂中诵金刚般若。又经七日。时得薄雪。还不称心。遂即发愿烧指两节。经一日一夜。烧未尽间。忽然四面云合。雨雪参杂而下。众皆愕然惊怪。二日始绝。百姓父老等。连状欲奏。且於荐福等共三藏平章。清虚昨城南烧两节指。为法界祈请雨雪。烧尽两节。众人同看。所有骨灰。今示见在。今朝村人大小欲为涂药。其两指节还复如故。三藏遂云。此事难信。不近人情。伊是凡僧。未至罗汉。如何烧指已尽。更得却生。既非圣流。无有此事。即语村人父老等急归州县知闻。直是将作妖惑。欲益返损。却责老人。非但诳炫凡庸。亦是诬罔圣上。僧徒闻此。转加不信。其僧既见众人起谤。更入道场。启请十方诸佛。一切贤圣。弟子为法界苍生。烧指祈雪。蒙诸天龙王等。应时降雪。又令弟子所烧之指。烬而重生。咸起谤言。不加净信。误他四众。堕於地狱。弟子今更发愿诵般若经。两日之间。愿生指重落。至于二日。勤加念诵。两节重生之指。还复更落。众见指落。重起谤言。阿师当时烧生。如今始落。其僧即报众曰。且向城南前祈雪处。於彼养疮。还遣重生。不知得否。众人同曰。阿师似着狂病。常行谤语。即往城南而养疮。念诵不辍。至十五日内。指节又生长一节半。指甲亦出。众人见者。莫不惊异。咸曰。亦不足怪。此道人有妖术。则知般若之力。二乘之所不知。凡俗闻之。皆能起谤。
　　去景龙二年。清虚始还故里。至太极元年六月二十九日夜。东江水涨。僧时在惠义寺停。其水直入寺中。众僧各自并当衣物。其僧房中有一小阁。所有衣物。并遂阁上。便即然灯趺而坐。一心正意念诵金刚般若经。良久闻水入房声。把火照看。了无一滴之水。其余诸房皆被水入。僧徒闻见非是一人。般若威力。卒难缕说。
　　陈文建者。梓州郪(音妻)县人也。身有骑都慰勋。每於州城门首堂上。常诵金刚般若。发愿为父母祖父母等。诵满八万四千遍。寻亦诵了。刺史元善应氵事。被追入京。令文建诵般若经。满五千遍。建即为诵。及善应至京。皆得清雪。
　　铜山县人陈德者。常以写经为业。忽然因病疹。为冥司所追。见地下筑(音竹)台。德问。是何台也。冥司报云。是般若台。为陈文建欲至。筑此台以待之。其德却苏。具说此事。远近知闻。竞持般若(牛头山灵瑞寺禅师惠融所说)。
　　赵郡孛(音贝)廷光者。为德州司马。深信因果。诸持金刚般若。每眼所见。常有圆光。诵念稍勤。其光渐大。诵念若简。其光即小。即知般若冥感。精诚所通也。
　　赞曰。大哉神力。不可思议。莲承法座。芥纳须弥。地变神足。天开圣池。非定非慧。斯焉取斯。

　　金刚般若经集验记卷中
　　金刚般若经集验记卷下

　　　　梓州司马　孟献忠　撰

　　功德篇第五(并序十章)　诚应篇第六(并序十章)
　　功德篇第五(并序十章)

　　夫至功非功。为而不宰。上德非德。成而不居。故九定四禅。入无所入。三空六度。行无所行。莫而无边。非相非名。不染不住。积恒沙之身。不能方四偈之德。神功圣德。其大矣哉。故为功德之篇。以劝来者。
　　萧瑀金刚般若经灵验记曰。隋开皇十一年。太府丞赵文昌身死。唯於心上气暖。时昌家人未敢入敛。被人将来至阎罗王所。王问昌云。一生已来。作何福业。昌报王言。一生家贫。无余功德。专心唯诵金刚般若经典。王闻此语。合掌恭敬。赞云。善哉善哉。受持金刚般若。功德甚大。不可思议。王语所执昌使者。好须勘校。莫错将来。其典执案谘王。实错将来。此人更合二十余年。王闻此语。自检非谬。即语昌云。汝共使者。向藏内取金刚般若经来。即遣一人。引昌西南行可五六里外。至经藏所。见数十间屋。屋甚精丽。经卷徧满。金轴宝帙。庄严华饰。不复可言。昌乃一心合掌。闭目信手抽得一卷。大小还似旧诵般若者。其题目功德最为第一。昌便恐怕。虑非般若。求此使人请换。不肯。昌即开看。乃是金刚般若。将至王前。王令一人执经在西。昌在东立。王勑使人取七宝床几。遣昌坐上。向西诵经。并得通利。时王教昌还家。仍约束昌云。受持此经。慎莫废阙。亦令劝化一切人。读诵此经。仍令一人引昌。从南门出。乃见周武帝禁在门东房内。即唤昌言。汝是我本国人也。暂来至此。须共汝语。昌即就之。向武帝再拜。武帝问云。汝识我不。昌言。臣昔宿卫陛下。武帝语昌云。卿乃是我故旧。汝可还家。为我具向隋帝论说。导我诸罪并了。唯有灭佛法事未了。当时右卫元嵩教我灭佛法。为追元嵩至今不得。以是未了。昌问武帝。元嵩何处。追不可得。武帝云。其元嵩者。三界外人。非阎罗王之所管摄。不能追得。汝还为我速从隋文帝乞少功德。昌行少时。出南门外。见大粪聚中。有一人头发才出。昌问引人。此是何物。引人答云。此是秦将白起。枉坑赵卒。寄禁未了。昌还家得苏已。经三日其患渐差。具奏隋文帝。帝即出勑。国内诸寺。普为周武帝三日持斋。转金刚般若经。勑令录入隋史。
　　又曰。隋时雍州赵文若。死经七日。家人欲敛入棺。乃缩一脚。遂即不敛。便得苏活。语言死见阎罗王。问若。生存作何福事。若言。受持金刚般若经典。王言。善哉善哉。此是最大第一功德。汝虽修福。且将示其受罪之处。仍令一人引若北行。可数十步。至一墙。有孔。隔墙孔中有人。引手捉若。挽度极大辛苦。墙外见大地狱。镬汤炉炭。刀山釰树。铜柱铁床。罪人受苦不可思议。乃有鸡肫猪羊鹅鸭之属。从若债於本命。若语云。不负汝命。鸡等报云。汝往某年某月某日。共某州人分我头脚。各各食之。若闻畜生所说所证。始知不虚。亦记往日杀食之处。唯知念佛。以一心悔过。其猪羊鸡鸭。不敢更言。所引之人。将若回王所。启王云。见受罪处讫。王尔时乃付一椀铁钉。令若食之。并用长钉五枚(音梅)。钉若头顶手足。具令放去。若既苏。已后仍患头痛。并手足疼。所痛之处。渐得瘳(音柚)愈。若从尔已来。精勤不懈。受持般若。但见诸亲知识。悉劝受持此经。若后因於公使。至驿厅上。暂时偃息。如似欲睡梦。见有一青衣妇人。急速来告。救命救命。若忽惊觉。即唤驿长问言。汝不为我杀他生命。驿长报云。适欲为公杀一小羊。问是何色。报云青色牸羊。若令速放莫杀。仍与价直赎羊。放为长生。岂非受持金刚般若。精诚致感然也。
　　郎余令冥报拾遗曰。普光寺栖玄法师。少小苦行。常以讲诵金刚般若经为业。龙朔二年冬十一月。於寺内端坐迁神。俨然不动。天子闻而嘉之。下制曰。普光寺僧栖玄。德行淳修。道俗钦仰。奄然坐化。释众摧梁。宜以三品礼葬。仍给鼓吹一部。倾城士女。观者如市焉。(余令当在京都见诸大德及亲友共说)。
　　又曰。翊(音翼)卫高纯。隋仆射齐公颍之孙。刺史表仁之子也。龙朔二年在长安。出顺义门。忽逢二鬼。各乘一马。谓曰。王令召卿。言是生人。弗之信也。乃策马避之。二鬼又驰拥之。令一骑至普光寺门待。仍相谓曰。勿令入寺。入寺讫。恐不可得。既过。仍拥之向西。又至开善．会昌二寺。亦并如之。有兄弟於化度寺出家。意欲往就。及至寺门。鬼又不许。於是擒之。纯乃殴鬼一下。鬼等大怒。曳其落马。因即闷绝。寺门有僧。见其但自落马。其侧更无一人。乃辇入其兄弟房。经宿遂得苏也。既苏之后。具自陈述。说云被引见王。王云此人未合即来。乃令其生受。以曾谤议众僧。遣犂其舌。舌遂长数寸。而无所伤。人问之曰。何因舌长而无损处。答曰。以曾诵金刚般若经。所以不能损也。经宿而罢。后又以手向口。如吞物之状。须臾即於领下发赤色一道。流入腹中。因即僵仆。号叫而绝。如此日常数四。人问其故。对曰。为幼年时盗食寺家果子。所以吞铁丸也。凡经二旬而罢。其后遂乃练行。迄今不食酒肉(余令时赴考入京亲自闻说)。
　　又曰并州石壁寺有一老僧。禅诵为业。精进练行。贞观末。有鸽巢在其房屋楹上。哺养二雏。僧每有余食。恒就巢哺之。鸽雏后虽渐长。羽翼未成。乃并学飞。坠地而殒。僧并收[疗-(日/小)+土]之。(焉罽反)经旬之后。僧忽夜梦二小儿。白之曰。儿等为先有少罪。遂受鸽身。比来闻法师读诵法华经。及金刚般若经。既闻妙法。得受人身。儿等今於此寺侧十余里某村某姓家。托生为男。十月之外。当即诞育。僧乃依期往视。见此家一妇人同时诞育二子。因为作满月齐。僧呼鸽儿。两儿并应曰。诺。后岁余始言(贾祗忠先为并州博士。迁任隰州司户。为余令言之。后於并州访问。并称实录)。
　　庆州司马禽昌公于昶。昔任荆府录事。每至一更已后。即喘息微惙。举身汗流。至鸡鸣明即愈。亦更无所苦。但觉形体羸弱。心神忧悴。左右怪而问之。公默而不应。夫人柳氏请召医人。公不许之。夫人因密问其故。答云。更无他疾。但苦昼决曹务。夜判冥事耳。夫人因访以冥间事。但言。善恶报应。皆如影响。余无所言。夫人因问。竟亦不答。然每有未萌事。咸预知之。即阴为之备。终不晓说。虽兄弟妻子。不之告也。凡五六岁。甚觉劳苦。其后丁龙城夫人忧。即诵金刚般若。由是不复更为冥吏。因极言。此於诸经中。福力为最。遂命子孙持诵经焉。公年未知命。即称疾归田。时左相苏良嗣。右相韦待价。大将军李冲玄。并是公姻媾亲昵(女栗反)。尝请公入仕。公固辞不行。于时酷吏用事。多所诬陷。公虽退就丘园。而婚连权贵。遂被不逞之辈诬告。相仍公虽频处狴(音〔阶〕)牢。了无忧惮。昼夜诵读。未尝绝声。不逾数朝。果得清雪。他皆效此。不可屡陈。中外惊嗟。咸共叹怪。公年八十有四。遘疾将薨。犹诵经不已。属纩之日。神情朗然。俄而有异香满室。氤氲芳馥。(音伏)代所未闻。公自言有化人来迎。当往西方净境。因与亲戚诀别。言讫而终。(其孙梓州郪县尉于惄亲自说也)。
　　中宗时。京师有人死。经数日而苏。说於冥官前。被经讯鞠。须臾有追事人至。冥官责以所追人不获。将欲鞭之。追事者抗声诉曰。将军魏恂。受持金刚般若经。常诵不辍。善神拥护。围绕数重。无由取得。实不宽纵。冥官遂使验覆。如追事者之词。因此罢追。同声赞美。魏恂者。巨鹿人也。父尚德。清直俭素。好学不倦。尤精释典。亦诵持此经。天授年中。终於左庶。子恂克传父业。解褐授博州参军。属琅琊王作乱。柳授伪郎将。令拒官军。忠孝愤激。背逆归顺。昼伏夜走。不由轨路。遂得至都。是日召见面授五品。除博州司马。便令讨平博州。召入迁尚衣。奉御出入中外。累践文武。神龙初加三品。拜右监门将军。出为睦州刺史。坐以公事。降授徐州别驾(梓州司士郑叔钩说)。
　　蕲(音其)州黄梅县令张玄素。年二十。即受持金刚般若经。每家有迍厄疾病。即至心祈请。即福助肸(许乙反)蠁。皆得痊济。年七十有余。洛城东十余里。於故城庄染疾。将终之际。遂见香华幡盖。自空而来。合掌欣然。即澡浴装饰。举家同闻香气。连日不歇(前梓州通泉县丞柳峻说)。
　　鄂(音愕)州司马薛严。受持金刚般若经。净信坚固。及至亡时。年七十已上。有幢盖箫管。乘空而迎。其夫人见。随幡盖而去。寝疾弥困。夫人遥於空中唤之。飘若乘云冉(音染)冉遐上。香气不绝。合家共闻。因而遂终。斯亦不思议事(同前柳峻说)。
　　梓(音姊)州郪(音妻)县人姚待。诵金刚般若经。以长安四年丁忧。发愿为亡亲自写四大部经。法华．维摩各一部。药师经十卷。金刚般若经百卷。写诸经了。写般若经得十四卷。日午时。有一鹿突门而入。立经床前。举头舐案。舐案讫。便伏床下。家有狗五六个。见鹿摇尾。不敢輙吠。姚待下床。抱得亦不惊惧。为受三归。跳踯屈脚。放而不去。至先天年中。诸经并毕。皆以养裹。将欲入函。有屠儿李回奴者。不知何故。忽然而来。立於案前。指经而笑。合掌而立。欲得取经。其屠儿口恶耳聋。两眼俱赤。耽酒凶恶。少有此徒。所写之经。皆以瑠璃装轴。唯般若经。饰以檀素。但简取素轴。明此人於般若有缘。待遂裹以白纸。盛以漆函。屠儿手所持刀横经函上。笑而驰去。一去之后。不复再见。莫知所之。至开元四年。有玄宗观道士朱法印。极明庄老。往眉州讲说。岁久乃还。时。乡中学士二十余人。相就礼问。友人王超曹府。令竖子杀羊一腔。以袋盛肉。煮熟之后。心知其杀。但忍馋不得。即随例吃。计食不过四五脔。经于一日。至日昳(田结反)时。欻然肚热头痛。支节有若割切。至黄昏际。困笃弥甚。耳闻门外有唤姚待之声。心虽不欲出看。不觉身以出外。问有何事。使人黄衣。状若执刀之刺史。唤言讫便行。待门外有溪。当去之时。亦不见溪涧。但见平坦大道。两边行树。行可三四里。见一大城。云是梓州城。其城复道重楼。白壁朱柱。亦甚秀丽。更问使者。此不是梓州城。使人莫语。城有五重门。其门两边各有门屋。门门相对。门上各各题额。欲似篆书。不识其字。门数虽多。一无守者。街巷并亦无人。使者入五重门内。有一大厅。廊宇高峻。厅事及门并无人守。至屏墙外。窥见厅上有一人。着紫。身稍肥大。容色端丽。如三十已下。使者入云。追姚待到。待走入遥拜。怒目厉声。何因勾率尔许人。杀人於净处吃。思量莫知其事。但见其瞋怒。眼中及口皆有火光。忙怕惊惶。罔知攸措。(音醋)即分疏曰。比来但持经。不曾杀人。亦不吃人肉。便问持何经。答持金刚般若经。着紫之人。闻姚待此说。熙怡微笑。闻称大善。声傍忽有人着黄。不见其脚手。把一物。长二尺许。八积成就。似打鼓搥。高声唱曰。何於朱道士房吃肉。更不敢讳。便承实吃。吃几许。报吃五六脔。着紫人回看黄衣人。其人报云。吃四两八铢。即把笔书槌耳中。遥闻。事非本心。且放令去。待曹府到日推问。着紫人又云。大云寺佛殿早修遣成。应诺走出。可五六步。厅西头有一人。着枷杻。四道钉鍱。请问姚待。厅上人唤姚功曹回。不称待名。看所着枷者。乃是屠儿李回奴。着紫人问云。此人读般若经虚实。报云是实。答了回看。但见空枷在地。不见屠儿。待初入时。厅前及门不见有人守掌。及其得出。厅两边各有数千人。朱紫黄绿。位次各立。亦多女人。担枷负锁。或有反缚者。亦有笼头者。乃於众中。见待亲家翁张楷。亦在其中。虽着小枷而无钉鍱。叩头令遣家中造经。不得多语。更欲前进。被人约而不许。其中有一人。散腰露顶。语待急去。此非语处。回见其人。乃是待庄边村人张贤者。抱病连年。水浆不能入口。乡人见者。皆为必死之谈。妻子亲情。皆备凶具。姚待觉后。报其儿为写经。不踰半旬。病便得差。得放出屏墙之外。门门皆有人捉刀仗弓箭。俨然备列捉。门人不放待出。待所生父。从厅东走来。叫云。我儿无事得放。何以遮拦不收。令待展臂示之。即宣衣袖出臂。示之即便得出。及至觉寤。已经一日。
　　有杨简者。梓州通泉县人也。洞解楞伽。恒於蜀中讲说。又常诵金刚般若。尝於飞鸟行。日已将暮。路多猛兽。人皆惮之。简口诵经。足仍急步。逢一见鬼者。怪诸鬼崩腾而走。若有所畏。遂见杨简。诵经而行。诸鬼惊惶。由经之力。则知随说之处。诸佛之所护持。
　　扬州高邮(音尤)县丞李丘一。万岁通天元年二月二十九日卒。得重病便亡。初死之时。有两人来追。云我姓假。不道名字。直言王追。不许暂住。于时同被追者。五百余人。男皆着枷。女皆反缚。并驱向前。行可数里。有一人乘白马朱衣。手执弓箭。高声唱言。丘一难追。何不与枷着。丘一即谘假使。祖父五品。身又任官。不合着枷。所言未毕。忽然遍身咸被锁之。莫知其由。更行十余里。见大槐数十树。一一树下有一马槽。即问假使。此是何处。报言。五道大神。录人间状。於此歇马。丘一闻此。方始知死。被劝前行。遂到王门。见一人抱案。容色匆遽。语假使曰。王遣追人。何意迟晚。假使更不敢语。即将丘一分何案主。语丘一言。此人姓焦名策。是公本案主。可随见王。焦策即领见王。王见丘一来。瞋责云。李释言聚会亲族。杀他生命。以为欢乐。不知惭愧。所称释言。乃是丘一小字。须臾即见所杀畜生。咸作人语。某乙等今追怨家来到。大王若为处分。焦都即前谘王。李释言今未合死。缘所被杀者。欲急配生处。所以追对。王自问曰。你平生已来。作何福业。诵持最胜第一经以否。丘一忆生时不作功德。唯放鹰犬。忽忆往造一卷金刚般若经。王闻金刚般若经。即起合掌。唤绎言上阶。冥中唤般若经名最胜第一功德经。语畜生云。你且向后。唤焦策来。可领向经藏处看验。其王厅侧。有一处所。看无边畔。中有一殿。七宝庄严。令丘一上殿。於藏中抽取一卷经。开看。乃是丘一所写之经。更检得请僧疏一张。是丘一写书处。问焦都云。生平亦数造功德。何因唯见两处。公当官非法取钱。欺抑贫弱。此是不净之物。所修功德。自资本主。不忤公事。领回见王。王问所写经是实不。可唤畜生来。善言辞谢。但许为造经。此终不留。少间。所杀畜生。一时同到见王。王遣丘一。为造般若经言托。其畜生并散去。王言。此功德无尽。语焦策可即放还。更莫留住。送出城门之外。再三把丘一手。焦策尽力相为只得。丘一许乞策钱三百贯。家中唯有尔许。有时实不敢惜。策报丘一言。纵乞万贯。终是无益。乞公为策造般若经二十部。丘一便即许诺。又云。策虽冥吏。极受辛苦。若无福助。难以托生。公努力相为写经。幸莫滞策生路。遂更前行。策指示一处。下看深而且黑。拒不肯入。策推之落黑坑中。惊怕眼开。乃在棺内。困而久不能语。闻男女哭声。细细声报云。莫哭。我今得活。丘一妇弟独孤愔。为[门@壬]州参军事。知三月四日欲殡。所以故来看殡。虽闻语声。不许开棺而视。云是起尸之鬼。亦不须近。男女不用舅语。遂即开棺。丘一微得动身出棺。三日具说冥事。至三月八日。家中大小咸舍衣物。及所有料钱。请僧转金刚般若经。为一切怨对造一百卷。为焦都写二十卷。未了。至一夜。有人打门。报云是焦策。丘一即令报云。正写欲了。必不孤负。何忍更来。策云。请报李丞。亦无别事。蒙公为策造经。已放托生。故来告别。扬州长吏学怀远。知丘一再活。唤问冥事。具录奏闻。奉恩勑加阶赐五品。遣於嘉州道招尉乘驿。从梓州过时热。就姚待亭子取凉。亲为待说。并留手书一本。
　　赞曰。猗与大圣。妙慧攸同。无心而应。无念而通。不尽於有。不住於空。何思何虑。而有成功。

　　诚应篇第六(并序十章)

　　昔者宋景移星。鲁阳回日。孟宗擢笋於冰序。刘殷拾堇於霜辰。[示*匕]良之云。言未终而已合。景山之雨。车所到而咸沾。况乎无受无心。诚而必应。无为无得。感而遂通。行不执之慈。深仁普洽。导不知之慧。圣贤监遐覃。德无远而不该。岂唯三界。明无幽而不察。何止十方。故以诚应之篇。继之於后。
　　梓州慧义寺僧清虚。俗姓唐氏。以圣历元年六月内。在豫州。正逢亢旱。官人士庶。祈祷不获。百姓惶惶。罔知所向。其僧即入禅院佛前。至心启请。愿诸佛大慈。龙王欢喜。降施甘雨。救济苍生。弟子至明日中时。为龙王等诵一百遍金刚般若。愿日中时。早降甘雨。及至明日中时。诵经亦竟。天即降雨。沟渠泛溢。原隰普沾。润泽有余。灵验若此。
　　圣历二年五月内。清虚在唐州桐柏县常乐山中。常乐寺坐夏。还逢天旱。五谷焦卷。土人打鼓烧山。以此祈雨。求之历旬。逈无征应。遂将泥水入寺。将欲浇灌诸僧。其僧报言。檀越莫污湿师僧。贫道为檀越祈雨。明日必足。其从五月二十日之午。入道场诵般若经。比至明日中时。天遂降雨。须臾并足。高下普沾。
　　大足二年五月内。属亢阳。奉勑遣州县祈雨。合京城师僧二十口祈请。一滴不得。其僧清虚。遂向丰国寺见复礼师。平章祈雨。礼遂问其僧。阿师将何法祈雨。报云。将十一面观世音咒及金刚般若经。精心诵念。以此祈雨。云。几日可得雨足。答言。三日三夜。雨必得足。复礼愠而言。饶你七日祈请。如其七日不雨。送你与薛季昶枷项。遣你作饿死鬼。僧闻此言。心增激励。报复礼曰。明日食时。雨下未足。非满三日。雨必普沾。其僧即入道场。至心念诵。比至明日食时。雨即便降。可得四五寸。还即却晴。复礼弟子元济。语清虚言。明日即是三日满。今见十里无云。不知阿师将何为验。答言。不须愁。雨三日内必足。及至明日向暮。天上犹无片云。清虚精心恳发。恐无征效。重启十方诸大菩萨．罗汉．圣僧．一切贤圣弟子。今日一心为法界苍生祈雨。如今夜雨若不足。弟子於此处舍命。以为苍生。遂竭诚至心诵金刚般若。二更将尽。雨遂滂沱。比及天明。一尺以上。周回五百里内。甘泽并足。威神之力。巍巍如是。从此祈雨。便向丰国寺坐夏。
　　其年仲冬季冬。并无雨雪。律师怀深。又遣请雪。一心念诵金刚般若。至于三日。还蒙上天降雪。其灵验有如此者。
　　长安三年。清虚从悟真寺坐夏。讫至七月二十日。暂入城中。向资圣寺停。至八月一日。天降大雨。直至五日不绝。米麦涌贵。车□不通。百姓迫惶。莫知生计。其僧至五夜。忘寝与食。平晓严持香炉。遂入佛堂。方欲启请。念诵般若。以止於雨。三五众僧下堂来见。语其僧曰。阿师欲作何物。□□。欲念诵止雨。僧等咸曰。可由你止得。几许漫作。其僧答言。此亦难信之事。以两贯敌一贯。共阿师倍赌。(音睹)一一限时。不劳到暗。其僧等言。容你到暗得止。我请输你一贯。清虚报言。诵满十遍。且得雨止。诵十五遍。即遣云高。至二十遍。即遣日出。至二十五遍。四边云散。至三十遍。除云总尽。僧等闻出此言。即擎其僧衣被将去。伊既出此矫言。前身负我众物遣伊。故出此语。亦不能自知。其僧即入道场。诵金刚般若。恰至十遍。雨即得止。至十五遍。云高。至二十遍。日出。其僧等见此稍异。咸亦惊骇。至二十五遍。四面之云。一时散尽。僧众失声齐叫。至三十遍。除云总尽。僧等一时起至。欲缚其僧。报云。你非是娑竭龙王。晴亦由你。雨亦由你。其中有解事者。瞋诃始休。嗟乎。般若威神。非言能述。下士闻道。必大笑之。去长安三年十月内。驾幸□□。至十一月末。清虚向众香寺停。从十月□□□□月无雪。众香僧众。请清虚祈雪。其僧即入道场。一心念诵金刚般若。限三日内雪足。诵满三日。天降□雪一日一夜。远近咸足。亦般若之灵验也。
　　长安四年十一月内。本平公　奏清虚。为大圣天后患风。入内念诵二七日。勑问。阿师是住寺僧。为客僧。遂对云。是住寺僧。公主及宫人语其僧言。阿师诳勑。大合有罪。且放阿师出去。其僧自恨薄业。悞对圣人。即入道场。乞一境界。唯诵金刚般若经。一日一夜。梦见两僧向众香寺禅院。问主人曰。清虚师身名不知立未。祠部僧籍安名以否。主人报言。欲似尚未。其僧语清虚曰。日西为阿师安名。及至神龙三年十月内。驾幸长安。十二月并无雨雪。齐州三藏及阳俊阇棃。奏其僧入内念诵经二七日。应天星皇帝。即遣清虚。任选寺而住。所云日西者。盖属圣上西归也。般若神力。无愿不果。
　　去神龙元年。左补阙赵延喜。奏清虚入内祈雨。入经三宿。被一供奉僧诳其僧□。□城殿上。好安道场处。其僧不解。遂即进□□□。六僧放阿师出外。祈请即出。向望春宫南山中。有□弥勒阁。於彼祈雨。一入道场。云合还散。至三日内。□觉疲极。乃向涧底取水洗面。因卧眼合。见一给□□□把杖打其僧头。阿师故向此间。因何卧地。努力强□。□僧即起。还向阁下。尽心诵经。及至日西。四面云合。不逾念顷。遂即大雨。直至明朝。雨便普足。
　　阆州阆中县丞吕文展。常诵金刚般若。三万余遍。灵验若神。六七年前。一牙无故自落。至诚发愿。牙即渐渐而生。今始长一半许。开元五年正月二日。又牙无故自落。依前发愿。牙遂更生。老而牙生。盖亦神助。
　　去开元三年。盛夏亢旱。草木燋黄。刺史刘瑗。令其精心诵金刚般若经一遍。未终。流泽滂沾。远近皆足。年谷以登。其年春季。淋雨妨损蚕麦。别驾韦岳子。亦令文展诵经。应时晴朗也。
　　开元四年七月。当州亢旱。降长史刘孝忠。又令祈雨。从午时至申。细雨微降。及至初夜。天遂晴朗。即於庭前。至心发愿。念诵般若一□未终。雨遂普沾。高下俱足。
　　开元五年正月二十□日。属以阴雨。刺史刘瑗。以明日既是甲子。若雨不□□恐经寺亢旱。遂令文展念诵般若。至心祈晴。启□□经。应时雨霁。至甲子日。天甚晴朗。般若之力。其应若□。
　　赞曰。道元一法。迹有三身。其化逾远。其德弥真。忘心而圣。不念而神。惟诚惟恳。应感斯臻。

　　金刚般若经集验记卷下(终)


　　(本奥云)长宽元年七月下旬沙门章观书写了。
　　同年八月七日一校了。
　　元禄十七年甲申正月二十二日南阳释升子和南拜写(字高云俗寿三十六僧腊二十四)同二月十日一校了。
　　悲夫原本艹书间有蠧灭望于后得善本校正补书。
　　(京城西北梅尾高山寺经藏本云)承历第三之岁孟夏下二之天为结后缘染秃笔奉书写毕。　　霜台老　藤师国
　　(野州日光山慈眼大师经藏本云)天仁四年五月六□□□(恐是三字乎此年。即天永元年庚寅也)於大原来迎院廊书写了。　　　　　桑□□源书
　　天永四年(自己未年后三十五年也)六月二日　时点了。
　　宝永二年。乙酉二月二十五日。重以异本校正补书。始于正月二十九日。终于今朝。伏愿以斯般若功力。洛阳檀越性荣信女灭罪生善发菩提心。孝子松永氏源公息灾延命福智现前。乃至自他法界苍生齐生般若种智者。
　　南阳愚僧升和南谨识(俗寿三十七)
　　虽先书一本。宝永元年四月十一日为暴火烧却。以故重书盈余书库。伏愿功德余风本师空老人福智圆满诸愿成就者也。
　　南无大慈大悲天满大自在天神。
　　神力演大光　　普照无际土　　消除三垢冥　　广济众厄难
　　宝永六年己丑夏四月　洛阳毛利源公亭子再校此书了释升常　　四十一岁谨志

 金刚般若经集验拾遗

　　　　南阳后学释　升堂　录
　　三宝感通记曰。唐贞观五年。有隆州巴西县令狐元轨者。信敬佛法○京师西明寺主神察目验说之。
　　又曰唐益州西南新繁县西四十里许○繁后具自言之(会盈耳)。
　　唐临冥报记曰唐吴郡□□素家贞观二十年失火○具自言之(右三□□□苑珠林第□□六卷)。
　　郎余令冥报拾遗曰□□州刺史乐安任义方○义方自说(右一验出□□珠林第五□□)。
　　法苑珠林(第一百十六卷)送终篇□□□耶王之弘贞观年中○不复更来(右此一验见弘自说也)。
　　又(第一百二卷)六度篇曰唐萧氏是司元大夫崔○具说如是。
　　大唐寿州寿春府永庆寺金刚经碑本跋语曰。唐乾元季中广州僧虔惠自幼受持此经○云气徐徐上升天界。

 刻金刚般若经集验记后序

　　般若。诸佛智母深重难议。当时鹙峰得度诸生。虽超生死而疑根未拔本智不现。及至般若会中天调御以金刚智而决断之。直使圣凡情尽生灭见忘。而本有智光豁尔披露。以此义为正法眼藏。宝函所在天人拥护。故有望空写经遇雨不湿者。有持经题命尽上生者。此之灵验不可举言。依之历代着验记者众焉。然一策子未有锓□□□日东诚可不名阙典。与予往在东武获唐孟□□验记。如觏良友益师。乃叹曰。惜乎此编淹涉时□□灭颇多。噬脐不及。日者虽亦得一本。脱误不可□□□在北山重对古本复存得失既陶瓢诸本更无有□叶。然昆山片玉岂可弃捐。因旁加邦语付诸印生。欲公海内览者尚得好本补来是望。
　　宝永六年初夏日南阳后学释升堂谨序于洛北幽舍
