续藏经   林间录后集
　宋 慧洪集

　　 

　　新编林间后录

　　

　　释迦出山画像赞

　　秦越人之於医。望见知生死。老潘之於墨。摸索知精粗。盖其不传之妙。无地寄语默也。欧阳文忠公曰。小字遗教经虽不着书者之名。然非羲之莫能作也。予阅钱乐道家所蓄释迦文佛出山像。虽不主名。然非道子不能作。以其笔意之着也。乐道人品甚高。铁书血食之后。其忱信痛敬所致像之寄寓。决非苟然。拜手稽首为之赞曰。
　　徧大海味具於一滴。尽法界身足於纤埃。伫思则灯王之坐不能入毗耶之室。敛念则弥勒之门弹指即开。唯我鼻祖释迦和尚。初出雪山即示此像。以千百亿微尘数身。九十七大人之相。顿入笔端三昧。而幻此幅纸之上。垂手跣足顶螺颔丝。超然静深出三界痴。如浩荡春寄于纤枝。如清凉月印于盆池。镂冰琢雪我作赞词。关空锁梦夫子其牢畜之。

　　小字金刚经赞

　　僧子琼束毫为纤笔。其锐如菱芒。临纸运肘快等风雨。书金刚般若经於兼寸环轮中。望之团团。如珠在薄雾间。即而视之。其行布如人梳发作烟鬟。自非思力精微。何以臻此。为之赞曰。
　　昔有佛子根猛利。能观空性即是色。欲显空色不思议。仰空书此金刚句。至今风雨被原野。诸樵木者集其下。乃知肉眼不能见。譬如水中有盐味。唯道人琼思精特。能观色性即是空。视此纤管大如椽。挥翰如行九轨道。故於兼寸环轮中。备足广大言说身。世人可见不可读。譬如婴儿视崖蜜。我於此经能证入。初中后善三法门。忽然落笔如建瓴。不复现行生倒想。犹色空观入诸境。奏刀肯綮无全牛。尽持此法施群生。甚微细智愿同证。

　　六世祖师赞并序

　　予窜海上三年而还舍于筠之石门寺。悲丛林之荒寒。念祖宗之标致。不自知涕流也。作六祖师画像赞以寄昭默禅师。以见其志云。
　　妄想无性。证不灭受。前圣所知。转相授手。风烟花开。器界以形。霜露果熟。王子乃生。护持佛乘。指示心体。但遮其非。不言其是。婴儿索物。意正语偏。哆啝之中。语意俱捐。
　　顶峰朝露。神光夜升。堪任单传。担荷上乘。自寻其心。不见归宿。如视环轮。求其断续。用狱除间。履瘦知肥。淫坊酒肆。尽其尘机。雪中斫臂。愿续佛寿。儿孙今闻。竖毛呵手。
　　六道暗昏。不碍明洁。毫厘弗差。证甘露灭。但赤头颅。特讳姓氏。离见超情。欲尽世累。潜溪海山。麻衣风帽。翩然往来。被褐怀宝。精一其诚。身名俱舍。后世丘坟。犹无知者。
　　破头峰下。龙象杂沓。衣付小儿。道传懒衲。乃尔相违。求人为法。天书至门。坚卧不答。念诸众生。捕风捉影。十地治之。由未苏醒。师微笑曰。何必眩瞑。但勿强名。自然无病。
　　观前后身。两镜一面。左右对之。三者顿现。今非昔是。增金以黄。昔非今是。谤沈无香。已绝死生。岂缠老少。全机现前。当明而妙。夜江佐舟。吾今汝渡。句中之眼。如水有乳。
　　是风幡动。眼自遮护。非风幡动。心则现露。是为曹溪。显决要旨。欲证之者。勿流汝意。暂时敛念。妙寂了然。汝自受用。密非我边。负石舂粮。趂獐逐兔。镜中之空。欲寻无路。

　　枣栢大士画像赞并序

　　易之深渺不可以义得。故立彖象以尽其旨。心之精微不可以言传。故指事法以示其妙。唯枣栢大士深入此三昧门。谨拜手稽首为之赞曰。
　　须眉如画颀而美。风神如秋气奇伟。平生归宿东北方。尘劳动中寂而止。翛然跣足散衣行。智智用中不乖体。帝王家生得自在。寿量不书绝终始。虎受使令心境空。女为伴助憎爱弃。冠巾传心即俗真。方隅示法即事理。只将枣栢荐斋钵。我来阎浮非着味。自然光明生齿牙。我谈词章皆实义。佛子授汝以显决。一言便足超十地。随顺无明起诸有。若不随顺诸有离。圣贤酪生凡乳中。只由观照戒定慧。是谓大士同体悲。令我顿入一切智。作大佛事徧尘剎。华藏界中容顿辔。以空为座礼十身。以愿为舌说此偈。如以花说无边春。如以滴说大海味。稽首世间妙莲华。常愿清净出泥滓。

　　百丈大智禅师真赞并序

　　马祖大寂禅师已化。塔于海昏之石门。师庐其傍既久。衲子相寻日增。於是厌山之浅。乃沿冯水而上。至车轮峰之下。与希运惟政火种刀耕而食。遂成法席。予崇宁四年春至山中瞻遗像。虽冰枯雪老若不胜衣。而神峻气逸如未度世。谨拜手稽首为之赞曰。
　　以实问答。空可青黄。以意求道。神落阴阳。阴阳莫测。脱略阴界。虚空莫尽。因果不昧。我有大机。佛无密语。如狮子王。露地方踞。称性文字。随身丛林。如以妙指。发和雅音。同世之波。寿九十二。护持心宗。谥曰大智。

　　云庵真赞

　　云庵出黄龙之门。为临济九世之孙。种性殊胜。契悟广大。指示心要。辩如曹溪。决择教乘。论如枣栢。作为偈句。词如志公。层践明验。精如永嘉。退居云庵。时已七十余。幻灭都尽。慧光浑圆。可以想见其遗风余烈。门人德洪谨拜手稽首为之赞曰。
　　於自住境。见与见缘。如梦能所。如蜜中边。唯具正眼。入此三昧。如妙莲华。出缘生海。祖师活意。如来密机。成就众生。如鹍鹏飞。使其自化。不由他悟。秀出丛林。光于佛祖。趋灭陕右。诞生江南。暗中五色。天下云庵。

　　明极斋铭

　　太原王徤伯强。名臣惠公之子。　皇叔嘉王之婿。方壮年则能弃官学道。阅首楞严经至余尘尚诸学明极即如来。叹曰此如来之训而予之志也。愿以明极名其斋而乞铭於予。铭曰。
　　有而寻求。痴暗所囿。得而惊异。智浊之咎。浊澄暗澈。自觉成就。如人目精。一尘不受。开睫譬生。明发寄根。敛睫譬死。暗不能昏。圣师真慈。开此妙门。睥睨不入。夫岂知恩。枵然丈室。中置匡床。经行宴坐。晨灯夕香。勿使邪念。蔽常寂光。

　　小字华严经偈并序

　　蜂房於梁间。以漆液固其蒂。鹊巢於木杪。累百日而后成。彼会何知。而经营之妙积累之功。若习艺之神耶。盖其灵明廓彻不思议之力虽昧略飞摇之中。而具足成就弗差毫末。况首出万物应物而能言者乎。昔有梵僧来自五天。见晋宫阙崇丽。叹曰。是与兜率内院何异。但彼道力所成。而此直业力耳。予尝笑之。是安知我此妙力出生太虚容受寰宇。曾何天上人间楼观之足云哉。道人栖公愍世迫隘。就其所欲。书大方广佛华严经於方册中。其轻妙可以一掌置。开编蠕蠕如行蚁。熟视之其衡斜曲直重交反侧曲尽其妙。不翅如擘窠大书。观者阗门叹未曾有。子欲称赞是无作之功。普告大众而说偈言。
　　我闻尊者龙胜师。应供曾入娑竭海。龙宫微尘妙章句。目所一瞥輙能诵。流於五天及震旦。为热恼中甘露门。维道人栖出其后。愿力猛利思精特。能於方册纸墨间。书此大经十万偈。诵於蜗舍巢庵中。了然如在龙宫见。观者种性有差别。爱慕皆生殊异想。要当谛观一尘中。亦有无边妙经卷。昔有智人破此尘。十方世界一切说。以名尘故非断空。而可破故非实有。了此两字妙法门。亦摄一切契经海。譬如困卧俄顷际。梦中所历更千载。乃知一念圆古今。真实际中法如是。一尘微妙不可测。当知一一尘亦然。譬如天帝网明珠。珠体莹然俱照彻。一珠具足诸网珠。一一珠中同徧入。我今以此金刚句。坏灭彼众下劣想。使悟尘中含此经。奚方册中乃惊异。咨尔山君河树神。各各当忆本愿力。要当勇猛勤守护。勿令邪念輙蠧侵。毗蓝风吹须弥卢。劫火焚烧大千界。为摊此经一切处。使其凉曝各得所。我此现前佛子等。作此观者名正观。稽首十方调御师。剎剎尘尘为作证。

　　慈氏菩萨旃檀像赞并序

　　金陵华藏禅寺慈氏菩萨旃檀像。相好之工妙天下。而神异灵感未易以一二数。居景德寺之后殿。王文公尝梦像求易居甚切。既觉而忘之。已而复梦理前事。公梦中固留之。像则泣下。起而视之真有泪处。因大惊异。即迎置华藏之大殿。俄景德寺一夕而烬。呜呼。三灾弥纶大千减坏。像岂得久留人间世而痛自亸免为此儿戏狭劣相耶。是盖护法诸天以像之灵瑞佑之则然。非菩萨意也。不可以不辨。稽首为之赞曰。
　　何人寄逸想。游戏浮沤间。以如幻之力。刻此旃檀像。坐令众妙相。秀发千光中。天冠束绀发。铢衣络华鬘。种种妙庄严。成此功德聚。当时亿万众。感极则悲号。楼观出谈笑。秘护百宝攒。如登睹史天。如集龙华会。嗟乎像教末。羽嘉成百乌。棘生薝卜林。龙神为悲动。王臣寔外护。异梦非意思。愿推明月轮。出此蓬勃烟。愿回紫金山。安置清凉处。至今百福相。俨然临天人。神力吁莫测。拜瞻涕汍澜。我谛观十方。寔无心外境。自然离依他。及与徧计执。即今目所见。非有亦非无。如像现镜中。非镜亦非面。愿入此三昧。识心自然明。於十方国土。而作大佛事。稽首大悲尊。证我如是说。

　　第十五祖真赞并序

　　迦那提婆尊者为十五祖。传佛心印。犹以众生不能信受其言为忧。乃诉於大自在天之像曰。愿神赐我使言不虚设。嗟乎。道之难行非独今也。稽首赞曰。
　　石彪肉醉。木驹夜嘶。我此三昧。非识情知。应缘而现。不落思惟。是答钵水。以针投之。如仲尼韶。如子期琴。又如萧何。而识淮阴。无言可寄。无迹可寻。粲然现前。传之以心。穴像之目。我不慢神。指树之耳。我知其因。物我如故。所立皆真。随其妙用。见我全身。稽首真慈。为僧中王。如万星月。见者清凉。尚以众生。不信为伤。盖盲者咎。非光掩藏哉。

　　翠岩真和尚真赞

　　我方泾渭同流。笑中软顽滑头。为君人境俱夺。闹里白拈巧偷。如水洗水。相楼打楼。从来脱略无窠臼。接得南泉嗣赵州。

　　昭默和尚真赞

　　辩如玄沙有边幅。韵如睦州出风骨。默然而说珠自照。八荒光明寄毛粟。独立南荣山岳峻。临济欲倾不敢覆。笑横玉尘气如春。一堂严冷天魔哭。

　　空生赞并序

　　漳南僧慎修游吴中。得此画於败垣破壁间。拂除埃翳。神观靖深。如从维摩大士得心解脱。时出以示予为之赞曰。
　　以空寂身。无所依住。而捉杖棃。以灵知心。不在散摄。而玩贝叶。不舍声色。而证真空。与我日用。能所心同。於一切处。寂入法海。如风行空。无有妨[得-彳]。但脱二执。圆成普会。当慎以修。入此三昧。

　　永明和尚画像赞并序

　　永明智觉禅师。乘悲愿力示生震旦。传佛心宗为法檀越。其家名辩才学者依以扬声议论言句浩如山海。予渔猎于其间余二十年。至其妙处輙能识之。如鹅王择乳无有遗余。盖尝自忘鄙陋。欲追禅师逸驾为之伴侣。以游十方国土作大佛事。尚未晚也。稽首为之赞曰。
　　三界种性。有万妍丑。生顺死逆。梦夜想昼。往复无间。声度垣牖。皆依末那。戏论成就。而末那体。无作无受。譬如空花。实无而有。一念了知。光明通透。我如是见。无有错谬。是为心宗。祖佛授手。孰振颓纲。秀杰奇茂。稽首永明。月临星斗。

　　永嘉和尚画像赞并序

　　永嘉尊者。初阅维摩经发明心要。欲定宗旨。遂造曹溪印可。於祖师一宿而去。世咸以一宿觉名之。予读其歌词。究其履践。如尺围钥合。未尝不置卷长叹。想公之为人硕大光明壁立万仞。而视今之学者寒酸锁细纷纷蠢蠢。宗教兴衰於兹可知矣。为之赞曰。
　　情根无功。意识无作。现量圆成。见闻知觉。如镜受灯。光无坏杂。烈火焚烧。河流湍逝。谷风怒号。大地依止。俱无知思。亦复如是。此涅盘门。如鼓涂毒。曹溪挝之。闻者僵仆。以槌授公。万象惊缩。光明之语。粲如日星。精严之行。清如玉冰。唯不传者。与空相应。我初学道。如握如拳。晚乃觉之。如手安然。有时而用。搏取大千。

　　清凉大法眼禅师画像赞并序

　　予元符初至临川承天寺。寺基宏壮可集万指。而食堂翛然。残僧三四辈而已。读旧碑。知为大法眼禅师开法之故基也。影堂壁间画像存焉。神宇靖深眉目渊然。而英特之气不没。岂荷负大法提挈四生者其表故如是耶。稽首为之赞曰。
　　非风幡动。非风铃语。见闻起灭。了无处所。何以明之。俱寂静故。此光明藏。平等显露。由本无明。爱欲怪妬。如隔日疟。痛自遮护。有能了者。即同本悟。索尔随缘。闲居静住。一切仍旧。身无染污。为物作则。险崖之句。不可犯干。如大火聚。

　　云门禅师画像赞并序

　　富郑公家所蓄云门禅师之像。僧原静移写。其本藏於蒋山。大观三年六月予获拜观焉。稽首为之赞曰。
　　见流滔天。公峙如山。壁立万仞。捍其狂澜。可望而却。不可揽攀。犀颅虎眸。美髯绕颊。云词电机。霹雳为舌。邪宗堕倾。魔胆破裂。须臾清明。光风霁月。丛林驴骡。蹴踏龙象。不可系羁。逸气迈往。我不得济。大地是浪。忽然现前。清机历掌。

　　玄沙备禅师画像赞

　　根门有功则是心外见法。用处换机则是问时有答。问答交驰。摸索大道。心法对峙。破碎真如。异哉此老。超出两途。亡僧面前波全露水。猛虎须畔光自照珠。衲僧不解。如井觑驴。

　　旃檀大悲赞

　　予畜四十二臂观世音菩萨之像。如护目睛。每戴以行道。今以授其友李天辅。为之赞曰。
　　汝意有言。枯杌作鬼。我心不生。髑髅即水。乃知妄觉。一法成二。湛然圆明。百千一耳。稽首大士。应物而形。随其大小。如谷答声。千臂执持。千目观照。以无心故。受用俱妙。譬如青春。藏於花身。因其枝叶。疎密精神。唯此瑞相。四十二臂。不越径寸。庄严毕备。清净宝目或慈或威。如欲举足。华轮承之。碧螺之间。有佛俨容。如焦螟虫。巢蚊睫中。隐于石间。显出蚌蛤。以无碍慈。不择清浊。我观震旦。种性猛利。由闻慧入。甘露灭地。愿加被我。障尽心开。如观世音。无碍辩才。我说此偈。万像合掌。何以无碍。敲空作响。

　　源禅师赞

　　十年积翠侍立。学得眼横鼻直。平生气压丛林。问着左科背听。一庵深藏霹雳舌。从教万像自分说。百非四句无处蹲。孤风照人众星月。

　　明白庵铭并序

　　予世缘深重夙习羁縻。好论古今治乱是非成败。交游多讥呵之。独陈莹中曰。於道初不相妨。譬之山川之有烟云。草木之有华滋。所谓秀媚精进。予心知其戏。然为之不已。大观元年春结庵於临川。名曰明白。欲痛自治也。莹中闻之以偈见寄曰。庵中不着毗耶座。亦许灵山问法人。便谓世间憎爱尽。攒眉出社有谁瞋。於是堤岸辄决。又复衮衮多言。然竟坐此得罪。出九死而仅生。恨识不知微。道不胜习。乃收招魂魄料理初心。为之铭曰。
　　雷霆发声。万国春晓。闻者不言。心得意了。木落霜清。水归沙在。忽然震惊。闻者骇怪。合妙日用。如春雷霆。背觉尘劳。如冬震惊。万机俱罢。随缘放旷。尚无了知。安有倒想。永惟此恩。妍味其旨。一庵收身。以时卧起。语默不昧。丝毫弗差。蒙杂而着。随孚于嘉。

　　延福钟铭并序

　　梁武帝假宝公神力见地狱相。问何以救之。宝公曰。众生定业不可即灭。唯闻钟声其苦暂息耳。武帝於是诏天下佛庙击钟当舒徐其声。欲以伫苦也。宜丰李某与弟某施延福院大钟。愿资延母夫人某氏寿祺且雪夙障。予以谓知所施矣。晋许逊白日仙去。天诏书曰赦汝不事先祖之罪。佳施药咒水之功。夫施药咒水脱人於苦者也。唐崔佑甫本贵且寿。以任情煞戮囚系不释。遂不寿。囚系煞戮置人於苦者也。呜呼。寿固无象。脱人之苦则增。置人於苦则损。夫钟之功利博大昭着者也。以之为施。某人罪灭寿延。理有固然者矣。为之铭曰。
　　众生大梦营黑业。玲珑击撞与开睫。功德之大吾敢喋。愿移慈母离障结。如声度垣即超越。孝哉伯仲但勇逸。依仗佛力等痛切。如取寓物执卷牒。愿寿慈母春在颊。如钟常撞无尽竭。政和甲午夏五月。谁为之铭甘露灭。

　　旃檀白衣观世音像赞并序

　　筠州太平寺泗州院僧元鉴所畜观世音菩萨之像。慈严妙丽灵异殊胜。如上天竺所见者。问何自得之。鉴曰。始有客舟载而至。传数家。家輙祸至灭亡者。皆畏不敢迎。独吾迎事之而无异焉。予曰。昔庐山文殊师利之像不肯留寒溪。而喜随远公归东林。金陵弥勒像不肯留景德。而见梦於舒王求居华藏。今此像乃独寓於鉴。是皆与菩萨大有因缘。不然。圣心岂有所择而避就之耶。为之赞曰。
　　我闻菩萨昔因地。所供养佛名观音。从闻思修而悟心。心精遗闻而得道。见闻觉知不可易。譬如西北与东南。而此乃曰闻可遗。令人惘然堕疑网。龙本无耳闻以神。蛇亦无耳闻以眼。牛无耳故闻以鼻。蝼蚁无耳闻以身。六根[牙-(必-心)+?]用乃如此。闻不可遗岂理哉。彼於异类昧劣中。而亦精妙不间断。况我自在慈忍力。无碍解脱独不然。鼓钟俱击声不同。知其不同是生灭。而二种声不相参。即是同时寂灭法。稽首净智功德聚。广大庄严悲愿海。悯我心明力不逮。时时种子发现行。如人因酒而发狂。诫饮輙复逢佳酝。愿灭颠倒痴暗障。愿获辩才智慧藏。游戏十方微尘剎。亦施无畏利众生。凡曰有心能闻者。同入圆通三昧海。

　　照默真赞一首

　　衲子无处摸索。画师笔笔画着。山僧醉眼难凭。付与众人弹驳。似则打煞灵源。不似帧子烧却。

　　观音菩萨画像赞并序

　　大观四年春二月戊子之夕。病比丘慧洪累然卧缧绁之中。梦至一处。庭宇阒然有僧导入密室中。举烛视壁间有锺山宝公菩萨之像。意忻然欲得之。而像輙自堕手中。复展视之。则化而为十二面观音慈严之相。心大惊异遂觉。三鼓矣。三月甲辰。南州德逢上人以书来讯。且曰吾以衣钵遣僧诣涟水画观世音像至。其庄严妙天下之手。慧洪追忆前事。问其遣像之日。乃其得梦之夕。因自感叹菩萨以大悲等慈哀怜照临如是昭着。其何恩何德能报之也。唯以笔舌言辞喻海之深夸日之明耳。谨稽首为之赞曰。
　　稽首净圣甘露门。无量圣身徧沙界。应诸众生心所求。譬如春色花万卉。西方肃煞忧愁地。故住宝陀洛迦山。此方教体在音闻。故称名者得解脱。一切众生煞心盛。痴暗不见不发心。故现鹰巢蚌蛤中。亦作画师画其像。菩萨岂有种种心。皆其悲愿力如是。何人毫端寄逸想。幻出百福庄严身。屹然欲动千光集。譬如将回紫金山。湛然欲瞬众好生。譬如欲拆青莲华。蛮奴水王来献诚。想见细雨天花落。众生五浊热恼中。色欲爱见所熏煮。忽然睹此宝月相。一切毛孔皆清凉。成此不思议功德。皆因上人心所献。愿我早熏知见香。愿我恒被慈忍服。愿魔障山速崩裂。愿大智慧常现前。心精遗闻证圆通。自然静极光通达。我当定如观世音。一切众生愿如我。

　　甘露灭斋铭并序

　　政和四年春予还自海外。过衡岳谒方广誉禅师。馆于灵源闾之下。因名其居曰甘露灭。道人法太请晓其说。予曰。三祖北齐天平二年得法於少林。隐于皖公。终身不言姓氏。老安隋文帝开皇七年括天下私度僧尼验勘。安曰。本无名。遂遁于嵩山。二大老厌名迹之累。而精一其道盖如此。予寔慕之。乃为之铭曰。
　　吾闻甘露。食之长生。而寂灭法。乃有此名。寂灭而生。谷神不死。唯佛老君。其意谓此。我本超放。忧患缠之。今知脱矣。须发伽棃。安遁嵩少。粲逃潜霍。是故觉范。老于衡岳。山失孤峻。玉忘无瑕。当令舌本。吐青莲华。

　　渔父六首
　　万回

　　玉带云袍童顶露。一生笑傲知何故。万里回来方旦暮。休疑虑。大千捻在毫端聚。不解犂田分亩步。却能对客鸣华鼓。忽共老安相耳语。还推去。莫来拦我球门路。

　　药山

　　野鹤神情云格调。逼人气韵霜天晓。松下残经看未了。当斜照。苍烟风撼流泉绕。闺合珍奇徒照耀。光无渗漏方灵妙。活计现成谁管绍。孤峰表。一声月下闻清啸。

　　宝公

　　来往独龙岗下路。杖头落索闲家具。后事前观如目睹。非谶语。须知一念无今古。长笑老萧多病苦。笑中与药皆狼虎。蜡炬一枝非嘱付。聊戏汝。热来脱却娘生袴。

　　亮公

　　讲处天花随玉尘。波心月在那能取。旁舍老师偷指注。回头觑。虚空特地能言语。归对学徒重自诉。从前见解都欺汝。隔岸有山横暮雨。翻然去。千岩万壑无寻处。

　　香严

　　画饼充饥人笑汝。一庵归扫南阳坞。击竹作声方惺悟。徐回顾。本来面目无藏处。却望沩山敷坐具。老师头角浑呈露。珍重此恩逾父母。须荐取。堂堂密密声前句。

　　丹霞

　　不怕石头行路滑。归来那受驹儿踏。言下百骸俱泼撒。无剩法。灵然昼夜光通达。古寺天寒还恶发。夜将木佛齐烧杀。炙背横眠真快活。憨抹挞。从教院主无须发。

　　新编林间后录(终)

