续藏经   续武林西湖高僧事略
　明 袾宏辑

 续武林西湖高僧事略

　　正集起於晋。止於宋元。自后无续之者。乃补入元季　国初得五师焉。而中峰本禅师。相传今吴山云居庵有师所着麻履尚存。然考之行状志铭。及与广录。曾无住持云居之事。不敢徇俗增补。又正集中。国一钦禅师始末皆在双径。未见住武林西湖实迹。似为可删。姑存之以俟再考。所补五师。虽一二诞生於元。而出世涅盘大都在洪永间。故独以　国朝标之。嗣有作者。可更续云。
　　云栖沙门武林袾宏识

　　续补诸师目录

　　大明性原朗禅师　　大明楚石琦禅师　　大明空谷隆禅师　　大明毒峰善禅师　　大明雪庭某禅师

　　 

　　续武林西湖高僧事略

　　　　明云栖　袾宏　辑

　　大明性原朗禅师

　　师讳慧朗。字性原。别号幻隐。生於元世台州府之黄岩县项宅。母陈氏。七岁患疽几死。置床上。忽不见。已而求得之。问其故。曰。顷睡中有四童子舁至此。无他也。翌日疽愈。识者已知师为天神所佑矣。既长。不甘处俗。乃往依永嘉乐清宝冠寺鲁山东公出家。后诣径山。参元叟端公。端云。东岭来。西岭来。师指草鞋云。此是三文钱买得。端云。未在。更道。师云。某甲只恁么。未审和尚作么生。端云。念汝远来。放汝三十棒。师乃悟其旨。久之究尽底蕴。既而出世鄞之五峰。　皇明洪武五年。　诏建佛会於锺山。召高行沙门。师与季潭泐公与焉。后住灵隐。逮十寒暑。无何。遭无妄之灾。逮捕。或劝师早自为计。师不顾。怡然诣所司。未鞠即庑下说偈。端坐而逝。

　　大明楚石琦禅师

　　师讳梵琦。字楚石。明州象山人。朱姓。母张氏。元元贞二年丙申六月丁巳。生在襁褓。有僧见而谓其父曰。此儿必当振佛法。照耀浊世。九岁从海盐天宁讷公受业。十六为僧。二十侍族祖晋翁洵公。因阅楞严至缘见因明。暗成无见。不明自发。则诸暗相永不能昏。於此有省。然於向上一着尚有滞碍。元叟端和尚主径山。往参谒。问。如何是言发非声。色前不物。叟遽云。言发非声。色前不物。速道速道。师拟进语。叟震威一喝。师乃错愕而退。已而应书写大藏之选。至京师崇天门。一夕闻彩楼上鼓声。豁然大悟。东归。再参元叟。叟笑迎曰。且喜大事了毕。未几。出世海盐之福臻。至元乙亥迁杭之报国。洪武元年九月十一日。征师说法於蒋山。　上大悦。又明年七月复被召。二十六日偈曰。真性圆明。本无生灭。木马夜鸣。西方日出。端坐而逝。阇维。齿舌数珠不坏。有语录二十卷及西斋净土诗行世。

　　大明空谷隆禅师

　　师讳景隆。字祖庭。号空谷。姑苏洞庭[元/?]山陈氏子。父月潭居士。母金氏。生於洪武癸酉七月十二日。为童时不茹荤。趺坐若禅定。永乐壬辰。从弁山白莲懒云和尚受学参禅。虽家居。而湖海禅伯如古拙和尚辈靡不参谒。庚子出家虎丘。宣德二年诣杭州昭庆受戒。遂依师住灵隐七年。往天目礼祖塔。憩锡一载。刻苦参究。忽有省。因造懒云剖露。云印可之。懒云。临济下二十四世也。师所着有空谷集三十卷。心宗洞达。机辨峻拔。儒释通贯。事理交融。大理卿吴公志之。师存年五十二时。自作塔铭於武林西湖之修吉山。院名正传。有正传十景之咏在集。

　　大明毒峰善禅师

　　师讳本善。祖凤阳人。随任生於广东之雷阳。父姓吴。母锺氏。稚小以佛事为儿戏。十七岁出家。初投源明和尚请益。明示以无字公案。正统八年入闽参无际师。闻钟声有省。次见蒙隐。次见楚山。次见月溪。溪印可之。从前打七掩关。晓夜无怠。历尽百倍苦功。乃得大彻。复蒙古庭重授衣拂。天顺庚辰。赵氏建西湖三塔寺。请师开山。继兴天目昭明。继兴吴山宝莲。继兴南山甘露。成化庚子。掩关石屋寺。壬寅。慈云岭有山曰登云。寺曰天真。僧宗纲请师兴建。事峻。即掩关杜人事。涵养陶汰。有四十余年祇掩关之句。示寂后。门人悟深戒新等。辑师言论行实名昭明甘露天真三处语要录云。

　　大明雪庭某禅师

　　师号雪庭。一号梅雪隐人。籍贯浙省杭州府仁和。父姓桂。名征。母徐氏。昆仲三人。师最少。以景泰丙子生。毁齿丧父。患痘风。因得目疾。数求出家。十五寻师。唯益邪解。成化癸巳。参休休翁於郡城仙林寺。一见契合。受无字公案。十七祝发。日夜研究。滞沈寂之境。座元某勉使看教。因阅楞严至一毫端上现宝王剎有疑。后在江阴乾明寺。忽睹万佛阁金碧峥嵘於眉宇间。偶会得毛端现剎之句。弘治改元除夕。闻钟声。数年行履忽尔活脱。信口偈云。圆响心非闻。大千同一照。抹过上头关。更不存玄妙。乙卯。又随休休翁於净慈寺。乃蒙印可。所着有请益警进拈古颂古拟寒山和永明诗偈等。凡二十卷。号幻寄集行世。

　　续武林西湖高僧事略

