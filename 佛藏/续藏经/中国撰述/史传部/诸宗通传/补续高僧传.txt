续藏经   补续高僧传
　明 明河撰
 补续高僧传序

　　往时。雪浪大师。掀翻义学窠臼。位下龙象。未易指屈。一雨润师。其白眉也。汰如河公。乃润师高弟。倡明教乘。为时所宗。昨岁飞锡白门。讲经报恩禅院。听法者万众。余时野服篮舆造山舍麈谈。恨把臂晚。未几归吴门。余赠以诗。有弟子教成花作雨。维摩归去舌无锋之句。不意遂成诗谶。仅数日。遽示疾辞世。闻者。莫不泣洟思慕。今年秋。其徒道开。持师所着高僧传。属余为序。且述河公之言曰。此老僧三十年来。苦心编纂。为传衣正法眼藏。须付剞劂。必求吴桥司马。弁其简端。余惟。灯录自大慧而后。寥寥散见。莫可稽考。岂非禅乘一大阙陷事。河公枯筇所指游。遍名山古剎。[打-丁+(容-口+又)]剔碑版。攀藤萝摹剥蚀。次第汇集。曹学宪能始。复出邺架所藏。倾箧佐之。阅三十春秋。成此一书。自赵宋至昭代四百余载。不分宗派。凡真正佛子。略已该括。取例寂音之传僧宝。系以论赞。洵法苑之胜事。亦龙宫之秘录也。余於禅观之暇。时涉教乘。每叹逐块者。争趋一千七百热闹处。輙姗教家饶舌。为不及竹篦子一句。嗟乎。外一大事因缘。岂复有玄要。河公炳此慧灯。缵修果位。从前舌翻雨露。手扪日星。一片热肠。三生了悟。总此一编嗣续。已尽禅教大旨。毫端放光。令人展卷如亲见龙象踏蹴。一切俗汉钝器。又何能赞一词耶。道开扃公。亲受记莂。箕裘勿坠。编辑是书。不啻三转语之报师恩。而余以莲社气谊。匪一朝夕。爰告同人。因为梓而行之。
　　时崇祯辛巳秋杪。思仁居士范景文。书於白门之餐氷斋。

 续高僧传序

　　如来正法眼藏。嘱付罗汉僧。或从心地发明。或向耳根参会。妙观察智。处处灵通。虽来路稍殊。然入门元一也。余尝读高僧传。慨想久之。既面目之俨存。又神明之玄契。心之所会。手若传之。眼之所照。足若赴之。明镜在前。法见全露。先贤之启我深乎。河公问道四方。研精三学。於是聚高僧於法窟。而为之论。以其生平声教所流。徧周沙界。自非身心并彻。手眼兼行者。恶能精博如是哉。扃公持全编来访余。白下才开宝藏。徧界光明。然后服河公之神鉴也。大圆镜智。鉴破古今。其斯文之谓与。
　　西江黄端伯题

 补续高僧传序

　　吾氏高僧之列十科。犹孔门弟子之推四哲。四哲载记后。既更有弟子。十科立传后。岂竟无高僧。非无高僧。是无传高僧之人也。亦弟子中。非得马迁之笔。而不能传。曰传者传也。贵传其神如见故人。一披图不待问。即知为某某。此无他。盖以神遇。不以言得也。噫。一大部僧史。非一大部高僧之面目也哉。古秀高寒之色。凛凛逼人。皆在阿堵中。非具僧繇画龙点睛之手。虎穴鹰巢参讨之徧。司马董狐良史之才。无乃捃拾人唾。入篮是艹。或以乙代甲。或遗大取小。使古人门庭施设。垂手杀活之机。皆莫能辩。宋宁赞传成后。张无尽吕夏卿君子辈。与寂音尊者。从而议之。固不无遗憾焉。吾友高松河公。慨尝向予昭代僧史之缺典。今舍吾党其谁。於是。键关东海上三年。以利其器。顾不惜踏破铁鞋。走齐鲁燕赵间。始断烟残碣。搜括迨徧。东南名山。所未果缘。约与吾分任之。忆甲寅春。於湖上送公。为八闽游。吾亦将振策两粤。取道臧[(昂-ㄗ)*〡*可]。以还故山。鸡足熊耳间。常见有肉身大士。如盘龙古亭胜国。至今犹自定中。爪生发长。他则如念庵再光定堂。譬彼幽兰多生空谷。虽芳香绝伦。赏识无人。未能悉举。誓与毕命搜罗。了此公案。於时也。残雪载涂。饥乌无色。引领征人。孤思怅结。公其行矣。无何归来。相见铁山先楞。师喜有屐齿啮残闽地雪。衲头触尽浙江云之句。已不知多少祖师。尽被一囊收拾。天下多少老和尚。尽被掂觔簸两。一一秤过来。惜乎。此后两人。皆堕讲肆窠臼。无暇及此。若夫人之今古。采之得失。列之诠次。尚俟商确。可称未全之书。呜呼。公今死矣。其如人亡则难何。吾亦老之将至。裹粮抱杖。能无望路之叹。此书儗庋之高阁。公一生苦心。竟成乌有。将质之海内。则又多所未逮。三复不已。与其无也宁存。遂与毛居士子晋。相商而付诸梓。倘见罪於诸方。则吾实亦不得辞其责也矣。幽冥之下。负我良友不少。更复何言。所幸易箦之际。嘱累道开。曲尽艰苦。今竟成书。将致告公於常寂光中。能读父书。能成父志者。诸弟子中。又其唯道开乎。
　　后住中峰　读彻　拜撰

 补续高僧传序

　　补续高僧传者。吾友汰如法师河公所撰述也。传列宋元。以逮明世诸高禅。西乃冠以大明。若止为一朝僧史。则不从所纪载之人立号。而从编纂之家受名。亦循赞宁师之义例。不称续而称宋之意也。昔吾师紫柏老人。尝以传灯未续。为慧命一大负。此乃专为习禅一门言也。若不惟递衍五灯。而又具载十科。则其网罗铨次。更倍费辛勤矣。故吾尝谓。录传灯之难。难在具眼而印心。传高僧之难。难在多闻而精择。且又须济之以手笔也。河公以半世劳勚。广肆搜猎。细加紬绎。人貌须眉。家传谱系。观其草本。无不亲自缮录。几经勘定。殊非寻常楮墨之役。所能彷佛其苦心矣。公既与吾为支许游。其高足弟子无门扃公。又与吾有皎然左司之契。因出传稿俾相参讨。且使题厥首简。吾观古之作史者。自崔彦鸾氏始。取佛图澄鸠摩罗什诸公。各为立传。於是志录中。有可分出。为僧家董狐。然自梁皎唐宣宋宁三师撰述外。即甘露灭之僧宝传。亦特止为禅宗作。而於译经以及唱导杂科等。槩未尝一置喙也。故自宋以还。万不可阙斯宏制。况明兴高皇帝。乘金轮以御土宇。圣制集中。凡为释氏宣言者。业与日星俱耀。而年垂三百。独可无一成书以昭法乘乎。宜河公之奋然。勒成是传也。尝忆。禅师有问坡公何姓者。公曰姓秤。称天下长老轻重。请以是为作传者置一史职。又尝忆。裴相国。见大安寺壁间画高僧仪。因曰。真仪可观。高僧何在。请以是为读传者开一观门。不识扃公肯以吾言。举似其师常寂光中否。
　　崇祯甲申仲春上澣。洗松道者周永年。稽首和南纂。

　　补续高僧传目次

　　卷第一　序　　译经篇第一宋。天息灾法天施护三师　法护惟净二师金。苏陀室利(附宝公慧洪)　元。帝师[癹-又+文]思八　金刚上师　佛智三藏　必兰纳识理　雪磵法祯明。西天国师(附桑渴巴辣)　具生吉祥大师(附底哇答思)卷第二　　义解篇第二宋。四明知礼法师(附尚贤)　慈云忏主遵式　长水子璇法师　从雅少康二师　本如子琳二公　思悟慧舟二公　霅川仁岳　亚休惟巳　无象元净　继忠左伸二师　从谏希最二师　超果灵照　介然能师二公　处咸处谦二师　慧辩思义二师　净梵齐玉二师　寿圣从义(附了睿)　圆明大师演公　安养令观　成觉慧悟二师　晋水净源(附诚法师义天僧统)　楂庵有严　孤山智圆卷第三　宝云中立　宝林有朋　青台宗坦　圆辩道琛　智涌了然(附智仙)　车溪如湛　法久睎颜二师　思照觉先二师　一相宗利(附若水)　与咸圆智二师　文秀智连　草庵道因(附小因)　月堂慧询　普照若讷　择卿可观有朋三师　慧定子猷二法师　广照慧寔　净悟了宣二师　善月净慧二师　元实宗印金。华严寂大士　灵山坟云卷第四元。浦尚法师　子直善良　崇教定演　栖岩益和尚　秋虚善入　普觉英辩法师　崇恩福元讲主德谦　妙文讲主　太行慧印　幼堂法主宝严(附弟金)　普宁弘教大师了性　同舟法师弘济(附示瞽庵)　大用法师必才　善继本无二师　季蘅法师允若　法云善柔明。止翁慧进　一庵一如(附能义)　一云大同　正顺文才二公　原璞法师士璋卷第五　古庭法师善学　东溟法师慧日(附智明)　无言能义　洁祖清天　独芳洪莲　凤头祖师道孚　万松林千松得百松觉　[樊-大+鹿]亭法师祖住　素庵法师(附兀斋幻斋二比丘)　月川法师镇澄　徧融真圆　九峰如幻　清凉方金　云栖莲池袾宏卷第六　　习禅篇第三唐。龟洋忠佛手岩二禅师　瑞能璋黄檗慧二禅师　云居道简禅师　蚬子和尚　宝闻大师惟劲禅师　鼓山国师神晏(附从展)　罗山道闲禅师　黄龙机明招谦二禅师　太原孚上座　大静小静二禅师　乌巨仪晏禅师　梁。普静常觉禅师　重云智晖禅师　周。大章清豁冲煦二禅师宋。风穴延沼禅师　归宗道诠禅师　法灯泰钦禅师　奉先深清凉明二禅师　洞山禀荐福古二禅师　首山省念禅师　汾阳昭叶县省神鼎諲三禅师　谷隐聪广慧琏二禅师卷第七　大阳警玄禅师　慈明楚圆禅师　大愚芝法华举琅琊觉三禅师　黄牛惟政禅师　圆通怀贤禅师　善觉法宝禅师　浮山法远禅师　法华道隆禅师　泉大道宗道者二公　福昌惟善禅师　雪窦重显禅师　洞山聪祥庵主二公　北禅智贤禅师　开先善暹禅师　南安岩自岩尊者　洞山宝泐潭澄二禅师　常照志逢禅师　栖贤澄湜禅师卷第八　宣州兴教坥禅师　云封道圆禅师　黄檗胜昭觉白信相显三禅师　报本慧元禅师　景禅顺禅师　惠济昭庆禅师　隆庆庆闲禅师　觉照子琦禅师(附道英)　黄龙祖心禅师　天衣义怀禅师　延恩法安禅师　玉泉承皓禅师　福严慈感禅师　点胸可真禅师(附善侍者)　皈宗可宣禅师(附超信)　月华山琳公(附云达)　福州知信禅师　法云法秀禅师(附小秀)　圆照宗本禅师卷第九　黄檗道全禅师　石头怀志上座　法云杲禅师　大通善本禅师　大洪报恩禅师　希广道者　佛果克勤禅师　丹霞子淳禅师　净慈守遂禅师(附庆显)　净因自觉禅师(附禧誧)　小南禅师(附海评)　隆庆利俨禅师　万年法一禅师(附常首座)　普交有需二禅师　五祖表自　元礼首座普融知藏　真歇清了禅师　石窗法恭禅师(附自得晖)　竹筒德明禅师(附守璋)卷第十　瞎堂慧远禅师　何山守珣禅师(附慧才)　景元布衲　月堂道昌禅师　世奇首座　雪堂道行禅师　文殊正导禅师(附知炳)　虎丘绍隆禅师　育王端裕禅师(附水庵)　法石祖珍禅师　兴国了璨禅师　足庵智鉴禅师　佛慧法泉禅师　法清法因二禅师　开福道宁禅师　守慧禅师(附布衲效常)　别峰宝印禅师(附慧绰)　无用净全禅师　石霜智本禅师　拙叟进英禅师　涂毒智策禅师　佛照德光禅师卷第十一　荐福悟本禅师　简堂行机禅师　或庵师体禅师　枯木祖元禅师　妙峰善禅师　妙空智讷禅师　开善道谦禅师(附宗元)　良书记。元庵禅师　照堂了一禅师　报恩文尔禅师　妙智从廓禅师(附宜意)　退谷义云禅师(附石桥宣公)　笑翁妙堪禅师　松源崇岳禅师　偃溪广闻禅师　藏叟善珍禅师　荆叟如珏禅师　无准师范禅师　石田法熏禅师　痴绝道冲禅师　瑞岩景蒙禅师　断桥妙伦禅师　鼓山道升禅师　等觉智灯禅师　慧圆上座　虚舟普度禅师　天奇瑞禅师　虚堂智愚禅师卷第十二金。佛光道悟禅师　政言了奇二禅师　清凉弘相禅师　潭柘圆性禅师　竹林相了禅师　普照法赟禅师　古佛义广禅师(附道海)　海云印简禅师元。霹雳正因禅师　元叟行端禅师　晦机元熙禅师　竺源水盛禅师　一溪如公。本源达公　横川如珙禅师　竹泉法林禅师　一关正逵禅师　定水妙源禅师　铁山琼禅师　东岩净日禅师卷第十三元。石湖至美禅师　无见先睹禅师(附光菩萨)　天目了义禅师　中峰明本禅师　石屋清珙禅师　无作文述禅师　日本梦窗疎石国师　松隐茂禅师　竺远正源禅师　桐江绍大禅师　千岩元长禅师　无用守贵禅师　日本古先印原禅师　古渊福源禅师　无极导禅师　月泉同新禅师　松溪觉宗禅师　舜田明孜禅师　清谷坱圠禅师　秋江元湛禅师卷第十四明。广慧智及禅师　玉泉宗琏禅师　月林镜禅师　复原福报禅师　楚石梵琦禅师　性原慧明禅师　天镜元净禅师　梦执昙噩禅师　季潭宗泐禅师　孤峰明德禅师　介庵辅良禅师　南石文秀禅师　白庵力金禅师　觉原慧昙禅师　一源永宁禅师　约之崇裕禅师　碧峰宝金禅师　孚中怀信禅师卷第十五　清远怀渭禅师　大千慧照禅师　日本无初德初禅师　非幻道永禅师　无旨可授禅师　德隐普仁禅师　白云智度禅师　杰峰世愚禅师　万峰时蔚禅师　清隐德馨禅师　般若法秀禅师　西竺本来禅师　性天如皎禅师　香严觉澄禅师　无念学禅师(附一觉)　楚山绍琦禅师　古庭善坚禅师(附净伦)卷第十六　翠峰德山禅师(附圆月明律)　毒峰季善禅师(附天渊湛)　法舟道济禅师　月心德宝禅师　常润善真二禅师　孤月净澄禅师　石头自回禅师　无尽祖灯禅师　会堂自缘禅师　梅雪雪庭禅师　天界道成禅师　古渊清禅师　观音真空禅师　古峰继万阇梨　张家桥满贤禅师　无明慧经禅师　云谷法会禅师卷第十七　　明律篇第四宋。柳律师。圆觉律师　了兴禅师辽。法均传戒大师(附裕窥)　金。悟敏悟铢二传戒大师　贾菩萨广恩和尚　光教律师法闻　清凉信明大师(附印宝)　慧汶律师卷第十八　　护法篇第五宋。无畏大士维琳(附天石)　报恩慧明　长芦宗赜　慈觉宗致(附居竭子照)　宝觉永道　传照法灯禅师　万松老人行秀(附从伦)　元。云峰妙高禅师　其玉至温　梅屋念常(附觉岸)明。呆庵庄禅师(附敬庵)　天泉祖渊　亨渠真澧　南泉慧定(附宗主某)　宽念小师卷第十九　　感通篇第六五代。二萧　南唐。木平　言法华　清耸全了二师　鰕子和尚(附道嵩)　无门慧开　原肇元奘　济颠明颠(附玛瑙颠)　通慧　德聪法宁二师　僧伽　东松僧　照伯　黑漆光菩萨法明　普庵印肃　石门从登　赖僧僧慧　金。法冲大师元。无住　志诚明。乌斯法王(附何清)　镜中广能二师　马迹和尚。裘和尚　不二圆信　别传老人慧宗　安岳了悟(附灵源)　月天卷第二十　　遗身篇第七宋。喻弥陀思净(附净真)　化僧(附吉祥慈济)　大觉法庆禅师　元。觉庆德林二师明。落魄永隆(附雪梅)　法琳洞祖遇　善信大云二公　广玉宁义二公　夜台秋月二公卷第二十一　　赞诵篇第八宋。洪准遇安二师　道光元。一庵如公　宝灯性然　寂照普明卷第二十二　　兴福篇第九宋。宝塔永公　昭觉延美。永安德元　永嘉体谦　空印轼公　岳麓智海　明大禅了明元。雪庭裕公　明。洁庵正映　徐和尚恺乘　大智真融　真来佛子福登　大博无边卷第二十三　　杂科篇第十后周。开元慧瑱大德　宣秘大师善慧　麻衣和尚　阁子慧泉　兴教小寿禅师　惟中文英二公(附楞严道人)　惟简修广二大师　崇寿禅师　逸老可久(附清顺)　惟迪禅师　宝生院智林　石塔戒长老　志添元普二公　白云孔清觉　文照大师铨公　潜涧阇梨处严　参寥子道潜(附定诸)　慧渊首座　虚静觉心(附智永祖绍)　潜庵清源　崇觉空禅师卷第二十四宋。圆觉宗演　真宝庆预二公　老牛智融　景淳藏主　北磵居简　鼓山弥坚正凝二师　用堂斯受　太瘤太因　闽僧有南　闽僧自永　长庆法慈大德　清音子金。大汉僧录　玄明洪照元。筠高安圆至　得喜无照无碍三公　妙恩(附大圭契祖杰道者)　仲石若芬　月江宗净　华严慧明　石室祖英　双溪布衲如玉　越王台抝挠卷第二十五明。玄中猷法师　南洲溥洽法师　木岩植禅师　晓山元亮　伏庵德昂　天渊浚季芳联二公　宝昙示应　守仁德祥二公　雪庵暨和尚　大善国师　左善世德琮　息庵慧观　唯庵德然(附道安)　妙智明瑄二师　东白善启　日本太初启原　见心来复(附如筏)　蔤庵如[氶/巴]　天印持公　了用德潮无碍三师　大章宗林(附智淳)卷第二十六　喇麻僧德山　卢岳大安　大阐禅师　宗道者　了然关主　逆川智顺禅师(附慧心)　在善世吉祥　满起真参二公　敬堂法忠　羊山明龙　南岳豆儿佛　三藏师本融　青融青牛　北人孤月　宝藏能蠲禅师　天长僧武林比丘　月潭和尚　五日头陀(附定林)　玉芝法聚　应天圆魁　香林圆果上人　跋
　　补续高僧传目次(终)

　　 

　　补续高僧传卷第一

　　　　明吴郡华山寺沙门　明河　撰

　　译经篇
　　宋　天息灾．法天．施护三师传

　　天息灾。北天竺迦湿弥罗国人也。太平兴国中。与乌填曩国三藏施护。至京师。时梵德前后迭来。各献梵策。集置甚富。上。方锐意翻传。思欲得西来华梵淹贯器业隆善者。为译主。诏於太平兴国寺西。建译经传法院。以须之。先是。有梵德法天者。中天竺国人。妙解五明。深入三藏。初至蒲津。与通梵学沙门法进。译无量经七佛赞。守臣表上之。上览之大悦曰。胜事成矣。与天息灾施护同召见。问佛法大意。对扬称旨。赐紫方袍。并居传法院。赐师号天息灾明教大师。法天传教大师。施护显教大师。令先以所将梵本。各译一经。诏梵学僧法进常谨清沼。笔受缀文。光禄卿杨说。兵部员外郎张洎润文。殿直刘素监护。所须受用。悉从官给。三师述译经仪式上之。且请。译文有与御名庙讳同者。前代不避。若变文回护。恐妨经旨。诏答。佛经用字。宜从正文。庙讳御名。不须回避。未一月新译经成。天息灾上圣佛母经。法天上吉祥持世经。施护上如来庄严经各一卷。诏两街。选义学沙门百人。详定经义。时左街僧录神曜等言。译场久废。传译至艰。三师。即持梵文先翻梵义。以华文证之。曜众乃服。上览新经。示宰臣曰。佛氏之教。有裨政理。普利群生。达者自悟渊源。愚者妄生诬谤。朕於此道。微识其宗。凡为君正心无私。即自利行。行一善以安天下。即利他行。如梁武舍身为奴。此小乘偏见。非后代所宜法也。车驾幸译经院。赐坐慰劳。增什物给童子。悉出禁中所藏梵本。令其翻译。复选梵学沙门。为笔受。义学沙门十人。为证义。自是每岁诞节。必献新经。皆召坐赐斋。以经付藏颁行。适西国有进大乘祝藏经。诏法天详定。天奏。此经是于阗书体。非是梵文。况其中无请问人。及听法众。前后六十五处。文义不正。帝召天谕曰。使邪伪得行。非所以崇佛教也。宜焚弃此本。以绝后惑。下诏曰。朕方隆教法。用福邦家。其内外诸郡童行并与剃度。时新经陆续以进上如次披览。谓宰臣曰。天息灾等。妙得翻译之体。诏除天息灾朝散大夫试光禄卿。法天施护朝奉大夫试鸿胪卿。法天改名法贤。并月给酥酪钱有差。上亲制三藏圣教序以赐之。用冠新译之首。中云。法师天息灾等。常持四忍。早悟三空。翻贝叶之真诠。续人天之圣教。芳猷重启。偶运当时。润五声於文章。畅四始于风律。堂堂容止。穆穆辉华。旷劫而昏蛰重明。玄门昭显。轨范而宏光妙法。净界腾音。及真宗即位。礼部侍郎陈恕。以译院久费供亿为言。上不听。且制序文。命置先帝序后。从法贤请也。咸平三年八月。天息灾示寂。谥慧辩。勅有司具礼祭葬。次年法贤亡。谥玄觉。礼视慧辩。施护先逝。三师遭逢圣世。首隆译场。续狮弦之响。发空谷之音。阐宣之功。无忝前哲矣。

　　法护．惟净二师传

　　法护。中天竺国人。景德改元。赍梵策入京。赐紫衣束帛。馆於传法院。时天息灾法贤。相继迁逝。虽译事不寝。而司南乏人。佥议非法护不可。遂被诏补其处。仍勅光梵大师惟净试光禄卿。同预译经。参政赵安仁等润文。礼数有加。译佛吉祥等经二百余卷。并自太平兴国以来所翻。合经律论。共成四百十三卷。净与秘书监扬亿编次。又与安仁等。编修大藏经录。凡二十一卷。赐名大中祥符法宝录。宸裁序文。置于录首。仁宗即位。净与翰林学士夏竦。进新译经音义七十卷。净又进大藏经目录二帙。赐名天圣释教录。凡六千一百九十七卷。南海驻辇国遣使。进金叶梵经。诏法护译之。御制译经颂为赐。至和元年。勅银青光禄大夫试光禄卿三藏法护。戒德高胜。可特赐六字师号。曰普明慈觉传梵大师。是时。译场久开。润文官。非位德并隆者。不得参预。如吕夷简宋绶。如富弼文彦博韩琦。皆以宰臣入选。弘阐之盛。古所未有。况梵本甚富。不容尽翻。夷简绶奉诏。续修法宝录。自祥符至景佑。已编成一百六十卷矣。至是。净上言。西土进经。新旧万轴。鸿胪之设。有费廪禄。欲乞停罢。中丞孔辅道。亦以为言。上出净疏示之。谕以先朝盛典。不可輙废。译虽不停。自是势亦少缓。不似如前之锐也。至徽宗大观中。犹有译经三藏金总持。即击磬以觉嘉州定僧者。与译语。仁义笔受。宗正南游江浙。则其译场冷淡可知矣。护终于嘉佑三年。净未详所终。

　　金　苏陀室利传(附宝公慧洪)

　　苏陀室利者。西域中印土那烂陀寺僧也。内闲三藏。外彻五明。能诵杂华经。久慕此土清凉山万菩萨住处。年八十五。与弟子七人。航海而来。七人三还三殒。唯佛陀室利一人随之。凡六年。方达清凉。每至一台顶。诵华严经十部。禅寂七日。不息不食。每入定。则见紫磨金城。玻璃绀殿。宝莲香水。珠网交辉。无尽庄严。诸天童子。游戏其中。后於灵鹫寺化去。佛陀收舍利八合。熣烂如珠。持还西土。唐括赞其真曰。似似是是。苏陀室利。西竺来游。一百八岁。雪色连腮。碧光溢臂。内蕴真慈。外现可畏。在闵宗朝。连阴不霁。特诏登坛。咒龙落地。赭色伽棃。后妃亲制。施内藏财。度僧起寺。人半疑信。佛陀波利。借路重来。五峰游礼。峨五佛冠。曼殊何异。圆满月面。色非红粹。真人萧生。遥瞻拜跪(羽士萧真人。技术难问。皆为师伏。稽首为谢。故云云)。
　　宝公慧洪者。皆慧性超绝。宝公。出磁州武氏。大定初。於淦阳造仰山寺。殿宇宏壮。两柱镂金龙蟠之。观者瞠骇。忽有题诗柱上者。曰。人道班鸠拙。我道班鸠巧。一根两根柴。便是家缘了。宝公见之大悟。即入西山。结茆以居。终身不出。慧洪。字子范。因阅楞严。一人发真归元。十方虚空。悉皆销殒。忽悟曰。诸佛心印。本无玄妙。今日始为无事人矣。遂造河朔汶禅师所。陈所见。汶可之。临终有偈云。六十春光有八年。浮云收尽露青天。临行踢倒须弥去。后夜山头月更圆。

　　吽哈啰悉利传

　　吽哈啰悉利。本北印度末光闼国人。住鸡足山。诵诸佛密语。有大神力。能袪疾病。伏猛虎。呼召风雨輙应。皇统。与其从父弟三磨耶悉利等七人。来至境上。请游清凉山礼文殊。朝命纳之。既游清凉。又游灵岩。礼观音像。旋绕必千匝而后已。匝必作礼。礼必尽敬无间。日日受稻饭一杯。座有宾客。分与必徧。自食其余。数粒必结斋。始至济南。建文殊真容寺。留三磨耶主之。至棣又建三学寺。大定五年四月。示寂於三学。年六十三。

　　元　帝师癹思八传

　　癹思八。元世祖尊以为帝师者也。土波国人。族欵氏。生时多瑞应。初土波有国师禅达啰乞答。具大威神。累叶相传。其国王。世师尊之。凡十七代。而至萨师迦哇。即师之伯父也。师。从之受业。甫七岁诵数十万言。通贯大义。少长。学富五明。研几三藏。年十五。谒世祖於潜邸。与语大悦。躬率太子以下。从受戒法。尊礼殊异。戊午。师年二十。时道士倡言。化胡宪宗。诏师诘之。不能对。邪说遂熄。世祖登极。尊为国师。授玉印。任中原法主。统天下教门。既而西归。未期月复迎还。庚午。师年三十一。命制蒙古新字。其字仅千余。其母凡四十有二。共相关纽而成字者。则有韵关之法。其以二合三合四合而成字者。则有语韵之法。而大要。则以谐声为宗也。皆师独运摹画而成。上览悟大悦。即颁行天下遵用。迄为一代典章。升号。曰皇天之下一人之上开教宣文辅治大圣至德普觉真智佑国如意大宝法王西天佛子大元帝师。更赐玉印。统领诸国释教。旋又西归。至元十一年。复专使迎还。岁杪抵京。王公以下。皆离城一舍。结香坛净供。罗拜迎之。所经衢陌。皆结五彩翼其两傍。万众瞻礼。若一佛出世矣。复为真金皇太子。说器世界等。彰所知论。词严义伟。三藏沙罗巴。译而行之。未几又力辞西归。上坚留之。不可。庚辰。师年四十二。以至元十七年十一月某日示寂。上闻震悼。怀德无已。乃建大窣堵波于京师。奉藏真身舍利。庄饰无俦。至英宗。诏各路建帝师殿。立碑颂德。其文曰。夫敏者怠於博学。贵者耻于下问。才高而位重。则矜己而骄物。此人之恒也。师以生知之明。为天子师。可谓敏且贵矣。而乃博学。无厌下询。遗老人有一法。不远千里而求之。虽硁硁之谅。佼佼之庸。苟有可取无遗焉。负绝世之材。材莫大焉。处帝师之位。位莫重焉。而乃考考于道。循循诱物。惟恐德之不修。道之不弘。未尝以多能自圣。而有满盈之色。旷若空谷。静若深渊。远若云霞。重若丘山。岂非至德其孰能与於此哉。其道之所被。德之所及。犹杲日丽乎天。明无不照。阳和煦於物。气无不浃。其高如天。不可阶而升也。其大如海。不可航而涉也。以不言而民信。不劝而物从。所过者化。所存者神。匪天纵之将圣。孰能与于此哉。
　　师侍者曰达益巴。执事师十有三年。出而从。入而侍。听言论於左右。观道德於前后。陶熏滋久。郁成美器。凡大小乘律论。及秘密经籍。皆耳於口授。目於手示。得乎理之所归。行之所趣。师西还。巴。以久劳弗克侍。留於洮。洮人化之。武宗践祚。巴道大弘。初师在洮。曾居古佛寺。至是。出所赐大厥宇。将谋老於汶上。而上命屡下。锡金印驼纽。封号弘法普济三藏大师。以延佑五年。化於京师。赐祭葬。谥佑圣国师。

　　金刚上师传

　　胆巴。此云微妙。西番突甘斯旦麻人。幼孤。依季父。闻经声止啼。年十五六。精通显密诸部。世祖居潜邸。闻西国有绰理哲瓦道德。遣使迎之。时绰瓦已殁。廓丹大王。以师应命。既至。上问曰。师之佛法。比叔何如。对曰。吾叔佛法如大海水。吾所得舌点而已。上笑顾左右曰。种性不凡。遂礼以为师。王公以下。皆秉戒师。宿具灵心。咒语精密。凡有祷祈。感应之疾。如风驰电卷。不可思议。时怀孟大旱。咒之立雨。尝咒食投龙湫。顷之。奇华异果。涌出波面。取以上进。枢密副使月的迷失镇潮。其妻得奇疾。百方无效。师但咒数珠以加其身。不知病之去也。元贞间。海都犯西番界。成宗谋於师。咒之而捷。又以咒水。起上於垂死。上北狩。师象舆在前。过云州。语弟子曰。此地有灵怪。上至必有薄警。当以咒胜之。后果风雨暴至。众咸震惧伏草中。独行幄无少挫挠。初相哥。受师戒。继为帝师门人。为人豪横自肆。师责而不悛。繇是衔之。逮登相位。惧师谠直。因谮之于上。师遂有潮阳之行。相哥既以罪诛。上患股。召师还京。建师子吼道场。七日於内殿。而上愈。言及相哥。师以宿业为对。上以国用不足。欲征税于僧。师奏曰。昔成吉思皇帝。有国之日。疆土未广。尚免僧征。今四海混同。万邦入贡。岂因微利而弃成规。倘蠲其赋。则身安志专。庶可勤修报国。上悦而止其事。乙未。被诏住大护国仁王寺。癸卯夏示疾。上遣医候视。师笑曰。色身有限。药岂能留。但问左右。今何时。曰。日午矣。即敛容端坐而逝。上闻悲悼。赐沉檀众香。结塔茶毗。火后开视。顶骨不坏。舍利不知其数。建塔仁王寺。西域秘密之教。以大持金刚为始祖。累传至师。益显着。故有金刚上师之称焉。

　　佛智三藏传

　　佛智三藏。出积宁氏。昆弟四人。师其季也。总丱之岁。依帝师癹思巴。剃染为僧。通诸部灌顶之法。世祖受教於帝师。锐意翻译。师与参译语。辞致明辩。允惬上意。诏赐大辩广智法师。论者谓。季叶以来。译场久废。能者盖寡。岂意人物凋残之际。乃见公乎。观其所译。可谓能者哉。师之道大阐。河西之人。尊之不敢名。至呼其族党。皆曰。此积宁法师家。其为见重如此。时僧司盛设。风纪寖弊。既不能干城遗法。抗御外侮。反为诸僧劳扰。頺波所激。江南尤甚。朝廷欲选能者正之。佥以必得精识时务。如师者始可。诏授师江浙等处释教总统。既至。削去烦苛。务从宽大。僧众安之。既而改授福建等处。方正之气。颇与同列乖忤。师叹曰。天下何事。况教门乎。盖吾人之庸。自扰之耳。夫设官愈多。则事愈烦。十羊九牧。其谁能堪。遂建言罢之。议者称其高。师。既得请随谢事。遁迹垄坻。筑室种树。盖将终焉。未几。以光禄大夫起。仁宗为太子时。尝就师问法。既践大宝。眷遇益隆。馆於庆寿寺。给廪膳。诏师所译。皆板行之。师幼而颕悟。诸国语言。皆不学而能。既长。果能树立。其为学。诵言观义。涉其涯。遂厉於深。且好贤爱能。尤能取诸人以为善。谈论之际。发其端。已得过半之思。故其所有皆以好问而致。是以名胜之流。皆乐从之游。延佑元年十月。示寂。年五十有六。其始疾也。诏赐中统钞万缗。俾佐医药。太尉沈王。往视疾。既殁。又赐币万缗。以给葬事。遣使驿送其丧。归葬故里云。

　　必兰纳识理传

　　必兰纳识理者。初名只剌瓦弥的理。北庭感本鲁国人。幼熟畏兀儿。及西天书。长能贯通三藏。及诸国语。大德六年。奉旨从帝师。受戒於广寒殿。代帝出家。更赐今名。皇庆中。命翻译诸梵经典。延佑间。赐银印。授光禄大夫。是时。诸番朝贡。表笺文字。无能识者。皆令必兰纳识理译进。尝有以金刻字为表进者。帝遣视之。廷中愕眙。观所以对。必兰纳识理。随取案上墨汁。涂金叶审其字。命左右执笔。口授表中语。及使人名氏。与贡物之数。书而上之。明日有司简阅。一如所书。众无不服其博识。而竟莫测其何所从授。或者。以为神悟云。后厄于数。

　　法祯传

　　法祯。字蒙隐。雪磵其号也。蒋氏。其先曹之定陶人。家世阀阅。宋靖康间。高曾避金兵。徙淮西寿春。因家焉。父德胜。将兵取襄阳有功。封济阴侯。母鲁夫人。严而贤。师生岐嶷。龆齔习诗赋声律。日记数千言。然气羸疾瘵。每病则濒死。术者以为非寿者相。父母舍之出家。事退庵无公大讲师落发。十七入讲肆。通经论大旨。开官讲於建邺声华夺席。寻入京师。告单庆寿太尉驸马沈王。日请入府说法。延佑丙辰。被旨即庆寿开堂。移易州之兴国。逾年。两奉诏。翻译菩提行释论二十七卷。西夏僧慧澄译语。师笔受缀文。一言三详。删治一出於师。所司供给。仍指授画工。於大内宝云殿。绘高僧像八十八龛。师作八十八传。金书其上。初皇庆之开举场也。蒙古色目习三场举业。渐染朱熹之说。谓佛语为诞妄。诏翰林虎承旨妙三藏与师三人。以张天觉护法论。译为国语。以化之。英宗即位。将以大藏经治铜为板。而文多舛误。征选天下名僧六十员。雠较。师与湛堂西谷三人。为总督。重勘诸师所较。仍新为目录。旌赏特加。泰定至顺之交。教门有大故。师必预议秉笔。后至元丙子。被两宫诏旨。主南城大竹林。至正戊子。诏重译菩提行颂文。陛见于大口行宫。上以汉语。呼师号而面谕焉。是年。俗儒王溥张琅。陈言僧道之弊数十条。省部从其说。将行移文檄。师为驳邪论以辟之。其议遂寝。又江西儒学官涂以义。上数千言。其大旨。欲尽毁天下寺观。僧道归俗。财产没官。师为公牍。回省部。折其邪说。乃止。甲午。迁潭柘之龙泉。师开堂出世。四十余年。膺累朝眷顾。凡皇家大会。演法师为巨擘。王公有识大人。皆望尘加敬。名声振寰宇。碑志文言。殆遍海内。性明敏。经书过目成诵。其於性相教义。禅学密乘。与夫孔老百氏。经子史籍。无不该览。发为文章。精致雅徤。要为不蹈袭前人。蔚然自出机杼。成一家学。胸襟倜傥无芥蒂。爰自莅事。虽赏罚公行。未尝藏怒宿怨。性不猜贰。遇人一言之快。则倾倒肝腑。闻后进之善。欣欣然似出诸己。见不善。亦必苦口规训。五读华严大疏。两阅大藏。年逾从心。而自强不息。禅诵益勤。其主潭柘也。力起頺废。丛林为之一新。施己衣资钞一万三千五百余贯。十方檀施钞。四千四百余贯。因缘相资。故致有成。且为之储积年粮。安集云水。一诚感格。五年中七现祥光。师不之恤。唯以传佛心宗唱高。和寡为甚恨。师为文不存稿。多散失而未刊。进士葛天麟。撰师行勒之石。未详所终。

　　明　西天国师传(附柔渴巴辣)

　　智光。字无隐。山东武定州王氏子也。父全。母董氏。幼而聪慧。阅读輙不忘。十五。辞父母出家。寻礼西天迦湿弥罗国板的达萨诃咱释哩国师。传天竺声明记论之旨。洪武己酉。以道广无涯。未易津测。繇是锐志参访。游五台。感文殊现相。　太祖高皇帝。闻其名。召至锺山。　命译其师板的达四众弟子菩萨戒。词简理明。众所推服。丙辰。奉　命访补陀。於江南诸名山。踪迹殆遍。甲子春。与其徒惠辩等。奉使西域。过独木绳桥。至尼巴辣梵天竺国。宣传　圣化。已而谒麻曷菩提上师。传金刚鬘坛场四十二会。礼地涌宝塔。西国人敬之。师凡两往西域。　太宗文皇帝。念其往返劳勤。复与论三藏之说。领会深奥。大悦之。乙酉。擢僧录右阐教。明年。俾迎大宝法王。及还敷对多所毗赞。赐图书舆服法供。　诏居西天寺。升右善世。丁酉。　召至北京。论义称　旨。俾居崇国寺。　赐国师冠。　仁宗昭皇帝嗣位。　锡封。号曰圆融妙慧净觉弘济辅国光范衍教灌顶广善大国师。　赐金印冠服。复锡孔雀销金伞盖幡幢。及银镀金携炉。盆鑵供器。法乐几案。坐床舆马。诸物悉备。　诰曰(云云)。仍广能仁寺居之。　宣宗章皇帝即位。出内帑。创北京旸台山大觉寺。俾居之以佚其老。并　勅礼官。度僧百余人为其徒。恩德至厚。无以加矣。师。乃出　累朝所赐金帛。及众信所施。倩工累石。为塔於寺侧。期栖神於他日。　英宗皇帝即位之初。加封师号。　赐玉印。宝冠。金织袈裟。禅衣。时服。棕舆鞍马。法器之类。　诰曰(云云)。前后遭遇　列圣。眷待之隆如此。师性行纯简。　朝廷凡命修建大斋。惟诚惟恪。每入对。惟以利济万有为说。　仁宗所赐仪仗。出入屏不用。　上知之。遣中贵人问故。对以平生但持经戒。非有汗马之劳。　宠锡所临。谨受藏之足矣。用之岂不过耶。　上叹异之。故制词极其褒重。师於教义。精达深奥。所译显密经义。及所传心经。八支了义真寔名经。仁王护国经。大白伞盖经。并行於世。弟子数千人。各随其器。而引掖之。道望名世者。数十人。寿龄既高。智益精敏。有求而问之者。即恳恳开说。不厌不怠。非养之有素。讵能然耶。宣德十年六月十三日。示寂。戒其徒。各勉精进。讣闻。　上悼叹之。遣官赐祭。仍　勅有司。具葬仪。增广其塔并创寺。　赐名西竺。茶毗得舍利盈掬。莹洁如珠。既葬。其徒桑渴巴辣。进其遗像。　上亲制赞词书之曰。托生东齐。习法西竺。立志坚刚。秉戒专笃。行熟毗尼。悟彻般若。证明自然。恬憺萧洒。事我　祖宗。越历四朝。使车万里。有绩有劳。摅沥精虔。敷陈秘妙。玉音褒扬。日星垂曜。寿康圆寂。智炳几先。云消旷海。月皎中天。
　　桑渴巴辣者。中天竺国人。师在西时。巴辣倾心服事。不去左右。师怜而挈之与东。　太宗推师意。　命为番经厂教授。凡遇　朝廷法事。师必与巴辣偕。或得掌坛。或辅弘宣。发扬秘乘。饶益弘多。而生性刚直。少巽让。独尽敬於师。自西抵东。始终无间。正统十一年。于定州上生寺。坐脱。寿七十。

　　具生吉祥大师传(附底哇答思)

　　具生吉祥大师。梵名板的达撒哈咱失里。中天竺迦维罗国人。出剎帝利种。初研大小乘藏。寻知语言非究竟法。弃而习定於雪山。十二年得奢摩他证。　国初。振锡而东。浮信度。繇高昌。所经诸国。王臣畏敬。凡四越寒暑。始达甘肃。入五台憩寿安禅林。恒山之人敬事之。如古佛出世。洪武七年。　上闻之。诏住蒋山。皈依者。风雨骈集。师道德深厚。容止安详。一见使人心化。不待接迦陵之音。虽檀施山积。曾不一顾。曰。吾无庸是。悉为悲敬二田。　上嘉叹。赐以诗。有笑谈般若生红莲之句。偶得足患。艰于步趋。　上勅医治之。终莫能愈。忽一日奏还五台。　上疑其妄。故许之。师白众曰。今日五台之行。有能从我者乎。弟子曰。某从之。师翘患足曰。汝无这一足。安能从我。至午。盥沐更衣危坐。弟子知其意。哀号请垂训。师举念珠示之。弟子拭涕曰。和尚教我念佛耶。师掷念珠于地。长吁而化。茶毗烟所及处。皆成舍利。缀於松枝者。若贯珠焉。建塔藏於西林庵。有示众语三卷。并译八支戒本。传於世。
　　底哇答思。东印土人。八岁事师为弟子。耐饥寒劳苦。师重之。随师入中国。谒　上奉天门。赐度牒。　命随方演教。师没。答思北游。宣德中。止北京庆寿寺。喜潭柘幽胜。就龙泉之右。建庵以居。自是足迹不入城市。答思操履不凡。造诣广大。化之日。所居之庵。现五色光。火浴得舍利。甚众。平生异迹。不能殚纪。亦伟沙门也。

　　补续高僧传卷第一
　　补续高僧传卷第二

　　　　明吴郡华山寺沙门　明河　撰

　　义解篇
　　宋　四明知礼法师传(附尚贤)

　　知礼。字约言。四明金氏子。父母祷佛而生。神宇清粹。不与众伦。出家具戒。从宝云习教观。大有解入。与慈云相结。义同手足。端拱元年。宝云归寂。遂继席弘化。学众云委。咸平中。郡大旱。与慈云同修光明忏祈雨。约三日无应当。然一手供佛。忏未竟。雨已大浃。是年。遣门人如什二子。持十义书观心二百问。诣钱塘昭师室。初是。光明玄。有广略二本。景德前。钱塘恩师制发挥记。专解略本。谓。十种三法。纯谈法性。不须更立观心。广书有之者。后人擅加耳。师於是。作扶宗记。大明广书附法观心之义。谓恩师之废观心。是谓有教而无观。有梵天昭孤山圆。皆奉先门学。述辩讹。以助略书。彼此诘难往返。绵历七载。乃总结前后。为书二卷。凡十章。因为十义书。又设为二百问以质之。时。孤山居昭师座端。观如什论不已。遽白郡守。以来无公据发遣。令还不复致答。事乃已。祥符六年。建念佛施戒会。岁视为尝。且撰融心解。明一心三观。显四净土之旨。天禧改元。谓其徒曰。半偈亡躯。一句投火。圣人之心。为法如是。吾将捐身。以警懈怠。乃与异闻。结十同志。修法华忏。三载期满。将焚身以供妙经。秘书杨大年。以常住弘法为请。并诸公。交劝力止之。乃复结十僧。修大悲忏法三载。以酬素愿。是年。述消复三用章。对孤山阐义钞。四年驸马李遵勖。奏师高行遗身。上嘉叹。赐号法智。且遣内侍。至延庆寺。命修法华忏三日。为国祈福。因撰观音别行玄记。观经疏妙宗钞。天圣改元。天童凝禅师。贻书论指要钞。拣示达磨门下三人。得道浅深。为不可。师为改之。三年。大弘放生之业。五年。制光明文句记。以迫归寂。不及终帙。六年元旦。建光明忏七日。为顺寂之期。至五日。结跏趺坐。召大众说法。称佛号。奄然而逝。寿六十九。夏五十四。露龛二七日。颜貌如生。爪发俱长。塔於南城崇法院之左。师着述数十种。发明天台一家之旨。无剩义矣。诚为前达之功臣。后学之模范。独於起信。大有悟入。故多所援据。后人扁其堂。曰起信。示不忘也。师门学甚伙。而尚贤为之冠。嗣法智。主延庆。道化大行。尝晨入忏堂。见一虎伏几前。贤直进。展尼师坛于虎背。拜之。寂无所睹。奇哉。则其人为可知矣。

　　慈云忏主遵式传

　　遵式。字知白。天台宁海叶氏子。母王氏。乞男於观音。梦大士与明珠吞之而生。稍长。潜往东山。依义全师出家。受具戒。研律学。继入国清。普贤像前。烬一指誓弘教观。雍熙元年。见宝云北面受业。未几智解秀出。智者讳日。然顶誓行四三昧。宝云入寂。师乃返天台。以苦学致疾。至于呕血。感异梦而愈。既而顶高寸余。手垂过膝。声若洪钟。时年二十八也。众请居宝云。讲法华维摩金光明等经。至道二年。结缁素。专修净业。作誓生西方记。咸平中。归天台。主东掖。以徒属之繁。即西隅益建精舍。率众修念佛三昧。有白鹤庙。居民甚神之。师与神授戒。改祭为斋。祥符四年。讲止观於景德寺。道经黄岩。有豕奔伏于前。推其来。乃逸於屠肆者。偿其直而豢之。赤山寺濒海而高。先是。山颠有异光。中现七层浮屠之形。周山四十里。皆渔人之[竺-二+(一/尸/邑)]梁。或以语师。师喜其有先兆。遂建塔焉。於是居人感化。不复为渔。时东山结忏会。天大旱。师卓锡石缝。泉即激涌。七年。受杭昭庆请。大弘法化。从化者众。自是居杭矣。八年。苏人以郡符。迓师于开元建讲。缁素毕集。不荤饮者。倾匝邑。屠酤不售。官监有失课之言。师辞其徒曰。智者遗晋王书。有言六恨。其一谓。以法集动众妨官。为人所忌。余今德薄。安可久留。遂幡然复杭。刺史薛颜。始以灵山。命师居之。即隋真观所营天竺寺也。天禧三年。王钦若抚杭。与师道契。奏锡天竺旧名。复其寺为教。又奏请西湖。为放生池。因赐号慈云。乾兴元年。章懿太后。以师熏修精进。遣使赍白金。命于山中。为国行忏。天台教文。于是入藏矣。天圣四年。中秋月望之夕。桂子降于殿庭。师取其实。播种林下。乃作桂子之诗。九年讲净名经。忽谓其徒曰。昔在东掖讲此经。梦荆溪授我卷。及出室视日已没。今吾殆终此讲乎。因与众诀。作谢三缘诗。谓谢徒属。绝宾友。焚笔砚也。随徙东岭之草堂。明道元年十月八日。示疾不用医药。惟说法勉众而逝。寿六十九。腊五十。逝之夕。山中人。见大星殒於灵鹫峰。越明年仲春四日。奉遐榻。葬于寺东月桂峰下。师始出家。郡校诸生。慕师才俊。勉回业儒。为诗答卢积。中有真空是选场。大觉为官位之句。人多诵之。常行三昧。以九十日为期。於行道。四隅置鏊炽炭。遇困倦。则渍手於鏊。十指惟存其三。崇宁三年。赐号法宝大师。绍兴中。又谥忏主禅慧云。

　　长水法师传

　　子璇。秀州人。自落发。诵楞严经不辍。从洪敏法师讲。至动静二相。了然不生有省。谓敏曰。敲空击木。尚落筌蹄。举目扬眉。已成儗议。去此二途。方契斯旨。敏拊而证之。然欲探禅源。罔知攸往。闻琅琊觉禅师。道重当世。即趋其席。值上堂。遂问曰。清净本然。云何忽生山河大地。觉凭陵答曰。清净本然。云何忽生山河大地。师领悟礼谢曰。愿侍巾瓶。觉谓之曰。汝宗不振久矣。宜厉志扶持。报佛恩德。勿以殊宗为介也。师如教。后住长水。众几一千。弘贤首教。疏楞严经十卷。御史中丞王随。序而行之。纸为之贵。赐号楞严大师。尝示众曰。道非言象得。禅非儗议知。会意通宗。曾无别致。由是二宗仰之。后跏趺示疾。以两瓮合之。葬於真如院。兀朮入寇。发视指爪绕身。复[疗-(日/小)+土]而去。

　　从雅少康传

　　从雅。钱塘人。赐号法宝。始从海月。学通止观。乃自谓曰。言青行浊。贤圣所诃。遂入南山天王院。诵法华经。至五藏。金刚般若四藏。弥陀经十藏(合五千四十八数。为一藏)。礼舍利塔十遍(合八万四千拜。为一遍)。礼释迦三十万。拜。弥陀百万拜。佛号五千万声。礼法华。一字三拜者三过。心期净土一生。坐不背西。宪使无为杨杰。为制安乐国赞三十章。以美之。其一云。净土周沙界。何劳独指西。但能从一入。处处是菩提。师欲广化世俗。遂於受业净住寺。图九品三辈。刻其赞于石。观者皆知感化。一日无病。趺坐而逝。有天乐鸣空。异香入室之瑞。
　　少康。不知何许人。姓周。赐号广道禅师。行化至江陵。遇一僧曰。汝缘在睦州。言讫不见。遂至睦州。日乞食城中。得钱诱小儿。诵阿弥陀佛。一声与一钱。多念多与。未见乏少。后于山颠建道场。念响佛声闻数里。每念佛一声。众见佛从口出。坐逝之夕。有光烛乌龙山。山色为变白。

　　本如．子琳二公传

　　本如。四明句章人。初依学法智。於千众中。有少俊声。尝请益经义。法智曰。为我作知事三年。却向汝道。暨事毕。复以为请。法智。厉声一喝。复呼云。本如。师豁然有悟。为颂曰。处处逢归路。头头复故乡。本来成现事。何必待思量。法智肯之曰。向来若为汝说。岂有今日。祥符中。慈云迁灵山。向法智。求可为继。法智曰。当於众中自择之。慈云。阅视至师。乃云。斯人可也。师至承天。大弘法道。历三十年。众尝五六百人。离言显法。法智用掣电之机。继阐求人。慈云具择法之眼。教未尝不为禅也。更有禅而为教。如永明长水者。后如公。百年则有子琳。琳。升佛智裕公之堂。得言外之旨。故于讲演。惟提大意。揭纲宗。不沾泥于名相。使闻者恍然自得。皆知道之在己。不关文字。而又不外文字也。虽老禅宿德。无不趋下风。聆謦欬。皆服其辩。而厌其心。大慧杲公醉心焉。尝谓师曰。时人秪知老侄有教。径山却许老侄有禅。杲於裕同嗣佛果。故称师为侄云。仍为师。题其真曰。悟得旋陀罗尼三昧。于一切法得大自在。舌端之上海波翻。第一义谛无违背。孝宗乾道元年春。召师问道。上曰。朕欲读经。以何为要。师曰。金刚圆觉最为要道。曰。参禅如何。师曰。禅须自悟。曰以何为功。师曰。澄寂身心。久当自契。上说。一日谓门人曰。吾为首座十八年。日课莲经一部。梦间尝见普贤。住持以来。无复梦见。信知领徒损己。其言有征。又半载。书偈而化。

　　思悟．慧舟传

　　思悟。钱塘人。侍慈云最久。深达观道。尝以咒水愈人疾。求者如市。当课诵时。身及奉像。俱出舍利。天圣三年。慈云欲以智者教卷求入藏。文穆王公。将闻之朝。悟曰。此非尝事也。小子将助之。乃绘千手大悲像。课咒以誓曰。事果遂当焚躯为报。会公薨。悟咒益精。明年得旨。师喜甚。积薪为楼。白慈云求火种。云于炉中举红炭与之。引手以承。了无难色。即入薪楼。火灭后。袈裟覆体。俨然如生。云乃加香木。行咒愿以焚之。随焰而化。五色舍利无数。慈云为赞。以刻石曰悟也吾徒。荷法捐躯。其焰赫赫。其乐愉愉。逮火将灭。俨如加趺。逮骨后碎。粲如圆珠。信古应有。今也则无。芳年三十真哉丈夫。
　　慧舟。丹丘人。弃家入道。勤行四三昧。天圣初。结同学十人。行大悲行法者三年。结十四人。行普贤行法者又三年。初入期。誓於像前曰。倘此三昧有成。当焚躯以效供养。行法既周。回故里。求证于神照。照欲全其重愿。谕道俗。输香木成大[廿/积]。仲夏晦日。照嘱之曰。法华尊施。尔克修之。梵网明晦。尔克遵之。惟系心法界。身如火如。则一聚之烬。乃三昧之蕴。喜见精进。以奉净明真供。唯子行焉。舟。奉教致谢。端坐薪塔。火光属天。了无倾侧。舍利晶耀。求者皆如其愿。火后收余骨[疗-(日/小)+土]之。

　　仁岳传

　　仁岳。霅川姜氏子。自号潜夫。闻法智南湖之化。往依为学。至水月桥。掷笠水中曰。吾所学不成。不复过此桥。法智器之。居以东厦。白昼焚膏。专事细绎。乡书至悉投帐阁。未尝启视。因出境分卫。乘舟水行。偃卧舒足。豁然自得。若拓虚空。樯为之折。每请益函丈。撷大屧关大钥。众望风畏之。尝与十同志。修请观音三昧。因疾有间。宴坐静室。恍如梦觉。自谓向之所学皆非。乃述三身寿量解。以难妙宗。道既不合。遂还浙阳灵山。慈云摄以法裔。四明。乃加十三料简。以斥之。师复上十谏雪谤。往复不已。会昭庆有请。慈云为诗以送之。学徒从往者半。云弗之止。既迁石壁。复徙灵芝。时法智已归寂。师临众自诧曰。只因难杀四明师。谁向灵芝敢开口。有仁行人自永嘉。请居净社。一住十年。大弘法化。以年老还乡。霅守请主祥符。观察使刘崇广。为奏命服。枢密使胡宿。为请净觉之号。晚年专修净业。然三指供佛。持律至严。不以事易节。创隐沦堂休室。以为燕居。治平元年春。谓门人曰。我翌日午刻当行。至其时。说偈。安坐而化。塔全身於何山之西。师着述甚富。尤精於楞严。故注笔甚勤。有会解十卷。熏闻记五卷。文句三卷。又为说题并忏仪等书。世师家者。可久灵照别具。

　　惟巳传

　　惟巳。字亚休。邛州蒲顿人。姓仇氏。自童时。趋尚高远。无所嗜好。惟喜佛事。不敕之而自率。父母知其异根也。俾隶大邑静林僧籍。事仁普为师。落发受具。入成都讲。庠习经论。通晓奥义。七年而还旧居。其所止悉荒落不治。陈屋数间。腐椽破壁。欹斜罅漏。巳恬然处其中。无厌色。乡人胡惟岳者。高世之士。与巳游处甚厚。以诗相往来。巳尝以诗见邑宰秘书丞胜乔。乔来谢。见庭庑坏裂。殆不可坐。起倡邑人为修之。巳德业日远已。事外遇物感兴时亦作诗。其句度夷澹精粹。与人语和软。未尝辄迕人。出入县中六十年。亦未尝以爱恶置利害于其间。素坚强少疾。状貌修伟。慈恕温裕。人无少长。咸愿见之。见必拜伏欣喜。丁宁留连。为诲谕。慰满而后去。一日戒弟子。恶不宜为。善不宜失。语已摄足趺坐而逝。摇挽莫动。嶷如塑刻。年八十六。治平元年十月也。四众。以真身建苏涂。而扃藏之。使来者观相起善焉。文与可。吊之曰。余往年尝居郡幕。识师甚熟。后复来权州事。师则已化矣。归日枉道过邑。诣师塔下。旋绕瞻礼。悲悼叹息。虽师之面目如生。而师之语言已不闻矣。为铭其塔。

　　元净传

　　元净。字无象。杭州於潜徐氏子。生而左肩肉起。如袈裟绦。八十一日乃没。十岁出家。十八就学於慈云。不数年而齿高第。嗣谒明智。尝於讲次。闻法感悟。泣下如雨。代述。十五年。杭守吕溱。请住大悲阁。奏赐紫衣辨才之号。嘉佑中。中翰沈遘抚杭。以上竺宜讲宣奉师居之。学徒大集。凿山增室。几至万础。熙宁三年。杭守祖无择。坐狱於檇李。师以铸钟例被追辩。既而得释还山。又有利山门。施资之厚者。倚权以夺之。众亦随散。逾年其人以败。闻朝廷复畀师。众复集。赵清献公。与师为方外友。为之赞曰。师去天竺。山空鬼哭。天竺师归。道场重辉。未几。谢居南山之龙井。其后间一出。应南屏与灵山祖场。俯就众诚耳。皆坐席未暖而还。元佑四年。东坡治杭。尝问师曰。北山如师道行者几人。师曰。沙门多密行。非可尽识。坡子迨生四岁。不能行。请师落发。摩顶数日即善步。嘉兴令陶彖有子。得魅疾。师适至秀。彖袖香虔请。因杖策随至其家。儿病方剧。师趺坐。引而问曰。汝居何地。而来至此。答曰。会稽之东。卞山之阳。是吾之宅。古木苍苍。曰。汝姓谁氏。答曰。吴王山上无人处。几度临风学舞腰。曰。汝柳姓乎。乃冁然而笑。师良久呵曰。汝无始以来。迷己逐物。为物所转。溺于淫邪。流浪千劫。不自解脱。入魔趣中。横生灾害。延及无辜。汝今当知魔即非魔。魔即法界。我今为汝。宣说首楞严秘密神咒。汝当谛听。痛自悔恨。讼既往过愆。返本来清净。示讫。遂号泣不复有云。自是儿帖然。凡人病患魔祟。师咒水洒之。无不立愈。是皆道德淳厚所致也。将示寂。乃入方圆庵宴坐。谢宾客止言语饮食。至七日。出偈告众。即右胁吉祥卧。奄然而逝。时元佑六年九月晦日也。寿八十一。适符绦没之数。塔于本山。东坡。命子由为之铭。师讲说不间昼夜。尝曰。鬼神。威德不具者。昼不得至。夜中人静。庶几能听。焚指供佛。左三右二。有欲效之者。师止之曰。如我乃可修西方净业。未尝须臾废。或祷大士求放光。光随现。沙门熙仲对食。视师眉间有光。遽起揽之。得舍利数粒。后人常於师卧处得之。有李生辩而无行。欲从师出家。东坡为之请。未言其名。力拒不许。若先知然。秀州狂僧号回头。以左道惑众。宣言欲建大塔。为吴人植福。施者云委。以师不可欺。惮於入杭。先遣使愿以钱十万供僧。师答曰。承以建塔净财欲饭僧。教有明文。不许互用。狂人大惭。而止。

　　继忠．左伸传

　　继忠。字法臣。永嘉丘氏子。父母求嗣佛祠。同梦一僧授以好子云。螺溪尊者。寄汝养之。母娠。即厌荤血。幼见佛像必致敬。八岁得度。即诣南湖。依广智学。劳苦得疾。乃行请观音三昧。感大士放光以水灌顶。其疾即愈。既而洞悟教观。广智深契之。时令代讲。雪窦显禅师。见而叹曰。四明之道。为有传矣。永嘉士庶。请居开元东阁。迁妙果。慧安退隐。江心嗣。又出主西湖法明。学者骤集。有欲革大其居者。师曰。施者方受其福。吾忍毁之乎。每岁正月上八。於郡中授菩萨戒。行放生事。士庶尝至数万人。每誓於众曰。入吾道场。而皈命三宝者。纵未得道愿。生生世世。不失人身。正见出家。求无上道。行法华光明弥陀观音三昧。日不虚过。诵咒救疾。神应莫测。每入市。坐者避席。行者避路。举首加敬。称为戒师。元丰五年十月八日。沐浴更衣。坐脱。人见赤光照澈空表。鸟雀悲鸣。三日不下。
　　左伸。临海人。从东掖神照。授菩萨戒。及大乘法要。深有契悟。神照对众。摩顶与记。自是严奉戒律。遇事不易其节。刻西方三圣像。旦夜虔事。诵法华。三千四百部。金刚经二万过。绍圣二年秋。卧疾。命僧唱法华题。增授菩萨戒。寻梦三伟人。立於江皋。召己登舟。瞥然西迈。师知往生有期。乃命僧诵阿弥陀经。未彻即云。我已见佛光矣。遂沐浴更衣。戒左右。勿哭。勿逼吾前。称佛结印而化。

　　从谏．希最二师传

　　从谏。生处之松阳毛氏。幼见佛经。辄能自诵。父曰。再来人也。十九试法华得度。谒辩才。夙夜听习。复依南屏於金山。问辩如流。南屏叹曰。吾道。由子而行矣。熙宁中。讲於明庆。徒众日蕃。乃迁净住。元丰初。处人建寿圣迎居之。越三年。辩才主南屏。自以年老。致师首众。遂举以自代。元佑五年。上竺虚席。嘱郡守。蒲宗孟曰。灵感胜迹。非从谏不可。郡用其说。复为奏赐慈辩之号。大观二年。辞归寿圣。门学车溪普明等十人。诣师省候。师曰。诸子远至。后会无期。老僧不如乘兴便行。遂升座说法。书偈而逝。
　　希最。霅川施氏子。四岁出家。十五传教观於广慈。同门畏爱。号为义虎。治平中。始敷讲於嘉禾隆平。继徙居胜果。有空室祟所栖。师咒土掷之。得片纸书。今被法遣。法力没。当复来。数日击物扬火。变怪百出。师诃之曰。不闻恼法师者。头破作七分乎。乃为广说轮转因缘。众僧声咒为其破障。忽空中轰然。掷朱书云。汉朝烈士沈光。今知悔过谢罪。且云。蒙师法力。当往生它化天矣。自此遂绝。师因净觉背宗。上十谏书。法智作解谤。净觉复作雪谤。时法智在疾。不复答。净觉在灵芝。对众诧曰。只因难杀四明师。谁向灵芝敢开口。师不甘。乃作评谤。以极辩之。其略有云。近睹雪谤盛制。所谓救生法二身。雪增减二谤者也。然此书一往可观。再言有失。解谤虽已焕然。雪谤犹自冰执。今据吾祖之格。以评阇黎之谬解。净觉见之曰。四明之说。其遂行乎。元佑庚午秋。坐化。阇维得舍利数百。
　　系曰。慈辩虽教人。每与禅衲游。尝问道於大通。通寄以书。发缄睹黑白二圆相。恍然有悟。答偈曰。黑相白相。担枷过状。了不了兮。无风起浪。若问究竟事如何。洞庭山在太湖上。慈辩眼光。出涯涘矣。由是。而知得台宗之真者。不在言说间也。

　　灵照传

　　灵照。生兰溪卢氏。幼失恃怙。向兄求出家。兄难之曰。使藤系汝俱碎。可从汝意。师忻然入林。取藤成束。置兄前。曰果容入道。用此系我。俱碎无恨。兄不能夺。遂入宝慧寺。誓去枕席。香灯礼诵。未期月。诵通法华光明。具戒后。往依净觉於吴兴。一家户牖。无不通达。初主吴山解空。继迁景德。熙宁中。徙云间超果。自元丰以来。於每岁春首。结净业社七日期。预者二万人。念佛获验。不可纪录。尝梦三圣仪相。前跪作礼曰。灵照一生。诵大乘经。期生安养。为果愿否。观音指曰。净土不远。有愿即生。又诵经。深夜忽梦普贤示身。遂造其像。诵经万部。以严净报。元丰五年冬。卧疾。谓侍者曰。吾安养之期已至。遂面西累足而化。阇维异香袭人。舍利流迸。结塔院东南隅。

　　介然．能师二公传

　　介然。四明鄞人也。受业於福泉山之延寿明智。居南湖。从其学悟教观之旨。元丰初。专志净业。谓同行曰。念佛三昧。往生要法也。乃然三指。建十六观堂。中设西方三圣。环以池莲。功成。复然三指。於是修观之士。有所依赖焉。建炎四年。金虏犯明州。寺众奔散。师独不去。虏奄至诃之曰。不畏死邪。师曰。贫道一生愿力。建此观堂。今老矣。不忍舍去以求生也。虏酋义之。谓曰。为我归北地作观堂。似此规制。遂逼师以行。后人悲思。乃以去日为之忌。遥尊之曰。定慧尊者。未详所终。
　　能师。嘉禾人。少学能仁。入忏室四十载。六时行道。虽病不废。唯不食数日。其病自愈。行人之名。遂闻江浙。年既老。读文如初学。草庵戏之曰。未忘筌耶。师曰。筌何所忘。庵大惭。尝暑晒衣叹曰。慷慨丈夫。反同臧获。於是散去余长。惟留一弊絮袍。夏则束梁梠间。袒膊入林施蚊。一日逢二虎。以身就之。虎俛首而去。山神兴供一方尝与交接。适香积有乏。知事来告。师力拒之。明旦施自至。皆曰。昨夜行人巡门相报。始知山神荷师。以往圆觉。慈公有能仁之命。师与文首座。然指以请。及其至。昼夜请益。大有开发。未详所终。

　　处咸．处谦二师传

　　处咸。生天台王氏。七岁入国清。十四受具戒。力学无对入。天封三年。毕阅藏典。谒神照。深契教旨。为人恭默自逊。神照托疾。命代宣。众一聆而心服。初住赤城崇善。李庭芝守台。梦神人曰。公典天台五祖台下。有龙头九九和上。宜就见之。谘询莫喻。有识者谓李曰。天台五祖。昔居赤城。今咸师住此。生于丙辰九月九日。其龙头九九之谓乎。李大愕。即命驾造访师。为谈出世道。深有契会。以寺宇隘陋。谋迁之。李捐金十。就东南地开址。获铜磬於土中。继主白莲。师居山五十年。登门受道者。以万计。元佑元年正月。法鼓击之不呜。师曰。吾将行矣。期以晨钟时。寂然而化。
　　处谦。生永嘉潘氏。处胞三年。九岁出家。谒神照。大明圆顿之旨。然三指供佛祈妙悟。未几。擢居第一座。照以止观一帙。授之曰。汝当建大法幢。恨吾不之见耳。后屡主大剎。道化隆振。旨署神悟之号。丞相王安石。与一时朝贤。竞为歌诗。以赞其德。郡大旱。师至龙湫。为龙语。忽大风黑云从湫起。骤雨如注。师四十年中。十坐道场。讲唱无倦。登门受法者。三千人。熙宁乙卯四月。集众讽普贤行法阿弥陀经。乃曰。吾得无生。日用久矣。今以无生。而生净土。遂寂。弟子塔其全身。杨无为。为之铭。师与咸。同出神照。人称神照之门。二处一身云。

　　慧辩．思义传

　　慧辩。字讷翁。号海月。华亭傅氏子。生而颕异。父母令入普照出家。初游学天竺。扣明智之室。尽心於教观。智将老。命代述八年。遂继其席。适翰林沈时卿。以威猛治杭。见者。无不惶栗失据。师与相对。从容如平生。沈异之。任以都僧正。时东坡倅杭。为序以送之。师容止端靖。不蓄长物。盗夜入其栖。脱衣与之。使从支径去。讲授二十五年。学者尝及千人。晚年倦烦。以六事随身。归隐草堂。将顺寂。遗言须东坡至。方阖龛四日。东坡至。见其端坐如生。顶尚温。乃作三偈。以哭之曰。欲寻遗迹强沾裳。本自无生可得忘。今夜生公讲堂月。满庭依旧冷如霜。生死犹如臂屈伸。情锺我辈一酸辛。乐天不是蓬莱客。凭仗西方作主人。欲访浮云起灭因。无缘却见梦中身。安心好住王文度。此理何须更问人。
　　思义。字和甫。与海月同出明智之门。难兄弟也。智尝开帏出十问。师答之。皆契旨。及智退居草堂。众送入室。既散。师犹侍立。智曰。尔适何见。答曰。见大众拜而退。智曰。来吾语汝。汝行当住此山。绍隆大教。后亦来居此室也。未几。丞相苏颂帅杭。请居天竺。弘道二十三年。退闲草堂。皆如智记。熙宁四年。赐紫服。号净慧。元佑三年二月十八日。别众。安坐而逝。大众诵念久之。忽复语云。侍观音大士行。见一沙门。金色长身垂臂。谓我曰。报缘未尽。过七日当遣迎。至二十五日。复跏趺而化。

　　净梵．齐玉二师传

　　净梵。嘉禾人。姓[竺-二+亶]。母龚氏。梦佛光满室。遂有娠。及生因名佛护。十岁出家。尝念阿弥陀佛。或问。年少何遽尔。师曰。我欲往他方丈。求挂搭去。十八受具戒。即依超果湛公。复谒神悟。屡亲讲说。大契宿心。元佑初。主姑苏大慈。讲三大部十余过。余文称是。禀师戒法者。几满城邑。尝率二十七人。修法华三昧。以二十八日为期。如此三会。感普贤大士授戒羯磨。至称净梵比丘。则洪声震响。如撞巨钟。师禅观之处。众尝见金甲神。跪於座前。有时一处行忏。见韦天按视忏堂。行人有遭其点察者。辄障起而退。政和中。太守应公。婢为祟所娆。歌笑不休。请师施戒。即刻神定。信女葛氏。请为亡夫施戒。即见夫旋绕师座。称得解脱。尝夜居西院。君酷暑。众不安卧。师方披三衣。坐水阁上。忽风雪飞集。凉气逼人。旦谓众曰。夏行冬令。众皆叹仰。知为神龙翊卫。变热为凉也。宣和初。郡守贾公。敬师高行。补为管内法主。
　　齐玉者。霅川人。尚书莫公支子也。早亲释学。日记数千言。屡参明师。一日赴僧次逊辞之。或问其故。答曰。诚不欲五千之利。而丧一日之功。居苕溪宝藏。每于岁终。大兴净业之社。迁横山。立丈六像。率道俗修行。中夜告众曰。我辈未念佛时。心随尘境。作诸不善。犯一吉罗。尚受九百千岁地狱之苦。况犯篇聚重罪乎。今若念佛。则可一念能灭八十一劫生死之罪。况又父母生我。令我出家。理当度脱以报重恩。今若破戒坠陷。则父母岂不失望。大众闻之。无不倾诚忏悔。举身自扑。至损额失声者。尝中夜。顶像行道。偶一僧失规。责之曰。汝无知。乃畜生耳。已而悔曰。彼虽不肖。骂为畜生。有玷三宝。自是三年。对佛悔过。岁大旱。井竭。师运密祷。梦水出西坡。旦掘之。清流涌出。因名梦泉。二师同。建炎元年迁化。

　　从义传了(睿附)

　　从义。温之平阳人。姓叶氏。十七通经。得度学扶宗。深得教旨。出世屡迁巨剎。晚主秀之寿圣。大阐宗风。师虽以圆顿为门。而于戒科。犹事谨笃。六时三业之间必使纤悉如法。宪使刘焘。记师行业云。端戒清白。不妄游从。寤寐三观。耽味着述。过午不食。非法不言。非右胁不卧。非滤水不饮。行步有尝。坐立如植。未尝求公卿之知。可谓贤也已矣。秀有士族。请师祷疾。师命其徒了睿侍往。及归。师正色责之曰。汝为纯厚。吾故携汝往。何为俗舍左顾右盻。睿谢过而已。其处身律物。严慎如此。元佑六年春。示寂。[疗-(日/小)+土]舍利于钱唐宝藏。谥曰神智。师着作十余种数万言。皆诠释教义耳。
　　了睿。秀人。亦有道士思溪王氏。屈睿为亡女咒食。适河冰船不可渡。乃遣人报。令设座於斛前。即船上遥为咒愿。事已。忽一女至船。礼足为谢云。已得超往。因留物为记。忽不见。次日王君至船。见物惊曰。此亡女入敛时。所御也。

　　圆明大师演公传

　　无演。天彭张氏子。幼英烈。不甘处俗。十五弃家。事承天院宝梵大师昭符。符记之曰。此子。他日法中龙象也。二十以诵经。落发。受首楞严於继静。静殁。卒业于惟凤文昭。受圆觉肇论于省身。受华严法界观起信论于晓颜。受唯识百法论于延庆。凡此诸师。皆声名藉藉。师。必妙得其家风。然后已。又从诸儒讲学。於书无所不观。於文无所不能。赵清献公。挽师登法席。於楞严了义。指掌极谈。闻者。如饮醇酒。无不必醉。既於此经。心融形释。复出入内外篇籍。如风行电激。所向如志。又尝问道於禅师惟迪惟胜。师嘿然心许曰。此自在吾术内矣。又作大悲观音化相。宇以崇阁。极天下之竘工珍材。二十余年乃成。人以为庄严之冠。不知师之游戏也。中年。喜葛洪内篇。延异谲士。将以丹石伏物。皆为黄金。或取其金而畔去。师不悔不怒。他日遇之。视之如初。此可以观其德性也。宝梵既殁。二亲又耄。期去世。乃南游曰。吾闻南方大士。有若祖心。有若克文。有若善本。皆命世亚圣大人也。不可不行观道焉。元符三年三月。道出戎州。憩渝州觉林禅院。不疾而化。僧腊三十有七。其法子。奉师遗骨。藏於宝梵塔之西。有志不果。遽厄於数。惜哉。

　　令观

　　令观。莆田黄氏子。十三出家广化寺。十八受具。通易孟子庄老诸书。已而拨去。听讲大乘经论。他日读楞严经。骇然大悟曰。世徒传当年圆觉之圭峰。何知不有今日楞严之我耶。未几。得寺之安养院。折筇坏户而居之。标尚质素。语终日不妄出身。非有迫致。或竟岁未尝倚闾。阅大藏经。更数返。虽老益力。又天性慈甚。哀病者而急阨穷。咒食放生。无不为者。赀不逮必解衣就质。无难色。事佛朝香夕灯者五十年。不驱蚊。不搔馁虱。不以匡众。为己任人。或戏之曰。惫乎。观公奚事尔为。师曰。吾非惫者。正恐坐此得惫耳。其密意警人类如此。忽一日示疾。语其徒曰。有六上人。当过我。亟具茗果。众疑师属疾语迷谬。既而人有赍像自远至者。物色之正六。则傅金罗汉也。是夜沐浴。黎明更衣。敷座。与众别。勉以无负佛祖。语已抵掌就寂。实元佑三年八月也。住寿九十一。僧腊七十三。居三日顶犹温。茶毗于寺之北冈。火行异香。收烬得舌根不坏。其徒塔之。夜有光炯然。自茶毗所。属塔中。如往还状。又三日。现金银色舍利。环五里余。尺草寸木。悉发光曜。蹶石相土。无不得者。而不穷也。旁近居民。至取以售用。奇矣。盛哉。则师生平功行存养之实。可知矣。

　　成觉．慧悟传

　　成觉。代州张氏子。方学语。能诵金刚般若。父母异之。携送善住院。希公为童子。希公道望赫然。赐号慈懿大师。移住清凉寺。慈懿以师亲侍。日久心知为法器。一日谓之曰。古人谓出家为大丈夫。所以为大丈夫有四事。近知识。问正法。思义理。如说修行。是也。后生可畏。无以吾老滞守一隅。尔其行乎。由是徧访师匠。依明教大师最久。故於惟识一宗。洞明底蕴。后大弘其道。时人谓。慈懿以知人有子。明教以传法得人。师尝示学者曰。学道人。持心有三要。曰大。曰专。曰远。大。则佛祖得处。我必得之。不为人天小利所牵。专。则惟究一事。不为名相所引。远。则以证为期。死而后已。具此之心。必能至道。务实去华。其言大率如此。年八十而终。
　　慧悟者。生行唐李氏。其伯每。日诵妙莲华偈。洎终火化。舌根不坏。悟母。尝梦其伯母执莲华一茎授之。遂有娠。师生。容面端整。舌长覆鼻。音声宏朗。为五台真容院僧。戒慧精明。时无有两。元佑初。诏入内庭。宣阐称旨。赐紫衣僧正之职。师力辞获免。崇宁改元。复被诏赴京。固以老病辞。至使者往返。乃行。次佛道店。谓使者曰。既逢佛道。吾将归矣。为吾谢天子。言讫仡然而化。

　　晋水法师传(附诚法师．义天僧统)

　　净源。字伯长。杨氏子。生而敏慧。依东京报慈寺海达大师得度。奋志参寻。初受华严于五台承迁。次见横海明覃。后谒长水璇法师。尽得华严奥旨。四方宿学。推为义龙。声誉籍甚。开法泉之清凉。苏之观音。杭之祥符。湖之宝阁。秀之善住。屡坐大道场。阐扬圆顿极旨。左丞蒲公守杭。尊其道。以慧因院。易禅为教。请师居之。道风大振。师笔力遒劲。合华严证圣正元二疏为一。以便观览。制华严楞严圆觉三忏法。及作法华集义通要十四卷。又疏解仁王般若等经。
　　义天者。高丽国王第四子。辞荣出家。封佑世僧统。元佑初。入中国上表。乞传贤首教。归朝弘扬。敕有司。举可授法者。以诚法师对。
　　诚法师者。住东京觉严寺。讲华严经。历席既久。学者依以扬声。其为人。纯至少缘饰。高行远识。近世讲人。莫有居其右者。上表举师自代。曰。臣虽刻意讲学。识趣浅漏。特以年运已往。妄为学者所推。今异国名僧。航海问道。宜得高识博闻者。为之师。窃见杭州慧因院僧净源。精练教乘。旁通外学。举以自代。实允公议。上可其奏。遣朝奉郎杨亿馆。伴至慧因。受法诸剎。迎饯如行人礼。初华严疏钞。久已散坠。义天持至咨决。遂得复全。义天。业就还国。留金书华严三译本。一百八十卷。于慧因。师乃建阁。奉安之。时称师为华严中兴之祖。师。之道遂大行海外矣。元佑三年冬。示寂。茶毗获舍利无数。塔於院西北。寿七十有八。义天念法乳。遣侍僧寿介等。过海致祭焉。师先世。泉之晋水人。故学者。称晋水法师。

　　有严传

　　有严。台之临海胡氏子。母将孕。号痛顿什。其兄沙门宗本曰。是必有异。若生男当出家。母闻合掌以许。既而痛止。果生男。六岁从师。十四受具戒阅寿禅师。心赋若有所悟。即往东山。谒神照。於一心三观之道。法华三昧之行。莫不神解。而躬行之。尝读止观。至不思议境。曰。万法惟一心。心外无一法。心法不可得。是名妙三千。初主无相。慧因法真。自赤城迁东掖。举师以代。尝谓。去佛久远。人迷自性。凡宣演之际。必近指一心。使之易领。闻者皆能有入。绍圣中。郡请主东掖。师曰。智者年未五十。已散徒众。吾老矣。可堪此耶。卒不赴。隐居故山东峰。庐于楂木之傍。因自号楂庵。一钵无长物。躬拾薪汲水。食唯三白。二十年中。专事净业。以安养为故乡。作怀净土诗八章。辞情凄切。人多乐诵。母病目。师对观音。想日精摩尼手。母即梦神擎日当前。觉而目明。师於三昧中。多获瑞应。不可枚举。建中靖国元年。定中见天神。告曰。师净业成矣。又梦池中生大莲华。天乐四列。乃作饯归净土之诗。越七日。趺坐而化。以陶器。塔於庵北。有光在塔。如月形。三夕乃没。

　　智圆

　　智圆。字无外。钱塘徐氏子。学语即知孝悌。稍长。尝析木濡水。就石书字。列花卉若绵蕝。戏为讲训之状。父母异之。令入空门受具戒。二十一。闻奉先清公传天台三观之道。负笈造焉。二年而清亡。遂往居西湖之孤山。杜门乐道。自号潜夫。与林处士逋。为邻友。雅善病。又号病夫。师尝叹荆溪殁后。微言坠地。曰。吾何人也。于是。着十疏以通经。述诸钞以释疏。翼赞弘宣。其功伟矣。师雪骨冰心。傲然物外。视人间之世。如纤尘。过目了不关怀。时王钦若。抚钱唐。慈云遣使邀师。同往迓之。师笑语使人曰。为我致意。慈云钱唐。且驻却一僧。闻者叹服。於讲道之外。以诗文自娱。有杂述五十卷。题曰闲居编。以乾兴元年二月十七日。自作祭文挽词。越二日。示寂。年仅四十有七也。预戒门人曰。吾殁后。无厚葬以罪我。无建塔以诬我。无谒有位求铭以虚美我。但用陶器二合而[疗-(日/小)+土]。立石志名字年月而已。及亡。门人如所戒。敛以陶器。斸所居岩以藏之。不屋而坛。后十五年。积两山颓。门人开视陶器。肉身不坏。爪发俱长。唇微开露。齿若珂玉。乃更袭新衣。屑众香散其上。而重[疗-(日/小)+土]之。崇宁三年。赐谥法慧大师。
　　补续高僧传卷第三

　　　　明吴郡华山寺沙门　明河　撰
　　义解篇

　　宋　中立传

　　中立。鄞之陈氏子。母梦日轮入怀。遂有娠。夜不三浴。则啼号不止。九岁出家。受经一诵。永忆不忘。治平中试经开封得度。依神智於南湖渡。神智开帏。设问答者二百人。无出师右。及神智谢事。乃俾师为继。元佑初。高丽僧统。问道中国。甫济岸。遇师升堂。叹曰。果有人焉。遂以师礼见。师令门徒介然。始作十六观室。以延净业之士。已而辞去。曰。吾年六十。当再来。即退处东湖之隐。学数年。郡太守王公。勉主宝云。一新栋宇。於伽蓝神腹。得愿文。云后百年。当有肉身菩萨。重兴此地。闻者异之。后退隐白云庵。日宣止观。至不思议。叹曰。吾道至此极矣。有不思议境。则有不思议心。乃作不思议辩正。又作止观裂网指归释疑文。慧正师亡。郡请再主延庆。果符六十再来之言。尝升座说法。慈澍无尽。下座问侍者曰。吾适道何语。侍者。答以所闻。师曰。吾觉身心同太虚空。殊不知语之所出也。政和五年四月。示寂。师讲三大部净名光明数十过。诵法华踰万部。与人除病却鬼救灾旱。不能毕记其验。於孔老之书。无不徧读。其对儒士讲说。则反质之曰。此道在孔圣如何。在诗书如何。儒士不知对。则援引委辩之。曰。无乃若是乎。闻者心服。师在永嘉扶宗。谓曰。吾尝见摩利支韦驮於梦中。求护法。他日幸於南湖忏堂。置其位及师主席。乃立像自师始。陈莹中。尝赞师曰。严奉木叉。坚持净虑。以身为舌。说百亿事。师谥号明智。

　　有朋传

　　有朋。泉州南安蒋氏子。丱岁试经中选。落发。历讲肆。为宝林宗巳门学士有声。每疑禅宗直指之说。故多与禅衲游。一日谒开元琦禅师。足未及阃。心忽领悟。琦出逆问曰。座主来此何为。答曰。不敢贵耳贱目。琦曰。老老大大。何必如是。答曰。自是者不长。琦曰。朝看华严。夜读般若。即不问如何。是当今一句。答曰。日轮正当午。琦曰。闲言语更道来。答曰。平生仗忠信。今日任风波。然虽如是秖如。和尚恁么道。有甚交涉。须要新戒草鞋穿。琦曰。这里且放你过。忽遇达磨问着如何道。朋便喝。琦曰。这座主。今日见老僧。气冲牛斗。朋曰。再犯不容。琦拊掌大笑。朋以利生非细事。诸方挽之皆不就。东林总禅师贻书云。顿弃糟醨已云无味。方知日月别是一天。非惟碧眼胡人。不虚徂东。抑亦吾家宗派。见其渺漫矣。或又劝进云。岂谓自高未谐前请。虽独善之风可尚。而接物之理未闻。朋不从。以宣和六年。跏趺而逝。
　　下有朋金华人。此泉州人。化时亦不同。下乾道年。此宣和年。传灯称讲师。恐相混预笔於此。

　　宗坦传

　　宗坦。襄阳黎城人。出家於延祥院。事道恭为师。圆具后。遍游讲肆。通经论。为时所称。於圆觉十六观等经。皆具疏释。由是五十年。以圆顿作门。夜禅昼讲。开发良多。晚年驻锡襄阳。专修净土。时说净土观门。晓示里俗。听者如云。又於唐州青台。闭关习观。日益勤至。三业四仪。未尝暂忘。大都师之化人。人之从师化。皆视力行。非徒言说耳。政和四年四月二十七日。忽佛现梦中告曰。净土已成。余缘秪有六日。无自怠。次日不豫。犹唱警策。至五月初四日。声钟告众曰。胜缘在迩。惟凭时刻。幸大众念佛助往。俄而雷鸣。白云覆庵。作兜罗绵状。寂然而逝。异香三日始歇。

　　道琛传

　　道琛。温之乐清彭氏子。母梦紫气萦身而生。年十八具戒。学教於息庵。微言妙旨。一闻便领。归乡弘法。适高宗幸永嘉。有旨。以林灵素故居。为资福院。丞相吕颐浩。以师应诏。凡前后三坐道场。化缘不衰。於禅定中。见四明垂示。行法华忏。感普贤放光。自是慧辩益进。一日讲至六罗汉义。学者请说。斥之曰。小乘法相。说之何益。当为说经王义。联翩三日。一语无重。以绍兴二十三年示寂。说偈曰。唯心净土。本无迷悟。一念不生。即入初住。谥曰圆辩。师高德硕行。与雪窦大圆。育王谌二禅师。为道交。二老深敬之。实有以动之。不徒辩说而已。师居山匮粮。尝以僧伽棃。质米於市。夜见流先煜煜。送还光乃已。苦无水。指工凿之。泉随凿涌。乐清江岸。每以颓倒为患。咸谓鬼物所衅。师为神授戒。后遂凝然无恙。其将主南湖也。门人清顺。梦延庆诸祖来谒。侍者持位图於傍。而缺第八。顺指问之。对曰。汝师将补其处。及后居南湖。果第八世。噫。岂偶然哉。

　　了然传(智仙附)

　　了然。台临海薛氏子。处胎十三月而生。十六具戒。从安国惠师。学教观得要领。尝梦坐盘石泛大海。望大士坐山上竹林间。师正立。说百偈以赞。觉忆其半。自是顿发辩才。侍安国迁白莲。未几去。谒明智。凡有所论。皆首肯之。因举住广严。师曰。吾不当负所得。卒为安国嗣。居山二十四年。学者尝五六百人。绍兴戊午。宁海建大会。有使者持牒来。曰。兜率天请师说法。师曰。此间法会未终。使曰。符不可缓。当先其次者。即毁师名而去。辛酉五月。梦两龙戏空中。一化为神人。袖出书曰。师七日当行。师唯唯。既寤。集众说法。且曰。因念佛力。得归极乐。吾徒勉之。即沐浴更衣。与众同诵阿弥陀经。至西方世界而逝。众闻天乐腾空。祥光四烛。葬东冈。锡号智涌。师平生多异迹。郡祈雨於玉溪。众苦路险。师咒龙使移之。是夜风雨大作。旦见潭在所。指夷坦处。
　　与师同参安国。有曰。智仙者。亦精心静业。临终众闻佛声沸天。天乐盈耳。可谓难兄弟也。

　　如湛传

　　如湛。生永嘉焦氏。幼年试经得度。力研教乘。往依车溪卿公。时众已多无所容。惟小室如斗。安之不以为隘。剧暑埋大瓮。实以寒泉。与四友背瓮环坐。以挹其爽。如此数载。众戏目小室。为五瘟堂。后参慧觉。昼夜潜心。尽得教观之妙。初主车溪寿圣。讲余课法华一部。佛号二万声。有求为知事者。以非器不见。用憾之。夜怀刃入室。则见官客满座。次夜复入。则昏黑失路。又往才入室。见十数人。皆同师形。其人媿恐而遁。平时少睡。夏月坐草莽中。口诵法华。袒身施蚊。门人谓。师年高。宜息苦行。师曰。翾飞之类。安得妙乘。所冀啖我血闻我经。以此为缘耳。后人因表其处。为喂蚊台。晚岁谢事。居闲一小庵。日熏净业。绍兴庚申。端坐念佛而逝。阇维。得五色舍利。

　　法久．睎颜二师传

　　法久。生余姚邵氏。久游教苑。后咨心要於径山大慧禅师。尝令师举境观之旨。每见称赏。因谓之曰。教苑人稀。宜勉力弘传。以光祖道。既而慈溪卢氏。以圆湛致请。学众四集。绍兴十三年。郡命居清修。泉清石洁。人境俱胜。尝患后生单寮多弊。乃辟众堂。作连床铺褥。如禅林之规。以身率先。众莫敢怠。说法机辩。有大慧之风。有不能领者。谓师谈禅。寺左曰狮子岩。创堂名曰无畏。日住其中。诵法华楞严等七经。十九年不辍。无疾而化。师在径山时。有王侍御女早丧。每附语令请高僧。诵法华。超荐大慧命师。往方升座演经。侍御忽有感悟。是夜亡女。梦於父曰。承法师讲经力。已得生处矣。侍御因作一乘感应记。嗣师法者曰。
　　睎颜。字圣徒。奉化人。教黉禅府。无不咨询。三教百家。无不综练。无畏亡。自撰塔铭。文以寄得法之意。师志气刚正。广众畏服。且文藻高妙。后进爱慕。自是名播天下。不惑之前。所寓必居记室。知命之后。所至必踞座端。诸方屡举出世。皆固辞不就。尝步菜畦。见垦掘杀伤之多。遂不复茹蔬。惟买海苔三百六十觔。日取一觔供粥饭。晚岁。自省文字余习。无补於道。乃住桃源厉氏庵。专志念佛。一坐十年。精进不懈。谓友人张汉卿曰。净土之道。岂有一法可得。珍台宝网。迦陵频伽。此吾佛方便诱掖之法耳。但於修中。不见一法。则寂光上品。无证而证。师隐居之日。有司以免丁追。识者诮之曰。天下岂有读万卷书。为高士行。犹欲以丁钱责之耶。主司闻之。事遂已。

　　思照．觉先传

　　思照。出钱塘杨氏。幼听法华经。有契入。刺血书之。专修念佛三昧。筑小庵曰德云。后连小门。为观落日之所。每夕过午即起念佛。三十年如一日。於宣和元年。忽梦佛来迎。七日后。端坐屈指。作印而化。师平生。於诵礼一门。最为勤恳。净土七经。一字一礼。华严。首楞严。金光明。无量寿。普贤行法。遗教。梵网。无量义等经。皆然。惟法华十过。总得二百七十卷。诵法华千部。无量寿佛经五藏。阿弥陀经十藏云。
　　觉先。四明陈氏子。号澄照。七岁受经。一读成诵。后住奉化之宝林。会奉旱。邑请讲金光明。终卷而雨三日。因勉邑人。建光明幢。诵经万部。为邑境之护。次住延庆。道大弘。久之复归宝林。筑室曰妙莲。亦诵万部。持佛号四十八藏。摘经疏名言。以资观行。目曰心要。绍兴十六年正月。说法安坐而逝。塔於寝室之侧。它日有夜闻诵经。声迹所自。出塔中后。月堂居南湖谓。师於延庆。有传持之功。而塔在草莽。乃令迁之祖垄。及开土见。拴索不朽。骨若青铜。

　　宗利传(若水附)

　　宗利。会稽高氏子。七岁受业於天华。梦往灵芝。谒大智律师。受戒法。智呼宗利名。口吐白珠令吞之。又尝於净定中。神游净土道场。晚还天华。建无量寿佛阁。接待云水。天旱。诣日铸山帝舜祠祈雨。感龙现金色身。雨甘沾足。建炎末。入道味山。题所居曰一相庵。会稽道俗。请师主系念。至第三夜。绘像顶珠。放光大如箕。绍兴十四年正月晦。告弟子曰。佛来迎我也。遂书颂曰。吾年九十头已白。世上应无百年客。一相道人归去来。金台坐断乾坤窄。掷笔而逝。
　　若水者。三衢人。课密有神功。祖忌将临戒。庖人备芽笋。庖以非时笑之。至日暮。师噀盂水后圃。夜闻爆烈声。诘旦视之。笋戢戢布地矣。且能以咒水救疾。全活者伙。不知所终。

　　与咸．圆智二师传

　　与咸。字虚中。黄岩张氏子。住上竺。持戒修身。时称第一。然以净土为归。常曰。佛国。在十万亿剎外。而提封不越方寸。若克循观道则往。彼非遥也。后迁赤城。尝於法轮寺施戒。当请圣师。众睹宝光下烛。有梵僧立空表。禅宴之余。常讽空品。至本性空寂。则入定数日。至死生无际。则大恸不已。其体法真切若此。一日万年。一禅师来访。见床上小册。记回买。尝住物一钱不遗。叹曰。我於道无媿。行不及师。郡太守入山。见池中红莲。问曰。既是白莲因。甚却开红华。师曰。山中并喜君侯至任。是无情亦改容。又指看经罗汉曰。既是无学。如何看经。师抚罗汉背。云何不祇对。其慧才辩妙。又如此。隆兴元年。圆寂。茶毗获五色舍利无算。所着有菩萨戒疏。师精於易。因名以卦。别号泽山叟。
　　圆智。生林氏。亦黄岩人。传天台教观。居东山十有四年。两剎千众。推为前列。然笃於律科。每半月必行布萨。或曰。圆顿之宗。何必如是。师曰。圆家事理一念具足。岂拨事求理耶。吾於尝时。未尝不以波罗提木叉为师。扶律谈常。正在今日。绍兴间。被旨主上竺。灾烬之余。仅存大士殿。有裒金为造门廊者。历家言。主星不利。师曰。佛与天星。同一造化。苟宝坊轮奂。吾亡何憾。未几果微恙。梦仙人饮以天液。所患随愈。夏旱。诏师讲经於明庆。席散而雨洽。尝抵寺庄。闻用牲祭土地曰。何可违佛禁耶。即为神说戒。易以素馔。后示疾。书偈坐亡。好事者。以梦征师。为天台五百罗汉之一云。其或然耶。

　　智连传

　　智连。字文秀。四明人。年十八受具戒。古貌修干。有长松野鹤之态。后智涌顿悟圆旨。出世历住五剎。皆兵毁之余。化瓦砾为金碧。出於顾指。时圆辩。重兴延庆。未就而逝。师适访宏智。同登千佛阁。智曰。闻四明谈空中有相。是否。师曰。然。智以手指云。太虚本无一物。师指山川楼阁曰。此诸物象。复是何物。智大服其言。即荐於郡。领事十年。讲无虚日。而众宇毕成。太师史真隐。佚老於乡。每过从问法要。真隐曰。师於禅律。亦贯通耶。师曰。氷泮雪消。固一水耳。又问。华严般若。似太支离。师曰。支离。所以为简易也。真隐肃然服。郡帅丞相沈公。屈居僧职。以老病辞。公手札劝之曰。师行业清修。力荷宗教。自宜表正。一方纪纲诸剎。幸勿固辞。自洁其志。师即领命。诸方服其清整。一日感疾。谓侍人曰。一切无碍人。一道出生死。复抚掌大笑曰。我自幸生此。钟鸣吾逝矣。时隆兴元年十一月十八日。火浴得舍利葬焉。论者谓师亡日。如知所归。遂儗史弥远。为师后身云。

　　道因传(附小因)

　　道因。号草庵。四明薛氏。视法智座下粲法师。为叔祖。其孕也。母梦粲披帏而入。寤而生。明发而讣至。咸知其为后身云。掌有圆相。掬之如环。足下奇文。双鱼宛示。十七具戒。坐夏南湖。有问以教义者。徐为释之。正与文合。识者知其宿习。明智居宝云。往学焉。已而教庠禅室。无不足也。因读指要钞。深有悟入。自谓存则人亡则书。遂直嗣四明治台者。以是少之。出世屡移讲席。晚主延庆。以乾道三年。念佛说偈而化。葬全身於祖塔。师道貌严毅。辞辩如泻。有婴其锋者。谓登龙门。薛清卿澄者。师俗侄也。赞师有云。於道最高。裂衣冠而罔恤。有疑不决。械囹圄以须争。师可想而见也。尝居城南草庵。因以自号。学师尽得其旨者。曰。
　　法因。以与师同名。时称为小因。主广寿三十年。昼夜讲演。未尝一至檀门。每施者至。辄竦媿自叹曰。比丘之法。丐食活命。我何人哉。坐夺勤苦之利。却而还之。不得已受其少分。所居弊漏。将新之曰。此躯尚无常。何事外物为。一日集讲。侍者报众赴请未回。师曰。虚空诸天。正欲闻法。何必众集。即击鼓升座。绍熙四年示疾。于定中有所见。谓左右曰。吾睹法华道场。与平时所见异甚。吾将行矣。称佛端坐而化。痊於寺东。

　　慧询传

　　慧询。字谋道。号月堂。其先永嘉陈氏。寓居四明昌国之胊山。母梦异僧而娠。八岁出家祖印院。初授法华。数遍即能成诵。尝归省。祖母谕之曰。汝已去家。当学吾州忠佛子。初谒南湖澄照。以卓立称至东掖。有忌之者群噪之。师曰。佛法大义。有疑即问。何必见嫉。即往依圆辩。闻性恶即具之旨。名体不转之妙。一家圆顿。深有悟入。绍兴末。出主法昌。迁净名普和。尝持钵海岸遇盗。师正色曰。汝辈。所欲者财耳。尽与之。因谕以善恶业报。盗为感动。归物悔过而去。净名无徒。每对海山。为鬼神讲维摩经。屡感神应。乾道五年。迁主南湖。负笈之士。自远而至。几莫能容。丞相魏杞。与师为道契。尝问世间相常住之旨。师曰。得非以四时代谢为疑乎。曰然。师曰。穷过去。极未来。虽有代谢。而此理常住。淳熙六年冬。忽告众示疾。慰问者群至。见门学则勉其进德。士官则嘱其护法。闻者悚然。趺坐泊然而化。众以历代窆全身。唯剃发以酬师志。逾月视其发。舍利可掬。师坐必端直。行不傍视。虽静处密室。必披袈裟讲说。不事着述。学者。多於听次笔记之。禅课有常。未尝以事废制。学者未二十夏。不许出世。躁进之风。为之一戢。
　　系曰。月堂传道。直欲追配古人。非徒塞责。每曰。以语之相似而证其言。以资之善记而驾其说。皆非所以说法也。惟自悟心宗。而宣演之。庶得祖师之传。吾求悟门切。勿自画。习台人大病处。数语道尽。月堂知本矣。

　　若讷传

　　若讷。字希言。嘉兴孙氏子。初依竹庵。次谒证悟於赤城。命首众座下。暨悟化。遂嗣师道。道大弘。乾道三年。孝宗幸上竺。展敬大士。师接候称旨。授右街僧录。因诏。於山中建十六观堂。仍仿其制。作堂於大内。即诏师领徒五十人。於四月八日。入内观堂。修金光护国法。上问曰。佛法固妙。安得如许经卷。师曰。有本者如是。上然之。进左街僧录。九年。召对选德殿。问大士历代灵迹。及法华经旨。上曰。最初得师。发明此事。遂以圆觉悟得法门。譬如着棋。胜负既分。不但并去[其/水]子。[其/水]盘亦须一时并去。师曰。并去者。亦不可得。上曰。宗说俱通。其师之谓。有诏令讲圆觉。至此虚妄心。若无六尘处。师曰。心本无形。因尘有相。尘灭心灭。真心湛然。上手书其语。以赐。又问金刚之义答皆称旨。上曰。朕日读此经。今更命众。合诵三万卷。乃降札云。平昔以来。所食禽鱼之类。伤害为多。今仗般若。为除此过。庶使群生。俱承解脱。时沂王尚幼。上召师入禁中。为王说法摩顶。因以疾乞闲。上曰。且赐地筑室更数年。彼此作闲人。水边石上。共说无生。淳熙十一年。退处兴福。特授两街都僧录。时光宗在东宫。书归隐之扁。赐之。仍制赞以称其德。及上退养重华宫。召注金刚经。肩舆登殿。止宿殿庐。注成以进。上披览。益有省发。绍兴二年十月旦。谓侍人曰。吾宗通法华。宜以此终。乃集众修法华忏。取道具进两宫。端坐而化。寿八十二。塔於正寝。赐宗教广慈法师普照之塔。

　　择卿．可观．有朋三师传

　　择卿。天台人。天资聪敏。博学强记。受教於上竺慈辩。尝曰。四明旨意。吾已得之。惟起教观。信之未及。然不敢不信也。初主车溪寿圣。未尝屈节豪贵。徒众三百。施者自至。年三十。后即废卷禅坐。每遇讲演。但令侍者日供讲帙。辩说如流。听者说服慧解。昙应领徒至车溪。值说无量义经。闻之。谓同行曰。此师。言有典刑。足堪问道。即求依止。有不循规者悦。众以闻询其名指言。有朋可观。师置勿问。观。字宜翁。华亭戚氏子。年十六具戒。闻车溪声振江浙。负笈从之。一日闻举唱云。般若寂寥。忽有悟入。如服一杯降气汤。师闻而心服。玉慧觉有横山。命师偕行。读指要。至若不谓实铁床非苦变易非迁。叹曰。语言文字。皆糠秕耳。建炎初。主嘉禾寿圣。迁当湖德藏。居阅世堂。为楞严补注。霅以祥苻延阅二载。以疾返当湖南林。一室萧然。人不堪之。乃曰。松风山月。此我无尽衣钵也。乾道七年。丞相魏杞。出镇姑苏。请主北禅。入门适当九日。指座云。胸中一寸灰已冷。头上千茎雪未消。老步只宜平地去。不知何事又登高。魏公击节不已。次以皇子魏王命主延庆。时已八十九岁。行李寂寥。人所叹服。不二载仍归当湖。自题其像曰。维摩诘不坏於身。而随一相老竹庵。坏与不坏。初无欠长。到处江山风月。不是这个伎俩。淳熙九年二月。无疾而逝。师五住当湖。皆退隐於竹庵。因以自号。大慧杲尝过之。对语终日。叹之曰。教海老龙也。师见斋房安像。即诫之曰。汝起居无礼。说无益语。少时焚香之敬。不补终日媟嫚之罪。其谨慎微细如此。朋。金华人。自号牧庵。一家教文。背诵几半尽。得车溪之道。主仙潭。徙能仁。讲道日盛。晚主延庆。於方丈扁一室曰。六经堂。中设一几。而初无文字。士大夫怪其诞。众至寺欲屈之。师令侍者先语之曰。诸贤欲何。相见若宾礼。则对坐。商略若请益。则侍立。发问若索难。则客先伸三问。咸曰。乞从宾礼。及对语。援引不已。乃知六经在胸中也。每临讲不预观文。尝曰。我七番讲止观。於正修中。未尝道着一字。又曰。大部中。欲作一难。如片纸大。亦不成。所谓文字性离。皆解脱也。或问。十境十乘。方成观法。荆溪何云不待观境。方名修观。师曰。向伊道。摄事成理了也。又问。圆顿教中。为立阴否。师高声一喝云。阴入重担。尝自现前。何更问立不立。且御众厉。而简左右。或欲师白堂整众者。师曰。吾所以不数数告众者。是有意也。不见道频雷天失威。乾道四年十二月。坐青玉轩。集众念佛。端坐而逝。禀法弟子甚众。师自博强记。不畜科策。尝谓同学竹庵曰。天下只一个半座主。老兄秪半个。问何为半个。师曰。不合多几个纸策也。在仙潭日。竹庵来访。为上讲。师读大科竟。即收帙曰。宗师在座。不敢文文。其对尊宿之礼。尚谦如此。二师为学时。车溪夜坐方丈。闻廊庑有天乐声。遣人迹之。声出师房。车溪附壁隙窥之。见二师。於灯前相戏。举手作无声乐。车溪益奇之。故临终。以法道相寄。
　　观塔。在德藏西北隅。为筑城所夷。知县谢良弼。梦一紫衣老僧。谓曰。我竹庵也。以塔累公。谢寻访。果得塔。因为缮治。复立石表之。

　　慧定．子猷二法师传

　　慧定法师。字宁道。姓王氏。世为绍兴山阴人。幼岁从钱清保安院子尧道人得度。出游四方。从道隆师会景从三师。授华严义。尽得其说。至超然自得。出入古今。不妄随。不苟异。三师盖莫能屈也。众请住戒珠省院。未几弃去。时大慧杲。说法阿育王山。师慨然往造其居。所闻盖广。学者宗之。起住妙相。徙观音。复还省院。皆萧然小剎。羹藜饭豆。人不堪其枯槁。然着书不少辍。若金刚经解。法界观图会。三归一章。庄岳论。皆盛行於世。以淳熙八年十二月二十四日。焚香说偈示灭。年六十八。葬於钱清。
　　子猷法师。字修仲。晚自号笑云老人。出陈氏。亦山阴人。七岁为童子。十二祝发受具。习华严经论於广福院择交得其学。又游钱唐。见会因院师会。博尽所疑。二师。皆自以为勿迨。遂还山阴。说法於城东妙相院。仅二十年。学者尝百余人。师厌其近城市。思居山林。乃舍众。遁於梅山上方。学者不肯散去。而院隘不能容。相与言於府。愿延师还妙相。於是。法席加盛於昔。所着书。大行於世。院亦益葺。号为壮剎。大慧杲过而异之。为留偈壁间。然师竟弃去。学者犹不舍。又说法者三。最后住姜山。阅三年。喟然叹曰。老矣。将安归耶。亟槖书。归梅市。结庵以老。淳熙十六年八月二十有六日。忽命舟。遍别平日所往来者。明日晨起。说法遂坐逝。寿六十有九。又三日火化。得舍利五色粲然。弟子。即庵之西建塔。奉灵骨及舍利以葬。师宏材博学。高行达识。卓然出一世之表。虽华严其宗。而南之天台。北之慈恩。少林之心法。南山之律部。莫不穷探。历讨取其妙。以佐吾说。至於百家之书。无所不读。闻名儒贤士。虽在千里之远。必往交焉。笃行义励风操。严取与。一得丧。接物简而峻。不屈於富贵。有以供施及门者。苟礼不足。虽累百金。輙拒不取。於虖贤哉。

　　慧寔传

　　慧寔。号广照。真定某氏子。生而慈顺。七八岁。母使炊食。见釜中有聚蚁。即辍炊习举子业。有声於乡党。一日属文。构思不得。因出行散于野。偶遇异僧。以出世法启之。遂大感悟。从师落发。游教庠习经论。昼夜无倦。讲论节行。逈出流辈。燕赵宋卫间。法化大行。尝语人曰。学佛法人。必须认真作去。苟不认真。即世间法且无成。况出生死乎。或曰。出生死。必繇破执。认真。得无近执乎。师曰。认真正为破执。子以近执不认真。纵情放逸。是执无时而破。生死无时而出。且器界身心。皆是我法二执。直经衡纬。坚固交织。即使认真作去。二三十年苦工。犹恐摆脱不下。况不认真乎。如子所云。正是贪恋尘劳。如来说为可怜悯者。
　　神宗皇帝。闻师高行。赐金襕衣。师曰。无以易吾坏色伽黎。然圣命不可违也。顶受。终其身不御。元丰元年。居觉山。年七十八。自利利人之功。不以老自隳。为之益力。后集讲。据座而化。阅月颜貌如生。髭发更长。身无长物。名有余香。临终又脱然如此。诚为教海老龙。不可多得也。

　　净悟．了宣二师传

　　净悟。字机先。生乐清李氏。十九具戒。教庠禅窟。无不纵观。志气高卓。少有许与。每自诲曰。折铛煮饭。偃息中林。借虚空口。对万象说。余亦何愧。至若所学不充。因人成事。执散行纸上语。聚百十雏道人。大厦广居。贪前方丈。吾弗为也。师。始於飞泉兴栋宇。中亲讲诲。晚年一专净业。及属疾。大书示众曰。求医问药。挠吾化也。吾将默观其变。明旦危坐而蜕。时开禧丁卯九月也。阇维。耳与齿俨然无坏。塔於寺西麓。北涧简公为之铭曰。是为豁庵。聪说总持。两种不坏之藏。道德所重。虽隐而彰。吾知夫异代而同心者。堕泪於雁山之阳。
　　了宣。四明人。修法华三昧。前后二十七期。过午不食。未尝违日晷。与同修善荣。为心友。每阅经有疑。必造荣室决之。一日默坐甚久。荣曰。今日何为。师曰。归期已近。道义难忘。不觉如此。请君专心进道。当於净土重会。荣笑曰。正欲见君作略。师自此示疾。将终请众。讽弥陀经。称佛号。遽起端坐。书偈云。性相情忘。一三无寄。息风不行。摩诃悉利。即合掌瞑目而去。嘉泰元年也。后三年。荣亦趺坐脱去。人谓赴师之约云。

　　善月．净惠二师传

　　善月。字光远。定海方氏子。其母梦月而娠。出家因命名焉。十五具戒。参月堂。深得教义。堂殁。复依草庵。所居古柏独秀。因自号柏庭。太师史真隐。请居月波。学士来奔。廪食不足。真隐曰。师为道延众。欲食来取。予不啬也。嗣主南湖。师御众有法。十三年不易节。缁素以是信之。师被诏旨。前后两住上竺。又授左街僧录。人皆以坡仙。师去忽复来。鸟语山容开之句。为之贺。师淡如不知也。端平三年。得目眚。请老归东庵。将入寂。顾左右曰。人患无实德为后世称。若但崇虚誉。我则不暇。千载之下。谓吾为柏庭叟。则吾枯骨为无愧。幸勿为请谥以淤我素业。言已累足而化。寿九十三。得夏七十八。师着甚富。大约发明一家之旨。殊为有功於教门者。
　　净惠。号月庵者。亦见月堂。柏庭之同门也。庭以南湖。移上竺。师次补其处。庭。乐育人才之余。后生尚文辞。好异议。主者稍不厌众。心必群起。而哗逐之。师至以沉毅御物。特成规严。人望风不敢犯。俗为之革居。丈室未尝扃。请益者。虽入夜不距。行两庑闻读诵声。必忻然就之。嘉定元年九月。集大众讽观经。趺坐榻上。奄然就蜕。师平生不喜外书。每临讲。见疏记援引。则止而不读。谓其徒曰。此外书也。宜自观之。每预公举。或非其人。辄面斥诸山。曰。所谓讲院者。以务传持耳。今此人能任此责乎。卒不许。其严正如此。

　　宗印传

　　宗印。字元实。盐官人。竹庵之神足也。解悟有骨气。凡诸祖格言。必诵满千遍。入南湖修长忏。周氏延以庵居。以租量非法劝革之。岁减五百斛。往谒象田圆悟演。演反质西来意。师答曰。有屈无叫处。演肯之。智者忌辰。夜炷香殿炉。悲泣失声。演感其意。以厚礼送。归南湖。次首众於资教从空。虚堂之延也。堂着宗极论。扶智涌。事理各立一性之旨。师设九难。宗极为之义负。通守苏玭。领师之法。请居正觉。时飓风大作。拔木飘瓦。诸屋尽坏。仅存藏殿。师守死不去。玭召还。要师偕行曰。盖西还。相与弘赞。居东二十四年。至是复还浙右。讲止观於上竺。主者。以得人为忌。去隐雷峰毛氏庵。问道者沓至。历迁德藏圆通超果。北禅道德之誉既行。土木之绩亦就。海空英辞灵山。举以自代。诏可之。召对便殿。问佛法大旨。语简理明。上大悦。锡号慧庆法师。后行化至松江。谓其徒曰。吾化缘毕此。即右胁安庠而寂。时嘉定六年十二月八日也。藏龛慈云塔傍。师之衣准律。五辛刚制。道力纯至。幽明俱感。且格邪拯滞。除瘵息疠。一有祈叩。无不得愈。常谓。讲者须备三法。肃威仪以临大众。提大纲以尽文义。具宗眼以示境观。备此三者。始无媿宣说也。

　　金　华严寂大士传

　　惠寂。姓王氏。西河人也。为童子时。白其父求出家。父以一子故难之。及长。於佛书无不读。授华严法界观於汾州天宁宝和尚。父殁乃祝发。居寿圣。时年已五十有一矣。崇宁改元。始以恩例得僧服。俄赐紫。遂主信公讲席。学子日盈其门。避兵南来。居汝州之普照。又迁南阳之鄂城。师以华严为业。手抄全经。日诵四帙为定课。既客居。徒众解散。独处土室中。而不废讲说。有问之者。云。吾为龙天说耳。龛前有树。既枯而华。随采随生。人以为道念坚实之感。正大丙戍九月五日夜。说世界成就品。明日以揭示众。告。以寂灭之意。且曰。何从而来。何从而去。於是右胁而化。寿七十有九。会葬万人。所得舍利。及他灵异甚众。起塔於普照华严。广阳之大圣。舞阳之弘教。元遗山铭之云。彼上人者。言外之传。于华严海。为大法船。一龛宴居。幽祇满前。曾是枯株。秀颕郁然。灵塔相望。有光烛天。铃音演法。普为大千。盖寔录也。

　　坟云传

　　法云。住南阳之灵山。往在乡里时。以弃家为佛子。遭岁饥。乃为父母。挽车就食千里。母下世。庐墓旁三年。号哭无时。父殁亦然。山之人谓之坟云。元光二年冬。夜中有僧诣师。求讲法界观。天明且出门。见庵旁近。雨雪皆成花。大如杯碗状。居民闻之。老幼毕集。其在砖瓦上者。皆持去。文士为赋诗道其事。又山之东。水泉不给。讲学者患之。一日寺西岩石间。出一泉。甘美异尝。用之无竭。师临海人。姓刘氏。七岁不茹荤。十一出家于洪洞。二十五具戒。受义学于广化。学禅于韶山。来南阳。主崇胜之观音院。住灵山起报恩寺。以正大三年。寿六十四。示疾而化。刘邓州光父。师乡曲也。知师为详。请元遗山。铭其塔云。世之桑门。以割爱为本。至视其骨肉如路人。今师孝其亲。乃如此。然则学佛者。亦何必皆弃人而逃之。然后为出家耶。予。为刘不妄许可者。乃为之铭。僧云之来晋临汾。六年居庐哭亲坟。地泉觱沸天花纷。孝声如香世普熏。何以表之今有文。

　　补续高僧传卷第三
　　补续高僧传卷第四

　　　　明吴郡华山寺沙门　明河　撰
　　解义篇

　　元　浦尚法师传

　　浦尚。字希古。檇李人。母梦僧乘白马入门而娠。七岁。母授以孝经。一过即成诵。弗忘好佛书。十二岁。见紫微山惠力海公。白父母。愿从受业。许之。祝发为沙弥。既长。闻景岩福公。住崇德之尝乐。因往参焉。昼夜究华严观。公悦其颕悟曰。异日树教东南者。必尚也。及侍公于杭之高丽。代公教授。众心宾服。佥举为都讲。天历戊辰。领宣政院札。住尝乐。尝乐自福公去。寺废已久。师葺而新之。学徒不远千里而至。至无所容。重纪至元四年。迁皋亭之崇先。益阐其秘。名闻于朝。有旨。赐号慈峰妙辩大师。阅七年退。处御溪别峰兰若。至正十年。行省丞相。尊其道。遣使延之高丽。特授御制金襕袈裟。及张士诚据姑苏。累聘不应。疾亟起。索笔书偈曰。七十三年住世。只为佛祖出气。今朝打个散场。惊得虚空落地。掷笔而逝。二十二年秋九月也。茶毗。会者二万余人。舍利千余颗。颅骨舌本牙齿念珠不坏。焚地三夕。有光射天。人以为师淳行之符云。师状伟器宏。勇于进道。口转佛名不辍。客至剧谈。抵暮无倦色。探深抉秘。非得于语言文字之浅漏者。得师法传持名世者。不下数十人。学古海住崇先。滋泽翁住西湖妙心。二十最着。师晚年自号杂华道人。宗华严。志不忘也。

　　善良传

　　善良。字子直。号月溪。定海朱氏子。始祝发净居。习律湖心。游杭之大雄。师顽空。觉公言。与觉合俾守讲席。尝喟然叹曰。教文浩瀚。要领难窥。如喑获吐。如瞽获睹。舍我而谁。于是锐精述言。条焉不紊。示焉指掌。曰教观撮要。学台者便之。后游净慈。访礼禅师。示以叩辩禅语杂出瞬息听莹意。师泥名相。为可惑。师乃徐曰。三观之旨。不外乎是。礼谢曰。其归振尔宗。集庆寺成。朝命选主席主上竺者。任可否。师预是选。讲太涅盘经。听者云臻。师悬辩提机。整畅得理。然卒师顽空。上竺不能强也。主禅惠择阳报国药师治平。户履日接。别为堂以处。篝灯星列。既又以舆论领延庆。至元二十六年。寺延毁。茇舍草葺。讲论弥不辍。大德元年入寂。僧腊六十。年七十有九。清容居士桷。居迩南湖。游起信堂。见诵声接几席。取其书读之。茫不能解。泰寓曹先生谓之曰。取子直约说。读之斯解矣。后师来南湖。桷谒之。睹其容和以庄。其说坦以明。始悟曰。曹先生语。不虚矣。

　　定演传

　　定演。三河王子氏。具宿根。儿时。人教之佛经。应声成诵。为崇国隆安和尚弟子。研精圆顿教旨。隆安付以传明之任。总统清慧。寂照大师志公。师兄也。赞师出世。授之麈尾。勖之曰。正法不可以无传。人天眷眷。望有所归。师唯唯而已。即入五台。居上方寺。探藏海。尤注意於毗尼。净水香光。人不得窥其室。及隆安顺世。崇国席虚。众恳补处。学徒大集。日以杂华为讲课。训释孜孜。曾无厌斁惮烦意。世祖。闻而嘉之。赐号佛性圆融崇教大师。至元丁亥。别赐地大都。乃与门人协力兴建。化块砾为宝坊。幻蒿莱为金界。凡丛林所宜有。以次成之。故崇福有南北寺焉。时昊天宿德雄辩大师。授师辽道宗刺血金书戒本。徒万余。众咸稽首座下。秉受持犯之说。师自莅席以来。显受皇眷。所得赐予。及净檀施奉。凡至岁六月十九日。尽出以饭僧诵经设供。彻底一空。而后已。祝曰。愿国家平安。众生受福。某无与焉。年七十四。无疾而化。上闻。特旨有司赙丧。旧制。近郭禁火化。师即城西净土院茶毗。或以为言。上曰演非常人。近庸何伤。获舍利百余颗。圆洁如珠。塔于鲁郭之野。越二年。仁宗御宇。其大弟子。请於朝曰。先师入涅盘。遗骨舍利。既奉以塔。以先师道行。承列圣宠遇甚厚。非着之文字。无以示永久。在廷之臣。孰宜为之铭。惟陛下择焉。仁宗命翰林赵孟俯为文。谓。师戒行严洁。如净琉璃。然其登大坛临广众。洪音下被。则如大将誓众。无不惕然仰受。非道成德备。其孰能至于斯乎。

　　栖岩益和尚传

　　栖岩益和尚。郑州刘氏子也。方在娠。其母梦适野而得金印。野有人曰。亟以献佛无留也。即望见塔庙甚盛。因怀印以往。既寤而师生。父母异之。甫齓俾出依镇阳天宁朏公。父母南归。以幼复携从焉。十五六衣裓。北征学於燕中宝集寺。又学华严圆顿教于真定净公。学唯识于大梁孝严温公。岁月逾滋。心义洞了。温每竖义。鸣鼓升堂。义锋四起。师惟竖一指。当其所至。雾解氷销。莫不卷舌低眉眉。以就听位。寻退修壁观於明月山。大比丘全公辈。谓今尘剎俱空。法无所住。灯昏夜永。孰测迷津。乃共即山中。请师出世。师感受其言。出居许州大洪济寺。开唯识宗旨。购疏记三十余部。凡一千三百余卷。师以次敷宣义。声振远近。倾耳位下者。恒千余人。自河以南。愿学者皆趋焉。其始至也。残屋与僧。各不四五。既而敝者新。无者有。庄严殊甚。如天宫殿。信度檀田。出入衍溢。皆师德化所致。师戒律精严。终身坏衣粗食。然四指以炼心。讲唯识四十余年。凡三十余周。河洛之间。设席以待者。遑遑如不及。上之王公贵人。下之樵儿牧叟。无不敬礼信向。四方欲究穷了义者。皆以师为归。亦孰知师所谓了义者。不徒在言说间也。赐号佛性圆明普照大师。以延佑二年四月示寂。年七十有三。僧腊五十有五。全身塔於城南。

　　善入

　　善入。傅姓。世居定海。大蓬因法师。见而异之。淳佑十一年。从半山彬公受具戒。游诸方。辨解究诣。客东掖山。着教家四书。据会执约。不以文字溺泥。指画勤恳。从者乐其易简。初佛光法师。居上竺。提其徒悉使出门下。于时有善良者。与师相讲习。各植立不肯和附。师与良议曰。吾师大蓬。兄能嗣之。愿再拜以伺。良后嗣圆觉顽空。而师卒能昌大蓬。始典谒南明。后首教坐。主赭山东皋。世忠。其说以角立为大病。支离为末流。泛不溢词。约不厓绝。禅人士子。咸倾仰之。兴仆复侵。安众靡懈。至大中。诏宣政院。慎采选勿阿意贪幸。集议者曰。南湖缺席。舍师孰能。遂以昔日所传授者。深省。密启空假破。建一性明静。而互议交毁。讫忘於言。大蓬果有闻于世。崇本担志。师于是有成焉。大者如是。其见于修植。施于人事。不复着也。锡号慧观弘教法师。而自号曰秋虚。延佑中。示寂。为僧六十三期。年七十有八。师讷若不能言。聆其坐讲。则汪洋罔极。秉行洁清。癯容俨修。粹然古德。有足兴起焉。

　　秦州普觉法师传

　　英辩。姓赵氏。七岁从师具戒。二十五。依柏林潭公习教。为慈恩宗主。所至以传持为务。师为性。真纯如美玉含璞。虽不加雕绘。而人自爱重之。至於悍卒。武夫亦能敬。其人谓。无佛之世。足为佛也。每得钱弊。悉以创佛祠。食守道之侣。故君子高其风。而从化者众。年六十有八。以延佑元年六月。终於景福寺焕异景。于易箦之夕。标奇迹。於火葬之余。塔於普觉寺之后。

　　京都崇恩福元讲主传

　　德谦。宁州定平杨氏子。幼从僧读佛书。稍长。用游秦洛汴汝。谘访先德。学苾刍之道。发於是乎落矣。遂逾河而北。谒见诸大法师。所闻凡六经四论一律。皆辞宏旨奥。穷三藏之蕴。而诸老并以识法解义。驰声四远。师皆亲熏而炙之。跻其堂而嗜其胾。故年未逾立。已有盛名於时。后至京师。受华严圆顿之宗。於万安坛主拣公之门。拣以师博学多能。甚器重之。初以诏居万宁寺。迁大崇恩。两住大剎。前后一纪。道德简于宸衷。流声溢于海隅。未尝以宠遇显荣为之志。而改其素。尝语人曰。畦衣之士抗尘世表。苟不媿於朝闻夕死可矣。尚何慕於外哉。自是屏绝人事。括囊一室。以乐其道。延佑四年正月。终於隐所。世寿五十一。僧腊四十三。宰臣以闻。敕有司备仪卫。集京畿诸寺旛盖鼓乐以送之。火后获舍利。建塔於城南。

　　妙文讲主传

　　妙文。蔚州孙氏子。九岁为僧。十有八畦服游学。跋涉云朔燕赵之墟。具戒。抵京师。依大德明公。学圆顿之道。尽得其旨。陆沉于众中。积年三十有二。以众劝请之殷。乃始赤服升猊。就传弘之列。其涵养冲挹。无欲速成名。不躁进求达类。如此。住持蓟之云泉。勤俭节用。老者怀其德。少者严其教。故众睦而寺治。比再稔廪有余粟。岁荒以赈饥民。蓟人称焉。世祖闻其道。召见之。顾谓侍臣曰。福德僧也。诏居宝集。时禅学寖微。教乘益盛。性相二宗。皆以大乘并驱。海内相学之流。囿於名数。滞於殊途。蔽情执之见。惑圆顿之旨。师独大弘方等。振起圆机。使守株于文字者。有以荡涤情尘。融通寂照。是以龙象蹴踏。竞附一乘之驾。年逾八十。倦於勤。以院事任诸弟子。退居逸老。一专念佛三昧。延佑六年坐脱。年八十三。告终之日。诫众高唱佛名。遽起加趺。结三昧印。泊然寂矣。

　　慧印传

　　慧印。关西张氏子。自幼信佛乘出家。后从河东普救月公。学圆觉了义。又从河南白马寺大慧国师。学华严圆极之教。后学唯识论于栖岩益公。二十二受大戒。有葛氏者。设百僧会。师为第一座。宜说法。已作狮吼声。既而又从秀公。讲四分律。从心崖和公。学因明等论。又从大通验公。讲华严疏。于二十年间。游戏教海。无不叩之门。无不穷之理。出世独为栖岩烧香。盖以唯识为归也。后入太行山。修唯心识定七年。得根尘虚静。至治二年。英宗游台。拉师与俱至南顶。命师祈嘉瑞。师即禅定。帝。见白光如水。弥满空际。大士御圆相现光中。喜甚。因命太子诸贵人。从师受菩萨戒。敕赐司徒一品。师固辞乃止。至元三年。示寂。阅世六十有七。

　　晋安寺幼堂法主传(附弟金)

　　宝严。字士威。幼堂其号也。成纪康氏子。少以迈往之气不乐俗。与其弟金。剃染从师。求出世之道。每逢名德启讲。必往参听。尝谓。学而不思。思而不学。君子所忧。虽通其说。而不通其宗。是学而不思也。岂称达者哉。况文字之学。守株象迹。惑於多岐。焉能涉同归之海□圆顿之奥乎。听其说固辩矣。观其所得则未也。於是。既问而学之。以博其趣。而益致其思焉。是其所以造诣。盖得之系表。故其讲说。深有宗通理味。后嗣真觉国师。传贤首宗教。以师承既高。见解益明。其方寸之地。湛如止水。莹如明镜。虽以天资之高。而听器之美。抑亦师友玉琢兰熏。而致及真觉。以诏居大白马。师与金从焉。又从至台山。真觉殁。诏以师继其位。后以太后诏。居大普安寺。以至治二年七月圆寂。年五十有一。葬东封谷。金亦有高行。前居佑国。后迁普安。皆补师处也。事师犹父。始终无间然。难矣。

　　五台普宁弘教大师传

　　了性。号大林。姓武氏。少好学聪睿之性。殆天授之礼耆德安公。为师而落发焉。既登具。历诸讲庠。探颐经论。遇真觉圆师。启悟初心。而周游南北几万里。穷览幽胜。所至必谘访其人。询至道之要。其所师而学者。如柏林潭公。关辅怀公。南阳兹公。皆以义学着称。及归复见真觉於垄坻。愈见墙仞之高。堂室之奥。乃曰。佛法司南。其在兹乎。真觉殁。北游燕蓟。晦迹魏阙之下。悠然如处江海之上。与世若相忘焉。然以怀璧之美。被褐而莫掩。名既喧於众口。声遂闻于九重。会万宁初落。诏师居之。至大中。大后创寺台山。曰普宁。以兹擅天下之胜。住持之寄。非海内硕望。莫能胜之。故以命师。师居十有余年而殁。师为人刚毅。颇负气节。不能俯仰随世。虽居官寺。未尝一至城府。造权贵之门。或谓师少和气。师曰。予以一介苾刍。天子不以人之微。处之大寺。惟竭诚匪懈。图以报国而已。夫何求哉。必有臧仓毁鬲之言。盖亦营营青蝇。止于棘樊耳。顾予命之不遭。道之不行。纳履而去之。何往而不得於道乎。时国家尊宠西僧。其徒甚盛。出入骑从。拟迹王公。其人赤毳峨冠。岸然而自居。诸名德辈。莫不为之致礼。或磬折而前。抠衣接足。丐其按顶。谓之摄受。师独长揖而已。或谓师傲。师曰。吾敢慢於人耶。吾闻君子爱人以礼。何可苟屈其节。而巽于床。自取卑辱乎。且吾於道。何求于彼。彼以其势自大而倨。吾苟为之屈。非谄则佞也焉。有君子而为佞谄之行哉。识者壮师之气。以谓如佛印元公之遇高丽王子。可谓识大体而得乎礼矣。殁时至治元年九月。塔舍利于竹林之墟。

　　弘济法师传(附示瞽庵)

　　弘济。字同舟。一字天岸。余姚姚氏子。投同里宝积寺舜田满公出家。满公师之从父也。师骏发绝伦。或授法华经。辄能记忆。年十六受度。为大僧。持四分律。顷步之间。不敢违越绳尺。已而叹曰。戒固不可缓。精教乘以资行解。其又可后乎。於是往鄞。依半山全公。读天台之书。久之悉通其说。尝修法华金光明净土期忏。聚精会神。存诚不一彷佛。於观定中。睹尊者畀以犀角如意。自是谈辩日增。河悬泉涌。而了无留碍。未几。泰定改元。开法于万寿圆觉寺。浙河左右杰伟之士。奔走其室。惟恐后之。议者谓。倡佛海之道。以播芳猷。实自师始。
　　示瞽庵。脱白於一山元公。一山度四弟子。取法华开示悟入为名。师当第二。名显示。号瞽庵。出台之宁海卢氏之子。古貌长身。寡言笑清。俭自持。一榻二十年。潇然如在逆旅。习教观。从师於万寿。师见其天资峻利。有一泻千里之势。乃曰。子盖从吾师游乎。他日大显南岳一宗。吾於子有望矣。示。遂事佛海。至正初。出世隆寿教寺。大唱台衡为海内名浮屠。寔师启之也。盐官海岸崩。民朝夕揣惴。恐为鱼鳖。行省脱欢公忧之甚。请师亲履其地。建水陆大会七昼夜。师冥心观想。取海沙祝之。帅其徒徧掷其处。凡足迹所及。岸为弗崩。人咸异之。天历改元。升主显慈集庆二寺。皆杭之名剎。师处之泊然。至正七年。师八十矣。钱塘诸名山。以耆旧凋谢。唯师一人岿然。如鲁灵光。又以大普福起之。师坚卧不应。门人进曰。和尚自为计固善矣。其如斯道何。师强赴之。居亡何竟。拂衣旋故丘。开镜清阁。而深蛰焉。因览诸家所注首楞严。繁简失当。方将折衷其说。为之疏解。俄疾作。召至四众。以唯心净土。惓惓为勉。其中或未解师意。师厉声曰。死生难。死生难。遽索觚书偈而寂。寿八十六。腊七一十。寂后七日。法属以陶器奉蜕质。葬于里之峨眉山松花坞。师之所自卜也。师梵貌魁硕。言吐清丽。诸书一过目。终身不忘。平生以流通教法。为第一义。苟有召者。未尝不应。屡感天雨华之祥。然于佛乘文事。俱不偏废。出处语默。则未始离乎止观。所着书。有四教仪纪正。天岸外集。并行于世。示瞽庵。寿六十九而化。则入我　明矣。二师。孜孜为教。其弘阐开化。一本山家诸师之论。罔敢违越。可谓知尊者翼道之功。而号善继善述者矣。

　　大用才法师传

　　必才。字大用。台临海屈氏子。父哲明大经。为科目之儒。母赵氏。嗜善崇佛惟谨。师生甫能言。辄记孝经一卷。七岁善属句。脱口而就。谐协有思致。祝发受具戒。出游武林。谒湛堂澄公。公见其颜貌峻拔。出语皆中肯綮。即以法器期之。时润玉冈为第一座。师折节事之。虽流金之暑。折胶之寒。足不踰户限者十年。凡台家部味之玄。教观之要。一经指授。意释心融。无不臻其阃奥。玉冈叹曰。此子。非灵山会上业已习之。乌能至此哉。玉冈出主海盐德胜。师分座焉。暨玉冈迁演福。宣政院请师。继其教席。当是时。湛堂声称。喧播中外。众意。师必愿与之子。及升座瓣香嗣玉冈。君子谓其知义。至正二年。迁杭之兴福。未几。升主演福。丞相康里公。屡至香币。咨决心要。寺久圮。师为次第新之。建万佛阁。其崇以尺许一百三十有奇。师之为人。凝重简默。观行精励。孜孜修进。无斯须懈怠。每夏终制解。同业者。皆囊衣自便。师独掩关谢客。益加磨淬。人不堪其清苦。而处之忻忻也。一日忽觉。头目岑然。即谓众曰。吾缘尽矣。乃危坐西向。称弥陀佛号。尽一昼夜。因告众曰。汝等勿谓修持无验。吾净土缘熟。三昧现前矣。即索浴更衣。为书别相识。合掌而逝。阇维有五色光。自龛中发火。火余舌如红莲。齿如珂贝。舍利如菽者满地。万众竞取。一时俱尽。后至者。穴地尺余。亦得之。塔干寺之南。阅世六十有八。坐五十六夏。具庵玘公谓。师以恢涵之量。迈远之识。于空坏劫中。建成住之效。而或有可齐者。至于发性具之微。肆辨说之雄。灿真灯于既昏。胶慧和于将坠。此岂力之所能为哉。斯言得之。

　　善继．我庵二师传

　　善继。字绝宗。母梦神授以白莲而生。初习举子业。番然曰。此身虚幻。终从变灭。即因文字取穹爵。如石火电光。转盻即空。谁有智者而耽此耶。乃弃去问法於湛堂。澄公。得其旨。修法华忏。多获感应。一时英俊。执经轮下。无不虚往而寔归。及还华径。于池深木寒处。修十六观。一志安养。后刻期坐化。阇维。舍利累然。如砌。
　　本无。字我庵。台之黄岩人。从净慈方山落发。依寂照於中天竺。掌纲维。有舅氏老教庠也。挽使更宗。师欣然。就见澄公於演福。力研教部。曰。苟弘道利生。在彼犹在此。庸何伤寂照。惜其去。作偈寄之云。从教入禅今古有。从禅入教古今无。一心三观门虽别。水满千江月自孤。出世为澄公嗣。仍爇一香报寂照。不以迹异而二其心。寂照示寂。时师在四明延庆。遗书嘱其力弘大苏宗趣。无他言也。师接书。为设祭拈香云。妙喜五传最光焰。寂照一代甘露门。等闲触着肝脑裂。氷霜忽作阳春温。我思打失鼻孔日。患何气息今犹存。天风北来岁云暮。掣电讨甚空中痕。继住集庆寺。无住上天竺剎竿相望。皆自澄公。一灯分照云。

　　季蘅若法师传

　　允若。字季蘅。自号浮休子。族相里氏。越人也。代为簪缨。师生有绝尘之趣。初为童子。给侍云门元上人。十五圆具。为大僧。至虎林。谒恢大山于兴福。自是习天台教。湛堂澄公。主南天竺。师与焉。声入心通。知解日至。湛堂甚器之。既出世净圣矣。湛堂念之弗置。招之徕归。请居第一座。摄众千余人。持规峻整。经其指示。多所悟入。泰定中。行宣政院。请主兴化。当是时。倡道杭之南北两山者。若天岸济。我庵无。玉庭罕。与师皆有重望。人称为佛海会中四天王。居亡何退居云门。视荣名利养。恬不屑意。翱翔岩壑间。时同断江恩师休耕逸师。临风笑咏。不知夕阳之在树。君子又目之。为云门三高师。前后凡四座道场。教雨所及。如甘露醍醐。饮者心泰然。终以云门为归。筑深居精舍。以法华观慧三昧。为暮年净行。会天下大乱。于戈纷扰。法师与之。遇胁以白刃。毅然不为屈。辞色俱厉。因遇害。白乳溢出於地。寿八十。腊六十有五。兵退阇维之。获舍利如菽者无算。[疗-(日/小)+土]于云门山之麓。师风度简远。暮年神气完固。刘伯温。称其诗文古雅峻洁。而有奇风。故一时名。公卿咸倾倒焉。师素履之美。虽不获考。终命而定业所制。在古贤圣或未免。初无伤乎道德之崇高也。

　　善柔传

　　善柔。董氏。德兴之永兴人。七岁事永安广行大师。默诵金刚楞严诸经。二十入华严圆顿法门。领广严传戒大师戒法。去滋味绝华好。日课金光明经一部。礼佛百拜。深惟静念。孤征独诣。人莫能津测浅深。宪宗闻其名。赐号弘教通理大师。命主清凉大会於台山。释教都总统宝集坛主秀公。慕其德聘。摄华严讲席于京师。又传菩萨戒。于佛子山。及蔚罗黄楼诸剎。自是门人加进。法道半天下矣。师解悟深远。勇於为善。遑遑如不及。经之阙者。勒而补之。寺之废者。撤而新之。甃圮桥完坏路。为之不一而足。其于身也。蔬食饮水。敝衲容身而已。论者谓。师渊然若虚。退然若藏。萧条静深。无所愿乎。其外至於诱引慈济。则孳孳搰搰。如抱漏瓮沃焦釜。得其法者。莫不饱满慰喜。若涉万里而还其家。师之道。其可得而思耶。晚年住持奉圣州法云兰若。遂终焉。寿七十有二。僧腊三十有八。塔于寺之旁。

　　明　慧进传

　　慧进。字栖岩。号止翁。山西霍州灵石人。姓宋氏。生于元至正乙未年。幼稚谙习佛语。甫九岁。遭兵失恃怙。编荆孝养祖父母。祖父母复没於草莽。志慕出家。礼邑元大云寺渐公。落发执经。繇　洪武新恩得度。入汴依古峰。究通华严宗旨。傍达唯识百法诸论。意解心融。众所钦服。遂得法主之称。　太宗皇帝知之。遣中官驰驿。召至南京。备问楞严大义。应对称　旨。赐紫衣。命住天界寺。选俊秀僧徒从学。更　命于灵谷率高僧。篹修三藏法数。及随　驾之北京。居海印寺。被　诏。领袖天下僧众。於大明门外。修普度大斋。越月。演说三聚净戒。利益幽显。其斛顶旛竿。并放异光。　赐玺书金襕衣。升左觉义。总督海内文学儒士高僧。於海印经馆。较大藏经。因奏。刊行藏教。以辅治化。当述诸序。昭示遐远。　上从之。亲制经序十三篇。佛菩萨赞跋十二篇。　召至香殿赐坐。赐梵相释迦。刻丝观音。水晶数珠。七佛之偈。　谕曰。依是修行。升左阐教。而先后遭遇。凡十七载。　洪熙改元　仁宗皇帝淘汰教职。唯师独膺嘉奖。　勑曰。佛氏以能仁为教。化导愚类。以阴翊皇度。利安庶品。总教事者。必在得人。不以轻授。尔左阐教慧进。究明宗旨。严洁戒行。简授兹任。修习弥勤。朕用尔嘉锡之勑命。尔其益懋精进。振乃宗风。以称朕命。钦哉。　宣德纪元　宣宗皇帝。待以国老。　赐毗卢冠织金磨衲。　诏於内翰。因多官并僧众。对写金字华严般若宝积涅盘四大部经。尚膳供馔饮竣事。灌顶净觉大国。师奏请隆善开。讲楞严会解。听受缁素万余指。年弥高德弥邵。耳。目清明。颜貌奇古。性直而俭。道旧荣国恭靖姚公国师。译主光公。讲经隐峰琮公。独芳莲公。月庭朗公。手度高弟。左阐教兼大兴隆住山广通。万佛住山广辩。鸡鸣住山广载。戒坛宗师广严。学徒。左善世广议。右觉义广铭。承　旨讲经道深。余不尽举。而其世寿八十有二。僧腊七十有三。於正统元年闰六月。示寂于庆寿丈室。讣闻。上遣礼部谕祭。茶毗于阜城。舍利灵骨。立塔於浑河之西。　勑赐万佛山之原。以褒异焉。

　　一如传(附能义)

　　一如。字一庵。既老别号退翁。上虞孙氏子也。年十三辞父母。隶长庆为僧。从具庵玘公。於吴山宝奎寺。砺志所业。祁寒盛暑不少懈。一义之未彻。一疑之未释。必究竟乃已。攻苦[击-手+口]淡。逾久逾笃。遂深造阃奥　洪武十八年。出世住松江崇庆。进住苏之北禅。缁素归化者日众。二十七年。南洲洽公。掌僧录司。兼主大报恩寺。延师为都讲。时清理释教。庶务丛脞。洽公酬应上下。而讲演不废。盖资於师为多。二十八年住杭州天竺灵山寺。三十一年。住上竺。益以振宗启后为己任。而从学者益众。　永乐初。退处大报恩寺。以法华如来奥旨所寓。非学者所易入。乃集众说为之注。太子少师姚公。为序之。且称如公两浙一人。　上尝览之。奖谕再三。加以厚赉。十二年被召。纂修大藏经。而师总其事。授僧录司右觉义。既升右阐教。　洪熙元年三月。示寂於京师海印寺。春秋七十有四。坐六十一夏。阇维。舌本不坏。塔而藏焉。
　　能义者。四明人。与如同时。道望亦相等。埒皆为僧录司官。受知于　皇上。杨东里序如塔云。吾行四方。所遇其人。器识论议。伟然出乎众人。而汲汲以修。废举坠光。大师门为任者。亦不少矣。则岂独昔之时为然或。而求夫渊然。其存泊然。其行望之如无能。即之而有味者。盖在昔已不多得。亦何独於今也。　太宗皇帝。临御四方之名高僧。皆尝入觐。而　圣心所重者。独四明之能义。会稽之一如。噫。是岂偶然哉。又云。二师。恂恂温恭。言若不出口。如。深於法华。义。深於楞严。

　　大同师传

　　大同。一云其字。号别峰。越之上虞王氏子。世推簪缨之族。父有樵。母陈氏。妊师已十月。父见庞眉僧。振锡而行。问僧来自何所。曰。昆仑山也。竟排闼而入。父急追之。寂然无有也。暨出。闻房中儿啼声。笑曰。儿岂向来浮屠也。幼极俊爽。览诸载籍。辄会其玄奥。父授以辞章之诀。握笔翩翩。辄有可观。遂以缵承家学属之。母独叹曰。是子。般若种也。可俾其缠绕尘劳乎。命舍家入会稽崇胜寺。从僧贵游。已而剃落。受菩萨戒。会春谷讲经景德师。复往依之。获受五教仪玄谈二书。又谒怀古肇师。受四种法界观。怀古春谷。皆南山大弟子。深於华严之学者也。师天分既高。又加精进之功。凡清凉一家疏章。悉摄其会通。而领其枢要。义趣消融。智光发现。识者心服之。春谷升主宝林华严教院。召师谓曰。子学精且博矣。恐滞於心胸。以成粗执。曷从事思惟。修以刬涤之乎。师即出钱塘。见佛智熙禅师。於慧日峰下。旧所记忆者。一切弃绝。唯存孤明。耿耿自照。如是者。阅六暑寒。佛智嘉其有成。欲縻以上职。不听而去。俄上天目山。礼普应本禅师。普应见已。期之如佛智。师将久留。普应曰。贤首之宗。日远而日微矣。子之器量。足以张大之。毋久淹乎此也。为赞清凉像而遣之。师喜曰。吾今始知万法皆本一心。不识孰为禅那。而孰为教乘。内外自此空矣。亟还宝林见春谷。且告之故。春谷曰。可矣。乃命之司宾。寻升上座。当时相从者。皆宏伟之龙象。师为分讲杂华玄门。会要统宗。必极其所言。宋故官徐天佑王易简。闻之。相与崇奖莫置。声光焕着。五尺童子。皆能知其名。郡守范侯某。怜春谷僧腊已高。风之使让其席。师毅然不答。侯设伊蒲供。延师亲与之语。师曰。有是哉。所贵乎道者。在明师弟子之分。垂训后人。苟乘其耄。而攘其位。岂人之所为乎。明公纵爱我厚。名义不可犯也。侯不觉离席。把师臂曰。别峰诚非常人也。元延佑初。始用荐者。出世萧山净土寺。师自念。圭峰以来。累叶相承。其间或绝或续。系执法者之贤否。遂发弘誓。力持大法。晨讲夕演。虽至於劳勚。弗敢少懈。天历初。朝廷新设广教都总管府。遴选名山主僧。一归至公。升师住景德。重纪至元中。行宣政院。迁主嘉禾之东塔。师不赴。时宰臣领院事。乃改宝林。宝林清凉肄业之地。人咸为师荣。师固守谦退。迟回不上。州牧。邑尹。山林友社。交疏延请。亦不允。至第二疏。始投袂而起。仿终南山草堂故事。建高斋。辟幽舍。招徕俊。又浙水东西。莫不担簦蹑屩。争集轮下。师竭忱开授。比景德为尤勤。法席之盛。不减东山。时至正初。顺帝。御宣文阁。近臣。有以师之道行闻者。帝嘉之。特赐金襕伽黎衣。帝师大宝法王。亦俾以六字师号。隐然作镇江南。宗门恒倚之为重。状元忠介公泰不华守越。病旱无以禳。佥谓。非师不可。师为爇香臂上。以请雨。即澍。师莅事一纪余。以疾固辞。坚卧崇福庵中。而时事日棘。师因退处瞻博迦室。年垂乃八十矣。　皇明御极。四海更化。设无遮大会於锺山。名浮屠咸应诏集　阙下。入见於武楼。独免师拜跽之礼。命善世院护视之。次日复　召。赐食禁中。及还复有白金之赐。洪武二年冬十二月。得疾久不瘳。口占辞众语。端坐而蜕。寔三年春三月十日也。世寿八十一。僧腊六十五。越七日。遵治命就城南竹山。准法阇维。收余烬[疗-(日/小)+土]焉。其嗣法分布列剎者。则妙心大衍。臬亭善现。高丽若兰。景德仁静。姜山明善。延寿师顗。南塔国琛。福城大慧。景福性澄。妙相道称。法云道悦。小宝□日益。净土梵翱也。师神宇超迈。伏犀插脑。长身而玉立。美谈吐。遇王公贵人轻重教门者。发论兖兖弗休。其挺己卫道。理或不直。虽斧锧在前。不少挫其气。中岁稍涉魔事。至中之以危法。师不顾。下帷却扫。日味华严。其人一旦自毙。然其游心文。翰宾接贤。公卿燕飨赆遗。唯恐不尽其意。永康胡公长孺。吴兴赵文敏公孟俯。巴西邓文肃公文原。长沙欧阳文公玄乌。伤黄文献公溍武。威余忠宜公阙。咸乐与师交。函诗往来。无虚岁。晚岁与安阳韩庄节公性。李着作孝光。唱酬於水光山色间。尤极其情趣。扶植他宗。无尘毛猜忌。闻其贤也。敛衽不暇。断江恩师少林学也。荐之主天衣。天岸济师台衡教也。挽之尸圆通。至於甄别人品。摩厉后进。三宗屡得其人。古林茂师之主保宁。驭下过严。楚僧无赖者数人。将愬之於公府。师偶遇於旅邸。设丰食食之。从容谓曰。吾虽不识古林。闻其为禅林名德。子等将不利之。君子以为何如人。不如且已。否则恐罹大咎也。众沉吟良久。稽首列拜而去。事遂寝。师性至孝。自恨蚤丧父。养母纯至。及亡。春秋祭礼无阙。且请名臣书父母群行。树碑於墓。生平无躁进意。高丽沈王。遣参军洪瀹。施大藏经於二浙。瀹自负通内外典。不复下人。入越见师。茫然如有失。力言於王。邀公游燕都。将振拔之。过吴。辞以疾而还。持律甚严。不敢违越。抚世酬物。终始如一。不以久近为碍。而散其诚。逮革代之后。囊无一钱。唯存书史五千卷。尽散其徒之能文者。着述颇多。未脱稿。辄为人持去。其外集曰天柱稿。录师自制诗文。曰宝林编。额聚古今人。为寺所作者也。呜呼。贤首之宗。不振久矣。凛乎若九鼎一丝之悬。师独能撑支震耀。使孤宗。植立于十余传之后。凡五十年。非贤者。其能致是乎。

　　华严菩萨．松堂老人传

　　正顺。蔚州高氏子。初为台山寿宁用公行童。圆具后。结庐深树间。屏绝诸缘。唯读华严经。数满千部。常入华严观。一夕入观。闻空中声曰。和吞山水少会风云。从是有契入觉。行住坐卧。了无一物为障碍。无一念为起灭。身心荡然。与法界合。为人演说。言如涌泉。皆契法界深义。因於岭头。建大阁。阁下为海水。出大莲华。华上坐毗卢遮那佛满月像。每对佛入观。五七日方起。故人以华严菩萨称之。而不敢名。成宗闻师名。三召不起。就授五路总摄之职。固辞不受。临终谓众曰。无尽剎海。不离当处。妄情未瞥。悟入无时。门人法忍曰。未审。师今向甚么处去。师唤忍阇黎。忍喏。师云。虚空剖出一茎骨。言讫恬然而化。是日。灵几上有龙瑞。五彩飞光烛庭宇。移时乃歇。停三日化火自焚。门人拾舍利。建塔藏之。
　　松堂。名文才。字仲华。陇西杨氏子。少孤。事母以孝闻。博学能文。作慧灯集。释贤首疏。又着悬谈详略五卷。肇论略疏三卷。皆内据佛经。外援儒老。曲尽弘扬之妙。尝庵居松间。人称松堂老人。一日出庵不归。弟子迹而得之松间。师冥然抬目曰。吾方安逸。汝何遽至。弟子曰。师坐已三日矣。既而成宗特旨。建大万圣佑国寺于台山。为师阐道之所。演化数年。大德中。示寂。荼毗获舍利百余颗。闻於朝。诏沙门问之。有法洪者。对曰。和气之浃。蒸为菌芝。精诚所至。其理或然。故苌弘死忠。其血成碧。况道与神会。颐养之至者乎。夫朽败之余。标异於烟灭。灰飞之际。岂非行业坚白神气凝结者欤。上嘉其论。勑为塔藏本寺。封邽国公。

　　士璋法师传

　　士璋。字原璞。海宁王氏子。伏犀贯顶。目光外射。自幼即决去荤膻弗御。即御辄呕逆不能胜。日取天竺典习读之。识者曰。此释子种也。十九始除须发。寻禀持犯之说於某师。时我庵法师。自四明延庆。迁主武林上天竺。令誉隆洽。师将担簦趋之。感异梦。师以为得法征。心自喜。及见我庵。如旧相识。凡天台大小部书。以次环授之。师志虑专一。饥则亲釜甑。以事烹饪。一饱而止。寒暑昼夜。若不知也。我庵之三吴。俾师迁丈室之西。以便饮食。逮迁。见白烟一抹起其寝所。则自爨犹故也。我庵。阴鉴其勤。以远大期之。我庵之门人。曰天心莹素。高亢不服人。亦歆师之行约。共灯火。磨切诘难。极於毫丝。余子皆望风而畏。称为双璧。元至正十三年。江南行宣政院。命主州之栖真寺。栖真与南天竺演福邻。古称教海。而大用才公。绝宗继公。二大长者。皆在焉。师犹以学之未足。时往叩其所未至。凡部味教观之奥。偏圆本迹之微。畴昔有疑而未彻者。二老无不条分缕析以喻之。师弹指叹曰。佛法教藏。渺如烟海。固非独善偏长所能究也。移主旌德教寺。法化大行。洪武初。以集庆虚席请师。唱扬接引。如旌德时。有过无弗及焉。未几示寂。师所着书。多未脱稿。诗文有别录数卷。

　　补续高僧传卷第四


　　补续高僧传卷第五

　　　　明吴郡华山寺沙门　明河　撰
　　义解篇

　　明　古庭学法师传

　　善学。自号古庭。生儒家马氏。传华严之教於宝觉法师简公。凡清凉大疏钞。及圆觉楞严起信诸部。皆能融会甚深微妙之旨。遐迩嗜学之子。敛衽遡瞻。不翅卿云德星。以获一见为快。虽老师宿学。亦推之为人望。别传教公。无言宣公。前后主报恩之席。皆欲摄受师为弟子。师笑曰。吾得法於宝觉。忍背之乎。力拒不听。赋曹溪水四章以见志。寻还东林隐居。掌教者尊师之道。不容肥遁自逸。强主阳山之大慈。师植心平易。不屑沉溺专家。以殊户异轨。为高理之所在。辄翻然从之。每升堂示众曰。吾宗法界还源。非徒事于空言。能於禅定而获证入者。乃为有得耳。既而又曰。吾早通法华。虽累入法华三昧。然长水璇问道於琅琊觉。又从灵光敏。传贤首教。露光天台之人也。古人为法乃尔。吾徒可专守一门乎。君子美其至公无我。一扫近代互相矛盾之陋。　皇明龙兴。师将大弘贤首之教。以续物慧命。虽当俭岁。躬分卫以食众。士民踵集。方思有所建置院僧。以官赋违期。当徙虔州。有司知师专任讲道。欲与辩析之。师曰。吾为主僧。法当坐。敢累他人耶。遂毅然请行。或让师为迂。师曰。宿业已定。不可逭也。行抵池阳马当山。示疾而化。洪武庚戌四月也。春秋六十有四。师形貌尪瘠。退然有不胜衣。戒检精严。护持三业。唯恐有所染污。独居屋漏。法衣不离体。三藏诸文。未尝释手。虽盎无斗储。处之裕如。谦恭自牧。竖子来见。亦无墯容。勤於诱掖。有不领解者。方便比喻。至于反覆数四。必俟其心悟。始罢云。见诸着述者。咸有可观。法华问答若干篇。法华随品赞三十篇。辩正教门关键录若干卷。及诗文。并行于世。宋文宪公曰。濂於诸宗之文。颇尝习读。每病台衡贤首二家。不能相通。欲和会而融贯之。恨鲜有可言斯事者。不知世上乃复有师乎。于是。发不及见之叹。其为贤者追慕。如此。

　　东溟日法师传(附智明)

　　慧日。号东溟。天台赤城人。躯干修伟。眉长三寸。目光射人。尝从柏子庭和尚习教。解悟甚深。有戒行。人师法之。洪武初。以有道征。　上御奉天殿引见。时丞相御史大夫。暨百僚咸在。而僧伽鱼贯而上。师年最高。白眉朱颜。其班前列。　上亲问劳之。顾众而言曰。迩来学佛者。唯饱食优游。沉霾岁月。如金刚楞伽诸经。皆摄心之要典。何不研穷某义。苟有不通。质诸白眉法师可也。自后数召见。从容问道。字而不名。及建锺山法会。请师敦说戒法。闻者开怿。既而辞归杭。居上天竺。一志安养。冥心合道。不杂余念。洪武十二年七月朔。梦青莲华生方池中。华色敷腴。清芬袭人。既寤。召弟子妙修曰。此生净土之祥也。吾将行矣。至四日。趺坐书颂。合爪而寂。阅世八十九。僧腊七十。师居常面严冷。片言不妄发。对王公大臣。未尝出一软媚语。至於诱进后学。温然如春阳云。
　　智明。字月溪。杭汤镇杨氏子。从南山圆照才法师受学。后於城东结庵。杜绝诸缘。一心莲业。戒行孤洁。甚为缁白皈从。年七十二。书偈而化。

　　能义传

　　能义。字无言。别号损庵。四明象山高氏子。颕悟聪敏。年十三出家智门寺。精行业。稍长。见复原报公於径山。公默识之。授以楞严。讲诵通贯。旋主藏于雪窦。恍然有得。作偈。有扫空文字五千卷。流出胸襟一盖天。复原深嘉许之。洪武中。住余杭普宁。岿剎竿而皈。四众久而退席。隐居径山之蒙堂。永乐丙戌。　太宗皇帝。命僧录司。遴选精通楞严经旨者。以师应　诏。师为说以进。　上览之。心甚契合。乙未。纂修永乐大典。命师总释典之纲。极承　眷顾。既而灵谷定岩戒公。延师为上座。模范后学。定岩示寂。灵谷席虚。　仁宗皇帝在青宫。儗师补其处。令入朝。　上见师道容。喜甚。除僧录左觉义。赐锦衣一袭貉裘暖帽靴袜。并钞二百锭。遣中官送回南京。於锺山第一禅林。举唱宗乘。缁素悦服。未几复入朝。升左讲经。寓庆寿寺疾作。上闻赐医药。中使相望于道。集众说偈曰。已住阎浮七十年。　皇恩如海浩无边。如今撒手西归也。万里无云月正圆。掷笔而逝。　上览偈为之感叹。　赐谕祭。命工部作龛。茶毗于平则门外。上有五色云现。拾骨得舍利数十颗。弟子请回锺山。　仁宗践位。复遣祭命。以灵骨舍利归径山。建塔於寂照祖垄之傍。师梵貌清整。人见而意消。善韵语。应制和　御韵。送大宝法王。有云有时论到无言处。心融神会尧眉开。颇为人传诵云。

　　清天传

　　一清天者。江右庐陵人也。别号洁祖。为欧阳族。自幼颕悟。深厌尘俗。依多宝正宗忠公受业焉。宣德改元。右街云海法师为落发。入大天界。见弘慈普应禅师。命侍香掌藏钥。进第一座。正统初。得古剎废址于都城西山之麓。慨然有兴复之志。繇是。罄鬻衣资。募众缘。度工庀材。虽片瓦只椽。皆自手之。事闻于　上。赐额弘庆禅寺。师为开山第一代。即今黑塔是也。师拔萃超群。卓然如孤鹤之在鸡群。初主水月。次迁南通法至。既又开山弘庆。自此道风浩荡。朝野知名。丙寅右街善世两庵宗师。荐师于春官。大宗伯胡公。及诸巨卿名公。莫不推赏。遂有双径之行。觉山冯宁。印施华严大经。并函绣幡。金台诸檀。如沈福诚杜弘真辈。皆欣然发心。铸铁佛三躯。及诸供具。随师而往。以明年丁卯入院。远近钦仰。罔不嘉奖劝助。师所履之事大有径庭。翰林张公益谓。师根性坚利。志力勤笃。遂能因师之教。悟玄义于杂华。视师之行。绝三业于满分。盖寔录也。

　　洪莲传

　　洪莲。字独芳。山西太原吴氏子。赋性严敏。孩提时已若成人。出家饶益寺。二十具戒。见休云。蒙印可。授以信衣。入天龙洞结足。刺十指血书。写五大部经。又于名仙洞。立曼怛啰座。设焰口食。赈济幽类者三年。　晋王闻之。延致问道。奉衣馔。请住鸿佑寺。自是声德遐播。永乐中。奉　旨。笺注大明三藏法数。较勘藏经。又　命入香殿。与进法主。问答楞严大旨。又　命於海印寺。较写三藏。前后从事。皆得　圣心。继承　仁宣二庙恩眷。除僧录司右讲经。正统七年。转左讲经。以年老。上谢事之请。遂免师朝参。职事如故。至景泰七年七月四日。端坐书偈而逝。　上闻悲悼。命礼官致祭。赠净梵翊教禅师。寿九十一。僧腊七十一。茶毗得舍利百颗。　勑归西山万佛寺。造塔安厝。师资貌魁特。襟度豁如。议论磊落。一出于正。解行兼全。以身任道。故得列圣。礼遇殷至。景泰四年。日本僧入贡。其僧。本国大禅伯也。少所与可。独服膺于师。偕来者。各有所问。言人人殊。师应答如流。皆得所请。叹未曾有而退。其辩才服人。又如此。聊述应迹粗槩。以备传。其潜德密行。与证悟所及。可想见于语言之外也。

　　凤头祖师传

　　道孚。字信庵。江浦刘氏子。善习表於儿戏。利根发于童心。七岁入学堂。先生授以书。不肯读。读又不肯竟。曰。此书非我所喜。先生亦非我师。乃依灵谷庆叟。为弟子。落发衣缁。昕夕礼观音。发聪智。通唯识涅盘诸大乘经论。群言所涉。一览无遗。精旨妙义。囊括而川注。滔滔然莫能窥其涯涘。复礼天童观翁。时观公道望高天下。　宣庙在潜。每承顾问。宣德岁丙午。召至京师。馆於庆寿丈室。师执侍惟谨。　上嘉之。赐西服茜衣。师牢让不服。寻游江浙。受满分戒。入五台。睹圣相摄身光中。奇幻百出。转念之顷。倐忽不见。叹曰。古人所云。一翳在眼。空华乱坠。因自号知幻子。　英庙闻师名。召见大悦。呼为凤头和尚。盖以师头前锐起也。寻授僧录讲经。未几告退。结茆于山中。扁曰松樾。屏息诸缘。不妄交接。唯苦心真寔之士。得以相依。餐服遐异。悠然自适。若将终身焉。先是。司礼阮公简。得京西马鞍山废寺。欲兴之。思得大知识主宗风。与议。非师不可。修词致恳。至于再四。不许。后掘地获断碑。阮持碑。泣请曰。碑虽不完。犹可读。惟师寓目焉。师读之。始知此寺乃辽普贤大师所建。四众受戒之所。师喟然曰。释迦如来。三千余年遗教。几乎泯绝。吾为佛弟子。讵忍视其废而不兴耶。乃幡然而起。於是铲荒夷险。郁起层构。散己赀以鸠工。择干僧以董役。匠成于心。受规於手。日不笠而雨不屐。趋风望景者。翼如而至。百年癈剎。复兴於顷刻。廊庑龙象。焕然一新。始末具载大学士杨公士奇所撰碑记。黔宁昭靖王。复以宣武门府第。施为梵剎。　赐额承恩。为师往来憩息之处。师善书。笔法遒徤。尝於文华殿。大书扁额。　上俛案视之。称善。赠之诗。有高僧书法胜中书之句。又尝施食於内庭。开法于秘殿。　上皆亲御视闻。无不击节叹赏。当是时。耆旧凋丧。独师法闻四方。学子趋参。唯恐或后。僧中之杰出者。一人而已。以是奇德妙行。足以驾苦海之慈航。跻迷途于觉岸也。景泰丙子夏六月十日。集众升堂。说偈曰。昔本不生。今亦不灭。云散长空。碧天皓月。遂端坐而逝。计闻。　上震悼。遣宫谕祭命。公矦以下。咸从吊临。茶毗获舍利。建塔于寺之南原。世寿五十有五。僧腊四十有九。年度弟子数万。得戒四众百亿。门弟子千余辈。皆缚禅秉律。阐化一方。着述。有定制戒本戒牒。并偈颂诗章若干卷。传于丛林。胡忠安公荧。称师学之博。行之修。功之盛。能光大法门云。

　　万松千松百松传

　　慧林。字万松。杭之仁和人。生禀异质。稍长耽玩佛书。授以世典。弃佛观。父母察其志如是。遂舍为法轮寺僧。见诸僧所习卑鄙。师不乐。愀然叹曰。此岂可了生死大事耶。雅闻天目平舒老人道行。往依之。一日宴坐林间。闻猿鸟声。豁然有悟。是时。伏牛空幻叟。寓广德禅林。乃诣叟。自陈所见。遂嗣空幻之门。历游诸方。归杭隐径山。绝迹於城府。师持身约。守律严。素通三藏。尤精於法华圆觉楞严等诸经。善于开诱。析义宣旨。如慈父母之训其子。必至领解而后已。道日益崇。修日益起。而四方从学者。日益以众。嘉靖丁巳。忽谓众曰。时至矣。绝谷。日啜涧水数杯者。月余而化。得年七十有六。
　　明得。号月亭。以绍万松禅师法。又号千松。乌程周氏子。幼歧嶷不凡。尝随父赴西资佛会。指画像问曰。是非僧耶。父曰然。遂求出家。依庆善庵祝发。初习瑜伽佛事。知非而弃之。谒海百川求出世。法机不契。遍参名宿。备历艰辛。益发愤厉志。诣武林上竺哀吁大士。求值明师。乃遇万松於中竺。问以来意。以礼普门对。万松。竖一指曰。汝去见了观音来。师方下顿有所省。再拜。求了生死之诀。万松授以摄心念佛法。因留侍左右。朝夕参承。凡十载。一日阅楞严。至清净本然云何忽生山河大地。豁然契入。又入径山。结茆凌霄峰绝顶。独坐三年。四方禅侣。接踵而来。师随机响应。无不迎刃而解迁传衣庵。讲楞严。既游天台。彼中缁素。邪正淆混。师为讲华严等经。化外道以千计。讲甫毕。堂内宝花遍生。今扁为涌莲堂云。比归。司宼韫庵吴公。时为杭守。延师演法於灵隐。佥宪东溟管君。以天池请。仪部观颐沈君。延主圆证寺。五台陆公。复延讲华严於秀水之东禅。师乐其雅僻。乃相与葺法云堂以居。遂为师示寂之所矣。师为人。修干玉立。性度。高简伉直。以道自重。遇公卿。未尝降礼。作卑谄态。群小或憎诟之。百折不回。保护正法。毅然不为身谋。其寓天池日。有豪贵挟妓游僧寮。师会众逐之。无所顾惮。世方崇事真武。师以彼不过玄武之神主。治一隅耳。何至奔走天下若狂也。我薄伽梵。为天人师。何不易彼事此耶。往往改像设而更庙貌。性喜汲引后学。而视外道如雠。同衣有过。讥弹不少借。以故招忌者之口。非有诸缙绅。为之金汤。几不免矣。以万历十六年归寂。寿仅五十有八。师与五台公。有法喜深缘。而为铭王村之塔曰。惟师以苦行得见地。以强毅任永法。余获交师三十年。所受教益非一。期晚年相与修东林故事。而师先化去。谁为余作莲邦指南车耶。塔。后迁於径山。
　　真觉。号百松。苏之昆山人。姓王氏。已蓄妻矣。偶逐方僧游杭。遂入锅子山祝发。居月余。往吴门受具戒。其时。议锋已不可当。未几。谒千松於湖州。听讲位下以敏出。为听众所抑。首座道元怜之。为言于千松。录置下座。后出世。遂为千松拈香而嗣焉。嘉靖甲子。受天台之请。远近向风。趋赴如不及。所讲楞严若干座。法华若干座。妙宗钞若干座。惟法华玄义。一座而已。所得檀施。辄缘手尽。真寔居士云。妙峰师梵相奇古。身不踰中人。而言论风采。如大火轮。不可撄触。於是。江南有二法师。师与东禅月亭得师。师出东禅之门。东禅不专贤首。而师独精天台。遂有同异。然其妙辩纵横。凌厉千众。俱东南无畏光明幢也。

　　[樊-大+鹿]亭住法师传

　　祖住。字幻依。[樊-大+鹿]亭其别号也。生丹徒杨氏。沉密不贪。世缘十七。从剃染。十九领具戒。通晓诸经大义。走少室依大章。入伏牛依高安。凡经十二夏。次至都下。谒松秀二师。至南京。谒无极老人。为西堂。犍槌之暇。即入作务。昼夜不休。寻演华严钞於京口万寿寺。缁白听者。日以千数。老人率其徒观焉。既而谓众曰。吾殆不如也。虽然有不如我者一。吾向者。彼上人为我西堂。今西堂有彼上人者否。自是道价郁跂丛林倾挹。师智崇礼卑。如常不轻。提奖唱诱。孜孜不倦。前后登法座者。以十指数。能使所至立成宝坊。然而三衣之外。一衲周身。齑粥仅延。犹存五观。其诸衬施。不以挂眼。且奉律精严。纤过无犯。以万历之甲申。入吴山之莲华峰。登支道林讲座。山林隐秀。有终焉意。未几迁化。茶毗。敛灵骨。塔於本山。

　　素庵法师传(附兀斋．幻斋二比丘)

　　素庵法师。讳某。生於襄阳锺氏。壮岁弃儒。遍访知识。至南阳留山寺。礼泯庵休公落发。瓢然一钵。历伏牛清凉受具。依秀法师。习经论凡十一载。精其业。南礼普陀。过白下。白下名流。针芥自合。以摄山讲席留师。道声大振。师亦乐兹山幽邃。遂诛茆筑室。栖迟十年。一日扶杖将行。留偈净业堂云。自入栖霞已十年。东修西补未曾闲。掀翻瓦砾成禅院。除剪荆榛作菜园。每炼蔬羹供海众。恒宜大教继先贤。如斯弗为儿孙业。留与同袍万古传。其气韵可想矣。已而为众复留。师身长几七尺。头颅方直。面目有光。隆颡丰颐。音声如钟。生平履践。如氷雪。随所酬应。春温日旭。人自意消。说法直截简易。不为峻语。而格顽导愚。远近钦悦。凡讲华严大钞法华楞严诸大乘经论。各若干座。以万历癸巳十一月十三日后夜。端坐念佛而逝。三日中夜。火满山。若列炬。阅世七十五。法腊五十。师生平瑞迹甚多。初至摄山演华严。至入法界品。塔放五色光。又一日讲法华。至宝塔品。见空中光相俨然。汪司马道昆。为作铭记。司马公两举无遮大会。於新安焦山。见异人数十曹。伏师前以脱苦谢。司马亲见之。丙戌大饥。僧众绝食。而芜阴郝氏。裹百斛米至。初登殿礼佛。惊谓曰。是梦中教我赈米佛也。辛卯冬。讲法华於娄东之淮云。至地涌品。毫光缭绕法座下。经久不散。应芜湖讲。期度江。风浪大作。师咒观音力。应声寂然。其他毛举未易悉数。
　　兀斋．幻斋二比丘。俱出襄阴锺氏。为同祖兄弟。同师素庵法师。称高足。兀斋。名如慧。法师与慧。在俗父子也。母汪腹之时。师已入留山矣。慧生三历不语。一日父归省其祖。一见喜曰。我父子同出家去。家人异之。五岁失母。养於伯母江。即幻斋之母也。慧。幼习世典通大意。会法师集讲京师。因来省。遂祝发座下。时十三岁。初听楞严。至征心辩见会五阴三科处。愕然自失。乃登坛受具。昼夜六时。除听讲外。即跏趺习定。兀然如槁木者三年。同学呼为兀斋。一日定中。见大光明身等虚空。自是掩关不语。妙悟益发。内外典籍。寓目即了。无滞义矣。
　　幻斋。名如念。为人温厚老成。嗜学经论如渴。二人同心执侍。如阿难难陀。以故栖霞法席。为江南最。二公俱善达观老人。观方佩南宗心印。勘辩诸方。而二公与之出入议论。时蒙许可。其人可知矣。丙戌十一月初七日。慧忻然谓弟子曰。我愿毕将去矣。遂七日不食。而精神挺然。至十三日。端坐将逝。弟子请曰。着甚么衣好。曰。不干他。遂逝。其夕。观师在京之潭柘。梦慧掉臂西行而无侣。呼之不答。讣至。方验其异。又三年戊子十一月十三日。慧方大祥。而念忽叹曰。我更十日逝矣。至期果逝。与慧同塔龙化庵后。慧。世寿四十四。僧腊三十二。念。世寿三十八。僧腊二十五。方今丛林衰替。二公俱精进光明幢。使不夺其年。庶几为大法栋梁。而竟为报缘所局。未终下寿。遂弃人天。伤哉。

　　月川法师传

　　镇澄。字月川。别号空印。金台宛平李氏子。幼聪慧弗群。十五礼西山广应寺引公为师。得度为沙弥。登坛受具。时一江澧西峰深守庵中诸大法师。弘教於大都。师亲依轮下。参穷性相宗旨。靡不该练。尤醉心华严圆顿法门。如是者十余年。复从小山笑岩二老。究西来密意。殊有会焉。自是声光动远近。后学仰而归之。妙峰举无遮会于五台。师首其众。罢会。居紫霞兰若。面迫冷壁者三年。适塔院主人。请修清凉传。随以法席。延致四方。学士大集。至室无所容。寻与友人雪峰。创狮子窟。建万佛琉璃塔。遂成一大丛林。日绕数千指。演大华严。寒岩氷雪中。俨然金刚窟对谈也。时　两宫兴福。尤注意台山。闻师雅重之。特　赐龙藏。寻延师入京。馆于千佛慈因二寺。讲大乘诸经。　赐赉隆厚。奉　旨驰驿还山。开古竹林居之。有终焉意。复修古南台。南台竹林。皆文殊现身处。久废。得师而复兴。圣贤之迹隐显在人也。师自是疲於津梁。谢遣诸弟子。默然兀坐。一切无预於怀。众固请说法。师曰。学者以究心为要。多说何为。尔曹勉之。吾将行矣。中夜端坐而逝。时万历丁巳六月也。师安重寡言笑。律身至严。御众甚宽。说法三十余年。处广众若无人。不受饮食。虽天厨荐至。而粗粝自如。居恒专注理观。安坐如山。物莫之动。度生卫法之心。至老弥笃。故出师之门者。皆凝厚之士。诸方取法焉。其於讲演。提纲挈要。时出新义。北方法席之盛。稽之前辈。无出师右者。着述。有楞严正观金刚正眼般若照真论因明起信摄论永嘉集诸解。皆盛行于世。

　　徧融师传

　　真圆。字大方。徧融其别号也。蜀之营山人。姓鲜氏。幼业儒。身长七尺余。音吐洪亮。年将立。感生死无常。遂舍家入云华山。礼可和尚为师。落发受具。一钵东下。至洪州。葺马祖庵居之。复舍庵入京师。徧游讲席。深入华严法界。心念口演。不离此经。复束钵入匡山。值岁凶。鬻薪度日。采薪遇有材坚寔可为器杖者。辄削成。杂薪中。卖之不论价。随得钱米无多少。一以供众。为之不避风雨寒暑。如是二十余年。庵居狮子岩。地幽僻多魈伥。常横一棒坐岩口。行脚僧来。辄棒之出。竟无契其机者。前后四入京师。初住龙华寺。听通公讲法。次住柏林阅藏。又移世剎海。接待云水。最后　慈圣太后。建千佛丛林。请师居之。陈文端赵文肃二公。为护持。道望赫然。尝在杲日寺。讲华严经。有狂僧。触太宰下狱。词连师。因并逮师下狱。两狱卒甚苦患师。置师于匣。师不胜苦。口称大方广佛华严经。铁栓檀匣。轰然尽裂。狱卒骇异感化。因不复为狱卒。师在狱时。送供入狱者甚众。然必狱众均沾。精好一如始受。否即力却。终不独入口。狱众以此感动。相率皈依。圜扉之中。佛声浩浩矣。师在狱凡三阅月。文肃公疏请。得免。师念苦缘当百日。今未满。且不能舍狱众。坚不肯出。比出。隐谷积山。块然独坐。见人不起。亦不举手。会中贵杨某。奉　慈圣命。请居世剎海。　赐内帑紫衣宝旛龙藏。时江陵方柄国。尝诣师。侍者屡促师迎。不应。江陵至榻前。始徐起。执其手曰。公来何为。曰来问佛法。师曰。尽心佐理　朝廷。此真佛法。舍此俱为戏论耳。张默然。张。又尝偕文肃谒师。问如何是文殊智。曰。不随心外境。如何是普贤行。曰。调理一切心。师性耿直。高声硬语。闻者凛然。不能为豪贵人温懦。此亦其槩也。初师法躯修伟。而不甚肥大。自住剎海。日渐丰硕。至须人扶掖始得行。隆冬冱寒。日必数浴。居恒危坐。默持法界观。或诵华严无停晷。甲申九月。师命梓人造龛。促其期曰。宜速成。缓无及也。前三日。孤雁集方丈。师抚之点头曰。尔来乎。盖雁去而师灭。师原无疾。独觉气力渐微弱。至重九日。尚坐绳床。听诵晚课。闻愿生西方句。泊然而化。世寿七十九。僧腊五十。全身[疗-(日/小)+土]德胜门外。普同塔。

　　如幻传

　　如幻。闽人也。林氏子。少为儒。以事忤督学使者。拂衣而出。之庐山。从徧融和尚落发。时徧融晦迹众中。为常住斫柴。幻亦斫柴。后徧融之京为国师。幻从之京。名起诸公卿间籍甚。后散去。之姑苏南海楚蕲黄间。所到说法。从之者如云。万历己卯。来九峰讲涅盘经。楚藩臬大夫往询之。时弟子有私卖田数亩。为常住者。以所置劵。请印於当道。幻闻之曰。非我法也。一夜遁去。诸弟子莫知所之。当道闻之。益重。幻为人。生平无嗜好。人有所施。辄以施人。每行手持一钵。肩担一袈裟。赤脚麻鞋。不厌艰苦。与人言佛法。滚滚如大海水不可竭。又善谈名理皇极经世性理诸书。一生不见喜怒之色。复来九峰。讲楞严。郭祭酒正域。从之问道。言甚相得。后入庐山。讲法华经。一日端坐示疾。弟子请偈。幻曰。浮生本无偈。痴人迷梦踪。虚空无面目。面目问虚空。弟子曰。灵骨可更之蕲乎。幻曰。爱重娑婆苦。无情极乐仙。何须怀旧影。寂照满三千。言毕而逝。时年五十九。

　　方念传

　　方念。号清凉。古唐杨氏子。剃染从师。颇习文义。后舍之入少林。谒幻休。幻休。提大事因缘。激发之。晓夕体究。至寝食俱忘。一日至五乳峰前。忽有得。呈偈曰。五乳峰前。好个消息。大小石头。块块着地。幻休可之。寻入京。依暹礼二师。探性相宗旨。曰。差别智不可不明也。自是肆游诸方。所见非一人。所修非一行。吃水斋。刺血书华严经。断三日食。或断七日。岩间枯坐。六时课诵。行大悲咒秽迹咒。日各千遍。跽阅杂华。放施食。吃麸糠吞菜。闭关禁足。凡一切苦行。人所頞蹙者。师甘之如饴。然亦不废讲演。结冬度夏。从人渴仰引进。作佛事耳。万历丁亥。在古华严石城。精厉过分。忽双目失明。思惟曰。幻身非有。病从何来。身心一时放下。硬坐七日。而复见。随至秀州天宁。饭僧十万八千。过越中。寓广济兰若。有澄上座者。拜侍为弟子。禅者仰峰从杭来。梦师踞法座。放顶光普荫越地。其后。澄上座法道大行越中。斯其兆也。又行化入吴。於天池开火场炼魔。回秀州。修福城东塔。复游江西。历云居匡庐。将入五台。而越中缁白。念德之深。力挽之。归后竟莫知所终。其在越。独眷眷于宝林道场。焉知非清凉国师后身。又焉知后日不复卓锡也。

　　云栖莲池宏师传

　　莲池袾宏。字佛慧。仁和沈氏子。父号明斋。母周氏。师生而颕异。试屡冠诸生。於科第犹掇之也。顾志在出世。几案间。辍书生死事大以自警。一日阅慧灯集。失手碎茶瓯。有省。乃视妻子为鹘臭布衫。于世相一笔尽勾。作歌寄意。弃而专事佛。虽学使者力挽之。不回也。从蜀师性天剃度。乞昭庆无尘玉律师受具。即单瓢只杖游诸方。北游五台。感文殊放光。至伏牛。坐炼呓语。忽现旧习。入京师。参徧融笑岩二大老。皆有开发。经东昌府。忽有省。作偈曰。二十年前事可疑。三千里外遇何奇。焚香掷戟浑如梦。魔佛空争是与非。时以母服未阕。怀木主以游。每食必供。居必奉。至金陵瓦官寺。病剧。几为主者舁就茶毗。病间。归得古云栖寺旧址。结茅默坐。悬铛煮糜。曾绝粮七日。倚壁危坐而已。胸挂铁牌。题曰。铁若开花。方与人说。久之檀越争为构室。渐成丛林。清规肃然。为诸方道场冠。而师始启口说法。弟子日进。六时观念。中夜警策。慈颜温谕。无异花开见佛矣。师以精严律制。为第一行。着沙弥要略具戒便蒙。梵网经疏。以发明之。又从参究念佛得力。遂开净土一门。着弥陀疏钞。融会事理。指归唯心。又以高峰语录。最极精锐。乃并匡山永明。及古德机缘中吃紧语汇一编。名曰禅关策进。以示参究之诀。自是道风大播。朝野归心。若大司马宋公应昌。太宰陆公光祖。宫谕张公元忭。大司成冯公梦祯。陶公望龄。并一时诸缙绅先生。次第及门。问道者。以百计。靡不心折。尽入陶铸。观兴浦庵偈所谓。一朝踏破香岩钵。双报　君恩与佛恩。始知东昌之悟真。戴角虎。不但称理而谈已也。师持论严正。诂解精微。监司守相。下车就语。侃侃略无少屈。诸贤豪候参者。无加礼。皆忘形屈势。至则空其所有。非精诚感物。何能至是哉。侍御左公宗郢。问念佛得悟否。师曰。返闻闻自性。性成无上道。又何疑返念念自性耶。仁和令樊公问。心杂乱如何得静。师曰。置之一处。无事不办。坐中一士曰。专格一物。是置之一处。办得何事。师曰。论格物。只当依朱子。豁然贯通去。何事不办得。或问。师何不贵前知。师云。譬如两人观琵琶记。一人不曾经见。一人曾见。而预道之。毕竟同观终场。能增减一出否。侍郎王公宗沐问。夜来老鼠唧唧。说尽一部华严经。师云。猫儿突出时如何。王无语。师代云。走却法师。留下讲案。又书颂云。老鼠唧唧。华严历历。奇哉王侍郎。却被畜生惑。猫儿突出画堂前。床头说法无消息。无消息大方广佛华严经。世主妙严品第一。师直摈曲说。语无回互。而世所宗。天主寔义。又期立论破之。净慈僧性莲。请师讲圆觉经。听者日数万指。大釜日炊两度。众犹不给。募赎寺前万工池。植莲放生。因盟朝士。修天圣故事者二纪。后师八十诞辰。又增拓之。合城中上方长寿两池。皆为放生设。着放生文。行於世。海内多尊奉之　孝定慈圣皇太后。崇重三宝。偶见师放生文。甚嘉叹。遣内侍赍紫袈裟斋资。往供。问法要。师拜受以偈答之。师极意悲幽冥苦趣。自习焰口。时亲设放。尝有见师座上现如来相者。观力之使然也。师天性朴实。简淡无缘饰。虚怀应物。貌温粹。胸无崖岸。而守若严城。画丛林。日用量。施利厚薄。因果核。罪福明。虽粒米茎菜。未尝虚费。五十年中。不设化主。养老病供众僧。海内衲子。担簦负笈而至者。肩摩毂击。食指日以千计。稍有盈余。辄散施诸山。库无储蓄。别有供师者。咸纳之。以为衣药贫病施。略无虚日。简私记近七载中。实用五千余金。师生平惜福。尝着三十二条自箴。垂老躬自浣濯出溺器。终身衣布素。一麻布帏。乃丁母艰时物。今尚存。他可知已。师以平等大悲。摄化一时。非佛言不言。非佛行不行。非佛事不作。佛嘱末世护持正法者。依四安乐行。师实以之。憨公云。历观从上诸祖。单提正令。未必尽修万行。若夫即万行以彰一心。即尘劳而见佛性者。古今除永明。唯师一人而已。先儒称。寂音为僧中班马。予则谓。师为法门之周孔也。万历乙卯六月。入城。别诸弟子首及宋守一等遍。及故旧。但曰。吾将他往矣。人皆莫测。还山。具茶汤设供。与众话别云。此处吾不住。将他往。众罔知。七月朔。晚入堂坐。嘱大众曰。我言众不听。我如风中烛。灯尽油乾矣。次夜入丈室。示微疾。瞑目无语。弟子围绕。师复开目云。大众。老实念佛毋捏怪。毋坏我规矩。众问谁可主丛林。师曰。解行双全者。又问目前。师曰。姑依戒次。言讫面西念佛。端然而逝。师。生於嘉靖乙未。世寿八十一。僧腊五十。师自卜寺左岭下。遂全身塔於此。其先耦汤氏。亦后师祝发。建孝义庵。为女丛林主。先一载而化。亦塔於寺外之右山。师得度弟子广孝等。为最初上首。其及门受戒得度者。不下数千计。而在家无与焉。缙绅士君子及门者。亦以千计。而私淑者无与焉。其所着述。除经疏外。有戒疏事义问辩。疏钞事义。楞严摸象记。遗教节要。水陆仪文。竹窗随笔。二笔三笔。四十八问答。净土疑辨。往生集。崇行录。名僧辑略。正讹集。自知录。云栖纪事。山房杂录等。二十余种行世。

　　补续高僧传卷第五

　　补续高僧传卷第六

　　　　明吴郡华山寺沙门　明河　撰

　　习禅篇
　　唐　龟洋．佛手岩二师传

　　龟洋禅师。慧忠。泉之仙游陈氏子也。九岁出家。具戒后。杖锡观方。谒草庵。问。何方来。师曰。六眸峰。庵曰。还见六眸否。师曰。患非重瞳。庵然之。留草庵十年。旋回故山。属唐武宗废教。及宣宗诏兴之。师曰。仙去者。未必受箓。佛去者。未必须僧。遂过中不食。不宇而禅。迹不出山者。三十余年。述三偈以自见曰。雪后始知松栢操。云收方见济河分。不因世主教还俗。那辨鸡群与鹤群。多年尘土谩腾腾。虽着方袍未是僧。今日修行依善慧。满头留发候然灯。形仪虽变道常存。混俗心源亦不昏。试读善财巡礼偈。当时岂例是沙门。常谓门弟子。众生不能解脱者。情累尔。悟道易。明道难。夫明之为言。信也。如禁蛇人。信其药咒力。以蛇绾弄揣怀袖中无难。未知者。怖骇弃去。但谛见自心。情见便破。今千疑万虑不得用。是未见自心也。一日。忽索香焚罢。安坐而化。全身葬於无了禅师塔之东隅二百步。目为东塔。后数年。塔忽坼裂。主塔者。将发视之。夜寂中见无了。曰。不必更发也。今为沈陈二真身。沈无了姓。见马祖。
　　佛手岩行因者。雁门人。未详姓氏。少习儒。舍俗出家。遂云游。首谒鹿门真公。言下有省。寻抵江淮。登庐山。山北有岩如五指。下石窟可三丈余。师宴处其中。因号佛手岩和尚。不度弟子。有邻庵僧。为供侍。常有异鹿锦囊乌驯绕其侧。江南李主。三诏不起。坚请就栖贤开法。不逾月。仍潜归岩室。寂音为之赞曰。淮山深处。容我卓锡。树下经行。岩间宴寂。六十余年。胁不至席。天子三诏。掉头不应。知不可致。南向加敬。山摇海惊。天空地逈。后代儿孙。则反於是。如乳中虫。贪着世味。我寻其迹。为陨涕泪。师后下禅床行数步。屹立而化。岩顶有松一株。同日枯瘁。寿七十余。岩之阴。骨塔存焉(二师皆曹山嫡孙)。

　　瑞龙璋．黄檗慧传

　　瑞龙禅师。幼璋。唐相国夏侯孜犹子也。大中初。伯父司空。出镇广陵。师方七岁。游慧照寺。闻诵妙法莲华经。於是跪伯父前。求出家。伯父难之。师因不饮食。不得已许之。依慧远禅师剃发。又十年受具足戒。年二十五游方。至高安。见白水。又谒署山二大老。皆器许焉。咸通十三年。见腾腾和尚者於江陵。腾腾嘱曰。汝往天台。寻静而居。遇安即止。已而又见憨憨和尚者。憨拊之曰。汝却后四十年。有巾子山下菩萨。王於江南。於时我法乃昌。遂去至天台山。於静安乡。建福唐院。已符腾腾之言。又住隐龙院。中和四年。浙东饥疫。师於温台明三郡。收[疗-(日/小)+土]遗骸数千。时谓悲增大士。乾宁时。雪峰尝见之。以棕榈拂子。授师而去。天佑三年。钱尚父遣使童建。赍衣服香药。入山致请。至府。署志德大师。馆於功臣院。日夕问道。辞还山。尚父不可。乃建瑞龙寺於城中。以延之。禅者云趋而集。又契憨憨之语。尝谓门弟子曰。老僧顷年。游历江外岭南荆湖。但有知识丛林。无不参问来。盖为今日与诸人聚会。各要知个去处。然诸方终无异说。只教诸人。歇却狂心。休从他觅。但随方任真。亦无真可任。随时受用。亦无时可用。设垂慈苦口。且不可呼昼作夜。更饶善巧。终不能指东为西。说或能尔。自是神通作怪。非干我事。若学语之流。不省己知非。直欲向空里采花。波中取月。还着得心力否。汝今日各自退思。忽然肯去。始知瑞龙老汉。事不获已。迂回大甚。还肯么。天成二年丁亥四月。师从尚父乞坟。尚父笑曰。师便尔乎。遣陆仁璋者。择地西关建塔。塔毕。师往辞尚父。嘱以护法恤民。还安坐而化。阅世八十有七。坐七十夏。诏改天台隐龙。为隐迹云。
　　黄檗山。慧禅师。洛阳人也。少出家。业小经论学。因增受菩萨戒。叹曰大士摄律仪。与吾本受声闻戒。俱止持作犯也。然篇聚增减。支本通别。制意且殊。既微细难防。摄善中。未尝行於少分。况饶益有情乎。且世间泡幻。身命何可留恋哉。遂置讲课。欲捐身水中。饲鳞甲。念已将行。偶二禅者接之款话。谓南方颇多知识。师何滞一隅也。师从此回意参寻。属关津严紧。乃谓守吏曰。吾非玩山水。誓求祖道。他日必不忘恩。守者察其志。遂不苛留。且曰。师既为法忘躯。回时愿无吝所闻。师欣谢。直造疏山。时。仁和尚坐法堂受参。师先顾大众。然后致问曰。剎那便去时如何。疏山曰。畐塞虚空。汝作么生去。师曰。畐塞虚空。不如不去。疏山便休。师下堂参第一座。座曰。适观座主对和尚。语甚奇特。师曰。此乃率尔。寔自偶然。敢望慈悲开示。座曰。一剎那间还有拟议否。师言下顿省。礼谢退茶堂。悲喜交盈。如是三日。寻住黄檗山。聚众开法。后终本山。今塔中全身如生。

　　云居简传

　　禅师道简。其先范阳人。史失其氏。天姿粹美。闲静寡言。童子剃发。受满分戒。徧游丛席。造云居谒膺禅师。膺与语连三日。大奇之。戒令刻苦事众。遂躬操井臼。司樵爨。徧掌寺务。不妨商略古今。众莫有知者。以腊高为堂中第一座。先是高安洞山。有神灵甚。膺公往三峰。时受服役。既来云居。神亦从至。舍于枯树下。树茂。号安乐树神。属膺将顺寂。主事僧白曰。和尚即不讳。谁可继者。曰。堂中简。主事僧。意不在简。谓令拣选可当说法者。佥曰。第二座可然。且摄礼先请简。简岂敢当也。既申请。简无所辞让。即自持道具入方丈。摄众演法自如。主事僧大沮。师知之。一夕遁去。安乐树神号泣。诘旦众追至麦庄。悔过迎归。闻空中连呼。曰和尚来也。僧问。如何是和尚家风。曰。随处得自在。问维摩岂不是金粟如来。曰是。曰。为甚么却在释迦会下听法。曰。他不争人我。问如何是朱顶王菩萨。曰。问这赤头汉作么。问横身盖覆时如何。曰。还盖得么。问蛇子什么吞却蛇师。曰。在理何伤。问。诸佛道不得处。和尚还道得么。曰。汝道什么处道不得。问。路逢猛虎时如何。曰。千人万人不逢。偏汝便逢。问。独宿孤峰时如何。曰。闲着七间堂。谁教汝孤峰独宿。问。古人云。若欲保任此事。直须向高高山顶立。深深海里行。意旨如何。曰。高峰深海。回绝孤危。似汝闺阁中软暖么。又问。丛林多好论尊贵边事如何。曰。要汝知大唐天子。不会书断会么。简契悟精深。履践明验。而对机应物。度越凡量。天下宗之。寿八十余。无疾而化。庐州帅张崇。为建塔本山。
　　系曰。有同安丕禅师者。与师同为膺公嫡嗣。难兄弟也。丕之嗣曰同安志。志之嗣曰梁山缘观。自丕。自观。皆失考生。缘不及传。观之子。则为大阳玄矣。别具膺公。见宋传。

　　蚬子和尚传

　　蚬子和尚。不知何许人也。事迹颇异。居无定所。自印心於洞山。混俗闽川。不畜道具。不循律仪。冬夏唯披一衲。逐日沿江岸。采掇鰕蚬。以充其腹。暮即宿东山白马庙纸钱中。居民目为蚬子和尚。华严静禅师闻之。欲决真假。先潜入纸钱中。深夜师归。严把住曰。如何是祖师西来意。师遽答曰。神前酒台盘。严放手曰。不虚。与我同根生。严后赴庄宗诏。入长安。师亦先至。每日歌唱自拍。或乃佯狂。泥雪去来。俱无踪迹。后不知所终。静。出洞山。故曰同根生耳。

　　惟劲大师传

　　宝闻大师惟劲。福州人也。素持苦行。不衣缯纩。惟坏衲度寒暑。时谓头陀焉。初参雪峰。深入渊奥。复问法玄沙之席。心印符会。一日谓鉴上座曰。闻汝注楞严经。是否。曰不敢。师曰。二文殊如何注。曰请师鉴。师乃扬袂而去。唐光化中。入南岳。住三生藏。藏中有镜灯一座。华严第三祖贤首大师所制也。师睹之。顿悟广大法界重重帝网之门。佛佛罗光之像。因叹曰。此先哲奇功。非具不思议善权之智。何以创焉。乃着五字颂五章。览者悟理事相融。后终南岳。师着述。有宝林传四卷。纪贞元后。禅门继踵源流。又制七言觉地颂。广明诸教缘起。又着南岳高僧传。皆流传於世云。

　　鼓山国师传(从展附)

　　鼓山国师。神晏。大梁人也。姓李氏。幼恶荤膻。乐闻钟梵。年十二。时有白气数道。腾于所居屋壁。师即挥毫书璧曰。白道从兹速改张。休来显现作妖祥。定祛邪行归真见。必得超凡入圣乡。题罢。气即随灭。年甫志学。遘疾甚。亟梦神人与药。觉而顿愈。明年又梦梵僧告云。出家时至矣。遂依卫州白鹿山道规禅师披削。嵩岳受具。谓同学曰。古德云。白四羯磨后全体戒定慧。岂准绳而可拘也。於是。杖锡遍叩禅关。但记语言。存乎知解。及造雪岭。朗然符契。一日参雪峰。峰知其缘熟。忽起搊住曰。是什么。师释然了悟。亦忘其了心。惟举手摇曳而已。雪峰曰。子作道理耶。师曰。何道理之有。雪峰审其悬解。抚而印之。暨雪峰归寂。闽帅。於府城左二十里。开鼓山创禅宫。请扬宗教。曰今为诸仁者刺头。入诸圣化门里。斗薮不出。所以向仁者道。教排不到。祖不西来。三世诸佛不能唱。十二分教载不起。凡圣摄不得。古今传不得。忽尔是个汉。未通个消息。向他恁么道。被他蓦口掴。还怪得他么。虽然如此。也不得乱掴。鼓山寻常道。更有一人不跨石门。须有不跨石门句。作么生是不跨石门句。鼓山自住三十余年。五湖四海来者。向高山顶上。看山玩水。未见一人快利通得。如今还有人通得也。不昧兄弟。珍重。乃有偈。示众曰。直下犹难会。寻言转更赊。若论佛与祖。特地隔天涯。闽帅礼重。常询法要焉。
　　保福禅师从展。福州人也。生陈氏。年十五。礼雪峰为受业师。十八本州大中寺具戒。游吴楚间。后归执侍雪峰。一日忽召曰。还会么。师欲近前。峰以杖拄之。师当下知归。又常以古今因缘。询长庆棱和尚。棱深许之。梁贞明四年丁丑。漳州刺史王公钦。承道风。创保福院。迎请居之。师曰。上座行脚事作么生不会。会取好莫傍家取人处分。若是久在丛林。粗委些子远近。可以随处任真。后学未知次序。山僧不惜口业。向汝道。尘劫来事。只在如今。还会么。问。因言辩急时如何。师曰。因甚么言。僧低头良久。师曰。击电之机。徒劳伫思。问。欲达无生路。应须识本源。如何是本源。师良久却问侍者。适来僧问甚么。其僧再举。师乃喝出曰。我不患聋。师因僧侍立。问曰。汝得恁么粗心。僧曰。甚么是某甲粗心处。师拈一块土。度与僧曰。抛向门前着。僧抛却来曰。甚处某甲粗心。师曰。我见筑着磕着道汝粗心。师住保福。仅一纪。学众不下七百。其接机利物。不可备录。唐天成三年戊子。示有微疾。僧入丈室问讯。师曰。吾与汝相识年深。有何方术相救。僧曰。方术甚有。闻说和尚不解忌口。又谓众曰。吾旬日来。气力困劣。别无他。只是时至。僧问。时既至矣。师去即是。住即是。师曰道道。曰怎么即某甲不敢造次。师曰。失钱遭罪。言讫而寂。
　　系曰。予登鼓山。览国师遗迹。至喝水岩。风景凄楚。相传。师尝宴坐於此。溪水喧聒。师喝之。水为倒流远去。至今犹然。国师高风。千载可想见矣。保福机语。如严霜急飔。亦足摧杀。但君子不欲多上人。陈老师那应便筑受降城耶。

　　罗山闲传

　　罗山道闲禅师。长溪陈氏子。出家龟山。年满受具。徧历诸方。尝谒石霜。问。去住不宁时如何。霜曰。直须尽却。师不契。乃参岩头。亦如前问。头曰。从他去住。管他作么。师于是服膺。闽帅饮其法味。请居罗山。号法宝禅师。僧辞保福。福问。甚处去。曰。礼拜罗山。福曰。汝向罗山道。保福秋间上府朝觐大王。置四十个问。头问。和尚忽若一句不相当。莫言不道。僧举似师。师呵呵大笑曰。陈老师自入福建道洪塘桥下一寨。未曾见有个毛头星现。汝与我向从展道。陈老师无许多问头。祗有一口剑。一剑下有分身意。有出身路。不明便须成末。僧回举似福。福曰。我当时也祗是谑伊。至秋入府。师特为办茶筵请福。福不赴。却向僧曰。我中间曾有谑语。恐和尚问着。僧归举似。师曰。汝向他道。猛虎终不食伏肉。僧又去。福遂来。临迁化。上堂集众良久。展左手。主事罔测。乃令东边师僧退后。又展右手。令西边师僧退后。乃曰。欲报佛恩。无过流通大教。归去也珍重。言讫莞尔而寂。
　　系曰。岩头门下得法者。传灯现录六人。而二彦一闲最着。僧统仅传瑞岩彦。而玄泉彦与闲师不载。予故表之。使知黄龙明招二公所自出也。

　　黄龙机．明招谦传

　　黄龙山。诲机禅师。清河张氏子。初参岩头。问如何是祖师西来意。头曰。你还解救糍么。曰解。头曰。且救糍去。后到玄泉。又问。泉拈起一茎皂角曰。会么。师不会。泉放下作洗衣势。师便礼拜曰。信知佛法无别。泉曰。见甚道理。师曰。某甲问岩头。头曰你解救糍么。救糍也祗是解粘。和尚提起皂角。亦是解粘。所以道无别。泉呵呵大笑。师遂有省。唐天佑中。游化至此山。节帅施俸建宇。奏赐紫衣师号。大张法席。师将顺世。有僧问。百年后钵囊子何人将去。师曰。一任将去。曰。里面事如何。师曰。线绽方知。曰。何人得。师曰。海燕雷声即向汝道。言讫告寂。先是吕岩真人洞宾。京川人。唐末三举不第。偶於长安酒肆。遇锺离权。授以延命术。自尔人莫之究。尝游庐山归宗。书钟楼壁曰。一日清闲自在身。六神和合报平安。丹田有宝休寻道。对境无心莫问禅。未几。道经黄龙山。睹紫云成盖。疑有异人。乃入谒。值师击鼓升堂。师见意必吕公也。欲诱而进。厉声曰。座旁有窃法者。吕毅然出问。一粒粟中藏世界。半升铛内煮山川。此意如何。师指曰。这守尸鬼。吕曰。争奈囊有长生不死药。师曰。饶君八万劫。终是落空亡。吕薄讶飞剑胁之。不能入。遂再拜求指归。师诘曰。半升铛内煮山川即不问。如何是一粒粟中藏世界。吕言下顿契。作偈曰。弃却瓢囊摵碎琴。如今不恋汞中金。自从一见黄龙后。始觉从前错用心。师嘱令加护。
　　明招德谦禅师。受罗山印记。靡滞于一隅。激扬玄旨。诸老宿畏其敏捷。后学鲜敢当者。尝到昭庆。指壁画问僧。那个是甚么神。曰护法善神。师曰。会昌沙汰时。何处去来。僧无对。师令问演侍者。演曰。汝甚劫中遭此难来。僧回举似师。师曰。直饶演上座。他后聚一千众。有甚用处。僧礼拜请别语。师曰。甚么处去也。次到坦长老处。坦曰。夫参学。一人所在亦须到。半人所在亦须到。师便问。一人所在即不问。作么生是半人所在。坦无对。后令小师问师。师曰。汝欲识半人所在。祇是弄泥团汉。清上座举仰山插锹话问师。古人意在叉手处插锹处。师召清。清应话。师曰。还梦见仰山么。清曰。不要上座下语。祇要商量。师曰。若要商量。堂头自有一千五百人老师在。又到双岩。岩请吃茶次曰。某甲致一问。若道得。便舍院与阇黎住。若道不得。即不舍院。遂举金刚经云一切诸佛及诸佛阿耨多罗三藐三菩提法皆从此经出。且道此经是何人说。师曰。说与不说。拈向这边着。祇如和尚。决定唤甚么作此经。岩无对。师曰。一切贤圣。皆以无为法而有差别。祇如差别。是过不是过。若是过。一切贤圣皆是过。若不是过。决定唤甚么作差别。岩亦无语。师曰。噫雪峰道底。师访保宁。中路相遇。便问。兄是道伴中人。乃点鼻头曰。这个碍塞我不彻。与我拈却少时得么。宁曰。和尚有来多少时。师曰。噫洎赚我踏破一緉草鞋便回。国泰代曰。非但某甲。诸佛亦不奈何。师曰。因甚么以己方人。师在婺州智者寺。居第一座。寻尝不受净水。主事嗔曰。上座不识触净。为甚么不受净水。师跳下床。提起净瓶曰。这个是触是净。事无语。师乃扑破。师有师叔在廨院。患甚。附书来问曰。某甲有此大病。如今正受疼痛。一切处安置伊不得。还有人救得么。师乃复曰。顶门上中此金刚箭。逶过那边去也。有一僧。曾在师法席。辞去住庵一年。后来礼拜曰。古人道。三日不相见。莫作旧时看。师乃露胸问曰。汝道我有多少盖胆毛。僧无对。师却问。汝什么时离庵。曰今朝。师曰。来时折脚铛子。分付与阿谁。僧又无语。师乃喝出。师住明招山四十载。语句流布四方。将欲迁化。上堂告众嘱付。其夜展足。问侍者曰。昔释迦如来。展开双足。放百宝光明。汝道吾今放多少。侍者曰。昔日鹤林。今日和尚。师以手拂眉曰。莫辜负么。说偈曰。蓦刀丛里逞全威。汝等应当善护持。火里铁牛生犊子。临岐谁解凑吾机。偈毕安坐。寂然长往。今塔院存焉。
　　系曰。常言学仙须骨。学佛须缘。洞宾盖有骨有缘者耳。然非黄龙手段斩截。恐此汉未易压倒。明招悟入没量。如邓天君下视草木皆焦。所谓但知尽法不顾无民。由是知岩头门日孤冷弗振。不得如象骨老子法泽绵长矣。

　　太原上座传

　　太原孚上座。初在扬州光孝寺。讲涅盘经。有禅者阻雪。因往听讲。至三因佛性三德法身。广谈法身妙理。禅者失笑。师讲罢。请禅者吃茶白曰。某甲素志狭劣。依文解义。适蒙见笑。且望见教。禅者曰。寔笑座主不识法身。师曰。如此解说。何处不是。曰。请座主更说一遍。师曰。法身之理。犹若太虚。竖穷三际。横亘十方。弥纶八极。包括二仪。随缘赴感。靡不周徧。曰。不道座主说不是。祇是说得法身量边事。寔未识法身在。师曰。既如是。禅德当为我说。曰。座主还信否。师曰。焉敢不信。曰。座主试辍讲旬日。掩关端坐。收心摄念。善恶诸缘一时放却。师。一依所教。从初夜至五更。闻鼓角声。忽然契悟。便去叩门。禅者曰。谁。师曰。某甲。禅者咄曰。教汝传持大教。代佛说法。夜来为甚醉酒卧街。师曰。禅德。自来讲经。将生身父母鼻孔杻捏。今已去更不敢如是。禅者曰。且去。来日相见。师遂罢讲。徧历诸方。名闻宇内。尝游浙中。登径山法会。一日于大佛殿前有僧问。上座曾到五台否。曰到。见文殊否。曰见。甚处见。曰。径山佛殿前见。其僧后适闽川。举似雪峰。峰曰。何不令入岭来。师闻。趋装而往。初至峰。廨院憩锡。因分柑子与僧。长庆问甚处将来。师曰。自岭外。曰远涉不易担负得来。师曰。柑子柑子。次日上山。雪峰闻乃集众。师到法堂上。顾视雪峰。便下看知事。明日却上礼拜曰。某甲昨日触忤和尚。峰曰。知是般事便休。峰一日见师。乃指日示之。师摇手而出。峰曰。汝不肯我耶。师曰。和尚摇头。某甲摆尾。甚么处是不肯。峰曰。到处也须讳却。一日众僧晚参。峰在中庭卧。师曰。五州管内。祇有这老和尚较些子。峰便起去。峰尝问师。见说临济有三句是否。师曰是。曰作么生是第一句。师举目视之。峰曰。此犹是第二句。如何是第一句。师叉手而退。自是雪峰深器之。室中印解。师资道契。更不他游。而掌浴焉。一日玄沙上问讯雪峰。峰曰。此间有个老鼠子。今在浴室里。沙曰。待与和尚勘过。言讫到浴室。遇师打水。沙曰。相看上座。师曰。已相见了。沙曰。甚劫中相见。师曰。瞌睡作么。沙却入方丈。白峰曰。已勘破了。峰曰。作么生勘伊。沙举前话。峰曰。汝着贼也。鼓山问师。父母未生时。鼻孔在甚么处。师曰。老兄先道。山曰。如今生也。汝道在甚么处。师不肯。山却问作么生。师曰。将手中扇子来。山与扇子。再征前话。师摇扇不对。山罔测。乃殴师一拳。鼓山赴大王请。雪峰门送。同至法堂。乃曰。一只圣箭。直射九重城里去也。师曰。是伊未在。曰。渠是彻底人。师曰。若不信。待某甲去勘过。遂趂至中路。便问师兄甚处去。山曰。九重城里。师曰。忽遇三军围绕时如何。山曰。他家自有通霄路。师曰。恁么则离宫失殿去也。山曰。何处不称尊。师拂袖便回。峰问如何。师曰。好只圣箭。中路折却了也。遂举前话。峰乃曰。奴渠语在。师曰。这老冻脓。犹有乡情在。师在库前立。有问。如何是触目菩提。师踢狗子作声走。僧无对。师曰。小狗子不消一踢。保福签瓜次。师至福曰。道得与汝瓜吃。师曰。把将来。福度与一片。师接得便去。师不出世。诸方目为太原孚上座。后归维扬。陈尚书留供养。一日谓尚书曰。来日讲一遍大涅盘经。报答尚书。书至期致斋茶毕。师遂升座。良久挥尺一下曰。如是我闻。乃召尚书。书应诺。师曰。一时佛在。便乃脱去。

　　大静．小静传

　　国清寺师静上座。始遇玄沙和尚。示众云。汝诸人。但能一生如丧考妣。吾保汝。究得彻去。师乃蹑前语问曰。只如教中。不得以所知心。测度如来无上知见。又作么生。玄沙曰。汝道究得彻底所知心。还测度得及否。师从此信入。后居天台。三十余载不下山。博综三学。操行孤立。禅寂之余。常阅龙藏。遐迩钦重。时谓大静上座。尝有人问曰。弟子每当夜坐。心念纷飞。未明摄伏之方。愿垂明诲。师答曰。汝将纷飞心。以究纷飞处。究之无处。则纷飞之念何存。返究究心。则能究之心安在。又能照之智本空。所缘之境亦寂。寂非寂者。无能寂之人。照非照者。无所照之境。境智俱寂。心虑安然。外不寻枝。内不住定。二途俱泯。一性怡然。此乃还源要道也。师因睹教中幻义。乃述一偈。问诸学流。偈曰。若道法皆如幻有。造诸过恶应无咎。云何所作业不忘。而藉佛慈兴接诱。时有小静上座。答曰。幻人兴幻幻轮围。幻业能招幻所治。不了幻生诸幻苦。觉知如幻幻无为。二静上座。并终本山。今国清寺遗踪在焉。

　　乌巨晏禅师传

　　乌巨山仪晏禅师。吴兴许氏子。於唐乾符三年。将诞之夕。异香满室。红光如昼。光启中。随父镇信安。强为娶。师不愿。遂历诸方。机契镜清。归省父母。乃於郭南。创别舍以遂师志。舍旁陈司徒庙。有凛禅师像。师往瞻礼。失其所之。后郡守展祀。祠下见师入定庙后丛竹间。蚁蠧其衣。败叶没[月*坒]。或者云。是许镇将子也。自此三昧。或出或入。子湖讷禅师。未知师造。问曰。子所住定。盖少乘定耳。时方啜茶。师呈起槖曰。是大是小。讷骇然。寻谒栝仓唐山德严禅师。严问汝何姓。曰姓许。严曰谁许汝。曰不别。严嘿识之。遂与剃染。尝令摘桃。浃旬不归。往寻见师攀桃倚石。泊然在定。严鸣指出之。开运中。游江郎岩。睹石龛。谓弟子慧兴曰。予入定此山。汝当垒石塞门。勿以吾为念。兴如所戒。明年。兴意师长往。启龛视之。师素发披肩。胸臆尚暖。徐自定起。了无异容。复回。乌巨侍郎慎公。镇信安。馥师之道。命义学僧守荣。诘其定相。师不与之辩。荣意轻之。时信安人。竞图师像而尊事。皆获舍利。荣因愧服。礼像谢愆。亦获舍利。叹曰。此后不敢以浅解测度矣。钱忠懿王。感师见梦。遣使图像。至。适王患目疾。展像作礼。如梦所见。随雨舍利。目疾顿瘳。因锡号开明。及述偈赞。宝器供具千计。端拱初。太宗皇帝闻师定力。诏本州加礼津发赴阙。师力辞。僧再至谕旨。特令肩舆入对便殿。命坐赐茗。咨问禅定。奏对简尽。深契上旨。丐归。复诏入对。得请还山。送车塞途。淳化元年示寂。寿一百十五。腊五十七。阇维白光属天。舍利五色。邦人以骨塑像。至今州郡雨旸祷之。如向斯答。

　　梁　普静觉传

　　普静院常觉禅师。陈留人也。生李氏。幼习儒。绝无干禄意。志乐山水。颇务游观。至庐山归宗。适弘章禅师开法。乃言下有省。固求出家。未几。章将顺寂。命师前。抚之曰。汝於大法有缘。后济度无量。吾呼吸间人耳。不能遂汝志。即以披剃事。嘱之门人。章乃寂。师至梁乾化二年落发。明年纳戒於东林甘露坛。寻游五台。抵上都。干丽景门外。独居二年。有比邻张生者。清信士也。屈师供养偶榻焉。其家至深夜。与妻窃窥之。见师体遍满榻中。头足俱出榻外。生大惊。及令奴婢视之如常。生倍加信。敬曰弟子。夫妇偕老。愿割宅前区。以裨丈室可乎。师欣然受之。后唐天成三年。遂成大院。赐额曰普静。师以时机浅昧。难任极旨。苟启之非器。谤讟由生。未若不言之为愈。于是每月三八日。随缘行施。僧俗受惠者。以万计。尝谓诸徒曰。但得慧门无壅。则福何滞哉。一日给事中陶谷。入院见师所为。因问曰。经云。离一切相即名诸佛。今目前纷然。如何离得。师曰。给事见个甚么。陶欣然仰重。自是王公大人。屡荐章服师号。皆却不受。以开宝四年冬。右胁而化。

　　梁　重云晖禅师传

　　重云禅师智晖。生咸秦高氏。总角时。即好游佛寺。喜动颜色。自誓出家。年二十受满足戒。印心于白水仁禅师。因爱中滩山水。创屋居之。号温室院。日以施水给药为事。有比丘患白癞。众恶之。师引归。日夕与摩洗。久之。忽神光异香焕发。失僧所在。视疮痂皆异香也。梁开平中。思故山。乃还终南圭峰。于是翛然深往。独步岩石。徘徊顾望。忽见磨纳数珠铜瓶棕笠。在石壁间。触之即坏。宛如常寝处。遂恍然曰。此吾前身道具也。因就其处建寺。以酬昔因。方剃草有祥云。出众峰间。遂名重云。虎豹引去。有龙湫险恶不可犯。师夷之为路。龙亦去之。后唐明宗。闻而嘉叹。赐额曰长兴。住持四十余年。接引后学。老而无倦。节度使王彦超。微时尝从晖游。愿为沙门。晖曰。汝世缘深。当为吾家垣墙。彦超后果镇永兴。于是益敬师。周显德三年夏。诣别彦超。嘱以山门事。初秋体尚无恙。忽说偈曰。我有一间舍。父母为修盖。住来八十年。近来觉损坏。早拟移他处。事涉有憎爱。待他摧毁时。彼此无相碍。乃加趺而化。阅世八十有四。腊六十四。塔於本山。

　　周　大章清豁冲煦传

　　大章山契如庵主。福州永泰人。素蕴孤操。志探祖道。预玄沙之室。颕悟幽旨。玄沙记曰。子禅已逸格。则他后要一人侍立也无。师自此不务集徒。不畜童侍。隐於小界山。刳大朽杉。处其中。容身而已。凡游僧至。皆随扣而应。有问生死到来。如何回避。师曰。符到奉行。曰。然则被生死拘将去也。师曰。阿[口*耶][口*耶]。清豁冲煦闻师名。造之值师采粟。豁问曰。道者如庵主在何所。师曰。从何处来。曰。山下来。师曰。因何得到这里。曰。这里是何处所。师揖曰。那下吃茶去。二公方省是。师遂至庵。夜睹豺虎奔至庵前。自然驯扰。豁有诗曰。行不等闲行。谁知去住情。一餐犹未饱。万户勿聊生。非道应难伏。空拳莫与争。龙吟云起处。闲啸两三声。二公。寻于大章山创庵。请师居之。两处孤坐。垂五十二载而化。豁亦永泰人。少聪敏。鼓山国师。与落发。初谒大章。后参睡龙。龙一日问曰。豁阇黎。见何尊宿来。还悟也未。曰。清豁常访大章。得个信处。睡龙于是上堂。集大众召曰。清豁阇黎。出对众烧香说悟处。老僧与汝证明。师乃拈香曰。香已拈了。悟即不悟。睡龙大悦而许之。僧问。家贫遭劫时如何。师曰。不能尽底去。曰。为甚么不尽底去。曰。贼是家亲。是家亲。为甚翻成家贼。师曰。内既无应外不能为。忽然捉败功归何所。师曰。赏亦未曾闻。曰。恁么即劳而无功也。曰功不无成但不处。为何不处。师曰。不见道太平本是将军定。未许将军见太平。师后将顺世。忽舍众入山。乃遗偈曰。世人休说路行难。鸟道羊肠只尺间。珍重苎溪溪畔水。汝归沧海我归山。即往贵湖卓庵。未几。谓门人曰。吾灭后。将遗骸施诸虫蚁。勿置坟塔。言讫入湖头山。坐盘石。俨然而化。门人禀遗命。延留七日。竟无虫蚁侵食。遂就阇维。散于林野。
　　煦。福州人。生和氏。幼不染荤血。剃度于鼓山。得法受记。年始二十四。即开法洪州丰城。道声藉藉。时称小长老。周显德中。江南国主。延住光睦。久之移庐山开先。后居净德。并聚徒说法。开宝八年圆寂。三师。章嗣玄沙。豁嗣睡龙。煦嗣鼓山。皆雪峰嫡孙。

　　宋　风穴沼禅师传

　　风穴延沼禅师。余杭刘氏子。少魁礨有英气。于书无所不窥。然无经世意。初祝发业教义。久乃归禅。发迹于镜清怤公。针芥不投。乃北游湘沔。遇守廓上座。南院侍者也。乃密探南院宗旨。忻然赴之。初见不礼拜。便问曰。入门须辩主。端的请师分。院以左手拊膝。师便喝。院右手拊膝。师亦喝。院曰。左边一拍且止。右边一拍作么生。师曰。瞎。院拟拈拄杖。师曰。作甚么。夺拄杖打着老和尚。莫言不道。院倚拄杖曰。三十年住持。今日被黄面浙子上门罗织。师曰。和尚大似持钵不得。诈言不饥。院曰。子到此间乎。师曰。是何言与。院曰好问汝。师曰。也不得放过。便礼拜。南院喜赐坐命茶。因问所与游者何人。对曰。襄州与廓侍者同夏。院曰。亲见作家来。始叙师资礼。依止六年。辞去至汝水。住风穴废寺。日乞村落。夜燃松脂。单丁者七年。而后学徒麇至。开法嗣南院法席。冠天下传法者。首山念公。与广慧真也。一日上堂曰。若立一尘。家国兴盛。野老颦顣。不立一尘。家国丧亡。野老安帖。于此明得。阇黎无分。全是老僧。于此不明。老僧即是阇黎。阇黎与老僧。能悟天下人。能瞎天下人。欲识阇黎么。拊左膝曰。这里是。欲识老僧么。拊右膝曰。这里是。其辩才无碍如此。以宋开宝六年癸酉八月旦日。登座说偈。至十五日。加趺而化。阅世七十有八。坐五十九夏。
　　系曰。廓侍者以三喝。粗忤老华严时。师为维那。上方丈问讯。严曰。汝来适守廓不应当众扭捏。老僧须痛与一顿趂出。师曰。趂他迟了也。他是临济下儿孙。本分如此。师举似廓。廓曰。汝何必劝止。我未问前早要棒吃得我话行。如今搭却我话也。穴曰。虽然已闻天下矣。廓公四楞塌地。师壁立万仞。老华严一矮人看场耳。临济宗所以不可攀仰凑泊也。

　　归宗诠师传

　　禅师。名道诠。生刘氏。吉州安福人也。童子弃家。事思禅师。思为剃落。受具足戒。后闻长沙慧轮禅师。思一见之。时马氏窃据荆楚。与建康接壤。诠年二十余。结友冒险造焉。会马氏灭。刘言有其地。以王逵代刘言。领其事。逵见诠辈。疑为谍者。捕缚欲投江中。诠怡然无怖。逵异之。以问轮曰。此道人。视死如见鼻端。何种人乃能尔。轮曰。彼盖为法忘躯之人。闻老僧虚名。故来决择耳。逵释之加敬。诠傲然而去。依延寿十年轮殁。诠还庐山。乾德初。庵于东南牛首峰下。开宝五年。洪帅林仁肇。请住九峰。赐大沙门。寻属江南国绝。僧徒例试经业。师之众并习禅观。乃述一偈。闻于州牧曰。比拟忘言合太虚。免教和气有亲疎。谁知道德全无用。今日为僧贵识书。州牧阅之。与僚佐议曰。旃檀林中。必无杂树。惟师一院特免试。太平兴国九年。南康牧张南金。请居归宗。雍熙二年十一月二十八日中夜。辞众而化。

　　法灯钦公传

　　泰钦。字法灯。魏府人也。辩才无碍。入法眼之室。虽解悟逸格。未为人知。性忽略不事事。尝自清凉。遣化维扬。不奉戒律。过时未归。一众传以为笑。法眼遣偈往呼之。既归。使为众烧浴。一日法眼问大众曰。虎项下金铃。何人解得。对者皆不契。钦适自外至。法眼理前语问之。钦谓大众何不道系者解得。於是人人改观。法眼曰。汝辈这回笑渠不得也。出世。初住洪州双林。次迁上蓝护国院。未几。李国主。请住清凉道场。乃曰。山僧。本拟深藏山谷。遣日过生。缘清凉老人有不了底公案。所以出来。为他了却。若有人问。便说似伊。时一僧出问。钦曳杖击之。僧曰。我有何过。钦曰。祖祢不了。殃及儿孙。国主从容问曰。先师有何不了公案。钦曰。现分析者。国主骇之。开宝七年六月示疾。告众曰。老僧住持。将逾一纪。每承国王助发。至於檀越道侣主事小僧。皆赤心为我。默而难言。或披麻带布。甚违吾道。我之遗骸。但于南山大智藏和尚左右。乞一坟冢。升沈皎然不沦化也。又示众曰。但识口必无咎。纵有咎因汝有。珍重。二十四日。安坐而逝。

　　奉先深．清凉明传

　　奉先深。清凉智明。二禅师者。亦云门嗣也。二师同游方。时闻僧问法眼。如何是色。眼竖起拂子。或曰。鸡冠花。或曰贴肉汗衫。二人特往请益。问曰。承闻和尚有三种色语。是否。眼曰。是。深曰。鹞子过新罗。便归众。时李主在座下不肯。乃白法眼曰。寡人。来日致茶筵。请二人重新问话。明日茶罢。备彩一箱剑一口。谓二深曰。上座若问话得是。奉赏杂彩一箱。若问不是。祇赐一剑。法眼升座。深复出问。今日奉敕问话。师还许也无。眼曰。许。曰。鹞子过新罗。捧彩便行。大众一时散去。时法灯作维那。乃鸣锺集众僧堂前勘深。众集。灯问。承闻二上座。久在云门。有甚奇特因缘。举一两则来商量看。深曰。古人道。白鹭下田千点雪。黄莺上树一枝花。维那作么生商量。灯拟议。深打一座具。便归众。深同明和尚。到淮河。见人牵网。有鱼从网透出。深曰。明兄俊哉。一似个衲僧相似。明曰。虽然如此。争如当初不撞入网罗好。深曰。明兄你欠悟在。明至中夜方省。二师并出世金陵。深于奉先。明于清凉。皆江南主虔请也。莲华祥庵主。深之嗣。西峰豁公。明之嗣。别具。

　　洞山禀．荐福古传

　　洞山清禀。泉州仙游人。生李氏。幼礼中峰院鸿谧为师。年十六。福州太平寺受戒。初诣南岳。参惟劲头陀。未染指。及抵韶阳礼祖塔。回造云门。门问曰。今日离什么处。曰。慧林。门举拄杖曰。慧林大师恁么去。汝见么。曰。深领此问。门顾左右。微笑而已。师自此入室印悟。乃之金陵。国主李氏。请居光睦。未几。复命入澄心堂。集诸方要语。经十稔。迎住洞山。
　　荐福承古。西州人。不知谁氏子。少为书生。博学有声。及壮。以乡选至礼部。议论不合。有司怒裂其冠。从山水中来。客潭州了山。见敬玄禅师断发。从之游。已谒南岳雅公。雅洞山子。知见甚高。容以入室。后游庐山。经欧峰。爱宏觉塔院闲寂。求居之。清规凛然。过者肃恭。时丛林号古塔主。初说法于芝山。嗣云门。景佑初。范文正公仲淹守饶。迎住荐福。示众曰。夫出家者。为无为法。无为法中。无利益无功德。近来出家人。贪着福慧。与道全乖。若为福慧。须至明心。若要达道。无汝用心处。所以常劝诸人。莫学佛法。但自休心。利根者。画时解脱。钝根者。或三五年。远不过十年。若不悟去。老僧与汝。堕拔舌地狱。
　　系曰。师去云门近百年。览语而悟。遂嗣之不疑。时云门子孙方盛。无敢异词者。盖所得真耳。不知传灯何以不录师耶。

　　首山念禅师传

　　首山省念禅师。莱州狄□子。幼弃家。得度於南禅寺。为人简重有精识。尝诵法华经。众目为念法华。晚于风穴会中。充知客。随众作止。无所参扣。然终疑教外有别传之妙不言也。风穴。每念大仰谶临济法道有遇风则止之语。惧身当之。注意于念。一日升座曰。世尊以青莲华目。顾迦叶。正当是时。且道个甚么。若言不说而说。又成埋没先圣。语未卒。念便下去。侍者进曰。念法华。无言而去。何也。穴曰。渠会也。明日念与真园头。同上问讯。穴问真曰。如何是世尊不说说。对曰。鹁鸠树头鸣。穴曰。汝作许多痴福何用。因问师。师曰。动容扬古路。不堕悄然机。穴谓真曰。看渠下语。穴一日又升座。顾视大众。师便下去。穴即归方丈。自是声名重诸方。一日白兆楚和上。至汝州宣化。穴令师往传语。才相见。提起坐具便问。展即是不展即是。兆曰。自家看取。师便喝。兆曰。我曾亲近知识来。未尝辄敢如此造次。师曰。草贼大败。兆曰。来日若见风穴。待一一举似。师曰。一任一任。不得忘却。师乃先还。举似穴。穴曰。今日又被汝收下一员草贼也。师曰。好手不张名。兆次日见穴。举前话。穴曰。非但昨日。今日和赃捉败。师后开法首山。为第一世。登其门者。皆丛林精练衲子。然天下称法席之冠。必指首山。尝谓众曰。佛法无多子。只是汝辈自信不及。若能自信。千圣出头来。无奈汝何。何故如此。为向汝面前。无开口处。祇为汝自信不及。向外驰求。所以到这里。假如便是释迦佛。也与汝三十棒。然虽如是。初机后学。凭个什么道理。且问汝辈还得与么也未。良久曰。若得与么。方名无事。僧问。临济喝。德山棒。未审明什么边事。师曰。汝试道看。僧便喝。师曰瞎。僧又喝。师曰。这瞎汉。只管乱喝作么。僧礼拜。师打之。因曰。诸上座。不得胡喝乱喝。寻常向汝道。宾则始终宾。主则始终主。宾无二宾。主无二主。若有二宾二主。即是两个瞎汉。所以我若立汝须坐。我若坐汝须立。坐则共汝坐。立则共汝立。虽然如是。也须着眼始得。师道被天下。移宝安山广教院。众不过四十辈。老於宝应。淳化三年十二月四日。留僧过岁。作偈曰。吾今年迈六十七。老病相依且过日。今年记取来年事。来年记着今朝日。至明年是月是日。升座辞众曰。白银世界金色身。情与无情共一真。明暗尽时都不照。日轮午后示全身。言讫安坐。日将昳而逝。茶毗得五色舍利。塔于首山。
　　系曰。当大仰为谶时。沩山固问之。仰良久曰。将此身心奉尘剎。是则名为报佛恩。即有越爼代庖之意。故首山即大仰后身无疑也。伸脚在缩脚里。又何怪沩仰之后寥寥哉。

　　汾阳昭．叶县省．神鼎諲三禅师传

　　汾州太子院。善昭禅师。生太原俞氏。器识沈邃。少缘饰。具大智。少失恃怙。既孤苦。雅不喜世俗。遂祝发受具。杖策飘然。所至不稍停览。乃曰。从上先德行脚。正以圣心未通。驱驰决择耳。不缘山水也。历参七十一员知识。最后至首山。问百丈卷席意旨如何。山曰。龙袖拂开全体现。进曰。师意如何。曰。象王行处绝狐踪。于是大悟。拜起曰。万古碧潭空界月。再三捞摝始应知。有问者曰。见何道理。便尔自肯。曰。正是我放身命处。自是陆沈襄沔间。每为郡守。以名剎力致。前后八请。坚卧不起。及首山殁。西河道俗。协心削牍。遣沙门契聪。请师住汾州太子院。师时方闭关。聪排闼入。让以大义曰。佛法大事。靖退小节。风穴惧应谶。忧宗旨坠灭。幸有先师。先师弃世。汝有力荷担如来大法者。今何时。欲安眠哉。师起握聪手曰。非公不闻此语。趋办严吾行矣。既至。燕坐一榻。足不越阃者三十年。天下仰曰汾阳。而不敢名。一日上堂谓众曰。汾阳门下有西河。师子当门踞坐。但有来者即便咬杀。有何方便。入得此门。见得此人。若见此人者。堪与祖佛为师。不见此人。尽是立地死汉。如今还有人入得么。快须入取免负平生。不是龙门客。切忌遭点额。那个是龙门客。一齐点下。举起拄杖曰。速退速退。珍重。并汾地苦寒。师罢夜参。有异僧振锡至。谒师曰。会中有大士六人。奈何不说法。言讫升空而去。师密记以偈曰。胡僧金锡光。请法到汾阳。六人成大器。劝请为敷扬。时楚圆守芝。号上首。丛林知名。龙德府尹李侯。与师有旧。虚承天致之。使三反不赴。使者受罚。复至曰。必欲得师俱往。不然有死而已。师笑曰。老病业已不出院。借往当先后之。何必俱耶。使者曰。师诺则先后唯所择。昭令设馔。且俶装曰。吾先行矣。停箸而化。有侍者出众曰。和尚到处。某甲即到。亦立化归。
　　省禅师。住叶县广教院。冀州贾氏子也。弱冠依易州保寿院。出家受具。后游方。参首山。山一日举竹篦问曰。唤作竹篦即触。不唤作竹篦即背。唤作甚么。师掣得掷地上曰。是甚么。山曰。瞎。师于言下豁然顿悟。浮山远公。其得法子也。
　　洪諲者。生扈氏。襄水人。自受首山印记。隐衡岳三生藏。有湘阴男子来游。即师室见师。气貌闲静。一钵挂壁。莫能亲疎。爱之忘去。谓曰。师宁甘长客于人。亦欲住山乎。家神鼎下邻寺。乃吾世植福之地。久无住持者。可俱往。师笑曰。喏。乃以己马驮师还。十年始成丛席。一朽床为说法座。甘枯淡。无伦比。僧契嵩。少时游焉。师坐堂上受其展。指庭下两小瓮。诧曰汝来。乃其时。寺始有酱食矣。明日将粥。一力挟筐。取物投僧钵中。嵩睨上下。有即呾嚼者。有置之自若者。嵩袖之下堂。出以观。皆碎饼饵。问诸耆老。曰。此寺自来不煮粥。脱有檀越请应供。諲次第拨僧赴之。祝令携乾残者。归纳库下。碎焙之。均而分表。以当面也。堂头言汝来。适丁其时。良然。嵩大惊止此。已见諲老平生尔。他具灯录。
　　系曰。颂古自汾阳始。观其颂布毛公案。曰。侍者初心慕胜缘。辞师拟去学参禅。鸟窠知是根机熟。吹毛当下获心安。与胡僧金锡光偈。看他吐露。终是作家。真寔宗师一拈一举。皆从性中流出。殊不以攒华迭锦为贵也。

　　谷隐聪．广慧琏二师传

　　禅师。讳蕴聪。广州张氏子。初参百丈恒。不契。乃见首山。问劳人亲到宝山空手回时如何。山曰。家家门前火把子。言下大悟。呈偈曰。我今二十七。访道曾寻觅。今朝喜得逢。要且不相识。后住襄州谷隐山。诸方称谷隐聪云。达观颕者。其克家子也。别具传。
　　元琏禅师。泉州陈氏子。褊颅广颡。瞻视凝远。望见令人意消。参首山。山问近离何处。琏曰。汉上。山竖起拳曰。汉上还有这个么。曰这是甚么碗鸣声。山曰。瞎。琏曰。恰是拍一拍便出。他日又见。於火把子话下大悟云。某甲。不疑天下老和尚舌头也。后出世汝州广慧院。华严隆为嗣法上首。杨龟山大年。亦出师位下。有寄内翰李公书。叙师承本末云。
　　系曰。首山一把火。前烧谷隐。后烧广慧。二老故得出头光焰。又有二智嵩。一住三交。一住铁佛。亦首山门下。皎皎者也。不及传。

　　补续高僧传卷第六

　　补续高僧传卷第七

　　　　明吴郡华山寺沙门　明河　撰
　　习禅篇

　　宋　大阳玄传

　　大阳禅师警玄。江夏张氏子也。其先盖金陵人。仲父为沙门。号智通。住金陵崇孝寺。师往依之。年十九为大僧。听圆觉。即能辩屈讲者。讲者叹曰。是齿少而识卓如此。我所有何足益之。通知之。使令游方。初谒梁山观禅师。问如何是无相道场。山指壁间观音像曰。此是吴处士画。师拟进语。山急索曰。此是有相。如何是无相者。於是悟旨於言下。拜起而侍。山曰。何不道取一句子。师曰。道即不辞。恐上纸墨。山笑曰。他日此语上碑去在。师献偈呈解。山称以为洞上之宗可倚。师亦自负。侪辈莫敢攀。一时声名藉甚。山殁。出山至大阳。谒坚禅师。坚欣然。让法席使主之。退处偏室。咸平庚子岁也。师神观奇伟有威重。从儿稚中。即日一食。自以先德付受之重。足不逾限。胁不至席者。五十年。浮山远公居众时。尝参师於大阳。师以腊高无可继法之人。一日喟然谓远曰。洞上一宗。如悬丝欲断。惟汝兴之。远曰。有平侍者在。师以手指胸云。平此处不佳。又捏拇指叉中。示之云。伊向去当死於此。於是以皮履布裰付远。嘱令求人。以天圣五年七月十六日。升座辞众。又三日作偈。寄王曙侍郎。偈曰。吾年八十五。修因至於此。问我归何处。顶相终难睹。掷笔而化。遗嘱云。[疗-(日/小)+土]全身十年无难。当为大阳山打供入塔。后果为平侍所戕。平亦坐是返俗。流浪无依。为虎所食。师言验矣。远受大命。得青华严。转付履裰。嗣师法焉。

　　慈明圆禅师传

　　石霜楚圆禅师。号慈明。汾阳嫡嗣也。生全州李氏。少为书生。年二十二出家。母有贤行。使游方。师连眉秀目。颀然丰硕。然忽绳墨。所至为老宿呵。以为少丛林。师柴崖而笑曰。龙象蹴踏。非驴所堪。尝槖骨董箱。以竹杖荷之。游湘沔间。闻汾阳道望。遂与大愚谷泉琅琊造焉。阳顾而默器之。经二年未许入室。每见必骂诟。或毁诋。诸方所训。皆流俗鄙事。一夕诉曰。自至法席已再夏。不蒙指示。但增世俗尘劳念。岁月飘忽。己事不明。语未卒。阳熟视骂曰。是恶知识。敢裨贩我。怒举杖逐之。师拟伸救。阳掩师口。乃大悟曰。乃知临济道出常情。服役七年辞去。依唐明嵩公。嵩指会杨大年。因大年。复会李都尉。二公恨见之晚。馆於斋中。日夕质疑智证。以为法友。久之辞还河东。省唐明。李公遣二僧讯师。师於书尾。画双足写来僧名。以寄之。李作偈曰。黑毫千里余。金椁示双趺。人天浑莫测。珍重赤须胡。师以母老。南归至筠州。首众於洞山。时聪禅师居焉。先是。汾阳谓师曰。我遍参云门儿孙。特以未见聪为恨。故师依止三年。乃游仰山。大年以书抵宜春太守黄宗旦。使请师出世。守虚南原致师。师不赴。旋特谒候守愿行。守问其故。师曰。始为让。今偶欲之耳。守大贤之。住三年。弃去省母。以白金为寿。母投金于地。骂曰。汝少行脚。负布槖去。今安得此物。吾望汝济我。反置我地狱耶。师色不怍。徐收之辞去。谒神鼎諲公。鼎首山高弟。望尊一时。衲子非人类精奇。无敢登其门者。住山三十年。门弟子气吞诸方。师发长不剪。弊衣楚音。通谒称法侄。一众大笑。鼎遣童子问。长老谁之嗣。师仰视屋曰。亲见汾阳来。鼎杖而出。顾见颀然。问曰。汾州有西河师子是否。师指其后。绝叫曰。屋倒矣。童子返走。鼎回顾相矍铄。师地坐脱只履而视之。鼎老忘所问。又失师所在。师徐起整衣行。且语曰。见面不如闻名。遂去。鼎遣人追之。不可。叹曰。汾阳乃有此儿耶。师自是名重丛林。适道吾虚席。郡移书。欲得大禅伯领之。鼎以师应召。法令严整。亡身为法者集焉。师之大机大用。不可思议。传者谓。师以事事无碍行心。凡圣不能测。可为知言矣。水庵。谓尤侍郎延之曰。昔大愚慈明谷泉等。结伴参汾阳。河东苦寒。众人惮之。惟慈明晓夕不惮。夜坐欲睡。则引锥自刺。叹曰。古人为生死事大。不食不寝。我何人哉。乃纵荒逸。生无益於时。死无闻於后。是自弃也。及辞归。汾阳叹曰。楚圆今去。吾道东矣。次住福严。又移兴化。尝室中插剑一口。以草鞋一对。水一盆。置在剑边。拟议者。师曰。丧身失命了也。便喝出。无有一人契者。其他玄言妙语。提唱宗乘。探旨者麻粟出焉。而黄龙南杨岐会二人。最为上首。能世其家。以某年正月五日示寂。前是。李都尉遣使邀师曰。海内法友。唯师与杨大年耳。大年弃我而先。仆年来顿觉衰落。忍死以一见公。仍以书抵潭帅敦遣之。师恻然。与侍者舟而东下。舟中作偈曰。长江行不尽。帝里到何时。既得凉风便。休将橹棹施。至京与李公会。月余而李公殁。临终画一圆相。又作偈献师。偈曰。世界无依。山河匪碍。大海微尘。须弥纳芥。拈起幞头。解下腰带。若觅死生。问取皮袋。师曰。如何是本来佛性。公曰。今日热如昨日。随声便问。师临行一句作么生。师曰。本来无质碍。随处任方圆。公曰。晚来困倦。更不答话。师曰。无佛处作佛。公于是泊然而逝。仁宗皇帝。尤留神空宗。闻李公化与师问答。嘉叹久之。师哭之恸。临圹而别。有旨赐官舟南还。中途谓侍者曰。我忽得风痹疾。视之口吻已喎斜。侍者以足顿地曰。当奈何平生呵佛骂祖。今乃尔。师曰。无忧为汝正之。以手整之如故。曰。而今而后。不钝置汝。逾年而化。李公子。铭志其行于兴化。全身塔于石霜。
　　系曰。达人出世。以开物成务。为心非自衒也。方师之受南原也。戢天际想于眉睫间。聊试吾道动静何如。观其初不赴。后自请行。进退踌躇。意可知矣。觉范云。慈明道。起临济於将仆。而平昔廓落乃如此。微神鼎。则亦谷泉流也。虽然。狂奴故态。特师之寓言耳。真面目。岂无知音者哉。然神鼎固长者。难及也。

　　大愚芝．法华举．琅琊觉传

　　禅师。名守芝。太原王氏子。少弃家。於潞州承天寺试法华得度。为大僧。讲金刚般若。名满三河。时汾阳禅望大振。窃疑之往观焉。同参者。慈明琅琊等数人。服诚阳室。遂受印可。南游住高安。大愚上堂。尝举汾阳十智同真话曰。先师云要识是非面目现在也。大省力后生。晚学刺头。向言句里。贪着义味。如驴舐尿处。棒打不回。盖为不广求知识。徧历门风。多是得一言半句。便点头咽唾。道已了办上座。大有未稳当处在。上堂大众集定乃曰。现成公案也。是打揲不办便下座。慈明。有善侍者。号称明眼。闻师之风。自石霜至大愚入室。师趯出履一只。善退身而立。师俯取履。善辄踏倒。师起面壁。以手点津。连画其壁三。善瞠立其后。师旋转以履打。至法堂。善曰。与么为人瞎却一城人眼在。会中有僧。日诵金刚经一百遍。师令侍者唤至。问曰。闻汝日诵金刚经一百遍。是否。曰不敢。师曰。汝曾究经意否。汝但日诵一遍。参究佛意。若一句下悟去。如饮海水一滴。便知百川之味。僧如教。一日诵至应如是知如是见如是信。解不生法相处。遂以白师。师遽指床前狗子云。狗子聻。僧无语。师便打出。作偈曰。砂里无油事可哀。翠岩嚼饭喂婴孩。一朝好恶知端的。始觉从前满面灰。称者谓。师作偈绝精峭。此盖其一斑云。嘉佑初示寂。塔於西山。云峰悦公。师之真子。别有传。
　　法华举禅师。汾阳嗣也。初住龙舒法华寺。后移居白云海会焉。为人精严谅直。饱参。汾阳特称之。一锡出并汾。所至披靡。谒公安远公。逗青松黄叶之机。于福昌善处。逞琢句调琴之辩。又谒延寿贤。大愚芝公。夹山真首座。慈明栖贤諟。雪窦显。五祖戒公。琅琊觉。西湖西峰庵主。主。明招位下杰出者也。有偈云。绝顶西峰路。峻机谁敢当。超然凡圣外。瞥隔两重光。师至。问曰。如何是两重光。曰。月从东出。日向西没。师曰。庵主未见明招时如何。曰。满盏油难尽。进曰。见后如何。曰。多心易得乾。师机辩。如雷砰电射。不可把玩。诸方畏服。号举道者。上堂。释迦不出世。达么不西来。佛法徧天下。谈玄口不开。至哉斯言。达古今一贯也。尝曰。僧家以寂住为本。岂可观州猎县。看山门景致过时耶。觉范称之。如薛仁贵着白袍。西平王着锦帽。真勇于道者也。年七十余。始殁。塔于海会。
　　琅琊山慧觉禅师者。西洛人也。父为衡阳太守。死于官。师扶榇归洛。过澧阳。药山古剎。宛若夙居。由此出家。后得法於汾阳。住滁水。高揭剎竿。与雪窦显公。同时唱道。时号二甘露门。上堂。奇哉十方佛。元是眼中花。欲识眼中花。元是十方佛。欲识十方佛。不是眼中花。欲识眼中花。不是十方佛。于此明。得过在十方佛。于此未明。声闻起舞。独觉临妆。珍重。师福相端严。所至成益。尝往苏州。看范希文。因受信施。及千余缗。遂遣人阴计在城诸寺僧数。皆密送钱。同日为众檀设斋。其即预辞范公。是日侵早发船。逮天明众知已去。有追至常州得见者。受法利而还。灵源称之曰。观此老一举。使姑苏道俗。悉起信心。增深道种。师法嗣数辈。长水璇讲师。其一也。具义解中。泉大道三公。同参也。见列感通中。
　　系曰。三公。皆为西河师子儿。而举公跳踯。故悭于嗣。夫为善知识。如雾露在人。当使时时有润。琅琊苏州之举。须琅琊始得。嚣嚣者不得效颦。

　　政黄牛传

　　惟政。秀州华亭黄氏子。幼从钱塘资圣院本如肄业。且将校艺有司如。使祷观音求阴相。师谢曰。岂忍独私於己哉。郡人朱绍安。闻而嘉叹。欲启帑度之。师慨然曰。古之度人。以清机密旨。今反是。去古远矣。吾堕三宝。数当有其时。已遇祥符覃恩。得谐素志。独拥毳袍且弊。同列慢之。师曰。佛乎佛乎。仪相云乎哉。僧乎僧乎。盛服云乎哉。后有愿输奉岁时用度。俾继如之院务。亦复谢曰。闻托钵乞食。未闻安坐以享。闻历谒诸祖。未闻废学自任。况我齿茂气完正在筋力为礼。非从事屋庐之秋也。於是提策东引。学三观于天台。复旋径山。咨单传旨于老宿惟素。素董临安功臣山净土院。师辅相之久。而继其席。然为人高简。律身精严。名卿巨公。多所推尊。时蒋侍郎堂守钱塘。与师为方外友。师每谒之。则跨一黄牛。以军持挂角上。市人争观之。师自若也。至郡庭。始下牛。笑谈终日。一日蒋公留师曰。适有过客。明日府中。当有会。吾师固奉律。为我少留一日。因[款-士+止]清话。师诺之。明日使人要之。留一偈而去矣。曰。昨日曾将今日期。出门倚杖又思惟。为僧只合居岩谷。国土筵中甚不宜。坐客皆叹其标致。又作山中偈曰。桥上山万重。桥下水千里。惟有白鹭鸶。见我常来此。平生制作三十卷。曰锦泾集。且工书笔法胜绝。秦少游。见必收畜之。师冬不拥炉。以荻花作球。纳足其中。客至共之。清论无穷。秀气逼人。夏秋好玩月。盘膝大盆中浮水上。自旋其盆吟笑。达旦以为常。九峰韶禅师。尝客於院将卧。师挽之曰。月色如此。劳生扰扰。对者几人。韶唯唯。而已久之。呼童子使热炙。韶方饥。意作药石。既乃橘皮汤一杯。韶笑曰无乃太清乎。或问曰。师以禅师名。而不谈禅。何也。师曰。徒费言语吾懒。宁假曲折。但烦万象敷演耳。言语有间。造物无尽藏也。皇佑元年孟夏八日。语众曰。夫动以对静。未始有极。吾一动历年六十有四。今静矣。然动静本何有哉。遂泊然而逝。
　　禅客寻常入旧都。黄牛角上挂瓶盂。有时带雪穿云去。便好和云画作图。此蒋侍郎赠师诗也。师自有诗曰。貌古形疎倚杖藜。分明画出须菩提。解空不许离声色。似听孤猿月下啼。二作佳韶胜致。正相对会。一时禅悦之盛。可想见也。

　　怀贤禅师传

　　金山龙游寺。圆通禅师。讳怀贤。字潜道。温州永嘉何氏子。在襁褓中。能合掌僧坐。四岁从嗣仁社主。出家受戒。有讲席辄往听。尽得其学。及长叹曰。说食能饱人乎。别社主。去遍参。最后见达观颕于润之因圣。初师从瑞新禅师游颇久。具知宗门承袭宾主之说。自谓无以复加。比至达观会中。闻所开示类。皆世缘俗谛。非谈谐嵬琐。则骂詈不已。心窃陋之。乃潜诣丈室。请白曰。为人天师。当只说法。奈何预以世间事。且僧有过斥去则已。何足追骂至累日乎。观颔而不答。师因此省悟。初开法于太平隐静。嗣主金山。金山当孔道。客至无虚日。师颇厌之。熙宁元年。遂谢事。隐于金牛山。山去丹阳数十里。人迹罕。至庭养猨鹤孔雀鹦鹉白鹇。皆就掌取食。号五客。各为一诗。赠之士大夫。欲相见者。就山中访焉。庐山之圆通。明州之雪窦。相次坚恳。各住一年。雪窦至。前后二十年间。三请乃赴。其行由海道。遇大风。漂至慈溪东岸。舟破。从者多人皆散走。师独安坐水中不动。以元丰五年九月甲午。示灭于金牛。寿六十七。腊六十三。弟子觉澄等。塔全身于西陇淮海。秦少游观为师状曰。师操行卓越。而遇人有恩意。虽对宾客。未尝与众异馔。夜辄从众僧寝于堂中。不入丈室。雅性乐施。所得金钱缯帛。率缘手尽。又多才艺。工於诗字画有法。闲居绝口。不挂事事。虽交至错出。处之晏然。无不集者当时贤士大夫闻其风。皆倾意愿与之游。始用参知政事高公若讷奏。赐紫方袍。又用节度使李公端愿。奏赐号圆通大师。凡十被请从之者四。皆天下名山巨剎。道化方行。辄托事隐去。州郡虽欲挽而留之。不可得也。弟子五十有五人。所着诗颂文集。凡五卷。又撰次其自少至老出处之迹一篇。号穉耄典记。以自见云。

　　法宝传

　　法宝。姓王氏。遂州小溪人。事兴圣院从简。为僧学法。四方所见。如泉山之□黄檗之南。云居之宝。禾山之才。世所谓大善知识者。皆历问焉。平居常宴坐。计昼夜之分。寝才十二三。卧必右胁。未尝解衣。如是者终其身。师三游洛阳。始至洛。人不知其为禅。再至。知其为禅者矣。三至。又知其为禅。而不徒为禅者矣。其应世之密用。观机之善巧。则莫得而拟议。洛中贤士夫。从师游者甚众。未必尽知师之道。但爱其行高而气和。言简而理尽耳。太师文潞公。表其行。赐紫方袍。三至洛。常寓於善觉院。众为合力营构。其徒十余人。皆尝与师同学。又有信士。弃其孥。奔走服事者。师既居善觉。参问者益广。或劝推所余以为人。师曰。己未为。何暇为人。怀道应物。垂五十年。所以言论风旨。不大传於世者。盖其冲挹自晦如此。韩侍郎维。曰始予见师於河桥。师未尝不言也。予问之不能。已数年。予守颍昌。迎馆之府舍。师未尝言也。予虽欲问。不知所问矣。呜呼道不可以不刳心焉。既示疾。遍作书。别所往来之人。奄然而寂。年六十有九。时元丰六年九月也。藏骨龙门菩提院之上方。

　　浮山远公传

　　禅师。名法远。郑圃田人也。出於王氏。十九出家。先谒汾州。得一盼相印。复参叶县省公。与天衣怀。同往叶县住持。枯淡严密。诸方畏之。师至值雪寒。县喝骂驱逐。至以将水泼。众僧衣履皆湿。怒而散去。唯师与怀。自若整衣。敷具复坐如故。县到。呵曰。汝更不去。待我打耶。师近前不审。云。某数千里而来参。叩和尚为明大事。岂以杓水泼之便去。县笑。因而遂留。相依数年。万方挫折。师始终一如。所谓真金烈火。愈锻而愈明。县始以衣法付之。开堂日拈香曰。汝海。枯木上生花。别迎春色。盖指叶县也。师与王质。待制论道。画一圆相。问曰。一不得匹马单枪。二不得衣锦还乡。鹊不得喜。鸦不得殃。速道速道。王罔措。师曰。勘破了也。师暮年休会圣岩。叙佛祖奥义。作九带。启迪学者。与因[其/水]说法一事。莫不家喻户晓。师玉骨插额。目光外射。状如王孙。凛然可畏。雅自称柴石老人。殁时已七十余。范文正公。铭其塔曰。呜呼远公。释子之雄。禅林甘泽。法海真龙。寿龄有限。慧命无穷。寒岩[疗-(日/小)+土]骨。千载清风。师平生贵尚真实。参证痛抑浮辩。尝谓道吾真公曰。学未至道。衒耀见闻。驰骋机解。以口舌辩。利相胜者。犹如厕屋涂污丹雘。秪增其臭耳。得法弟子道臻者。继大觉琏。住净因。法道大弘於京师。当英神启三朝。数入宫说法。恩遇隆渥。为人渠渠静退。似不能言者。奉身至约。一布裙二十年不易。用五幅才掩胫。不多为丛褶。曰徒费耳。无所嗜好。尝雪方丈之西壁。命文与可扫墨竹。谓人曰。吾使游人见之。心目清凉。此君盖替我说法也。元佑八年殁。

　　法华隆禅师传

　　道隆禅师。未详里族。初参石门彻和尚。问曰。古者道但得随处安闲。自然合他占辙。虽有此语。疑心未歇。时如何。门曰。知有乃可随处安闲。如人在州县住。或闻。或见。千奇百怪。他总将作寻常。不知有而安闲。如人在村落住。有少声色。则惊怪传说。师於言下有省。门尽授其洞上宗旨。及出世。乃嗣广慧。或问曰。禅师亲见石门。如何却嗣广慧。师曰。我初见广慧。渠方欲剃发。使我擎[柷-口+登]子来。因曰。道者。我有[柷-口+登]子诗。听取诗曰。放下便平稳我时便肯伊。因叙在石门所得。慧曰。石门所示。如百味珍馐。只是饱人不得。后来有一炷香。不欲两头三绪。为伊烧却。师至和初。游京客景德寺。日纵观都市。归常二鼓。一夕不得入。卧于门下。仁宗梦至景德寺门。见龙蟠地。惊觉。中夜遣中使视之。乃一僧熟睡。已再鼾。撼之始觉。问名字归奏。帝闻道隆。乃喜曰。吉征也。明日召至便殿。问宗旨。师奏对详允。帝大说。有旨馆于大相国寺烧朱院。由是道化大振。尝与大觉琏公。说法化成殿。机锋迅辩。帝大悦。侍卫皆山呼。或偈颂酬答。或留宿禁中。礼遇隆厚。赐号应制明悟禅师。师因奏疏。举琏自代。帝览表不允。有旨於曹门外。建精舍延师。师额华严禅院。有僧颂琏公诗。上问佛偈曰。有节非于竹。三星偃月宫。一人居日下。弗与众人同。师曰。诸佛说心。为破心相。琏作此偈。虚空钉橛也。乃曰。虚空钉铁橛。平地起骨堆。莫将闲学解。安着佛阶梯。又见达观颕禅师。戏作偈曰。解答诸方语。能吟五字诗。二般俱好艺。只是见钱迟。师曰。佛法却成戏论。后生无识遽相。效学不可长也。但曰二般。虽杂道也胜别施为。有僧曰。洞山宝公。讥五祖戒禅师。行藏落人。疑似其至洞山。乃上堂说偈曰。嗟见世聱讹。言清行浊多。若无阎老子。谁人奈你何。师曰。宝粗行不逊。卖师取名。不可取也。曹溪曰。真实修道人。不见世间过。来说他人短。自短先在我。宝暴其师之失。教谁检点。凡沙门释子。寂默为要。华严论曰。唯寂唯默。是心造如来之样。不着不恋。是路入法界之辙。宝卖洞山。姜锄双峰地。已为道人取笑也。师为人宽厚不矜伐。以真慈普敬行心。殁时年八十余。盛暑安坐七日。手足柔和。全身建塔於寺之东。
　　系曰。夫寺门鼾睡僧。入天子梦。梦其为龙。不为所恶。复尊宠之至宿留禁中。非师道洽天下。乌能及此。京师禅法。由是大弘。并见仁宗识洞高远。若遇庸君。师其不为齑粉乎。予故表而出之。

　　泉大道．宗道者传

　　谷泉。泉南人也。少聪敏。性耐垢污。大言不逊。流俗憎之。去为沙门。拨置戒律。任心而行。眼盖衲子。所至丛林辄删去。泉不以介意。造汾阳。阳奇之。密受记莂。南归放浪。湘中数来往。道吾访慈明。道吾有湫。毒龙所蛰。堕叶触波。必雷雨连日。过者不敢喘。与慈明暮归。时秋暑。捉其衣曰。可同浴。慈明掣肘径去。於是。泉解衣跃入。霹雳随至。腥风吹雨。林木震摇。慈明蹲草中。意泉死矣。须臾晴霁。忽引颈出波间。曰[囗@力]。后住南岳懒瓒岩。又移住芭蕉。将复移保真。大书芭蕉壁曰。予此芭蕉庵。幽占堆云处。般般异境未暇数。先看矮松三四树。寒来烧枯杉。饥餐大紫芋。而今弃之去。不知谁来住。住保真。夜地坐祝融峰下。有大蟒盘绕之。泉解衣带缚其腰。明日杖策寻之。衣带[联-耳+纟]松枝上。盖松妖也。尝过衡山县。见屠者斫肉。立其旁。作可怜态。指其肉。又指其口。屠问曰。汝哑耶。即肯首。屠怜之。割巨脔置钵中。泉喜出。望外感谢而去。一市大笑。而泉自若。以杖荷大酒瓢。往来山中。人问瓢中何物。曰。大道浆也。作偈曰。我又谁管你天。谁管你地。着个破纸袄。一味工打睡。一任金乌东上。玉兔西坠。荣辱何预我。兴亡不相关。一条柱杖。一葫芦间。走南山与北山。畜一奴名调古。日令拾薪汲涧。或呼对坐岩石间。赠之以偈曰。我有山童名调古。不诵经不礼祖。解般榾柮御冬寒。随分衣裳破不补。会栽蔬能种芋。千山万山去无惧。阿呵呵有甚讨处倚。遇上座来参。问庵主在么。泉曰。谁。曰行脚僧。曰作甚么。曰礼拜庵主。曰恰值庵主不在。曰你聻泉。曰向道不在。说甚么你。我拽棒趂出。次日来。又趂出。一日又来。泉拦胸扭住曰。我这里虎狼纵横尿床。鬼子三回两度。来讨甚么。曰人言庵主亲见汾阳来。泉解衣抖擞曰。你道我见汾阳来。有多少奇特。再访慈明。作偈寄之曰。相别而今又半年。不知谁共对谈禅。一般秀色湘山里。汝自匡徒我自眠。慈明笑而已。乃令南公更谒泉。泉与语。惊曰。五州管内。乃有此匾头道人耶。嘉佑中。男子冷清妖言诛。泉坐清曾经由庵中。决杖配郴州牢城。盛暑负土经通衢。弛担说偈曰。今朝六月六。谷泉被气[祝/土]。不是上天堂。便是入地狱。言讫微笑。泊然蝉蜕。阇维。舍利不可胜数。郴人塔而祠焉。
　　宗道者。不知何许人也。往来舒蕲间。多留於投子。性嗜酒。无日不醉。村民爱敬之。每饷以醇醪。居一日方入浴。闻有寻宗者。度其必送榼。至裸而出。得酒径去。人皆大笑。而宗傲然不怍。尝散衣下山。有逆而问者曰。如何是道者家风。对曰袈裟裹草鞋。意旨如何。曰赤脚下。桐城陈退夫。初赴省闱过宗。戏问曰。瓘此行欲作状元。得否。宗熟视曰。无时即得。莫测其言也。而退夫。果以第三名上第。时彦作魁。方悟无时之语。宗见雪窦。而逸放自如。言法华之流也。

　　福昌善禅师传

　　惟善。不知何许人。住荆南福昌寺。嗣明教宽禅师。为人敬严。秘重法道。初住持时。屋庐十余间。残僧数辈。师晨香夕灯。升座说法。如临千众。禅林受用。所宜有者。咸修备之。客至肃然加敬。十余年而衲子方集。至百许人。师见来者。必勘验之。有僧自号映达摩。才入方丈。提起坐具曰。展即徧周法界。不展即宾主不分。展即是。不展即是。师曰。汝平地吃交了也。映曰。明眼尊宿。果然有在。师便打。映曰。夺柱杖打倒和尚莫言不道。师曰。棺木里瞠眼汉。且坐吃茶。茶罢。映前白曰。适来容易触忤和尚。师曰。两重公案喝出。又问僧近离何处。曰承天。曰不涉途程道将一句来。僧喝之。师便打。僧以坐具作摵势。师笑曰。丧车后掉药囊。又问。俗士年多少。曰四十四。师曰。添一减一是多少。其人无对。师自代云。适来犹记得。又问。僧何处来。曰德山。曰武陵溪畔。道将一句来。僧无语。乃自代曰。水到渠成。师机锋峻不可婴。诸方畏服。法席追还云门之风南禅。师尝曰。我与翠岩悦。在福昌时。适病寒。服药出汗。悦从禅侣徧借被。咸无焉。有纸衾者。皆以衰老亦可数。悦太息曰。善公本色作家也。

　　雪窦显禅师传

　　雪窦禅师。名重显。字隐之。遂州李氏子。幼精锐抗志尘表。依普安诜上人。出家受具。遍历讲筵。游刃经论。问辩风驰。同学敛气。不敢伸。弃而归禅。出蜀入楚。尝典客大阳。与客论赵州宗旨。客曰。法眼禅师。昔解后觉铁觜於金陵。觉赵州侍者也。号称明眼。问曰。赵州柏树子因缘。记得么。觉曰。无此语莫谤先师。法眼拊手曰。真自师子窟中来。觉公言无此语。法眼肯之。其旨安在。师曰。宗门抑扬。那有规辙乎。时有苦行名韩大伯者。貌寒寝侍其傍。辄匿笑而去。客退。师数之曰。我偶客语耳。乃敢慢笑。笑何事。对曰。笑知客眼未正。择法不明。师曰。有说乎。对以偈曰。一兔横身当古路。苍鹰才见便生擒。后来猎犬无灵性。空向枯椿旧处寻。师阴异之。结以为友。师盛年工翰墨。作为法句。追慕禅月休公。有诗云。红芍药边方舞蝶。碧梧桐里正啼莺。离亭不折依依柳。况有春山送又迎。尝依栖贤湜公。机不合。作师子峰诗而去。与齐岳者为侣。同谒五祖戒师。休於山庄前。遣岳先往。机语不契。师亦竟不见。遂南游。谒智门祚禅师。祚者。香林远公嫡子。云门之孙也。知见高。学者。莫能觏其机。师俊迈。智门爱之。一日伸问曰。不起一念云何有过。智门召师。师近前。智门以拂子蓦口。打拟开口。随又打。师豁然开悟。依止五年。尽得其道。师与学士曾公会厚善。相值淮上。问师何之。曰将游钱塘绝西兴。登天台雁荡。曾公曰。灵隐天下胜处。珊禅师吾故人。以书荐师。师至灵隐。三年陆沉众中。俄曾公。奉使浙西访师。灵隐无识者。时堂中僧千余。使吏捡床历。物色求之。乃至曾公问向所附书。师袖纳之曰。公意勤然。行脚人非督邮也。曾公大笑。珊公以是奇之。师出世。初住吴江翠峰。后迁明州雪窦。曾公守越时。敦请也。上堂云。春山迭乱青。春水漾虚碧。寥寥天地间。独立望何极。便下座却顾谓侍者曰。适来有人看方丈否。曰有。师曰。作贼人心虚。师举扬宗教三十余年。海内奇衲子争赴之。暮年。悲学者寻流失源。作为道日损偈曰。三分光阴二早过。灵台一点不揩磨。贪生逐日区区去。唤不回头争奈何。又书壁文。戒进后学。其略曰。身如行厕。利称软贼。百年非久。三界无安。可惜寸阴。当求解脱。读者鼻为之酸师一日偶经行。植杖于林下。众衲环之。忽问曰。有问云门树凋叶落时如何。曰体露金风。云门答这僧耶。为解说耶。有宗上座出众对曰。待老汉有悟处即说。师熟视惊曰。非韩大伯乎。曰老汉瞥地也。於是令挝鼓。众集。师曰。大众。今日雪窦宗上座。乃是昔日大阳韩大伯。具大知见。晦迹韬光。欲得发扬宗风。幸愿特升此座。宗遂升座。僧问。宝剑未出匣时如何。曰。神光射斗牛。又问。出匣后如何。曰。千兵易得。一将难求。僧退。宗乃曰。宝剑未出匣。神光射斗牛。千兵容易得。一将实难求。便下座。一众大惊。宗即承天宗禅师也。师一日游山。四顾周览。谓侍者。何日复来此。侍者哀乞遗偈。师曰。平生惟患语之多矣。翌日出杖履衣盂。散及徒众。乃曰。七月七日复相见耳。至期盥沐摄衣。北首而逝。阅世七十三。坐五十夏。塔全身于寺之西坞。赐号明觉禅师。
　　系曰。云门一宗。得雪窦而中兴。不然亦扑扑矣。师器宇凝重。即袖中一书。三年仍还本人。便足气压千古。家声浩浩。子孙绳绳。岂偶然哉。

　　洞山聪．祥庵主传

　　洞山晓聪禅师。韶州曲江人。生杜氏。见文殊应天真和尚。初游庐山。莫有知者。时云居法席最盛。师作灯头。闻僧众谈泗州僧伽。近於扬州出现。有设问者曰。既是泗州大圣。为何向扬州出现。师曰。君子爱财。取之以道。一众大笑。后僧。举似莲华祥庵主。主大惊曰。云门儿孙犹在。遥望云居拜之。师名遂重丛林。次依洞山诠禅师。为首座。及诠迁栖贤。以师嘱檀那及其众。众从之。请于州。州从之。以大中祥符三年。师出世洞山。上堂曰。祖师西来。特唱此事。自是上座。不荐所以。从门入者。不是家珍。认影迷头。岂非大错。既是祖师西来。特唱此事。又何必更对众。叨叨珍重。师见僧来有所问。辄瞋目视之曰。我击虎术汝不会去。一日自荷柴登山。僧逆之问曰。山上住。为何山下担柴。师曰。山上也要柴烧。示众曰。一大藏教是个之字。祖师西来是右字。如何是正义。良久曰。天晴盖却屋。趂闲打却禾。输纳王租了。鼓腹自高歌。师於山之东北。手植松可万。松凡植一株。坐诵金刚经一卷。自称栽松比丘。岭名金刚岭。或间。岭在此。金刚在何处。师指曰。此一株松。是老僧亲栽。汾阳尝谓慈明曰。云门下儿孙。我已遍参。独以未见聪为恨。汝当见之。故慈明虽已罢参。犹获觐颜色而闻余论矣。师一曰不安。上堂辞众。述透法身颂曰。参禅学道莫茫茫。问透法身北斗藏。余今老倒尪羸甚。见人无力得商量。复曰。法席当令自宝住持。言卒而化。阇维得舍利。塔于金刚岭。先是。比部郎中许公式。出守南昌。过莲华峰。闻祥公曰。聪道者。在江西。试寻访之。此僧人天眼目也。许既至。闻师住山家风。作诗寄之。有夜坐连云石。春栽带雨松之句。将访之。师已逝矣。
　　祥公奉先深禅师嗣也。知见甚高。气压诸方。临终上堂举拄杖问众曰。汝道古佛到这里。为何不肯住。众莫有对者。乃自曰。为他途路不得力。复曰。如何得力去。横拄杖肩上曰。楖栗檀担不顾人。直入千峰万峰去。言讫而化。师与文殊真。弟兄行也。聪嗣文殊视。祥则为侄。聪得法弟子。曰云居舜。曰明教嵩。祥嗣寂焉。

　　宋　北禅贤禅师传

　　智贤禅师。嗣福严雅公。云门四世孙也。开法于衡州之北禅。岁夜小参曰。年穷腊尽无可与。诸人分岁老僧烹。一头露地白牛炊。土田米饭煮菜羹。烧榾柮火。与大众围炉。唱归田乐。何故免得。倚他门户傍他墙。致使时人唤作郎。下座时。维那从后大呼曰。县有吏至。师反顾问其所以。那云。道和尚宰牛不纳皮角。师笑掷暖帽於地。那便拾去。师跳下禅床。拦胸擒住叫曰。贼贼。那将帽覆师顶曰。天寒且还和尚。那便出去。时法昌为侍者。师顾谓曰。这公案作么生。昌曰。近日城中纸贵。一状领过。法昌名倚遇。师嗣也。别具。师又有嗣。曰绍铣。具兴福中。

　　开先暹禅师传

　　开先善暹禅师。临江军人。操行清苦。智识明达。远禅师在德山。师往依之。一日远升堂。顾视大众云。狮子频呻。象王回顾。师忽有省。入室陈解。远云。子作么生会。师回顾曰。后园驴吃草。远然之。自此机辩迅捷。禅林目曰海上横行暹道者。又参雪窦显。显爱其俊逸。留座下数年。欲举住明州金鹅。师闻之。书二偈於壁而去。曰。不是无心继祖灯。道惭未厕岭南能。三更月下离岩窦。眷眷无言恋碧层。三十余年四海间。寻师择友未尝闲。今朝得到无心地。却被无心趂出山。后住开先。嗣德山远禅师。却通雪窦书。山前婆子。见专使来问。云暹首座出世。为谁烧香。专使。云德山远和尚。婆子遂骂云。雪窦抖擞。尿肠说禅。为汝得恁么。辜负恩德。开堂日上首白槌罢。师曰。千圣出来也。祇是稽首赞叹。诸代祖师。提挈不起。是故。始从迦叶迄至山僧。二千余年。月烛慧灯。星排道树。人天普照。凡圣齐荣。且道承甚么人。恩力老胡也。秪道明星出现时。我与大地有情。同时成道。如是则彼既丈夫。我亦尔。孰为不可良由诸人。不肯承。当自生退屈。所以便推排一个半个。先达出来。递相开发。祗是与诸人作证明。今日人天会上。莫有久游。赤水夙在荆山。怀袖有珍。顶门有眼。到处践踏觉场底衲僧么。却请为新出世。长老作个证明。还有么。师住开先。凡十八年。而化於本山。嫡嗣云居元也。别具。

　　南安严传

　　南安岩自严尊者。生郑氏。泉州同安人。年十一出家为童子。十七为大僧。游方至庐陵。谒西峰老宿豁公。豁云门之孙也。师依止五年。尽得其法。自是神异不测。世传定光佛化身。怀仁江。有蛟害人。师临渡说偈戒之。蛟引去。未几。拥沙涨塞。潭遂为洲。梅州黄杨峡乏水。师以杖擿之遂涌。父老以为神来。聚观师遁去。所至遇旱涝。书偈投之。无不如愿。武平南黄石岩。多蛇虎。师止住。蛇虎可使令。师凡示人。必以偈。偈尾必题四字。曰赠之以中。世奠能测四。远敬事师如神明。家画其像。饮食必祭。邻寺僧死。师不知法当告官。便自焚之。吏追捕坐庭中。问状不答。索纸作偈曰。云外野僧死。云外野僧烧。二法无差互。菩提路不遥。字画险劲。如擘窠大篆。吏大怒。以为狂且慢。已去僧伽黎曝日中。既得释。因以布巾幪首。而衣白服。师恨所说法。听者疑信各半。因不语六年。岩寺当输布。民岁代之。师不忍。置书布束中求免。吏得之愈怒。追问亦不答。以为妖。焚其布帽。火尽而帽益明鲜。乃索纸作偈曰。一切慈忍力。皆吾心所生。王官苦拘束。佛法不流行。自后稍发语。后游南康盘古山。先是西竺波利尊者。经始谶曰。却后当有白衣菩萨。来兴此山。师住三年成丛林。乃还南安。江南眠槎。为行舟碍。师舟过焉。摩挲之曰。去去。莫与人为害。槎一夕荡除。有僧自惠州来曰。河源有巨舟着沙。万牛挽不可动。愿得以载砖建塔於南海。为众生福田。师曰。此阴府之物。然付汝偈取之。偈曰。天零灞水生。阴府船王移。莫立沙中久。纳福荫菩提。僧即舟唱偈。而舟为动。万众讙呼。至五羊。有巨商从借以载。僧许之。方解繂。俄风作。失舟所在。有沙弥。无多闻性。而事即谨愿。师怜之作偈。使诵久当聪明。偈曰。大智发於心。於心何处寻。成就一切义。无古亦无今。於是世间文字语言。一览诵念。无所遗忘。偈语章句。援笔立就。师异迹甚着。所属状以闻。诏佳之。宰相王钦若。大参张安仁以下皆赠诗。师未尝视。置承尘上而已。淳化乙卯正月六日。集众曰。吾此日生。今正是时。遂右胁而化。谥定光圆应禅师。系曰。至人。聚于心者灵。发于言者验。寂音谓。师偈语皆称性之句。非智识所到之地。良然。良然。才涉思惟。便是鬼家活计。自尚满身雾露。安能使物不迷耶。

　　洞山宝．泐潭澄传

　　自宝。庐州合肥人。姓吴氏生有奇相。弱龄归普宁院。已抱出群之见。闻五祖戒公匠石宗门造之。置水投针。理存默识。遂入室传法焉。祖病。令行者往库司取生姜煎药。宝方主库事叱之。行者白祖。祖令将钱回买。乃与之。后往洞山。聪公知其为人。特加器重。临殁遗言。令继其席。郡守。又以书托祖。举所知者主洞山。祖云。无如买生姜汉。住未几。户外屦满矣。丛林殷足委积。常余百万。黄檗山饘粥不继。宝移杖总之。黄檗为之丰。直院祖君无择。部宪程君师孟。并着好贤乐善之名。祖。既挽宝主归宗。程。复以云居致宝。前后凡四住名剎。在归宗时。一日扶杖出门见喝道来问甚。官吏云。县尉令避路。宝侧立道左。马至前跪不行。宝曰。畜生却识人。尉知是宝。再拜而去。住云居时。一夜山神肩舆。舆宝绕寺行。宝云。抬你爷抬你娘抬上方丈去。神直抬上方丈。宝为人精严。护持戒法。初行脚时。宿旅店。为娼女所窘。与同寝榻。宝危坐终夜。明发娼女索钱。与之出门。烧被而去。娼女以实告其父母。遂请归置斋以谢。谓真佛子也。然好名事边幅故。所至必选名僧自随。为其羽翼。宝实得法于五祖。祖暮年。弃众造焉。宝以其行藏落人疑似。弗为礼。且说偈讥之。祖遂造大愚。一日於僧堂前。倚拄杖。谈笑而化。宝虽有盛名。丛林亦以是少之。师在洞山。尝自甓寿藏。后二十余年。遂终于归宗。寿七十七。僧腊五十一。示寂。十八日全身入塔。至和元年也。余襄公靖。为之铭曰。彼上人者。丛林独步。激扬宗旨。慈心广度。言发其机。俾之自悟。人得其要。直趋觉路。横杖而来。舍筏而去。吁嗟妙圆。人天仰慕。妙圆。师赐号也。
　　怀澄禅师不知何许人。与宝同出于五祖之门。出世洪州泐潭。诸方呼为泐潭澄。黄龙南公依之最久。然云门法道。至师小变。故云峰悦公。方之药汞银。锻则流去。大觉连和尚其嗣也。所谓青出于蓝者。别具。
　　系曰。一洞山也。诠去授聪。聪嗣文殊。聪死授宝。宝嗣五祖。要见拄持续佛慧命。非细事故。古人举授唯大。公弗容一毫私念于其间。不然诠聪工老。岂少法嗣哉。中峰国师。与定叟书云。古人於法嗣嫡传。所以深明宗系者。大法源委不可诬也。世漓俗薄。奉金请拂。以院易嗣者有之。某尝痛心于此。宝亦云门子孙之杰出者。惜大德为一眚所掩。灯录谓宝生娼室无姓氏。未之考耳。

　　宋　志逢禅师传

　　志逢。余杭人也。生而恶荤。肤体香洁。出家于临安之东山朗瞻院。通贯三学。尝梦升须弥山。睹三佛列坐。初释迦次弥勒。皆礼其足。惟不识第三佛。但仰视而已。时释迦示之曰。此是补处弥勒师子月佛。师方作礼。觉后因阅大藏经。乃符所梦。游方见韶国师于天台。契悟。一日入普贤殿中宴坐。倏有一神人。跪膝于前。师问。汝其谁乎。曰。护戒神也。师曰。吾患有夙愆未珍。汝知之乎。曰。师有何愆。唯一小过耳。凡折钵水亦施主物。师尝倾弃之。非所宜也。言讫而隐。师自此洗钵水尽饮之。积久因致脾疾。十年始愈。吴越国王。向师道风。召赐紫衣师号。命住功臣院。开宝初。忠懿王建普门精舍。请师为开山。举扬宗要。开宝四年。师固辞解院。愿栖老林泉。时大将凌超。於五云山创院。奉师为终老之所。五云多虎。师每携大扇乞钱。买肉饲虎。虎辄驯伏。日暮还山。虎迎之。骑以归。故世称伏虎禅师。一号大扇和尚。雍熙二年示寂。寿七十七。塔曰宝峰常照。

　　宋　栖贤湜禅师传

　　澄湜禅师。建宁人。嗣百丈恒和尚。恒嗣法眼。师为眼嫡孙。性高简。律身精严。动不违法度。暮年三终藏经。以坐阅为未敬。则立诵行披之。黄龙南禅师。初游方。年方少从之屡年。故其平生所为。多取法焉。尝曰。栖贤和尚。定从天人中来。丛林标表也。雪窦显。尝自淮山来依之。见师少接纳。遂藞苴不合。乃作狮子峰诗而去。曰。踞地盘空势未休。爪牙安肯混常流。天教生在千峰上。不得云擎也出头。师住栖贤。以门庭峻严故。参徒不盛。一日晚参众集。师曰。早晨不与诸人相见。今晚不可无言。便下座。其斩截如此。
　　系曰。百丈恒和尚。五字三上堂。曰吃茶。曰珍重。曰歇。所谓百丈有三诀。吃茶珍重歇也。湜师作略如此。真有乃父风。就中些子一滴不遗。由此可观师弟子传受源脉也。

　　补续高僧传卷第七

　　补续高僧传卷第八

　　　　明吴郡华山寺沙门　明河　撰
　　习禅篇

　　宋　宣州兴教坦禅师

　　坦禅师。温州牛氏子。业打银。因淬砺瓶器有省。即出家参琅琊觉公。机语顿契。天衣怀住兴教。师为第一座。及天衣受他请。欲闻州乞师继住。时刁景纯学士。守宛陵。恐刁涉外议。乃於观音前。祝曰。若坦首座。道眼明白。堪任住持。愿示梦於刁学士。刁是夜梦牛在兴教法座上。衣凌晨辞州。刁举所梦。衣大笑。刁问其故。衣曰。坦首座姓牛。又属牛刁就座。出帖请之。师受请升座。有雪窦化主省宗。出问。诸佛未出世。人人鼻孔辽天。出世后为何。杳无消息。师曰。鸡足峰前风悄然。宗曰。未在更道。师曰。大雪满长安。宗曰。谁人知此意。令我忆南泉。拂袖归众。师曰。新兴教今日失利。便归方丈。令人请宗至。谓曰。适来错。祗对一转语。人天众前。何不礼拜。盖覆却。宗曰。大丈夫膝下有黄金。争肯礼拜。无眼长老。师曰。我别有语在。宗乃理前语。至未在更道处。师曰。我有三十棒。寄你打。雪窦宗。乃礼拜。

　　南安云封寺圆禅师传

　　道圆。南雄人也。性纯至。少游方。虽饱参未大通透。闻南禅师居黄檗积翠庵。往依之。一日燕坐下板。闻两僧举百丈野狐因缘。一僧曰。只如不昧因果也。未脱得野狐身。一僧应声曰。便是不落因果。亦何曾堕野狐身耶。圆悚然。异其语。不觉身起上庵头。过涧忽大悟。见南公。叙其事。未终涕交颐。南公令就侍者榻熟睡。忽起作偈曰。不落不昧。僧俗本无忌讳。丈夫气宇如王。争受囊藏被盖。一条楖栗任纵横。野狐跳入金毛队。南公大笑。久之。又作风幡偈曰。不是风兮不是幡。白云依旧覆青山。年来老大浑无力。偷得忙中些子闲。云庵老人。常手疏此二偈。大称赏之。谓其机锋不减英邵武。后出世住大庾云封寺。莫知所终。

　　黄檗胜．昭觉白．信相显三师传

　　惟胜。潼川罗氏子。得法於黄龙南公。然未见公时。已大悟。特就印之而已。时黄檗席久虚。瑞州太守委黄龙。择主法。黄龙挝鼓集众。垂语曰。钟楼上念赞。床脚下种菜。道得者住黄檗。众寂然。胜出众曰。猛虎当路坐。黄龙大悦。遂以应命。道风大震。名播海内。白梓州。飞乌人。姓支氏。父谦闻道嵩山道者。以死生为戏。白衣而梵行。尝云。吾根钝。不得入圆顿。愿有子续慧命足矣。自少闻父诲。谛听沉思。有如夙习。一日过溪。忽有省。遂往峨眉山落发。父子相依游讲。通性相宗经论。去之南游。首谒太平俊公於澧州。俊谓真吾法子。付以说法大衣。白逊谢。闻黄檗道望造焉。三年未印可。操事益勤。一日胜抬头儗有言。白咄曰。这老汉。胜大笑肯之。元丰末。南康郡王。邀胜诣辇下。白侍行。会太学生上书讼博士者。语连胜。有旨放归蜀。门人星散。白独负巾钵以从。既至居昭觉。法筵之盛。犹黄檗也。胜将化成都。帅以继席主化为问。师曰。无如白者。白开法。遵南方规范。一洗律居之弊。不超性海是理事缚。不透声轮是语言缚。白上堂语也。诸方传诵。靡然向风。朝散郎冯敢。奉议郎段玘。天台山隐者宋放。唐安文士祖思昱。皆抠衣执弟子礼。元佑末。白水寺僧正阙。丞相蔡京。时帅蜀。命白往。白不乐。遂并昭觉辞之。归旧剎说法。久之示疾。颂曰。风高月冷。水远天长。出门无影。四面八方。怡然而寂。显遂嗣其法。显。潼川王氏子。少举进士。有声。尝掬溪水为戏。至夜思之。见水。泠然盈室。欲汲不可。而尘境自空。悟曰。吾世网裂矣。往依白得度。随众咨参。一日白问。高高峰顶立。深深海底行。子如何会。显於言下顿悟。曰。钉杀脚跟也。白举起拂子。显一笑而出。服勤七祀。南游见五祖演和尚。久处侍寮。澈法底蕴。四十余年始还。时白尚无恙。举应长松。迁保福信相。太常卿苏元老。序其语录云。顷者吾蜀。但以讲席律坛。为无等等法。未知祖道之高。晚得真觉胜禅师。自黄檗。阐化成都昭觉寺。初会易之广大。变动周流六虚者。又原道之微妙。混成先天地生者。遂言曰。吾法函盖乾坤不为大。销殒虚空不为难。当体现成。随用立具。西南缁素。骤闻者多。瞪瞢不入。久各怃然。莫不失喜落涕。恨遭遇之晚。胜禅师既殁。绍禅师继之。其法犹胜禅师也(绍即白)。而化度加众。绍禅师既殁。显禅师继之。其法犹绍禅师也。而缘合加盛。前住长松。今居保福。皈依之侣未可计。济拔之功未有艾也。呜呼。释迦别传。迦叶亲授。西天祖师所护念。中华耆宿所承袭。遐哉邈矣。不图今日及吾身亲见之。然师奥句微言。某未敢窥测。聊举大略。晓吾党新发意者。蕲与交臂作舞。同趋师门云。盖其为时贤致叹。如此。
　　明河曰。显出蜀得东山。磨淬最久。始臻源奥。及出世。独为绍觉烧香。议者谓。其以小技溷掩道望。以故情谬紊师承。丛林目为显牛子云。

　　报本元禅师传

　　慧元。潮州倪氏子。十九为大僧。遍历丛席。於黄龙三关语下悟入。住安吉报本院。为人孤硬。有风度。威仪端重。危坐终日。南禅师门弟子。能纵迹其行藏者。惟元而已。元。初开法。法嗣书至。南公视其名曰。吾偶忘此僧。谓专使曰。书未欲开。可令亲来见。专使反命。元即腰包而来。至豫章。闻南公化去。因留叹息。适晦堂老人。出城相会。与语奇之曰。恨老师不及见耳。元道化东吴。归之者如云。尝自乞食。舟还遇盗。舟人绝叫。白刃交错於前。元安坐自若。徐曰。所有尽以奉施。人命不可害也。盗既去。达旦人来。意师死矣。而颜色不乱。神气如常。其临死生祸福。能脱然无累如此。自说法来。一榻萧然。长坐不卧。三十余年如一日。化后塔全身于岘山。

　　景福顺禅师传

　　顺公。西蜀人。有远识。为人勤劬。丛林后进。皆母德之。得法於老黄龙。初出蜀。与圆通讷偕行。已又与大觉琏游甚久。有赞其像者曰。与讷偕行。与琏偕处。得法于南。为南长子。然缘薄。所居皆远方小剎。学者过其门莫能识。师亦超然自乐。视世境如飞埃过目。寿八十余。坐脱於香城山。颜貌如生。平生与潘延之善。将终。使人要之叙别。延之至。师已去矣。其示众多为偈。皆德言也。有偈曰。夏日人人把扇摇。冬来以炭满炉烧。若能於此全知晓。尘劫无明当下消。又作赵州勘婆偈曰。赵州问路。婆子答云直与去么。皆言勘破老婆。婆子无你雪处。又作黄龙三关颂曰。长江云散水滔滔。忽尔狂风浪便高。不识渔家玄妙意。偏於浪里飐风涛。又曰。南海波斯入大唐。有人别宝便商量。或时遇贱或时贵。日到西峰影渐长。又曰。黄龙老和尚。有个生缘语。山僧承嗣伊。今日为君举。为君举猫儿。偏解捉老鼠。

　　昭庆禅师传

　　乌江惠济院禅师。名昭庆。字显之。泉州林氏子。少[跳-兆+斤]弛任气。为巨贾。往来海中十数年。资用甚饶。一日尽所有财物属同产。使养其亲。徒手入漳州开元寺。出家受具戒。乡人异之。居无何。谓其曹曰。出家儿。当寻师访道。求脱生死。若匏系一方。土偶人耳。遂过岭。遍参知识。后见黄龙南公。示以三关语。漫不省。因服役左右久之。尽得其道。因嗣焉。出世凡三坐道场。高邮之乾明。乌江之惠济。广陵之建隆。惟惠济僻在深山中。地有汤泉。人迹罕至。心乐居之。乾明建隆。[此/白]为檀越士大夫所强。遁去不获。非其好也。师所得法。广大微妙。又学术无不通达。其为人说法。或以经论。或以老庄。或卜筮。或方药。乃至一切种种俗谛事。随其根器。示大方便。不独守古人言句。自唐以来。禅家盛行于世。惟云门临济两宗。是时云门苗裔。分据大剎。相望淮浙上。临济之后。自江以北。惟一师人。故云门之徒。或不以师为然。师闻而笑曰。此吾所以为临济儿孙也。师晚岁多病。谢住持事。寓止高邮。醴泉法嗣。处安会中。以元佑四年八月十六日。说偈迁化。广陵檀越。奉灵骨归建隆起塔。士大夫中。执弟子礼者。如龙图阁直学士孙觉莘老。乌江会承议郎阎木求仁等。然为役之久。缘契最深者。无如秦少游观。时在京。遥为铭其塔。

　　隆庆闲禅师传

　　庆闲。福州古田卓氏子。母梦胡僧授以明珠。吞之而娠。及生白光照室。幼不近酒胾。年十一。事建州升山圆长老。十七削发受具。二十辞师远游。见诸大老。最后印心黄龙南公。公每叹曰。祖师之道。不坠于地。在斯人也。公在世。学者已归之。公既寂。一时尊宿。无出其右者。熙宁间。庐陵太守张公鉴。请居隆庆。未期年。钟陵太守王公韶。请居龙泉。不逾年。以病求去。庐陵道俗。以其舍龙泉也。舟载而归居隆庆西堂。事之益笃。师性纯至。无所嗜好。貌丰硕。寡言语。所至独处。罕与人接。有即者一举手而去。初师之在黄檗也。与翠岩顺公。并事南公为父。机无所让。顺诉于南公曰。闲轻易。且语未辩触净。南公曰。法如是。以情求闲。乃成是非。其可哉。元丰四年三月七日。告众将入灭。说偈曰。露质浮世。奄质浮灭。五十三岁。六七八月。南岳天台。松风磵雪。珍重知音。红炉优钵。泊然坐逝。神色不变。手足和柔。发剃复出。众愿留事全身。长老利俨。遵遗命阇维。薪尽火灭。跏趺不散。益以油薪乃化。是日云起风作。飞瓦折木。烟气所至。草木砂砾之间。皆得舍利。如金色。碎之如砂。细民拾而鬻之。数日不绝。计所获几数斛。苏子由。欲为作记。而疑其事。方卧痁。梦有诃者曰。此何疑哉。疑即病矣。子由。梦中作数百言。甚隽伟。醒而续成之。病亦随愈。铭略曰。稽首三界尊。闲师不止此。悯世狭劣故。聊示小者尔。知言哉。

　　子琦(道英附)

　　子琦。泉州许氏子。试经得度。精楞严圆觉。弃之游江淮。谒翠岩真禅师。问佛法大意。真唾地曰。这一滴落在何处。师扪膺曰。学人今日脾病。真为解颐。辞参积翠南公。尽得其道。相与商搉古今。适大雪。南公。指谓师曰。斯可以一致帚否。师曰。不能。然则天霁日出。云物解驳。岂复有哉。知有之人。於一切言句。如破竹。虽百节当迎刃而解。讵容声於儗议乎。一日南公。遣僧逆问三关语。师厉声曰。你理会久远。时事作么。南公益奇之。於是名着丛席。南公殁。四祖演禅师。命分座。室中垂语曰。一人有口道不得姓字为谁。后传至东林总禅师。叹曰。琦首座如铁山万仞。卒难逗他语脉。未几。以开元为禅林。请师为第一世。赐号觉照大师。
　　道英。俗姓胡。师邑子也。有闻於师而嗣焉。见地稳密。说法无蹊径。直跻最上。中下之机。少能遘会者。尝作偈云。南北东西住险巇。古岩寒桂冷依依。无人到我经行地。明月清风拟付谁。又云。每把葫芦椀放欹。从教天下浪猜疑。秋风摆落园林后。始信寒松格不卑。

　　黄龙心禅师传

　　祖心。南雄始兴邬氏子。少为书生有声。年十九而目盲。父母许以出家。辄复见物。乃往依龙山寺惠全。明年试经业。独献诗。试官奇之。遂以合格闻。继住受业院。不奉戒律。且逢横逆。弃之谒云峰悦公。难其孤硬告行。峰曰。必往依黄檗南公。居黄檗四年。知有而机不发。又辞而上云峰。会峰谢世。因就止石霜。无所参决。后阅传灯。至僧问如何是多福一丛竹(云云)。此时顿觉。亲见二师。往归黄檗。方展坐具。南公曰。子入吾室矣。师踊跃自喜。即应曰。大事本来如是。和尚何用教人看话下语。百计搜寻。南公曰。若不令汝如此究寻。到无用心处。自见自肯。吾即埋没汝也。往见翠岩真。真与语大奇之。又见泐潭月。月以经论精义入神。闻诸方同列笑之。以为下乔入幽。师曰。彼以有得之得。护前遮后。我以无字之学。朝宗百川。初南公使分座。公迁化。师继其席。凡十有二年。法道大振。然性真率。不乐从事。五求解去。乃得谢事闲居。学者益亲。谢景温师直。守潭。虚大沩以致。三辞不往。又嘱江西转运判官彭汝砺器资。请所以不赴长沙之意。愿见谢公。不愿领大沩也。马祖百丈以前。无住持事。道人相寻於空山寂寞之滨而已。其后虽有住持。王臣尊礼。如天人师。今则挂名官府。若编户民直。遣五伯追呼之耳。岂可复为。师直闻之。不敢以院事屈。愿一见之。至长沙。师直愿受法训。为举其纲。师直闻所未闻。后一至京师。寻还庐岳。适器资守九江。问曰。人临命终时。有旨决乎。曰有。曰。愿闻其说。曰。待器资死即说。器资起增敬。曰。此事须是和尚始得。盖於四方公卿。合则千里应之。不合则数舍不往。南公道貌德威。极难亲附。虽老於丛林者。见之汗下。师直造前。意甚闲暇。终日语笑。师资相忘四十年间。士大夫闻其风。而开发者甚众。惟其善巧无方。普慈不间。人未见者。或慢谤。承颜接词。无不服膺。腊既高。益移庵。深入栈绝学者。又二十余年。以元符三年冬殁。阅世七十有六。坐五十有五夏。赐号宝觉。葬於南公塔之东。号双塔云。

　　天衣怀禅师传

　　义怀。温州乐清陈氏子。世以渔为业。母梦星陨屋除。其光照户。而娠。及生尤多吉祥。儿稚父命坐船尾串鱼。师不忍投鱼江中。父怒笞诟。甘受之。长游京师。依景德寺。试经得度。师清癯。行步迟缓。众中望见。如鹤在鸡群。言法华遇师市中。拊师背曰。临济德山去。初谒金銮善。次谒叶县省。皆不契。谒明觉於翠峰。师当营炊。因汲涧折担悟旨。觉印可之。辞去久无耗。有僧自淮上来曰。怀出世铁佛矣。峰使诵提唱之语曰。譬如雁过长空。影沉寒水。雁无遗踪之意。水无留影之心。觉激赏。以为类己。先使慰抚之。乃敢通门人之礼。诸方服其精识。自铁佛至天衣。凡五迁法席。所至必幻出楼观说法。纵横驰骋。人难遘仰。庐山舜老夫。疑之。后闻其语叹云。真善知识也。晚以疾居池州杉山庵。弟子智才。住杭之佛日山。仰归养侍剂药。才如姑苏未还。师促归至门。师已别众。才问。卵塔已成。如何是毕竟事。师举拳示之。遂就寝推枕而寂。阅世七十二。坐夏四十六。塔全身佛日山。崇宁中。赐谥振宗禅师。

　　延恩安公传

　　法安。临川许氏子。幼谢父母。师事承天长老慕闲。年二十诵经。通授僧服。则无守家传钵之心。求师问道。不见山川寒暑。初依雪窦显。显殁。依天衣怀。蒙印可。栖法席数年。同参皆推上之。法云秀。尤与之友善。年三十有七。慨然以庄严佛土为己任。初居黄山如意院。破屋坏垣。无蔽风雨。师力新之。未十年大厦崇成。如天宫下降。衲子归。遂为丛席。乃复谢去。至南昌某县。又兴延恩。始至草屋数楹。败床不箦。师处之超然。县尹裴士章。欲合豪右。为师一新之。师曰。檀法本以度人。今不发心而强之。是名作业。非佛事也。固止之。亦居十年。凡安众之地。冬燠而夏凉。钟鱼而粥。钟鱼而饭。来者息焉。师所历足迹万里。一钵萧然。孳孳以接物。利生为务。因缘乖合。一付之度外。其居延恩也。人视之不堪其忧。是时法云秀公。有众千百。说法如云雨。所居世界庄严。可以为兄弟接羽翼而天飞也。以书招师。师发书一笑而已。以元丰甲子岁七月示疾。化于延恩寝室。阅世六十有一。坐四十有一夏。营塔於后山。距寺百步葬焉。灵源清禅师。语黄山谷曰。我初发心。实在延恩。安公告戒策励。如父母师友。中心以谓。凡住山者。法如是尔。及游诸方。罕遇如安公者。以是提耳之诲。不忘於心。若安公名称利养。实不能与天下衲师争衡。然此自不满安公之一笑。山谷因为铭塔云。

　　荆门军玉泉皓禅师传

　　承皓。眉州丹棱王氏子。依大力院出家。登具后。游方。见北塔。发明心要。元丰间。首众僧于谷隐。望耸诸方。张无尽。奉使京西南路。就谒之。问曰。师得法何人。曰。北塔广和尚。曰。与伊相契可得闻乎。师曰。只为伊。不肯与人说破。无尽善其言。致开法于郢州大阳。是时谷隐主者。私为之喜曰。吾首座出世矣。盛集缁素。以为歆艳。师升座曰。承皓在谷隐十年。不曾饮谷隐一滴水。嚼谷隐一粒米。汝若不会。来大阳为汝说破。携拄杖下座。傲然而去。于是先入院。后见州郡官责之曰。长老得何指挥入院。师曰。某山林人。谁知郡县礼数。乃拽杖而去。无尽以书抵郢守云。皓有道之士。不可以世礼责。当加礼请之。守如其言。师不得已复来。寻迁玉泉。示众曰。一夜雨滂烹。打倒葡萄棚。知事头首行者　人力拄底拄。撑底撑。撑撑拄拄到天明。依旧可怜生。自谓。此颂法身向上事。如傅大士云。空手把锄头。洞山云。五台山上云蒸饭。只颂得法身边事。然为人超放。未易以凡圣议。尝制犊鼻裈。书历代祖师名字。而服之。乃曰。唯有文殊普贤。较些子。书於带上。故丛林目为皓布裈。有乡僧效为之。师见而诟曰。汝具何道理。敢以为戏事耶。呕血无及。僧寻於鹿门如所言而逝。苏长公。抵荆南。闻师机锋不可触。拟抑之。即微服求见。师问。尊官高姓曰。姓秤。乃秤天下长老底秤。师震喝一声曰。且道重多少。公无对。于是尊礼之。冬至示众云。晷运推移。布裈赫赤。莫怪不洗。无来换替。一僧入室。适狗子在室中。师叱之。狗便出去。师曰。狗却会。你却不会。将示寂。门人围绕。师笑曰。吾年八十一。老死舁尸出。儿郎齐着力。一年三百六十日。言毕而逝。师法嗣。有曰文庆者。住林溪兴教。闻秀圆通住栖贤。弃众访之。庆貌寝人不启眼。秀遣督割稻石桥庄。既辞去。有识者曰。庆。出世湘乡十余年。皓和尚嗣也。秀遣人追谢之。且迎以还山。庆曰。俟稻人囷乃还。秀心奇之。称于众举以自代。住栖贤二十年。而终。

　　福严感禅师传

　　慈感。潼川杜氏子。面目严冷。孤硬秀出。丛林时谓。感铁面。首众僧於江州承天。时佛印元禅师。将迁居蕲州。斗方誉於郡守。欲使嗣续之。召语其事。感日。某念不及此。和尚终欲推出。为众粥饭主人。共成丛席。不敢忘德。然若使嗣法。则某自有师矣。佛印心服。业已言之。因成就不敢复易。遂开法。为黄龙子。名重一时。居常悬包。倚杖於方丈。不为宿夕计。郡将以下皆信敬。有太守。新下车。以事临之。感笑作偈。投郡庭不揖而去。偈曰。院是大宋国里院。州是大宋国里州。州中有院不容住。何妨一钵五湖游。太守使人追之。已渡江矣。后住南岳福严。终於所居。而塔焉。

　　真点胸传(善侍者)

　　可真。福州人也。参慈明。用功克苦。每以手指点胸。诸方目为真点胸。喜谈说。英气逸群。同善侍者。坐夏金銮。善乃慈明高第。真自负。亲见慈明。天下无可意者。善与语。知其未彻笑之。一日山行。举论锋发。善拈瓦砾一片。置盘石上。曰。若於此下。得一转语。许尔亲见老师。真左右视拟对。善叱曰。伫思停机。识情未透。何曾梦见在。真愧悚。即还石霜。慈明见之诃曰。本色行脚人。必知时节。有何急事。解夏未久。早已至此。真泣曰。被善兄毒心。终碍塞人。故来见和尚。明遽问。如何是佛法大意。对曰。无云生岭上。有月落波心。明瞋目喝曰。头白齿豁。犹作如此见解。如何脱离生死。真不敢仰视。泪交颐。久之。进曰。不知如何是佛法大意。明曰。无云生岭上。有月落波心。因於言下大悟。自是机辩迅捷。丛林惮之。出世住翠岩。常拈鲁祖面壁因缘问学士。少有契者。自作偈曰。坐断千山与万山。劝人除却是非难。池阳近日无消息。果中当年不自观。尝云。天下佛法。如一只船。大宁宽师兄坐头南褊。头在其中。可真把梢。去东也由我。去西也由我。长老政公。亦慈明之嗣。性善讲说。从之者多尚义学。真。一日见政。则以手抠其衣。露两胫缓步而过。政怪问之。真曰。前廊后架。皆是葛藤。恐绊倒耳。政为大笑。乃曰。真兄尔我同参。何得见人便骂我。真熟视曰。我岂骂汝。吾畜一喙准备。骂佛骂祖。汝何预哉。其刚劲不可屈如此。将入灭。示疾甚苦。席稿於地。转侧不少休。喆侍者垂泣曰。平生呵佛骂祖。今何为乃尔。真呵之曰。汝犹作此见解耶。即起趺坐命烧香。烟起而化。善公还七闽。慈明有秤锤落井之谶。自凤林迁资福。则碌碌无闻焉。以故言句罕传於世。惜哉。

　　宋　江州归宗宣禅师(海印)

　　可宜。汉州人也。壮为僧。即出峡依琅琊觉公。一语忽投。群疑顿息。琅琊可之。未几。令分座。净空居士郭功甫。过门问道与厚。及师领归宗时。功甫任南昌尉。俄南康守。恚师不为礼。以事临之。师作书寄功甫云。某世缘尚有六年未尽。今无奈逼抑何。欲托生君家。望君相照。乃化去。功甫。得书惊喜盈怀。中夜其妻梦间。见师入其寝。失声曰。此不是和尚来处。功甫撼而问之。妻答所见。呼灯取书示之。遂娠。及生乃名宣老。期年记问如昔。逮三岁。白云端和尚过其家。功甫唤出相见。望见便呼师侄。端云。与和尚相别几年。屈指云四年也。端云。在何处相别。云白莲庄。端云。以何为验。曰。爷爷妈妈。明日请和尚斋。适门外推车声。端云。门外何声。乃作推车势。端曰。过后如何。曰平地一条沟。果六周。无疾而化。
　　超信。字海印。桂府人也。亦琅琊之嗣。住苏州定慧寺。倡道多年。望重一时。年八十余。平日受朱防御家供养。屡至其宅。一日朱问曰。和尚后世能来弟子家托生否。师微笑颔之。及归寺得疾。数日而化。其日。朱家生一女子。圆照本禅师。时住瑞光。闻其事往访之。方出月抱出。见而一笑。圆照唤云。海印。你错了也。女子哭数声化去。有百丈野狐颂。并老僧诗。盛为丛林传诵。莹仲温。谓信为明眼宗匠云。

　　月华山琳公传(云达附)

　　琳公。曲江都渚人。姓邓氏。少学儒。能谈王伯大略。已而学佛。诵经得度。以诗自雄。往来江淮间。博览广记。推为文章僧。徐而知非。一扫前习。参宝师於洞山。一见已心大器之。久之。遂付心印。因南还。结庵於旧山之白莲。学者闻其名。自远至者无算。州以众状请出世。师遁大洞中累月。众求不已。得之黾勉从赴。自是缙绅缁素。途经江浒。无不舣舟造室。师高论自嘉。致人人有得而返。四方衲子。奔走於路。一言之下达心要。为人师者数十人。晚年避喧退居西堂。诸方因称西堂琳公。宝林山为六祖道场。诏择名德。锡殊名命服以居之。漕台以为举。固辞不行。乃即庵自甓寿藏曰。吾归骨於此矣。地旧为月华山招提朗弘法处也。朗殁众散。寺亦随废。至师复大兴。佥谓后身。余襄公靖铭其藏曰。湛然性相本无为。涉于形器有持隳。他年幻质此於归。尝言无佛良遣有知。云达。桂州阳朔人。尝曰。生本无物。何有本乡。悟在于心。岂须戏论。南游洞山。宝禅师授以大乘之要。竟不出世。隐於罗浮山之黄龙洞。自得而已。

　　福昌信公传

　　知信。生福州闽县萧氏。萧氏以捕鱼为业。儿时随父渔於江。所得辄弃之。且触事疎通无忧恚。疑惧抚会而言。或非人意所及。年十二去家。持头陀行甚苦。山行遇虎。祝之曰。使我得披如来衣。作世间眼者。当不害我。虎妥尾而去。年二十有六。以诵经应格。得僧服。平居与众劳侣。共一手作。所游非一师。所行非一行。最后入夹山遵之室。师资相合。如石投水。莫之逆也。师之接人。不为惊涛险崖关锁闭距。然非相应者。终不得其门而入。在夹山。任直岁典座余十年。菊杉松满山。水陆不耕者皆为田。住禅昌寺二十一年。其初草衣木食。寝食破屋数间。未几。广厦不知寒暑。斋供数百人。师随事庄严。不懈如一日。或劝师。安用苦色身。以狥事缘。宴居养道可矣。师曰。一切贤圣。出生入死。成就无边众生。行愿不满。不名满足菩提。我何人也。为之益力。元佑三年闰十二月示疾。问日早晚。曰。午矣。起坐而逝。五十九岁也。葬於福昌善禅师之左。有语录。黄山谷。书其后行之。

　　法秀(小秀附)

　　法秀。秦州陇城人。生辛氏。其母梦老僧求托宿。曰吾麦积山僧也。觉而有娠。先是麦积山有僧。忘其名。日诵法华经。与应乾寺鲁和尚者善。尝欲从鲁游方。鲁老之既去绪。语曰。他日当寻我。竹铺坡前。铁强岭下。俄有儿生其所。鲁闻之往观焉。儿为一笑。三岁愿随鲁归。遂冒鲁姓。十九通经为大僧。天骨峻拔。轩昂万僧中。凛然如画。讲大经。章分句析。旁穿直贯。机锋不可触。声着京洛。倚圭峰钞以诠量众义。然恨圭峰学禅。唯敬北京元华严。然恨元非讲。曰教尽佛意。则如元公者。不应非教。禅非佛意。则如圭峰者。不应学禅。然吾不信世尊教外。别以法私大迦叶。乃罢讲南游。谓同学曰。吾将穷其窟穴。搂取其种类抹杀之。以报佛恩乃已耳。初至随州护国。读净果禅师碑。始疑之。然犹怫然不平。及至无为谒怀禅师。见其貌寒危坐。涕垂沾衣。颇易之。怀因收涕问。座主讲何经。对曰。华严。又问。华严以何为宗。曰。法界为宗。曰。法界以何为宗。曰。心为宗。又问。心以何为宗。师不能对。怀曰。毫厘有差。天地悬隔。师退自失悚然。乃敬服愿留。日夕受法。怀公自池入吴。师皆从之十年。初开法於淮四面山。杖笠之外。包具而已。衲子追逐。不厌饥寒。师哀祖道不振。丛林凋落。慨然以身任之。移住栖贤有年。蒋山元公殁。舒王以礼致师嗣其席。师至山。王先后谒。而师方理丛林事。不时见。王。以为慢己。遂不合。弃去。住真州长芦。众千人。有全椒长老至登座。众目笑之。无出问者。於是。师出拜趋问。如何是法秀自己。全椒笑曰。秀铁面。乃不识自己乎。师曰。当局者迷。然一众服其荷法心也。冀国大长公主。造法云寺。仍诏师为开山。神宗皇帝。遣中使降香并磨衲。仍传圣语。表朕亲至之礼。士大夫。日夕问道。时司马温公。方登庸。以吾法太盛。方经营之。师曰。相公聪明。人类英杰。非因佛法不能尔。遽妄愿力乎。温公不以介意。元佑五年八月卧疾。诏翰林医官视之。请候脉。师仰视曰。汝何为者也。吾有疾当死耳。求活之。是以生为可恋也。平生之死梦。三者无所拣。挥去之。呼侍者。更衣安坐。说偈三句而化。阅世六十有四。坐四十五夏。李公麟伯时。工画马。不减韩干。师呵之曰。汝士大夫。以画名。矧又画马。期人夸以为得妙。入马腹中亦足惧。伯时由是绝笔。师劝画观音像。以赎其过。黄鲁直作艳语。人争传之。师呵之曰。翰墨之妙。甘施於此乎。鲁直笑曰。又当置我马腹中邪。师曰。汝以艳语。动天下人淫心。不止马腹。正恐生泥犁中耳。驸马都尉王诜晋卿候师。师方馔客。晋卿为扫墨竹於西轩。以迟之。师来。未及揖。顾见不怿。晋卿去。即漫之。
　　怀秀者。与师同依怀公最久。俱称饱参。有时名。故丛林称为小秀。盖以师为大秀也。小秀闻南禅师三关语。欲往见之。师曰。吾不疑矣。小秀乃独行。久而有契证。因嗣南公。闻师住栖贤。寄以偈曰。七百高僧战法场。卢公一偈尽归降。无人截断黄梅路。刚被迢迢过九江。师笑而置之。小秀。弋阳应氏子。家世业儒。出世大沩。唱黄龙之道。有三关颂。盛为丛林传云。

　　圆照本禅师传

　　宗本。常州管氏子。性质少缘饰。貌丰硕。言无枝叶。年十九。师事苏州承天永安道升禅师。弊衣垢面。操井臼典炊爨。以供大众。夜则入室参。道升劳之。对曰。若舍一法。不名满足菩提。实欲此生身证。其敢言劳。升阴奇之。又十年剃发受具。服勤三年。乃辞升游方。初至池州。谒怀禅师。言下契悟。众未有知者。尝为侍者。喜寝。鼻息齁齁。闻者厌之。言于怀。怀笑曰。此子吾家精进幢也。汝辈。他日当依赖之。无多谈。众乃惊。及怀公徙住越之天衣。常之荐福。皆从之。治平初。怀公退居吴江之寿圣。部使者李公复圭。过怀公。夜语曰。瑞光法席虚。愿得有道衲子主之。怀指本曰。无踰此道人耳。既至瑞光。众大集至五百人。杭州太守陈公襄。以净慈恳请之曰。借师三年。为此邦植福。不敢久占。学者倍於瑞光。既而苏人。以万寿龙华二剎。请择居之。迎者千余人。曰始借我师三年。今九载矣。欲夺以归。杭守使县尉。持卒徒护之。不得夺。元丰五年。以道场付其门人善本。而居瑞峰庵。苏人闻之。谋夺之益急。惧力不胜。未敢发也。时待制曾公孝序。适在苏。盖尝问道于师者。因谒之庵中。具舟江津。既辞去。师送之登舟。语笑中载而归。以慰苏人之思。於是。归师穹窿山福臻院。时年六十三矣。未几。神宗皇帝。辟相国寺六十四院。为八禅二律。驿召师主慧林。既至。召对延和殿。山呼罢。登殿赐坐。即就坐。盘足跏趺。侍卫惊相顾。师自若也。上问受业何寺。对曰。承天永安。茶至。举盏长吸。又荡撼之。上喜其真。喻曰。禅宗方兴。宜善开导。既退。上目送之。谓左右曰。真福慧僧也。及上元日。车驾幸相国止师。众无出迎。师奉承睿奖。阐扬佛事。都邑四方人以大信。神宗登遐。召师入福宁殿说法。左右以师为先帝所礼敬。见之呜咽不胜。元佑元年。以老求归。朝廷从其请。勑任便云游。所至不得抑令住持。因欣然升座。辞众曰。本是无家客。那堪任便游。顺风加橹棹。船子下扬州。既出都城。王公贵人送者。车骑相属。师诲之曰。岁月不可把玩。老病不与人期。唯勤修勿怠。是真相为。闻者莫不感涕。晚居灵岩。其嗣法传道者。不可胜纪。元符二年十二月甲子。将入灭。沐浴而卧。门弟子环拥请曰。和尚道徧天下。今日不可无偈。幸强起安坐。师熟视曰。痴子。我寻常尚懒作偈。今日特地图个甚么。寻常要卧便卧。不可今日特地坐也。遂酣卧若熟睡。撼之已去矣。弟子塔全身于灵岩山。阅世八十。夏五十有二。

　　补续高僧传卷第八

　　补续高僧传卷第九

　　　　吴门华山寺沙门　明河　撰
　　习禅篇

　　宋　黄檗全禅师传

　　道全。洛阳王氏子也。生不食荤血。父母使事其舅广爱演公得度。二十具戒。游彭城。历寿春。受华严清凉说於诚法师。朝授师说。夕能为其徒讲。彭城有隐士董君。识师非凡人也。劝游南方。问无上道师乃弃所学。渡江。首从甘露禅师。茫无所见。复从栖贤秀禅师。秀勇於诲人。示以道机。迷闷不能入。深自悔恨。至啖恶食饮恶水以自砺。凡七年。秀游高安。事真净文禅师。五年而悟。告文曰。吾一槌打透无底藏。一切珍宝皆吾有。文可之。自是言语偈颂。发如涌泉。高安太守。请住石台清凉。已徙黄檗。师为人。直而淳信。不饰外事。元丰六年。师得疾甚苦。从医於市。时眉山苏辙。谪高安。师谓之曰。君静而惠。可以学道。且云。吾病夙业也。殆不复起矣。君念道异时相见。毋相忘也。病小愈。远居山中。次年冬。辙移绩溪将行。意师必来别。师竟以病不出。十二月乙丑。与众诀。趺坐而化。体香软。停十五日茶毗。得舍利光洁无数。年四十九。腊三十。葬断际塔之右。辙为铭焉。

　　石头怀志上座传

　　怀志上座。婺州吴氏子。年十四。事智慧院宝称为师。试所习落发。性夷简。饱经论。东吴学者尊事之。尝对客曰。吾欲会天台贤首惟识三宗之义。衷为一书。以息影迹之诤。适有禅者。居坐末曰。贤首宗祖师为谁。志曰。杜顺和尚。禅者曰。顺有法身颂曰。怀州牛吃禾。益州马腹胀。天下觅医人。灸猪左膊上。此义合归天台唯识二宗何义耶。志不能对。禅者曰。何不游方去。志於是罢讲。南询至涧山。时云庵和尚在焉。从之游甚久。去游湘上。庵於石头云溪。二十余年。气韵闲淡。遇客多不言。侍者问之。志曰。彼朝贵人。多知多语。我粥饭僧。见之自然。口吻迟钝。作偈曰。万机休罢付痴憨。踪迹时容野鹿参。不脱麻衣拳作枕。几生梦在绿萝庵。或问住山何味。答曰。山中住。独掩柴门无别趣。三个柴头品字煨。不用挥毫文彩露。崇宁改元。志年六十二矣。曳杖造龙安。人莫之留。一日问侍僧曰。日何时。曰夕矣。遂笑曰。梦境相逢我睡已觉。汝但莫负丛林。即是报佛恩德。言讫泊然而逝。收骨。塔於乳峰下。

　　法云杲师传

　　佛照杲禅师。自妙年游方。谒圆通玑公。命首众秉拂。机迟而讷。众笑之。有赧色。次日僧堂点茶。见茶瓢堕地跳跃。乃得应机三昧。后依真净。因读祖偈。豁然大悟。谓人曰。我於绍圣三年十一月二十一日。悟得方寸禅。出世住归宗。寻被诏居净因。杲以力参深到。语不入时。凡示众。尝举老僧。熙宁八年。文帐在凤翔府供申。当年崩了华山四十里。压倒八十村人家。汝辈后生。茄子瓠子。几时知得。或诘曰。宝华座上。何一向谈说世谛。杲曰。痴人。佛性岂有二耶。师在归宗时。一夜修敬罢。坐僧堂地炉边。忽见二僧入堂。一人庞眉雪顶。一人少年。皆丰姿颀然。师心喜自谓。我座下有如此僧。须臾二人出堂。师怪而尾之。见入佛殿中。师亦随入。灯影荧煌。炉中尚有火。师炷香礼佛。二僧复出。仍袭其后。至佛殿前。因失所在。自念忘却香匣在殿。回取之。见殿门扃钥。遂唤直殿行者。开门入。时见炉中香烟未散。匣在宝阶上。莫谕其故。盖杲行道精诚。冥通无碍。诚有不可思议者。

　　大通本禅师传

　　善本。族董氏。汉仲舒之后也。其先家大康仲舒村。大父琪。父温。皆官於颕。遂为颕人。母无子。祷白衣大士。誓曰。得子必以事佛。即蔬食俄娠。及生骨相秀异。方晬而孤。母育於叔祖玠之家。既长博学。操履清修。母亡哀毁过礼。无仕宦意。气刚不屈。沉嘿白眼公卿。嘉佑八年。至京师地藏院。试通经得度。习毗尼。随喜杂华。夜梦见童子。如世所画善财。合掌导而南。既觉曰。诸佛菩萨。加被我矣。其欲我南询乎。时圆照道振吴中。造焉。照一见知为法器。特顾之。服勤五年。尽得其要。其整顿提撕之纲。研练差别之智。纵横卷舒。度越前规。一时流辈。无出其右。圆照倚之。以大其家。元丰七年。遍游居浮山太守岩。出世住婺州双林。移钱塘净慈。继圆照后。法席冠江浙。时号大小本云。上闻其名。有诏住上都法云寺。赐号大通禅师。师玉立孤峻。未尝以言狥物。以色假人。王公贵人。施舍填门。而精粗与众共。住八年。请於朝。愿归老西湖。诏可。遂东还。庵龙山崇德。杜门却扫。与世相忘。天下愿见不可得。师临众三十年。未尝笑。及闲居时。抵掌笑语。问其故。曰。不庄敬何以率众。吾昔为丛林。故强行之。非性实然也。所至见佛菩萨行立之像。不敢坐。伊蒲塞馔。以鱼胾名者不食。其真诚敬事。防心离过。类如此。大观三年十二月甲子。屈三指谓左右曰。止有三日。已而果殁。有异禽。翔鸣于庭而去。塔全身于上方。阅世七十五。坐四十五夏。

　　报恩传

　　报恩。卫之黎阳人。族刘。世以武进。家喜事佛。母牛氏。祷子於佛。梦佛指阿罗汉畀之而妊。既生有殊相。未冠。举方略。擢上第。调官北都。喟然叹曰。是何足了此生。请於朝。欲谢簪缨。求出世法。上诘其故。对曰。臣祖死王事。思报厚恩。惟有熏修之功。庶资冥福。神宗叹异。亲洒宸翰。赐名报恩(俗名钦宪)。就北都福寿寺。祝发受具。游历诸方。闻投子青禅师之道。而往依焉。青识其法器。一日凌晨入室。青问。天明也未。师曰。明矣。曰。明则卷帘。师从之。顿尔开悟。心地洞然。亟以所得白青。青韪之。留付巾匜。颇有年数。逮青顺世。丞相韩公缜。尹河南。延住嵩山少林。席未暖。诏改随州大洪山律寺为禅。命师居之。时大洪。基构甚大。而芜废久。师辟荆榛蓬藋。为像设堂。皇化豺狼狐狸。为钟鱼梵呗。更定禅仪。大新轨范。由是大洪精舍壮观。天下禅林。崇宁二年。有诏命。住东京法云。从驸马都尉张公请也。师志尚闲远。阅岁恳还林泽。朝廷重违其请许之。径诣嵩山。旋趋大阳。属大洪虚席。守臣乞奏还师于旧。固辞弗获。复坐道场。凡前日之未遑者。咸成就焉。师勤于诲励。学者辐凑。几五百人。既振宗风。而戒律严甚。终身敝衣。略不加饰。虽赐紫方袍。卒盘辟不敢当。故权贵欲以师号言者。皆无复措意矣。政和改元。坐化。塔于南塔。师异时。欲筑室退居之所也。寿五十四。坐夏三十二。弟子嗣法出世者。一十三人。有语录三卷集。曹洞宗派录。受菩提心戒文。落发受戒仪文。皆行於世。丞相张无尽。於师深相契信。尝以书问三教大要。师答曰。西域外道宗多途。要其会归。不出有无四见。谓有见。无见。亦有亦无见。非有非无见也。盖不即一心为道。则道非我有。故名外道。不即诸法是心。则法随见异。故名邪见。如谓之有。有即有无。如谓之无。无则无有。有无则有见竞生。无有则无见斯起。若亦有亦无见。非有非无见。犹是也。夫不能离诸见。则无以明自心。无以明自心。则不能知正道。故经云。言词所说法。小智妄分别。不能了自心。云何知正道。又曰。有见则为垢。此则未为见。远离于诸见。如是乃见佛。以此论之。邪正异途。正由见悟殊致故也。故清凉以老庄计道法自然能生万物。易谓太极生两仪。一阴一阳之谓道。以自然太极为因。一阴一阳为道。能生万物。则是邪因。计一为虚无。则是无因。尝试论之。夫三界唯心。万缘一致。心生故法生。心灭故法灭。推而广之。弥纶万有而非有。统而会之。究竟寂灭而非无。非无亦非非无。非有亦非非有。四执既亡。百非斯遣。自然因缘。皆为戏论。虚无真实。但是假名。至若谓太极阴阳。能生万物。常无常有。斯为众妙之门。阴阳不测。是谓无方之神。虽圣人示悟多端。然既异一心。宁非四见。若虚无为道。道则是无。若自然太极阴阳为道。道则是有。常无常有。则是亦无亦有。阴阳不测。则是非有非无。先儒以妙万物为神。则非物。物物则亦是无。故西天诸大论师。皆以心外有法。为外道。万法惟心。为正宗。盖以心为宗。则诸见自亡。言虽或异。未足以为异也。心外有法。则诸见竞生。言虽或同。未足以为同也。儒家圣人。非不知之。乃存而不论耳。西天外道。皆大权菩萨。示化度人。横生诸见。曲尽异端。以明佛法。是谓正道。是谓圣人。顺逆皆宗。非思议所能知矣。故古人有言。缘昔真宗未至。孔子且以系心。今知理有所归。不应犹执权教。然知权之为权。未必知权也。知权之为实。斯知权矣。是亦周孔老庄。设教立言本意。一大事因缘所成。始成终也。然则三教一心。同途异辙。究竟道宗。本无言说。非维摩大士。孰能知此。

　　广道者传

　　希广。天资纯至。脱略世故。游方日。谒云盖智和尚。问兴化打克宾意旨如何。智下禅床。展两手吐舌示之。师打一坐具。智曰。此是风力所转。又问石霜琳。琳曰。汝意如何。师亦打一坐具。琳曰。好一坐具。祗是不知落处。又问真净。亦如前。净曰。他打你也打。师於言下大悟。开法瑞州九峰。衲子宗仰。有戒上座者。善医术。分卫而归。请师说法。戒出致问曰。如何是九峰境。答曰。滔滔双涧水。落落九重山。进曰。如何是境中人。答曰。长者自长。短者自短。进曰。人境已蒙师指示。向上宗乘事如何。答曰。吃得棒也未。戒作礼而退。师顾问侍者曰。适来升座。为何事。对曰。戒药王启请。师曰。金毛狮子子。出窟便咆哮。且道。金毛师子子。是阿谁。良久云。即是今晨戒药王。即下座。晚依同门友深公于宝峰。雪夜深与师拥炉谈久。潜使人撤其卧具。及就寝置而不问。须臾熟睡。鼻息如雷。其忘物忘我如此。逸人李商老。寄以诗曰。已透云庵向上关。熏炉茗椀且开颜。头颅无意扫残雪。毳衲从来着坏山。瘦节直疑青嶂立。道心长色白鸥闲。归来天末一回首。疑在孤峰烟霭间。师高风逸韵。可想而见矣。妙喜亦尝与游。从言其大槩。是智丛林。以道者目之。真名称厥实也。

　　佛果勤传

　　克勤。彭州崇宁骆氏子。世宗儒。师生。犀颅月面。骨相不凡。从师受书。日记千余言。偶过妙寂院。见佛书读之三复。怅然如获旧物。曰。吾殆过去沙门也。始弃家祝发。从文照。通讲说。又从敏行。授楞严。俄得病濒死。叹曰。诸佛涅盘正路。不在文句中。欲以声求色见。如釜羹投鼠矢污之。吾知其无以死矣。遂弃去。见真觉胜公。胜方剃臂出血。指示师曰。此曹溪一滴也。师矍然於时。大知识名称远闻者相望。持一钵徒步出蜀。意所欲往。靡不至焉。首谒玉泉皓。金銮信。又见大沩喆。晦堂心。东林总。佥指为法器。而晦堂独深加赏识。最后见五祖演禅师。尽展机用。祖皆不诺。乃谓祖强移换人。出不逊语。忿然而去。祖曰。待一顿热病打时。方思我在。到金山。染伤寒困极。平日见处。无得力者。追绎祖言。乃自誓云。我病稍间。即归五祖。病既愈。还山。祖见之喜。命执侍方半月。会部使者。谒祖问佛法大意。师从旁窃听。忽有省。遽出。见鸡飞上栏干。鼓翅而鸣。即大悟。袖香入室。通所得。祖曰。佛祖大事。非小根劣器所能造。汝既如是。吾助汝喜。因徧谓山中耆老曰。我侍者参得禅也。尝伐一巨木。祖固止之。不听。祖怒奋挺而起。师立不动。祖投所持挺。笑而去。自是遇物无疑。崇宁中。省亲还蜀。诸老相谓曰。道西行矣。时同门佛鉴慧勤。亦知名众。遂目师为川勤别之。成都师郭知章。请开法六祖。更昭觉凡八年。复出峡南游。时张无尽。寓荆南。自以手提古佛。席卷诸方。见师恍然自失。留居碧岩院。倾心事之(传灯录云。张寓荆南。以道学自居。少见推许。师舣舟谒之。剧谈华严旨。要曰。华严现量境界。理事全真。初无假法。所以即一而万。了万为一。一复一。万复万浩然莫穷。心佛众生。三无差别。卷舒自在。无碍圆融。此虽极则。终是无风匝匝之波。公。于是。不觉促榻。师遂问曰。到此。与祖师西来意。为同为别。公曰。同矣。师曰。没交涉。公色愠。师曰。不见云门道。山河大地。无丝毫过患。犹是转句。直得不见一色。始是半提。更须知有向上全提时节。彼德山临济非乎。公乃首肯。翌日。复举事法界理法界。至理专无碍法界。师又问。此可说禅乎。公曰。正好说禅也。师笑曰。不然。正在法界量里。盖法界量未灭。若到事事无碍法界。法界量灭。始好说禅。如何是佛乾屎橛。如何是佛麻三斤。是故真净偈曰。事事无碍。如意自在。手把猪头。口诵净戒。趂出淫坊。未还酒债。十字街头。解开布袋。公曰。美哉论。岂易得闻。于是。执师礼。留居碧岩)。复徙长沙道林。太保枢密邓子常。上师德行。赐紫服师号佛果。政和中。移延康蒋山。东南学者。赴之如归。至无地可容。名闻京师。被诏住天宁万寿。召见褒宠甚渥。建炎初。宰相李伯纪。奏住金山。高宗至维扬。入对。赐名圆悟禅师。改云居久之。复领昭觉。绍兴五年八月己酉。微恙。留偈示众。掷笔而逝。茶毗。舌齿不坏。舍利五色无数。阅世七十有三。坐夏五十有五。塔於昭觉之侧。谥真觉禅师。师清净无作。不入诸相。示方便门。提引未悟。一听其语。莫不愀然感动。有泣下者。故住天宁时。一时王公贵人。道德材智。文学之士。日造其室。车辙满户外。虽毗耶听法。不能过也。度弟子五百人。嗣法得眼。领袖诸方者。百余人。方据大丛林。匡众说法。为后学标表。可谓盛矣。师自得法后。声名藉甚。繇岳麓。徙蒋山。行成德备。每得天神诃护。过金山时。贼赵万。据镇江拥兵数百。操战舰。乘风欲度。忽反风。云雾晦冥连昼夜。不得度。乃止。比赴云居。道长庐。贼张遇奄至。尽劫所有。师衣钵独存。又尝敛上方赐物。置一箧中。寓仪真。师饬其徒往省。答曰。仪真连夕大火。尚何求。师笑曰。汝第往。既至。官寺民櫩。鞠为瓦砾。而师箧封识如新。尝寓公安天宁。天堂长老觉公。梦一女子。再拜而进曰。乞我东堂。为人天说法。信宿而碧岩疏至。女子。即碧岩护法神也。安乐山神。据云居方丈。诸耆宿。皆徙避别室。师置一榻。卧起如平时。师福慧两足。行解通脱。断取世界。如掌中庵摩勒果。是区区者何足言。然为世人传闻赞叹。故不得略也。

　　丹霞淳传

　　子淳。剑州梓潼贾氏子。依县之大安寺为童子。年二十七。祝发受具。礼道凝上人为师。通贯教乘。练达艺学。至大阳访芙蓉老人。叩以大事。芙蓉目师伟器。示之曰。古人谓空劫已前承当。佛未出世体会。汝但退步就己。万不失一。安用多言。师言下大悟。侍芙蓉有年。芙蓉。举立僧。学识威仪。为众标表。芙蓉深器重之。以为洞上孤宗。斯人可托。自是名起丛林。崇宁间。王公信玉。按刑京右。闻师名德。请住南阳丹霞山。道声益着。师说法直捷警悟。位下多贤哲士。如了如悟如预。后皆为天人师。但道熟世疎。能为左右周旋。使师得一意安唱。不至阙陷者预也。久之。以疾退居唐州大乘西庵。随州太守向公。复以洪山保寿为迫。不得已应之。遂终於保寿。师性孤洁。气和而貌刚。心慈而言厉。自髫齔立志。至老不渝。以忘机为化本。以离识为宗通。故能妙唱五位。横压诸方。可谓丈夫矣。塔在洪山南。

　　守遂传(庆显附)

　　守遂。遂宁蓬溪章氏子。幼不茹荤酒。不好弄。事南麓院自庆上人为童子。二十七得度。南游初抵玉泉。见懃禅师。懃深器之。命副院事。岁余走大洪。谒恩禅师。上方丈才展坐具。忽一小虫。飞堕于地。遽引手拂之。豁然大悟。恩肯之。俾总院事。说法一本於恩。政和戊戌。赐号净慈。随州袁公灼。奏师道德堪表率丛林也。俄迁水南。靖康丁未。退止德安[山*广]山之延福院。时海内大乱。江淮盗起。所在戒严。安守李公济。虑师所居荒。远命移锡入城。建化城庵居之。贼围城久。每攻辄不利。乃曰。城中有异人。遂引去。镇抚陈规。闻而叹曰。异人谁欤。必吾净严师也。绍兴乙卯。宣抚司命居大洪。学子望山而归。极一时之盛。师亦诲人无倦。至丁卯三月。示疾而化。师天质温靖。与物无忤。且奉戒谨。终身不服缣纩。不执财宝。不近玩好。士大夫以为贶。随得随施。慈至蚤虱。不忍弃地。纳之衣中。
　　庆显。蜀广安王氏子。诵宝公十二时歌。有省。尝参佛性。又见宏智。皆有启发。而瓣香所表信于人天。独归净严。盖以净严。键槌稳密。所得独深也。显性恬淡。于世念泊然无所起。其视荣名贵势。等太虚浮云。倐焉起灭。不足当一盻。一时名公巨卿。皆忘势交之。京西帅漕。列道行于朝。当道下省帖起。住大洪。赐号觉照慧空佛智明悟大师。大洪一席。恩遂显三世的承。道望不少衰。可以观其家风矣。

　　自觉传(禧誧附)

　　自觉。青州王氏子。幼以儒业。见知于司马温公。然事高尚。无意功名。落发从芙蓉楷公游。履践精密。契悟超绝。出世住裕州大乘山普严寺。始至辟僧房。为海会室。振大法音。远近缁白。见闻摄受。自堂序庭庑。皆易新之。使来观者。如入廊庙。虽未睹羽仪悉生。恭谨如闻箫韶。虽不知音。亦有乐意。故耽道腴味禅悦。自拔于般若之门者多矣。寺碑谓。觉。长安人。有操行。断缘舍俗。师事大长老道楷。究竟大事。得骨与髓。士大夫闻其言。翛然有遗世意。一时知识。无出觉右者。崇宁间。诏居净因。声光益弘。一日示众曰。祖师西来。特唱此事。自是诸人。不肯委悉。向外驰求。投赤水以寻珠。诣荆山而觅玉。殊不知从门入者。不是家珍。认影迷头。岂非大错。直得宗门提唱。体寂无依。异念不生。古今无间。森罗万象。触目家风。鸟道辽空。不妨举步。金鸡报晓。丹凤翱翔。玉树花开。枯枝结子。祗有大阳门下。日日三秋。明月堂前。时时九夏。要会么。无影树垂寒涧月。海潮东注斗西移。
　　禧誧。亦得楷道。初住韶山。补天宁。复迁丹霞。将化。召主事。分楮囊为四。众僧童行常住津送各一。既而曰。丹霞有个公案。从来推倒扶起。今朝普示诸人。且道是个甚底。顾视左右曰。会么。对曰不会。师曰。伟哉大丈夫。不会末后句。遂就寝。右胁而化。

　　小南禅师传(海评附)

　　系南。汀州张氏子。参佑禅师于潭之道林。获印可。随迁罗汉。掌堂司。即分座接纳。及佑移云居。以师继席。学者翕然归之。准世系。以黄龙是大父。名同而道望逼亚。故丛林目为小南。盖尊黄龙。为老南云。洪觉范谓。小南禅师。道眼明白。未为人知时。尝至东林照觉。鸣钟集众。出迎於清溪之上。其徒大惊。自是名日益着。将示寂。升座告众曰。罗汉今日。倒骑铁马。逆上须弥。踏破虚空。不留朕迹。乃归方丈。跏趺而逝。师以传道为志。阅七寒暑。住世四十有五白。虽所蕴未伸。炜然名见当时。垂称后世。云居。可谓有子矣。
　　参友海评。所与师同受业者也。将出游。同院僧。梦二大蛇。一角黑。各长数丈。绕院三匝。腾跃而去。黎明。师与评。别众游方。梦者抚背嘱之曰。二子善自爱。他日法门龙象也。评嗣广鉴瑛。住开先。与师相邻。俱得名丛林间。号庐山二龙云。

　　利俨传

　　利俨。黄龙南嗣也。有天悟。为黄龙所重。开法庐陵之隆庆。禅衲宗之。机锋所至。犹太阿孟劳。剸犀彻札。无留行者。时黄龙弟子。如东林总。晦堂心。罗汉佑。洞山文。皆各阐化一方。师独后出。有问。黄龙安视俨。龙曰。其视以我。盖密契如此。师倡道。自熙宁乙卯。至元佑辛未。十有七年。其法语之传者绝少。皆自痛剪苛扫。不啻卷云收潦焉。故其法化之广。不得与诸山齿。致后世几不知有师名也。惜哉。

　　法一传(常首座)

　　法一。字贯道。太师襄阳郡王李公用和之玄孙也。世居开封祥符。其母见老僧入梦而生。比成童。一切嬉弄皆不顾。十七试太学为诸生。被服诗书。岸然自负。从其翁仕淮南。欲任以官。不从。将弃家事长芦赜公。翁难之。母曰。此夙世沙门。勿夺其志。未几赜殁。礼灵岩通照愿公。得度登具。依之十年无所入。益刻苦奋厉。时圆悟住蒋山。以大法炬许之。悟奉诏住京师天宁。师侍行。会靖康之乱。悟还蜀间关。走谒艹堂清公于疎山。一语顿明大法。绍兴七年。泉守宝文刘子羽。迎住延福院。丞相张公浚。帅福唐。徙住寿山。尚书梁公汝嘉。守四明。又挽居雪窦。于是公卿大夫。想见风采。争先邀迎。惟恐弗及。天台万年寺。在山谷穷处。其徒阘茸。有司奏改为禅。率选名缁众所信服者。为领袖。师遂又徙万年。间复一应长芦。而归万年观音院。浃日示微疾。说偈入龛而逝。寿七十五也。师生於戚里。长於华屋。而性与道合。不假师授。一念幡然。超尘劳而脐觉岸。为世大知识。岂不谓豪杰欤。
　　法堂首座。开封人。丞相薛居正之裔。宣和七年。依长沙益阳华严元轼下发。遍游丛林。于首楞严经。深入义海。自湖湘至万年。谒云巢雪。巢一师别号也。有契。命掌笺翰。后首众报恩。室中唯一矮榻。余无长物。一日忽语人曰。一月后不复留此。至期。往方丈谒。饭将晓。书渔父词於室门。就榻收足而逝。词曰。此事楞严常露有。梅花雪月交光处。一笑寥寥空。万古风瓯语。迥然银汉横天宇。蝶梦南华方栩栩。班班谁跨丰干虎。而今忘却来时路。江山暮天涯。目送鸿飞去。

　　普交．有需二师传

　　普交。庆元毕氏子。幼颕悟。未冠得度。往南屏听台教。偶为人所穷诘。遂发愤。改服游方。造泐潭乾公。足才及门。公即呵之。拟问。公曳杖逐出。一日忽呼师。至丈室曰。我有古人公案。要尔商量。拟进语。公随喝之。师顿悟乃大笑。公下禅床。执师手曰。汝会佛法耶。师喝而拓开。公大笑。于是名闻四驰。后归桑梓。留天童。掩关却扫者八年。寺偶虚席。郡僚命师开法。恐其遁去。预遣吏候於道。不得辞。师说法简要。凡见僧来。必叱曰。楖栗未担时。为汝说了也。既而曰。且道说个甚么。又曰。何不休歇去。执拄杖逐之。其机敏如此。
　　有需者。生莆田陈氏。亦得法於乾公。隐何岩南湖。恳田自食。学者渐至。随时开导之。部使者陈觉民。闻其名。以礼延至福州鼓山。继住雪峰。有二会语。为时传诵。师接物应缘。皆人所强。不得已就之。非所愿也。后辞众。结艹庵于石门。作歌见志。其词曰。吾结艹庵蔡溪侧。四顾峰峦皆峭壁。石门千仞锁天津。来者欲登那措足。住此庵中是何缘。不诗不颂亦不禅。饥来苦菜和根煮。迭石为床困即眠。日照诸峰因蓦蓦。负暄孤坐情何适。驯伏珍禽趂不飞。猿猱扪我衣中虱。闲支瘦筇六七尺。山行野步扶危力。披云入艹不辞势。逢人打破修行窟。或停松或坐石。静听溪泉漱鸣玉。源深洞邃来不休。声声奏尽无生曲。杂羽流商谁辩的。五音六律徒敲击。有时乘兴上高峰。大笑狂歌天地窄。初陈聘君易在京师。谒乾公。问乃乡里尊宿。何人可亲。公曰。子归见需足矣。至是。与师偕隐石门。乐道终身焉。

　　五祖自老传

　　表自。怀安人也。依五祖演和尚。最久。未有省。时圆悟分座接纳。师亲炙焉。悟曰。公久於老师法席。何须来探水。脱有未至。举我品评可也。师乃举德山小参话。悟高唤曰。吾以不堪为公师。观公如是则有余矣。遂令再举。至今夜不答话处。悟蓦以手掩师口曰。但恁么看。师不胜愤。趋出以坐具槭地曰。那里有因缘。只教人看一句。于是朋辈竞勉。未几有省。悟私告五祖曰。渠只得一橛。大法未明在。须臾锻炼。必为法器。居无何。五祖宣言。请自立僧。实欲激其远到。师闻之。深有所待。一日上堂。以目顾师曰。莫妄想。便下座。师气不平。趋琅琊启公法社。久之。圆悟往抚存。遂于言下大彻。乃同归。五祖方命立僧。圆悟即还蜀演既委顺。郡守以师继席焉。拈香云。若为今成都昭觉勤禅师去。我於此时。如得其髓。为何不为他。不见道。鱼因水有。子由母亲。自是。衲子四至不可遏。师榜侍者门曰。东山有三句。道得即挂搭。衲子皆披靡。有一僧。携坐具径造丈室曰。某甲道不得。祇要挂搭。师大喜。呼维那於明窗下安排。师奇言妙旨。传播诸方。诸方尊之曰。自老惜法嗣不昌。仅一龙华高。而道声亦不振。或以圆悟於师有卵翼功。而师掩之所致云。

　　元礼首座普融知藏传

　　元礼首座。闽人也。受业於焦山。初参演和尚於舒之太平。凡入室。必谓曰。衲僧家明取缁素好。经二年始发明。已见。诣方丈。演颔之。演迁五祖。以礼俱往。命分座不就。时佛眼。年方十七。有疑不能决。演曰。礼却会得。因就礼请教焉。后佛眼出世。礼尚无恙。闻其所举。尝曰。远兄名不虚得。礼崇宁间。复至五祖。或问。五祖迁他向何处去。礼云。有眼无耳朵。六月火边坐。曰。意旨如何。礼云。家贫犹自可。路贫愁杀人。复有问。金刚经云一切善法。如何是善法。礼起行曰。上是天。下是地。中间坐的坐。立的立。唤甚么作善法。其机敏如此。终老于四明之瑞严。
　　礼同乡普融者。至五祖。祖举倩女离魂话问之。有契。呈偈云。二女合为一媳妇。机轮截断难回互。从来往返绝踪由。行人莫问来时路。后凡遇僧来谒。则操闽音诵俚语曰。书头教娘勤作息。书尾教娘莫瞌睡。且道中间说甚。僧拟议。即推出。尝掌藏钥。诸方称融智藏云。

　　真歇了禅师传

　　清了。号真歇。蜀左绵安昌雍氏子。儿时抱入寺。见佛喜动颜色。十一岁依圣果清俊道人出家。又七年试法华得度。登讲场习经论。能会大意。寻弃而力禅。傲然挟拄杖以行。途次道俗遮留。皆掉首不顾曰。鹍鹏时节可艹艹耶。出川径造丹霞淳禅师。霞问。如何是空劫已前自己。师拟进语。霞与一掌。师豁然开悟。翊日。霞为上堂当众。诘其证诣。犹珠影随。如谷响答。盖洞彻源底也。后游五台。之京师。浮汴抵长芦。谒祖照。祖照座下。龙象万指。其中多英俊。师至。一语投机。延为侍者。未几。举首座。分座说法。一众大惊。宣和二年。照以病退院。法座无主。夜梦人告曰。代师者蜀僧也。既窹疑之曰。佛果耶。佛眼耶。竟虚席二年。及经制使陈公至。儗补处乃首座也。即受请登座。为淳和尚烧香。照病中叹曰。梦固云尔。吾求之远也。照迁化。师执丧尽礼。时江潮损田。秋虚无获。众遂绝粮。师躬行乞食。施者闻而风至。供亿山积。不知所从。日挝鼓升堂。诲人无倦。大扇宗风。建炎二年。退院绝钱塘。过梅岑礼大士迹。海滨渔户七百余家。闻师至。皆毁网弃所业。其化物如此。天台守。三以国清致。不赴而赴雪峰。既被旨。迁明之育王。又迁温之龙翔兴庆二院。乞就闲。不许。移住临安径山。留五年。病归长芦。慈宁太后还自金。建崇先显孝寺于皋亭之麓。诏师为开山第一世。以疾辞。不可辞。遂入院。冒暑而行。患益甚。犹升座说法。太后亲临。垂箔倾听。出内帑修水陆大会。师疾弗瘳。中使络绎候问。师从容称谢。须臾呼首座曰。吾今行矣。于是瞑目。跏趺而逝。慈宁宫。降香赐祭。卜寺西桃花坞。建塔以瘗全身。送者万人。痛心陨涕。皆有祖花雕零。禅林寒瘁之叹。勑谥悟空禅师。静照之塔。师仪相颀长。眉目疎秀。神宇静深。量容机活。道无前而逊无后有。无外而虚无中。故人从其化。不自知也。珪竹庵。初住雁宕能仁。法缘未熟。师时在江心。特过江迎归方丈。大展九拜。以诱温人。由是翕然归敬。任大法。不以门户封沟。诚为祖域英标。僧林杰出也。
　　明河曰。真歇拜竹庵。与照觉迎罗汉。但知弘道。不知为我。古人道德忠厚之至。此风绝响矣。

　　法恭传(自得晖)

　　法恭。自号石窗叟。奉化林氏子。其母感胡僧入梦而生。落发受具戒。习南山律於湖心寺。闻天童宏智名往从。问道。兄事晖自得。昼夕危坐。一日坐殿庑间。偶闻僧语。入耳清彻。豁然开悟。流汗浃体。宏智。诘以所得非谬。命居侍职。既而遍参诸识。见闲万年。万年试为问。师掩耳出。艹堂清公不许。暂到入室。师直造前。夺拂子掷地上而出。一众骇异。黄龙忠。置界方槌拂于香案上。勘验学者。师谓其侍者曰。和尚此一络索作何用。少顷一一拈起。问。过一机不来。莫言不道。侍者白忠。乃撤去。三年复归天童。主藏钥。为第一座。分座说法。宏智所举宗要。师不为苟合。智爱而畏之。绍兴二十三年。光孝虚席。越帅移书宏智。求一本色人补处。智以师应命。会应天塔坏。或请舍去。师曰。非我尚谁为耶。塔成。始行迁能仁。隆兴改元。侍郎赵公守四明。迎主报恩。虏烬之余。前人兴造。所未备者。皆成之。轩敞宏大。遂为一城兰若之冠。乾道六年。退居小溪之彰圣。明年荣阳郡王。起住瑞岩。辟舍宇以安众。开山田以足食。建杰阁。奉圆通大士。轮奂甚美大。参范公请移雪窦。自得晖。归自净慈。遂以雪窦还之。复居瑞岩。淳熙八年八月。示微疾。戒弟子。毋以药石累我。我将行矣。以书招自得。来相见如平时。付以后事。作书遗别诸士大夫。并常往来者。迟明升座。说偈而逝。寿八十。腊五十九。师天姿挺特。持律甚严。累主大剎。起居寝食。率与众共。不务缘饰。无他嗜好。峭直骨鲠。不借人以辞色。有道者。力加提引。慧而狂者。必叱之。临安净慈空席。力请。乃航海以避命。皇子魏王作牧。每加礼敬。欲访师山间。辞曰。路远而险徒劳耳。盖其严冷类此。
　　慧晖。字自得。会稽张氏子。甫二十。叩真歇於长芦。微有所证。旋里谒宏智。智。举当明中有暗。不以暗相遇。当暗中有明。不以明相睹。问之。语不契。初夜坐起。往圣僧前烧香。而宏智适至。忽见顿明前话。次日入室。智可之。许为室中真子。绍兴丁巳。开法普陀。徙万寿。及吉祥雪窦。淳熙三年。补净慈。七年。退归雪窦而化。丕相魏公尝曰。自得。如深云中片石。石窗。则空门御史也。诸方以为名言。

　　德朋禅师传(附守璋)

　　德朋。盐官顾氏子。初为邑名僧守璋弟子。服勤数载。以绍兴十八年。入径山礼真歇了禅师。夜宿山下。歇梦双月入寺。诘朝。举以白众。适师至。歇心异之。相与问答。机锋峻密。若久于参请者。遂入室。朝夕体究。凡四经寒暑。一日因观为溜。以杵通竹节。有声。豁然开悟。歇可之。诸方号为竹筒和尚。及歇被旨住皋亭崇先显孝。师侍往。歇既化。遂奉旨继宣法化。时二十三年也。自是前后两诏入慈宁殿。升座说法。大悦圣心。赐法衣。岁给牒度徒一人给侍。师以璋年老无养。请谢院事归省。许之。未两年。复得旨住崇先。乾道三年。无疾而逝。有澹堂竹筒语录。行世。
　　璋。姓王氏。天资介特。七岁试经得度。戒行精洁。工于诗。号文慧禅师。有柿园集。尝作晚春句曰。艹深烟景重。林茂夕阳微。不雨花犹落。无风絮自飞。绍兴二年。高宗幸圆觉寺。亲洒宸翰。书此一绝云。

　　补续高僧传卷第九

　　补续高僧传卷第十

　　　　明吴郡华山寺沙门　明河　撰
　　习禅篇

　　宋　瞎堂远禅师传

　　慧远。号瞎堂。眉山金流镇彭氏子。年十三。隶药师院为僧。听习经论。弃而依灵岩。徽公。微有省发。会圆悟领昭觉。师即之闻。举庞居士问马祖。不与万法为侣因缘。师大悟。仆於众。众掖之。师乃曰。吾梦觉矣。自是机锋峻发。众目为铁舌远。圆悟顺寂。师东下。屡迁名剎。繇虎丘。奉诏住皋亭崇光。时孝宗留心空宗。召师入对选德殿。或入内观堂见。必延坐进茶。称师而不名。礼数视诸师有加。上曰。前日睡中。忽闻钟声遂觉。未知梦与觉如何。师曰。梦觉无殊。觉心不动。上曰。梦幻既非。且钟声从何处起。师曰。从陛下问处起。上曰。然则毕竟如何。免得生死。师曰。不悟大乘。终不能免。曰。如何得悟。师曰。本有之性磨之。岁月自然得悟。曰。悟后如何。师曰。悟后。始知今日问答皆非。曰。一切处不是后如何。师曰。脱体现前。更无可见之相。上首肯之。赐号佛海禅师。一日车驾幸其室。室挂行道影。上指问师曰。此是水墨空尘。而真者安在。师叉手近前曰。春气和暖。恭惟圣躬万福。上大笑。因书赞焉。师一身系法门之望。奇言妙句。传播诸方。学者云奔川委。视师所在为归正。如一佛出世。乙未秋。示众曰。淳熙二年闰季秋九月旦。闹处莫出头。冷地着眼看。明暗不相干。彼此分一半。一种作贵人教。谁卖柴炭向汝。道不可毁不可赞。体若虚空没涯岸。相唤相呼归去来。上元定是正月半。都下喧传而疑之。至期诸王卿相皆至。师升座说法。遂入方丈扃闭。师旧蓄一猿。颇驯狎因衣之。命曰猿行者。久之。众窥窗隙声息并无。惟见猿持卷侍侧。亟入师已逝矣。猿书。乃辞世偈也。偈曰。拗折秤锤。掀翻露布。突出机光。鸦飞不度。留七日颜色不变。塔全身於寺之乌峰。

　　何山珣禅师传(附智才)

　　守珣。号佛灯。安吉施氏子。初参广鉴瑛禅师。不契。遂造太平。随众咨请。邈无所入。乃封衾自誓曰。不彻不展此。於是岌立宵昼。如丧考妣。逾七七日。忽佛鉴上堂曰。森罗及万象。一法之所印。师闻顿悟。鉴曰。可惜一颗明珠。被这风颠汉拾得也。因举灵云悟桃语诘之。了无疑滞。拜起呈偈曰。终日看天不举头。桃花烂熳始抬眸。饶君更有遮天网。透得牢关即便休。入众厉声曰。这回珣上座。稳睡去也。圆悟闻之。疑其未然。乃曰。须我勘过始得。令人召至。拉与游山。偶到一水潭。忽推师入水。遽问曰。牛头未见四祖时如何。随声应曰。潭深鱼聚。曰。见后如何。曰。树高招风。曰。见与未见时如何。曰。伸脚在缩脚里。悟大称赏之。师出世凡四坐道场。声光赫奕。后殁于天宁。将化。谓双槐居士郑绩曰。十月八日。是佛鉴先师忌辰。吾将至矣。乞还鄣南。四日。郑公遣弟僧道如讯之。师曰。汝来正其时也。吾虽与佛鉴同条生。不与同条死。明早为我觅一只小船子来。高五尺足矣。越三日鸡鸣。端坐如平时。侍者请偈。师曰。不曾作得。言讫而逝。火浴。舌根不坏。郡人陈师颜。宝函藏於家。痊骨於普应院之侧。师法貌清整。举扬宗旨。绰有祖父之风。有时谓众曰。兄弟如有省悟处。不拘时节请来。露个消息。忽雪夜一僧叩方丈门。师唤入。震威喝曰。雪深夜半。求诀疑情何为。威仪不具。僧顾视衣裓。师喝出。机锋严峻类如此。其住何山也。因岁旱。郡守请祷於师。师勉从为升座。怒目瞪天骂曰。阿谁教尔强为天。雨应声而至。人呼为珣骂天。
　　智才。舒州人。与师同姓同门。亦高行衲子。住岳[樊-大+鹿]。迁龙牙。三十年以清苦莅众。为人所归。终於云溪。

　　元布衲传

　　景元。号此庵。永嘉楠溪张氏子。年十八。依灵希拱圆具。后习台教。弃谒圆悟於钟阜。因僧读死心小参语云。既迷须得个悟。既悟须识悟中迷。迷中悟。迷悟双忘却。从无迷悟处。建立一切法。师闻而疑。即趋佛殿。以手托开门扉。豁然大彻。既而执侍。机辨逸发。圆悟操蜀音。目为聱头侍者。遂自题肖像。付之曰。生平只说聱头禅。撞着聱头如铁壁。脱却罗笼截脚跟。大地撮来墨漆黑。晚年转复没刁刀。奋金刚椎碎窠窟。他时要识圆悟面。一为渠侬并拈出。圆悟归蜀。师还浙东。铲彩埋光。不求闻达。括苍守耿公延禧。尝问道於圆悟。因阅其语录至像赞。得师之为人。乃致开法南明山。遣使物色。至台之报恩。获於众寮。迫其受命。方丈古公。乃灵源高弟。闻其提唱。亦深骇异。住南明几二年。厌迎送。一日示众。举感铁面颂毕。师曰。是则是忒杀露风骨。吾有颂曰休休休。夕阳西去水东流。唯有仰高云势远。抟风九万过南州。将化。召应庵华　与诀示训。如常时。俄握拳而逝。茶毗。得五色舍利。齿舌右拳无少损。塔於刘阮洞前。年五十三。

　　月堂昌禅传

　　道昌。号月堂。湖州宝溪吴氏子。得法于雪峰慧和尚。所至以行道为己任。不发化主。不事登谒。每岁食指随常住所得用之。衲子有志。充化导者多却之。有以佛令比丘持钵资养为言者。师曰。我佛在日犹可恐。今为之必有好利者。而至於自鬻也。径山净慈育王。皆师说法处。而曲高和寡。法嗣无闻。或谓和尚行道经年。门下未闻。有弟子得不辜妙湛乎。师不对。他日再言之。师曰。子不闻。昔人种瓜。而爱甚者。盛夏之日方中而灌之。瓜不旋踵而淤败。何也。其爱之非不勤。然灌之不以时。适所以败之也。诸方老宿。提挈衲子不观其道业内充。才器宏远。止欲速其为人逮。审其道德则淫污。察其言行则乖戾。谓其公正则邪佞。得非爱之过其分乎。是正犹日中之灌瓜。予深恐识者笑。故不为也。后有同乡僧名悟者。称得师道。住杭之五云山。略展规模。然亦终不振。师每念丛林下衰。纲纪大坏。皆繇为师者不统之以道。故使在下者。得以非义乘之玩习。既久。遂谓当然不知其悖。故师行事发言。终其身不妄。盖於时事。深感于中。为后学法有不得不然者耳。名闻于朝。赐号曰佛行。后无疾而化。

　　世奇首座传

　　世奇。首座。成都人也。遍依师席。造龙门。燕坐瞌睡间。群蛙忽鸣。误听为净发板声。亟趋往。有晓之者曰。蛙鸣非板也。奇恍然诣丈室剖露。佛眼曰。岂不见罗睺罗。奇遽止曰。和尚不必举。待去自看。未几有省。乃占偈曰。梦中闻板响。觉后虾蟆啼。虾蟆与扳响。山岳一时齐。繇是益加参。究洞臻玄奥。佛眼屡举分座。奇固辞曰。此非细事也。如金鎞刮膜脱。有差则破睛矣。愿生生居学地。而自煅炼。佛眼美以偈曰。有道只因频退步。谦和元自惯回光。不知已在青云上。犹更将身入众藏。其谦抑自守如此。暮年学者力请不容辞。说偈曰。诸法空故我心空。我心空故诸法同。诸法我心无别体。祗在而今一念中。且道是那一念。众罔措。喝一喝而终。

　　雪堂行传

　　道行。号雪堂。处州叶氏子。依泗州普照英公得度。既参佛眼。一日闻举玄沙筑着脚指话。遂大悟。出世住南明荐福乌巨。所至道声弘宣。龙象景附。极一时法道之尊。时称龙门法幢高庵雪堂禅。不至二老之门则非禅也。师慈仁忠恕。尊贤敬能。戏笑俚言。罕出于口。无峻阻不暴怒。至於去就之际。极为介洁。住乌巨时。衲子有献铁镜者。师曰。溪流清泚。毛发可鉴。蓄此何为。谢却之。应庵住明果。师。未尝一日不过。从间有窃议者。师曰。华侄为人难得。予因重之。数往何伤。师虽见道龙门。而持身行事之间。实得之家教。尝谓弟子云。予弱冠之年。见独居士言。中无主不立。外不正不行。此语宜终身践之。圣贤事业备矣。予佩其语。在家修行。出家学道。以至率身临众。如衡石之定重轻。规矩之成方圆。舍此则事事失准矣。一日示疾。门弟子教授汪乔年至省候。以后事委之。示以偈曰。识则识自本心。见则见自本性。识得本心本性。正是宗门大病。注曰。烂泥中有刺。莫道不疑好。黎明沐浴更服。跏趺而逝。阇维。五色舍利。烟所至处累然。齿舌不坏。瘗而奉之。

　　文殊导传(附知炳)

　　正导。生徐氏。年三十得度。诣成都习唯识。自以为至。同舍诘之曰。三界唯心。万法唯识。今目前万象摐然。心识安在。师茫然不知对。遂出关周流江淮。抵舒之太平。闻佛凿夜参。举赵州栢树子话。至觉铁嘴云先师无此语莫谤先师好。因大疑。提撕既久。一夕豁然。即趋丈室。儗叙所悟。鉴见来便闭门。师曰。和尚莫谩某甲。鉴云。十方无壁落。何不入门来。师以拳擉破窗纸。鉴即开门。搊住云。道道。师以两手捧鉴头。作口啐而出。遂呈偈。鉴深然之。每对客称赏。命分座接纳。襄守请开法天宁。未几。擢大别之文殊。适宣和诏下。改僧为德士。师上堂曰。祖意西来事。今朝特地新。昔为比丘相。今作老君形。鹤氅披银褐。头包蕉叶巾。林泉无事客。两度受君恩。所以道欲识佛性义。当观时节因缘。且道即今是甚么时节。毗卢遮那。顶戴宝冠。为显真中有俗。文殊老叟。身披鹤氅。且要俛顺时宜。一人既尔。众人亦然。大家成立。丛林喜得。群仙聚会。共酌迷仙酎。同唱步虚词。或看灵宝度人经。或说长生不死药。琴弹月下。指端发太古之音。碁布轩前。妙着出神机之外。进一步。便到大罗天上。退一步。却入九幽城中。秪如不进不退一句。又作么生道。直饶羽化三清路。终是轮回一幻身。二年九月。复僧上堂曰。不挂田衣着羽衣。老君形相颇相宜。一年半内闲思想。大底兴衰各有时。我佛如来预谶法之有难。教中明载无不委知。较量年代正在于兹。魔得其便。惑乱正宗。僧改俗形佛更名字。妄生邪解删削经文。铙钹停音钵盂添足。多般矫诈欺罔圣君。赖我皇帝陛下圣德圣明。不忘付嘱不废其教。特赐宸章颁行天下。仍许僧尼重新披削。实谓寒灰再焰枯木重[廿/宋]。不离俗形而作僧形。不出魔界而入佛界。重鸣法鼓再整颓纲。迷仙酎变为甘露琼浆。步虚词翻作还乡曲子。放下银木简。拈起尼师坛。昨朝稽首擎拳。今日和南不审。祇改旧时相。不改旧时人。敢问大众旧时人。是一个是两个。良久曰。秋风也解嫌狼籍。吹尽当年道教灰。建炎三年春。示众举临济入灭因缘。师曰。正法眼藏瞎驴灭。临济何曾有是说。今古之人皆妄传。不信但看后三月。至闰三月。锺相叛於澧阳。贼势既盛。弟子欲举师南奔。师不可曰。学道所以了生死。何避之。有贼至。师曰。速见杀以快汝心。贼举槊残之。血皆白乳。贼骇。引席覆之而去。张无垢。跋其法语曰。夫爱生恶死人之常情。惟至人悟其本不生。虽生而无所爱。达其未尝灭。虽死而无所畏。故能临死生祸患之际。而不移其所守。师其人乎。以师道德节义。足以教化丛林。垂范后世。师名正导。眉州丹棱人。
　　南华。有曰。知炳者。亦见佛鉴。初行脚离乡。未久闻受业。一夕遗火悉为煨烬。炳得书掷之於地。乃曰。徒乱人意耳。为人严冷。诸方谓之炳铁面云。

　　虎丘隆禅师传

　　绍隆。和州含山人。九岁谢父母去家。依县之佛慧院。又六岁削发受具。又五岁而束包曳杖。飘然有四方之志。首谒长芦净照禅师。参叩之间。景响有得。因阅圆悟语录。抚卷叹曰。想酢生液。虽未能浇腹沃胃。要且使人庆快。第恨未亲聆謦欬耳。至宝峰谒湛堂。叩死心於黄龙。死心机锋横出。诸方吞焰。非上上根。莫能当。而於师独器重称赏。众皆侧目。将趋夹山见圆悟。道龙牙。遇泐潭乾公之法子密公。相与甚厚。每研推古今。至投合处。抵掌轩渠。或若佯狂。议者。谓今之沩仰寒拾也。及见圆悟。圆悟移道林。师从焉。一日入室。圆悟引教云。见见之时。见非是见。见犹离见。见不能及。举拳曰。还见么。曰。见。圆悟曰。头上安头。师於此有省。圆悟叱曰。见个甚么。曰。竹密不妨流水过。圆悟肯之。自是与圆悟。形影上下。又二十年。斧搜凿索。尽得其秘。或。疑师道貌甚懦。问圆悟曰。隆藏主。柔易若此。何能为哉。圆悟曰。瞌睡虎耳。后归邑住城西开圣。建炎之扰盗。起淮上。乃南渡结庐铜峰之下。适彰教虚席。郡守李尚书光。延师居之。四年而迁虎丘。时圆悟以乱离归蜀。曩之辐凑川奔。一时后进。望山而趋。师每登座。从实吐露。一味平等。随根所应。皆惬其欲。故圆悟之道。复大振於东南。居三年感微疾。白众曰当以第一座宗达承院事。大书伽陀曰。无法可说。是名说法。所以佛法无有剩语。珍重。掷笔坐逝。绍兴六年丙辰五月也。住世六十。坐四十五夏。塔全身于山之阳。
　　曹洞氏之老秀公镇虎丘。明年始以官命。并西庵墟之徙其栋瓦椽梠。完寺坏屋。於是虎丘隆禅师之塔。破而复新。藩级崇宏。奥阈冥深。户容庭貌。炜焕赫奕。观瞻耸悦。如教复振。论者多秀公之义。颂声不期而作焉。惟禅师之道。於临济氏。为正胤的受。当教统之季。群宗遗支。微绝不嗣。独禅师众胄。曼衍天下。百年之间。以道德表兹山居。禅师之居者。父子弟昆。后先之踵相接也。然皆熟视其祖。凛然欲压。于颓檐仆壁之下。莫肯引手持一瓦一木。捄其风雨寒暑。而秀公异氏也。独知尊教基。饬祠宇。致孝乎非己之祖。岂惟善善之公。足以灭党私。而矫薄俗。彼为人后。而遗其先者。视公之为宜何如也。明河曰。师见圆悟。后以二亲垂白。居褒禅山。侍养者数年。住虎丘。追忆白云端立祖堂故事。乃曰。为人之后。不能躬行遗训。於义安乎。遂图像奉安之。此二事。一载山志。一出传灯。见师隆本之厚。因读天隐修塔文。深感於中。何后嗣之不然也。故附其文於传末。示戒将来。且知秀公有作用人。恨无从考始末。可惜。

　　育王裕禅师传(附水庵)

　　端裕出钱氏。吴越王裔也。六世祖守会稽。因家焉。师生而秀异。十四驱乌於大善寺。十八得度受具。往依净慈一禅师。闻僧击露柱曰。尔何不说禅。师忽微省。历谒龙门远。甘露卓。泐潭祥。皆以颕迈见推。晚见圆悟於锺阜。一日悟问。谁知正法眼藏。向者瞎驴边灭却。且道即今是灭不灭。对曰。请和尚合取口好。悟曰。此犹未出常情。师儗对。悟击之。师顿去所滞。侍悟居天宁。命掌记室。寻分座。道声蔼着。出世屡住大道场。如丹霞虎丘万寿保宁。及闽中玄沙寿山西禅。平江道俗。请庵於西华。有终焉之志。俄被旨补灵隐慈宁。皇太后请说法。赐金襕衣师号。乞归西华。未许。且下育王之命。师莅众。色必凛然。寝食不背众。唱道无倦。将化。弟子请遗训。师曰。尽此心意。以道相资。语绝而逝。火后。目睛齿舌不坏。其地发光终夕。得舍利者无数。踰月不绝。黄冠罗肇常。平日问道於师。适外归。独无所获。道念勤切。方与客食。呾噍间若有物。吐哺则舍利也。大如菽。色若琥珀。好事者持去。遂再拜於阇维所。闻香奁有声。亟开所获如前。而差红润。门人奉遗骨于鄮峰西华。谥大悟禅师。
　　师一。号水庵。师得法弟子也。师住持衲子务齐整。唯水庵。赋性冲澹。奉身至薄。昂然在稠人中。曾不屑虑。师亦不甚强之。师没。水庵道大弘。经历四郡。住持八院。所至兢兢业业以行道。建立为心。淳熙五年。退西湖净慈。有偈云。六年洒扫皇都寺。瓦砾翻成释梵宫。今日功成归去也。杖头八面起清风。士庶遮留。不止。终於秀之天宁。
　　东阳县志云。水庵马姓。十六出家。从法云善遵为师受具。过钱塘昭庆。遇异人相之。曰。此僧中龙也。笠雪鞋花。历参禅宿。乾道七年。自宝林住净慈。九年浴佛日。入内观堂。投老嘉禾报恩。为终焉计。未几示疾。作书别郡官。端坐而逝。茶毗得五色舍利。齿拳不坏。辞世偈曰。平生要用便用。死蛇偏解活弄。一拳打破虚空。佛祖难窥罅缝。有语录若干卷。大司成高文虎。序之。

　　祖珍传

　　祖珍。兴化林氏子。母陈氏。梦胡僧遗以明珠。因问僧从何来。应曰。余姓黄。名涅盘。觉而有娠。生具奇相。通身毛长二寸诈。尝诣鼓山。谒鉴淳禅师。一见而奇之曰。此金毛狮子。真法器也。偶出化僧供。至黄石。有朱姓者。夜梦黄涅盘登门。迟明乃师至。朱大喜。施钱五百缗。礼而还之。寻参佛心禅师於东山。佛心移鼓峤。请师作首座。众皆惊愕。相顾曰。珍狮子。平日不会开口。纵胸中有佛法。如何举扬。是夜首座秉拂。随机应答。叩击不穷。自是禅誉大播。佛心去。遂嗣位焉。又迁泉之法石。示众曰。寻牛须访迹。学道贵无心。迹在牛还在。无心道易寻。竖起拂子曰。这个是迹。牛在甚么处。又云。若论此事。如人吃饭。饱则便休。若也不饱。必有思食之心。若也过饱。又有伤心之患。到此如何得恰好去。良久云。且归岩下宿。同看月明时。师开示语。切实警醒。浅机劣解。鲜能遘副。师平生廉省。竭尽囊底。造七佛石塔。於法石三门之外。毕工之日。即升堂别众而去。隐於夹岭之白水岩。岩傍居者皆曰。昔有道者。尝言四十年后。当有肉身菩萨。来兴此山。师来适四十年。相与出力。一新岩居。漕使传自得。游于禅。独加敬於师。尝曰。法石和尚。今之古佛。不可不皈依也。将化说偈曰。生本无生。死本无死。生死二途。了无彼此。茶毗。舍利不可胜数。人争取之。其余[疗-(日/小)+土]于法石。传铭其塔石。且序其语录行之。
　　明河曰。唐末有沙门文矩。一名涅盘。姓黄。隐囊山高岩下。趺坐不食。行则二虎随之。或骑之出入。出言成谶。后无不验。或云辟支佛应身也。故其所居曰辟支岩。岩有小窍。时透异香。其异迹甚多。不可枚举。闽人皆能言之。

　　了璨传

　　了璨。泉南罗氏子。入蒋山懃公之室。得大知见。发无碍辩。住漳州净众。迁太平兴国。学士宗之。师持身律己。人无间然。说法蹊径。劲捷朗达。直跻上乘。作字吟诗。皆得游戏三昧。而师未尝措意也。重九日。为众上堂云。重阳九日菊花新。一句明明亘古今。杨广槖驼无觅处。夜来足迹在松阴。大丞相李公。尝访师于栖云。问道惬心。与结看经社。门人集师语成书。栟榈居士邓肃。叙之曰。大平堂头璨公。从蒋山何尝得兔角。住太平。本自亡立锥。据师子座。作师子吼。未尝为人世说毫厘法。四方学者。皆脑门点地。拾其残膏而袭藏之。嘻此特其土苴耳。岂其真哉。虽然。土苴之外。何者为真。一视而空头。头皆是有语亦可。无语亦可。雷声渊嘿。本自同时。门人弟子。若因此以有悟。则謦欬动息。皆西来意。若守此以求师。则拈花微笑。已是剩法。悟之者。天地一指。守之者。毫厘千里。反以问师。了无语焉。呜呼。师岂止具眼看经而已耶。

　　智鉴传

　　智鉴。滁之全椒人。生吴氏。自儿时。已喜佛书。每以白纸为经。跏趺端坐诵之。声琅琅动人。母尝与洗手疡。戏问。是甚么手。对曰。佛手。视母大笑。俄二亲俱丧。依长芦真歇。了出家厉精。胁不至席者数年。时大休珏公。为首座。指为法器。从道法师领戒。入象山之郑行山。缚茆而居。山当海岸孤绝处多妖怪。师吊影其间百怪不能惑。地高无水。祷曰。吾办道来此。神其惠我泉。因锄小坎。移时而水溢。食不继啖。松栢以疗饥。尝深夜打坐。闻庵后岩石震响。如斗击。旦起视之。有巨石飞坠。越庵而立於门并庵。大木无不摧拉。而庵独无恙。一日有巨蟒入庵。矫首怒视。越数日。复旋绕於床。师不顾而去。变怪百出。师举不为动徐亦帖然。一夕深定中。豁然开悟。身心世界。洞如琉璃。自念云。威音王已前。无师自证。威音王已后。无师自证者。皆天魔外道。遂下山。见延寿然曰。日来肚大无物可餐。庵小无床可卧。若能与食展庵则住。不然则去。然与师反覆问答。不能屈。因叩其所得。呈一颂。然喜曰。鉴公彻也。复航海。见大休於岳林。试其机辩无碍。叹曰。佛祖不奈尔何。因为行乞。担二布囊。随得即受。备历艰勤。人所不堪。翠山宗白头。谓师曰。为众竭力。不无其劳。师云。须知有不劳者。宗曰。尊贵位中收不得时如何。师云。触处相逢不相识。宗曰。犹是途中宾主。如何是主中主。师云。丙丁吹灭火。宗以手掩师口。师拂其袖。宗迁雪窦。挽师偕行。荷负众事。时法堂新饰。命师普说。宗窃听。叹曰。吾生有耳。未尝闻也。出世为大休烧香。前后六坐道场。皆王公大人推引。绍熙二年。谢事止于雪窦之东庵。明年七月。示恙。戒弟子曰。吾行矣。送终须务简约。勿素服哀恸。言讫而逝。阅世八十八。坐夏五十三。塔全身于山之左。师天资朴厚。见地稳密。操履苦硬。至死不少变。具大辩才。浩瀚无际。叩之滚滚无倦。受施山积。悉为公费。故六主废剎。积逋动数千缗。不过期月。而百务一新。目其所榻。则丈室萧然悬磬也。加以精诚所感。祷雨晹。救疾苦。其应如响。神祠烹宰。輙为易以素馔。有藏其须发而得舍利者。此皆世俗所创见。师不欲人言之。以为非此道之极致。使其有之。皆亦师之余也。师道声震海内。而迹曾不越四明之境。故自号足庵云。

　　佛慧泉禅师传

　　法泉。随州时氏子。住持蒋山寺。经营辛苦。以成就丛林。与苏东坡。为方外友。坡舟行至金陵。阻风江浒。师迎之至寺。坡云。如何是智海之灯。师随以偈答之。曰。指出明明是甚么。举头鹞子新罗过。从来这碗最稀奇。会问灯人能几个。坡欣然。以诗答之。今日江头天色恶。炮车云起风欲作。独望锺山唤宝公。林间白塔如孤鹤。宝公骨冷嗔不闻。却有老泉来唤人。电眸虎齿霹雳舌。为予吹散千峰云。南来万里亦何事。一酌曹溪知水味。他年若画蒋山图。仍作泉公唤居士。师住衢之南禅。赵清献公抃。日亲之。师未尝容措一词。后典青州。宴坐闻雷而悟。临薨遗师书曰。非师平日警诲。至此必不得力矣。师悼以偈曰。仕也邦为瑞。归欤世作程。人间金粟去。天上玉楼成。慧剑无纤缺。水壶彻底清。春风[澈-育+素]水路。孤月照云明。师晚年奉诏住大相国智海禅寺。因问众曰。赴智海。留蒋山。去就孰是。众皆无对。师索笔书偈云。心是心非徒儗议。得皮得髓谩商量。临行珍重诸禅侣。门外千山正夕阳。书毕而逝。

　　法清．法因传

　　法清。严陵人也。貌颀硕而言清亮。多见耆宿。所至嘿嘿。不衒耀知见。触之则发。人无识之者。尝於池之天宁。以伽棃蒙首而坐。适侍郎曾开入寺。见而问曰。上座仙乡何处。曰严州。曰与此间。是同是别。师拽伽梨下地。揖曰。官人曾到严州否。曾罔措。师曰。待官人到严州时。却向官人道。既而游径山。佛日请为座元。师辞曰。一千七百大众。皆是英杰。安敢行立其前耶。坚不允。佛日曰。只如举一不得举二放过。一着落在第二意作么生。师曰。惺惺底惺惺。懵懂底懵懂。佛日曰。如何做径山首座不得。遂与众送归寮。后开法隆兴之九仙。嗣慧日雅和尚。雅和尚。复有嗣曰法因者。平江人。年二十四进具。游方见雅于东林。诘以灵云见桃因缘。儗对。雅摇手曰。不是不是。忽有省。呈偈曰。岩上桃花开。花从何处来。灵云才一见。回首舞三台。雅曰。子所见。虽已入微。更着鞭。当明大法。遂承教。居卢阜三十年。不与世接。丛林尊之曰庵主。建炎中。盗起顺流。东归。邑人结庵奉之。问道者继踵。尝谓众曰。汝等饱持定力无忧。晨炊而事干求也。晚年放浪自若。称五松散人。

　　道宁传

　　道宁。歙溪汪氏子。壮为道者。於崇果寺执浴。一日将濯足。偶诵金刚经。至於此章句。能生信心。以此为实。遂忘所知。忽垂足沸汤中。发明己见。后祝发蒋山。徧历丛林。参诸名宿。晚至白莲。闻五祖演禅师。小参举忠国师古佛净瓶。赵州狗子无佛性话。顿彻法源。大观中。潭帅席公震。请主开福。衲子景从。师行门卓立。名实相副。说法无蹊径。简要直捷。使闻者。人人自得。有古尊宿之风。政和三年。将化。示众曰。吾紫磨之身。今日即有。明日即无。若道吾入涅盘。非吾弟子。道吾不入涅盘。亦非吾弟子。於此检点得出。便知开福落处。其或未然。开福与么来。满世无相识。水月与空华。谁坚复谁实。住院经五年。都卢如顷刻。瑞云散尽春风生。失却文殊遇弥勒。言毕而逝。

　　守惠传(布衲．效常)

　　守惠。兴化陈氏子。七佛旻禅师之高足也。住江州圆通院。迁潭之大沩山。师行门精密。于物无忤。法轮所至。龙象倾赴。政和中。前后三入内廷说法。徽宗闻之。喜动颜色。赐六字师号。曰冲虚密印通慧。法门焜耀极当时之盛。故陈莹中。作旻禅师语录序。独云慧禅师能世其学。而不及其他也。
　　有布衲者。将住台之天宁。辞师以行。师谓之曰。至人应世妙契圆常。广真照而不与物忤。发灵机而顿起事外。高低普应。动静自全。对之不知其所来。随之罔测其所往。观师所云。则布衲之为人。概可见矣。
　　师又有族子曰效常者。侍师最久。待人接物。笑容满面。衲子云从。目为常欢喜。太尉刘绮。特敬之。书尺往复。呼为欢喜禅师。受安抚霍蠡请。自公安三圣。移住大沩。说法一本於师。从其道者甚众。或云。布衲乃师之弟。观其提耳之言。颇有家庭之意。师於中秋夜。示众云。山僧生来百拙。开口都无一说。今夜指空画空。笑倒清风明月。遂告寂。数日神色不变。凛然如生。

　　别峰印禅师传(附慧绰)

　　别峰禅师。名宝印。字坦叔。生为龙游李氏子。世居峨嵋之麓。少而奇警。然不喜在家。乃从德山院清远道人得度。自成童时。已博通六经及百家之说。至是。复从华严起信诸名宿。穷源探赜。不高出同学不止。时密印禅师民公。说法於中峰道场。乃挈一笠往从之。一日密印举。僧问岩头起灭不停时如何。头叱曰是谁起灭。师豁然大悟。自是锋不可触。密印恨相得之晚。会圆悟自南归成都昭觉。乃遣师往省。因随众入室。圆悟举从上诸圣以何法接人。师举起拳。圆悟曰。此是老僧用者。孰为从上诸圣用者。师即挥拳。圆悟亦举拳相交。大笑而罢。圆悟叹异之曰。是子。他日必类我师。留昭觉三年。密印犹在中峰。以堂中第一座致师。师辞。密印大怒曰。我以法得人。人不我传。尚何以说法。为欲弃众去。众皇恐亟趋昭觉。罗拜恳请。圆悟亦助之请。始行。道望日隆。学者争归之。虽圆悟密印。不能揜也。久之。南游历见诸大禅老。最后扣妙喜於径山。为师独扫一室。堂中皆大惊。妙喜南迁。师亦西归。始住临邛凤皇山。举香。嗣密印。道既盛行。筑都不会庵。松竹幽邃。暇日名胜毕集。闻师一言。皆自谓意消稍或间阔。輙相语曰。吾辈鄙吝萌矣。其道德服人如此。俄复下硖挟金陵。应庵华方住蒋山。馆师於上方。白留守张公焘。举以代己。师闻。即日发去。会陈丞相俊乡来。为金陵。以保宁延师。俄徙京口金山。学者倾诸方。金山自兵乱后。虽屡葺莫能成。至是始复大兴。如承平时。而有加焉。异时居此山。鲜踰三年者。师独安坐十五夏。魏惠宪王牧四明。虚雪窦来请。住四年。乐其山林。有终老之意。而名益重。被勅住径山。淳熙七年五月也。七月至行在所。寿皇降中使。召入禁中。以老病足蹇。赐肩舆於东华门内。赐食於观堂。引对於选德殿。赐坐劳问良渥。师目举古宿云。透得见闻觉知。受用见闻觉知。不堕见闻觉知。上悦。毕其说乃退。后十余日。又命开堂於灵隐山。中使赍赐御香。恩礼备至。十年二月。上制圆觉经注。遣使驰赐。且命作序。师老益厌住持事。门人惧其远游不返。相与筑庵於山北俟其归。光宗在东宫。书别峰二大字榜之。十五年冬。奏乞养疾於别峰。得请。明年。光宗受内禅。取向取赐宸翰。识以御宝。复赐焉。绍熙元年冬十一月。忽往见嗣住山智策告别。策问行日。师曰。水到渠成。归取幅纸大书曰。十二月七日夜鸡鸣时。如期而化。奉蜕质。返寺之法堂。留七日。颜色精明。须发皆长。顶温如沃汤。是月十四日。葬於别峰之西冈。寿八十有二。腊六十有四。得法弟子实繁。指不能一二屈。有慧绰者。山阴陆氏子。当以荫得官辞之。从师祝发。得记莂。遁迹岩岫。终身不出。师既示寂。上为勅有司。定谥曰慈辩。塔曰智光。庵曰别峰。极方外之宠。师说法数十年。所至门人。集为语录。晚际遇寿皇。被宸翰咨询法要。皆对使者具奏。别具行世。此不悉着。

　　净全传

　　净全。越州诸暨人。姓翁氏。世业农。少与父兄躬耕。凡至林壑泉石间。必宴坐忘归。人异之。甫冠即出家。师授以经典。略无所解。乃幡然入径山。谒妙喜。喜问汝有何能。曰。能打坐。又问打坐何为。曰。若问何为。直是无下口处。喜奇之。师生长田家。朴野而无缘饰。目不知书。人呼为翁木大。一日集众采椒。师与焉。同辈戏之云。汝试作一摘椒颂如何。师即应声云。含烟带露已经秋。颗颗通红气味周。突出眼睛开口笑。这回不恋旧枝头。众大惊。自是刮目。有檀越以一度僧牒施妙喜。命给度一人。喜令侍者十辈。各探筹卜其分。缘师得之。九人者不平。更相谇语。果命复探之。师再获。若是三探三得之。遂祝发受戒。拙庵光居灵隐。俾典宾。混源密。主净慈。命分半座。师志在晦藏。无应世念。然天资夙成。不假师授。虽不识一丁。而吐辞发语。形为偈颂。老师宿学。所不能及。尚书尤公袤。宝文王公厚之。丞相钱公象祖。皆与师为方外交。尝自赞曰。匙挑不上个村夫。文墨胸中一点无。曾把虚空揣出骨。恶声嬴得蒲江湖。因自号无用。累典大剎。最后住四明之天童。开禧三年示寂。世寿七十一。僧腊四十五。窆全身于寺之西。
　　混源密。嗣晦庵光。光嗣妙喜。则密乃师之侄行。而不以分座。为嫌要之古人阐化扬道。肝肠是务。不拘拘于形迹间。故可贵也。

　　夹山本禅师传

　　智本。筠高安郭氏子。生五岁大饥。有贵客过门。见其气骨。留万钱与其父母。欲携去。祖母刘。适从旁舍归。顾见怒曰。儿生之夕。吾梦天雨华。吾家吉兆也。宁饥死不以与人。推钱还之。既长大。游报恩寺。闻僧说出家因缘。愿为门弟子。刘氏喜曰。此吾志也。年十九试经为僧。明年受具足戒。即往游方。时云居舜老夫。开先暹道者。法席冠於庐山。师往来二老之间。久之。闻法华端禅师者。深为法窟。气压丛林。师往谒之。遂留十年。名声远闻。舒州太守李公端臣。请说法於龙门。辞去之日。端领众送之。师马逸而先。顾端曰。当仁不让。端笑谓大众曰。国清才子贵。家富小儿骄。其父子法喜游戏。多类此。未几。解院还庐山。时曾丞相。由翰林学士。出领长沙。以礼延居南岳之法轮。学者争宗向之。迁居南台。又迁道林。迁云益。迁石霜。凡十三年。道大显着。劝请皆一时名公卿。师既老矣。而湖北运使陈公举。必欲以夹山致师。师亦不辞。忻然曳杖而去。人登问之。师曰。系情去留。岂道人事。湖南湖北。真一梦境耳。何优劣避就之耶。以大观元年上元夕。沐浴更衣端坐。终于夹山。阅世七十有三。僧腊五十有二。阇维。齿骨数珠不坏。葬於乐普庵之西。师性真率。不事事。胆气盖於流辈。作为偈语。肆笔而成。亦一时禅林之秀者。

　　拙叟英传

　　进英。字拙叟。吉州太和罗氏子也。幼孤。母怜之。性慧敏。龆齓中。日诵千余言。通诗礼大义。与群儿嬉游。侮玩之气出其上。亲旧爱敬之。使着缝掖为书生。輙病至与死邻。母许以出家。寻愈。遂为僧洞隆童子。年十八。试所习得度。受具戒。即欲经行诸方。以观道。报劬劳之德。其母有难色。於是庵於母室之外。名曰精进。士大夫喜其为人。赋诗为赠。极称道之。母殁。心丧三年。修白业为冥福。即游淮海。所至少留。当时号明眼尊宿徧谒之。晚见云庵。闻贬剥诸方。以黄檗接临济。云门接洞山机缘。为入道之要。擿其疑处以启问。师恍然大悟。如桶底脱。佛印禅师。丛林号大宗匠。有盛名。慎许可。独以师为俊彦。师有爽气。喜暴所长。以激后学三十年。一节不移。故佛印。呼为铁喙。初开法长沙之开福。十年之间。殿阁崇成。寻弃之。翩然游五台。徧览圣迹。乃南还。庵梁山。天下衲子益追崇之。政和甲午。衡阳道俗。迎住花药之天宁。劝请皆一时名公卿。师以教外别传之宗授上根。以沤和般若化道俗。老益康强。精进不替。尝中夜礼佛。作息饮食。不肯与众背。丛林信其诚。民人化其教。宣和三年冬。谢事复庵梁山。越明年腊月。示疾蝉蜕。其激扬大事。游泳语言。有三录行世。曰报慈。曰雁峰。曰游台。

　　涂毒策传

　　智策。天台陈氏子。自号涂毒岩主。英敏颕异。风骨巉巉。有出尘之姿。年十六祝发。习经律。理诣昭彻。逈出流辈。十九造国清。谒寂室光。洒然有省。寂室许之。谓老於丛林者。不能过也。育王无示。万寿大圆。皆一时大名德。无不肯可。大圆曰。策上人可谓不耘而秀。不扶而直者。辞去大圆。门送之拊师背曰。宝所在近。此城非实。师颔之。往豫章谒典牛。道由云居。风雪塞路。坐阅四十二日。午初板声铿然。豁尔大悟。典牛印之曰。崭然超出佛祖。他日起家。一麟足矣。使真净而在。见子亦当下拜。典牛。机辩峻峭。莫有婴其锋者。师与之平章今古。泉涌风驶。闻者为之齰愕。别典牛。庵淮西乌崖之下。及大圆移大沩。请居第一座。尝上方丈问讯。见大圆俛首不语。师问曰。何瞀闷乃尔。大圆曰。期子济济多众。如雪峰沩山之流。而谈天者。谓子无后。子意如何。师曰。参学唯恐无本。苟有本。对泥像说法。亦高出诸方。大圆叹曰。吾子器识过人。玄酒太羹。非常流所能知味也。东归。又分座於国清。此庵元方住护国。谓师曰。公来归。三峰景元。即收卷波澜矣。出世住黄岩普泽。为典牛烧香。历应台之太平。吉之祥苻。越之等慈。及大能仁。所至道价兴行。旋自护国华藏。来住径山。而师已老矣。力行祖道。众至千余。将化。召门人嘱后事。仍曰。尔辈。盍以文祭我。师整襟危坐而听。至尚飨为之盱衡一笑。越二日。泊然而逝。世寿七十六。坐六十夏。门人塔全身于东冈之麓。师性刚简。居处语嘿肃如也。尤不喜泛交。善则慕之。否则虽亲[目*匿]。亦绝不与通。说法度人。光明俊伟。倾动一时。望师而归者。云涌涛奔。希获一亲謦欬。以为至幸。诚末世津梁。不可多得也。

　　佛照光禅师传

　　德光。临江彭氏子。彭氏故旧族。母袁。梦异僧入室。惊窹而娠。既生。其祖曰。吾家世积德。此子必光吾门。因是命名。九岁值宼扰。辟地于袁之木平寺。有妙应大师伯华善相曰。是子。伏犀贯顶。出家必作法门梁栋。俄失恃怙归伯氏。年二十一。闻人诵金刚经。有省。自伯母曰。适闻诵经。身心欢喜。世间万事。真如幻梦。儿愿出家。即散家赀与其族。诣光化院足庵老宿剃落。足庵携之入闽。语师曰。是行。为子择所依。东禅月庵果公。具衲僧眼。子依之。时复有吾足矣。见月庵。机语相契。是时老宿。多集闽中。如妙湛佛心圆觉。望重丛林。师无不参叩。徧历五十余员善知识。最后见大惠於育王。为举竹篦话。师儗对。痛棒随之。遂大悟。从前所得。为之氷释。惠曰。尔这回始彻也。说偈以顶相付之。随过蒋山。谒应庵。庵称赏不已。谓人曰。光兄插翅虎。吾当避之。乾道丁亥。住台之鸿福。徙光孝。台守李侍郎浩。延之也。孝宗。雅闻师名。淳熙三年。被旨住灵隐。入对选德殿。问佛法大意曰。朕心佛心。是同是别。对曰。直下无第二人。曰。如是则佛即是心。心即是佛耶。对曰。成一切性即心。离一切相即佛。又问。释迦雪山六年所成何事。对曰。将谓陛下忘却。上悦。赐号佛照禅师。自是召见无虚岁。至留内观堂。五宿而出。恩遇异常。绍熙改元。孝宗御重华宫。称寿皇。而径山命下。师力辞。寿皇曰。欲频相见耳。何以辞为。庆元初。请老许归育王。师之在内观堂也。上时乘小辇过堂。至则促席而坐。或曳袂而行。欢如平生。宣赐金玉器用缯彩。计缗三万余。及王臣长者所施。悉以置育王赡众之田。国史陆游。详记其事。自创数椽。曰东庵。掩关自娱。以休世焉。以嘉泰癸亥三月。告众曰吾世缘将尽。未几问左右曰。今日月半耶。对曰然。即索纸作遗书。与平昔所厚者。集众叙别。皆法门之旨要。无半语及他事。索浴更衣。大书云。八十三年。弥天罪过。末后殷勤。尽情说破。泊然而逝。弟子塔全身于庵后。僧腊六十。谥普慧宗觉大禅师。塔曰圆鉴。
　　明河曰。南渡后宗师。唯妙喜老子。得人为多。开堂说法。显然为天人师者。不下数十人。然皆不数传寂寂矣。能使道脉长永。枝叶繁茂。不忝师门传受。唯师一人而已。古称妙喜。能大圆悟之门。愚谓。妙喜之得师。犹圆悟之得妙喜。续灯举妙喜之嗣。契悟广大者。九人。师不与焉。已失其鉴。至谓弟子之超卓者。又蚤世不使久开法。俾法嗣广布。然则师岂非超卓。而夭者耶。噫。所谓瞋目而不见泰山也。

　　补续高僧传卷第十

　　补续高僧传卷第十一

　　　　明吴门华山寺沙门　明河　撰
　　习禅篇

　　宋　荐福本禅师传

　　悟本。江州人也。自江西云门。参侍妙喜。至泉南小溪。于时。英俊毕集。受印可者多矣。师私谓其弃己。欲发去。妙喜知而语之曰。汝但专意参究。如有所得。不待开口。吾已识也。既而有闻师入室者。故谓师曰。本侍者参禅。许多年逐日。只道得个不会。师诟之曰。这小鬼。你未生时。我已三度霍山庙里。退牙了。好教你知。繇兹益锐志。提狗子无佛性话。一夕将三鼓。倚殿柱昏寐间。不觉无字出口吻间。忽尔顿悟。后三日。妙喜自郡城归。师趋丈室。足才越阃。未及吐词。妙喜曰。本胡子。这回方是彻头也。因过寻同参谦公於建阳庵中。谦举保宁颂五通仙人因缘曰。无量劫来曾未悟。如何不动到其中。莫言佛法无多子。最苦瞿昙那一通。谦复曰。我爱他如何不动到其中。既是不动。如何则看他古人得了等闲拈出来。自然抓着人痒处。师曰。因甚却道。最苦瞿昙那一通。谦曰。你未生时。吾已三度霍山庙里。退牙了也。於是相顾大笑。其友朋琢磨之益。盖如印圈契为之无差。至於会心冁然。可使后世想望风采。师住博山。规模立而法道弘。时雪堂行和尚。住荐福。有僧自福州来。雪堂问。沿路见好长老否。僧云。近过信州。博山住持本和尚。虽不曾拜识。好长老也。雪堂曰。安得知其为好。僧云。入寺路径开辟。廊庑修整。殿堂香灯不绝。晨昏钟鼓分明。二时粥饭精洁。僧行见人有礼。以此知其为好长老。雪堂笑曰。本固贤矣。然尔亦具眼。直以斯言。达於郡守吴公傅朋曰。遮僧持论。颇类范延龄荐张希颜事。而阁下之贤。不减张忠定公。老僧年迈。乞请本以代。庶为林下盛事。吴公大喜。师即日迁荐福。雪堂。嗣龙门远公。师叔行也。

　　简堂机传

　　行机。号简堂。台州杨氏子。风姿挺特。才压儒林。年二十五弃妻孥。学出世法。晚见此庵。密有契证。入番阳筦山。单丁住十七年。尝值隆冬。雨雪连作。饘粥不继。师如不闻见。有颂云。地炉无火客囊空。雪似杨花落岁穷。拾得断麻穿坏衲。不知身在寂寥中。每谓人曰。某犹未稳在。住山岂吾事耶。一日偶看斫树倒地。忽大悟。平昔碍膺之物。泮然氷释。未几。有江州圆通之命。乃曰。吾道将行。即欣然曳杖而去。登座说法云。圆通不开生药铺。单单只卖死猫头。不知那个无思算。吃着通身冷汗流。缁白惊异。法席因兹大振。自圆通移国清。退居景星岩。与给事吴芾。为方外友。淳熙五年。自景星赴隐静。吴。和渊明诗十三篇。送其行。深致恋恋之情。冀师早归同逸老也。师清明夷坦。衲子稍有诖误。蔽护保惜。以成其德。尝言。人谁无过。在改之为美。住筦山。日常下山。闻路傍哀泣声。师恻然询之。一家寒疾。仅亡两口。贫无敛具。特就市贷棺葬之。乡人感叹不已。侍郎李椿年。谓士大夫曰。吾乡机老。有道衲子也。加以慈惠及物。筦山安能久处乎。平生以道自适。不急荣名。赴圆通请。随身唯拄杖草履而已。见者。色庄意解。九江守林叔达。目之曰。此佛法中津梁也。其去就。真得前辈体格。故殁之日。虽走使致力。为之涕下。

　　或庵体传

　　师体。号或庵。台州罗氏子。初参此庵元布衲。於天台护国。因举庞马选佛颂。至第三句。此庵喝之。师大悟。遂匿迹深山中。丞相钱象先。慕其为人。致以天封。勉令出世。师摇手曰。我不解悬羊头卖狗肉也。即宵遁去。乾道初。瞎堂住国清。因见师圆通像赞。惊喜曰。不谓此庵有此儿。遍索之。得之江心於稠人中。请为第一座。及瞎堂迁虎丘。师访焉。平江道俗。请住觉报。觉报旧名老寿庵。师曰。先师嘱我。他日逢老寿止。今若合符契。遂欣然应命入院。小参曰。道常然而不渝。事有弊而必变。昔江西南岳诸祖。各稽古为训。考其当否。持以中道。务合人心。以悟为则。所以素风泠然。逮今未泯。若约衲僧门下。言前荐得。屈我宗风。句下分明。沉埋佛祖。然虽如是。行到水穷处。坐看云起时。繇是。缁素喜所未闻。归者如市。淳熙六年。移焦山。将化示微恙。手书附砚一只。别郡守侍郎曾。逮至中夜说偈。毕脱去。年七十二也。曾公以偈悼之曰。翩翩只履逐西风。一物浑无布袋中。留下陶泓将底用。老夫无笔制虚空。曾亦知言者矣。师荷法以身为教。不专於言。常曰。丛林保於衲子。衲子保於道德。又曰。得一身之荣。不如得一世之名。得一世之名。不如得一贤衲子。使后学有师。丛林有主。呜呼。天下之至私者。无如此身。远得一步身。近得一步道。故师二保三得之说。诚绝世名言。愿终身诵之。不敢忘也。

　　元枯木传

　　祖元。七闽林氏子。初谒雪峰顶佛心才。皆已契机。后参妙喜於海上洋屿庵。风骨清癯。危坐终日。妙喜目为元枯木。以剔灯有悟。妙喜赠之以偈。洋屿发明大事者十三人。师其一也。居连江福严庵。食指猥众。日不暇给。庵有伽蓝。土偶甚伙。师揭偈於祠。晓之曰。小庵小舍小丛林。土地何须八九人。若解轮番来打供。免后碎作一堆尘。是夕。神致梦於山前檀越。愿如所戒。及出世雁山能仁。示徒偈曰。雁山枯木实头禅。不在尖新句语边。背手忽然摸得着。长鲸吞月浪滔天。莹仲温曰。师在当时朋伍中。最号痴钝。及其遁迹。神亦遵从。以至应缘徒尤趋慕。盖自般若殊胜中来。岂有他哉。

　　妙峰善禅师传

　　妙峰善禅师。刘氏子。世居彭城。后徙吴兴。年十三落发。其师教以经论。一览辄了大意。久而弃之。时佛照唱道鄮山。师往参焉。于风幡话下悟旨。佛照可以偈曰。今日与君通一线。斩钉截铁起吾宗。自是辩慧泉涌。然不以是自足。入武康庐妙高峰。壁坐十年。身隐而名彰。学者尊之。曰妙峰禅师。出世於台之慧因鸿福万年诸剎。退居皋亭刘寺者。又十余年。其徒推迫不已。复领明之瑞岩。苏之万寿。常之华藏。次至灵隐。灵隐。密迩于阙。轮蹄凑集。师掩户若不闻。一无所将迎。公卿贵人。或见之。寒温而已。会天童虚席。时郑清之秉钧轴。谓非师莫宜居。因勉师行。师答曰。老僧年耄矣。尚夜行不休乎。郑公高之。师善於诱掖后进。未尝厉声色。然一经指授。无不心融神化。充然有得。相传。师住灵隐时。夜坐方丈。为四鬼舁出入。此与洞山宝事相类。得道人。时或有是。不欲章异以惑修。故讳而不言。中峰所谓当时赖遇妙峰。若王老师。又作修行无力会也。将示寂。澡身趺坐。书偈云。来也如是。去也如是。来去一如。清风万里。遂逝。

　　妙空智讷禅师传

　　智讷。姓夏氏。秀之崇德人。母。梦一妇人着黄衣。置一儿盆中。举而授之。因娠。生而颕秀。甫四岁。事其兄慈相上人道孜。十四得度。器质不凡。追营香火。练习戒律。已如成人。久之悟。叹曰。吾修无上道。而求之文句中。是刻舟也。即舍去。学禅於桐川之天宁。一日度磵。有文书出流水中。揽取视之。乃心经也。读之。五蕴皆空。恍然若有契于心者。走姑苏瑞光。见净照信公。公一见喜曰。宿世沙门也。未几。净照徙住真州长芦。会学去来。率数百人。师学成行尊。齿其高第。淮人敬爱之曰。有如讷公。而不坐道场。可乎。延住天宁禅寺。赐妙空大师。仪真当二江三吴舟车之会。檀施大集。鼎新一剎。几至万础。建炎初。住灵隐。慈圣献皇后。车驾临幸。诏师升坐说法。赐号佛海。明年。金人陷钱塘。师被执。大酋解师缚。置一榻尊事之。比去。饬十骑送还。咸安王韩世忠。表请平江灵岩。为功德院荐先福。命师主之。已去复留。凡五更住持。前后二十余年。最后被诏住径山。绍兴二十七年。师持钵诣秀州华亭。县人朱飞卿者。闻师名。具蒲馔卜日。驰书以请。师以十一月二十六日。至其家。据坐说法。缁素咸会。有僧出膜拜。问生死根本。师酬对语未卒。举拂扣床。一击而逝。道俗奔赴。空巷相登。赞叹作礼。如佛灭度。其徒具舟载归山中。则已有治命矣。七日而敛。举体如生。葬於寺之白云庵。寿八十。僧腊六十七。师仪状奇庞。容止端默。虽行出世间法。而以营塔庙修斋供作佛事。金帛之施。岁一出之。槖中无[酉-二+干]蓄。在仪真时。州民王氏妇病没。后配孟氏又病。一日其姑诵经佛室中。闻扣壁声。问之。曰王氏也。我有遗槖簪珥之属。尽归孟氏。可斥卖一二。请天宁讷公说法。使我解脱。舍汝家而去。孟氏亦复无恙。家人即日驰告师。师至王氏。凭附一女子立师侧。说法竟。欢踊跃跪谢。后数日。现梦曰。我已则受后身矣。而孟氏病良已徐。师书其事为记。在灵岩时。平江大姓胡氏。设大斋。耆宿皆会。前一夕。梦人告曰。诘朝。有骑赤马衣黄褐而至者。辟支佛也。黎明物色求之。而师裘马如梦。胡氏举室迎拜。一坐尽惊。灵岩寺。据绝顶。而井饮不给。盖数百年矣。师择地庀工。伐石凿井。出泉清甘。人不病汲。今号佛海泉云。仪真天宁僧伽一塔。高数百尺。并大轮藏壮丽。甲于淮海。皆师所为。孙尚书觌。过而叹曰。公材智不下澄。观时方多故。而隐於浮屠中。可惜也。其后五住灵岩。筑一室于方丈西偏。孙登访。题曰五至。留诗而别。暨师没。复铭其塔。致哀慕焉。

　　道谦传

　　道谦。建州游氏子。家世业儒。幼聪慧。读书辄成诵。早失恃怙。叹曰。为人子者。不及甘旨之养。当从浮屠氏。学出世法。以报罔极。遂落发谒佛果。无所省发。后随妙喜庵。居泉南。及喜领径山。师亦侍行。未几。令师往长沙。通紫岩居士张公书。师自以参禅二十年。无入头处。更作此行。决定荒废。意欲无行。友人宗元者。叱曰。不可在路便参禅。不得也去。吾与汝俱往。师不得已而行。在路泣语元曰。我一生参禅。殊无得力处。今又途路奔波。如何得相应去。元告之曰。你但将诸方参得底悟得底。圆悟妙喜。为你说得底。都不要理会。途中可替事。我尽替你。只有五件事。替你不得。你须自家支当。师曰。五件者何事。愿闻其要。元曰。着衣吃饭。屙屎放尿。驼个死尸路上行。师於言下领旨。不觉手舞足蹈。元曰。你此回方可通书。宜前进。吾先归矣。师见张公。张公喜甚。书自信二字为赠。师笑而受之。回径山。妙喜见而喜曰。建州子。你这回别也。后还里住开善。声光大震。将化。侍者请偈。师笑曰。万法本空。三界非有。死生於何处安着。忍为骇俗态乎。师行峻而气和。接物优容。不言自化。亦宗门之杰出者也。
　　宗元。亦建州人。依妙喜最久。分坐说法。张公帅三山。虚数院迎之。不就。归里结茆。号众妙园。垂语云。这一些子。恰如撞着杀人汉相似。你若不杀了他。他便杀了你。未详所终。

　　良书记．元庵禅师传

　　处良书记。字遂翁。会稽山阴刘氏子。九岁以童子得度。十三岁游诸方。仅胜衣笠。路人为之惊叹。初为妙喜侍者。又从卍庵颜公为书记。英迈玉立。游二师间。皆受记莂。余事能文词。善笔札。诸方翕称良书记。然亦以议论皦核不少假借。不为诸方所容顾。独陆陆众中。尝居秀州法喜院。举香为卍庵嗣。萧然数僧。食财半菽。再岁。退庐会稽海上。适太常尤公。守临海。起师领紫櫜。复以县大夫不乐弃去。久之。领昆山荐严资福寺。遂以疾逝。淳熙十四年六月戊寅也。遗言藏骨庐山智林寺。寺。卍庵与师。所同建也。
　　元庵。真慈者。潼州李氏子。初依成都正法出家。具戒。嗣游讲肆听圆觉。至四大各离。今者妄身当在何处。毕竟无体。实同幻化。因而有省。作颂曰。一颗明珠。在我这里。拨着动着。放光动地。归以呈其师。其师诘之。师曰。虽百千万亿公案。不出此颂也。其师以为不逊。乃叱去。因南游。至庐山圆通。时卍庵为西堂。为众入室。举僧问云门。拨尘见佛时如何。门云。佛亦是尘。师随声便喝。以手指胸曰。佛亦是尘。复颂曰。拨尘见佛。佛亦是尘。问了答了。直下翻身。劝君更尽一杯酒。西出阳关无故人。又颂尘尘三昧曰。钵里饭。桶里水。别宝昆仑坐潭底。一尘尘上走须弥。明眼波斯笑弹指。笑弹指。珊瑚枝上清风起。卍庵深肯之。

　　了一传

　　了一。号照堂。奉化徐氏子。方童幼时。遇群儿嬉戏。隅坐傍不语。闻梵呗则跃起。喜动颜色。其父曰。儿如此。当令事佛。年十四。祝发大云寺。十六受经数万言。习穷昼夜不息已。乃叹曰。如来最上乘。无挟而径造者也。事糟粕何庸。即入京。从相国寺妙湛慧公。游数年。尽其学为高弟。复下汴。绝淮。经吴中浮浙。上天台。入雪峰。徧见诸耆宿。表里洞然。中无疑者。会妙湛来莅黄檗。师自雪峰至。学成行尊。众推为上首。师姿相奇庞。寡言笑。危坐一榻。渊然如古井氷。有来叩者。云涌泉落。愈出而愈无穷。性介特。务自阔远。不交人事。将诣雪峰。朝议大夫曾恬。与师厚善。属师致书。抵福帅大资张公守。师意其为己。纳笥中弗出。久之。石泉虚席。公曰。黄檗上首故自强。即日移书。遣骑迎师。师谢不愿。使者至五反而后受。他日公过师。师出恬书。且致不即发之意。公喜曰。韫椟之珍。深藏而不市。吾与师。宾主无媿矣。居三岁。改莅圣泉。会左丞叶梦得来守福。曰。黄檗古道场。今世名缁。孰逾一公者。饬使者具书币以迎师。至阖境。缁素奔走出迎。欢呼踊跃。声振山谷。盖师自石泉出世。更三大剎。积十五年。演唱真乘。启悟后学。人人向道。以师为归。已而后。将至稍通饷谢易置诸禅师。一夕舍去。归卧雪峰故庐。泉南守叶庭珪。乐道之士也。延之云门。再迁法石。庭珪代还。师亦反西湖雪峰庵。即妙湛所栖。闭门终日。人莫见其面。若将终焉。俄被旨住径山。绍兴二十四年也。径山。无一垄之地可耕。而学众数千指。师入据丈室。檀施大集。不求而办。山有芝岩方丈遗址。师尝指其处。谓其徒曰。吾将筑室居焉。初不省所谓。明年三月示微疾。退处明月堂。唱箧中衣。供佛饭僧。翼日黎明。索笔书伽陀。趺坐而逝。寿六十四。僧腊五十。即芝岩塔其全身。乃喻筑室所云以此。

　　文尔传

　　文尔。福州长溪人。姓李氏。十一辞亲出家。十六为僧。十七受戒。十八裹足游禅会。参月庵果公。无所入。忘寝与食。疮痏徧体。抱膝危坐。每闻五更钟声。辄骇汗曰。又过一日矣。后因触物有省。入为侍者数年。游庐陵。为众迫请。住吉水清凉院。徙兴国之梵山。宁都之桃林。绍兴二十一年。郡守李子扬。初至。严峭寡与。独有契於师。迎住报恩。报恩望剎。栋宇久隳。法席不振。赣民赀少啬施。师接以诚悫。咸竭其力。堂构像设次第一新。丛林成矣。会齐述婴城叛。缁素宵溃。师曰。我去寺必墟。止不动。阅百二十日。贼欲屡纵火加害。师随机解免。舍匿士庶千计。皆赖以全。居十年。引疾求去。遂移庆云。地僻而用足。异时主者。自殖而已。师至。改造三门。规创殿宇。理事兼举。老而弥笃。一日与门人行西圃。指寻丈曰。此存以待我。未几坐亡。实乾道二年冬也。报龄四十六。坐三十一夏。门人葬师所示之地。丞相周必大。为石上之文。谓师住报恩时。妙喜杲公。与无垢张公。同时北归。士大夫日往参请。师初无言说。妙喜独谓无垢。是人所得端实。不可忽也。予闻斯语。然后知师。故以钝为利者。自是益思与之游。而宦牒推移。会合之日殊少。去冬。师有过予意。方报有书。而师没矣。其为时贤歆慕。如此。

　　从廓传(宜意)

　　从廓。福之长溪林氏子。幼颕悟。不妄言笑。群儿强以聚嬉。泊焉如弗闻。喜闻出世法。年十五祝发受具戒。时闽中。多有道之士。悉往从之游。见佛心才。才称之。又见懒庵需公。为侍者。复依大圆璞。璞妙喜之高弟。门风孤峻。始龃龉。久之。豁然有得。服勤数载。大圆抚之。以为类己。然以未识妙喜为恨。不惮重趼。见於衡之回雁峰下。深加器重。留三年告归。送之以偈。又以书属璞曰。廓。佳衲子。可为成就。使异日为吾家种草。绍兴丙子。妙喜被旨住育王。复来依焉。妙喜移径山。璞继其席。众踰千数。师为第一座制师。丞相沈公。以庐山请出世。妙喜方名冠天下。无不愿出其门。以取重。开堂日。乃以瓣香嗣大圆。诸方以此益高之。已而育王虚位。尚书韩公邀妙喜。请举以自代。而无如师也。禅衲大集。育王为海内名道场。以祖孙三人。世济宣阐。遂为丛林美谭。师才具素高。以其暇日。兴土木之工。皆极其壮丽。增庾入数千斛。施者委金帛。创为长生局五所。百须皆备。月施金钱饭僧以万计。又造金塔。以奉舍利。此特其余事尔。孝宗即位之十五年。诏。舍利宝塔。诣行在所。师侍行。既至。命入禁中观堂安奉。上御素膳。焚香瞻礼。亲睹殊胜。遂召师对碧琳堂。问舍利从何发现。奏曰。从陛下圣心发现。上大悦。亲书妙胜之殿。赐师妙智禅师号。仍度僧五员。颁钞万缗。眷赉优渥。前所未有。日本国王。阅师偈语。自言有所发明。至逊国以从道。岁修弟子礼。辞币甚恭。且送良材建舍利殿。器用精妙。庄严无比。丞相史公帅七闽。以鼓山趣其归。荥阳郡王力挽无行。魏王出镇。一见风仪。目为僧中龙。又闻其机辩峻发。肃然加敬。师晚以衣囊。立庵於乌石山。名以笑月。为终焉计。有偈云。三峰敛却闲云。大海冷涵秋月。庚子季春。拂衣归庵。杜门不与世接。俄示微恙。说偈而逝。年六十二。腊四十七。葬於庵之寝室。师家法严甚。学众以师语。萃为巨编。师见而呵之曰。汝辈随语生解。去道益远。固不许。没后。乃始得百之一二刊之。弟子百余人。
　　有宜意者。得法最的。住平江开元。方鸣道有声。而遽即世。吾党惜之。

　　退谷云传(附石桥宣公)

　　义云禅师。福州闽清黄氏子。幼入家塾。成童入乡。较颕异有声。因读论语中庸。有所悟入。后闻山堂淳禅师说法。遂自断出家。徧游江湖。至吴。见铁庵一大禅。为侍者。铁庵重之。时佛照倡道灵隐。师往依焉。及佛照移育王。师从其行。历十年。为第一座。佛照闻其说法。叹曰。此子提唱。宛如雪堂行和尚。吾钵袋有所付矣。遂出住香山。居五年。徙台州光孝。又徙镇江甘露。会平江虎丘万寿。皆欲延师。师闻万寿颇废。即欣然就之。淮南转运使虞公俦。又以长芦来招。师与虞公有雅。故又从之。会育王虚席。朝命师补其处。时佛照方居东庵。父子日相从。发明临济正宗。学者云集。会有魔事。师即舍众退居香山。盖将终焉。而朝命又起师。说法净慈。恩光赫奕。都邑耸动。一日领众。持钵畿邑。是夕寺灾无遗宇。比师归。独三门岿然在瓦砾中。师不动容曰。成坏相寻。亦岂有常。今日之坏。安知不为四众作福之地哉。天子闻之。出内库金以赐。自重臣贵戚以下。倾槖辇金。惟恐居后。未期年。广殿邃庑。崇闳杰阁。盖愈于前日矣。於是。上为亲御翰墨。书慧日阁三大字赐之。开禧二年五月。示微疾。作偈别众而寂。寿五十八。腊三十五。住山十九载。徒辈奉全身。塔于寺之东北隅。
　　石桥宣禅师。蜀嘉定许氏子。参佛照得法。住径山。创化城於双溪之上。接待云锡。师获知丞相鲁国。一时名士大夫。翕然宗仰。几与退谷。并驱争先。但福缘小逊耳。示寂。塔於化城之后。

　　笑翁堪公传

　　妙堪。号笑翁。慈溪毛氏子。广颡平顶。骨气清豪。从野庵道钦受学。以广记多闻称。后一力参究。依息庵观於金山。又走灵隐。见松源。皆不契。时无用居天童。径造其室。用问曰。行脚僧游山僧。曰。行脚僧。用曰。如何是行脚事。提坐具便摵。用曰。此僧敢来这里持虎须。俾参堂。一日用举狗子无佛性话。才儗开口。用以竹篦劈口打。应声呈偈曰。大涂毒鼓。轰天震地。转脑回头。横尸万里。用颔之。俾侍香。寻命分座出世。凡十坐道场。皆海内名剎。三被诏旨。并诸名公卿推挽。不得已而后就也。虽荷禅宗重寄。而不以其道自封。其於佛浅深之说。无不融了。世出世法。无不兼弘。常曰。於心有取舍。识情未尽见。法有彼此。智眼未明。天台旧无律宗。居报恩也。与大卿齐公议。合十寺为大剎。筑戒坛。命负毗尼学者。倡开遮持犯之法。风励新学。台始行南山宗也。居灵隐。山门逼近屠沽。堪撒其庐。揭关飞来峰外。以限喧寂。曰。不可使旃陀罗气熏秽三宝也。荆湖总臣。以国乏用。奏僧道得以出赀。买紫衣师号。俾领住持。闻之叹曰。苟如是。则千金之子。皆可主法。我道危矣。因抗疏。且致书秉钧轴者。其议遂寝。诏徙天童。力辞。东归翠岩。筑室。奉先世香火。育王虚席。有旨起师。再辞。不许。乃奉诏。表章大觉。祖述妙喜。秩然有序。未几。复下天童之命。大参赵公。请主净慈。皆固辞谢之。俄示疾。书遗表。作寺丞张公书通守。永嘉曹公来问疾。从容叙世契移顷。书偈曰。业镜高悬。七十二年。一搥击碎。大道坦然。置笔泊然而逝。

　　松源岳传

　　崇岳。号松源。处州龙泉吴氏子。幼不好弄。稍长慕出世法。二十三。弃家衣扫塔。服受五戒。首造灵石妙公。继见大慧杲禅师於径山。久之。大慧升堂。称蒋山应庵华公。为人径捷。师闻之。不待旦而行。既至入室。未契。退愈自奋励。中夜自举狗子无佛性话。豁然有得。以扣应庵。庵举世尊有密语。迦叶不覆藏。师云。钝置和尚。庵厉声一喝。自是朝夕咨请。庵大喜。以为法器。说偈劝使祝发。栋梁吾道。隆兴二年。师始得度於临安西湖白莲精舍。自是徧历江浙诸大老之门。罕当其意。乃浮海入闽。见木庵永公。木庵。举有句无句如藤倚树。师云。裂破。木庵云。琅琊道好一堆烂柴聻。师云。矢上加尖。如是应酬数反。木庵云。老兄下语。老僧不过如此。秪是未在。他日拂柄在手。为人不得。验人不得。师云。为人者。使博地凡夫。一超入圣域。固难矣。至於验人。打向面前过。不待开口。已知渠骨髓。何难之有。木庵举手云。明明向汝道。开口不在舌头上。后自知。逾年见密庵於衢之西山。随问即答。密庵微笑曰。黄杨禅尔。师切于明道。至忘寝食。密庵移住蒋山华藏径山。皆从之。一日密庵入室次。问傍僧。不是心。不是佛。不是物。师侍侧。豁然大悟。乃云。今日方知木庵道开口不在舌头上。自是机辩纵横。锋不可触。木庵迁灵隐。遂命师为第一座。旋出世於平江澄照。为密庵嗣。迁江阴之光孝。无为之冶父。饶之荐福。平江之虎丘。皆天下名山。惟冶父最寂寞。又以火废。师一临之。四方名衲踵至。栋宇亦大兴。人谓师能使所居山大。庆元丁巳。被旨住灵隐。居六年。道盛行。得法者众。法席为一时冠。而师有栖隐之志。即上章乞罢住持事。上察其诚许之。退居东庵。俄属微疾。犹不少废唱道。忽垂一则语。以验学者。曰。有力量人。为甚么抬脚不起。开口不在舌头上。又贻书诸嗣法。嘱令传持大法。因书偈曰。来无所来。去无所去。瞥转玄关。佛祖罔措。跏趺而寂。实嘉泰二年八月四日也。得年七十有一。坐夏四十。徒辈奉全身。塔於北高峰之原。

　　偃溪闻传

　　广闻。闽之侯官林氏子。家世业儒。疎眉秀目。哆口丰颐。从季父智隆於宛陵光孝。十八得度受具。初见铁牛印。少室睦。无际派。追随甚久。闻浙翁唱道天童。袖香谒之。初见机道龃龉。翁移径山。师踵至。翁笑迎曰。汝来耶。一夕坐檐间。闻更三转入室。曳履而蹶。如梦忽醒。翌朝造翁室。翁举赵州洗钵盂话。师将启吻。翁遽止之。平生疑情。当下氷释。绍定戊子。四明制阃胡公。以小净慈致之。历住香山万寿雪窦育王净慈灵隐径坞八山。所至革弊支倾。广容徒众。道化大行。有云。十字街头石幢子。无你遮护处。一声江上侍郎来。无你回避处。衲僧家。早出暮入。脚前脚后。也须仔细。忽然筑着磕着。净慈拄杖。别有分付。又云。一升三合。拄杖头边。万水千山。草鞋跟底。未言先领。谁家灶里。无烟撩起。便行是处。井中有水。莫道空来又空去。许多途路不相孤。洗发精醒。可谓善说法要矣。景定四年。寿七十五而化。师法嗣颇众。而独云峰高止泓鉴二公。能振起师道云。

　　藏叟珍公传

　　善珍。字藏叟。泉之南安吕氏子。年十三落发。十六游方。至杭受具足戒。谒妙峰善公于灵隐。入室悟旨。后出住里之光孝。升承天。继迁安吉之思溪圆觉。福之雪峰。复以朝命。移四明之育王。临安之径山。上堂。灵云见桃花悟去。玄沙道。敢保老兄未彻。香严闻击竹悟去仰山道。祖师禅未会。禅和十个五双道。我此一门。全无肯路示。未知灵云香严在。要知二大老磨。醉我落花天。借他弦歌里。又据室云。这里便是问讯烧香。了来老僧身边。玄地底所在么。呆子你自钝置犹可。莫来钝置老僧。师法语无拘滞。大率类此。门人貌师真请题。挥云。参禅无悟。识字有数。眼三角似燕山愁胡。面百折如赵婆呷醋。一着高出诸方。敢道饭是米做。生於绍兴甲寅。逝于嘉定丁丑。年八十有三。六住大剎。接纳良多。而入室得髓者。唯元叟端公一人而已。端之后法脉绳绳。至我　明。尚有振起作师吼者。师之道。源远流长。可知矣。

　　如珏传

　　如珏。字荆叟。婺州人。圆悟五世孙痴钝之子。初见痴钝。室中僧问。如何是佛。痴钝命师下语。师答。烂冬爪。即呈颂曰。如何是佛烂冬瓜。咬着氷霜透齿牙。根蒂虽然无窖子。一年一度一开花。痴钝笑而可之。后知遇穆陵。端平中。有诏。自育王升住径山。始开堂。乃述铭以谕众曰。幻身梦宅。空中物色。前际无穷。后际宁克。出此没彼。升沉疲极。未免三轮。何时休息。贪恋世间。因缘成质。从生至老。一无所得。根本无明。因兹被惑。光阴可惜。剎那不测。今生空过。来世窒塞。从迷至迷。皆因六贼。六道往还。三界匍匐。早访明师。亲觐高德。决择身心。去其荆棘。世自浮沉。众缘岂逼。研穷法理。以悟为则。心境俱捐。莫记莫忆。六根夷然。行住嘿嘿。一心不生。万法俱息。结夏谓众曰。我此一宗。正令全提。如暴风卒雨。鼓荡无前。石火电光。追奔不及。举意即迷源。抬眸已蹉过。不是目前法。莫生种种心。纵汝三种互修。克期取证。第一头第三首。万拄千挣。转见气急。殊不知髑髅未具己眼。先明[囗@力]地一声。千了百当。然虽如此。亲证者万无一二。错会者数有河沙。师见地高朗。不多让古人。然福德因缘。不无少逊。或云。师功用比圆悟益弘。或亦未之思耳。

　　无准范禅师传

　　师范。梓潼雍氏子。九岁依阴平山道钦出家。经书过目成诵。绍熙五年冬。登具戒。明年。成都坐夏。遇老宿名尧者。范请益坐禅之法。尧曰。禅是何物。坐是何人。范受其语。昼夜体究。一日如厕提前话。有省。遂出蜀。谒佛照於育王。照问何处人。曰。剑州人。照曰。将得剑来否。范随声便喝。照笑曰。这乌头子乱做。范懒剃发长故。佛照室中。尝以乌头子呼之。久之。欲观台雁。拉石溪月公同往。至瑞岩。时云巢领住持事。留分座。忽夜。梦伟衣冠者。持把茅见授。翼日。明州清凉专使至。师受请入院。见所设伽蓝神。茅其姓衣冠。与所梦无异云。上堂。遂为破庵拈香。以示法切得旨深也。嗣迁焦山雪窦。被旨移育王。住径山。最久。虽两丁火厄。而旋复旧观。号法席全盛。理宗尝召师。入慈明殿。升座说法。上亲御垂听大悦。赐佛鉴禅师号。并金襕僧伽黎。淳佑戊申秋。筑室明月池上。榜曰退耕。乞老於朝。而旧疾适作。三月旦升堂别众。至十五日。区画后事。亲遗表。及遗书十数封。言笑如平时。其徒以遗偈为请。乃执笔疾书云。来时空索索。去亦赤条条。更要问端的。天台有石桥。移项而逝。

　　石田熏禅师传

　　法熏。号石田。眉公彭氏子也。生而慧敏。三四岁时。见僧即喜。年十六从丹棱石龙山法宝院智明出家。二十二剃发受具戒。游方至石霜。礼雷迁塔。述偈曰。一念慈容元不隔。何须特地肆乖张。平高就下婆心切。恼得雷公一夜忙。熏名因是大着。闻吴门穹窿破庵先禅师道望。遂往依焉。一见知为法器。室中举世尊拈华迦叶微笑。熏云。焦砖打着连底冻。赤眼撞着火柴头。破庵阴奇之。每於日用语默。故起其疑。熏於是决志。依栖随时咨询。与无准范。日相激励。后见松源岳。肯堂充。遁庵演。咸谓。其从作家炉韛中来。自不同也。初住苏州之高峰。次迁枫桥。锺山虚席。亦补其处。宝庆初。迁净慈。端平二年。迁灵隐。淳佑甲辰三月望。示徒云。但得本莫愁末。唤甚么作本。唤甚么作末。松栢千年青。不入时人意。牡丹一日红。满城公子醉。山僧恁么道。若有不肯底是我同参。弟子绘像求赞。有云。末后一句。分付厨山。众讶之。明日示疾而逝。

　　痴绝冲传

　　道冲。自号痴绝。武信长江荀氏子。母郭氏。尝梦经山木瓜树下。其实累累。取而食之。占者谓。当产奇士。已而师生。丰上短下。资禀过人。长应进士举不利。受释氏举於梓州妙应院。落发游成都。习经论有声。绍熙壬子。出峡回旋荆楚间。时松源倡道於饶之荐福。径造其庐。适岁饥不受。会曹源生公。以云居首座。出世妙果。许师入室。俾侍香。老拳痛棒不少贷。至是平生知见。绝无影响。然终以未见松源为阙然。及松源迁灵隐。师曰。尚余穷相一双手。要向诸方痒处爬。至杭。松源门庭高峻。八阅月不得入。每嗫嚅欲自言。屡呵斥不容近。一日有告之松源者。松源曰。我已八宇打开。自是他当面蹉过。师闻此语。口耳俱丧。始知侍曹源时。嘻戏怒骂。无非善呵方便。既而曹源顺寂。遍历诸老之门。踰二十年。出世秀州之光孝。金陵之蒋山。福州之鼓山雪峰。嘉熙戊戌。有旨住太白名山。两育王住持未得人。因师之至。又强之兼领。师往来两山间。四方学者。从之如归。教闻京师。诏下移灵隐。追念密庵松源旧游。方思所以振起祖风。而魔事出於意料所不及。难以口舌争。遽动归老故山之志。伐鼓亟去。虽京兆尹节斋赵公。致书力挽堂帖有虎丘之命升师。虚斋赵公以蒋山起之。俱莫能回其意。戊申春。育王散席。诸大老落落如晨星。惟师为丛林尊宿。众举于朝。日夜俟师之出。亦固辞乃已。又有欲挽之为法华开山。恳祈再三不得请。而勑牒住径山之命继至。师谓先诺固不可违君命。岂应引避。乃以九月至法华。踰月登双径。人神响应。欢声如雷。师说法。简直明爽。不落窠臼。尝云。尽乾坤大地。无丝毫许大。汝诸人。横担拄杖。绕四天下。行脚道。我无处不到。无事不知。且道。西天那烂陀寺戒贤论师。今日说甚么法。又云。有一人一念顿证。堕在佛数。有一人累劫阐提。不愿成佛。且道。那个合受人天供养。良久云。蝶穿芳径双眉湿。蜂掠残花两股肥。词旨高诣之如此。俄染疾。自冬涉春。形体虽羸。升堂提唱。精明如平时。忽手书龛记。并遗书十数封。且曰。无准忌在十八。吾以十五即行。不得办香修供矣。侍僧骇其言。亟以遗偈请。师笑曰。末后一句。无可商量。只要个人直下承当。寂然移顷而逝。寿八十二。师能诚无伪。表里如一。待人恕而立己严。应世圆而领众肃。住山三十年。所至以激扬宗风为己任。以道法未得其传为己忧。平居简淡沉嘿。若不能言。及坐筹室。勘验衲子。机锋一触。犹雷奔电掣。海立江翻。皆茫然莫知凑泊。誓不轻以词色假人重误来学。晚年无他好。多留意字法。於小楷最得三昧。往往端严凝重类其人。僧俗归敬。求法语偈赞无虚日。虽祁寒盛暑。挥染不倦。士大夫多乐从之游。而尤为名公巨卿所推重。以至教名宣传海外。有具书礼。犯鲸波而来问法者。其道德有以服人。一至於此。方在天童育王时。被旨开堂灵隐。束担将戒行。而邻峰疾之者。教言欲嗾群不逞。梗於中道。左右闻之奉以告。师曰。吾平日以诚实接人。将何以加我。略不为之动。彼亦终於无所施而止。双径。冷泉。太白。雪峰。为海内甲剎。萌欲速之念者。挟奥援矜。智巧历阶而上。力可以通神。师则不然。短褐布衣终其身。不为势利所动。故其进。不由介绍。其退。心常泰然。真法门之梁栋。后学之标准也。

　　景蒙传

　　景蒙。邵氏。温之平阳人。族姓甚众。多以儒显。师英达开爽。幼闻钟梵则喜。年十三从惠安净觉大师惟梵。着僧伽黎。明习天台教观。自以名相之学。不足了大事。去游国清。又参育王佛智裕公。公问乡里。对曰。永嘉。曰。还识永嘉大师否。未及答。批颊而出。至於再。兀然如痴。寝食不安者累月。行道次。忽闻钟声而悟。即造室中。公复理前问。师曰。即日伏惟。和尚尊体。起居万福。随问向上事。师儗对被逐。次日再上。公方发问。师抗声云。老汉。今日败阙也。一拍而出。公笑曰。隽哉。因省母归里。龙翔心闻。一见深器之。问曰。言无展事。语不投机。承言者丧。滞句者迷。试向言诠不及处。通个消息。师。以左手画一圆相。闻。以拂子击左。师。又画以右手。闻。击右。又画於中以两手托呈。闻。以拂子当中画两画。师。礼拜而立。闻大笑云。三十年拣苗。苗今日得此乌喙。遂令执侍。尽揭底蕴。寻归鹿园。如在庵贤。雪庵瑾。咦庵鉴。全庵存。筠谷达。还庵淳会下。皆一时名流。唯师妙龄杰出。心闻。以谷名师庵。且为之铭。蒙侍者之名日高矣。又尝谒临安显宁志公。志门风壁立。学者望崖。独谓师曰。先世遗风。余烈若未坠者。尚在汝躬。吾且拭目观之。初住智门。迁瑞岩。皆史魏公浩推毂也。魏公在永嘉时。与心闻为方外交。罢相里居。梦如平生。旁有僧曰。景蒙。貌古神清。谈笑久之。觉而叩天童朴曰。僧名颇异。有斯人否。朴曰。是方为堂中第一座。招之。恍如梦所见。与论出世法。了辩如响。问其师则心闻也。大异之。遂为延誉而住智门。及瑞岩虚席。复以师应命。师孤高绝俗。弱不胜衣。而严冷峻峭。不可挹酌。既坐道场。搥拂所加。龙象蹴踏。长灵之道光焉。智门瑞岩。皆承颓毁之余。人以为不可复兴矣。师从容规画。会不踰时。而轮奂一新。壮丽反过其旧。具大材智。寻常不以毫末自见。因事而显。无不叹服。韬养之深。从可知矣。

　　断桥伦禅师传

　　妙伦。天台黄岩徐氏子。母刘。梦月而娠。年十八依永嘉广慈院落发。见谷源道於瑞岩。闻麻三斤语发疑。徧叩诸方。机语未契。自谓。吾口讷耳聩。何能究此。不若务实修行。日以诵经为业。因阅楞伽于云居见山堂。至蚊虫蝼蚁。无有言说。而能办事。顿然有省。曰。赵州栢树子话。可煞直捷。然不以语人。径走雪窦。见无准范禅师。无准诘之。连下语三十转。不契。哀恳曰。可无方便乎无。范以真净颂答之。竦然良久。闻板声。通身汗下。於是始脱焉。无碍矣。准移育王双径。皆以师从俾分座。寻出世祇园。迁瑞岩国清。至净慈说法。简直具格。外机上识者得之。而劣器不能凑泊。有时上堂。举达观颕禅师示众云。七佛是性隶。万法是心奴。且道。主人翁在何处。自喝云。七佛以下出头。又自诺云。各自祇候。云唤七佛为性隶。指万法是心奴。达观自谓有出身路及乎。自喝自诺。又是奴隶边事。主人翁何曾梦。见在大众要见么。拂子一拂云。晓来一阵春风动。开遍园林一样花。举扬超醒大略如此。将终。与众入室。罢。索笔作诗。辞诸山及魏国公。公馈药不受。又使人问曰。师生天台因甚死净慈。答曰。日出东方夜落西。遂嗒焉而逝或云。初参无范。范问从何处来。答曰。天台。范曰。还见石桥么。答曰。我一脚踏断也。自是丛林。称师为断桥伦公云。

　　道升传

　　道升。建安吴氏子。生有肉如环。在其左乳。及出家。肉环始隐。天资聪慧。十九披削。浩然有游参志。父早世。事母以孝闻。母没。遂至长乐。见佛智裕公。入其室。言下顿悟。自是机锋迅发。人不敢婴。佛智移灵隐。师为首座。还里结庵於大王峰下。名曰寒岩。未几。泉守延以名剎。学者云集。会行计口法。拂衣而还。作懒散歌以见志。李敦老帅闽。问诸山佛智之嗣杰出者。佥以师对。遂住支提山。邓成材帅豫章。以师志在山林。自泉之承天。延置黄龙。后帅未知师。师欲去。适潭帅张安国。以石霜来招。师两谢之。行次西山。而沈持要。自漕迁帅闽。师退院牒极力挽留。以泐潭处之。寺。新被焚。师来。施予辐辏。栋宇焕然。以年高恳还建安。俄史丞相帅福。命师主鼓山。师持身以法。莅众精严。每见法门下衰。僧雏奔竞。为之忧戚。尝谓人曰。丛林荒寒。人物委靡。此事将如马鞭节渐尖去矣。凡六住大剎。皆宰官士夫推拥逼迫。不得已应之。而举扬唱导。修饬颓毁。日新月异。终不以非所志而嚝所务。若师者。诚为以佛法自任者。结夏后一日。忽问侍僧。今日何日。曰十六日。又问是何日辰。曰辛卯。即入室坐脱。寿六十九。停三日神色如生。葬於香炉峰下。

　　智灯传

　　智灯。婺州金华人。号祖印。得法于道吾法真。为人精敏有德量。道俗拥之。出世年始立也。而匡宗植道之志。隐然尊宿自居。说法三十年。从者如云。退老等觉寺坐逝。有语录一卷。邹正言浩。序之曰。余项在中陶。尝与李涛师渊。论天下之名僧。师渊语余曰。吾所见祖师者。有道者也。蚤以机缘。为世导师。晚乃退居都城之等觉。望其容貌。如秋际木。听其解说。如夜半潮。始窃以为未始出吾宗。而终也如一苇大海。惕惕环视。莫见畔岸。后数年。复见师渊于都城。问其所谓祖印者而将访焉。则曰寂灭久矣。出其所集语录二卷。示余。余然后知师渊异时之言。尚其可以言者。祖印名字。不列传灯。始末不载传记。幸有正言数行在耳。然则正言知言。盖繇师渊知己。与祖印生气千古。噫。古德埋没者。多矣。

　　慧圆上座传

　　慧圆上座。开封酸枣于氏子。世业农。出家建福寺。性椎鲁。然执勤不懈。得度出游。闻南方禅道甚盛。乃诣江州东林寺。寺众藐忽之。一日问朋辈曰。如何是禅。众戏之曰。往问能鸣者乃蝉也。圆不悟其旨。遂面壁深思。至於骨立。后数月。出行殿庭。忽足颠而仆。了然开悟。乃谓一行者曰。吾不习笔砚。欲作一颂。须汝书之壁间。行者笑而许之。偈曰。这一交这一交。万两黄金也合消。头上笠腰下包。清风明月杖头挑。即日离东林。总禅师见偈。大惊曰。衲子参究若此。善不可加。令人迹其所往。竟无知者。

　　虚舟度传

　　普度。字虚舟。维扬江都史氏子。稍长虽习世书。绝无处俗意。母识其志。俾依郡之天宁出家。毕将军与语。大奇之曰。此儿短小精悍。音吐如钟。他日法中向上爪牙也。携归武林。礼东堂院祖信。为受业师。执侍五年。奋志参方。初见铁牛印於灵隐。已而江东西。河南北。悉徧历焉。时无碍通。唱道饶州荐福。师决志叩请。其迁福严华藏。亦与之俱。入室次。通问。不与万法为侣者。是甚么人。师曰。金香炉下铁昆仑。通曰。将谓这矮子。有长处见解只如此。师曲躬作礼曰。谢和尚证明。若天童晦岩光。大慈石岩琏。虎丘石室迪。皆一见器异。留与法务。淳佑初。制府赵信庵。以金陵半山请出世。迁润之金山。潭之鹿苑。抚之疎山。苏之承天。景定间。贾太傅。奏补中天竺。复请旨升灵隐。至元丁丑。被命住径山。师说法。直捷简要。肩荷法门。老而无倦。尝云。万法是心光。诸缘惟性晓。本无迷悟。人只要今日了。又云。既无迷悟人了个甚么。无人契其机者。其住径山。值火余。志图兴复。将有绪俄示恙。索笔大书曰。八十二年。驾无底船。踏翻归去。明月一天。遂寂。

　　天奇禅师传

　　天奇瑞公。南昌锺陵人也。父江堂。母徐氏。师随父经商颕州。年将二十。忽发心。至荆门州。从无说能和尚出家。令看万法归一。后於佛照处。遇道翼首座。苦口提携。昼夜逼拶。一日。偶听廊下人相语。翼便打。师曰。吾不曾瞌睡。翼曰。你不曾瞌睡。耳听那里。又二僧裁裙量度。师才经眼看。翼便打云。你那眼也。不得停住话头。焉得着实。自是功夫益切。五年不得棉花上身。二年无里衣。冬夏一领破衲。[蓝*毛]缕不堪。历从诸禅老决择。静东晖公。示大慧患疽因缘。次于中竺楚山雪峰处。各有悟人。最后至南京高峰寺。见宝峰瑄和尚。方始瞥地。遂留过冬。未几告辞。峰授以法衣毛拂。偈曰。济山棒喝如轻触。杀活从兹手眼亲。圣解凡情俱坐断。昙花犹放一枝新。师出世开堂。得人为多。有语录。曰茕绝集。行世。
　　茕绝集。开示等语。警切痛快。不失本色钳搥。颂古则末矣。至联芳机缘。一人之名缀以一偈。师下一问。人致一答。动成卷帙。高处不出青州万松格套。下者。已入义学常情自觉无谓。师初行脚时。路逢一僧。谓师贪作偈颂。彼一时也。入篮是菜。讵可兼收。编集者失眼。致掩全璧之光。惜哉。

　　虚堂愚传

　　智愚。字虚堂。四明人。具戒游参。见运庵颜公。言下了旨。出世历住十剎。化道风行。咸淳末。被诏住径山。室中设三转语。勘验学人。鲜有觏其机者。曰。己眼未明底。因甚将虚空。作布袴着。曰。画地为牢。因甚透这个不过。曰。入海算沙底。因甚向针锋头上翘足。又云。虚堂。初无门户。与人近傍。亦不置之於无何有之乡。只要诸人如铁。入土与土俱化。然后可以发越。其如运粪入者。吾末如之何。一日。举松源师临济示寂告众云。久参兄弟正路上行者。有只不能用黑豆法。临济之道。将泯绝无闻。伤哉。拈云。鹫峰老大。似倚杖骑马。虽无僵卧之患。未免傍观者丑。师先在净慈。入院日问答绝。忽天使踵门。传旨。问赵州因甚八十行脚。虚堂因甚八十住山。师。即举赵州行脚到临济话。颂曰。赵州八十方行脚。虚堂八十再住山。别有一机恢佛祖。九重城里动龙颜。使以颂回奏。上大悦。特赐米五百石。绢一百缣。开堂安众。后示寂。塔于直岭下曰天然。先是。高丽国王。请师於彼国说法。八载还山。问法弟子。随侍千指。至我　明嘉靖间。高丽尚遣法嗣来此扫塔云。彼国法道。甚盛焉。

　　补续高僧传卷第十一

　　补续高僧传卷第十二

　　　　明吴门华山寺沙门　明河　撰
　　习禅篇

　　金　佛光道悟禅师传

　　道悟。俗寇氏。陕右兰州人。生而有齿。年十六求出家。父母不听。乃不食数日。许之祝发。后二年。自临洮归弯子店宿。夜梦梵僧唤觉。适闻马嘶。豁然大悟。归家喜不自胜。吟唱云。见也罗。见也罗。徧虚空。只一个。告其母曰。我拾得一物。其母於囊槖中。寻索不见。问是何物。师曰。我自无始以来。不见了底物。其母不省。他日欲游诸方。乡人送者求颂。有水流须到海。鹤出白云头之句。至熊耳。果遇白云海公。先是。人问海。何不择法嗣。海亦作颂。有芝兰秀发独出西秦之语。比师之至。夜闻空中人言。来日接郭相公。黎明。海呼僧。行令持香花。接我关西弟子寺。乃唐郭子仪建。今渠自来住持也。既至。一言相契。径付衣盂。寺前尝有剽而杀人者。来告急。师呼众擒之。曰。即汝是贼。寻得其巢穴。贼众请命。师示其要言而释之。路不拾遗者数十年。人以此益信师前身汾阳王也。大定二十四年。白云既没。师开堂出世。初郑之普照。次三乡之竹阁庵。时着白衣。跨牛横笛。游於洛川。人莫之测。尝谓人曰。道我是凡向圣位里去。道我是圣向凡位里去。道我不是圣不是凡。才向毗卢顶上。有些行履处。泰和五年。结夏於临洮之大势寺。开圆觉经。升座曰。此席。止讲得一半去。在至五月十二日晚参。翌日早盥漱毕。呼侍者曰。我病也寻药去。侍者足未及门。师已卧逝。方丈上有五色云。如宝盖。中有红光如日者三。春秋五十有五。僧腊三十有九。

　　政言．了奇二师传

　　政言。许州长社人。姓王氏。九岁事资福院净良长老。为师执役。且十年辞良。游教庠。时浩公僧录。居南京。讲唯识论。言。往谒之。决择性相。造理深至。浩公心醉焉。因命代演。声称隆起。讲座方倚为重。遂改趋而缚禅。坐静於嵩山龙潭。又即汝州紫云峰结茆。未有所入。闻慈照禅师唱道香山。乃往投之。慈照。举金刚云如来者。即诸法如义。汝如何会。因忽有省。曰。诸缘不坏兮性无灭。云散长空兮天皎月。慈照可之。言终不自肯。走中都。见广慧。广慧命掌记室。久之始帖然。出世住仰天山。迁益都义安院。暨郑州之普照。河南之法云。与天潭柘之龙泉。皆驻化之地。所至法音弘流。沾被如响。其举扬宗旨。脱落窠臼。如鹘起长空。骏腾平野。奔逸绝尘。难为觏附。制颂古拈古各百篇。金刚经证道歌有。注金台有。录真心有。说皆行於世。且能以游戏余力。崇饰伽蓝。具有成绩可考。又异乎枯槁寂莫。置事物於度外。为禅者也。老於颕滨之钓台。以大定乙巳年。入寂。
　　了奇。白霫富庶人。姓潘氏。十六试经得度。业华严。穷玄洞奥。历参知识。后於广慧言下知。归庐柘水西溪之上。破纳蔬食。灭迹绝累。十余年。为诸贵强主竹林。学徒云萃。展钵敷坐。数盈五千。大定十九年。无病右胁而化。世寿五十一。茶毗。舍利五色者无算。而建塔焉。滹阳中虚翁铭之曰。师应缘而来。善万物初未形。缘尽而去。了不为死生萦。游戏如幻。绝去来之妄情。妙无所住。乃师之令行。呜呼。是为之铭。

　　清凉相公传

　　弘相。号西溪。出沂水王氏。初弃家为佛子。事祖照上人。以通经得僧服。乃恣读内外书凡十年。多所究观。闻虚明亨公住普照。道价重一时。尽弃所学而学焉。虚明知其不凡。欣然纳之。又十年。乃佩其印。出世住郑州之大觉。嵩山之少林。沂州之普照。最后住清凉。师勤於按纳。有谘决之者。为之征诘开示。倾囷倒廪。无复余地。故虽退居谢事。而学者益亲之。为人欵曲周密。而疾恶太甚。人有不合理者。必赤数之。怫然之气。不能自掩。平居教学者曰。禅道微矣。非专一而静。则决不可入。世间学解。谩费日力耳。及自为诗。并言语动作。一切以寓之。至食息顷不能忘。元遗山好问。与师同游兰若峰。道中谈避寇时事。师以为凡出身以对世。能外生死。然后能有所立。生死虽大事。视之要如翻覆手。然则坎止流行。无不可者。此须从静功中来。念念不置境。当自熟耳。时小雪后。路峻而石滑。师已老。力不能自持。足一跌翻折而坠。同行者失声。而莫能救。直下数十尺。仅碍大树而止。遗山惊问。师神色自若。徐云。学禅四十年。脚跟乃为石头取勘。闻者皆大笑。因共叹境熟之言。果其日用事而不妄也。年六十四而寂。所着文集三。曰归乐。曰退休。曰清凉。并语录一卷。传诸方。

　　圆性传

　　圆性。顺州怀柔侯氏子。自王父以上。皆隐晦无闷。父琦。母杜氏。梦异僧授以神珠而娠。迄诞室有光。童时断荤血。举止端肃。九岁请于父母。愿为僧。许之。依都城奉福寺振公为师。十五受满分戒。习唯识起信论。有叩之者。答之如响。义精旨妙。皆出入意表。久之叹曰。是法。非思量分别之所能。解果在言乎。天德初。佛日禅师入汴。师袖香谒之。佛日嘿识其器。而施锥札。师益自克炼。不四旬恍然有入。佛日肯之。及佛日赴辽阳之请。师侍行。抵惠安。举为立僧。指示切要。一众钦服。后以皇后教旨。住韩州功德院。未几舍去。渡大河。历齐鲁。时昭禅师居越峰。将造访之。是夕。昭坐室中。见一大神伟服立於前。白曰。广慧大士来也。当除馆以待。诘旦。昭整众延伫食。时师至矣。众大骇。昭虚心尽敬。以所见告焉。师笑而已。浮汴而洛。抵关右。所至老师宿学。皆为师下。天德初。被旨主竹林。明年徙惠安。明肃皇后。遣中使奉以磨衲衣。并金帛诸物。佐开堂之费。久之。竹林旧众。念法乳不已。佥曰。吾师也。惠安安得拥留。权巧以归之。时海陵领留钥。向师道风。赐广慧通理之号。洎紫方袍。栴檀宝塔。大士像。竟符越峰神告之语。大定间。迁潭柘。将大有营建。或以寺久废。规模宏大。惧难克集。请少损之。师曰。吾心计已定。第恐不诚尔。不十年而潭柘落成。视旧有加焉。其始工也。凿山之际。有巨石崩坠。轰声如雷。众骇避。师恬弗为顾。石至师而止。不远寻尺。若有神御之者。其在竹林时。竹林实辽长主。赐第制侔宫阙。虽为梵剎。而台门尚存。师谓非僧居所。宜亟命撤去。得故砖百万。为方丈基甃。仍以其余。即故基为俗室。而鼎新其门。凡所成务传永久。尽竭衣盂所不惜。律身持物。凡可以久行益后者。皆着之令典。使传将来。用志之精专如此。以大定十五年六月。化于潭柘。世寿七十二。僧腊五十七。
　　明河曰。此传取诸塔石。石文乃金永定节使杨邦基撰。谓。佛果自西蜀来汴。以心印传佛日。佛日传广慧。为南岳下十七世。则佛日为妙喜。无疑矣。及后云。师侍佛日赴辽阳。又云。数从佛日入禁中说法。考时校处。又似非妙喜。茫然不知佛日为何人。若果妙喜。何年谱。传灯不载此事。年谱但云女直之肆骄。取禅师十数。师为首选。虏酋壮。传不少屈。由是一众获免。其行得无师实行如杨所云。而后返作谱者为之讳也耶。抑佛日非妙喜。佛果下。别有一佛日耶。杨文定有所据。必有一人当之。大都妙喜始终。如青天白日。不容隐讳。笔此以俟高明考订。

　　相了传

　　相了。义州宋氏子。生有奇瑞。儿时。行必直视。坐必跏趺。一日。闻祖父诵赋。至秦皇汉武不死何归。亟问死归何处。祖异之。语其父曰。此子非尘俗中人。可令出家。遂从师落发。游讲。通华严圆觉等经。机思明敏。阐发精当。颇为同学宗仰。因读圆觉。至修多罗教如标月指处。忽尔动疑曰。经既为标。月何所在。吾将问之诸方知识也。乃腰包。见清安月公。又访咸平定公。复走绵州。谒大明诱公。皆不契。诱公曰。汝缘不在此。懿州崇福超公。汝师也。必为子发其奥。遽谒超公。公一见处以首职。虽殷众务。而究研益力。至寝食都废。一日。因居士请益超公。俱胝一指公案。师立座隅。忽问曰。俱胝一指头禅。受用不尽。未审。和尚禅有多少。公与一喝。师于喝下领旨。身心脱空。如处瑠璃宝月间。快爽不自胜。呈偈云。窥破浮云月色寒。偶然顿歇髑髅乾。通身光透威音外。普应群机作大缘。公为弹指印之。未几。公以老而退。师受命补其处。迁松林。徙惠安。又移潭柘。转主竹林。师性恬退。虽屡踞大剎。皆迫于不得已。松林潭柘。至弃众而逃。人物色得之拥而去。师竟不得自主也。居恒自叹古人藏身无迹。己不能如之。为进道之累。且禀性贞纯。慈不忤物。平生未尝略起嗔恚。纵遇呵毁。而容色不易。所至唯信缘甘分。不务营饰。非理道之要。行之有益于性命身心者。勿自处。亦勿以处人。此皆昭着可言者。如其潜德密行。殆非人所能知之。以泰和三年。书偈危坐而化。寿七十。腊六十二。茶毗。有百千蝴蝶。自烈焰中飞出。化祥云五色。现于空界。牙齿不坏。附遗骨而[疗-(日/小)+土]于龙泉古寺。

　　法赟传

　　法赟。兖州侯氏子。幼事嵫阳明首座为师。大定间。以诵经通得僧服。从事义理之学。根性颕利。同学者少所及。游参叩诘。洞见深秘。告山明和尚。灵岩才师。皆授以印记。寻领众。主告山。阐抉幽微。方世路清夷。禅林轨则未改。师道风蔼然。为诸方所重。移兖州普照。倅路公宣叔。潜心内乘。与师为法喜淘汰之游。师登座。宣叔。朝服顶礼。法重身尊。哲胜倾下。然师沉嘿自守。不以文字言语。惊流俗为门户计。住持不务修营。学者繁盛。动则蜂拥。迄无显受灌顶者。其不轻许与如此。师有弟子曰汴公者。嗣法于亨虚明亭。亭直上不为震云凌雨之所摧偃。当龙兴禁荡之余。破屋数椽。残僧三四辈。灌园自给。不肯轻旁时贵之门。或赠之诗云。道大宜高謇。禅枯耐寂寥。盖头茅一把。绕腹篾三条。风味可想而见。其孤峻自拔。必有所从来其自师乎。后汴归自南。哀叙曰。汴落发事师五六年。始避兵而南。比归师去世已久。师生于正隆初。而殁于兴定之末年。过六十。但以丧乱之后。时事凋残。师之行事无从考。按至於卒葬时日。亦不能知者。特汴未南渡时事耳。元好问。据此以铭师塔。

　　义广传(道海)

　　义广。汶阳人。生范氏。范氏。故显族。师自童稚。酷好读释氏书。年二十竟削染。礼嵩山戒坛院威公为师。而受具焉。厉志游参西之丹霞。质法于志禅师。眼光一瞬。针芥相投。志欲显然付授。师知之而逃。尝语人曰。由定发慧。必用毗尼。为之室宇。去凡即圣。必以三昧为之轨道苟学之未博。业之未精。其能至此乎。故一意精修。不以知见。自满过方城宝泉山。为善士所拥结茆以奉之。曰古佛堂。居数年。遂成大丛席。即今之普济寺是也。师深入禅定。而以净土为行。首戴华严涅盘经。绕佛必五百匝。作礼必五百拜。持佛名日数万遍。至夜俨然而坐。率以为常。如此者二十年。老而弥笃。或请为众开堂。演无上乘。师笑而不答。寻以老退居白莲堂。以院事付道海。
　　道海。恬退有至行。参彰德渊公。颇有发明。师以方便致之。使不能辞也。海遂升座。为四众说法。远近倾皈。师喜以付托得人。大安二年。说三偈坐脱。海尽心后事。葬之日。送者五万人。哀响震激。师戒守清洁。人无贵贱老少。一接之以慈。平生行业。所可纪录者甚伙。师道价隆重。梁郑人宗之。若一佛出世时。归戒坛。定省威公尚无恙。师奉侍克勤。事无巨细。皆亲执之。不异为沙弥时。即此一节。亦人所难能。海之能下师。实师有所感之云。

　　海云大士传

　　印简。山西之岚谷宁远人。姓宋氏。微子之后。生於金之泰和壬戌年。人品恢伟。童幼神悟。七岁父授以孝经开宗明义章。乃曰。开者何宗。明者何义。父惊异。知非尘劳中人。携见傅戒颜公。颜。欲观其根器。授以草庵歌。至坏与不坏主元在。师问曰。主在何处。颜曰。何主。师曰。离坏不坏者。曰此客也。师曰。主聻。颜沉吟而已。寻礼中观沼公为师。十一预恩纳具。有洪彦上座问曰。于今受大戒了。缘何作小僧。师曰。缘僧小故。戒说大也。试问。上座戒老耶小耶。曰。我身则老。语未终。师大声曰。休生分别。一日。上座教僧去。师背上拍一下。待回首。乃竖指示之。僧如教拍师背。师便竖一指。座太奇之。师年十二。中观听师参问。诲之曰。汝所欲文字语言耳。向去皆止之。唯身心若槁木死灰。今时及尽功用纯熟。悟解真实。大死一场休有余气。到那时节。瞥然自肯。方与吾相见。师谨受教。一日。扶中观行。观曰。法灯禅师道。看他家事忙。且道承谁力。汝作么生会。师将中观手一掣。观曰。这野狐精。师曰。喏喏。师年十三时。成吉思皇帝。征伐天下。师在宁远。於城陷之际。稠人中俾师敛髻。师告曰。若从国仪。则失僧相也。遂获如故。师年十八。元兵复取岚城。四众逃难解散。师独侍中观。曰。吾年迫桑榆。汝方富有春秋。今此玉石俱焚奚益。子可以去矣。师泣曰。因果无差。死生有命。安可离师求脱免乎。纵或得脱。亦非人子之心也。观察师诚确。嘱师曰。子向去朔漠。有大因缘。吾与子俱北渡矣。明日城降。元帅史天泽。见师气宇。问曰。尔何人。曰我沙门也。史曰。食肉否。曰何肉。史曰人肉。师曰。人非兽也。虎豹尚不相食。况人乎。曰今日兵刃之下。能无伤乎。师曰。必仗其外护者。史喜甚。又元帅李七哥。问曰。尔既为僧。禅耶教耶。师曰。禅教乃僧之羽翼也。如国之用人。必须文武兼济。李曰。然则必也从何而住师曰。二俱不住。李曰。尔何人也。师曰。佛师。复曰。吾师亦在於此。二公见师年幼。无所畏惧。应对不凡。即与往见中观。闻观教诲切至。乃大喜曰。有是父。必有是子也。相与礼观为师。与师结金石之契。于是。国王大加恩赐。延居兴安香泉院。署中观慈云正觉大禅师。师寂照英悟大师。所需皆官给。及中观示寂。师为乞食看塔。一夜。闻空中有声召师名。师瞥然有省。乃迁居三峰道院。复问人告曰。大事将成。行矣。无滞於此。黎明。杖策之燕。过松铺。值雨宿岩下。因击火大悟。自扪面曰。今日始知眉横鼻直。信道天下老和上。不寐语。先是。中观垂寂。师问曰。某甲当依何人。了此大事。观曰。庆八十去。师既入燕。至大庆寿寺。乃省观语。径谒中和老人璋公。中和。先一夕梦一异僧策杖。径趋方丈。踞师子座。次日师至。中和笑曰。此子。乃夜来所梦者。师问曰。某甲不来而来。作么生相见。中和曰。参须实参。悟须实悟。莫打野[打-丁+埋]。师曰。某甲因击火迸散。乃知眉横鼻直。和曰。我此处别。师曰。如何。和曰。牙是一口骨。耳是两片皮。师曰。将谓别有。和曰。错。师喝曰。草贼大败。和休去。次日。和复举临济两堂首座齐下喝因缘。师竖拳一拍。当时丈堂震动。遂受中和印记。出世屡坐大道场。皆太师国王。及诸重臣之命。师室中。尝以四无依语勘学者。无一当对扬者。一日。廊中逢数僧。连问不契。皆被打。问最后一僧。汝那里去。僧云。觅和上去。师云。觅他作么。僧云。待痛与一顿。师云。将甚么来打。僧四顾云。不将棒来。师连打四下云。这掠虚汉。众皆走。师召云。诸上座。众回首。师云。是甚么。丁酉正月。加师先天镇国大士之号。己亥冬。命主大庆寿寺。壬寅。护必烈大王。请师赴帐下。问佛法大意。王大悦。从师受菩提心戒。因奏曰。我释迦氏之法。於庙堂之论。在王法正论品。理固昭然。非难非易。恐王者不能尽行也。又宜求天下大贤硕儒。问以古今治乱兴亡之事。当有所闻也。王大悦。锡以珠袄金锦无缝大衣。奉以师礼。将别王。王问。佛法此去。如何受持。师曰。信心难生。善根难发。今已发生。务须护持专一不忘。不见三宝有过。恒念百姓不安。善抚绥。明赏罚。执政无私。任贤纳谏。一切时中。尝行方便。皆佛法也。师既行。有一恶少。肆言谤法。王按之将加法焉。专使白师。师回启云。明镜当台。妍媸自现。神锋在掌。赏罚无私。若以正念现前。邪见外魔。杀之可矣。然王者。当以仁恕为心乃可。王益敬焉。寻奉命统僧。赐白金万两。即昊天寺建大会。为国祈福。蒙哥皇帝即位。顾遇隆渥。丙夏辰。旭威烈王。奉以金柱杖。金缕袈裟。求法语开示。七月。师会诸耆旧。录所长物见数。令主后事。丁巳夏。说偈毕。师云。汝等少喧。吾欲偃息。侍僧急呼主事人至。师吉祥。泊然而逝矣。世寿五十六。茶毗。获舍利无算。护必烈王。为建塔於大庆寿寺之侧。谥佛日圆明大师。望临济为十六世。

　　元　正因传

　　正因。杭仁和金浦人。姓俞氏。宋嘉定六年生。出胎紫胞琼质。如莲华捧足状。颔下黑子。出数毫盈寸。童年。能先事而知。凡事不学自解。年十五为人已疾。御菑辄验。从季父守常。出家於殊胜寺。精修苦学。胁不至席者三年。每欢局於闻见。儗出游参请。时笑翁堪禅师。道价倾动丛林。师往育王礼焉。翁始阳拒之。命坐下板阅月。一夕闻霹雳声。忽通身汗流。快爽如脱壳。拊掌大笑曰。如是如是。亟入见翁。翁肯之。俾侍左右。因自号曰霹雳。初主徽州黄山之祥符。宋秀王诸孙。蚤所赏识。治精蓝霅水上延之。或又以建康之保宁请。皆不就。寻以父丧。归金浦。迎母入寺中。以孝养终其天年。师受知穆陵最深。赐师号紫衣。宗藩戚畹。下逮闾巷信善。靡不皈依。以为真佛子也。杭既归元。民生理未定。师为粥食饿者。日以千计。每岁佛欢喜日。设无遮会。普资冥福。世祖寻访江南人物。御史中丞崔某言。杭州殊胜寺因长老。有异德。聘不能致。诏侍臣。强起至京。引见说法。称旨。退就集贤院。锡赉优厚。越五年。告老还山。宣授圆明通应禅师。诏公卿大夫名师宿德。设祖道都门外送之。以荣其归。师在京时。当丁亥秋潦。饥民视昨逾甚。杭父老。盻盻然觊师言还。而未得请。飞书勉其徒。悉出衣钵之资。为续艰食。赖全活者甚众。既还山。进诸弟子语之曰。吾老矣。山门营葺缺如。倾囊侧囷。非所靳。将鸠工度料。其相与亟图之。众翕乐以听。各尽其力。不数年。殊胜为之焕然。未几示疾。勉弟子以道曰。吾二十七日去矣。至期端坐而寂。塔全身於后圃。世寿八十五。僧腊六十一。

　　元叟端禅师传

　　行端。字元叟。族临海何氏。世为儒家。年十一。从叔父茂上人。得度於余杭化城院。气识渊邃。慨然以道自任。参藏叟老禅师于径山。得旨。次至净慈石林巩公。处以记室。大德庚子。出世湖之资福。名闻京国。特旨赐慧文正辩禅师。行中书平章张公。举师住中天竺。复迁灵隐。有旨。设水陆斋於金山。命师说法。竣事入觐。奏对称旨。加赐佛日普照之号。南归即退。庐于良渚之西庵。至治壬戌。三宗四众。相率白於行宣政院。请师补径山。仍阖奏请降玺书护持。师至是凡三被金襕之赐。人以为荣。而师漠如也。主径山席三十年。足不越阃。道隆德重。诸方仰之。间作诗文。清绝古雅。林石田前辈居吴山。闭门无接。于师特敬慕之。尝赠师以诗。有能吟天宝句不废岭南禅之句。石田知师。以诗犹知见重。况知师以道者乎。先虎岩住径山时。师为第一座。每闻岩法座上。举云。度宗为北兵攻急。命道士设大醮。奏章天廷。问国家重事。高公伏章。久不得报。既竣事问故。高公云。为定径山四十八代住持。天门不开。故得报迟也。岩举此谓。住持非苟然。至於四十八代住持。尚预定之天庭。师闻颇心非之。及师继席。适当其次。至正辛巳。示寂。窆全身於寂照院。八十八岁也。

　　晦机熙禅师传

　　元熙。字晦机。豫章唐氏子。世业儒。西山明觉院明公。乃师族叔父。聚宗族子弟教世典。师与兄元龄。俱习进士业。元龄既登第。师遂从明公祝发焉。将游方。其母私具白金为装。师谓财足以丧志。善言辞之。不持一钱以行。闻物初观禅师。阐化玉几。往依之。初与语惊异。留侍左右。久之。谒东叟颖於南屏。命掌记。至元间。总统杨琏真珈。奉旨。取育王舍利。亲诣师。求记述舍利始末。因招以俱。师稚不欲行。善言辞曰。我有老母。兵后存亡不可知。遂归江西。则元龄。先以临江通制。从文丞相起兵死。独母在堂。师奉之以孝闻。元贞二年。始出世百丈。居十二载。法席振兴。至大初。应净慈请入寺日。行省官属。俯伏致迎。师发扬宗旨。四方英衲。一时辐辏。结制日。为众上堂。以手作结布袋势云。南山今日结布袋口了也。汝等诸人。各各於中。身心安居平等性智。忽有个冲开碧落。撞倒须弥底。莫道结子不坚密。良久云。缦天网子百千重。说法脱略窠臼类如此。居七载。迁径山。已而杖策归南屏。百丈大仰之徒。闻师退闲。争来迎致。师辞不获已。遂返仰山。又三年而终。寿八十二。葬於金鸡石下。其弟子在杭者。分爪发塔于净慈西隐。师嗣物初。初嗣北磵。磵则佛照之子。法脉渊源有自故。师身后之思。在学人为益深也。

　　水盛禅师传

　　水盛。字竺源。自号无住翁。饶之乐平范氏子。十七依罗山院尝公。尝使从儒者学。而师每习禅定。且针指出血。书金刚经。尝呵之。师云。学儒可敌生死耶。从度走。谒月庭忠公於蒋山。端坐一室。以三百六十骨节。八万四千毫窍。及山河大地。咸摄入一念。始觉变易。继凝定。双瞳与合为一。污从眦流。亦不知所楚。后三四日。见色闻声。渐摇撼不动。遂发愿云。吾此生不能作佛。当入无间地狱也。傍观者。为之吐舌。俄过匡庐。止东林。复奋云。今夕必就蒲茵上死尔。即正襟趺坐。加精进力。夜参。半至极切孤危之际。捐命一跃不觉。如出荆棘之丛。所履之地忽尔平沉。而秋空素月。连娟独照。返观自身。湛湛澄澄。唯一念不忘耳。洎归罗山。方全体顿现。偶阅妙喜明心见性。非桑门事之辞。又复致疑。越五载。会孤舟济公於蒋山。有所言不契。复往无为。见无能教公。举济言质之。无能云。为汝不解故也。师忽大省。尽脱去玄妙知解。历观从前所悟。皆梦中尔。无能。抚其背而记之云。尔后当大弘吾宗也。师辞去。东游四明天童。已而归息浮梁。既隐于南巢。巢民柳氏。割山地建兰若。以栖师。地当五峰之下。旧有龙潭五所。闻师至。悉乘风雷徙去。天历己巳。遣官以聘起师。主西湖之妙果。师弘阐宗旨。震撼四方。学徒一集。至有不远万里而来者。时已行役僧之令。师引退。返南巢故隐。而向慕者。愈众。宗藩宣让王。累遣使者致师。师以老病固辞。淮西廉访使斡公王伦徒。监察御史常公道夫。尤极趋仰。集贤学士傅公立。月湾先生吴公存。与师为世外交甚笃。月湾至有晚始闻道之叹。师常瞩学徒云。凡剃发染衣。当洞诸佛心宗。行解相应。以正悟之境。灵灵自照。岁久月深。具大无畏。如透水月华。万浪千波。触之不散。方不被生死阴魔所惑。此师生平实证实悟者。故亦用是以诲人也。师制行峻绝。有壁立万仞之意。广信祝蕃远尝云。番阳竺源。吴中断崖。其人类孤峰悬崖。可仰望而不可攀跻。人称之为实录。至正丁亥夏四月。召四众戒饬之。引纸膝上书偈。端坐而逝。将葬。是夜有光。如匹练自天际下烛。交相通贯。未几。散布五峰之顶。复合於塔中。弥三夕乃止。巢之居民。凡数十里聚观骇异之。世寿七十有二。僧腊五十又三。

　　一溪如公．本源达公传

　　自如。闽人也。元兵下江南。师年少为游兵所掠。至临安。弃之而去。富民胡氏收养之。令伴其子弟。读书乡塾。凡遇讲书。辄凝神静听。嘿识无所遗忘。胡氏目之而喜。因子之既长。命隶里中无相寺为僧。参云峰高公於径山。得旨。师戒检精严。法服应器不离体。初住浙江万寿寺。后有大家黄氏。重师道行。常供以伊蒲塞馔。一日请归其家。进供愈勤。乃开私帑。示所藏金玉烂然。欲师一动其心。师顾而笑。师谓左右曰。彼黄氏。以帑中宝示我。欲诱我死去为其子耳。殊不知我视此为粪土。古人堕此辙者何限。非但为其子。为其牛马者有之。我自是其疎黄氏矣。天历初。中天竺笑隐诉公。奉诏。开山大龙翔寺。因举代住中天者三人。御笔点师名。宣政院具蔬敦请。化时。灵异极多。
　　善达。字本源。仙居柴氏子。早年与及庵信公行脚。有高志。眼盖诸方。谒雪岩于大仰。随众无所咨请。后登双径。入云峰之室。久之蒙印可。师骨气超然。律身行己。老而弥笃。保宁净慈径山三剎。皆海内大道场。师以次临之。整丛林。御大众。皆有成绩可纪。丈室萧然。圆蒲之外。一物乌有。夜则孤烛。炷香安坐至旦。率以为常。又体所禀。与人异遇。严寒则衣絺绤。大热则衣缯絮。以余资。建大圆院於东路半山。为云侣食息小憩之地。一日会众。叙平生行脚事毕。嗒焉长逝。二师同出云峰之门。皆有奇骨。真难兄弟也。

　　横川珙禅师传

　　如珙。字子璞。永嘉林处士。娶宗正寺丞康公丕祖之女举三子。师其季也。生於宋嘉定壬午。处士。以师孩孤。狷洁不肉食。难养於俗。其季父。有为禅沙门者。名正则。年十五从其祝发。预戒后即行参访。初从石田於灵隐。及痴绝至。犹留从之。然终疑碍无入。闻天目礼禅师太白众盛。往投以疑。目察其可受。为举南山筀笋东海乌贼。师儗对。目随掌之。因忽有省。遂留给侍。国清断桥。明眼谨肯可求藏主得师。桥迁净慈。为第一座。桥尝言。第一座有行解。可师表宰相。乃以师领雁山灵岩禅寺。说法嗣天目。师疾宗唱之滥古响。喑郁於可不可。白黑无所讳。为提拈赞示。必崖耸标立。务特起以映於古。不少牵避於俗好恶。其辩强自胜若此。然与人语嗫吻。促刺不敢出。视之巽愿人也。其蓄众慈以诚。不为衔勒威控之术。或面诤抗倔不逊旁听皆愤。师终无所罚。更收拭进。使之不以忤己为衔。人始嫌其不威。久而怀之。举迁能仁。丙子之乱。乃归放牧寮。辞病闭卧。不应外。至元二十年。忽有旨。授师育王广利禅寺。师愕眙。谓非己。疑拒累月乃受。盖有奏於上者。而不以告。其迁能仁亦然。自公选道废。位以求得。惟师皆自至。时论荣之。师既引宗据祖。屏遏今学。年渐岁炙。以取慕信。当教法衰残。诸老师物故。学者无所往。皆聚於师。故季年声实喧震。倾撼天下。然师未尝以望誉怙挟。慢略细故。虽瓦埏木植。羹菹辛醎。碎屑之间。即众所资仰。必尽其虑力。咸有迹可观述。凡六年乃退。前退之岁。为藏穴寺侧。曰此庵。将没造曰。吾旦日行矣。归坐。书所以诀众者而化。年六十八。至元二十六年三月也。师朴。外少饰中凝不杂。能持坥坦。不变於怒喜怨爱。晚居能仁育王。道益光。师亦惧於无传。讲诱孜孜。未有厌位。却众嗜闲意。或迫而欲之则忻然。避脱弃比毛秕。不以进退顺通怀虿芥。弟子禀遗诫。窆全身于塔。师自预为塔铭及诀众语。与所说法。有录。高安释圆至。序而行焉。

　　竹泉林禅师传

　　法林。别号了幻。台宁海黄氏子。依太虚同公出家。看睦州语有省。参元叟於中竺。洞彻底蕴。东屿在净慈。招分半座。谈说耸震。有古大老之风。竺原在浮山。得师提唱语。称誉不置。寻美以偈。有五百众中居上首。妙解堪作天人师之句。居蒙堂不出户者九年。行省脱欢公。请主万素。迁中竺。至元四年。主灵隐。顺帝锡以金襕法衣。时寂照在径山。父子同时唱道。五山人以为盛事。大能翔席虚。行院致币焉。师固辞。使者往返不已。师避于会稽山中。行院知不可强。仍请领灵隐。无何退居了幻庵。至正十五年春。感疾。集诸徒叙平生本末。且诫之曰。佛法下衰。无甚於今。宜各努力。吾世缘止於斯矣。书偈曰。七十二年。虚空打橛。末后一句。不说不说。奄然而化。龛留十日。颜色不变。窆全身於松源塔西。塔前古桂。当春吐花。清香满路。见者叹异。侍讲学士黄晋卿。目见其事。书塔铭中。

　　一关逵传

　　正逵。字一关。番阳方氏子。初参晦机。语已逸格绝尘。机首肯。处以明窗。自是禅讲诸老。竞以书聘。欲令出门下。逵不从。时端元叟。说法径山。人尊之为当代妙喜。乃往从之。才入门。叟厉声一喝。若闻雷霆。黏缚尽脱。遽作礼。叟曰。汝果何所见耶。问答数转。皆惬叟意。顾左右曰。是般若位中人也。遂录为子归侍司。迁掌记。后出世金陵之崇因。帝师廉其贤。授以佛日普照之号。
　　径山新志云。逵见宋濂传。而宋文集实无有。且帝师赠号。同琦楚石。楚石亦元叟之嗣。大都元叟法嗣满天下。必有逵无疑。但不知新志据何书也。姑录之。以备考。

　　妙源传

　　妙源。越州象山陈氏子。秉具观方。遇缘而省。见僧流逐物遗道。忧之形于色。乃曰。不耐尘劳。心曷繇制。愿习贱事。以调伏之。寓本州天宁寺。岁大饥。赤足踵化以资众。其师虚堂愚公。不肯下宰相吴潜。潜怒系之狱辱之。师奉之惟谨。有疑而问。随问而解。久之廓然。虚堂弹指曰。源乎。汝今太平矣。虚堂住径山。春秋已老。俾师首众。学子林立寮下。与之析微阐妙。甚得虚堂心。虚堂曰。是可不一出为人乎。力赞主平江荐严。内外事不一废。举鼓山国清。辞不就。就泉州水陆院。治若荐严。而人益信慕之。愀然曰。吾宁久于是。携锡以归。知者。又议定水。曰。源公行坚望高。使力请必不让。以素所往来者通意。乃欣然而来。道声益宏。或以儒释异同为问。师曰。同感物而动。汉儒失之。繇是有不同焉。儒以治人为学。佛以治心为学。治人治心。其迹有异。而其道未始不同。人或过于侈。师诫之曰。禄损则福益。盍慎诸而已。布衣铁服。终日尸坐。语彻机迅。奔电绝壑。不可遏制。稍敛戢则瞬息在几席间。禅人仰之。士人宗之。精於诗。然不肯表襮。旧筑在越之云顶。将终。愿解定水以归。且命毋建塔。毋火化。以任其坏。其徒弗忍。卒[疗-(日/小)+土]之。至元十八年也。世寿七十有五。

　　铁山琼禅师传

　　琼禅师。脱胎便知有佛法。十八辞亲事佛。二十二圆顶被佛衣。造石霜学祥庵主。观鼻端白。身心清净。俄有僧自雪岩来。道钦禅师风范。即日腰包而往。岩教单提无字。师依而行之。至第四夜。通身汗流。清快不可言。嗣见高峰妙公。始得工夫成片。后谒蒙山。山问。参禅到何地。是毕工处。不能对。屡入室下语。只道欠在。一日见三祖信心铭。云归根得旨。随照失宗。忽有省。举似山。山云。又剥一层了也。大都个事。如剥珠相似。愈剥愈明净。剥一剥。胜他几生功夫也。虽然。但下语犹只是欠在。一日定中。忽触着欠字。身心豁然。彻骨彻髓。如积雪卒然开霁。忍俊不住。跳下禅床擒住。山云。我欠少个甚么。山打三掌。师礼拜。山云。且喜数年一着。子今日方了。后住南岳铁山。为雪岩烧香。曰。师不负我。实我负师。盖以离师太早。今日方见师用处也。师以出世。为人非细事。孤峰草庵。磅礴一世。故法道不盛。或云。师道行。三韩中峰本公所谓无端。将戒定慧三学。徧作漫天网子。向万里鲸涛之东。拦空一撒。直得高丽国僧俗二众。沸腾上下。奔趋往还。无极导公。师剃度弟子。别有传师之状。短发被额。顾耸而颐削。面色如菜。有普说一篇。词义剀切。真末世光明幢。孤风壁立。不在古人后也。

　　净日传

　　净日。号东岩。俗居南康之都昌。姓寥氏。幼绝荤。蔬果自持。十五祈亲。祝发庐山之香林。鲐背长身。圆相杰耀。访道仰山石霜。遂入浙。叩痴绝。越二夏不契。登径山。见无准。准大许之。后谒西岩惠於天童。惠。无准大弟子也。其提示。一秉于准。危机敏锋。迎拒莫睹。风止水息。涣然帖顺。遂密契其旨。卒服从之。俾守藏室。后开先无文璨。屈为第一座。璨。亦禅俊出者。繇是誉闻益彰。宋景定中。江东帅汪立信慎许可。推以主圆通。继领东林。至元壬辰。迁育王。未几。归隐雪窦。大德庚子。佥议主天童。师之行。峻洁以完。语温气和。众益得以亲。纳其徒。俾明彻复性。不侈於言。解其蔓惑。处于世。若无所施为。遐迩向慕。缘福无踵而至。而於天童。功最着。久居东林。他俗警众民。争绘以祝。故其兴天童。庐山之民。奉赀以助尤伙。生宋嘉定十四年辛巳。终至大元年戊申。年八十有八。腊七十有一。将示寂。戒弟子。书韵语以示。曰。天为盖兮地为函。吾奚为乎塔与庵。灰吾骨兮山河。言已矢兮勿镵。越二日沐浴。端坐而逝。就化。齿根不坏。藏于西岩之清风坞。

　　补续高僧传卷第十二

　　补续高僧传卷第十三

　　　　明吴郡华山寺沙门　明河　撰
　　习禅篇

　　元　至美传

　　至美。石湖。其号也。金陵毕氏子。生而颕粹。无经世意。出家崇目院。宋咸淳间。得度登戒品。脱略世故。锐志参访。如玉涧莹。云峰高。月坡明。为海内大宗匠。皆预其席称上首。日与饱参多士。讲磨奋厉於天风寒籁间。期厌初心乃已。最后见无文传公於净慈。传公力行古道。典刑具存。龙象交驰。丛林蔚若。师倾心事之。尽揭源底。至元丁亥。都总统。移文起师。主吴之双塔。瓣香为无文供。报所自也。未几。迁嘉禾之三塔寺。时三塔久废。师训之暇。笃以兴废补敝。植僵起仆为怀。鼎建养蒙堂。以处方来名胜。土木繁兴。中外轮奂。寺产素痹。增置腴田五百余亩。以裕斋钵。立长生库取月息。为众朔望祝圣焚修。资印赎大藏经文。雕补千佛圣像。寺之阙文。至师大备焉。筑室东偏。扁曰幻修。计若将终焉者。既被旨。住平江之灵岩。又迁鄱阳之永福。四明之育王。至顺辛未。复以杭之净慈起。所至孳孳以弘道。建立为己任。弗少懈。一日召徒。训后事。嘱幻修。更为四禅名实称者处之。默坐至夜午。泊然而逝。寿七十有四。议者谓。师操履严简。出处端详。原始要终。而无间然。诚实录也。

　　祖铭传

　　祖铭。字古鼎。奉化应氏子。幼颕悟。不近荤食。稍长学通百氏书。而尤嗜佛典。年十八厌处尘俗。从金峨锡公。学出世法。二十五得度受具戒。出游诸方。首依竺西坦公。掌记室。复走闽浙。多所参访。莫有契者。时元叟在灵隐。师往谒焉。一语之下。遂坦然无疑滞。久之。臻其阃奥。一时德誉蔼着。所与交游。皆雅望之士。去留为丛林重轻。而师愈谦抑自持。有以舆从为相迎者。悉谢绝之。唯杖履而已。顺帝元统元年。师五十有四。始自径山出。住昌国之隆教。学者不惮步险。争愿趋往座下。后八年。迁普陀。浙东都元帅完者都公。威震海上。而於师至礼甚恭。日本商航。数奉国命。盛赍金币来聘。师每避去。未几。迁中天竺。至正七年。还主径山。师在中竺时。有童子仇姓者。从师荷包笠。夜宿苏之承天寺。见空中有一宝鼎。左右翼卫皆天神。若有所告曰。天帝以此鼎。还赐径山。诘旦以事质。其僧曰。此必古鼎师。还迁径山也。因与之俱来。为求给役。俄而径山命下。闻者异之。朝廷以师法席之盛。锡号慧性文敏宏学普济禅师。十一年。颕豪乱作。师治妙明庵於放生池上。曰。吾将老於是。十七年。杭再受兵。师退而庵居。又数月。苗獠焚掠径山。丞相达识帖木迩。延师入云居庵。暇则诣师问道。请礼弥笃。一日请看经次。师惟默坐。公问。长老何不看经。师云。寻行数墨为看经耶。公无语。师翻经云。老僧看经。看经去也。公以手覆经云。请与说破。师云。伊尹周公阿谁做。公遂领悟。已而示微疾。更衣危坐。致书丞相。嘱以外护佛法之意。俄而指语其徒曰。观世音金台至矣。吾平生兼修之功。有验也。乃大书偈曰。生死纯真。太虚纯满。七十九年。摇篮绳断。书已掷笔而逝。留七日。颜貌如生。行院概郡府官僚。设爼奠於道。茶毗。舌根数珠不坏。得五色光舍利无算。建塔於径山及隆教普陀青山。有四会语录。暨外集若干卷。传於世。师意度直率。不为缘饰。居处物用。清苦淡泊。晨兴盥颒以至浣濯。未尝役童仆。自幼至耆年。未尝少休。修净业礼观音像。日必千拜。而於大法。洞彻玄微。开示直截。踔厉纵横。应变无穷。虽门庭峻拔。若不可少杀。随其夙器。慈悲诱掖成就为多。至於文学。乃师之世业。里中袁文清公桷。金华胡公长孺。黄公溍。蜀郡虞文靖公集。长沙欧阳公玄。咸称慕之。见诸文字者。举可征已。

　　无见睹传(光菩萨附)

　　先睹。字无见。姓叶氏。世为天台仙居显族。生於宋咸淳间。资性秀颕。幼绝腥醲。嗜读书。过目成诵。父母素期以儒业成家。会沙门东洲善公者。过而识之。曰。此法器。宜无滞乡里。父母诺之。从古田垕和尚剃染。即事徧参。见藏室珍公於天封。方山宝公於瑞岩西庵。而往来二公间。虽有所契。未臻其极。遂筑室华顶峰。精苦自励。一日作务次。涣然发省。平生凝滞。当下冰释。乃走西庵呈所解。山以偈印之。辞还华顶。山不能留也。华顶高寒幽僻。人莫能久处。惟师一坐四十年。足未尝辄越户限。于方丈中。构娑罗轩。开导学者。梦堂噩公序曰。至元大德间。无见睹禅师。以方山宝公之道唱东南。於是天下英俊之俦。高洁之侣。雄豪魁杰之伦。闻其风而神驰。觏其迹而心服。莫不幞肩[尸@憍]足。忍饥渴。冒寒暑。形骈影属。以趋座下。禅师。则呴之喻之。又从而呵怒之。凭之凌之。又从而抚矜之。飞而上。吾矰缴之。走而下。吾网罟之。吾惟其得而已。於弋椓之勤奚恤。金之锻也器成。木之斫也材就。宜其弃荣华而甘淡泊。黜聪明而返醇朴。靡然而就。弟子之列。莫之抵牾也。以元元统甲戌五月望日。遗书谢道侣。说偈跏趺而逝。阇维。白乳如注。舍利凝积成五彩。[疗-(日/小)+土]於寺之西偏。锡号真觉。塔曰寂光。门人辈。集其法语偈顿等成一卷。金华黄溍为序。刻而行之。师操行卓绝。邈在霄汉。下视尘凡。故及门。皆切实生死之士。
　　正传之外。有曰光菩萨者。亦奇人。有回石头之风。遍谒尊宿。於师言下了彻。伴影华顶。不复他之。年七十三。无疾而逝。本匠工。以雕塑至光。人称光菩萨云。

　　天目断崖禅师

　　了义。德清人。俗姓杨。母张氏。宋景定癸亥举师。六岁始能言。从其母诵法华经。人世事懵无所知。姿貌凝然。志若有所待。年十七。有僧遇之。举高峰上堂语。师矍然起立。谓僧曰。能引我往见之乎。母具装遣之。行见高峰於天目狮子岩之死关。以童子给侍左右。乃令提万法归一一归何处。因名之曰从一。他日室中。举牛过窗棂话。师儗开口。峰随痛棒之。不觉堕於崖下。同学明通。扪萝接磴以救之。则已出半山无所苦也。谓通曰。我机缘不在此。往江西见钦公去也。通曰汝负老汉棒矣。即与还山之西禅庵。自誓曰。我七日不证则决去。端直坚壁。忘废寝食。夜则攀树。露立达旦。未及所期。豁然大悟。驰至死关。呼曰。老和尚。今日谩我不得。呈颂曰。大地山河一片雪。太阳一出便无踪。自此不疑诸佛祖。更无南北与西东。明日峰上堂云。我漫天网子。打凤罗龙。不曾遇得一虾蠏。今日有蟭螟虫撞入。三十年后。向孤峰绝顶。扬声大叫去在。自此呵励同学。言不少逊。乃曰。尽大地有一人发真归源。我皆知之。峰叹其俊快。久参者媿焉。几有命如悬丝之虑。遂归德清。其母为卖簪珥。同入武康上栢山。结茅以居。人见其混俗。罔测其意。峰召之还山。峰曰。大有人道。你[掐-臼+也]泥带水。师曰。两眼对两眼。峰为落发受具。改名了义。元贞乙未。高峰示寂。师亦韬晦。或游禅林居下板。孤峭严峻。不假借人辞色。或嬉笑怒骂。粗言秽语。人所不堪。或不因劝请。随机开导。声如奔雷。自是王公贵人争相迎。奉布施充斥。视之漠如。以泰定三年。归坐祖山。学士大集。示众曰。除却语默动静道。将一句来。又曰。一息不来。向何处安身立命。答者皆不契。观师就席之意。勉狥众望。多非得已也。至顺中。仁宗闻师道行。诏命宣政院。使赍香入山宣问。敕有司加护。元统二年。赐号佛慧圆明正觉普度禅师。玺书未至山而师化矣。前一日召众云。汝等克念先宗。弘扬大法。念报佛恩。勿生懈怠。旦起众。闻空中雷声隐隐。师已跏趺就逝。世寿七十二。僧腊四十九。藏全身於狮子岩之后。

　　中峰普应国师传

　　师。讳明本。俗姓孙。钱塘人。母娠师时。梦无门开道者寄灯笼其家而生师。师生至性不好弄。而好歌梵呗结趺坐。髫[鬘-又+万]读论孟未终卷。母丧辍学。年十五辄然臂持戒。誓向空寂。久之。阅传灯录有疑。志在参决。遂登死关。见妙公。妙发长不剃。衣弊不易。孤峭严冷。未尝一启齿而笑。亦未尝为其徒剃落。独见师即欢然。欲为祝发。盖亦已知为大器焉。久之。诵金刚经。恍若开解者。师自谓识量疏通。於义趣无不融贯。然非性也。已剃染给侍死关。入天目。於东南诸山最高寒。廪粟屋材。微飞挽则莫能至其上。师昼服力役。夜事禅定。十年胁肤不沾席。后於妙言下。机旨洞契。妙以其克肖。书偈付之。师益自晦。未尝以师道自任也。然而玉在山珠在渊。其光气自不可掩。况审之以咨决。重之以记莂哉。至元间。松江瞿霆□。施田建寺於莲花峰。号大觉正等禅寺。妙将迁化。以寺属师。师辞。师每谓。住者必无上大道。其力可以开明人天。夙植福缘。其力可以荫结徒众。明智通变。其力可以酬酢事宜。故凡住持。道为之体。而缘与智为之用。有其体而缺其用。则化权不周。事仪不备。犹之可也。使无其体。而徒倚其用。则虽处众而众归。制事而事宜。亦不足言矣。况三者并缺而冒焉。尸之者。其於因果。能无惧乎。当五山缺主席。宰执大臣。致书币屡以为请。师皆力辞。至於穷厓孤洲。草栖浪宿。屏遁其迹而避之。然四方学者。北殚龙漠。南踰六诏。西连身毒。东极抟桑。裹粮蹑[尸@憍]。万里奔走。而辐辏赴师者。殆无虚日。南诏僧玄鉴。素明教观。辨博英发如。曰。吾闻。大唐有禅宗。使审是耶。吾将从学。设或未当。吾将易其宗旨。而俾趋教观。繇其国来。一闻师言。即悟昔非洞发源底。方图归以倡其道。而没於中吴。鉴之徒。画师像归国。像出神光烛天。南诏遂宗禅。奉师为禅宗第一祖。至治三年春三日。山木稼。其徒之老异之。秋八月甲子。师遂入寂。即山之西冈。塔其全身。未逝前一日。遣别其外护并法属。一一皆师手书。是日白虹贯山。师世寿六十一。僧腊三十七矣。师所至。四众倾慕。香茗金币。拜礼供养。悉成宝坊。而师一衲一箪。未尝属目。人念其丰肌暑月腠腐。奉葛衣以袣袣袢者。师一不以近体。他可知已。虽屡辞名山。以自放於山林江海。解縢屩脱袍笠。在处结茆以居。一皆名曰幻住蒲团禅板。昼作夜参。规程条章。井井森列。仪矩慎严。如临千众。至於激扬提唱。机用翕霍。婴之者胆丧。闻之者意消。每谓其教传佛心宗。单提直指。恶有所谓微妙授受。恶有所谓言语依解哉。故於教法。欲救其弊砭其病。皆以身先之师之于物。洪纤高下。缓急后先。拒之不遗。接之不携。人虽见其发于悲愿。而不知其一以诚。而匪事夫空言也。当世公卿大夫。如徐君威卿。郑君鹏南。赵君子昂。一闻师之道。固已知敬。及亲炙言容。无不歆慕终其身。江浙丞相脱欢公。最号严重。读师之书。敛衽望拜。高丽沈王。以天属懿亲。万里函香拜礼。起谓左右曰。某阅人多矣。未有如师福德最胜者。获师开示。涕泣感发。师躬己以究其道。岂有毫发涉世意哉。然而其名不行而彰。其道不言而信。自非行戒相应声。寔一致永久益。章而弗昧。亦何以致此哉。

　　石屋珙禅师传

　　清珙。字石屋。苏州常熟人。俗姓温。母刘氏。生之夕有异光。及长依崇福永惟出家。二十祝发。越三年受具。走天目见高峰和尚。峰问。汝为何来师曰。欲求大法。峰曰。大法岂易求邪。须然指香可也。师曰。某今日亲见和尚。峰嘿器之。授以万法归一之语。三年罔所得。辞他行。峰曰。温有瞎驴。淮有及庵。宜往见之。乃见及庵。庵问何来。曰。天目。曰。有何指示。师曰。万法归一。庵曰。汝作么生会。师无语。庵曰。此是死句。什么害热病底教。汝与么。师拜求指示。庵曰。有佛处不得住。无佛处急走过。意旨如何。师答不契。庵曰。这个亦是死句。师不觉汗下。后入室。庵。再理前语诘之。师答。上马见路。庵呵曰。在此六年。犹作这个见解。师发愤去。途中忽举首见风亭。豁然有省。回语庵曰。有佛处不得住也。是死句。无佛处急走过也。是死句。某今日会得活句了也。庵曰。汝作么生会。师曰。清明时节雨初晴。黄莺枝上分明语。庵颔之。久乃辞去。庵送之门。嘱曰。已后与汝同龛。俄而庵迁湖之道场。师再参。命典藏钥。庵常与众言曰。此子。乃法海中透网金鳞也。一众刮目。后入霞雾山卓庵。名曰天湖。躬自薪蔬。吟咏自得。有终焉之志。既而当湖福源虚席致恳。师坚卧不起。或让之曰。夫沙门者。当以弘法为重任。闲居独善。何足言哉。遂幡然而行。龙象归之。云涌涛奔。唯恐或后。未几。复还天湖。至正间。朝廷闻师名。降香币以旌。耆德皇后。锡金磨衲衣。人以为荣。师澹如也。至正壬辰秋七月二十有一日。示微疾。中夜与众诀。其徒请问后事。索笔书曰。青山不着臭尸骸。死了何须掘土埋。顾我也无三昧火。光前绝后一堆柴。掷笔而逝。阇维舍利五色。璨然无数。其徒收灵骨。合及庵舍利。塔于天湖之原。示不忘同龛之语。世寿八十有一。僧腊五十有四。弟子愚太古者。高丽国人。师说偈印可。有金鳞上直钩之句。后归。王尊之。以为国师。数道师德。王甚渴仰。及师化。表达朝廷。诏谥佛慈慧照禅师。移文江浙。请净慈平山林公。入天湖。取师舍利之半。馆伴归国。建塔供养。师有上堂法语。山居偈颂。缉本盛行于世。

　　文述传

　　文述。字无作。明之慈溪人。自幼不御不洁。读书吾伊。入口輙成诵。既长。从师受五经。纵观子史百家之书。阅佛书。忽心融神会。恍然如素习。即日白父母。愿出家度生死。落发于东溪牧公。得戒于大用諿公。参历至径山元叟端公。亟称赏之。以为有道之器。过净慈。谒海东屿。亦见器许。然俱无所解悟。遂杖策入天童。见怪石奇禅师。与语契合。奇欲倚之以大其家。即令入室侍书。其后砥平石主是山。又掌藏钥。诸山法侣。遂籍籍闻师声誉。咸愿礼迎宣演大法。会凤跃山等慈法席虚。行宣政院。起师主之。俄迁大梅之护圣。二剎皆衰陋。丛林仪范多废缺。师至。申以约束。人人自律。至其为众说法。则脱略窠臼。拨去枝叶。使听者涣然无疑。名缁奇衲。风靡而至。师之名益闻。帝师锡以觉智圆明之号。归老於福昌。辟一轩於寺之左。扁曰舒啸。湖海名德。若断江月江商隐梦堂诸公。皆迎致其中修供养。缙绅之贤者。亦时时过从。为方外友。如柳道传。黄晋卿。危太朴。李季和。尤号知己。年近七旬益畏烦杂。退居花屿湖。当白莲盛开。月色娟好。趺坐一小艇。泛湖水中。清绝如须菩提可画也。居恒必蚤起。礼拜诵持。虽祁寒溽暑不懈。临众甚严。接宾朋则津然。喜见眉目。抵掌笑语。滚滚不能休。有以为问者。师曰。成就后学。不可不肃。客以欢来。故不然也。三山文海郁公。以一钵行四方。每视其去留为重轻。然独从师游湖上。钦重爱恋。久而忘去。盖阅世愈多。而情之所及者愈淡。乃更求深山密林。浩然长往。使人投筇顿足。以想见其风裁。皇庆二年九月。示疾终。

　　日本梦窗国师传

　　智曤。更名疎石。字梦窗。姓源氏。势州人。宇多天王九世孙。九岁出家。群书一览辄能记。暨长。绘死尸九变之相。独坐观想。慨然有求道志。一夜梦。游中国疎山石头二剎。一庞眉僧。持达磨像。授之曰。尔善事之。寤而叹曰。洞明吾本心者。其唯禅观乎。遂更名疎石。谒无隐范公。又见一山宁公。不甚契。后求指决于高峰日公。於言下有省。因夕坐久。偶作倚壁势。身忽仆去。豁然大悟。平生碍膺之物。冰解雪融。心眼烂然如月。佛祖玄机。一时烁破。高峰嘱其护持。且出其然无学元公手书一通。畀之以寓相传付授之意。师志在烟霞。出世非所愿。聘致皆力辞之。甲州之龙山庵。五台山之吸江庵。与夫泊船庵。退耕庵。兜率内苑。皆师避隐之所。或慕迫之不已。至逃入海屿以避之。春秋五十一。国主后醍醐天王。强起师主南禅。入见引坐。师言所志求退。王曰。吾心非有他。欲朝夕问道耳。及王妃薨。强师再入南禅。请宣说大戒。执弟予礼弥谨。赐国师之号。王即世。太仓天王。复从师受戒。愿为弟子。敷宣之际。有二星降於庭。光如白日。两宫国母。请师於仙洞受五戒。廷议重师名德。复强师入天龙。锡师号正觉心宗普济。遗以手书。其略曰。道振三朝。名飞四海。主天龙席。再转法轮。秉佛祖权。数摧魔垒。国中以为荣。后化于兜率内院。世寿七十九。僧腊六十。弟子奉全身塔于院之后。送者黑白二万余人。皆哀恸不胜。分存日所翦爪发。[疗-(日/小)+土]於云居。发中累累生舍利云。师仪观高朗。慧学渊深。凡所莅止。如见一佛出世。香花供养。惟恐或后。故管领源公赖之。尝与人言曰。我从先人。听国师剧谈佛法。颇达真乘。遂能死生如一。临事不慑。而先人竟死於忠。吾亦知委身以事君者。皆国师化导之力。然则师之道。非特究明心学。实足增其世教之重。且其抗志高明。视荣名利养。澹若无物。唯欲栖身林泉。虽屡典大剎。皆迫於王命而起。世称大善知识。非师孰能当之。
　　宋文宪曰。宋南渡后。传达磨氏之宗于日本者。自千光禅师荣西始。厥后无学元公。以佛鉴范公之子。附海舶东游。大振厥宗。高峰纂而承之。师为高峰之遗胤。

　　松隐茂师传

　　松隐。茂禅师。字实庵。明奉化郑氏子。自幼喜趺坐。十六依传法寺希颜出家。使司米盐细务。师叹曰。离家为求道。苟羁绁于此。何异狗苟蝇营者耶。乃潜行大江之西。见南涧泉公。师昼夜系念。无须臾间断。一夕。松月下照。起步檐隙间。闻泉声有触。遽往白之泉公。泉公曰。此间寻常施设。不足发子大机大用。盍往见古林茂公乎。师即担簦启行。既至。古林问曰。尔来欲何为。师曰。正为生死事大。特来求出离尔。林曰。子明知四大五蕴。是生死本根。何缘入此革囊耶。师儗议欲答。林以杖击之。师豁然有所悟入。自是机辩峻绝。纵横自如。林深器之。命居第一座。至正壬午。宣政院。命长瑞云之清凉。学徒奔凑。机锋相加。如兔走鹘落。瞬目辄失。有沙门至问。对未竟。以手拍地而笑。师曰。滞货何烦拈出耶。沙门嘘一声。师厉声喝之。沙门有省而去。住清凉十五年。时退隐东堂。影不出山。凝尘满席。元明良公。师法侄也。迎归天童之此轩。一旦示微疾。左右请书偈。师举手指心曰。我此中廓然。何偈之为。端坐凭几。握右手为拳。以额枕之而逝。世寿八十五。腊七十。引龛行茶毗法。火方举。忽有物飘洒晴空中。似雪非雪。霏微缤纷。盘旋烈焰之上。至火灭乃已。盖天华云。火后舍利如珠玑者。颇众。宋文宪序曰。濂闻方策所载。灵僧示灭。多有天华之祥。或者谓。大乘境界。去来无迹。奚以神异为事。殊不知末习浇漓。人怀厌怠。苟无以耸动瞻视。何以表真悟。而启正信哉。示现微权。固与诸法实相同一揆。有如师者其事。盖无让於古云。

　　竺远源公传

　　正源。字竺远。姓欧阳。南康人也。生之夕。梵僧见梦於其母。具戒后。参虚谷陵公。公以龙潭灭纸炬语问之。师对以焦石可破层冰。公曰。破后奚为。应之曰。探索乃知。公诘曰。所知者何事。方思对其语。公遽举杖击之。师悚然默喻。由是智开识融。外内无碍。而人归之矣。出世。凡五主巨剎。皆方镇大臣。遣使者所邀致。位尊而不以为荣。德盛而守之以谦。居道场。增室庐之未备。主径山。掩乱兵之遗骼。在灵隐。楼阁皆为煨烬。惟师所居独存。类有神以相之者。以元至正二十一年六月。示寂。寿七十又三。塔全身于径山。弟子分[疗-(日/小)+土]爪发于道场。舍利丛然乎其间。

　　桐江大公传

　　绍大。吴氏子。世居严之桐江。故因以为号。师神观孤洁。不乐处尘[土*盍]中。一触世氛。唯恐有以涴之。具戒后上双径。谒大辨陵公。公道价倾东南。见师甚喜。授以心印。师退自计曰。如来大法。其止如斯而已乎。遽辞去。遍历丛席。诸尊宿告之者。不异径山时。慨然曰。吾今而后知法之无异味也。乃归见公。公俾给侍左右。师益加奋励。胁不沾席者数载。朝叩夕咨。所以悟疑辨惑者。无一发遗憾。遂得自在无畏。寻以心法既明。而世出世智。不可不竟。每夜敷席於地。映像前长明灯读之。一大藏全文。阅之至三过。皆通其旨趣。师之志犹未已。儒家言。及老氏诸书。亦择取而嚅哜之。自是内外之学。两无所媿矣。出世。凡三坐道场。学子翕集座下。甚至无席受之。能正容悟物。人见之意消。有求文句者。操笔立书。贯穿经论。而以第一义为归。间游戏翰墨。发为声诗。冲和简远。有唐人遗风。至於有所建造。甃石运甓。躬任其劳。以为众倡。手未尝捉金帛。悉属之知因果者。或尤之。则曰。吾知主法而已。尝患滞下疾。拭净不忍用厕纸。摘菽叶充之。生平不畜长物。所服布袍。或十余年不易。报身七十有四而化。维那发遗箧。欲行唱衣故事。唯纸衾一具而已。大笑而去。其刻苦。盖人之所不能堪。非见解正力量弘。岂易致是哉。

　　千岩长禅师传

　　元长。字无明。一号千岩。越之萧山董氏子。七岁经书过目成诵。出入蹈炬循彟。有若成人。年既长。从授经师。学法华经。指义而问。师弗能答。受具戒於灵芝寺。会行丞相府。饭僧。师随众入。中峰本公在座。见师即呼。问曰。汝日用何如。对曰。唯念佛尔。公曰。佛今何在。师方儗议。公厉声喝之。师遂作礼求指示。公以无字授之。遂缚禅于灵隐山中。后又随顺世缘。将十载矣。一旦喟然叹曰。生平志气。充塞乾坤。乃今作瓮中酰鸡耶。即复入灵隐山危坐。胁不沾席者三年。因往望亭。闻雀声有省。亟见本公。公复斥之。师愤然来归夜将寂。忽鼠翻食猫之器。堕地有声。遂大悟如蝉蜕。污浊之中。浮游玄间。上天下地。一时清朗。被衣待旦。复往质於公。公问曰。赶州何故云无。对曰。鼠餐猫饭。公曰。未也。对曰。饭器破矣。公曰。破后云何。对曰。筑碎方甓。公乃微笑。祝令护持。时节若至。其理自彰。师既受付嘱。乃隐天龙之东庵。耽悦禅味。不与外缘。有二蛇。日来环绕座下。师为说皈戒。蛇矫首低昂。作拜势而去。自是声光日显。笑隐方主中竺。力荐起之。丞相脱欢。亦遣使迫师出世。皆不听。无何诸山。争相劝请师度。不为时所容。杖锡踰涛江而东。至乌伤之伏龙山。誓曰。山若有水。吾将止焉。俄山泉溢出。作白乳色。师遂依大树以居。实泰定丁卯冬十月也。久之。乡民翕然宗之。邑大姓二楼君。为之创因旧号建大伽蓝。重楼杰阁。端门广术。辉映林谷。内而齐鲁燕赵秦陇闽蜀。外而日本三韩八番罗甸交趾琉球。莫不奔赴膜拜。咨决心学。至有求道之切。断臂师前。以见志者。朝廷三遣重臣。降名香以宠嘉之。江淮雄藩。若宣让王。则下令加护其教。若镇南王。则亲书寺额。赐僧伽黎衣。及师号。帝师亦再降旨。俾势家无有所侵陵。并锡大禅师之号。资政院。又为启于东朝。命朝臣制师号。并金襕法衣。以赐焉。师疎眉秀目。丰颐美髯。才思英发。顷刻千偈。包含无量妙义。得其片言。皆珍惜宝护惟谨。论者谓。师践履真实。谈辨迅利。或无媿于智觉云。至正丁酉。师年七十有四。示微疾。会众书偈云。平生饶舌。今日败阙。一句轰天。正法眼灭。遂投笔而逝。弟子辈。用陶器函盖。奉全身[疗-(日/小)+土]于青松庵。宋文宪铭之。其序曰。濂。初往伏龙山见师。师吐言如奔雷。时濂方尚气颇欲屈之。相与诘难数千言。不契而退。越二年。又往见焉。师问曰。闻君阅尽一大藏教。有诸。濂曰。然。曰耳阅乎。抑目观也。曰。亦目观尔。曰。使目之能观者。君谓谁耶。濂扬眉向之。於是相视一笑。自是厥后。知师之道。超出有无。实非凡情之可窥测。因缔为方外交。垂三十年。其激扬义谛。往来尺牍之在箧衍者。墨尚湿也。虽缠于世相。不能有所证入。而相知最深。铭。非濂为而孰宜。其为名贤追慕之如此。

　　无用贵师传

　　守贵。字无用。别号水庵。婺之甄氏子。其家业於耕樵。每使之行馌田间。师志弗乐。乃同乡童子。从师学诗书。年十八。入里之康侯山。为僧所事丛脞。师又弗乐。弃之往浙水西。日以问道为事。适千岩长公。缚禅于龙华。往拜之。授以向上一机。冥参默究。恍若有所契。龙华与天龙院邻。天龙沙门平大道。务起废。之挽千岩主之。及千岩走乌伤。复与之俱。山有废剎。曰圣寿。千岩新之。命师领其徒。至正丙戌。还天龙。复往参中峰本公。断崖义公。梁山宽公。其反覆叩答。不异见千岩时。既而退居嘉兴。建庵为逸老计。忽一夜。梦大道来别曰。吾已弃人间世矣。师大惊。急拏舟往视之。大道果告寂。因名所居庵。为应梦。师自是复主天龙。天龙素无恒产。募斋民二千家。每临食时。輙取一小瓯。聚之养四众。凡大道未竟之业。师殚志毕虑。为造僧室与演法堂。堂上为阁。以安吴越钱氏所造大悲尊像。又买并寺之地。以为蔬畦。而寺制所有者。小大咸饰。隐然如大伽蓝矣。辛丑八月。作偈一首。副以高丽净瓶。寄别行省丞相达识公。明日沐浴。索笔书颂曰。一蜗臭壳。内外秽恶。撒手便行。虚空振铎。天龙一指今犹昨。掷笔而化。世寿七十有二。丞相加叹。遣官为具后事。奉全身塔於西冈。师平生不畜长物。寒暑唯一布衣。戒行甚峻。常落一齿。左右椟藏之。中生舍利。五色烨然。日见增长云。

　　日本古先原公传

　　印原。字古先。相州藤氏子。藤为国中贵族。师生有异征。垂髫时。輙刻木为佛陀像。持以印空。人异之。十三剃发受具戒。徧历诸师户庭。咸无所证入。乃嘅然叹曰。中夏乃佛法渊薮。盍往求之乎。于是。绝鲸波之险。奋然南游。初参无见顶公於天台华顶。公语之曰。汝缘不在此。中峰本公。现说法杭之天目山。炉韛正赤。此真汝导师。宜急行。师即蓬累而出。往见中峰。中峰一见。遽命给侍左右。屡呈见解。辄遭呵斥。退而涕泣。至于饮食皆废。中峰怜其诚恳。乃谓之曰。此心包罗万象。迷则生死。悟则涅盘。生死之迷。固是未易驱斥。涅盘之悟。犹是入眼金尘。当知般若如大火聚。近之则焦头烂额。唯存不退转一念。生与同生。死与同死。自然与道相符脱。使未悟之际。千释迦。万慈氏。倾出四大海水。入汝耳根。总是虚妄尘劳。皆非究竟之事也。师闻遍身汗下。益厉精猛积之之久。忽有所省。现前境界。一白无际。中峰印之。复见诸大老。皆无异词。会清拙澄公。将入日本建立法幢。师送至四明。澄公曰。子能同归。以辅成我乎。师曰。云水之踪。无住无心。何不可之有。即摄衣升舟。其后澄公能化行於遐迩者。皆师之力也。然瓣香酬法乳。的归之中峰。师化大行。专以流通大法。建立梵宫为事。若丹州之愿胜。津州之保寿。江州之普门。信州之盛典。房州之天宁。皆郁然成大兰若。而建长之西。复创广德庵。命其徒守之。如慧林。等持。真如。万寿。净智。皆师受请弘化之剎。劳绩之见不与焉。年度比丘千余人。非所度而受法称弟子者。不与焉。师临众端严。见者若未易亲。及闻其诲者。温若春阳。莫不悦服而去。人有来求法语偈颂者。濡毫之顷。翩翩数百言。曾不经意。皆契合真如。师不自以为是也。取语录并外集。投火中曰。吾祖不立文字。留此糟粕何为。门人欲画师像。预索赞语。师作一圆相。题其上曰。妙相圆明。如如不动。触处相逢。是何面孔。其方便为人皆类此。甲寅春正月。坐化于长寿院。

　　福源传

　　福源。字古渊。赐号佛性普明大禅师。师生太原李氏。李氏故旧族。历唐宋。以儒业为显官。祖奉训大夫知南阳令珪。举二子。长德英登进士。次威大将军珍明。师父也。母苏氏。长斋奉佛。诵金刚观音经。为日课不少怠。一夕。梦老僧捧僧伽黎付之。觉而有娠。生时多祥瑞。父母爱之。授书不读。而以栗麦子。纪念观音。父怒挞之。师泣告曰。儿愿学佛。不愿选官也。父益怒。驱使辱之。复闭之空室。绝其食。庶有回心。师执志愈坚。父母不得已。携送妙觉院。礼朗公为师。而披剃焉。受具习大乘经论。兴定中。元兵南下。师潜遁山谷间。食树皮草根得不死。恨至道未闻。事定后。走真定西牛见廓乐老人一公。机语相入。一公五坐道场。师为侍者。后见圆明照公。照一日举僧问云门啐啄之机。门云响问师。汝如何会。对曰。今日痛领和尚一问。曰。意旨如何。对曰。一声齐和处。千古意分明。照化。师复见一公。公曰。源侍者。汝来也亲切处道一句看。师进前曰。即日恭惟和尚尊候万福。曰。如何是佛法大意。对曰。满口牙是骨。耳朵两片皮。公作色曰。何曾见圆明来。师问。如何是佛法大意。公喝之。师儗议。公便打曰。满口牙是骨。耳朵两片皮。师忽省作礼。一公印之以偈。出世凡三主大剎。于潭柘最久。不动声色。而起振颓废。声价重诸方。师具智慧力。开折摄门。不避强御。魔阐必挫。善类必植。故能开田居山。整洪规。敦后学继古德之风。太师国王。锡海云宗师。摩衲大衣。海云以授师。师瓣香。寔归廓乐。不以海云厚己而异其志。海云尝谓人曰。源公。天性真淳有节义。特立世表。人不得而亲疎之。堂堂乎了事本色人也。以至元某年坐化。塔於潭柘。其与万松老人多和照公诸耆宿唱酬。此事问答机衡。师语尤为逸格。既大兴潭柘。功成而弗居。退处东庵。若不知者。其巽退如是。然性孤硬诸方以源铁橛称之。

　　无极导师传

　　无极导禅师者。吴兴赵氏子。宋宗室也。母计氏。素慕佛乘。咸淳四年十月。将诞。梦白光盈室者三夕。师之生。未尝啼哭。元兵下江南。居民逃散。母携之匿苫中。游兵俘母去。父求之遇害。某氏怜其孤儿育於家。稍长。常语人曰。谁无父母。吾父死将奈何。母被俘而北。吾愿毕此生以求见。不然何以生於天地间耶。啼泣。誓於观音大士。日暮必二千拜。期以见母。凡艺事。苟可款曲近人者。虽至污贱甘为之。遂隐於刀镊。以行走十寒暑。至河间之乐寿县。有老翁示其处。盖贵宦家。见母而不能辩。师乃称己乳名。与内外族姻。抱持恸哭。哀动路人。母曰。吾不幸至此。朝夕祷天乞归。此虽富贵。从汝归死足矣。然居此久。容徐图之。踰年言於官。而后奉母以南。因请曰。母子相离二十有三年。幸而见母。皆佛菩萨力。乃制竹舆。坐母其上。负戴以行。十步则辍而拜。至普陀洛伽山而返。犹以未足以报亲。报亲莫如入道。遂从铁山琼禅师落发。咨叩玄要。深坐崖庵。昼则以菅。夜则霜露凝寒。豺虎交前弗顾也。及庵信公。说法道场山。侍母进谒。益夺烈坚忍胁不傅席。过杭之净慈。值无有元公。与语器之。偶泛湖闻渔歌。脱然有省。走证元公。公隔窗语师曰。此间无尔栖迹处。师拂衣去。寻筑慈照庵於弁山之阳。母以念佛三昧终於庵。既葬。一夕空中有白衣人语曰。缘在宜兴。乃得玉峰於万山之中建寂照禅院。又於邑东北。作中隐院。接云水往来者。宜兴之人。翕然宗之。以至顺三年正月六日。无疾趺坐而化。世寿六十五。僧腊三十。阇维。舍利无算。分塔于寂照中隐二处。左丞危素。为之铭曰。建炎渡江乘六龙。维城布护多其宗。吴兴近辅友徐隆。熊罴奄至迅如风。孤儿父母迍苫中。父死母俘儿莫从。天地远。河山重。呱呱夜哭天蒙蒙。归依大士极严恭。隐身刀镊冀母逢。十年瀛州睹音容。迎归苕霅欢声同。一朝剪发辞樊笼。禅林叩击师琼公。歘聆渔歌万念空。前后际断无初终。西游荆溪隐玉峰。寂而能照真圆通。岩岩两塔树柏松。史氏着铭示无穷。

　　同新传

　　同新。字仲益。别号月泉。燕都房山郭氏子。从鞍山坚公祝发。能以苦行事众。日执役。夜读经。聪慧顿发。欲寻诸方。向同行诉参访之意。同行杂笑之。师不胜愤。书偈於壁而去。曰。气宇冲霄大丈夫。寻常沟渎岂能拘。手提三尺吹毛剑。直取骊龙颔下珠。谒清安方公。公问。欲行千里。一步为初。如何是最初一步。师叉手进前。公曰。果是脚根不点地。师拂袖便出。复见大明暠公。杖拂之下。多所资发。终以碍膺未尽。思还清安。方公固无恙。示以恶辣钳槌。又三年。方始豁然。晦迹未久。耆宿拥而归鞍山。海云简禅师寔为之首。林泉伦公。为引座度衣。一音才举。万众欢呼。大元皇帝御宇。帝师癹斯八。命师主济南灵岩寺。时云水四集。师毋德之。不无贤愚之别。繇是。口语纷然。师引退归鞍山。众遮留。不可。师。每念兵火荐经。藏教残阙。学士无从获睹其完。于是。厚损衣钵。并倡惬同志。自走江南购求之。载罹寒暑。跋涉艰难。始获全文而归。远近奔赴。皆得见闻随喜。不翅白马西来也。山东东西道提刑耶律公。相访以祖道迎。往济南观音院。结夏。师疾作矣。呼侍僧示以法要。说偈云。咄憨皮袋。兀底相殃。伎俩不解。思想全忘。来无所从。去亦无方。六凿空空。四达皇皇。且道。这个还有质碍也无。良久云。撒手便行。云天茫茫。偈毕俨然而逝。世寿六十有六。僧腊四十有五。师性豪迈。道眼清明。接运有机变。长韵语。善谈论。麈尾一扬。倾座耸听。终日而无厌也。且滑稽辩给。人不敢以轻率触。有雪窦持之风。茶毗时。送者万人。香花彩幡塞路不可行。非道化入人之深。乌能至是。诚一代英杰衲子也。

　　觉宗传

　　觉宗。字道玄。别号松溪。扶风南氏子。世业儒。母陈氏。奉佛弥谨。每岁首。尝过法门寺饭僧。一日昼寝。梦法门坦公。授己玉像。高仅寸许。己接而吞之。遂娠。陈氏告其夫。夫遣人过寺候之。坦公适其日化去。因相誓曰。若得一子。必令出家事佛。诞之日。室有光。空鸣梵音。闻者惊异。既成童。绝荤茹。无戏弄。喜於静处跏趺。父母以师不忘宿因。将行其誓。会蒙古兵入境。父子不能相保。师被执入武川。给侍军主太傅公淳。谨异他侍。太傅公奇之。许令出家。乃诣妫川青山寺林法师处剃度。因泣下曰。吾父母安在。儿今已出家矣。不三年通诸经。从武川英公。听华严疏。五年揭其底蕴。游神华藏海中。纵横得妙。座下龙象。无出师右者。繇是。名称远闻。自以说食不可期饱。走见圣因。圣因老禅匠也。问曰。闻子情华严。何不开讲度生。来此何为。师曰。生死事大。因曰。自从识得曹溪路。了知生死不相关。子如何会。师儗议。因喝之。师出。因召云。上座。师回首。因曰。分明认取。师领其旨。次日上方丈曰。昨日蒙和尚一喝。某甲有个见处。因曰。试举看。师拂袖便出。因笑而可之。宪宗元年。矾山令。遗书圣因。求主灵山法席者。因曰。无如觉宗。遂以师应命。行之以偈曰。十载志如铁。玄关皆透彻。跳出荆棘林。踏破澄潭月。好向孤峰顶上行。灵光独耀无时节。师升堂说法。十余年间。众至数千。增饰佛宇。金碧之辉。照映泉石。丛林所宜有。无不毕备。灵山复大振。与诸巨剎齿。至元四年。潭柘龙泉住持文公。退隐西堂。师补其处。法席视灵山为尤盛。师道貌修整。临众俨然。人望之生畏敬心。然门庭孤峻。不以一言之合。一机之契。便尔许可。必潜观嘿审。了然无疑於心。然后首一肯。故衲子望崖而退者居多。以至元某年。坐蜕。塔于潭柘。

　　明孜传

　　明孜。字舜田。浙之黄岩人。童幼读书。记性绝人。内典过目。辄神解心领。往仙居三学寺。礼雪山景公落发。闻天童坦禅师道望。诣之一见。问曰。达磨不东来。二祖不西往。其意云何。师应声曰。金不博金。水不洗水。坦曰。此子。机锋敏绝。宗门令器也。因遍参耆硕。若古林茂公。竺原道公。东州永公。元叟端公。东屿海公。尤器重之。时日溪泳公。居天宁。拉掌三藏。相与激扬宗旨。声誉益着。泰定初。始领陀。如天台之净惠。仙居之广度。处州之连山。皆师敷座处。寻谢院。归隐雁山。为登高临深久计。而丞相别怯里不花。强起王天宁。辞不获。乃笑曰。出处随缘尔。遂行。先是寺毁于火。师至升堂集众扬翇。曰吾徒赤手。尚能有所建立。况兹寺力犹可为乎。於是众志坚一。施财以资经始。曾不踰年。而穹殿突堂。重门修庑。凡楼阁库藏之制。靡不雄伟壮丽。内外秩然。行院上师行。锡金襕衣。佛智普慧之号。师法轮初轫时。每为三学诸宿所牵。曰。此吾师受经地。其可使为他山重乎。如斯至再。累历望剎。说法。时众林立捧拥。气肃如秋。闲则诗文自娱而已。尝即中峰下。辟室以居。松下畜一鹤。自号鹤松主人。每朝夕瀹茗[款-士+上]客。引鹤起舞。顾影蹁跹。翛然自得。外虑不入于心。忽一日鹤死。赋诗悼之。不踰年。师亦厌世矣。师生赤城黄岩之野。赫然名动东南。生能被恩宠於朝。死能使公卿贵人。奔走叹惜。非其卓行高识。有以异乎人者。其何以致是。

　　坱圠传

　　坱圠子。姓蒋。号清谷。不知何许人。年二十五。涉猎经史。言辞简邃。髼首垢面。动静不羁。至正初。抵松江。坐大古圜室。已则历市廛[狂-王+羊]狂。人呼为风子。一夕。叩府人沈蒲团门。家人拒之。不肯去。且告之曰。将蒲团来坐我。沈异之。撱一蒲团导。诣蔬圃草蓬中宴坐。沈徐[目*匿]启之。有所省发。辄委俗倾身。服役为弟子。繇是。人多崇尚。争施与。因以其地为庵。即所号为扁。乃融然一室。足不踰阃者三年。尝有问者曰。近思录定。然后始有光明。是金丹否。答曰。贤且去味中庸。又尝手诗示沈。云。万紫千红总是春。何须饶舌问东君。哑人得梦向谁说。竖起空拳指白云。又云。不偏不倚立于中。不着西边不着东。超出东西南北外。一毫头上钓苍龙。一日进沈曰。吾乘化尽矣。若等勉之。言绝而蜕。

　　元湛传

　　元湛。号秋江。不知何许人。操守端靖。久从禅者游。有所发明。行息无定。一日杖锡至松岩。爱其山水深秀。不忍去。乃趺坐石上。荆棘围绕。风露凄苦。是夜有二虎。环其左右。若相卫护者。湛命之伏。虎皆伏。湛以手枕虎背熟睡。迟明虎去。如是者屡夕。山民闻之以为神。即其处创阿兰若奉之。湛不交世事。不应檀斋。虽皈依者踵继。开道之外。不杂尘俗一语。漠如也。将化别众。就龛说偈曰。洗浴着衣生祭了。跏趺宴坐入龛藏。花开铁树泥牛吼。一月长辉天地光。又谓其众曰。后十五年寺当火。启吾龛则火可止。至期果然。众匍匐开龛。见其神色如生。爪发皆长。复封固瘗之。或云。湛得法宝方山。断桥伦禅师之法孙也。

　　补续高僧传卷第十三

　　补续高僧传卷第十四

　　　　明吴门华山寺沙门　明河　撰
　　习禅篇

　　明　广慧及禅师传

　　智及。字以中。苏之吴县顾氏子。入海云院祝发。受具戒。闻贤首家讲法界观。往听之。未及终章。莞尔笑曰。一真法界。圆同太虚。但涉言辞。即成剩法。遂走建业。谒广智於龙翔。微露文彩。广智赏异之。尤为闽国王清献公所敬。有同袍屿上人者。诃之曰。子才俊爽若此。不思荷负大法。甘作诗骚奴仆乎。无尽灯偈所谓。黄叶飘飘者。不知作何见解。师舌禁不能答。即归海云。胸中如碍巨石。踰月。忽见秋叶吹坠於庭。豁然有省。喜不自胜。乃走径山。见元叟。叟勘辩之。师应对无滞。遂命执侍。迁主藏室。至正壬午。行院举师。出世昌国隆教。转普慈。未几。行省达识公。延主净慈。兵燹之余。艰窘危厉。人所不能堪。师运量有方。轨范峻整。绰有承平遗风。迁主双径。　皇明龙兴。诏。有道硕僧集天界。师居首焉。以病不及召对。　赐还穹窿山。即海云也。戊午八月。忽示微疾。至九月四日。书偈而逝。其徒。以遗骨藏山之阴。分爪发归径山。於无等才公塔左瘗焉。阅世六十八。腊五十一。师长深山立。昂然如孤松在壑。威令严肃。其下无敢方命。故所至百废具兴。然处事达变。接引后进。又如春风时雨之及物。使人不自知。元帝师。以为贤。锡师六字师号。曰明辩正宗广慧云。

　　玉泉琏禅师传

　　宗琏。合州石照人。董氏子。幼时有僧过其家。目师爽异。指灯试问之曰。灯照汝。汝照灯耶。师曰。灯亦不照我。我亦不照灯。中间无一物。两处见功能。僧讶之。勉令参访。历丛席。后于月庵果公言下知归。开法于玉泉。扁其室曰穷谷。刘锜镇荆南。造访问其命名之义。师曰。心尽曰穷。性凝曰谷。随响应声。不疾而速。其应对机辩。类如此。不减皓公也。尝云。此事不在有言。不在无言。不碍有言。不碍无言。古人垂一言半句。正如国家兵器。不得已而用之。横说竖说。秖要控人入处。其实不在章句上。今时不能一径彻证根源。秖以语言文字。而为至道。一句来。一句去。唤作禅道。正似郑州出曹门。从上宗师会中。往往真个以行脚为事者。才有疑处。便对众决择。祇一句下。见地明白。造佛祖直指不传之宗。与诸有情。尽未来际。同得同证。犹未是泊头处。岂是空开唇皮胡言汉语来(云云)。如此开示。亦剀切条明。能作人之气。未详师所终。

　　月林镜公传

　　月林镜公。杭人也。少颕异。穉龄出家剃染。专意净业。间叩名硕。俾参本来人。久之有省。偈曰。本来人。本来人。无胸无头作么寻。蓦然揪着个鼻孔。试勘元来是白丁。硕见睨视曰。可是。师与一掴。繇是名振一时。出世住径山。当第八十代也。进士张公宁。疏词曰。宓以舞凤飞龙。五结青莲于天目。灵鸡驯兔。一鉴光彻于祖师地。既白灵天其有待。恭惟。新命径山堂上大和尚镜公月林禅师。瑞芝三秀。古柏十围。得正度於无传。嗣妙法於东屿。顷者五百间。清风净扫。人望方归。迩来三千年。优钵猛开。王气犹在。起龙瞑於下界。兴象教於中衰。丞相开选佛场。和尚悟出世法。乘流而行。遇径而止。命当年国一。亦起於昆山。容首度坡仙。重游於方丈。凡吾方外之友。尽赞僧中此郎。师住径坞。行止虽失传。然想见其人。致时贤咏叹如此。是必有大过人者。不然堂堂海内名山。天龙瞻仰之位。岂空乏者。所能承当耶。正德乙卯归寂。年八十六。塔凌霄峰之东崖。

　　复原报公传

　　福报。字复原。台之临海人。姓方氏。禀父母命。往杭之梁渚崇福院出家。时石湖美公。主净慈。一见器之。为祝发。径山元叟端禅师。门庭严峻。师以己事未明。往咨决之。叟问。近离何处。曰净慈。叟云。来何为。曰久慕和尚道风。特来礼拜。叟云。赵州见南泉作么生。曰头顶天。脚踏地。叟云。见后如何。曰饥来吃饭睡来眠。叟云。何处学得这虚头来。曰今日亲见和尚。叟颔之。命居侍司。升掌藏钥。久之。出世慈溪之庐山。越州之东山。四明之智门。　洪武初。被有道征。与径坞以中及上竺日章称赴京。馆天界。屡入　内庭。应对称　旨。留三年。赐还智门。庵於寺东。扁曰海印。为终焉之计。俄径山虚席。强师补其处。说法云。举一不得举二。放过一着。落在第二。古人恁么说话。正是抱赃叫屈。东山即不然。举二不得举一。放过一着。落在第七。到这里须知有向上一路始得。如何是向上一路。良久云。莫种寒岩异草青。坐却白云总不妙。前住山象原。经始佛殿。未就而终。师力完之。其费。则出於姑苏葛德润氏。忽一日得疾。甚革。侍者请偈。师叱曰。吾世寿尚有三年。已而果然。及化之日。拍手曰。阿呵呵。大众是甚么看取。竟寂。年八十四。窆全身於寂照之右冈。

　　楚石琦禅师传

　　梵琦。楚石其字也。小字昙耀。明州象山人。姓朱氏。父杲。母张氏。张梦日坠怀而生。师方在襁褓中。有神僧摩其顶曰。此佛日也。他时能照烛昏衢乎。人因名之为昙耀云。年七岁。灵性颕发。读书即了大义。或问所嗜何言。即应声曰。君子喻於义。至於属句仿书。皆度越余子。远近号为奇童。九岁弃俗入永祚。受经於讷翁谟师。寻依晋翁询师於湖之崇恩。询师。师之从族祖也。赵魏公。见师器之。为鬻僧牒。得剃染为沙门。继往杭之昭庆。受具足戒。年已十有六矣。询师迁住道场。师为侍者。居亡何。命司藏室。阅首楞严经。至缘见因明暗成无见处。恍然有省。历览群书。不假师授。文句自通。然胶於名相。未能释去缠缚。闻元叟端公倡道双径。师往问云。言发非声色前不物。其意何如。元叟。就以师语诘之。师方拟议欲答。元叟叱之使出。自是群疑塞胸。如填巨石。会英宗诏。粉黄金为泥。书大藏经。有司以师善书。选上燕都。一夕闻西城楼鼓动。汗如雨下。拊几笑曰。径山鼻孔。今日入吾手矣。因成一偈。有拾得红炉一点雪。却是黄河六月冰之句。翩然南旋。再入双径。元叟。见师气貌充然。谓曰。西来密意。喜子得之矣。遽处以第一座。且言。妙喜大法。尽在於师。有来参叩者。多令师辨决之。元泰定中。行宣政院。稔师之名命。出世海盐之福臻。遂升主永祚。永祚师受经之地。为创大宝阁。范铜铸贤劫千佛。而毗卢遮那。及文殊师利。普贤。千手眼观音诸像。并置其中。复造塔婆七级。崇二百四十余尺。功垂就。势偏将压。师祷之。夜乃大风雨。居氓闻鬼神相语。曰。天宁塔偏。亟往救之。迟明。塔正如初。迁杭之报国。转嘉兴之本觉。更构万佛阁。九楹间。宏伟壮丽。俨如天宫。下移人世。帝师嘉其行业。赐以佛日普照慧辩禅师之号。佛日颇符昔日神僧之言。识者异焉。会报恩光孝虚席。佥谓报恩一郡巨剎。非师莫能居之。师勉狥众请而往。寻退隐永祚。筑西斋。为终焉之计。至正癸卯。州大夫。强师主其寺事。时塔毁於兵。师重成之。景瓛为铸宝壶冠于颠。感天花异香之祥。师举景瓛为代。复归老於西斋。入我　明洪武元年。　诏江南大浮屠十余人。於蒋山禅寺。作大法会。师实预其列。升座说法。以耸人天龙鬼之听。　上大悦。二年春复如之。锡宴文楼下。亲承　顾问。暨还。出内府白金以赐。三年之秋。　上以神鬼情状。幽微难测。意。遗经当有明文妙柬。僧中通三藏之说者问焉。师以梦堂噩公。行中仁公对。同馆於大天界寺。　上命仪曹劳之。既而援据经论成书。将入朝敷奏。师忽示微疾。越四日。趣左右具浴更衣。索笔书偈曰。真性圆明。本无生灭。木马夜鸣。西方日出。书毕谓梦堂曰。师兄。我将去矣。梦堂曰。子去何之。师曰。西方尔。梦堂曰。西方有佛。东方无佛耶。师厉声一喝。泊然而化。时禁火葬。礼部以闻。　上特命从其教。茶毗之余。齿牙舌根数珠咸不坏。设利粘缀。遗骨累累然如珠。弟子奉骨及诸不坏者。归海盐。建塔於天宁永祚禅寺。葬焉。世寿七十五。僧腊六十三。其说法机用。则见於六会语。其游戏翰墨。则见於和天台三圣。及永明寿陶潜林逋诸作。别有净土诗。慈氏上生偈。北游凤山西斋三集。通合若干卷。并传於世。师为人。形躯短小。而神观精朗。举明正法。滂沛演迤。有不知其所穷。凡所莅之处。黑白向慕。如水归壑。一弹指间。涌殿飞楼。上插云际。未尝见师有作。君子谓师。纵横自如。应物无迹。山川出云。雷蟠电掣。神功收敛。寂寞无声。繇是。内而燕齐秦楚。外而日本高丽。咨决心要。奔走座下。得师片言。装潢袭藏。不翅拱璧。师可谓无愧妙喜诸孙者矣。

　　灵隐性原明禅师传

　　慧明。字性原。别号幻隐。台之黄岩项氏子。母陈氏。七岁患疽。几死置床上。忽不见。已而求得之。问其故。曰。顷睡中。有四童子。舁至此。识者。知师为天神所佑矣。既长。不甘处俗。往依温之宝冠东山鲁公出家。谒竺元道公於仙居紫箨山。咨问心要。不大省发。去参径山元叟。叟问。东岭来西岭来。指草鞋对曰。此是三文钱买得。叟曰。未在更道。师曰。某甲只如此。和尚如何。叟曰。念汝远来。放汝三十棒。师乃悟其旨。久之。遂罄底蕴。执侍掌藏钥。未几。出世邺之五峰。迁金峨。　洪武五年。与泐季潭。同奉　诏入京。季潭被　旨住天界。延师居第一座。提纲举要。得表率丛林体。俄而补金山。十一年升住灵隐。学徒坌集。宗道大振。师始至。经画大雄殿。仅一载而落成。巍然山峙。尝室中垂语曰。莲华峰。被蜉蝣食却半边。为何不知。又云。冷泉亭吞却壑雷亭即不问。南高峰与北高峰斗额。是第几机。罕有契之者。住灵隐十周寒暑。无何寺火无孑遗。逮捕。或劝师早自为计。师不顾。怡然诣有司。未鞫。即庑下说偈。端坐而逝。寿六十九也。

　　天镜净禅师传

　　元净。字天镜。别号朴隐。越之会稽人。父倪机。母严氏。师初以童子出家。领昭庆濡律师戒。嶷然有远志。韩庄节公性。教之为文。伸纸引墨。思源源不可遏。公深加叹赏。既而从天岸济法师。习天台教。尽得其学。台宗诸老。竞以书聘之。欲令出门下。师不从。元叟端公。说法双径。人尊之为当代妙喜。师往从之。入门。叟厉声一喝。师若闻雷霆声。黏缚尽脱。遽稽首作礼。复问答三四转。皆惬叟意。遂录为子。使掌记室。久之。游建业。谒全悟欣公於大龙翔寺。全悟门风高峻。不轻许可。见师特甚称之。继往临川。谒虞文靖公集。虞公尤称之。留九十日而还。他若黄文献公溍。蒙古忠介公泰不华。翰林学士危公素。其同辞称师。无异於虞公。名闻行宣政院。元至正十六年。请师出世会稽长庆寺。升天衣万寿禅寺。四方问道者。闻风来归。师以气衰。倦於将迎。营精舍一区。而归老焉。即山阴和塔是也。我　太祖龙兴。师与锺山法会之选。与东溟目公。碧峰金公。特被召入　内庭。从容问道。　赐食而退。已而辞归和塔。若将终身焉。未几。灵隐虚席。诸山交致疏币。延师主之。师不得已而赴。未及期年。而崇德之祸作矣。师入院。甫浃日。寺之左右序言曰。寺政实繁乏。都寺僧司之。师曰。若等盍选其人乎。众咸曰。有德现者称多才。昔掌崇德庄田。能辟其莱芜。以食四众。倘以功举。谁曰不然。师诺之。先是。勤旧有闻。歆现之获田利。率无赖比丘。请於前主僧代之。及现之被选也。大惧发其奸私。走崇德县。列现过失。县令丞置不问。适徤令至上其事刑部。刑部讯鞫既得实。以师为寺长。失於简察。法当缘坐。移符逮师。或谓师曰。此三年前事尔。况师实不知。且不识闻。宜自辩诉可也。师笑曰。定业其可逃乎。至部。部主吏问曰。现之犯禁。尔知之乎。曰知之。曰。既知之。当书责款以上。师即操觚如吏言。尚书暨侍郎览之大惊。咸曰。师当今名德也。恶宜有是。荐审之务得其情。师了无异辞。于是。皆谪陕西为民。闻亦大悔。且泣曰。闻草芥耳。岂意上累师德。蚤知至此。虽万死不为也。师弗顾。行至宝应。谓从者曰。吾四体。稍异常时。报身殆将尽乎。夜宿宁国寺。寺住持。故师旧识。相见甚欢。师女弟之夫陈义安。宦移凤阳。以道经寺中。师悦曰。吾遗骸有所托矣。是夕共饭。犹备言迁谪之故。不见有惫色。明旦。忽端坐合爪。连称无量寿佛之名。泊然而逝。实　洪武十一年正月十九日也。义安等。为其龛敛。以俟师之季父至。道衋然伤心。遣其法孙梵译。走宝应携骨而还。骨间舍利。丛布如珠。县大夫。及荐绅之流来观。皆叹息而去。其徒结竁於和塔祖垄之侧。[疗-(日/小)+土]焉。寿六十七。腊五十三。三会语有录二卷诗文。曰朴园集。师容貌魁伟。襟怀煦然如春。世间机阱押阖之术。不识为何物。性尚风义。断江恩公。与师缔忘年交。断江卒。师为刊布诗集。复请虞公铭其塔。三主名山。起费补坏。具有成绩。其敷阐大论。发挥先哲。释门每於师是赖。千百人中。不能一二见焉。竟以无罪谪死。苟不归之於定业。将谁尤哉。

　　梦堂噩公传

　　昙噩。字无梦。自号酉庵。慈溪王氏子。祖申。举进士於宋。父禄。任於元。母周夫人。师生六岁而丧父。夫人命从乡校。师游气岸高。骞有一日千里之意。无书不探。学文於胡长孺。藻思浚发。纵横逆顺。随意之所欲言。声名顿出诸老生上。已而心有所感。叹曰。攻书修辞。此世间相尔。曷若求出世法乎。遂别夫人。走长芦礼雪庭传公。剃发为僧。春秋二十有三矣。具戒后。游心於教。复弃教而即禅。及雪庭迁灵隐。师往侍焉。雪庭示寂。元叟端公。来补其处。元叟。风规严峻。非宿学之士。莫敢闯其门。师直前咨叩。了无畏惧。机锋交触。情想路绝。自一转至于六七。语愈朗烈。元叟欣然颔之。延佑初。诏建水陆大会於金山。名浮屠贤士大夫毕集。师佐元叟。敷陈法要。及与群公辩论。义趣英发。莫不推敬。镇南王闻之。延至广陵。尊礼备至。弥年方遣重纪。至元五年。浙东帅阃。合府公邑令。请师出世庆元之保圣。再迁慈溪之开寿。三转於国清。师所至。皆以荷担大法为己任。煅炼学徒。孳孳如不及。多有开悟之者。瑞龙院。易甲乙住持为禅剎。师为开山。院因赖以增重。直与名伽蓝相齐。海上飓风发。骤雨如注。层楼修廊俱仆。师所居亦就压。人意师齑粉矣。亟撤其覆索之。一巨木横支榻上。师危坐其下。若神物为之护者。师凡四坐道场。去留信缘。皆略无凝滞。不久引退。丛林慕其名德之高。每辟室以居之。师教戒诸徒曰。吾与尔等。研究空宗。当外形骸忘寝食。以消累劫宿习。然后心地光明耳。自是日唯一食。终夜凝坐。以达於旦。　洪武二年。就有道征。馆於天界寺。既奏对。　上悯其年耄。放令还山。越四年。无疾而终。年八十有九矣。遗言云。三界空华。如风卷烟。六尘幻影。如汤浇雪。亘古亘今。唯一性独存。吾之幻躯。今将入灭。灭后阇维。煅骨为尘。不可建塔以累后世。师修身广颡。昂然如鹤峙鸡群。文思泉涌。有持卷轴求诗文者。积如束笋。当风日晴美。从容就席。纵笔疾挥。须臾皆尽。长短精粗。无不合作。袁文清公。尝指师谓人曰。此阿罗汉中人也。观其为文。骎骎逼古作者。渡江以来。诸贤蹈袭苏李。以雄快直致为夸。相帅成风。积弊几二百年。不意山林枯槁之士。乃能自奋至於斯也。翰林学士张公翥曰。噩师。仪观伟而重。戒行严而洁。文章简而古。禅海尊宿。今一人耳。其为缙绅所推许。类若此。师平生着作甚富。悉不存稿。晚年重修历代高僧传。笔力遒劲。识者谓。有得於太史迁。日本国王。虽僻在东夷。亦慕师道行。屡发疏迎致之。师坚不往。王与左右谋。欲劫以归。浙江宣慰使完者都。藏之获免。自是厥后。凡遇师手迹。必重购之而去。且诧其能放异光云。其为海外所钦重如此。

　　泐季泐传

　　宗泐。台之临海人。字季潭。别号全室。八岁从诉笑隐学佛。十四剃落。二十受具。洪武四年。住径山。　太祖高皇帝。征江南有道浮屠。师应召称　旨。命住天界。　上。丕建广荐法会。於蒋山太平兴国寺。宿斋室。却荤肉不御者一月。服皮弁搢玉珪。上殿面大雄氏。行拜献礼者三。　诏集幽爽引入殿。致三佛之礼。　命师升座说法。　上临幸。赐膳无虚日。每和其诗。称为泐翁。十年冬。　诏师笺释心经金刚楞伽三经。制赞佛乐章。丁巳。奉使西域还朝。授右街善世。因命育发。将授以儒职。师姑奉命。至发长。　上召而官之。师再辞求免。愿终释门。　上嘉叹从之。赐免官说以旌其志。相城道衍。负奇志。摇膝高吟。傍若无人。师每正色责之曰。此岂释子语耶。学士宋公濂。尝赞师像曰。笑隐之子。晦机之孙。具大福德。足以荷担佛法。证大智慧。足以摄伏魔军。悟四喝二玄於弹指。合千经万论於一门。向上关。如涂毒鼓。挝之必死。杀活机。类金刚剑。触之则奔。屡镇名山。教孚遐迩。　诏升京剎。名溢朝绅。夙受记於灵山之会。今简知於　万乘之尊。云汉昭回。　天章锡和於全帙。宠恩优渥。　玉音召对於紫宸。屹中流之砥柱。转大地之法轮。信为十方禅林之领袖。而与古德。同道同伦者耶。后追治胡惟庸党及师。着做散僧。执役建寺。徐察其非辜取还。复领右善世。居无何。以老赐归槎峰。渡江示寂于江浦之石佛寺。师博通古今。凡经书过目辄成诵。善为词章。有全室集。行於世。国初高僧师。与复见心齐名。见心疎放。师谨密。故其得祸为尤轻。噫。亦幸耳。

　　孤峰德禅师传

　　明德。号孤峰。明之昌国朱氏子。其父有成。母黄氏。父与普陀山僧玠公交。玠闻鸡声入道。凡说法。必鼓翅为鸡号。玠亡已久。母梦玠来托宿。觉而有娠。历十四月而生。不好戏弄。每跏趺端坐。十七为大僧。慨然有求道之志。首谒竺西坦公於天童。复见晦机熙公於净慈。二老首肯之。而师弗自是也。繇是。益自策厉。以必证为期。抵双林。见明极俊公。一见之顷。埙篪恊应。命司藏钥。会日本遣使。迎明极为国师。师送至海滨。而竺田霖公。亦自雪窦至。见师气貌不凡。延归山中。以第一座处之。自是群疑顿释。且邀仲芳伦公。结庵於桃花坞。相与激扬。暇则翻阅华严经。足不踰户限者凡五载。名称日闻。竺田叹曰。人天眼目。俨然犹在。行宣政院。请住松江之东禅。然香以嗣竺田。不忘所证也。再迁集庆之保宁。一坐十五夏。煅炼来学。曲尽善巧。有余力则为之兴废补坏。细大不遗。令誉益彰。一时名荐绅。莫不愿与师交。三迁湖之道场。阅二年。会净慈虚席。行省丞相康里公固。迎师主之。当元季戎马纷纭。国事已不可为矣。逮入　圣朝。师以耄年谢归道场竹林庵。一日示微疾。戒其徒。勿令四众衣麻哭泣。索觚书偈而逝。寿七十九也。茶毗。顶骨不坏。舍利累累。出灰烬中。塔于东冈。学士宋景濂。为之铭。

　　介庵良大师传

　　辅良。字用贞。介庵其号。苏州吴县范氏子。文正公之十叶孙也。年十五。依迎福院剃染圆具。时笑隐。住集庆之龙翔。法道宣振。师往见之。问答之际。棒喝兼施。凡情顿丧。他日笑隐拈语诘之。师发言愈厉。笑隐哂曰。得则得矣。奈第二义何。师弗懈益虔。久之。乃契入。云空川流。了无留碍。笑隐曰。乃知吾不尔欺。出世秀之资圣。越之天章。移杭之中天竺。时海内大乱。兵燹相仍。南北两山诸剎。皆化为烈焰。灵隐古称绝胜觉场。凉烟白草。凄迷于夕照之间。过者为之兴叹。康里公。为浙行省丞相。妙拣名僧能任起废者。莫师为宜。恳命居之。师既至。剪剔荆丛。葺茅为庐。以栖四方学者。虽当凋零之秋。开示徒众。语尤激切。其言有曰。达磨一宗。陵夷殆尽。汝等用力。如救头然可也。然百千法门。无量妙义。於一毫端。可以周知。如知之变。大地为黄金。受之当无所让。否则遗素餐之愧矣。岁月流电。向上之事。汝等急自进修。参学之士。多有因其语而入者。化缘既周。手疏衣赀。入公帑散交游。顾谓左右曰。翌日巳时吾逝矣。及期澡浴。坐而寂。师性简直。虽面折人过。而胸中无留物。与人交。无少长。一以诚相遇。所造偈词。初不经意。而语出浑成。有若宿构。举扬大法。不务缘饰。而西来之旨自明。复以净土观门。若海舟航时。兼修之未尝少怠。其所见。盖卓然云。

　　南石文琇禅师传

　　南石文琇禅师。儒释兼修。宗说俱妙。负超卓之才。怀奇伟之气。行中仁公。住灵岩。得和尚。犹慈明之得黄龙也。后和尚出世。瓣香嗣公。不忘所自。初住苏之普门。次灵岩。三迁主万寿。未几。退隐吴淞之上日。与山翁野老。说无义语为乐。而大忘人世也。逮我明　圣天子即位。　诏天下儒释道流深通文义者。纂修　大典。和尚应　诏而起。留京三年。书完。值　国家建报恩大斋会。和尚预焉。居无何。杭之住持缺席。僧录日公。举非南石和尚不可。于是。欣然遂行。南州溥洽赠以诗云。缁袍如水赴瑶京。爱子相过双眼明。岂有文章追李杜。敢言传习到台衡。青灯夜雨寒窗约。黄叶秋风故国情。见说生公还聚石。扁舟早系阖闾城。　洪武十一年。　皇上以万机之暇。愍念吾徒为佛弟子者。鲜能精通教典。深究禅学。得颁　睿旨。俾习般若心经。金刚楞伽。昼则讲演。夜则坐禅。务期晓达。师因说七偈以赞。初首云。　圣皇亲受灵山记。手执金轮　御万方。　诏谕僧徒令讲习。丛林顿觉有辉光。末首云。穷通教典与参禅。是大因缘非小缘。幸遇　圣君能注意。吾徒何事不加鞭。有普门灵岩径山语录。及佛祖赞一卷。行世。后未考所终。

　　白庵金禅师传

　　力金。字西白。吴郡姚氏子。七岁颕悟异常。一日请於母曰。儿患世相起灭不常。将求出世间法。可乎。母曰。出家甚苦。尔年幼。岂能堪之。曰。儿心乐之。自无苦也。请之不已。母知其志不可夺。俾依吴县宝积院道原衍法师。后见古鼎铭公于径山。悟人甚深。声光烨烨。起丛林间。至正丁酉。出世住苏之瑞光。会嘉兴天宁寺灾。郡守贰咸以非师不足起其废。具币遣使。力迎致之。师至。未久。俨如兜率天宫下现人世。经过者。无不瞻礼赞叹。帝师大宝法王。贤师之行。授师以徽号。师自幼丧父。唯有母存。乃去城一舍。筑孤云庵。以奉养焉。或议之。师喻之曰。尔不见编蒲陈尊宿乎。何言之易易也。洪武改元。有　旨。起师住持大天界寺。万机之暇。时召入内庭。奏对多称　旨。盖师精通西竺典。及东鲁诸书。其与荐绅谈论。霏霏如吐玉屑。故咸乐与之游。四年命师总持锺山法会。凡仪制规式。皆堪传永久。寻以母年耄。举径山泐公自代。复还庵居。五年冬　诏。复建会如四年。　大驾临幸。诏师阐扬第一义谛。自公侯以至庶僚。环而听之。靡不悦服。一日忽示弟子曰。吾有夙因未了。必当酬之。汝等勿以世相遇我。未几示微疾。谢去医饮药食。委顺而化。茶毗。舍利无算。观者竞取之而去。师神观秀伟。智辩纵横。以宗教为己任。不畜私财。得财施辄举以给贫者。诚法门之伟人也。

　　觉原昙禅师传

　　慧昙。字觉原。天台人。依越之法果寺。时广智笑隐欣公。说法中天竺。师造焉。备陈求道之切。广智斥曰。从外入者。决非家珍。道在自己。岂向人求耶。师退。凝然独坐一室。久之无所入。广智一日举百丈野狐话。师大悟曰。佛法落我手矣。广智曰。尔见何道理。敢尔大言。师展双手曰。不直一文钱。广智颔之。丙申。王师定建业。师谒　上於辕门。　上见师气貌异。尝叹曰。此福德僧也。命主蒋山太平兴国禅寺。时当俭岁。师化食以给。其众无阙乏者。山下田人。多欲隶军籍。师惧寺田芜废。请於　上而归之。山之林木。为樵所剪伐。师又陈奏。　上封一剑授师曰。敢有伐木者斩。山木赖以全。踰年丁酉。改龙翔为天界。　诏师主之。每设广荐法会。师必升座。举宣法要。　车驾亲帅群臣幸临。恩数优渥。远迩学徒。闻风奔赴。堂筵至无所容。先是。僧堂寮库。有司权以贮戎器。久而不归。　上见焉。亟命出之。洪武元年。开善世院。秩视从二品。特授师演梵善世利国崇教大禅师。住持大天界寺。统诸山释教事。降　诰命。俾服紫方袍。章逢之士。以释氏为世蠹请灭除之。　上以其章示师。师曰。孔子以佛为西方圣人。以此知真儒不必非释。非释必非真儒也。　上亦以佛阴翊王度。却不听。庚戌夏。奉使西域。辛亥秋。至省合剌国。布宣　天子威德。其国王喜甚。馆于佛山寺。待以师礼。一日呼左右谓曰。予不能复命矣。跏趺端坐。夜参半问云。日将出否。曰未也。已而复问。至於四三。曰日出矣。恬然而逝。其日盖丙子云。踰五日颜貌如生。王大敬叹。斫香为棺。聚香代薪。筑坛而茶毗之。师广颡丰颐。平顶大耳。面作红玉色。耳白如珂雪。目光烂烂射人。学者见之。不威而慑。及即之也。盎然而春温。其遇禅徒。随机而应。未尝务为奇巧。闻者自然有所悟入。虽位隆望重。恒处之若寒素。无毫发自矜意。为人寡言笑。喜怒任真。不能以贵贱异其颜色。然毗翊宗教。无一息敢忘。广厦细旃之间。从容　召对。据经持论。每罄竭蕴蓄。松园之复释道私租之免。皆师之所请也。

　　一源宁公传

　　永宁。一源字也。自号虚幻子。淮东通州朱氏子。朱氏故宦族。六岁入乡校。能了经籍大义。九岁离俗。依族姻模上人於利和寺。河南王童。奇其幼而器之。属僧司。给牒度为沙门。自是蓬累出游。历见诸禅老。无所契。于焦子山。精修禅定。稍涉睡昏。则戴沙运甓。悬板坐空。如是者五年。至淮西太湖山。求证於无用宽公。公门庭严峻。师方入户。厉声叱出之。师作礼於户外。合爪而立。久之乃许。入见。问曰。何处人。师曰通州。曰淮海近日盈虚若何。曰沃日滔天。不存涓滴。曰不着槽道。曰请和尚道。公便暍。师退就禅室。彻夜不寐。一旦闻公举云门一念不起语。声未绝有省。公命举偈。偈罢。振威一喝。师曰。喝作么。公曰。东瓜山前吞匾担。捉住清风剥了皮。师不觉通身汗下。曰。今日方知和尚用处。执侍三年。因以断崖义所赞己像。亲署一花书。授师曰。汝缘在浙逢龙。即住遇池便居。延佑中。往广德。缚茅於大洞中居之。无何。宜兴之龙池。请师建立禅居。师以名符悬记。欣然赴之。结屋数十间。命曰禹门兴化庵。山颠有龙池。龙出每大水。民甚苦之。师召龙。受三皈戒。龙不复出。师居之久。复厌其未幽邃也。择绝巘作室以居。至壁立如削处。斫木为栈。钩环连锁栖板於空中。足不越户限者二年。师以退隐为心。间迫於不得已。勉一出焉。俄以疾归龙池。至正壬午。江南行宣政院。命师主大华藏寺。师举龙门膺代之。明年复命补天童。师坚以疾辞。宋文宪谓。师得法之后。固拳拳以庶人为急。及主大剎。屡退养龙池。虽天童实厕五山。亦摇首弗顾。其高风峻节。如祥麟威凤。可望而不可即。何其贤耶。至正戊子。有旨。趣入说法於龙光殿。上悦。赐金襕法衣玉环师号。寻奉旨。函香至五台。感祥光五道之瑞。升辞南还。道趣维扬。镇南王。率嫔妃等。延师入宫。禀受大戒。遣司马护还龙池。入我　明洪武己酉夏六月。示微疾。属弟子裁纸制内外衣。曰。吾将逝矣。或以药剂进。麾去之。自兴化庵移龛。至绝巘所居。昧爽。师起沐浴服纸衣。索笔书偈云。七十八年守拙。明明一场败阙。泥牛海底翻身。六月炎天飞雪。书毕。侧卧而化。茶毗。现五色光。齿牙舌轮。及所持数珠。皆不坏。舍利无算。烟至中林。亦累累然生。人竞折枝取之。淘汰灰土。获者亦众。门人等。分余骨与不坏者。五处建塔焉。师气貌雄伟。身长七尺有余。吐音洪亮。其接物也。不以贵贱异其心。所至无不倾向。若中书右丞相朵儿只。江淛行省左丞相别不花。赵文敏公孟俯。冯内翰子振。尤所宾礼者也。四民来献芗币衣履者。肩摩而袂接。既无虚日。师受之即以施人。曾无毫发系吝。其自处则布袍粝食。沛然若有余。凡发为文偈。了不经意。引纸行墨。而空义自彰。有四会语录。行世。

　　约之裕公传

　　崇裕。字约之。毗陵陈氏子。其母。感庞眉僧入梦而生。生而体弱。十日而九疾。父母以梦故。冀徼灵释氏愈之。命为沙弥。寻受具为大僧。鞠明究曛。唯以观心为务。见元叟端公。又见佛慧义公。淬砺益力。虽金墙铁壁。必欲拓开乃已。二公。亦期师有立。所以警发者甚至。师急於求证。复走中天竺山。参广智欣公。留侍十余年。尽得其道。御史中丞张公起岩。问广智云。选佛场僧伽。如此之多。其有弗悖般若者乎。广智云。戒律精严。言行不相背驰。唯崇裕一人。自受度以来。胁不沾席三十年矣。张公深加奖叹。师之声光。自是日起丛林中。始出世太平南禅。黑白翕然宗之。一日令圬人塓壁。壁中隆然如有物。抉之获悉达太子像。乃佛牙所刻成。师召工傅以黄金。金迸裂。舍利从中涌出。雕小香殿奉之。亦师道法精诚。所感而致也。寻迁九江圆通。宋之初。有神僧道济德公。将示寂。累青石为塔。语其徒曰。此塔若红。即吾再来。暨圆机旻公来镇法席。塔果红色。人异之。公人号为古佛。其临终复尔。悬记。有三百年之后大兴佛事之谶。师入院之夕。众僧梦公至。而其塔烨然有光者弥月。人尤异之。谓自旻公至师。正踰三百之数。其能动物。盖不徒然也。寺当菑毁之后。师大兴土木。幻出天宫。荣国公火你赤。以朝之重臣。总戎江西。申弟子之礼。暨我　太祖兴隆释教。开善世院。命大浮屠统之。诸方以师名上闻。移主阿育王山广利禅寺。寻被　旨。与锺山法会。而师居其首。召至便殿。问佛法大意。师以偈献。　上览之大悦。因命师书天界寺额。赐食　上前。师或假寐。鼻息微有声。邻坐引裾觉之。　上叹曰。此老人无机心。诚善知识也。师容貌魁梧。日用之间。服粗食粝。一出於天性。无所勉强。每欲挝鼓而退。为众所拥留而止。生於大德甲辰。未详所终。三会语。各有录。行世。

　　金碧峰传

　　宝金。号碧峰。乾州永寿石氏子。生多祥异。六岁依云寂温公为弟子。剃落具戒。游讲肆。穷性相之学。四辩飞驰。闻者耸听。既而叹曰。三藏之文。标月指也。遂弃所学习禅。入蜀晋云山中。参如海真公。公示以道要。师大起疑情。寝食为癈。入峨眉山。誓不复粒食。日采松柏啖之。胁不沾席者三年。自是入定。或累月不起。尝趺坐大树下。溪水横逸。人意师已溺死。越七日水退。竞往视之。师燕坐如平时。唯衣湿耳。一日闻伐木声。通身汗下如雨。笑曰。妙喜大悟十有八。小悟无算。岂欺我哉。未生前之事。吾今日方知其真耳。急往求证於公。反覆相辩话甚力。至於拽倾禅榻而出。公曰。是则是矣。翼日重勘之。至期。公於地上画一圆相。师以袖拂去之。公复画一圆相。师於中增一画。又拂去之。公再画如前。师又增一画成十字。又拂去之。公视之不语。复画如前。师於十字加四隅。成卍文。又拂去之。公乃总画三十员相。师一一具答。公曰。汝今方知佛法宏胜如此也。百余年间参学。有悟者世岂无之。能明大机用者。宁复几人。无用和尚谓。座下当出三虎一彪。尔其彪耶。然缘在朔方。当大弘吾道也。无用盖公之师云。先是。师在定中。见一山甚秀丽。重楼杰阁。金碧绚烂。诸佛五十二菩萨。行道其中。有招师者曰。此五台山。秘魔岩也。尔前身修道其中。灵骨犹在。何乃忘之。既寤。遂游五台山。道逢蓬首女子。身被五彩弊衣。赤足徐行。一黑獒随其后。师问曰。子何之。曰。入山中尔。曰将何为。曰。一切不为。良久乃没。叩之同行者。皆弗之见。或谓为文殊化身云。师乃就山建灵鹫庵。四方闻之。不远千里。负糇粮来献者。日缤纷也。师悉储之。以食游学之僧。多至千余人。虽丁岁大俭。亦不拒也。至正戊子冬。顺帝遣使者。召至燕都。慰劳甚至。天竺僧指空。久留燕。相传能前知。号为三百岁。人敬之如神。师往与叩击。空瞪视不答。及出空叹曰。此真有道者也。夕大雪。有红光自师室中起。上接霄汉。帝惊叹。赐以金纹伽黎衣。遣归。明年复召见。命建坛祈雨。辄应。赐寂照圆明之号。赐予一以赈饥乏。诏主海印禅寺。师力辞。名香法衣之赐。殆无虚日。自丞相而下。以至武夫悍将。无不以为依皈。已而恳求还山。洪武戊申。我　太祖即位于建业。明年己酉。燕都平。又明年庚戌。　诏师至南京。见　上於奉天殿。且曰。　朕闻师名久。以中州苦寒。特延师居南方尔。遂留於大天界寺。时　召入。问佛法。及鬼神情状。奏对称　旨。又二年辛亥冬十月朔。　上将设普济佛会于锺山。　命高行僧十人莅其事。而师与焉。赐伊蒲馔于崇禧寺。　大驾幸临。移时方还。明年壬子春正月既望。诸沙门方毕集。　上服皮弁服。亲行献佛之礼。夜将半。　敕师於圜悟关施摩陀伽斛法食。竣事。　宠赉优渥。夏五月。悉鬻衣盂之赀。作佛事七日。乃示微疾。　上知之。亲御翰墨。赐诗十二韵。有玄关尽悟已成正觉之言。　天光昭回。人皆以为荣。时疾已革。不能诣　阙谢。至六月四日。沐浴更衣。与四众言别。正襟危坐。目将瞑。弟子请曰。和尚。逝则逝矣。不留一言。何以暴白于后世耶。师曰。三藏法宝。尚为故纸。吾言欲何为。夷然而逝。世寿六十五。僧腊五十又九。后三日。奉龛茶毗於聚宝山。倾城出送。香币积如丘陵。或恐不得与执绋之列。露宿以俟之。及至火灭。获五色舍利。齿舌数珠皆不坏。纷然争取。灰土为尽。师体貌丰伟。端重寡言笑。福慧双足。所至化之。故其在山也。捧足顶礼者。项背相望。其应供而出也。持香花击梵乐而迎者。在在如是。不啻生佛出现。其行事多可书。弟子散之四方。无以会其同。略述其槩如此。师有弟子智通。燕人也。秀发颕异。初为全真道士。知非遂落发。从师闻奥旨。隐大乘山。永乐间。　诏至都。住大天界。后亦危坐而化。为人端谨神悟。有乃父之风焉。

　　天界孚中信禅师传

　　怀信。字孚中。姓姜氏。明之奉化人。初从延庆半岩全公。习教旨义。声籍甚。久之叹曰。教相繁多。浩如烟海。算沙徒自困耳。奚益。因改辙而力禅。参承诸名宿下语。多枘凿弗合。不胜愤悱。时竺西坦公。迁主明之天童。师奔质所疑。竺西一见。知为法器。厉色待之。不与交一语。师疑愈炽。自是依止不忍去。得豁然焉。天历间。住补怛洛迦山。迁大龙翔集庆寺。龙翔。元文宗潜邸也。及至践祚。建佛剎于其地。栋宇之丽甲天下。未几毁於火。昙芳忠公新之。功未竟而化。师乃出衣盂之私。补前未备。不日而集成功。虽以名德领巨剎。不效饰车舆盛徒御。以自夸衒。始终一钵萧然而已。会元政大乱。戎马纷纭。寺事艰窘日甚。师处之裕如。不以屑意。一旦晨兴。索兰汤沐浴。更衣趺坐。谓左右曰。吾将归矣。汝等当以荷法自期。励精进行。可也。言毕而瞑。侍者撼且呼曰。和尚去则去矣。宁不留片言以示人乎。师叱之而复瞑。侍者呼不已。师握笔书曰。平生为人戾气。七十八年漏泄。今朝撒手便行。万里晴空片雪。书毕而寂。时丁酉八月某日也。茶毗于聚宝山前。舍利如菽如麻。五色灿烂。虽烟所及处。亦累累然生。贮以宝瓶。光发瓶外。师赋性恬冲。喜溢颜间。生平未尝以声色忤人。人有犯之者。颔首而已。然进修极勤。自壮至髦。默诵法华经一部。虽暑烁金寒折胶。无一日阙者。屡感莲花香。满院芬郁异。尝非世间者可比。当　大明兵下金陵。僧徒风雨散去。师独结跏宴坐。目不四顾。执兵者满前。无不掷杖而拜。　上尝亲幸寺中。听师说法。嘉师言行纯悫。特为改龙翔。为大天界。告终前一日。　上统兵。驻江阴沙洲上。昼寝。梦师服褐色禅袍来见。　上还闻迁化。衣与梦中正同。大悦。　诏出内府帛泉。助其丧事。且命卜葬。举龛之夕。　上亲致奠。送出都门之外。师说。有五会语录。行世。

　　补续高僧传卷第十四

　　补续高僧传卷第十五

　　　　吴门华山寺沙门　明河　撰
　　习禅篇

　　明　清远渭公传

　　怀渭。字清远。晚自号竹庵。南昌魏氏子。实全悟俗姓之甥。法门之嗣子也。生时多异征。诵书攻文。不待师授。而知解日胜。全悟喜之甚。亟挽致座下。不数年其学大进。一日全悟。警励诸徒。众未有对。师直前肆言。如俊鹘横秋。目无留行。全悟叱之。众为骇愕。师气不少沮。如是诘难至於二三。全悟莞尔而笑曰。汝可入吾室矣。全悟濒没。呼而告之曰。吾据师位。四十余年。接人非不伙。能弘大慧之道。使不坠者。唯汝与宗泐尔。汝其勉哉。全悟既示寂。师肆为汗漫游。虞文靖公集。欧阳文公玄。雅重师文行。佥曰。是无忝於舅氏也。师道德形诸篇翰。不知己者。初以文字相歆慕。师笑曰。佛法与世法。不相违背。故以余力及之。将光润其宗教尔。苟用此相夸。岂知我哉。师出世。四坐道场。为法求人。无少退转。住净慈则入　圣朝矣。锺山之会。名德咸集。师一至京师。遂退居钱塘之良渚。问道者接踵而至。不翅住山时。洪武八年十二月四。大若有所恼。召弟子属以后事。怡然而逝。寿五十九。火化不坏者三。师法语。有四会录。诗文有集。善草隶书。又善鼓琴。同袍以无益讽之。师笑曰。非尔所知。是亦般若所寓也。师躯分短小。神宇超朗。终身持诵金刚般若经。未尝虚日。生平守道弗变。元至正末。避地匡庐。悍兵来索金帛。师瞋目诃之曰。浮屠乌有是物邪。兵怒拔剑欲杀之。师引颈就剑。兵叹息而去。师伟行甚众。举此可例推也。师住净慈行化。有陈媪者。预梦神僧临其门。及师至。稽首作礼愿为尼。师举大法。以开导之。恍然有所悟入。师行未百步。而妇竟与家人别。坐脱而去。非师化道入人之深。何能及此。噫。亦异事也。

　　大千照公传

　　慧照。字大千。永嘉麻氏子。童年骏利异。尝闻人诵习契经。合爪谛听。长老良公。度为弟子。禀持犯於处之天宁。蝉脱万缘。力究大事。首谒晦机熙公於净慈。一日阅员净语。至头陀石掷笔峰处。默识悬解。流汗浃背。即腰包。走谒东屿海公于苏之荐严。反覆辨勘之。师如宜僚掷丸。飞舞空中。东屿甚嘉之。遂留执侍左右。师以为心法既通。不阅修多罗藏。无以阐扬正教。耸人天之听。乃主藏室。及东屿迁净慈。师分座。表仪四众。天历戊辰。出世乐清之明庆。升座示众曰。佛法欲得。现前莫存。知解缚禅。看教未免。皆为障碍。何如一物不立。而起居自在乎。所以德山之棒。临济之喝。亦有甚不得已尔。闻者说怿而去。至正乙未。迁四明之宝陀。寻宣政院。署师主育王。师悯大法陵夷。孳孳诱掖。不遗余力。尝垂三关语。以验学者。其一曰。山中猛虎以肉为命。何故不食其子。其二曰。虚空无向背。何缘有南北东西。其三曰。饮乳等四大海水。积骨如毗富罗山。何者是汝最初父母。此第三关。最为峻切。惜未有契其机者。居九年。退于妙喜。泉上筑室。曰梦庵。因自号梦世叟。掩关独处。凝尘满席弗顾也。一日召门弟子曰。吾将西归矣。属后事於住持。约之裕公。沐浴更衣书偈。怡然而逝。时洪武癸丑十月也。寿八十五。腊七十。茶毗。齿睛数珠不坏。舍利五色。烂然者无算。师三坐道场。有语录若干卷。师智度冲深。机神坦迈。昼则凝坐。夜则兼修净业。真积力久。至于三际不住。觉观湛然。非言辞之可儗议。且服用俭约。不如恒僧。虽不与时俗低昂。贤士大夫。知其诚实。不事矫饰。多倾心为外护。其遇学徒。一以真率。或以事忤之。而声色不变动。出语质朴。不尚葩藻。而指意超言外。嗟夫。禅宗至宋季而敝。胶滞局促。无以振拔精明。使直趋觉路。横川璜公。当斯时。密授天目法印。持降魔杵。树真正幢。升堂入室者。不翅受灵山付嘱。佛法号为中兴。横川之同门。有石林者。奋兴实角立东西。共斡化机。西来之道。於斯为盛。师盖石林之诸孙也。故其死生之际。光明盛大。有如此者。岂无自而然哉。

　　日本德始传

　　德始。字无初。日东信州神氏子。幼聪颕。不好弄。遇群儿嬉戏。辄避匿引去。见僧则喜动颜色。从州之天宁大比丘一公。祝发为沙弥。逮长。诣山城诸剎。既进具。坐探群书通大意。已而叹曰。昔吾乡觉阿上人。慧解精绝。善大小乘。一旦舍所学。附商舶抵中土。谒灵隐远禅师得法。东归国人景仰。尊之为禅祖。予晚生末学。尚何敢高攀逸驾。而望其后尘。然讵可坚守一隅。而卒无闻耶。因请于其王。得随国使宣闻溪。诣　阙朝贡。馆於天界寺。久之。闻溪得　旨还国。师偕数辈。愿留华夏。参访求法。　许之。首谒全室泐公。机语契合。为掌内记。未几泐公有西域之行。师失所依怙。闻古幽都山川之胜。意其必有异人居之。拉友游观。及足迹殆遍。寻憩庆寿。若有所待焉。越明年洪武壬戌。独庵衍公。来莅寺事。以师为法门犹子。延致丈室。相与激扬临济宗旨。意甚相得。二十三年庚午。师告去。缁素遮留之不可。遂西踰栈道。巡礼峨眉。时　蜀献王之国成都。嘉师远来。邀至咨问禅要。礼遇勤厚。岁丙子。被　命出世无为之大隋。瓣香为全室嗣。继迁飞赴。道望弥隆。衲子坌集。室无所容。一住七年。法席几于全盛。永乐初。独庵繇左善世正衣冠。进阶太子少师。念师远在西蜀。寓书招之。既至。迎归其第。昕夕论道。六年春。应聘董平坡之席。居再岁。即谢事。十年壬辰。将辟静室为佚老计。遇　太宗皇帝。特旨畀领龙泉寺。师钦承　明命。蚤夜孜孜。以缮修兴复为先务。凡栋宇蠧弊者。伐美材以易之。阶戺颓圮者。购坚甓以完之。丹垩之丽。涂塈之新。比旧有加焉。先是　献王。与师备买山之赀。师不自有。乃命工以漆布附土偶。肖西方三圣之像。金珠彩色。为之庄严。曲尽其妙。又尝以达官富室所施。服玩之具。贸钱数万缗。造千臂大悲像三躯。授净信者敬事之。其平昔。尤喜赈恤贫困。薄於奉己。厚於待人。以故四坐道场。囊无余蓄。楮衾瓦钵。聊以自随。斯皆师之狥缘诱物。权巧方便耳。若夫高提祖印。勘辩方来。全体大用。逈出乎言象之表者。微上根利器。或未易窥测焉。后端坐书偈。示寂于退处之金刚室。茶毗。获舍利百余颗。晶荧圆洁。塔焉。时宣德四年九月也。

　　非幻禅师传

　　道永。字无涯。非幻其号。信安浮石乡吴氏子。初娠。父梦明果长老肩舆至门。诞之夕复然。因名之曰原僧。信向坚定。初识字。日课金刚经一卷。父以宿因。俾入乌石山。从杰峰愚公为僧。初入门。峰问。何处来。师答云。虚空无向背。峰随指寺钟俾作颂。即口占偈云。百炼炉中滚出来。虚空元不惹尘埃。如今挂在人头上。撞着洪音遍九垓。时年十二。峰大器之。即令祝发居座下。躬服劳勚弗懈。积久凝滞澌尽。游刃肯綮。所向无碍。遂受印可。永乐丁亥初。　太宗文皇帝。有事於长陵。廷臣有言。师精於地理学者。征至。入对称　旨意大加宴赉。即授钦天监五官灵台郎。赐七品服。俾莅其事。事毕。将大用之。师恳求愿复为僧。遂擢僧录司右阐教。住南京碧峰寺。未几。俾住持灵谷寺。　恩遇益隆。庚子闰正月二十八日示寂。时　朝廷。方于灵谷建大斋。礼官董其事甚严。师独若不经意。其徒怪问之。师笑曰。自家有一大事。甚紧无暇他及。至是沐浴更衣。敷坐榻上。二僧捧纸至前。把笔大书偈云。生死悠悠绝世缘。蒙　恩永乐太平年。这回撒手归空去。雪霁云消月正圆。投笔而逝。同官启闻。有命停龛方丈。十又三日。再遣官致祭。颜面如生。茶毗之夕。祥烟弥布。舍利充满。师说法。简易剀切。从而归之者。如水就下。至不可遏。连主大剎。率能兴坠起废。至机锋触发。往往屈其行辈。声闻远迩。亦宗门之巨擘云。

　　无旨授公传

　　可授。字无旨。一号休庵。台临海李氏子。初教而后禅。亲见独孤明公。为虎岩伏老嫡孙。出世。凡四坐道场。皆不出乎台境。诸方将倚之以为重。竞来敷致。师漠然若不闻。作休庵于西坞。日修净土法门念佛三昧。且曰。此即禅定之功也。恶可强分同异哉。　国朝洪武六年。杭中天竺。以府侯之命起师。师勉应之。行至钱塘江滨。净慈诸勤旧。相与谋曰。此大善知识。胡可失也。帅众邀于道。拥居其位。师屡却之不听。色颓然不怡。时当岁俭。问道者如云。糗粮方患不继。而施者踵至。居二载。而退归卧竹院。忽示微疾。端坐西向。召左右谓曰。吾将逝矣。或请偈。曰。吾宗本无言说。乃合爪连称佛号。至声渐微而寂。阅世六十九。僧腊五十。龛留七日。颜貌不变。阇维。齿牙贯珠不坏。舍利光色晶莹如金银水精者。徧满於地。塔而藏焉。师仪观雄硕。识见敻卓。其於荣名利养。视之如无物。出专法席。皆迫於不得已。会　朝廷。设善世院。总统天下释教事。或劝师求檄以主名山。师笑而不答。然其所莅之处。不以恬退而不加之意。必革其敝习。新其规制。使可贻于悠久。五会语。多肆口而说。曾不经思。平居遇物成味。率出人意表。戒其徒勿以示人。至於尊贤尚德。推己及物。有非人之所及。诚末世大法幢也。

　　德隐仁公传

　　普仁。字德隐。兰溪赵氏子。赵故名宦家。师生有出尘之思。博极群书。参了然义公于智者。机锋奋触。当仁无让。声称籍籍。起丛林间。掌记室於东阳辉公。分座说法于南楚悦公。古鼎铭公。月江印公。无弗咨叩。相与辩诘无虚日。征以宗门机缘。大而沙界。小而毫芒。无不收摄。激扬正法之余。旁及辞章者。唯觉隐诚公。笑隐欣公。为最密。元至正乙未。部使者挽师。出世金华之西峰。时天下大乱。师知事不可为。鸣鼓而退。及王师聚婺州。　驾幸智者。见其山川深秀。而法席尚虚。特　诏师住持。不听。韶之南华。不远三千里。致州侯之命。不从。杭之中竺。其请如南华。又加勤焉。师惠然欲往。郡守锺某。惜其行。从容问师曰。佛法有重轻耶。曰否。曰佛法既无重轻。师位宁有崇卑耶。师一笑而止。久之。起应净慈。道声洪震。方以兴坏起废为己任。而秘书事起矣。有诬智者寺僧购名画以归者。事下刑曹。刑曹以师旧主智者。当知其是非。逮而质焉。事将白。忽示微疾于京师寓舍。屈指计曰。此八月八日最良。吾将逝矣。至期整衣。端坐而化。阅世六十有四。僧腊五十。师风指孤峭。不乐与非类狎逢。学行之士。辄敬之如宾师。纵无儋石储。亦必久留不厌。故荐绅服其伟度。乐与过从。善谈论。终日不倦。玉贯珠联。纚纚绝可听。尤能汲引后进。随资诱掖。克底于成。有三会语录。山居诗一百首。传世。

　　白云度公传

　　智度。号白云。处之丽水吴氏子。年十五。慨然有出尘志。父母峻拒之。师不火食者累日。若将灭性焉。父母无奈何。使归禅智寺。礼空中假公。剃发具戒。即寺侧楞伽庵。深习禅定。每趺坐。达旦不寐。如是者数年。已而叹曰。六合之大如此。頺然滞一室可乎。遂出游七闽。徧历诸山。无有契其意者。旋浙。见灵石芝公于净慈。又登天目。参断崖义公。谈锋铦利。人莫之敢撄。时无见睹公。说法天台华顶峰。大振圆悟之道。师往拜之。一见刳心焉。服勤数载。尽揭底蕴。无见嘱之曰。昔南岳。十五出家。受大鉴记莂。后得马祖。授之以心法。针芥相投。岂在多言耶。勿掉三寸舌诳人。须真正见解。着于行履。方为报佛之深恩耳。师佩伏之弗敢忘。又走长沙。见无方普公。走云居。见小隐大公。皆无异辞。既而旋福林。与毒种昙。成山钦二公。互相策励。如恐失之。后从御史中丞章公溢之请。出世龙泉之普慈。众至八百人。移茅山。迁武峰。从者恒如初。国初吴元年。隐禅智之岑楼。洪武己酉。　诏起天下名僧。敷宣大法。师与焉。初力辞。戍将强起之。适师至。而会事解严。遂还杭。杭人奉师居虎跑。又入华顶。未几示微疾。浩然有归志。四众坚留之。师曰。叶落归根。吾所愿也。遂回福林。五日忽沐浴易衣。索笔书偈云。无世可辞。有众可别。太虚空中。何必钉橛。掷笔而逝。寿六十七。腊五十二。阇维。得五色舍利。塔於院之西。师静谧寡言。机用莫测。临众无切督之威。严厉之色。唯以实相示人。所至之处。人皆钦慕。如见古德。或持香花供养。或绘像事之。不可以数计。见客无懈容。无蔓辞。有问则言。无则终日澄坐。所作偈语。不许人录。故今无传者。

　　杰峰愚公传

　　世愚。号杰峰。衢之西安余氏子。初从孤岳嵩公。供洒扫之役。已而为大僧。谒古崖纯公。石门刚公。涕泪悲泣。祈以求端用力之要。二公欣然语之。师佩受其言。不分明暗。兀坐如枯株。时年二十五矣。踏涛江而西。见诸大老。如布衲雍公。断崖义公。中峰本公。师一一咨叩。下语不契。中心瞀乱。遂止南屏山中。三年不踰户限。闻止岩成公。倡道大慈山。亟往谒焉。岩示以南泉三不是语。师闻而益疑。仍还南屏。类气绝之人。行坐寝食。不狥觉知。一夕。闻邻席僧唱证道歌。至不除妄想不求真。豁然如释重负。举目洞照。不见一物留碍。喜跃不自胜。疾走见止岩。会止岩游姑苏。趋天池。求证於元翁信公。仍归止岩。止岩喝曰。何处见神见鬼。师曰。今日捉了贼也。曰贼在何处。师便喝。岩竖起竹篦。命师指名。师便掀倒禅床。岩曰。尔欲来捋虎须耶。师作礼。岩连打三下。嘱曰。善自护持。他日说法度人。续佛慧命。至顺二年。归西安。住乌石山。澄居摄念。影不出山者一十六载。声光日振。缁素之士。坌集座下。恒至二三千指。至无所容。既而迁广德之石溪兴龙寺。向化之盛。不下乌石时。乌石之众。如子失母。力迎其还。适郡境。新建佛剎者四。曰古望。曰龙眼。曰宝盖。曰普润。皆延师开山。为第一祖。师起应之。无不感慕而奋迅。　国朝洪武三年。郡守戍将。举水陆大会。佥谓。非师不足拯拔幽滞。师勉强成行。竣事而反。示微疾。召门弟子。勉以精进入道。书偈掷笔而逝。越七日。奉全身藏于乌石慈云塔院。寿七十。腊五十。得法弟子十余人。无涯永公最着。师道价倾四方。非惟禅林奔凑。而公卿大夫。若太尉高公纳麟。兵部尚书黄公德昭。浙江行省左丞老老。江东廉访副使伯颜不花。或函香致敬。或驰书问道。或上谒亲领玄要。得其片言只字宝之。不翅南金。师之施可谓博矣。使其正席名山。则惠利所被宜益广。今乃仅止於斯。有识者恒伤之。

　　万峰蔚禅师传

　　时蔚。字万峰。温州乐清金氏子。生而室有光。母惧欲弗举。其姑保而育之。襁抱中。见僧輙微笑。作合掌态。年十一读法华有省。入杭受具戒。谒止岩禅老於虎跑俾参南泉三不是。迷闷无所入。抵明州达蓬山。卓庵。佛迹古址。力究至忘寝食。一日闻寺主宗律师。举沩山踢倒净瓶话。忽大悟。偈曰。颠颠倒倒老南泉。累我功夫却半年。当下若能亲荐得。如何不进劈胸拳。走虎跑呈悟。复之华顶。谒无见求决择。见。深肯之。嘱曰。尔年小且居山去。蔚仍还达蓬。单丁十历寒暑。时千岩长禅师。住伏龙山。道望昭着。蔚提包谒之。相见如旧识。慧辩风驰。如天马行空。不可控驭。岩亦极尽钳槌之妙。知其已彻。顾谓昭首座曰。蔚山主。颇有衲僧气象。烦请归堂。寻为第一座。一日岩升堂。举无风荷叶动。一定有鱼行。语未毕。蔚出众。震声一喝。拂袖便行。岩示以偈。有一喝西江水逆流之句。既而别岩。住静嵩山。又一纪。岩前后为手书招之者三。所以爱重期待者甚厚。比至。使分座说法。遂付以法衣。嘱云。汝缘在浙西。可往化导。吾道有寄矣。蔚奉命入吴。凡三筑精蓝。卒之玄墓邓蔚山中。斩蒙羃结庵居之。久之。四众归向。乃构为大伽蓝。额曰圣恩。奔赴者日甚。一日至不能容。蔚随机演说。俾人人满意。故人益慕而信之。於洪武十四年正月二十九日。坐化。阅世七十有九。僧腊六十。停龛十三日。肢体温软香洁。如平时。门人奉全身。[疗-(日/小)+土]於庵之西岗。师貌古神清。髭须疎朗。寡缘饰。千岩称其纯粹质朴。有古人风。谈道三十余年。吴人无少长。咸知敬慕。有绘像而事之者。平生未尝读书。惟以深悟自得。其形诸语默者。俱能刊落浮华。而一践乎其寔。门人请留法语。蔚曰。从上佛祖。诸所言说。句句朝宗。言言见谛。略不肯听从。况吾言乎。悉付火烬。门人。窃而录其少许以传。蔚未化前数日。大众普集。或以得法承嗣为问。示偈曰。慈悲无念。华开果熟。因地分明。慧宝致嘱。盖记无念学。翠峰华。荣果林。宝藏持四公也。於中。学公显受衣法。后出世。开导之盛。无媿于蔚。况受知　太祖高皇帝。龙章宠锡。云汉昭回。法脉渊源不绝。蔚所付得人矣。

　　德馨传

　　德馨。义乌方氏子。幼有超俗志。依千岩长公为弟子。执侍十五年。恂恂然若暗于机者。闻法要。每嘿识心通。一旦喟然叹曰。日月如跳丸。人命如春霜朝露。而久安於此。吾其为井蛙乎。乃蹑蹻出游吴越间。历抵大尊宿。求切究。若端元叟。欣笑隐。忠昙芳。咸啧啧期许。又见瑱顽石于石溪。瑱问何处来。对曰。伏龙。又问何名。对曰。德馨。曰有字乎。曰无。瑱云。讵不闻乎。斯是陋室。惟吾德馨。其字曰兰室。可也。师欣然作礼云。谢和尚命字。拂衣径出。瑱云。好个师僧。只恁么去。乃反伏龙。依长公卒其业。将一纪。长嘱之曰。汝平实地上人。担负大事。吾将尔望。宜善自护。以至正壬辰。杖锡过金华。至城西止焉。其地有泉。曰君子泉。乃宋刘峤隐处。冈峦回合。林樾幽郁。将结茅以居。地主曹仁卿。即割以奉。缁白景向。金谷之施。不求而至。不数年遂成精舍。其规制一如大伽蓝。榜曰清隐。岁无一亩之入。而凡供养之需。沛然有余。诸方参德。来视如归。会圣寿缺席。佥议。非师莫宜补其处。争相搀劝。不从。则白於郡府强起之。　国朝辛丑岁也。婺人。瞻恋莫能已。曰吾师圣寿何有焉。乃相率迓之。明年复归清隐。又十年。洪武壬子冬。始化。师履行诚实。不事缘饰。凡接学者。未尝一言。语相以为教。以身为教者居多。苏公平仲。归自南京。往往闻师名缙绅间。因就谒之。延坐室中移时。起居外无一辞。请曰。尝闻长公见客。口如悬河。剎那顷数千言。师其大弟子。顾嘿然如此。将不言以餂我耶。抑执德不同。作佛事亦异也。师曰。昔吾师。未尝不言而未尝言。今吾。未尝言而未尝不言。道无隐显。焉有语嘿乎。苏深服之。以为有道之言。

　　法秀禅师传

　　法秀禅师。不知何许人。见左春坊邹济所作。般若禅院记中。想见其人。故当时高德。惜无从考始末。记称。江宁天王山有佛龛。曰般若。在京都城南九十里。山形势若莲花。二水环拱于其间。峰峦秀丽。泉清木盛。堪为阿兰若地。元大德中。法秀禅师。栖禅於此。师得法於千岩长禅师。戒行孤峻。尝居婺之圣寿。为第一座。道播诸方。禅衲云集。至正甲午。　太祖高皇帝渡江。闻师名。单骑入山。与语相契。时遣缪总制者。送供久之。师游庐阜。莫知所之。境遂蓁芜。洪武二十年岁丁卯。　上记忆其事。　诏工部右侍郎黄立恭。选一办道僧。即旧地重新创立。因谕之曰。我渡江来。曾谒法秀禅师。其僧有见识。立庵正在莲菂上。赐名般若禅院。立恭乃举僧绍义。引见受命而去。远近闻　上意所向。莫不随喜。输财助力。未几而成丛席。即今之般若寺也。
　　明河曰。图记列千岩法嗣。唯万峰蔚松隐然耳。安知复有秀哉。如秀者。显隐之际。犹神龙。不可得而系羁。能使我　圣祖。仅一见之。不及再见。至念其人不忘其处。诚足传持师道。将超然跨蔚而上之天际真人。宜乎　圣祖谓其有见识也。故予。不能尽无疑于图记之所见。而於图记之所未见。寓想增叹之深。不特秀公一人而己。

　　西竺来禅师传

　　本来禅师。西竺其号也。生抚州崇仁裴氏。七岁出俗十三谒一峰宁公。付以禅观之法。尝一定七日。偶闻人读清净经。豁然有省。颂云。几年外走丧真魂。今日相逢逈不同。身伴金毛石狮子。回头吞却铁昆仑。似一峰。峰用本色钳锤。痛与锥札。示以偈曰。青山迭迭雨蒙蒙。狮子金毛拨不通。我也自知时未至。十回放箭九回空。项峰示寂。师於定中。与峰相见。作转语数十。打破水碗。遂出定而垂泪嘘叹。因往金山。见慈舟济禅师。方得决了。遂嗣焉。舟以深居岩穴。为嘱师奉以周旋越后。　宁藩。闻师道迈。以礼三请。师不赴。且欲深隐。　宁藩恐竟失师。因进书问道要。师拈方便语示之。　藩信受。奉八字师号。以尊显之。从兹道誉徧寰区矣。乃走盱江黎川。隐寿昌禅院。学者踵集。复入闽之杉关。趋赴有加。盖以雷声虽远。闻者自震。虽欲痛晦埋踪。不可得也。众至无所容。主事措置土木。工甫毕。师焚香趺坐。索笔书偈云。这个老乞儿。教化何时了。颠颠倒倒任随流。是圣是凡人不晓。咄来来来去去去。海湛空澄。风清月皎。掷笔泊然就逝。阅世六十八。僧腊五十五。时永乐壬寅十月八日也。

　　如皎传

　　如皎。字性天。四明周氏子。七岁患肠痈。医剥生蟾蜍以治。师见惕然曰。物我皆命。奈何害之。夺而纵去。父母奇之曰。必佛种也。乃命出家。礼正庵中公为师。而落发焉。随侍正庵入京。参同庵简禅师于天界。典藏钥。究楞严。昼夜讲读不辍。过劳得咳血疾。同庵谢世。值正庵主饶之景德。师侍行。旧疾亟增。欲还天界养病。正庵曰。吾方赖汝匡辅。若去我独处此。无益也。遂退席偕还。疾愈。闻古拙俊公居繁昌。乃函香而往。古拙命参无字话。复还天界。立誓不出山。禁语千日。永乐丁亥。会古拙奉　诏旨天界。山居终老。师幸亲炙。一夕夜静推帘见月。蓦然有省。叹曰。元来得如此也。翌日见古拙。入门不作礼。震威一喝。古拙曰。皎上人。今日冷灰豆爆。莫是贫人得宝耶。师曰。宝即不得。得即非宝。曰。凭何如此。师即趋前问讯。退位叉手立。古拙曰。父母未生前。毕竟如何。师屹然一默。良久。古拙曰。还我向上句。语未绝。师以衫袖蒙首趋出。呈偈云。午夜推帘月一弯。轻轻踏破上头关。不须向外从他觅。只么怡怡展笑颜。古拙阅之。以掌抚师背曰。此正是持不语底人也。述伽陀为之助。喜遂归侍正庵。俄正庵示寂。乃飘然度岭。至西坑筑庵居之。影不出山者二十年。坐死关千日。宣德壬子。武林请主虎跑。不应。祖堂幽栖。复固请之。不获已一出。据猊提唱。学徒云集。将终。集弟子曰。文章佛法空中色。名利身心柳上烟。惟有死生真大事。殷勤了办莫迁延。复问云。死生既大。汝等且道如何了办。众不能对。徐云。我今无暇为君说。听取松风涧水声。言讫而逝。寿七十。徒众奉全身。塔於庵之左陇。师仪状魁伟。性格清奇。度量含弘。戒简坚峻。口不言人过失。徒众越度者。惟以冰颜示之。待其自化。有犯之者。怡然不与较。兼涉外典。平日漫成偈语。无非祖意。以示人光明显赫。近古耆宿难与为比也。

　　香严澄禅师传

　　觉澄。山后蔚州人。十岁不茹荤。从云中天晖[日/〦/水]公落发。痛绝人事。阅大藏。越五寒暑乃周。后因提无字话有省。道誉隆起。巨卿名公。交荐之住南阳香严寺。大为人所归。逾年弃去。上西蜀。游江南。受大戒於杭之戒坛。还登太冈山。访月溪和尚。又入投子。礼楚山琦禅师。遂获印记。俄而别去。养静固始之南山。星霜频易。又往五台。礼文殊请光瑞。得如所祈。密有感悟。还墉城。逢天界首座清宁。请居高座寺。寺后即雨花台。梁云光法师讲法华。天雨花处。师遐继芳躅。善於开导。键闭山居十余载。足不蹑城市。而闻风者从化。有药师科仪雨花集。行世。成化癸巳八月九日。端坐夷然而化。少息。众皆凄泣。又徐开目曰。不须如是。复瞑目长往。

　　无念传(附一觉)

　　无念学公。德安陈氏子。九岁出家。礼无极和尚为师。东游姑苏。见万峰蔚禅师。一喝下领旨。万峰出法衣。说偈送之。归宝林寺。道声蔼着。远近翕然宗之。宝林当四会之冲。天兵征陈友谅。寺毁缁流尽散。唯学一人守之。荒墟蔓棘。吊影数年。暨我　圣祖。削平僭伪。奄有四海。偃革崇文。聿兴吾教。学有复创之志焉。於是。善信云集。向化风从。不三四年。宝林金碧掩映。如化乐天宫矣。洪武十五年。　孝慈皇后。陟天楚藩。建大会。集千僧於洪山。学在焉。王见而异之。遂留邸馆。建九峰寺居之。学具福德相。行慈悲行。人见之意消。故有不言而化者。是能倡大缘举大剎。皆一呼而应。成之之易。如掇之也。当道者。荐於朝。　圣祖召见便殿命坐。应对称　上意。礼遇隆渥。欲留主京剎。固辞弗受。厚赐。遣中官送还。二十九年。再遣中官。奉　御制怀僧诗文一轴。松花实各一器至山。谕慰弥至。　勑曰。前者僧无念。戒行精於皎月。定慧稳若巍山。暂来一见。去此尝怀。怀之不已。遣人就见。特以松实供之。兼以诗劳之(云云)。又赐僧无念九岁出家诗。学皆如韵。和之以上。　上览之大悦。自是深信吾道。颇亦省刑宽法矣。永乐四年示寂。阅世八十有一。塔全身於九峰狮子岩之阳。
　　一觉。祝发精修。尝刺血书杂华经八十一卷。善吟咏。有寒泓稿。与太子正字桂彦良游。甚厚。一日彦良。侍　上文华殿。　上问。尔在乡里与谁游。对曰。有僧觉性原。尝与游。有诗赠之。因诵诗。　上称善。即　赐和。命考工监丞徐瑛书之。寄赠一觉焉。
　　无念受知　天子。见礼亲王。极一时之盛。全以实行感动。至一觉。则以桂重也。然一觉固有所以取重於桂者。儒尊士行。僧贵德业。我　圣祖。敬德慕道之心。世出世间一揆。深得灵山付嘱之意。即师号一节。在宋元时。何其纷纷也。至我　朝。卷迹一扫。故历代帝王。护法尊僧。非不及则过之。唯我圣祖。为体道得中云。

　　楚山琦传

　　绍琦。字楚山。唐安雷氏子。生自不凡。慎动止。寡言笑。九岁出家。从玄极和尚学禅。后获印于东普无际禅师。正统六年。再参东普。普问。子数年住何处。曰我所住处。廓然无定。普曰。有何所得。曰本自无失。何得之有。普曰。莫不是学得来者。曰一法不有。学自何来。普曰。汝落空耶。曰我尚非我。谁落谁空。普曰。克家须是破家儿。至晚复召入。诘之曰。汝将平昔次第发明处告我。师悉具以对。普曰。还我无字意来。师偈答曰。这僧问处偏多事。赵老何曾涉所思。信口一言都吐露。翻成特地使人疑。普曰。如何是汝不疑处。曰青山绿水。燕语莺啼。历历分明。更疑何事。普曰。未在更道。曰头顶虚空。脚踏实地。普召弟子。鸣钟集众。取袈裟拂子授之。师容止庄重。虽宴居。如对清众。具择法眼。勘验学者。百不失一。门徒数十人。唯宝山金者。深入堂奥。读师语录。直捷简明。不在古人下也。

　　古庭传(附净伦)

　　善坚。姓丁氏。永乐甲午。生於滇城南郭。其夜红光异香。充盈户室。十岁入五华寺。礼宗上人为师。易名善贤。十九参柏岩禅伯。自是习坐不辍。岩异之。勉持观音名号。宣德二年。巡按御史张公善相。谓诸老宿曰。此子。非凡间人。三十后当佩祖印。诸德宜善视之。庚戌走金陵。谒无隐道和尚。示师万法归一话。力究数年。偶阅圆觉经。至身心俱幻。划然自释。云。离此身心。谁当其幻。目前境物。非我之留。死去生来。安可息也。乙卯抵贵州拥萝山。因入蜀。胁不至席者数年。遂大悟。正统间。无际奉　诏住隆恩。师袖香见之。获印记。付信衣拂子。更号古庭。天顺间。住浮山。从化者众。师之玄言妙行。不获悉纪。观师所着闲闲歌。则知其槩矣。歌曰。君不见我闲处。我闲闲处闲闲余。迭嶂重峦锁碧居。松头每夜银蟾晖。放出清光照我闺。望高巅见远水。千山万山何已矣。环烟四绝境空如。坐卧繇吾心自主。闲中闲谁理会。山中更有深深地。雨过山青色更佳。满岩烟雾多苍翠。禅欲参道欲学。不学不参惟快活。绝无人事与相关。雅有鸟猿声聒聒。这闲翁何所据。年来日去谁相似。聪明知解没些儿。破衲蒙头惟一味。君不知我闲趣。万论千经徙指注。世尊良久落人机。见影追风犹累坠。不无无何有有。一见明星颠倒走。铁牛日午过秦川。木马追风夜半吼。间自在身几几。百年之事一弹指。富贵功名总属空。古今多少皆如此。众生心诸佛性。生生死死何时定。老胡掘地陷人坑。似与钵盂安把柄。闲中闲说向人。但得心安莫虑贫。眼空四海无相识。唯见依依岭畔松。闲散诞忒蹉跎。未尝开口念摩诃。总是闲情闲不过。大平无事且闲歌。又有山云水石集。盛行於世。暮年返滇。建归化禅林。以弘治六年癸丑七月二十日迁化。肉身如生。四众龛而奉之。
　　净伦。号大巍。师门人中之皎皎者。针芥投於浮山。道化被於南服。黄慎轩太史辉。极其叹美。谓。古庭大巍。皆宗门开士。有远录公之遗风焉。
　　尝以诗寓道。山居吟云。无事山房门不开。土阶春雨绿生苔。此心将谓无人委。幽鸟一声何处来。

　　补续高僧传卷第十五

　　补续高僧传卷第十六

　　　　吴门华山寺沙门　明河　撰
　　习禅篇

　　明　翠峰山公传(附圆月．明律)

　　德山。号翠峰。关陕西夏人。幼质朴。深慕禅悦。年三十始出俗。从灵南牛首寺海公为弟子。束戒缚禅。日积月磨。渐有契会。海公就化。师得以自便。因遍参丛席。足迹殆半天下。虽历诸禅老钳椎。而碍膺之物终未脱。然偶遇古峰上人。悯师为道之勤。劝见宝月潭公。潭公。为时大禅伯。声光显着。一见相契。遂示以法要。且曰。子期心固远。然终欠一番彻骨在。必过此一番。死中发活。始可面目向人。出言吐气。皆有着落。不然徒使伎俩。了没交涉也。师闻忽醒。即日辞去。入伏牛山。傍崖结茆。日食麸糠草根。不知身为何物。如是六年。而豁然融贯。瓣香为潭公嗣。不忘所本也。自是远近奔赴。法席大张。相从者动以千计。以众盛故。魔起浮言。　上闻。天威震怒。众皆为师危之。或劝师暂避。不从。安坐丈室。略无惧色。而卒亦无他。此在都门吉祥寺时事也。既而舍众归伏牛。而众终不舍师。故伏牛之众。视吉祥为尤盛。说法三十余年。度人不可称记。一旦谓众曰。归欤。归欤。吾北人。归化首丘。吾之愿也。遂还京。居延寿。延寿在吉祥东。师所创也。未几而寂。年八十有一。弟子奉全身。[疗-(日/小)+土]於寺普同塔之后。师梵貌颀伟。观视凝定。喜怒不形于色。有容人之德。学子不谕其意。师谆谆为教。必使达之而后已。持身甚约。所蓄无长物。得檀施辄缘手尽。以广二田。若於己无与焉者。有为师赞者曰。有风斯清。有月斯明。猗欤翠峰。玉振金声。师实录。当之无愧。
　　圆月。字印空。姓熊。京师人。入翠峰之室。栖伏牛山。久之有得。性光显露。辟道场开法。学子麇至。声闻　九重。被　命於庆善戒坛。为受戒者宗师。
　　明律。字三空。姓龚氏。顺天人。亦尝有闻於翠峰者。翠峰在伏牛。律结茅玉皇垛中。修念佛三昧。开龙兴寺。率众炼魔。晚住杭州虎跑寺。甘淡务实。於时无两。万历乙卯。入灭。

　　毒峰善传(天渊湛附)

　　季善。祖凤阳人。随任生於广东之雷阳。父姓吴。母锺氏。稚小以佛事为儿戏。十七出家。初投源明和尚。明示以无字公案。嘱云。须发大愿。以自护持。师便发愿。若生死不了。大事未明。遗弃修行。贪着名利。死堕阿鼻地狱。受苦无量。正统八年。入闽参无际。闭关力究。关中不设卧床。安一[柷-口+登]。誓不倒身。以悟为则。昏沉来。因去[柷-口+登]立。誓不坐不近墙壁。辽空径行。一朝闻钟声忽悟。说偈云。沉沉寂寂绝施为。触着无端吼似雷。动地一声消息尽。髑髅粉碎梦初回。见蒙隐楚山二老。又见月溪。溪印可之。天顺庚辰。赵氏建西湖三塔寺。请师开山。继兴天目昭明。继兴吴山宝莲。继兴南山甘露成化。庚子。掩关石屋寺。壬寅。慈云岭有寺。曰天真。僧宗纲。请师兴建。事竣。即掩关杜人事。师一生苦功。无与伦比。虽得相应。而勒持弥督。涵养淘汰。至老无替。有四十余年秪掩关之句。示寂后。真身覆以缸龛。藏天真石洞中。门人辑师言论行实。为三会语录云。
　　福湛。号天渊。楚人也。居蓬溪智林。亦以勤苦入道。获印於月溪。后开堂弘化。大为楚蜀学禅者所归。有法语二卷。曰天渊录。七十七岁而化。倒骑铁马吼西风。明月清风一样同。师偈也。月溪之门。自不乏人。语孤硬之风。二师为最。

　　法舟济传

　　道济。字法舟。张氏子。生檇李思贤里。少爽拔。未尝入乡较。而义辩宿成。为里中所异。年十八忽猛省。白父母求出俗。勿许。遂日夜坐。不事生产。又三年。潜入天宁寺为行者。时默堂宣禅师。受月舟和尚法印。归自繁昌。法筵龙象。跄跄济济。师服勤之余。多所谘访。久之。诣东禅。依昂公剃染。昂法叔吉庵祚禅师者。默堂子也。知见精确。而道行清苦。师折节事之。古德入道因缘。朝夕参叩。以为不至古人休歇田地不止。偶行廊庑间。闻佛殿磬声。豁然契悟。寻趋方丈。庵望见笑曰。子着贼也。师曰。贼已收下。曰。赃在甚处。师振坐具曰。狼籍狼籍。曰。这掠虚汉。狼籍个甚么。师一喝归众。庵喜印可之。继谒古印云峰诸师。日益深奥。自是应机演化。雷动电激。章缝缁素。诸乞言者。憧憧然水陆并凑。无虚日矣。嘉靖初。众请出世於金陵安隐寺。上堂举拂子。召大众云。见么。又击拂子云。闻么。既是举起便见。击着便闻。妙真如藏。非思非议。应用灵灵。奇哉奇哉。汝诸人。自不丈夫。顾乃傍人门户。求知求见。韬晦家珍。甘为寒乞。将谓诸圣别有奇特也。广额屠儿。扬下屠刀。便云。我是千佛一数。岂有曲折。作知见耶。丈夫子。何不恁么便担荷去。其指法径要。大都类此。性恬静。未尝误干谒。随缘迁转。前后二十余所。解包之后。不更出门户。处大众折大疑。无碍之辞。波腾云涌。夜以继日。曾不少倦。而燕间之日。泊然危坐。若不解语者。此其大凡也。师心精泯合时灵感通。以至咒移井石。锡出山泉。说法则蛙入晨窗。入定则神来夜室。自避倭之后。任真而放。雅同流俗。嬉笑怒骂。纵横自调。而人不能测矣。庚申秋。寝疾且革。或劝起坐说偈。师曰。此皆文饰。非吾事也。以手摇曳而逝。年七十四。腊五十二。茶毗后。塔其骨於别室中。所说法语偈颂等若干言。门人正雨辈。集而梓行。

　　月心宝公传

　　德宝。字月心。金台锦衣卫族。父吴公。母丁氏。举师於正德壬申年。既冠。偶过讲肆。闻法师讲华严大疏。至十地品初地菩萨舍国城妻子头目髓脑处。发愤叹曰。千古犹今。同一幻梦。富贵功名。纵得奚益。遂投广慧院能长老出家。既祝发具戒。知有向上事。不自便休。必期真悟。即腰包行脚。一时老宿。号称明眼者。罔不蒙参而户谒。指点功夫。揩磨见地。造诣日益深密。后因宝峰指。见关于岭和尚。入室次。连下语数十转。皆不契。师心路俱绝。一日因洗菜水边。忽一茎堕水。随水圆转。捉之不着。忽有省。喜甚。提篮归。见岭立檐下。问师是甚么。曰一篮菜。岭曰。何不别道一句。师曰。请和尚别问来。岭复诘以灵云桃花。赵州柏子。皆随问而答。复问玄沙不肯话。师随声便喝。拂袖而出。次早入室。问讯侍立。顷岭顾视傍僧曰。汝等欲解作活计。这上座。便是活样子也。师即震喝而出。后复同爽庵。参襄西大觉圆和尚。觉门庭孤峻。自办粥饭。始许挂搭。亲炙四五月。语言无滞。觉曰。若以今时诸方。子当绝类为不可测人。今则不然。老僧将你烂熟底一则因缘问你。外道问佛。不问有言不问无言。世尊良久。外道便大悟佛旨。且既不涉有无。良久亦是闲名。正恁么时。外道大悟个甚么。师儗答。觉急以手掩师口曰。止止。犹更挂齿在。师豁然顿省。乃曰。可谓东土衲僧。不如西天外道。自是名震海内。海内禅子。皆奔走座下矣。师随缘开化。靡定所居。有语录四卷。曰笑岩集。笑岩。师别号也。邓定宇曰。笑岩上堂。棒喝纵横矣。卒无一人承当。即笑岩不失利安在。为时雨而化。无亦婆子心切欤。晚年屏居京师柳巷。几至结舌亡锋。而具真实。为生死心者。亦不惜为一见。如师者。固末世之光明幢也。以万历辛巳正月示寂。阅世七十。僧腊四十有九。塔全身於城西之北门。

　　常润．善真二师传

　　常润。字大千。号幻休。江西进贤黄氏子。幼失二亲。从父出游。遂入佛牛山出家。学摄心。浮泛不得力。誓遍参。南询万松林公於径山。折而入都。听松秀二法师讲楞严。至圆明了知处。忽有省。复谒大方莲公。最后入少林。参宗主小山书公。言机相合。如函盖。究进之力。日益精勇。一日举洞山过水颂请益。公诘之曰。既不是。渠毕竟是何人。师于言下霍然。以偈答曰。若要识此人。有个真消息。无相满虚空。有形没踪迹。曾为佛祖师。尝作乾坤则。龟毛拂上清风生。兔角杖头明月出。公嘱令加护。未几辞去。公授之偈。以少室相累。师谢未遑。及公归寂。大众迎师于都门。三辞不获已。乃赴。座下士百七人。闻所未闻。得未曾有。咸谓宝镜重光。先堂头付托得人矣。尝游五台。讲法华於寿明寺。众见白光绕座。偶行路次一精舍。众沙门。罗拜称祖师。云。昨梦伽蓝神扫门。旦日祖师过此。今师适来。师笑曰。祖师过去久矣。师居堂头位。且久卓然。有古人之风。大司马汪公道昆谓。师魁然修硕。容止庄严。其向应如洪钟。其普度如广筏。其砥波流如山立。其随机而显化。如珠走盘。至其禀独觉。觉群迷日孳孳然。以道自任。(云云)。信非虚语也。以万历乙酉岁四月示寂。大宗伯陆公树声。文其石以颂德。
　　善真。字实相。南昌人。姓熊氏。参幻休而未尽幻休。人疑为不及休。或以为过休者也。幼业儒而不安於儒。每以三教谁尊问人。人以佛对。遂弃儒往庐山。礼湛堂和尚祝发。雅志参访。初游闽之武夷。听默庵禅师提唱公案。竟月无入。乃以己臆。下视诸方。既而悔之。游楚兴国。州建一寺。葺清规安众其中。太守任公。奉事惟谨。道望翕然。甫及期舍去。入少林。谒休和尚参。机缘往返不荐。曰且作长行粥饭僧。虽然。此老真吾师也。故其后所游至。皆称少林焉。自是行踪益远。遍历吴楚滇蜀。礼南华之塔。访鸡足之衣。天台云。峨眉雪。皆师杖间物耳。抵赣州疾作。命在呼吸。兀坐不睡。其徒明空进曰。师曾讲观法如指掌。今何以临渴掘井。请放开养疾为正。师首肯。疾愈。嘱徒曰。父子上山。各自努力。因入顶山独栖。以姜叶为衣。野菜为食。适於雪夜负薪。霍然有省。住三年。入终南云雾山。居九石坪。人云。此坪不开久矣。曾有六七人。入坪采木死於虎。师不为意。扪萝剪棘。露坐七昼夜。稍开一径於坪。建一室。名萝月山房。修静其中。虽绝粒经旬。处之夷然自得也。时休和尚已化。闻之为位拜哭。叹曰。先师一把椅子可惜。或曰。师得无有余念乎。师曰。此处安容。念为祖庭所系不为人耳。未几。入秦。游太白山灵山。将之华山。讲道德南华二经。为士大夫延回汉南。讲首楞严。仍入蜀广元县汉王山静居。顿成丛林。已应雪峰宁羌二讲。未久。门人请还汉王山。乃以万历戊戌五月示寂。遗言有乐志论。一行三昧说。及净土应验。山房夜话。诗偈杂作。传於世。紫柏尊者曰。真禅师持行高洁。与余意气相期。惜不得与之雅游。仅於峨嵋一交臂。而失之。曾投一偈。冀续后缘。而今则已矣。世之君子。试读其乐志诸篇。可想而见也。师住峨嵋卧云台时。达师曾过访之。故及之云。

　　孤月禅师传

　　净澄。燕京西河张氏子。生时。偶二僧至门。厥父喜。即请安名。僧曰。此儿非常。应名清正。未几。父母相继亡。师决志出家。行至双城子。路逢僧求落发。询其来缘。乃初立名僧也。遂就金河寺剃落。其师令习经业。师不悦。示以念佛法门。未周岁其师死。偶遇五台善公。易名曰净澄。即走古华严炼磨。日夜逼拶。忽疑滞顿开。如释重负。求证於广恩月溪老人。溪转数语。师汗下不能对。因俾参无字。久之。获印可。付以拂子手卷。南游济河。舟没所有俱失。身附浮木获免。自思所得未惬。即誓曰。此行。若不大悟而还者。有如河。自此提参益切。入蜀飞雪山独居。吊影三年。一日造饭。遂定去。觉时饭生白醭。静中尝闻百里外人声。久着地打坐。足为冷湿所乘。忽不能起。幸得人荷至后山。调息始愈。一日坐木上。正尔湛寂。忽闻爆竹声。豁然心空。自是方得一切时中。洞然明妙。请印於圆觉法鉴和尚。又造广福云谷老人。谷见其一向孤逈逈底。即问曰。你却似个死人。我且问你。大死底人。却活时如何。师曰。眉毛眼上横。鼻孔大头垂。又问如何是无字意。师曰。风行草偃。水到渠成。又问。大地平沉。虚空粉碎。汝向甚么处。安身立命。师曰。云消山岳露。日出海天青。谷肯之。天顺改元。还清凉。道声远播。代藩请诣内掖问道。感光明照彻内外。王大悦。因就华严谷建寺。请额曰普济。奉师开法其中。有清凉语录。行世。尝作山居诗云。甘贫林下思悠悠。竹榻横眠枕石头。格外生涯随分足。都缘胸次一无求。又云。自住丹崖绿水傍。了无荣辱与闲忙。老僧不会还源旨。一住山青叶又黄。复坐脱於本寺。

　　石头回禅师传

　　自回。东川合州人。世为石工。虽不识字。志慕空宗。为僧於景德寺。精戒谨言。求人口授法华。日取崖石。手不释锤凿。而诵经不辍。南堂静禅师。见而愍之。令罢诵。一意看赵州勘婆因缘。师念念不去心。久之。因凿石石稍坚。尽力一槌。瞥见火光。遂大悟。说偈曰。用尽功夫。浑无巴鼻。火光迸散。元在这里。南堂可之。为石工而又因石悟。诸方称石头和尚。有颂云。石头和尚。咬嚼不入。打破虚空。露些子迹。既而归钓鱼山。建护国禅林。大开炉鞴。从化者众。着草庵歌警世。其末云。老僧不知轮甲子。一叶落知天下秋。后自甃石二十四片为龛。自入掩门而逝。又有回禅师者。婺州人。育王谌和尚嗣也。住南涧西岩。新行经界法。回芟去茶窠植松柏。人诉於有司。追之甚峻。回曰。少待。吾行也。即剃头沐浴。升堂辞众曰。使命追呼不暂停。争如长往事分明。从前有个无生曲。且喜今朝调已成。瞑目而化。有司遂寝其事。

　　无尽灯禅师传

　　祖灯。无尽其字也。族王氏。四明人。父好谦。尝写华严经。五色舍利。见於笔端。师年方幼。叹曰。般若之验。一至於斯邪。即求出家。依郡之天宁东白明公。秉戒於开元奎律师。已而日溪泳公。来代明公说法。命掌纲维司藏钥。日溪升堂。师出问曰。生死事大。无常迅速。乞赐指示。溪曰。十二时中。密密参究。忽然触着。却来再问。师抗声曰。无常迅速。生死事大。语未终。溪便喝。师遽礼拜。溪曰。见何道理。便尔作礼。师曰。开口即错。溪领之。服勤数载。复出参名德。以验其所证。时中峰本公在天目。方山瑶公居净慈。无见睹公住华顶。斗岩芳公主景星。师皆与之辨。诘其所印。盖不异日溪云。师得道已。思韬晦而护持之。乃入天台上云峰。缚草为庐。宴坐其间。虎狼蛇豕。交迹於户外。师摄伏之。不能加害。日与其徒修苦行。以自给。冬一裘。夏一葛。朝夕饭一盂。影不出山者。逾五十春秋。人多化之。有以土田为布施者。师辞曰。先佛以乞食为事。吾焉用此为。然天性尤孝谨。迎母童氏养山中。年九十四而终。众以非沙门行让之。师曰。世尊尚升忉利天。为母说经。我何人。斯敢忘所自哉　洪武己酉春。示微疾。二月八日夜将半。顾左右曰。天向明乎。对曰未也。或曰。和尚正当此际何如。师破颜微笑曰。昔古德坐疾。有问者云。还有不病者乎。古德云有。又问云。何物是不病者。古德云。阿爷阿爷。师举此良久。又曰。如此唤做病得否。众无言。师曰。色身无尝早求证悟。侍者执纸乞偈。师曰。无偈便不可死耶。乃书曰。生灭与去来。本是如来藏。拶倒五须弥。廓然无背向。掷笔端坐而逝。寿七十八。腊五十七。火化。异香袭人。所获舍利。不可胜计。塔於峰之左原。大河卫镇抚林君性宗。尝从师游。师勉以忠孝。迄能为国宣劳。为时显人。恐师之行不白於丛林。请宋太史景濂文。宣师行业。其略云。呜呼。若禅师者。可谓能守道而弗迁者矣。古之僧伽。多寄迹岩穴。友烟霞而侣泉石。至有跬步不与尘俗接者。治内之功纯。务外之意绝也。风教日偷。学者。始不知自立。荣名利养之念。日交蚀於心胸。奔竞干请。无所不至。是以来有识者之讪侮。可胜叹哉。禅师一钵。自将策厉学徒於寂寞之滨。虽施者填委。振起颓废。重楼杰阁。弹指现前。亦未尝见其有为。震黄锺於瓦釜雷鸣之际。翔灵凤於众禽纷翥之时。谓为禅师矫弊之功。非耶。

　　会堂缘师传

　　自缘。号会堂。姓陈氏。台之临海人。父某。以诗书为业。人称为石泉处士。母某氏。感奇梦而生。师气骨不凡。翛然有出尘之趣。初为四明白雪寺观公弟子。十七剃发受具戒。即以缚禅为事。还台谒天宁日溪泳公。泳公一见。辄加奖予。泳迁净慈。师从行。咨决心要知解。且日至渐息群念。期造於无念。时处士君春秋高。师欲尽觐省之礼。复还台。道经宁海。日已暮。悲风号林莽间。师遑遑急走。欲求憩泊之地。竟不可得。夜行三里所。乃逢逆旅主人。破屋一间。不能蔽风雨。师竟夕不寐。明发。指天自誓曰。所不能建庵庐以延。旦过者有如日。阛阓中有妙相。古寺两庑萧然。不留一物。师往还视。喜曰是足以遂吾志矣。白於主僧。假西偏粪除芜秽。具床几。设衾褥。下至庖厨溷湢之属。罔不整洁。吴楚闽浙之士。肩摩袂接。而至者如归。皆得歇息安饱而去。其费一出师之经画。先是。县东有桃源桥。跨广度河上。故有圆通阁。岁久将压。县人李斯民。撤而新之。邀致师为主。师遂迁至其处。遇过客如初。师犹以为未足。俭衣削食。建华严宝阁。月集善士。阅华严经。桥之南。复筑弥陀阁。像净土十六观相。览者观相兴行。启发极乐正因。阁道行空。朱甍耀日俨然。如化人天宫矣。事闻於朝。授师金襕法衣。及锡佛心普济之号。仍俾报恩寺额。以宠异之。师既受命。复自念曰。上之恩侈矣。顾尘居杂沓。无以称清净宏伟之观。爰择地县北五里。而近大桥之阳。林樾苍润。蔚为神灵之壤。新建报恩院一区。晨夕帅其徒。以祝厘报上为务。繇是。两地之间。钟鱼互答。有若东西家焉。元季政乱。海上兵动。烽火涨天。三阁与寺。皆鞠为茂草之场。师衋然伤心。又以兴复为己任。持钵行化聚落中。随其地建华严传经之会。演说因果。屠沽为之易业。於是施者四集。师仍于桃源夹河。两堤悉甃以石。建杰阁三楹间。命工塑佛菩萨天神诸像。毕工未久。而师厌世矣。师一旦早作。无疾如平时。索浴更衣。属诸弟子。以见性为急。且曰。吾明日将逝。至期呼笔书偈。怡然委顺。时　国朝洪武戊申三月某日。世寿五十九。僧腊四十二。龛留七日。颜貌如生。茶毗。得舍利无算。其徒即寺西北偏。塔而藏之。宋景濂为之铭。从学子方孝孺请也。

　　雪庭传

　　雪庭某公。自号梅雪隐人。杭仁和人。父桂姓。征名。母徐氏。昆仲三人。师最少。以景泰丙子生。毁齿丧父。患痘风。双目短视羞明。抱疾弗瘳。梦中。感金神教使出家。母兄不允。年十五。虽慕道求师。不得正眼。成化癸巳。闻四川休休翁。寓郡城仙灵寺。往叩之。一见契合。始落发。受无字公案。日夜研究。犹滞沉寂之境。座元勉以看教。因阅楞严。至一毛端上现宝王剎。有疑。乙巳寓江阴乾明寺。忽睹万佛阁。金碧峥嵘於眉宇间。偶会得毛端现剎之句。始知幻寄两间如梦如旅。又明年。因咏黄鹂。有作者云。此句法未得。意在言外之趣。繇此。茅塞泮然。冲口道云。多情自信惜春光。飞入园林锦绣乡。记得小窗惊我梦。满庭红杏带斜阳。后因除夕闻钟。大悟曰。圆响心非闻。大千同一照。抹过上头关。更不存玄妙。乙卯。休休翁。应湖南净慈请。师复依附。日逐寻究。乃蒙印可。所着有请益警进。拈古颂古。拟寒山。和永明诗偈等。凡二十卷。号幻寄集。夫幻即寄之迹。寄乃幻之迹。幻起寄亡。全寄是幻。幻逐寄生。全幻是寄。翳目生华。山河大地。华翳不生。空真实际。幻之寄之。诚哉儿戏。师自语也。

　　天界成禅师传

　　道成。字鹫峰。别号雪轩。居蓟北之云州。出家受具戒。结三人为友。云游至山东之青州。居士窑中。刻苦究参。胁不沾席者。三逾寒暑。一日忽见一老人自外而来。仪貌甚古。谓师曰。汝三人。苦学如此。他日必作法门梁栋。言已忽不见。繇是愈厉精苦。久之。闻济南秋江洁公。大弘曹洞宗旨。遂往见之。洁问何处来。师曰。青州。曰。带得青州布衫来否。师曰。呈似和尚了也。曰。如何是布衫下事。师曰。千年桃核里。元是旧时仁。洁肯之曰。是汝本有之事。善自护持。他曰弘吾道。惜吾不及见矣。后出世住莱州大泽山。每说法。听者千余人。　洪武壬戌。　诏。天下设僧司。拣名德以居之。师首膺其选。授青州都纲。　高皇帝闻其贤。召为僧录司右讲经。命考试天下僧人。称　旨。赐金襕衣。　命住持天界。恳辞。　上不允。赐诗留之。及　太宗文皇帝嗣位。命师宣谕日本陛辞。　赐金钵锡杖等物。既至。宣示　朝廷恩威。阐扬佛祖宗旨。自其国王而下。莫不俯伏向化。明年师还。而国人入贡。称谢者即至　上大悦。升师左善世。复率天下僧于锺山。修设大会。师承　旨说法。听者数万人。是日有瑞应。　上闻之悦。御制感应诗三章。　赐师。累赐金帛。作大毗卢阁於寺后。　皇上北狩。数师入觐。赐赉甚厚。　仁宗在春宫时。有忌师之宠者。构词间之。及御极。遂谪师海南。　宣宗嗣位。首遣官召师还京。且　敕礼部左善世。到须别见。师至。入见便殿。慰劳甚至　赐彩段若干疋。钞万缗。仍　命掌僧录司事。无何入疏。乞归南京天界之西庵以终老。　上从之。赐白金楮币。及[镰-兼+(畏-田+廿)]金佛。敕兵部给驿舟。命中官护送。逾三岁。辛亥十二月八日。微疾端坐而逝。阇维。得坚固子无算於灰烬中。　上遣官谕祭赐塔所。师身长七尺。广颡丰颐。修然出人之表。历事　四朝。五十余年。三坐道场。四会说法。有语录。行於世。

　　古渊清公传

　　清公者。不知何许人。重兴南京永宁寺。以清苦自励。亲执劳役。寒暑无厌倦心。　天子嘉其勤。授以左觉义。以尸祝厘。虽处荣遇。而苦节弥竖。一室萧然。朝夕称佛名号拜礼。求速超脱。忽所事大士像。放白光萦萦如丝缕。盘旋於室。至夜如秉烛。复梦。大士谓曰。尔以精心恳祷。宜即参访。了心为上。师拜受之。即掩关於弘济寺。提无字话。心念相依。胁不沾席者三年。忽一念不生。三世际断。经三日。夜见大千世界。光若琉璃。闻远鸡唱乃起。说偈曰。喔喔金鸡报晓时。不因他响讵能知。三千世界浑如雪。井底泥蛇舞柘枝。他日以偈呈善世古林香公。公喝曰。多嘴汉。明日特为师上堂。才竖起拂子。师随夺之。自是得无碍机。人不敢婴其锋。且言。人吉凶无不悬应。自奉极淡薄。每有金帛之供。视之漠然。悉付尝住为公。众须一心恳恳。为人惟恐不及。凡於法门无益之事。毫发不经念虑。所以兴永宁。莫大之功。举之如掇。实。自道行中来。非缘报偶然也。

　　真空传

　　真空。泉南人。六岁时。堕井得不死。遂出家。既长。游关洛。历终南衡岳。遇师授。渐解悟。嘉靖己未。入罗浮。憩止永福寺寄食。一僧为之纫针补衲。时当暮春。游寺人甚盛。空置盂嘿坐。或投之钱。时在树间。或佛灯下宴坐。入定已。则随众作务。人莫之知也。龙塘公。读书寺中。见其色润肌清。神光孤卓。亟叩之。乃知其深於禅也。龙塘问曰。力务如此。能无苦乎。空曰。米未熟。腰石何辞。吾今黄梅一行者耳。曰。然则汝他日成六祖耶。空曰。成则今成。何待他日。我自成我。何必六祖。浴佛日。寺僧敷高座。请空说法。空亦不辞。径登坐发挥奥义。语音清亮。倾听数百人。无不称善。龙塘惊问之。答曰。偶然耳。成亦宿因也。无何出五羊少参。徐公迎至廨舍请法。过广孝寺。徙观音山。归从者日以千计。缘震一时。佥谓。曹溪再来也。一日斋会。命弟子置木龛。龛成。辞众入坐。众惊哀。争执卷请偈。龙塘闻而趋至。复出龛。温叙如平生。既而复入。命闭龛。视之已长往。诸檀越思之。立祠观音山。奉香火云。

　　继万阇黎传

　　继万。号古峰。建福寺僧。嘉靖十七年。入京受戒。祖母继母前后死。庐墓六年。春秋七十有九而殁。其间闭关者四。计三十余年。太史李少庄。赠以诗有云。篆烟云自结。帘影昼长闲。其高静可想。有僧问。聂公道号甚么。曰古峰。又问。如何是古峰景。答曰。乾坤长不老。今古独能存。僧又问法名。曰。继万。曰。何不继一。答云万即是一。一即是万。观其应对机辨。似亦非槁然枯坐者云。聂公盖其姓也。

　　满贤传

　　满贤。其先江西星子人。姓钱氏。自幼颕悟异。尝具戒后。参访知识。得所契证。以因缘未偶。不得弘宣助化。诸方惜之。其所依祝发。则为大渊。其所从入室。则为大安。其相与同参交证。则为月心融天。然诸老其所游履。初则庐岳之黄岩。既为莲华峰之普济。历白下武林诸胜剎间。孤峰闹市。靡不经练。而卒老于秀州之张家桥。师蚤岁出家。即知有向上事。初举石边水泠。花里风香之句。末自瞥然。久之。於热病中。打脱桶底。通身汗流。自是扫除建立。任意纵横。尝束茅盖顶。草食茵衣。坐风宿雪。艰苦偏至者累年。人高其行。而卒不以着相夸修。作功德行佛事。孜孜无倦。又尝机锋时起。意语俱捐。沤为沙界。电拂圣贤。人企其宗。而终不以恣。情越简称圆融。放而不流。用而无作。年六十五。以万历戊戌岁。化於张家桥。周海门。为铭其塔云。

　　无明禅师传

　　慧经。号无明。抚州崇仁裴氏子。形仪苍古。天性澹然。无所好。九岁入乡校。忽然若无意於人间世者。十七遂弃笔砚。慨然有求道志。偶入居士舍。见案头金刚经。阅之辄终卷。忻然若获故物。繇是断荤酒。决定出家。依廪山忠禅师。执侍三年。凡闻所教。不违如愚。因阅传灯。见僧问兴善如何是道善曰大好山。师罔措。疑情顿发。后於峨眉住静。因推石而悟。始落发受具。住山二十四年。时邑之宝方。宋宝禅师故剎也。师居之。实万历甲午岁。师年四十有七矣。有僧问师曰。长老住此。曾见何人。师曰。从未行脚。僧师。岂以一隅而小天下乎。师善其言。遂弃寺而参方。足迹遍南北。紫柏尊者。深器重之。一时法门大老。相与酬酢。无不推誉。最后见五台瑞峰和尚。契证底蕴。开法於寿昌。衲子麇至。寿昌。实西竺来公所创。师与来。同乡同姓。人以师为来后身云。师之住寿昌也。不扳外援。不发化主。安道信缘。年迨七十。尚混劳侣。率众开田。必先出后归。四十年如一日。岁入可供三百众。故生平。佛法未离镢头边也。虽边幅不修。而形仪端肃。严霜煦日。不怒而威。未尝轻意许可一人。故海内高其风。并无一言的据借为口实者。其慎密如此。丁巳腊月。师自田中归。语众曰。吾自此不复砌石矣。手书遍辞。远近道侣。勉以叩己真参。至次年正月十有七日。端坐而逝。茶毗。心与顶骨牙齿不坏。於本寺建塔藏之。师生於嘉靖戊申。世寿七十一。僧腊五十有奇。憨山清谓。师峻节孤风。诚足以起末俗。至其精进忍力。当求之於古人。虽影不出山。而声光远及。岂非尸居而龙现。渊嘿而雷声者耶。

　　云谷会师传

　　法会。云谷其号也。嘉善怀氏子。二十受具。修天台小止观。往郡之天宁。问所修何如於法舟济公。公曰。夫学以悟心为主。止观之要。不离身心气息。何能脱然。子之所修。流於下乘矣。因示以旨要。师力究之。一日受食。食尽而不知。碗忽堕地。猛然有省。恍如梦觉。公与印可。自是韬晦丛林。陆沉贱役。阅镡津集。见明教翁护法深心制行立愿。欲少似之。顶戴礼诵。至终夕不寐。入京。寓天界毗卢阁下。精进行道。尝入定数日不起。三年人无知者。复爱栖霞幽深。结庵於千佛岭下。始为陆五台公见知。时栖霞久废。陆公矢兴复之愿。请师住持。师举嵩山善公应命。移居山最深处。曰。天开岩吊影如初。一时宰官居士。因陆公开导。多造岩参。请师一见。即问。日用事无论贵贱僧俗。入室略无寒温。必展蒲团於地。令其端坐。返观甚至。终日竟夜无一语。临别必叮咛曰。人命无尝无空过日。再见。必问别后用心何如。故荒唐者。茫无以应。即欲见亦不敢近。以慈愈切而规益重。虽无门庭施设。使见者望崖。不寒而栗然。师一以等心相摄。从来接人。软语低声。一味平怀。未尝有辞色。时士大夫归依者。日益众。又不能入山。愿请见者。师以化导为心亦就见。岁一往来城中。至必主回光寺。每至则在家二众。归之如绕华座。师一视如幻化人。曾无一念分别心。故亲近者。如婴儿之傍慈母也。出城多至普德。臞鹤悦公。实出其教。师愍禅道绝响。於嘉靖丙寅冬。乃集五十三人。结坐禅期于天界。学人请问直捷用心处。师曰。举不顾即差互。拟思量何劫悟。又曰。古人道。终日吃饭。不嚼粒米。终日行路。不踏穿地。终日穿衣。不挂寸丝。如是用心。方有少分相应。有宰官问。如何是祖师意。师曰。有水皆含月。无山不带云。曰莫更有奇特否。师曰。不得将龟作鳖。师护法心深。不轻初学。不慢毁戒。僧有不律。亦不弃之。委曲引诱进於善。或有干法纪者。师闻不待求而往救。必恳恳当事。乃曰。佛法付嘱王臣为外护。唯在仰体佛心。辱僧即辱佛也。闻者莫不改容。释然必至解脱而后已。然竟罔闻於其人。听者亦未尝以多事为烦。久久皆知出于无缘慈也。了凡袁公未第时。参师於山中。对坐三昼夜不瞑目。师问曰。公何无妄念。公曰。我推我命。无科第子嗣分。故安心委命。无他妄想耳。师曰。我将以公为豪杰。乃一凡夫耳。圣人云。命繇自作。福繇已求。造化岂能拘人耶。於是委示。以改过积德。唯心立命之旨。公依教奉行。竟登进士。有子嗣憨师。为小师时。侍师弥谨。一日请曰。说者谓。某甲寿不长奈何。师曰。寿夭乃生死法。参禅乃了生死法。若一念不生。则鬼神觑不破。造化何能拘之耶。第患不明道眼耳。憨师将北行。师诫之曰。古人行脚。单为提明。己躬下事尔。当思。他日何以见父母师友。慎毋虚费草鞋钱也。其善诱掖人类如此。岁壬申。嘉禾吏部尚书默泉吴公。刑部尚书澹泉郑公。太仆五台陆公。与弟云台。同迎师归故山。诸公。时时入室问道。每见必炷香请益。执弟子礼。紫柏师。同平泉陆公。思庵徐公。谒师叩华严宗旨。师发挥法界圆融之妙。皆叹未曾有。当江南禅道草昧之时。出入多口之地。始终无一议之者。则师操行可知已。师居乡三年。所蒙化者千万计。一夕四乡之人。见师庵中发火。及明视之。师已寂然而逝矣。时万历乙亥正月也。世寿七十五。僧腊五十余。葬於大云寺右。

　　补续高僧传卷第十六

　　补续高僧传卷第十七

　　　　吴门华山寺沙门　明河　撰

　　明律篇
　　宋　柳律师．圆觉律师传

　　柳律师者。是盖持律而苦行者也。蜀开县大觉寺。有柳律师行碑剥落。其剥落未尽者。犹可摹而为言。师名法本。临江乡人。自幼神秀颕异。父母惟师一子。尤爱重之。甫七岁。举动如成人。一日忽告父母曰。儿久处尘寰。俗缘未释。今欲弃僧为僧。愿二亲莫以儿为念。父母苦止之。继之以泣。师乃绝粒不食。父母惧。姑从之。遂削发。入山绝迹。不踵家门。勤修苦行。日夕不辍。年及十五。经律论藏。无不该览。远近咸瞻礼之。常处厚。与师为方外交。时就请教。年九十九。一日告众曰。缘业殆尽。吾将西归。汝辈宜自勉。端坐而化。
　　圆觉律师。德明者。住金陵能仁寺。际遇太宗召见。赐紫衣并御容。及罗汉像以归。律声振江以南。求法人望之而归。真宗嗣位。复赠以诗章。有精勤演律达真风。释子南禅道少同之句。二师道行。在当时必表表一方。竟尔失传。仅於断镌残刻间得其名。不得言其详也。惜哉。

　　了兴传

　　了兴。平阳万全乡人。宋氏子。髫年弃俗具戒。后历参诸方。有闻於荆溪寻公。遵戒律务勤勇。颇多异迹。每[言*奉]诵经。有虎伏案下而听。或猿献果鸟送花。会官筑垂杨埭。祭用牛。牛衔刀奔至师所。逐者踵至。师解袈裟付之曰。第条拆散置。埭址可固。勿用牛也。已而果然。牛放山中。时院将兴塔。师谓牛曰。汝能为我炼泥乎。牛俛首受役。塔成七日而牛死。师曰。牛已生善道矣。天禧改元。师坐逝。偈曰。不愿生天及净国。祇明心地本圆常。毗卢妙性非来去。耀古腾今遍十方。经七日。目光炯然如生。

　　辽　法均(附裕窥)

　　法均。族里失详。兰茁潜幽。珠英秘润。人莫之知。唯京西紫金寺非辱律师异之。收为童子。究律学谨持犯。得性自然。非矫揉也。虽行在毗尼。而志尚禅悦。寻师求指决者十余年。封被危坐。切甚头然。似有发明者。清宁中。被征较定诸家章抄。或有艳之谋为代者。师力求退。与息贪竞。时议多之。道声遐震。授紫方袍师号。久之。归隐马鞍山。远迩把其清风。咸雍间。上以金台僧务繁剧。须才德并茂者。录其事。佥以非师不可。命亟下。虽欲退辞。不可得也。当是戒坛肇辟。来集如云。师为大和尚。俨临万众。虽遐荒绝域。冒险轻生。自万里而来。冀一瞻慈范。一领音教。如获至宝而还。似有神物告语而然者。辽主渴思一见。上待以师礼。后妃以下。皆展接足之敬。特旨。授崇禄大夫守司空。并传戒大师之号。宠以诗章。有行高峰顶松千尺。戒净天心月一轮之句。其见重如此。后屡应巨剎。一以弘戒为事。所至之处。士女塞涂。皆罢市辍耕。忘饥与渴。递求瞻礼之弗暇。一如利欲之相诱。总计前后。领戒称弟子者。至五百万余。饭僧之数称是。其余因闻而施。触目之为。筹草木不尽义。孳孳焉。尝若弗逮。惟恐人之知也。劳而感疾。虽食饮罕御。而进力靡懈。晓示学众。谆谆以务戒为言。以大康元年三月四日。怡然别众而逝。世寿五十五。僧腊三十九。讣闻。辽主悼叹。命太尝卿杨温峤。董后事。七众哀号。如失恃怙。茶毗收灵骨。塔於方丈之右。或吊之以词曰。出蓟门兮西观。目岩岫兮巑岏。伊万庳兮参差。何独尊兮马鞍。非以其下兮旧有人耶。神灯发焰兮古玉绝瑕。传佛戒兮警聋瞶。提金刚兮慑魔外。高辟度门兮远迩云奔。利见龙德兮来仪帝阍。师子一吼兮天驄去豆。上下交孚兮如鸟破鷇。梵音昼宣兮宸章夕吟。叹师德无既兮悬悬千古之心。
　　师即世。继其道者。曰裕窥。裕窥不知何处人。守德严戒。有师之风。辽主嘉之。仍袭传戒大师。赐崇禄大夫简较太尉。提点天庆寺。并赐御制菩提心戒本。命开戒坛。说戒一如师在日。年七十而化。窥性退让。每事不欲上人。劝人完慈止杀。渔者焚网更业数十家。奏罢猎地。置义仓。备凶岁者数处。方说戒时。有食鱼者。肉上现光气。其人惧而茹素。尝过黑筏野。有童子牧牛。牛见窥至。跪而迎之。其主。即以其牛并童子为奉。中年亦预僧务。僧以事至窥。先好语诱掖。终於无讼。其人辞谢。仍以念珠一串付之。歉岁尝抵紫金寺。赈饥人饘粥。或告爨下乏水。窥以杖擿地。掘尺余得甘注。暨终事取足。窥既去。水亦随竭。此窥迹之概尔。窥如是师。可勿详而悉矣。

　　金　悟敏．悟铢二传戒大师传

　　悟敏。临潢孙氏子。幼聪警。十四着扫塔衣事佛。时普贤大师。以有道征见而奇之。录为弟子。携之入京。貌重言谦。洒扫应对。甚得其职。王公大人。为加赏识。受经於师。宏轴巨卷。他人读之。浃旬仅能周。敏一日而毕。洎普贤示寂。从法兄裕景习业。通唯识论。对众析义。辩若涌泉。宿学硕德。无不叹息以为不可及。敏未尝以是自多。远近争挽说法。不顾而去。谒通理策公。又见寂照感公。密受指迪。所资益深。黜聪明堕肢体者。又十年。而后出世。禅以自悦。戒以摄人。普贤为戒坛宗师第一世。普贤传窥。窥没而传敏。为第三世。锡紫服师号。所度之众。不减於乃祖若父。复得悟铢而传焉。绳绳不绝。律座益尊。皇统元年入寂。寿八十五。夏六十五。敏天资浑厚。不事雕琢。护戒如珠。微细无越。且尚贤务施。至老无倦。主大道场。凡二十二处。禀戒者。逮五百万。静定之外。课诵行持。皆有常数。或疑以道杂。敏笑曰。八万法门。皆吾心之用。何杂之有。既化。茶毗烟凝成云。五色相映。舍利若小珠。倐一倐多。或相倍蓰。人争取而宝之。异哉。是亦戒光之验尔。
　　悟铢。字子平。临潢何氏子。父椿。保信军节度使。有令名。椿五子。铢当第三。娠时母不御肉味。既诞。过中不乳。七岁学诗书。聪慧过人。年十五恳出家。父母不许。遂不食。或谕其父母曰。宦达虽人世美事。乃或德不称其位。福不加乎民。徒贪饕贵富於隙驹之间。违真失性。何益於身心。从其志可。因礼白霫太尉传戒大师。执弟子之役。受具戒。通诸经论。精旨妙义。出老师宿学上。复见佛觉禅师於龙泉万笏山。自是宗说无碍。化行平滦涿易间。开圆觉楞严。二十余席。人趣奉法音。如佛在世。皇统间。授中都右街僧录。赐号文悟大师。寻告退归鞍山。大兴土木。了前人未竟之业。於殿西北隅。作涅盘堂。曰吾蜕於是。以金亮贞元二年入寂。戒传於圆拱。铢平生多异迹。宿村寺。适洪水发。余屋尽坏。独坐室屹然。当升坛说戒。空中现五色霞。霞中列莲华无数。坐处隐然有光。迫近则无。尤留心唯识。每发愿上生。曰。慈尊一生补处。吾欲从之细穷法相耳。阇维。舍利盈掬。徒众建窣堵波。藏焉。

　　贾菩萨传

　　广恩和尚。顺德路洺水贾氏子。元初祝发。为开元寺僧。其师亦知识。训督颇严。师至性过人。安纳凄紧。不见色词小异。勤勤汲汲。唯恐不得师心。及受具为大僧。振锡远游。参见名山老宿。精进勇猛。所过有去后之思。且戒行严谨。少言语。慎举动。三业肃然。六时如一时。兵马大元帅路通镇临。清信向佛乘。建净土寺。请师居之。人无贵贱远近。争致檀赀。金碧辉焕。如天成地涌。以师道风有素。所归翕然。故不待号召而至。策勉而成也。一日元帅。愿闻净土之说。师曰。心体自净。杂用浊之。用若能一。是名着体。体即净心。心外无二。土净心净。其理无二。通闻叹服曰。可谓要言不烦。表闻於朝。赐号护国兴理大师贾法宗大菩萨。

　　光教律师法闻传

　　法闻。陕西严氏子。楚庄王之裔。以谥为姓。避汉讳严。代庄也。师七岁。事禅德辉公。十有五剃染。二十受具戒。游汴汝河洛间。甚久。从大德温公。学法华。般若。唯识。因明。及四分律。温以师任重道远。托以弘传之寄。因对佛。灼肌然指。庸表克诚。又刺血书经。隐台山。不踰阃者六年。读大藏经五千卷三过。行业大进。帝师闻师说法。顾谓其徒曰。孰谓汉地乃有此人耶。未几辉致书。勖以兼善无忘乡梓。师遂抗锡而西。既至。耆老欢呼曰。吾乡之人。得所师而承教矣。寻以安西王命。居城南之义善寺。唐初。神僧杜顺。示迹地也。道大振。天子闻之。被征。诏居大原教寺。授荣禄大夫大司徒。迁普庆兰若。加开府仪同三司大司徒银章一品。赐辽世金书戒本。王公大臣。皆仰止高风。犹景星凤凰。无不从师受教者。延佑四年三月。跏趺而逝。以闻。上恻然。赐币数万缗以葬。诏大臣护丧。有司备仪卫旌盖送之。世寿五十八。僧腊四十三。

　　清凉信明传(印宝附)

　　信明。字真觉。五台清凉疃高氏子。依本山清凉寺正洪长老削染。年十四业讲有声。二十四受大戒。述论弘赞戒章。又着盂兰等钞。发义精朗。甚为时辈传诵。加以行门自严。诵戒读经。殊无少怠。元主召见。法沁宸衷。赐号兴国大师。授僧统之职。勉应之。非所愿也。后从庆寿海云和尚。咨决心要。颇有省发。然不以得所解而废所行。益自督厉。戒光高显。于时无两。自贵戚以下。至士庶人。从师受菩萨戒者甚伙。化风被河朔矣。六十九示寂。获舍利无数。正觉寺有遗行碑。存焉。
　　榆次。有印宝者。亦戒行僧也。四方多请住持弗应。七十岁坐亡。火化。烈焰中。有金光透出。舍利如雨。眼舌不坏。后有人。见於黄芦岭。骑白驴而行。

　　惠汶律师传

　　惠汶。归德之偃武人也。驱乌之岁。依耆宿釭公为童侍。二十。从大德温公。受菩萨戒。嗣法坛主恩公。既而行业日隆。道益着。从学者益众。佛制。凡为苾刍。虽大节不亏。而细行必谨。非法不眼。非时不食。居处动作。皆有轨则。所以戒昏墯而防逸德也。师守护严谨。鸡鸣而兴。坐以待旦。乾乾终日。惟佛是念。虽道行旅宿。三衣一钵。必与身俱。制行甚高。而无矫饰之节。操存虽固。而无诡激之迹。是以而言人莫不信。动而人莫不敬。两河之间。三监旧邑。从化者。盖以万数。缁素相率。而求戒法者。憧憧接迹於途。承一训言。无不欢心感戴。说法数十余年。升坛授戒。四十余会。大臣接以师敬之礼。至顺三年示寂。年七十有三。

　　补续高僧传卷第十七

　　补续高僧传卷第十八

　　　　吴门华山寺沙门　明河　撰

　　护法篇
　　宋　维琳传(天石附)

　　维琳。武康沈氏子。约之后也。好学能诗。熙宁中。东坡倅杭。请住径山。继登慧渊公法席。丛林蔚然。众心归附。久之惮烦。退静於邑之铜山。结庵名无畏。自号无畏大士。建中靖国初。东坡自儋耳还至毗陵。以疾告老。师往问慰。坡答之以诗。始师之居铜山也。院有松合抱。县大夫将取以治廨。师知之。命削皮题诗其上曰。大夫去作栋梁材。无复清阴护绿苔。只恐夜深明月下。悞他千里鹤飞来。尉至。读其诗乃止。宣和元年。师既老。朝廷崇右道教。诏僧为德士皆顶冠。师独不受命。县遣使谕之。师即集其徒。说偈趺坐而逝。众以二缶覆其躯。[疗-(日/小)+土]山后。
　　天石者。福州侯官水西石松寺僧也。绍与十年。栽松三本於石上。自刻石云。一与寺门作名实。二与山林作标致。三与游人作阴凉。题诗云。偃盖覆岩石。岁寒傲霜雪。深根蟠茯苓。千古饱风月。寺初名石嵩。后名石松者。以此。天石亦可想见也。

　　杭州报恩院慧明传

　　慧明。蒋氏子也。幼岁出家。三学精练。过临川谒法眼。豁然有省。回鄞水。庵居大梅山。吴越部内。禅学虽盛。而以玄沙正宗。筑之阃外。师欲整而导之。一日有禅者至庵。师问曰。近离何处。对曰成都。曰上座离成都到此山。则成都少上座。此间剩上座。剩则心外有法。少则心法不周。说得道理即住。禅客莫能对。又迁止天台白沙庵。有彦明道人者。俊辩自负。来谒师。师问曰。从上先德有悟者否。对曰有之。曰。一人发真归源。十方虚空。悉皆销殒。举手指曰。只今天台山嶷然。知何得销殒去。明张目直视遁去。钱忠懿王。延请问法。命住崇资院。盛谈玄沙法眼宗旨。自是他宗泛学。皆寂然宾服矣。一日忠懿王为法集大会诸山。师问诸老宿曰。雪峰塔铭云。夫从缘而有者。始终而成坏。非从缘而有者。历劫而长坚。坚之与坏。即且止。雪峰只今在何处。老宿不能对。王大说。署圆通普照禅师。

　　长芦赜禅师传

　　宗赜。襄阳孙氏子。父早亡。母携还舅氏家鞠养。长成习儒业。志节高迈。学问宏博。年二十九。幡然曰。吾出家矣。遂往真州长芦。从秀圆通落[髟/采]。学最上乘。未几。秀去而夫继。师得旨於夫。遂为夫嗣。而绍长芦之席。一法窟父子。接踵弘阐者三世。云门之道大震。江淮之间。几无别响。师上堂曰。金屑虽贵。落眼成翳。金屑既除。眼在甚处。拈拄杖曰。还见么。击香卓曰。还闻么。靠却拄杖曰。眼耳若通随处足。水声山色自悠悠。启示明切如此。师性孝。於方丈侧。别为小室。安其母於中。劝母剪发。持念阿弥陀佛号。自制劝孝文。曲尽哀恳。师虽承传南宗顿旨。而实以净土自归。至感普贤普慧二大士。梦求入社。其精诚可知矣。其母临终。果念佛吉祥而逝。始卒数十年间。以安养一门摄化。缁白从化。临终正念。如其母者。盖不知几何人。师持勤匡道一念。得自天性。以言难及远。往往托笔墨。以致心焉。其劝供养则曰。若无有限之心。则受无穷之福。其劝坐禅则曰。一切善恶。都莫思量。念起即觉。觉之即失。久久忘缘。自成一片。又曰。道高魔盛。逆顺万端。但能正念现前。一切不能留碍。其警游谈则曰。既乖福业。无益道心。如此游言。并伤实德。其警拨无则曰。粗解法师。不通教眼。虚头禅客。不贵行门。此偏枯之罪也。又曰。宗说兼通。若杲日丽虚空之界。心身俱静。如琉璃含宝月之光。可谓蓬生麻中。不扶自直。众流入海。总号天池。其言意至。味一脔可以知全鼎矣。未详所终。

　　宗致传(附居竭．子照)

　　宗致者。临济十一世之玄孙。而泐潭准禅师之嫡嗣也。住持东山。立身行道。大为时所宗仰。以智慧无碍之心。为功德庄严之事。洪觉范。慈观阁记云。师骨面严冷。英气逸群。以荷担云庵法道为己任。说法有辩慧。护教有便行。卑丛林。以宗旨争沟封。以语言争是非。纷然诸方方炽未艾。名为走道。其实走名射利。裨贩无所不至。而正宗微矣。欲弃之而弗忍。欲导之而弗从。於是。为室于方丈之东。名曰慈航。又自名其号曰慈觉。犹以为未也。建阁於大门。名曰慈观。
　　蜀僧居竭者。倾长财一百五十万。以助成之。竭。平生自奉甚约。所得檀信之施。毛累寸积。四十年之藏。一旦举以施之。人以为难。
　　南晋僧子照者。有实行自然之智。如人信手斫方圆。皆中绳墨。慈觉使总院事。事无巨细。谈笑而办。阁经营。照实董其事。垢面龟手。不惮霜雪。伐山相材。运土拾砾。与苍头短发进退。凡半年而落成。竭以财施。而慈觉之志乃克成。师弟子之於宗。皆无所媿。贤矣哉。

　　宝觉道法师传

　　永道。顺昌毛氏子也。出家。宗唯识百法二论。又受西天总持三藏密法。及传圆顿戒法於元照师。咸得其要。政和中。赐椹衣。主左街香积院。赐号宝觉大师。林灵素以左道罔上。宣和初。诏改僧为德士服冠巾。天下从之无敢后。师独毅然抗诏。上书曰。自古佛法。未尝不与国运同为盛衰。魏太武崔浩。灭佛法。未三四年。浩竟赤族。文成大兴之。周武卫元嵩。灭佛法。不五六年。元嵩贬死。隋文帝大兴之。唐武宗。赵归真。李德裕。灭佛法。不一年。归真诛。德裕窜死。宣宗。大兴之。我国家太祖太宗列圣相承。译经试僧。大兴佛法。成宪具在。虽万世可守也。陛下。何忍一旦用奸人之言。为惊世之举。陛下。不思太武见弑於阉人之手乎。周武为铁狱之囚乎。唐武受夺寿去位之报乎。此皆前监可观者。陛下何为蹈恶君之祸。而违祖宗之法乎。书奏。上大怒。命下黥流道州。蔡京。从容为上言曰。天下佛像。非诸僧自为之。皆子为其父。臣为其君。以祈福报恩耳。今大毁之。适足以动人心。恐非社稷之利也。上意。为之少回。未几。灵素事败。放归赐死於道。复教。师量移近郡。寻得旨放回。敕住昭先禅院。赐名法道。以旌护法。师之谪道州也。郡守僚属。皆先梦佛像荷枷入城。既而师至。皆善待之。时军民多病。师咒水饮之。无不愈者。求者益多。乃为沼於营中以咒之。师既还。道人如失恃怙。及二帝北狩。康王即位。东京留守宗泽承制。命师住左街天清寺。补宣教郎总管司。参谋军事。为国行法。护佑军旅。师往淮颕。劝化豪右。出粮助国。军赖以济。后奉诏随驾。陪议军国事。上欲加以冠冕。师力辞。诏加圆通法济大师。一日上从容谓师曰。上皇为妖人所惑。毁师形服。朕为师去此黥涅。师对曰。上皇御墨不忍毁除。上笑曰。此僧到老倔强。乃敕住庐山太平禅寺。故事道场僧左道右。崇观以来。遂易旧制。师不能平。诣朝廷论辩。卒获改正。绍兴五年。大旱。诏师入内祈雨。结坛作法。以四金瓶。各盛鲜鲫。噀水默祝。遣四急足投诸江。使未回而雨已洽。上大悦。赐金钵。上以国用不足。敕天下僧道。纳清闲钱。师致书於省部。极论其非。伤大体而阻善化。言虽不行。势亦少戢。绍兴十七年秋。说偈。端坐而化。阇维。舍利无数。塔於九山九里松。

　　法灯禅师传

　　法灯。字传照。成都华阳王氏子。自幼时。则能论气节。工翰墨。逸群不受世缘控勒。年二十三。剃落於承天院。受具足戒。即当首楞严讲。耆年皆卑下之。其师圆明大师。弃讲出蜀。师侍行。至恭州而殁。师扶护归葬成都。辞塔而去。下荆江。历淮山。北抵汉沔。徧谒诸老。所至少留。机语不契。振策即行。登大洪。谒楷禅师。遂服膺戾止。承颜接词。商略古今。应机妙密。当仁不让。大观初。楷公应诏而西。三年。坐不受师名敕牒。缝掖其衣谪缁州。师趼足随之。缁之道俗高其义。太守李公扩。虚太平兴国禅院。以居之。於是。洞上宗风。盛於京东。政和元年。楷公得释。东遁海滨千余里。太湖中而止。草衣涧饮。若将终焉。师犹往从之。楷以手揶揄曰。云岩路绝。责在汝躬。行矣。师识其意。再拜而还。七年。解院事。西归京师。名闻天子。俄诏住襄阳鹿门政和禅寺。师谢恩罢退。饭丞相第堂。吏抱牍至白曰。江州东林寺。当改为观。从道士所请。师避席曰。庐山冠世绝境。东林又其胜处。世为僧居。如春湖白鸥。自然相宜。今黄冠其中。绝境其厄会乎。丞相大以为然。东林之获存。师之力也。既至汉上。郡将讽诸山办金帛。诣京师作千道斋。师笑曰。童牙事佛有死无二。苟非风狂失心。辄以十方檀施之物。千里媚道士耶。郡将愧其言而止。然天下丛林。闻而壮之。鹿门。濒汉江。断岸千尺。寺尝艰於水。师坐岩石下。念曰。吾欲丛林此地。为皇朝植福。而泉不能赡众。山灵其亦知之乎。师以杖擿草根。俄众泉觱发。一众大惊。山中之人。目之曰灯公泉。师初依夹山龄禅师。龄道孤化。而无嗣之者。僧惟显。得其旨。隐於南岳。师以书抵长沙。使者迎出。以居龙安禅寺。闻者服其公。贵其行。初慧定禅师自觉。革律为禅。开创未半而逝。蚁藏蜂聚。故窠遗垤。十犹七。师为一新之。长庑广厦。万础盘崖。椎拂之下五千指。十年之间。宗风大振。人徒见其婆娑勃窣若游戏。然不知其至刚峭激也。笃信所学。虽威武贵势。不敢干以非义。性喜施。不计有无。倾囷倒廪。以走人之急。靖康二年春。金人复入宼。两宫围闭。师惊悸不言。谢遣学徒。杜门面壁而已。弟子曰。朝廷军旅之事。何预林下人。而师独忧念之深乎。师熟视。徐曰。河润九里。渐洳者三百步。木仆千仞。蹂践者一寸草。岂有中原失守。而林下之人得宁逸耶。五月十三日中夜安坐。戒门弟子。皆宗门大事。不及其私。泊然而逝。检其所蓄。道具之外。书画数轴而已。阅世五十有三。坐夏三十。塔全身於山口别墅慧定塔之东。

　　万松老人传(附从伦)

　　行秀。号万松。河内人。族蔡氏。自幼不凡。超然有出世志。屡白父母求出家。父母初难之。然知终不可以世相夺。因携送邢州净土寺。礼赟允公为师落[髟/采]焉。具戒后。决力参究。即担囊抵燕。栖憩潭柘。过庆寿。叩胜默老人。老人曰。学此道。如锻金。滓秽不尽。精真不显。观君眉宇间大有物在。此物非一番寒彻。不能放下。子后自见。不在老僧多言也。师益厉精猛。至寝食俱忘。后至磁州。参云岩满公。遂於言下大悟。曰得恁么近。始知胜默为人处婆心切落草深也。依雪岩二年。尽其底蕴。付僧伽黎。勉以流通大法。自是两河三晋之人。皆饮师名。法门隐然。倚以为重。明昌中。章宗请入内庭说法。亲奉锦绮大衣。腋而升座。自后妃以下。皆从师受法。罗拜位下。各施珍爱。建普度会。数日之内。祥瑞迭见。道猷远闻。承安改元。特诏住仰山栖隐寺。寺先为世宗所建。奉玄冥顗公为开山。顗公。故金国大禅老。给田度僧。虽极一时之盛。然未大弘法音。师登座一宣。万指倾听。以洞上孤冷不振之宗。一旦得师而起之。扶颓继绝。功不在青华严下也。次迁宝集万寿。又移席报恩。连住巨剎。道化不少衰。晚年退居从容庵。幽林多暇。评唱宏智百颂。又着请益录。踵碧岩之后尘。开宝镜之重垢。甚有补於宗门。学者至今传习。师天资敏利。於百家之学。无不淹通。三阅大藏。首尾熟贯。虽座主老於翻检者。不敢以汗漫欺。李屏山居士。着论弘宗。人称。使摩诘枣柏再出无以加。然以日叩函丈。受师启发者居多。则师於法门树立宏矣。后无疾而终。年八十一。
　　林泉老人从伦者。师弟子也。住大都报恩寺。着空谷传声。虚堂习听二书。评唱投子青丹霞淳二公颂古。其自序有云。以无说之说。而说其说。使不闻之闻。而闻乎闻。论者谓。伦公非有意於言。盖道之所在。不得已而言之也。

　　元　云峰高禅师传

　　妙高。字云峰。福之长溪人。家世业儒。母。梦婴儿坐莲华心。手捧得之。觉而生师。因名梦池。神采秀澈。嗜书力学。尤醉心内典。汲汲以入道为请。父母以梦故。不夺其志。俾从云梦泽公。受具戒。锐意求道。首参痴绝冲。冲曰。此儿。语纚纚有绪。吾宗瑚琏也。次见无准范。范犹器爱。拟以侍职处。师叹曰。怀安败名。遂去。之育王见偃溪。掌藏钥。一日溪。举譬如牛过窗棂。头角四蹄俱过。因甚尾巴过不得。师划然有省。答鲸吞海水尽。露出珊瑚枝。溪可之。寻住南兴大芦。遂为偃溪嫡嗣。迁保安江阴劝忠霅川何山。云衲四来。三堂皆溢。朝命升蒋山。德佑乙亥。寺被兵。军士有迫师求金者。师曰。此但有寺有僧。无金与汝。偶以刀儗师颈。荡磨之。师曰。欲杀即杀。吾头非汝砺刀石。军士感动掷刃去。寺得无恙。至元庚辰。迁径山。山经回禄。草创才什一。师悉力兴建。才还旧观。明年己丑正月复火。剎那而烬。寺众大骇。师喟然曰。吾宿生负此山。吾偿之勿忧。忧诸人不解狗子无佛性耳。众为悚然。遂竭力再营。至壬辰十月落成。为屋千楹。计工百万。师虽治土木。而晨夕唱道。云衲奔凑。瓶锡几几。宴若无事。甫十年间。两建巨剎。如探诸怀。功亦伟矣。时教徒肆毁禅宗。上将信之。诸禅老缩项无声。师闻之叹曰。此宗门大事。吾当忍死以争之。遂拉一二同列趋京。有旨。大集禅教两门廷辩。上问。禅以何为宗。师奏。净智妙圆。体本空寂。非见闻觉知。思虑分别所能到。宣问再三。师循源泝流。缘词会理。约二千余言。如泻泉鸣籁。以答宸衷。上大悦。自是使讲徒。不复有言於禅。而当世之主。遂深信於禅。皆师回天之力也。陛辞南还。以癸巳六月十七日。书偈而逝。阅世七十有五。腊五十有九。塔於寺西之居顶庵。

　　至温传

　　至温。字其玉。号全一。生邢州郝氏。幼聪敏异尝。六岁见寂照和尚。照曰。汝其为释氏乎。师心许之。会照避乱。去隐辽西。乃礼照弟子辩庵讷。而祝发焉。无还富公。开法万寿。莅众甚严。师不以为忤。与十僧同往佐之。寻为万松侍者。以才气过人。稍不容於众。然博记多闻。百家之言。罔不该涉。又善草书。有颠素之遗法。凡万松偈颂法语。一闻辄了之。遂得法焉。尝使代应对。谈锋不可犯。太保刘文贞公。长师一岁。少时相好也。荐师可大用。世祖召见与语。大悦。将授以官。辞曰。天下佛法流通。僧之愿。富贵非所望也。慰而遣之。世祖征云南还。文贞为言。锡师号。曰佛国普安大禅师。总摄诸路僧事。刻印以赐。师锐意卫教。凡僧之田庐。见侵於豪富及他教者。皆力归之。驰驿四出。周於所履。必获其志乃已。或劝之少憩弗懈也。宪宗末年。僧道士。各为违言以相倾。上命聚讼於和林。剖决真伪。师从少林诸师辩之。道士义堕。自是法教大兴。僧徒赖之。师遂纳印辞职。每岁赐金。辄缘手尽。世味泊如也。以至元丁卯。终於桓州之天宫寺。当盛暑。仪形如生。异香馥郁。停三日火浴之。心舌牙齿不坏。人掊其地深数尺。皆得舍利云。世寿五十一。僧腊四十。

　　念常传(附觉岸)

　　念常。号梅屋。华亭黄氏子。母杨。梦僧庞眉雪发。称大长老。托宿焉。因而娠。至元壬午三月十有二日诞。於夜神光烛室。异香袭人。逾日不散。既长。喜焚香孤坐。风骨秀异。年十二。恳求出家。父母锺爱之。诱以世务。终莫夺其志。遂舍之。元贞乙未。江淮总统所。授以文凭。剃发受具。遍游江浙大丛林。博究群经。宿师硕德。以礼为罗延之。皆撝谦弗就。至大戊申。佛智晦机和尚。自江西百丈。迁杭之净慈。师往参承。於言下有省。俾掌记室。服勤七年。延佑乙卯。佛智迁径山。师职后版表率。明年。朝廷差官理治教门。承遴选住嘉兴祥符。至治癸亥。乘驿赴京。得以观光三都之胜。览燕金遗墟。入五台礼曼殊。出入金门。讨论坟典。如司徒云麓洪公。别峰印公。自帝师以下。皆尊而爱之。自京而回。主姑苏万寿法席。师精通内义。外博群书。乃取佛祖住世之本末。传授之源流。及夫时君世主之所尊尚。王臣将相之所护持。参异同。考讹正。运弘护之心。秉至公之笔。缉而成书。谓之佛祖历代通载。凡二十有二卷。翰林道园虞公序其首。慨僧史无续而失传。讥志盘书事之无法。盖深有取於师言也。宝洲上人谓。师此述。理明事实。出入经典。考五宗传。殊有补於名教。於是。即普觉文房。采摭内外典籍成编。题曰稽古略。与师并行於世。详略各得其宜也。
　　宝洲。名觉岸。吴兴吴氏子。从独孤明禅师。落发受具。与师同参晦机。后开法於松江南禅。讲楞严。至七征心。忽净瓶水腾涌。注於怀。听众惊愕。师笑曰。此偶然耳。

　　明　呆庵庄公传(敬庵)

　　呆庵庄禅师。台州人也。住持径山。学者云合。说法酬机。迅若奔雷。有呆庵语录。湮没无传。记籍但载其答儒一编。意深而远。语宏以肆。轰轰然。诚宗门之伟人也。或以儒释内外之辩问者曰。昔宋儒晦翁曰。释所谓心上做工夫。本不是。程子曰。释氏之学。於敬以直内。则有之矣。义以方外。则未之有也。故滞固者入於枯稿。疏通者归於恣肆。此佛教所以隘也。吾儒则不然。率性而已。斯理也圣人於易备言之。二翁之说何如。师曰。不然。教有内外不同。故造理有浅深之异。求之於内。心性是也。求之於外。学解是也。故心通则万法俱融。着相则目前自昧。呜呼外求之失。斯为甚矣。今儒学之弊。浮华者。固以辞章为事。纯实者。亦不过以文义为宗。其实心学则皆罔然也。宋之真儒。深知其病。又知吾心工夫为有本。是当教本抑末。以斥其言语文字之非。可也。而复以心上工夫不是。何自为矛盾欤。本既不是。何谓却胜儒者乎。此其不能穷心学之理。於吾佛之道。深自惑乱。而不能取决也。观伊川之言。亦然。夫既愍吾道为有内无外矣。果能以道为本。得本何忧於末哉。继言枯稿恣肆。又愍吾道之隘。是未见其大者矣。既曰。佛有觉之理。为敬以直内。复言要之亦不是。皆反覆自惑之言耳。岂真知此理者哉。若率性之说。亦不出吾心上工夫。必取证於易。易乃心上之妙理。先儒不明本心之体。遂不明良知良能之所自出。谓有气而后有知。乃推性命之源於气。推性为气中之理。以性循理为道。故随事随物以明理。不知天地人物形气。皆生於觉性之中。而吾之本心妙明徧照。已在思虑未发之时。若有得於此。即时中之义也。失此不能少存於内。徒追求於事物之末。谓之义以方外。岂有是哉。取证於易者。易言至神至圣。皆指不可测不可知之地。故不疾而速。不行而至。又以无思无为无感通之本。则易所证。固非外矣。夫了悟之地。非学解所能到。悟则谓之内。解则谓之外。则内教外教。所以不同也。儒者专用力於外。凡知解所不及者。不复穷究。故不知允执厥中之道。天理流行之处。皆在思虑不起。物欲净尽之时。践履虽专。终不入圣人之域矣。盖因疑佛氏之迹。为无父无君。遂不究尽其说。使孔圣之道不明。乃成毁佛之过也。惜哉。师将化忽云。难难。二八娇娘上高山。老僧扶不得。言讫而寂。
　　敬庵庄公。亦台人。自幼智慧不凡。祝发广慈祝。轻世薄尘。遍参有悟入。永乐间。住径山。奉诏修大典。寓天界三年。姚广孝等诸公。交章举住持。固辞还径山。其嘉言善行。惜不得尽传。呆庵尝云。敬庵。尝主越中二剎。既来龙河全室翁。以二座处之。退休一室。以风节自持。良可尚也。一日含笑而化。塔於水岭小池之上。

　　天泉渊公传

　　祖渊。字天泉。雨庵其号也。庐陵杨氏之子。生有异质。永乐癸未。具戒於青原山。上金陵谒幻居戒公。多所启发。号入室弟子。尝对众称之。师不以小得自满。然臂香。笃志求道。至废寝食者五年。始得微悟。若开云雾行虚空。无所留阂。遂振锡观方。遍礼祖塔。所至丛林畏敬之。声称隐然。起同辈间。壬寅。还天界。刺血书杂华经。宣德改元。住山阐教。月山公嘉其行。延置座端。为龙象表率。寻为僧录司。举住雪峰。未几。天童虚席。移师居之。百废具兴。化道大行。甲寅。被　召入京。命为左觉义。时　勑建大功德寺成。住持难其人。命师兼之。僧众闻之。皆乐从展钵如云。　上悦。赐田四百余顷。以赡焉。师念禅讲教三宗。名不可不正。奏以大功德。大慈恩。大隆善三寺为之。繇是。三宗弟子。各有依归。传道受业。而纲绪始无紊乱矣。又以天下寺多废。繇学徒未广。於尝度正额外。增其数五之一。一时受度者。如川汇云委。其徒之繁昌。废剎多繇是而兴。升右善世。发　上所赐物。建大剎於江宁之凤翔山。　赐额曰普宁禅寺。万善戒坛成。命师为传戒宗师。天下学者。闻师戒。皆知所守。而行不离道。寺左道。北山阻。沟水泥淖。往来者苦之。师同太监兴安。拓地三百亩。甃石作安和桥。筑庵桥侧。命僧守之。以济众。於是。寒不病涉。暑则供茗饮。人归德焉。师气宇弘深。制行洁白。盖湛然渊澄。浩然海蓄。凡诸世缘。无一可以动其意。其为国家祝厘。则洞洞然尽其诚。为诸弟子说法。则恳恳然发其趣。盖忠於事上。勤以接下。一时尊而仰之。如泰山北斗云。所度弟子。以万计。嗣兴教事。及主名山。住大剎者又若干人。生於洪武己巳二月四日。化於正统己巳三月七日。寿六十一。僧腊四十七。卒之时。沐浴更衣而坐。索笔书偈曰。观世间六十一。一即是三三即一。团团烁破去来踪。白日虚空轰霹雳。书毕瞑目而逝。异香满室者数日。　太上皇闻之。遣太监吴弼。赐以白金香币钞万缗。又遣礼部主事林璧赐祭。朝之公卿大夫。莫不致祭。茶毗於都城之西山。贵贱耄耋送者万余人。得舍利盈掬。藏於功德院。灵骨。奏还南京普宁。建大窣堵波藏焉。

　　真澧传

　　真澧。字亨渠。别号一江。江右刘氏子。系出唐中山禹锡之裔。父福端。母汤氏。生时感异梦。有天香芝草之瑞。弘治辛酉闰七月诞。甫脱乳。口绝荤膻。合掌吁佛。十余龄。姚洞宼肆掠民间。母子相失。师被俘。久而得脱。投镇守黎公为参。随守事淳谨。黎公爱重之。及黎公入京。携以偕。道出彭蠡。瞻匡庐天池之胜。遂愿出家。叩首请命於马前。黎公故长者。奇赏其志。许自便师。即投广化寺。礼旺祖庭为师。落发受具戒。宿知渐显。历游诸席。通圆顿教旨。入耳契心。大为师友赏识。所至人皈从之。师或说佛法。或示诗辞。随方振铎。启迪弘多。时京都招提有变。灯焰微熄。师大感恻。力为挣拄。而事获寝。不致横流波及。师功居多。孜孜以弘教护法为心。考见生平。非如此一事一迹而已。岁丁巳。一日忽梦。居贤坊水塘之阳。有唐复礼法师旧基。见一僧。手持书劵一纸。相授曰。师有力。宜兴此地。即随僧履土洼。步平台。睹湖水。石壁狮峙象拱。日光山色。辉煌夺目。忽惊醒。遂偕客。踪迹之得废地。恍然梦境。遂矢葺构之愿。檀施云集雨合。不数年而成。金碧交映。宛如化乐天宫。师踞座演迦陵之音。人踵门服甘露之化。京师佛法。号为中兴云。师韵度清远。有句云。树间风正软。云际日方迟。论者谓有禅意。万历壬午。坐化。塔於西山双槐树。

　　莽会首传

　　慧定。字无尽。别号南泉。潞安邵氏子。貌奇伟。两眸如电。性倜傥。不喜俗务。剃发。理会本分事有省。诣台山礼大士。遂发愿饭僧十万八千。千日满愿。茎菜粒米。必躬亲之。人服其诚笃。师力艺绝人。能兼数十人执作。又言行质直无文。以故竞呼为莽会首。声震丛林。所至人遮留之。答曰。易处不住。住处不易。不顾行。至旧路岭。结茆聚众以居。时盗贼蟠聚山半。画地为界。号南北大王沟。官兵莫敢捕。过客瑟缩相戒。非聚百众鸣金持械。莫得前者。及师莅止。盗怯师名。而伺之甚密。一日师出。庵破。既归。残僧三四人持师泣。幸徙庵避之。师奋曰。不可。死生有命。贼何为者。寻且灭之。言已。贼大至。师手无兵器。乃碎水缸击贼。无所中。贼知师无兵器。乃敢相近。枪中师左胁。师手接其枪。踢贼仆地刺杀之。贼骇退。方入户检视伤处。洞三寸许。脂肠俱出。忍痛缚固。持枪出户。厉声曰。正欲捕灭汝辈。今来送死耶。贼怯不敢前。但持乱石遥击师。中额颅。会龙泉关兵统郑某者。与师善。意师创盗。潜以兵护之。兵到盗散去。遍山觅师不得。逮晓。见深涧中僵卧一血人。细视之师也。郑号哭曰。天乎。奈何丧此英雄人耶。舁归。扪其胸尚温。喜曰。是不死。血迷心窍耳。抉其齿灌以药酒。久之乃苏。调治平复。即辞郑去。奋欲击贼。或难之。师曰。大丈夫欲除残暴。建立佛法。即九死岂敢辞。结同志得五十二人。俱英奇轻死之辈。诸边将。雅熟师名。至是遍谒之。假兵器募粮草。投牒师府督府。期一举灭尽。咸壮许之。盗渠率百余曹。师悉知其姓名住处。卒以兵相临。数日间。无不就擒斩。巢穴遂空。时师二十八岁矣。从此安立丛林。供十方云水粥饭。以杂华为定课。兼行一切佛事。或修净业。或习禅观。或阅藏典。历五十余年如一日。一日谓众曰。时节清平。吾将顺化。速请城上宗主师来。既至。付以住持事。将就化。众哀号。师曰。无劳悲恋。但念世界空花。苦乐梦幻。即见我已。慎勿作去来想。众复哀留绘像。师振威喝曰。咄竖子。此金刚不坏之体。堪充汝辈瞻仰。何用此幻妄为。遂端坐化去。时万历二年正月二十三日也。世寿七十六。僧腊五十。[疗-(日/小)+土]全身山之西峰。越两月。雷轰[疗-(日/小)+土]处。杭僧止堂者。窃窥师相。须发已长寸许。颜色如生。
　　宗主。名某全。与莽师。同歼盗贼者也。习讲律。庭选为传戒宗师。住京师明因寺。既承付托。励精弘阐。从化者众。貌状略与莽师同。亦奇伟丈夫也。

　　宽念小师传

　　宽念小师。十余岁祝发。即有大心。一言一笑不轻发。眉宇清逸端严。见者浮气自敛。京师诸剎。凡属中贵供奉者。即以中贵为主人。僧反客焉。见中贵。则膜拜尽礼。小师所居崇因寺亦然。乃祖若师。守礼无失。至小师绍位则曰。沙门不拜王者。岂可自袈裟中失律。见诸中贵。问讯如律。众稍畔去。香积尘封不问也。而缙绅学士。敬而爱之。炷香问者履尝满。年余病瘵。肌肉落尽。而起居自若。时方延净侣。礼忏诵华严经。梵音清越。入室中。客问曰。忏宿业耶。延新禧耶。小师曰。宿业一定当还。忏之何益。眼前四大。如此作苦。延之何贵。生长阎浮。无补於众生。幻缘将尽。悉衣钵之余。烧一炷香。假三宝胜缘。聊报四恩三有耳。行与子辞矣。他时异日。当效奔走。言讫点首数四。客去。呼汤浴罢。合掌念佛而化。时年十九云。

　　补续高僧传卷第十八

　　补续高僧传卷第十九

　　　　吴门华山寺沙门　明河　撰

　　感通篇
　　五代　二萧师传

　　萧公祖师。蜀人。生於残唐。师雪峰存和尚。行头陀行。久之。得悟而发通。於闽服。大着神异。闽人莫知其名。因称萧公祖师。古田有白蛇肆害。师驱之。溪源有毒龙为雉。师降之。至於封山打洞。无妖不剪。无怪不除。合四境之内。地方千余里。魔氛不作。月皎清光。人无恶梦。有偈曰。剃发还留发。居尘不染尘。人称三教主。了义一归真。又曰。一相元无相。如来如不来。道全归四果。显法救三灾。观师偈意。是盖大菩萨。示迹度生。非专羊鹿位中人也。师至宋嘉熙间。始入灭。住世三百余岁。火化於凤冠岩。祥光烛天。异香普闻。火尽。乡民刻木肖师形。盛骨於内。请有司立庵奉之。锡胤弭灾。随祷而应。尤效於雨。虔礼则霈焉随踵而至。
　　又有萧禅和者。长沙莱阳人。生后唐。为弓手催税。夜宿逋负之家。明日逋家欲烹鹅以待。鹅觉焉。遂作人语。语雌曰。我明日当烹。汝善视诸子。弓手闻之。天未明。谓逋家曰。何以相待。逋家曰。烹鹅矣。曰。何不生与我。遂携鹅而去。因感此出家。遍参知识。修炼精苦。所至挈鹅以自随。亦着灵异。一日游茶乡小岗。见老妪肩水。向求饮。妪进水逊词曰。水非泉。恐未洁。禅和悯之曰。汝愿富贵乎。妪曰。地无泉。岁不熟。食且少。安望富贵。但得水旸时。岁有年足矣。禅和即於近山岩下。以锡杖凿石孔七。以碗覆之。俾七日后去碗。当有泉。后果然荫注千顷。后人赖之。入宋。于江西庆云寺立化。鹅亦长号而死。二师同姓。其脱然不可思议处又同。故合传。

　　南唐　木平传

　　木平和尚。不知何许人。游戏江浒。语言无度。踪迹诡异。人不能测识。李后主。尊为圣师。尝挂木瓶杖头。一日赴内斋坐。顷忽不见。后主问曰。和尚何在。因引瓶自蔽。应曰。某在此澡浴。后主拜之。木平曰。陛下见群臣。勿言臣在瓶中浴。后主笑曰。和尚见人。亦勿道吾拜汝。尝出入禁中。他日从登百尺楼。后主问其制度佳否。对曰。尤宜望火。初不谕其意。后数年。木平卒。淮甸大扰。烽火交驰。后主尝於是登望。以占动静。后主素爱庆王。问木平寿命。曰年七十。是岁病亡。年十七。盖反语耳。为建寺宫侧居之。奉事隆笃焉。本名木瓶。后讹为木平。或云。木平山名。师居处也。法眼禅师赠诗云。木平山里人。貌古言复少。相看陌路同。论心秋月皎。坏衲线非蚕。助歌声有鸟。城阙今日来。一沤曾已晓。为大宗匠所与。木平故个中人。盖混迹以警世者也。

　　言法华传

　　言法华者。莫知其所从来。梵相奇古。语言无忌。出没不测。多行市里。褰裳而趋。或举指画空。伫立良久。与屠沽者游。饮啖无所择。道俗共目为狂僧。时至景德寺七俱胝院。丞相吕许公。问佛法大意。答曰。本来无一物。一味总成真。僧问。世有佛否。对曰。寺里文殊有。问。师凡耶圣耶。举手曰。我不在此住。至和三年。仁宗始不豫。国嗣未立。天下寒心。谏官范镇。首发大义。乞择宗室之贤者。使摄储贰。以待皇储之生。并州通判司马光。亦以为言。凡三上疏。上夜焚香默祷曰。翼日化成殿具斋。虔请法华大士。俯临无却。清旦上道衣凝立以待。俄驰奏言。法华自右掖门径趋。将至寝殿。侍卫呵止不可。上笑曰。朕请而来也。辄升御榻趺坐。受供讫将去。上曰。朕以储嗣未立。大臣咸以为言。侵寻晚暮嗣息有无。师其一决之。师索笔引纸。连书曰。十三十三。凡数十行。掷笔无他语。皆莫测其意。其后英宗登极。乃濮安懿王第十三子。方验前言也。吕申公蒙正居政府日。焚疏请师斋。翼旦师至坐堂上。公将出。念当拜不当拜。师大呼曰。吕老子。快出来。拜亦得。不拜亦得。吕大惊。遽出拜之。斋毕。问未来休咎。师索笔书亳州二字。及后罢相知亳州始悟。天衣怀公。依景德时。与师遇。拊怀背曰。临济德山去。怀因奋而游禅。遂大振云门之道。儿孙珠走而玉跃。师言於是乎验。庆历戊子十一月二十三日将化。谓人曰。我从无劫来。成就逝多国土。分身扬化。今南归矣。言毕右胁而寂。或作寿春许氏子。弱冠游东都。得度於俱胝院。留讲肆之久。一日读云门录。忽契悟。遂获感通焉。
　　河南志曰。志言。姓许氏。自寿春来。居东京景德寺。为人卜休咎。书纸挥翰甚疾。字体遒劲。初不可晓。后多验。有具斋荐鲙者。则并食之。临流而吐。化为小鲜。群泳而去。海客遇风且没。见僧操絙引舶而济。客至都下。志言谓客曰。非我汝奈何。客犹记其貌。真引舟者也。后卒。仁宗以真身塑像置寺中。榜曰显化禅师。

　　清耸．全了二师传

　　清耸。福州人也。初参法眼。眼指雨谓师曰。滴滴落在上座眼中。初不喻。后阅华严。了悟其旨。因入山求卓庵之地。至四明。登高四望。投以一石。石所住处。吾其止焉。遂结庵居之。既而钱忠懿王。闻其名。命主灵隐。署了悟禅师。摩诃般若。非取非舍。若人不会。风寒雪下。师说法也。一日王阅华严经。知震旦有支提山。为天冠菩萨住处。乃大集诸山耆德问之。无能知者。唯师道所以然甚详。王曰。非师一往不可随。遣人偕行。至海滨踪迹圣境。入深山行三日。时有钟声。白猿相导而前。师至心顶礼。见幽林中有一大剎。扁金书古佛大华严之境。既入寺。殿阁峥嵘。众盈万指。菩萨千躯。俨然居上。异香袭人。光明射目。师默想运诚。随喜竟夜。既曙。依然在林莽间。所见乃化剎也。师还报王。即其处建寺。如师所见。铸天冠千身。航海入山。至中流飓风大作。舟重欲没。相视无策。遂沉像之半於水既济。其半沉水者。已先至其地矣。其异如此。
　　全了。永嘉人。游方至荆州。入天竺山。遇一异僧。谓了曰。汝缘在浙东。当得名山居之。尔乡有诺讵那尊者道场。适当兴。兴宜自尔勉成之。可也。了诘其处。僧曰。地以花名。山以鸟名。中有龙湫尊者宴息地也。了归而遍访。至海滨。见山水清奥。爱之问土人。土人曰。此芙蓉村。雁荡山也。了恍然心悟。遂入山结茆要会处。曰芙蓉庵以居之。即今之能仁也。雁山之题。实自了发之。其人放旷不羁。时目为了莽荡。

　　鰕子和尚传(附道嵩)

　　鰕子和尚。名智俨。居华亭静安寺。七月十五日。村郭设盂兰盆。寺僧赴请殆尽。惟俨在寺。有胥村人嗣来召僧。而无僧可召。欲拉俨往。俨曰。但归办置。吾随来也。乘小舠而行。见捕鰕者。俨从买一斗索水。啖之无遣。谓渔者曰。斋回还汝直。且叮咛舟子勿泄。至村。舟子不能忍。斋家闻此。厌薄之。不请上坐。席地一饭而无衬。以辱焉。师欢然纳受。还见渔者曰。何饶舌。今日斋无钱奈何。渔者曰。无钱但还我鰕。曰。此易。复索水饮。随吐出活鰕。盈斗还之。人以为异。因呼名鰕子和尚。俨异迹颇多。海滨人皆能言之。及将灭。敛蒲草为万余绳。悬廊庑间。谓人曰。与诸君作缘事。遂坐脱。人争赴施钱。悬绳皆满。用建佛阁於寺中。至今寺称鰕子道场。
　　道嵩者。伍姓。温州乐清人。受业於东庵。放荡不羁。人目为嵩颠。偶二水牯斗於路。人莫敢近。嵩直前。两持其角。呼其名谕之。牛解而去。尝有饭僧者。欲召嵩。潜书其名。焚之中庭。翼旦嵩至。众咸以其自来。主人言始异之。后亦坐脱。

　　无门开传

　　慧开。字无门。杭之良渚人。俗姓梁。母宋氏。礼天龙肱和尚。为受业师。闻月林观公开法於万寿。师同石霜印公。往谒之。林令看无字话。六年逈无入处。乃奋自克责。誓云。若去睡眠。烂却我身。每至困剧时。廊下行道。以首触露柱。一日在法座边立。忽闻斋鼓声有省。成偈云。青天白日一声雷。大地群生眼豁开。万象森罗齐稽首。须弥[跳-兆+孛]跳舞三台。入室通所得。林叱曰。何得见神见鬼。师便喝。林亦喝。师又喝。自此机语吻合。嘉定间。出世住安吉报国。迁龙兴天宁。黄龙翠岩。苏之开元灵岩。镇江焦山。金陵保宁。淳佑间。还里。于西湖北山林木幽荫处。乐而居之。有石自山趾斗折而上。[石*含]砑不合如砺。师之来其下。划然出泉。色绀而甘。洌澄若重渊。言者谓。师自黄龙移是山。盖龙随师锡而归也。遂呼其石处。为黄龙洞。而峰为黄龙峰。是凡夏雨初霁。有物蜿蜒松上。气茀茀而黄。其黄龙焉。时境内大旱。少保孟珙。丞相吴潜郑清之。奏师道行。致泉自涌龙时现。必能为苍生救枯槁也。有旨。召入文德殿演法。师升座。无所说唯嘿坐。雨应时大作。远近普洽。上喜甚。问何以致是。师曰。寂然不动。感而遂通。上悦。赐号佛眼禅师。被以金缕伽梨。勑祠黄龙。曰灵济侯。于黄龙峰下。建护国仁王寺。拨平江官田三千亩。命师开山。师形体矬小。其赴召也。指日观众。而后踰阈。施重墄於座级而升焉。朝士多窃笑之。师誓弘法教。惟自讳报身不伟。洞之颠。有玉峰一片。削成插天。莹如脂肪。高二丈余。因命工肖己形。长丈许。飞云隐其足。缘背光焰蔚起。凿龙首蟠。绕右向虚。左窦可俛入。前施案焉。皆就石势镂之。幻若从地涌出。而登坐於空中者。私祝云。愿后有身视此。师迁化之夕。钱塘孙氏妇。梦一僧篝灯。自称开道人。寄宿。翼日产男子。后为大禅师。即中峰本公也。师法嗣为永嘉见和尚。高峰语石屋云。温有瞎驴。是也。亦为大宗匠。不坠家声者。

　　肇公奘公传

　　原肇。通州靖海潘氏子。母朱氏。邑之利和寺妙观。其诸父也。携之出家。事瑜伽教师。六七岁即能诗。脱口可诵。未尝见其执卷习学。既为僧。嗜酒肉。无日不醉饱。酣呼叫啸。呕哕狼籍。寺众恶之。后忽显神异。人莫之测。尝就江洗酒瓮。翻里作表。瓮软如面。有时大醉过市。吟云。麦浪青於水浪。梨花白似梅花。咏之不已。一卖净蛳翁。质师曰。醉和尚。只好两句。下韵来不得也。师忽以手约其颈曰。好送醉僧归寺。一看江月还家。殿中塑佛。质而未金。寺主儗募之。师曰。无事募。我明日为佛上金。但不欲人见。众相顾而笑。次日天未明。宿酲方剧。忽起排闼入殿。攀座而上。脚踏佛肩。手按佛头。引项而哇之。其物淋然而下。殿主见之。仓皇报寺主。众集开殿门。师叹曰。来何早也。遂下行。且骂曰。贼贼。自是不复还寺矣。视之唾所及处。皆成真金。止於佛胸而已。众始知师圣人也。后见径山浙翁琰禅师。以师根器警敏。欲大激发。未容其参堂。见即喝出。且问曰。泗州大圣。为甚么在扬州出现。师曰。今日又在杭州撞着。翁又喝。久之。大悟。弹指一下云。吽吽遂入室。掌书记。翁既寂。师因继席。值歉余。逋劵山积。僧残屋老。未几。楼阁矗霄。云衲踵至。不减翁全盛时。师自渡江而南。无复故态。实经诸禅老磨琢。故收敛精光。行止谨密。若与前隔世者。其题喝石岩诗云。皓首来迎宴坐师。山灵易地致俱胝。要知弘法回天力。但看精诚裂石时。盖托古以自见耳。将寂。嘱其徒曰。为吾附一穴於东磵。见生死不忘奉师之意。东磵。翁葬处也。
　　元奘。永嘉人。为嘉福院僧。饮酒啖肉。日与儿童嬉戏。市人呼为奘颠。见人即觅酒。努目张拳。为金刚之状。见者绝倒。虽夜醉。至四鼓必起。诵法华经。天明复入酒肆。醉时遗溺满衣。未尝浣濯无秽气。忽一日。遍辞诸酒徒。刻期趺坐而逝。

　　二颠师传(附玛瑙颠)

　　济颠者。名道济。明颠者。名□明。二师。示迹同时而各郡。然皆以素风颠。人因称济颠。明颠。济颠之颠。为尤甚。饮酒食肉。与市井浮沉。喜打筋斗。不着裈形媟露。人姗笑。自视夷然。出家灵隐寺。寺僧无不唾骂。逐之居净慈寺。为人诵经。下火得酒食。不待召而赴。吟诗曰。何须林景胜潇湘。只愿西湖化为酒。和身卧倒西湖边。一浪来时吞一口。息人之诤。救人之死。皆为之於戏谑谈笑间。神出鬼没。人莫能测。年七十三示化。明颠者。潦倒猖狂。衣不蔽体。大雪中。袒膊跣足而行。手弄摩铁钉。遇瓦砾拾置袖中。人诚语相向。则答以机锋。或侮之。则酬以狂言。入市。群儿争挽袖觅钱。或与之一钱两钱。或不与。喧叫语笑。衢路阗塞。人或饭之。不问远近识不识。皆凌晨而至。或受嚫。或不受嚫或反探袖出钱置几上。不谢而去。一时倭奴见之。罗拜云。曾向海中失风。得此僧幸免於死。且能诗。或持菖蒲索题。随口云。根下尘泥一点无。性便泉石爱清孤。当时不惹湘江恨。叶叶如何有泪珠。与济颠实未相识。偶遇於朱泾。目之曰咦。济颠赠之诗曰。青箬笠前天地阔。碧蓑衣底水云宽。不言不语知何事。只把人心不自谩。二颠俱南宋。
　　宋亡。又有玛瑙寺颠僧。豪饮不羁。往往出愤世语。善画葡萄枝蔓虬。结写诗文於上。寓意深远。杨总统。以名酒啖之。终不濡唇。见辄骂曰。掘坟贼。

　　通慧传

　　通慧。汴人。姓张氏。俗名文。祝发隶白云寺。寺主命掌厕。厕有盥盆。有市鲜者。沃於盆。慧怒偶击之。仆地死。惧奔华州总持寺。久之。为寺长老。德行有声。忽曰。三十年前。一段公案。今日当了。众问其故。曰。日午自见。遂趺坐以待。时张魏公浚。提兵至关中。一卒持弓矢入法堂。睁目视慧。将射之。慧笑曰。老僧相候久矣。卒曰。一见即欲相害。不知何雠。慧语以故。卒悟曰。冤冤相报何时了。劫劫相缠岂偶然。不若与师俱解释。如今立地往西天视之。已立化矣。慧即索笔。书偈云。三十年前飘荡。作下这般模样。谁知今日相逢。了却向时魔障。书毕。泊然而化。

　　德聪．法宁二师传

　　德聪。姑苏张潭人。生仰氏。初入杭净光院。领具戒於梵天寺。参游诸方。得心印太平。兴国中。结庐华亭余山之东峰。有二虎为之卫。名大青小青。行则随侍前。后有禅者。造焉。见挂一帙梁间。问之。曰。此佛经也。问尝读否。师曰。如人看家书。既知之矣。何再读为。尝曰古人贵行。吾何言哉。其他问皆默不对。嗣住超果。庆依尊者自杭奉观音像来。师预知之曰。三日内。当有主公至。及期果然。天禧元年七月。趺坐而逝。阅月貌如生。葬畲山峰。后迁於南岭。
　　法宁者。先住沂州马耆山净居寺。人称曰马耆禅师。一日航海抵青龙。有章[褒-保+公]母夫人高氏。梦天神告曰古佛至。翼日如梦候之。师适至。奉迎止钱氏园。其夜地有光。掘之得碑。云大唐禅寺福德桥下。又得金刚佛像。於是建寺崇事焉。后右丞朱谔迎。师主畲山昭庆。而卒。塔於方丈东偏。师嗣雪窦明。明嗣长芦和。和嗣法云本。云门裔也。

　　僧伽传

　　僧伽。姓吴氏。名文佑。宋初信丰人。止於县明觉院。举止跌宕。人目为狂。尝书松柏上曰。赵家天子赵家王。言赵氏方兴。如松柏之茂也。县民曾氏老无嗣。知僧伽有异。设饭礼之。未及召。黎明排闼入。曾氏膳甚丰。僧伽曰。当以珠报。曾果得二子。学佛者孙德。自汀之南安。谒定应禅师。曰。雩都有人。礼我何为。孙不悟。曰。僧伽吾法子也。孙告归。师持一扇付孙曰。为寄僧伽。舟将抵邑。僧伽候之。邀曰。我师扇安在。孙以扇付之莫能欺。一日昏暮诣寺中阖户。趺坐而化。盖祥符己酉六月日也。

　　东松僧传

　　东松僧。不知何许人。机变莫测。与人语应答如响。人疑之。后无不验。岳武穆。尝提兵过。问僧何处响涓涓。僧遽应。接竹引清泉。岳云。春夏尝如此。僧应。秋冬亦自然。岳心奇之。先是。僧种芋。为土墼砌壁涂之。不使人知。及岳过请得犒三军。僧乃挖壁间芋作羹。以给殆遍。岳益奇之。及进岳面。置酱面底。待其索而与之。谓曰。好食搅动有酱。语多隐。岳心解之不能。题诗於壁而去。后及祸。始悔不从东松僧言。秦桧以为僧。尝教岳。使李吉往杀僧。僧先知。题诗云。急忙收拾破袈裟。钟鼓楼台莫管他。袖拂白云归古洞。杖挑明月到天涯。可怜松顶新巢鹤。犹忆篱边旧种花。好把犬猫随带去。莫教流落野人家。以佛像一轴。置庵西桥。复题壁云。李吉从东来。我向西头走。不是佛力大。几乎作场丑。乃遁入山中。距其庵不一二里。吉见诗。尚欲追之。及展佛像。始见为一。俄乃成千。吉错谔不知所为。赞叹而返。后於遁所坐化。所置佛像桥。为千佛桥。

　　照伯传

　　照伯。不知何许人。居台州崇教寺塔下。夏坐则向日。冬卧则拥雪。或引纸纵笔疾书。初若狂言。既无不验。宣和己亥正旦。忽持一巨轴。与一往还士人。缄縢甚密。已乃行哭於市。其中所言。自方寇猖獗。次及辽亡。迄於高宗南渡。按其日时。若合符节。一日忽辞寺僧去。或问何往。曰。不天台。不五台。不东去。不西来。沿途诵咏。数日趺坐塔下。视之死矣。众欲舁入寺。忽跃起狂走。从寺后登山。缘高如猿猱。众随即之。望木杪腾踊者数十。莫知所终。

　　黑漆光菩萨传

　　法明。莫详族氏。示迹於莱州。即墨县之荆沟村。以试经。得度於郡之崇福寺。师以读诵为行。於读诵中。惟精法华。心念口演。无非是也。时人称之。为明法华。所至利生拔苦。无不获济。人仰之。如珠王药树焉。每游州邑聚落间。遇孕妇垂产。危难莫测之际。师入其家。为讲药草喻品。或安乐行品。即获无恙举之。如掇於无子之家。讲普门品。或普贤劝发品。所求即遂。且具德慧之相。又有木客木筏。为风涛所败。奔命求援於师。师示以观世音号。俾其至诚急诵。遂获安流而达其所。如此非一。人心所向。莫不应之如影响。奉之如神明。后值岁大旱。祷吁不应。民忧惶无措矣。师命众聚柴为棚。曰。为诸君捐身以致雨。众跪拜哀号。师即登棚。火从顶出。歘然而炽。弹指顷雨至大澍。三日而止。焰在雨中。亦不息灭。如日之数。既霁观之。见师真身危坐灰烬中。曾无少损。黑而有光。奇矣。有司以闻於朝。赐号黑漆光菩萨。仍诏漆其身。迎归京师。大慈寺以永瞻奉云。有赞之者曰。开普济门。应众生器。一月众水。光无不被。觉天之云。大地甘雨。等慈无缘。均沾苦窳。树精进幢。火寒冰热。虚空赞扬。万象听说。

　　印肃传

　　印肃。号普庵。袁州宜春余氏子。生六岁。梦一僧点其心。曰他日当自省。既觉以臆示其母。见当心有一点。红莹大如樱珠。未几。从寿隆院贤公出家。年二十七。落发具戒。师容貌魁奇。智性巧慧。贤。器之。勉读法华。师曰。尝闻诸佛元旨。必贵了悟。数墨巡行。何益於事。遂辞师。游湖湘。谒牧庵忠公於大沩。问。万法归一。一归何处。忠竖起拂子。师遂有省。寻归受业院。院有邻寺慈化者。众请住持无尝住。师布衾纸衣。调粥二时。禅寂外。唯阅华严经论。忽大悟。遍体汗流。喜曰。我今亲契华严境界。述颂曰。捏不成团拨不开。何须南岳又天台。六根门首无人用。惹得胡僧特地来。自后发为语句。动悟幽显。有不期然而然者。一日忽一僧冒雪至。师目之。喜曰。此吾不请友也。拉与寂坐。交相问答。或笑或喝。僧曰。师再来人也。不久当大兴吾教。乃指雪书颂而行。自是慕向者众。师随宜说法。或书偈与之。有病患者。折草为药。服之即愈。或有疫毒人迹不相往来者。与之颂。咸得十全。至於祈禳雨晹。伐怪木。毁淫祠。灵响非一。繇是。鼎新梵宇。或问师修何行而得此。师当空一画。云会么。云不会。师曰。止止不须说。将化。书偈於壁。集众垂示曰。诸佛不出世。亦无有涅盘。入吾室者。必能玄契矣。善自护持。无令退失。索浴跏趺而逝。乾道五年七月也。世寿五十五。僧腊二十八。塔全身焉。

　　从登传

　　从登。福州怀安周氏子。母梦僧伽愿为己子。十四月乃生。幼颕异。能通经属文。攻书善草隶。弃儒为释。削染自号蒲庵。唇舌如风。日集衲子谈玄义。接儒生论经史。初至石门。陈聘君易蔡郎中枢闻其名邀与同居。答曰。吾欲作海口桥。以度众生。未暇居此。至海数岁桥成。比还而聘若已亡。遂居石门。时或言人祸福。事多应。里儒陈文虎。未弱冠见之。师谓曰。子至二十九。当预荐。至四十二。喑呼而止。其后一如所言。每为诗文。初不覃思。援笔立就。气格雄放。陈西轩林艾轩刘着作。兄弟皆刮目遇之。晚岁归寓县西之清源里。卢尉欲试其才。夜遣人遗以菖蒲石。立索诗。师走笔复之曰。半夜敲门声剥剥。风扰长空月欲落。九重洋外雷声号。万顷浪头云色恶。地神失却洞庭山。蒲庵化作蓬莱阁。卢郎寄我意何多。七十二峰添五岳。卢服其敏慧。归寂之日。火化烟浮乳崩。皆为舍利。徒辈立塔於林洋庵。

　　赖僧传

　　僧慧。五六岁时。寡言笑。不茹荤。无何父母相继殂逝。慧投罗汉寺。师古空长老为僧。诵金刚经有悟。年二十辞长老。游方外几二十余年。开宝初。来滴水岩。辟石扫土。居之日诵经。端坐蒲团。竟夕不寐。遂得通。明言休咎辄应。乡人有游岩者。慧曰。好归好归。家中得不医之疾矣。及归妻尚无恙。及夜得暴病卒。有失牛者。觅数日无获。往叩之。慧曰。在某乡某山之麓。求之果得。见捧心者。慧曰。汝患心痛乎。削蜂窠石。水饮之即愈矣。既而果然。年九十余。将入寂。书偈几上曰。生也了死也了。九十三岁磨多少。而今打破太虚空。一轮明月清皎皎。坐化旬余。乡人始知。舁而[疗-(日/小)+土]之。颜色如生。破袄上香气喷然。乃曰赖公佛也。像祀之。遇旱祷其像立应。因生于归化赖家山故。人称为赖僧云。

　　金　法冲传

　　法冲大师。不知何许人。居五台山。神异莫测。大定中黄冠萧守真。上奏请与沙门角力。金主许之。师应召入京。止昊天寺。明日於殿庭相试。萧。能饮斗酒自若。谓冲曰。沙门能饮乎。如弗能则出吾下矣。师曰。吾能一饮十斛。不足为难。但吾佛有戒。沙门不得饮酒。请加砒霜鸩毒於中。我与若饮。庶不为犯。若能饮之乎。萧曰。请沙门先之。师手持毒酒。口诵咒。饮之如吸水。饮毕倒器。相示无遗然涓滴。即满盛一器。与萧。萧觳觫不敢受。师曰。汝出吾下矣。萧犹大言矜高。师於地画金刚圈咒之。萧不觉投入圈中。汗如雨下。丑态狼籍。尽力求出而不能。上劝师舍之。师曰。若非帝前。吾以金刚杵碎尔首。金主大加赏叹。赐仪仗送还山。敕建万岁寺。居之。

　　元　无住传

　　无住。不知生缘何所。尝往来西华县中。自名无住。人亦呼为无住。尝居寿圣寺。瞑目独坐。旬日不食。书门曰。来时不知何处来。去时不知何处去。不复见风道。人髡发行步。踉跄不知所从来。茫茫烟水归何处。至正间。寓提城寺。逢人则指天画地。言天下当乱。有时倒卧泥潦中如醉人。群儿逐之。大笑或大哭。人问祸福辄奇验。与之钱不受。与之食则大嚼。数升立尽。或不顾而去。尝偃卧中庭。夜半雪深三尺。周身无雪。酣睡三日乃起。一日忽遁去。邑人遇之襄阳城中。托致声住持某公。计之即去之日也。

　　志诚传

　　志诚。缙山杨氏子。父林。以勇材事太祖。为都元帅。母房氏。生二子。师为长。有出世志。年十六。父母为娶妇不从。强逼之。剪发而逃。入京师。礼七代宗师。出家受大戒。师跪而请名。宗师问尔何志。对曰。诚而已。遂以命之。自号寂庵。志业精勤。风神爽朗。显密要义。游刃若虚。谨持犯之科。弘慈摄之行。至元丁丑岁。为大都路禅录。丁亥。主清安寺。明年。得隙地都之灵桩里。建广化兰若。居之。受徒匡众。道望益隆。成宗践位。降玺书赐号静照妙行大禅师。诸路头陀教门都提点。师平生多异迹。通灵感化。惊耳悸目之事。人莫测是凡是圣。尝静居。有异气缕结。作善财合掌形。在师上。夜寝。人见有白光洞胸。经时不散。有时群雀。聚师头顶上。如立朽株。都人邹氏女。为魑魅所凭且久。师以念珠拂之立止。尝有所见宗师。遣其徒李纯辈四人往江南。踰年不返。师坐见李至。且问其介及宗教事。甚悉。有顷李果至。所言无不合。又一日。见许善友从保定来。言寂照师没。已而果然。若此甚众。尝有盗入室戒勿捕。或横逆相加置弗较。大德乙巳秋。将化。手书发菩提心论。并金字戒本。授弟子法云。语以宗门事曰。吾将行矣。然香易服。右胁果足。而逝。寿六十五。阇维。得五色舍利三十二粒。塔於清安寺傍。自入道至涅盘。垂五十年。弊衣粗食。持诸部密咒。仡仡朝夕。未尝以寒暑暂废。精专之功。自能至灵。是亦澄什之流亚欤。

　　明　乌斯法王传(附何清)

　　葛哩麻乌斯。藏人也。道怀冲漠。神用叵测。声闻於中国。永乐间。我　太宗文皇帝。遣使西土迎之。至金陵道启　圣衷诰。封如来大宝法王西天大善自在佛。领天下释教。师性耽静隐。不任嚣烦。奏辞。游五台　上眷注殷勤。留之不获。乃　赐銮舆旌幢之仪。遣中使卫送於五台大显通寺。更　敕内监杨升。重修其寺。兼修育王所置佛舍利塔。以饰法王之居。先是　上与法王幸灵谷寺。为　皇考妣。设荐祀法坛。感塔影金光之瑞。及法王入台山。　上眷恋不能释然。因思前瑞。再幸灵谷。　上嘿有所祷。是日睹瑞相倍前。丁亥四月　上遣使。致书於台山大宝法王大善自在佛。其书略曰。朕四月十五日。与弘济大师诣灵谷。观向所见塔影。文彩光明。珍奇妙好。千变万态。十倍於前。虽极丹青之巧。言论之辩。莫能图说其万一。(云云)。此皆如来大宝法王大善自在佛。道超无等。德高无比。具足万行。阐扬六通。化导群品。实释迦佛。再现世间。而乃显兹灵应。不可思议。朕心欢喜。难以名言。略此相报。如来亮之。明年辞。　上入灭火化。是年。函谷关吏。见法王翩翩西逝。贻　上所赐玉玦回奏。　上惊叹不已。敕太监杨升。塑像於显通法堂。以永瞻奉。
　　何清。云南人。持明精进。往见法王。法王与授戒法密书。大着灵德。正统中。奉　诏从征麓川。结坛行法有功。天顺六年。诏入对。未几而化　上遣礼部主事曾卓谕祭。
　　皇明通纪云。命西僧尚师哈立麻於灵谷寺。启建法坛。荐祀　皇考　皇妣。尚师率天下僧伽。举扬普度大斋科。十有四日。庆云天花。甘雨甘露。舍利祥光。青鸟白鹤。连日毕集。一夕桧柏。生金色花。徧於都城。金仙罗汉。化现云表。白象青狮。庄严妙相。天灯导引。旛盖旋绕。种种不绝。又闻梵呗空乐。自天而降。群臣上表称贺。学士胡广等。献　圣孝瑞应歌颂。自是　上潜心释典。作为佛曲。使宫中歌舞之。

　　镜中．广能二师传

　　镜中。云南曲靖人。蛮族也。正统间。住荒落一古寺。习苦行。四十余年。铁板一蒲团。终夜不寝。一夜数珠散落暗中。探之仍集成串。汲汲如救头然。或问师。何苦如是。师曰。不苦不成真。吾炼睡魔耳。人因以真峰长老称之。一日谓其徒曰。有客至。须预备斋食。其夕盗十数人突入。师曰。虚无恐孤来意奈何。遂手为装裹饮食之。尽室以行。盗负所得。竟夜奔趋。自喜离人远甚。及天明视之。但旋绕两廊间。尚未出寺门也。盗众罗拜请死。师慰而遣之。师欲建弥陀大殿。卜地得一龙潭。祝曰。尔龙须上山。借我此地为伽蓝。未几。水迁於山顶。
　　广能。贵州人。正统间。卓锡月潭寺。守戒精谨。尝诵读华严经。得闻持力。有虎突入寺。僧行惊走。师不为动。虎登堂见师。遂妥尾而去。问曰。师有道乎。师曰。华严力也。因戒众隐其事。岁己巳。苗夷寇兴隆。箭入寺门。僧众逃避。请师行。师曰。吾辛勤结构。安立三宝。誓同存亡。独守不去。寇既至。欲杀师。师曰。幸戮吾於外。毋污此佛地。贼义而释之。且戒同暴毋毁寺。寺赖以全。寇退众问之。曰华严力也。

　　马迹和尚．裘和尚传

　　马迹和尚。福州怀安人。陈氏子　洪武初年。出家结茅。居鼓山之大顶。即屴崱峰也。
　　裘和尚。台州人。亦　国初僧。时往来天台山。人以裘和尚称之。不知其姓裘也名裘也。有异迹。尝携一小儿出游。途遇虎。妥尾驯伏於侧。小儿归语父母。师摩其首曰。莫说莫说。儿遂失音。有施师履者。亟穿走泥泞中。施者心悔。师还之。视之曾无纤染。一日访檀越周氏。遇周婢采桑在野。师遽前拥抱之。引手捋其颈。似解缚状。婢惊怒告其主。主责之曰。出家人。何轻薄如此。师曰。七日后。当自知之。主讶其语。至日置婢於室。以人守之。夜分守者假寐。醒视婢。已经死矣。问师。师曰。昔见鬼以十索锁其颈。吾断之。未尽耳。华顶寺设修诵道场。师戒寺主曰。明日有火殃入寺。又明日火必起。次日忽一妇人从轿马婢仆甚盛。乃预会建斋者。寺众谓得檀施。心独喜。谓师曰。火殃安在。师曰。今日斋主是也。汝等惟恐失之。数也奈何。忽火从中发。一寺为墟。师幻迹甚多。山中父老。犹能言之。后示化於天台山。化后语虎小儿。始能复言。马迹之迹。略与师同。凡朔望必还家谒父母。家去鼓山五十里。且石磴崎岖。乡人怪其来早。后期先往伺之。固跬步未尝下山。而仍至家如尝。福州路总管郭琛异之。举为僧判。遂逃去。不知所终。二公示现海滨。与天风海涛。同时答响。诚不可思议人也。

　　不二传

　　圆信。京兆之房山人。剃发白云山。礼大僧德敬为师。往来上方红螺之间二十余年。行脚所至。为武林淮安六安终南。每住辄数载。以嘉靖庚申。至太岳驻锡虎耳岩穴。而哮者争避匿去。倚石为屋。稍稍剪夷其积。圜瓢数十余。踞石沿涧。出入幽花美箭之中者。累累如笠。岩上莲池二。阔可二丈。旱岁不竭。蓬室三方广当身。所得一缕一粲。尽以供十方游衲。行之数年。遂成丛林。倾震旦。士女号呼悲啼。而至者不至虎耳岩。犹未跻岳也。至岩不头面顶礼者。自以为悭缘。必痛哭去。否则谨伺岩扉外。经数日得一见。则喜过望。以故。虎耳岩之名。遍天下。计贤士大夫之辙以日至尚方之赐。掖庭之供。以月至。自嘉隆以来。耆宿之着闻。未有若师者也。然师务为密行。不以解显。应机之言。多依孝敬。抚摩煦煦。犹乳母之於骄子。金钱涌而至。拒不纳。有赠糈者。付尝住作供。四十余年。影不出山。趺坐一龛中。如朽株。虽利根之士好为奇谈。诡学者睹其颜。莫不肃然增敬。师夏腊最高。逆其生。当在宣成间。诸徒属。试以腊叩。不答。尝简其箧。得旧罽衣。忽云。此武皇帝七年。王城中施食。所得衣也。叩之。复不答。后终於山　慈圣出藏金。为师治塔焉。严蓬头者。襄人。日诵弥陀佛数万声。性高洁。施赀尝累千金。挥之如尘土。踪迹甚异。人不得而凡圣之。亦绝世奇人。不二之流也。
　　明河曰。或云。不二。姓徐。世为襄善门。徐生长。不二送出家。挈妻入五台山修行。不二寻觅父母累年。得於冰雪堆中见不二。大怒曰。不肖子。何故远远奔来。汝以我为父母。我已出家。以我为知识。我未悟道。大丈夫出世。孤峰绝顶。一间草屋。了办自已不暇。尚当为生死爱情所使。至於此乎。速去。无落吾事。不二遂南还。居虎耳岩。为世大知识。虽不二灵根夙种。固有自来。而开发之助。亦繇父母。团圞一门。又出襄地。或自庞家人再出。不可知也。

　　别传老人传

　　慧宗。别传其字。湖广云梦汪氏子。生而凝寂。不乐世相。七岁投白鹤寺出家。九岁。有王居士者。引之入蜀。至重庆綦江石门寺。受具戒。嘉靖甲午。登峨眉颠礼佛次。时云气乍敛。杲日当空。见金色异人。乘小舟历铜塔崖而没。述於得法师谦公。公曰。尔大有缘。此菩萨示现也。自是以荷担山门为事矣。居山四十年。自白水至山颠。楼观像设之属。无不鼎新充拓。俨如天宫化城。隆庆己巳。始出山。游京师。渡南海。礼观音大士。入五台。有终焉之志。师生平严持戒律。不喜作纸墨文字曰。三藏教典。亦是糟粕。更饶舌何为。先示寂三日。忽云。将西归。澡浴更衣。结跏澄息。诵佛号不辍。至期召诸弟子曰。吾素不留文字。今日不能无言。因唱偈曰。生本无所生。死亦何所有。这个臭皮囊。今朝成腐朽。弟子鸣钟。钟止忽开目。续唱(云云)。安然而逝。世寿八十一。僧腊七十五。塔在四会亭下。师生平灵异最多。尝至新津兴化寺。炼排不胜劳苦。白板首求退。遂往富民某氏之门。趺坐七昼夜。乞若干缗斋僧。主人初不乐施。至夜光明彻屋。惊异迹之。光从师坐处起。始皈敬焉。又往汉州金堂县。击鱼募化。其声所应不定。东击西闻。西击东闻。一夕大雨。师不出户。鱼声亦遍田野。村民物色之。师但安坐神祠而已。其渡海也。见白衣大士。坐金色莲花。冉冉云气中。弟子镇沧。未剃发时。从师荷担甚疲。师问曰。耐烦乎。应曰诺行一二十里。复问答如前不少惰。乃於双飞桥。为沧落发。怜其愚。令炷香跪大士前。顶水盂诵祝聪明。咒一百遍。历年至白水。犹如此。一日寺灾。沧跪请师休去。师数而骂之。沧於是作入水想。祝空曰。殿宇既空。愿保库司无恙。遂归库房默坐。顶水宛然。火至自灭。乃知师平生。造就弟子。皆此类也。冯司成梦祯谓。别传老人。践履纯白。以庄严道场为佛事。其向上一着子。虽不闻其曾见何人。嗣何家宗派。要之乘愿轮而来。不可以凡情测者也。

　　安岳了悟传(附露源)

　　了悟。号无际。一号蚕骨。安岳人。生莫氏。幼佣於大竹雁平里黄友谅家。能办异他佣。尝有人代为耕牧者。黄异之。妻以义女。相对迭膝。坐如宾客。未尝小涉温暖。与同作语皆佛法。黄益奇之。因结庵使居。以成其志。如时送饮食衣服无阙。一日义女。私送一緉鞋。师讶曰。此何来也。遂引刀碎之。说偈谢主人而去。削发於定远之罗围寺。师事本真长老。本真。为言。幽谷和尚。为当今善知识。即蹑蹻往参。获证心要。因而发通。大着灵异。四方无贤愚。咸归向之。登座说法。天花如雨。尝经巴之刘何乡。乡人礼之。师说偈曰。天下大旱。此处半收。天下大乱。此处无忧。所言罔弗获验。自是从者日众。所至腾沸。或以妖妄惑众。拘於按察狱中。昼则端坐。夜则出募钱。修狱坏屋。至今狱无鼠虱蚊蚋。师居安岳四十余年。永乐中。召诣京师。　命为宗主登坛说戒。　赐号大善知识。后居南京牛首寺。一日集众说偈。我我元无我。光明圆陀陀。荡荡任纵横。处处无拘锁。端坐而化。　赐祭给传。还葬木门。所着语录一卷。行世。
　　师之嗣。曰灵源。字不二。凤阳薛氏子。神采颕秀。谒无际。授以无字话。久之有省。乐广安山水。结茅扁曰雪骨。方时　太宗遣使纂修天下。及访仙释有显迹者。有司忽而不录。源作文自上之。中寓规讽。知州朱亨。恶其妄。奏之。取至京。下于理问状。甫及门。泊然脱化。　上闻之叹曰。失此僧。朕无缘也。赐塔北门。

　　月天传

　　月天。未详何许人。目双瞽。天顺末年。从一行童游方。至叶县平顶山西。忽据地坐曰。此可结庵。土人异之。共施材为结一庵居焉。久之。发言辄应。事皆前知。远近施助无虚日。遂营梵剎。兴工得古基。盖前代废寺也。凡施将至。必预告其徒曰。某人来。施某物。已而果然。尝口占诗句。令僧行书之读之。甚有理致。年八十余。预言化期而终。今县北黄楝村云潮寺。即月天所建。骨塔在其傍。

　　补续高僧传卷第十九

　　补续高僧传卷第二十

　　　　明吴门华山寺沙门　明河　撰

　　遗身篇
　　宋　喻弥陀传(附净真)

　　思净。钱塘喻氏子。好画阿弥陀佛臻其妙。杨无为。呼为喻弥陀。世因以称焉。或者问。师能画弥陀。何不参禅。师答曰。平生只解念弥陀。不解参禅可奈何。但得五湖风月。在太平何用动干戈。师儿时。游西湖多宝山。辄作念曰。异时当镌此石为佛。后果为弥勒像。侍郎薛公问。弥勒。见在天宫说法。凿石奚为。师答曰。咄哉顽石头。全凭巧匠修。只今弥勒佛。莫待下生求。其应对机辩如此。师平生务实。不事虚饰。尝就北关。僦舍饭僧。不二十年。及三百万。移妙行额。广所居为寺。属离乱。寺独不焚。师造贼垒。愿以一身。代一城之命。贼竦然。为之少戢。全活者众。绍兴七年冬。趺坐而逝。侍郎张无垢九成。铭其塔。
　　其后嘉熙中。有曰净真者。亦捐身益物。有净师造垒代命之风。真。初礼吴松兴圣寺若平为师。游讲肆。得贤首宗旨。至钱塘。适江水大溢。塘崩坏。居民相顾。仓皇无所措手足。真以偈呈安抚赵端明曰。海沸江河水接连。居民冲荡益忧煎。投身直入龙宫去。要止惊涛浪拍天。遂投身於海。三日而返。谓众曰。我在龙宫说法。龙神听受。此塘不复崩矣。语讫复入于海。事闻於朝。敕赐护国法师。立祠於会灵。祀焉。

　　化僧传(附吉祥．慈济)

　　化僧者。初不识其谁何。苍颅黧面。去来[郫-卑+((白-日+田)/廾)]繁间。甚熟匝人。盖多见之。而无相问讯者。崇宁五年十二月二日晨。从外来乞食城中。如故尝洋洋也。视日欲昃。辄囊其衣。若将去者。行次廛东。小息於逆旅马氏。乞浆焉。敛裓趺坐。浆未馈而告寂。玉骨山峙。不杌不倚。人皆聚观罗拜。迎归北溪。龛而奉之。至今真身俨然如生。宋杨天惠。作文记之曰。异哉。我昔未之见也。是导师者。不离阛阛喧閧。而示静便。不鄙屠沽垢纷。而示精洁。不舍生死浊恶。而示究竟。不乐相好设饰。而示坚固。其音制和软。类近里社。而莫知其名氏。其肤臞劲。类七十许人。而莫知其寿腊。其衣履简野。类空林衲子。而莫知其居止。呜呼。生吾不知从师游。没吾徒知志其迹。是刻舟之说也。虽然。繇吾之说。瞷师之相。起欣慕想。成净信行。庶其有从入哉。
　　又僧。曰吉祥。尝寓东川解魔寺。魁梧多力。一饭五钵。日夜诵经五函。寺前有池畜鱼。祥。尽知其数。以名诏之。皆次第出水面。若受祥话言。靡靡而去。
　　滇有僧。曰慈济。尝在洱海东北青颠山险石上。礼迦叶佛。日课百拜。人名其石。名礼拜石。下临不测之渊。后即於石立化。今无能蹑其石者。示现难思。皆化僧之流亚也。

　　咸平府大觉寺法庆禅师传

　　法庆嗣。佛国白禅师。尝掌书记。初住泗州普照。后迁嵩少。汴破被虏。收牛于北方。惟一讲僧识之。次居东京。因侍者读洞山录。作愚痴斋。者云古人甚奇。师云我化后。汝可唤之。若能复来。是有道力也。后预知时至。乃作颂云。今年五月初五。四大将离本主。白骨当风扬却。免占檀那地土。衣物。尽付侍者。饭僧。始闻初夜钟声。坐逝。侍者如约唤之。师睁眼应曰。争么。者曰和尚何裸跣而去。师曰。来时何有。者欲强穿衣。师曰。休留与后人。者曰。正恁么时如何。师曰。也只恁么。复书一偈云。七十三年如掣电。临行为君通一线。铁牛[跳-兆+孛]跳过新罗。撞破虚空七八片。寿七十三。皇统三年五月五日也。

　　元　觉庆．德林二师传

　　觉庆。号寿堂。四明毛氏子。弱岁礼寿梅峰为落发。师精戒律。游戏人间。脱然无碍。凡可以泽物利人之事。至於甃衢。凿井。施汤。茗行。针药。事无巨细。靡不鼓勇直前。见人行之。如出乎己。助成益力。至正间。至云间随喜。普照佛会。忻然欲就。会入灭期。以正月二十三日。预作书。别四明及杭之麴院道友。附偈曰。无量劫来元有我。无有有我我亦无。无我无人无觅处。荡荡光明耀太虚。人皆止之。不听。有陈源坚者。迎归其家。越二日。师曰。月明立到三更后。彻骨寒来有几人。既云归去。胡颜复留。言已寂然。探之已逝矣。大众奔赴。舁於西延恩。茶毗。而遍体汗下。复迎归。是夕红光烛天。停十日颜貌如生。须发自长。源坚深信。舍所居为庵而祠之。加髹漆焉。
　　德林者。东瓯人也。至正间。挂锡上海之柘泽废寺。饥寒弗婴其心。岁夏五。忽语人曰。畴能施我一龛。九月一日。焚却此身。人以为欺。不之信。至期。空钵囊易薪樵自环。趺坐合掌云。二十七年学无为。信手拈来获得渠(云云)。火从身起。观者始矍然。膜拜请曰。活烧人地里不祥。师火中应曰。雨过无妨。

　　明　落魄僧(附雪梅)

　　永隆。姑苏施氏子。在襁褓。即不茹荤血。惟佛法是慕。年逾冠。白父母求出家。遂舍入尹山崇福寺。落发为僧。受具戒。志力苦澹。耿耿与尝人殊。偶夜坐。闻空中天神报曰。此寺创於梁天监。毁於元末。逮今三十年。吾受佛嘱。卫此伽蓝。师能重建。当阴相之。师乃感天神之言。遂鸣众檀。即刺指血书华严法华二大经。以立愿。书时。笔端出舍利。烨然有光。人罔不骇异敬信。师裒资庀材。先创大雄殿。舟往三衢。构大木过钱塘江。飓风飘筏将入海。舟之众皆叹泣。师曰。吾之所为。皆神所警发。神宁食言者乎。俄顷风转。回筏抵江岸。木商黄有亮异之。与同友曰。奇哉。殿成当为造大佛像以报。以　洪武辛未八月。殿乃成。二十五年壬申。朝廷度僧。师引其徒赴京师。试经请牒。时沙弥三千余人。其中多有不能记经欲冒请者。於是　上怒。送锦衣卫。皆籍为军。师慈悯无可救。遂诣奉天门。奏闻欲焚身以求免。　上允。以二月二十五日。　敕内臣。以武士严卫其龛。至雨华台。师出龛望阙拜辞。入龛索楮。书偈曰。三十三年一幻身。洞然性火见全真。　大明佛法兴隆日。永祝皇图亿万春。又取香一瓣。书风调雨顺四字。语内臣曰。烦奏　上。遇旱以此香祈雨必验。须臾秉炬自焚。烟焰凌空。异香扑人。群鹤飞翔於龛顶。良久。火余敛舍利无算。於是。三千余人悉宥罪。给牒为僧。皆师赐也。时大旱。　上召僧录司官。迎师所遗之香。到天禧寺。率众祈雨。以三日为期。至夜即降大雨。　上喜而谓群臣曰。此真永隆雨耳　上亲制落魄僧诗。以彰之。是年八月。弟子奉骨归。葬於尹山。而塔焉。
　　雪梅。不知何许人。止天禧寺。尝游雨华台。性宕不羁。出言无度。解诗清奇。人争传诵之。数年后。行歌於市。命童子围绕踏歌曰。老雪梅。今日不归。几时归。辄自答曰。归归。三答端坐而逝。

　　明　祖遇传

　　祖遇。不知何许人。自称慈海舟之徒。自金陵来远安。缚禅於法琳洞。跏趺而坐。足迹未尝及山下。又服水斋。不粒食惟饮水。如此者四十九日。每岁率以为尝。成化十五年。提学副使薛纲。督学至远安。至洞见遇癯瘦若有病者。因谓之曰。岩冈僻寂。非人所居。何乃自苦如此。遇曰。不如此不能成正觉。又问曰。人七日不食则死。闻汝水斋四十九日。何术致然耶。遇曰。吾知传吾师之教。无他术也。但先三五日。为饥火所烧。体热而倦。力不能支。越六七日之后。饮水透彻。觉清爽如尝。薛叹慕而去。十八年。薛再过洞。遇尚无恙。见庵之西槛。为岩之坠石所毁。去禅所仅丈许。薛诘之曰。汝能先知岩石之坠。而不惧乎。曰。不知也。薛曰。石无慧眼。汝非金身。若一夕再坠。汝其齑粉矣乎。圣贤有戒知命者。不立乎岩墙之下。汝宜识之慎之。遇微笑而不答。至二十年五月初二夜半。雷雨大作。岩石乱坠。其声动地。遇压焉遂寂。年才四十。其立志之坚。至死不变如此。
　　明河曰。无论世出世法。办志如此。何事不办。死生浮幻。有道者。视之如戏。处之若无。薛告语谆谆。何异对醒人说梦。宜乎。遇笑而不答也。

　　善信．大云传

　　善信。字无疑。苏州嘉定吴氏子也。年二十九。削染为僧。不识一字。惟事禅那入玄墓。参万峰和尚。忽有得。谓众曰。我自出家以来。胁不至席。今日始了当矣。未几。示微疾。索浴入龛。毕於弹指间。歘然火起。自焚其身。是盖得道急於入灭者也。或赞之以偈曰。一念才空万境忘。更无余事可商量。翻身永入火光定。惊倒灵山老药王。出轮回又入轮回。究竟何曾有去来。昨夜冰河中发焰。虚空烧作一堆灰。
　　大云。襄阳人。初为北京吉祥寺僧。大极之弟。性敏重。通内外学。戒律清苦。嘉靖中。住广德寺。律身事众。人无间然。偶二僧相閧不已。云作斋。为之释愤。因谓曰。昔吾兄大极在京中。一日试合掌。自诵云。愿生西方净土中。九品莲花为父母。即坐化。我今为汝解纷。亦当学吾兄自便耳。因趺坐合掌。诵前二句。言讫化去。

　　广玉．宁义传

　　广玉。字无瑕。蜀资中红莲池人。在俗为孟居士。因睹世相无尝。感焉而出家。一衲入九峰山。山最高处。为雷音寺。玉居寺九年。习枯安静。霍然有得。万历甲申岁。忽告众曰。三月七日。贫道与诸君别矣。自是水浆不入口者二十余日。而神气益王。膜拜求法语者。日尝数百人。悉煦婉酬答。如轮转水注。累累不绝口。而闻之者。无弗感激发心。至期沐浴升座。忽天尽暝。雷大震。檐瓦欲飞。众皆栗伏。不敢仰视。少选日霁。师乃慈音慰众。且云。吾之遗骸。如澄过白蜡。随汝辈意置之。言讫而化。初厝骸於桶。三期开之。颜貌如生。彭之士民。举铜万觔。创塔殿於峰顶。漆而奉之。
　　宁义。亦资人。初居三堆山。后云游遇知识。命事苦行法门。因茹菜啖豆。兀坐精练。人有致讥者。义曰。我业障深重。非如此不可。久之有所得。万历癸未。积薪自焚。才举炬若朽株。斯须而尽。识者谓。入火光三昧矣。

　　夜台．秋月传

　　夜台者。西蜀人。少习引导辟谷之术。遇大智师於峨眉。剃发受戒。辞师至终南伏牛。又至五台多服水斋。日则静坐。夜则游台。人因呼为夜台。五台方圆五百里。暴风怒号。走大石。吹骡马。如扫叶。师棕衣棕帽。手握铁杖。遇风则止。风止则行。有时昏黑。堕入坑谷中。铁杖垂卷。而师无恙。遇虎即投身。示之曰。汝啖我结一小缘。遇矿贼。振锡环响。贼遥呼曰。夜台师慑伏不敢动。大雪满山。众负锸迹师雪中。师已僵槁。雪埋腰膝间。众舁归。置热火土锉上。沃以汤。稍久乃苏。复夜行如前矣。师夜中时见灯光野火。猛兽鬼怪。亲见文殊。或为老比丘。或为美好妇女。抱婴儿赤裸下体。顷刻不见。如是夜游。二十余年。岁癸卯。入京师。　慈圣太后。赐钵杖及紫襕袈裟一袭。师先。于塔院寺。设千盘会。于龙泉寺。设龙华会。皆四十九日。又于峨眉五台。各铸幽冥钟一口。重万三千觔。又于普陀峨眉。请藏经二部。又于九华。设水陆道场。其余镪粟。分施静室及诸贫僧。铢两尺寸。不入私槖。故久而缁素益信之。师往反四大名山。精神尪顿。繇蜀至广陵。忽病作。道人某。断指入糜。冀疗师疾。师诃曰。出世人。岂效儿女子所为。吾期已近矣。是时疾已瘳。买一巨舫。设水陆像。放焰口不绝。庚戌十月。繇通州渡海。过福山。忻然欲留。先遣散诸弟子。独留老道人自随。登舟将行。有新安二贾客。恳附舟。师曰。此有缘人许诺。扬帆甚驶。问日中乎。曰中矣。命作饭。饭二客。复出衬钱授之。因礼十方诸佛曰。我欲归海。众惊曰。今已在海中。复何归。师曰。我闻。解脱菩萨。临命终时。戒其弟子。分身为三。一施鸟兽。一施鱼鳖。一施蝼蚁。我今亦尔。众哀号牵挽。师出一纸授客。即解脱菩萨语也。众方哀挽不已。师曰。汝为我礼佛。皆拜。师一跃入海。众欲收帆援师。师端坐水浪上。摇手曰。帆一下。汝曹皆覆矣。须臾白黄雾拥师而去。时万历庚戌十月二十五日也。老道人。归言之人。华亭陈眉公。作文记其事。
　　秋月者。苏州玄墓山老僧也。精戒律。勤礼诵。以茗饮作佛事。过玄墓者。必访秋月。然非高雅之士。秋月不与之见。见亦不与茗饮。方时禅期讲席。四至轰然。师恬如不闻。或劝之一出随喜。笑而弗答。天启改元之岁。别山中道侣。朝南海。从莲华洋。忽起至船头礼拜。高声称佛名。即奋身下水。众急出扳挽。已无及矣。时风浪大作。师出没浪间。犹合掌称佛。声舟渐远乃失。
　　系曰。夜台。走四大名山。足迹徧海内。秋月静闭一室。不知户外事。夜台广修福业。秋月一事弗为。二公之平生。判然如此。至末后一着子。则无少异。盖夜台藏静於动。秋月寓动於静。动静二公之迹。脱然生死之际。而无丝毫挂阂者。二公之心。实不可得而优劣之也。

　　补续高僧传卷第二十

　　补续高僧传卷第二十一

　　　　明吴门华山寺沙门　明河　撰

　　读诵篇
　　宋　洪准．遇安二师传

　　洪准禅师。桂林人。从南禅师游有年。天资纯至。未尝忤物。闻人之善。如出诸己。喜气津津。生眉宇间。闻人之恶。必合掌扣空。若追悔者。见者莫不笑之。而其真诚如此。终始一如。暮年不领院事。寓迹於寒溪寺。寿已逾八十矣。平生日夕无他营。为眠食之余。惟吟梵音。赞观世音而已。临终时。门人弟子皆赴檀越。惟一仆夫在。师携磬坐土地祠前。诵孔雀经一遍告别。即安坐瞑目。三日不倾。乡民来观者堵立。师忽开目而笑。使坐於地。有顷门弟子还。师呼立其右。握手如炊熟久。寂然视之去矣。神色不变。颊红如生。道路塑其像龛之。
　　前是。有破句读楞严得悟。曰遇安者。福州人。居瑞鹿上方。道德着闻。颇为一方宗仰。其死生之际。脱然自在。与师若出一手。一日将示灭。唤弟子蕴仁侍立。停棺於侧。说偈曰。不是岭头携得去。岂从鸡足付将来。逐自入棺。安详整顿。命蕴仁阖钉。经三日。门人起棺。见师右胁而卧。众哀恸。师遂起。如梦醒状。命挝鼓。升堂说法。诃责垂戒曰。此度更起吾棺。非吾徒也。言讫复入棺而化。

　　道光传

　　道光者。蕲州永乐寺书经僧也。数椽山中。与其兄道舒邻房。晨香夕灯。以禅诵为佛事。出血和墨。书写一切经。其衡斜点画。匀如空中之雨。整如上濑之鱼。皆精进力之所成。且为人纯素。忠於事。孝於奉亲。为里闬所敬信。法眷所追崇。从之者。皆肃如也。寂音尊者。尝过其庵。信宿弥日。尽获见其所写之经。无虑十数种。为之顶戴欢喜。称其为真比丘。为说以赠之。有云观其施为。日夕以与佛菩萨。语言酬酢。岂复有世间心耶。华严曰。念念不与世间心合。是大精进。光其以之。

　　元　如一庵传

　　一庵如公。永嘉人。生玄氏。先诞五日。其父梦一异僧持梵策至。问何来。曰五云。问何姓。曰姓殷。何名。亦曰姓殷。且云。后五日当复来。视所持梵策曰。用是表信。至期而师诞。师头骨崭耸。目光射人。年十五。事方山长老。削发披缁。背诵楞严。至第五卷。得呕血疾。乃辍诵疾瘳。一夕梦所未诵经。皆金书大字。布列空中。厉声读之。既觉犹存。移时始隐。自觉心地清凉。尔后一诵如流。彻后通前。终身不忘矣。复依竺元和尚。究问上事。虽提纲握要。然亦不废此经。晚年居西涧庵。不事匡徒。来者亦不深拒。翛然有政黄牛之风焉。

　　性然传

　　性然。字宝灯。东阿杨氏子。世为田家。生而多病。年十七。弃俗被服受戒。夙具利根。顿发至愿。修净业。跪诵华严经九年。键户不出。后忽出游诸方。伏牛五台。南涉吴越。西极秦陇。名山胜剎。皆有足迹。行业精苦。声闻益彰。旋里居香山寺。寺业一新。太守殷君三礼。时为诸生。知师最深。奉之弥谨。师为精舍。立一小阁。栖止其中。复键结修净。视昔尤勤。诵佛号。饮食寤寐。未尝辍声。寒暑昏晓。未尝就枕。影不出山。迹不入俗。如是者六十余年。于公慎行。尝叩之曰。上人口诵弥陀。当生极乐否。师曰。孰为弥陀。孰为极乐。吾心是也。声声相续。念念不忘。自然五蕴空六根净。而莲花现矣。西方极乐。固在剎那。岂悬远哉。于。服其言。谓其有灵窍。非徒事勤苦者。买田一区为供。师风骨棱棱。眉角岩崭。年近期颐。行步距跃。造一坐龛置榻右。时时入中。少坐而笑。忽一日告终。命促殷公。至嘱后事。乃扶服入龛。趺坐而化。生弘治庚申。卒万历癸巳。年九十四也。

　　普明传

　　普明。字寂照。嘉善妙常庵僧也。剃发受具。日诵法华经不辍。世间万事。了不经怀。入古杭山中。闭门读诵。诵毕静坐而已。蛇鼠鸟雀。日与明狎。嬉游於前。偶客至叩门。皆飞走而去。不及去者。辄手取纳诸怀。以衣覆之。客去则出。嬉狎如故。有一病者诣之。手摩其顶。夙患顿除。遂委身为弟子。一日谓弟子曰。我五月十八日逝矣。弟子。以五月非吉为对。明曰。然则八月也。既订。即归嘉善。届期弟子来视。明方扫地。语之曰。汝不来。吾几忘矣。命声钟集众。书偈曰。这个老汉。全无思算。禅不会参。经不会看。生平百拙无能。晦迹青松岩畔。静如盘石泰山。动若雷轰掣电。掷笔端坐而化。茶毗。火光五色烛天。异香经夕不散。舌本不坏。叩之有声。化后旬余。人犹见之古杭。静极光通。去留自在。是亦持诵有得者也。

　　补续高僧传卷第二十一

　　补续高僧传卷第二十二

　　　　明吴门华山寺沙门　明河　撰

　　兴福篇
　　宋　永公传

　　永公者。不知何许人。法云圆通秀禅师之嗣也。缘契都城。大作佛事。名震四方。赐紫方袍师号。江宁府天禧寺。旧葬释迦真身舍利。后寺废。至南唐时为营。宋初营废。祥符中。僧可政。上奏得请复为寺。政即其光相表见之地建塔。赐号圣感舍利宝塔寺。据山水形势。坐乙向辛。以越王台。为案塔之。后地势倾下。政失於迁就。不能培筑相。因姑以北廊造院。为安僧之地。虽规模仅足。而狭小陋劣。事爽缘违。以故寺不复振。元符二年。知府事温陵吕公升卿曰。是一大丛林。特主者未得其人耳。遂请于朝延。改十方住持。即报可。即迎致永公。为开山第一祖。永公入寺。顾瞻叹息曰。真福地也。所以不振者。正坐不正耳。乃於塔后。筑福增迭。凡下而上。积二丈三尺。深入四十尺。横亘二十丈。将建法堂。次第以正其位。已而信士南昌魏德宝。同其妻王氏。见而喜曰。如此更易方见形胜。顾其妻曰。此地不植福。更将何之。乃独许作堂。且曰。不计其资。惟成是务。师即鸠材庀工。未几堂成。高明静深。万象俱废。庞丽雄特。为一方丛林之冠。俯视畴昔无异。发覆破暗。如出云霄之外。凡甓甃髹绘。总用钱五百万。永公又建寝堂方丈。尽所增之深。资藉缔构。又建僧堂厨库。移经藏於故院。随向展演。各适其正。焕然一新。真一大丛林矣。异时德宝再至。踊跃称赞曰。非师正眼照彻道力超异。则不能有所举。非我信向经始。则众缘何从而应。遂请僧众。转大藏经。修水陆斋。落成其事。又曰。丛林既新。将不下五六百众。其将何以备斋粥。永公曰。亦在子耳。德宝曰。请为师置田产。买芦洲。收其所入以继之。永公曰。子果有是愿。则功德圆满矣。自是众有恒食。山门赖之。师后不知所终。
　　明河曰。德宝何人。能倒箧倾囊为佛事。若拔毛遗唾。脱然如与己无与者。虽则见相兴心。然亦永公道德。故有以启之。运虚空心。为解脱事。我本无舍。师亦非受。反觉家材沉海者多事也。德宝高风可想而见。而曰永公见圆通。则其天禧一局。乃其逢场作戏。今观其所为。不见其所说。孤负永心矣。

　　昭觉延美．永安德元二师传

　　延美。阳安郡平泉杜氏子。出家。依彦通律师具戒。昭觉师受业处。后以道行。即补住持。视了觉大师为五代祖。了觉。号休梦。参石霜洞山诸老。深得禅旨。即宣宗复教对御落发者也。后大阐於昭觉。师为其远孙。不惟能绍其宗风。且兼弘於福业寺之殿宇。旧而百间。师广增至三百间。修唱梵之堂。广方丈之室。备水陆之仪。及罗汉六祖翊善大悲。各列一堂。又分千部经。为东西龛。又建纪天列宿堂。极壮丽。以至安毳侣。供公庖。厨仓。寮库。斋厅。浴室等。无不备具。寺之旧址颓垣。茂草百年矣。师一旦竖版筑以绳之。兴百堵轸旧封。葺墙五百余间。周匝园圃。而诸邻敬师之德。相让惟恐或后。自是朝饭千众。累茵敷坐。如升虚邑。未有一物。爰假外求者。人谓。师开口无机化。不言而鸥狎。虚怀善应施。不求而谷盈。自大中祥符戊申。领住持事。迨三十余年。食不兼味。衣不重茧。自处淡如也。
　　师同时。有德元者。亦精练行业。大兴永安禅院。请钦禅师住持。俾扬宗教与众共也。誓其徒曰。隆兹宝剎。寔假众财。宜乎来者。缘合即居。况成坏迭臻。泡幻易灭。有为皆忘。浮生几何。假物强名。曷定尝主。兹后法属。当泯异心。无狥私。无差别。但以义聚。勿为争侵。有渝是盟。必罹阴殛。翰林学士彭乘。赞曰。禅师一锡周游。半偈明解。鉴忘拂拭。幡任飘扬。践鹿苑之康庄。出虎溪之轨[跳-兆+属]。道存先觉。依归者矞云其臻。言会大乘。参访者甘露攸饫。向匪行业积着。名德溢闻。则曷以当此乎。

　　体谦传

　　体谦。永嘉人。苦行僧也。外形体。耐饥寒。喜为难事。入庐山住静。刀耕火种数年。后下山云游。至筠州。为众信拥留曰。和尚安往。新街大缘。惟师圣人。金口而木舌。众生之愿也。师忻然应命曰。此吾事耳。自某年始募。至某年工毕。而筠州新街成。运至虚无物之心。行极苦难成之行。德感如呼。缘归若响。总计募金钱一千万。召工凿山陶土。得石与砖。若干千万。砌成大道北断於江。其南西缭於阛阓。凡若干万尺。横渠暗窦。为桥以通之。凡若干所。喜舍之士。以道计者。自五百尺至百尺。凡若干人。以钱计者。自三十万至一万。凡若干人。一万而下不可胜计。所得钱不以纤毫自私。皆寄某氏之帑。朱出墨入。悉某氏主之。麻衣草履。以董重役。暮宿甄舍。饥食於施者家。余襄公南征。见师於马首。为记其事曰。彼上人者。弊衣粝食。苦其行而外其利。又能得开信同心。成此利益。使夫趋官曹游旅肆者。出泥滓入清净之境。真奉佛事。励戒行而好方便者也。志之无媿词。

　　空印轼公传

　　轼。字空印。得法於吴江法真。天衣怀四世孙也。说法於庐山之下。学者归之如云。沩山密印禅寺。大圆佑祖开法之地。为南国精蓝之冠。崇宁三年厄于火。一夕而烬。寺规模宏大。潭帅曾公孝蕴。谋於众。以为非名世大知识。福慧具足者。不能肩此。轼师其人乎。於是。尽礼迎致之。师亦慨然以兴复为己任。广其基构而增修之。使其壮丽称山雄深。铸万斤铜钟。涂以黄金。立大法宝藏殿。藏诸佛菩萨之言。又明年。增广善法堂之后。为雨花堂。含风而虚明。吐月而宏深。自两廊之左。绕以复屋。立库院。建堂司。大修僧堂。曰。增者人天之福田。佛祖之因地。人所见者也。嚝野深山。圣道场地。阿罗汉所住持。人所不能见。既以广延其所见。则所不见者。敢不敬乎。又刻五百尊者之像。阁而供事之。又明年。得异木於绝壑。大合抱。长倍寻。断而为三。刻净土佛菩萨之像。极其妙丽。殿於天供厨之南。又特建阁於寝室之前。奉安神宗皇帝所赐御书。阁成而东南倾。师默计曰。增万牛莫能挽。且天章神翰之所在。山君水王之所宜。谨藏而卫护之。今职弗修。是神羞也。言卒。而风雨挟屋。山岳撼动。俄而阁正。万人权呼。又明年。重修大三门。太师楚国公。为填其额。却望形胜。众峰来朝。有台自献其前。以宝积灵牙舍利。葬台之中。而建塔其上。千尺九层。荡摩云烟。诸方皆建普同塔。与僧坊相望。远不过一牛鸣地。独沩山。拘阴阳之说。谓近寺不宜为葬地。自开山迄今三百年。建塔於回心桥之南。其去寺十里。主者以远故。或不能亲临。师曰。事无大小。而断於理。从违不可苟也。僧火化。众俱临。先圣令不可违也。祸福之来。以智避就之。不可从也。遂建普同塔。於寺之西。而屋其上。又修大圆祖塔。而峙立两亭。以覆古今碑刻。圣溪庄垄亩。为比邻所吞。数世且百年。莫敢谁何。师曰。不直而归是陷人。入泥犁遣掌事执劵证。诸官竟还二百亩。有玉泉住持僧。死於龙牙山。山中人不容其葬。弟子抱骨石涕。师哀之。使於沩山择地建冢塔。丛林义之。师之潜行密用之懿。时时见於与夺。然皆本於仁我。道俗化其德。政和六年。敕补住镇军之焦山。师雅意不欲东。解住持事。力辞之。归庵鸾溪之上。俄诏听还之沩山。自其始至终而还。八年之间。百废具兴。非乘愿力。何以臻此。雪窦天衣之道。至师大振。丛林归心焉。兴修。盖其游戏也。

　　岳麓海禅师传

　　智海。吉州太和万氏子。幼静专。无适俗韵。出家为金公弟子。受具游方。依东林玉磵二公最久。然无所契悟。晚抵仰山。陆沉於众。佛印元公。独异之。师方锐於学。喜翰墨。元呵曰。子本行道。反从事语言笔画。语言笔画借工。於道何益。矧未工乎。师於是弃去。经行湘南诸山。依止大沩十年。真如门风。号称壁立。学者皆望崖而退。师独受印可。及真如赴诏住上都相国寺。师雅志不欲西。首众衲於衡阳花药山。分座说法。元符己卯。开法於城东之东明。俄迁湘西之岳麓。无何。麓厄於火。一夕而烬。道俗惊嗟。以死吊。师笑曰。梦幻成坏。盖皆戏剧。然吾恃愿力。宫室未终废也。於是就林缚屋。单丁而住。杂苍头厮养。运瓦砾。收烬余之材。造床榻板槅。凡丛林器用。所宜有者皆备。曰。栋宇即成。器用未具。是吾忧。故先办之。闻者。窃笑而去。师自若也。未几月。富者以金帛施。贫者以力施。匠者以巧施。十年之间。厦屋崇成。盘崖万础。飞楹层阁。涂金间碧。如化成释梵龙天之宫。人徒见其经营之功日新。而不知其出於闲暇谈笑。宣和己亥七月九日。以平生道具付侍者。使集众估唱。黎明。漱盥罢。坐丈室。闻粥鼓。命门弟子。因叙出世本末。嘱以行道勿解。说偈为别。有智暹者。进曰。师独不能少留乎。师以手摇去。复周眴左右。良久。右胁而逝。阅世六十有二。坐四十二夏。塔於西崦舜塘之阴。

　　明大禅传

　　了明。秀州人。妙喜会中龙象。丛林所谓明大禅也。身长八尺。腹大十围。所至人必聚观之。始妙喜谪梅州。州县防送甚严。或以为祸在不测。师为荷枷。以行间关。辛苦未曾少怠。既至贬所。衲子追随。问道者。率不下二三百人。妙喜。以斋粥不给。且虑祸。尝勉之令去。师辄不肯。以身任斋粥。每肩栲栳行乞。至晚即数十人为之荷米面薪疏。食用之属。成列以归。衲子虽多。无不具足。如是者十七年如一日。妙喜法嗣之盛。在贬所接者居其半。师之力也。妙喜被旨复僧衣自便。继被旨往育王。师尝在座下。师为人豪迈。机锋敏速。妙喜室中。不许衲子下喝。师每入室。必振声一喝而退。妙喜一日榜方丈前云。下喝者罚一贯钱。师见之。乃密具千钱於袖中至室中。先顿於地。高声一喝便出。如是者数矣。妙喜无如之何。再榜曰。下喝者。罚当日堂供一中。师见之。即骤步往库司语曰。和尚要十两金。主事者不疑。即与之。乃遣行者随往方丈。师袖之以入。复顿於地。高声一喝。而妙喜大骇。入室罢徐问知其然。为之一笑。每语师云。你这肥汉。如是会禅。驴年也未梦见在。然念其勤劬之久。举令出住舒州之投子。先是。投子诸庄。牛遭疾疫。死毙几尽。比岁不登。师以大愿力。化二百只牛。以实之。连岁大稔倍尝。颇有异迹。迁住长芦。衲子辐凑。丛林改观。及妙喜住径山。师来供施。及饭大众。洎归长芦。妙喜送以偈云。人言棒头出孝子。我道怜儿不觉丑。长芦长老恁么来。妙喜空费一张口。从教四海妄流传。野干能作师子吼。孰云无物赠君行。喝下铁围山倒走。后奉诏住径山。道望愈着。先是。阳和王。梦一异僧。长大皤腹缓行。言欲化苏州一庄。觉而异之。未言也。翼日师忽杖履徒步而至。门者呵。不止。以白。和王出见之。遥望师奇伟。与梦中见者无异。遽呼其眷属。出观之。眷属并炷香作礼。茶罢。师首言。大王庄田至多。可施苏州一庄。以为径山供佛斋僧。无穷之利。和王未有可否。因令一办斋。师饭罢便出。更无他语。时内外閧然传言。和王以苏州庄。施径山长老。遂达孝宗。会和王入朝。上为言。闻。卿舍苏州一庄施径山。朕当为蠲免赋税。和王谢恩归。次日以书至径山。请师入城。而二日前。先已迁化矣。自是和王。宴居寤寐之际。或少倦交睫。即见师在前。语曰。六度之大。施度为先。善始善终。斯为究竟。和王即以庄隶径山。此庄。岁出十万。犂牛舟车。解库应用。百事具足。师於缁素。有大因缘。所在施供云委。衲子臻萃。佛事殊胜。江淛两湖皆号之。为布袋和尚再出焉。

　　元　雪庭裕和尚传

　　裕和尚。字好问。人以雪庭称之。生大原文水张氏。九岁日诵千言。渐长遭世变。茕绝无依。道逢老比丘。劝以学佛。曰能诵法华经足矣。师曰。佛法止是乎。老比丘异之。与偕谒仙岩古佛曰。此龙象种。当为大器。即为祝染受具。与双溪广公同执事。观方至燕。依万松老人最久。声光郁然起。学者归之。世祖居潜邸。命师入少林作资戒会。寻又被太宗诏住和林。兴国辛亥。宪宗征至北庭行在所。累月问道。言简帝心。洎世祖践祚。命总教门事。赐号光宗正法。为师建精舍於故里。曰报恩。给田产。命僧守之。至元八年春。诏。天下释子大集於京师。师之众居三之一。济济可观。上喜甚。时少林虚席。万松海云为之请。上目师曰。师昔主资戒会。於是有缘。烦领众一行。属少林猥烬之余。师俨临之。闻而来者如归。乐而施者如涌。嵩阳诸剎。金碧一新。洛阳白马。经筵不辍。皆师力也。师瞑目燕坐。若无与焉。师襟度夷坦。风神闲散。说法三十余年。如鼓雷霆。揭日月。继踵前贤。标准后学。绰有古知识之遗风。涸池出泉。古殿生光。屡致祥瑞。师戒人勿言。以某时入灭。仁宗履位之初。赠师司空开府仪同三司。追封晋国公。仍命词臣。撰文表其塔。下诏曰。皇帝恭惟。世祖神武不杀。本仁祖义。以一天下。朕欲昭我祖德。持盈守成。唯尔克绍。乃初祖永孚於仁。以弘济我兆民。顾先哲其逝。朕弗克见于兹邈焉。虽去来梦幻无得而名。而封赠哀荣岂不在我。其尊尔官隆尔爵。以寄予思。以迪后人。以永誉於万世。其为时君追慕永叹之。如此。

　　明　正映传

　　正映。号洁庵。抚之金溪洪氏子。幼祝发。性颕悟。不妄举动。为大僧。受具足戒於杭之昭庆寺。时巽中禅师。唱道於灵谷。师往参之。光掩一众。遂契合。付法为真子。侍立居上首。处之弗疑。　洪武中。奉　诏掌京师天界寺。床帏不设。寒嘉一衲。　上闻而嘉之。移命掌泉州开元寺。开元旧名莲华寺。自唐匡护大师开山以来。代不乏人。近以元末。扰害灾火迭兴。僧徒屋宇。罄殒无遗。有司以闻。故有是命。　高皇帝。面谕遣之。曰。着尔去作住持。如今作住持难。过善则受欺侮而不振。过严则致毁谤而自隳。尔但清心洁己。长久钦此。自能整颓纲。光祖席耳。师奉　旨惟谨。莅寺宣阐。未几。玄风大振。首作讲堂。额曰清心洁己。示不忘也。次作甘露戒坛於洁己堂前。以为生定起慧。必本於戒。尤为先务也。二作既集。诸仆并举。皆不烦缘募众乐助。不数年焕然一新。视昔有加焉。永乐二年。奉　诏主雪峰崇圣寺。以开元绩成也。崇圣。为真觉祖师道场。真觉化时。留谶云。石塔卵爆。杉枝拂地。竹笋生。五百年后。吾当再来。至师登山。适五百二年。诸谶俱验。若合符节。况师颜貌。又与真觉无异。故人咸以为为祖师再出。师益厉精勇道德。在人诚有不言而化。当雪峰颓废之秋。积粮於廪。伐木於山。陶瓦甓而储器用。佛殿既落。法堂三门诸仆。以次而起。皆弘硕壮伟。肖像端严。金碧辉映。瞻礼者欢喜赞叹。观望者瞠目骇心。正如无边色相。一弹指顷从地涌出。令人应接不暇。师固视之如无。处之若虚。则其为人可知矣。师戒律精严。所视惟首。尝於建阳凤皇山休夏。值大水。因说戒。全活男女千余人。游瓯宁。建金山庵。致徒众五百人。既年迫桑榆。师欲归老灵谷。遂移檄僧录。僧录以闻。许之。其徒远芷。代领雪峰法席。芷。号秋崖。师还京。数年而寂。所着有洁庵语录。

　　徐和尚传

　　徐和尚。名恺乐。清蒲岐人。故尝渔海上。渔舟时有行剽者。或曰恺亦在焉。闻之怒愤甚。遂祝发为僧。因姓徐。人以徐和尚呼之。朝夕礼佛。额间隐隐起方寸许。如悬珠。言语煦煦。劝人为善。当是时。山水为患。开沙角路平洞桥。以杀水势。又砌邓公桥。大役既兴。费用不赀。众情惶惶相与谋。徐和尚有修行。人所言服。得其出一鸣。事集矣。第恐不肯耳。恺闻曰。但有利益。无不兴。崇庸何伤。即为木铎。念佛行里中。数日人云赴雨集。富者施财。贫者效力。未阅月而桥成。乡民又欲起龙宫。顾山高石远。转输不便。又求徐和尚计之。恺亦不辞。为之经营。四顾惟傍有巨岩。师目之而未言。忽有白发老父。前谓曰。凿此石。足了一宫。言毕。于袖出米数升於地。因忽不见。众异之。恺以米少不足为饭。姑煎粥。遂人人得饱。即施椎凿。比宫成而石已尽。试凿他石。则坚不可破矣。繇是。人知徐和尚非尝人焉。

　　大智禅师传

　　真融。楚之麻城人也。幼有慧性。十五为沙弥。潜心教乘数年。托钵行游。涉历名山。所至随处结缘。嘉靖丁未。抵建康。入牛首山。修苦行。明年入燕京。挂搭崇国寺。讽法华经。越数月至万寿山。登坛受戒已。入五台山。禁步五年。愈益精进。甲寅。往伏牛山龟背石。炼磨三年。持行益苦。丁巳。自伏牛还楚。寓会城龙华寺转经。明年入蜀。住峨眉山顶。禁步一十二年。集众修安养行。立丛林。建藏阁。名净土庵。接纳云水。孳孳如不及。万历二年。出山。随喜止[蓥-(冗-几)]华山。[蓥-(冗-几)]华与峨眉。相拱向。每见朝山人众。山路八十里。崎岖崄峻。风雨不时。措足无地。欲为憩息之所。而难其基。闻山有池。曰金莲池。上平衍可建道场。师大喜。往视果然。遂夷石为址。伐木为材。工勤於趋。人乐於助。不一二年成一大剎。名金莲庵。寔峨山之化城。云水赖之。复修千佛阁。为金莲之镇。既而复念。天下三大道场。五台峨眉。已获朝参。独普陀山。乃观世音示化之地。可弗至乎。以万历庚辰。渡海抵小白华。感大士示相。大慰夙愿。自谓。与此山有缘。餔糜吃菜。了余生足矣。乃於宝陀寺之左。曰千步沙。迤逦而东。沙尽处有山。曰光熙峰。师结庵其麓。前为楼俨然。观沧海日出。后为大士精舍。其余方丈香积。靡不翼翼然饰矣。庵成。命之曰海潮。盖视峨眉[蓥-(冗-几)]华之胜。不相远也。师为人。一味真实。捍忍勤苦。刬灭情识。人无贤愚少长。一以慈眼视之。游泳教海。深入三昧。终不以二门。自居净业堂。一单终身。不与众异也。尝谓人曰。某甲苦行六十年。岂敢妄有希图。但愿与三宝结缘。成人天小果。毕吾志耳。师住山。多神异之迹。痛秘之人。有见者戒勿泄。静极光通。理固然耳。吾自不惑。焉敢惑人。师之道岸。无涯涘矣。故朝海者见大智禅师。以为现在肉身大士。丛林相传。以为口实云。岁□□□月。坐化於海潮院。

　　真来佛子传

　　福登。别号妙峰。山西平阳人。姓续氏。春秋续鞠居之后也。七岁。父母值凶岁死。无敛具。荐席而已。师无依倚。为里中富人牧羊。十二出家。十八携钵至蒲坂。先是。山阴王。建文昌阁於郡之东山。延僧朗公居之。师至。日行乞於市。晚投宿於阁中。适王出游。见之问朗。朗告之故。王曰。当善视此子。他日必成大器。朗遂留为弟子。会地大震。师被压不死。王闻奇之。谓师曰。子幸免大难。何不痛念生死大事乎。遂入中条山。闭关习华严观。取刺棘贴四壁。不设床坐。日夜鹄立棘中。如此三年。稍有开发。乃作偈一首呈山阴。山阴叹曰。此子见处早如是。不折之。他日或狂。因取宫人敝屣。割其底洗净。封寄之。附一偈曰。这片臭鞋底。封将寄与你。并不为别事。专打作诗嘴。师见之。即对佛作礼。以线系於顶上。自此绝无一言矣。三年破关往见王。则具大人相。王甚喜。乃曰。子虽知自己本分事。但未闻佛法。恐堕邪见。时介休山中。有法师讲楞严。促师往听。受具戒。作务而听。年二十七也。时王深敬三宝。居尝自恨不能瓢笠远游。一日谓师。为僧不游方。如井蛙耳。南方多知识。子宜往参。归来可当老夫行脚也。师遂行。遍历丛席。至南京天界。于无极老人座下。作净头。打扫粪秽。洗涤筹杖。众怪其处洁净异尝。知净头有道者。莫知为谁。憨师。时为副讲。侦之累日始得之。与纳交。且期同行参访。不旬日觅之。已潜行矣。师归见王。王喜问所参何人。师具述之。师意在居山。复入中条最深处。诛茆吊影。辟谷饮水者三年。大有开悟。王日重三宝。南山建大梵剎成。强出师居之。且欲求北藏经。欲师亲往。师住山日久。发长未剪。乃俗扮入京。藏板贮大内。非奉　旨不可得。且久闭不发。师得之如掇焉。时憨师。先已至都下。听忠法师讲法。师於马上识之。下马相劳苦笑。谓憨曰。视我何如。憨曰。本来面目自在。因拉憨随藏出京。曰。子之宿愿耳。遂入五台龙翻石。冰雪堆中。得老屋数椽。共栖之。师夜游五顶。遣昏散。日刺舌血。书华严经。经完起无遮大会。结文殊万圣缘於塔院寺。凡一百二十日。九边八省缁白。赴会者路踵相继。法筵之盛。前所未有也。　两宫贤师德。　温旨屡降。私念大名之下难久居。因入芦芽结庵。将终身焉。　圣母求师得之。为建大华严寺於芦芽绝顶。命师居之。更造万佛铁塔七成。紫柏尊者。手书法华经一部。安奉其中。寻奉　慈圣懿旨。送藏云鸡足山。道出峨眉。礼银色光。密矢铜殿之愿。人弗知也。自滇还山阴。请修万固寺大殿。殿高十三丈。阔九丈。渭河病涉。行者苦之。大中丞李公。请建桥其上。师住二年。修桥十三孔。复受请建宣府大河桥两重。重三十二孔。大河。自胡地入中国。水势汹涌。最难为力。师竟成之。有若神助焉。二桥与殿。所费数百万金。师寔空手无一文。信施云集雨合。莫知所从来。福缘成就。殆不可思议也。既还芦芽。开石窟於宁化所。窟深广高下。各三丈五尺。镌华严世界十方佛剎图。万佛菩萨像。精巧细密。遂成一大道场。沈藩见而喜曰。胜因成就。好息心住山矣。师白峨眉未了之愿。王乃畀万金於师。取栈道入蜀。适王中丞象乾。总制其地。迎师问心要。因笑谓师曰。三大士兄弟行也。师於普贤如此。不虑观自在文殊。谓师不平等耶。师曰。贫道不过空拳。效奔走耳。若如所云。自有公等有力大人在。王曰。唯唯。师一言而三铜殿岿然矣。随殿各有渗金诸像。峨眉五台各一。普陀者不果行。安置南京之华山。　两宫颁旨。为三山护持。复举七处九会道场。於台山永明寺。庆赞之。嗣后建太原之塔。修阜平之桥。又辟茶药庵於龙龙关。　上亲书其额。又修滹沱河大桥。长五里。又修省城大塔寺。寻还台山。料理所建上下道场。立为十方丛林。不留法属一人。万历庚申八月。　赐金佛绣冠千佛磨衲紫衣。并真来佛子之号。是冬十二月。示微疾。群鸟悲鸣。异光匝地。师乃集众开示毕。端坐而逝。年七十三。腊五十一。讣闻。　两宫遣中尝侍致祭　赐葬於永明之西冈。立塔焉。　慈宫。别赐举葬之费。师貌不胜衣。语不出口。始以小王助道。终致　圣天子圣母诸王为檀越。凡所营建。应念云涌。投足所至。遂成宝坊。动费辄累巨万。悉听能事有实行者主之。师萧远自如。一衲之外无长物。飘然若浮云之聚散。孤鹤之往来。苟非深证唯心。遇缘即宗。其能尔耶。侍御苏云浦。尝问道於师。深有契於心。乃曰。人以妙师。为福田善知识。而实不知其超悟处也。大司马汪伯玉。尝谓憨师。方今无可为公师者。唯妙峰耳。故憨师。倾心服之严事之。亦无两人也。

　　无边传

　　无边。代州曹氏子。穉龄。志慕出家。初叩无相。无相不许。曰第能悟道。家何繁汝。乃谒无碍原公落发。见汾州空安老人。安令参万法归一。一日举波斯匿王观河语问师。师不能酬。恳求指示。安曰。我不辞向汝说。汝须自悟始得。遂屹立不卧。又入牛山火场。历谒诸老。罔所入。复归侍安。力提一字。至寝食俱忘。一日扫地次。闻人诵弥陀经。至其土有佛号阿弥陀今现在说法。师忽失声。见安曰。我识得一也。安问在何处。曰今现在说法。安诘之。茫然。安遽掌曰。学语之流。师退泣曰。我固分明。奈对境复迷何。复谒玉峰宝山二公。后参龙树楚峰。因闻樵者曰人苦不歇心。师闻脱然。曰万法本闲。惟人自闹。呈楚峰一偈。峰可之。自是韬光晦迹。人莫窥其涯涘。久之。徒侣奔凑。争为结庵。即今五台之大博庵。是也。师住山。以枯淡自持。食作必与大众同。有古人风。三十年如一日。远近争颂之。万历戊子。密藏幻予二上人。入台卜居。藏方册藏经。师闻曰。僧庵乃十方尝住。今之人悉私之。吾素以为耻。今幸际此胜因。吾尽将此庵及所有。施之藏公。使方册大藏。早行阎浮提一日。是吾法轮一日转也。於是悉召山中耆宿为证。且立约云。徒属以一盂一筯自私者。即摈出。藏公初尚犹豫。未敢承。既见师意恳至。因听焉。既而师示疾。又三月而化。其在病苦中。日夕与藏公。征决第一义谛。绝不以病苦少蹙额云。或谓。师真有志於破有者。箪食豆羹。人不能无吝色。师举生平所蓄。一朝而授之人。固已行人所难矣。四大欲离。风火相逼。人所叫号惶怖。不暇为理时。而师谆谆惟以第一义相决择。不尤难哉。是能遗身矣。夫惟能遗身。故能遗此庵。如敝屣也。不可为末法之光明幢耶。师非尝情所测识。具眼者。自能别之。

　　补续高僧传卷第二十二

　　补续高僧传卷第二十三

　　　　明吴门华山寺沙门　明河　撰

　　杂科篇
　　后周　慧瑱传

　　慧瑱。上党开元寺大德也。通经奉律。於世漠然。显德中。世宗行会昌之政。严缁度灭空门。瑱。抱持经像。徙居岩谷间。盗谋往劫。瑱未之觉也。忽一丈夫乘马。自山顶下。谓曰。夜有宼。宜急避。瑱知其为神。合掌告曰。国灭吾教孤穷。故来投檀越。仰祈庇覆。否则守死而已。更何窜。是夜大雪。贼不得进。及霁盗复谋往。若有人御之者。终不得而犯。瑱繇是得全。近山之人。多供养之。后莫知所终。

　　宋　善慧传

　　善慧。崞邑霍氏子。儿时聪慧。有神彩。好弄泥土作浮屠。采花献供为戏。父见而叹曰。此儿释家子。吾失望矣。既长。恐其逸强婚之。居三载。无触染也。父母叱之。师叹曰。生死业轮。欲为其本。三界劳生。爱为其根。无始汩没。吾安能复袭斯愆耶。父母知其志不可夺。听其出家。礼清凉寺成大德为师。成曰。吾家麒麟儿也。教以经典。过目成诵。孜孜为学无或怠。久之。成以三门土木事命诸徒。师曰。幻影浮光。须臾交谢。己躬下事未办。吾安能为他闲事。长无明耶。幸师置我度外可也。乾德间。有司以德行闻。赐号宣秘大师。视篆掌教门事。命下不可辞。勉而就职。僧庶怀来。法林穆肃。临终谓弟子曰。昔伯夷叔齐。饿死於首阳之墟。非轻生乐死。知义有所重於身也。吾二十年来。己事未纯。为僧务累。殉轻而遗重。其德亏矣。尔曹勉之。勿踵吾陋迹也。言讫而逝。

　　麻衣和尚传

　　麻衣和尚者。不知何许人也。当五季之际。方服而衣麻。往来泽潞关陕间。妙达易道。发河图之秘。以授华山处士陈抟。抟得之始着诀。以传种放。放传李溉。溉传许坚。坚传范谔昌。昌传刘牧。始为钩隐图以述之。实本於师也。称者谓。师发易妙於二千年之后。殆天授耳。钱若水。未第时。访抟於山中。见老僧拥衲附火。若水揖之。僧开目而已。坐久。抟问何如。曰。无仙骨。若水退。抟戒之曰。三日后可复来。如期而往。抟曰。始吾见子。神观清粹。谓可以学仙。故请决於老僧。老僧言子无仙骨。但可作贤公卿。急流勇退耳。问向僧何人。抟曰。吾师麻衣道者也。太祖仕周时。尝访师。问曰。今上毁佛法。大非社稷灵长之福。师曰。三武所以无令终也。又问天下何时定。师曰。赤气已兆。辰申间。当有真主出。佛法亦大兴。及受禅。果应所言。开宝四年。亲征太原。道繇潞州。遇师之院。躬祷於佛曰。此行。以吊伐为事。誓不滥杀一人。盖不忘龙潜时师所嘱也。

　　惠泉传

　　惠泉。彭城人。住南台阁子院。性孤洁。不妄与人交。知名士多就见之。与之语落落可喜。数亲之。则拒而弗应。且义学超洽。能诗。清永有世外趣。大平兴国末年。曹彬。缘弭德超之谮。出领节制。闭阁谢客。孙何自京师来。久不得见。以诗自诮。云欲谒元戎无介绍。薛能诗版在雕堂。异日登南台。闻泉高槩扣其门。一见如旧相识。馆于其庐。馈劳加厚。将归赆以裘马。后二年。何。为进士举首。同年。路振官彭门。何。盛称泉好义甚笃。不求人知。振。下车携僚客诣焉。其徒曰。吾师闻公来。已去浙矣。振叹慕。留诗壁间曰。汉公尝说惠泉师。解讲楞严解赋诗。今日我来师已去。草堂风雨立多时。若泉之志。可谓善行其所学。无忝吾宗矣。

　　杭州兴教小寿禅师传

　　小寿禅师。不知何许人谁氏子也。以同时有永明寿。故称小寿以别之。二寿。皆天台韶国师真子。师闻堕薪而悟。作偈曰。扑落非他物。纵横不是尘。山河及大地。全露法王身。国师颔之。及开法。衲子争师尊之。天禧中。御史中丞王公随。出镇钱塘。往候师至湖上。去驺从。独步登寝室。师方负暄毳衣自若。忽见之问曰。官人何姓。王公曰。名随姓王。即拜之。师推蒲团藉地坐。语笑终日而去。门人让之曰。彼王臣来。奈何不为礼。此一众所系。非细事也。师唯唯。他日王公复至。众横撞大钟。倾寺出迎。而师前趋立於松下。王公望见。出舆握其手曰。何不如前日相见。而遽为此礼数耶。师顾左右。且行且言曰。中丞即得。奈知事嗔何。其天资粹美如此。

　　惟中．文英传

　　惟中。字慧雅。蓬州开元寺僧也。游成都。不复归其乡者。凡四十年。性孤洁。不妄与人合。精禅律之学。善吟诗。气格清谨。与可朋相上下。时称之曰诗伯。且通儒书。学者从质其义。日满座下。羸形垢面。破衣败履。见者莫测其中之所有。庆历五年五月。示寂于大慈甘露道场。年六十九也。前时尽倾其槖中。得八万钱。委其所尝往来者。楞严道人继舒曰。我将去矣。生平之余止此尔。其为我命奇工。绘六祖像。於尔院之释迦殿。用此被唾骂。我不敢辞。且欲使来者。见是相知是心。以是知见故。能祓除诸妄。而泯相亡心。我为是功德之意也。舒诺之。命名手刘允文图之。梓潼文同。尝问道於师。为记其事。
　　文英者。姓苏氏。泉州人。往来商成都。富巨万。留意禅悦。忽若有悟。尽捐赀。移书别妻子。祝发於嘉佑院。妻子万里。入蜀访之。师绝不复见。坚坐一室历三日。寂无人声。妻子知师志不可夺弃去。以故声望愈高。凡四坐道场。住超悟最久。超悟者。大慈三大院之一也。实承灰烬之余。师鸠工庀徒。创建禅宇。凡为屋千楹。阐龙宫。藏贝叶。规模恢敞。气象雄特。始成而旁院复火。势且延及。师亟白府。毁正寺之三门。以绝之。请后自建。火乃止而三门复新。院始无田。师合施者金钱。且请废寺之产於官。成三百亩。以备香积。故超悟耽耽为大丛林。皆师力也。
　　楞严道人。名继。殊有高行。赐号觉济大师。与文与可。为方外友。相得甚欢。有诗赠焉。觉济大师。且赞其像。极其称叹云。

　　二宝月大师传

　　宝月大师。惟简。字宗古。苏氏。眉山人。於东坡为无服兄。九岁出家。十九得度。二十九赐紫。三十六赐号。师清亮敏达。综练万事。端身以律。物劳己以裕人。人皆高其才。服其心。凡所欲为趋成之。更新其精舍之在成都与[郫-卑+((白-日+田)/廾)]者。凡一百七十三间。经藏一。卢舍那阿弥陀弥勒大悲像四。砖桥二十七。皆谈笑而成。其坚致可支一世。师於佛事。虽若有为。譬之农夫畦而种之。待其自成。不数数然也。喜施药。所活不可胜数。蜀守制使。皆一时名公卿。人人与师善。然师罕见寡言。务自却远。盖不可得而亲疎焉。少与蜀人张隐少愚善。老泉深器之曰。此子。才用不减澄观。若仕。当有立於世。为僧亦无出其右者。已而果然。绍圣二年六月九日。始得微疾。即以书告於往来者。敕其子孙。皆佛法大事。无一语私其身。至二十二日。集其徒问日早暮。及辰曰。吾行矣。遂化。年八十四。是月二十六日。归骨於城东智福院之寿塔。
　　又宝月大师。修广。字叔微。姓王氏。杭州钱塘人。九岁出家。十一得度。景佑二年。赐紫。宝元元年。赐号宝月大师。治平中。州请为管内僧正。师为人乐易慈祥。有智识度量。不见其喜怒。读五经知大义。颇喜为诗。少羸多病。始学为医既成。而有疾者多归之。无贵贱贫富。皆为之尽其术。未尝有所厚薄。尤贫者或资之衣食。以其故。自京师至於四方。自公卿至於学士大夫。多知其名。既见皆乐从之游。而乡邑之人。至於羁旅游客。其归之者。无不厌其意。师於接之。虽劳未尝有懈倦。不欲之色。於资之药物衣食。虽穷无未尝有所计惜。其应外者如此。及退而处夫贫富死生之际。又有所不累其心。故至於不能自给。而未尝动意。至於且死。而未尝变容改色。熙宁元年十月。感疾。会门人与尝所往来学佛之人。告以将终。从容就坐。而逝。

　　崇寿传

　　大邑县。崇寿禅师。邛州蒲顿人。仇氏子也。自毁齿。趣尚便高远。家尝作佛事。则汛洒供献。恭勤精愿。不敕之而自率。尝恐若不能如法者。父母异之。乃俾隶大邑静林僧籍。以仁普为师。年十六落发。二十受具戒。来成都大慈。听讲大乘诸经。尽通晓奥义。后七年。还旧居。其所止悉流落不治。但腐椽破壁。欹斜罅漏。陈屋数间而已。师恬然安一榻。处其中无厌色。禅悟之暇间。亦作诗句。度夷淡清粹。与人语和软。未尝迕物。心无爱恶。色无喜愠。且坚强少疾。状貌修伟。慈恕温裕。人无少长。咸愿见之。见必拜伏欣喜。留连不忍去。一日忽召其弟子慕安等。前曰。人既生。理必有死。死尝事非异事。且吾无死生久矣。汝等当体吾之所以无死生者。慎勿戚戚如众人。乃不累吾付嘱。吾神光一道。留此无数刻。汝当奉吾所戒。恶不宜为。善不宜失。语已。摄足趺坐。迭手瞑目。而逝。摇挽不动。嶷如塑刻。世寿八十有六。时治平元年十月二十三日也。师之真身不坏。风神凝然。不异平日。徒众因为窣堵藏之。文与可。居郡幕。时时相过从。嗣后来权州事。师已化矣。枉道过邑。诣师塔下。旋绕瞻礼。悲悼叹息曰。师之面目如生。而师之语音。已不闻矣。因为铭其塔。

　　可久传(附清顺)

　　可久。字逸老。钱塘人。天圣初。得度习教於净觉。无出世志。喜为古律诗。所居西湖祥符。萧然一室。清介守贫。未尝有忧色。东坡守钱塘。当元夕。九曲观灯。去从者独行。入师室。了无灯火。但闻瞻卜余香。叹仰留诗。有不把琉璃闲照佛。始知无尽本非灯之句。蒲宗孟。集钱塘古今诗。求稿於师。师曰。随得随去。未始留也。闻者高之。晚年杜门。送客不踰阈。辟谷安坐。观练熏修。如此十余年。窗外唯红蕉数本。翠竹百个。淡如也。一日谓人曰。吾死。蕉竹亦死。择瑛公亦死。未几皆验。人嗟异之。
　　师友清顺。亦钱塘人。字怡然。诗与师齐名。而操行亦同。石林叶梦得曰。熙宁间。有清顺可久二人。其所居皆湖山胜处。而清约介静。不妄与人交。无大故不至城。士大夫。多往就见。时有馈之米者。所取不过数升。以瓶贮几上。日取二三合食之。虽蔬茹。亦不尝有。故人尤重之。

　　惟迪禅师传

　　惟迪。不知何许人。法传云门。启道明切。尝答问佛者曰。日出东方卯。再乞指道。师曰。三日后看。富嫌千口少。贫恨一身多。皆师对机语。又作宾主语曰。宾中宾。日月无故新。宾中主。杖长三五尺。主中宾。问答是何人。主中主。正眼谁敢觑。说示大略如此。熙宁中。蜀普通山院僧。自列於府。愿延道行耆老。阐扬宗风。追复青州之前躅。知府大资政南阳公。是之。命有司精择其人。以师充选。师之来也。都人激踊感劝。繇是大阐道猷。师平生枯淡自处。前后三坐道场。丈室萧然。一笠挂壁。行则携之。怡怡如也。最可异者。所至皆伴古德真身。始居马溪。则有水观和尚。次无为。则有惠宽和尚。及住普通。又为青州和尚真身。皆结膝趺坐。仪相俨然。岂人事之适然乎。或有所来也(在王蜀时。有洪杲禅师。至自青州。栖於东禅。方是时。二众错居。蜀主仰重师德。命二宫奚。曰道真道粉者。为之侍使。后有娼道玉。府娼之尤者。闻师说法。言下有省。遂祝发事师。於是物论喧然。蜀主怒命鞠之。知师纯固精确。愈加礼重。师因以所居畀贯休。而卜居于府郊之东南普通山。后入灭於此。故真身存焉。蜀人。号鹡鸰。为连点七。华阳隐士田。逍遥访师山中。而见之问师曰。如何是连点七。师曰。屈指数不及。地上无踪迹。迪公尝拈此示众。或疑迪为师后身。业理循环。亦不可知也)。

　　智林传

　　智林。姓坑氏。上世番禺人。既受具。礼庆阇黎为师。传秘密教。正勤四十年。不虚一日。仁宗。乐宗佛事。择开宝寺西北隅。增葺精舍。袚除净场。亲篆殿额。像设庄严。皆自内出。赐名宝生院。属师住持。命主教门事。赐号宣教大师。天下僧籍。为之统首。师於陀罗尼门。受持精密。国有祈祷。罔不获应。内繇宫省。以至宗室贵戚。莫不厚为之礼。道俗倾向。搢绅景重。张文定公安道。潜心内典。尝从师问梵学。师为启发隐奥。科指条畅。张於言下了然。益深敬事。张又问曰。羂索诸部。坛场轨仪。种种庄严。不离世谛。无上正等诸佛心印。其用如何。师云。坛有多名。空智为上。一念净圆。同法界性。住无所住。如空无依。彼诚之至者。犹可以动天地。而感鬼神。妙湛总持一相三昧。具足神力。岂思议所及。佛以大事因缘故。出现於世。无有二法。惟一乘道。至於随缘立教。应物利生。百千法门。等为妙用。空智云者。第一义谛也。张致叹曰。醍醐甘露。闻所未闻。吾固知师深得般若究竟法空相。非但严净毗尼。专精观行而已。熙宁四年四月十二日。起居如平尝。忽作而曰。吾报尽今夕耶。暮而归寂。徒众葬於开封县东原。张公铭其石。

　　石塔长老传

　　石塔。戒长老。住扬州石塔院。东坡赴登州。师往迎之。坡曰。吾欲一见石塔。以行速不及也。师起立曰。只这是砖浮图耶。坡曰。有缝奈何。师曰。若无缝。争解容得法界蝼蚁。及坡镇维扬。师遣侍者投牒解院。坡问。长老欲何往。以归西湖旧隐为对。坡与僚佐同至石塔。击鼓集众。袖中出疏。使晁无咎读之。其词曰。戒公长老。开不二门。施无尽藏。念西湖之久别。亦是偶然。为东坡而少留。无不可者。一时稽首。重听白椎。渡口船回。依旧云山之色。秋来雨过。一新钟鼓之音。其为时贤注恋如此。长老。必为时名德。惜不得详其始末耳。

　　志添．元普传

　　志添。生泉州陈氏。故通直瑊伯兄也。初住南安云华岩。后游京师。道声籍甚。元佑元年。诏入内。为遂宁王祝寿。赐号真觉大师。并磨衲衣金环绦锡。哲宗亲书敕与之。许逐岁度僧。天下名山福地。任性居住。初在福禅。次住秀州福岩。着作佐郎黄庭坚。尝赠之诗云。蒲团木榻付禅翁。茶鼎熏垆与客同。万户参差写明月。一家寥落共清风。又赞云。石出山而韵自笙簧。松不枯而骨立冰霜。今得云门挂板。打破鬼窟灵床。其石也将能万里出云雨。其松也故与三界作阴凉。此似昔人非昔人。山中故友任商量。侍郎陈轩。亦赠之诗云。车轮马足走尘烟。竞看成都万炬然。独我踏开亭下雪。伴师同坐一庵禅。
　　元普。不知见何人得法。住乐山。名其庵。海湖闭门。危坐二十年。司谏江公望。作歌以招致之。设三问皆不答。公望坐邑治平远台。每遥拜其庵。其为时贤敬重如此。普既去。公望怀之以诗。又作多暇亭记。称西蜀隐者。盖谓普。普蜀人故也。二公。皆为泉名僧。人至今称之。

　　白云孔清觉传

　　清觉。号本然。洛京登封孔氏子。宣尼五十三世孙也。父欣。举进士。有隐德。母崔氏。师幼而颕悟。习儒业。熙宁二年。阅法华经有省。求出家。父母许之。依汝州龙门海慧大师剃染。海。会器之。嘱其南询。初参峨眉千岁和尚。蒙指诀。抵舒州浮山。结庵於太守岩。宴坐二十年。似有省发。元佑八年。至杭入灵隐寺。随众居止。有汪罗二行人。求师心要。一言而中。千里响应。参叩之士。风雨而至。寺主。以寺后白云山庵。俾居之阐化。觉自立宗旨。着证宗论。三教编。十地歌。皆依仿佛经而设。人称为白云宗。大观元年。卓庵湖州千金市。复至乌程菁山。卓锡得泉。结庵而居。名曰出尘。徒众复邀归正济寺。正济。觉旧讲华严经处也。觉立说。专斥禅宗。觉海愚禅师。力论其非。坐流恩州。宣和二年。弟子政布等。陈状被旨放还。次年八月。作偈投太守游公请。以九月二十六日为别。至期而化。灵骨舍利。归葬余杭之南山。
　　白云之道不淳。讥议归之宜矣。至诋与白莲相混。特以无妻子为异。则亦太甚。然其持守精谨。於患难生死之际。脱然无碍。去常人亦远。予故取其行。已而恨其为言也。

　　铨公传

　　铨公。赐号文照大师。华亭人。体清弱。以闭门习静为事。不泛交。惟主簿刘发。常诣之。善鼓琴。有美琴。曰响泉。好风良月。则清香抚之。云。以供佛。邻贵慕之。隔垣起亭。宵顷以听。知之徙北牖。发。恃师所知。间邀一客同见铨。铨方操弦为泛声。客遽称善。铨即止。客不怿而去。铨顾发曰。何得引俗人入我座耶。发媿谢。师所居曰妙音阁。发为记。且赠以诗曰。宝琴何所得。所得甚幽微。聊借丝桐韵。还超智惠机。霜风悲玉轸。江月入珠徽。向此诸缘尽。人间孰是非。铨。发。皆元佑间人也。

　　潜涧阇黎传

　　处严。字伯威。温州乐清贾氏子。母万。方娠。一夕梦黑龙自天跃而下。俄化为道人入其家。及产有异相。警悟不凡。经史过目輙成诵。少长不茹荤。母强之。卒不从。一日游精舍。归白其母曰。儿蔬食。居俗非所宜。愿出家学佛。落发於明庆院。初习讲教义。发明师说。了无疑滞。同辈尚编录。务相诘难。师心非之。遂弃教而崇禅。历访先辈老宿。叩击玄旨。多所契会。有以座首命之者。师弗顾而去。师於己事外。博学能诗文。醇重典雅。且工书。有晋宋法。时道潜思聪二公。与东坡游。声名籍甚。或劝以所作谒缙绅求知己。师笑曰。古之桑门。与士大夫游。非求之也。道自合焉尔。故终身不以一字干谒。识者高之。元佑间。还永嘉。寓净光大云开元诸剎。其徒翕然宗之。扣门请益者。履相蹑也。师训以本业。外复以诗书子史导之。凡经指授者。咸见头角。元符初。归故山。诛茆结庐。循除蓄流。自号潜涧。赋诗鼓琴以自娱。有古人林下风。师有辞辩。长於讲释。乡里巨室。欲屈师讲经莫能致。因具法筵。集广众。预设巍座。俟师至。与众迫之。师匇遽就席。阐扬奥旨。缘饰以文。音吐鸿亮。听者惊悦。郡守张公平。从师受楞严大义。初以僧正命师。又命主禅席。皆力辞弗受。每诣府。手提一笠。又以师为府座所尊。因嘱以事。师。正色峻拒。府政有不便於民者。委曲以告。守改容听之。瑞安令吕公勤。邂逅师喜甚。与俱还邑。筑庵於厅治后园。命师居之。为留三宿而去。晚景绝人事。精修净业。讽诵楞严圆觉维摩光明法华等经。精熟如流。静夜孤坐。焚香暗诵。琅琅之声。出於林表。尝手书法华光明二经。报母德。又书华严经八十卷。首末不懈。字法益工。以政和壬辰正月二十日示寂。年五十四。僧腊三十九。阇维。得舍利数百颗。明莹如珠。植塔於故庐之后。以遗骨并舍利葬焉。师於佛学。无不通晓。尤深於禅。而接物以教。故以阇黎着名。平生制述甚多。稿随毁失。圆寂后。弟子收拾遗文。编成二卷。曰潜涧集。人有得其片纸只字。皆宝藏之。其文翰见重於人如此(王梅溪十朋之母有娠。产之日。梦师来惠以金环。梦觉时。传师适坐化。翌日梅溪生。人皆谓为师后身。故其为师作铭序有云。师殁之岁。而某始生。师旧书石桥寺碑。梅溪。佥判绍兴。道经寺。寺僧先梦迓严阇黎。次日梅溪至。僧以梦告。有诗云。人唤我为严首座。前身曾写石桥碑。甄龙友。和公双峰诗云。诗老前身法号严。正用此事)。

　　参寥子传(附定诸)

　　道潜。字参寥。杭於潜何氏子。幼试法华得度。於书无所弗窥。能文章。尤喜为诗。与秦太虚苏长公。为方外交。苏甚重之。以书告文与可谓。其诗句清绝。与林逋相上下。而通了大义。见之令人肃然。苏谪居齐安。师不远二千里相访。留期年。移汝海。同游庐山。复归於潜山中。及苏守钱塘。卜兆山智果精舍。率宾客十六人。各赋一诗。送入院。后南迁。师欲转海访之。苏以书固止之。当路亦捃师诗语。谓有讥刺。得罪返初服。建中靖国初。曾肇在翰院。言其非辜。诏复为僧。赐号妙总大师。崇宁末。归老於潜山。有参寥子集。行世。人谓师之诗。雅淡真率。上欲窥陶白。而下有雁行苏黄句。即未脱子瞻烟火。雅不乐与宋人同烟火。如参寥自有为参寥。非第以子瞻重也。斯言得之。
　　定诸。晋江人。能诗。调清远。无尘俗气。与曾会诸公游。谈者谓。诸诗与参寥同调。其题画水幛云。无波浪处生波浪。愁杀孤飘渡海人。有去华集。大约如此。
　　宋景濂。作育王山寺碑。谓。大觉琏日。与九峰韶公。佛国白公。参寥潜公。讲道一室。扁曰蒙堂。丛林取则焉(可入传记之)。

　　惠渊首座传

　　惠渊首座。向北人。孤硬自立。参晦堂真净。实有契悟处。泯泯与众作息。人无知者。洪州奉新慧安院。门临道左。衲子往还。黄龙泐潭洞山黄檗。无不经繇。偶法席久虚。太守移书真净。命择人主之。头首知事耆宿辈。皆惮其行。师闻之。白真净曰。惠渊去得否。净曰。汝去得。遂复书举师。师得公文即辞去。时湛堂为座元。问师曰。公去如何住持。师曰。某无福。当与一切人结缘。自负栲栳打街供众。堂曰。须是老兄始得。作颂饯之。师住慧安。逐日打供。遇暂到。即请归院中歇泊曰。容某归来修供。如此三十年。风雨不易。鼎新创佛殿。轮藏。罗汉堂。凡丛林所宜有者。咸修备焉。黄龙死心禅师访之。师曰。新长老。汝尝爱使没意智一着子。该抹人。今夜且留此待。与公理会些细大法门。新惮之谓侍者曰。这汉真个会底。不能与他剺牙劈齿得。不若去休。不宿而行。师终於慧安。阇维。六根不坏者三。获舍利无数。异香满室。累月不绝。奉新兵火。残破无子遗。独慧安诸殿。嶷然独存。岂非愿力成就。神物护持耶。

　　觉心传(智永祖绍附)

　　觉心。字虚静。嘉州夹江农家子。甚富。少好游猎。一旦纵鹰犬弃妻子。出家学道。周历云水。似有得者。性喜画。善作草虫。人称为心草虫。游中原。作从犊图诗。名动一时。诸学士大夫。翕然宗之。孔南明崔德符。招致临汝。住叶县东禅。及州之天宁香山三大剎。后因兵乱还蜀。邵泽民刘中远两侍郎。善之。请住毗卢。陈涧上称之曰。虚静师所造者道也。放乎诗。游戏乎画。如烟云水月。出没太虚。所谓风行水上。自成文理者耶。后终於所居。
　　又有智永祖绍者。皆以诗画寓意。永。尝作潇湘夜雨图。呈邵西山。邵题云。尝儗扁舟湘水西。蓬窗剪烛数归期。挥因胜士挥毫处。却忆当年夜雨时。既疑之。问永曰。前辈曾有此诗否。永。因诵义山问归篇。西山矍然。遂为改之。永性孝。宇文季蒙龙图。以永精禅理善谈论。请其住院。永辞曰。亲在。未能也。於是。售己所长为亲养。祖诗画俱仿周忘机。而气韵殊绝。政和间。改僧为德士诏下。祖叹曰。我生不背佛。而从外道耶。取祠部牒焚之。乃冠巾反俗。斋戒以终身。

　　潜庵源师传

　　清源。号潜庵。洪州新建邓氏子。世力田。幼超卓。短小精悍。去依洪崖法智为童子。年二十一。落发受具戒。时武泉尝。宝峰月。云居舜。道价压丛林。师游三老间。皆蒙器许。而疑终未决。后亲见黄龙南公。凡入室。令坐於傍。与云庵同造积翠。师为侍者七年。南公殁。隐迹西山。西山有慧严院。僧死。屋无像设露坐。师见而叹曰。古人斫山开基致无为。有忍怀不举哉。乃求居。以修完之。不五年而殿阁崇成。百具鼎新。即弃去。游庐山。南康太守徐公。闻师名。延居南山清隐寺。寺在大江之北。面揖庐山。师门风孤峻。学者皆望崖而退。以故单丁住山。十有八年。晨香夕灯。升堂说法。如临千众。而丛林所服玩者莫不具。时时镢地处置。尝云。先师初事栖贤諟。泐潭澄。更二十年。宗门奇奥。经论要妙。莫不贯穿。及因文悦以见慈明。则一字无用。设三关以验天下禅者。而禅者如叶公画龙。龙见即怖。众生为解碍。菩萨未离觉。大智如文殊师利。欲问空王佛义。即遭摈出。以其堕艰难。故起现行耳。有僧。依师住十二年学。令住净众寺。辞行。师谓曰。汝虽在此费岁月。实不识吾家事。倘嗣法。当不以世俗欺诳为心。其人乃嗣翠岩机焉。南昌隐君子潘延之。与为方外友。迎师归西山。而州郡文争。命居天宁。衲子方云趋座下。一时名士。抠衣问道。师以目疾。隐居龙兴寺房。户外之履亦满。上蓝忠公。法侄也。延师居寺之东堂。事之如其师。师年八十而丧明。学者益亲附之。有欲板其语要流通。师投拒曰。若吾语。深契佛祖。从今百日间复明。则副汝请。如期果愈。先是觉范洪公。证狱太原。拴缚在旅邸。人讳见之。师独冒雨步至。抚慰为死诀。明年南归复见师。师轩渠笑曰。吾不意乃复见子。故觉范序之曰。呜呼。佛法寖远。坏衣瓦器之人。亦有侈欲。为人师者。争慕华构便软暖。公独举颓坏而新之。争欲致弟子。不问智愚。欲出门下。而公独精粗之。争欲坐八达衢头。以自卖其道。而公独居荒远。以自珍之。争好势利恶丑。而公独犯众恶。自信而力行之。每谓弟子曰。无事外之理。理外之事。观其措置。岂其真然之者耶。师终时几百岁也。

　　空禅师传

　　崇觉空禅师。姑孰人也。为人强项。久侍死心。一日辞去。心曰。汝福鲜宜自养。草堂清公。偈送之曰。十年聚首龙峰寺。一悟真空万境闲。此去随缘且高隐。莫将名字落人间。后受请。出世杭之南荡。不几月而一火无遗。因叹息曰。吾违先师之言。故有今日之患。有富人。发意营建。欲师一至其家以受供。师辞曰。公施财求福。非长老受赐。若教我背众而食。素不愿也。力行其道。竟不役於土木以终身。师颂野狐话曰。含血噀人。先污其口。百丈野狐。失头狂走。蓦地唤回。打个筋斗。

　　补续高僧传卷第二十三
　　补续高僧传卷第二十四

　　　　明吴门华山寺沙门　明河　撰
　　杂科篇

　　宋　圆觉演公传

　　宗演。河北恩州人。姓崔氏。元丰满禅师弟子。唱云门之道者也。法貌修整。持守严密。宣和中。徽宗诏入内庭说法。赐紫方袍。当时有大因缘。前后凡住十三院。度弟子一千二百余人。住永福能仁寺时。先是。寺僧有生缚狝猴。以泥裹塑。谓之猴王者。岁月滋久。遂为居民妖崇。遭之者。初作大寒热。渐病狂不食。缘篱升木。自投於地。往往致死。小儿被害尤甚。於是祠者益众。祭之不痊。则召巫觋。垂夜至寺前。鸣金吹角。目曰取构。寺众亦撞钟击鼓。与之相应言助神。日甚月盛。莫或之改。适师移住是寺。闻而叹曰。汝可谓至苦。其杀汝者既受报。而汝淫及乎人。积业转深。何时可脱。为诵大悲咒资度之。是夜师坐见妇人。人身猴足。血污左腋。下旁一小猴。腰间铁索絷两手。抱穉女再拜於前曰。弟子猴王也。久抱沉冤之痛。赖法力得解脱上升。故来致谢。复乞。解小猴索。师从之。且说偈曰。猴王久受幽沉苦。法力冥资得上天。须信自心原是佛。灵光洞耀没中边。听偈已。再拜而去。明日启其堂。施锁三重。盖顷年曾为巫者射。中左腋。以是尝深闭。猴负小女如所睹。乃碎之。并部从三十余躯。亦皆乌鸢鸱枭之类所为也。投之溪流。其怪遂绝。师后归雪峰终焉。

　　宋　真宝．庆预传

　　真宝。五台山僧也。学道能外死生。靖康之扰。与其徒习武事於山中。钦宗召对便殿。宝感激还山。益聚众习武。州不守。敌众大至。宝悉力拒之不敌。寺舍焚毁。僧徒逃散。酋下令。生致真宝。宝至。抗辞无扰。使郡守刘騊。诱劝百方。终不顾。且曰。吾佛制戒。吾既许宋皇帝以死。岂以力屈食吾言也。但速杀我。遂怡然受戮。北人闻者。无不叹异。
　　庆预。湖南京山胡氏子。问道芙蓉楷公。得要领。住大洪山。靖康盗起。远近震荡。预。日颐指闲暇。外饬固守。内事静专谨禅诵。以定众志。若是者数年。所活万余人。士大夫家。赖以生者。十七八。事稍定。徙水南兴国寺。随守以闻。赐号慧照。绍兴中。下匡阜入八闽。爱雪峰深秀。闭关十余年。将化别众。书偈曰。末后一句最难明。转步回头千万程。除却我家亲的子。更谁敢向里头行。掷笔含笑而寂。

　　宋　老牛智融传

　　智融。俗姓邢。初名澄。世居京师。以医入仕。南渡居临安万松岭。号草庵。邢郎中官。至成和。郎出入禁延。赏赉殊渥。年五十。弃官谢妻子。祝发入灵隐寺。诸公贵人。挽之不可。於以去尘俗弗远。肆游诸方。径山匡庐。经行殆遍。闻雪窦之胜。遂投迹为终焉计。深坐一室。土木形骸。泊然如偶人。或曳杖以出。有欲相随。则谢遣之。山中幽僻胜绝之地。意行独坐。或至移晷。人莫窥其际。善画。而绝不以与人。山深多蛇。忽作二奇鬼於壁。一吹火向空。一跃蛇而掣其尾。蛇患遂除。而时有火警。又於火端。作土枭之声。为之革。尝画龙首半体祷旱。辄应。颇近灵怪。师亦不以自矜也。或问画。次及人物。师曰。老不复能作。盖目昏不能下两笔也。曰。两笔。岂非阿堵中耶。师曰。此虽古语近之而非也。吾所云两笔者。盖欲作人物。须先画目之上睑。此两笔如人意。则余皆随笔而成。精神遂足。所以难也。或加以势利。则避之愈深。意苟相契。亦辄与不吝。楼攻媿。求之久不与。催以古风。有曰。古人惜墨如惜金。老融惜墨如惜命。作诗不多语字。画亦无俗韵。初自言。若得为僧。三十秋瞑目。无言万事休。绍熙四年五月卒。寿八十。僧腊如师言。尤好作牛。自号老牛智融云。
　　明河曰。旨哉。融牛之论画也。吾闻庖丁之言。得养生焉。

　　宋　淳藏主传

　　景淳藏主。抚州化度受业。久参宝峰祥和尚。杰出参徒。其为人潇洒高尚。备见於自述山居诗。祥见之。谕淳曰。此诗不减灌溪。恐世以伎取子。而道不信於人也。诗凡数十解。今记十章。以备传云。拙直自知趋世远。疎愚嬴得住山深。现成活计无他物。只有鳞皴杖一寻。屋架数椽临水石。门通一径挂藤萝。自缘此处宜投老。饶得溪云早晚过。自笑疎狂同拾得。谁知痴钝若南泉。几回食饱游山倦。只么和衣到处眠。瓦铛爇处清烟霭。铁磬敲时晓韵寒。一串数珠粗又重。拈来百八不相谩。一瓢颜子非为乐。四壁相如未是高。争似山家真活计。屋头松韵响秋涛。数行大字贝多叶。一炷粗香古柏根。石室静延春昼永。杖鹃啼破落花村。渔父子歌甘露曲。儗寒山咏法灯诗。深云勿谓无人听。万象森罗历历知。坐石已知毛骨泠。漱泉尝觉齿牙清。个中有味忘归念。身世无余合此情。幽岩静坐来驯虎。古涧经行自狎鸥。不是忘机能绝念。大都投老得心休。怕寒懒剃髼松发。爱暖频添榾柮柴。栗色伽棃撩乱挂。谁能劳苦强安排。其咏闲适情。可谓得之至矣。倘非中有所养。孰能尔耶。惜乎。法道不扼。悠悠以终老。卒中祥公之言。虚诸方之望云。

　　宋　北磵简禅师传

　　居简。字敬叟。潼川王氏子。资质颕异。初见佛书。必端坐默观如宿习。依邑之广福院图澄得度。参别峰涂毒於径山。沉默自究。一日阅万庵语。有省。遽往育王。见佛照。机相契。自是往来其门十五年。一时社中耆硕。无不忘年与交。走江西。访诸祖遗迹。莹仲温。尝掌大慧之记。庵於罗湖。纂所闻成书。发挥祖道。与师议论大奇之。以大慧居洋屿庵竹篦。付之师巽焉。久之。出住台之般若。迁报恩。英衲争附。鸿儒竹岩钱公。水心叶公。皆折节问道於足下。大参真西山。时为江东部使者。虚东林命之。以疾辞。乃於飞来峰北磵。扫一室居十年。人不敢以字称。因以北磵称之。起应霅之铁佛西畲。常之显庆碧云。苏之慧日。湖之道场。奉旨移净慈。所至道化大行。师出佛照之门。在诸法彦中。为神驹香象。机格超逸。最难攀仰。其颂世尊初生话云。一声[囗@力]地便咤哩。突出如斯大阐提。此土西天起殃害。堂堂洗土不成泥。又颂楞严六解一亡云。六用无功信不通。一时分付与春风。篆烟一缕闲清昼。百鸟不来花自红。辟一室以居。名曰薤室。作赋以自见。其略曰。进则面墙退则坐井。柱忽不支。壁将就殒。豁然而虚。漠然而冏。如蒙之击。如震而警。如无尽藏。如大圆镜。前山送青。若壮士之排闼。后山回闯。拟良工之御骏。抚鸿鹄而晚眺。入冥冥而远引。笑云烟之轻去。漫悠悠而无定。驻落日于西崦。延初蟾於东岭。是皆中所得也。有北磵集十九卷。张公诚子。序之曰。读其文。宗密未知其伯仲。诵其诗。合参寥觉范为一人。不能当也。北磵於人不苟合。合亦不苟暌。取舍去就之际。洁如也。叶水心诗曰。简公诗语特惊人。六反掀腾不动身。说与东家小儿女。涂青染绿未禁春。师居天台委羽。有二姓争竹山。竭产不肯已。仙居丞王君怿。请於师。师作种竹赋一首示二姓。而讼遂止。其德音感化如此。灵隐虚席。赵节斋。奏师补其处。师笑曰。吾日迫矣。乃举天童痴绝冲。淳佑丙午春三月二十八日。索纸书偈。於纸尾复书曰。四月一日珍重六字。呼诸徒诫之曰。时不待人。以吾自励。吾世缘余两日耳。至期昧爽索浴。浴罢假寐。然视之已逝矣。寿八十三。腊六十二。葬全身於月堂昌禅师塔侧。遵治命也。

　　鼓山坚．凝二师传

　　弥坚。号石室。闽清陈氏子。根性敏利。历诸丛席。最后见孤峰秀公。函盖相合。遂传东山之衣。
　　正凝。舒州太湖李氏。与坚同门。并得秀公之道。法林倚以为重。凝仪相丰腴。所至人聚观之。檀委山积。嘉熙初。入闽。闽帅请住鼓峤。风猷弘振。四众钦慕。若现在如来。信施以巨万计。悉充尝住。三十余年。布衣纸衾。终其身不一染。捐於世好。则其所存。槩可知矣。咸淳中示寂。阇维。数珠不坏。齿牙中舍利如砌。坚则继凝住持。而清气逼人。虽福缘少逊於凝。而慧门开受则过之。日衣东山之衣说法。法音遐被。置衣处。尝有光。夜白如昼。有二偷儿入室盗之。为神所缚卧地。视不得起。坚为忏谢。始苏而去。德佑中。朝廷欲南迁。被旨增广城堞。请坚为东门提督。乃忻然奔命曰。何往而非佛事耶。手版筑六十丈。次年告成。遂示寂焉。嘱留衣镇山门。未几。二王奔。广军次山麓。人情汹汹。咸思劫夺。衣时现异。寺赖以全。噫。傅持法人。如来所遣。行如来事。愿力弘固。寓之而然。即一色一香。皆能通灵显妙。况金襕乎。入元。衣尚无恙。至正间。忽失所在。

　　宋　斯受传

　　斯受。字用堂。台黄岩杨氏子。年十四。入三童山香积寺。依存方上人为师受具。游历诸方。咨叩耆宿。得心学要领。自灵隐病归三童。日行首楞严三昧。於不离见闻缘超然入佛地语。致疑。力究无入。忽闻舂碓声。恍然自省。偈曰。六祖当年不诵经。肩柴放下便传灯。谁知千载今犹在。秋月长廊捣碓声。自是行业日进。善书。以黄金为泥。书法华华严楞严圆觉般若及方等诸经。又於帛上。金书法华塔一座。极其精妙。当时称希有。将终坐床上。诵法华经。不辄卷毕。而逝。

　　太瘤传

　　太瘤。蜀僧也。居众时。尝叹佛法混滥。异见蜂起。乃曰。我参禅。若得真正知见。当不惜口业。遂发愿。礼马祖塔。长年不辍。忽一日塔放白光。感而有悟。后所至丛林。勘验老宿。过雪窦山前云。这老汉口里水漉漉地。雪窦闻其语。意似不平。及来见。雪窦云。你不肯老僧耶。师云。这老汉。果然口里水漉漉地。摵一坐具便出。直岁不甘。中路令人殴之。损师一足。师曰。此是雪窦老使之。他日须折一足偿我。后果如其言。师后至都下。放意市肆中。有宫人。请归家供养。师屡告辞。官人确留之。愈加敬礼。每使侍妾馈食其前。一日官人至。师故意挑其妾。官人以此改礼。遂得辞去。不数日。闹市中端坐。而化。师名太因。颈有瘿。故人以太瘤呼之。

　　宋　有南传

　　有南。闽人。性慧达。以诗自娱。世味淡然。游泉之开元承天。每所过阛阓市易之家。获息尝倍。人始异之。至从市者争径。惟恐其不至。至则人争遗之钱。纳诸怀袖中。至数百则抛撒於地。儿童竞取拾。因大笑为乐以为尝。江给事某。极重之。一日忽语其徒曰。予翌日当与众别矣。众以为戏言。诘旦。果趺坐奄然而化。或以告给事。给事来讯之。乃於座上。微开目睫呼江君。授以偈曰。东省书问频续。佛日衣钵相传。试问来去何事。一轮江月横天。举手而寂。经十载真身不坏。其徒。就身为塔藏之。

　　宋　自永传

　　自永。闽人。结茅麦斜岩。宴坐修静。忽有龙现木杪。恬然诵经不顾。久之。龙复出山。爪甲着石有声。永语其徒曰。龙又至矣。视之果然。一日荷汲而归。有虎蹑其后。就饮其水。永回顾徐云。适从何来。其渴至此。又尝夜。过诸偷者於庵外。笑谓曰。若欲罄我囊槖耶。得升米倾瓮。与之曰。愧不腆耳。诸偷谢而去。年八十余而逝。体不坏。颜色如生。噫。永其有道者。不然何与物相忘至此。登高不栗。入水不惊。万变陈乎前而莫动。始可与言生死出生死。舍此而云学道。不知其可也。故予深以不能详永为恨赘数言。以待后贤续之。

　　宋　法慈

　　法慈。上虞长庆寺大德也。平日深居简出。洒扫一室。宴坐其中。庭具花竹泉石有幽意。士大夫多往游焉。慈颇能棋。又善谭论名理。焚香瀹茗。延纳无倦。嘉泰初。忽谢客闭门。虽年高而神观精爽。略无他故。人初不以为异。会其童行辞往行在所。请给僧牒。慈语之曰。汝去宜速回。久之无耗日以为问。既还。慈喜曰。得汝归甚好。时方盛暑。即令左右具汤沐。澡毕易洁衣端坐。将瞑目就寂。其徒亟呼之云。和尚幸自得恁好。何不留一颂示后。曰。汝不早道。我今写不得也。汝代笔则可。乃云。无始劫来不曾生。今日当场又谁灭。又谁灭。万里炎天觅点雪。语仅脱口。而逝。

　　宋　清音子传

　　清音子。不知何许人。自言。姓杨名道亨。宋末。引一猱自金陵来淞。处茅椒於府城北。猱大如人。能主给使。清音子夜坐有光。淞人争饭之。丰薄不谢。第言分定云。由是人益异之。施与日多。因构庵以居。名曰大古。以延伫四方云水之客。尝赤脚行市中。乞斋粮供众。复自号赤脚道人。久之。有军士戏烹其猱食之。清音子嗟叹。即与众诀别。手书一偈云。八十一年饶舌。终日化缘不歇。重阳时节归家。一路清风明月。遂趺迭而化。

　　金　大汉僧录

　　大汉僧录。姓聂氏。身长九尺。膂力绝人。削发从佛。持律诵经。有解性发言不测。若深有得於中者。且能诵咒驱邪。又名破魔和尚。熙宗闻之召见。赐食授殿中将军。固辞曰。臣愿始终事佛。不愿为官。不拜命。为交城县僧录。领袖一方。赐龙凤山河衣。衣宫中所制。命僧录披以化人。因又称大衣禅伯。名振一时。服化者众。后示寂。阇维。有舍利红光之异。至今交城人能言之。惜无详可考。致大行寥寥云。

　　金　洪照传

　　洪照。字玄明。其先华州下邽人。世业耕桑。年十八入道。修头陀行。夙夜匪懈。研精修多罗教。落发后。益励奋求解脱。受大名凭空禅师印可。云游河内。得古废寺基。翠壁斜倚。秀木傍郁。清泉流其下。照顾瞻喜曰。此正道人安隐处。询土人。知其为唐觉林禅剎也。照结草庐。被粗茹粝以居之。久之。四众向应鸠集。兴工开凿。得遗碑铜像。及然灯净盏百余只。丛席既成。世宗嘉照行。锡圆通禅师之号。赐院额曰香严。照行高识远。超颕辩达。自初从道入法藏。依言而探义。因义而明理。运有为洪济之慈。入无证真得之妙。弛张用舍。开阖语默。於觉照中。恒得自在。提振宗风。开觉后学。凡祖师之旨。在章句者。必引而申之。学人或探其涯涘。或接其波澜。莫不游焉息焉。随其分量。俱得受用。故一时佛法。以照为司南。居山三十年。未尝过檀门。日所资用。皆宰官居士。领施奉给。乐而不厌。虽金帛填委。而囊无一钱。大定二十六年。将逝。沐浴易衣。问时早晚。对曰。日晡矣。说偈怡然就寂。春秋七十有二。葬於院西之玉峰。

　　元　筠高安圆至传

　　圆至。字天隐。高安姚氏子。季父勉。父文。叔兄云。皆中显科。为宋名臣。师按窥世相。深有所感悟於中。以咸淳甲戌出家。依仰山慧朗禅师钦公脱发。时年十九。务静退寡交识。怡然以道味自尚。喜为文章志弘护。非衒饰知见以自售也。故其文日益进。其曰吾圣人。自称文佛。盖以存其道於无穷。非文莫能。曰经曰论。皆是物也。惟震旦诸师。欲抚中下之质。乃皆以天纵上智。示为椎朴少文。与愚者同事。乃圣人冥权。非真然也。愚者诱於其迹。直谓圣人道妙。可以鄙俚凡近躐。至薄经论为浅教。斥文字为异端。岂不惑哉。其论吾宗文。独许嵩明教一人。其融会超了知见。扶宗匡道之心。居然可思矣。至元元贞间。住建昌能仁寺。说法一禀於钦。不两年弃去。师行止不恒。所居斯其最久耳。大德二年戊戌。卒於庐山。年四十三。惜无修期以究其道之所归。化之所及。为可哀耳。有文集一卷。吴门碛砂魁上人所藏。以示紫阳方虚谷。读而醉心。叙其首。刻焉。

　　得喜．无照．无碍传

　　得喜。钱氏子。童丱时。依兴圣权公剃染。及长慕禅宗。登天目山。叩幻住老人。有契。旋归里。清信士有以花园地施者。师受而结庵。凿基得古石。刻钱喜二字。众异之。庵成。禅锡纷委。幻住为大书喜见二字。颜其户。从是乡人。称师为喜菩萨。师。以学佛须以解脱为心。慈普为行。道风所感。一钵无尽。四事供众之外。济益深广。衣寒药病。赴者如归。生而饥者。养之如人父。死而暴者。葬之如人子。一以诚信真实。为之弗勌也。尝演法於吴江程林仲家。有神人。白帽金甲合掌听。其后举众见之。凡诸大家禳祈。惟师一至为幸。至顺中。移锡盘龙塘。未几成巨剎。化后舍利累累。火处穿斸求之皆得。鉴无照鉴无碍二公。皆尝事幻住。
　　无照。南诏人。初习教。辨博英发。每曰。吾闻中国有禅宗。使审是耶吾将从其学。使或未当。吾将易其宗旨。由其国万里来。一言而悟彻法源。方图归以倡道。而殒於中吴。春秋仅三十有七也。幻住。祭而哭之以文曰。谓无照。於吾道有所悟兮。真机历掌。其谁敢欺。谓无照。於吾道无所悟兮。大方极目。云胡不迷。笑德山之焚疏钞兮。何取舍之纷驰。鄙良遂之归罢讲兮。徒此是而彼非。惟吾无照总不然兮。即名言与实相。互融交涉而无亏。出入两宗大匠之门兮。孰不叹美而称奇。屈指八载之相从兮。靡有间其毫厘。我阅人之既多兮。求如无照者。非惟今少。於古亦稀。我不哀无照之亡兮。哀祖道之既隳。而今而后。孰与扶颠而持危。对炉熏於今夕兮。与山川草木。同怀绝世之悲。读此文酸鼻。苟其人非真有大过人者。不足致老子惜之至是也。然南诏之有禅宗。实自无照始。
　　无碍。永嘉人。参幻住。久之无省。幻住指见龙渊。一日闻莲香得入。有偈曰。个中消息本寻常。几度无端谩度量。今日疑团百杂碎。西风一阵白莲香。不知其所终。

　　妙恩传(附大圭．契祖．杰道者)

　　妙恩。生倪氏。泉人也。持律精苦。胁不沾席者四十余年。遍参名宿。旋入雪峰。谒湘和尚蒙印可。声价日腾起。至元中。僧录鉴义。白行省。请合开元百二十院。为一大剎。请师为第一世。师慧解圆融。不以禅废教。尝注释弥勒上生经。以见意焉。武林南山罗汉殿灾。师梦五百僧求依止。未几。传闻至。乃即梦夜也。因建罗汉殿於寺东厢。如数像之恢焕。一仿武林旧时。是以虚空心。为福德相。益见其慧门无量也。
　　其法嗣大圭颂曰。碧眼庞眉解魇人。容求单位笑欣欣。一朝添五百闲汉。大屋泼天开紫云。师将示寂。偈曰。不用剃头。不须澡浴。一堆红焰。千足万足。既火。舍利如雨而下。圭亦有行解。博极儒书。尝曰。不读东鲁论。不知西来意。为文简严古雅。诗尤有风致。自号梦观道人。着梦观集。及紫云开士传。纸贵一时。
　　契祖。同安张氏生。亦师付法子。使嗣位行湘师事者。善说法要。浑然天成。赐号佛心正悟禅师。
　　有杰道者。清狂无度。恒扫除街市。所至相与哗笑之。所服衣垢甚。忽取澣之言。明日行矣。至明日。求僧粥不与。杰曰。求之不再。幸与我。得粥还置几上。危坐而化。祖为举火。曰。一生杰斗。打硬参禅。街头巷尾。掣风掣颠。若无末上。不值半钱杰道者。谁信寒灰有暖烟。

　　元　若芬传

　　若芬。宇仲石婺州曹氏子。落发进具。后历游讲肆。颇得师说。同辈推挽之。欲其弘阐。芬曰。吾不能也。芬为人清退。善文笔。为上竺书记。赞扬佛事。游戏墨花。极一时之誉。又善画。往往写云山以寓意。有求者。初不甚靳。虽寥寥数笔应之。人宝之如连城。后求者。不胜其多。芬笑而谢之曰。钱塘八月潮。西湖雪后诸峰。极天下伟观。二三子。当面蹉过。却求玩道人数点残墨。何邪。自是谢事归深山。即古涧苍壁间结庵。颜曰玉涧。因以为号。又建阁。对芙蓉峰。自称芙蓉峰主。尝自题画竹曰。不是老僧亲写。晓来谁报平安。其意趣可想也。如芬者。尚存本色。非尽为末技所掩。视今之圆颅。习笔墨沾沾自喜者。岂啻天渊哉。

　　月江净公传

　　宗净。字月江。婺人也。正庵誾公法子。颀身伟貌。德本夙植。觉。繇性禀。每以佛乘印参儒典。默而能融。辩而不肆。所着诗文。皆有足观。尤以接物利生为己任。行持无怠。虽小戒律如践青折萌。盥手泛席之数。未尝放心。翰院侍讲王公时彦。在秘阁纂修。少师姚公。实总其事。二公论。及东南名僧。而师居其一。总司闻其贤。举授径山住持。一时名公巨卿。皆乐然出疏劝请向振山灵。师之住是山也。不大设门径。不广聚徒众。抑浑而务实。尝示人曰。身是一卷活经。无时不转。口是两片死皮。有说便动。真知实谬不在言也。师之为文字。用济佛事。过则挥去。如尘垢秕糠。了无留意。至於整顿山门。事无巨细。宜为必行。可以立住。皆决於俄顷。无顾虑彷徨之滞。亦法门英杰也。或赞其像曰。神定气冲。言雄貌伟。击拂一下。大海绝流。咳唾一声。须弥粉碎。衲子师模。佛祖骨髓。夫是之谓正庵和尚之的传。妙喜七叶之华裔也。后念佛而逝。塔於本山。

　　元　慧明传

　　慧明。蔚州灵丘人。其母。梦异人乘白马素衣借宿而娠。生异恒童。习诗书。傍通百家之言。弃之谒海云简禅师。言下知归。海云美之以颂。还住灵丘曲回寺。适西京大华严虚席。请海云。海云举师为代。华严前住者失纲。颓圮荒凉。久不成丛林矣。师御下宽明。持身谨肃。道声高振。凡殿廊方丈。厨库堂寮。丛席所宜有者。莫不化朽。为新起废为兴。即坏为成。壬子。世祖在潜。享师名德。奉师升堂说法。锡以徽号。既而迁庆寿。燕京府僚。致请及海云也。世祖与太子。屡临法筵。出内帑作大施会。师倦於化道。告退曲回。闲庭净几。翛然静适者数年。而华严之命复下矣。师赋性淳谨。器宇恬愉。临事不回。与人谦穆。每升堂演法。万指围绕。师凭陵数言。使闻者。人人得意於言象之外。有古尊宿之风。虽日接贵显。一之以坦。未尝枉道以从物。以至元七年二月示微恙。谓门人曰。日色晚矣。索笔书一偈。复云蓦直去。掷笔而卧。若熟睡然。撼之以逝矣。俗寿七十二。坐夏四十五。茶毗。舍利五色灿然。分葬华严曲回二剎。表之以石。

　　元　祖英

　　祖英。号石室。吴江陈氏子。龆年出俗。即策杖游诸方。初从虚谷陵公於仰山。闻径山晦机道化。亟来投之。一见契合。留掌记室。自是声闻日新。出世明之隆教。杭之万寿。明之雪窦育王。会有恙。天童砥平石问之。答以偈曰。是身无我病根深。惭愧文殊远访临。自有岩花谭不二。青灯相对笑吟吟。后造一龛曰木裰。日坐其中。不涉世事。至正癸未三月。见一衰妇人叩头。请师应身为国王。师曰。吾不愿生天王家。逾十七日。趺坐而化。

　　元　如玉

　　如玉。自匡庐至径山双溪。见陆羽泉上山麓森秀。遂结茅息影。持钵乞食。随缘化导。自号双溪布衲。久之。扶策登凌霄。依麓构室。三年不下山。一日。遥睇吉祥峰五色瑞云曰。此中必有灵气。遂寻至峰阴之坡建寺。成丛林焉。后敕赐大安。一日。妙嵩禅师。戏以诗悼之曰。继祖当吾代。生缘行可规。终身尝在道。识病懒寻医。貌古笔难写。情高世莫知。慈云布何处。孤月自相宜。师读毕。举笔答曰。道契平生更有谁。闲乡於我最心知。当初未欲成相别。恐误同参一首诗。投笔坐去。六十年后。塔户自启。真容俨然。

　　元　抝挠传

　　抝挠。钱塘人。卖菜佣也。每侵晨担菜入市。一日往太早。暂归少憩。觉室中有异。潜壁间听之。乃妻与人私语。人曰。彼较我何如。妻曰。彼抝挠。尔平稳。即吟诗曰。[打-丁+耸]竹乌鸦叫。钱塘门未开。抝挠才出去。平稳便入来。遂弃家。往萧山越王台栖焉。从此潜心禅悦。深有契证。后坐脱去。面貌如生。举身轻软。每月发长。姊为剃之数年。姊曰。我老矣。此后可无长也。又数年而以泥塑其身。特露其面。好事者。每於春时。迎像入城。以种因果。至今络绎云。

　　补续高僧传卷第二十四


　　补续高僧传卷第二十五

　　　　明吴门华山寺沙门　明河　撰
　　杂科篇

　　明　玄中猷法师传

　　玄中猷法师。别号复暗。杭海昌某氏子。依愚翁长老祝发。研精教义。更知有宗门向上事。其为文。如春花秋月。艳无待饰。清不加寒。笔花之妙。照映今古。假斯文以阐吾道。或以是誉。师如受唾。　洪武中。主席於钱唐吴山大乘寺。道风大振。永乐庚子。继主嘉禾东塔寺。寺为汉朱买臣之故宅。宋孝宗。尝龙游於此。屡经兵燹。殿宇倾废。若前住山。沧海深。云谷祥诸公。皆志於兴复不果。师至。怃然有感。遂罄衣囊钵底。及鸣合施者。简材鸠工。剃荆榛。畚瓦砾。始是年。讫於宣德戊申冬。殚精十祀。而百仆俱起。四方缁素。皆视师为景星庆云。望而归之者。不可胜计。师烦之力辞。退居别室。至正统戊午。杭之南山慧因讲寺。久虚其席。诸山佥谓。慧因冠华严之首剎。非硕德不足以当之。唯师其人。辞再四不克。时慧因亦圮。师至。兴废起弊之功。不减在东塔时。况二山俱华严讲寺。夫华严一宗。始於贤首。成於清凉。定於圭峰。皆盛弘於北。传至晋水。则入杭矣。杭而宗华严。大难为力。师两兴巨剎。一振颓宗。晋水而后。槩不多见。孤力独运。良可嘉伟。笔其略为传。以示来者。

　　南洲溥洽法师传

　　师。讳溥洽。字南洲。晚号迂叟。又称一雨翁。姓陆氏。宋宝章阁待制游之后。世居会稽之山阴。祖某。为饶州余干县尹。父仁。甫因家焉。母周氏。师生於至正丙戌。自幼闿爽颕异。父教之诗书。悟解日益进。未齔。已志慕出世法。有老长戏之曰。仙人本是山人作。师应声对曰。凤鸟终非凡鸟。为众惊异之。每入招提瞻佛像。辄敬礼膜拜。父母知不可遏。命於郡之普济寺。礼雪庭祥公为师。受具上天竺。谒东明日公。一见器重之。命典宾客。其仪矩从容秩然。丛林老宿多推服。以为难能。而博究教典。虽寒暑夙夜不懈。已而从具庵玘公於普福。讲求旨要。凡诸经籍。精粗小大之义。靡不贯串。而旁通儒书。间以余力为诗文。多有造诣。玘公命首忏事行三昧法。自是进於止观明静之道。　洪武辛亥。出世住孤山玛瑙讲寺。又住苏州北禅。学徒云集。师为开演五时八教。如来一代施化之仪。无智愚高下。人人满所欲而退。一时宗门耆硕。如九皋声公。启宗佑公。咸共嗟赏。谓吴中法席第一。又六年。至杭之下天竺。乃循慈云故事。建金光明护国。期忏七昼夜。为众讲贯无虚日。　太宗皇帝。闻其贤。召为僧录司右讲经。　玉音褒谕。有通东鲁书博西来意之语。居长干西丈室三年。时梦观主天禧。其徒由高者。夜梦诣师室及门。有二神人。兜鍪金甲。卫护甚严。叱止高曰。寺主在是。既觉。诣师告所梦。且曰。公其代吾师乎。踰月梦观卒。有旨。命师主天禧。又三年。升左善世。　太宗皇帝。举靖难。师道衍公。有辅翼居守功。及即位　召衍。至自北京。　命主教事。师以左善世逊衍。而己居右。　上嘉从之。永乐四年　诏修天禧寺浮图。落成之日。　车驾临幸。　命师庆赞。祥光烨煜。万众聚观。天颜愉怿。时有任觉义者。忌师之宠。构词间之。左迁右觉义。疏斥。师不辩。自处裕如。既而　上察其心。复右善世。　仁宗皇帝临御。以老宿数被　召问。礼遇特厚。　命居庆寿寺松阴精舍。以自佚。而　上御便殿。　召师入见。慰劳甚至。遂奏乞还南京大报恩寺以终老。从之。　赐佛像经钞若干缗。给驿舟。　命中官护逃。既至。明年为宣德元年。七月二十八日。微疾。呼寺之住持惟寔。付后事留偈。诀别其徒云。清净自在住。遂化。春秋八十有一。僧腊六十有九。塔全身於凤岭。送者万余人。讣闻。　上遣行人王麟莅祭焉。师历事列圣。一以至诚。而言动必祇礼度。处物和。驭众宽。解逅逢掖士。喜商论文事。三四十年间。巨缁老衲。有文声者。惟师与衍公耳。师所着。有金刚注解附录二卷。应制及与名人唱和诗若干卷。　国家建法会。一切科仪文字。皆师所定。以贻范於后。所度弟子。慈澍圆悟大沾等若干人。得法弟子。圆净鸿义惠朗等若干人。宣德元年秋。示寂於南京。弟子奉龛建塔於长干西南凤岭之阳。复於塔前构精庐以居。工部右侍郎庐陵周忱。为之记曰。公戒行之精。才望之高。既已详见少傅杨公塔铭矣。今之记似可略也。然予於兹寺之建。独有感焉。昔者孔子没。弟子皆冢於墓。服心丧之礼三年。丧毕治任将归。入揖於子贡。相向而哭皆失声。子贡反庐於墓上。又三年而后去。盖师之与弟子。所以传其道授其业。有父子之恩焉。后世此道不明。当其师之生存反其道。背之而去者有矣。能服乎心丧之礼者。几何人哉。心丧之礼。且不能服。况望其庐墓至於三年六年之久者乎。予闻。洽公当永乐间。尝为同列所间。　太宗皇帝。欲试其戒行。系之於锦衣狱。一时门弟子。多云鸟散去。独澍公焦心苦骨。从其师於患难。服薪水之劳。未尝一日去左右。卒使其获全行业。蒙被　国恩。大昌其教於晚节。观其尽心所事。不以死生穷达。而有所改易。此盖士大夫之所难能。而澍公能之。予於是重有感也。是用书以为记。使后之观於此者。或因澍公而有所激劝焉。
　　(有言。靖难兵起。师为建文君。设药师灯忏诅　长陵。金川门开。又为建文君削发。　长陵即位。微闻其事。囚师十余年。荣国公疾革。　长陵遣人问所欲言。言愿释漙洽。　长陵从之释其狱。时白发长数寸覆额矣)。

　　木严植公传

　　木岩植禅师。婺人也。得法於虚谷陵公。三坐道场。皆有语录。王文忠公袆。为之序曰。当宋季年。宗门耆宿。相继沦谢。钦公独毅然。自任以斯道重。得其传者。是为虚谷陵公。公遭逢圣时。蒙被帝眷。其道尤为光显。而其上首弟子。则吾木岩植禅师是已。师之入其室也。非唯参决其心要。而且兼传其文印。故其为道。无所不同於公焉。初师出世於宁之西峰。既至袁之仰山。而今迁居杭之慧云。门人集其三会所说。日用动作之语。用故事次第而录之。谓师之道。虽不专任乎言语之间。而因其言语之所及。亦可以知其道之所存也。窃观师之言。机锋峻峭。诚足以启学人之略解。至其敷演之切。告戒之严。则所谓教律者。其道亦不外是焉。夫何近时禅学之弊。其徒唯口耳之是务。袭取昔人之言语。迭相师。用诬已而罔人。脱略方便颠倒真实。而莫之或省。然则於一大事。果何相与乎。学者。於师之言语。苟能以筌蹄视之。庶几目击而道存矣。陵公与师。皆予同里人。予生也后。不及登公之门。而於师幸有游从之雅。姑述渊源之所自。以序其语录焉。夫忠文公。文章勋业。表率一时。为开国第一流人。即一字一言。将取信天下后世。岂妄许可人者。而独私乡曲耶。吾是以知木岩之人之德。定大有可观当于忠文。故忠文。虽欲避乡曲不言木。庵不可得也。惜其行迹泯没。姑拈序略代小传。以见木岩云。

　　晓山亮传

　　元亮。字晓山。河南信阳萧氏子。诞夕室有光如昼。甫长茹素诵佛。不为俗营。父携之宦游棠。遂家焉。棠宝林寺僧至福。道高一时。师礼而祝发。福示以禅要。有省。且指参古渝幽谷禅师。才入室。契如针芥。尘劳迸於一见。疑滞销於片言　洪武壬子。归棠建宝顶。大弘道化。时方选名德高流。有司以师闻。被　诏住报恩。迁大慈。　宸章屡降。有幽兰久隐棠林下。不觉微香泄九天之句。师力求退院。久之乃　赐还山。初蜀藩。请师入内庭说法。赠以金襕衣锡钵诸物。并　上所锡赉。师受之存。为十方招提。始终不御也。尝有示徒颂曰。瓮里何曾走却鳖。虾跳元来不出斗。出世若无坚固心。六道轮回空自走。庚辰十月十三日。忽索浴更衣危坐。时天净无云。日轮亭午。但闻轰雷三阵。圆光现於空际。其数如之。遂化去。茶毗。舍利如注。

　　德昂传

　　德昂。别号伏庵。会稽吴守正子也。元季兵起。守正避地石门。镇苗兵乱。母禹氏。投水死。昂年十二。从守正归越。未几。守正亦死於兵。昂无所依。去金华山中。削染为僧。修摄精厉。居然耆宿。人望而敬之。及干戈甫定。渡钱塘省亲墓。宋学士濂。序以送之。称其至孝有儒行。会修元史。昂入京。以母死事。告於史氏。遂得列传。归治母墓。榜其居曰白云。先陇镇人。表为真母轩。昂。后不知所终。
　　形非亲不生。性非形莫寄。凡见性明心之士。笃报本反始之诚。外此而求离。道逾远。昂之见性明心。吾不知何如也。只哀哀一念。至懃至恳。亦足为吾道解嘲。虽大慧禅师。为父母立后。亦不过推广此心。岂有一毫加於昂哉。

　　天渊浚．季芳联二公传

　　清浚。字天渊。台之黄岩人。具戒游参。见古鼎铭公有所入。命司内记。说法於四明之万寿。未几。弃众归隐清雷峰中。荐绅先生。挽留不可得。宋公濂。作文送之。其略曰。余初未能识天渊。见其所裁舆地图。纵横仅尺有咫。而山川州郡。彪然在列。余固已奇其为人。而未知其能诗也。已而有传之者。味冲澹而气丰腴。得昔人句外之趣。余固已知其能诗。而犹未知其能文也。今年春。偶与天渊会於建业。因相与论文。其辩博而明捷。宝藏启。而琛贝焜煌也。云汉成章。而日星昭焕也。长江万里。风利水驶。龙骧之舟。藉之以驰也。因征其近制数篇读之。皆珠圆玉洁。而法度谨严。余益奇其为人。传之禁林。禁林诸公。多叹赏之。余窃以为。天渊之才。未必下於秘演浩初。其隐伏东海之滨。而未能大显者。以世无仪曹与少师也。人恒言。文辞之美者盖鲜。呜呼。其果鲜乎哉。方今四海混同。文治聿兴。将有如二公者。出荷斯文之任。倘见天渊所作。必亟称之。浩初秘演。当不专美於前矣。或者则曰。天渊浮图氏也。浮图之法。以天地万物为幻化。况所谓诗若文乎。是同然矣。一性之中。无一物不该。无一事不统。其大无外。其小无内。诚不可离而为二。苟如所言。则性外有余物矣。人以天渊。为象为龙。此非所以言之也。天渊将东还。士大夫多留之。留之不得。咏歌以别之。以予与天渊相知尤深也。请序而送之。
　　道联。字季芳。鄞人也。幼读儒书。穷理命之学。长依荐严羲公。修沙门行。寻尝内记於大天界寺。遂嗣法於净觉禅师。矩度雍容。进退咸有恒则。盖温然如玉者也。丛林之中。咸器重之。或挽其为住持事。则谦然不敢当。且曰。我心学。未能尽明也。三乘十二分之说。亦未能尽通也。我归四明山中。求诸己而已矣。宋公。亦作序送之。二公皆於道有闻。而退然不居。有高尚之风焉。宜乎。见称於长者也。

　　示应传

　　示应。宝昙其别号也。其先世。自汴入吴。宋丞相王文穆公之后。有居吴兴者。祖父皆隐德弗耀。唯信慕出世法。母朱氏。奉佛尤谨。一夕梦僧踵门而娠。既而有僧自天目来。知断崖禅师谢世。正梦时也。自是人皆谓。师为断崖再世。在襁褓中。遇僧辄喜而笑。解礼佛迭足而坐。所至缁白景从。莫不皆以和尚称之。虽老师宿德致敬。坦不为让。人争施金帛。得之随方立僧伽蓝造佛像。余则给施贫乏。　高皇即位。访求山林遗逸。及有道行之士。师被征。应对称　旨。赐膳慰劳。久之。令居龙河天界寺。　洪武十一年。　上以峨眉乃普贤应化之地。久乏唱导之师。曰无如应者。召见慰而遣之。居八年。蜀人咸被其化。时诸　藩邸王侯士庶。施者日至。乃於绝顶光相寺。范铜铸大士像。构重板屋以覆之。二十四年。分僧清理释教。　上谕僧录司官。宝昙居蜀。人服其化。就委区理。讫事来朝。以次年六月。复命京师。处置如式。深得　上心。天颜大悦。因奏先所居吴门集云妙隐大云三阿练若。同一根蒂。今离而为三。乞合为一。　上是其言。　敕赐南禅集云之额。期十月陛辞而还。而疾作矣。以六月初九日。瞑目跏趺而逝。时隆暑。颜色不变。芳香袭人。得寿五十有九。僧腊如之。　上闻。为之伤悼。寻遣官谕祭。饭僧三千员。茶毗。会者以万计。其徒分遗骨。归姑苏峨眉。各建塔奉之。信士李正。因亲侍日久。凡出处不约而先至。后事尤尽心焉。师平生不作表襮之行。而世共尊之。不为溢美之言。而人益信之。屡营梵剎。不居其功。云之若遗焉。非其了达生死皆如幻梦者。能若是乎。

　　守仁．德祥二公传

　　守仁。字一初。富春妙智寺阇黎也。诗文友德祥。字止庵。仁和人。二公当元末。有志於行道。因时危乱。郁郁不自得。遂肆力於诗。并有声於时。一初尝云。我辈从事文墨。非以废道沽名。盖有不得已也。止庵云。诗岂吾事耶。资黼黻焉耳。观此。可知二公之心矣。一初诗。清简有远致。杨廉夫。极称赏之。又善书。笔法遒劲。入我　朝被征。为僧录右善世。时南粤贡翡翠。一初题诗云。见说炎州进翠衣。网罗一日遍东西。羽毛亦足为身累。那得秋林静处飞。　太祖见之怒曰。汝不欲仕我。谓我法网密耶。止庵。住径山唱道。为禅者所宗。风化翕然。亦以西园诗忤　上。二公皆以诗贾祸。几於不免。然止庵。律己甚严。临众有法。气象巍然。一初日暮无聊。颇涉不羁。不得蒙法门矣。从是见二公之优劣。故止庵得稍酬初志。而一初则终於不振。至止庵就化。倚座示众。若无经意於死生。脱然无系。景光尤可想而见也。
　　明河曰。非庄老不行六朝教也。非诗文不大宋元禅也。去古渐远。余波末流。自应至是。然道之真伪。与夫说之是非。吾犹得即其言而观之。至於今则大不然。椎鲁不文之人。冒棒喝为禅。以指经问字为讳。何暇於诗文。轻浮躁进之士。执门户为教。方入室操戈。是图何有於庄老。愈趣而愈下。觉六朝宋元间。法道虽变古。犹为可观。因记二师数语。感时之叹。莫如今也。

　　雪庵和尚传

　　雪庵和尚。名暨。不知其姓。当变时　文皇入京。和尚方壮年披剃。走西南重庆府之大竹善庆里。山水奇绝。和尚欲止之。其里隐士杜景贤。知和尚非尝人。遂与之游。往来白龙诸山。见山旁松柏滩。滩水清驶。萝篁森蔚。和尚欲寺焉。景贤豪有力。亟为之寺。和尚率徒数人入居之。听夕诵易乾卦。山中人固谓佛经。景贤知之。不忍问。惧不能安和尚。和尚亦知景贤意。改诵观音经。寺因名观音寺。和尚好读楚辞。时时买一册袖之。登小舟急棹进中流。朗诵一叶。辄投一叶於水。投已辄哭。哭已又读。叶尽乃返。众莫之知。景贤益怜敬之。终不问和尚。和尚好饮不戒。日注酒一壶俟客。客至辄饮。不则拉樵牧竖入饮。半酡呼竖儿和歌。歌竟瞑焉而寐。和尚颀而秀爽。指柔白翦翦。落笔成章不甚工。然意气涣发。又能感怆人。或曰。和尚为建文时御史。死之日。其徒问。师即死宜铭何许人。和尚张目曰。松阳。问姓名不答。有诗若干篇。
　　当雪庵痛哭时。若遇善知识一点。吾见其涣然冰释矣。用志不分。乃凝於神。回此以学道。何道之不克。故曰德山临济。若不出家学佛。定为曹孟德孙仲谋无疑。世出世法一揆。惜哉。雪庵之不遇。如临济德山者。一点化也。

　　大善国师传

　　实哩沙哩卜得啰。东印土拶葛麻国王之第二子也。父母感奇梦而生。在童真位。聪敏不凡。而百无所欲。唯见佛法僧。则深起敬信。年十六。请命出家。遣礼孤捺啰纳麻曷萨弥为师。剃落受具。资受学业。习通五明。阖国臣庶。以师戒行精严。智慧明了。尊称为五明板的达。师足迹周遍五天。从化得度者甚众。凡过道场塔庙。必躬伸尽敬。至地涌塔。修敬卓锡。而禅塔以久圮。劝国王修治。脱管心木。木下纪师名号。众咸异之。永乐甲午。入中国。谒　文皇帝於奉天殿。应对称　旨。命居海印寺。丁酉。奉　命游清凉山。还都。召见武英殿。天语温慰。宠赉隆厚。授僧录阐教。命居能仁寺。岁甲辰。　仁宗昭皇帝。举荐扬大典。师掌行。特授师号圆觉妙应慈慧普济辅国光范弘教灌顶大善大国师。赐金印宝冠供具仪仗。乙巳。　宣宗章皇帝。举荐。亦命师掌行。师平生。不矜名。不崇利。外示声闻。内修大行。遇　恩宠而志意愈谦。涉诸缘而戒行弥确。在京师。受度弟子数千辈。各随器宇诱掖之。渐引次升。不立遏捺。难行蹊径。使人望崖而不敢前。将化。谓弟子不啰加实哩等曰。吾自西天行化至此。今化缘已周。行将逝矣。汝等。各当善护如来大法。毋少懈怠。言讫。俨然而寂。实宣德丙午正月十三日也。讣闻。　上悼叹之。命有司具葬仪。阇维。收舍利於香山乡。塔而藏之。遗命分藏清凉山。圆照寺亦建塔焉。

　　德琮传

　　德琮。姓杜氏。唐拾遗子美之后也。出家崇山。自食其力。水耕火种。两股皆有日炙痕。博通内外典。素不出山教化。人罕知之。　成祖使中官至汴。廉得其名。还奏於朝。适西番进一僧至。言三教九流。无不通彻。堪为中国王者师。　上不悦曰。堂堂天朝。岂无一人可当之。诏征德琮至。赐金襕袈裟银钵盂。明旦普召众僧。各坐高几。辩对其僧。谈吐出入九经。滔滔如注水。琮讷於应对。众初疑之。有顷。忽问西僧。谛字何义。西信应稍迟。琮乃大声训解。鸠大藏。探儒书。历示以字学之义曰。此而不知。焉用称学。西僧羞恚。顶礼叹服辞去。　上喜。召入赐坐。即日授左善世。为作室鸡鸣山。以为修藏之所。年五十七。说偈示寂。　诏起塔於山之阴。赐御祭者三。

　　息庵观公传

　　慧观。别号息庵。胡忠简公铨之后也。依青原虚白镜公为沙弥。青原深山中乡。先生陈宗舜。时来寓静。师事之甚谨。日暮受教。繇是博通文学。既长。剃落游方。从名德启发。沛然有所悟入。拄杖之迹。几遍寰中。居蜀最久。蜀献王供养之。尝曰。此真道人也。府寮多老成名士。皆下礼於师。正统改元。初至北京。尊信者合力。建一剎於城之东北隅。居之。参谒问道者。履满户外。一日杨东里。造其室见函香施供相继踵。因戏之之云。如日中一食。树下一宿何。师徐曰。学人假是致其诚。吾不可却。公何异焉。及入视之。萧然无长物。惟忠简公。及杨忠襄。杨文节。胡刚简四公。遗像在焉。东里又云。不犹滞於相乎。师曰。之数公。名德相高。皆山川之毓灵。国家之元气。且胡杨世好。是四纸。吾先人所宝。吾敢忽诸。东里叹曰。师好贤重德如此。岂寻尝离伦绝类。自诡欺世。以为高者之伦哉。未几坐脱去。善信塔而祀之以屋。有语录一帙。东里为书其首行之。

　　德然传(附道安)

　　德然。号唯庵。华亭张氏子。生具异相。左足下有一痣。口能容拳。舌能舐鼻。七岁诵法华经於杭之天龙寺。慨然有游方之志。初见石屋珙公。后参千岩长禅师。大有契证。珙。嘱以缘在吴松。为书松隐二字与之。素首座。以福薄不可出世为人。尔其步素公之后尘乎。遂归里於城南。结庵以居。揭珙书为额。足不越阃者数年。尝劙指血。命高行僧道谦。书华严经八十一卷。　洪武初。以有道征。未几以病还。尝曰。学佛法人。无徒恃见地。一知半解。济得何事。顾力行何如耳。繇是愈益精励。间亦为韵语。不与人倡和。自适而已。有船居诗十首。清绝可诵。又建七级塔。奉藏血书法宝。二十一年四月十四日。辞众。泊然而逝。塔全身於松隐庵。法子曰道安。矢节砺行。有乃父风。常行般舟三昧。永乐丙申。年七十七化去。遗偈云。不会掘地计天。也解虚空打楔。惊起须弥倒舞。海底虾蟆吞月。踏翻生死大洋。说甚沤生沤灭。

　　妙智．明瑄二师传

　　妙智。号白猷。浙东杨氏子。孺时。哺以荤腥辄吐。自是素食。杨氏固世信佛乘。一日随父诵法华经。至火宅求解。父异之。十四出家。依灵鹫寺东林长老。林目其颕秀欲试之。适月出。林出对曰。日瞑来看天际月。何患无明。师指佛龛灯。应声云。烛残剔起佛前灯。管教续焰。林喜曰。此子再来人也。吾所有不足以待之。因勉令遍参。由是南造雪峰。西抵峨嵋。蹑天台雁宕。叩参诸识。深得言外之旨。尝叹曰。佛法无深浅。但在力行。苟无得掠虚。虽望隆佛祖。於己何益。后入庐山。於天池旧址。葺茅居焉。母陈氏。年七十余。一日暴卒而苏。语家人曰。昨至一处。见宫室严邃。叩其门。门者不许入。指我归路。仍与偈云。八十四年狮子母。偶因风烛悟无常。好个愚溪勤念佛。天风吹送藕花香。时师在庐山。自号感溪云。后母果八十四岁卒。永乐戊子秋夜。师与静主数辈向月。忽吟汪鼎新诗。庵无人守。庚申夜。池有荷开子午花。众问何意。笑而不答。浃旬晨起。沐浴端坐。谓众曰。今日庚午矣。偈曰。内无内外无外。七十二年。随方不碍。撇下臭皮袋。良久曰。自在。遂寂。
　　明瑄。蜀江津人。有戒行。性至孝。尝夜卧心动。曰。是必吾亲之故也。遂夜驰二百里至家。母果病。刲股以进。母寻愈。感异云笼室之瑞。里有盗者。梦师领一将军。持斧将斩之。祈哀得免。明日诣师求解。师曰。吾梦亦然。可速悔改。不然祸及无救。后盗迷如故。一日暴疾。连呼瑄师救我救我。无几何死矣。师年八十而化。山下人。见五色云中。持锡飘然而去。

　　启东白传

　　善启。字东白。晓庵其号。姓杨氏。苏之长洲人。杨故簪组。累世家吴之支硎山。值兵徙北郭。父永年。母陆氏。师甫能言通佛典。父母异之。命入无量寿院。礼永茂为落发师。既长。屏迹龙山。穷日夜力於经史百氏不辍。声誉隐然起。少师姚公广孝。善世洽公南洲。皆器重之。而典记於洽公者甚久。永乐元年。主苏之永定。六年。主松之延庆。逾年擢本府副都纲。住南禅寺。寻应　召纂修永乐大典。预校大藏经。　赐金缕袈裟一袭。时三殿灾。　诏求直言。师上疏陈利病。不报。一时名人。如沈民望。王希范。王汝玉。陈嗣初。钱溥。赵宗文。皆与师为方外交。尝遇牡丹盛开。邀集题赏。钱塘瞿宗吉。雄於词赋。师与对垒。常用一韵往复百首。词锋益锐。海内传焉。此师之绪余也。正统八年十一月八日卒。距　洪武三年十一月十五日。世寿七十五。僧腊六十。即示寂之岁。弟子等奉柩。归葬於旧隐龙山。遵治命也。钱文通公溥。铭其塔。叙曰。夫以交之深者知必至也。言之伙者情必厚也。昔宣德间。大理卿胡公槩。巡抚东吴。威声大振。於师独加敬礼。时溥方冠。欲应乡举谒公。师忽见而喜之。遂入白於公。得预乡举。然溥亦始聆论议。察其动止。毅然一儒者。繇是往还[款-士+止]洽。数日不见。必折简招之。简类欧语。作字有帖意。见必肃衣。焚香啜茗。坐语移时。去则且谈且送。或闭户发箧。出古人真迹。对阅评品。诗文皆不务蹈袭以为奇。至论儒释之辩曰。且各为其教。又曰。东鲁垂道。西竺见性。皆莫先於厚本。故虽离父母。养生送死。一务从厚。与兄弟极友。爱抚诸侄。教养兼至。交四方宿儒名缁必以诚。未尝见惰容。然非其人。亦未尝与交此。韩子谓墨名而儒行者也。溥也荷师期待既久。倘以余齿。无负於斯世。则亦无负於所知矣。
　　(何氏丛说云。钱文通。小时即有文誉。郡中有一僧。名善启。号晓庵。有诗名能书。乃十大高僧之流亚也。永乐中　召至京师。修大典。后为僧官。住南禅。周文襄公为巡抚。甚重之。每公事稍暇。即徃南禅。与启公谈语。时钱文通为秀才。亦与启公交欵。一日学中散堂。过谒启公。以蓝衫置栏栒上。继而文襄适至。屏当不及。文襄问之。启公因称文通之才。文襄即请相见。索其旧作。观之。大加赏识。遂为相知○何氏言巡抚。是周。钱自云是胡。当是两时。胡前而周后)。

　　启原传

　　启原。姓张氏。太初其字。日本人也。九岁祝发。习教乘。精戒律。喜观中国文字。能指斥利病。又心慕中国名山禅老之盛。观光之志益决。以吴元年航海而来。足迹几遍寰宇。叩诸禅蒙印可。　洪武丙寅。入安固梅公洞。见四山环翠。两石相沓。中虚若禅龛。相对怅然曰。禅客相逢只弹指。此心能有几人知。此地可息吾足矣。是山久为虎蟒之窟。樵斧不入。荆棘弥天。自师居之。诸孽屏息。山下居民。时见峰顶有光。稍来亲近。不数年遂成丛席。闻风访道者。尝数百人。永乐丙戌。立生塔於院南。以为退修待寂之所。曰吾老矣。自为之无累后人。明年三月一日清晨。礼佛毕。入塔端坐。众奔视。已逝矣。宣德间。开塔见。头发披垂。指甲曲绕。闻风雷震仍闭之。师有语录三卷。会通儒释。言道无滞也。

　　复见心传(如筏)

　　来复。字见心。豫章丰城王氏子。以日南至生。故取易卦语识之。有志行清净行。欲绝尘独立。遂归释氏。与同袍恭肃翁。誓屏诸缘。直明涅盘妙旨。久之。窥见全体无碍。然未以为至。走双径。谒南楚悦禅师。自陈厥故。当机交触。如鹘落兔走。不间一发。悦。深然之。留司内记。越三载。复约标士瞻。修西方净土。於吴天平山。刻期破障。比禅观尤力。浙省右丞相达公九成。慕师精进。起住苏之虎丘。辞不赴。会兵起。避地会稽山中慈溪。与会稽邻壤。中有定水院。直东海之滨。幽阒辽敻。可以缚禅。复延师出主之。师为起其废。禅门典礼。依次举行。瓶锡翩翩来萃。乞食养之。共激扬第一义谛。寻以干戈载途。不能见母。作室寺东涧。取陈尊宿故事。名为蒲庵。示思亲也。自时厥后。鄞人士。请师居天宁寺。时寺为戍军营。子女[狂-王+(廿/(土*自*土)/ㄆ)]杂。其亵楼尤甚。师言於帅。阃移其屯。斥群奴。汛扫建。治其弊坏。一还旧贯。师望日以重。大夫士交疏劝。主杭之灵隐。适有　诏征高行僧。师两至南京。　赐食内廷。慰劳优渥。洎建普荐会。师奉　勑升座说法。辞意剀切。闻者咸有警云。师敏朗渊毅。非惟克修内学。形於诗文。气魄雄而辞调古。有识之儒。多自以为不及。其推师者。李谕德好文。则曰。任道德为住持。假文字为游戏。陈状元祖仁则曰。禅源妙悟。教部精探。内充外肆。僧中指南。至於楚国。欧阳文公玄。潞国张公翥。见诸觚翰间者。奖予为尤至。学士宋公濂。至称其文。如木难珊瑚之贵。公卿大夫。交誉其贤。　皇上诏侍臣。取而览之。褒美弗置。当今方袍之士。与逢掖之流。鲜有过之者焉。　洪武二十四年。遂罹於难。噫是亦数也已(时。山西太原捕得胡党。僧智聪。供称胡惟庸谋举事时。随泐季潭。复见心等。徃来胡府。二公繇是得罪。泐责服役造寺。师遂不免焉)。师在定水时。手度弟子。曰如筏者。戒行端谨。通内外典。善书能吟。雅为缁林白眉。永乐中。两膺　召。命尝住奉化之岳林。及抚州之翠云。有翠云稿。年八十五。归永明终焉。

　　如[氶/巴]传

　　如[氶/巴]。号蔤庵。嘉禾姜氏子。母殷氏。感吉梦而娠。师生而秀异。不乐处俗。依真如衡宗继公为师。继。故义苑白眉。师深造堂奥。徐知文字非究竟法。以景泰庚午。至杭。参空谷隆公於修吉山。问露柱因缘。谷良久曰。此是说不得底自会去。久之。谷亡。自惟失怙。始专心净土法门。自利利人。一归乎是。以至劝人念佛。数以米一粒一声。积二百斛。炊饭以供众。散施佛图若干万。如此多历年所。师尝以五灯会元。篇帙浩重。未摄略机。遂锐意抄简。以为务使揽要知归。不在繁文也。书成。目曰禅宗正脉。学者便之。阅览之次。至杜鸿渐谒无住禅师庭树鸦鸣处。似有省。曰果然是说不得底。师素有琢磨静行。无浮滥之习。虽年老而进道益力。不以略有所见。便自休歇。道无尽。吾不可有尽求也。晚年罄衣钵。刻缁门警训。与年相若者共之。意可见矣。后终於本山。

　　天印持公传

　　能持。闽之延平人。出家於天宁光孝寺。习经目过成诵。天宁非禅者居。所事阘茸。师弃去而游方。殆遍名山。亲近诸名宿。后於海舟慈公言下有省。无出世意。寻归故里。结松关自休。造进日深。人无从津测。后学众四集。师亦不能终靳其说。小师随说而录。目曰天印语录。天印。师号也。又有彻空内集。洞云外集。皆直透玄微。不露蹊径。人谓师善为鸣道。师如不闻。年八十一。集众告寂曰。父子上山。各自努力。个事如何。天雨地湿。且云。吾死且无葬。三年后某日。有大星自东过西。葬吾时也。既寂。徒众安其蜕草堂竹轿中。矻坐如生人。虽盛夏。蝇蚋不侵。无秽气。至其时。众曰。曩所言幻语也。言未毕。有星大如斗。从东入西。声轰然而没。众大惊。遂葬之。署曰天印禅师。

　　了用．德潮．无碍三师传

　　了用。号雪机。姓张。遂宁人。初为应教。偶出遇天渊和尚。谓之曰。观子气韵堪出家。师曰。吾犹为俗人耶。渊曰。行俗事为俗人。讵在发之有无。遂感悟。弃所业。一衲从渊学禅。久之有得。人欲挽师出世。师摇手曰。不入这[袖-由+呆]社。因结庵而隐。赋诗云。傍树修庵倚翠岑。烟霞缭绕白云深。愚痴祗合栖泉壑。潦倒何妨论古今。怪石溪边涂去迹。浮岚岩下绝来音。太平世界元无事。空自劳劳向外寻。七十二岁。卒於山庵。
　　德潮。号普光。姓陈。其先浙人。　国初。从父廉宦游。遂家於蜀。师生多异征。出俗。从珠玉山无际禅师游。三年。得际首一肯。乃入永兴山。卓庵居静。草衣木食。造诣难量。山高峻苦无水。师入定。觉石中泠泠声。随以杖点之。泉涌出。今耳泉是也。且预知未来事。奇迹颇多。师固自秘之。人不得而传。八十九而寂。
　　无碍。信阳人。有至行。持一钵入南岳天柱峰狮子崖。崖中仅容木榻。无碍。坐木榻。啖野菜。不谷食者七年。邑人闻而造焉见之。为之吐舌。乃谋所居。共力新南台寺以处之。弘治间。太崖李公游衡山。所称有僧崖居食生菜。衣百结如粟穗。见人嘿嘿者。即无碍也。野云孤鹤。飘飘然无与於斯世。一时名公多重之。瘳道南太守乔瑛。御史刘旸等诸公。皆有诗赠。脊梁直脚跟稳。三师高风。居然可想而见也。

　　宗林传(附智淳)

　　宗林。字大风。朽庵其号。杭人也。幼孤。母忧其不能自立。舍送普宁庵。事某师为童子。诵经执务。能得师欢心。及长。精戒行。起息必慎。不妄与人交。交必以道。能诗文。不漫作。作必惊人。性至孝。虽出家。孜孜以母为念。曰戒不忘亲也。自是流誉遂达　宸听。弘治中。被征入京。　命为登坛大戒主。为学佛者师。又　敕提督五台山。校正清凉通传入藏。正德改元。　赐紫衣玉带。大宗师之号。西直门外大香山寺。立宗师府居之。虽际荣盛。处之若无。淡如也。有诗云。天命传来墨未乾。栉风沐雨上长安。低头懒进三公位。洗足羞登万寿坛。闻戒故多持戒少。承　恩虽易报　恩难。何如只向山中住。松竹萧萧共岁寒。师倦於津梁。　奏乞南还。得请喜。而有诗云。再拜下　丹宸。衣香　御路新。九门三月雨。千里一归人。马踏残花路。莺啼细柳春。因思头白母。心火热如焚。二诗可以想见林为人矣。
　　前是。杭有智淳者。亦以戒行着声。尝於灵芝寺说戒。受从颇众。正统间。被征为登坛大宗师。至景泰六年。沐浴坐化。　上遣礼部赵勖　谕祭。碑石现存灵芝寺中。

　　补续高僧传卷第二十五

　　补续高僧传卷第二十六

　　　　明吴门华山寺沙门　明河　撰
　　杂科篇

　　明　德山传

　　德山。宁波人。少航海。为捕者所诬。以盗系狱者十七年。得白遂为僧。遇天眼师授法。颇有得。为云水游。至毗陵城南龙舌尖止焉。日以饭僧修福为事。孳孳无倦。自綀甚苦。日惟一餐。唯食糠籺。冬夏。唯服狱中衣。破则补缀。不更易也。然精神焕发。机锋敏捷。唐中丞顺之重之。交契甚密。每云。滚汤锅里捞明月。百尺竿头打筋斗。唐称叹之。尝范铜为佛。送普陀山。又於山造无梁殿。未成而化去。弟子龛葬於寺中。因貌奇古。人呼为喇麻僧云。

　　大安传

　　大安。襄阳郝氏子也。幼礼古宗禅伯。祝发於梅林。古宗知其具宿智。遣之就古岩参学。二古同出天奇之门。而岩为上首。居终南山。龙象景附。师至。一语投机。辄授衣钵。禅栖庐岳三十年。楚人严事之。新都汪公伯玉。尝从师质疑。多有开发。尝谓。闻大安和尚所云见性。冥合孔子所谓体仁。非惟世儒未之或知。虽大安。亦不自知也。盖师尝与汪。论见性也。某年五月胐示寂。先是。预示诸弟子以行期。若等无以衰麻。哭泣为丧。毋背吾家法。诸弟子问故。则以一偈示之。既及期。沐浴端坐。诸弟子请遗令。则又以一偈示之。距生丁卯。行年七十有三。弟子就故庐傍筑浮屠。以藏舍利。

　　大阐禅师传

　　大阐者。东和名家子。明达物理。早悟空花。依玉溪和尚祝发。力究出世之道。禅林讲席。靡弗参叩。无所入。遂创庵於岩头。楗关十年。於指胸点额之际。忽然摸着。快痒不可言。直造和之天界会中和尚处。求决择。相见一笑而已。於是。朝参夕见。机缘有契。弦筈相含。既蒙印记。挈杖出闽关。履淅过淮。多逢哲匠。至金台。憩大宝禅寺。道风翕然。司礼黄高二公。闻师名。袖香见之。言机期合。恨参承之晚。欲闻於　上。师固辞乃已。自是问谒者。踵接户外。师随缘开示。务使人人发心欢喜而去。则吾说为不徒日。复一日。颇觉烦挠。一日偶阅归去来词。怃然曰。陶渊明。不以五斗米折腰。弃官而去。沙门释子。反以一钵饭。系足息影。地蒲团大一块耳。得青山几何以成化。戊戌八月。飘然南还。次年。寓金陵报恩。寄书谢二司礼。司礼叹之而已。后邵郡清信士。创寺延师。居之二十余年。清远之风。从化者众。於辛酉春二月十七日。敛衣而化。其徒净渊。集其机缘语句。为上下卷梓行。师喜作山居诗。唱道鸣怀。悠然可诵。过金山有句。月现潜龙影。云笼老鹤声。尤见禅意云。

　　宗道者传

　　宗道者。观城人。人以悟空呼之。土木形骸。不识一字。仅能口诵金刚心经。而淳谨敦信。其中莫能测也。事铁佛元明上人为弟子。供薪水之役。惟诵金刚心经。琅琅不辍。二十六七。别元明游方。遍历晋宋荆楚关陕河洛之间。寻师择友。汲汲如渴。中止考城。一住十年。正德辛未。有流宼之变。南北骚然。道者还里。居圆觉寺。既而寓依城北马氏。又徙张太常南园。不住则已。住必十余年。始行人敬之如佛。在张园时。年已一百有八岁矣。其健旺异尝。望之如古松怪石。行止不携杖。耳目聪明如少壮人。初呆钝。后颇谙事了了。居恒无所为。唯冥然兀坐而已。有叩以所养者。无一言相证。但道不知有人欲事。或讥之曰。此渴睡僧何足重。北山野史解嘲曰。冥然兀坐。不知人欲。此外更有何法门也。后不知所终。
　　枯木倚寒岩。三冬无暖气。信是死汉机轴。若遇明眼。定遭摈出烧庵。大都道在用处。用处在死处。今之学道者。曾不求死。何处有活。必至自诳自误。若遇明眼。又不知作何遣发。然则死汉。亦大费一番工夫。但心光不发。受人简点。须是[浦/女]儿始能勘验尔。我抹杀他不得。

　　了然关主传

　　能弘。号了然关主。以生平多病。所至辄掩关。故得是称。实密藏开公之落发师也。师雅与紫柏尊者善。开公以师。故得事紫柏尊者。万历癸未。师掩关东塔。紫柏时栖止焉。相与体究向上事。开发良久。无何紫柏北行。师命开公追随焉。嘱曰。善事此翁。倘得[囗@力]地一声幸相闻。以为吾门庆。会楞严新复迎。师关於东静室。紫柏故居也。师体貌清羸。神气和粹。最喜诱接人。少年研精教义。久之弃去。参云谷和尚。看无字话。间有发明。而不自肯。然从此教义益彻。每拈经论旨趣示人。直截明快。闻者无不击节。其后理会德山托钵因缘。紫柏示以偈曰。托钵因缘不甚难。耳边密启即幽关。师疑益甚。至是开公禁足台山龙翻石。一夕梦五齿落掌上。血迹宛然。阅数日得师书。备相诲切中。及前话通所得。且请紫柏印诀。开公以师所见头过尾不过。不相肯也。报书既达。师遂迁化。开公闻讣於东昌。时紫柏结夏灵岩。梦双幢一倒於南。一倒於北。次日开公至。以师讣及台山无边老宿之讣告。师之化也。合掌呼达观师垂光摄我。至於二四。无边亦然。一念感通。万里不隔。水月交光。针石相引。宁为异哉。师。姓某氏。嘉兴王店人。生嘉靖癸卯。化万历戊子。世寿四十六。僧腊三十。晚蒙　圣母千佛袈裟之赐。开公奉灵骨。塔楞严方丈后。

　　逆川禅师传(附慧心)

　　智顺。字逆川。永嘉陈氏子。其母奉佛甚谨。梦一僧佩圆光。如满月形。泝江流而上。谓吾当为尔子。寤而有娠。既生。美质夙成。自少不喜畜发。随长随剪。父母了其宿因。听出家。受具戒於天宁院。诵法华经。与按句以讲。深得经旨。既而曰。学尚多闻。焉了生死。遂更衣入禅。走闽之天宝山。参铁关枢公。欲依公而住。公叱曰。丈夫於世。不於大丛林。与人相颉颃。局此蠡壳中耶。拂袖而入。师下旦过寮。潸然而泣。公闻之欢曰。吾知其为法器。姑相试耳。乃延入僧堂中。师壁立万仞。无所回挠。虽昼夜明暗。亦不能辩。踰月。因如厕旋睹中园瓠瓜。触发妙机。四体轻清。知新浴出室。一一毛孔。皆出光明。目前大地。倐尔平沉。喜幸之极。亟上方丈求证。适公入府城。师不往见。水滨林下。放旷自如。已而历抵诸师。皆不合。又谒千岩长禅师。见其所应酬者。皆涉理路。飘然东归。然指作发愿文。必欲见道。乃已复自念。非公不足依。荐走闽中见焉。值公出游。遥见师喜曰。吾子今来也。勉师弃前解务寔参。厉精五月而大悟。公始与印可。令掌藏室。寻命分座说法。及公去世。师嗣主院事。师握祖佛心印。既已升座说法度人。而往往出余力。庄严塔庙。使人为远罪迁善之归。浙福二地。师所兴建大道场。凡十余处。其余葺宗补旧。盖不可枚举。师有才。为一事则挥金如土。竟不知其所从来。其为温城净光塔也。方参政初尝戍其地。欲赋民钱葺之。命师莅其事。师曰。民力凋弊。火焰炎炎。而复加薪。吾安忍为之。必欲见用。官中勿扰吾事。若无所闻之可也。方诺之。师乃定计城中之户。余二万户。捐米月一升。月获米二百石。陶甓抡材。若神运鬼输。纷然四集。镇心之木。以尺计者。其长一百五十。最难致之。师谈笑趣办。七成既粗完。其下仍筑塔殿。宏敞壮丽。九斗之势益雄。一旦飓风作其上。一成挟之。以入海涛。众咸伤之。师曰。塔终不可以就乎。持心益固。遣其徒如闽。铸露盘轮相。及焰珠之类。未几。一一就绪。金碧鲜明。犹天降而地涌。辨章燕只不花镇闽。欲阅大藏尊经於家。或以几席什器难具为辞。师令浮屠一百七十人为什。分办於各剎。表以题号。一时毕集。仍画为图。使按图序次列之。给役於饮馔间者。亦更番而进。每以钟鼓为节。后先不紊。辨章悦曰。使吾师总戎。则无败北之患矣。时东海有警。元帅达忠介公。帅师镇台。遣使聘师入行府。师以达公方有事干戈。绝之弗见。达公慕咏弗置。篆逆川二字遗之。师因饭囚。戒其勿萌遁逃心。即重见日月。不久而赦书至。周吴二囚。以师为神。其后山宼窃发。所经之处焚毁。欲尽归原报恩二剎。以师故独存。　朝廷为降院额。　赐师号佛性圆辩。及金襕法衣。师曾不以为悦。悉散其衣盂所畜。退居一室。掘地为炉。折竹为箸。意淡如也。后与钟山之选。　大驾临幸。慰问备至。竣事还钱塘。清远渭公。方主净慈。举师以为代。净慈当兵后。凋落殊甚。师召匠计佣。竭其筐箧。欲大有设施。而诸僧负官逋者。系累满庭。师为之出涕。悉代偿之。会　中朝征有道浮屠。以备顾问。众咸推师。师至南京。仅四阅月。沐浴书偈而逝。阇维於聚宝山。获舍利无算。师有五会语。及善财五十三参偈。皆传於世。
　　慧心者。尝问道於师。后亦就征入文渊阁。与修　大典。殁后茶毗。亦得五色舍利无数。心号鉴空。出乐清方氏。

　　吉祥师传

　　吉祥。姓周氏。　孝肃皇后弟也。为儿时好出游。尝出不复归家。家亦不知其所在。　后自未入宫。师已与其家不相闻矣。久之。祝发於大觉寺。然尝游行市中。夜即来报国寺。伽蓝殿中宿。　后意亦若忘之。忽夜梦伽蓝神来言。　后弟今在我所。　英庙。亦同时梦。言相符。诘旦遣小黄门。如所梦求之至寺。见师在伽蓝殿中。遂拥以行。引见问所以出游及为僧。时　帝　后皆泣下。因曰。何如今日为　皇亲耶。师摇首不愿复还寺。　后不能夺厚赐之。　英庙晏驾。　后为太后。出内藏。建大慈仁寺居之。　孝宗时。　太后为太皇太后。为立护　敕碑。碑载　赐田无虑数百顷。师以左善世示灭。　帝遣官致祭。师住寺众尝数百人。禅诵济济。迨后庆寿寺毁。僧亦来居於此。新旧众皆仰食　赐田。二时无阙。言者谓。师脱屣　皇舅之贵。而乐世外之闲。方　孝肃在慈宫　二圣隆孝养。　恩赐何所不至。而师澹寂自若　英庙以来外戚。　恩泽侯者。不能数世。师之　赐庄。犹存衣食寺中数百人。此有以见一时富贵之不能久。夜澹寂者之长存也。

　　满起．真参传

　　满起。时称白云上人。安州牛氏子。落发於永安寺。正德间。南游伏牛诸山。遇西宗和尚。授以禅旨。隐界岭禅林。用全护珠之志。又入伏牛之茅坪。方来四集。师舍之去游五台。入　神京。居天庆寺中。贵姜贾二君。为供养主。师严戒律。苦修持。喜营福业。印造龙藏十三部。安置名山大剎。其余饭僧造像。随缘之举。系其小者耳。一日谓其属曰。吾有命债欲还。须静摄数日。今闭户。非呼唤切勿入。众从隙中窥之。见师面里卧。背上肉紫黑色。坟起甚巨。经七日始消。师兴召众入。曰。吾适还命已毕。今无苦矣。师有众缘。凡所寓历。从徒尝至五百。京城内外。争趋供奉。祇园物色。日甚绚灼。因喟然叹曰。　辇毂之下。固宜若此乎。遂挈钵返伏牛。谢绝人事。不复出山。嘉靖壬戌九月坐脱。
　　真参。号无为。楚之江陵人。姓刘氏。幼聪慧。乐善好施。与物无忤。攻举子业。蜚声文林。经史之暇。喜谈佛书。后遇老衲。奇之曰。子。真大乘法器。世途轩冕。一梦幻耳。於是幡然改悟。甫弱冠辞亲出家。父母欲夺其志。弗得。乃诣玉泉山。师事无边长老。祝发受具。矢心究道。前后凡三然指。誓信不退。久而有入。所至道俗归之。后游京师。四众斯观音寺。奉师居之。道声翕然　内庭闻之。颁赐斋供无虚日。后以厌烦。归隐伏牛。将化谓弟子。尘世真梦境。吾将行矣。汝曹勉力。无於袈裟下堕落也。言讫而逝。陕西观察使王元春。为撰其行立石焉。

　　忠敬堂传

　　法忠。号敬堂。新安曹氏子。龆年喜端坐。年十九。游钱塘灵隐寺。遇云水僧激发。遂落发受具。依讲庠数年。行脚入少林。见大千润公。走长安。参遍融笑岩二老。指示心要。稍有启悟。寻入牛山火场。调炼三业。后归匡庐。爱仰天坪高胜。单丁居之。手植松十余万本。久之。衲子来集。仰天坪遂成丛林。师为人夷坦无缘饰。御众不立规矩。甘苦必同。虽粒米茎菜。必随众乃食。劳务必身先之。不开禅讲门户。一以真实示人。依之者。无论愚智。浸久嘿化。而不自知。故来者如归家侍父母也。且训人有方。用人有度。出语慨切痛至。听者悚然。无不心领而神会。一众森严。俨然一大垆鞴。以身为教。不用言说。真本色住山人也。刘云峤太史。访师。一见心契。乃为颜其寺。曰云中。憨老人为之记。张洪阳太史。书庐山高三字。赠之旌其志。庚申秋。示微疾。谓其徒曰。吾见红日当空金莲遍地。吾其行矣。言讫寂然而逝。憨老人复为铭其塔曰。师住云中。二十余年如一日。视十方衲子如一己。精心为众。未尝以无有异志物我介怀。数语盖实录。师当之无媿也。

　　明龙传

　　明龙。淮南宿迁姚氏子。俗名东阳。尝为其县诸生。居尝好修。历二十年所。不问家人生业。雅从善知识游。隆庆改元。落发居羊山秀峰庵。名德日起。即　诸陵中贵人多檀施。师蓝缕自如。一衲不啻悬鹑。不裓不襦不履。顾就羊山。安七十二众。为千日期场。师日为大众说经。大众亦乐为之听众也。时　神宗皇帝初即位。行边使道昆汪公。道出　诸陵。诣师问道。意独多之。因问曰。千日期毕。羊山能作尝住乎。师曰。无尝无住。后旬有五日。太史当谒。立冬其日羊山放光。又越七日。岁将除。师集大众语曰。元年元日吾当行。公等居此。识字者。用心念佛。不识字者。用心念佛。务智慧务普心。即此是佛。公等勉之。岁除夜既半。命弟子视中星曰。夜午乎。曰。午矣。师曰。未也。日午乃行。元日日几中。羊山放光如向者。顷之坐化。盖日中云。越七日举焚。日中复放光如向者。　诸陵中贵人咸在。率大众罗拜。治浮屠。藏舍利。

　　南岳豆儿佛传

　　法祥。字瑞光。越州嵊县周氏子。有出世志。随季父宦游入京。见笑岩於柳巷。岩观其根。示以念佛法门。师颔之。居顷南还。弃妻子剃发。入栖霞谒素庵法师。虽居讲肆。而念佛无间。又参遍融。融所示。与笑岩同。繇五台入伏牛。契机於柏松和尚。留住石室中。吊影木食者三年。一日趺坐。雪积满林。火绝衣湿。松往视。击磬出其定。因示之曰。轻安小寂。非是歇场。若耽着此境。即堕偏空。且行脚去。逢南即止矣。遂飘然而行。遍历楚蜀之境。铲落知见。独存孤明。后游南岳。忽忆柏松别时之语。有终焉之志。适僧以侧刀峰静室相让。自是放下身心。一志念佛。募豆四十八石。一豆一佛。净念相继。以至终身。不知其过几四十八石矣。繇是诸方称为豆儿佛云。十方衲子争归之。侧刀峰遂成海内名丛席。居恒诫诸弟子曰。汝剃除须发。不知有生死事大。但倚墙靠壁。业识茫茫。唤作甚么。岂非吾佛所呵。衲衣在空闲。假名阿练若。不专心净业。大限到来。将何抵对阎老子乎。闻者无不感泣。师虽绝意人世。而当世诸君子。闻其风者。莫不景仰。如方伯刘公。直指史公。学宪伍公。仪部曾公。冏卿蔡公。少保郭公。大行宋公。皆倾心皈向。就师问道。招致之则不往也。郡丞卢公。祀庙。点失期者。罚米三十余石。送师。师曰。老僧岂以一钵饭。敛众怨耶。竟不受。闻者叹服。师接纳往来。不择臧否。一味平等慈悲。荆襄大盗。贾二唐九等七人捕急。投师求活。师怜其诚纳之。冠以道巾。令随众作务。及捕官至。虽识其为盗。第见师慈心蔼然。又闻念佛感动。乃解腰缠三金。设供而去。其盗亦化。为苦行僧。师住侧刀峰三十余年。不发化主。不结外援。不设方丈。不用侍者。一龛於佛殿左。危坐念佛其中。不安库房。笥无长物。灭之日。简之惟胡椒一缾。旧布数片而已。尝以糠饼充餐。或有投之地者。师拾取。煨而啖之。行必荷锄。见遗秽必以土掩之。将化命首座领众。念佛趺坐。诫众曰。无得虚张捏怪。诳惑世人。独一味老实念佛。言讫。合掌而逝。时万历庚戌二月六日也。阅世七十有九。僧腊四十有三。停龛七日。颜色不变。弟子奉全身。塔於峰之右。

　　三藏师传

　　本融。陕西郿县人。剃染。参怀庆松谷和尚。又参隐庵於大佛山。大千主少林。师预其众。一钵随身。不扰尝住。千异之。付以帕不受。住达磨洞。四十余年。万历丁亥。抵京师。住龙华寺山门。风雨炎寒自若。又居积善寺。廊房长老。见师勤苦蚤夜不息。特为造一龛。请居之。继开十方院奉师。接云水凡十有三年。信施云委。而因果之间。毫无差错。最后住世剎海。随缘接众。持妙法华经为尝课。密行甚至。生平胁不至席。食不过午。不饭於尝住。持钵行乞村市间。如已得食则钵内向。未得食钵外向。人以是觇知师食否。而分卫之。每饭食讫。即嚼杨枝。掩关趺坐。或未受斋。亦从汲处乞一杯。涤齿入户坐。必不破午食。檀越或设供施金。必一众均被乃许。否即坚拒弗受。人请诵经。师曰。吾堂中大德。不谙讽诵。有就寺饭僧者。付赀过。即日营办米盐蔬果。设不移时。作务以身先众。食饮旨菲。随其所有不强为。生平绝不以修造烦人。曰。劳生旅泊。住则随缘。去则忘矣。何事华美。以累身心耶。　慈圣。尝为诸大僧设斋。每僧衬五金一疋绢旃檀满觔。师坚不肯赴。中贵人不得已舁至院。师乃与众同餐。万历壬寅初腊。师示微疾。侍御萧公问之。师竖一指。即日午。端坐而逝。茶毗。顶骨如芡实大。烟入地处。掘之皆得舍利。初。张刘二内监。共舍住宅。为世剎海。师住此食指尝逾千。当是时。曹郎郭家珍。王玄谟。萧丁泰。鲍应鳌。给舍段然。俱钦师道风。敬仰尊重。段公尝诣师。师曰。居士坐久饥。当煮面作供。段曰。久向老师。大面特来。尝尝滋味。师厉声曰。面许你吃。却恐你吞吐不下。段为之吐舌。其门风高峻如此。京师人。称师三藏师。多应是其号也。

　　青牛传

　　青牛者。不知何许人。幼祝发为僧。居庐山最高处静室中。昼课诵经咒。夜则绕山唱佛号。鹑纳百结。屐一緉。重可十觔。以黄蜡白油炼其齿。如生铁铸。就静室寒衲。夜闻屐声。争出松汁供之。呼曰青牛祖师。山有虎。见其来。伏道傍以俟。如是者五十腊。壬寅春。胡给舍征吉。以使事道匡庐。爱其眉宇。凡五宿其室。癸卯。袁仪部石公访之。但见紫松枝为窠。一水瓮一垆一杖。游客好事者。间施以绵线米粟。岁仅一二。至则露置地中出游。亦无门可扃。然亦无盗者。客至不问姓名。不拜不供。了不知人间。礼公奇而叩之。亦无语。公为施一诗赞叹之。或问。师。夜游遇虎。颇心动否。曰人尝思害虎。虎无害人意也。讯其修持。但云念佛。己酉之秋。入长安。神情骨相。无一不生人敬仰者。未几事闻。　慈圣。赐号曰青融。出金钱香果供之。永安寺中。中贵学佛者。将为请师号紫衣。师闻而恶之。避匿城东隆安寺。一夕坐化去。　慈圣出帑金。为之礼忏津送焉。

　　孤月传

　　孤月。北人也。未详邑里姓氏。因参访。南游入终南山。望山势逶迤崔巍。意山中必有至人藏修。曰。予得归依承密谛。幸矣。遂裹粮行。日行百余里。所至皆披茅蹂石。足为之龟。行已十日。遇猎者。臂鹰逐犬。一侠少年也。问月。何以至此。答曰。寻师访道。不远千里。不识此中有高僧可依否。猎者曰。封豕长蛇熊罴山鬼。于焉窟宅。更何处觅僧耶。子休矣。前有石洞。白熊踞视眈眈。过者蔑不齑粉。子无以身试尝也。月心弗恐。起谢猎者。又行数十里。日入细柳矣。见一岩洞。心颇怪之。甫窥洞。白熊蹲踞。目光如电。张目视月。月曰。万里参寻。冀得人闻道。乃今遇子。子能相容乎。不然亦天也。不怖而立。熊视良久。掉尾而去。月遂入洞宿。越三日猎者至。惊曰。子真神人也。而脱熊口。月曰。幸免熊口。惟夜有二伟丈夫。黑帻长胫立予傍。此何妖也。猎者曰。岩前古树二章。曩伐为薪。毋乃是为崇乎。请夷其根。月。不忍绝树生理。止勿夷。是夜。二丈夫不现。月慈悲动草木矣。猎者止月。月复谢去。至山椒。一僧结草庐栖焉。月色喜行入草庐。僧瞑目趺坐。五体如山。望之如木鸡。启视其釜。釜皆青苔也。向僧膜拜。三日竟屹然不动。乃从僧腰后扶之。始觉。月曰。愿受教。僧不应。第曰汝於终南无缘。月苦求教。僧曰。逢山则止。遇庐则藏。语毕。以杖指归路示月。月遥见一青鸟翩跹而来。若相导者。行数日。踰终南而西。忽见城市。乃蜀中也。问蜀人。乃知有庐山。在江西。从荆州棹而南卓锡五老峰。越四十年而化。
　　孤月。冒险探奇。冀有所见。而所见如此。能高抗熊口。而无慑怖。下礼定僧。而致哀恳。虽所闻未得要领。要亦不失为有道心人也。所恨定僧姓字。不落人间。嗟乎。彼固视人间如幻也。而焉用名。

　　宝藏禅师传

　　能蠲。字宝藏。河间献县人。姓刘氏。少孤。诣戒坛。从大千震公圆具。有僧自伏牛山来。请戒语及炼魔事。蠲跃然即裹足往。遇大川。授以念佛法门。遂立期修般舟三昧。历七夏。既而过乾河沟。谒通天老人。留度岁。一夜独立至旦。如弹指顷。闻板声。心意豁然。成一偈上通天。通天亟止之曰。毋为狂魔摄也。后闻楞严。於征心处有解。复入炼魔场。九旬行坐。间得定相宛然。又走终南山。依孤月禅师四年。偶山行得一小室。因留止。日掘山蔬充腹。极意禅寂。孤月劝令质於遗教曰。毋为三昧酒所醉。此深坑不可堕也。随入燕。参龙华通讲主崇寿秀法师。多所开解。乃叹曰。孤月为我何深至也。虽然。耽寂非矣。趋喧宁是哉。古人得旨之后。岩边树下。甘澹受辛。安有如今日易蓬户於朱门。守净檀为世业者。余有愧道德。未能垂手入廛。盖头一把茆。终当尘不到耳。乃四众坚请住广济寺。不获已许之。而绳衲粝餐。视山居不异也。报缘欲谢先三日。集诸方。至日称佛名三千声。跏趺而逝。世寿八十四。坐夏七十三。塔於德胜门外观音庵之后。

　　天长僧武林比丘传

　　天长僧。少鬻於徽贾。为塾舍爨儿。性愿悫。事同舍生。如其主也。居尝寂嘿。莫测所为。忽一日心开。言论有异。舍生皆骇之。或叩以经书疑义。随意解释。远出情表。好事者。因就之问佛法大旨。所对皆与冥合。实未尝识一字也。问何谓道。曰一心为道。问何谓心。曰一人为心。或闻而征之。曰吾昨所言。止得一橛耳。可再申问。遂问何谓道。曰无心为道。问何谓心。曰无人为心。闻者益溟涬之。皆叹曰。我辈多时。所谓使他肉身菩萨也。因请为剃染。辞曰。吾身有属。那得自便耶。愿给役如故。请以义钱赎之。曰可。於是。率钱归於主人。乃辞去为僧。后不知所终。
　　武林比丘。未详所出何地。游武林。尝混迹市廛。好与文墨士游。饮啖靡择。人谓之狂易。忽谓所游者曰。某日吾当行。幸来相送。至期众集。比丘出迎客。笑谑如故曰。烦诸君云来。何为以饯我。咸曰。诵佛号可乎。曰勿烦尔。但为歌一篇好诗。问何诗佳。曰。崔题黄鹤楼诗。最佳也客乃抗声歌之。比丘拍掌而和。至第三句。拍未合而化。

　　月潭和尚传

　　月潭。和尚不知何许人。自言姓杨氏。生於成化。甲午从师圆省。祝发五台山。嘉靖戊寅。始受具足戒。周行天下。殆半於蜀。邛[(束*束)/火]山中最久。隆庆辛未。杖锡来江南。至娄东。王凤洲麟洲二先生。筑室以居之。凡七十年。以万历丙戌冬告寂。俗寿一百一十三。僧腊九十八。王铭其塔而叙之曰。和尚以不欺为本。以无住为宗。以弥陀为父。以释迦为师。以净土为归地。以无为为法事。不谈禅不竖义。不沾讲席。无寒而已不备三衣。无饥而已不强中食。既得疾。水饮者五日。绝水者二日。至夜分乃呼浴。浴毕。使僧雏诵无量寿佛经。倾听既终。奄然而化。噫果如所云。虽欲莫谓之高僧。不可得也。故次王语。以备传。

　　五日头陀传(附定林)

　　五日头陀者。为僧仅五而亡。事迹颇异。南海比丘巢林文公。为之记曰。头陀姓徐氏。讳性容。某县人。生而简默淳厚。无他行能。每有青山白云之想。家贫无以自给。总角依陆司空为童子。见沙门輙致敬。司空独异之。人莫识者。今年春几月。染呕血病。口气尝臭。谢司空。寄迹报本塔院。从诸耆宿修净业。即孱弱难支。念佛不辍。或谓病亟何自苦如此。曰。生死事大。无尝迅速。而病益沉绵。一日愿礼僧伽求剃度。被袈裟端坐。五昼夜水浆不入口。有弟侍左右。问欲何食。曰欲得果食。弟以果进。啖青梅四。而谢其弟曰。吾今日归矣。尔善事二亲。若古之某某者。其妇惑於巫言曰。归太早耶。尚须三日。曰。去住繇我。繇巫言乎。妇人安有不祥之言哉。一日缁素。闻头陀状。争先问道。但曰戒杀专持佛号而已。其口气所触。有花草香。言毕入龛。结金刚印。敷坐而化。其母摩顶至足。遍身皆冷独顶热。两足底。似水墨云霞色。司空为众倡作礼。一众皆拜。闭龛至某所。先是霪雨为灾。是日。雨甚俄而开霁。将举火焚。而龛门忽开。头陀屹然如故。从火焰若镕金而尽。遂塔於小瀛洲。是夜。里中人素持齐者。咸梦头陀示。以戒杀念佛。如生时语。何其异欤。距生於嘉靖戊午。死於万历丁亥。阅世三十年。为僧仅五日。冯司成梦祯赞曰。金刚般若有云。以今世人轻贱故。先世罪业即为消灭。而况圣贤。出没於生死海中。不可以迹计而情量。五日非速。万劫非长。放刀献珠。无转变相尔等众生。其亟念佛戒杀。勉遵五日头陀之教。以相见於极乐之乡。
　　定林者。当时所谓周安者。是也。自幼不茹荤血。又不娶。日随周生。赴讲学会场。执巾履之任。供茶设馔。时时窃听。或独立檐端。或拱身柱侧。不欹不倚。不退不倦。周生病。故杨道南。东南名士。终岁读书破寺中。周安复以事。周生者。事道南。行止一如周生。时李翰峰。李如真。焦弱侯诸公。无不叹羡信爱。李卓吾入京。二李谓之曰。周安知学。子欲学。幸无下视周安也。未几道南又死。周安因白弱侯。吾欲为僧。夫吾迄岁山寺。只多此数茎发耳。不剃何为。弱侯无以应。遂约卓吾。管东溟诸公。送周安於云松禅师处。披剃为弟子。改法名曰定林。弱侯又於馆侧。别为庵院。命卓吾书定林庵三字。为匾以奉之定林庵。居未久。即舍去牛首。创大华严阁。阁成。又舍去之楚天中山。遂化。塔骨於山中焉。伯时隐此山。时特置山居一所。度一僧使专守其塔。弱侯思定林不已。命卓吾作定林庵记。立石以志不忘云。
　　明河曰。五日头陀。与定林。皆以卑贱出家。其一段卓然自立之风。自不落皮相。故致司空膜拜。群公倾倒。道之所在。贵贱可忘耳。今有出家。反恃族姓。且昂然视同辈。头陀定林见之。不呼奴子幸矣。尚敢望人尊敬哉。罪云拜优波。地为之震动者。我山摧慢山倒耳。法门下衰。人不尊道。至此。不无三叹。

　　玉芝聚公传

　　法聚。字月泉。嘉禾富氏子。始去俗。从师於海盐资圣寺。矢志参学。初见吉庵法舟二宿。未甚启发。闻王阳明倡良知之指於稽山。同董从吾。往谒之言相契。阳明答以诗。然犹未脱然也。后於梦居禅师一掌下。洞彻源底。即入武康天池山。构精舍。颜曰玉芝。二十余年说法其中。繇是。诸方称玉芝和尚。唐一庵。王龙溪诸公。尝往来山中。证会儒释大同之秘。师其为人也。峻结圆转。举止潇然。王公贵人。见其人至不敢屈。庸夫竖子。一闻其教。輙兴起自愧。反其所为。曲儒小士多诋释。遇师与立谈。顾趋而事之。舍所学而从。彼其为文也。无短长易难。皆据案落笔。应手而成。奥旨猜辞。一时而彻。或以此诋之谓。师苦於文。而疎於道。文如此。未尝苦也。疎於道又可信乎。师生於弘治壬子。示寂於嘉靖癸亥。春秋七十有二。立塔藏骨於本山。少司马蔡公汝楠。与师有支许之契。为铭曰。声之为诗。齐之为儒。诗其无上咒耶。儒其无上法耶。

　　圆魁传

　　圆魁。应天溧阳人。袁应魁也。有妻子兄弟。田宅颇饶。一日弃之。出游至雁宕灵岩谷。遂投师落发。更名圆魁。然不甚礼诵解。尝掩室静坐。手甲长二寸余。冬夏一衲无增减。万历丙戌。四明戴祭酒洵。至露岩与语。魁默默。似无知者明。忽造戴。谋建寺。又明年寺成。且曰。有佛无经。佛法何明。凡愚何觉。吾将造京师。请藏经归寺。以毕吾志。未行乃留。寓塔亭山。实戴留之也。戴日哓哓佛法。深开示魁。魁唯嘿然而已。魁有日席地仰天。戴曰。云行鸟飞。佛体也。魁笑从容曰。自古只有僧为儒说法。今公反以儒为僧说法亦异事。良久忽起。附戴耳自指其鼻尖。低声曰。我虽不解文义。然尝照管主人公。时刻不忘者。二十余年矣。戴异之。前席欲与深言。竟无语。次年。始北上至京。憩锡玄真观。即坐化焉。其化日如尝时。但独语曰。印藏经自有时。今亦已矣。遂瞑目。犹谓其晏坐不知已化也。化之日面色微青。明日转红润如生。七日而须发渐长。都人瞻礼纷沓。观主惧多事。陈於礼部。请从茶毗。宗伯王公。具龛。薪火之烟皆西向。时壬辰岁二月二日也。年五十六。遗一偈蓐间曰。自古原无死。无死亦无生。是梦还非梦。亘古又亘今。其徒明海。负其骨南归。戴闻之叹曰。退之之大颠。示以形骸可外。子瞻之了元。使知性命所归。吾是以深信魁之以觉。觉吾梦也。又深媿吾之方梦。梦未觉也。遂为铭其塔。

　　圆果传

　　圆果上人。号香林。京口丁氏子。厌俗出家。勤读诵。於圆觉幻灭灭故非幻不灭处。有省。自是参方。机锋颕捷。年三十四。游武林。日行分卫。夜宿仙林寺檐庑。衣不掩形。时严冬。或献新衣美食。却不御。人奇之。致供日繁。师遁至北高峰绝顶。假一席地。缚草为团瓢。冥寂其中。不出营食。主僧。以时闵而给焉。一坐六载。每风雨晦冥。猛虎毒蛇。蹲绕左右。师不为动。其后冬雪浃辰平地。积至丈许。陟者跬步压覆。颓然而返。主僧曰。果公纵学僵卧袁安。不能作啖毡苏子。冻馁既久。恐无生理。俄而城中素心道众。不期而会於灵隐者。三十余曹。相劳苦。各述所梦相同谓。见神人执刀。厉声告曰。北高峰古佛困雪中。盍往视之。陈叙如出一口。曰事急矣。即相率。打雪披寒而上。叩团瓢见师。趺坐恬然无惫容。众献供。师作呗受之。相与绕视。不忍舍去。师曰。诸君休矣。晡时恐为虎惊。毋过念贫道。乃送之下山而返。一日至湖上。偶见一长僧。繇六桥度岭而北。师觉其有异。尾之至黄龙祠。因忽不见。仰视林樾清楚爱之。遂憩焉如仙林。时适有樵牧数辈。戏拾瓦砾。累塔矾石间。忽罅中闪烁有光。微露石棱。去砾而顶相现。旋得满月容。游人以畚锸助之。须臾周身尽露。又得断碑。读之始知文公所镂像也。乃霣泣下拜曰。圆果与和尚。同出南岳。不意显示幻身。敢不捐躯为报。繇是。山灵之一新。清规之再整。师之力也。汪开府伯玉。觐师於黄龙。戏问曰。公年几何。曰八十有五。又问到家乎。曰苦海孤航。两不着岸。汪闻耸然增敬。师素贯禅律。凝神冥寂。每清晨。背诵金刚经一卷。过午不食。檀施悉营福业。遇遗骼輙收掩之。积如漏泽者数处。凡开示四众。切近简要。使闻者生信。恍然自得於语言文字之外也。万历元年癸酉四月。示寂。年九十矣。塔於石像左脊。

　　补续高僧传卷第二十六(终)
 补续高僧传跋

　　补续高僧传者。道开扃公。成其师未成之书也。其师华山河公。号汰如。贯通内外之典。领袖龙象之林。念历代高僧传。搜讨未该。事迹湮没。担囊负笈。遍游山岳。剔荒碑於藓径。洗残碣於松岩。嘉言懿矩。会萃良多。因补前人之所未备。续前人之所未完。纸皮墨骨。未酬宿世之缘。狮吼潮音。骤示双林之疾。嘱付扃公。补缀成编。扃公以鹙子之多闻。兼茂先之博物。既衔师命。遂毕前功。捧琼函以示余。翻贝叶而眩目。余也踊跃赞叹。得未曾有。亟鸠剞劂之工。遂付枣梨之刻。使涌幢现塔不堕荒榛。宝炬华灯长然慧命。石门文字之禅。净土虚玄之体。相需而着。用垂千古。庶莲花峰下。师徒之志昭然。教海藏中。今昔之踪宛左。
　　隐湖毛晋谨识



　　嗟乎。吾先高松。弱冠未迨。蚤事参请。知命甫踰。旋示泥洹。屈指流光。仅浮生之三十耳。电光驹隙。寿量几何。乃讲论疏解。着述观心。繇因地至於果觉。孜孜矻矻。不知作几许事业。自非愿力宏高载来示现。其孰能与于此。即斯僧传一书之成也。年未强仕。慨然以僧史有阙为心。遂南走闽越。北陟燕台。若雁宕石梁匡庐衡岳。绝壑穷嵓。荒林废剎。碑版所在。搜讨忘疲。摹勒抄写。汇集成编。而后竭思覃精。笔削成传。盖僧史者。左史记事。右史记言。如俗之史书也。凡所集者。不越言之与事。自宋文宣王记室王简栖所集百卷。又会稽嘉祥敀法师所集梁高僧传十三卷。唐南山律师所集续高僧传□卷。又赞宁国师所集。有宋高僧传□卷。降斯已还。宋明相望。以六百余祀之辽敻。邈然罕闻。先师之作。其可缓哉。第是书也。无既不既。无成不成。适是而止为全部矣。补摭捃拾。若有所遗。在先师则晓夜皇皇。尚以未备为憾焉。师门墙既广。桃李成蹊。翘楚僧英。不无其类。不肖以椎鲁无文。确怀固守。当纷纷转徙之时。予惟脚跟牢跕。故蒙先师嘉愍厥志。别贻青盻。山斋寂阒。手授净瓶。摩顶至三。记莂亦再。曰转相传授。流注不绝。俨如黄梅半夜信衣初付。非任力斗智所可力攘者也。其次不肖住山。则曰。不独山门有幸。实喜法脉得人。诗篇志喜。启札相延。手迹犹存。墨痕未燥。此阖郡护法。所共同心。不能偏废者也。至若拈华微笑末后机缘。则简端六字。掷笔神游。曰高僧传托道开。是也。若不肖。果有一念参商。其能蒙始终护念如此乎。孰谓□寂之后。异议纷然。变端遽起。所以退让名山。躬先剞劂。负书行耳。遑及戈矛。扃抱书之白门。饥荒两值。变乱相仍。海宇更张。人心鼎沸。遂不能卒业杀青。彷徨无措。归而谋诸隐湖居士。乐成先志。助襄厥功。始克告竣。其艰难困苦之状。未易以一言遍告也。幸有济上平章临安司马。为之弁序。此二公者。表表人杰。殉难捐躯。足征先师德业所致。黼黻典彝。并垂不朽。於戏。名山师一时应迹之区也。使师而有年。今且敷玄竖妙於此。非师之千古也。即予膺先师之命。辛勤拮据。尚居此山。亦未为报先师也。惟此数编。乃师之千古。今幸不负所嘱。得寿诸梓。实所以报先师於千古也。先师以寸管。发扬六百年来之硕德耆英。其功於法门不浅。扃以寸心。报师三十年来之苦辛。实不敢负遗命而已。敢谓有功于先师哉。至若山之住与不住。命之遵与不遵。予且付之一笑。常寂光中。尚肯攒眉蹙頞耶。所愿祖祖相传。灯灯相照。不冷风规。常存模范。师念无违。扃心曷已。他何计哉。因笔偶书。非敢扬飞尘。以眯观者之目也。强圉大渊献之岁。重阳日。嗣法弟子自扃。
　　和南谨跋

 补续高僧传跋

　　自佛法东渐。名僧间出。其宗风道行。神足辨才。莫不彪炳一时。辉鉴宇内。若无纪述。曷诏后来。是以代有作者。为之立传。列以十科。综其行实。自中唐五季。迄宋元。入　大明。历千[禾*冀]。其间神龙绣虎。阐教扬宗。而传持法海者。不让前人。乃徒寄传闻。阙乎笔载。于是华山河公。起而忧之。自堕僧数。即以续传高僧为任。思欲该悉遗踪。莫如取信於金石。乃不惮千里云山。单瓢楖栗。每逢残碑断碣。卧烟委莽者。必躬自刷摸。考核遗事。穷搜幽讨。载罹寒暑。沐雨栉风。顾所不惜。噫。其用心亦苦矣。积有年岁。汇而成帙。因於禅观之暇。次序编年。胪陈行略。人各为传。以纪化事。凡数易稿而成。共得若干人。合为若干卷。名之曰补续高僧传。用传将烬之明镫。以续未断之慧命。厥功[樊-大+女]焉。乃功未告成。而化缘已毕。思委托得人。而其难其慎。金河顾命东日之照。实注於上座扃公。乃出全编。委其卒业。香炉如意之赠。方此更有加焉。扃公诺此遗言。仔肩巨任。冀挹檀波。用填愿海。不意。时值迍邅。兵荒荐至。迄皆未定之惊魂。徒重茧四方。毫无克济。忧心如焚。惧无以报命。因赍稿至虞山。就汲古主人谋焉。子晋本因深远。乘愿现身。契合夙缘。慨然心许。余时在座。亦随喜赞成。即付梓人。克期奏绩。是举也。历朝龙象。藉以出兴。非河公莫传其神。非扃公孰继其志。而非子晋。畴与告其成耶。是三人也。应响佛事。迭为主宾。功成鼎足。藏海流通。信足不[歹*ㄎ]矣。予因是役得预流校订。遹观厥成。大喜徧身。莫可云喻。遂于卷末。聊识缘起。以记岁月。云尔。
　　重光作噩夏孟佛日。退山弟子马弘道。谨撰。


