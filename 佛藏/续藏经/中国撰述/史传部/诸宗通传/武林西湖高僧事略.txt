续藏经   武林西湖高僧事略
　宋 元敬．元复同述

 武林西湖高僧事略序

　　人生五浊恶世。根尘濡染。昏迷沈着。其能出离火宅者盖寡。至於翦发披缁而为僧。固已高於众人矣。然僧之为僧。岂若是而止哉。识心见性。超出死生。精持戒律。真积力久。诠演教法。垂范将来。百千万僧中。间见一二。表表伟伟。卓乎不可企及。举世佛徒莫不宗仰之。此高僧所以有传也。作者有人。读者有人。修之者又有人。然未有思其人。追其踪。想像其高致。即其曩昔经行宴坐之地。崇饰杰阁而严奉之。纪述行业而偈赞之。图绘顶相而瞻敬之者。玛瑙讲师元敬节庵乃克为之也。阁始创於前主僧了性。工未就而迁住他剎。节庵实踵成之。始会萃名宿尝驻锡於钱塘者得二十有四人。命东嘉僧元复抚其事实而系之赞。续访求又得六人焉。节庵并述而赞之。图其形置之阁。又虑不能流布四方。乃合而成书。名以西湖高僧事略。锓梓以惠学者。噫。佛法盛於东南。异人辈出。前人既为后人所高矣。灯灯相传。续佛慧命。将使后人而复高后人。深有望焉。
　　宝佑丙辰长至日吴郡莫子文序

　　武林西湖高僧事略目录

　　晋三藏理法师　　齐玉泉超法师　　隋下竺观法师　　中竺千岁和尚　　唐径山钦禅师　　唐虎跑中禅师　　唐下竺标禅师　　唐圆泽和尚　　唐韬光禅师　　唐鸟窠林禅师　　唐招贤通禅师　　唐无着喜禅师　　五代白云翊禅师　　五代长耳相和尚　　五代永明潜禅师　　五代智觉寿禅师　　五代五云逢禅师　　宋孤山圆法师　　宋慈云式法师　　宋明教嵩禅师　　宋真悟堪律师　　宋功臣山政禅师　　宋海月辨法师　　宋辨才净法师　　宋南屏臻法师　　宋大智照律师　　宋三藏道法师　　宋妙行净律师　　宋僧统宁法师　　宋晋水源法师

　　 

　　武林西湖高僧事略

　　　　宋(玛瑙元敬　东嘉元复)仝述
　　　　明　云栖袾宏　重梓

　　晋三藏理法师

　　师名慧理。西竺人也。东晋咸和初。来游此土。至杭。见山岩秀丽。曰。吾国中天竺灵鹫山之一小朵。不知何年飞来。佛在世时。多为仙灵所隐。今此亦复尔耶。洞旧有黑白二猿。遂呼之。应声而出。人始之信。飞来峰由是得名。师即地建两剎。先灵鹫。后灵隐。常宴坐岩中。因号理公岩。今[疗-(日/小)+土]塔在焉。
　　赞曰。
　　一峰飞来　　自西而东　　师亦戾止　　爰指其踪　　呼猿洞冷　　宴坐岩空　　花开花落　　几度春风

　　齐玉泉超法师

　　师名昙超。姓张氏。清河人也。身长八尺。蔬食布衣。独宿山林。虎兕不伤。建元末。栖钱塘灵苑山。夏常讲经。有一老人来听。诘其姓氏。曰。我非人。乃龙也。居富春鹿山之下。乡民凿山侵龙居。龙忿不雨。今累月矣。屈师一往诲化群龙。师允其请。且曰。吾此地亦无水。汝能致之乎。老人即抚掌。泉自涌出。今玉泉是也。师乃往彼结坛。为龙受戒。浮舟讲经。雨大沾洽。嘉定三年。赐号灵悟大师。
　　赞曰。
　　身世两忘　　以道自胜　　灵苑谈经　　有龙来听　　求泉泉生　　求雨雨应　　龙何为哉　　惟师是令

　　隋下竺观法师

　　师名真观。字圣达。钱塘范氏。世本显仕。师生有奇相。舌紫罗纹。手左右掌为仙人字。出家通经律论。时彦曰。钱塘有真观。佛法当天下一半。寻谒天台智者。请受禅观。智者以师齐年。止为法兄弟。开皇十五年。於灵隐山头陀石室宴坐。众於南去建南天竺寺请师居焉。是为开山始祖。常讲法华。以为心要。感皋亭神请讲。舍祠宇为佛殿。每盥洗余滴。地不为濡。人尤异之。师有雅操。文帝三征。秦王两延。皆以疾辞。大业中。因山行。自标葬地。未几示寂。梦与智者同辈翼佛还山。觉而叹曰。吾六十二应终。以讲法华力延一纪。今七十四。生期毕矣。中夜入寂。塔在东冈。久废不治。天禧中。慈云重修。
　　赞曰。
　　一乘妙法　　阐自台祖　　年齐道同　　宜袭其武　　征命频繁　　弗移砥柱　　清风凛然　　可激千古

　　中竺千岁和尚

　　师名宝掌。中印土人。魏晋间东游。自云六百七十三岁。周威烈王十二年丁卯生。左手握拳。有珠在掌中。因以为名。始抵峨嵋五台。南返衡庐。入建邺。与达磨遇於梁朝。遂扣法焉。洎来二浙。爱天竺之胜。结茅而居者四十五年。复往四明天台。及诸名山。游历将徧。唐贞观十五年还竺峰。久之移居浦江宝岩。显庆二年正旦。手捏一像。九日而成。与其貌无异。即告徒曰。吾誓住世千岁。自来支那。忽四百岁。今已过七十有二年矣。说偈而化。世称千岁和尚。遗记灭后有僧来取吾骨勿拒。越五十四年。刺浮长老至彼作礼。塔户倏开。得其骨。皆连锁金色。因持来。别建塔藏之。为中竺开山始祖。
　　赞曰。
　　人寿几何　　朝露逝川　　生周涉唐　　本誓则然　　东迟达磨　　心印始传　　孰云佛法　　独在西天

　　唐径山国一钦禅师

　　师名道钦。吴郡昆山人。姓朱氏。世服儒业。年二十八。即贡於礼部。道由丹徒。遇鹤林玄素禅师。得指入道之要。遂出家。大悟宗旨。久之辞去。素曰。汝乘流而行。遇径即止。师至临安东北山下。问途於樵者。曰。此径山也。师自东北而登。涉重冈。西至高峰北岩中。据石床而坐。俄有老人素衣拜於前曰。我龙也。自师至此。吾属五百皆不安居。当挈归天目。愿以此地为立锡之所。言讫不见。北峰之阳有草庵可居。盖龙所造也。大历三年。代宗诏至阙下。礼遇有加。一日在内廷。帝至起立。帝曰。师何以起。师曰。檀越何得向四威仪中见贫道。帝悦。赐号国一。逾年辞归杭州。即其庵所建寺。是为开山始祖。示寂后。谥号大觉。
　　赞曰。
　　代有觉士　　出於文儒　　宴坐双径　　龙骧厥居　　珠渊鳞屋　　化为精庐　　国之一号　　帝赐不诬

　　唐大慈山中禅师

　　师名寰中。姓卢氏。蒲坂人也。生有异相。其声如钟。出家於并州童子寺。受心印於百丈海禅师。结茅於南岳。一日南泉至。问如何是庵中主。师云。苍天苍天。泉云。苍天且置。如何是庵中主。师云。会即便会。莫忉忉。泉拂袖而出。赵州问般若以何为体。师云。般若以何为体。赵州大笑而出。师明日见赵州扫地。师问般若以何为体。赵州置帚。附掌大笑。师便归方丈。师后住浙江大慈山。上堂示众云。山僧不解答语。只能识病。又云。说得一丈。不如行取一尺。说得一尺。不如行取一寸。时学者甚众。山素缺水。师拟飞锡。夜梦神人告曰。勿他之。我移南岳小童子泉就师取用。诘旦见二虎以爪跑於地。泉自涌出。味甘如饴。有僧自南岳至。乃曰小童子泉涸矣。故东坡题诗云。亭亭石塔东峰上。此老初来百神仰。虎移泉眼趁行脚。龙作浪花供抚掌。至今游人灌濯罢。卧听空阶环佩响。故知此老如此泉。莫作人间去来想。咸通三年三月十五日无疾而逝。寿八十三。腊五十四。僖宗谥性空大师定慧之塔。
　　赞曰。
　　履践真实　　心悟无际　　南泉赵州　　激扬酬对　　居乏寒泉　　虎跑以济　　惟德斯彰　　风清日丽

　　唐下竺标法师

　　师名道标。富阳秦氏。七岁。神气清茂。有沙门过而识之。劝令出家。至德二年。诏通佛经七百纸者命为比丘。师首中其选。得度。居南天竺寺。护戒甚严。永泰中。住持奏赐寺额。居十二年。其徒多归之。常於灵鹫峰之南西岭下葺茅为堂。号西岭草堂。怡然养浩。不干人事。尤工诗章。搜炼精巧。与吴兴皎然会稽灵彻鼎立齐声。时人有洞冰雪摩云霄之誉。称西岭和尚。一时名公如李益白居易陆羽之流皆敬之。长庆三年示寂。葬於山中。
　　赞曰。
　　出尘异相　　挺见垂髫　　业真空法　　怡然养高　　适意吟咏　　配雅与骚　　名标当世　　可摩云霄

　　唐圆泽和尚

　　师名圆泽。居慧林。与洛京守李源为友。约往蜀峨嵋礼普贤大士。师欲行斜谷道。源欲泝峡。师不可。源强之。乃行。舟次南浦。见妇人锦裆负[瞿-隹+瓦]汲水。师见而泣曰。吾始不欲行此道者为是也。彼孕我已三年。今见之。不可逃矣。三日浴儿时。愿公临门。我以一笑为信。十二年后。钱塘天竺寺外当与公相见。言讫而化。妇既乳儿。源往视之。果笑。寻即回舟。如期至天竺。当中秋月下。闻葛洪井畔有牧儿扣角而歌曰。三生石上旧精魂。赏月吟风不用论。惭愧情人远相访。此身虽异性常存。源知是师。乃趋前曰。泽公健否。儿曰。李公真信士也。我与君殊途。切勿相近。唯以勤修勉之。又歌曰。身前身后事茫茫。欲话因缘恐断肠。吴越江山寻已徧。却回烟棹上瞿唐。遂去。莫知所之。
　　赞曰。
　　京洛有约　　峨嵋是行　　机先一语　　洞达三生　　汲[瞿-隹+瓦]事异　　扣角诗清　　永怀陈迹　　山空月明

　　唐韬光禅师

　　师号韬光。莫详族里。穆宗时。结茅於灵隐西峰巢构坞。与鸟窠林公为友。刺史白居易重其道。尝具馔饭之。以诗邀云。白屋炊香饭。荤膻不入家。滤泉澄葛粉。洗手摘藤花。青芥除黄叶。红姜带紫芽。命师来伴吃。斋罢一瓯茶。师答云。山僧野性好林泉。每向岩阿枕石眠。不解栽松陪玉勒。惟能引水种金莲。白云乍可来青嶂。明月难教下碧天。城市不堪飞锡到。恐惊莺啭画楼前。其高致如此。庵以师号得名。宋丞相陈公尧佐留题庵中。赓唱者甚众。绍兴中。宗正少卿冯檝作修庵记。
　　赞曰。
　　道藏於身　　所存异辙　　或入市廛　　或居深樾　　翳翳巢构　　牧守折节　　岂曰韬光　　若揭日月

　　唐鸟窠林禅师

　　师名道林。富阳潘氏。母梦日光入口有娠。诞时异香满室。遂名香光。幼出家。诣长安西明学华严。代宗诏国一禅师至阙。师谒之。得法南归。抵西湖秦望山。有大松树盘屈如盖。乃止其上。时人因以鸟窠名之。复有鹊巢其侧。自然驯狎。元和中。刺史白居易入山访之。问曰。师之住处何其危险耶。师曰。太守危险尤甚。曰。余忝郡守。何险之有。师曰。薪火相交。识性不停。得非险乎。公悦。以偈问曰。特入空门问苦空。敢将禅事叩禅翁。为当梦是浮生事。为复浮生是梦中。师答曰。来时无迹去无踪。去与来时事一同。何须更问浮生事。祇此浮生是梦中。衣衲穿弊。寒暑不更。经历年岁。未常下山。长庆四年入灭。塔於北山喜鹊寺。
　　赞曰。
　　去险就平　　世俗同律　　璇室雕宫　　倾危相袭　　至人无心　　险平如一　　谓余不信　　巢鹊可质

　　唐招贤通禅师

　　师名会通。本郡人。姓吴。名元卿。德宗朝为六宫使。方春韶阳。花卉盛发。玩赏移时。忽闻空中有言曰。虚幻之相。开谢不停。能坏善根。仁者安可视之。因大感悟。自是忽忽不乐。帝怪而问其故。以愿从释为对。帝召相者视之曰。此人当绍出世法。遂放归。见韬光。光指其谒鸟窠。求度。三请不从。乃先创庵。事既成。韬光力言之鸟窠。乃为祝发。服勤数年。未蒙印授。一日告辞。鸟窠曰。汝何往。曰。诸方学佛法去。曰。若是佛法。吾此间亦有少许。曰。如何是和尚佛法。鸟窠於身上拈起布毛吹之。师即豁然大悟。於是不复他行。常居左右。世号布毛侍者。今招贤寺乃师道场。
　　赞曰。
　　金貂职近　　紫禁春浓　　割弃富贵　　瞥如轻鸿　　求师慕道　　劳苦在躬　　不具智勇　　岂悟真空

　　唐无着喜禅师

　　师名文喜。嘉禾语儿溪人。姓朱氏。开成年间进具。初习四分律。兼讲法华。常往五台山礼文殊大士。夜投古寺。遇老僧问南方佛法住持众数。师皆答已。却问此间佛法如何住持。僧曰。龙蛇混杂。凡圣同居。又问多少众。僧曰。前三三后三三。师罔然。吃茶毕。令童子送出门。俄失所在。但见高林深谷而已。后参仰山契悟。命为典座。一日见文殊跨狮子缘鼐侧。师诃曰。文殊自文殊。文喜自文喜。遂掌之。文殊涌空曰。苦瓠连根苦。甜瓜彻蒂甜。修行三大劫。却被老僧嫌。咸通中。筑室千顷山居之。光启三年。钱武肃王请住余杭慈光院。奏赐紫衣及无着号。光化三年。移住无着院。是冬夜半告众曰。三界心尽。即是涅盘。趺坐而化。时方丈发白光垂树同色。建塔灵隐之西坞。
　　赞曰。
　　未见仰山　　五台遭卖　　既见仰山　　何劳缘鼐　　物罕为奇　　客频招怪　　咄咄文殊　　草贼自败

　　五代白云翊禅师

　　师名道翊。不知何许人。石晋天福四年。卓庵天竺山西北。草衣木食。高行绝尘。一夕见前峰有光烛天。迹其所起。视之。得异木焉。人莫能名之者。师乃取之。命匠者孔仁谦刻为观音大士像。夜梦白衣人曰。雕像已就。明日有僧自洛阳来。随身有古佛舍利。当求之。已而僧果至。如其梦求之。得舍利三颗。纳於大士顶门。自是灵异大着。吴越时。忠懿王始一新道场而奉之。宋天圣中。诜寂二僧。又迁殿东南直乳窦峰。治平二年。郡守蔡公襄表其事上之。曾鲁公奏赐灵感观音院额。
　　赞曰。
　　大士心光　　奇木斯寓　　众胡不见　　心不应故　　师心佛心　　同体显露　　现白衣身　　永福皇祚

　　五代长耳相和尚

　　师名行修。号法真。泉南陈氏。家本豪右。尚儒学。师独存心清净。不乐处俗。十三出家。徧参诸方。得法於雪峰禅师存公。师生有异相。耳垂至肩。上过於顶。下可结颐。时号长耳和尚。后唐天成二年。自天台国清寒岩游钱塘。吴越国王待以宾礼。居南山法相院。平昔常募人作福。或问和尚募人作福。未审有何形段。师曰。能遮百丑。乾佑四年仲冬二日。钱氏以诞辰饭僧。问永明。此会有圣僧否。永明曰。长耳和尚乃定光如来化身也。既而永明预戒侍者曰。长耳或来。但云我寝矣。师诣永明。侍者依戒告之。师取永明革履覆之而返。翌日坐逝。门人漆其全身。至今存焉。崇宁二年赐谥崇慧大师。
　　赞曰。
　　佛为群生　　悲愿叵量　　应身衍福　　为世津梁　　现大人相　　双耳悬珰　　永明有语　　是佛定光

　　五代永明潜禅师

　　师名道潜。河中府人。姓武氏。初谒清凉法眼。一见异之。许入室。一日问曰。子参请外看甚么经。师曰。华严。法眼曰。总别同异成坏六相是何门摄。师曰。世出世间一切法皆具六相。法眼曰。空具六相否。师不能答。法眼曰。子却问我。师如语而问。法眼曰。空。师言下开悟。法眼曰。子作么生会。师云。空。法眼然之。后因四众士女入寺。法眼曰。律中道隔壁闻钗钏声即名破戒。今睹金银朱紫杂沓。是破戒否。师曰。好个入路。法眼曰。子向后有五百毳徒。而为王侯所重在。师寻辞往三衢古寺阅藏经。钱忠懿王命入府受菩萨戒。署慈化定慧之号。周显德元年。建慧日永明寺。请师居之。为开山始祖。众常五百。果符法眼之记。永明至宋改名净慈。
　　赞曰。
　　嶷嶷法器　　孕灵河嵩　　空华严相　　绍法眼宗　　名闻霸府　　冕玉致恭　　永明祖令　　杲日当空

　　五代智觉寿禅师

　　师名延寿。字冲元。余杭王氏。少为华亭镇将。以官钱放生。坐死。及市。颜色不变。文穆王异之。放令出家。居龙册寺。执劳供众。日唯一食。长坐不卧。得法於天台韶国师。初住雪窦。寻归西湖。建隆二年。忠懿王请为永明第二代。居十五年。众常二千。署智觉号。移天台。所居夜施食朝放生。六时散花行道。日课一百八事。未常暂废。余力诵法华经。计一万三千部。别号抱一子。先是师於禅观中蒙观音大士以甘露灌口。获大辩才。着宗镜录百二十卷。以会天台贤首慈恩异同之弊。诗偈几千万言。传播海外。高丽国王致书叙弟子礼。奉金线织成袈裟紫水晶数珠金澡缾为献。开宝八年示寂。塔於净慈山。
　　赞曰。
　　佛无异法　　取舍不同　　我以一镜　　照彼三宗　　甘露所灌　　渊流莫穷　　宜尔异国　　翕然向风

　　五代五云逢禅师

　　师名志逢。余杭人氏。生而恶荤。肤体香洁。出家於临安之东山。通贯三学。晋天福中。参天台韶国师契悟。一日入普贤殿宴坐。倏有神人跪膝于前。师问为谁。曰。护戒神也。师曰。吾虑宿愆未殄。汝知之乎。曰。师有何罪。唯小过耳。师曰。何也。曰。凡折钵水亦施主物。师常辄弃之。非所宜也。言讫而隐。师自此悉饮之。吴越王闻其名。赐召紫衣。署普觉号。命住功臣山。开宝初。忠懿王建普门精舍。请扬宗要。为开山始祖。四年。以老固辞。时大将凌超以五云山新创华严道场奉施为终老之所。出入携大扇。乞钱买肉饲虎。虎每迎之。载以还山。雍熙二年示寂。
　　赞曰。
　　荤血之味　　生所弗知　　虎不得肉　　犹己饥之　　妥尾出林　　迎载而归　　孰云异类　　感化一机

　　宋孤山圆禅师

　　师名智圆。字无外。钱塘徐氏。八岁出家。传天台三观於奉先源清。师尝叹荆溪没后。微言坠地。於是留意撰述。作十疏通经。师蚤勤儒学。兼涉老庄。自号中庸子。居孤山玛瑙院。有高世之节。时王文穆罢相来牧郡。僧悉迎於关外。慈云遣使邀师偕往。师以疾辞。笑谓使者曰。为我致意慈云。钱塘且驻却一僧。闻者叹服。师少抱羸疾。多杜门独居。惟与处士林逋为邻友。相好以诗文自娱。杂着五十一卷。题曰闲居编。乾兴元年二月十七日。自作祭文挽辞。越二日示寂。门人奉遗训。斫院之后山。敛以陶器。合而[疗-(日/小)+土]之。后十五年积雨山颓。启陶。睹师真身不坏。爪发俱长。其唇微开。齿若珂雪。谥号法慧。治平二年改名宝胜院。绍兴二十一年创延祥观。有司新师所居以广之。移额山北并塔迁焉。
　　赞曰。
　　鸿毛贵势　　蝉蜕尘嚣　　羸然一榻　　迭简飞毫　　屹屹孤山　　云林寂寥　　迹则刬矣　　弗夷其高

　　宋慈云式法师

　　师名遵式。字知白。台州宁海叶氏。母梦咽明珠而生。出家於东掖山。传天台教於宝云通师。未几。继其席。祥符八年。刺史薛公请居灵山天竺寺。寺久废。师按其旧而新之。王文穆出守。重师之道。奏复天竺名。寻请赐慈云号。章献太后遣使赍白金命修忏。师着金光明护国仪文上之。因奏请天台教文入藏。又依经撰集诸忏法盛行於世。常行三昧以九十日为期。师力行之。感应非一。凡为法祈祷必然指。唯存三焉。及建光明忏堂。每架一椽一甃。必诵大悲咒七徧。屡经兵火。岿然独存。愿力致也。师诗文典雅。有金园灵苑天竺别集。天圣九年归东岭草堂。明年十月十八日夜有大星陨於山。师示寂。累谥法宝禅慧。淳佑八年。其徒明禋祷晴获应。上御宸翰。加谥圣应。淳佑十一年。明禋祷晴复应。上御宸翰。加谥正觉。
　　赞曰。
　　台岭一宗　　兴於法智　　师出宝云　　金昆玉季　　示无生忍　　住不退地　　徽号累旌　　终古不坠

　　宋明教嵩禅师

　　师名契嵩。字仲灵。藤州镡津人。姓李氏。七岁出家。既受具。常戴观音圣像。诵其名号。日十万声。经传杂书靡不博记。得法於洞山聪公。庆历中至钱塘。乐湖山之胜。遂税驾焉。自号潜子。一室翛然。闭户着书。作辅教论十余万言。明儒释一贯。又着定祖图正宗记。抱其书入京师。因府尹龙图王公素以书献。仁庙嘉叹。诏付传法院编次。旌以明教之号。赐其书入藏。韩忠献公欧阳文忠公皆称道之。由是名振海内。已而东还。属蔡公襄为守。延置佛日山。居数年。退老於灵隐永安精舍。熙宁五年示寂。阇维。六根不坏者三。曰眼曰舌曰童真。并顶骨数珠五物存焉。所出舍利。红白精洁。状如大菽。葬於永安院之左。门人编其书曰镡津集。
　　赞曰。
　　闭户着书　　引古连今　　披诚帝阙　　真气森森　　名驰海宇　　道振禅林　　百炼不耗　　斯表精金

　　宋真悟堪律师

　　师名允堪。钱塘人。年九岁。有客指小桂试之。答曰。始生岩谷畔。早有月中香。辨博精通。撰律宗十二部经解经传。并法门赞序等文。庆历七年赐号真悟大师。崇宁间加谥智圆。嘉禾陈舜俞撰行业记。元[疗-(日/小)+土]西湖涌泉山。后迁塔西湖。
　　赞曰。
　　三无漏学　　以戒为先　　至人不生　　宗其谁传　　援笔作记　　弘范人天　　寥寥千古　　宝月高悬

　　宋功臣山政禅师

　　师名惟政。字涣然。华亭黄氏。幼有卓识。十八具戒。即游方问道。凡三十年。罢参。居功臣山净土院。出入常跨一黄牛。庆历中。侍郎蒋公堂与师契密。尝赠诗云。禅客寻常入旧都。黄牛角上挂瓶盂。有时带笠穿云去。便好和云作画图。盖实录也。或问师何不谈禅。曰。徒费言语。吾懒。宁暇曲折。但日夜烦万象敷演耳。性简率。冬不附炉。惟以荻花作球。纳足其中。客至共之。特好玩月。每盘膝坐大盆浮池中。自施转之。吟啸达旦。率以为常。诗峭拔。思致甚高。一日蒋公曰。明日府中燕客。别设素馔延师。愿同清话。师诺之。明日留一偈而去。偈曰。昨日曾将今日期。出门倚杖又思惟。为僧只合居岩谷。国士筵中甚不宜。又山中偈曰。桥上山万重。桥下水千里。惟有白鹭鸶。见我常来此。又送僧偈曰。山中何所有。岭上多白云。只可自怡悦。不堪持赠君。常自赞其像曰。貌古形疏倚杖藜。分明画出须菩提。解空不许离声色。似听孤猿月下啼。人皆传诵焉。笔法有晋人风。秦少游尤所爱玩。凡见其笔迹。必取蓄之。世称为政黄牛。
　　赞曰。
　　高韵超俗　　清吟绝尘　　一笠牛背　　林间水滨　　貌癯趣淡　　莫得而亲　　何以自怡　　岭有白云

　　宋海月辨法师

　　师名慧辨。字讷翁。华亭富氏子。受业普照。从天竺韶及浮石矩传天台教观。韶将老。命师代讲。梦章安以金篦击其口曰。汝勤於诲人。当得辨智。久之。率继其席。嘉佑中。翰林沈公遘帅郡。以严为理。察师道行。独异之。俾莅僧职。迁都僧正。东坡时为通守。尝与师为方外之游。讲授二十五年。往来常千人。无何。归隐草堂。但六事随身而已。熙宁六年冬。旦起盥濯别众而化。遗戒须待东坡至方可合棺。四日坡始抵山中。见其趺坐如生。顶尚温暖。作三绝哭之。师没二十一年。东坡追序其事云。余去杭。梦至西湖上。有大殿。榜曰弥勒下生。故人海月辨师之流皆行道其间。乃作赞辞。颍滨铭其塔。
　　赞曰。
　　沧海孤月　　生於云间　　飞轮竺岭　　万象光寒　　知之者谁　　眉山老仙　　有如不信　　铭赞皎然

　　宋辨才净法师

　　师名元净。字无象。於潜徐氏。生而左肩肉起如袈裟条。八十一日乃灭。父叹曰。是宿世沙门也。自幼出家。受业於慈云。日夜精勤。慈云没后。复事明智。年二十五。赐紫衣及辨才号。太守沈公遘谓上天竺观音道场以音声忏悔为佛事。非禅那居。请师以教易之。师至。吴越竞来。凿山增室。几至万础。学者数倍。十七年。有利而夺之者。逾年夺者败。复以畀师。赵清献公赞之云。师去天竺。山空鬼哭。天竺师归。道场光辉。越二年谢去。老於南山龙井之上。平生精修净业。行成力具。着应非一。尝与僧熙仲同食。仲视师眉间有光如萤。揽之得舍利。后常有於卧起处得舍利者。元佑八年示寂。寿八十一。果符初生肩痕之征。塔成。东坡志其行事。颍滨为铭。
　　赞曰。
　　法苑将兴　　栋梁攸属　　挥麈白云　　雨花飘馥　　维赵及苏　　式是高躅　　龙井风清　　过者必肃

　　宋南屏臻法师

　　师名道臻。传四明法智之道。初住金山龙游。侍读吴公倅都。闻师名。革兴教禅居请主之。学者朋来。师每讲次。会文集义。贯穿始终。浙西台学大振自南屏始。尝述二偈赞妙宗钞曰。佛许六即辨。蛣蜣何不通。知一不知二。失西又失东。三十若果成。一切皆常乐。蛣蜣不究竟。诸佛断性恶。后与净觉岳公辨教门。陈词有司。乞筑高台。竖赤旛。仿西竺圣师与外道角胜。以旛标显处。义堕者断首截舌悬之。府尹杜而不从。闻者凛然。初吴公多於休沐请讲。盛服止阃外。师未登座不辄入。东坡云。与师语群集。有所遗忘。师则应口诵之。[褒-保+公][褒-保+公]不休。东坡祭辨才文云。讲有辨臻。即谓师也。崇宁中谥实相。
　　赞曰。
　　维南有山　　天设翠屏　　师讲其下　　鬼神来听　　法战之勇　　气肃千兵　　坡言不泯　　尚为典刑

　　宋大智照律师

　　师名元照。字湛然。余杭唐氏。少依祥符东藏慧鉴师学毗尼。及见神悟谦公讲天台教观。遂抠衣出门。博究群宗。以律为本。又从广慈受菩萨戒。戒光发见。顿渐律仪罔不兼备。南山一宗蔚然大振。常披布伽黎。杖锡持钵。乞食於市。杨无为赞之曰。持钵出。持钵归。佛心常在四威仪。初入廛时人不识。虚空常有鬼神知。四主郡席。晚居灵芝。凡三十年。众常数百。尝言化当世莫若讲说。垂将来莫若着书。撰资持济缘行宗应法住法报恩诸记。十六观小弥陀义疏。及删定律尼本。共百余卷。芝园集二十卷。自号安忍子。政和六年秋。命讽普贤行愿品。趺坐而化。渔人皆闻天乐声。建塔灵芝西北。谥大智。
　　赞曰。
　　毗尼秘藏　　终南着称　　中微孰振　　大智崛兴　　仪合万行　　论集诸乘　　芝园西迈　　天乐来迎

　　宋三藏道法师

　　师名法道。旧名永道。顺昌毛氏。出家宗唯识百法二论。又受要天总持三藏密咒轨。及传圆顿戒法於圆照师。咸得其要。政和中赐椹衣。主左街香积院。赐号宝觉。林灵素以左道罔上。宣和初诏改僧为德士。服冠巾。天下从之无敢后。师独毅然抗诏。黥流道州。后七年还僧。建炎三年赐圆通法济号。绍兴间赐对。上面命欲为之去其涅迹。师曰。虽感圣恩。然先皇之墨不忍除也。上曰。这僧到老倔强。计自便。故事。道场僧左道右。崇观以来遂易旧制。师不能平。诣朝廷。与道士刘若谦论辨。卒获改正。十七年秋。说偈端坐而化。茶毗。舍利无数。建塔九里松。
　　赞曰。
　　维古至人　　为法亡身　　身既亡矣　　涅奚足云　　蛮乡瘴重　　黼座恩新　　等视无碍　　太虚浮云

　　宋北关妙行净律师

　　师名思净。钱塘喻氏子。好画阿弥陀佛。臻其妙。杨无为呼为喻弥陀。世因以称焉。弃家学佛。就北关僦舍饭僧。不二十年。及三百万。移妙行额。广所居为寺。至今接待不绝。属离乱。寺独不焚。师造贼垒。愿以一身代一城之命。贼竦然。为之少戢。或者问师能画弥陀。何不参禅。师答曰。平生只解念弥陀。不解参禅可奈何。但得五湖风月在。太平何用动干戈。师儿时游西湖多宝山辄作念曰。异时当镌此石为佛。后果为弥勒像。侍郎薛公问弥勒见在天宫说法。凿石奚为。师答曰。咄哉顽石头。全凭巧匠修。只今弥勒佛。莫待下生求。其随机应答类如此。师平生务实。不事虚饰。绍兴七年冬。趺坐而逝。侍郎无垢张公九成铭其塔。
　　赞曰。
　　永脱世尘　　不为物转　　本有弥陀　　毫端发见　　钵饭流香　　石像符愿　　无垢为铭　　师其可见

　　宋僧统宁法师

　　师名赞宁。姓高氏。其先世渤海人。天佑中。师生於吴兴郡之德清金鹅别墅。出家杭之祥符。习南山律宗。着述毗尼。时人谓之律虎。文学日茂。声望日隆。武肃诸王公族咸慕重之。署为两浙僧统。赐号明义宗文。兴国三年。太宗闻其名。诏对滋福殿。延问弥日。改赐通慧。诏修大宋高僧传三十卷。又诏撰三教圣贤事一百卷。初补左街讲经首座。知西京教门事。咸平初加右街僧录。师又着内典集一百五十卷。外学集四十九卷。内翰王禹称作文集序。极其赞美。及有书称其文辞。末云。所谓时雨降矣。日月出矣。灌溉爝火复何为哉。至道二年示寂。葬龙井坞。崇宁四年加谥圆明。
　　赞曰。
　　学富道充　　名闻邦国　　纶巾屡膺　　爰宠其职　　史馆译场　　削浮纂实　　曰古曰今　　光明罔极

　　宋晋水源法师

　　师名净源。字伯常。姓杨氏。生而敏慧。依东京报慈寺海达大师得度。奋志参寻。初见华严承迁。次见横海明覃。后见长水子璇。尽得华严奥旨。声誉籍甚。住泉之清凉。苏之观音。杭之祥符。湖之宝阁。秀之善住。左丞蒲公守杭。尊其道。以慧因院易禅为教。命师居之。所至。缁素景慕。师笔力遒劲。合华严证圣正元二疏为一以便观览。制华严楞严圆觉三忏法。及作法华集义通要十四卷。又疏解仁王般若等经。高丽国王子为僧曰统义天。航海而来。问法於师。朝廷遣侍讲杨杰馆伴。化及外国。其道可知矣。元佑三年冬示寂。茶毗。得舍利无数。[疗-(日/小)+土]於慧因院之西北。寿七十八。先世泉之晋水人。故学者以晋水称之。
　　赞曰。
　　法界无尽　　一心洞明　　奋厥余力　　诠释群经　　作式垂范　　聿有骏声　　慕法者众　　海国扬舲
