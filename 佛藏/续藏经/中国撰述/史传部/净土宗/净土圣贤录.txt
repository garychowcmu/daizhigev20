续藏经   净土圣贤录
　清 彭希涑述
 净土圣贤录叙

　　至哉净土之教。其诸圣人所由以践形者乎。孟子曰。形色。天性也。知形色之为天性。则不容离土以言心。知天性之为形色。则不容外心以求土。离土以言心。是以天性为有外也。其所谓心。一介然者而已矣。外心以求土。是以形色为有外也。其所谓土。一块然者而已矣。是皆不明乎践形之说者也。华严圆教。理事无碍。事事无碍。普贤偈曰。一切剎海劫无边。以一方便皆清净。此践形之极则也。又曰。愿我临欲命终时。尽除一切诸障碍。面见彼佛阿弥陀。即得往生安乐剎。此践形之正轨也。或以毗卢遮那徧一切处。何得偏指西方。有乖全体。曾不知华藏海中。一尘一毛。具足十方无边器界。极乐庄严。亦复如是。然则但见阿弥陀一佛。即已徧见十方诸佛。但生西方极乐一土。即已徧历十方佛土。何以故。即一即多。无二无差别故。唯此法门。我释迦尊金口所宣。十方恒河沙诸佛所共赞。诸大菩萨流通护持。转转无尽。自大教东来。单传直指外。以念佛得度者。若缁若白。未易悉数。际清素服儒风。兼修净行。常欲荟萃旧闻。用资警策。而日力仓卒。因循至今。会兄子希涑。初发信心。愿成此录。以坚向往。因为标指体要。载稽经论。次支那着述。续以耳目所及。斟酌损益。勒成一编。名之曰净土圣贤录。庶几见闻随喜。得预法流。一念归诚。同登彼岸。岂不善哉。诗有之。缗蛮黄鸟。止于邱隅。夫净土。亦圣贤之邱隅也。随其心净。则佛土净。得所止矣。而下学之功。莫先於知止。故曰。於止知其所止。可以人而不如鸟乎。经云。彼国常有白鹤孔雀鹦鹉舍利迦陵频伽共命之鸟。昼夜六时。出和雅音。其音演畅。五根五力七菩提分八圣道分如是等法。其土众生闻是音已。皆悉念佛念法念僧。心邪。土邪。形色邪。天性邪。直下知归。绝诸戏论。莲华种子。只在当人。览是录者。其诸有乐於践形之说矣乎。践形者。往生之谓也。
　　乾隆四十八年孟春之月净业学人彭际清撰

　　净土圣贤录发凡

　　凡录往生者。祇载支那着述。至经论所明净教缘起。多从阙略。譬之治河不由积石。导江不自岷山。既昧其原。其流将壅。兹首标教主。着所宗也。次观音势至。明有辅也。普贤文殊。左右遮那。而同赞西方。同扬净业。故知十方诸大菩萨。莫不以净土为归矣。至如西天诸祖及诸论师。即不尽着往生之验。而既登果地。岂局东西。凡诸议论有关斯教者。亦并着之。广资劝诱云尔。　　华严入法界品。如德云比邱。解脱长者。[鞥-合+(白-日+田)]瑟胝罗居士。俱不离念佛而入解脱门。乃至一念之顷。现无边剎土。见无量诸佛。斯唯达自心原。穷诸行海。方能亲证如斯三昧。修净业人。决当刳心顶受。然事属通涂。不专一剎。理周沙界。匪局西方。倘滥入此编。恐有乖全例。故概略其文。独标其义如此。　　历代高僧传。佛祖统纪。佛祖通载诸书。但载诸师事迹。而议论激扬。概从简弃。云栖往生集。又唯标事验。行实罕详。遂可合张李为一身。溷淄渑而同味。览未及终。倦而思卧者多矣。兹则该罗细行。圆具全身。综贯千章。独标警策。如智者十疑论。紫阁宝王论。永明万善同归。虎溪莲宗宝鉴。天如或问。鄞江直指。西斋净土诗。云栖法汇。截流警语。以及方内诸公种种论述。网全帙而难周。扼片言而奚欠。用代遒人之诏。宛同天鼓之鸣。愿诸仁者。敬而听之。　　向之录往生者。必着事验。事验无闻。遂多阙漏。虽然。不睹其形。愿察其景。但自净心。往生何待。首楞严经云。若飞心中兼福兼慧。自然心开见十方佛。一切净土。随愿往生。故知紫阁天衣中峰天如妙叶空谷憨山诸尊宿。及陈莹中冯济川诸前辈。密因有在。正果非虚。撒手便行。不移跬步。何待临终十念。始能决定往生。不宜逐迹而求。转乖教理。　　往生集唯以吉祥善逝为高。其有捐躯舍命者。概斥而不录。独尊庸行。曲为时宜。虽虑出万全。而事难一概。普贤行愿品言。毗卢遮那如来。从初发心。精进不退。以不可说不可说身命而为布施。六度经中。广明斯事。故如此录。静蔼为法捐躯。常愍忘身济物。悲心深广。净愿坚牢。载览遗言。犹怀悚厉。他如善导志通文辇慧诚超城诸公。速舍报身。求生净土。神明安定。不震不挠。是则以普贤愿王。回向弥陀法界。凭兹猛烈。不退菩提。如斯榜样。祗应随学。讵可轻排。然则魔可毋虑乎。曰。魔之与佛。只在一心。但办正因。决成正果。了知四大本空。五蕴非有。当舍身时。如遗迹等。如委蜕等。谁为能舍。谁为所舍。然则刀山火聚。悉是道场。宝树华池。不离当处。是心是佛。是心作佛。夫何远之有。如其三昧未成。我执未化。祗因欣厌之情。激成取舍之行。窃恐痛苦所逼。烦恼转强。九品难期。波旬得便。云栖所虑。良在於斯。末法行人。切宜自审。　　从上诸家纪述。繁简不齐。雅俗并奏。不经甄别。难免淆讹。兹斟酌旧文。参稽往牒。加之润饰。就我准绳。要於本旨初无乖刺。仍各注原书。以明左证。　　净土诸书。标指古德。概以师称。而高僧传则凡属二名。但举一字。此录前有佛菩萨。后有宰官居士。若不书名。颇难合辙。故於出家二众。准高僧传但书一字。其在家者。准前史例。仍书二名。　　往生集载周续之临终见佛。合掌而逝。考诸前史及东林传。都无此文。当属后人和会。又载白乐天苏子瞻张天觉三人。谓据因考果。当生西方。夫白公虽有绘图回向之诚。而平生信乐。多在兜率。集中文句。确然可征(集中画弥勒上生帧记次画西方帧记之后并题开成五年三月或谓白先蕲兜率后归安养者非也)。子瞻卧病时。向径山长老口占偈言。洒然解脱。洵为希有。至语及西方。则曰西方不无。然个里着力不得。夫修净业者。必具三心。所谓深心。至诚心。回向发愿心。乃至临终十念。未有不由着力而得者。至云着力不得。则三心未具。难保往生。无尽居士深入法原。眼空四海。今所录发愿文。有类童蒙。颇同寒乞。与他所传文字不类。亦未可信。故并删之。　　居士传善女人传所录诸贤。必征素行。苟有瑕疵。概从简斥。兹则但以末后为凭。不论既往之失。故如雄俊惟恭之辈。锺馗善和之徒。既登末品。便预圣流。其他概可知矣。是知弥陀愿力。极乐庄严。如大海不拒夫百川。杲日不遗於一孔。但肯回心。都无弃物。凡属有情。普应信受。
　　右鄙见数条。当是录草创之始。即口授希涑。每一篇成。辄为随手勘定。全帙既具。大旨无乖。复笔之简端以告来者。
　　净业学人彭际清记

　　净土圣贤录偈

　　　　净业弟子　彭希涑　述
　　大哉众生心　　微妙难思议　　究竟如虚空　　无一法可得　　普能作佛事　　成熟菩提果　　一念不自觉　　迷妄起空华　　由诸业力持　　建立十方土　　众方於其中　　颠倒靡已时　　百万有八千　　乱想无根绪　　七趣如轮转　　了达唯一心　　心心互周徧　　剎剎分胜劣　　或净宝庄严　　或瓦砾秽聚　　或照曜明朗　　或无日月光　　或菩萨住处　　安隐寿无量　　或是杂生居　　苦多而乐少　　或饿鬼充满　　幽魄长叫唤　　或纯现地狱　　碾硙受苦楚　　诸佛普住持　　随所宜说法　　弥陀大愿王　　发心取净土　　成就安乐剎　　十方莫能比　　备诸珍宝性　　有情所爱乐　　正觉华化生　　闻法悟无上　　他方诸众生　　起心信慕者　　佛力悉加护　　命终得往生　　嗟彼无智人　　闻言尽狂惑　　不知是净土　　我心所毕具　　凡夫一念闲　　诸佛悉炳现　　香水无边剎　　光明互徧满　　念佛便见佛　　求生便往生　　如取自家珍　　东西非窒碍　　良哉诸上人　　善能了实相　　知诸法如梦　　而不趋寂灭　　随顺修多罗　　严净佛国土　　我今普归依　　赞叹并随喜　　乃以至诚心　　深心回向心　　愿舍此堪忍　　疾生清净域　　佛力不可说　　心力不可说　　转彼秽浊居　　悉作莲华藏　　我今说偈已　　顶礼诸贤圣　　愿舒白毫光　　摄尽微尘众　　华开弹指顷　　毕入菩提场

　　净土圣贤录目次

卷一
净土教主第一
　　阿弥陀佛

阐教圣众第二
　　观世音菩萨　　大势至菩萨　　普贤菩萨　　文殊师利菩萨　　祈婆迦尊者　　马鸣尊者　　龙树尊者　　天亲论师　　觉明妙行菩萨
卷二
往生比邱第三之一
　　慧远(慧持)　　慧永　　僧显　　慧虔　　僧济　　慧恭(僧光　慧兰)　　昙恒　　道敬　　昙顺　　佛驮跋陀罗　　道炳　　僧睿　　昙诜　　慧崇　　昙鉴(道海　惠龛　惠恭　昙汊　道广　道光)　　慧通　　昙宏　　慧进　　道珍　　昙鸾　　法琳　　慧光　　僧柔　　道凭　　慧命(法音)　　静霭　　慧敬　　昙延　　道喻　　智舜　　登法师　　智顗　　慧成　　慧命　　慧海　　智通　　真慧　　法智　　善胃　　道杰(樊绰)　　灌顶　　僧藏　　法喜　　道昂　　智琰　　等观　　寿洪　　道绰(道抚)　　僧衒(启芳　圆果)　　普明　　二沙弥　　德美　　慧满　　神素　　明瞻　　元会　　慧璇　　明浚　　善导　　怀感　　法祥　　宝相　　功迥　　惟岸　　法持　　怀玉　　慧日　　常慜　　法善　　神皓　　道光　　飞锡　　齐翰　　自觉
卷三
往生比丘第三之二
　　承远　　法照　　少康　　辩才　　善道　　智钦　　知元　　端甫　　雄俊　　惟恭　　大行　　志通　　可止　　绍岩　　守真　　延寿　　晤恩(文备)　　文辇　　义通　　有基　　省常　　知礼　　遵式　　义怀　　本如　　仁岳　　处谦　　慧才　　灵照　　思义　　宗赜　　元净　　从雅　　可久(勋公　孙十二郎　徐道姑)　　择瑛　　宗本　　有严　　妙生　　昙异　　善本　　宗坦　　中立　　元照　　法宗　　了然　　智仙　　智深　　思照　　若愚(则章)　　仲闵　　介然
卷四
往生比邱第三之三
　　齐玉　　蕴齐　　道言　　元肇　　思净　　如湛　　宗利　　道琛　　子元　　妙云　　睎颜　　道因　　有朋　　惟月　　思敏　　慧亨　　行诜　　用钦　　惟渥　　仲明　　冲益　　本空　　法因　　智廉　　慧明　　了义　　慧诚　　祖南　　晞湛　　法持　　了宣(善荣)　　昙懿　　祖朗　　太微　　思聪　　净观　　利先　　师安　　如宝　　显超　　有开　　道生　　若观　　莹珂　　智印　　戒度　　祖辉　　如鉴　　祖新　　妙文　　善住　　旨公　　性澄　　蒙润　　明本　　优昙　　宏济　　必才　　悦可　　维则　　善继　　子文　　盘谷　　文慧　　妙叶
卷五
往生比邱第三之四
　　梵琦　　可授　　慧日　　普智　　景隆(琴公)　　宝珠　　本明　　义秀　　雪梅　　性专　　祖香　　圆果　　真清　　明证(真定)　　明玉　　法祥　　袾宏　　如荣　　如清　　广制　　真缘　　传记　　德清　　传灯　　古松　　仲光　　金童庙僧　　海宝　　大云　　无名僧
卷六
往生比邱第三之五
　　智旭　　如会　　大勍　　大真　　道枢　　崇文　　具宗　　读体　　林谷　　万缘　　胜慈　　成时　　行策　　海润(长泾僧)指南　　超城　　明宏　　明德　　实贤　　明悟　　德峻　　闻言　　道彻　　成注　　了庵　　实定(际会)　　实圆　　恒一　　慧端　　法真　　佛安

往生比邱尼第四
　　慧木　　法盛　　净真　　法藏　　悟性　　能奉　　慧安　　袾锦　　广觉　　成静　　潮音
卷七
往生人王第五
　　乌苌国王

往生王臣第六
　　七万释种　　刘程之　　于昶　　马子云　　韦文晋　　张抗　　文彦博　　杨杰(王仲回)王古(葛繁)　　锺离瑾(景融松)　　马圩(永逸)　　江公望　　陈瓘　　王衷　　张迪　　胡闉　　冯楫　　吴秉信　　张揄　　李秉　　陆沅　　钱象祖　　昝家国(计公)梅汝能　　朱纲　　陈瓒　　严澄(朴)　　蔡承植　　虞淳熙　　唐时　　袁宏道(中道登)　　丁明登　　黄翼圣　　金光前(龚氏)
卷八
往生居士第七
　　差摩竭　　阙公则　　张野　　张诠　　何昙远　　魏世子　　庾诜　　宋满　　郑牧卿　　高浩象　　李知遥　　孙忠　　左伸　　孙良　　贾纯仁　　范俨　　孙忭　　唐世良　　陆浚　　王阗　　王日休　　楼汾　　张元祥　　元子平　　姚约　　梅福　　胡嵩　　陆伟　　阎邦荣　　吴克己　　陈君璋　　王九莲　　杨嘉祎　　陈道民　　唐廷任　　戈以安　　孙叔子　　郭大林　　刘通志　　郝熙载　　杜居士　　吴大恩　　吴继勋　　华居士　　顾原　　朱元正　　周廷璋　　程见山　　张守约　　庄广还　　鲍宗肇　　庄严　　黄承惠　　闻启初　　沈咸(宏)　　朱鹭　　吴瞻楼　　吴鸣珙　　王醇　　陈至善　　张光纬　　袁列星　　皇甫士坊　　罗允枚　　周梦颜(王孟邻　余鹤亭)　　沈中旭　　杨广文　　顾天瑞(陆氏　俞氏)姜见龙　　沈炳　　王恭
卷九
往生杂流第八
　　张锺馗　　张善和　　金[奭-人+大]　　冯氓　　吴琼　　李彦通　　黄生　　徐六公　　沈三郎　　师赞　　倪道者　　大善寺行童　　张爱　　吴浇烛　　吴毛　　王仰泉　　梁维周

往生女人第九
　　韦提希夫人(五百侍女)　　乐音老母　　纪氏　　魏氏女　　独孤皇后　　王氏　　姚婆　　温静文妻　　任氏　　王氏　　陈媪　　袁媪　　陈媪　　于媪　　王氏　　冯氏　　吴氏　　龚氏　　孙氏女　　郭氏　　施氏　　姚婆　　王氏　　王百娘　　朱氏　　陆氏　　蔡氏　　项氏　　沈氏　　锺婆　　梁氏女　　黄婆　　崔婆　　陶氏　　李氏　　盛媪　　黄氏　　王氏女　　楼氏　　周婆　　朱氏　　裴氏女　　孙媪　　秦媪　　蒋十八妻　　沈媪　　孟氏　　陈氏　　胡媪　　周氏　　郑氏　　周婆　　张夫人　　薛氏　　方氏　　徐氏　　许氏妇　　于媪　　潘氏　　朱氏　　祝氏　　张太宜人　　杨选一妻　　锺氏　　吴氏女　　卢氏　　费氏　　李氏　　李氏　　陈妪　　张寡妇　　陆寡妇　　杨氏　　江氏　　徐太宜人　　凌氏　　余媪　　杨媪　　余氏

往生物类第十
　　鹦鹉　　鸲鹆　　白鹦鹉
　　净土圣贤录目次(终)

　　 

　　净土圣贤录卷一
　　净土教主第一
　　阿弥陀佛

　　阿弥陀佛。西方极乐世界之教主也。梵语阿弥陀。此云无量。彼佛光明无量。寿命无量。故号阿弥陀。按无量寿经。过去久远世自在王佛世中。有一国王。闻佛说法。心怀悦豫。发无上正真道意。弃国捐王而作沙门。号曰法藏。诣世自在王佛所。求佛说法。时世自在王佛。为广说二百一十亿诸佛剎土。天人之善恶。国土之粗妙。应其心愿。悉现与之。时彼比邱。闻佛所说严净国土。皆悉睹见。起发无上殊胜之愿。其志寂静。志无所着。具足五劫。思惟摄取庄严佛国清净之行。如是修已。诣彼佛所。白佛言唯愿听察。如我所愿当具说之。第一愿。设我得佛。国有地狱饿鬼畜生者。不取正觉。第二愿。设我得佛。国中天人。寿终之后。复更三恶道者。不取正觉。第三愿。设我得佛。国中天人。不悉真金色者。不取正觉。第四愿。设我得佛。国中天人。形色不同。有好丑者。不取正觉。第五愿。设我得佛。国中天人。不识宿命。下至知百千亿那由他诸劫事者。不取正觉。第六愿。设我得佛。国中天人。不得天眼。下至见百千亿那由他诸佛国者。不取正觉。第七愿。设我得佛。国中天人。不得天耳。下至闻百千亿那由他诸佛所说。不悉受持者。不取正觉。第八愿。设我得佛。国中天人。不得见他心智。下至知百千亿那由他诸佛国中众生心念者。不取正觉。第九愿。设我得佛。国中天人。不得神足。於一念顷。下至不能超过百千亿那由他诸佛国者。不取正觉。第十愿。设我得佛。国中天人。若起想念贪计身者。不取正觉。第十一愿。设我得佛。国中天人。不住定聚。必灭度者。不取正觉。第十二愿。设我得佛。光明有限量。下至不照百千亿那由他诸佛国者。不取正觉。第十三愿。设我得佛。寿命有限量。下至百千亿那由他劫者。不取正觉。第十四愿。设我得佛。国中声闻。有能计量。乃至三千大千世界众生悉成缘觉。於百千劫悉共计校。知其数者。不取正觉。第十五愿。设我得佛。国中天人。寿命无能限量。除其本愿。修短自在。若不尔者。不取正觉。第十六愿。设我得佛。国中天人。乃至闻有不善名者。不取正觉。第十七愿。设我得佛。十方世界无量诸佛。不悉咨嗟称我名者。不取正觉。第十八愿。设我得佛。十方众生。至心信乐。欲生我国。乃至十念。若不生者。不取正觉。唯除五逆诽谤正法。第十九愿。设我得佛。十方众生。发菩提心。修诸功德。至心发愿。欲生我国。临寿终时。假令不与大众围绕。现其人前者。不取正觉。第二十愿。设我得佛。十方众生闻我名号。系念我国。植众德本。至心回向。欲生我国。不果遂者。不取正觉。第二十一愿。设我得佛。国中天人。不悉成满三十二大人相者。不取正觉。第二十二愿。设我得佛。他方佛土诸菩萨众。来生我国。究竟必至一生补处。除其本愿。自在所化。为众生故。被宏誓铠。积累德本。度脱一切。游诸佛国。修菩萨行。供养十方诸佛如来。开化恒沙无量众生。使立无上正真之道。超出常伦诸地之行。现前修习普贤之德。若不尔者。不取正觉。第二十三愿。国中菩萨。承佛神力。供养诸佛。一食之顷。不能徧至无数无量亿那由他诸佛国者。不取正觉。第二十四愿。设我得佛。国中菩萨。在诸佛前现其德本。诸所求欲供养之具若不如意者。不取正觉。第二十五愿。设我得佛。国中菩萨。不能演说一切智者。不取正觉。第二十六愿。设我得佛。国中菩萨。不得金刚那罗延身者。不取正觉。第二十七愿。设我得佛。国中天人一切万物。严净光洁。形色殊特。穷微极妙。无能称量。其诸众生。乃至逮得天眼。有能明了辨其名数者。不取正觉。第二十八愿。设我得佛。国中菩萨。乃至少功德者。不能知见其道场树无量光色。高四百万里者。不取正觉。第二十九愿。设我得佛。国中菩萨。若受读经法。讽诵持说。而不得辩才智慧者。不取正觉。第三十愿。设我得佛。国中菩萨。智慧辩才。若可限量者。不取正觉。第三十一愿。设我得佛。国土清净。皆悉照见十方一切无量无数不可思议诸佛世界。犹如明镜。睹其面像。若不尔者。不取正觉。第三十二愿。设我得佛。自地以上。至於虚空。宫殿楼观。池流华树。国土所有一切万物。皆以无量杂宝百千种香而共合成。严饰奇妙。超诸天人。其香普熏十方世界。菩萨闻者。皆修佛行。若不如是。不取正觉。第三十三愿。设我得佛。十方无量不可思议诸佛世界众生之类。蒙我光明触其身者。身心柔软。超过天人。若不尔者。不取正觉。第三十四愿。设我得佛。十方无量不可思议诸佛世界。众生之类。闻我名字。不得菩萨无生法忍诸深总持者。不取正觉。第三十五愿。设我得佛。十方无量不可思议诸佛世界。其有女人。闻我名字。欢喜信乐。发菩提心。厌恶女身。寿终之后。复为女像者。不取正觉。第三十六愿。设我得佛。十方无量不可思议诸佛世界诸菩萨众。闻我名字。寿终之后。常修梵行。至成佛道。若不尔者。不取正觉。第三十七愿。设我得佛。十方无量不可思议诸佛世界诸天人民。闻我名字。五体投地。稽首作礼。欢喜信乐。修菩萨行。诸天世人。莫不致敬。若不尔者。不取正觉。第三十八愿。设我得佛。国中天人。欲得衣服。随念即至。如佛所赞应法妙服。自然在身。有求裁缝捣染浣濯者。不取正觉。第三十九愿。设我得佛。国中天人。所受快乐。不如漏尽比邱者。不取正觉。第四十愿。设我得佛。国中菩萨。随意欲见十方无量严净佛土。应时如愿。於宝树中。悉皆照见。犹如明镜。睹见面像。若不尔者。不取正觉。第四十一愿。设我得佛。他方国土诸菩萨众。闻我名字。至於得佛。诸根缺陋不具足者。不取正觉。第四十二愿。设我得佛。他方国土诸菩萨众。闻我名字。皆悉逮得清净解脱三昧。住是三昧。一发意顷。供养无量不可思议诸佛世尊。而不失定意。若不尔者。不取正觉。第四十三愿。设我得佛。他方国土诸菩萨众。闻我名字。寿终之后。生尊贵家。若不尔者。不取正觉。第四十四愿。设我得佛。他方国土诸菩萨众。闻我名字。欢喜踊跃。修菩萨行。具足德本。若不尔者。不取正觉。第四十五愿。设我得佛。他方国土诸菩萨众。闻我名字。皆悉逮得普等三昧。住是三昧。至於成佛。常见无量不可思议一切诸佛。若不尔者。不取正觉。第四十六愿。设我得佛。国中菩萨。随其志愿。所欲闻法。自然得闻。若不尔者。不取正觉。第四十七愿。设我得佛。他方国土诸菩萨众。闻我名字。不即得至不退转者。不取正觉。第四十八愿。设我得佛。他方国土诸菩萨众。闻我名字。不即得至第一忍第二第三法忍。於诸佛法。不能即得不退转者。不取正觉。时法藏比邱说此四十八愿已。普地六种震动。天雨妙华。空中赞言。决定必成无上正觉。法藏比邱建此愿已。一向专志庄严妙土。所修佛国。开廓广大。超胜独妙。建立常然。无衰无变。於不可思议兆载永劫。积植菩萨无量德行。不生欲觉瞋觉害觉。不起欲想瞋想害想。不着色声香味触法。忍力成就。不计众苦。少欲知足。无染恚痴。三昧常寂。智慧无碍。无有虚伪谄曲之心。和颜爱语。先意承问。勇猛精进。志愿无倦。专求清白之法。以惠利群生。恭敬三宝。奉事师长。以大庄严。具足众行。令诸众生功德成就。住空无相无愿之法。无作无起。观法如化。远离粗言。自害害彼。彼此俱害。修习善语自利利人。人我兼利。弃国捐王。绝去财色。自行六波罗蜜。教人令行。无央数劫。积功累德。随其生处。任意所欲。无量宝藏。自然发应。教化安立无数众生。住於无上正真之道。或为长者居士豪姓尊贵。或为剎剎国君。转轮圣帝。或为六欲天主。乃至梵王。常以四事供养恭敬一切诸佛。如是功德。不可称说。口气香洁。如优钵罗华。身诸毛孔。出栴檀香。其香普熏无量世界。容色端正。相好殊妙。其手常出无尽之宝。衣服饮食珍妙华香缯盖幢幡庄严之具。如是等事。超诸天人。於一切法而得自在。法藏菩萨。今已成佛。规在西方。去此十万亿剎。其佛世界。名曰安乐。成佛以来。凡历十劫。又悲华经言。往昔过恒河沙阿僧祗劫。有世界名删提岚。劫名善持。有转轮王名无诤念。於宝藏如来所。发菩提心。愿取净土。佛即授记。西方过百千万亿佛土。有尊音王如来世界。过一恒河沙阿僧祗劫。入第二恒河沙阿僧祗劫。是时世界。转名安乐。汝於是时。当得作佛。号无量寿如来。其所发愿言。略与无量寿经相似。一向出生菩萨经又言。阿弥陀佛。於无量阿僧祇劫前。为轮王太子。名不思议胜功德。生年十六。从宝功德星宿劫王如来所。闻法本陀罗尼。於七万岁中。精勤修习。未曾睡眠。亦不偃侧。得值九十亿百千那由他佛。诸佛说法。尽能闻持修习。厌家剃发而作沙门。作已。复於九万岁中。修习此陀罗尼。复为众生分别显示。一生之中。力精教化。令八十亿那由他众生得发道心。积功累德至不退地。法华经亦言。过去大通智胜佛。未出家时。有十六子。皆以童子出家而为沙弥。时彼佛说法华经已。即入静室八万四千劫。是时十六菩萨。各升法座。为四部众广说分别妙法华经。一一皆度六百八十万亿那由他恒河沙等众生。是十六菩萨。一名阿弥陀。第十六。我释迦牟尼。是知阿弥陀佛。由本愿力。起诸胜行。无量亿劫。成就庄严。唯此经文。略标梗概。其他依正等报。备具诸经。今不尽录。往生品三。准无量寿经云。其上辈者。舍家弃欲而作沙门。发菩提心。一向专念无量寿佛。修诸功德。愿生彼国。此等众生。临寿终时。无量寿佛与大众现其人前。即随彼佛。往生其国。便於七宝华中。自然化生。住不退转。智慧勇猛。神通自在。是故阿难。其有众生欲於今世见无量寿佛。应发无上菩提之心。修行功德。愿生彼国。其中辈者。十方世界诸天人民。其有至心愿生彼国虽不能行作沙门。大修功德。当发无上菩提之心。一向专念无量寿佛。多少修善。奉持斋戒。起立塔像。饭食沙门。悬缯然灯。散华烧香。以此迥向。愿生彼国。其人临终。无量寿佛化见其身。光明相好。具如真佛。与诸大众。现其人前。即随化佛。往生其国。住不退转。功德智慧。次如上辈者也。其下辈者。十方世界诸天人民。其有至心求生彼国。假使不能作诸功德。当发无上菩提之心。一向专意。乃至十念。念无量寿佛。愿生其国。若闻深法。欢喜信乐不生疑惑。乃至一念念於彼佛。以至诚心愿生其国。此人临终梦见彼佛。亦得往生。功德智慧。次如中辈者也。按观无量寿经所分九品。其上中二品。略摄此三辈中。其下三品俱系一生造罪。末后回心。又三辈所未及。准涅盘经阐提亦有佛性之旨。必合观经九品。义类始圆。读者详之。
　　论曰。诸佛法身。徧一切处。遮那既尔。弥陀亦然。本无净秽。安有东西。然方便门中。全分胜劣。在凡夫阶不退者。唯极乐同居则然。非余佛土所能及也。五浊众生。但发肯心。十念功成。顿超尘劫。我佛慈悲。於斯为极。幸逢大法。得闻弥陀如来本愿功德。而不能发希有心。生慕乐想。背父逃逝。踯躅穷途。长劫漂流。莫能哀救。可不惧哉。可不劝哉。

　　阐教圣众第二
　　观世音菩萨

　　观世音。梵语阿那婆娄吉低输。现在西方极乐世界。为补处菩萨。按悲华经。往昔劫中。阿弥陀佛为转轮王时。观世音菩萨为王第一太子。名曰不眴。尔时宝藏如来为轮王授记已。不眴太子前白佛言。世尊。今我以大音声。告诸众生。我之所有一切善根。尽迥向阿耨多罗三藐三菩提。愿我行菩萨道时。若有众生。受诸苦恼恐怖等事。退失正法。堕大暗处。忧愁孤穷。无有救护。无依无舍。若能念我。称我名字。若其为我天耳所闻。天眼所见。是众生等。若不得免斯苦恼者。我终不成阿耨多罗三藐三菩提。世尊。我今复当为众生故发上胜愿。愿令转轮圣王於安乐世界作佛事已。入无余涅盘。乃至正法住时。我於其中。修菩萨道。是佛正法。於初夜灭。即其后夜。成阿耨多罗三藐三菩提。时宝藏佛寻为授记曰。汝观天人三恶一切众生。生大悲心。欲断众生诸苦恼故。欲令众生住安乐故。今当字汝为观世音。无量寿佛般涅盘已。第二恒河沙等阿僧祇劫。彼土转名一切珍宝所成就世界。所有种种庄严。无量无边。安乐世界。所不及也。汝於菩提树下。成阿耨多罗三藐三菩提。号徧出一切光明功德山王如来。又观世音菩萨得大势菩萨受记经云。佛言。乃往过去广远无量不可思议阿僧劫。有世界名无量德聚安乐示现。佛号金光师子游戏如来。国土清净庄严说不可尽。其佛法中有王名曰威德。王千世界。彼威德王。於其园观。入於三昧。其王左右有二莲华。从地涌出。有二童子化生其中。与威德王俱诣佛所。头面礼足。听佛说法。时二童子即说偈云。诸天龙鬼神。听我师子吼。今於如来前。宏誓发菩提。生死无量劫。本际不可知。为一众生故。尔数劫行道。况此诸劫中。度脱无量众。修行菩提道。而生疲倦心。我若从今始。起於贪欲心。是则为欺诳。十方一切佛。瞋恚愚痴垢。悭嫉亦复然。今我说实语。远离於虚妄。我若於今始。起於声闻心。不乐修菩提。是则欺世尊。亦不求缘觉。自济利己身。当於万亿劫。大悲度众生。如今日佛土。清净妙庄严。令我得道时。超踰亿百千。国无声闻众。亦无缘觉乘。纯有诸菩萨。其数无限量。众生净无垢。悉具上妙乐。出生於正觉。总持诸法藏。此誓若诚实。当动大千界。说如是偈已。应时普震动。百千众妓乐。演发和雅音。光嚁微妙服。旋转而来降。诸天於空中。雨散众末香。其香普流熏。悦可众生心。尔时威德王者。岂异人乎。我身是也。时二童子。今观世音及得大势菩萨摩诃萨是也。是二菩萨。於彼佛所。初发阿耨多罗三藐三菩提心。当来旷远不可计劫。阿弥陀佛当般涅盘。般涅盘后。正法住世。等佛寿命。在世灭后。所度众生。悉皆同等。佛涅盘后。或有众生不见佛者。有诸菩萨得念佛三昧。常见阿弥陀佛。彼佛灭后。一切宝物。浴池莲华。众宝行树。常演法音。与佛无异。正法灭后。过中夜分。明相出时。观世音菩萨。於七宝菩提树下。结跏趺坐。成等正觉。号普光功德山王如来。其佛国土。自然七宝。众妙合成。庄严之事。诸佛世尊於恒沙劫。说不可尽。国中无有声闻缘觉之名。纯诸菩萨。充满其国。国土号众宝普集庄严。普光功德山王随其寿命。得大势菩萨亲近供养。至於涅盘。般涅盘后。奉持正法。乃至灭尽。法灭尽已。即於其国。成阿耨多罗三藐三菩提。号善住功德宝王如来。如普光功德山王如来国土光明寿命。诸菩萨众乃至法住。等无有异。如上二经载观世音菩萨。本愿功德。取净佛土。与阿弥陀佛本因。了无差别。故其果地庄严。如是如是。他如三十二应。十四施无畏力。四不思议无作妙德。具足神通。广修方便。具如楞严法华及诸经所说。今不具录。又大悲经言。佛在补陀落伽山观世音宫殿宝庄严道场。观世音菩萨放光普照十方剎土。自言过去无量亿劫。於千光王静住如来所。受大悲心大陀罗尼。即从初地超第八地。应时具足千手千眼。由持此咒故。所生之处。恒在佛前。莲华化生。故其誓云。若有众生诵持大悲神咒。不得往生诸佛国者。我誓不成正觉。佛告大众。此观世音菩萨。於过去无量劫中。已作佛竟。号正法明如来。大悲愿力。为欲发起一切菩萨。安乐成熟诸众生故。现作菩萨。汝等大众。常须供养。专称名号。得无量福。灭无量罪。命终往生阿弥陀佛国。据此经文。当知恭敬供养观世音菩萨。及专称名号。回向极乐者。其与一向专念阿弥陀佛。果报略同。福德正等。行者思之。

　　大势至菩萨

　　大势至。梵语摩诃那钵。现在极乐世界。第二补处菩萨也。按悲华经。昔阿弥陀佛为轮王时。大势至菩萨为第二王子。名曰尼摩。尔时宝藏如来。为王及第一太子授记已。第二王子亦白佛言。世尊如我所有身口意业清净福德。尽以回向阿耨多罗三藐三菩提。愿徧出功德光明佛。始初成道。我当先请转於法轮。随其说法所经时节。於其中闲行菩萨道。是佛涅盘后。正法灭已。我於其后。次第成於阿耨多罗三藐三菩提。我作佛时。所作佛事。世界所有种种庄严。涅盘后正法住世。悉如彼佛等无有异。尔时佛告第二王子。汝今所愿取大世界。如法所愿。当於如是最大世界。成阿耨多罗三藐三菩提。号曰善住珍宝山王如来。由汝愿取大世界故。因是字汝为得大势。合上篇所录受记因缘观之。当知大势至。与观世音。同行同愿。历劫以来。不相违远。乃至严净佛士。先后成佛。功德亦等。首楞严经所陈念佛法门。尤为切要。大势至白佛言。我忆往昔恒河沙劫。有佛出世。名无量光。十二如来相继一劫。名超日月光。彼佛教我念佛三昧。譬如有人。一专为忆。一人专忘。如是二人。若逢不逢。或见非见。二人相忆。二忆念深。如是乃至从生至生。同於形影。不相乖异。十方如来怜念众生。如母忆子。若子逃逝。虽忆何为。子若忆母。如母忆时。母子历生。不相违远。若众生心。忆佛念佛。现前当来。必定见佛。去佛不远。不假方便。自得心开。如染香人身有香气。此则名曰香光庄严。我本因地。以念佛心。入无生忍。今於此界。摄念佛人。归於净土。佛问圆通。我无选择都摄六根。净念相继。得三摩提。斯为第一。夫大势至菩萨。以念佛入道。乃至修菩萨行。化度众生。皆不离此法门。修净土者。当知效法焉。

　　普贤菩萨

　　普贤。梵语邲输跋陀。悲华经。阿弥陀佛为转轮王时。第八王子泯图。於宝藏佛前。愿於是不净世界。修菩萨行。复当修治庄严十千不净世界。令其严净。如青香光明无垢世界。亦当教化无量菩萨。令心清净。皆趣大乘。悉使充满我之世界。佛即改泯图字。号为普贤。授记未来於北方知水善净功德世界。成阿耨多罗三藐三菩提。号智刚吼自在相王如来。普贤行愿品。普贤菩萨。称赞如来胜功德已。告诸菩萨及善财言。善男子。若欲成就此功德者。当修十种广大行愿。一者礼敬诸佛。二者称赞如来。三者广修供养。四者忏悔业障。五者随喜功德。六者请转法轮。七者请佛住世。八者常随佛学。九者恒顺众生。十者普皆回向。若诸菩萨於此大愿。随顺趋入。则能成熟一切众生。则能随顺阿耨多罗三藐三菩提。则能成满普贤菩萨诸行愿海。或复有人以深信心。於此大愿。受持读诵。乃至书写一四句偈。速能除灭五无间业。临命终时。最后剎那。一切诸根。悉皆散坏。唯此愿王。不相舍离。於一切时。引导其前。一剎那中。即得往生极乐世界。到已。即见阿弥陀佛。文殊师利菩萨。普贤菩萨。观自在菩萨。弥勒菩萨等。此诸菩萨。色相端严。功德具足所共围绕。其人自见生莲华中。蒙佛授记。得受记已。经於无数百千万亿那由他劫。普於十方不可说不可说世界。以智慧力。随众生心而为利益。不久当坐菩提道场。降伏魔军。成等正觉。转妙法轮。能令佛剎极微尘数众生。发菩提心。随其根性。教化成熟。乃至尽於未来劫海。广能利益一切众生。偈曰。愿我临欲命终时。尽除一切诸障碍。面见彼佛阿弥陀。即得往生安乐剎。我既往生彼国已。现前成就此大愿。一切圆满尽无余。利乐一切众生界。据此经文。诚欲长菩提苗。行殊胜行。而不知回向极乐。发愿往生者。犹却行而求前也。至普贤所示念佛三昧。别见如来不思议境界经。经言。尔时世尊入於三昧。名如来不思议境界。普贤菩萨告德藏菩萨言。若善男子善女人。为求无上菩提。发心欲证此三昧者。是人要须先修智慧。以此三昧。由慧得故。修智慧者。应当远离妄语绮语。及诸散乱无益之事。诣精舍中。睹佛形像。金色庄严。或纯金成。身相具足。无量化佛。在圆光中。次第而坐。即於像前。头面礼足。作是思惟。我闻十方无量诸佛。今现在世。所谓一切义成佛。阿弥陀佛。宝幢佛。阿閦佛。毗卢遮那佛。宝月佛。宝光佛等。於彼诸佛。随心所乐。尊重之处。生大净信。想佛形像。作彼如来。真实之身。恭敬尊重。如现前见。上下谛观。一心不乱。往空闲处。端坐思惟。如佛现前。一手量许。心常系念。不令忘失。若暂忘失。复应往观。如是观时。生极尊重恭敬之心。如佛真身。现在其前。了了明见。不复於彼作形像解。见已即应於彼佛所。以妙华鬘末香涂香。恭敬右绕。种种供养。彼应如是一心系念。常如世尊现其前住。然佛世尊。一切见者。一切闻者。一切知者。悉知我心。如是审复。想见成已。还诣空处。系念在前。不令忘失。一心勤修。满三七日。若福德者。即见如来现在其前。其有先世造恶业障。不得见者。若能一心精勤不退。更无异想。还得速见。何以故。若有为求无上菩提。於一事中。专心修习。无不成办。譬如有人於大海中。饮一掬水。即为已饮阎浮提中一切河水。菩萨若能修习此菩提海。则为已修一切三昧诸忍诸地诸陀罗尼。是故应常勤修匪懈。离於放逸。系念一心。要令自得现前见佛。如是修习。初见佛时。作是思惟。为真佛邪。为形像邪。知所见像由想生故。乃至虚空毛端量处一切真佛。皆亦如是。犹如虚空。平等无异。自心作佛。离心无佛。乃至三世一切诸佛。亦复如是。皆无所有。唯依自心。菩萨若能了知诸佛。及一切法。皆唯心量。得随顺忍。或入初地。舍身速生妙喜世界。或生极乐净佛土中。常见如来。亲承供养。按此经文。与观无量寿佛经相发。修净业者。其毋忽也。

　　文殊师利菩萨

　　文殊师利。或云曼殊室利。此云妙德。亦云妙吉祥。生於舍卫国。多罗聚落梵德婆罗门家。从母右胁出。身紫金色。堕地能语。寻於佛所出家(见文殊般涅盘经)。首楞严三昧经言。过去无量阿僧祇劫。南方世界。名曰平等。佛号龙种上如来。即文殊是。央掘经言。现在北方常喜世界欢喜藏摩尼宝积佛。即文殊是。而悲华经言。阿弥陀佛为转轮王时。第三王子。名曰王众。於宝藏佛所。发阿耨多罗三藐三菩提心。愿於来世。行菩萨道。无有齐限。庄严佛剎。令三千大千世界。恒河沙等十方佛土为一佛剎。大宝填厕。又无恶触。及诸女人。及其名字。亦无声闻辟支佛等。一生菩萨。充满其中。佛即号为文殊师利。於未来世南方世界。名曰清净无垢宝置。成阿耨多罗三藐三菩提。号普现如来。观佛三昧海经言。时世尊为诸大众说观佛三昧已。文殊菩萨复告大众言。过去宝威德如来时。有长者子。名曰戒护。在母胎时。受三归依。年至八岁。父母请佛於家供养。童子见佛安行徐步。足下生华。有大光明。见已欢喜。为佛作礼。礼已谛观。目不暂舍。一见佛已。即能除却百万亿那由他劫生死之罪。从是已后。恒得值遇百亿那由他恒河沙佛。是诸世尊。皆说如是观佛三昧。其后有百万佛出。皆同一字。名栴檀海。时彼童子。亲侍诸佛。间无空缺。礼佛供养。合掌观佛。观佛功德因缘力故。复得值遇百万阿僧祇佛。从是已后。即得百万亿念佛三昧。得百万阿僧祇旋陀罗尼。既得此已。诸佛现前说无相法。须臾之间。得首楞严三昧。时彼童子受三归依。一礼佛故。谛观佛相。心无疲厌。由此因缘。值无数佛。何况系念。具足思惟。观佛色身。时彼童子。岂异人乎。即我身是。佛告阿难。汝持文殊师利语。徧告大众。及未来世众生。若能礼拜者。若能念佛者。若能观佛者。当知此人与文殊师利等无有异。又文殊发愿经。与普贤行愿品末后偈略同。终云。愿我命终时。灭除诸障碍。面见阿弥陀。往生安乐剎。生彼佛国已。成满诸大愿。阿弥陀如来。现前授我记。严净普贤行。满足文殊愿。尽未来际劫。究竟菩萨行。夫文殊普贤。华严二圣。所陈行愿。说法度人。莫不以念佛为基。以净土为归。世有执华严薄净土者。当知所鉴焉。

　　祁婆迦尊者

　　佛在拘尸那城力士生地娑罗双树间。临般涅盘。为诸天人说种种法。复告阿难。我灭度后。於未来世北天竺国。当有比邱。名祁婆迦。出兴於世。曾於过去无量百佛。植诸善根。供养恭敬。深信具足。安住大乘。为欲怜愍利益安乐诸众生故。发如是心。多闻持菩萨藏。称扬大乘。显发大乘。兴造如来无量形像。及诸塔庙。能令诸天人众。心生信乐。彼祁婆迦比邱。修习无量种种最胜菩提善根已。而取命终。生於西方过亿百千诸佛世界无量寿国。於彼佛所。种诸善根。复经八十亿诸如来所修诸梵行。以此善根。於未来世。过九十九亿劫。而成正觉。佛号无垢光。世界名一切功德庄严(大悲经)。

　　马鸣尊者

　　马鸣。梵语阿湿矩沙。东天竺桑岐多国婆罗门也。得法於夜奢尊者。尝制大乘起信论。末后劝人求生净土曰。众生以住此娑婆世界。自畏不能常值诸佛。亲承供养。惧谓信心难可成就。意欲退者。当知如来有胜方便。摄护信心。谓以专意念佛因缘。随愿得生他方佛土。常见於佛。永离恶道。如修多罗说。若人专念西方极乐世界阿弥陀佛。所修善根。回向愿求生彼世界。即得往生。常见佛故。终无有退。若观彼佛真如法身。常勤修习。毕竟得生。住正定故。后付法於迦毗摩罗尊者已。即入龙奋迅三昧。挺身虚空。如日轮相。还复本位。而取涅盘(传灯录大乘起信论)。

　　龙树尊者

　　龙树。梵语那伽曷树那。南天竺国梵志之裔。得法於迦毗摩罗尊者。意欲广演经教。时大龙菩萨。即以神力接入海宫。开七宝函。与诸方等经典。九十日中。通解甚多。龙即送之出宫。还天竺国。大宏法施。尝造毗婆沙论。论中有称赞弥陀偈。其略云。若人愿作佛。心念阿弥陀。应时为现身。是故我归命。彼佛本愿力。十方诸菩萨。来供养听法。是故我稽首。彼土诸菩萨。具足诸相好。以自庄严身。我今归命礼。彼诸大菩萨。日日於三时。供养十方佛。是故稽首礼。若人种善根。疑则华不开。信心清净者。华开则见佛。十方现在佛。以种种因缘。叹彼佛功德。我今归命礼。其土具严饰。殊彼诸天宫。功德甚深厚。是故礼佛足。又造大智度论示修念佛法门云。念佛三昧。能除种种烦恼。及先世罪。余诸三昧。有能除淫。不能除瞋。有能除瞋。不能除淫。有能除痴。不能除淫恚。有能除三毒。不能除先世罪。是念佛三昧。能除种种烦恼种种罪。复次。念佛三昧。有大福德。能度众生。是诸菩萨欲度众生。诸余三昧。无如此念佛三昧福德能速灭诸罪。复次。佛为法王。菩萨为法将。所尊所重。唯佛世尊。是故应常念佛。譬如大臣。特蒙恩宠。常念其主。菩萨亦如是。知种种功德。无量智慧。皆从佛得。知恩重故常念佛。又云。当欲不离诸佛者。菩萨世世所生。常值诸佛。问曰。菩萨当化众生。何故常欲值佛。答曰。有未入菩萨位。未得阿[鞥-合+(白-日+田)]跋致。受记莂故。若远离诸佛。便坏诸善根。没在烦恼。不能自度。安能度人。如人乘船。中流坏败。欲度他人。反自没水。又如少汤。投大氷池。虽消少处。反更成氷。菩萨未入法位。若远离诸佛。以少功德。无方便力。欲化众生。虽少利益。反更坠落。声闻辟支。虽有涅盘利益。无一切智故。不能教导菩萨。诸佛一切种智故。能教导菩萨。如象没泥。非象不能出。菩萨若入非道中。唯佛能救。同大道故。复次。菩萨作是念。我未得佛眼。如盲无异。若不为佛所引导。则无所趣。错入余道。设闻佛法。异处行者。未知教化时节行法多少。复次。菩萨见佛。或眼见。心清净。若闻所说。心则乐法。得大智慧。随法修行而得解脱。如是等值佛无量益利。岂不一心求欲见佛。如婴儿不应离母。行道不离粮食。大热不离凉风冷水。大寒不离火。度深水不离船。病人不离良医。菩萨不离诸佛。过於上事。父母亲属知识人天王等。皆不能如佛益利。佛益利诸菩萨。离诸苦处。住世尊之地。问云。何得不离诸佛。答。众生有无量劫罪因缘。虽行福德。智慧薄少。虽行智慧。福德薄少。菩萨求佛道。要行生忍法忍。行生忍故。一切众生中发慈悲心。灭无量劫罪。得无量福德。行法忍故。破诸法无明。得无量智慧。二行和合。世世不离诸佛。复次。菩萨常爱乐念佛故。舍身受身。恒得值佛。如众生习欲心重。受淫鸟身。瞋恚偏多。生毒虫中。菩萨不贵转轮圣王人天福乐。但念诸佛故。随心所重而受身形。复次。菩萨常善修念佛三昧因缘故。所生常值诸佛。如般舟般三昧中说。菩萨入是三昧。即见生阿弥陀国。后付法於迦那提婆尊者已。入三昧。如蝉蜕而去。按入楞伽经。佛告大慧云。大慧汝当知。善逝涅盘后。未来世当有。持於我法者。南天竺国中。大名德比邱。厥号为龙树。能破有无宗。世间中显我。无上大乘法。得初欢喜地。往生安乐国。自世尊入寂七百年。而龙树出世。适符佛记(传灯录毗婆沙论大智度论)。

　　天亲论师

　　天亲。梵语婆薮盘豆。天竺富娄叉国人也。出家乐闻小乘。辄毁大乘经典。后闻其兄无着。诵十地经。闻已感悟。追悔前愆。欲自断舌。无着止之曰。昔以舌毁大乘。今以舌赞大乘。补过自新。犹为善矣。断舌绝言。其利安在。天亲於是研精覃思。制大乘论。凡百余部。并行於世。所制无量寿经论。开示净土。立五念门。一礼拜。二赞叹。三作愿。四观察。五回向。冠以偈曰。世尊我一心。归命尽十方。无碍光如来。愿生安乐国。我依修多罗。真实功德相。说愿偈总持。与佛教相应。观彼世界相。胜过三界道。究竟如虚空。广大无边际。正道大慈悲。出世善根生。净光明满足。如镜日月轮。备诸珍宝性。具足妙庄严。无垢光炎炽。明净曜世间。宝性功德草。柔软左右旋。触者生胜乐。过迦旃邻陀。宝华千万种。弥覆池流泉。微风动华叶。交错光乱转。宫殿诸楼阁。观十方无碍。杂树异光色。宝栏遍围绕。无量宝交络。罗网徧虚空。种种铃发响。宣吐妙法音。雨华衣庄严。无量香普熏。佛慧明净日。除世痴暗冥。梵声悟深远。微妙闻十方。正觉阿弥陀。法王善住持。如来净华众。正觉华化生。爱乐佛法味。禅三昧为食。永离身心恼。爱乐常无间。大乘善根界。等无讥嫌名。女人及根缺。二乘种不生。众生所愿乐。一切能满足。故我愿往生。阿弥陀佛国。无量大宝王。微妙净华台。相好光一寻。色像超群生。如来微妙声。梵响闻十方。同地水火风。虚空无分别。天人不动众。清净智海生。如须弥山王。胜妙无过者。天人丈夫众。恭敬绕瞻仰。观佛本愿力。遇无空过者。能令速满足。功德大宝海。安乐国清净。常转无垢轮。化佛菩萨日。如须弥住持。无垢庄严光。一念及一时。普照诸佛会。利益诸群生。雨天乐华衣。妙香等供养。赞佛诸功德。无有分别心。何等世界无。佛法功德宝。我愿皆往生。示佛法如佛。我作论说偈。愿见弥陀佛。普共诸众生。往生安乐国。平居兼修兜率观。愿觐慈氏。后舍寿经六月。现形告无着曰。吾已生慈氏前矣(无量寿经论翻译名义)。

　　觉明妙行菩萨

　　觉明妙行菩萨。明崇祯十六年降於吴门。迄　本朝顺治四年。以往昔因缘。应机说法。开阐净土法门。首说偈曰。诸佛之法要。微密不思议。以非思议故。无能尽宣说。牟尼大慈父。悲悯众生者。说所不能说。导彼今后世。更以异方便。显示安乐剎。令发愿往生。横截诸恶趣。由佛阿弥陀。大愿摄群品。闻名能受持。决定生无惑。若有大力人。专念心常一。成就深三昧。现前亦见佛。今我如佛教。将开化导门。念尔等迷倒。确指正修路。是非弱小缘。应生难遭想。西方万亿程。一念信即是。又云。所示净土一门。真诸佛心宗。人天径路。今汝等虽求往生。若发愿不切。如入海而不获宝珠。徒劳无益也。我昔於晋明帝时。受贫子身。为贫苦故。乃发大愿云。我以夙业。受此苦报。若我今日。不得见阿弥陀佛。生极乐国。成就一切功德者。纵令丧身。终不退息。誓已。七日七夜专精忆念。便得心开。见阿弥陀佛。相好光明。徧十方世界。我於佛前。亲蒙授记。后年七十五而坐脱。竟生极乐。后以度生愿重。再来此土。随方显化。或为比邱。或为居士。或为国王。或为臣宰。或为女人。或为屠丐。或隐或显。或顺或逆。皆随顺说法。导诸群品。今则又为汝等发明邪正。阐扬净土。汝等当一意一心。坚修此门。必不相悞。若心志一坚。又不待隔世而生。现前亦得见佛。有偈曰。少说一句话。多念一句佛。打得念头死。许汝法身活。有问念佛不能一心。当作何方便。菩萨曰。汝但息想定虑。徐徐念去。要使声合乎心。心随乎声。念久自得诸念澄清。心境绝照。证入念佛三昧。然平日必须多念。从千至万。心无间断。则根器最易成熟。若强之使一。终不一也。又曰。心行处灭。是诸佛常住真心。心行处有。是众生生死业心。其间不容丝发。若汝等能绵密加工。使此心无些子空隙。方得几分相应。莫略做半年十月。便谓我能苦心修道。不知此正障道处。切宜慎之。又工夫虽加。若未到铜山铁壁推不倒移不动处。犹未是打成一片。切莫见些影响。便即歇手。是为半涂而废。必至弃其前功。毫无所益。此又学道人大病。不可不知。要知佛法如大海。转入转深。断非小小知见之所能尽。应尽形修习。造极为则。切莫作容易想。顾定成求教。示曰。善男子。心本无念。念逐想生。此想虚妄。流转生死。汝当知此一句。阿弥陀佛。不从想生。不从念有。不住内外。无有相貌。即是尽诸妄想。诸佛如来清净微妙真实之身。非一非异。不可分别。如是念者。烦恼尘劳。无断无缚。止是一心。必得一心。方得名为执持名号。方得名为一心不乱。净业功成。直趋上品。汝今当发大愿。愿生极乐。然后至诚恳恻。称於阿弥陀佛。必使声缘於心。心缘於声。声心相依。如猫捕鼠。久久不失。则入正忆念三昧。更欲上进。当广参知识。博询高明。自悟即心是佛妙谛。示无朽曰。大抵修净业人。行住坐卧。起居饮食。俱宜西向。则机感易成。根境易熟。室中止供一佛一经。一炉一桌。一床一椅。不得放一多余物件。庭中亦埽除洁净。使经行无碍。要使此心一丝不挂。万虑俱忘。空洞洞地。不知有身。不知有世。并不知我今日所作是修行之事。如是则与道日亲。与世日隔。可以趋向净业。盖汝生时撇得乾净。抛得乾净。念头上不存一些子根节。大限到来。洒洒落落。不作儿女子顾恋身家子孙之态。岂不是大丈夫举动。所以要汝一意修行。别无沾滞。正为此一大关目也。至於修净土之法。不出专勤二字。专则不别为一事。勤则不虚弃一时。汝今晨起。即诵弥陀经一卷。持阿弥陀佛一千声。向佛前回向。念一心归命文。以此文言简而意备也。此为一时之课。若初起或身心未宁。日止四时。稍宁。增至六时。又渐增至十二时。合经十二卷。佛号一万二千声。更於回向时礼佛百拜。亦可分作四时。此为每日常课。余工不必计数。或默或声。但摄心谛念而已。又持名之法。必须字字句句。声心相依。不杂分毫世念。久久成熟。决定得生极乐。坐宝莲华。登不退地。勉之勉之。菩萨说法凡二十四会。弟子常摄等。集其语为西方确指。刊板行世(西方确指)论曰。维摩经云。虽知诸佛国。及与众生空。而常修净土。教化於众生。盖大乘菩萨。莫不以菩提心为根本。即莫不以净土为庄严。不如是。无以满普贤行愿故。入法界品言。诸大声闻。本不赞说十方佛剎清净功德。本不称叹诸佛世尊种种神变。本不得严净佛剎诸神通智。故於华藏庄严。不闻不见。是知博地凡夫。但能发清净心。回向诸佛者。胜彼声闻所有功德。百千万亿倍。决能疾入华严不思议境界。至如文殊师利。令善财童子徧参知识。首於德云所。闻念佛法门。其卒也。普贤以十大愿王。导归极乐。一念圆融。顿周尘剎。修行轨则。无过於斯。彼唯证偏空。高谈无佛者。智果出文殊普贤上邪。

　　净土圣贤录卷一
　　净土圣贤录卷二
　　往生比邱第三之一
　　慧远

　　慧远。姓贾。雁门楼烦人。幼而好学。博综六经。尤善庄老。时释道安建剎於太行恒山。远往归之。闻安讲般若经。豁然开悟。因投簪受业。精思讽诵。以夜继昼。安叹曰。使道流东国者。其在远乎。晋太元六年。过浔阳。见庐山闲旷。可以栖止。乃立精舍。号龙泉寺。时远同门慧永。先居庐山西林。欲邀同止。而远学侣寖众。西林隘不可处。刺史桓伊为远更立寺於山东。遂号东林。远於是率众行道。凿池种莲。於水上立十二叶莲华。因波随转。分刻昼夜。以为行道之节。既而四方清信之士。闻风而至者。百二十三人。远曰。诸君之来。能无意於净土乎。乃造西方三圣像。建斋立社。令刘遗民着发愿文。勒之石。时王乔之等数人。复为念佛三昧诗以见志。远为作序曰。夫称三昧者何。专思寂想之谓也。思专则志一不分。想寂则气虚神朗。气虚则智悟其照。神朗则无幽不彻。是二者自然之元符。会一而致用也。又诸三昧。其名甚众。功高易进。念佛为先。何者。穷元极寂。尊号如来。体神合变。应不以方。故令入斯定者。昧然忘知。即所缘以成鉴。鉴明则内照交映而万象生焉。非耳目之所暨而闻见行焉。於是灵相湛一。清明自然。元音叩心。滞情融朗。非天下之至妙。孰能与於此哉。所以奉法诸贤。咸思一揆之契。感寸阴之将颓。惧来储之未积。洗心法堂。整襟清向。夜分忘寝。夙兴唯勤。庶夫贞诣之功。以通三乘之志。仰援超步。拔茅之兴。俯引弱进。垂策其后。以此览众篇之挥翰。岂徒文咏而已哉。远以江东经藏多阙。遣弟子远越葱岭。购诸梵本。并传关中所有经律。出诸庐山。几至百卷。尝造法性论。以明泥洹常住之旨。鸠摩罗什见而叹曰。边方未见大经。便暗与理合。居山三十年。迹不入俗。专志净土。澄心观想。三见圣相。而沈厚不言。义熙十二年七月晦夕。於般若台之东龛。方从定起。见阿弥陀佛。身满虚空。圆光之中。有诸化佛。观音势至。左右侍立。又见水流光明。分十四支。回注上下。演说苦空无常无我之音。佛告远曰。我以本愿力故。来安慰汝。汝后七日。当生我国。又见社中先化者。佛陀邪舍慧持慧永刘遗民等。皆在侧。前揖曰。师早发心。何来之晚。远谓弟子法净惠宝曰。吾始居此十一年中。三睹圣相。今复再见。吾生净土必矣。即自制遗戒。至八月六日。端坐入寂。年八十三。慧持。远同母弟。与远同事安公。徧学众经。亦有高行。隆安中。辞兄入蜀。以西方为期。住[郫-卑+((白-日+田)/廾)]县龙渊寺。大宏佛化。义熙八年入寂。年七十六。遗命诸弟子。务严律仪。专心净业云(东林传庐山集)。

　　慧永

　　慧永。姓潘。河内人。年十二出家。事沙门竺昙现。初习禅於恒山。既而与远公同依安法师。太元初。至庐山。刺史陶范舍宅为西林以居之。永布衣蔬食。精心克己。容常含笑。语不伤物。峰顶别立茅室。时往禅思。至其室者。辄闻异香。因号香谷。一虎同居。人至辄驱去。平时厉行勤苦。愿生安养。义熙十年。示疾。忽敛衣求屣欲起。众问故。答曰。佛来也。言讫而化。年八十三。异香七日乃寂(东林传)。

　　僧显

　　僧显。姓傅。北地人。贞苦善戒。诵经业禅。常独处山林。或数日入定。晋太兴末。南游江左。经历名山修己恒业。后遇疾绵笃。乃属想西方。心甚苦至。见无量寿佛光照其身。所苦顿愈。是夕起澡浴。为同住及侍疾者。说己所见。并陈诫因果。至清晨。平坐而化。室内有殊香。旬余乃歇(高僧传)。

　　慧虔

　　慧虔。姓皇甫。北地人也。少出家。奉持戒行。志操确然。憩庐山十有余年。义熙初。投山阴嘉祥寺。克己导物。苦身率众。五载。寝疾。自知将尽。乃属想安养。祈诚观音。山阴北寺有尼名净严者。宿德有戒行。梦观世音从西郭门入。清晖妙状。光映日月。幢幡华盖。七宝庄严。净严作礼问曰。不审大士何所之。答云。往嘉祥寺迎虔公。虔亦预睹圣相。疾虽绵笃。神色如平日。侍者咸闻异香。顷之入寂。道俗闻见者。莫不叹羡(高僧传)。

　　僧济

　　僧济。不详其所出。入庐山。从远公学。精悟法要。年过三十。便出邑开讲。历当元匠。远公叹曰。与吾共宏大法者。其在尔乎。后疾笃。恳期净土。想像弥陀。远公遗济烛一枝曰。汝可运心安养。济执烛凭几。停想无乱。又请众僧为转无量寿经。至五更。济以烛授弟子元弼。令随众行道。於是暂卧。梦自秉一烛。乘空而行。见阿弥陀佛。接置於掌。遍至十方。歘然而觉。喜曰。吾以一夕观念。便蒙接引。自省四大。了无疾苦。明夕忽起立。目逆虚空。如有所见。谓弼曰。佛来也。吾其去矣。转身西向而逝。时方炎暑。三日而体不变。异香郁然。年四十五(高僧传东林传)。

　　慧恭

　　慧恭。豫章丰城人。入庐山莲社。与僧光慧兰等同学。光等学不逮恭。而系心净土。较为虔切。兰谓恭曰。君虽力学博闻。岂不知经云。如聋奏音乐。悦彼不自闻。恭未之信也。后七年中。兰等先逝。去时皆有奇应。又五年。恭病且笃。叹曰。六道沿洄。何时可止。死生去来。吾何归哉。於是雨泪叩头。誓心安养。志不少闲。忽见阿弥陀佛。以金台前迎。觉自身乘其上。又见兰等於台上光明中告恭曰。长老受生。已居上品。吾等不胜喜慰。但恨五浊淹延。相依之晚耳。恭於是日告众。欣然奋迅而灭。时义熙十一年也(东林传)。

　　昙恒

　　昙恒。河东人。童年依远公出家。内外典籍。无不通贯德行清孤。常有群鹿驯绕座隅。自入庐山。专志念佛。义熙十四年。端坐合掌。厉声念佛而化(东林传)。

　　道敬

　　道敬。琅琊王氏子。祖凝之为江州刺史。因从远公出家。年十七。博通经论。日记万言。每叹戒律难全。愿净六根。但禀一戒。以为得度之要。远公知其坚正。许之。笃志念佛。日夜弗替。远公既归寂。乃入若邪山。宋永初元年。谓众曰。先师见命。吾其行矣。端坐唱佛而化。众见光明满室。弥时方灭。年五十二(东林传)。

　　昙顺

　　昙顺。黄龙人。幼出家。从罗什法师。讲释群经。妙尽色空无着之旨。什叹曰。此子奇器也。后入庐山修净业。时宁蛮校尉刘遵孝创寺江陵。延顺居焉。盛宏念佛三昧。宋元嘉二年。别众坐逝。异香满室。年七十九(东林传)。

　　佛驮跋陀罗

　　佛驮跋陀罗。此云觉贤。迦维罗卫国人。甘露饭王之裔也。幼为沙弥。年十六。博学群经。深达禅律。姚秦沙门智严至西域。要与俱东。泛海达青州。至长安。秦太子延请演法东宫。与罗什论色空义。深诣元奥。复入庐山。预远公莲社。译出观佛三昧经。般泥洹经。修行方便论等。凡十五部。元嘉六年。念佛而化(东林传)。

　　道炳

　　道炳。姓陈。颍川人。幼出家。为远公弟子。该通经律。言与行合。究心念佛三昧。日夜无闲。晋义熙十四年。豫章太守王虔入山致谒。请绍远师之席。众咸宗仰。宋元嘉二十二年。集众念佛。就座而化。年七十一(东林传)。

　　僧睿

　　僧睿。魏郡长乐人。少乐出家。年十八。始获从志。投僧贤法师为弟子。至二十外。博通经论。游历名邦。随处讲说。后罗什法师至关。因请出禅法要三卷。睿既获之。日夜修习。遂精练五门。善入六静。罗什所翻经。睿并参正。入庐山。依远公修净业。后适京师。止乌衣寺。讲说众经。听者推服。睿善摄威仪。宏赞经法。常回此诸业。愿生安养。行住坐卧。不敢背西。元嘉十六年。无疾。忽集僧众告别。遂入房洗浴。烧香礼拜。还座面西。合掌而化。是日同寺咸见五色香烟。从睿房出。年六十七(高僧传)。

　　昙诜

　　昙诜。广陵人。幼从远公出家。勤修净业。兼善讲说。注维摩诘经行於世。尝述莲社录。记往生灵迹。元嘉十七年。集众谓曰。自建寺以来。至此五十年。吾之西行。最在其后。即跏趺称佛百声。闭息而寂。年八十(东林传)。

　　慧崇

　　慧崇凉州人。拓跋魏武帝时。为尚书韩万德门师。与释世高。并为时所尊重。会太子晃得罪。事连高及崇。遂并见法。僧法达素钦高德行。号泣哀慕。累日不食。高忽飞空而至。达顶礼已。因问师与崇公。并生何处。高曰。吾愿生恶世。救护众生。即已还生此阎浮提。崇公常祈归安养。今果心矣。言讫而隐(高僧传)。

　　昙鉴

　　昙鉴。姓赵。冀州人。少出家。事竺道祖为师。蔬食布衣。律行精苦。后游方宣化。达自荆州。止江陵辛寺。年六十余矣。平生片善。必回向西方。誓愿见佛。一日定中见阿弥陀佛。以水洒其面曰。涤汝尘垢。清汝心念。汝之身口。俱悉严净。又於瓶中出莲华一枝授之。定起。乃属付后事。与寺僧共叙无常。夜深。众僧归房。独步廊下。念佛至五鼓。其声益厉。及旦。弟子依常问讯。趺坐不动。就而视之。逝矣。年七十。时又有江陵释道海。北州释惠龛。东州释惠恭。淮南释昙泓。东辕山释道广。宏农释道光等。并愿生安养。临终咸有瑞应(高僧传净土文)。

　　慧通

　　慧通。关中人。少止长安太后寺。蔬食持咒。诵增一阿含经。从凉州慧绍禅师。咨受禅业。法门观行。多所游刃。常祈心安养。一日微疾。於禅定中。见一人来。形甚端严。语通云。良时至矣。须臾见无量寿佛。光明赫然。定起。具告同学。言讫便化。异香三日乃歇。年五十九(高僧传)。

　　昙宏

　　昙宏。黄龙人。少修戒行。专精律部。南游交趾。诵观经不记数。永初中。游番禺。止台寺。晚又适交趾之仙山寺。诵无量寿及观音经。誓心安养。孝建二年。於山上聚薪。密往[廿/积]中。以火自焚。弟子抱持而还。半身已烂。经月小差。复入谷烧身。弟子追救。命已终矣。於是积薪进火。明旦乃尽。尔日邨居民。咸见宏身黄金色。乘一金鹿。西行甚急。道俗方悟其神异。收骨葬焉(高僧传)。

　　慧进

　　慧进。姓姚。吴兴人。少任性游侠。年四十。忽悟心自启。遂出家。止京师高座寺。蔬食素衣。誓诵法华。用心劳苦。执卷辄病。乃发愿造法华百部以忏前障。於是集诸信施。造经满百部。病亦寻瘥。厉操愈坚。常回诸福业。愿生安养。忽闻空中声曰。汝愿已足。必得生西方也。齐永明三年。无病而卒。年八十五(高僧传)。

　　道珍

　　道珍。未详其所出。梁初。住庐山中。作弥陀观。然心尚犹豫。一夕梦有人乘船大海中。云往阿弥陀佛国。珍愿随去。船人云。汝未营浴室。及诵弥陀经。净业未成。未可去也。既觉。乃营室浴僧。诵弥陀经。历年不辍。后於房中入观。见有携白银台而至者。曰法师报尽。当升此台。又曰。师之功行。当乘金台。奈初心犹豫。故止此耳。珍喜。因默记其事。藏於经函。命尽之夕。半山以上。如列数千炬火。近邨人望见。谓是诸王礼觐。及旦。乃闻珍卒。后搜捡经函。方知往生瑞应(续高僧传乐邦文类)。

　　昙鸾

　　昙鸾。雁门人。少游五台山。见神迹灵异。因发信心出家。读大集经。以其词义深密。因为注解。文言过半。便感气疾。周行医疗。既而叹曰。人命危脆。旦夕无常。吾闻长年神仙。往往间出。得是法已。方崇佛教。不亦可乎。遂往江南陶隐居所。恳求仙术。隐居授以仙经十卷。欣然而还。至洛下。遇三藏菩提留支。鸾问曰。佛法中颇有长生不死法。胜此仙经者乎。留支曰。此方何处有长生不死法。纵得长年。少时不死。卒归轮转。曷足贵乎。夫长生不死。吾佛道也。乃以十六观经授之曰。学此则三界无复生。六道无复往。盈虚消息。祸福成败。无得而至。其为寿也。河沙劫量莫能比也。此吾金仙氏之长生也。鸾大喜。遂焚仙经。而专修净观。自行化他。流布弥广。撰礼净土十二偈。续龙树偈。又撰安乐集两卷传於世。魏主重之。号为神鸾。勅住并州大寺。晚移汾州元中寺。兴和四年。一夕室中见梵僧谓曰。吾龙树也。久居净土。以汝同志。故来相见。鸾自知时至。集众教诫曰。劳生役役。其止无日。地狱诸苦。不可不惧。九品净业。不可不修。因令弟子高声唱佛。西向稽颡而终。在寺者俱见幡华幢盖。自西而来。天乐盈空。良久乃已。事闻於朝。勅葬汾西文谷。建塔立碑(续高僧传乐邦文类)。

　　法琳

　　法琳。姓乐。临邛人。少出家。止蜀郡裴寺。专好戒品。研心十诵。时隐公至蜀。琳从之学。克己厉志。以日兼夜。及隐还陕西。复随从数年。诸部毗尼。洞悉心曲。后还蜀。止灵建寺。修净业。常持无量寿观音二经。转诵之时。辄见一伟貌沙门。形甚殊大。屹然在前。齐建武二年。寝疾。注念西方。礼忏不息。见诸贤圣皆集。乃向弟子述其所见。令死后焚身。言讫。合掌而卒(高僧传)。

　　慧光

　　慧光居洛阳。着华严涅盘十地等疏。妙尽权实之旨。一日有疾。见天众来迎。光曰。我所愿归安养耳。已而净土化佛。充满虚空。光曰。唯愿我佛摄受。遂我本愿。弹指而寂(佛祖统纪)。

　　僧柔

　　僧柔。姓陶。丹阳人。少有出尘之志。出家为法师宏称弟子。精勤戒品。博综经部。后入剡白山灵鹫寺。未至之夜。沙门僧绪梦神人彩旗素甲。满山而出。曰法师将至矣。明旦柔果至。萧齐之世。应诸王请。出居京师定林寺。躬为元匠。四远钦服。柔誓生安养。每至悬轮西次。辄嚬容合掌。至临卒之日。体无所患。语弟子曰。吾应去矣。铺席於地。西向虔礼而化。室内外俱闻异香。时延兴元年也。年六十四(高僧传)。

　　道凭

　　道凭。姓韩。平恩人。年十二出家。通贯经论。徧叩讲席。日臻元奥。宏法魏赵之间。讲涅盘华严诸律论。目不寻文。洞中肯綮。居常福智双习。袒肩跣足。乞食自资。发愿回向。求生西方。齐天保十年三月十七日。卒於邺城西南宝山寺。年七十有二。临终。佛光满室。异香充庭(续高僧传)。

　　慧命

　　慧命。姓郭。太原晋阳人。出家后。专行方等普贤等忏。投恩光先路二禅师。后游仙城山。先是有道士孟寿者。祈心返正。舍所居馆。改建寺塔。及命将至山。寿忽恍焉如梦。见神祇严卫馆侧。觉而命至。即舍所住为善光寺供事之。众侣咸集。未几。辞反故林。时有法音禅师者。与命善。同就长沙果愿寺能禅师所。修学禅定。后俱还仙城。居五载。命与音自知亡日。携手於松林之下。相顾笑曰。即此处便可终焉。侍者初闻。未之悟也。不盈旬。二人同时遇疾。周天和三年十一月五日。命正坐跏趺。面西念佛。众咸见佛来。合掌而卒。众有梦天人下临。幡幢耀日。又闻房宇中唱善哉。奇香异乐。闻熏非一。音以其月十七日。亦坐本处。念佛而卒。所现瑞相亦同。年皆三十八。即於树下。构甓成坟(续高僧传)。

　　静霭

　　静霭。姓郑。荥阳人。少。游寺观。观地狱变相。悚然求出家。遂往瓦棺寺依和禅师。年十七。受具戒。严护律仪。通贯经论。行大慈门。缯纩皮革。一无践服。惟履毳布终其身。周武帝将灭法。霭诣阙上表理诉。面坑上旨。既不见用。乃携其门人入终南山居焉。后又潜遁太一山锡谷中。躬被斩衰。潜阐大乘。多诸撰述。藏岩洞中。悼大法沦废。谓弟子曰。吾无益世将。事舍身身。一日独据别岩。令侍者下山。明日当早至。霭乃跏坐盘石。自割身肉。段段布於石上。引肠挂於松枝。五脏皆外见。筋肉手足头面。脔析都尽。以刀割心。捧之而卒。时宣政元年七月十六日也。年四十有五。侍人明晨至。犹见合掌捧心。西向跏坐如初。骸无遗血。但白乳滂流。凝於石上。又见手书遗偈。在於石壁。其文云。诸有缘者。在家出家。若男若女。皆悉好住。於佛法中。莫生退转。若退转者。即失善利。吾以三因缘。舍此身命。一见身多过。二不能护法。三欲速见佛。偈云。无益之身。恶烦人功。解形穷石。散体岩松。天人修罗。山神树神。有求道者。观我舍身。愿令众生。见我骸骨。烦恼大船。皆为覆没。愿令众生。闻我舍命。天耳成就。菩提究竟。愿令众生。忆念我时。具足念力。多闻总持。此报一罢。四大凋零。泉林径绝。岩室无声。普施禽兽。乃至昆虫。食肉饮血。善根内充。愿我未来。速成善逝。身心自在。要相拔济。此身不净。底下屎囊。九孔常流。如漏堤塘。此身可恶。不可瞻观。薄皮裹血。垢污涂漫。此身臭秽。犹如死狗。六六合成。不从他有。观此臭身。无常所囚。进退无免。会遇蚁蝼。此身难保。有命必输。狐狼所啖。终成虫蛆。天人男女。好丑贵贱。死火所烧。暂见如电。死法侵人。怨中之怨。吾以为雠。誓断根原。此身无乐。毒蛇之箧。四大围绕。百病交涉。有名苦聚。老病死薮。身心热恼。多诸过咎。此身无我。以不自在。无实横计。凡夫所宰。久远迷惑。妄倒所使。丧失善根。畜生同死。弃舍百千。血乳成海。骨积太山。当来兼倍。未曾为利。虚受勤苦。众生无益。於法无补。忍痛舍施。功用无边。誓不退转。出离四渊。舍此秽形。愿生净土。一念华开。弥陀佛所。速见十方。诸佛贤圣。长辞三涂。正道决定。报得五通。自在飞行。宝树餐法。证大无生。法身自在。不断三有。殄除魔道。护法为首。十地满足。神化无方。德备四胜。号称法王。愿舍此身已。早令身自在。法身自在已。在在诸趣中。随有利益处。护法救众生。又复业应尽。有为法皆然。三界皆无常。时来不自在。他杀及自死。终归如是处。智者所不乐。应当如是思。众缘既运凑。业尽於今日(续高僧传)。

　　慧敬

　　慧敬。南海人。少游学荆楚。博通经论。常以福业为务。所至辄兴立塔像。后还乡。复修理云岑永安诸寺。志操严明。精於戒律。被勅为僧主。训领有功。凡兴福业。皆回向西方。临终之日。室有奇香。经久乃歇(高僧传)。

　　昙延

　　昙延。姓王。蒲州桑泉人。年十六出家。游历讲肆。深悟法要。着涅盘大疏。既成。卷轴放光彻夜。塔中舍利又放异光。魏相宇文泰为立寺京西。名曰云居。周建德中。授为僧统。隋开皇初。勅主延兴寺。八年八月十三日终。年七十三。延恒以西方为正观。语默之际。注想不移。若在深定。遗命以身骨肉。施诸禽兽。示寂时。寺侧有任金宝者。云见空中幡盖。列於延前。两行而引。从延兴寺达於山西(续高僧传)。

　　道喻

　　道喻。不详其所出。居开觉寺。念阿弥陀佛。造栴檀像。长仅三寸。后於定中见佛。谓曰。汝造我像。何太小邪。曰。心大即大。心小即小。言讫。遂见佛身徧满虚空。佛告曰。汝当澡浴。明星出时。我来迎汝。至时见佛来迎。光明满室。乃寂。时开皇八年也(净土文)。

　　智舜

　　智舜。不详其所出。入庐山。踵远师净业。大业初。讲观经毕。即示疾。见鹦鹉孔雀。念佛法僧。出微妙音。告弟子曰。吾今日往生矣。遂化去(佛祖统纪)。

　　登法师

　　登法师。不详其所出。讲涅盘经於并州兴国寺。来听经者。普劝念佛往生。开皇十二年卒。临终。异香满室。及殡。香云徧诸聚落(往生集)。

　　智顗

　　智顗。字德安。姓陈。颕川人。母孕时。梦烟五采。萦绕怀抱。及诞。室内光明洞然。眼有重瞳。卧必合掌。坐必面西。少长。见像即礼。逢僧必敬。年十八。投湘州果愿寺法绪出家。诵法华经。兼通律藏。性乐禅悦。诣光州大苏山礼慧思禅师。思一见曰。昔日灵山同听法华。宿缘所追。今复来矣。即示以普贤道场。为说四安乐行。顗乃於此山修法华三昧。始经三夕。诵至药王品。是真精进。是名真法供养如来。身心豁然。寂而入定。照了法华。达诸法相。陈光大元年。初至金陵。居瓦官寺。创宏禅法。太建七年。往临海天台山。结庵於北峰居焉。未几。奉诏入金陵。陈亡。去之庐山。又周游荆扬间。隋开皇十四年。归天台。前后造寺三十六所。佛像八十万躯。亲度僧一万四千人。赎鱼[竺-二+(一/尸/邑)]溪梁六十余所。作放生池。表闻於朝。严禁采捕。龙天致敬。道俗向化。法教於斯大盛。晋王广从受菩萨戒。奉以名曰智者。尝着净土十疑论。其末篇示欣厌二义曰。欲决定生西方者。具二种行。定得生彼。一厌离行。二欣愿行。厌离行者。凡夫无始以来。为五欲缠缚。轮回六道。备受众苦。不起心厌离五欲。未有出期。为此常观此身。脓血屎尿。一切恶露。不净臭秽。涅盘经云。如是身城。愚痴罗剎。止住其中。谁有智者。当乐此身。又经云。此身众苦所集。一切皆不净。扼缚痈疮等。根本无义利。至诸天身。皆亦如是。行者若行若坐。若睡若觉。常观此身。唯苦无乐。深生厌离。纵妻房不能顿断。渐渐生厌。作七种不净观。一观此淫欲身。从贪爱烦恼生。是种子不净。二父母赤白和合。是受生不净。三住母胎藏。是住处不净。四在胎唯食母血。是食啖不净。五十月满足。从产门出。是初生不净。六薄皮覆上。其内脓血徧一切处。是举体不净。七死后[月*夆]胀烂坏。是究竟不净。观身既尔。观人亦然。所爱境界男女身等。深生厌离。常观不净。能如此观者。淫欲烦恼。渐渐减少。又发愿。愿我永离三界杂食臭秽脓血不净耽荒五欲男女等身。愿得净土法性生身。此为厌离行。欣愿行复二种。一先明求往生之意。二观彼净土庄严等事。欣心愿求。明往生意者。所以求生净土。为欲救拔一切众生苦。即是思忖。我今无力。若在恶世。烦恼境强。自为业缚。沦溺三涂。动经劫数。如是轮轮。无始来未曾休歇。何时得救苦众生。为此求生净土。亲近诸佛。若证无生忍。方能於恶世救苦众生。故往生论。发菩提心者。正是愿作佛心。愿作佛心。则是度众生心。度生心。则是摄众生生佛国心。又愿生净土。须具二行。一须远离三种障菩提门法。二须得三种顺菩提门法。何为远离三种障菩提法。一依智慧门。不求自乐。远离我心贪着自身故。二依慈悲门。拔一切众生苦。远离无安众生心故。三依方便门。怜悯一切众生。欲与其乐。远离恭敬供养自身心故。若能远离三种菩提障。则得三种顺菩提法。一无染清净心。不为自身求诸乐故。菩提是无染清净处。若为自身求乐。即染身心。障菩提门。故无染清净心。是顺菩提门。二安清净心。为拔众生苦故。菩提是安隐一切众生清净处。若不作心拔一切众生。令离生死苦。即违菩提门。故安清净心。是顺菩提门。三乐清净心。欲令一切众生证大菩提涅盘故。菩提涅盘。是毕竟常乐处。若不作心令一切众生得毕竟常乐。即遮菩提门。故乐清净心。是顺菩提门。此菩提因何而得。要因生净土。常不离佛。得无生忍已。於生死国中。救苦众生。悲智内融。定而常用。自在无碍。即菩提心。此是愿生之意。二欣心愿求者。希心起想。缘弥陀佛。若法身若报身等。金色光明八万四千相。一一相八万四千好。一一好放八万四千光明。常照法界。摄取念佛众生。又观彼土七宝庄严妙乐等。备如无量寿经十六观经等。常行念佛三昧。及施戒修等一切善行。悉以回施众生。同生彼国。决定得生。此欣愿门也。顗化缘既毕。往剡东石城寺。谓弟子曰。吾当卒於此矣。命施床东壁。面向西方。专称阿弥陀佛。波若观音。又合多然香火。唱无量寿佛经。及观经题竟。赞曰。四十八愿。庄严净土。华池宝树。易往无人。火车相现。一念改悔者。尚得往生。况戒慧熏修。圣行道力。功不唐捐矣。弟子请云。未审大师证入何位。没此何生。顗曰。吾不领众。必净六根。损己利人。但登五品。吾诸师友。今从观音势至。皆来迎我。言讫端坐。如入三昧。年六十七。时开皇十七年十一月二十四日也。天乡寺释慧延。闻顗迁化。感咽无已。欲知顗生处。因写法华经以求冥示。夜梦顗从观音西来。顾谓曰。疑心遣否。其外灵异数着类如此(续高僧传佛祖统纪十疑论)。

　　慧成

　　慧成。姓段。澧阳人。初受业於十住寺。后闻南岳思禅师阐化之盛。即往依之。开眼坐禅。夜以达旦。南岳令入方等观音法华般舟三昧。以消宿障。行之三年。得解众生语言三昧。后於荆州枝江。创寺居焉。诵弥陀经。修西方观。三十年常坐不卧。每入定。常见净土莲台宝树。一日语门人。急甃殿阶。吾当讲涅盘。及事竣建讲。适智者大师自玉泉来。共谈元理。良久入灭。是夕人梦成坐连台。隐隐西去(佛祖统纪)。

　　慧命

　　慧命。天台仙城人。参南岳思禅师。闻说三观。深悟元旨。得无碍辩。说法如泻。将终。诫门人精修净行。众忽见阿弥陀佛与大士来迎。命随佛向西而去(佛祖统纪)。

　　慧海

　　慧海。姓张。清和武城人。少年入道。师事邺都广国寺冏法师。听讲涅盘楞伽再遍。即能覆述。慧辩过人。学徒皆推服。以周大象二年来仪涛浦。修葺伽蓝。庄严佛事。尝以净土为期。精诚致感。忽有齐州僧道诠者。斋阿弥陀佛画像来。微妙工巧。世所未有。云是天竺鸡头摩寺五通菩萨。乘空往安乐世界。图绘而来。海冥会素情。虔笃礼敬。见神光照烁。於是模写恳苦。愿生彼国。没齿为念。隋大业五年五月旦。有疾。谓弟子曰。吾当灭矣。伸五指以表终期。至五日夜。歘然而起。面西礼竟。跏坐至晓而逝。年六十九。海自少精苦。老而愈笃。兼以仁慈接物。诱劝后进。其没也。道俗悲凉。散香华施金宝者无算(续高僧传)。

　　智通

　　智通。姓程。河东猗氏人。生而乐道。志求出家。父母异而许之。十岁后剃落。接事师长。执履谦冲。严戒行。昼夜咏法言不辍。诵诸经中赞佛要偈三千余首。已而从俊律师延法师受业。立孤老寺。等心赈赡。间复授戒说法。广修众善。大业七年十月有疾。命侍者称阿弥陀佛名。回向愿生彼国。已而开目正视。良久不眴。如有所睹。云不可思议也。侍僧顶盖问故。云见宝幢华盖塔庙庄严。初夜又云。何故大然灯烛。遂掩灯令暗。须臾复云。光明何为转盛。盖曰是师净相。不可怪也。乃合掌达旦。曰。吾生净土矣。遂逝。山地动摇。窗户皆震裂。时寺僧道慧适假寐。梦见西岭上楼阁殿堂。乘空而去(续高僧传)。

　　真慧

　　真慧。姓陈。陕州河北人。旱厌身世。年二十。往大通寺清禅师所。出家受具。游学四方。道业日进。后筑室於蒲版首山麻谷。居十八年。设四柱宝幢以奉三圣。每挺身正念。依像作观。隋仁寿四年。召住栖岩寺。为人清俭退让。独处乐静。坐禅礼忏。昼夜勤苦。大业十一年十月。寝疾。神色如常。曰。吾将生净土。见莲华相候。又闻异钟声声幽远。异香充蔚。潜然而绝(续高僧传佛祖统纪)。

　　法智

　　法智。不详其所出。髫年出家。凡百讲肆。无不留神。晚岁闻径直之门。莫如念佛。乃谓人曰。我闻经言。犯一吉罗。历一中劫地狱。可信。又闻经言。一称阿弥陀佛。灭八十亿劫生死重罪。则未之信。有明者示云。汝大邪见。俱是佛言。何得不信。遂於国清寺兜率台。昼夜精勤念佛。感观音势至二菩萨现身。异日又感天冠宝瓶。光映其身。一日辞道俗云。吾生西方有日矣。何以饯我。遂克三日后会食。食罢。或宿其房以候之。中夜。智於绳床念佛。安坐而化。时有金色光。自西而来。照数百里。江上渔人谓已天晓。迟久方明。始验智之往生云(宋高僧传乐邦文类)。

　　善胄

　　善胄。姓淮。瀛州人。少出家。通敏易悟。屡涉讲会。尤善涅盘。多摧服座主。隋初度北。依远师止於京邑净影寺。远亡后。勅令於净影寺为涅盘众主。大业间。广选德僧。胄应选屡开法席。然常潜修净业。人莫知也。因感风疾。唇口偏向。后患忽损。如恒日。胄曰。吾患既差。命必终矣。唐武德三年三月。病革。谓门人曰。吾一生正信。心心在佛。不虑不生净土。即令拂拭房宇。烧香严待。起坐合掌。语侍人曰。安置高座。世尊来也。胄今忏悔惭愧。如是良久。旋就卧曰。向者阿弥陀佛来。汝等见否。吾当去矣。语讫便卒(续高僧传)。

　　道杰

　　道杰。姓杨。河东安邑人。少有出世志。隋开皇十一年。岁将冠。投莹法师剃落受具。继往青州何记论师所。听讲成实。记师化去。遂周游齐土。搜求论学。屡开讲席。久之忽自惟曰。徒事言说。心路迷茫。至於起慧。非定不发。遂停讲。往麻谷依真慧禅师学坐。深入缘起。慧叹为利根。杰为人少欲希言。疎财薄食。苦乐不以累意。晚为栖岩僧主。贞观元年七月二十八日卒於山。年五十五。初有桑泉樊绰者。前周废教僧也。虽为白衣。常参法宇。杰深器之。绰已先亡。有二女同梦其父乘虚而至曰。吾生西方极乐土矣。知杰师将逝。故来相迎。因向栖岩而去。其日。杰适患病停讲。临终。见绰伫空中。合寺闻异香及天乐声(续高僧传)。

　　灌顶

　　灌顶。姓吴。临海章安人。始生三月。能称三宝名。七岁入摄静寺出家。陈至德初。谒智者於修禅寺。禀受观法。研绎既久。顿蒙印可。因为侍者。随所闻法。悉能领解。隋开皇间。智者入寂。顶宣扬遗教。勤修定慧。每宴坐诵经。常有天华飘坠其侧。尝於摄静寺讲涅盘经。群盗突至。见寺门旌旗蔽日。神兵皆长丈余。盗惊而溃。贞观六年。八月七日。终於国清寺。初示疾。室有异香。临终。命弟子曰。可多爇名香。吾将去矣。忽起合掌。如有所敬。三称阿弥陀佛。颜色愉然。就卧而逝。顶暖经日。年七十二(续高僧传佛祖统纪)。

　　僧藏

　　僧藏。西河人。幼出家。屈己事人。一切恭敬。不辞劳苦。见他僧衣故。则潜为澣濯而缝纫之。天暑。脱衣坐草中。以身血肉施诸蚊蚋。日念佛号。不纪其数。确志冥心。未尝少废。及报尽。见诸天次第来迎。皆不赴。俄告人曰。适往净土。见诸上善人。散华空中。乃合掌念佛而化(宋高僧传)。

　　法喜

　　法喜。不详其所出。徧参知识。力学无倦。年六十。始於大苏山遇智者大师。一闻法音。顿获深证。於是专修禅慧。尝行方等三昧。忽一雉来索命。有神人呵曰。法师当生净土。岂偿汝命邪。后於病中发愿。以一生行业。回向净土。至心念佛。即见佛菩萨众来迎。端坐而化(佛祖统纪)。

　　道昂

　　道昂。魏郡人。风神清彻。慧解夙成。投灵裕法师出家。钻研大教。尝於寒陵山寺讲华严地论。昏夜无烛。昂举掌高示。便发异光。明照堂宇。众惊异。昂曰。此光手中恒有耳。何足怪邪。平时志结西方。愿生安养。后在报应寺。自知时至。预告有缘。八月初当来取别。至期无所患苦。问斋时至未。即升高座。炉发异香。引四众受菩萨戒。词理切要。听者神竦。昂举目高视。见天众缤纷。管弦繁会中。有清音远亮。告众曰。兜率陀天迎我。然天道乃生死根本。非所愿也。常祈心净土。如何此愿不果遂邪。言讫。天乐上腾。须臾还灭。便见西方香华伎乐。充塞如云。飞涌而来。旋环顶上。举众皆见。昂曰。大众好住。今西方灵相来迎。吾往矣。言讫。但见香炉坠手。即於高座而逝。年六十九。时贞观七年也(续高僧传)。

　　智琰

　　智琰。字明灿。姓朱。吴郡人。梁散骑侍郎献之孙也。生有异质。八岁出家。事通元寺璩法师为弟子。遍历名剎。开宏经论。陈亡。归虎邱。面岩壑者三十载。后避兵他徙。武德七年。苏州总管李世嘉迎还山寺。行三种净业。修十六妙观。集善侣五百余人。至寺念佛。每月一集。将逾十载。贞观八年十月。见梵僧手执宝瓶。前谓之曰。我无边光也。却后净土所称功德宝王。乃我尔。琰谓寺众曰。无边光乃势至大士。功德宝王。其成佛之号也。我其西归乎。其夕遂逝。年七十一(佛祖统纪武邱志)。

　　等观

　　等观。姓孙。富阳人。受心观於智者禅师。居天台。常诵法华。贞观九年冬。余杭法忍寺请观讲演。明年正月旦。有王服者至。谓观曰。弟子为皋亭庙神。昨师过庙庭。适弟子巡游。未及奉迎。今故远来。专求戒法。观乃然香为授菩萨大戒。礼谢而退。明日夜半。沐浴更衣。面西趺坐。称西方三圣尊号。及智者号。各百余声。复为弟子说三观法门。言毕而终(佛祖统纪)。

　　寿洪

　　寿洪。汾阳人。常勤持念。求生西方。将亡。兜率天童子来迎。洪曰。我心期西往。不生天上。即令众唱佛。遽云佛从西来矣。言讫而化(佛祖统纪)。

　　道绰

　　道绰。姓卫。并州汶水人。年十四出家。习经论。又事瓒禅师学禅。后居汶水石壁谷元中寺。昙鸾法师之所立也。绰慕鸾法师净土之业。於是潜心观想。坐常向西。六时礼敬不缺。念佛日以七万计。有僧定中睹西方灵相。见绰手持数珠。赩如七宝山。他诸瑞应。未可殚述。绰为众讲无量寿经观经几二十遍。听讲者各捏珠。称佛号。若潮汐声。或时散席。响弥林谷。平时激劝净业。理致泉涌。劝人摄虑静缘。一心念佛。着净土论二卷。统该龙树天亲。迩及慧远昙鸾文句。词旨切要。当世重之。贞观二年。众咸见鸾法师坐七宝船上。谓绰曰。汝净土堂成。但余报未尽耳。又见化佛住空。天华下散。众皆忻仰叹异。绰自此报力愈强。容色盛发。道俗向风者日众。年八十余卒。时有释道抚者。与绰同志。每相见。必指净土为期。绰亡三日。抚闻之曰。吾常期先行。今乃在后。吾加一息之功。可追而及矣。於佛像前叩头祝愿。退就座而化(续高僧传佛祖统纪)。

　　僧衒

　　僧衒。并州人。本学该通。解行相副。年九十六。见道绰禅师着安乐集。讲观经。始回心念佛。恐寿将终。日夜礼佛一千拜。念佛八九万声。於五年间。一心无怠。后有疾。告弟子曰。阿弥陀佛来。授我香衣。观音势至。行列在前。化佛徧满虚空。吾其行矣。言讫而终。七日异香不散。时有启芳圆果二法师。目击斯事。乃於蓝田县悟真寺。一夏结期。念阿弥陀佛。共折一杨枝。置观音手中。祝曰。若得生净土者。愿七日不萎。至期益鲜翠。芳果庆扑。昼夜观念不舍。阅五月。於观想中觉身临宝池。见观音势至。坐二大宝莲华。有千万莲华。弥满其间。阿弥陀佛从西来。坐一最大莲华。光明映照。芳果作礼问曰。阎浮提众生。依经念佛。得生此否。佛言。勿疑。定生我国也。又闻释迦世尊与文殊菩萨赞法华经。其前有三道宝阶。其一白衣。其二僧俗相半。其三唯僧也。云皆是念佛人。来生此矣。芳果既出定。历与其徒言之如此(宋高僧传)。

　　普明

　　普明。姓卫。蒲州安邑人。年十三出家。周游肆席。大业四年。召入大禅定道场。武德元年。住蒲州仁寿寺。每日常诵戒本一遍。金刚般若二十遍。六时礼忏。所有善根。回向净土。如是终其身。凡造檀像数十龛。写金刚般若千余部。讲涅盘八十余遍。摄论胜鬘诸经论。不记其数。年八十六。卒於住寺(续高僧传)。

　　二沙弥

　　汶州二沙弥。不知何许人。同志念佛。经五年。长者先亡。至净土。见佛白言。有小沙弥与我同修。可得生否。佛言。由彼劝汝。汝方发心。汝今可归。益修净业。三年后当同来此。至期。二人见佛与圣众。自西而来。大地震动。天华飘舞。一时同化(佛祖统纪)。

　　德美

　　德美。姓王。清河临清人。年十六出家。十九剃染。隋开皇中。观化京师。受持戒律。日以礼忏为务。常诵万五千佛名。大业中。住京师慧灵寺。普兴福业。多诸感应。唐武德初。居会昌寺。於院西造忏悔堂。行般舟三昧。终夏不坐。或止口过。三年不言。或行不轻。通礼七众。断绝世想。专念西方。持佛号终身不辍。贞观十一年十二月。忽合掌念佛而卒。年六十三(续高僧传)。

　　慧满

　　慧满。姓梁。雍州长安人。七岁出家。明慎威仪。游讲四方。贞观中奉勅住宏济寺。专宏律训。奖劝僧徒。尝愿生安养。浴僧为业。贞观十六年四月二十日。微疾。自知将尽。出所用物。尽归常住。正坐绳床。召寺众诀别而终。年七十五(续高僧传)。

　　神素

　　神素。姓王。安邑鸣条人。少兴道杰齐名。每相携问道。游学讲肆。大业四年。杰公停讲素继之。讲阿毗昙成实论。共六十余座。贞观二年。主栖岩。十七年二月二十三日卒於山。年七十二。素一生行业。属想西方。临终日。召大众与别。跏趺正坐。令读观音经两遍。一心静听。自称南无阿弥陀佛。如是五六声。又令一人唱余人和。迄夜。端坐俨然。视之逝矣。是夕仁寿寺智宽法师夜坐。如见素来告别。嘱以护持正法。报如来恩。及旦。始知素示寂云(续高僧传)。

　　明瞻

　　明瞻。姓杜。恒州石邑人。少有超世之志。年十七。州县举为进士。不就。投飞龙山应觉寺出家。隋初。居京师。屡主法座。唐贞观初。诏入内殿。升御床。食讫。广论明君御世之术。以慈护为宗。上大悦。下诏年三月六。普断屠杀。并於行陈之所。广建佛寺。瞻私以施物。岁饭千僧。书写大乘经论。后入太乙山智炬寺而隐焉。晚岁。刻志安养。或讥其迟暮。瞻曰。十念功成。犹得见佛。吾何虑乎。贞观二年冬。遇疾。自知时至。就京邑兴善寺。设斋别众。时仆射房元龄杜如晦皆与焉。即日返智炬寺。观想西方。竭诚不替。十月二十七日。忽告侍者曰。佛来也。须臾又云。二大菩萨亦至。吾於观经。成就第十二观。余者不了。今见善相。当逝矣。怡然合掌而化。年七十(续高僧传佛祖统纪)。

　　元会

　　元会。字怀默。姓席。京兆樊川人。年十二。欣志捐俗。出家海觉寺为总法师弟子。落发后。即预讲席。专志涅盘。义解通释。造涅盘义章四卷。时新建慈悲寺。延会为寺主。讲扬经教。接引后学。贞观八年。勅住宏福寺。辄废讲事。专修定业。梦无量寿佛以手承之。遂造阿弥陀佛像。系心作观。常坐不卧。十四年五月。遘疾返慈悲寺。见佛来迎。遂逝。年五十九(续高僧传)。

　　慧璇

　　慧璇。姓董。少出家襄州。周灭法后。南入茅山。历栖霞。往安州听讲诸经论。并契幽极。晚归襄州。住光福寺。寺居山顶。引汲为劳。将移他寺。夜见神人衣紫袍。身长一丈。顶礼璇曰。奉请住此。常讲大乘。勿以小乘为念。其小乘者。亦如高山无水。不能利人。大乘经者。犹如大海。若一人讲说。能令所住之地。珍宝光明。眷属荣胜。饮食丰饶。若念小乘。前事俱失。唯愿宏持。勿孤所望。法师须水。此易得耳。来月八日。定当得之。自往剑南慈母大泉。请一龙王去也。言已不见。至来月七日初夜。大风卒起。从西南来。雷震雨注。通夜相续。至明方住。唯见寺北洼处。清泉香美。合寺相庆。璇慈育为怀。容常含笑。居山久之。道俗翘敬。贞观二十三年四月八日。夜见山神告曰。法师不久。当生西方。至七月十四日。讲盂兰盆经竟。敛手曰。生受信施。今须通散。一毫以上。舍与十方众僧。及穷独乞人。并诸异道。言已终於法座。年七十九(续高僧传)。

　　明浚

　　明浚。姓孙。齐人。常诵金刚般若为业。永徽元年二月十二日夜。暴卒。心尚暖。周时复苏。云初见二青衣童子将至王所。问一生作何业。答云。但诵金刚般若经。王曰。功德不可言。师可更诵满十万遍。明年必生净土。弟子不见师也。令二青衣送之还寺。浚自是精勤愈倍。至二年三月卒。寺众咸闻异香(续高僧传)。

　　善导

　　善导。不详其所出。贞观中。见西河绰禅师净土九品道场。喜曰。此真入佛之津要。修余行业。迂僻难成。唯此法门。速超生死。於是勤笃精苦。昼夜礼诵。旋至京师。激发四众。每入室。长跪唱佛。非力竭不休。出则演说净土法门。三十余年。未尝睡眠。护持戒品。纤毫不犯。好食供众。粗恶自奉。所有嚫施。用写阿弥陀经十万余卷。画净土变相三百壁。修营塔寺。然灯续明。道俗从其化者甚众。有诵弥陀经十万至五十万遍者。有日课佛名自一万至十万者。其间得三昧生净土者。不可纪述。或问念佛生净土邪。导曰。如汝所念。遂汝所愿。乃自念一声。有一光明从其口出。十至於百。光亦如之。其劝世偈曰。渐渐鸡皮鹤发。看看行步龙锺。假饶金玉满堂。岂免衰残病苦。任汝千般快乐。无常终是到来。唯有径路修行。但念阿弥陀佛。或问何故不令人作观。直遣专称名号邪。答曰。众生障重。境细心粗。识扬神飞。观难成就。是以大圣悲怜。直劝专称名字。正由称名易故。相续即生。若能念念相续。毕命为期者。十即十生。百即百生。何以故。无外杂缘。得正念故。与佛本愿相应故。不违教故。顺佛语故。若舍专念。修杂业者。百中希得一二。千中希得三四。何以故。杂缘乱动。失正念故。与佛本愿不相应故。与教相违故。不顺佛语故。系念不相续故。心不续念报佛恩故。虽作业行。常与名利相应故。乐近杂缘。自障障他往生正行故。比见诸方道俗。解行不同。专杂有异。但使专意作者。十即十生。修杂不至心者。千中无一。愿一切人等。善自思惟。行住坐卧。必须厉心克己。昼夜莫废。毕命为期。前念命终。后念即生。长时永劫。受无为法乐。乃至成佛。岂不快哉。又作临终正念文曰。凡人临终欲生净土者。须是不得怕死。常念此身多苦。不净恶缘。种种交缠。若得舍此秽身。超生净土。受无量快乐。解脱生死苦趣。乃是称意之事。如脱弊衣。得换珍服。放下身心。莫生恋着。才遇有病。便念无常。一心待死。须嘱家人。及问候人。来我前者。为我念佛。不得说眼前闲杂之话。家中长短之事。亦不须软语安慰。祝愿安乐。此皆虚华无益。若病重将终。亲属不得垂泪哭泣。及发嗟叹懊恨声。惑乱心神。失其正念。但教记取阿弥陀佛。守令气尽。若得明解净土之人。频来策励。极为大幸。用此法者。决定往生。无疑虑也。死门甚大。须自家着力始得。一念差错。历劫受苦。谁人相代。思之思之。导一日忽谓人曰。此身可厌。吾将西归。乃登寺前柳树。向西祝曰。愿佛接我。菩萨助我。令我不失正念。得生安养。言已。投身而逝。高宗知其神异。赐寺额曰光明云(佛祖统纪乐邦文类)。

　　怀感

　　怀感。不详其所出。秉持强毅。精苦力学。闻经言念佛少时。得生安养。疑情未决。还叩善导。导曰。念佛往生。诸佛诚言。子能信入。至心念佛。当有证验。乃入道场三七日。不睹灵瑞。自恨障深。欲绝食毕命。导不许。劝令益加精进。三年。感佛化金色光。睹眉间毫相。证念佛三昧。着决疑论七卷。临终见化佛来迎。面西而卒(宋高僧传)。

　　法祥

　　法祥。同州人。少出家。周游访道。清贫寡欲。栖止无定处。后住扬州大兴国寺。三十余年。立身凝肃。常坐卧一大房。开通前后。当风而住。以读经为业。道俗有问讯者。非尽卷不交一言。以安养为期。凡有饶益事。必回向净土。后疾甚。侍者参立。闻祥连称佛像。侍者回顾。瞥见佛现形。伫立西壁。光明若镜。须臾渐隐。俄而香乐盈空。又见白鹤西来。绕屋三匝。还向西去。少时祥卒(续高僧传佛祖统纪)。

　　宝相

　　宝相。姓马。雍州长安人。年十九出家。行头陀行。六时礼忏。四十余年。每夜分课诵阿弥陀经七遍。持佛号六万声。先后读涅盘一千八十遍。兼诵金刚经般若经。终於即世。平居冷食粗衣。一心正念。晨宵翘注。及病既革。诵念自克。终斯不舍。嘱道俗曰。念佛为先。勿虚度世。当於西方相待。又曰。烧散吾尸。不劳铭塔。言讫而逝。年八十三(续高僧传)。

　　功迥

　　功迥。浚仪人。行普贤忏。身不倚床者三十年。一日见普贤大士。乘六牙象。地白金色。晚年专讲法华。至药草譬喻品。天辄降雨。又撰佛地论疏。愿迥诠疏功德。求生净土。疏成。五色异光照其室。迥曰。得於此时乘光见佛。所愿足矣。乃系念西方。不食而化(佛祖统纪)。

　　惟岸

　　惟岸。并州人。平生行方等忏。回向净土。遇微疾。禅观无闲。一日见观音势至二菩萨现空中。迟久不灭。岸顶礼雨泪曰。幸以肉眼。得睹圣容。所恨后世无传。乃召画工。无能画者。忽有二人。自言从西京来。欲往五台。愿画菩萨像。画毕忽不见。岸知西方缘熟。告诸弟子曰。吾今往生。谁偕行者。有小童子。稽颡曰。愿随师去。岸令辞父母。父母谓为戏言。未信也。顷之。沐浴更衣。入道场坐。念佛而化。岸抚其背曰。小子先我行邪。因索笔作偈。赞所画二菩萨像。赞毕。别诸弟子。入道场。命门徒助称佛名。端坐而逝。年八十。时垂拱元年正月七日也(宋高僧传)。

　　法持

　　法持。姓张。润州江宁人。幼出家。年十三。谒黄梅忍禅师。蒙示法要。领解幽元。后事方禅师为入室弟子。已而专修净业。长安二年九月五日。终於金陵延祚寺。临终遗命。露尸松林之下。施与乌鸢蝼蚁。使食吾血肉者。起净土因。言已瞑目。寺僧见神幡数首。从西而来。幡出异光以烛其室。年六十八(宋高僧传佛祖统纪)。

　　怀玉

　　怀玉。姓高。丹邱人。执持律法。名节峭然。一食长坐。蚤虱恣生。诵弥陀经三十万遍。日课佛号五万声。常行忏悔。天宝元年六月九日。见西方圣像。数如恒沙。一人擎银台来迎。玉曰。吾一生念佛。誓取金台。何为不然。圣众遂隐。玉倍加精进。忽闻空中云。头上已有光晕矣。请趺坐结印以俟佛来。越三日。异光满室。玉云。若闻异香。我报将尽。书偈云。清净皎洁无尘垢。上品莲台为父母。我修道来经十劫。出示阎浮厌众苦。一生苦行超十劫。永离娑婆归净土。说偈已。香气盈空。圣众遍满。见阿弥陀佛。观音势至。身紫金色。共御金刚台来迎。玉含笑而逝。郡太守段怀然作偈赞曰。我师一念登初地。佛国笙歌两度来。唯有门前古槐树。枝低只为挂金台(宋高僧传)。

　　慧日

　　慧日。姓辛。东莱人。唐中宗时得度。见义净三藏。诣西域求法。心慕之。於是泛舶渡海。经三年。得达天竺。礼如来圣迹。寻求梵本。日既阅历艰苦。深厌阎浮。思何国何方有乐无苦。何法何行。能速见佛。徧问天竺三藏。皆劝修净土法门。日闻已顶受。渐至北印度健驮罗国。王城东北有大山。山有观世音像。有至诚祈请者。每见大士现身。日至山叩头七日。又断食。毕命为期。至七日夜。观音於空中现紫金身。长一丈余。坐宝莲华。垂右手摩日顶曰。汝欲传法。自利利他。唯念西方极乐世界。阿弥陀佛。发愿往生。到彼国已。见佛及我。得大利益。汝当知净土法门。胜过诸行。说已忽灭。日既困惫。闻已。精神顿壮。及登岭东归。计行七十余国。阅一十八年。开元七年达长安。诣阙献佛真容梵夹等。赐号曰慈愍三藏。日勤修净业。唱导一时。着往生净土集行於世。天宝七年卒。将终。见莲华在前。状如日轮(宋高僧传佛祖统纪)。

　　常慜

　　常慜。并州人。落发后。精勤匪懈。念诵无歇。尝发大誓。愿生极乐。专修净业。称念佛名。后游京洛。专崇斯业。辄有冥应。遂发愿写般若经满万卷。又欲远诣西域。礼如来圣迹。以此胜福。回向净土。遂至海滨附舶。从诃陵国至末罗瑜国。欲往中天。商舶载重。解缆未达。风起。舟且覆。商人争上小舶。互相排挤。舶主高声唤慜上舶。慜曰可载余人。我不去也。所以者何。若轻生为物。顺菩提心。亡己济人。斯大士行。於是合掌称阿弥陀佛。舟沈身没。声尽而终。年五十余。有从游弟子一人。亦念佛名。与之俱没。其得济之人。具陈其事如此(西域求法高僧传)。

　　法善

　　法善。不详其所出。天宝间游京师。习天台教。常诵法华。所居之处。瓶水自满。临终见金莲华从空下迎。天乐竞鸣。隐隐向西去(佛祖统纪)。

　　神皓

　　神皓。字恒度。姓徐。苏州人。天性耿洁。依钱塘龙泉一公出家。天宝六年得度。乾元初。住苏州开元寺。结道俗为西方社。其有懈散者退之。时以为栴檀林中。常材自枯。后示疾。谓弟子曰。净土圣相已现。吾今夕必往生矣。澡身易衣。端坐而逝。香气满室。是夜天瑠璃色。星霣如雨。年七十五(宋高僧传佛祖统纪)。

　　道光

　　道光。姓褚。幼出家。长而受具。学通毗尼。持法华经。创建塔庙。没身不怠。上元元年仲秋。示疾。其月三日。质明。支疾凝神。观阿弥陀佛。忽见佛身现在其前。满庭碧华。昔所未睹。四日昧爽。有一异人见请。遂开目弹指曰。但发菩提心。五日。曼陀罗华自天而雨。五色云气。覆映其庐。遂卒。年七十九(宋高僧传)。

　　飞锡

　　飞锡。不详其所出。初学律仪。后与楚金法师。研习天台教观。天宝初。游京师。止终南紫阁草堂。撰念佛三昧宝王论三卷。其上卷明通念三世一切佛门。略言。夫帝网未张。千璎焉觌。宏纲忽举。万目齐开。浴大海者。已用於百川。念佛名者。必成於三昧。而世人念过去释迦。想现在弥陀。独未闻念未来诸佛。何邪。以诸佛为至尊也。众生为至卑也。高下出焉。群妄兴矣。敬傲立焉。一真隐矣。般若云。一切有情。皆如来藏。普贤菩萨自体徧故。夫贫女怀王。米在糠[禾*会]。镜然可观。人皆侮未来玉毫。不敢侮过现金色。起罪之由。在当来佛上。非已今佛上也。众生苟非。当佛焉在。若知母因子贵。米以糠全。有叶法华不轻之心。则念佛三昧。不速而成。是故嬖女群盗。不可或轻。鬼狱畜生。亦宜普敬。乃至无善可择。无恶可弃。故随所念。无非佛矣。其中卷明念现在佛专注一境门。略言。悲华经言。密苏王子发心已来。行时步步。心心数法。常念诸佛。今登正觉。生妙乐剎。即阿閦佛是。吾谓经行广陌。徒步幽林。固当如密苏之见。即鸣珂入仗。动佩朝天。肃肃羽仪。骎骎车马。又安得不用心於步步间哉。夫含齿戴发。死生交际。未有无出入息者。世人多以宝玉木槵等为数珠。吾以出入息为念珠焉。称佛名号。随之於息。有大恃怙。安惧一息不还。即属后世者哉。余行住坐卧。常用此珠。纵令昏寐。含佛而寝。觉即续之。必於梦中得见彼佛。如钻燧烟飞。火之前相。梦之不已。三昧成焉。面睹玉毫。亲蒙授记。万无一失也。问。然则但能继想。无取高声乎。答。辟散之要。要存乎声。声之不厉。心窃无定。有五义焉。拔茅连茹。乘策其后。毕命一对。长谢百忧。一也。声光所及。万祸氷消。功德丛林。千山松茂。二也。金容荧煌以散彩。宝华淅沥而雨空。若指诸掌。皆声致焉。三也。如牵木石。重而不前。洪音发号。飘然轻举。四也。与魔军战。旗鼓相望。用声律於戎轩。以定破於强敌。五也。喧静两静。止观双运。叶夫佛意。不亦可乎。华严经。宁受无量苦。得闻佛音声。不受一切乐。而不闻佛名。然则佛声远震。开善萌芽。犹春雷之动百草。安得轻诬哉。其下卷明理事双修即生无生门。略言。世人谓念佛有念也。吾则谓念佛无念也。又念即是空。焉得有。非念灭空。焉得无。念性自空。焉得生灭。又无所念心者。应无所住也。而修念佛者。而生其心也。无所念心者。从无住本也。而修念佛者。立一切法也。无所念心者。念即是空也。而修念佛者。空即是念也。此明中道双寂双照。照而常寂。无所念心矣。寂而常照。而修念佛焉。如来寂照三摩地。念佛三昧究竟之位也。故此三昧。能生首楞严王师子吼定。菩萨念佛三昧经破相偈曰。念佛真空色。安住无着心。观法何名佛。摄心恒相续。金色非如来。四阴亦如是。离色非如来。想色应当知。此是佛世尊。最胜寂静处。善能灭一切。外道诸邪见。如龙王降雨。泽及於一切。此经明六度万行。未有一法不是念佛三昧也。大品经。佛为钝根人说诸法空寂。以其动生执见也。为利根人说诸佛相好。知其莲不染尘也。坐禅三昧经。菩萨坐禅。不念一切。唯念一佛。如清冷海中金须弥山。乃至功德法身。亦如是念。故知不得以不念为无念。观佛实相。观身亦然。遇境皆真。无心不佛。必不离念存於无念。离生立於无生。若离而别立者。斯不了烦恼即菩提。众生即诸佛矣。既离之不可。即念佛真无念也。即往生真无生也。其义焕然。若秋天澄霁。明月出云矣。永泰初。诏於大明宫内。同良贲等参译仁王护国般若经。及密严经。充证义正员。后不知其终(宋高僧传宝王三昧论)。

　　齐翰

　　齐翰。字等至。姓沈。湖州人。天宝八年。出家永定寺。道性渊默。迹不近名。身不关事。长在一室。寂如无人。专门相部义疏。精敏罕俦。明法华经。主苏湖戒坛。大历十年。入流水念佛道场。一念之顷。即见净土境相。乃作歌曰。流水动兮波涟漪。芙蕖辉映兮宝光随。乘光西迈兮偕者谁。未几遇疾。谓弟子曰。有鹤从空飞下。回翔我前。尔曹见否。弟子问曰。和尚舍生。何乃抱病。翰曰。必谢之躯。虽圣未免。即回瞻圣像而亡。年六十八(宋高僧传佛祖统纪)。

　　自觉

　　自觉。博陵望都人。少出家开元寺。至德二年。往灵寿县禅法寺。习律经论。勤瘁九年。皆造精微。大历元年。往平山县界。得重林山院居焉。拾果采蔬。日唯一食。岁大旱。恒阳节度使张公。闻其精苦。躬入山。请其祈雨。觉虔告龙神。大雨立下。张甚尊礼之。初欲铸大悲菩萨像。并建佛寺。至是施者骈集。铸像高四十九尺。梵□端严。迨年稔。寺亦随成。遂於坛前矢愿。愿承圣力。早生净土。夜三更。见金光二道。中有阿弥陀佛。自光中下。二大士左右随之。佛垂金臂摩觉顶曰。守愿勿易。利物为先。宝池生处。任从汝愿。贞元十一年二月望夜。见神人现半身云中。俯谓觉曰。师西归之期至矣。觉举手谢之。六月十四日。即於观音像前趺坐而化。觉所铸大悲像。屡着显应。至周显德初。勅令天下铜像一例除毁。及是像。匠氏暴卒。后宋太祖令重铸於寺焉(宋高僧传佛祖统纪)。

　　净土圣贤录卷二
　　净土圣贤录卷三
　　往生比邱第三之二
　　承远

　　承远。不详其所出。始学於成都唐公。次资川诜公。至荆州。进学於玉泉真公。真公令居衡山设教。人从而化者万计。始居山西南岩石下。人遗之食则食。不遗则食土泥。羸形垢面。躬负薪槱。凡化人。立中道而教之权。俾得以疾至。故示专念法门。书涂巷。刻溪谷。丕勤诱掖。人皆负布帛。斩木石。委之严户。不拒不营祠宇既具。是为弥陀寺。营造之余。则施与饿疾者。贞元十八年七月十九日终於寺。年九十一。先是有释法照者。居庐山。由正定中。趋安乐国。见蒙恶衣侍佛者。佛告曰。此衡山承远也。出而求之。肖焉。乃从之学。传教天下。照在代宗时为国师。言其师有至德。天子南向而礼焉。度其德不可征。乃名其居曰般舟道场。柳宗元为制碑。立石寺门之右(柳子厚文集)。

　　法照

　　法照。不知何许人也。大历二年。居衡州云峰寺。勤修不懈。一日於僧堂粥钵中。睹五色祥云。云内现山寺。寺东北有山。山下有涧。涧北有石门。门内复有一寺。榜曰。大圣竹林寺。他日。复於钵中见云中数寺。池台楼观。万菩萨众杂处其中。以所见问知识。有一僧曰。圣神变化。不可情测。若论山川势面。乃五台也。四年。照於郡之湖东寺。开五会念佛道场。感祥云弥覆。云中现楼阁。阿弥陀佛及二菩萨。身满虚空。衡州举郭。咸焚香瞻礼。良久方灭。照复遇一老人谓曰。汝曾发愿往金色世界。礼觐大圣。今何辄止。言讫不见。照遂与同志数人。远诣五台。五年四月六日。至五台县佛光寺。其夕四更。遥见异光照身。即之。行五十里。得一山。山下有涧。涧北有一石门。见二童子。自称善财难陀。引至一寺。榜曰大圣竹林寺。如钵中所见。金地宝树以为庄严。入寺登讲堂。见文殊在西。普贤在东。各据师子座。万众围绕而为说法。照作礼问曰。末代凡夫。去圣时远。知识隘劣。障垢尤深。佛性无由显现。佛法浩瀚。未审修何法门。最为其要。文殊告曰。汝今念佛。今正是时。诸修行门。无过念佛。供养三宝。福慧双修。此之二门。最为善要。我於过去劫中。因观佛故。因念佛故。因供养故。得一切种智。是故。一切诸法。般若波罗蜜。甚深禅起。乃至诸佛。皆从念佛而生。故知念佛。诸法之王。照问当云何念。文殊言。此世界西有阿弥陀佛。彼佛愿力不可思议。汝当继念。令无间断。命终决定往生。永不退转。语已。二大圣同舒金臂摩照顶曰。汝以念佛故。不久证无上正等菩提。若善男女等。愿疾成佛者。无过念佛。则能速证无上菩提。照欢喜作礼。辞而退。二童子送出寺门。举头忽失所在。乃立石标记其处。至四月十三日。照与五十余僧。同往金刚窟。虔心礼三十五佛名。照礼才十徧。忽见其处广大严净琉璃宫殿。文殊普贤俱在一处。复独诣金刚窟所。愿见大圣。以身扑地。见梵僧佛陀波利。引入一院。额曰金刚般若寺。异宝庄严。光明闪烁。照虽历睹灵异。而未语人也。是年十二月。於华严寺。入念佛道场。绝粒要期。誓生净土。至七日初夜。正念佛时。见一梵僧入谓曰。汝所见台山境界。胡不传示世人。言毕不见。照心异之。翌日又见梵僧语如前。照曰。非敢秘密圣道。恐生疑谤耳。僧曰。大圣文殊。现在此山。尚招人谤。汝何惜焉。但以所见境界。普告众生。使见闻者。发菩提心。作毒鼓缘耳。照遂忆所见。录以传世。明年。江东释慧从。与华严寺诸僧。随照至金刚窟。及立石标记处。瞻仰旧迹。大众悲喜未已。忽闻钟声。其音雅亮。节解分明。众愈惊异。知照所见不虚。因书於屋壁。愿见闻者共发胜心。后於化竹林寺题额处。建寺一区。仍号竹林焉。照於是笃志念佛。日夜无旷。忽见佛陀波利谓曰。汝华已就。后三年华开矣。至期谓众曰。吾行矣。端坐而逝。或言照尝於并州五会念佛。德宗时诏入京师。教宫人念佛。亦及五会。号五会法师(宋高僧传乐邦文类)。

　　少康

　　少康。姓周。缙云仙都山人。生而不言。七岁。入灵山寺礼佛。母问识否。忽发言曰。释迦牟尼佛。父母遂舍之出家。年十五。能通五部经。贞元初。诣洛阳白马寺。见殿中文字放光。探之。则善导和尚西方化导文也。康祝曰。若於净土有缘。当使此文再现光明。言已。光复闪烁。光中隐隐有化菩萨。康曰。劫石可磨。我愿无易矣。遂之长安光明寺善导和尚影堂瞻礼。忽见导真像升空。谓曰。汝依吾教。广化有情。他日功成。必生安养。南至江陵。遇一法师谓曰。汝欲化人。当往新定。缘在於彼。言讫不见。乃适新定。乞钱诱小儿念佛。念佛一声。即与一钱。如是年余。凡男女少长见康者。皆云阿弥陀佛。念佛之声。盈於道路。遂於乌龙山建净土道场。筑坛三级。每遇斋日。善信毕集。所化三千许人。每升座。高声唱佛。众共和之。康一唱佛。众见一佛从其口出。十声。则有十佛。若贯珠焉。康谓众曰。汝见佛者。必得往生。众皆欣慰。二十一年十月。嘱道俗曰。当於净土起增进心。於阎浮提起厌离心。汝曹此时见我光明。真我弟子。遂放异光数道。寂然而逝。塔於台岩。号台岩法师(宋高僧传乐邦文类)。

　　辩才

　　辩才。姓李。襄阳人。其诞也。异香发於室。七岁。依岘山寂禅师出家。周游列郡。师事长安安国寺怀威律师。报恩寺义颁律师。剖析经义。无所不通。后为章信寺僧主。密修净土二十年。未尝告人。独与护戎任公善。谓曰。才必生净土。期在十年。至期。使弟子报任公曰向所期已及矣。任公至。才曰。吾去矣。安坐绳床。默然归寂。众闻天乐西来。异香满室。年五十六(宋高僧传佛祖统纪)。

　　善道

　　善道。临淄人。尝入大藏信手探卷。得观无量寿佛经。乃专心念佛。修十六妙观。及往庐山。观远公遗迹。忾然增思。后遁迹终南。修般舟三昧数载。睹宝阁瑶池。宛然在目。复往晋阳。从绰禅师授无量寿经。入定七日。绰请观所生处。道报曰。师当忏悔三罪。方可往生。师尝安佛像在檐牖下。自处深房。此一罪也。当於佛前忏。又尝役使出家人。此二罪也。当於四方僧前忏。又因造屋。多捐虫命。此三罪也。当於一切众生前忏。绰静思往咎。洗心悔谢。久之。道因定出。谓绰曰。师罪灭矣。后有白光来照时。是往生相也。道行化京师。归者如市。忽微疾。即掩室。怡然念佛而逝。异香天乐。向西而隐(佛祖统纪)。

　　智钦

　　智钦。不详其人。专习禅业。又礼念万五千佛名至万遍。后於柳州阿育王塔前。然一臂。求生净土。弟子僧护。夜半见庭前光照异常。因问何人秉炬。凡三问。空中应曰。来迎钦法师耳。护急启户。见佛身放大光明。旛华宝盖。腾空飞下。钦即时化去(佛祖统纪)。

　　知元

　　知元。字后觉。姓陈。眉州洪雅人。七岁在宁夷寺听讲涅盘经。宛如宿习。是夕梦佛手摩其顶。年十一出家。授以经疏。通达深奥。年十三。即升堂讲论。黑白倾听。宣宗朝。召入京。赐紫袈裟。奏复天下废寺。寻乞归故山。僖宗朝。锡号悟达国师。赐沈香座。膝上忽生人面疮。时蜀僧迦罗摩。令元以泉水洗之。疮忽语曰。公知袁盎杀晁错乎。公即盎。我乃错也。累世求报。而公十世为高僧。戒律精严。不得其便。今公受赐过奢。故能害之。而迦诺尊者以三昧水洗我。我去汝。不为怨矣。疮遂差。元少欲。过中不食。六时行道。累致显应。一日忽闻空中声曰。必生净土。乃讯曰。孰之语邪。空又应曰。佛也。又见一菩萨降庭中。丁宁赞谕。忽不见。临终时。嘱令弃尸饲鱼鸟。曰吾久与西方净土有期。今其时矣。言讫右胁面西而没。年七十三(宋高僧传神僧传)。

　　端甫

　　端甫。姓赵。天水人。母梦梵僧授舍利令吞之。遂诞甫。十岁。依道悟禅师出家崇福寺。十七剃染。隶安国寺。徧参讲座。兼通经律。梦梵僧以瑠璃器盛满舍利。令吞之曰。三藏大教。尽贮汝腹矣。自是才辩无碍。演经太原。倾都毕会。德宗征入。赐紫方袍。迄顺宪两朝。俱见尊礼。讲涅盘唯识。凡一百六十座。日持诸部。以净土为息肩之地。所得供施数十百万。悉以严饰殿宇。而方丈单床。泊然自得。开成元年六月一日。西向右胁而灭。异香郁然。茶毗得舍利三百余粒(宋高僧传)。

　　雄俊

　　雄俊。姓周。成都人。善讲说。无戒行。尝罢道从戎。寻复为僧。亦颇知愧悔。常持佛名。大历中。暴亡。入冥。主者呵责。命付地狱。俊大呼曰。观经言。造五逆罪。临终十念。即得往生。雄俊虽造罪。不犯五逆。若准念佛之功。合生净土。不然。三世诸佛。即成妄语。遂合掌谛念。宝台忽现。乘空西去。同时有自冥还者。传其事云(宋高僧传○佛祖统纪载雄俊入冥自陈念佛功主者放还乃入西山专意念佛居四年别众坐逝与此互异)。

　　惟恭

　　惟恭。荆州人。常事酒博。暇则诵经。祈生安养。同寺有灵岿者。迹颇类之。里人为之语曰。灵岿作尽业。惟恭继其迹。地狱千万重。莫厌排头入。恭闻曰。我虽罪无所逃。然仰赖佛力。十念往生。岂复堕恶道邪。一日恭病。岿出寺。见少年手执乐器。问所从来。曰西来迎恭上人耳。一人怀中出莲华。华合如拳。叶出异光。望寺而驰。次日至寺。恭已亡矣。岿因感悟改节。以名德着(佛祖统纪)。

　　大行

　　大行。齐州人初学天台教。后入泰山居焉。结草为衣。拾果为食。行法华三昧。感普贤大士现身。一日叹曰。人命无常。不久磨灭。未知来世。何处受生。遂入大藏叩祷。信手探之得阿弥陀经。於是专心思念阿弥陀佛。阅三七日。夜半忽睹琉璃地。心眼洞明。又见佛及二大士涌立空中。僖宗闻行名。诏入内。赐号常精进菩萨。后一年。琉璃地复现。谓左右曰。宝地复现。安养之期至矣。即日右胁而终(宋高僧传佛祖统纪)。

　　志通

　　志通。姓张。凤翔人。出家游洛下。遇嚩日啰三藏。行瑜伽教法。通礼事之。钱文穆王时。东游吴越。入天台山。於智者道场。览净土灵瑞传。发心愿生彼国。自是不向西唾。不背西坐。一日登山中招手岩。诵四十八愿。愿速生净土。投身而下。堕一大树中。枝软斡柔。殊无少损。乃复整身登岩。誓曰。大愿已发。余生可厌。唯望圣众。同来接引。再投而下。栖於草上。久之苏矣。众僧寻至掖归。往越州法华山。默修净业。后见白鹤孔雀成行而下。又见莲华开合於前。通曰。白鹤孔雀。净土境也。莲华光相。受生处也。净相见矣。乃起礼佛而终。茶毗。有五色祥云环覆火上。舍利鳞砌於身(宋高僧传佛祖统纪)。

　　可止

　　可止。姓马。范阳大房山人。年十二出家。十九抵五台山求戒。感文殊灵光烛身。二十三。往并部习法华经百法论。后於长安开演。化导日众。未几。归故乡。母犹在堂。持盂乞食以养母。长诵金刚经。晚居长寿净土院。后周广顺元年正月二十二日。微疾。召弟子念阿弥陀佛。助吾往生。奄然而化。年七十五(宋高僧传)。

　　绍岩

　　绍岩。姓刘。雍州人。七岁出家。依高安禅师。徧览经书。有如宿习。后居钱塘湖心寺。恒讽持法华经。昼夜无间。期满万部。得生净土。俄感莲华生於陆地。誓焚身供养西方三圣。吴越王俶力劝止之。又投身曹娥江中。如有物藉其足。得不死。吴越王於宝塔寺。建净土院以居之。宋开宝四年七月。有疾。不求药石。作偈累篇。示门徒曰。吾诵经二万部。决生安养。跏趺而化。茶毗。舍利无算。年七十三(宋高僧传佛祖统纪)。

　　守真

　　守真。姓纪。字法灯。永兴万年人。出家圣寿寺。谒从朗师学起信论。次依性光师传华严法界观。后礼演秘阇黎授瑜伽教。并得心要。明达诸法。宣畅妙典。四十年无少怠。赐号曰昭信。常於中夜习西方无量寿观。修念佛三昧。期生净域。开宝四年秋八月九日。命众同唱佛名。久之令止。奄然归寂。年七十八。阇维获舍利焉(宋高僧传)。

　　延寿

　　延寿。字冲元。钱塘王氏子也。少诵法华。钱文穆王时。知税务。多用官钱买放生命。罪当死。引赴市曹。王使人瞷之。色不变。命释之。投四明翠岩禅师出家。复参天台韶国师。发明心要。尝於国清寺行法华忏。禅观中。见观音菩萨以甘露灌其口。因是获大辩才。以宿愿未决。登智者禅院。作二阄。一曰一心禅定。一曰万行庄严净土。冥心精祷。七拈皆得净土阄。於是一意修净业。建隆二年。忠懿王请住永明寺。赐号智觉禅师。日课一百八事。夜往别峰。行道念佛。旁人时闻螺贝天乐之音。诵法华经。积一万三千部。居永明十五年。弟子一千七百人。常与众授菩萨戒。施鬼神食。买赎生命。皆以回向净土。着宗镜录一百卷。会天台贤首慈恩异同之旨。又着万善同归集。集中指归净土处。最为切要。其略曰。问。唯心净土。周徧十方。何得托质莲台。寄形安养。而兴取舍之念。岂达无生之门。忻厌情生。何成平等。答。唯心净土者。了心方生。如来不思议境界经云。三世一切诸佛。皆唯心量。得随顺忍。或入初地。舍身速生极乐佛土。故知识心方生唯心净土。着境祇堕所缘境中。既明因果无差。乃知心外无法。又平等之门。无生之旨。虽即仰教生信。其奈力量未充。观浅心浮境强习重。须生佛国。以仗胜缘。忍力易成。速行菩萨道。十疑论云。智者炽然求生净土。达生体不可得。即是真无生。此谓心净故即佛土净。愚者为生所缚。闻生即作生解。闻无生即作无生解。不知生即无生。无生即生。不达此理。横相是非。此是谤法邪见人也。问。心外无法。佛不去来。何有见佛及来迎之事。答。唯心念佛。以唯心观。徧该万法。既了境唯心。了心即佛。故随所念无非佛矣。般舟经云。如人梦见七宝亲属欢喜。觉已追念。不知在何处。如是念佛。此喻唯心所作。即有而空。故无来去。又如幻非实。则心佛两忘而不无幻相。则不坏心佛。空有无碍。即无去来。不妨普见。见即无见。常契中道。是以佛实不来。心亦不去。感应道交。唯心自见。如造罪众生。感地狱相。唯识论云。一切如地狱。同见狱卒等。能为逼害事。故皆是罪人恶业心现。并无心外实铜狗铁蛇等事。世间一切事法。亦复如是。然彼遮那佛土。匪局东西。若正解了然。习累俱殄。理量双亲。问。观经明十六观门。皆是摄心修定。观佛相好。谛了圆明。方阶净域。如何散心而能化往。答。九品经文。自有升降。上下该摄。不出二心。一定心。如修习定观。上品往生。二专心。但念名号。众善资熏。回向发愿。得成末品。仍须一生归命。尽报精修。坐卧之间。常面西向。当行道礼敬之际。念佛发愿之时。恳苦翘诚。无诸异念。如就刑狱。若在狴牢。怨贼所追。水火所逼。一心求救。愿脱苦轮。速证无生。广度含识。绍隆三宝。誓报四恩。如斯志诚。必不虚弃。如或言行不称。信力轻微。无念念相续之心。有数数间断之意。恃此懈怠。临终望生。但为业障所牵。恐难值其善友。风火逼迫。正念不成。何以故。如今是因。临终是果。应须因实。果则不虚。声和则响顺。形直则影端也。如要临终十念成就。但预办津梁。合集功德。回向此时。念念不亏。即无虑矣。夫善恶二轮。苦乐二报。皆三业所造。四缘所生。六因所成。五果所摄。若一念心瞋恚邪淫。即地狱业。悭贪不舍。即饿鬼业。愚痴暗蔽。即畜生业。我慢贡高。即修罗业。坚持五戒。即人业。精修十善。即天业。证悟人空。即声闻业。知缘性离。即缘觉业。六度齐修。即菩萨业。真慈平等。即佛业。若心净。即香台宝树。净剎化生。心垢。则邱陵坑坎。秽土禀质。皆是等伦之果。能感增上之缘。是以离自心原。更无别体。欲得净果。但行净因。如水性趋下。火性腾上。势数如是。何足疑焉。又尝作四料简云。有禅无净土。十人九错路。阴境若现前。瞥尔随他去。无禅有净土。万修万人去。但得见弥陀。何愁不开悟。有禅有净土。犹如带角虎。现世为人师。当来作佛祖。无禅无净土。铁床并铜柱。万劫与千生。没个人依怙。开宝八年二月二十六日。晨起。焚香告众。趺坐而化。年七十二。后有僧来自临川。经年绕其塔。人问故。曰。我病入冥。见殿左供一僧像。王勤致礼拜。因询其人。曰杭州永明寿禅师也。已往生西方上上品矣。王重其德。故礼敬耳(乐邦文类万善同归)。

　　晤恩

　　晤恩。字修己。姓路。常熟人。年十三。闻人诵弥陀经。心有所感。遂投兴福寺出家。后唐长兴中。往昆山慧聚寺学南山律。既而听习法华光明诸经。及止观论咸造精微。终日一食。不离衣钵。不畜财货。卧必右胁。坐必跏趺。每布萨。必潸然流涕。徧诲人以西方净业。及一乘圆旨。讲演法华二十余部。宋雍熙三年八月朔。夜睹白光自井而出。谓门人曰。吾报龄极於此矣。乃绝粒禁言。一心念佛。梦一沙门执金炉焚香。三绕其室。言是灌顶。吾已生净土。嘉汝所修。故来相迎。梦觉。呼门人至。犹闻异香。二十五日。为众说止观指归。及观心大义。端坐面西而化。年七十五。寺众闻管弦铃铎之音。喨亮空中。久而渐远。茶毗得舍利无算。恩弟子文备。洞明观法。一室坐忘者三十年。雍熙二年。微疾。净土见前。累足而逝(宋高僧传佛祖统纪)。

　　文辇

　　文辇。永嘉平阳人。既受戒。徧学三乘。依缙云明昭禅师法会。疑情顿决。后复依天台德韶禅师。重有悟入。阅藏经三周。宗说兼通。逍遥无滞。太平兴国三年。伐栴檀。结成一龛。趺坐其内。自持火炬。誓曰。愿舍此残躯。上供十方诸佛菩萨。命众唱佛。助我往生。须臾焰发。其烟五色。旋转虚空。犹闻佛声。顷之乃寂。火熄。收舍利无算。年八十四(宋高僧传)。

　　义通

　　义通。字惟远。姓尹。高丽国人。顶有肉髻。眉长五六寸。受具后。学华严起信。晋天福时。来游中国。至天台云居寺见韶国师。忽有契悟。及谒螺溪寂法师。闻一心三观之旨。遂留受业。称具体焉。开宝元年。漕使顾承徽。舍宅为寺。请通居之。太平兴国七年。赐寺额为宝云。通敷扬教观。几二十年。常呼人为乡人。有问其故。曰。吾以净土为故乡。诸人皆当往生。即吾乡中之人也。端拱元年十月二十一日。右胁而化。阇维。舍利盈满。年六十二(佛祖统纪)。

　　有基

　　有基。字及贤。姓王。钱塘人。五岁出家。从天台寿昌法超为师。十岁受具。闻四明宝云传智者教。往事之。受法华止观。随言解义。曲尽其妙。端拱元年。郡人讲演教於太平兴国寺。学者数百人。每白黑月。必集众诵菩萨戒法。劝道俗念佛。四十年。数至万人。遇岁歉则持钵以供听众。祥符八年六月。示疾。弟子令祥请曰。和尚西归。可无留训。基乃广谈圆旨。逾时。众忽见西方现光。空中奏乐。基曰。西方三圣人来也。即右胁西向而化。有梦基具威仪往西方者。有梦基坐青莲华对佛说法者。有梦阿弥陀佛为基授记者。法智闻而叹曰。卧病谈禅。临终见佛。信希有事哉。茶毗。出舍利无算(佛祖统纪)。

　　省常

　　省常。字造微。姓颜。钱塘人。七岁出家。十七受具戒。宋淳化中。住南昭庆。慕庐山之风。谋结莲社。刻无量寿佛像。刺血书华严净行品。於是易莲社为净行社。士夫与会者。一百二十人。皆称净行弟子。王文正公旦为之首。比邱及千人焉。天禧四年正月十二日。常端坐念佛。有顷。厉声唱曰。佛来也。泊然而化。众见地色皆金。移时方隐。年六十二(佛祖统纪)。

　　知礼

　　知礼。字约言。明州金氏子也。其父母祷佛求嗣。梦神僧携一童畀之曰。此佛子罗睺罗也。未几生礼。七岁丧母。号哭不绝。白父求出家。遂往太平兴国寺。依洪选师得度。稍长。依宝云寺义通法师学教观。圆顿之旨。一受即了。淳化中。通既归寂。受请主乾符寺。寻徙保恩院。敷扬教观。学徒踵至。明州旱。礼与慈云式公。修光明忏。约三日不雨。当自焚一手。如期果大雨。大中祥符三年。重建保恩。赐名曰延庆。六年。建念佛施戒会。亲为疏文以劝曰。原夫一念本融。诸法无碍。遇熏既异。感报成差。是以顺性而修。则显诸佛净土。随情而作。则循五趣苦轮。所以处娑婆者。升出尤难。堕落者众。经云。得人身者。如爪上土。失人身者。如大地土。直待三乘行备。方免四趣受生。盖境界粗强。烦恼炽盛。自力求脱。实难其人。若夫生安养者。国土庄严。身心清净。直至成佛。不堕三涂。经云。尚无恶道之名。何况有实。又云。众生生者。皆是阿[鞥-合+(白-日+田)]跋致。若欲生彼。但当称彼佛号。修彼佛慈。必为彼佛本愿摄取。舍此报身。定生彼国。具如经说。实非臆谈。今结万人以为一社。心心系念。日日要期。每岁仲春。同集一处。同修供养。同听法音。会彼万心。以为一志。俾成净业。誓取往生。况劫浊命光。其犹风烛。一息不至。三涂现前。何得自宽。不思来报。当依佛语。无顺人情。顿息攀缘。唯勤念佛。自此二月望日。岁举会以为常。尝集十僧修法华忏三年。期以忏毕。焚身供养妙经。求生净土。后为众沮。不果。复集十僧修大悲忏三载。然三指供佛。天禧四年。驸马李遵勖奏礼高行。赐号法智大师。勅令住世演教。礼以从上诸祖阐扬净土者。多谈事相。罕示观门。暂被时机。未穷圆顿。因取天台观无量寿经疏。研极理奥。曲畅元风。成妙宗钞数万言。其释题略云。观者。总举能观。即十六观也。无量寿佛者。举所观要。摄十五境也。能观皆是一心三观。所观皆是三谛一境。毗卢遮那徧一切处。一切诸法。皆是佛法。所谓众生性德之佛。非自非他。非因非果。即是圆常大觉之体。故起信论云。所言觉义者。谓心体离念。离念相者。等虚空界。无所不徧。法界一相。即是如来常住法身。依此法身。说名本觉。故知果佛圆明之体。是我凡夫本具性德。故一切教所谈行法。无不为显此之觉体。故四三昧。通名念佛(一常坐即一行三昧二常行即般舟三昧三半行半坐即法华三昧四非行非坐亦名随自意三昧详见摩诃止观)。虽俱念佛。而是通涂显诸佛体。若此观门及般舟三昧。托彼安养依正之境。用微妙观。专就弥陀显真佛体。虽托彼境。须知依正同居一心。心性徧周。无法不造。无法不具。若一毫法从心外生。则不名为大乘观也。所言心性具一切法造一切法者。实无能具所具能造所造。即心是法。即法是心。能造因缘。及所造法。皆悉当处全是心性。是故。今观若依若正。乃法界心观法界境。生於法界依正色心。是则名为唯依唯正唯色唯心唯观唯境。故释观字用一心三观。释无量寿用一体三身。体宗力用。义并从圆。判教属顿。寄语行者。观虽深妙。本被初心。若能进功。何忧不就。纵未入品。为因亦强。生至彼邦。得预大会。所见依正。微妙难思。速入圣阶。度生亦广。况尘境粗强。诚为险处。故须外加事忏。内勤理观。正助双行。加愿要制。必於宝剎。速证无生。今解观门。其意在此。礼他所撰述。多指归净土。此其最切者。时方诏天下立放生池。礼岁遇佛生日。结放生会。集众作法。纵诸鱼鸟。有司以闻。勅枢密刘筠撰文。立碑院内。天圣六年正月元日。将示寂。建光明忏七日。至五日。结跏趺坐。召大众说法毕。骤称阿弥陀佛数百声。奄然而逝。年六十九。露龛二七日。爪发加长。阇维时。舌根不坏。若莲华然(四明教行录观经疏钞佛祖统纪)。

　　遵式

　　遵式。字知白。台州宁海叶氏子也。母梦咽明珠而生式。稍长往东掖山依义全师出家。勤苦自厉。初学律部。继入国清寺。然指普贤像前。誓传天台教法。雍熙初。往四明宝云寺事义通法师。常行方等三昧。积劳呕血。两足皮裂。以死自誓。忽见观音垂手指其口。引出数虫。又指端出甘露灌之。觉身心清凉。所患顿失。已而顶高寸许。声如洪钟。慧辩无碍。通示寂。式反天台。淳化元年。居宝云。至道二年。结缁素专修净业。作誓生西方记。咸平中。归东掖。建精舍。率众修念佛三昧。祥符七年。应杭人请主昭庆寺。寻赴苏州讲经开元寺。复反杭。主灵山。王钦若判杭州。奏复天竺寺旧名。赐式号曰慈云。式尝以天台智者放生故事语钦若。钦若因奏请以西湖为放生池。报可。先后依经撰集诸忏法。圆融三观。以净土为归。又因知府马亮问道。述往生净土决疑行愿二门。其决疑门略云。佛法有二。一者小乘不了义法。二者大乘了义法。大乘中复有了义不了义。今谈净土。唯是大乘了义中了义之法也。此教诠旨。圆融因果。顿足佛法之妙。经云。十方谛求。更无余乘。惟一佛乘。斯之谓与。是则十方净秽。卷怀同在於剎那。一念色心。罗列徧周於法界。并天真本具。非缘起新成。一念既然。一尘亦尔。故能一一尘中一切剎。一一心中一切心。一一心尘复互周。重重无尽无障碍。一时顿现非隐显。一切圆成无胜劣。我心既然。生佛体等。此则回神亿剎。实生於自己心中。孕质九莲。岂逃乎剎那际内。信此圆谈。则事无不达。昧斯至理。则触类皆迷。故云诸佛如来是法界身。入一切众生心想中。乃至是心作佛。是心是佛。今但直决疑情。令知净土百宝庄严。九品因果。并在众生介尔心中。理性具足。方得往生事用随愿自然。免信常流。执此非彼。其行愿门文多不载。别有论往生坐禅观法云。欲修往生观者。当於一处。绳床西向。易观想故。表正向故。跏趺端坐。顶脊相对。不昂不伛。调和气息。定住其心。然所修观门。经论甚多。初心凡夫。那能徧习。今从要易。略示二种。於二种中。仍逐所宜。不必并用。其有於余观想熟者任便。但得不离净土法门。皆应修习。所言二种。一者扶普观意。坐已。自想即时所修。计功合生极乐世界。当便起心。生於彼想。於莲华中结跏趺坐。作华合想。作华开想。当华开时。有五百色光来照身想。作眼目开想。见佛菩萨及国土想。即於佛前坐听妙法。及闻一切音声。皆说所乐闻法。所闻要与十二部经合。作此想时。大须坚固。令心不散。心想明了。如眼所见。经久乃起。二者直想阿弥陀佛丈六金躯。坐於华上。专系眉间白毫一相。其毫长一丈五尺。周围五寸。外有八楞。其毫中空。右旋宛转。在眉中间。莹净明彻。不可具说。显映金颜。分齐分明。作此想时。停心注想。坚固勿移。然复应观。想念所见。若成未成。皆想念因缘。无实性相。所有皆空。一如镜中面像。如水现月影。如梦如幻。即空即假即中。不一不异。非纵非横。不可思议。心想寂静。则能成就念佛三昧。天圣中。别於寺东建日观庵。送想西方。为往生之业。寻讲维摩经毕。与众诀别。以讲席付弟子祖韶。作谢缘诗。示将归寂。其明年为明道元年。十月八日。有疾。却医药。仍为众略说法要。令请弥陀像。或以观音至。礼炷香祝曰。我观观世音。前际不来。后际不去。十方诸佛。同住实际。愿受我一炷之香。诸佛证明。往生安养。或叩其所归。对以寂光净土。至晚坐脱。年六十九。人见大星陨於灵鹫峰。红光赫然(乐邦文类佛祖统纪莲宗宝鉴)。

　　义怀

　　义怀。姓陈。永嘉乐清人。游京师。投景德寺为行童。天圣中。试经得度。徧参诸方。依明觉禅师於翠峰。偶汲水折担。忽大悟。作偈呈觉。觉称善。其后五坐道场。自铁佛至天衣。化导甚广。怀既了法原。仍密修净土。尝问学者云。若言舍秽取净。厌此欣彼。则取舍之情。乃是众生妄想。若言无净土。则又违佛语。毕竟如何。复自答云。生则决定生。去则实不去。晚以疾居池阳松山庵。弟子智才住临平佛日寺。迎归侍奉。才往苏州。怀促之归。别众而逝。年七十二(僧宝传乐邦文类)。

　　本如

　　本如。明州句章人。少依法智法师。善词翰。尝请益经义。法智曰。为我作知事三年。却向汝道。三年复请。法智厉声一喝。复呼曰。本如。如豁然有省。以颂呈。法智肯之。祥符四年。主东山承天寺。大振法道。历三十年。讲法华涅盘光明观无量寿等经。及天台教观。至六七遍。尝集百僧修法华长忏一年。瑞应屡见。宝历二年。赐号神照法师。与丞相章得象诸贤结白莲社。仁宗钦其道。赐名白莲寺。皇佑三年五月十八日。微疾。升堂说法。与众诀别。遂逝。年七十。时江上渔人见云端有僧西向去。天气盛暑。异香非常。明年。门人启钥貌如生。有大莲华产於塔前(佛祖统纪)。

　　仁岳

　　仁岳。字潜夫。姓姜。霅川人。闻法智南湖之化。往而学焉。久之。豁然有得。又与十同志修请观音三昧。宴坐静室。恍如梦觉。后历主杭州丛席。大宏法化。年老还乡主祥符。赐号净觉。晚年专修净业。然三指供佛。持律至严。治平元年三月二十四日。谓门人曰。吾翌日午刻当行。及明日。留偈安坐而逝。尝着弥陀经疏二卷。又作指归记二卷以释之。其后三十年。寺众梦岳谓宜迁塔。及开龛。色身不坏。舍利盈满。遂具礼葬焉(佛祖统纪)。

　　处谦

　　处谦。姓潘。永嘉人。母梦瑞云入怀。娠三年始生。依常宁寺契能出家。祥符初得度。即往学於天竺。慈云深器之。复谒神照如法师。大明圆顿之旨。未几居首座。寻归主常宁。历慈云妙果赤城慧林净住南屏天竺。十坐道场。阅四十年。讲唱不倦。登门者三千人。赐号神悟。熙宁八年四月十五日。晨兴。沐浴更衣。集众讽普贤行法。阿弥陀经。顷之升座。称赞净土功德。复告众曰。吾得无生日用久矣。今以无生而生净土。寂然而逝(佛祖统纪)。

　　慧才

　　慧才。姓王。永嘉乐清人。祥符初得度。年十三。受具戒。往学於四明。自恨昏钝。常持大悲咒。忽梦一梵僧长数丈。脱袈裟被之。翌日临讲。豁然开悟。前后所闻。一时洞晓。后谒慈云。北面服勤。旦夜不替。治平初。住法慧宝阁。赐号广慈。未久。退居雷峰塔下。每翘足诵大悲咒百八为课。又翘足一昼夜。诵弥陀佛号。一夕梦至宝阁宫殿。有告之曰。净土中品。汝所生也。元丰元年春。为道俗千人授大戒於雪峰。方羯摩。观音像顶放光明。灯炬日光。皆为映夺。净慈守一禅师为作戒光记。六年五月二十一日。更衣就座。书偈赞佛毕。曰。吾生净土决矣。泊然而往。年八十六(佛祖统纪释氏稽古略)。

　　灵照

　　灵照。姓卢。兰溪人。出家宝慧寺。未期月。通法华光明二经。数岁往钱塘依香岩湛师学教观。复往吴兴依净觉岳师。台宗户牗无不通晓。元丰中。主吴山解空寺。继迁景德寺。熙宁中。迁华亭超果寺。先后数岁中。遇春首。必开净业社。与者二万人。辄多获验。尝於梦中见三圣仪相。跪而问曰。灵照一生诵大乘经。期生安养。克果愿否。观音指曰。净土不远。有愿即生。又诵经深夜。忽梦普贤示身。遂发心造普贤像。诵经万部。以严净业。元佑五年冬。卧疾。谓侍者曰。吾安养之期已至。遂面西累足而化。阇维。异香袭人。舍利流迸(佛祖统纪)。

　　思义

　　思义。字和甫。姓凌。湖州武康人。试法华经第一得度。依明智韶法师学。悟解过人。修四三昧行。颈上生一肉瘿。夜梦功德天食之以桃。其疾即消。熙宁四年。赐紫服。号净慧。丞相苏颂帅杭。请师居天竺。大振道法。元佑三年二月十八日。中夜。忽趺坐别众而逝。众诵念久之忽苏曰。适随观音大士行。见金色人长身垂臂。谓我曰。汝报缘未尽。过七日当来迎。至二十五日。复趺坐而化。[疗-(日/小)+土]龛之日。有赤云垂布。如引导状。向西而没(佛祖统纪)。

　　宗赜

　　宗赜。襄阳人。父早亡。母陈氏。鞠养於舅氏。少习儒业。博通世典。年二十九。礼真州长芦秀禅师出家。深明宗要。元佑中。住长芦寺。迎母於方丈东室。劝母剃染。持念阿弥陀佛。始终七载。母临终无疾。念佛而逝。赜自谓报亲之心尽矣。乃遵庐山之规。建莲华胜会。普劝僧俗。习西方妙观。其次专持佛名。回向发愿。期生净土。自为文以唱之曰。夫以念为念。以生为生者。常见之所失也。以无念为无念。以无生为无生者。邪见之所惑也。念而无念。生而无生者。第一义谛也。是以实际理地。不受一尘。则上无诸佛之可念。下无净土之可生。佛事门中。不舍一法。则总摄诸根。盖有念佛三昧。还原要术。示开往生一门。所以终日念佛而不乖於无念。炽然往生而不乖於无生。故能凡圣各住自位。而感应道交。东西不相往来。而神迁净剎。此不可得而致诘也。故经云。若人闻说阿弥陀佛。执持名号。乃至是人终时。心不颠倒。即得往生阿弥陀佛极乐国土。夫如来世尊。虽分折摄二门。现居净秽两土。然本圣之意。岂直以娑婆国土。邱陵坑坎。五趣杂居。土石诸山。秽恶充满。以是为可厌。极乐世界。黄金为地。行树参空。楼耸七珍。华敷四色。以是为可欣。盖以初心入道。忍力未淳。须托净缘。以为增上。何则。娑婆国土。释迦已灭。弥勒未生。极乐世界。阿弥陀佛。现在说法。娑婆国土。观音势至。徒仰嘉名。极乐世界。彼二上人。亲为胜友。娑婆国土。诸魔竞作。恼乱行人。极乐世界。大光明中。决无魔事。娑婆国土。邪声挠乱。女色妖淫。极乐世界。水鸟树林。咸宣妙法。正报清净。实无女人。然则修行缘具。无若西方。浅信之人。偏生疑谤。窃尝论之。此方之人。无不厌俗舍之喧烦。慕兰若之寂静。故有舍家出家。则殷勤赞叹。而娑婆众苦。何止俗舍之喧烦。极乐优游。岂直兰若之寂静。知出家为美而不愿往生。其惑一也。万里辛勤。远求知识者。诚以发明大事。决择死生。而弥陀世尊。色心业胜。愿力洪深。一演圆音。无不明契。愿参知识。而不欲见佛。其惑二也。丛林广众。皆乐栖迟。少众道场。不欲依附。而极乐世界。一生补处。其数甚多。诸上善人。俱会一处。既欲亲近丛林。而不慕清净海众。其惑三也。此方之人。上寿不过百岁。而童痴老髦。疾病相仍。昏沈睡眠。常居大半。菩萨犹昏隔阴。声闻尚昧出胎。则尺璧寸阴。十丧其九。而未登不退。实为寒心。西方之人。寿命无量。一托莲胞。更无死苦。相续无间。直至菩提。所以便获阿惟越致。佛阶决定可期。流转娑婆促景。而迷於净土长年。其惑四也。若乃位居不退。果证无生。在欲无欲。居尘不尘。方能兴无缘慈。运同体悲。回入尘劳。和光五浊。其有浅闻单慧。或与少善相应。便谓永出四流。高超十地。诋诃净土。耽恋娑婆。掩目空归。宛然流浪。并肩牛马。接武泥犁。不知自是何人。拟比大权菩萨。其惑五也。故经云。应当发愿。愿生彼国。则不信诸佛诚言。不愿往生净土。岂不迷哉。若夫信佛言而生净土。则界系之所不能拘。劫波之所不能害。谢人间之八苦。无天上之五衰。尚无恶道之名。何况有实。唯显一乘之教。决定无三。归依一体三宝。奉事十方如来。佛光照体。万惑潜消。法味资神。六通具足。三十七品助道法。应念圆成。三十二应随类身。徧尘剎土。周旋五越。普被诸根。不动一心。徧行三昧。洒定水於三千。引众生於火宅。自利利他。皆悉圆满。然则唯心净土。自性弥陀。盖解脱之要门。乃修行之捷径。是以了义大乘。无不指归净土。前贤后圣。自他皆愿往生。凡以度人。先须自度故也。呜呼。人无远虑。必有近忧。一失人身。万劫深悔。故率大海众。各念弥陀佛。百声千声。乃至万声。回向同缘。愿生彼国。窃冀莲池胜会。金地法明。绮互相资。必谐斯愿。操舟顺水。更加橹棹之功。十万之遥。可不劳而至也。赜一夕梦一乌巾白衣。风貌清美。可三十许。揖谓赜曰。欲入莲华会。求书一名。赜乃取会录问曰。何姓名。答曰。普慧。书已。白衣又云。家兄亦求书一名。曰令兄何名。答曰普贤。言讫遂隐。既觉。谓诸耆宿曰。华严经离世间品。有普贤普慧二菩萨。助扬佛法。吾今建会。共期西方。感二大士幽赞。乃以二大士为会首。於是远近皆向化焉(莲宗宝鉴乐邦文类)。

　　元净

　　元净。字无象。姓徐。杭州於潜人。十岁出家。稍长。就学於慈云。慈云没。复事明智。闻讲止观。悟第一义。应太守吕臻请。住大悲阁。赐号辩才。迁主上天竺。寻退隐南山之龙井。时贤苏轼赵忭辈。钦其德器。屡致褒咏。已复主灵山慈云讲席。说法昼夜无间。居常精修净土。未尝暂歇。焚指供佛。左三右二。尝祷大士求放光。光即随现。一日与僧熙仲同食。仲视净眉间有光如萤。揽之得舍利数粒。后常有於卧处得舍利者。将示寂。乃入方圆庵晏坐。谢宾客。止饮食。语僧道潜曰。吾净业已成。七日无障。所愿遂矣。及七日。出偈示众。右胁而化。年八十一。时元佑六年九月晦也(佛祖统纪乐邦文类)。

　　从雅

　　从雅。钱塘人。始从海月辩法师学止观。后入南山天王院。诵法华经五藏。金刚般若经四藏。弥陀经十藏。礼舍利塔千徧。礼释迦三十万拜。弥陀百万拜。佛号五千万声。礼法华一字三拜者三过。心期净土。一生坐不背西。无为杨杰述安乐国赞三十首以赠。雅欲发起众信。遂於净住寺图九品三辈。刻杰赞於石。或奏雅道行。赐号法宝。一日无病。面西趺坐而逝。天乐鸣空。室有异香(佛祖统纪)。

　　可久

　　可久。不详其所出。居明州。常诵法华。愿生净土。人号为久法华。元佑八年。年八十一。坐化。越三日。还谓人曰。吾游净土。见诸胜境。与经符契。此间修净业者。莲华台上。皆已标名。标金台者。一成都广教院勋公。一明州孙十二郎。一可久。标银台者。一明州徐道姑。言讫。复化去五年。徐道姑亡。异香满室。十二年。孙十二郎亡。天乐迎空。久言悉验(净土文)。

　　择瑛

　　择瑛。姓俞。严州桐江人。出家於杭州寿宁寺。熙宁中。参神悟法师。深悟止观之道。阅不二门金錍。不寝者数月。当湖鲁氏创一院以迎瑛。大开法施。久之。遨游杭秀苏湖间。尝作往生净土十愿文曰。愿我永离三恶道。愿我速断贪瞋痴。愿我常闻佛法僧。愿我勤修戒定慧。愿我恒随诸佛学。愿我不退菩提心。愿我速见阿弥陀。愿我决定生安养。愿我分身徧尘剎。愿我广度诸众生。元符二年春。於杭之祥符寺示疾。俄奋身凭几西向。诵阿弥陀经。卷终而逝(乐邦文类佛祖统纪)。

　　宗本

　　宗本。字无喆。姓管。常州无锡人。出家后。参天衣怀禅师。念佛有省。后居杭州净慈寺。岁大旱。湖井皆竭。寺西隅忽涌甘泉。得金鳗鱼。浚为井。寺僧千余。赖以汲饮。张氏有女死。母梦女为蛇。既觉。得蛇棺下。持诣本为说法。俄有黑蝉翔棺上。而蛇失所在。母祝曰。若吾女者。可入笼中。当再持诣净慈。如其祝。本复为说法。是夕。女见梦曰。二报已解脱矣。母因问生死轮回。是信有之。何以得免。女曰。六道四生。如井上辘轳。无一人可免。唯修出世法。当得脱耳。盍问净慈法主乎。其显化类如此。本奉诏入东京慧林寺。召对称旨。赐号圆照禅师。平时密修净业。时雷峰才法师。神游净土。见一殿殊丽。人曰。以待净慈本禅师耳。又资福曦公至慧林。礼足施金而去。人诘其故。曰。吾定中见金莲华。人言以俟慧林本公。其他莲华无数。云以待受度者。或有萎者。云是退堕人也。晚居苏州灵岩寺。元符间。将示寂。沐浴而卧。弟子环拥请偈。本熟视曰。痴子。我寻常尚懒作偈。今日作甚么偈。寻常要卧便卧。今日亦何须特地坐也。乃索笔书后事付守荣。掷笔而逝。若熟睡者然(佛祖统纪苏州府志)。

　　有严

　　有严。姓胡。台州临海人。六岁依灵鹫从师。十四受具。往东山学於神照。契一心三观之旨。修法华三昧。旋主赤城寺。绍圣中。隐故山东峰。庐於楂木之旁。因自号楂庵。严护戒律。一钵之余。不畜分寸。所修三昧。每现瑞应。专事净业。其所论述。多激劝往生。或问生欲天者。十善为因。生色天者。禅定为因。生净土者。必须修无生妙观。乃可得耳。今之学者。都懵教旨。谓生天难而生净土易。又孰信乎。答曰。法无难易。难易在人。难者疑情。咫尺万里。易者信心。万里咫尺。所云修无生妙观得生者。此乃上品往生之一门耳。然不可辟一门而塞多门。安乐集云。生净土者有二种。一有相心。谓着相欣乐。二无相心。谓理观相应。若今之世。中下钝根。愚迷障重。待理观相应方生者。或少矣。原夫佛慈接物。方便多门。有定散之善焉。有佛法之力焉。有事福而假愿力回向焉。有垂终剧怖而赖求救焉。如是等类。百千万数。但藉其一。必得往生。定善者修心妙观。首楞严定是也。散善者。如无量寿经十念念佛。亦得往生。是也。佛力者。缘阿弥陀佛大悲愿力。摄取念佛众生。众生承佛愿力。即得往生。如劣夫从转轮王。一日一夜。周行四天下。非其自力。轮王之力也。法力者。如佛告莲华明王菩萨。令诵灌顶神咒。加持沙土。散亡者尸。或亡者墓。彼之亡者。或堕地狱饿鬼畜生中。承是真言。生极乐国。是也。事福假回向者。慈心不杀。具诸戒善。受持秘咒。读诵大乘。种种福善。回向庄严。成净土因。得生极乐。是也。垂终求救者。临命终时。火车相现。称佛力故。猛火化为清凉风。如僧雄俊及张锺馗。一称佛号。俱生净土。是也。是故。经云诸小行菩萨及修小功德者。不可称计。皆当往生。佛曰易往。子曰难生。乍可顺教而谈易往。开人解脱之门。不须执迷而说难生。塞彼菩提之路。建中靖国元年孟夏。一日天神降空中谓曰。师净业成矣。又梦池中大莲华。天乐围绕。乃作自饯诗示众。后七日跏趺而化(佛祖统纪乐邦文类)。

　　妙生

　　妙生。会稽人。习律学。勤修净土之业。与大通本禅师。居潮山象坞。共明此道。一夕会门人讽弥陀经。就榻端坐。焚香合掌。嗒然而化(佛祖统纪)。

　　昙异

　　昙异。姓杜。余姚人。皇佑间得度。习教观於天竺明智。后入雷峰广慈之室。孜孜叩击。二十年无倦志。学成归里。敷讲故山。专勤净业。诵法华至五千部。普贤弥陀各万卷。崇宁元年秋。示疾。集众告曰。吾生净土时至。当乘金台。随佛西迈。即澡身端坐。结印而逝。火余。舌根舍利。如贯珠然(佛祖统纪)。

　　善本

　　善本。姓董。开封人。母无子。祷佛乃生。及长。试华严经得度。为圆照本师弟子。时号大小本。奉诏住上都法云寺。赐号大通。后归杭州象坞寺。杜门却扫。专修净业。有僧定中见方丈弥陀佛示金色身。大观三年十二月甲子。屈三指。告门人曰。止有三日在。至期。趺坐面西而化(佛祖通载佛祖统纪)。

　　宗坦

　　宗坦。姓申。潞州黎城人。年十六。落发受具。少通义学。长而遍访名师。垂五十年。名播讲林。晚於唐邓汝颍之间。讲净土观经。劝人念佛。求生安养。听者如云。皆禀净业。后於唐州青台镇。誓求安养。持名作观。未尝暂忘。政和四年四月二十七日。梦中见阿弥陀佛告曰。汝说法止六日。当生净土。觉而白众。次日讲唱不辍。至五月四日后夜。自知时至。鸣钟集众。告曰。因缘聚散。固当有时。净土胜缘。岂宜错过。愿众念佛。助我往生。又日。享年七十六。四大分离处。净土礼弥陀。永超三界苦。言已坐脱。满室雷鸣。白云覆地。从西而来。三日方歇(莲宗宝鉴)。

　　中立

　　中立。姓陈。明州鄞人。九岁。出家於甬东栖心寺。受诸经卷。过目不忘。治平中。试经得度。初依广智学教观。及神智继主南湖。复依之。座下二百人。无出立右者。神智谢事。立继其席。常以净业诱人。命其徒介然创十六观堂。以延净业之士。已而谢去。未几。重兴宝云寺。又退居白云庵。日宣止观法门。着述颇众。应众请重主南湖。升座说法。开牗无尽。前后诵净名光明数十过。诵法华逾万部。为人祈禳辄验。政和五年四月辛亥夕。忽谓门人法维曰。闻异香否。即集众含笑言曰。吾往生期至。面西坐逝(佛祖统纪)。

　　元照

　　元照。字湛然。姓唐。余杭人。初依东藏慧鉴律师。专学毗尼。后从神悟谦师。讲天台教观。谦勖以究明法华为本务。复从广慈才法师受菩萨戒。戒光发见。乃博究南山一宗。杖锡持钵。乞食於市。晚主灵芝三十年。传戒度僧及六十会。笃意净业。每曰。生宏律范。死归安养。平生所得。唯二法门。尝集净业礼忏仪。自为序曰。元照自下坛来。便知学律。但禀性庸薄。为行不肖。后遇天台神悟法师。苦口提诲。始知改迹。深求祖教。博究佛乘。於是发大誓愿。常生婆娑五浊恶世。作大导师。提诱群主。令入佛道。复见高僧传慧市法师云。方土虽净。非吾所愿。若使十二劫莲华中受乐。何如三涂极苦处救众生也。由是坚持所见。历涉岁年。於净土门。略无归向。见修净业。复生轻谤。后遭重病。色力痿羸。神识迷茫。莫知趣向。既而病差。顿觉前非。悲泣感伤。深自克责。志虽洪大。力未堪任。仍览天台十疑论。初心菩萨。未得无生忍。要须常不离佛。又引智度论云。具缚凡夫。有大悲心。愿生恶世。救苦众生。无有是处。譬如婴儿。不得离父母。又如弱羽。祇可传枝。自是尽弃平生所学。专寻净土教门。二十余年。未尝暂舍。研详理教。披括古今。顿释群疑。愈加深信。复见善导和尚专杂二修。若专修者。百即百生。若杂修者。万千一二。心识散乱。观行难成。一志专持四字名号。几生逃逝。今始知归。仍以所修。展转化导。尽未来际。洪赞何穷。方便多门。以信得入。如大势至。以念佛心。获悟圆通。入三摩地。复自思念。已前所造无量罪业。不信净土。谤法毁人。业因既成。苦果必就。内怀惭耻。晓夕兢惶。於是躬对圣前。吐露肝胆。五体投地。苦到忏悔。仍发大愿。普摄众生。同修念佛。尽生净土。欲常修习。须立轨仪。故集诸文。布成此法。从始至末。第列十门。并准圣言。咸遵古式。事从简要。法在精专。后贤披览。知我志焉。又撰十六观经小弥陀义疏。其外着述累数百卷。政和六年秋。命弟子讽观经及普贤行愿品。趺坐而化。西湖渔人。皆闻空中天乐声(乐邦文类佛祖统纪西湖高僧传事略)。

　　法宗

　　法宗。姓颜。钱塘人。十岁出家。依广慈才法师。专研教观。十九。从广慧初法师。服勤十年。后归侍广慈。依止观修大悲三昧。绵历九载。凡有祷祈。悉获灵应。尝与天竺光明忏期。至五日。禅观中。忽见慈云法师。侍僧数十。宗作礼问曰。自昔同修者。皆得生净土否。慈云曰。元照已得往生。择瑛尚欲宏经恶道。汝宜勤修以成本愿。宗归建净土道场。刻西方三圣像。然五指供佛。每月集四十八人。同修净业。名卿贤士。多预其会。政和七年春。微疾。梦弥陀圣众。授手接引。后三日。沐浴易衣。盥口。寂然而逝(佛祖统纪)。

　　了然

　　了然。姓薛。临海人。母患无子。祷於寺。梦僧授以莲华。令食之。曰汝生子必出家。未几生子。稍长。遂令出家。十六受具。从安国慧法师学教观。慧解骤发。梦泛海。见观世音。坐山上竹林间。因说百偈以赞。觉忆其半。自是顿发辩才。后住白莲寺。讲演天台教观。二十余年。日唯一食。常坐达旦。一夕梦二龙戏空中。一化为神人。从空中下。於衣袖出简示云。师七日当行。既寤。挝鼓集众说法。垂嘱后事。已而大书曰。因念佛力。得生极乐。凡汝诸人。可不自勉。即沐浴更衣。与众同声诵阿弥陀经。至西方世界。倐然而化。众闻天乐盈空。祥光烛天表。弟子与咸有空二人亦修净业。皆念佛坐脱(佛祖统纪明高僧传)。

　　智仙

　　智仙。姓李。仙居人。幼不乐世俗。出家游学至天竺。得三观之旨於首座明义。还乡依白莲慧师听讲止观。大有发明。竟嗣其席。常时系念。唯在净土。或曰。法华三昧。一土一切土。一身一切身。一佛一切佛。何不依止观修法华三昧。而沾沾往生为。仙曰。荆溪云。分别功德品中。直观此土。四土具足。故此佛身。即三佛身。此大众。即一切众。以惑未断故。须修同居净土。问者云。同居类多。何必极乐。仙曰。教说多故。宿缘厚故。令专住故。佛愿摄故。仙住白莲寺讲道十三年。西向礼念。未尝少废。觉微疾。别诸外护。还寺易床西向。设弥陀像。请观堂行人诵弥陀经。卷未终而坐脱。比邻能仁寺僧。皆闻念佛声沸天。仙乐盈耳。黎明乃知仙亡(佛祖统纪)。

　　智深

　　智深。姓沈。嘉禾人。初依海月辩法师学教观。既成。归嘉禾崇福西寺。建光明期忏会。二十年如一日。行业上闻。赐号慈行。平居专志净土。劝人称佛号。从其教者。往往得显验。政和五年六日。示疾。客至。谈论如常。客方出。已坐脱矣。人共见紫云向西而没。茶毗日。异香袭人。舍利无算(佛祖统纪)。

　　思照

　　思照。姓阳。钱塘人。十四岁。从净住从雅听法华方等於南屏。复往东掖参神悟。大有契入。刺血书法华经。一字一礼。如是十过。诵十六观经五藏。弥陀经十藏。法华经一千部。礼华严梵网净土七经等凡二百七十卷。专修念佛三昧。筑小庵曰德云。刻三圣像。每夜四更即起唱佛。懈怠比邱。闻声悚愧。又於月二十三日。率道俗系念三圣。常及千众。凡三十年。一日语其徒曰。夜梦佛金身丈六。此往生之兆也。乃日请七僧助念。至七日晚。涌身合掌。厉声唱佛。趺坐结印而化。时宣和元年春也。阇维。牙齿明莹。如玉石然(佛祖统纪)。

　　若愚

　　若愚。姓马。海盐人。学教於辩才净法师。居龙井久之。后於湖之仙潭。营室接待僧众。建无量寿佛阁。劝道俗念佛。来者尝数百人。三十年中。预会诸贤。临没时。多有瑞应。或奏愚道行。赐号法鉴。
　　释则章与愚为友。同修净行。章既殁。愚梦神人告曰。汝同学则章。得普贤行愿三昧。已生净土。彼方待汝。愚乃沐浴更衣。命众讽观无量寿佛经。端坐默听。诵毕。忽云净土现前。吾其往矣。遽书偈而化。偈曰。本自无家可得归。云边有路许谁知。溪光摇落西山月。正是仙潭梦断时。又曰。室里千花罗网。梦中七宝莲池。踏得西归路稳。更无一点狐疑。时靖康元年九月也。年七十二。阇维。得舍利数百粒(佛祖统纪)。

　　仲闵

　　仲闵。衢州人。受业祥符寺。后依南文法师。以雄辩见称。政和初。还乡居浮石山。学者骤至。尝言吾座下不五百众。不讲大部。故一生唯讲光明观音。顺寂之日。集众升堂。登师子座。方趺坐。忽见银台自西至。闵曰。吾平生解第一义。愿取金台。今何不然。瞑目而化(佛祖统纪)。

　　介然

　　介然。明州鄞人。受业福泉山延寿寺。时明智立法师居南湖。从之学教观。元丰初。专修净业。三载期满。谓同修者曰。念佛三昧。往生要法也。乃然三指。誓建十六观堂。中设西方三圣像。环以池莲。工竣。复然三指以报佛恩。建炎四年正月七日。金兵至明州。寺众尽散。然独不去。兵至。诃之曰。不畏死邪。然曰。贫僧一生愿力。建此观堂。今老矣。不忍舍去以求生也。金兵义之。谓曰。为我归北地。当作观堂。似此规制。遂强之行。后人以去日为之忌。尊之曰定慧尊者。立像於观堂之侧(佛统祖纪)。

　　净土圣贤录卷三
　　净土圣贤录卷四
　　往生比邱第三之三
　　齐玉

　　齐玉。姓莫。霅川人。早岁出家。日记数千言。始参祥符神智。后依慈辩。受一心三观之旨。出居苕溪宝藏寺。每岁终。大兴净业社。迁横山。立丈六像。率道俗修行。中夜告众曰。我辈未念佛时。作诸不善。其罪无量。犯一吉罗。尚受九百千岁地狱之苦。况犯篇聚重罪乎。唯有一心念佛。则念念中能灭八十亿劫生死之罪。庶得出离地狱。成就庄严。况父母生我。令我出家。唯望度脱。以报重恩。若破戒堕陷。何以为人。何以为子。大众闻者。无不倾诚忏悔。举身自扑。或损额失声。宣和六年。迁居上竺。尝中夜顶像行道。有僧失规。责之曰。汝无知。乃畜生耳。已而悔曰。彼虽不肖。呵以畜生。有玷三宝。自是对佛悔过者三年。建炎元年秋。谓首座修慧曰。床前多宝塔现。非吾愿也。所愿见阿弥陀佛耳。可为我集众念佛。首座鸣钟集众。僧至百余人。玉举首加敬曰。佛来也。端坐合掌而化(佛祖统纪)。

　　蕴齐

　　蕴齐。字清辩。姓周。钱塘人。幼试经得度。传教观於法明会贤师。尝患疫。百药不治。遂力课观音尊号。梦一女人以凿开其胸。易其心。以手摩之。患即愈。畴昔所览靡不通晓。走笔成章。率归典雅。历主苏杭诸方丈。晚归常熟上方。建炎四年正月。集众讽弥陀经。称佛号而化。茶毗获舍利。起塔上方(佛祖统纪)。

　　道言

　　道言。会稽人。灵芝元照之弟子也。专修净业。临终数日前。见二神人长丈余。谓言何不系念。於是大集道俗。称佛名三昼夜。将毕。自升座说法。为众忏悔。至晓。即座而化(佛祖统纪)。

　　元肇

　　元肇。姓陆。明州人。蚤岁习律。阅大藏。诵莲经万部。又刺血书莲经一部。律宗诸疏三部。建炎四年。金兵破明州。肇时住湖心寺。金兵强之北行。至南徐。谓左右曰。吾将西归矣。即闻笙歌声。西望念佛而化(佛祖统纪)。

　　思净

　　思净。姓喻。钱塘人。受法华於德藏瑛法师。既悟厥旨。复潜心净观。专志念佛。日课观经。大观初。於府治北关创精舍。饭僧三百万。因扩舍为寺。接待僧侣。宣和初。遇乱。直造贼垒。愿以身代一城之命。贼悚然。为之少戢。素善画佛。每画。先於净室念佛。注想久之。乃下笔。一日画丈六像。忽见佛光。良久乃灭。众皆瞻礼。世因呼为喻弥陀。或问净何不参禅。答曰。平生只解念弥陀不解参禅可奈何。但得五湖风月在。太平不用起干戈。绍兴七年冬。端坐想佛。经七日。忽起然香供佛。归坐跏趺而化。顶上经七日犹暖。异香不散(佛祖统纪西湖高僧事略)。

　　如湛

　　如湛。姓焦。永嘉人。母梦见宝塔而湛生。幼试法华得度。依车溪卿法师。后参慧觉玉法师於横山。昼夜体究。尽通教观。初主车溪寿圣寺。讲余课法华经一部。佛号二万声。有求为知事者。不见用。其人怀憾。挟刃入室。见达官满座。惶恐而退。次夜复入。则昏暗无路。又一夕复入。则见湛分身十余。皆同一状。遂骇走。其后私以告人。人亦以是神之。湛少睡。夏月坐草莽中。口诵法华。袒身施蚊。门人谓湛年高。宜少息。湛曰。翾飞之类。安得妙乘。所冀啜我血。开我经。以结净缘耳。后人表其处为喂蚊台。晚岁谢事。闲居小庵。日熏净业。绍兴十年七月。念佛如常。端坐而化。阇维。得五色舍利。着有净业记释观经疏等书(佛祖统纪)。

　　宗利

　　宗利。姓高。会稽人。七岁。受业於天华。既具戒。往苏州依神悟。即入普贤忏室。要期三载。忽梦亡母谢曰。蒙汝忏功。已生善处。又见普贤从空而过。忏毕。复往灵芝谒大智律师。增受戒法。尝於定中神游净土。见宝池莲华宝林境界。寻诣新城碧沼寺。专修念佛三昧。阅十年。复游天台雁荡天封。皆建净土道场。晚归天华。建无量寿佛阁。建炎末。入道味山。题所居曰一相庵。绍兴十四年正月。谓弟子曰。吾见白莲华徧满空中。越三日。复曰。佛来矣。即书偈曰。吾年九十头雪白。世上应无百年客。一相道人归去来。金台坐断乾坤窄。端坐而逝。是日近山人见异僧满山。不知所自云(佛祖统纪)。

　　道琛

　　道琛。姓彭。温州乐清人。年十八。受具戒。初学律仪。已而从渊师於法明寺。微言妙旨。一闻便领。寻主广济寺。迁广慈。建炎三年。勅主资福院。赐号圆辩。专修念佛三昧。作唯心净土说。略云。或问唯心净土。本性弥陀。为当往生。为即心是。若往生者。何谓唯心。若即心是。何故经云过十万亿佛土邪。答曰。当知十界四土。若净若秽。不离我心。此但直具而已。若达全具为徧。徧彼生佛。彼彼生佛。互徧亦尔。趣举一法。是法界之大都。互具各具。互融互摄。参而不杂。离亦不分。一多自在。不相留碍。夫如是者。岂有娑婆释迦乐邦弥陀而离我心邪。故辅行曰。学者纵知内心具三千法。不知我心徧彼三千。彼彼三千。互徧亦尔。苟顺凡情。生内外见。应照理体。本无四性。心佛众生。三无差别。今更以譬喻显之。如彼帝释殿上。千珠宝网。众珠之影。映在一珠。一珠具足众珠。彼彼千珠。互映亦尔。现前一心。即是千珠中一。彼弥陀佛土。亦是千珠中一。所有十界众生。趣举一界皆是千珠中一。既我一珠能映众珠。我心之外无复众珠。则离我心外无别净土。何故尔邪。以释迦亦是一珠。既举一全收。岂心外有法。故曰唯心净土。本性弥陀也。若尔唯心而已。何云净土。须知体非因果。一念唯心。迷悟既殊。因果宛尔。弥陀果悟。我等因迷。忻厌心生。顺佛劝往。故云唯心。又称净土矣。然则既有取舍忻厌。莫成虚伪邪。曰。当知圆人。舍则舍秽究尽。三土九界皆舍。取则取净穷原。直取上品寂光。故妙宗曰。取舍若极。与不取舍。亦非异辙。良由寂光不离三土。十界只是四土耳。若以四眼二智观之。则万像森罗。三土九界须舍。若以佛眼观之。则真空冥寂。非离三土九界。别有寂光。非寂光外。别有娑婆。如古德曰。只缘即心是佛。须假修行者。乃此意也。若了唯心本性。只一三千融妙之法。十万遐方。皆不为碍。何以故。以心具故。以三千故。以融摄故。故得如斯。以上略提梗槩。若欲深证此理。须除情想。一日禅定中。见一老僧坐禅榻上。顾谓琛曰。吾四明法智也。琛惊喜作礼。问曰。道琛於一家法相。未能通达。乞垂指教。老僧首肯之。觉而心地豁然。慧辩日进。自是言教观者皆禀焉。绍兴十二年。主南湖。行法华三昧。感普贤放光。建净土系念会。於月二十三日。集道俗念佛至万人。二十三年十二月十六日。集众讽观经。昼夜不绝。众闻异香盈室。琛曰。佛来接我。即沐浴更衣。书偈曰。唯心净土。本无迷悟。一念不生。即入初住。令讽安乐行品。未终。嗒然坐逝。留龛弥月。貌如生(佛祖统纪乐邦文类)。

　　子元

　　子元。平江昆山人。茅氏子。母柴氏。夜梦一佛入门。次旦生元。因名佛来。投延祥寺出家。习止观。定中闻鸦声大悟。自后栖心安养。自号万事休。逆顺境中。未尝动念。慕庐山远公莲社遗风。劝人皈依三宝。受持五戒。念阿弥陀佛五声。以证五戒。普结净缘。欲令世人净五根得五力出五浊也。乃集大藏要言。编成晨朝忏仪。代为法界众生。礼佛忏悔。期生安养。后往淀山湖。创立白莲忏堂。同修净业。述圆融四土三观选佛图。开示莲宗眼目。又作劝人发愿偈云。万法从心生。万法从心灭。我佛大沙门。常作如是说。持戒无信愿。不得生净土。唯得人天福。福尽受轮回。辗转难脱离。看经无慧眼。不识佛深意。后世得聪明。乱心难出离。不如念佛好。现世无名利。行坐不多罗。则是阿弥陀。发愿持戒力。回向生乐国。如是各行持。千中不失一。释迦金口说。弥陀亲摄受。诸佛皆护念。诸天善护持。见此念佛人。与佛不相远。应当坐道场。转於大法轮。普度无边众。譬如贫家女。腹孕转轮王。诸天常爱护。贫女自不知。腹中有贵子。今此念佛人。其意亦如是。忆佛常念佛。不久当成佛。诸佛善护持。其人自不知。我当生净土。却要来后世。再得生人中。譬如贫人家。地内有伏藏。藏神常守护。不令其有失。贫人自不知。家内有宝藏。逐日趁客作。求衣食自济。今此念佛人。其意亦如是。不知念佛人。具足如来藏。自说我无分。反要生人中。譬如病人家。自有真妙药。不知妙药性。不能自治病。每日床枕边。痛苦受无量。今此念佛人。其意亦如是。不知念佛心。能灭贪嗔痴。能为大医王。能为大宝藏。利济一切人。能为大法王。覆护一切众。将谓是凡夫。不得生净土。且自持斋戒。后世愿为人。辗转更修行。方可生彼国。多见修行人。常作如是说。不称弥陀愿。不合净土经。邪见障覆心。毕竟难出离。非是他人障。皆是自障心。今世不得生。一蹉是百蹉。劝汝修行人。信我如来说。佛无不实语。岂是虚诳言。但当自精勤。一心求净土。因风吹於火。用力不消多。幸有念佛心。回愿超三界。逢宝不取宝。遇食苦长饥。咄哉大丈夫。不见真实意。我今略劝赞。辗转传与人。代我广流通。作於如来使。真是诸佛子。真名报佛恩。普愿如说行。同生极乐国。乾道二年。诏至德寿殿。演说净土法门。赐号慈照宗主。三月二十三日。於铎城倪普建宅。告诸徒曰。吾化缘已毕。时当行矣。合掌辞众。奄然示寂。二十七日茶毗。舍利无数。尝集弥陀节要行於世(莲宗宝鉴)。

　　妙云

　　妙云。字慈室。姓杨。明州人。受业於清修久法师。通达教观。绍兴十九年。继主清修。历慈溪南湖。寻退处溪口吴氏庵。一旦往别吴君。归而沐浴趺坐。谓侍人曰。吾有瓣香藏之三十年矣。拟临终焚之。用报佛恩。今正其时。吾将有行矣。及香烟正炽。起白佛陈请求归安养。合掌就座而化(佛祖统纪)。

　　睎颜

　　睎颜。字圣徒。明州奉化人。幼试经得度。从久法师受观法。文藻高妙。后进爱慕。晚岁自省余习未净。乃住桃原厉氏庵。专志念佛十余年。谓人曰。净土之道。岂有一法可得。但於修中不见一法。则寂光上品。无证而证。扁所居小轩曰忆佛。尝步菜畦。见诸虫咂食。惧伤物命。不复茹蔬。唯买海苔以供朝夕。临终预别道俗。沐浴更衣。西向作观。忽称佛来。合掌而化(佛祖统纪)。

　　道因

　　道因。字草庵。姓薛。明州人。十七受具戒。从学於明智立法师。已而徧历讲坛。屡参禅室。读四明十不二门指要钞。有省。遂遥礼法智为师。历主永明宝云广受治平。晚主延庆。乾道三年四月十七日。别徒众曰。华严世界。洞彻湛明。甚适我怀。今将行矣。乃令举所述弥陀赞曰。无边剎海海涵空。海空全是莲华宫。莲宫周徧徧空漏。空海独露弥陀容。阿弥陀佛不生灭。难觅难拈水中月。绝非离句如是身。如是感通如是说。我与弥陀本不二。妄觉潜生忽成异。从今扫尽空有尘。父子天然两相值。誓修三福勤六念。身口意业无瑕玷。我今以此念弥陀。不见弥陀终不厌。赞毕。随众唱佛数百。讽观经至上品上生。即敛念坐脱。越三日。顶足皆暖(佛祖统纪)。

　　有朋

　　有朋。字牧庵。金华人。性强记。谒车溪卿法师。昼夜叩请。尽得其道。主仙潭。讲止观。时天衣持师分卫至境。入寺就听。竦然曰。我所未闻。设礼而去。湖人薛氏妇早没。时见形於室。其家为斋千僧。诵金刚般若。请朋演说经旨。妇凭语曰。谢翁婆一卷经。今得解脱矣。翁问千僧同诵。何言一卷。答曰。朋法师所诵者是。徙能仁。晚主延庆。开讲日盛。乾道四年十二月三日。坐青玉轩。请行人讽观经。至真法身观。令大众唱佛名。留偈坐逝(佛祖统纪)。

　　惟月

　　惟月。不详其所出。居诸暨化城。明律学。修净业。一日有异僧来迎。后二日微疾。急呼同住僧道宁曰。吾见阿弥陀佛高八丈。驻空中。可以行矣。言讫而化(佛祖统纪)。

　　思敏

　　思敏。不详其所出。依灵芝照律师。增受戒法。专心净业。二十年如一日。偶疾。请众讽观经者半月。越三日。见化佛满室。临终唱佛。声出众表。酷暑留龛七日。异香郁然(佛祖统纪)。

　　慧亨

　　慧亨。字清照。不详其所出。初依灵芝习律。已而住杭州延寿寺。专修净业。阅六十年。每对人必以念佛为劝。建宝阁。立三圣像。最称殊特。有江自任者。忽梦宝座从空而下。云亨律师当升此座。适社友孙居士。预启别亨。即在家作印而化。亨往炷香问讯。归而谓其徒曰。孙君已去。吾亦行矣。乃集众念佛。为说偈曰。弥陀口口称。白毫念念想。持此不退心。决定生安养。即端坐脱去(佛祖统纪)。

　　行诜

　　行诜。不详其所出。受具时。诵四分戒本。三日而通彻。学律於大智法师。住明庆寺二十年。偶寝疾。即设西方佛像。命徒唱佛名。数日。忽起索三衣。自唱弥陀经。厉声称佛。跏趺而化(佛祖统纪)。

　　用钦

　　用钦。不详其所出。居钱塘七宝院。依大智学律。闻大智示众曰。生宏毗尼。死归安养。出家学道。能事斯毕。即标心净土。一志不退。日课佛三万。尝神游净土。见佛大士种种异相。谓侍者曰。吾明日西行矣。即集众唱佛。黎明合掌西向。跏趺而化(佛祖统纪)。

　　惟渥

　　惟渥。钱塘人。杜门谢事。阅大藏三过。华严法华诸经。总诵二万卷。晚年诵弥陀经二十藏。一夕偶疾。西向端坐。作印而化(佛祖统纪)。

　　仲明

　　仲明。不详其所出。居山阴报恩寺。素无戒检。偶因感疾。谓同学道宁曰。心识散乱。何药可治。宁云。但随息念佛为上药。明依法念之。至七日困甚。宁又令观想佛像。久之。忽言二菩萨至。已而曰。佛来也。瞑目而化(佛祖统纪)。

　　冲益

　　冲益。不详其所出。居钱塘净光寺。刺血书净土七经。复金书法华。刻西方三圣像。依止观坐禅法。念阿弥陀佛。一日感疾。不服药。拈香对佛忏悔。请大众同唱佛名。讽弥陀经。至西方世界。奄然而化(佛祖统纪)。

　　本空

　　本空。字虚堂。姓徐。明州奉化人。母梦神光绕室而有子。空少时常蔬食诵经。年十四出家。从智涌然法师受教观。淳熙中。主资教寺。后迁白莲寺。大扬宗教。日以往生为正念。绍熙三年三月三日。别众就座。书偈而化(佛祖统纪)。

　　法因

　　法因。字刳心。姓顾。明州慈溪人。学於草庵因法师。尽其旨要。时称为小因。主广寿寺三十年。冥心净业。昼夜讲演。未尝一日诣族姓家。施者至。不得却。受其少分。所居室。或劝新之。曰此躯尚无常。何事外物为哉。绍熙四年八月示疾。於定中见净土二菩萨。谓左右曰。吾睹法华道场。与平时所见异甚。吾将行矣。即集众讽观经。称佛号。或请留偈。乃书曰。我与弥陀本无二。二与不二并皆离。我今如此见弥陀。感应道交难思议。挺身端坐。结印而化(佛祖统纪)。

　　智廉

　　智廉。不详其所出。居上虞化度寺。禀性质朴。是非不挂唇吻。初徧参宗门。晚节一意西方。庆元元年秋八月。无病。忽别众曰。我梦中见阿弥陀佛。身长七八尺。紫金相好。现白毫光。大众围绕而说法。佛言诸善人等。当起大信心。修诸善法。来生我国。说已即隐。我既见佛。往生必矣。乃书偈曰。雁过长空。影沈寒水。无灭无生。莲华国里。书毕。回身向西。结印而化。年八十二(乐邦文类)。

　　慧明

　　慧明。字无晦。杭州盐官人。出家祥符寺。依上竺慧光二十年。了一心三观之旨。晚居菁山常照寺。修净业。日课法华全部。楞严圆觉等经。亦循环讽诵。持弥陀号日万数。庆元五年春。示疾。召徒属曰。吾学大乘。求生净土。今必遂矣。弟子请作颂。斥曰。我临死。岂更谜语乎。不得已。大书骨头只煨过五字。即累足坐逝。众闻天乐西来。徘徊顶上。有顷而息。茶毗。得五色舍利无数(乐邦文类)。

　　了义

　　了义。号木讷。锺离少师之曾孙也。年十五。举进土。过金陵。见保宁玑公。闻法开悟。即从剃染。随所至处扁曰昨梦。念念西方。未尝间断。祥公赴黄蘖。挽之偕行。一夕祥梦义来别云。西归矣。复见佛菩萨。授以金台。越三日。炷香宴坐。含笑而化。尝诣五台。忽觉随众菩萨后行道。有紫绶金章二人从其后。义诘其名。一僧引至殿旁。观玉牌金书王古葛繁二名字。二人俱修净业。事具本传中(佛祖统纪)。

　　慧诚

　　慧诚。不详其所出。居钱塘资圣寺。诵金刚经。礼西方佛。尝神游净土。亲睹佛容。旋於山岫秽薪为龛。坐龛中。称佛号。纵火自焚(佛祖统纪)。

　　祖南

　　祖南。不详其所出。居南岳。刺血书阿弥陀经五百卷。金刚经一百卷。法华经十部。先后二十七年。长时念佛。期生安养。末后血乾骨立。念佛之声不绝。一日至方丈。升座而化。体中迸出舍利。随取随生(佛祖统纪)。

　　晞湛

　　晞湛。山阴人。少为儒生。忽厌世出家。与莹行人建无量寿佛殿於院社。专修净业。坐不背西。久之。常见三圣相。一夕面西诵经。正坐作印而化(佛祖统纪)。

　　法持

　　法持。不详其所出。居化度寺。修弥陀忏三年。烬二指。增受戒法。造西方三圣像。诵观经弥陀经如意轮咒。愿促阎浮之寿早生安养。一日小疾。哭祷佛前。愿垂接引。唱佛之声。闻於百步。忽见佛身丈六。立於池上。即自言曰。我已得中品生矣。端坐面西而化(佛祖统纪)。

　　了宣

　　了宣。姓潘。明州奉化人。肄业於南湖。精究三观十乘之旨。阅大乘经。无不通晓。修法华忏法。二十七年。与释善荣相善。凡所进修。必与荣偕。荣尝金书法华楞严净名圆觉等经。宣助成之。或施人手画观音像。二人结誓往生。随方劝诱。於是从而念佛者日众。一日宣诣荣室。曰归期已迫。当重会净土。荣笑曰。正欲见君作略尔。宣即集众告别。命诵经唱佛号。书偈曰。性相忘情。一三无寄。息风不行。摩诃室利。合掌而逝。时正炎暑。停龛七日。颜色红润。口流微涎。异香喷人。时嘉泰元年五月十日也。阇维舍利无算。宣入寂三年。荣取经像分施故旧。讽普贤行法经。小弥陀经。令众助称佛号。乃跏趺曰。我赴宣公之约。言毕。蜕然而化(佛祖统纪明高僧传)。

　　昙懿

　　昙懿。不详其所出。居钱塘净住寺。以医为业。晚年礼法华经。修念佛三昧。出平时所蓄。供佛饭僧。造像设浴。如是二十年。后微疾。屏药石。延七僧唱佛以助往生。次日见莲华大如屋。又一日见梵僧临榻问讯。夜半。众闻唱佛声渐微。视之。泊然逝矣(佛祖统纪)。

　　祖朗

　　祖朗。姓李。蓟州人。九岁出家。礼燕京大圣安寺圆通国师为师。金大定中。历住崇寿香林诸寺。真佑间。赐号圆通大师。日诵弥陀数万声。年七十四。将示寂。预告其徒曰。吾生缘尽矣。其徒讶之。后七日。口占偈曰。咄这皮袋。常为患害。继祖无能。念佛有赖。来亦无来。去亦无碍。四大五阴。一时败坏。且道还有不败坏者么。良久云。浮云散尽月升空。极乐光中常自在。遂跏趺而卒(湛然居士集)。

　　太微

　　太微。不详其所出。儿时。投钱塘法安法师出家。初授弥陀经。便能背诵。及受具。发愿扃门念佛。为不退僧。尝纵步后山。忽闻笛声。豁然开悟。因蓄一笛以自娱。有凌监薄者。亦修净业。称微为净土乡长。一日叩门曰。净土乡弟相见。微曰。可相见於净土。今日诵佛正忙耳。翌朝。人怪其不赴粥。往视之。见笛钵禅椅。先经火烬。跏趺地上而化(佛祖统纪)。

　　思聪

　　思聪。不详其所出。居钱塘法安寺。少喜作诗。及读大乘诸经。有会。遂息心净土。日诵莲经二部。兼持佛名。未尝语及世事。一日忽谓弟子曰。夜见佛菩萨同来接引。弟子曰。或恐魔试。奈何。聪曰。吾去后。但视吾胸前。可验也。越二夕。命声磬唱佛名。喜曰。佛来矣。奄然而化。视胸前一掌许。有文红润。如莲华(佛祖统纪西湖志)。

　　净观

　　净观。不详其所出。住嘉兴寂光庵。修净土忏法十余年。谓弟子曰。我后二十七日行矣。至期二日前。见红莲华。次日。又见黄华满空。有化童子坐於华上。三日入龛端坐。命众唱佛。顷之脱去(嘉兴县志)。

　　利先

　　利先。不详其所出。居新城法慧寺。日诵法华。兼持佛号。每至中夜。其声哀切。愿早脱娑婆。往生极乐。晚岁。屡感祥梦。忽示疾。命众同唱佛名。西向凝望。端坐而逝(佛祖统纪)。

　　师安

　　师安。不详其所出。受业乌镇普静寺。通华严宗旨。修弥陀忏。观想净土二十年。昕夕不废。一生多病。临终忽精爽异常时。谓弟子曰。佛菩萨已降。吾将行矣。即端坐而化(佛祖统纪)。

　　如宝

　　如宝。不详其所出。受业霅川觉华寺。闻古德有以浴僧功德回向净土者。遂治浴室。供众僧。阅二十年。建西方佛像。誓求往生。年八十一。请众啜茶言别。闻钟鸣。众方惊异。即向西跏趺。合掌凝望而化(佛祖统纪)。

　　显超

　　显超。博州人。受金总持三藏。持秽迹金刚咒法。济病解冤。计所得施五万缗。入永寿常住。后病中见佛菩萨前迎。莲华徧满。技乐杂奏。弟子哀恳。愿留住世。救苦众生。净土变相。渐渐隐没。乃复住十五年。行咒救人。一日忽闻天乐异香。佛及众圣。并现空中。即面西跏趺而化(佛祖统纪)。

　　有开

　　有开。不详其所出。居霅川千步寺。专修净业。旦暮不忘。於岁旦请众唱佛讽经。至西方世界。即瞑目长逝(佛祖统纪)。

　　道生

　　道生。不详其所出。居常熟兴福寺。造丈六弥陀像。得县令梅汝能施财庄彩。即集众讽经唱佛。陈白恸哭辞佛归卧房。书偈坐亡(佛祖统纪)。

　　若观

　　若观。不详其所出。居乌镇嘉会寺。结十万人。同唱佛号。人各十万声。期先得生者。次弟汲引。观诵法华光明二经。满数十万部。誓与群生。庄严净业。一日索笔书偈。趺坐而化(佛祖统纪)。

　　莹珂

　　莹珂。不详其所出。受业霅川瑶山。酒炙无所择。一日忽自念梵行亏缺。且堕恶道。向同住僧。取戒珠禅师所编往生传读之。大有感发。择一室。面西设坐。绝食念佛。越三日。梦佛及大士告曰。汝寿尚有十年。且当自勉。珂白佛言。阎浮浊恶。易失正念。所愿早生安养。承事众圣。佛言。汝志如是。后三日当迎汝。至期。命众诵阿弥经。曰佛及圣众俱至。寂然而化(佛祖统纪)。

　　智印

　　智印。不详其所出。居霅川祇园。常修净观。旦夜无间。病中集众讽弥陀经。甫毕。跏趺合掌而化(佛祖统纪)。

　　戒度

　　戒度。不详其所出。受业栖心寺。学四分律。晚住余姚极乐寺。一意西归。和陶渊明归去来辞以见志。病中作书别士夫道旧。命众诵观经。至法身观。厉声唱佛。跏趺而化(佛祖统纪)。

　　祖辉

　　祖辉。不详其所出。居明州城中之佛阁。逢人但云阿弥陀佛。鄞县尉王用享夫妇敬事之。一日诣其家告别云。我明日行矣。明日送者俱会。即入龛端坐。求甘瓜啖尽一枚。唱佛而化(佛祖统纪)。

　　如鉴

　　如鉴。不详其所出。居明州塔山。两阅大藏。长诵莲经。专志念佛。昼夜不懈。晚年庵居。忽示疾。请邻庵诸僧唱佛。面西跏趺。含笑而化(佛祖统纪)。

　　祖新

　　祖新。不详其所出。受业四明福原寺。布衣粝食。制行清苦。住方氏庵。别於禅原创净土院。造三圣像。栽池莲。月三八日。集道俗系念。一日往别福原方丈曰。二月十五日将西归。特来拜辞。欲索面一椀以果枵腹。可乎。主人如其言。食讫。竟往净土院像前作礼云。祖新将行。奉别尊像。即归庵别众。谓曰吾其去矣。愿诸仁者勤心念佛。得蚤相会。即趺坐唱佛。遽云佛至。合掌而化(佛祖统纪)。

　　妙文

　　妙文。姓孙。蔚州人。九岁出家。二十一。抵燕京。依大德明公。学圆顿之道。后居蓟之云泉寺。勤俭节用。廪有余粟。岁荒以赈饥民。蓟人德之。累主讲席。大宏方等。力唱圆宗。晚年退居逸老。专修念佛三昧。元延佑六年。示疾。令弟子高声唱佛名。遽起跏趺。结三昧印。泊然而逝。年八十三(佛祖通载)。

　　善住

　　善住。字云屋。苏州人。掩关一室。六时念佛。病久不易。终时异香满室。有安养传谷响集行世(往生集)。

　　旨公

　　旨公。字别宗。杭州人。戒德甚严。创观室於龙山之阳。修念佛三昧。虽经乱离。亦不暂废。临终无疾。沐浴端坐而化(往生集)。

　　性澄

　　性澄。字湛堂。姓孙。会稽人。母梦日轮堕空而生澄。四岁辄拈笔为佛像。授以佛经。即能成诵。至元十三年。投石门殊律师祝发受具。后依佛鉴铦公习天台教观。大德九年。住杭之东竺。十一年吴越大旱。祷雨。雨立下。岁饥。民死无以敛。乃为掩其遗骸。作水陆大会普度之。至治元年。驿召入京。命居清塔寺。校正大藏。赐号佛海大师。住上天竺。后归佛果寺。笃志净土。修一心三观者七昼夜。屡感瑞应。月旦。众前问讯。澄遽揖曰。老僧向非急於退步。几至半涂而废矣。今日则有。明日恐无。光阴可把玩乎。烦点示衣钵。用表无常。众为称佛名。止之曰。佛须自念。明晨当来一别。黎明众集。端坐而化。年七十八(明高僧传)。

　　蒙润

　　蒙润。字玉冈。姓顾。海盐人。年十四。出家白莲寺。依古原法师。方礼伽蓝神。像皆仆。古原授以天台止观金刚錍十不二门诸书。即能了大意。古原归寂。事竹堂传法师。因苦学婴疾。修请观音忏七七日。疾愈而心倍明利。寻主海盐德藏寺。日讲法华。迁南竺演福。既而退居於龙井白莲庵。专修念佛三昧。依者日众。复出主下竺。率众修法华三昧。感普贤放光。现诸瑞相。居三年。一日呼弟子实法明策等。示止观安心之旨。已而曰。吾生缘已尽。兹唯其时。骤称佛号数百声。泊然而化。润生平力修。昼夜无间。常行般舟三昧。以九十日为期者七。修法华金光明大悲净土诸忏。以七七为期者。不可悉数云(明高僧传)。

　　明本

　　明本。姓孙。钱唐人。年十五。决志出家。礼佛然臂。誓持五戒。日课法华圆觉金刚诸经。夜常行不卧。已而参天目高峰妙公。遂从剃染。再三咨决。大彻法原。高峰既示寂。本栖泊江湖间。所至学者辐凑。寻还山。庐高峰塔下。元大德十年。出主师子院。学者称为中峰和尚。寻谢去。诸达官多欲延主浙中诸名山。本固辞不就。仁宗欲致之不可。赐号佛慈圆照广慧禅师。赐金襕袈裟。改师子院为师子正宗禅寺。本既单提向上。时复举扬净土。尝言禅者净土之禅。净土者禅之净土。有怀净土诗一百八首。大行於世。又尝作报恩院记曰。秉一心为禅。照万法为观。其为心也。圆湛虚寂。涉入无碍。不可以相求。不可以言诣。舒之则万法即之而彰。卷之则万法依之而泯。凡夫迷昧。引起轮回。苦乐升沈。莫之能释。是故非禅那不足以契诸佛心。非妙观不足以破众生惑。圆觉以三观互推为二十五轮。无量寿以一佛分观於十六处。始则端坐静室。注想一方。存注不休。与想俱泯。所以一轮见谛。妙观澄明。一处功成。诸佛圆具。如当台镜。如帝网珠。万象显而无所照之功。千光聚而绝能收之迹。如是观者。即见清净愿王。白毫亘天。绀目澄海。巍巍光明。殊特相好。徧界光明。化为香台宝树。楼殿池沼。诸庄严具。是时三昧行人。即闻即见。即觉即知。一语一默。一动一静。皆与无作清净妙观。吻然混合者矣。然后即斯妙观於一切时。散作无边庄严佛事。以之报国恩。则圣祚保无疆之永。以之报亲恩。则劬劳超有漏之缠。乃至过现未来。一切冤亲。同时解脱。其为报也。岂有量哉。又尝率诸同事。岁遇佛诞。及三元日。於观世音菩萨像前。发四十八愿。其一愿云。从我今生。尽未来际。临命终时。无诸疾苦。正念现前。心不颠倒。生极乐国。见佛闻法。即悟无生。更往兜率内院瞻拜慈氏。然后退位。出生娑婆。广度群迷。同登彼岸。至治三年。止天目东冈。八月十三日。手书别诸外护法属。明日晨起书偈云。我有一句。分付大众。更问如何。无本可据。置笔安坐而逝。年六十一。其日白虹贯於山巅。露龛三日。貌如生(中峰广录行录发愿文)。

　　优昙

　　优昙。姓蒋。丹阳人。家世事佛。弱冠。出家庐山东林寺。后住丹阳妙果寺。元至大初。诏罢莲宗。昙大惧曰。吾承其教将三十载矣。而亡於吾之世乎。即白佛发誓。必复其教。於是着莲宗宝鉴十卷。今录其尤警策者。一云。凡修净土之人。灼然自要敌他生死。不是说了便休。当念无常迅速。时不待人。须是把做一件事始得。若也半进半退。似信似疑。到了济得甚么边事。如何出离轮回。若是信得及。便从今日去。发大勇猛。发大精进。莫问会与不会。见性不见性。但只执持一句南无阿弥陀佛。如靠着一座须弥山相似。摇撼不动。专其心。一其意。或参念观念忆念十念。或默念专念系念礼念。念兹在兹。常忆常念。朝也念。暮也念。行也念。坐也念。心念不空过。念佛不离心。日日时时。不要放舍。绵绵密密。如鸡抱卵。常教暖气相接。即是净念相继。更加智照。则知净土即是自心。此乃上智人修进工夫。如此把得定。做得主。靠得稳。纵遇苦乐逆顺境界现前。只是念阿弥陀佛。无一念变异心。无一念退惰心。无一念杂想心。直至尽生。永无别念。决定要生西方极乐世界。果能如是用功。则历劫无明生死业障。自然消殒。尘劳习漏。自然净尽无余。亲见弥陀。不离本念。功成行满。愿力相资。临命终时。定生上品。一云。若念佛之人。尘垢未净。恶念起时。须自检点。或有悭贪心。瞋恨心。痴爱心。嫉妬心。欺诳心。吾我心。贡高心。謟曲心。邪见心。轻慢心。能所心。及诸逆顺境界。随染所生。一切不善之心。设或起时。急须高声念佛。敛念归正。勿令恶心相续。直下打并净尽永不复生。所有深信心。至诚心。发愿回向心。慈悲心。谦下心。平等心。方便心。忍辱心。持戒心。喜舍心。禅定心。精进心。菩提心。及一切善心。常当守护。更要离非梵行。断恶律仪。鸡狗猪羊。慎勿畜养。畋猎渔捕。皆不应为。当知极乐国内诸上善人。良由舍弃恶缘。修行善业。获生净土。不退菩提。念佛之人。当随佛学。应以去恶取善为务焉。一云。凡修念佛之人。欲生净土。每念世间。一切无常。成必有坏。生必有死。若不亲闻佛法。则舍身受身。轮转三界四生六道。无解脱期。我今有缘。得闻正法。得修净业。唯佛为念。舍此报身。当生净土。入彼莲胎。受诸快乐。永脱生死。不退菩提。此乃大丈夫平生之能事也。才有疾病。正要向前。坦荡身心。莫生疑虑。直须西向正坐。专想阿弥陀佛。与观世音大势至菩萨。及无数化佛。现在其前。一心称念南无阿弥陀佛。声声不绝。於诸世间一切事务。不得思念。不得贪恋。若或心念起来。但要急称佛号。於念念中除灭罪障。只此一念。决定往生净土。命若未尽。自得安宁。慎勿妄起留恋世间之心。当存自存。当死须死。但办往生。何须疑虑。若解此理。如脱敝服以着上衣。一舍凡身。便登佛地。岂不伟哉。一云。真信修行之事。端的是要生极乐世界。专意一念。持一句阿弥陀佛。只此一念。是我本师。只此一念。即是化佛。只此一念。是破地狱之猛将。只此一念。是斩群邪之宝剑。只此一念。是开黑暗之明灯。只此一念。是渡苦海之大船。只此一念。是医生死之良方。只此一念。是出三界之径路。只此一念。是本性弥陀。只此一念。达唯心净土。但只要记得这一句阿弥陀佛在念。莫教失落。念念常现前。念念不离心。无事也如是念。有事也如是念。安乐也如是念。病苦也如是念。生也如是念。死也如是念。如是一念分明不昧。又何必问人觅归程乎。书成。徧证诸方。莫能易一字。上书仁宗。乞复其教。允之。命为教主。赐号虎溪尊者。至顺初化去(镇江府志莲宗宝鉴)。

　　宏济

　　宏济。字同舟。姓姚。余姚人。幼出家里之宝积寺。年十六剃染。持四分律甚勤。后依半山全法师习台教。久之悉通其旨。尝修法华金光明净土等忏。一日於定中睹四明尊者。授以犀角如意。自是辩才日溢。泰定元年。出住万寿圆觉寺。明年。盐官海岸毁。居民惴惴。丞相脱欢忧之。命济即海岸。建水陆大斋。入慈心三昧。取海沙诵大悲咒。徧撒其处。足迹所及。岸复固。人称神焉。后迁集庆显慈圆通诸寺。晚归宝积专修念佛三昧。俄疾作。即召弟子。示以唯心净土之说。或未达。济厉声曰。生死难处。遂逝。时至正十六年三月十日也。年八十六(护法录)。

　　必才

　　必才。字大用。姓屈。台州临海人。母赵氏。奉佛谨。梦梵僧入堂。觉而生子。年十二。依报恩寺瞿法师出家。未几进具戒。后受业於玉冈润法师。博览群经。深明教观。玉冈叹曰。此子殆灵山会上人邪。泰定元年。继玉冈主海盐德藏寺。寻历杭之兴福演福。为人凝重沈默。精修观行。至讲演经义。纵横无碍。听者无不倾服。顺帝赐号佛鉴圆照。一日头目岑然。即谓众曰。吾缘尽矣。乃焚香面西。高称阿弥陀佛号。尽一昼夜。又告众曰。汝等勿谓修持无验。吾净土缘熟。三昧现前矣。即索浴更衣。为书别相识。合掌而逝。年六十八。阇维。有五色光。自龛中发。火余不坏者二。舌根如红莲华。齿牙如珂贝。舍利无算(明高僧传)。

　　悦可

　　悦可。字中庭。不详其所出。住嘉定西隐寺。筑十六观堂以修净业。延佑间。赐号广慧大师。至正中。无疾坐逝。茶毗。齿舌不坏(苏州府志)。

　　维则

　　维则。字天如。姓谭。永新人。出家后。嗣法中峰本禅师。至正初。住苏州师子林。屡召问。称疾不赴。则既密契单传。复推天台永明之旨。兼宏净土之教。着净土或问。破诸疑惑。策进修行。今录其尤警切者。或问一生造恶。临终念佛。带业得生。又无退转。然则我且做世事。待临终念佛。可乎。答曰。苦哉苦哉。赚自己。又赚天下。僧俗男女。皆此言也。逆恶凡夫。临终念佛。是夙有善根。故遇善知识而得念佛。此等侥幸。万中无一。群疑论云。有十种人。临终不得念佛。一善友未必相遇。无劝念佛人。二业苦缠身。不遑念佛。三偏风失语。四狂乱失心。五遭水火。六遇豺狼。七恶友坏彼信心。八昏迷致死。九陈亡。十坠高岩。此皆寻常闻见。不论僧俗。人皆有之。宿业所招。现业所感。忽尔现前。不容回避。忽然遭着一种。便做手脚不得了也。知识活佛。救不得了也。便随业向三涂八难中受苦。到那时要闻佛名。不闻了也。直饶无此恶缘好病而死。未免风刀解体。四大分离。如生龟脱筒。痛苦逼迫。怕怖慞惶。念佛不得了也。更饶无病而死。世缘未了。世念未休。贪生怖死。扰乱胸怀。又兼家私未明。后事未办。妻啼子哭。百种忧煎。念佛不得了也。更饶未死以前。只些少病痛在身。未免忍疼忍苦。叫唤呻吟。问药求医。祈祷忏悔。杂念纷飞。念佛不得了也。更饶未病以前。只是年纪老大。衰相现前。困顿龙锺。愁叹忧恼。向个衰老身上。左安右排。念佛不得了也。更饶未老以前。正是少壮。稍或狂心未歇。俗务相关。东攀西缘。胡思乱想。业识茫茫。念佛不得了也。更饶清闲自在。有志修行。稍於世相照不破。放不下。把不定。坐不断。些子境界现前。一个主人翁随他颠倒。念佛不得了也。你看老病之时。少壮清闲之日。稍有一事挂心。早是念佛不得。况临终时哉。更道且做世事。你真痴人。说痴话。敢保你错用心了也。且世事如梦。那有实效。那一件替得生死。纵饶造伽蓝。增常住。攀名位。结官豪。将谓多做好事。殊不知犯了不体道本。广造伽蓝等戒。有为之功。多诸过咎。天堂未就。地狱先成。生死未明。皆成苦本。眼光落地。受苦之时。方知平日所为。尽是枷上添枷。锁上添锁。镬汤下增柴炭。剑树上助刀枪。袈裟下失却人身。万劫难复。铁汉闻之。也须泪落。祖师如此苦口。曾许他临终念佛乎。死心禅师道。世人财宝如山。妻妾满前。日夜欢乐。争奈前程有限。暗里相催。符到奉行。不容住滞。阎罗老子。不顺人情。无常鬼王。有何面目。且据诸人眼见耳闻前街后巷。亲情眷属朋友兄弟。强壮后生。死却多少。世人多云。老来念佛。岂不知广泉路上无老少。古人云。莫待老来方念佛。孤坟多是少年人。死心如此。苦口劝人。曾许你且待临终念佛乎。人生在世。能有几时。石火电光。眨眼便过。趂未老未病。抖擞身心。拨弃世事。得一日光景。念一日佛名。得一时工夫。修一时净业。由他命终。我之盘缠预办。前程稳当了也。若不如此。后悔难追。或问定力未成。念头无主。眨得眼来。千里万里去了。又或惹着一毫世事。便是五日十日。半月一月。摆脱不去。当何策以治之。答曰。呜呼。此天下学者之通患也。汝当间断之时。若不痛加鞭策。则专修无间之念。永无成就之期。余闻古人有三种痛鞭之策。一曰报恩。二曰决志。三曰求验。第一报恩者。既修净土。当念报恩佛恩国恩。固未暇论。只如父母养育。师长作成。此恩岂非重大。你出家以来。便说要报重恩。离乡背井。二三十年。父母师长。艰难困苦。你总不顾。父母老病。你又不看。及闻其死。你也不归。如今或在三涂。受罪受苦。望你救他。望你度他。你却念念间断。净土不成。净土不成。自救不了。如何救他。既不能相救。你是忘恩负义。大不孝人。经云。不孝之罪。当堕地狱。然则一念间断之心。便是地狱业也。又且不织而衣。不耕而食。僧房卧具。受用现成。你当勤修净业。图报信施之恩。祖师道。此是施主妻子分上。减刻将来。道眼未明。滴水寸丝。也须牵犁曳把。偿他始得。你却念念间断。净土不成。净土不成。酬偿有分。然则一念间断之心。便是畜生业也。第二决志者。若学专修。志须决定。你一生参禅。禅既不悟。及乎看教。教又不明。弄到如今。念头未死。又要说几句禅。又要写几个字。做几首诗。情挂两头。念分四路。祖师道。毫厘系念。三涂业因。瞥尔情生。万劫羁锁。你却志无决定。情念多端。因此多端。间断正念。然则一念间断之心。便是三涂羁锁业也。又且守护戒根。志不决定。或因身口。念念驰求。教中道。宁以洋铜灌口。不可以破戒之口。受人饮食。宁以热铁缠身。不可以破戒之身。受人衣服。况因诸戒不严。邪心妄动。因此妄动。间断真修。然则一念间断之心。何止热铁洋铜业也。又且断除憎爱。志不决定。每於虚名浮利。自照不破。名利属我。便生贪爱。名利属他。便生憎妬。古人云。贪名贪利。同趋鬼类。逐爱逐憎。同入火坑。你却因此爱憎。间断净土。然则一念间断之心。便是饿鬼火坑业也。第三求验者。既学专修。当求灵验。你如今发白面皱。死相现前。知道临终。更有几日。须在目前。便要见佛。只如庐山远法师。一生三度见佛。又如怀感法师。称念佛名。便得见佛。又如少康法师。唱佛一声。即有一佛从口飞出。此等灵验。万万千千。你若心无间断。见佛不难。间断心生。决不见佛。既不见佛。与佛无缘。既无佛缘。难生净土。净土不生。必堕恶道。然则一念间断之心。便是三涂恶道业也。如上三策。当自痛鞭。使其念不离佛。佛不离念。感应道交。现前见佛。既见乐邦之佛。即见十方诸佛。既见十方诸佛。即见自性天真之佛。既见自性天真之佛。即得大用现前。然后推其悲愿。广化一切众生。此名净土禅。亦名禅净土也(苏州府志净土或问)。

　　善继

　　善继。字绝宗。姓娄。越之诸暨人。母梦神僧授以芙蕖。因而有身。生即能言。或见母举佛号。便合掌和之。大德间剃染。明年进满分戒。寻从天竺大山恢法师。习天台教。后往南竺谒湛堂澄公。澄深器之。至正中主天台荐福。又迁能仁。晚岁专修净业。系念弥陀。昼夜不辍。一日忽告众曰。吾将归矣。乃端坐而逝。年七十二。茶毗。舌根不坏(明高僧传)。

　　子文

　　子文。字宗周。明州象山人。受业於北溪闻法师。出主宝云寺。淹博教观。律规甚严。与人言若不出口。至升座说法。滔滔莫之御也。一日讲十六观经终。即就座别众。将入灭。或启和尚后事未曾嘱付。何遽尔。文曰僧家要行便行。莫做俗汉技俩。众恳益切。於是下座。复归方丈。一一条画之。即合掌称西方圣号。回向发愿毕。遂逝。阇维。舍利无数。异香袭人。弥日乃止(明高僧传)。

　　盘谷

　　盘谷。字丽水。海盐人。志气超迈。博通经史。讲华严大意於杭之慧因寺。辩才无碍。七众倾服。后至松江。构精舍。勤修净业。日课弥陀佛号。年七十余。无疾。预为期。端坐而寂(明高僧传)。

　　文慧

　　文慧。不详其所出。居嘉禾青龙寺。善作诗。已而专志净业。至老益厉。一日有疾。闻空中声云。中品中生。遂逝(佛祖统纪)。

　　妙叶

　　妙叶。明州鄞县人。元明之际。出家为僧。精研台教。专修念佛三昧。着念佛直指上下卷。其直指心要一篇。斥妄显真。最为精造。文曰。大雄氏观娑婆有生老病死业系诸苦。教人念阿弥陀佛。求生极乐国土。去圣逾远。人世浇漓。错解诸法在心。便认胸中六尘缘影。谓乐土在内。不求生彼。此六缘影。皆属前尘。本无自体。前尘若无。此心即灭。云何有土在此内邪。或谓悟道便为佛土在心。既见性。岂有反执缘影之理。世无此见。最下劣矣。汝欲悟真实本心者。当观所认六尘缘影之心。本在汝胸。胸住於身。身居国土。及一切净秽剎海。悉在虚空。虚空无际。十界依正。一切在中。此空虽大。我不动真实本心。非大极大。彼空在我真心。如小片云。点太清里。云何净秽剎海。不在本心中邪。然则佛说诸法在心者。非在胸中妄想缘影心内。乃在现前一念本真心内也。此心离知觉。超闻见。永断一切生灭增减之相。既一切身土皆在此心。则知极乐娑婆等境。乃全我心。任意於中。舍东取西。厌秽忻净。炽然着相而求。皆不离我心也。故极乐弥陀相好现时。即自心显。自心显时。即彼佛现。我心彼佛心。彼佛我心佛。一体无二。故云唯心净土。本性弥陀。非谓西方无土无佛。不须求生。但在汝生灭缘影之中。名为唯心本性也。求彼佛即求自心。求自心须求彼佛。云何今时破法散僧。闲道游儒。与泛参禅理者。不知即境即心。求不碍真之理。反於不二法中。分内分外。辨境辨心。教人舍外取内。背境向心。使爱憎转多。分别更甚。一分其境。便以极乐为外。教人不必求生。一分其心。便妄指六尘缘影虚伪妄想为心。谓极乐在内。又思此心无质。本无一切因果善恶修证之法。从是恣意妄涉世缘。教人不须礼佛烧香然灯诵经忏愿等。谓之着相。而於天堂地狱。及乐土尘剎。虽曾闻名。因不见故。直说为无。反言快乐便是天堂。苦楚便是地狱。其见卑哉。如来说为可怜愍者。不知我心实与佛心同一理故。弥陀愿力威德光明。在我心中。承我心愚痴之力。作一切佛事。无时不引导於我。我心亦於弥陀愿心之内。修念佛求生一切善行。无行不具含佛德。了彼佛德。成我三昧。故知弥陀愿力。始发心。终究竟。无一法不直趣我心。以我心即佛心故。我亦於无始至今。尽未来际。修一切三昧。无一法不摄归佛海。成本来佛。以佛心即我心故。如是依正色心。因果净秽。虽同一心。而实不妨一一自分。各住其位。以一心故。虽净秽不同。所求不出於真心。以自分故。虽一心。而必舍秽取净也。舍秽取净。则感应道交。见彼本性弥陀。了悟一心。则净秽自分。可悟唯心净土。如是而修。如一滴投海。便同一味。方知大海即自己也。岂有一行虚弃。不成功德者哉。村愚夫妇。虽不识理。以信实有彼土故。於命终时。反得往生。畏有陷空之人。因认缘影为心。谓无外土故。虽修道行。还受生死。是故凡求生者。当深心起胜愿行。或称名持咒。或旋绕礼拜。烧香散华。六时忏悔。尽拨世缘。一心专注。观白毫相。心不懈废。命终便生彼国。更能孝养父母。奉事师长。慈心不杀。修十善业。受持三归。具足众戒。不犯威仪。深信因果。不谤大乘。劝进行者。修如此法。亦生彼也。如此念念求生。正是无念无求无生。何故。即精修是无修。非不修是无修也。人命无常。转息来世。尘事连环。钩锁不断。若不能於尘劳郁结。及得志歇手不得处。一割割断。起愿力行。尽力一跳。焉得应念生彼。我今作礼。奉劝佛子。当一心而行也(念佛直指)。

　　净土圣贤录卷四
　　净土圣贤录卷五
　　往生比邱第三之四
　　梵琦

　　梵琦。字楚石。姓朱。宁波象山人。母梦日堕怀而生琦。九岁出家永祚寺。十六得度。依晋翁询师。阅楞严经。有省。诣径山参元叟端公。不契。寻应诏书经。抵燕京。闻西楼鼓声。豁然大彻。还径山谒元叟。遂蒙印可。元泰定中。出主海盐福臻寺。迁主永祚。历嘉兴本觉。赐号佛日普照慧辩禅师。再迁报恩光孝。寻退隐永祚。筑室号西斋。一意净业。定中见大莲华充满世界。弥陀在中。众圣围绕。作怀净土诗传於世。今录其百韵诗曰。欲生安养国。承事鼓音王。合掌须西向。低头礼彼方。观门诚易入。仪轨信难量。佛愿尤深广。人心要久长。婴儿思乳母。远客望家乡。郑重迎新月。殷勤送夕阳。分明蒙接引。造次莫遗忘。饮啄斋称首。熏修策最良。五辛全斩断。十恶永堤防。勿用求名利。毋劳论否臧。布裘遮幻质。藜糁塞空肠。摆拨多生债。枝梧九漏囊。精神才懒慢。喜怒便抢攘。水滴俄盈器。江流始滥觞。积来功行满。趂取色身强。室置千华座。炉焚百种香。新衣经献着。美馔待呈尝。莫点残油炬。宜煎浴像汤。形骸同土木。戒检若氷霜。想念离诸妄。跏趺在一床。剎那登净域。方寸发幽光。骨肉都融化。乾坤极杳茫。太虚函表里。佛剎据中央。莲吐葳蕤萼。波翻潋滟塘。鲜飙随动荡。彩仗恣摇扬。灿烂黄金殿。参差白玉堂。楼将四宝合。台备七珍妆。镜面铺阶砌。荷心结洞房。珊瑚裁作槛。码碯制为梁。田地琉璃展。园林锦绣张。内皆陈绮席。外尽绕银墙。覆有玲珑网。平无突兀冈。璚林连处处。琪树列行行。果大琪如密。音清妙似簧。乔柯元自对。翠叶正相当。一一吟鹦鹉。双双集凤凰。瑶池无昼夜。珠水自宫商。渠莹金沙底。风轻宝岸旁。高低敷菡萏。深浅戏鸳鸯。异彩吞群鸟。奇葩掩众芳。千枝分赤白。万朵间青黄。暂挹身根爽。微通鼻观凉。频伽前鼓舞。共命后飞翔。竟日莺调舌。冲霄鹤引吭。悟空宁有我。知苦悉无常。大士谈元理。声闻会宝坊。经宣十二部。偈演百千章。直指菩提径。俱浮般若航。挽回寻剑客。唤醒失头狂。九品标粗妙。三乘互抑扬。炼深终绝矿。簸净岂存糠。示现真弥勒。咨参妙吉祥。圣贤云叆叇。天乐日铿锵。俊伟纯童子。伊优绝女郎。语言工问答。进退巧趋跄。火齐恒流焰。摩尼益耀芒。不须悬日月。何处限封疆。食是天肴膳。餐非世稻梁。挂肩如意服。擎钵自然浆。脱体殊清净。含晖更焜煌。袈裟笼瑞霭。璎珞衬仙裳。徧往微尘国。周游正觉场。慈颜容礼觐。供具任持将。侧听能仁教。还令所得亡。及归弹指顷。翻笑取涂忙。每受经行乐。谁云坐卧妨。普天除斗诤。匝地息灾殃。南北威灵被。东西德化彰。几番经劫烧。四海变耕桑。此界无亏损。斯人但寿昌。户丁休点注。年甲罢推详。满耳唯闻法。充饥不假粮。永怀恩入髓。且免毒侵疮。试说娑婆苦。争禁涕泪滂。内宗谁复解。邪见转堪伤。忍被贪嗔缚。甘投利欲坑。贼同邨里住。戈向室中戕。尽受钱堆屋。仍思米溢仓。山中搜雉兔。野外牧牛羊。夺命他生报。衔冤累世偿。太平逢盗贼。离乱遇刀枪。好饮耽杯酒。迷情恋市娼。心猿抛罥索。意马放垂缰。逸志摧中路。英魂赴北邙。干戈消礼乐。揖让去陶唐。战伐愁边鄙。烽烟彻上苍。连邨遭杀戮。暴骨满城隍。鬼哭闻阴雨。人悲吊国殇。岁凶多饿死。棺贵少埋藏。瓦砾堆禅剎。荆榛满教庠。征徭兼赋税。禾黍减丰穰。念佛缘犹阻。寻经事亦荒。素襟龙奋迅。高步鹄腾骧。载顾同群雁。毋为独跳獐。圣胎吾已就。法侣尔相望。宝地同潇洒。金台共颉颃。翘勤山岌嶪。积德海汪洋。旷劫功弥着。纤毫过即禳。三心期远到。十念整遥装。必欲超魔界。从今奉觉皇。明洪武元年。诏入京师。说法蒋山。寻复应召者再。三年秋。诏问鬼神情状。琦馆天界等。集经论成书。将入奏。忽示微疾。越四日。具浴更衣。书偈曰。真性圆明。本无生灭。木马夜鸣。西方日出。谓同召僧梦堂噩曰。吾行矣。问何往。答曰。西方。噩曰。西方有佛。东方无佛邪。琦厉声一喝而化。年七十五。阇维。齿舌数珠不坏(护法录西斋净土诗)。

　　可授

　　可授。字无旨。姓李。台州临海人。年十二出家。十九得度。受具戒。潜心参究。遇普觉明公於灵隐。问答之顷。疑情顿释。至元间。出主大雄山安圣寺。阅五年。迁隆恩。又二年。迁真如。明年。行宣政院选主龙华。作休庵於西坞。日修念佛三昧。明洪武六年。复起主杭之净慈寺。居二载。忽集众申精进之戒。手挝鼓而退。示微疾。端坐西向曰。吾将逝矣。左右请书偈。麾之曰。吾宗本无言说。乃合爪称佛号。声渐微而寂(护法录)。

　　慧日

　　慧日。字东溟。姓贾。台州赤城人。幼出家於县之广严寺。习教於柏子庭。既游上竺。依竹屋湛堂。寻出主吴山圣水寺。元至正四年。下天竺灾。日应众请。为葺新之。寺既成。迁上竺。顺帝特赐慈光妙应普济之号。明洪武初。召入京。诏就天界开山复瓦官寺故迹。复令说戒於锺山。旋辞归上竺。谢院事。修弥陀忏。十二年七月朔。谓弟子曰。吾梦青莲华生方池中。清芬袭人。净土之祥见矣。后四日。趺坐合爪而终。年八十九(明高僧传)。

　　普智

　　普智。字无碍。姓褚。杭州人。出家龙井寺。依东溟日公。受天台性具之学。讲说无碍。四坐道场。门风大振。晚年开演於松江延庆寺。遂终老焉。专修净业。寒暑不辍。永乐六年正月二日。微疾。会众。端坐面西。念佛而逝。尝注阿弥陀经一卷(明高僧传)。

　　景隆

　　景隆。字祖庭。号空谷。苏州陈氏子也。幼不茹荤。好趺坐若禅定然。稍长。从弁山懒云和尚。参叩大法。年二十八。出家虎邱。洪熙中。给牒为僧。依石庵和尚於杭州灵隐寺。寻往天目。刻苦研究。忽有省。驰诣懒云。遂蒙印可。隆既提持向上。兼以净业劝人。着净土诗一百八首。或问永明四料简之旨。答言。参禅人执守话头。自谓守静工夫。更无别事。念佛往生。寅夕礼诵。皆所不行。此所谓有禅无净土也。此等参禅亦非正气。是为守死话头。不异土木瓦石。坐此病者十有八九。莫之能救。真得禅旨。如水上葫芦。捺着便转。活泼泼地。如此参禅。不轻念佛往生之道。寅夕礼诵。亦所遵行。左之右之。无不是道。此所谓有禅有净土也。又云。念佛一门。修行捷径。识破此身不实。世间虚妄。唯净土可归。念佛可恃。紧念慢念。高声低声。总无拘碍。但令身心闲淡。默念不忘。静闹闲忙。一而无二。忽然触境遇缘。打着转身一句。始知寂光净土。不离此处。阿弥陀佛。不越自心。然若将心求悟。反成障碍。但以信心为本。一切杂念。都不随之。如是行去。纵然不悟。没后亦生净土。阶级进修。无有退转。优昙和尚令人提云。念佛者是谁。或云那个是我本性阿弥陀。谓是摄心念佛。参究念佛。今不必用此法。只用平常念去。隆年五十余。尝自作塔铭。其没也无所考。
　　时又有琴公者。字古音。福建蔡氏子。尝作念佛警策偈曰。一句阿弥陀佛。宗门头则公案。譬如骑马拄杖。把稳生涯一段。不拘四众人等。持之悉有应验。行住坐卧之中。一句弥陀莫断。须信因深果深。直教不念自念。若能念念不空。管取念成一片。当念认得念人。弥陀与我同现。便入念佛三昧。亲证极乐内院。莲胎标的姓名。极功之者自见。亲见弥陀授记。便同菩萨作伴。自此出离娑婆。一路了无忧患。直至无上菩提。永劫随心散诞。依得此道归来。决定成佛不欠(名僧辑略空谷集)。

　　宝珠

　　宝珠。不详其所出。尝游浙中杭嘉间。冬夏一衲。乞食自活。宿无恒居。念佛不绝口。人与之言。略酬一二语即连声念佛。后於海门寺。忽若颠狂者将半月。一僧呵曰。尔平日实行。当与世人作眼目。何得乃尔。珠曰如是。吾行矣。索浴毕。安然而化(往生集)。

　　本明

　　本明。不详其所出。居通州静嘉寺。梵行清白。勤於讲业。后辍讲。专心净土。六时礼念。历年弗替。忽微恙。自知时至。告众安然而化。异香七日(往生集)。

　　义秀

　　义秀。温里人。嘉靖初。居蒲之赞叹庵。日课阿弥陀佛十万余声。朝夕无间。历五十余年。经行之所。砖砌成坳。人试补之。久复成坳如故。初有贫子不能自活。来依秀。秀纳之。久之不善其所为。呵曰。汝真贼也。无何。果约其党。乘夜击秀。初击。秀称佛声犹洪。再击。称佛声弗断。然亦微矣。气尽。佛声乃寂(紫柏老人集)。

　　雪梅

　　雪梅。苏州人。踪迹奇异。不拘戒律。好吟诗。嘉靖中游南京。止报恩寺。每见法师讲经。辄笑曰。乱说乱说。专修净土。动静无间。寻还苏。住竹堂寺。年八十余。忽辞众克日行。众僧醪钱治龛。至期。送者云集。梅笑曰。尔辈才布施几文钱。便欲逼取老僧性命。尚早尚早。众废然散去。越数日。端坐龛中。泊然而化(雪梅纪略)。

　　性专

　　性专。字守庵。姓张。苏州昆山人。少剃发。遍访知识。谒妙峰受戒。预听法华讲席。后辞去。往峰顶行头陀行。十二时中。唯诵法华。行深禅定。尝於空中见西方宝池成琉璃色。深广无际。以白妙峰。妙峰曰。此观行初成之相。不生取着。是善境界。专遂深秘不言。石城有百尺弥勒像。嘉靖间。经兵燹。金剥。专为新之。又构石殿与像称。感佛放光。夜明如旦。二十三年秋。延法师传灯讲小本弥陀经。有讲易弥勒上生经者。专曰。不然。吾闻弥陀与弥勒。一身一智慧。力无畏亦然。余将俾海众同悟本性弥陀。即本性弥勒。先游莲华净土。然后预龙华胜会也。二十五年仲冬。沐浴更衣。命众椎钟诵经。趺坐而化。前数日。衣褶中生灵芝一本。大於拳。色红白(法华持验)。

　　祖香

　　祖香。临江新喻人。於山东龙潭寺。精修净业。有居士王杰者。筑庵延之。香语杰云。某日当归家。众苦留。香云归安养家耳。及期敷坐西向坐逝。举龛入山。火出自焚(往生集)。

　　圆果

　　圆果。字祇园。一字幻空。不详其所出。少为凤阳卫守陵指挥使。已而弃官。出家五台山。淹贯经论。顿悟直指。东游至苏杭。登座说法。天华昼下。缤纷如雨。嘉靖三十四年。浙中倭乱。剽掠至北新关。果时在杭佛慧寺。巡抚胡宗宪。闻果道高。延请出山。商退贼之策。果辞曰。毋庸。三日后贼当自退耳。后三日。军士见云中有神兵数千。击倭。倭退窜。皆以为果力也。临化之日。嘱弟子十年后茶毗。至期。舁棺至野。忽自起火。灰烬无遗。道俗观者千人。咸见云中现出西方境界。有七重栏楯。七重罗网。七重行树。七宝池。金沙地。楼阁宫殿。并是金银瑠璃玻璃砗磲赤珠玛瑙之所严饰。池中开出青黄赤白莲华。白鹤孔雀鹦鹉舍利迦陵频伽共命之鸟。种种奇妙。与佛经所说。无有差别。俄而天乐振空。移时方灭(狯园)。

　　真清

　　真清。字象先。姓罗。长沙湘潭人。少强记绝人。年十五。补诸生。十九遘家难。遂投南岳伏虎岩。依宝珠和尚剃发受具。看无字话。因舟触岸。有省。珠化去。清驻锡觉皇寺。患背疾。梦关云长授之药。病愈。南游天台。结茅居焉。迁华顶天柱峰。修大小弥陀忏六年。暇则开演十乘。阐明三观。学者归附日众。应居士王太初请。就永明禅室。讲观经妙宗钞百日。居常日勤五悔。密持观经及梵网心地品。一夕梦琳宫绮丽宝树参差。见阿弥陀佛。观音势至二菩萨。方展拜间。旁有沙弥授以一牌。书曰。戒香熏修。寤知中品往生之象也。万历三十一年正月抱疾。尽出所储。付五台云栖西兴诸寺饭僧。有进药石者。却之曰。吾净土缘熟。圣境冥现。不久辞世。果何为乎。正月七日。绝粒。唯饮檀香水。期於二十九日告终。与众说无生法。诲谕甚切。至二十九日夜。起别众曰。吾逝矣。众请曰。和尚往生净土。九品奚居。曰。中品中生也。众曰。胡不上品生邪。曰。吾戒香所熏。位止中品。言毕。泊然而逝。延五日。颜色红润如生。茶毗日。香气充郁。骨锵锵有声。年五十七(明高僧传)。

　　明证

　　明证。字无尘。姓魏。会稽人。性醇厚简默。少不乐腥膻。常欲出家。弱冠过邻寺。遇五台庞眉老僧。若旧相识者。愿相依为弟子。老僧云。汝三年后。方可剃发。当先行苦行。学诸经典。证遂往丛林作重务。学楞严咒。日止诵一字。夜礼观音。彻晓不寐。三年而咒始毕。忽卧病七日。遍身发痛。若换骨者。病愈。夙慧顿开。而五台僧复至。为祝发受具戒。嘱令终身诵法华经。遂展经朗诵无滞。已而华严涅盘诸经悉成诵。乃谓老僧曰。吾欲尽形乞食供养。以报师德。是夜老僧不知所往。证日诵法华一部。日惟二飱。三衣经钵外。一无所蓄。人有施者。随得随舍。或与之言。止微笑而已。如是者三十年。一日诵经。艴然不怿。弟子问故。曰。吾持诵一生。求生净土。岂将堕红尘邪。於是更加勤诵。三年。一日抚案大笑曰。我今不到红尘去矣。往谒云栖宏公。还至涧中。谓侍者曰。汝往报众徒。我明日当去。次日诸徒至。证问甚么时。答云亭午。遂命具汤盥沐。端坐念佛。诵观世音大势至。至清净大。即闭口。众闻空中朗诵海众菩萨。异香馥然。合掌而寂。如入禅定。七日后开龛。时值炎暑。仪容若生。年五十。时万历二十一年也。
　　证弟子真定。字静明。出家后。秉师之训。精勤念佛。求生净土。兼礼拜华严法华诸经。造像斋僧。行诸苦行。年七十二。预刻期。面西念佛而化(理安寺纪)。

　　明玉

　　明玉。字无瑕。姓刘。西蜀人。出家后。遍历名山。参叩知识。苦行绝伦。礼华严法华经。一字一礼。万历二十三年正月。忽谓弟子曰。吾业系娑婆七十二年。今将归矣。遂不食。念佛不绝者旬日。声如洪钟。临终沐浴端坐。持珠念佛益哀促。已而大声云。佛佛佛。倒驾铁牛归佛国。声绝而逝(憨山梦游集)。

　　法祥

　　法祥。字瑞光。姓周。绍兴嵊县人。少有出世志。参啸岩老人。啸岩示以念佛法门。遂出家。居南岳侧刀峰。影不出山。专志念佛。以豆记数。日夜精勤。胁不至席。人称为豆儿佛。未几成丛林。万历三十八年。二月六日。索浴礼佛。告众曰。瓜子熟也。正落蒂时。众莫喻者。入室趺坐。令众唱佛名。合掌而逝。峰前闻音乐声(憨山梦游集)。

　　袾宏

　　袾宏。字佛慧。号莲池。杭州仁和沈氏子也。年十七。补诸生。以学行称。邻有老妪。日课佛名数千。问其故。妪曰。先夫持佛名。临终无病。与人一拱而别。故知念佛功德。不可思议。宏自此栖心净土。书生死事大四字於案头以自策。年三十二。出家。谒徧融笑岩诸大老。参念佛者是谁。有省。隆庆五年。乞食云栖。见山水幽绝居焉。山故多虎。为放瑜伽焰口。虎不为患。岁亢旱。居民乞祷雨。曰吾但知念佛。无他术也。众固请。乃持木鱼出循田塍行。唱佛名。时雨随注。如足所及。众悦相与庀材造屋。衲子日归附。遂成丛林。宏主张净土。痛斥狂禅。着阿弥陀经疏钞。融会事理。统摄三根。至为渊奥。时有曹鲁川者。致书云栖。略曰。夫释尊有三藏十二部教。所谓於广大海。张众多网。又所谓大囷小囷也者。祇宜谈大以该小。讵可举一而废多。比吾党中有唱为历劫成圣。必渐无顿之说者。夫渐亦圣说。未尝不是。而以渐废顿。左矣。尊者内秘顿圆。而外显净土法门。诸佛有然。无足疑者。奈近来听众。直欲以弥陀一圣。而尽废十五王子。以净土一经。而尽废三藏十二部。则不佞之所不愿闻也。时虽末法。而斯人之机。岂无利钝。有如释尊为迦叶为憍陈如。其说如此。为善财为龙女。其说如彼。二十五圣各证圆通。文殊所称又如彼。正所谓昨日定。今日不定。又所谓说我是空。且不是空。说我是有。且不是有。此所以为善无常主。活泼泼地。如水上按葫芦然。倘钉桩守窟。焉利人天。所愿尊者为大众衍净教。遇利根指上乘。圆融通达。不滞方隅。俾鹏鴳并适。不亦尽善尽美哉。又佛华严乃无上一乘圆教。如来称性之极谈。尊者乃与弥陀经并称。已似未妥。因此遂有着论腾之。架净土於华严之上者。朱紫递淆之谓何。亦愿尊者为净土根人说净土。为华严根人说华严。毋相诮。亦毋相滥。乃为流通佛乘。乃为五教并陈。三根尽摄。奈之何必刻舟而求剑。且弹雀而走鹞也。宏报书曰。夫华严具无量门。求生净土。华严无量门中之一门耳。就时之机。盖由此一门而入华严。非举此一门而废华严也。来谕谓不肖以弥陀与华严并称。因此遂有着论驾净土於华严之上者。此论谁作乎。华严如天子。谁有驾诸侯王大臣百官於天子之上者乎。然不肖亦未尝并称也。疏钞中特谓华严圆极。弥陀经得圆少分。是华严之眷属流类。非并也。又来谕谓宜随机演教。为宜净土人说净土。宜华严人说华严。此意甚妙。然中有二义。一者千机并育。乃如来出世事。非不肖所能。故曹溪专直指之禅。岂其不通余教。远公擅东林之社。亦非止接钝根。至於云门法眼曹洞沩仰临济。虽五宗同出一原。而亦授受稍别。门庭施设。理自应尔。无足怪者。况不肖凡品乎。若其妄效古人昨日定今日不定。而漫无师承。变乱不一。名曰利人。实悞人矣。何以故。我为法王。於法自在。平民号曰国王。不可不慎也。二者。说华严则该净土。说净土亦通华严。是以说华严者自说华严。说净土者自说净土。固并行而不相悖。今人但知华严广於极乐。而不知弥陀即是遮那也。又龙树於龙宫而出华严。而愿生极乐。普贤为华严长子。而愿生极乐。文殊与普贤同佐遮那。号华严三圣。而愿生极乐。咸有明据。皎如日星。居士将提唱华严以风四方。而与文殊普贤龙树违背。此又不肖之所未解也。况方山列十种净土。极乐虽曰是权。而华严权实融通。理事无碍。事事无碍。故淫房杀地。无非清净道场。而况七宝庄严之极乐乎。婆须无厌。皆是古佛作用。而况万德具足之弥陀乎。居士游戏於华严无碍门中而碍净土。此又不肖之所未解也。不肖与居士同为华藏莫逆良友。而居士不察区区之心。复欲拉居士为莲胎骨肉弟兄。而望居士之不我外也。鲁川复致书曰。诸不了义经论。别行普贤行愿品。与起信等论。皆称说净土。此岂无因。然华严经中未尝及之。即方山所列第十净土更晰也。法华鳞差十六王子。内有弥陀。未尝定为一尊。其赞持经功德。旁援安乐。实说女人因果。首楞严二十五圣证圆通。文殊无所轩轾。但云方便有多门。又云顺逆皆方便。然继以迟速不同伦。则於无轩轾中。又未尝无指归也者。故要极於普门。而不推诩夫势至。更加贬剥。曰无常。曰生灭。若夫贤首清凉诸师。亟标小始终顿圆五教。佥为以允。而未尝品及净土。心宗家流。尤所荡扫。如齐己禅师曰。唯有径路修行。依旧打之绕。但念阿弥陀佛。念得不济事。又曰。其或准前舍父逃去。流落他乡。东撞西磕。苦哉阿弥陀佛。此等语言。或以为苛。然岂无谓而彼言之。亦必有道矣。所以达者亟道祇劫辛苦修行。不如一念得无生法忍。又道一念缘起无生。超出三乘权学。况无论三乘一乘。要之无哉我所。今之往生净土者。我为能生。土为所生。自他历然。生灭宛然。欣厌纷然。所未及悉。顾从来谈净土者。必曰。华开见佛悟无生。盖必往生而见弥陀。始从观音。若势至。抑或弥陀。诲以无生。此时方悟。似为迂迟。再华严性海所现全身。如人身中有八万四千毛孔。东药师。西弥陀。各各在一毛孔中。说法度生。倘抛撮全身。入一毛孔。不但海沤倒置。而蝇投窗纸。其谓之何。昨不佞手疏所云。为宜净土人说净土。为宜华严人说华严。自谓不悖诸佛法门。亦是为尊者赤心片片。尊者乃欲携我入莲胎。则昔人所云捉物入迷津。与夫弃金担草之谓矣。尊者会下听众。自杭过苏者。罔弗津津九品。闲与之言。稍涉上乘。则骇心瞠目。或更笑之。此其过在弟子邪。在师邪。大丈夫气宇冲天。度生为急。既出世矣。开堂矣。敷座矣。不具大人作略。祇作闾巷老斋公老斋婆举止。忽被伶俐人问着。明眼人拶着。拟向北斗里潜身邪。抑铁围山里潜身邪。佛法大事。非同小可。愿尊者重厝意焉。宏又以书复曰。辱惠书。元词妙辩。汪濊层迭。诚羡之仰之。然窃以为爱我深而词太费也。果欲扬禅宗。抑净土。不消多语。曷不曰。三世诸佛。被我一口吞尽。既一佛不立。何人更是弥陀。又曷不曰。若人识得心。大地无寸土。既寸土皆无。何方更有极乐国。只此二语。来谕摄无不尽矣。兹拟一一酬对。则恐犯斗争。不对。则大道所关。终不可默。敢略陈之。来谕谓不了义经。乃谈说净土。而以行愿品起信论当之。起信且止。行愿以一品而摄八十卷之全经。自古及今。谁敢议其不了义者。居士独尚华严而非行愿。行愿不了义。则华严亦不了义矣。又来谕谓法华记往生净土为女人因果。则龙女成佛。亦只是女人因果邪。谓弥陀乃十六王子之一。则毗卢遮那。亦只是二十重华藏之第十三邪。居士独尊毗卢。奈何毗卢与弥陀等也。又来谕谓楞严取观音。遗势至。复贬为无常生灭。则憍陈如悟客尘二字。可谓达无常。契不生灭矣。何不入圆通之选。诚曰观音登科。势至下第。岂不闻龙门点额之喻。为齐东野人之语邪。又来谕谓齐己禅师。将古人念佛偈。逐句着语。其曰唯有径路修行。则着云依旧打之绕。其曰但念阿弥陀佛。则着云念得不济事。居士达禅宗。何不知此是宗师家。直下为人解粘去缚。乃作实法会而死在句下邪。果尔。古人有言。踏毗卢顶上行。则不但弥陀不济事。毗卢亦不济事邪。此等语言。语录传纪中。百千万亿。老朽四十年前。亦曾用以快其唇吻。雄其笔札。后知惭愧。不敢复然。至於今犹赧赧也。又齐己谓求西方者。舍父逃逝。流落他乡。东撞西磕。苦哉阿弥陀佛。往应之曰。即今却是如子忆母。还归本乡。舍东得西。乐哉阿弥陀佛。且道此语。与齐己所说。相去多少。又来谕谓多劫修行。不如一念得无生法忍。居士已得无生法忍否。如得。则不应以我为能生。以土为所生。何则。即心是土。谁为能生。即土是心。谁为所生。不见能生所生而往生。故终日生而未尝生也。乃所以为真无生也。必不许生而后谓之无生。是断灭空也。非无生之旨也。又来谕以华开见佛。方悟无生。则为迂迟。居士达禅宗。岂不知从迷得悟。如睡梦觉如莲华开。念佛人有现生见性者。是华开顷刻也。有生后见性者。是华开久远也。机有利钝。功有勤惰。故华开有迟速。安得槩以为迂迟邪。又来谕喻华藏以全身。喻西方以毛孔。生西方者。如撮全身入毛孔。为海沤倒置。夫大小之喻则然矣。第居士通华严宗。奈何止许小入大。不许大入小。且大小相入。特华严十元门之一元耳。举华藏不可说不可说无尽世界。而入极乐国一莲华中。尚不盈华之一叶。叶之一芥子地。则何伤於全身之入毛孔也。又来谕谓荒山僧。但问以上乘。便骇心瞠目。居士向谓宜华严者语以华严。宜净土者语以净土。今此钝根辈。正宜净土。何为不与应病之药。而强聒之邪。又来谕谓老朽既出世开堂。不具大人作略。而作老斋公斋婆举止。被伶俐人问着。明眼人拶着。向北斗里潜身邪。铁围里潜身邪。老朽曾不敢当出世之名。自应无有大人之略。姑置弗论。而以修净土者。鄙之斋公斋婆。则古人所谓非鄙愚夫愚妇。是鄙文殊普贤马鸣龙树也。岂独文殊普贤马鸣龙树。凡远公善导天台永明等诸菩萨诸善知识。悉斋公斋婆邪。刘遗民白少传柳柳州苏长公等诸大君子。悉斋公斋婆邪。就令斋公斋婆。但念佛往生者。即得不退转地。亦安可鄙邪。且斋公斋婆。庸呆下劣而谨守规模者是也。愚也。若夫聪明才辩。妄谈般若。吃得肉已饱。来寻僧说禅者。魔也。愚贵安愚。吾诚自揣矣。宁为老斋公老斋婆。无为老魔民老魔女也。至於所称伶俐人明眼人者来问着拶着。则彼斋公斋婆。不须高登北斗。远觅铁围。只就伶俐汉咽喉处安单。明眼人瞳子上敷座。何以故。且教伊暂闭口头三昧。回光返照故。抑居士尚华严而力诋净土。老朽业净土而极赞华严。居士静中试一思之。是果何为而然乎。又来谕谓劝己求生净土。喻如弃金担麻。是颠倒行事。大相屈辱也。但此喻尚未亲切。今代作一喻。如农人投刺於大富长者之门。延之入彼田舍。闻者皆笑之。农人更扫径。谋重请焉。笑之者曰。主人向者不汝责。幸矣。欲为冯妇乎。农人曰。吾见诸富室。有为富而不仁者。有外富而中贫者。有未富而先骄者。有典库於富人之门而自以为富者。且金谷郿坞。於今安在哉。而吾以田舍翁享太平之乐。故忘而为此。今知过矣。於是相与大笑散去。宏居常广修众善以资净业。时戒坛久禁不行。宏令求戒者具三衣於佛前受之。为作证明。又定水陆仪文及瑜伽焰口。以拯幽冥之苦。开放生池。着戒杀文。从而化者甚众。万历四十年六月杪。忽入城。别诸弟子及故旧曰。吾将他往。还山设茶别众。众莫测。至七月朔晚入堂。曰。明日吾行矣。次夕入丈室。示微疾。瞑目坐。城中诸弟子毕至。复开目云。大众老实念佛。莫捏怪。莫坏我规矩。向西称佛名而逝。年八十一(云栖法汇)。

　　如荣

　　如荣。字大贤。杭州海宁人。壮岁业屠。为豕所啮。遂感悟。诣县之北寺。剃染为僧。后归云栖。时年六十矣。昼随众操作。夜持佛名。精勤不怠。万历九年。生日。设斋饭僧。长跪佛座前。厉声称愿生西方者三。众环绕唱佛合掌而逝(云栖纪事)。

　　如清

　　如清。字法原。姓阮。绍兴上虞人。初出家於西湖龙井寺。后入云栖。锐志念佛。诵法华经。六时礼拜。万历十一年。得疾。沈绵者数月。既革。闻堂中念佛声。忽矍然起坐。中夜合掌。注视金容。翘仰而逝(云栖纪事)。

　　广制

　　广制。字安庐。不详其所出。少梦入金盘庵。拱立琉璃灯下。面西方三圣像。寂无人影。内心澄澈。觉而乐之。稍长。又梦入安隐庵。见观音大士作思忆众生相。自是发出世志。年二十出家。谒云栖大师。闻西方净土无轮回苦。即跃然曰。吾今而后知有归泊处矣。於是精研净土法门。作怀净土诗。及诸词赋。多清婉可讽。今录其怀净土赋。序云。清泰国者。盖西方之珍域也。涉水则有瑶池玉沚。登陆则有宝街金道。皆法身大士之所游化。诸上善人之所盘桓也。夫其都邑之华。宫室之美。越仙都之元虚。跨天宫之壮丽矣。所以交赞於十方。名载於群典者。岂不以其土殊胜。其道捷径哉。或名超於列剎。或体异於诸方。始离轮回之乡。卒践无生之地。非夫厌世恶欲怖无常者。焉能向慕而愿乐之。非夫穷幽探赜。信法笃者。何能遐想而好求之。予所以神驰思运。念结情存。兴寐之间。若已往生者也。洗脱尘根。托心兹境。不任专想之至。聊写景以寄怀。赋曰。真原寥廓。不变随缘。有流秽浊而成泥沙。有结清净而为金宝。猗极乐之所庄严。实行愿之所扶持。荫世王以发轸。托法藏以正基。或赞扬於秘典。或永歌於净诗。证以圣心之如语。莫以凡情而致疑。邈彼奇域。幽元窈窕。拘墟者守见而不信。信浅者滞情而莫晓。斥鴳翱翔於蓬蒿。罔测搏风之矫矫。理微事而不彰。果微因而莫兆。虑亡羊而泣岐。守持名之一道。睹灵验而西徂。忽吾生之将行。仍先圣之故辙。泊不死之寿庭。苟上善之可攀。亦何惮於疑城。释生死之桎梏。畅无生之高情。被铢衣之拂拂。振金锡之铃钤。披宝叶之蒙茏。蹈珍萼之峥嵘。陟璇空而欲上。顾碧落而迅征。蹑穹隆之飞观。临下界之元冥。抟空青以为盖。指林翠而为屏。揽披风之绿条。扪含露之紫茎。虽未及於登堂。乃先得乎长生。既契心於幽旨。入重元而夷平。获缓步於九逵。路靡滞而不通。恣心目之旷朗。任来往之从容。蹴勾衣之忍草。蹂灭跗之落红。睹鹦鹉之裔裔。听迦陵之嗈嗈。过灵沼而试浴。水随意以沦胸。涤八垢之污浊。洗五盖之冥蒙。追远公之芳轨。步善导之元踪。唯兹圣境。空王所都。行树夹以引路。莲华结而成居。绀宇嵯峨於中林。朱阁玲珑於方隅。流霞光於翼棂。承曦影於绮疏。鸟昼啼而夜息。华夕合而晨敷。天乐同繁於风叶。契经合响於流渠。庭富蓝田之玉。渊沈赤水之珠。举衣裓以盛华。听说法而凌虚。怳兮没此而见彼。杳兮出有而入无。骋斯须之神变。同万亿之浮屠。体静气闲。心境都捐。肯綮未尝。神遇无全。饮智海之洪涛。吸长鲸之百川。御风而行。衣角高褰。法鼓琅琅而振响。异香馥馥以扬烟。行道出林间之众。散华来空外之仙。聆水鸟之法音。同石窦之迸泉。始兼空有之说。畅以圣谛之篇。深入即离之境。妙出有无之间。一空有以齐旨。亡真假而得元。既中道之不存。泯圆观於三翻。谈不二於毗邪。贵净名之无言。合万物以成己。归同体之自然。后不详其终(净土杂咏并序)。

　　真缘

　　真缘。字慧广。姓姚。常州无锡人。年三十出家。徧参老宿。历十六年。得念佛三昧。万历二十二年。驻锡明州阿育王寺。亲睹舍利放光。中现释迦文佛。遂誓焚身供养。普请众僧。求施薪稿。人与一束。累为高座。因取香油涂身。趺坐积薪上。合掌诵佛号。火然及身。俄成灰烬。众见五色光。从缘顶门而出。光中现菩萨金身。长二尺许。晃然四照。久之方灭(狯园)。

　　传记

　　传记。宁波鄞县人。性好独居。日诵法华为业。数及九千七百余部。世称为法华和尚。万历十四年。司勋虞淳熙举法华三昧忏。记禁足修长期者三。九历寒暑。屡获瑞应。后憩杭州西溪道上。肩水负薪。行诸佛事或曰。和尚乃犹作此有为功德。记厉声曰。无为岂在有为外乎。四十一年七月。辞诸弟子。称佛名三千声。唱妙法莲华经题者数四。面西合掌而逝。越日。顶门犹暖。异香满室(法华持验)。

　　德清

　　德清。字澄印。晚号憨山老人。金陵蔡氏子也。母梦观音抱送童子而孕。及诞。白衣重胞。年十九出家。专心念佛。一夕梦中见阿弥陀佛现身立於空中。当日落处。面目光相。了了分明。自此圣相炳然。时时在目。寻至五台习定。发明本有。刺血书华严经。每下一笔。念佛一声。久之动静一如。万历十年。清居牢山。李太后命输金造寺。赐额曰海印。时太后数遣中使修诸塔寺。权贵与中使有隙者。令道士击登闻鼓。以侵占事闻。事连清。坐私造寺院。戌雷州。清随所至。冠巾说法。又发宏经之愿。疏论楞伽楞严诸经。四十二年。奉恩诏反僧服。还过庐山。结庵五乳峰下。效远公六时刻漏。修净业益精。时有海阳禅人。求授戒法。因问修净土之要。清曰。佛说修行出生死法。方便多门。唯有念佛求生净土。最为捷要。此之法门。乃佛无问自说。三根普被。四众齐收。非是权为下根设也。经云。若净佛土。当净自心。今修行净业。必以净心为本。要净自心。第一先要戒根清净。以身三口四意三。此十恶业。乃三涂苦因。今持戒之要。先须三业清净。则心自净。於此清净心中。厌娑婆苦。发愿往生安养。立念佛正行。然念佛必要为生死心切。先断外缘。单提一念。以一句阿弥陀佛为命根。念念不妄。心心不断。二六时中。行住坐卧。拈匙举筯。折旋俯仰。动静闲忙。□一切时。不愚不昧。并无异缘。如此用心。久久纯熟。乃至梦中亦不妄失。寤寐一如。则工夫绵密。打成一片。是为得力时也。若念至一心不乱。临命终时。净土境界现前。自然不被生死拘留。感阿弥陀佛。放光接引。此必定往生之效验也。然一心持名。固是正行。又必资以观想。更见稳密。佛为韦提希说十六妙观。便得一生取办。今当於十六观中。随取一观。或单观佛及菩萨妙相。或观净土境界。如弥陀经说莲华宝地等。随意观想。若观想分明。则二六时中。现前如在净土。临命终时。一念顿生。如此用心。精持戒行。永断恶念烦恼。以此净心。观念相继。净土真因。无外此者。又有净心居士者。问念佛不能成片。请开示。清示之曰。修行第一要为生死心切。生死心不切。如何能念佛成片。且众生无量劫来。念念妄想。情根固蔽。即今生出世。何曾一念痛为生死。日用念念循情。未尝反省。今欲以虚浮信心。就要断多劫生死。所谓杯水救舆薪之火。有是理哉。若果为生死心切。念念若救头然。只恐一失人身。百劫难复。要将此一声佛咬定。定要敌过妄想。一切处念念现前。不被妄想遮障。如此下苦切工夫。久久纯熟。自然相应。不求成片而自成片矣。此事全要自己着力。若但将念佛做面皮。如此驴年。无受用时。直须勇猛。更莫迟疑。居庐山数岁。之曹溪。天启三年十月。示微疾。谓人曰。老僧世缘将尽矣。沐浴焚香。危坐而逝。有光烛天。年七十八(梦游集)。

　　传灯

　　传灯。姓叶。衢州人。少从进贤映庵禅师剃发。随谒百松法师。闻讲法华。恍有神会。次问楞严大定之旨。百松瞪目周视。灯即契入。百松以金云紫袈裟授之。一生修法华大悲光明弥陀楞严等忏无虚日。卜居幽溪高明寺。先有上人叶祺葬亲寺后。梦神云。此圣道场地。将有肉身菩萨。大作佛事。可速迁。祺不信。俄举家病困。惧而徙焉。翌日灯至。即其地立天台祖庭。学侣辐凑。尝於新昌大佛前登座竖义。众闻石室中天乐铿锵。讲毕乃寂。尝着生无生论。融会三观阐扬净土法门。又有法语一篇。最为切要。曰。杨次公云。爱不重。不生娑婆。念不一。不生净土。娑婆有一爱之不轻。则临终为此爱所牵。矧多爱乎。极乐有一念之不一。则临终为此念所转。矧多念乎。夫爱有轻焉重焉。厚焉薄焉。正报焉。依报焉。历举其目。则父母妻子昆弟朋友功名富贵文章诗赋道术技艺衣服饮食屋宇田园林泉华卉珍宝玩物。不可枚尽。有一物之不忘。爱也。有一念之不遗。爱也。有一爱存於怀。则念不一。有一念不归於一。则不得生。或问轻爱有道乎。曰轻爱莫要於一念。一念有道乎。曰一念莫要於轻爱。盖念不一。由散心异缘使然。散心异缘。由逐境纷驰使然。婆婆有一境。则众生有一心。众生有一心。则娑婆有一境。众缘内摇。趣外奔逸。心境交驰。纷若尘沙。故欲轻其爱者。莫若杜其境。众境皆空。万缘都寂。万缘都寂。一念自成。一念既成。则爱缘俱尽矣。曰杜境有道乎。曰杜境者。非屏除万有也。亦非闭目不睹也。即境以了其虚。会本以空其末也。万法本自不有。有之者情。故情在物在。情空物空。万法空而本性现。本性现而情念息。自然而然。非加勉强。楞严所谓见与见缘。并所想相。如虚空华。本无所有。此见及缘。原是菩提妙净明体。云何於中有是非是。是以欲杜其境。莫若体物虚。体物虚则情自绝。情绝则爱不生。而唯心现。念一成。故圆觉云。知幻即离。不作方便。离幻即觉。亦无渐次。一去一留。不容转侧。功效之速。有若桴鼓。学道之士。於此宜尽心焉。曰轻爱既闻命矣。一念如何。曰一念之道有三。曰信。曰行。曰愿。求生极乐以敦信为始。必须徧读大乘。广学祖教。凡是发明净土之书。皆须一一参求。悟极乐原是我唯心之净土。不是他土。了弥陀原是我本性之自佛。非是他佛。二修行者。行门有二。一正。一助。正行复二。一称名。二观想。称名如小本弥陀经。七日持名。一心不乱。有事一心。理一心。若口称佛名。系心在缘。声声相续。心心不乱。设心缘外境。摄之令还。此须发决定心。断后际念。拨弃世事。放下缘心。使念心渐渐增长。从渐至久。自少至多。一日二日乃至七日。毕竟要成一心不乱而后已。事一心也。苟得此已。则极乐之净因成就。垂终之正念必然。亲见弥陀。垂手接引。得生净土必矣。理一心亦无他。但於事一心。念念了达。能念之心。所念之佛。三际平等。十方互融。非空非有。非自非他。无去无来。不生不灭。现前一念之心。便是未来净土之际。念而不念。无念而念。无生而生。生而无生。於无可念中。炽然而念。於无可生中。炽然求生。是为事一心中明理一心也。二观想者。具如观无量寿佛经。境有十六。观佛最要。当观阿弥陀佛丈六之身。作紫磨黄金色像。立华池上。作垂手接引状。身有三十二种大人相。相有八十种随形好。此二种正行。须相须而进。凡行住睡卧时。则一心称名。凡趺坐。则心心作观。行倦则趺坐以观佛。坐出则经行以称名。苟於四威仪中。修之不间。往生净土必矣。二助行亦有二。一世间之行。如孝顺父母。行世仁慈。慈心不杀。具诸戒律。一切利益之事。若能回向西方。无非助道之行。二出世之行。如六度万行种种功德。读诵大乘。修诸忏法。亦须以迥向心而助修之。无非净土行也。更有一种微妙助行。当历缘境处处用心。如见眷属。当作西方法眷想。以净土法门而开导之。令轻爱以一其念。永作将来无生眷属。若生恩爱时。当念净土眷属。无有情爱。何当得生净土。远离此爱。若生嗔恚时。当念净土眷属。无有触恼。何当得生净土。得离此嗔。若受苦时。当念净土。无有众苦。但受诸乐。若受乐时。当念净土之乐。无央无待。凡历缘境。皆以此意而推广之。则一切时处。无非净土之助行也。第三愿者。净土舟航。要以信为柁。行为篙橹樯缆。愿为风帆。无柁则无所指南。无篙橹樯缆则不能运行。无风帆则不能破浪疾到。故次行以明愿也。第愿有通别。有广狭。有徧局。通如古德所立迥向发愿文。别则各随己意。广谓四宏。上求下化。狭谓量力决志往生。局如课诵有时。随众同发。徧则时时发愿。处处标心。但须体合四宏。不得师心妄立。如此三法。可以期生净土速觐弥陀。一切净土法门。举不外於是矣。灯每岁修四三昧。身先率众。精进勇猛。注楞严维摩等经。凡染翰。必被戒衲。前后应讲席七十余期。年七十五。预知时至。手书妙法莲华经五字。复高唱经题者再。泊然而寂(法华持验净土法语)。

　　古松

　　古松。山西平阳人。幼出家於五台山罗睺寺。得念佛三昧。山多虎。松为说戒。命以名。虎遂不复伤人。呼辄至。万历十三年。至京口。建净业禅林。时潜深谷。坐树下入定。居三十九年。一日合掌举手。别众而逝。入龛。未建塔也。崇祯四年四月八日。龛中忽现五色光。启龛。见松趺坐端凝。貌如生　大清顺治十五年十月二日。再现宝光。异香满室。三日方止(镇江府志)。

　　仲光

　　仲光。字法雨。号佛石山侬。钱塘戴氏子也。母梦僧以伽黎覆体而光生。自幼恶闻腥膻。年十四。投静明师剃染。十八。受戒於云栖。历游讲肆。习天台教观。深入一乘。万历二十二年。谒紫柏禅师於金陵。亲承授记。还武林。至十八涧中。爱其林壑幽异。诛茅垒石。构一小舍。一日掘地得残碑。知为古理安寺。因重建焉。衲子竞集。遂成丛林。光随机引导。於禅堂外别开念佛堂。会憨山清公至。相与商立规制。分十二时。人均六班。班各六时。经行唱佛。礼拜迥向。余各静坐。随闻默念。或习观门。动静两得。崇祯九年七月十五日。忽示微疾。谓弟子曰。今日晴朗。吾欲远去。弟子曰。师病欲何往。光曰。汝谓我病邪。扶杖出寝室趺坐。集众嘱付后事。适有蔡居士至。光抚掌笑曰。居士证明。余不及待也。因书偈曰。一句弥陀五十年。分明掘地讨青天。而今好个真消息。夜半钟声到客船。书毕。顾视左右。投笔而逝(净土全书理安寺纪)。

　　金童庙僧

　　金童庙僧者。遗其名。庙在常熟北门。僧日持一版击於街巷。高声唱无常迅速。一心念佛。众不甚异之。崇祯十三年三月。徧辞诸邻舍曰。好念佛。老僧去矣。人莫解其故。次日拈香佛前。合掌称佛名。端坐而逝(净土约说后跋)。

　　海宝

　　海宝。不详其所出。居常州天宁寺。貌甚朴。人与语不答片言。唯嘻笑而已。破衲满虮虱。暇则席地对佛。拈虱上下。不离其身。常募钱买蔬腐供寺僧。又积施金。恳众诵经礼忏。己则念佛迥向。历年如是。崇祯间。翰林郑胙长。约宝朝南海。已而却之。发棹后。常见宝在陆前行。追之不及。迨登山入殿。宝又在焉。遣使要师同回。复不得。郑抵郡。即诣寺候宝。弟子云。师沈卧一月余。昨方起耳。郑述其神异。郡人由此钦信。一日趺坐。念佛而化(净土晨钟)。

　　大云

　　大云。字万安。姓郭。仁和人。出家永庆寺。受具於云栖。居北郊。笃志净业。相依者众。募建吉祥寺。寮宇灿然。遂成丛席。共住规约。一秉云栖之制。未几示微疾。即绝饮食。专称佛号。阅一月。或有往省之者。云曰。弥陀不念。念我何为。临终。语弟子智经曰。为我洒扫。佛来迎矣。趺坐念佛而逝。年五十九(灵峰宗论)。

　　无名僧

　　无名僧者。居湖广黄州。专持阿弥陀佛。昼夜不辍。随所见皆称阿弥陀佛。崇祯十六年。总兵黄鼎守州城。僧大声唱佛。冲其导。执之。适张献忠攻黄州。僧坐城上。夜间高声唱佛。军士不得睡。恨之。缚投城下。俄而复在城上唱佛。如是四次。每东城下。西堂上。南城下。北城上。总兵闻之。始敬礼焉。黄州大饥。人相食。僧出城外。饥民持刀乞僧舍身。僧解衣示众云。俟我念佛千声。即食我。称至三百声。众急欲加刃。忽有神兵从空中来。饥民惊散。而僧已在城中矣。山中猎人得一大虎。僧欲赎放之。猎人索三十金。僧止得四金。猎人云。汝能执虎耳三匝。则与汝虎。僧授记虎。执虎耳三匝。遂纵之。虎依僧不去。僧与虎同往黄麻山金刚洞中。巡抚卢象升督兵过黄州。诣山访之。欲见虎。僧语虎探头窗外。卢欲见全身。虎乃大叫跃出。卢亦纳贽称弟子而去。僧一日行街中。见一鸡。高声唱佛。鸡亦随声而唱　大清顺治七年。欲之武林。道经白门。寓秦淮河房。端午。见游船中有钱生者。其弟子也。遂呼云钱阿弥陀佛。钱登岸见僧。僧问同游人。知为某某。放声大哭曰。众生以苦为乐。乃如是邪。钱恳示修行之要。僧云。一心念阿弥陀佛。复云。我行后。汝有所疑。可问觉浪。此明眼人也。后不知其终。觉浪。名道盛。历主金陵天界杭州崇光诸处道场。宗风大振(净土晨钟)。

　　净土圣贤录卷五
　　净土圣贤录卷六
　　往生比邱第三之五
　　智旭

　　智旭。字藕益。姓锺。吴县人。父持白衣大悲咒。梦大士送子而生旭。少以圣学自任。着书辟佛。凡数千言。及阅云栖竹窗随笔。乃焚所着论。年二十。读地藏本愿经发出世志。日诵佛名。天启元年。年二十四。听一法师讲经。疑情忽发。用心参究。已而豁然。寻掩关於吴江。遇疾且殆。始一意求生净土。疾少闲。结坛持往生咒。七日。说偈曰。稽首无量寿。拔业障根本。观世音势至。海众菩萨僧。我迷本智光。妄堕轮回苦。旷劫不暂停。无救无归趣。劣得此人身。仍遭劫浊乱。虽复预僧伦。未入法流水。目击法轮坏。欲挽力未能。良由无始世。不植胜善根。今以决定心。求生极乐土。乘我本誓船。广度沈沦众。我若不往生。不能满所愿。是故於娑婆。毕定应舍离。犹如被溺人。先求疾到岸。乃以方便力。悉拯暴流人。我以至诚心。深心回向心。然臂香三炷。结一七净坛。专持往生咒。惟除食睡时。以此功德力。求决生安养。我若退初心。不向西方者。宁即堕泥犂。令疾生改悔。誓不恋人天。及以无为处。仰愿大威神。力无畏不共。三宝无边德。加被智旭等。折伏使不退。摄受令增长。其后历住温陵漳州石城晟溪长水新安。广宏台教。而归老於灵峰。时诸方禅者。多以净土为权教。遇念佛人必令参究谁字。旭独谓持名一法。即是圆顿心宗。有卓左车者。尝设问言。如何是念佛门中向上一路。如何得离四句绝百非。如何是念佛人最后极则。如何是淆讹处脑后一锤。冀和尚将向来自性弥陀唯心净土等语。撇向一边。亲见如来境界。快说一番。震动大千世界。旭答言。向上一着。非禅非净。即禅即净。才言参究。已是曲为下根。果大丈夫。自应谛信是心作佛。是心是佛。设一念与佛有隔。不名念佛三昧。若念念与佛无间。何劳更问阿谁。净土极则事。无念外之佛。为念所念。无佛外之念。能念於佛。正下手时。便不落四句百非。通身拶入。但见阿弥陀佛一毛孔光。即见十方无量诸佛。但生西方极乐一佛国土。即生十方诸佛净土。此是向上一路。若舍现前弥陀。别言自性弥陀。舍西方净土。别言唯心净土。此是淆讹公案。经云。三贤十圣住果报。唯佛一人居净土。此是脑后一锤。但能深信此门。依信起愿。依愿起行。则念念流出无量如来。徧坐十方微尘国土。转大法轮。照古照今。非为分外。何止震动大千世界。又尝示人云。夫念佛法门。别无奇特。只是深信力行为要耳。佛云若人但念弥陀佛。是名无上深妙禅天台云。四种三昧。同名念佛。念佛三昧。名为三昧中王。云栖云。一句阿弥陀佛。该罗八教。圆摄五宗。可惜如今人将念佛看做浅近勾当谓愚夫愚妇工夫。所以信既不深。行亦不力。终日悠悠。净功莫克。或有巧设方便。欲深明此念佛三昧者。动以参究谁字为向上。殊不知一念现前之心。本自离句绝非。不消作意离绝。即现前一句所念之佛。亦本超情离见。何劳说妙说元。只贵信得及。守得稳。直下念去。或昼夜十万。或五万三万。以决定不缺为准。毕此一生。誓无变改。而不得往生者。三世诸佛便为诳语。一得往生。则永无退转。种种法门。悉得现前。切忌今日张三明日李四。遇着教下人。又思寻章摘句。遇着宗门人。又思参究问答。遇着持律人。又思搭衣用钵。此则头不了。帐不清。岂知念得阿弥陀佛熟。三藏十二部极则教理。都在里许。千七百公案向上机关。亦在里许。三千威仪。八万细行。三聚净戒。亦在里许。真能念佛。放下身心世界。即大布施。真能念佛。不复起贪嗔痴。即大持戒。真能念佛。不计是非人我。即大忍辱。真能念佛。不稍间断夹杂。即大精进。真能念佛。不妄想驰逐。即大禅定。真能念佛。不为他岐所惑。即大智慧。试自简点。若於身心世界。犹未放下。贪嗔痴念。犹自现起。是非人我。犹自挂怀。间断夹杂。犹未除尽。妄想驰逐。犹未永灭。种种他岐。犹能惑志。便不名为真念佛也。要到一心不乱境界。亦无他术。最初下手。须用数珠记得分明。刻定谋程。决定无缺。久久纯熟。不念自念。然后记数亦得。不记数亦得。若初心便要说好看话。要不着相。要学圆融自在。总是信不深。行不力。饶你讲得十二分教。下得千七百公案。皆是生死岸边事。临命终时。决然用不着。顺治十年冬。有疾。遗命阇维后。屑骨和粉。分施禽鱼。结西方缘。明年正月二十一日晨起。病良已。午刻。趺坐绳床向西举手而逝。年五十七。既寂二年。如法阇维。启龛发长覆耳。面如生。门人不忍从遗命。收其骨塔於灵峰(灵峰宗论)。

　　如会

　　如会。号妙圆。姓谭。顺天人。少断肉。二十九岁出家。誓行头陀。胁不着席。前后共然六指以忏宿业。炼顶烧臂无算。初至南方。唯事苦行。后为道侣所感发。一心念佛。遂得豁忘身世。见一切缁素。不作寒温语。诲人必猛厉恳切。单己独行。不蓄长物。夏弃冬衣。冬尽舍夏。尝在水草庵。谓刘道澄曰。一心念佛。专求上品上生。便是向上第一义。子等他日方信此言。顺治五年秋。过淮安清江浦。众共留之。未几以一衲赠万德庵主人。且嘱之曰。吾不久将去。特一事相托。主人曰。和尚方来。何遽言去。曰。西方去耳。可以遗身付江流中。普与鱼虫结净土缘。主人辞不敢。会曰。然则茶毗后。以骨和面粉。为我结缘何如。主人曰诺。因命购大烛好香。众莫测其意。十月十九日。夜四鼓。大呼主人曰。速启大门。烧香然烛。主人然烛竟。视之。寂然坐逝矣。远近闻异香。遵遗命。茶毗粉骨送之江。年七十一(灵峰宗论)。

　　大勍

　　大勍。字冲符。姓边。绍兴诸暨人。髫年出家於邑之大雄寺。及长闻云栖声教。因渡江礼焉。机缘契合。遂倾心净土。晚年。憩锡大善禅堂。雅好华严。日诵一函。着怀净土诗一百八首。今录其四首。一云。佛种从缘起大机。吾今活计掩吾扉。身轻炼得同仙鹤。极乐横横一直飞。一云。自笑山僧不奈何。乾坤浪荡热心多。逢人要说西方话。指示明明一剎那。一云。苦尽甘来届晚年。佛声念彻齿流泉。金台少见庭槐兆。再着精勤勿怨天。一云。兀然起念念伽婆。平地无风自作波。念念消归无念处。岂知无念亦为多。顺治六年十一月。示疾。亲书封龛记对。属诸后事。至期起坐。着净衣。面西称阿弥陀佛而逝(冲符禅师净土诗并跋)。

　　大真

　　大真。号新伊。姓周。常德武陵人。在襁褓中。即能合掌称南无佛陀。逮就外传。不伍群儿。聚沙画地为佛塔。或趺坐观鼻。九岁诣莲居绍觉师受归戒。遂依座下。十五剃发。二十入云栖受具戒。真父母先后礼绍觉师出家。真就养无方。数十年如一日。师殁。真主莲居。着唯识合响。兼授金刚宝戒。建大悲坛。兼修事理二忏。年七十一。秋示微疾。集居士弟子。嘱以护持正法。越七日。沐浴更衣。趺坐持珠。与众同称佛号。顷之声息俱寂。鼻垂玉筯。过尺许。踰时顶犹热。先是优婆塞周氏。梦天乐迎真西逝。急偕戚属数人来受皈戒。庵主道声。预以元日梦真坐莲台上云(灵峰宗论)。

　　道枢

　　道枢。仁和人。通天台教。笃志净业。不亲世缘。顺治十二年。梦偕神僧登玉屏峰顶。明年六月。微疾。二十六日。蚤起语众曰。吾夜梦神僧来迓。岂即昔之登玉屏峰者邪。人静时。忽见幡盖盈空。莲华布地。即趺坐合掌。朗诵法华经题七徧。唱阿弥陀佛百余声。安详而逝。颜色不变。龛几间。异香郁然(净土全书)。

　　崇文

　　崇文。不详其所出。受业云栖宏公之门人。住常熟南洙村静室。双目失明。乃专心念佛。夜每登座施瑜伽食。三年不辍。顺治十五年三月十四日。遣其徒行先报城中缁素曰。明日当西归。特遣告别。明日凌晨众集凡三十余人。文坐於床。命其徒诵弥陀经一卷。诵毕入寂。室中香气。三日不散(净土约说后跋)。

　　具宗

　　具宗。常州无锡人。讲天台止观。修念佛三昧。诲人不倦。顺治十六年。示疾。具汤沐浴。着一履。诵弥陀经毕。唱佛十声。大书八字云。廓落灵虚。无往来处。掷笔而逝。趺坐三日。颜色不变(净土全书)。

　　读体

　　读体。字见月。姓许。其先江南句容人。从军滇黔。以功袭指挥使。遂家於楚雄。体不欲袭官。去之剑州赤宕岩。修真三载。一日遇老僧授以华严经。披阅大悟。遂出家。受具戒於三昧光律师。三昧主宝华山。将示寂。授以衣钵为宝华第二代祖。静修般舟三昧。不坐不卧不依倚。昼夜壁立者九十日。四方缁素。翕然归附。南北礼请开戒者无虚月。一日示微疾。曰。勿进汤药。后七日吾当行矣。至期寂然而逝。年七十九。茶毗。见莲华佛相腾於火中。获五色舍利升余(宝华山志)。

　　林谷

　　林谷。绍兴人。住罗山之西南。破衲麻鞋。唯劝人念佛。一日见白云中有佛来迎。遂化去。土人名其庵曰白云(净土全书)。

　　万缘

　　万缘。姓乔。湖州长兴人。为人愚钝。人詈之弗嗔也。誉之弗喜也。专持佛号数十年。康熙二年七月。忽自缚草龛。有殷任之者。与缘善。谓曰。师既缚龛。我往苏卖茶归。当为置褥。缘曰。承汝好心。恐不及待耳。至九月一日。微疾。但饮白水。至六日方午。自入草龛。趺坐而逝(净土全书)。

　　胜慈

　　胜慈。字与乐。姓杨。滁州北谯人。出家鸡鸣寺。年十四。谒西竺大师。学唯识论。未契。时碧空大师讲法华经於师子窟。慈往依焉。尝以生死大事。启发二亲。二亲感悟。俱出家。年二十九。西竺以衣钵付之。明年。主鸡鸣寺。后居上乘庵。唯以净土为归。未几示疾。临终谓母氏曰。弥陀舟航。能渡苦海。言讫而逝。时康熙二年十二月七日也。年五十七(贤首宗乘)。

　　成时

　　成时。号坚密。姓吴。徽州歙县人。少为诸生。年二十八出家。於禅教二宗。参访略徧。及见藕益法师。遂终身依止。卒传其道。歙人延时居仰山。山中猛兽皆驯伏。自撰斋天法仪。感天神现身。人多见者。后往江宁。驻锡天界半峰。宏灵峰之遗教。勤修净业。日有定课。虽甚寒暑不少懈。刻净土十要。为之序以畅其旨。其文曰。净土法门者何。法界缘起也。何谓法界。吾人现前一念之心。不唯非块然。亦复非倐尔。才有能起。即属所缘。非能缘者。不得已强名之曰无相。然虚空兔角。亦受无相之名。而虚空有表显相。兔角有断无相。非真无相。又不得已强名此无相曰真。唯其无相而真。故十方三世依正色心自他凡圣等法。皆在我现前一念无相真心中。炳然齐现。心无相而真。从心所现。一切诸法。莫不无相而真。是故於中随拈一毫末。一一皆具十方三世依正色心自他凡圣等法。而无余欠。乃至一欬一掉。一名一字。罔非自心之全体大用。而欬掉名字之外。更无一法可得。此所谓法界也。何谓法界缘起。圣凡皆此法界。非粗妙。无减增。不涉生死。不干迷悟。而悟顺法界故。出生二种涅盘。迷逆法界故。妄现二种生死。迷逆生死。法界宛然。无奈众生从未悟故。终不能了。诸佛菩萨愍之。从一真法界。起种种因缘。世出世间事类无算。一介蝼蚁。万圣互援。神力既同。慈心亦等。而众生迷逆妄故。受化不齐。於诸佛菩萨平等光中。有有缘无缘。及缘中浅深久近之异。缘分差等。化辨从违。若或无缘。徒劳引领。此所谓法界缘起也。是故建化门中。只论系珠一义。如法华妙典。广谈宿因。先圣以四释阐明(因缘释约教释本迹释观心释)。而必以因缘居首。由缘匪一。故教网弛张。由教无方。故恩德贯彻。由恩不可穷尽。故得消归自己。领纳家珍。故知因缘即第一义。是旨也。精研藏教。备考群宗。由忍土而遐揽十虚。从末流而旷观三际。则求生净土一法。诚法界第一缘起矣。说者谓阿弥愿胜。驾越诸方。然诸佛愿等。子等心等。法性海中。岂容优劣。而千经万论。极口指归乐邦。十方广长。同声劝赞光寿者。何哉。缘在故耳。缘何谓在。信也。何谓不在。不信也。信不在处。恶业障之。又诸佛四土。上三上容有横义。至同居土。大抵有竖无横。唯极乐同居。横具四土。是故有情。以凡夫而例一生补处。国土即缘生而显称性法尘。佛身因应化而见法身真常。说法从众鸟而闻梵音深远。以要言之。法法圆融。尘尘究竟。教海无一名相可筌蹄。法门无一因果可比拟。然此等希有。十方罕闻。而唯在极乐者。何哉。缘深故耳。缘何谓深。信深也。缘何谓浅。信浅也。信根浅处。恒情域之。诸佛度生。皆经累劫。从凡阶圣。不退为难。今求生极乐。但七日竭诚。十念倾注。虽陷恶逆。悉记往生。才得往生。便圆踞三不退地。且见阿弥。即见十方诸佛。生极乐。即生一切剎海。乃至阿弥一光。极乐一尘。悉能於中顿证十方三世依正色心自他凡圣等法。而不出剎那际三昧。夫诸佛度生如彼难。阿弥度生如此易者。何哉。缘久故耳。缘何谓久。信久也。缘何谓近。信近也。信缘近处。时分限之。如上所论。专重有缘。缘深则境界难思。非十地等觉所能测。缘久则神力迅速。非三祇百劫所可伦。要之阿弥。非有加於吾心也。吾心一念离绝。故圣凡无在。吾心万法顿融。故四土无在。吾心不属时劫。故十世剎那无在。吾心不属方隅。故微尘剎海无在。吾何歉乎哉。特仗增上因缘。一显发之耳。故净土一门。至简至妙。唯以现前一念无明业识之心。专称阿弥陀佛名号。无间一心。未有不亲证亲到者。但恐法门之戏论难忘。生死之天怀不切。或执摩尼而视同瓦砾。或以指爪而撮摩虚空。或抉医而与眼以明。或传经而苦舌之鴂。如此则扬之与抑。总莫畅乎本怀。而信之与疑。皆不成乎三昧。间有大智。知进知退。知存知亡。而未遘至人。未获圆悟。未穷极致。未学要诠。欲升永明之堂。入楚石之室。居五浊之世。阐难信之宗。殊非聊尔。昔灵峰老人。选定净土十要一书。剞劂未全。乙未以后。梨枣四散。成时窃念净土诸书。唯此十种尽善尽美。爰加点评。稍事节略。自以观经初门弥陀行仪二种附之。订讫。倡募流通。而大心缁白共成焉。於是成时合掌稽首。重为告曰。净土持名之法。有三大要焉。一者。六字洪名。念念之间。欣厌具足。如出幽狱。奔托王家。步步之间。欣厌具足。是故万缘之唾不食。众苦之忍莫回。高置身於莲华。便订盟於芬利。蛆蝇粪壤。可杀惊惭。二者。参禅必不可无净土。为防退堕。宁不寒心。净土必不可入禅机。意见稍乘。二门俱破。果能专修净业。不须更涉余宗。冷暖自知。何容强诤。三者。一句弥陀。非大彻不能全提。而最愚亦无少欠。倘有些子分别。便成大法魔殃。只贵一心受持。宁羡依稀解悟。乞儿若见小利。急须吐弃无余。棒打石人头。爆爆论实事。已上三要颇切今时。尚能真实指迷。我愿舍身供养。十方三世。共闻此言。康熙十七年十月十五日。卒於江宁半峰。三日前异香绕室(余学斋集净土十要序)。

　　行策

　　行策。字截流。姓蒋。父全昌。宜兴老儒也。与憨山清公为友。憨山既示寂之三年。为天启六年。一夕全昌梦憨山入室而生子。因名之曰梦憨。及长。父母相继逝。发出世志。年二十三。投武林理安寺箬庵问公出家。胁不至席者五年。顿彻法原。问公化去。策住报恩寺。遇同参息庵瑛师。劝修净业。又遇钱塘樵石法师。引阅台教。乃同入净室。修法华三昧。宿慧顿通。穷彻教髓。康熙二年。结庵於杭州法华山西溪河渚间。专修净业。因名所居曰莲柝庵。九年。住虞山普仁院。唱兴莲社。学者翕然宗之。着劝发真信文曰。念佛三昧。其来尚矣。虽曰功高易进。而末世行人。罕获灵验。良由信愿不切。未能导其善行以要归净土故也。今既广邀善侣。同修净因。若非谛审发心。宁知出苦要道。凡我同人。预斯法会者。须具真实信心。苟无真信。虽念佛持斋。放生修福。祇是世间善人。报生善处受乐。当受乐时即造业。既造业已必堕苦。正眼观之。较他一阐提旃陀罗辈。仅差一步耳。如是信心。岂为真实。所谓真信者。第一要信得心佛众生。三无差别。我是未成之佛。弥陀是已成之佛。觉性无二。我虽昏迷倒惑。觉性未曾失。我虽积劫轮转。觉性未曾动。故曰一念回光。便同本得也。次要信得我是理性佛。名字佛。弥陀是究竟佛。性虽无二。位乃天渊。若不专念彼佛。求生彼国。必至随业流转。受苦无量。所谓法身流转五道。不名为佛。名为众生矣。次要信得我虽障深业重。久居苦域。是弥陀心内之众生。弥陀虽万德庄严。远在十万亿剎之外。是我心内之佛。既是心性无二。自然感应道交。如磁石吸铁。无可疑者。所谓忆佛念佛。现前当来必定见佛。去佛不远也。具如上真信者。虽一毫之善。一尘之福。皆可回向西方。庄严净土。何况持斋秉戒。放生布施。读诵大乘。供养三宝。种种善行。岂不足充净土资粮。唯其信处不真。遂乃沦於有漏。故今修行。别无要术。但於二六时中。加此三种真信。则一切行履。功不唐捐矣。又尝起精进七期。作文以示众曰。七日持名。贵在一心不乱。无间无杂。非必以快念多念为胜也。但不缓不急。密密持去。使心中句号。历历分明。着衣吃饭。行住坐卧。一句洪名。绵密不断。如呼吸相似。既不散乱。亦不沈没。如是持名。可谓事上能一心精进者矣。若能体究万法皆如。无有二相。所谓生佛不二。自他不二。因果不二。依正不二。净秽不二。苦乐不二。忻厌不二。取舍不二。菩提烦恼不二。生死涅盘不二。是诸二法。皆同一相。一道清净。不用勉强差排。但自如实体究。体究之极。与自本心。忽然契合。方知着衣吃饭。总是三昧。嬉笑怒骂。无非佛事。一心乱心。终成戏论。二六时中。觅毫发许异相不可得。如是了达。方是真正学道人一心精进持名也。前一心似难而易。后一心似易而难。但能前一心者。往生可必。兼能后一心者。上品可阶。然此两种一心。皆是博地凡夫边事。凡有心者。皆可修学。同堂缁素。各须勤策身心。近则七日内。远则一生中。常作如是信。常修如是行。纵不克证。为因亦强。华宫托品。必不在中下矣。居普仁十三载。至康熙二十一年七月九日卒。年五十五。时有孙翰者。病死。一昼夜复苏。曰吾为冥司勾摄。系阎罗殿下。黑暗中忽睹光明烛天。香华布空。阎罗伏地。迎西归大师。问大师何人。云截流也。吾以师光所照。遂得放还。同日有吴氏子病死。踰夕复活。具言所见。亦如翰言(余学斋集净土约说)。

　　海润

　　海润。字西一。淮安山阳人。康熙二十九年三月。至江宁华山。年仅二十余。众问作何行业。曰。念佛。问兹来何为。曰。吾为生死事故来。四月朔午刻便去。众问何去。曰。到时自见也。至期众忽见山顶火光烛天。亟趋视。见润跏趺贵人峰。火从眼耳口鼻中迸出。然其躯。良久。全身端直。火尽不倾。
　　时无锡长泾。有一庵僧。椎鲁无他长。唯念佛而已。一日告众曰。吾明日当去。至明日。问其徒曰日中否。徒曰未。曰。姑迟之。少顷。复问。徒曰。中矣。乃踞座跏趺。口自出火。焚其身(息庐剩言)。

　　指南

　　指南。苏州常熟人。居东塔吴王庵。终日默坐念佛。人予之钱。即转施与人。性坦率。於一切处无少系恋。有芝塘里善士数人。素皈心焉。康熙三十年六月入城谒南。南谓曰。来月五日。与诸檀施别。众如期往。南无他语。惟劝令专心念佛。趺坐而化(净土约说后跋)。

　　超城

　　超城。字霞标。徽州人。姓汪。初礼师一宝。剃染於常州南岳寺。继之杭州南润。受具於天笠珍公。参父母未生前话。一日闻击板声。有省。作偈呈珍。珍颔之。自是机锋迅利。信口说法。都成章句。后入华顶。开深云庵故址潜修净业。总兵蓝公感异梦。输金助之。既成。以授广润镜。去之南涧。寻客金坛东禅寺。受县人李肖岩请。开净土寺。康熙三十四年秋。落成。即请虞山身叶萃继其席。其年十月六日。萃至。城设茶别诸外护。激劝深切。积薪为座。将焚身供佛。诣大雄殿拈香。说偈云。漱口佛不喜闻。总是乞儿伎俩。直须念兹在兹。方为现大人相。据坐示众曰。昔世尊於涅盘会上。以手摩胸。告众云。汝等善观吾紫磨金色之身。瞻仰取足。无令后悔。若谓吾灭度。非吾弟子。若谓吾不灭度。亦非吾弟子。时百万亿众。悉皆契悟。诸仁者看这一队随邪逐恶汉。万劫无有解脱之期。殊不知黄面老人。四十九年。说得天华乱坠。终是一场虚设。直到临末稍头。抵死命根不断。城上座忍俊不禁。今且别资一格。使现前大众。个个如龙得水去也。遂展两手云。汝等善观吾四大本空。五蕴非有。离这●满子。毕竟恁处与诸人相见。若谓我灭度。是我同流。若谓我不灭度。亦是我同流。何以故。大海若不纳。百川应倒流。起引众绕佛。至积薪所。升座。复问众云。高峰妙禅师道。尽大地是个火坑。得何三昧不被烧却。大众试下一转语。东禅格云。正是老弟受用处。城举手笑曰。谢和尚证明。遂拊掌说长偈一首。以双手擎两烛台云。这个是金台邪。银台邪。直下构得。便知自性弥陀。共证药王三昧。遂合掌三唱南无莲池海会佛菩萨。举烛然薪。须臾火大炽。众环诵阿弥陀经。至今现在说法。城高声曰住。顷之。复展两手。剪开薪焰。出示全身。端坐而化。年三十有五。东禅格其同门也。书所见为之传。诸方诵之(霞标禅师传焚身说法记)。

　　明宏

　　明宏。字梅芳。杭州人。弱岁父为纳妇。逃去。母哭之失明。后父母相继而殂。始剃发於绍兴柯桥弥陀庵。寻事参访。习天台教观。坐禅有省。后阅藏於天台万年寺。久之。两目并劳损。曰。此吾违亲慈念之报也。自是一心念佛。寒暑无间。尝曰。我因失明。得大利益。平时一钵一杖。居无常处。所得嚫施。随施贫乏。思齐贤公与宏交。尝谓宏决生净土。谓宏有三真。真解脱。真乾净。真精进也。雍正五年九月。贤公於梵天寺。起念佛七期。招宏入社。时宏患痢。而持名不少懈。七期毕。往无锡斋僧馆。病转剧。一日徧告檀越。期以明日将行。众如期至。即起坐念佛。合掌而化(思齐大师遗稿)。

　　明德

　　明德。字圣眼。姓马。杭州海宁人。四岁出家梵天寺。十六剃发。性孤僻不好世务。年三十六。将诣律师求戒。忽得喘疾。日甚。有徒孙一苇。延数僧在寺开净业堂。思齐贤公亦与焉。堂之左。即德卧室。日闻众唱佛声。恒默随之。已而自知时至。命一苇延众僧至床前齐声唱佛。少顷止之。谓贤公曰。愿师开示。贤公曰。汝当尽舍万缘。一心念佛。了生脱死。在此一时。急宜着力。德遂偕众持佛名。复发四宏誓愿。语极恳切。至夜半。佛声方毕才举观音圣号。即转身垂目而逝。时雍正七年十二月二十六日也(思齐大师遗稿)。

　　实贤

　　实贤。字思齐。号省庵。常熟时氏子也。自少不茹荤。出家后参念佛者是谁有省。曰。吾梦觉矣。掩关真寂寺三年。昼览藏文。晚课佛号。诣鄮山礼阿育王塔。尝以佛涅盘日。大合缁白广修供养。然指佛前。发四十八大愿。卒感舍利放光。作劝发菩提心文。激厉四众。诵者多为涕下。其文曰。尝闻入道要门。发心为首。修行急务。立愿居先。愿立则众生可度。心发则佛道堪成。苟不发广大心。立坚固愿。则纵经尘劫。还在轮回。虽有修行。徒劳辛苦。华严经云。忘失菩提心。修诸善法。是名魔业。忘失尚尔。况未发乎。故知欲学如来乘。必先具发菩提愿。不可缓也。然心愿差别。其相乃多。今为大众略而言之。相有其八。所谓邪正真伪大小偏圆是也。世有行人。一向修行。不究自心。但知外务。或求利养。或好名闻。或贪现世欲乐。或望未来果报。如是发心。名之为邪。既不求利养名闻。又不贪欲乐果报。唯为生死。为菩提。如是发心。名之为正。念念上求佛道。心心下化众生。闻佛道长远。不生退怯。观众生难度。不生厌倦。如登万仞之山。必穷其顶。如上九层之塔。必造其颠。如是发心。名之为真。有罪不忏。有过不除。内浊外清。始勤终怠。虽有好心。为名利之所夹杂。虽有善法。为罪业之所染污。如是发心。名之为伪。众生界尽。我愿方尽。菩提道成。我愿方成。如是发心。名之为大。观三界如牢狱。视生死如冤家。但期自度。不欲度人。如是发心。名之为小。若於心外见有众生及以佛道。愿度愿成。功勋不忘。知见不泯。如是发心。名之为偏。知自性是众生。故愿度脱。自性是佛道。故愿成就。不见一法离心别有。以虚空之心。发虚空之愿。行虚空之行。证虚空之果。亦无虚空之相可得。如是发心。名之为圆。知此八种差别。则知审察。知审察。则知去取。知去取。则可发心。云何审察。谓我所发心。於此八种中。为邪为正。为真为伪。为大为小。为偏为圆。云何去取。所谓去邪去伪。去小去偏。取正取真。取大取圆。如此发心。方得名为真正发菩提心也。此菩提心诸善中王。必有因缘。方得发起。今言因缘。略有十种。何等为十。一者念佛重恩故。二者念父母恩故。三者念师长恩故。四者念施主恩故。五者念众生恩故。六者念死生苦故。七者尊重己灵故。八者忏悔业障故。九者求生净土故。十者为令正法得久住故。云何念佛重恩。谓我释迦如来。从初发心。为我等故。行菩萨道。经无量劫。备受诸苦。我造业时。佛则哀怜。方便教化。而我愚痴。不知信受。我堕地狱。佛复悲痛。欲代我苦。而我业重。不能救拔。我生人道。佛以方便。令种善根。世世生生。随逐於我。心无暂舍。佛初出世。我尚沈沦。今得人身。佛已灭度。何罪而生末法。何福而预出家。何障而不见金身。何幸而躬逢舍利。如是思惟。向使不种善根。何以得闻佛法。不闻佛法。焉知常受佛恩。此恩此德。邱山难喻。自非发广大心。行菩萨道。建立佛法。救度众生。纵使粉骨碎身。岂能酬答。是为发菩提心第一因缘也。云何念父母恩。哀哀父母。生我劬劳。十月三年。怀胎乳哺。才得成人。指望绍继门风。供承祭祀。今我等既已出家。滥称释子。甘旨不供。祭埽不给。生不能养其口体。没不能导其神灵。於世间则为大损。於出世又无实益。两涂既失。重罪宁逃。如是思惟。唯有百劫千生。常行佛道。十方三世。普度众生。则不唯一生父母。生生父母。俱蒙拔济。不唯一人父母。人人父母。尽可超升。是为发菩提心第二因缘也。云何念师长恩。父母虽生育我身。若无世间师长。则不知礼义。若无出世师长。则不解佛法。不知礼义。则同於异类。不解佛法。则何异俗人。今我等粗知礼义。略解佛法。袈裟被体。戒品沾身。此之重恩。从师长得。若求小果。仅能自利。今为大乘。普愿利人。则世出世间二种师长。俱蒙利益。是为发菩提心第三因缘也。云何念施主恩。谓我等今者日用所资。并非己有。三时粥饭。四季衣裳。疾病所须。身口所费。此皆出自他力。将为我用。彼则竭力躬耕。尚难糊口。我则安坐受食。犹不称心。彼则纺织不已。犹自艰难。我则衣服有余。宁知爱惜。彼则荜门蓬户。扰攘终身。我则广厦闲庭。优游卒岁。以彼劳而供我逸。於心安乎。将他利而润己身。於理顺乎。自非悲智双运。福慧二严。檀信沾恩。众生受赐。则粒米寸丝。酬偿有分。泥犁饿鬼。恶报宁逃。是为发菩提心第四因缘也。云何念众生恩。谓我与众生。从旷劫来。世世生生。互为父母。彼此有恩。今虽隔世昏迷。互不相识。以理推之。宁无报效。今之披毛带角。安知非昔为其子乎。今之蠕动蜎飞。安往不曾为我父乎。至其号呼於地狱之下。宛转於饿鬼之中。苦痛谁知。饥虚安诉。我虽不见不闻。彼必求拯求济。非经不能陈此事。非佛不能道此言。彼邪见人。何足以知此。是故菩萨观於蝼蚁。皆是过去父母。未来诸佛。常思利益。念报其恩。是为发菩提心第五因缘也。云何念生死苦。谓我与众生。从旷劫来。常在生死。未得解脱。人间天上。此界他方。出没万端。升沈片刻。黑门朝出而暮还。铁窟暂离而又入。登刀山则举体无完肤。攀剑树则方寸皆割裂。热铁不除饥。吞之而肝肠尽烂。洋铜宁疗渴。饮之而骨肉都糜。利锯解之则断而复续。巧风吹之则死已还生。猛火城中。忍听吽嗥之惨。煎熬盘里。谁闻苦痛之声。氷冻始凝。状似青莲蕊结。血肉既裂。身如红藕华开。一夜死生。地下每经万遍。片时苦痛。人间已过百年。频烦狱卒疲劳。谁信阎翁教诫。受时知苦。虽悔恨以何追。脱已还忘。其作业也如故。心无常主。类商贾而处处奔驰。身无定形。似房屋而频颓迁徙。大千尘点。难穷往返之身。四海波涛。孰计别离之泪。峨峨积骨。过彼崇山。莽莽横尸。多於大地。向使不闻佛语。此事谁见谁闻。未睹佛经。此理宁知宁觉。其或依前贪恋。仍旧痴迷。祇恐万劫千生。一错百错。人身难得而易失。良时易往而难追。道路冥冥。别离长久。三涂恶报。还自受之。痛不可言。谁当相代。故宜断生死流。出爱欲海。自他兼济。彼岸同登。旷劫殊勋。在此一举。是为发菩提心第六因缘也。云何尊重己灵。谓我现前一心。直下与释迦如来。无二无别。云何世尊无量劫来。早成正觉。而我等昏迷颠倒。犹是凡夫。又我世尊具有无量神通智慧功德庄严。而我等但有无量业系烦恼生死缠缚。心性是一。迷悟天渊。譬如无价宝珠。没在淤泥。视同瓦砾。不加爱重。故宜以无量善法。对治烦恼。修德有功。性德方显。如珠被濯。悬在高幢。洞达光明。映蔽一切。可谓不孤佛化。不负己灵。是为发菩提心第七因缘也。云何忏悔业障。经言犯一吉罗。如四天王寿五百岁堕泥犁中。吉罗小罪。尚获此报。何况重罪。其报难言。今我等日用之中。一举一动。恒违戒律。一餐一水。频犯尸罗。一日所犯。亦应无量。何况终身历劫。所起之罪。更不可言矣。且以五戒言之。十人九犯。少露多藏。五戒名为优婆塞戒。尚不具足。何况沙弥比邱菩萨等戒。又不必言矣。若非自愍愍他。自伤伤他。身口并切。声泪俱下。普与众生。求哀忏悔。则千生万劫。恶报难逃。是为发菩提心第八因缘也。云何求生净土。谓在此土修行。其进道也难。彼土往生。其成佛也易。易故一生可致。难故累劫未成。是以往圣前贤。人人趣向。千经万论。处处指归。末世修行。无越於此。然经称少善不生。多福乃致。言多福莫若执持名号。言多善莫若发广大心。暂持圣号。胜於布施百年。一发大心。超过修行历劫。盖念佛本期作佛。大心不发。则虽念奚为。发心原为修行。净土不生。则虽发易退。下菩提种。耕以念佛之犁。道果自然增长。乘大愿船。入於净土之海。西方决定往生。是为发菩提心第九因缘也。云何令正法久住。谓我世尊无量劫来。为我等故。修菩提道。难行能行。难忍能忍。因圆果满。遂致成佛。既成佛已。化缘周讫。入於涅盘。正法像法。皆已灭尽。仅存末法。有教无人。邪正不分。是非莫辨。竞争人我。尽逐利名。不知佛是何人。法是何义。僧是何名。衰残至此。殆不忍言。每一思及。不觉泪下。我为佛子。不能报恩。内无益於己。外无益於人。生无益於时。死无益於后。极重罪人。非我而谁。由是痛不可忍。计无所出。顿忘鄙陋。忽发大心。偕诸善友。同到道场。述为忏摩。逢兹法会。发四十八之大愿。愿愿度生。期百千劫之深心。心心作佛。毕此一形。誓归安养。既登九品。回入娑婆。俾得佛日重辉。法门再阐。僧海澄清於此界。人民被化於东方。劫运为之更延。正法得以久住。此则区区真实苦心。是为发菩提心第十因缘也。如是十缘备识。八法周知。趣向有门。开发有地。唯愿大众。愍我愚诚。怜我苦志。同立此愿。同发是心。未发者令发。已发者增长。已增长者今令相续。勿畏难而退怯。勿视易而轻浮。勿欲速而不久长。勿懈怠而无勇猛。勿因愚钝而一向无心。勿以根浅而自鄙无分。譬如种树。种久则根浅而日深。又如磨刀。磨久则刀钝而成利。岂其因浅勿种。任其自枯。因钝弗磨。置之无用。又若以修行为苦。则不知懈怠尤苦。修行则勤劳暂时。安乐永劫。懈怠则偷安一世。受苦多生。况乎以净土为舟航。则何愁退转。又得无生为忍力。则何虑艰难。勿言一念轻微。勿谓虚愿无益。心真则事实。愿广则行深。虚空非大。心王为大。金刚非坚。愿力最坚。大众诚能不弃我语。则菩提眷属。从此联姻。莲社宗盟。自今缔好。所愿同生净土。同见弥陀。同化众生。同成正觉。晚居杭州仙林寺。雍正七年结莲社。为文誓众。以毕命为期。判日课为二十分。十分持名。九分作观。一分礼忏。其示禅者念佛偈曰。一句弥陀。头则公案。无别商量。直下便判。如大火聚。触之则烧。如太阿剑。撄之则烂。八万四千法藏。六字全收。千七百只葛藤。一刀齐断。任他佛不喜闻。我自心心忆念。请君不必多言。只要一心不乱。十一年腊月八日。告弟子曰。明年四月。吾其去矣。遂掩关一室。日课佛名十万声。明年四月十二日。告众曰。月朔以来。再见西方三圣。其将往生乎。遂书偈辞众。明日断食饮。敛目危坐。五更具浴更衣。十四日将午。面西寂然。送者麇至。忽张目曰。吾去即来。生死事大。各自净心念佛可矣。合掌连称佛名。遂逝。年四十九(思齐大师遗稿僧素风述)。

　　明悟

　　明悟。字丙元。黄州人。早岁出家仁寿庵。受戒归元寺。徧参诸方。了悟心法。受嘱於皋亭佛日寺璇鉴和尚。历主吴江长庆苏州珠明石门崇庆皋亭佛日诸寺。而归老於苏之龙兴。晚而精修净业。昼夜无间。乾隆十七年正月九日。寺中斋天。悟语众曰。诸公好住。吾於上元前当去矣。至十四日。作偈曰。山僧年望七。诸缘事已毕。自入涅盘门。不露真消息。遂取汤盥沐。易衣。命众称佛名。至午而寂。年六十九(僧鹤峰述)。

　　德峻

　　德峻。字广闻。一字苍岩。苏州人。出家於城中妙隐庵。徧参诸方。承曹洞宗。住杭州回龙真寂寺。归而闭关盘溪小灵隐。先后数年。精修净业。定中两度见佛。出关遂造丈六弥陀像。刻净土或问。导人念佛。时赴众请演瑜伽焰口。屡有征应。所得嚫施。未尝启封。每出所藏。广修佛事。乾隆二十八年九月。微示喘疾。召诸学徒。环称佛名者七日。其日午后。命众诣殿焚香。沐浴易衣。端坐称佛名而逝。年八十五(僧鹤峰述)。

　　闻言

　　闻言。字超然。姓费。嘉兴桐乡人。幼不喜茹荤。好跏趺坐。七岁。入灵隐山祇园庵出家。为人淳朴。受具於云林寺硕揆志禅师。朝夕提策。言曰。某甲钝根。不善参究。唯知念佛耳。师曰。念佛亦可了生死。言依教奉行。精严戒律。二六时中。唯持佛名。弗问他事。乾隆二年六月二日。忽召徒众谓曰。我行矣。汝等念佛送我。即说偈曰。吾年七十七。世缘俱已毕。坐断两头关。得个真消息。且道如何是真消息。聻。合掌端坐而逝(云林寺志)。

　　道彻

　　道彻。钱塘人。出家於半山岭安隐寺。初参崇福高旻诸老师。发明本有。已而专修净业。居杭州北门外四十里打饭桥文殊庵中。结期闭关。室无长物。唯一几一单而已。甫数日得疾。困甚。自奋曰。念佛正为生死。奈何以病辍邪。持佛名益切。俄而金光照室。光中佛为摩顶。病霍然愈。遂得念佛三昧。行住坐卧。了无异念。如是三年。以三月望出关。升坐说法毕。谓众曰。吾将以七月望后西归。汝等可来送。及期。众咸集。彻方设盂兰盆会。众至。理前语。彻曰。有之。可止少待。明日。延所善崇福僧。属以庵中住持。又明日。设斋别众。方午。入龛瞑坐而逝。顷之复苏。谓众曰。与诸君远别。可无一言。娑婆之苦。不可说。不可说。极乐之乐。不可说。不可说。倘蒙记忆。但念阿弥陀佛。不久当相见。错过此生。轮转长夜。痛哉痛哉。语讫而逝。年四十八。事在乾隆十九年(僧旅亭述)。

　　成注

　　成注。字杲彻。姓郭。徐州铜山人。少出家。年二十。受具戒於宝华山。徧参诸山。嗣法於天童石吼彻公。已而专修净业。乾隆十二年。住苏州狮林寺。　　上南巡。幸其寺。　勅名画禅。日率众四会唱佛名。往往烛跋香烬。众一一退散。注佛声不绝也。时应众请演瑜伽焰口。所得嚫施。輙付监院充修造费。未几堂庑焕然。日恢其旧。中夜修大悲忏法。胁不至席。一日方持佛名。木鱼堕地忽有省。自是信口说偈。若夙习者。尝示众云。脚踏无生路。四面何回互。推出众人前。分明绝举扬。本来真面目。万事皆具足。触着与磕着。处处超佛祖。更有念佛亲。西方胜境真。莲胎保养处。不隔一毫尘。若人达此意。不劳向外寻。业识消磨尽。往生即此心。华开亲见佛。万象尽回春。见居士问法者。辄曰。娑婆苦。盍从我西方去乎。三十四年四月。下痢。卧病顷之。一日召侍者曰。扶我起坐。索橘饼汤饮之。正念而逝。年七十三(画禅寺杂录僧宏通述)。

　　了庵

　　了庵。不详其所出。游历丛林。参究甚切。晚修净业。至汉口。安单栖隐寺。居人严氏买园奉之。顷之得疾。谓严氏曰。可归我江南。严氏具舟送至金山。复归江宁某寺。一日积薪於庭。坐其上。连称阿弥陀佛。召众举火。众莫应。促之。或授以炷香。取向鼻间吹之。火从鼻出。然面门。肉片片落。唱佛声不绝。而火益炽。隐隐闻佛声向空西迈。顷之乃寂。遗令其徒磨骨为粉。饲江鱼。结净土缘。其徒从之(僧旅亭述)。

　　实定

　　实定。字闻学。姓张。松江上海人。年二十余。出家天台万年寺。徧参诸方。发明心要。寻主天目禅原寺。晚至苏州。住文星阁。尝言达本之人。功未齐於诸圣。得生净土。果行方圆。故常提唱念佛法门。着净土诗一百八首。又言诸佛法身。含裹十方世界。经云。云何是中更容他物。直是超诸限量。迥绝去来。是心作佛。是心是佛。念念佛出世。念念佛灭度。念念无生。念念往生。头头上明。物物上显。都卢是一句阿弥陀佛。方是真实念佛人也。乾隆四十二年。归江阴香山寺。十二月有疾。明年正月三日。病七日矣。向晨。谓弟子曰。何日立春。曰后四日。复问今日是何日。曰甲子。定曰。今日好。遂起坐。嘱后事毕。就枕卧。至黄昏起。呼众至。命具汤洗手者再。连称阿弥陀佛。众请说偈。口占曰。继祖传灯接虚响。开堂说法鬼打锣。鼻孔今朝拈正了。莲华池上见弥陀。偈毕。寂然。众呼之逝矣。年六十七。法嗣际会。字旅亭。亦修念佛三昧。临终作偈别众。吉祥而逝(二林居后集)。

　　实圆

　　实圆。松江人。少有出世志。年十八九。父母将为娶妻有日矣。夜走一寺。求主僧为剃发。已遂之宝华山受具戒。其家控僧於官。官遣僧迹之。圆以僧服还。曰吾发已除矣。无及也。其父母闭之一室。日常趺坐。不食不寝。无已。乃听出家。松江城有僧设关。拜华严经。未竟。化去。为终事焉。已而至金山。行般舟三昧。满百日。乾隆二十五年。居常州天宁寺。入念佛堂。昼夜唱佛不绝。二十八年三月。示微疾。集众唱佛名。尽出囊中钱为嚫满三日。沐浴具威仪。随众入堂。趺坐唱佛而逝(僧正琦述)。

　　恒一

　　恒一。字圣学。姓沈。常州武进人。出家於穹窿之茅篷。初参扬州高旻寺。已而习台宗。通其教。尝止苏州文星阁。得咯血疾。去之杭州半山显义院。疾甚。克日设斋筵。别诸道友。唱西方佛名而逝。一尝言某庵僧。落拓不持戒。一同戒友规之。不听。已而病甚。召其友曰。不听子言故至此。今且奈何。友曰。西方阿弥陀佛。有本誓愿。造业众生。十念念佛。尽蒙接引。子能信否。僧曰。信。然力不支。奈何。友曰。无伤也。设像床西偏。令注目勿动。爇炉香。为唱佛名。执病者手。令谛听。如是三昼夜。病者忽起坐。谢其友曰。蒙佛接引。得中品生矣。举手而别(僧净云述)。

　　慧端

　　慧端。不详其所出。居杭州理安寺。日课佛名数万。后住绍兴善福庵。一日要同参僧澄谷。与他僧五六人。至庵唱佛名。日方午。忽举手。高唱数声。屹然而化。年二十余(僧澄谷述)。

　　法真

　　法真。字朗如。瑞州高安人。得度於灌溪元文和尚。受具后。游方至岭南。居丹霞最久。平时潜心净土。一日偶与禅者论及无字公案。蓄疑久之。豁然有省。诣海幢礼正目老人。机语契合。遂受记莂。乾隆二十年。众请主席海幢。提唱宗乘。兼宏净业。晚年谢院事。掩关寺之东偏。专课佛号。寒暑不懈者八年。尝有偈云。百八轮珠昼夜提。芙蕖渐渐出深泥。轮珠掷却芙蕖放。古佛元来不在西。三十八年九月初。示微疾。十一日黄昏。召弟子嘱后事。翌日午时。集众唱佛名。香过二寸余。自举小净土文。未半而逝(僧杲堂述)。

　　佛安

　　佛安。字誓愿。苏州人。年三十余。邻家杀猪。出其腑。有文曰曹操。瞿然发心。投上津桥天竺庵为僧。已而住北濠大王庙。以念佛为课。得钱辄买香华供佛。放诸鱼鸟。乾隆四十一年三月。有疾。遣徒往狮林寺。请僧礼净土忏三日。演瑜伽焰口一坛。期满。明日设斋筵召客为别。称佛名。其徒和之。香三炷。日午。日行矣。端坐而逝。平居偶为诗。劝人回向。其末后有诗云。西方世界妙莲台。观里分明一朵开。赤白青黄无异色。心心唯愿见如来。又云。莫道西方路正遥。只今弹指上金桥。弥陀接引微微笑。赞尔娑婆戒行高(僧修学述)论曰。佛法入中国。自汉迄晋。多以传经解义为先。至远公始建白莲社。修念佛三昧。自利利人。后之言净业者归焉。祖师西来。直指本心。曹溪说法。简斥净土。此乃最上一机。绝诸方便。至天台永明天如楚石诸师。既悟无生之旨。复开念佛之门。岂非圆融性相。兼摄三乘者哉。夫所谓出家者。非独辞亲割爱而已。诚欲出三界之家也。能生极乐是真出家。若诸公者。或由禅入净。或即佛明心。掉身污泥之中。蝉蜕轮回之苦。斯亦极大丈夫之能事矣。

　　往生比邱尼第四
　　慧木

　　慧木。姓傅。年十一。出家。居梁郡筑戈村寺。日诵大品。多诸灵异。尝梦到西方。见一浴池有芙蕖华。诸化生人。列坐其中。已而请师受戒。忽於坛所。见天地晃然悉黄金色。一日与大众共礼无量寿佛。伏地不起。或蹴而问之。云。当伏地时。觉身到安养国。佛为说小品。已得四卷。因被蹴而觉。甚追恨之。宋元嘉十四年时。本年已六十九。后不详其终(法苑珠林)。

　　法盛

　　法盛。姓聂。清河人。宋元嘉十四年。年已七十许。出家於金陵建福寺。才识敏悟。谓同业昙敬昙爱曰。吾立身行道。志在西方。十六年九月二十七日。塔下礼佛。晚而不豫。病日加。其月晦夕。假寐。见如来从空而下。与二大士论二乘法。光明显烛。寺众咸惊。盛为具说所见。言讫而绝。年七十二(比邱尼传)。

　　净真

　　净真。唐时人。居长安积善寺。衲衣乞食。诵金刚经十万遍。笃志念佛。一日语弟子曰。五月内十度见佛。两度见宝莲华上童子游戏。吾已得上品生矣。言讫跏趺而化。祥光满寺(佛祖统纪)。

　　法藏

　　法藏。唐时人。居金陵。勤志念佛。夜见佛菩萨光明照寺。奄然而化(佛祖统纪)。

　　悟性

　　悟性。宋时人。居庐山。笃志念佛。求生西方。忽闻空中乐声。谓左右曰。我已得中品生矣。见诸同志念佛精进者。皆有莲华以待其生。言毕而逝(佛祖统纪)。

　　能奉

　　能奉。钱唐人。专修净业。常见佛光照身。一日无疾。告其徒曰。吾往生时至。少顷。众闻诵佛声厉。往视之。已合掌面西坐逝矣。异香满室。有乐声隐隐西去(佛祖统纪)。

　　慧安

　　慧安。明州人。住小溪杨氏庵。专修西方。诵金刚经。寒暑不辍。常於室中见佛光下烛。一日示疾。端坐。戒众勿喧。移时曰。佛至矣。令众唱佛名。倐然脱去。年九十六(佛祖统纪)。

　　袾锦

　　袾锦。字太素。姓汤。杭州人。归同邑沈生。即莲池宏公是也。宏公出家时。锦年仅十九。或劝锦阻之。锦曰。熟闻渠称生死事大。阻之。是悞渠也。不可。至年四十七。亦出家受具。制行谨严。虔修净业。万历四十二年。得疾。垂绝时。忽语侍者云。经称十念往生。亟扶我起。起则正坐念佛而逝。年六十七(孝义庵录)。

　　广觉

　　广觉。姓龚。苏州崇明人。年十二。即断肉。受持经咒。朝夕礼佛唯谨。自誓不字。年二十八。剃染。至杭州。依孝义庵太素师居焉。精持梵行。纯一不杂。质素弱。刻心苦躬。劳不自惜。俄得疾。却医药。一心待尽。气奄奄不振。忽起正面趺坐。庵主为设弥陀尊像。觉凝目谛观。合掌归命。已而盥手。着净衣。持数珠。端身对佛。如入禅定。侍者虑其倾仆。以二枕掖之。挥手云。无用此。众环绕念佛。复挥手云。吾自有主在。毋劳众也。跏趺不动。凡二昼夜。微声称佛名。气渐促。泊然而逝。时万历三十九年二月七日。年三十三(孝义庵录)。

　　成静

　　成静。字实修。广州东冈人。自幼即持斋戒。后出家进具。念佛不暂辍。尝劝众造栴檀千手眼大悲像。越明年。得微疾。预知时至。语弟子曰。千手千眼大悲观世音菩萨。来此相接。吾往矣。即瞑目而化(观音慈林集)。

　　潮音

　　潮音。姓金。苏州常熟人。适龚氏。寡居守节。与子端吾同发心出家。端吾既为僧。音亦至苏州。礼尼真如为师。既而还里。蹴屋焚修。昼夜六时。佛声浩浩。一日示微疾。沐浴披衣。坚坐中堂。日晡时。计曰。亥时去矣。敛手入袖。端坐而化。年七十三。事在我　朝顺治中(潮音事略)论曰。余辑古比邱尼。修净业有闻者。落落不过数人。意传之者或逸欤。抑多浮沈随俗。克自振厉者少欤。而其仅可传者。大率能谨持诵。坚誓愿。临终现诸瑞相。录而传之。以为修行正轨云。

　　净土圣贤录卷六
　　净土圣贤录卷七
　　往生人王第五
　　乌苌国王

　　乌苌国王。雅好佛法。尝谓侍臣曰。我为国王。虽享福乐。不免无常。闻西方净土。可以栖神。我当发愿求生彼国。於是六时行道念佛。每供佛饭僧。王及夫人。躬自行膳。三十年不废。临终容色愉悦。现诸瑞应(往生集)论曰。自佛教东来。有国之君深心宏护者。代不乏人。而往生瑞应。纪载罕闻。不可得而详也。昔尧治天下之民。平海内之政。往见四子藐姑射之山。窅然丧其天下焉。夫诚能以净土为归者。其於天下。亦若是而已矣。

　　往生王臣第六
　　七万释种

　　佛在迦毗罗国尼居陀林。勅弟子迦卢陀夷。往化父王。迦卢陀夷至迦毗城。以神通力。於虚空中跏趺而来。为净饭王赞叹如来希有功德。王起敬信心。率诸释种。往诣佛所。佛既为天龙八部各授记已。因为王广说三解脱门。复言。一切诸法。皆是佛法。王言。若一切法是佛法者。一切众生。亦应是佛。佛言。若不颠倒见众生者。即是其佛。所言佛者。如实见众生也。如实见众生者。即是见实际。实际者。即是法界。一切法无生。此是陀罗尼门。可於此法中而安其心。勿信於他。尔时净饭王等七万释种。闻法解悟。得无生法忍。佛现微笑而说偈曰。释种决定智。是故於佛法。决定心安住。人中命终已。得生安乐国。面奉无量寿。无畏成菩提(宝积经○按净饭王涅盘经别记王生净居天故不载此录)。

　　刘程之

　　刘程之。字仲思。彭城人。少孤。事母孝。善老庄言。不委蛇於时俗。初为府参军。公卿先后引荐。皆力辞。时慧远法师止於庐山东林寺。修念佛三昧。程之往依之。远曰。官禄巍巍。云何不为。程之曰。晋室无盘石之固。物情有累卵之危。吾何为哉。刘裕以其不屈。号曰遗民以旌之。同时清信士宗悫雷次宗周续之张野张诠毕颕之等。咸来庐山。乃於西方三圣像前。建斋立社。同修净业。程之镵石为誓。其辞曰。夫缘化之理既明。则去来之兆显矣。迁感之数既符。前善恶之报必矣。推交臂之潜沦。悟无常之期切。审三报之相催。知险趣之难拔。此其同志诸贤。所以夕惕朝勤。仰思攸济者也。盖神者可以感涉。而不可以迹来。必感之有物。则幽路咫尺。苟求之无主。则渺茫何津。今幸以不谋而感。佥心西境。叩篇开信。亮情天发。乃机象通於寝梦。欣欢百於子来。於是云图表晖。影侔神造。功由理谐。事非人运。兹寔天启其诚。冥运来萃者矣。然其景绩参差。功德不一。虽晨祈云同。夕归攸隔。即我师友之眷。良可悲矣。是以慨焉胥命。整襟法堂。等施一心。亭怀幽极。誓兹同人。俱游绝域。其惊出绝伦。首登神界。则无独善於云峤。忘兼全於幽谷。然后妙觐天仪。启心贞照。识以悟心。形由化革。藉芙蓉於中流。荫琼柯以咏言。飘云衣於八极。泛香风以忘年。临三涂而缅谢。傲天宫而长辞。绍众灵以继轨。指大觉以为期。究兹道也。岂不宏哉。程之度西林涧北。别立禅坊精研元理。兼持禁戒。着念佛三昧诗。居半载。即於定中见佛光照地。皆作金色。更十五年。於正念佛时。见阿弥陀佛。玉毫光照。垂手慰接。程之曰。安得如来为我摩顶。覆我以衣。俄而佛为摩顶。引袈裟以被之。他日又梦入七宝池。见莲华青白色。其水湛湛。有人项有圆光。胸出卍字。指池水曰。八功德水。汝可饮之。程之饮水甘美。及寤。异香发於毛孔。乃语人曰。吾净土之缘至矣。请僧转妙法莲华经。近数百周。程之对像焚香。再拜祝曰。我以释迦遗教。知有阿弥陀佛。此香当先供养释迦如来。次供养阿弥陀佛。复次供养妙法莲华经。所以得生净土。由此经功德。愿与一切有情俱生净土。即与众别。卧床上。面西合掌。泊然化去。时晋义熙六年。年五十九(东林传出三藏记集)。

　　于昶

　　于昶。不详其里居。唐天后朝。任并州录事。昼决曹务。夜判冥司。每知灾咎。阴为之备。凡六年。丁母忧。持金刚经为日课。更不复为冥吏矣。年八十四。将终。忽闻奇香。遽谓左右曰。西方圣人来迎我也。即向西连称佛名而逝(报应记)。

　　马子云

　　马子云。不详其里居。举孝廉。任泾县尉。充本郡租纲。督运入京。舟溺。沈米万斛。系狱中。子云专心念佛。阅五年。遇赦得出。隐南陵山寺中。持一食斋。天宝十年。卒於泾。先谓人曰。吾因数奇。遂精持内教。今西方业成。当往生安乐世界尔。明日。沐浴。衣新衣。端坐合掌。俄而异香满室。子云云。佛来矣。遂逝(纪闻)。

　　韦文晋

　　韦文晋。不详其所出。仕於唐。位至观察使。建西方道场。笃志净业。求生西方。一日正持佛名。跏趺而化。异香满室(佛祖统纪)。

　　张抗

　　张抗。不详其所出。石晋朝。官翰林学士。课大悲咒十万徧。求生西方。一日寝疾。唯持佛名。忽谓家人曰。西方净土。祇在堂屋边。阿弥陀佛坐莲华上。翁儿在莲华池金沙地上。礼拜嬉戏。良久。佛声甫寂而化。翁儿者。抗之孙。时已先逝矣(佛祖统纪)。

　　文彦博

　　文彦博。字宽夫。汾州介休人也。历仕宋仁英神哲四朝。出入将相。五十余年。官至太师。尝兼译经润文使封潞国公。素皈信佛法。晚向道益力。专念阿弥陀佛。晨夕行坐。未尝少懈。发愿云。愿我常精进。勤修一切善。愿我了心宗。广度诸含识。居京师。与净严法师集十万人为净土会。一时士大夫多从而化焉。年九十二卒(东都事略佛祖统纪佛法金汤)。

　　杨杰

　　杨杰。字次公。无为人。自号无为子。元丰中。官太常。初好禅宗。从天衣禅师游。参庞公机语。及奉祠太山。睹日出如盘涌。忽大悟。熙宁末。以母忧归。闲居阅藏经。遂归心净土。绘丈六阿弥陀佛。随身观念。平生着述。多指归净土。其天台净土十疑论序云。爱不重。不生娑婆。念不一。不生极乐。娑婆。秽土也。极乐。净土也。娑婆之寿有量。彼土之寿则无量矣。娑婆备诸苦。彼土则安养无苦矣。娑婆随业。轮转生死。彼土一往。则永证无生法忍。若愿度生。则任意自在。不为诸业转矣。其净秽寿量苦乐生死。如是差别。而众生冥然不知。可不哀哉。阿弥陀佛。净土摄受之主也。释迦如来。指导净土之师也。观音势至。助佛扬化者也。是以如来一代教典。处处丁宁劝往生也。阿弥陀佛。与观音势至。乘大愿船。泛生死海。不着此岸。不留彼岸。不止中流。唯以济度为佛事。是故。阿弥陀经云。若有善男子。善女人。闻说阿弥陀佛。执持名号。若一日乃至七日。一心不乱。其人临命终时。阿弥陀佛与诸圣众。现在其前。是人终时。心不颠倒。即得往生极乐国土。又无量寿经云。十方众生。闻我名号。忆念我国。植诸德本。至心回向。欲生我国。不果遂者。不取正觉。所以祇洹精舍无常院。令病者面西作往生净土想。盖弥陀光明。徧照法界念佛众生。摄取不舍。圣凡一体。机感相应。诸佛心内众生。尘尘极乐。众生心中净土。念念弥陀。吾以是观之。智慧者易生。能断疑故。禅定者易生。不散乱故。持戒者易生。远诸染故。布施者易生。不我有故。忍辱者易生。不瞋恚故。精进者易生。不退转故。不造善不作恶者易生。念纯一故。诸恶已作业报已现者易生。实惭惧故。虽有众善。若无诚信心无回向发愿心者。则不得生矣。噫弥陀甚易持。净土甚易往。众生不能持。不能往。佛如众生何。夫造恶业。入苦趣。念弥陀生极乐。二者皆佛言也。世人忧堕地狱而疑往生者。不亦惑哉。元佑中。官两浙提点刑狱。卒。临终说偈曰。生亦无可恋。死亦无可舍。太虚空中。之乎者也。将错就错。西方极乐。
　　先是有司士参军王仲回者。与杰同乡里。尝从杰受念佛法门。问如何得不间断。曰。一信之后。更不再疑。即是大间断也。仲回跃然。明年。杰守丹阳。一夕梦见仲回云。向蒙以净土为导。今得往生。特来致谢。再拜而出。已而得其子讣书。言仲回预知化期。徧别亲友。逝矣。杰既卒。其后有荆王夫人。梦游西方。见一人坐莲华上。其衣飘扬。宝冠璎珞。庄严其身。问何人。云杨杰也(东都事略乐邦文类)。

　　王古

　　王古。字敏仲。东都人。文正公旦之曾孙也。其先七世持不杀戒。古更发心放生命一百万。游江西。与晦堂杨岐诸老师。究宗门中事。既而作直指净土决疑集。宏西方之教。闲居数珠不去手。行住坐卧修行净观无有间歇。又尝着净土宝珠集序云。众生心净则佛土净。法性无生而无不生。有佛世尊。今现说法。在极乐国。号阿弥陀。缘胜劫长。悲深愿大。无边际光明摄受。不思议净妙庄严。珠网丽空。瑶林矗地。净含八德。华发四光。韵天乐於六时。散裓华於亿剎。诸佛共赞。十方来归。弥陀心内众生。新新摄化。众生心中净土。念念往生。质托宝莲。不离当处。神游多剎。岂出自心。如镜含万象而无有去来。似月印千江而本非升降。被圆顿机。则皆一生补处。明方便门。则有九品阶差。念本性之无量光。本来无念。生唯心之安养国。真实无生。解脱苦轮。十念亦超於宝地。会归实际。二乘终证於菩提。如大舟载石而遂免沈沦。若顺风扬帆而终无留难。悟之则非远非近。迷之则即近而遥。嗟夫学寡障多。疑深观浅。斥为权小。阒若存亡。则以马鸣龙树为未然。天台智者为不达。不信当受菩提记。不肯顿生如来家。笼鸟鼎鱼。翻然游戏。隙驹风烛。妄计久长。虚受一报身。枉投诸苦趣。岂知大雄赞劝。金口丁宁。侣圣贤於剎那。具相好於俄顷。乐受则永抛五浊。悲增则回救三涂。於此不知。是为可悯。徽宗朝。官户部侍郎。以党祸落职。寻化去。
　　有僧神游净土。见古与葛繁在焉。繁。澄江人。官至朝散大夫。公第私居。必营净室。设佛像。一日方礼诵时。舍利从空而下。后无疾。面西端坐而逝(宋史。乐邦文类。法喜志)。

　　锺离瑾

　　锺离瑾。会稽人。母任夫人。精修净土。临终。勉瑾修净业。瑾自是感奋。日行利益二十事。后官浙西。与慈云式公论往生指要。清修弥笃。任夫人故有栴檀佛像。常顶戴行道。及是瑾瞻礼间。眉间忽迸出舍利数粒。未几。知开封府。方夜半。忽起。谓家人曰。夫人报我往生期至矣。即跏趺而逝。前一日。举家梦瑾乘青莲华。天乐围绕。乘空西去。
　　子景融。官朝请大夫。常诵观无量寿佛经。修念佛三昧。弃官。结茅仪真东园侧。尝曰。识得弥陀。弥陀弥陀。不识弥陀。奈何奈何。不识弥陀。弥陀更在西方外。识得弥陀。弥陀只在自己家。一夕。请僧妙应诵普贤行愿品。炷香听毕。两手作印而化。曾孙松。寓居苏州。与宝积寔公等。结社念佛。无疾忽端坐西向合掌而化(佛祖统纪)。

　　马圩

　　马圩。字仲玉。庐州合肥人。父忠肃公亮守杭州日。慈云式公授以净土法门。遂全家奉佛。元丰中。圩遇僧广初。得天台十疑论。喜曰。吾今得所归矣。遂依慈云十念回向法。行之二十余年。后更与王古往还。益精进念佛。常以放生为佛事。历守淄川新定。以慈惠为政。课诵经咒。观想西方。日有常法。时荆王夫人梦游莲池。见有朝服而坐华上者。曰。此马圩杨杰也。时杰已化去。而圩尚无恙。崇宁元年。得疾。盥沐易衣。端坐念佛而逝。有气如青盖。腾空而上。已而家人十数。同梦见圩曰。吾已得生净土上品矣。其秋。有婢卧疾。亦念佛而逝。子永逸。亦行十念法。习十六观。阅三十余年。已而得疾。见阿弥陀佛及二菩萨来接引。结印示寂。香气满室中。既殓。柩上产五色华。其光烂然(乐邦文类)。

　　江公望

　　江公望。字民表。严州人也。登进士第。建中靖国元年。拜左司谏。寻出知淮阳军。蔡京为政。嫉诸言事者。编管安南。居常与妻俞氏。蔬食清斋。修念佛三昧。着念佛方便文曰。世出世间之法。欲得成办省力。莫若系心一缘。即如称念阿弥陀佛。有巧方便。无用动口。不出音声。微以舌根。敲击前齿。心念随应。音声历然。声不越窍。闻性内融。心印舌机。机抽念根。从闻入流。反闻自性。是三融会。念念圆通。久久遂成。唯心识观。若是利根之人。念念不生。心心无所。六根杳寂。诸识消除。法法全真。门门绝待。瞥尔遂成真如实观。初机后学。一心摄念如来。乃至营办家事。种种作务。亦自不相妨碍。都摄六根。净念相继。不过旬月。便成三昧。所谓自心作佛。自心是佛。自心见佛。有子早亡。见梦於其舅。乞公望就天宁寺转宝积经。祈生善处。且言见冥中金字碑云。江公望身居言责。志慕苦空。躬事焚修。心无爱染。动静不违佛法。语默时契宗风。名预脱乎幽关。身必归乎净土。后遇赦得归。无疾而化(宋史乐邦文类佛法金汤)。

　　陈瓘

　　陈瓘。字莹中。南剑州沙县人。徽宗朝为左司谏。以直道不容。寻出补外。既而还为右司员外郎。权给事中。忤宰相曾布。出知泰州。崇宁中。编管袁州。已而移通州。复谪台州。初瓘好华严经。自号华严居士。及遇明智法师。叩天台宗旨。明智示以上根止观不思议境。以性夺修。成无作行。深有契入。自入台州。捐书不复为文。专修念佛三昧。作天台十疑论后序云。人心无常。法亦无定。心法万差。其本在此。信此则徧信。华严所以说十信。疑此则徧疑。智者所以说十疑。出疑入信。一入永入。不离於此。得究竟处。净土者。究竟处也。此处有说法之主。名无量寿。此佛说法。未尝间断。疑障其耳。则聋而不闻。疑障其心。则昧而不觉。不闻不觉。安住恶习。赞叹不念。随喜粗心。妄指莲胞以为虚诞。终不自念此分段身。从何而得。自何而来。胎狱秽浊真实安在。信凭业识。自隔真际。於一幻境。非彼执此。生生不灵。永绝圣路。以如是故。释迦如来起大慈悯。於秽浊中。发大音声。赞彼净土上妙之乐。於生死中。为大船师。载以法船。令趋彼岸。昼夜度生。无有休息。然而弥陀之岸。本无彼此。释迦之船。实非往来。譬如一灯。分照八镜。镜有东西。光影无二。弥陀说法。徧光影中。而释迦方便。独指西镜。故已到彼岸者。乃可以忘彼此。未入法界者。何自而泯东西。於此法中。若未究竟。勿滞方隅。勿分彼此。但当正念谛信而已。此二圣之意。而智者之所以信也。信者万善之母。疑者众恶之根。能顺其母。能锄其根。则向之所谓障缘众生。聋可复闻。昧可复觉。未出生死。得出生死。未生净土。得生净土。顺释迦之诲。往面弥陀。随弥陀之愿。来助释迦。在此而徧历十方。即西而普入诸镜。自二圣建立以来。如是之人。如河沙数。云何不信。云何而疑。能自信已。又作方便。令诸未信。无不信者。此则智者之所以为悲也。居五年。复承事郎。移楚州居住。过庐山家焉。尝语所亲曰。吾往年遭患难。所惧惟一死。今则死生皆置度外矣。寻卒。年六十五(东都事略佛祖统纪李忠定集)。

　　王衷

　　王衷。嘉禾人。居钱塘之孤山。政和间。举隐逸。不起。后官至朝散大夫。尝参小本禅师。未有所入。偶闻僧诵弥陀经。有感。遂专心净业。日诵阿弥陀经七过。佛号万声。十九年未尝间断。即所居为莲社。无问道俗贵贱。咸得与会。一日无疾。沐浴面西。跏趺而化(佛祖统纪乐邦文类)。

　　张迪

　　张迪。钱塘人。官助教。从圆净律师受菩萨戒。专修净业。佛前然臂香为誓。每称佛名。其声奋厉。至失音犹不已。尝於静室见白色频伽飞舞於前。又有绿发童子。合掌问讯。后三年。西向念佛名而化(佛祖统纪)。

　　胡闉

　　胡闉。字达夫。钱塘人。官宣义郎。晚年致仕。与清照律师游。一日感疾。其子请清照过之谓曰。达夫平生与慧亨相善。岂可不知末后大事乎。闉曰。将谓心净则土净也。清照曰。一切时中。无杂念染污否。曰。未能也清照曰。如此安能心净土净邪。闉曰。经言一称阿弥陀佛。能灭八十亿劫生死之罪。何也。清照曰。阿弥陀佛。有大誓愿。有大威德。光明神力。不可思议。具如经说。以是一称洪名。罪垢自消。如赫日正中。霜雪何有。闉大感悟。遂一心称佛名。请僧为之助。累月。最后清照至。闉曰。此来何晚。已烦观音势至降临甚久。清照与众僧同举佛名。闉安然而化(乐邦文类)。

　　冯楫

　　冯楫。字济川。蜀遂宁人也。由太学登第。初参佛眼远禅师。有省。复参大慧杲禅师。入山结夏。深有悟入。已而兼修净业。作弥陀忏仪。绍兴中。出帅泸南。率道俗作系念会。以西方为归。时经建炎兵乱后。名剎藏经多残毁。乃涓俸钱。造大藏经四十八所。小藏四大部者亦如其数。分贮诸剎。着发愿文云。予之施经。一事而其二施。以赀造经。是谓财施。以经传法。是谓法施。财施当得天上人间福德之报。法施当得世智辩聪盖世之报。当知二报皆轮回之因。苦报之本。我今发愿。愿回此二报。临命终时。庄严往生西方极乐世界。莲华为胎。托质其中。见佛闻法。悟无生忍。登不退阶。入菩萨位。还来十方界内。五浊世中。普见其身而作佛事。以今财法二施之因。如观世音菩萨。具大慈悲。游历五道。随类化形。说诵妙法。开发未悟。永离苦道。令得智慧。普与众生悉得成佛。乃予施经之愿也。后知邛州。二十三年秋。乞休。顶报亲知。期以十月三日告终。至期。令后厅置高座。见客如平时。日将午。具衣冠。望阙肃拜。请漕使摄州事。着僧衣。据高座。属诸官吏道俗。各宜向道。建立法幢。遂拈拄杖按膝。泊然坐化。漕使曰。安抚去住。如此自由。何不留一偈以表异迹。楫复张目。索笔书曰。初三十一。中九下七。老人言尽。龟哥眼赤。有语录颂古行世(五灯会元莲宗宝鉴)。

　　吴秉信

　　吴秉信。字子才。明州人。绍兴中。官於朝。与秦桧忤。斥为党人。归而筑庵城南。日夕宴坐。制一棺。夜卧其中。至五更。令童子叩棺而歌曰。吴信叟。归去来。三界无安不可住。西方净土有莲胎。归去来。闻唱。即起习禅诵。久之桧死。以礼部侍郎召。寻出知常州。二十六年。复被召。至萧山驿舍。坐顷之。令家人静听。咸闻天乐之音。即曰。清净界中。失念至此。金台既至。吾当有行。言讫而逝(佛祖统纪)。

　　张抡

　　张抡。不详其所出。官浙西副都总管。虔修净土。尝请高宗书莲社二字颜其居。为之记曰。臣尝读天竺书。知出世间有极乐国者。国有佛号阿弥陀。始享国履位。捐去弗居。超然独觉。悟心证圣。以大愿力。普度一切。其国悉以上妙众宝庄严。地皆黄金。无山川邱谷之险。气序常春。无阴阳寒暑之变。无饥寒老病生死之苦。无五趣杂居之浊。用是种种神通。方便善导。众生忻乐起信。於日用中能发一念念彼佛号。即此一念。清净纯熟。圆满具足。融会真如。同一法性。幻身尽时。此性不灭。一剎那顷。佛土现前。如持左契以取寓物。臣敬闻其说。刻厉精进。无有间断。唯佛唯念。亦既有年。阖门少长。靡不从化。乃辟敝庐之东偏。凿池种莲。仿慧远结社之遗意。日率妻子课佛万徧。而又岁以春秋之季月。涓良日。即普静精舍。与信道者共之。於是见闻随喜。云集川至。唱佛之声。如潮汐之腾江也。天慧远创为兹社。距今阅数百祀。其间缁素。景慕余风。祖述其高致者。代不乏人。然率暗汶不章。与木石同寂。臣独何幸。乃蒙太上。光尧寿圣皇帝。亲洒宸毫。书莲社二大字为赐。云章奎画。得未曾有。万目共瞻。欢喜踊跃。不独传示云林。侈千载之盛遇。寔愿天下后世。凡历见闻。普得念佛三昧。究竟成就无上菩提。其为饶益。讵可量已。谨刊之金石。用对扬丕显休命焉(乐邦文类)。

　　李秉

　　李秉。不详其所出。绍兴末。为内廷官。历三朝。爵武功大夫。管御药院。乞宫祠以去。秉壮岁慕禅宗。参净慈自得禅师。有省。已而归心净土。刻龙舒净土文以劝世。持诵谨笃。逾三十年。子元长。偕诸同好。结净业会於传法寺。秉与焉。嘉泰四年秋。有疾。减食却剂。神色逾警。及冬。梦中忽见弥陀现相。越七日。凌晨。见金华满室中。呼二子掖起。别亲友。索笔书曰。六十一年尽乱道。些儿见处却也好。而今蓦直往西方。万劫长离生死老。置笔。整手结印而逝(乐邦文类○秉盖武臣直内廷者徃生集误以为中官考宋制中官无乞祠之例且又安得有二子邪)。

　　陆沅

　　陆沅。字子元。会稽山阴人。累官至太府寺丞。寻外转历提举福建市舶。已而得罪闲居。家明州横溪之上。居常持法华经。晨起。即澡浴焚香。首唱偈曰。盥手清晨贝叶开。不求诸佛不禳灾。世缘断处从他断。劫火光中舞一回。然后开卷而读。不缓不急。声中贯珠。日周一部。如是三十年。年登八十。增至三部。复诵弥陀佛号。一意西驰。年八十五。沐浴易服而化。口鼻间出莲华香郁然。弥日方息。事在绍熙五年(渭南文集法喜志法华持验记)。

　　钱象祖

　　钱象祖。字同伯。台州人。起家太常丞。开禧中。官参知政事。与史弥远谋。共诛韩[傂-虎+(一/匕)]胄。天下赖之。嘉定二年。拜左丞相。寻罢归。初象祖问道於此庵元公。参究大事。有省。既而归心净土。守金陵日。於乡州建接待寺十所。皆以净土极乐名之。创止庵。与高僧谈处其中。自致政后。修持益力。嘉定四年。偶得微疾。书偈曰。菡萏香从佛国来。琉璃地上绝尘埃。我心清净超於彼。今日遥知一朵开。僧有问起居者。答曰。不贪生。不怕死。不生天上。不生人中。唯当往生净土耳。言讫。趺坐而化。时天鼓震响异香芬郁。郡人同闻空中声云。钱丞相当生西方净土。为慈济菩萨(佛祖统纪续纲目往生传台州志)。

　　昝定国

　　昝定国。号省斋。明州人。为州学谕。常修净业。结西归社。嘉泰初。於小江慧光建净土院。结石塔於池。为乡民藏骨之所。月二八日。集缁白诵观经及佛号。为壁窠图。劝人念佛。
　　有铁工计公者。年将七十。丧明。因从受念佛图。诵至四图。两目瞭然。如是三载。满十七图。一日方念佛次。忽瞑。半日复苏。谓其子曰。我已见西方佛菩萨矣。昝学谕是劝导之首。当分六图与之。并为致谢也。西向坐逝。嘉定四年。定国梦青童告曰。佛今告君。三日当往生彼国。至日。沐浴更衣。连称佛号端坐而化(佛祖统纪)。

　　梅汝能

　　梅汝能。常熟人。官县令。有志净业。一夕梦僧授以纸。有二八字。以问东灵照师。照曰。二八。十六也。岂十六观经之谓乎。适一僧以经与之。忽不见。自是诵经念佛。取名往生以见志。破山僧道生。倡造丈六弥陀像。汝能施财百万。设斋礼忏。殿前池中生双头白莲。一华百叶。是年冬无疾而卒(佛祖统纪)。

　　朱纲

　　朱纲。不详其所出。明顺天贡士。官终府同知。专修净业。日诵佛名三万声。积十五年。一日坐榻上。方提珠诵佛名。忽异香满室。曰。佛来也。遂逝(往生集)。

　　陈瓒

　　陈瓒。字廷祼。江南常熟人。嘉靖三十五年进士。官刑科给事中。直言被斥。家居一意净业。有客过之。呵曰。尔不闻大鉴之论唯心者乎。何厌垢而欣净为。答曰。唯心净土。发之大鉴。而非自大鉴始也。是心作佛。是心是佛。佛固先言之矣。盖惧人以不净之心。求净土也。非曰土无垢净也。且乐邦之可乐也。不独华池珠阁鸟音风树云尔也。吾幸而与群圣人游。被无量光。经无数劫。证无生忍。成无上道。济无边众。诚乐矣。客以客之禅乐垢土。而我以我之禅乐净土。禅无客无我。乐无垢无净也。客无庸呵我矣。隆庆初。复起吏科。万历中。累官刑部侍郎。十六年七月。卧疾。诵佛名益虔。故事京师大臣三品以上。暑月赐氷。既置氷於榻前。众见氷中涌出七级浮屠栏楯钩缀。窗格玲珑。移时氷渐消。塔影渐瘦。顷之气绝。而影没矣。一时都人皆传异之(明史乐邦文类序谈荟)。

　　严澄

　　严澄。字道彻。常熟人。文靖公讷之子也。少有清节。以父荫为中书舍人。官至邵武知府。晚而家居。奉云栖之教。子朴。淳谨乐善。年二十五。得疾。将卒。澄谓曰。毋杂思。但一心念佛。朴曰。诺。澄又曰。从今以往。吾亦一心念佛。朴喜曰。审如是。儿无虑矣。正容合掌而逝。澄乃取朴所刻龙舒净土文印之。广遗亲故。系以书曰。澄一病几殆。不意复生。虽则苟延。焉知来日。回首营生旧计。有同嚼蜡。一具皮囊。终须败坏。六尘缘影。何处坚牢。不如换却凡心。求生净土。诵弥陀一句。消罪业无边。聊奉劝文。用表诚意。卒年七十八(常熟志云栖法汇净土文跋)。

　　蔡承植

　　蔡承植。字槐庭。湖广攸县人。性孤迥。淡於声利。年二十余。长斋奉佛。尝诵三千佛名。日记一名。至三年乃卒业。遂终身不忘。登万历十一年进士第。官嘉兴太守。在官日诵金刚经。室无长物。炉香经案而已。重兴古楞严寺。禁民间杀牲祀神。尝问法於云栖宏公。遂专修念佛三昧。已而官太常寺卿。乞休归。晚岁结草庵为念佛会。导诸卖菜佣。同回向净土。作偈谢客曰。安养思归客。湘江一腐儒。不愁明日事。但觅往生符。斗室随缘住。稀羹信口糊。胸中绝憎爱。一任马牛呼。将逝之岁。自号为不久道人。及疾。舁诣佛寺。请僧祝发。归至卧室。见银台接引。连称观世音菩萨。遂逝。有净土诗及因果书行世(金刚新异录)。

　　虞淳熙

　　虞淳熙。字长孺。钱塘人。生而长卧不瞑。三岁。唱佛号不绝口。莲华宝树。现於室中。以告祖母。祖母曰。此西方瑞相也。因教之习定。遂时时垂目端坐。弟淳贞。字僧孺。少而相得。居母丧。共习天台止观。长而为里中师。教群儿习鼻观。以是忤主人。弗恤也。已中乡举。寻授徒毗山。与同社友诵梁皇忏。至次日。云光入楹。甘露沾壁。天雨金粟元黍沈水香。方冬。万华尽吐。淳熙感其灵异。习定益坚。遂能前知。云栖宏公闻而呵之曰。虞生堕魔网矣。万历十一年成进士。以父丧归。庐墓三年。受戒於宏公。居山日以羹饭施诸獐兔。虎来辄叱去。服除。起职方司主事。顷之复告归。上天目。坐高峰死关前。昼夜策厉。至三七日。倦甚。欲就枕。忽见高峰禅师。斩其左臂。豁然有省。驰证云栖。宏公曰。凡寐而觉者。不巾栉而复依衾枕。必复寐矣。迷而悟者。不庄严而复亲秽浊。必复迷矣。火莲易萎。新篁易折。子自为计。毋以一隙之光。自阻进修之路。因劝令回向净土以续前因。淳熙遂终身行之。或有不信念佛者。告之曰。自觉觉他。觉满曰佛。念佛者。念觉也。念念不常觉。而念念常迷。可乎。民止邦畿。鸟止邱隅。不止至善之地。而止不善之地。可乎。或问如何念佛。曰。提醒正念。相续不断而已。百千方便。只一知字。念念无量光。何不可入佛知见。学人修道。专求出离生死。念念无量寿。有何生死可出离。已而还官。迁主客司员外郎。改司勋。复乞归。与淳贞日游湖上。时宏公方坐南屏。演圆觉经。募钱赎万工池。立放生社。缁白数万伽陀之音。震动川谷。一时清节之士。多与其会。寔淳熙倡率之。遂复三潭放生池。筑堤架阁。纵诸鱼鸟。顷之。入南屏山不出。淳贞亦隐灵鹫老焉(德园集附录)。

　　唐时

　　唐时。字宜之。湖州人也。以诸生贡太学。出判寿阳。继傅襄国。流贼破襄阳。时投端礼门左井中。家人掖之出。绝而复苏。上书自讼。诏付三司究问。得白。放还家。时初参莲池。授以念佛法门。遂勤修净业。诸眷属皆能覆诵金刚经。及普门品。昼则各习所业。夜则共集佛前回向以为常。尝言修净土者。以观门为要。须穿衣吃饭。常在观中。或神游莲海。华中礼佛。或坐瞻宝剎。佛光照身。净想既成。往生何待。遂专修佛观。过南京长干寺。礼塔念佛次。见塔顶放白光。佛为现相。如黄金色。一日坐禅堂。推窗忽见大海中涌一山。佛坐其上。光明四彻。墙壁林木尽空不见。其精诚所感如此。时工文章。既皈心佛乘。每顺世语言。说诸法要。着有莲华世界书。如来香。频迦音等书。刻行於世。尝自营生圹。旋舍之栖霞寺中。遗言死后必用茶毗法。临终。现诸瑞相。正念而逝(金刚持验记净土晨钟)。

　　袁宏道

　　袁宏道。字中郎。号石头居士。湖北公安人也。兄宗道。字伯修。弟中道。字小修。三人先后举进士。皆好禅宗。万历中。宏道为吴江知县。后为礼部主事。谢病归。初学禅於李卓吾。信解通利。喜辩论。已而自验曰。此空谈非实际也。遂回向净土。晨夕礼诵。兼持禁戒。因博采经教。作西方合论。圆融性相。入不二门。其论五种行门。尤为切要。略云。一信心行者。经云。信为道元功德母。一切诸行。信为正因。乃至菩提果满。亦只完此信根。如谷子堕地。迨於成实。不异初种。如稚笋参天。本是原竿。初心菩萨。无不依信力成就者。莲宗尤仗信为根本。一者信阿弥陀佛。不动智。根本智。与己无异。如太虚空。日映则明。云来则翳。虚空本无是故。又云日即虚空故。二者信阿弥陀佛那由他劫难行难忍种种修习之事。我亦能行。何以故。无始漂溺三涂生苦死苦。披毛戴角。铁床铜柱。一切无益之苦。皆能受之。况今菩萨万行济众生事。岂不能为。三者信阿弥陀佛无量智慧。无量神通。及成就无量愿力等事。我亦当得。如来自性方便具有如是不思议事。我与如来。同一自体清净性故。四者信阿弥陀佛不去不来。我亦不去不来。西方此土。不隔毫端。欲见即见。何以故。一切诸佛。皆以法性为身土故。五者信阿弥陀佛修行历劫。直至证果。不移剎那。我亦不移剎那。位齐诸佛。何以故。时分者是业收。法界海中。业不可得故。如是信解。是入道初心。信一切诸佛净土之行。二止观行者。台宗三观。示一心之筌蹄。摄诸法之要领。西方十六观。一一具此三义。妙宗钞云。性中三德体是诸佛三身。即此三德三身。是我一心三观。若不然者。则观外有佛。境不即心。何名圆宗绝待之观。亦可弥陀三身以为法身。我之三观以为般若。观成见佛即是解脱。举一具三。如新[、/(、*、)]字。观佛既尔。观诸依正。理非异涂。广如疏钞。不能具述。知此则知念佛。一声具足三观。了能念之心非肉团。非缘影。是空观。了所念之佛。若依若正。各各主伴圆融。竖穷横徧。是假观。了能所绝待。双亡双照。是中观。又能念即一心三观。所念即一心三谛。能所不二。即谛观不二。三谛即法身。三观即般若。谛观不二。念佛相应。即解脱。举一即三。如新[、/(、*、)]字。是则念佛一声。能净四土。如拈一微尘。变大地作黄金。是谓法界圆融不可思议观门。三六度行者。起信论菩萨深解现前。所修离相。知法性体离悭贪故。随顺修行檀波罗蜜。法性无染。离五欲过故。随顺修行戒波罗蜜。法性无苦。离瞋恼故。随顺修行忍波罗蜜。法性无身心相。离懈怠故。随顺修行精进波罗蜜。法性常定。体无乱故。随顺修行禅波罗蜜。法性体明。离无明故。随顺修行般若波罗蜜。故修净土者。不越一行。具此六义。念念离行於施。念念净行於戒。念念寂行於忍。念念续行於进。念念一行於定。念念佛行於智。当知离净寂续一。必有事相随缘而起。而皆从念佛流出。正助不二。事理不二。是故。念佛一行。能该诸行。以念佛是一心法门。心外无诸行故。若废诸行。即是废心。四悲愿行者。诸佛菩萨性海无尽。供养无尽。戒施无尽。乃至饶益无尽。故天亲菩萨净土五念门。以礼拜赞叹作愿观察四种。为成就入功德门。回向一切烦恼众生。拔世间苦。为成就出功德门。菩萨修五念门。速得阿耨菩提。难曰。净名经言。菩萨观於众生。如呼声响。如水聚沫等。是则众生本空。发愿利生。将无眼见空华邪。答曰。智度论引佛云无佛者。破着佛想。不言取无佛相。当知无众生者。破众生想。不言取无众生相。故净名谓菩萨作是观已。自言我当为众生说无众生法。是名真实慈也。故知菩萨种种度生。是深达无众生义。若见有众生。即有我。慈悲心劣。岂能行如是饶益之行。五称法行者。法界海无量无边。行海亦无量无边。故菩萨一切行。皆称自性非有非无。非行非不行。称法自性。非初心得。非后心得。今当略出其相。一者菩萨度一切众生究竟无余涅盘。而生界不减。如登场傀儡悲笑宛然。唯一土泥。空无所有。二者菩萨行五无间而无恼恚。至於地狱。无诸罪垢。至於畜生。无无明憍慢等过。如女子离魂。乃至生子。而身常在母前。三者菩萨自身入定他身起。一身入定多身起。有情身入定无情身起。如猛虎起尸跪拜作舞。唯虎所欲而尸无知。四者菩萨於小众生身中。转大法轮。然大法炬。震大法雷。魔宫摧毁。大地震动。度无量无边众生。而此小众生不觉不知。如天帝乐人。逃入小女子鼻孔而女不知觉。五者菩萨欲久住世。即以念顷衍无量无数百千亿那由它劫。欲少住世。即以无量无数百千亿那由它劫缩为念顷。如小儿看灯中走马。计其多寡首尾。了不可得。若证如是不思议行者。一念中三世诸佛净土。摄入无余。是谓菩萨庄严净土之行。以无思智照之可见。非情量所能猜度。何以故。自性超一切量故。书成。宗道中道。同时发心回向净土。已而宏道起故官。再迁至稽勋司郎中。复移病归。抵家不数日。入荆州城。宿於僧寺。无疾而卒。中道官南礼部郎中。乞休老於家。居常勤於礼诵。万历四十二年望夕。课毕趺坐。形神静爽。忽入定。神出屋上飘然乘云。有二童子导之西行。俄而下至地。童子曰。住。中道随下。见地平如掌。光耀滑润。旁为渠。广十余丈。中有五色莲芳香异常。金桥界渠。栏楯交罗。楼阁极整丽。揖问童子。此何地。卿何人。曰。予灵和先生侍者也。问先生为谁。曰。君兄中郎也。今方伫君。有所语。可疾往。复取道至一处。树十余株。池水汩汩。池上有白玉扉。一童子先入。一童子导。过楼阁二十余重。至一楼下。一人下迎。其颜如玉。衣如云霞。长丈余。见中道喜曰。弟至矣。谛视之。则宏道也。上楼交拜。有四五人来共坐。宏道曰。此西方边地也。信解未成。戒宝未全者。多生此。亦名懈慢国。上方有化佛楼台。前有大池。可百由旬。中有妙莲。众生生处。既生则散处楼台。与有缘净友相聚。以无淫声美色胜解易成。不久进为净土中人。中道问兄生何处。宏道曰。我净愿虽深。情染未除。初生此少时。今居净土矣。终以戒缓。仅地居。不得与大士升虚空宝阁。尚需进修耳。幸宿生智慧猛利。又曾作西方论。赞叹如来不可思议度生之力。感得飞行自在。游诸剎土。诸佛说法。皆得往听。此实为胜。遂携中道上升。倐忽千万里。至一处。光耀无障蔽。琉璃为地。界以七宝树。皆栴檀吉祥。出众妙华。作异宝色。下为宝池波扬无量。自然妙声。池中众宝莲。叶五色光。池上隐隐危楼迥带。阁道旁出。皆有无量乐器。演诸法音。宏道曰。汝所见者。净土地行众生依报也。过此为法身大士住处。甚美妙。千万倍於此。神通亦千万倍於此。吾以慧力游其间。不得住也。过此为十地等觉所居。吾不得而知。过此为妙觉所居。唯佛与佛乃能知之。语罢。复至一处。无墙垣。有栏楯。光耀逾前。坐顷之。宏道曰。吾不图乐之至此极也。使吾生时。严持戒律。尚不止此。大都乘戒俱急。生品最高。次戒急。生最稳。若有乘无戒。多为业力所牵。流入八部鬼神众去。予所亲见者多矣。弟般若气分颇深。戒定力甚少。夫悟理不能生戒定。狂慧也。归五浊。趁强健。实悟实修。兼持净愿。勤行。方便。怜悯一切。不久当相晤。一入他途。可怖可畏。如不能持戒。有龙树六斋法见存。遵而行之。杀戒尤急。寄语同学。未有日启鸾刀。口贪滋味。而能生此土者也。虽说法如云如雨。何益於事。我与汝空王劫时。世为兄弟。乃至六道。莫不皆然。幸我得善地。恐汝堕落。方便神力。摄汝至此。净秽相隔。不得久留。时宗道已卒。因问其生处。宏道曰。生处亦佳。汝后自知。忽凌空而逝。中道起步池上。忽若坠水。跃然而醒。自为记如此。初。宗道有子曰登。年十三。病痞。将终。语宏道曰。死矣。叔父何以救我。宏道曰。汝但念佛。即得往生佛国。此五浊世。不足恋也。遂合掌称阿弥陀佛。诸眷属同声助之。顷之。微笑云。见一莲华色微红。俄而云。华渐大。色鲜明无与比者。俄而云佛至。相好光明充满一室。顷之气促。宗道曰。汝但称佛字可也。登称佛。数声。合掌而逝(明史西方合论白苏斋集。珂雪斋外集狯园)。

　　丁明登

　　丁明登。字剑虹。江浦人。万历中。受三皈於云栖。自号曰莲侣。四十四年。登进士第。官泉州推官。迁知衢州。所至辄以佛法劝人。法应杖者。听纳米以赎。赡诸狱囚。遇夏月。修狱舍。给诸囚香薷饮。葵扇。冬月与之椒姜。择医视病者。人与念珠一串。教令念佛。云栖宏公。尝称其邻翁居常念佛临终。与其友一请而逝。因绘一请图悬斋中以自勖。崇祯中。受菩萨戒。我　朝顺治二年冬。病剧。十一月朔。具疏白佛。求生净土。日焚一疏。至第十日。饮粥如常时。面有光赩然。徧劝戚友。俾修净业。则身就枕而逝(净土晨钟)。

　　黄翼圣

　　黄翼圣。字子羽。太仓人。素服云栖之教。精修净业。崇祯中。以荐起为四川新都知县。治民以慈惠。尝饭僧县堂。躬行匕箸。布嚫施。继以膜拜。张献忠宼四川。过新都。新都千僧。感翼圣之德。相率登城称佛号。夜中声震天。贼相戒勿扰。寂然而去。以城守功。迁知吉州。明亡。弃官归。修净业益坚。所居楼曰莲蕊楼。自号莲蕊居士。营斋奉佛。日持佛号数万。已而卧疾浃月。四壁张弥陀像。请晦山显公授菩萨戒。显公为极谈唯心净观。翼圣曰。吾神明愈健。誓愿愈坚。自信生西方必矣。明晨。显公将别去。克八日必行。已而果然(现果随录)。

　　金光前

　　金光前。我　朝正黄旗人。起身戎伍。见善必为。戒诸兵士。毋得妄杀。不淫一妇。不掳一物。不烧一舍。妻龚氏。能识字诵经。顺治十年。随征福建。道出杭州。闻具德和尚说法灵隐。光前同妻往参问。亲承开示。自此念佛有得。十二年夏。北还。驻钱唐江干。光前忽示疾。龚为延医。光前止之曰。我昔与尔亲叩灵隐。今正欲作转身之计。求和尚证明耳。何以药为。龚大笑曰。不意公亦得到此地位。命造二棺。曰。妾与公偕行矣。稍迟。为公毕后事耳。光前闻之。即合掌而逝。龚遣使灵隐。求为两人秉炬。并嘱饭僧修忏。至七日毕。屏绝饮食。昼夜不卧。一心念佛。又七日晡时。视日早暮。倚棺而睡。少顷觉曰时至矣。端坐念佛而化(果报闻见录)论曰。王臣入道。视居士较难。急功名者。以进取为先。耽逸乐者。以静修为苦。非夫夙植善因。坚持正愿者。其有不自崖而反乎。若此诸公。不舍尘劳。同皈净域。斯可谓现宰官身而说法者矣。至如柳子厚白乐天苏子瞻赵子昂诸公。赞叹皈依。净因有在。而临当舍识。瑞应罕闻。良由智惑於多岐。病生於有爱文人结习。自古固然。生死到来。决难侥幸。后之君子。当知鉴戒焉。

　　净土圣贤录卷七
　　净土圣贤录卷八
　　往生居士第七
　　差摩竭

　　迦维罗卫国城中。有释种长者子。名差摩竭。行诣佛所。白佛言。菩萨何行。疾得无上正真之道。普具三十二相。从一佛国。到一佛国。临寿终时。其心不乱。所生不堕八难之处。常知去来之事。悉成诸法。周满达事。知一切法。无所挂碍。信解空行。得不起法忍。恒以至心欲作沙门。未曾犯戒。不乐居处。佛为说菩萨忍辱布施等行。终言无我无人。诸法如化。是时差摩竭得不起法忍。五百比邱。及五百清信士。二十五清信女。皆得住不退转地。寿终悉当生於西方无量佛清净国。常护持无数佛法。教化成就一切人民。使不退转。如是无极恒沙边劫。当於此土。以次作佛(菩萨生地经)。

　　阙公则

　　阙公则者。赵人也。晋武帝时。居於洛阳。萧然恬放。日常诵正法华经。既卒。其友为设会於白马寺。至夕转经。忽闻空中有声。仰见一人。形色光丽。曰。我阙公则也。生西方安乐世界。与诸上人来此听经。堂中人共见之。有汲郡卫士度者。受业於公则。其母常饭僧。是日将中。忽空中下钵。正落母前。谛视之。乃公则常所用钵也。有饭满中。其香充堂。食者七日不饥。支道林为之赞曰。大哉阙公。歆虚纳灵。神化西域。迹应东京。徘徊霄墟。流响耀形。岂钦一赞。示以匪冥(大唐内典录。念佛宝王三昧论)。

　　张野

　　张野。字莱民。寻阳人也。性孝友。田宅悉推与弟。甘苦与九族共之。州郡屡辟不应。朝命拜散骑常侍。亦不就。入庐山白莲社。为远公门人。义熙十四年。与家人别。入室端坐而逝。年六十九(东林传)。

　　张诠

　　张诠。字秀实。野之族子也。尚情高逸。好古乐道。荷锄力田。带经不释。以散骑常侍征。不起。庾悦荐为寻阳令。亦不应。已而入庐山依远公。研穷佛经。深有悟入。宋景平元年。西向念佛。无疾而卒。年六十五(东林传)。

　　何昙远

　　何昙远。庐江人。宋御史中丞万寿之子也。少奉法。持菩萨戒。年十八。居父丧。哀毁成疾。遂归心净土。请僧数人於家。忏悔宿业。久而益虔。一夕转经竟。众僧已眠。昙远忽自歌诵。僧异而问之曰。见佛身黄金色。光丈余。自西而至。幡华翼从。充满虚空。佛熙怡微笑。诏昙远速去。昙远素羸弱。至是神色壮厉。便取香华散之空中。至五更。忽然而终。宅中芬香。数日乃歇(冥祥记)。

　　魏世子

　　魏世子。梁郡人。生当宋世。奉佛精进。率诸子女。修西方净业。唯妇独不信。其女病死。七日复苏。即升高座诵无量寿经。下启父言。儿去便往无量寿国。儿及父兄。池中各有大莲华。当生其内。唯母独无。不胜此悲。故归启报。语竟而瞑。母自是亦奉法焉(冥祥记)。

　　庾诜

　　庾诜。字彦宝。新野人也。博通经史纬候之学。而性尚夷简。特爱林泉。蔬食敝衣。不修产业。忍辱柔和。好行其德。梁武帝少与诜善。及起兵。署为平西府记室。不屈。普通中。诏以为黄门侍郎。称疾不起。晚年於宅内建道场。六时礼忏。诵法华经。每日一遍。夜中忽见一道人。自称愿公。容止甚异。呼诜为上行先生。授香而去。中大通四年。昼寝。忽惊觉曰。愿公复来。不可久住。言讫而逝。举室咸闻空中唱云。上行先生。已生弥陀净域矣。时年七十八(南史)。

　　宋满

　　宋满。恒州人。生当隋世。笃志净业。每持佛名。以豆记数。满三十石。设斋供佛。俄有三僧至会乞食。食已。香华布空。飞腾而去。未久。满面西坐脱(佛祖统纪)。

　　郑牧卿

　　郑牧卿。荥阳人。举家修净业。唐开元中。病笃。或劝进鱼肉。不许。手执香炉。一心西向。忽闻异香蔚然。遂逝其舅尚书苏颋梦宝莲华开。牧卿坐其上(佛祖统纪)。

　　高浩象

　　高浩象。东平人。杜门静居。日诵无量寿经。尝於定中坐红莲华。泛白玉池。初未见佛。即於华上倾心致敬。遥睇金容。光辉四映。一夕见众菩萨来迎。寂然而化(佛祖统纪)。

　　李知遥

　　李知遥。长安人。笃志净土。为五会念佛。导诸众信。晚得疾。忽云和尚来也。洗漱着衣。然香炉中。出堂顶礼。闻空中说偈云。报汝李知遥。功成果自招。引君生净土。将尔上金桥。却就床坐。泊然而化。异香满室。众共闻之(净土文)。

　　孙忠

　　孙忠。明州人。早慕西方。蔬食持戒。於府城东筑庵。凿二池。种白莲临池建阁。月集众为念佛会。尝见佛身现空中。趋出。呼其二子至。同拜礼焉。久之始隐。后人因名其地为驻佛巷。宋元佑八年。释可久神游西方。见金台标孙忠名。久之。忠得疾。请道俗百人为念佛会。忽仰视虚空。合掌问讯。手结双印。怡然而化。阖城皆闻天乐异香。渐向西没。二子能继其业。亦向西坐化(佛祖统纪)。

　　左伸

　　左伸。天台临海人。从法师神照受菩萨戒。闻大乘法要。豁然开悟。自是严奉戒律。造西方三圣像。旦夕虔事。求生净土。诵法华经三千四百部。金刚经二万卷。绍圣二年秋。有疾。命其子沙门净圆唱法华首题。已而梦三伟人立江皋。召伸登舟。瞥然西迈。伸知往生有期。乃请僧诵阿弥陀经。遽曰。我已见佛光。即沐浴更衣。戒左右勿哭。勿逼我前。端坐结印而化(法华持验记佛祖统纪)。

　　孙良

　　孙良。钱塘人。隐居阅大藏。尤得华严之旨。尝依大智律师。受菩萨戒。日课佛名万声。二十年不辍。忽令家人请僧唱佛名。方半日。望空合掌曰。世尊菩萨。已荷降临。即退坐而化(佛祖统纪)。

　　贾纯仁

　　贾纯仁。湖州人。长斋修净业。一日示疾。西向念佛。宴坐而逝。顶上有白光圆相。异香满室(佛祖统纪)。

　　范俨

　　范俨。仁和人。居常蔬食。不牵世缘。曰。百年旅泊耳。尚何求哉。日诵法华经。手书一部。求生净土。大观中。忽见普贤乘六牙白象。放金色光。谓俨曰。汝尝诵法华。念弥陀佛。得生净土。故来相报。越一夕。睹众圣授手。就座合掌而逝(佛祖统纪)。

　　孙忭

　　孙忭。钱塘人。号无诤居士。掩关晦迹。日阅华严金刚诸经。以净土为归。母龚氏。修净业。偶得疾。请清照律师说法。端坐而化。未几忭梦至莲池。见清照在侧。旁一人授以梵字帖。不识其人曰。请十三日斋耳。时方十二月。及期。忽得疾。有僧问疾。欲为祈祷。忭曰。生死已定。何必祷。即报清照云。当暂相违。遂跏趺作印。西向坐脱。翼日清照至。为说法封龛归庵三日。亦逝(佛祖统纪)。

　　唐世良

　　唐世良。会稽人。持戒奉佛。日勤礼拜。老而得疾。未尝就枕。诵弥陀经十万过。一日谓家人云。佛来迎我。言讫作礼。即坐逝。时行者宗利。在道味山。夜梦西方有异光。旛华天乐。空中声云。唐世良已归净土(佛祖统纪)。

　　陆浚

　　陆浚。钱塘人。少为吏。久之弃去。预西湖系念会。以净土为归。每对佛前忏悔。声泪并下。间与友人相见。说净土因缘。未尝不感慨呜咽。恐此生之不度。净业之难成也。临终请圆净律师说净土法门。讽观经至上品上生章。圆净语之曰。此时好去。浚曰。众圣未齐。且待少时。起就竹床。面西端坐。顷刻化去(佛祖统纪)。

　　王阗

　　王阗。字无功。明州慈溪人。再举进士不第。布衣蔬食。徧参讲席。晚年专修念佛三昧。述净土自信录。其序云。吾佛净土法门。一言以蔽之曰。在凡夫获不退而已矣。何则。此土修行。圆教初信。小乘初果人。邪见三毒永不复起。兹为断惑发悟。创入圣流。越生不昧其所证。斯超四趣。不失人天。至於凡夫地中。虽伏惑发悟菩萨。一经生死非常之变。则忘其所证所修。是故遇缘或退。仍堕苦涂者有之。乃若凡圣同居净土。如极乐国等。虽具三界。唯有人天。故一切含识获生者。即长辞四趣。又助缘大备。寿数莫量。纵至钝根。一生熏修。无不证圣果。宁复有退失事乎。如来赞劝之本意。不过如此。且圆机体道。是最上净业。苟加愿导之。即预优品。若夫愚朴辈。但能称佛发愿者。莫不往生。呜呼。观净土一门。则知圣人无弃物矣。彼守痴空之徒。效无碍无修。起自障心。绝他学路。可不哀哉。绍兴十六年四月丁卯之夕。忽闻异香满室。谓弟子沙门思齐曰。此吾净业所感也。乃沐浴更衣。面西趺坐而化。焚其躯。得舍利如粟者百八粒(佛祖统纪乐邦文类)。

　　王日休

　　王日休。字虚中。卢州人。宋高宗朝。举国学进士。弃官不就。博通群经。训传六经语孟数十万言。一旦弃去。专修西方之业。布衣蔬食。日课千拜。着书名龙舒净土文。自王公士大夫。下至屠丐僮奴皂隶优妓之属。咸以净土法门。劝引皈依。其文浅说曲喻。至详至恳。若父兄之教子弟然。日休每晨起礼佛。祝愿言。弟子日休。谨为尽虚空界一切众生。然香敬礼尽虚空界一切诸佛。一切正法。一切诸大菩萨。缘觉声闻圣众。乞成就一切善愿。济度无量无边众生。临命终时。一剎那间。见阿弥陀佛。证无生忍。了六神通。不出此间一岁。即来此间教化众生。渐渐变此南阎浮提。尽娑婆世界以至十方无量世界。皆为清净极乐世界。又祝云。弟子日休。为此南阎浮提无巨无细一切众生。敬礼诸天天帝日月后土一切灵祇。为此等众生。感谢覆载照临生养卫护之恩。谨为此等众生。念南无释迦牟尼佛一百八遍。以种无上善根。念南无阿弥陀佛一百八遍。以结无上善缘。愿此等众生。常沐洪恩。欢喜相向。不相争相杀。不相食相陵。进修佛法。脱离苦海。即变此南阎浮提为极乐世界。又祝云。弟子日休。谨为尽虚空界一切众生。敬礼西方极乐世界阿弥陀佛。观世音菩萨。大势至菩萨。声闻诸上善人。仰惟大慈大悲。悯念众生沈沦苦海。无有出期。特展威神。递相劝勉。分身於此震旦国中。教化众生。使不相争相杀。不相食相陵。易世浇漓。共跻仁寿。及於此南阎浮提尽此娑婆世界及十方浊恶世界。身为国王大臣。百僚庶尹。教化众生。同修佛道。脱离苦海。即变吾国以至十方浊恶世界。皆为清净极乐世界。又祝云。弟子日休身在世网。宿业深重。愿为平昔所杀众生。所食众生。及南阎浮提所杀所食一切众生。日诵西方极乐世界三十六万亿一十一万九千五百同名同号阿弥陀佛一百二十遍。仰惟如来。大慈大悲。以日休所诵如来名号。一声一如来。度一众生。尽其所诵之数。度一切众生。同生极乐世界。其详载净土文中。乾道中。庐陵李彦弼有疾。垂死。梦一人自称龙舒居士。谓曰。汝起饮白粥。疾当瘳。且汝尚忆阙仲雅教汝修行捷径否。彦弼曰。每日念佛不辍。既觉。索粥饮之。立愈。彦弼初未识日休。既而见画像。与梦合。使诸子往受学焉。日休将卒前三日。徧别道友。勖以精修净业。云将有行。不复相见。及期。与生徒讲书毕。礼诵如常时。至三更。忽厉声称阿弥陀佛数声。唱言。佛来迎我。屹然立化。彦弼闻而感之。为刻日休像。并述其事传远近。自是庐陵人多供事之。咸佑中。吕元益重刻净土文。至祝愿篇。版中得舍利三颗。其叔父师说载其事於篇首云(乐邦文类净土文)。

　　楼汾

　　楼汾。明州人。兄宝洲。好内典。每与沙门谈道。汾从旁倾听。信向日切。年二十二得疾。遂一志西归。谓父母曰。但得生净土。见佛闻法。世间胜事。何以过此。遂请僧讽观经。设像对卧床。注视久之。曰。吾已身在西方矣。遂称佛名。向西而化(佛祖统纪)。

　　张元祥

　　张元祥。长安人。居常念佛不辍。一日谓家人曰。西方圣人来此。待我饭毕。同往净土。及饭讫。焚香面西。跏趺而化(佛祖统纪)。

　　元子平

　　元子平。不详其所出。依京口观音寺。念佛诵经。一日忽闻空中音乐。即西向坐化。异香数日不绝(佛祖统纪)。

　　姚约

　　姚约。湖州仙潭人。潜心内典。觉海友公兴净业社。约实主其事。忽告友公曰。久厌浮生。不日西去。师可助我念佛。友遂日与诵佛名。一日就座而化。既而见梦於友曰。约已往生净土。师之力也。友曰。欲从公游。得乎。约曰。师世寿未尽。寺中景懿当先至。懿同社僧也。阅月便终(佛祖统纪)。

　　梅福

　　梅福。松江人。诵经持戒。系念净土。临终。预知时至。即绝粒饮水。称大势至菩萨。至七日。澡浴更衣。端坐告众曰。势至菩萨。今来迎我。即座化去(佛祖统纪)。

　　胡嵩

　　胡嵩。湖州人。平时信向佛法。修诸功德。一夕忽梦佛语曰。汝可造屋迎我。嵩乃建阁以奉弥陀。临终之夕。忽云佛光照我。言讫而化(佛祖统纪)。

　　陆伟

　　陆伟。钱唐人。初为州吏。中年厌世。勤修净业。结法华华严二社各百许人。阅二十年。遂成大会。伟手书法华华严圆觉金刚金光明诸经。一日易衣端坐。唱佛而化(佛祖统纪)。

　　阎邦荣

　　阎邦荣。池州青阳人。中年尝遇僧劝修净业。持往生咒。遂断荤血。每旦向西诵咒千遍。又率诸男女同声诵之。积二十年。绍熙元年正月朔。阅大涅盘经。叹曰。人生梦幻耳。吾何恋乎。三月朔。闻异香芬馥。弥日不歇。其子梦阿弥陀佛。放大光明。徧照堂宇。皆作金色。越五日晨起。如常课诵讫。顾家人曰。我今日当行。慎勿相搅。遂面西瞑目。跏趺而坐。日过中。瞿然起曰。我去也。便起立。行数步。舒手结印。微笑而化(乐邦文类)。

　　吴克己

　　吴克己。字复之。自号铠庵居士。居於婺之浦江。尝苦目疾。或劝令持圆通大士号。从之。疾良已。遂起深信心。读楞严至空生心内。犹云点太清。豁如发蒙。既读宗镜录。久之。有悟入。着法华枢键。回向极乐。曰。不读法华。无以明我心本具妙法。不生安养。无以证我心本具妙法。如来谆谆示诲。智者恳恳宏经。佛祖垂慈。初无异辙也。乾道中。寓苏州。与宝积实公为莲社。命工绘十界九品图於两庑。一示万法唯心。一指西方径路。社友锺离松为之记。嘉定七年冬。终於宝山。遗言以僧礼茶毗。寿七十五(佛祖统纪乐邦文类)。

　　陈君璋

　　陈君璋。黄岩人。生於元时。年四十。皈心佛法。与妻叶氏。诵法华经。回向极乐。历二十年。疾笃。命其子景星扶之坐。曰。吾归去。景星曰归何处去。曰。没处去。令死后用桑门阇维法。合掌称阿弥陀佛而逝(徃生集)。

　　王九莲

　　王九莲。不详其所出。亦元时人也。虔修净业。依经作观。然夜所梦佛。皆肖像。非活佛也。一日遇僧寂公。告以故。寂公曰。此易耳。子能忆先公容貌乎。曰。能。梦所见与生时有异乎。曰。不异也。寂公曰。佛本无相。因心有相。子欲见佛。即以先公作阿弥陀佛想。作眉间白毫光想。作面如真金想。作坐宝莲华想。久久想成。渐见其身。日高日大。徧虚空界。则见活佛矣。九莲如法修之。自后每梦见父。心辄谓是佛。久之。其父遂引坐莲华。与说法要。九莲心开。进修益笃。有父执马生者。远客归。见九莲言。某日得危疾。为冥吏所摄。历诸地狱。正惶急。忽有金光照身。光中一人坐莲华。呼我字。谛视之。乃尊公也。命吏送归。遂复活。不识尊公何修至此。九莲语以故。马生亦感动。誓同修净业云(琅环记)。

　　杨嘉袆

　　杨嘉袆。字邦华。吉安泰和人。明万历中诸生也。少好学。於书无所不窥。已而潜心内典。年十三。持不杀戒。蚤虱无所伤。至二十余。入南京国子监。俄疾作。梦游地狱。见地藏菩萨於冥阳殿。觉而放诸生物。延僧诵经。唱佛号已而谓人曰。吾将逝矣。青莲华现吾前。非净土境乎。遂昼夜唱佛号不绝。命侍者息烛曰。吾常在光明中。不须烛也。问何所见。曰。莲开四色。问见弥陀否。曰。见弥陀现千丈身。问观音。曰。身与弥陀等。唯不见势至耳。言讫。忽跃起拈香曰。弥陀经功德。不可说。不可说。不可说。吾已得上品生矣。寂然而逝(徃生集)。

　　陈道民

　　陈道民。法名明觉。吴江人。自幼蔬食。嘉靖二十六年。投祇园法师为弟子。受优婆塞戒。六时课诵。口不离佛。万历十五年九月。预知时至。别诸道友。十七日夜。其妇方篝火络丝。道民向妇拱手作别。坐床角上。脱鞋与袜。以带并束之。曰。明朝着不成矣。归亟呼儿女环视。中夜念佛声寂。便化去(狯园)。

　　唐廷任

　　唐廷任。字体如。金华兰溪诸生也。天性醇悫。躬孝友之行。已而觉世无常。倾心至道。参云栖宏公。受念佛三昧。遂力行之。阅十三年如一日。年六十。当仲冬之旦。谓诸子曰。新春十有一日。吾行矣。至期。盥漱整衣端坐。手结印。口称佛号。微笑而逝。事在万历三十一年(徃生集)。

　　戈以安

　　戈以安。钱塘人。事云栖宏公为师。法名广泰。事亲孝。好行阴德。晚岁奉佛甚虔。与僧元素结春秋二社。为念佛会。诵华严经。已而曰吾大限迫矣。当为西归计。遂闭一室习禅诵。晨夕不辍。预克归期。前二日。家人来视。甚悲。以安曰。生必有灭。奚悲为。吾方凝神净域。面觐弥陀。若等勿以情爱乱我正念。请元素至。共唱佛号。及期而化(往生集)。

　　孙叔子

　　孙叔子。安庆桐城人。父境吾居士。读云栖弥陀疏钞。喟然叹曰。至哉妙用。旋乾转坤。所谓十世古今。始终不离於当念。其唯念佛一门乎。铸阿弥陀佛像。按四十八愿以为庄严。像成。送之云栖。因乞法名为广寓。称弟子。叔子年十二。从焉。遂受五戒。法名大圩。归而断荤血弃科举业。修念佛三昧。勤苦不惜身命。俄见两比邱持莲华立於前。曰。孺子善哉。一心净土。复见化人诵金刚经一昼夜。乃瞿然起坐。曰。弥陀观音。皆来迎我。结金刚拳印。唱阿弥陀佛数声。泊然而寂。有净土十二时歌传於世。其室中岁产瑞芝。卒之岁。有大如斗者。其色或如金。或如赤白轮(往生集云栖法汇)。

　　郭大林

　　郭大林。汤阴人。亦专志净业。年七十六。一日谓其子曰。明午吾去矣。无疾而逝(徃生集)。

　　刘通志

　　刘通志。顺天人。精勤念佛。年五十二。得疾。念益切。其法侣李白斋先卒。通志绝而复苏。谓家人曰。白斋与我。当同生净土。已维舟待矣。为我易衣。挂念珠於项从之。遂逝(往生集)。

　　郝熙载

　　郝熙载。钱塘诸生。为人忠信不欺。晚归云栖之教。法名广定。居家禅诵无间。已而得疾。一日忽举首视窗外。谓其子曰。今者别一乾坤矣。夜半云。佛坐莲华台现吾前。吾往矣。遂逝。事在万历三十九年(徃生集)。

　　杜居士

　　杜居士。遗其名。顺天宛平人。隐西山端光寺侧古斋堂中。三十年专志念佛。对人唯合掌称佛号。预知将终。礼忏九日。诵至忏中恳切语。辄流涕哽咽。遂绝食日饮水少许。忏毕坐脱。浃旬始殓。颜色如生。有五色云盘屋上。山中人传异之(徃生集)。

　　吴大恩

　　吴大恩。仁和人。仁慈好施。恤孤穷。护生命。乡里称之。已而皈心佛法。晨夕诵经。唱佛号。一日别众。跏趺而逝。神色焕然。室有香气。事在万历四十年(徃生集)。

　　吴继勋

　　吴继勋。字用卿。江南徽州人。性沈毅。嗜善若渴。晚修净业。持往生咒。唱佛号。日有定课。尝失足堕江中。有物籍之。流十里。跃而登舟。众以为神。已而患背疽。持诵自若。俄而正念示寂(徃生集)。

　　华居士

　　华居士。杭州江干人。醇朴无伪。与人不欵曲。中年独处一室。不涉世事。唯孜孜念佛而已。及将卒。自知时至。更衣正寝。手整冠。端坐。别众而逝(徃生集)。

　　顾原

　　顾原。字清甫。号宝幢居士。应天人。嘉靖间诸生也。少豪隽。工诗。善书画。年及四十。尽弃所习。断酒肉。构小楼。独坐其上。精修禅观。豕人女子。绝不见其面。每夜五更起。击大木鱼。高声唱阿弥陀佛。其舍旁有屠儿。每闻木鱼声即起屠家。一日迟起。恚而责其妻。妻曰。尔不闻彼道人日打木鱼念佛邪。自不知罪。乃责我。何也。屠儿愕然即折刀不复屠。一时屠儿从而徙业者甚众。原与栖霞云谷禅师善。结西方社。憨山清公一日至栖霞寺。望见一道者。闲闲如孤鹤。即之。其目不瞬。脱若遗世。已而入殿门。礼舍利塔。瞻拜良久。塔顶忽现五色光。赭如宝错。清公异之。以语云谷。云谷曰。此宝幢也。方作西方观耳。顷之。示微疾。请名僧数人相对唱佛号。已而内人走报曰。满宅闻莲华香。众惊喜。原恬然如平时。徐语僧曰。我坐莲华中半月余。见弥陀法身。徧虚空世界。世界皆金色。佛视我微笑而挈我。又以袈裟覆我。我决定往西方矣。诸子涕泣请曰。父即往。奈儿辈何。原笑曰。汝将谓我生邪。死邪。而独不观於日乎。日出於东而没於西。是果没乎。遂克期。沐浴更衣。端坐而逝。莲香三日始歇(憨山梦游集)。

　　朱元正

　　朱元正。海盐诸生也。平生有志圣学。律身甚严。年六十余深入禅悦。居宅后敝屋中。闭关不问家事。每日晨诵法华经一卷。日过中则静坐。其门人陈则梁访之曰。先生年高。盍少开酒禁。元正曰。子谓我须调养血气邪。不知我於生死已画得断。则梁竦然。其年七月语其子曰。吾在此无事。可行矣。问何处去。曰。西方去。子及孙固留。至十二月朔。示微疾。不食。家人苍黄治殓具。元正曰。勿忙。此后八日半夜事也。及期。端坐欲逝。复曰。吾生平秋毫不负人。今冬舍后匠人。为我平后门一片地。欲待明年元日。便老人出关行步。其好意未报。因取纸作诗谢之。寂然而逝。时方鸡鸣。预戒家人。临行勿令妇女来。过二三时乃来。来亦勿哭。比天明。眷属至。皆哭。元正复张目摇头。令妇女去。去尽乃瞑(法华持验纪事)。

　　周廷璋

　　周廷璋。号楚峰。云南人也。生於正德嘉靖间。为人淳朴。治家不计有无。有辄散之贫者。人与之语。辄笑。或谑之詈辱之。亦笑而已。素向佛法。晨起必诵金刚弥陀观音诸经各一卷。充然自得。曰。吾不离日用。不涉贪爱。如是而已。年八十七。以清明日上冢。决辞祖考。还谓其妇曰。吾将行矣。弥陀迎我。观音势至俱来也。已而曰。观音谓我绝荤五日。可西行。遂日食一粥一蔬。至期。沐而冠。令子弟诵七如来名而已。诵经既毕。端坐而逝。翼日。有香发於体。貌如生(金刚灵应录)。

　　程见山

　　程见山。以字传。遗其名。天性孝友。少为贾。已而弃去。家居精研佛理。礼诵有定程。虽冗不废。晚年益静默。日以禅观为业。疾革。家人方苍黄。见山云。汝等无出声。我方澄念。以西方为归。平时所愿。今克从矣。遂卒。年七十六(刘子威禅悦小草)。

　　张守约

　　张守约。浙江秀水县人。贫而好施。倡诸同志。广行利益事。以百千种计。晚乃尽谢世事。一蔬一饭。日诵西方佛名。尝拟寒山诗三百首。激劝缁素。一以净土为归。一云。净土大法门。弥陀大愿力。千生万劫来。今朝始识得。当生难遭想。慎勿更错失。念佛求往生。贵在心专一。一云。物外寄闲身。诸缘任运歇。不染半默尘。唯念一声佛。性使软如绵。心要硬如铁。肯作无益事。水底去捞月。一云。昨日入莲社。口佛心亦佛。今日火宅中。事杂念亦杂。若非根器深。未免尘劳汩。是以古哲人。山中修净业。一云。上品见佛速。下品见佛迟。虽有迟速异。终无退转时。参禅病着相。念佛贵断疑。实实有净土。实实有莲池。一云。七十古来稀。前面无多日。急急辨盘缠。犹恐来不及。横也任他横。直也任他直。安得闲工夫。与之分皂白。妻陶氏。自归守约。亦课诵无间。守约诣普陀礼大士。陶氏谓二子曰。吾平日参是心作佛。至今始悟。娑婆缘尽。吾其行矣。克期端坐而逝。次日守约归。成殓。俄而棺上出青莲华。其数五(拟寒山诗并序徃生集)。

　　庄广还

　　庄广还。字复真。嘉兴桐乡人。少为儒。已而学医。年四十余。颇厌世事。遂从事养生术。久之致疾。乃喟然曰。吾独不能为天地间一闲人乎。遂构小园。迭石树华木。啸歌其中。一日睹华开落。悟身无常。即毁园。闭关坐禅。取金刚诸经诵之。偶出游杭州。遇一翁。与之语学佛。翁曰。子学佛。谁所师。曰。未也。翁曰。子不读柳子厚服气书乎。云栖有莲池禅师者。近在此。盍往师之。应曰。诺。遂徒步诣云栖。谒莲池。莲池授以念佛法。遂受五戒。归家日课阿弥陀佛五万声。未半载。心地寂然。年八十。再诣云栖。受菩萨戒。归老於家。居常病其乡人。不知正法。多宗邪教。阅净土诸经论。掇其语要。名曰净土资粮集。以导众信。乡人从而化焉(净土资粮集)。

　　鲍宗肇

　　鲍宗肇。字性泉。绍兴山阴人。家世信佛。宗肇既冠。断荤酒。能覆诵法华楞严二经。每日一周。其父命鬻楮於嘉兴。怒其折阅。罚之跪。良久起。则已默转楞严竟矣。尝从紫栢散木诸老师游。晚而归心云栖。笃志净业。兼肆力於方山合论永明宗镜录诸书。信解通利。自号天鼓居士。着书曰天乐鸣空。临终嘱其子治斋。邀法侣王季常等缁衣数人至。同声诵西方佛号。日西时。忽合掌谢众曰。与诸君永别矣。遂趺坐而化(天乐鸣空集)。

　　庄严

　　庄严。字平叔。松江华亭人。深达佛法。导诸同事。衣履所余。常以施人。家有一子一壻。视之泊如也。闲作诗。及小词。皆清远有致。尝调满庭芳一阕云。六十余年。片时春梦。觉来刚熟黄梁。浮华幻影。有甚好风光。冷眼轻轻觑破。急翻身蹬断丝缰。儿孙戏从他搬演。何必看终场。青山茅一把。残生活计。别作商量。但随缘消遣。洗钵焚香。先送心归极乐。恣逍遥。宝树清凉。堪悲也。回头望处。业海正茫茫。天启四年。卒於其友胡子灏之园。昆山王弱生录其词。以为数年中所见学道人。以平叔为第一也(王弱生河渚集)。

　　黄承惠

　　黄承惠。字元孚。杭州钱塘人。为人耿介。不合俗。不能治生产。事大母母尽孝。好施与。邻人寒无衣者。解衣衣之。无食者。倾其囊中钱与之。妻弟闻启初。奇其清苦。导往云栖宏公所。以弟子礼见。宏公名之曰净明。其后得呕血疾。积三岁弗瘳。且亟。启初教之念佛。承惠方苦痛。弗省。启初厉声曰。汝眼光堕地。即今知痛者。毕竟落在何处。承惠悚然曰。将奈何。启初曰。莫如念佛。承惠曰。尔教我念自性弥陀邪。念极乐弥陀邪。启初曰。汝将谓有二邪。承惠遽有省。请慧文法师至。设佛像。为说净土因缘。承惠欣然。请法师为剃发。受沙弥戒。屏家属。唱佛号。默转莲华经七日。家人皆闻莲华香。忽微笑说偈曰。一物不将来。一物不将去。高山顶上一轮秋。此是本来真实意。乃命家人治斋供佛。请僧唱佛号。读云栖发愿文。至云阿弥陀佛。放光接引。垂手提携。欢然起坐。谛观佛像而逝(憨山梦游集)。

　　闻启初

　　闻启初。字子兴。法名大晠。与承惠同乡里。少善病。志欲出生死。乃往云栖受念佛法门。云栖示寂。憨山清公来吊。启初作礼白言。愿剃发为弟子。清公曰。佛性四大不能拘。岂毛发能为碍乎。况子有亲在。未可也。启初乃已。俄而疾作。启初曰。吾当直往西方耳。疾无伤也。及疾甚。神志瞀乱。不能自持。大惧。亟命家人请僧至。唱佛号。越一日。瞀乱如故。复瞿然曰。生死根株。非他人所能拔也。立起。盥沐着衣。对佛焚香炼臂。哀苦忏悔。彻夜无少倦。及还坐。神安志定。净土现前。乃剃发披袈裟。别众而逝。憨山清公闻而叹曰。勇哉闻生。其可谓烈丈夫矣(憨山梦游集)。

　　沈咸

　　沈咸。字稚咸。吴江人。少颖异。弱冠补诸生。性纯孝。父母相继殁。哀毁骨立。偶阅弥陀楞严诸大乘经。有省参谒云栖大师归。乃除荤腥。屏居邑之水西庵。专修净土。日诵佛号五万声。寒暑无间。复庄书楞严经以荐母。尝与僧渊鉴结净土会。邑中人多从而化焉。忽一日谓其子妇曰。吾世缘已尽。西方佛来接引。吾随之归矣。顷之。面西趺坐而逝。时万历三十九年也。子宏。亦修净业。尝血书金刚经(章梦易撰沉居士传)。

　　朱鹭

　　朱鹭。字白民。吴江诸生也。少有俊才。亲亡。弃诸生。学长生术。已而参云栖宏公。探求法要。宏公化去。鹭因礼塔作偈曰。我昔初谒师。问参禅念佛。可用融通得。师答随口出。若然是两物。用得融通着。快哉此一语。令人心胆悦。时时举向人。诸方徧传说。念佛人无尽。是指亦无尽。灵山会未散。莲池舌长活。短偈作供养。合掌无缝塔。与王在公同游径山。辟一轩居之。阅般若经。晚居苏州莲华峰下。偕山僧修念佛三昧。自号西空居士。年八十。作辞世偈。沐浴更衣而逝(云栖法汇吴江志憨山梦游集)。

　　吴瞻楼

　　吴瞻楼。遗其名。太仓人。晚年以家事付二子。笃修净土。一意西迈。日持佛号万声。诵大小弥陀经。及往生咒。兼作西方观。不杂余业。阅十二年如一日。西方圣境。累见目前。床前时涌白莲华。大如臼。童稚皆见之。年七十余。怡然坐脱。子孙以事佛世其家焉(现果随录)。

　　吴鸣珙

　　吴鸣珙。字叔宝。太仓人。家素饶。好施。然不甚通佛法。年六十余。忽别众沐浴。延隆福寺印初法师。授三皈五戒。大呼出去者再。合掌逝矣。顷复开目语人曰。吾才发永绝尘世愿。勇猛念阿弥陀佛。莲华世界。忽已现前。自省平日何善。乃获此报。传语诸公。各须努力。言讫索水自照。恍悟曰。今生吴叔宝。前生徐和尚。复大呼快哉而逝。异香发於室(现果随录)。

　　王醇

　　王醇。字先民。扬州人。徧游吴越山水。参一雨禅师。受优婆塞戒。居山日诵莲华经。已而归扬州。居慈云庵。虔修净业。颜其居曰宝蕊栖。临终。预知时至。结跏趺坐。请僧环诵佛名而逝(王先民传)。

　　陈至善

　　陈至善。字用拙。常熟人。孩时闻祖母诵佛号。啼辄止既入塾。读论语。至朝闻道。夕死可矣。入问母曰。人死安归。母不能答。以告其父。父曰。汝意云何。至善曰。欲知生死。其必闻道乎。父曰。是儿他日定入无生法。及长。闻云栖之风。慕之。笃志净业。放诸生命。有寂公者。嗣法云栖。已而结茅藤溪。至善为募金构禅院。一日寂公梦至善缁衣黄绦。含笑言别。亟走视之。见至善方诵佛号。右胁而逝(常熟志)。

　　张光纬

　　张光纬。字次民。无锡人。年十四。补诸生。明亡。弃举业。家居课生徒。年五十余。妻子尽丧。孑然独处。因究心内典。自号息庐居士。奉云栖之教。所着文率以净土为归。日课佛名万计。兼观佛像。每夕礼佛。双灯结华。或如珠。或如粟。或如璎珞。如鬘云。一夕左灯忽现莲华。有佛跏趺其上。峨峨金容。相好毕具。良久方灭。光纬拜吁。愿得再见。越三日夕。左灯之上。现佛立像。右灯之上。亦涌莲华。佛斜坐其上。家人咸见之。光纬受优婆塞戒。尤以戒杀为第一义。一蚊一蚁咸所护念。晚而长斋。祭先祀神。悉用菜果。食饮无所择。有珍味。辄以饷人。冬夏一冠。二十年不易也。年七十三时。自为终制。不受人吊。不立木主。殡不过七七。自谓无营无恋。无瞋恚。泊然待尽而已。未几卒。有净土剩言。刻行於世。其念佛说三篇尤切於学者。略言。经云。执持名号。一心不乱。执持云者。若可把捉而非把捉。儒家所谓拳拳服膺。朱子训以恭敬奉持者是。下文弗失。便是不乱义。儒家又言顾諟。朱子释以常目在之。即是观佛义。亦即是不乱义。口诵佛名。眼观佛像。耳还自听。声从舌流。禅味悦心。鼻闻香气。如是念佛。反六还一。云何得乱。吾今念佛。作一方便。自视此心。如净宝瓶。佛名如谷。逐字逐句。如谷投瓶。贯珠而下。谷既无尽。瓶亦不满。不放一粒。抛向瓶外。顾念此瓶不满径寸。中藏三千大千世界百亿微尘数佛。三十六万亿一十一万九千五百同名同号阿弥陀佛。安住其中。我亦与之俱会一处。游乐宴息。方是我安身立命处也。又曰。石南和尚偈曰。念佛切莫贪多念。且念一百心不乱。九十九声一念差。捋转数珠都不算。如是一百百至千。从千至万如珠贯。箭射不入刀不侵。百万魔军皆退窜。吾向来念佛。亦只囫囵念过。今始知须字字从心里出。还须字字入心里去。当念佛时。先要闭目端坐。凝神定虑。不可有一毫杂乱心。躁竞心。昏惰心。开口出声。务令声从心发。心籍口传。息调声和。不徐不疾。字字分明。句句相续。分之则一字可作一句。贯之则百千句直如一句。绵绵密密。自一声以至千万声。自一刻以至十二时。无断无续。不缺不漏。久之纯熟。华开见佛。到时自验。决不赚人。又云。念佛之至。须兼作观。瞑目向西。端坐默想。神与形离。蓦直西去。渐见树林。及诸水鸟。金绳界道栏楯交罗。取次遄行。宝池胜莲。香台楼阁。种种在目。俨然如来现身丈六。观音侍左。势至侍右。放眉间光。垂手接引。我及海众。同摄光中。随引而上。礼足悲恳。于时忽见金掌摩顶。甘露洒身。此心廓然。获大安隐。徐徐神返。若出定然。於彼世界中。日游一遍。往生路熟。时至不迷。愿以此告诸念佛人。须知心念。莫但口念。入此门时。去佛不远(净土剩言)。

　　袁列星

　　袁列星。字垣三。昆山人。尝寓杭州西溪。因自号西溪居士。成童时习举业。一日闻外祖母诵金刚经无四相句。即有契入。既而遇悦山禅师。参求向上。日加精进。会白嵩老人自雪峰来昆。列星再三叩击。言下洞然。遂受记莂。已而道风日播。随机接引。慧辩无碍。提唱一乘。兼宏净土。时诸同辈好修仙术。兼慕枯禅。多有不信净土者。列星晓之曰。净土法门。圆通广大。我向来密修密证。不敢轻以语人。非秘而不言也。时节未至。恐言之无益耳。诸佛甚深法藏。二乘声闻辟支佛闻之。尚是不信。盖彼住在涅盘清净。已证神通妙用。不知净土大庄严海。处处现成。故诸佛呵二乘为邪。谓其堕无为坑。饮三昧酒。可叹今之禅者。尚未能到涅盘清净二乘境界。便空腹高心。未得为得。未证为证。於六根未动时。认着一个光影。以为既悟。便尔莽莽荡荡。呵斥净土。真可怜悯。就使真正大彻大悟摸着娘生鼻孔。还能逃得寂光净土否。又曰。知是般事。便拨向一边。密云老人云。你要拨向那一边。真正痴人前不可说梦也。古德云。今时禅者。以透过法身为极则。不知逶过后又作么生。假饶透后有甚么消息。亦是病。真实语言。所宜痛省。今时禅者尚不出微细所知魔。反指修净土者为愚。亦甚惑矣。夫尽空虚有十法界。净土是第一法界。故九界同归。但修净土者。人道为易。盖地狱饿鬼。众苦煎逼。并不知有佛名。诸佛日以威神法力。清净光明。哀怜救护。彼盲然聋然。不一知也。如或业尽心开。一闻佛名。地狱饿鬼。立变清凉法界矣。畜生痴迷罔觉。修罗嗔根炽盛。难睹慈光。而最不肯修净土者。尤莫如天仙道。彼非不知净土之为美也。但已得神通妙用。飞腾变化。出有入无。亦能放现金光。幻出诸菩萨形像。幻出种种庄严胜具。以为净土之乐。不过如是。而不知其堕於幻识也。都是自己精气神团聚幻成。吾佛所呵不修正觉。未是无为。报尽还堕者也。吾人本来一切现成。旋天转地。不待安排。更无他物。并非炼而成者。若曰修炼而得。都是魔说。吾前所谓不生不灭。惟不生者不灭。若修炼而成。即是有生。无有不灭者也。元精元气。不出元神。元神者识之别名也。大丈夫要复本来。方将洗净神识。斩断命根。奈何反修成一个神识。愈胶愈固。难以骤拔。久之中力衰败。有未至劫火而先坏者。纵能坚持牢固。劫火一到。同归於尽。盖劫火不唯破有形。亦能破无形。无自安慰曰。吾道如虚空。永不能坏也。须知虚空亦是神识幻出。无上道眼方能覤破。天仙现种种胜境。毕竟不十分光明。不十分正大。岂如净土一切如来。同其光明徧彻。一切菩萨声闻。同共光明徧彻。一切水鸟树林华香音乐。同共光明徧彻。於一毫端。建宝王剎。坐微尘里。转妙法轮。非天仙法界所可拟其万一者也。诚能深信净土。专而行之。已超过百亿天仙。倘犹不能断除学仙之念。是未明乎大小之分也。盖净土法门。乃一切圣贤所归宿地也。得生净土。福慧双足。来返娑婆。遇仙度仙。遇魔度魔。遇人度人。遇鬼度鬼。遇恩度恩。遇仇度仇。方是大丈夫事。君今决定信修净土。永不退转。池中莲华。便已舒条吐萼。一切诸佛光明。塞满汝眼。一切法音。塞满汝耳。一切妙典。塞满汝心。一切妙香妙味。塞满汝口汝鼻。如是加护。一丝不露。胜境尽绝。便是一尊古佛矣。有不天地皆归。仙魔毕度者哉。康熙五十九年二月。卒於宝树庵。年六十二。门人辑其言。为西溪居士集(西溪集)。

　　皇甫士坊

　　皇甫士坊。字子仪。钱塘人。世业医。士坊少读龙舒居士净土文。惕然深省。与思齐大师为方外交。笃修净业。平居作净土诗。积百余首。今录其尤切要者。一云。大哉净土门。至简亦至易。持名愿往生。无人不果遂。凡夫根器薄。辗转生疑贰。自疑积习深。宿业难捐弃。复虑念力微。胜境莫能致。不知无始来。罪性本虚伪。但能持佛名。速灭生死罪。如风扫云雾。如灯除暗昧。云暗本非真。心空涤陈秽。况此万德名。感应难思议。如石性本沈。得舟终不坠。如人犯官刑。皇恩能赦庇。佛力妙难思。自力亦奇异。勿谓念力微。念力必如意。念比金石坚。念比锋刃利。念西决生西。念佛佛必至。先圣有格言。匹夫难夺志。一云。二乘见偏空。执理而废事。遂谓无净土。心净即土义。不知心与土。非一亦非二。诸土唯心生。一心众土备。极乐心之净。娑婆心之秽。极乐是虚名。娑婆亦应伪。爱重生娑婆。念专自西去。净秽既生心。土亦随所与。譬如一轮月。映入诸水内。水清月自明。水浊月晦昧。月比本来心。水比诸世界。一心含万剎。莫作有无解。无实亦无虚。事理两无诖。又作十二时颂曰。平旦寅。常时佛课在凌晨。一刻工夫十声号。能超生死出沈沦。希有法。妙难论。往生全以信为因。君能听受无疑惑。便是多生受记人。日出卯。朝露易晞人易老。试将亲友细寻思。眼前多少埋芳草。要修行。须及早。一寸光阴无价宝。闲时不肯念弥陀。直待临终空懊恼。日高辰。人世迁居必择邻。莫向人天求福报。寿终难免再沈沦。生忉利。作转轮。暂时快乐未为真。劝君念佛求西去。永作逍遥自在人。禺中巳。食时处处炊烟起。自餐饱饭自充饥。自己修持了生死。子忆娘。母忆子。到底工夫全在己。弃舍身心见愿王。十万余程近如咫。日南午。佛日当空目不睹。一条直路少人行。反向长途受辛苦。不谈禅。不挥麈。念念弥陀常作主。虽然身未出娑婆。栖神已在莲华土。日昳未。六蛇共室真堪畏。出没阎浮是几遭。多生还不分泾渭。猛回头。涤尘胃。人命无常须不讳。死字常将挂在眉。才觉西方有滋味。晡时申。叹息人身似转轮。此身不向今生度。更向何生度此身。休错过。莫因循。几多带角与披鳞。千佛慈悲难救度。尘沙劫数自沈沦。日落酉。返照余光不悠久。堪笑愚人顾目前。死生大事君知否。臭钱财。闲茶酒。赚得凡夫终日走。波波不暇念弥陀。腊月到来空束手。黄昏戌。一盏孤灯明夜室。上床别了袜和鞋。魂梦冥冥黑如漆。叹人身。容易失。要出轮回须念佛。无边罪障一时消。佛光皎似千轮日。人定亥。富贵功名不常在。枕上黄梁梦未醒。痴情犹自忧千载。略因循。成懈怠。一息不来穷劫悔。孤负西方老愿王。遥垂金臂恩如海夜。半子。净秽相形分彼此。不是娑婆苦折磨。谁肯灰心厌生死。既厌离。要知止。黄金地上乐无比。眼前烦恼为谁来。都是西方促装使。鸡鸣丑。君愿往生谁掣肘。烦恼场中正好修。念佛须教心应口。离是非。无可否。凡事随缘我何有。但看莲华不陆生。结根偏在泥中藕。后不详其终(儒斋净土诗)。

　　罗允枚

　　罗允枚。太仓人。父梦一僧求寄居。及旦而允枚生。四五岁时。犹能忆前生事。一日绕柱走。头晕仆地。自后遂失所忆。及长。以多病弃举业。参檗岩老人。了彻向上。复回心净土。康熙四十年秋。病且革。忽闻空中声云。胜莲居士。尚余寿一纪。已而顿痊。因自号胜莲。时州人罕知修净业者。允枚首倡念佛社。三四处。莲风大振。五十二年秋病复作。人以为忧。允枚绝不介意。一夕梦神告曰。汝劝人修净业功甚大。今延汝寿矣。允枚性慈善。凡放生育婴赈饥诸善事。咸乐成之。年七十一。其年六月二日。徧别亲友云。将於初六日辞世。至期沐浴端坐说偈曰。七十一年。拖着皮袋。今日撇下。何等自在。偈毕寂然。顷之家人哭唤不已。忽张目曰。累我更迟七日。十四日晨起曰。今日吾必行矣。亟请乾行长老暨道友某某。来助我念佛。众至。唱佛名。至辰刻。忽耸然曰。大士来矣。合掌向西。称佛而脱(周安士文稿)。

　　周梦颜

　　周梦颜。一名思仁。字安士。昆山诸生也。博通经藏。深信净土法门。自号怀西居士。尝以众生造无量罪。唯淫杀二业。实居大半。因着戒杀戒淫二书。其戒杀书。名万善先资。言多恳切深痛。自言每过一切神祠。必祝愿云。唯愿尊神。发出世心。勿受血食。一心常念阿弥陀佛。求生净土。思仁自今二十四岁。直至寿尽。中间若杀一小鱼虾。乃至家中眷属。若有一人伤一蚊蚁。唯愿尊神是纠是殛。迅雷击碎所着书板。思仁自今二十四岁。直至寿尽。临河见鱼。仰面见鸟。不思救度。反萌杀机。亦同此誓。思仁自今二十四岁。直至寿尽。若梦寐中见人杀生。不能至心称佛名号。发救度心。而反欢喜赞成其事。亦同此誓。其戒淫书。名欲海回狂。劝诸淫者。先观胎狱。了种种苦。是谓息淫原始方便。次观此身诸虫猬集。宛转游行。食人脑髓。是为初开不净方便。次观男女脓血洟唾。恶露中满。犹如溷厕。粪秽所都。是为息淫对治方便。次想死人正直仰卧。寒氷彻骨。黄水流出。臭不可闻。徧体生虫。处处钻啮。皮肉渐尽。骨节纵横。乃至冢破骨出。人兽践踏。而我此身。终亦如是。次念法华所说因缘生相灭相。与不生灭。是为断淫穷原方便。次观自身。在极乐世界七赛池内莲华之中。莲华开敷。见阿弥陀佛。坐宝莲华。及诸种种庄严瑞相。亦见自身礼拜供养於佛。作是观时。发愿往生极乐世界。永脱淫阱。是为究竟解脱方便。又尝辑西归直指四卷。乾隆四年正月。与家人诀云。将西归。家人请以香汤沐浴。却之曰。我香汤沐浴久矣。谈笑而逝。异香郁然满一室。年八十四。
　　初有王孟邻者。与梦颜交。其年十一月朔。谓梦颜曰。十七日为弥陀圣诞。吾将行矣。至十六日。问梦颜曰。云何决定得生净土。梦颜曰。当於念佛时。发四宏誓愿。则净因坚固。决无退转。孟邻以为然。十七日。念佛坐逝。颜色不变。
　　又有余鹤亭者。见梦颜所着书悦之。因问往生之诀。梦颜为指示法要。鹤亭欢喜奉行。未几徧别亲友。遗偈而逝(欲海回狂。万善先资。安士文稿)。

　　沈中旭

　　沈中旭。字启白。吴县人。少豪宕。急人之难。既而以医名。益喜施。贫者不取药直。或与之钱粟。年二十五丧偶。不复娶。虔修净业。所过僧坊街头桥下。徧书西方佛名。及警策语。劝人念佛。遇有危疾。辄蹙然曰。孽深矣。吾力不能救汝。奈何。病者涕泣。固以请。则曰无已。其必念佛乎。西方极乐世界。阿弥陀佛。能至心称念一声者。灭八万亿劫生死之罪。汝能信否。其人唯唯。曰。汝能念否。其人复唯唯。曰诚如是。疾可为也。乃下药焉。亦往往有奇验。从而归佛者甚众。中旭年七十余有疾。其嗣子戒门者。屏人勿通。其逝也。无知状者。然至今城西人论数十年来。白衣中修净业者。必以中旭为首称云(二林居后集)。

　　杨广文

　　杨广文。字道原。吴县人。少孤不娶。皈心净业。岁饥。道有弃儿。辄收养之。至十数。长而后遣之。门有乞者。教令唱佛名。即予之钱。由是乞者踵至。每语人曰。一心念佛。求生西方。只此八字。是无上法门。更无他说。乾隆三十五年得疾。其友沈炳往省之。唱佛名不绝口。明日遂逝。年六十余(二林居后集)。

　　顾天瑞

　　顾天瑞。苏州城西。大邨人也。中年长斋。为念佛会。妻陆氏。亦长斋。日诵佛名甚虔。年六十三。得微疾。预知将终。沐浴易衣就寝。
　　其姒俞氏。别室居。忽闻陆氏遥语云吾先去。姆早晚好来也。俞氏亟遣子视之。逝矣。俞氏故长斋修净业。居半载无疾而逝。天瑞后数年。别诸亲故。沐浴唱佛名。亦无疾而逝。事在乾隆三十五年(二林居后集)。

　　姜见龙

　　姜见龙。字元标。吴县人。尝倡设义冢。埋诸暴骼。岁饥。捐金以赈。家遂中落。习眼科以自活。初好长生术。一夕梦至一所。巉崖幽谷。阴风飒然。急觅路行数里。忽见天日。幢幡蔽空。宝舆中一人趺坐。身金色。见龙请曰。夙生罪障。悞入险涂。愿见救拔。舆中人言。汝能发愿否。见龙稽首曰。愿从今日。作佛家奴。舆中人言。甚善。明日当有比邱。导尔修行。慎勿错过。言毕。顿失所见。及旦。果有一僧欵门而入。为言修行之要。无过念佛。能念佛者。决生西方。能念佛者。得不退转。能念佛者。疾成正觉。见龙大喜。日持佛名万余。声彻里巷。乾隆四十三年八月。示微疾。谓诸子曰。吾一心求生西方。无他恋也。其月既望。书偈曰。脱却五浊苦。往生极乐土。七宝莲胎圆。一念成正果。明日将午。寂然而逝。年七十五(姜昆成述)。

　　沈炳

　　沈炳。字敬孚。长洲人。年十五。得喘病。过三十而剧。因发出世心。持佛名颇切。至年五十病益甚。自正月至五月。一息仅属。遂矢愿长斋。其友杨广文往省之。劝持金刚经。扶起授之读。尽卷。居三日。加持至三卷。半月而病愈。自后日以三卷为常。持佛名不辍。夜坐辄至晓。喘病遂除。而身微伛。阅五年。夜坐顷。自誓不取正觉。终不休歇。脊梁忽声振。挺竖如平人。寻受五戒於旅亭会公。炳常言世间万法。生灭不停。唯有一句阿弥陀佛。是大休歇处。又自谓念佛工夫。尤於病中得力。诸苦煎熬。独一念炯然。不曾打失耳。乾隆四十六年十一月。示微疾数日。其月晦。晨起盥沐毕。喘甚。回身向西。结跏念佛。其妻在旁。挥之去。已而寂然。则坐逝矣。遗言以龛殓。用茶毗法。其妻亦长斋。修净业。已而出家为尼(二林居后集)。

　　王恭

　　王恭。字礼言。太仓人。为人恬澹寡嗜欲。少弃举子业。好为诗。所居南园。故宗老文肃公别墅。竹石萧凉。偕诸群从。觞咏自得。年五十余。辍诗不复为。长斋修净业。自号破有居士。一夕梦游净土。觉而志以诗曰。无多些子没商量。梦入莲邦大歇场。诸上善人谭法性。各天帝释雨华香。鸟音树乐无停响。珠阁金台尽放光。咫尺仙原曾不隔。莫教迷路叹渔郎。又曰。雪山老子最多情。指点归家路甚明。不住直须这里住。无生恰好个中生。投将种后芽旋发。培得根来果自成。领取台山蓦直去。何劳万里访蓬瀛。时年七十二矣。其明年夏。卧疾园之潭影轩。轩前有莲池。华未放。一莲药傍崖石。独对榻而开色鲜好。满二日。恭课佛名如常时。手结印而逝。而华亦萎。时乾隆四十七年五月八日也。亡何。刘河人有以乩降神者。恭子冲往叩之。乩大书曰。我破有主人也。问今居何处。答幸登莲界。问颇忆家否。答何思何虑。问家事。答南无佛。固问。又书南无佛。如是者三。遂寂(顾成志。许培秀述)论曰。余少闻轮回往返之说。辄自悲流浪五浊。伥伥然靡所依也。既长。观庾彦宝王虚中诸公行事。遗弃世荣。一心西迈。诚慕之。夫百年须臾耳。身家妻子之谋日固。悲欢得失荣辱之数日出。而死已随其后矣。昔人谓念佛一门。於居士尤为吃紧。置身烈火之中。浸心烦恼之海。一息不来。而铁床铜柱随之。非仰赖佛力。何以敌此。其有览诸君子之遗迹。而奋然兴起者乎。是皆莲胎骨肉也。余愿执鞭以随其后。

　　净土圣贤录卷八
　　净土圣贤录卷九
　　往生杂流第八
　　张锺馗

　　张锺馗。唐时人。居长安。杀鸡为业。临死。见绯衣人驱群鸡至。唱言啄啄。鸡辄向上啄。两目血流。痛不可忍。有沙门宏道见之。为设像。劝令念佛。忽觉香气满室。群鸡散去。即端坐而化(佛祖统纪)。

　　张善和

　　张善和。亦唐时人。屠牛为业。临终。见牛数十头。作人言曰。汝杀我。善和告妻。急延僧为我念佛。僧至。谓云。经言。若有众生。作不善业。应堕恶道。至心具足十念称阿弥陀佛者。除八十亿劫生死之罪。即得往生极乐世界。善和云。地狱至急。取香炉来。即以左手擎火。右手拈香。向西厉声称佛。未满十声。遽云。佛来也。已与我宝座。言讫而终(佛祖统纪)。

　　金[奭-人+大]

　　金[奭-人+大]。不详其所出。以渔为业。已而改行。断荤血。持佛名。日万声不辍。一日忽告家人曰。我见阿弥陀佛与观音势至矣。我将归净土也。次日又曰。有金莲华来迎我。焚香安坐。以手结印而化。天乐异香。终日不散。事在宋政和六年(净土文)。

　　冯氓

　　冯氓。上虞人。少事游猎。有巨蛇为乡民患。氓杀之。虑蛇为怨。乃皈心佛法。回向西方。修忏诵佛名。如是十年。一夕请净业友数人。同诵阿弥陀经。唱佛号。次诵普贤忏罪往生偈已。即端坐合掌而终(佛祖统纪)。

　　吴琼

　　吴琼。不详其所出。先为僧。已而返俗。作庖人。当切肉时。口中称佛名不辍。每教邨中人。诵经修忏。念阿弥陀佛。后眼郭生瘤。大如鸡子。乃惶怖。分遣妻子。造一草庵。昼夜焚修。绍兴二十三年秋。告邨中人曰。琼来日。戌时去也。人皆笑之。次日晚。报诸道友曰。时至矣。好来念佛相助。复将布衫质酒饮尽。即写颂曰。把盏空空。问甚禅宗。今日珍重。明日清风。端坐合掌称佛名。忽大声曰。佛来也。即化去(净土文)。

　　李彦通

　　李彦通。会稽人。为锻工。偶入邑中系念会。忽悟身世无常。归心净土。一日得疾。云。我梦游净土。见二门扃锁甚固。适遇僧宗利。开门引入。见楼阁中佛与菩萨。吾将去矣。遂请睎经道果二僧至卧榻前。策发净业。令举家齐诵佛号。西向坐逝(佛祖统纪)。

　　黄生

　　黄生。潭州人。以锻铁为生。每打铁时。口称阿弥陀佛不绝。一日占一颂。令邻人书之。曰。玎玎珰珰。久炼成钢。太平将近。我往西方。且云我去后。可将此颂流布。广劝人念佛也。即化去(佛祖统纪)。

　　徐六公

　　徐六公。嘉兴农夫也。长斋念佛。设像瞻礼。如是四十年。屡梦游净土。预作一龛。临行之日。易布衣草屩。入龛端坐。顷之。即曰。佛来迎我。泊然而逝(佛祖统纪)。

　　沈三郎

　　沈三郎。临安贾人也。晚而奉佛甚谨。一日卧病。请僧讲弥陀经。设像。日夕西顾。易衣而终。顷之。膝微屈。如欲起坐者。二子曳胫直之。忽瞿然起坐。遂易龛。茶毗。有白鹤翔云西去(佛祖统纪)。

　　师赞

　　师赞。雍州人。为行童。年十四。念佛不绝。忽遇疾而亡。俄复苏。白父母曰。阿弥陀佛来此。儿当随行。邻人见空中宝台。五色异光。向西而没(佛祖统纪)。

　　倪道者

　　倪道者。仁和人。弃家。建小庵。专意念佛。欲焚身代一切众生供养诸佛。於是集众唱佛名。来者至万人。焚身前一夕。其地忽有金光高半尺许。语人曰。我焚身时。必有紫青二色云。从东北过西南。是我往生之相也。已而发炬。端坐其中。二色云现。火尽乃灭(佛祖统纪)。

　　大善寺行童

　　大善寺行童。常随师善辉。持诵佛名。一夕。梦妇人持数珠示之。童曰。欲得一串。恨无钱买耳。妇人曰。我当与汝。汝可开口。即以数珠投口中。童寤以告师。辉曰。此是大势至菩萨。授汝念佛三昧也。过数日。童见二大士。持华座与之。曰。更过七日。当乘此来生净土也。童即语人云。我七日当行也。至期。忽自唱曰。菩萨来矣。即座而化(佛祖统纪)。

　　张爱

　　张爱。明万历间中官也。晚持金刚经。阅数年。病死。至一王者所。谓曰。汝合向人间受胎。答曰。爱持金刚经。愿生净土。不愿受胎。王者曰。汝持经功少。奈何。爱曰。曾闻十念成就。况其久乎。王者曰。且放还。听持经去。既苏。遂去之西山碧云寺。专诵金刚经。又十一年。一日集众曰。我以持经力。今西去矣。沐浴更衣。端坐而逝(金刚新异录)。

　　吴浇烛

　　吴浇烛。居苏州娄门。以浇烛为业。因以得名。孑身无偶。长斋昼夜念佛。为人不欺。卖烛家争迎浇烛。吴倾油一杓。必称佛数声以为常。年七十余。忽语主人曰。吾积有薄赀。本为身后计。今念佛功成。某日吾当去。往生善处。无用此矣。敬以相赠。主人请为作福事。吴喜。乃引至一窖。出千金。主人为分给诸大寺。尽以饭僧。至期。吴合掌念佛。端然坐逝。用遗言以龛殓。及阇维日。送者千万人。事在崇祯七年(现果随录)。

　　吴毛

　　吴毛。青阳吴氏仆也。平时持斋。诵佛名。兼修众善。左良玉兵渡江。吴氏合家避去。毛独居守。兵至。被七枪而死。乱定家主反。毛复苏曰。我以宿业。当受猪身七次。因今生斋戒念佛。以七枪散冤。今佛来接引。往生西方矣。语毕合掌而逝。事在顺治元年(果报闻见录)。

　　王仰泉

　　王仰泉。杭州人。以屠羊为业。所杀无算。后疾病。见群羊索命。心甚惧。病愈。遂幡然改业。长斋事佛。诵金刚经满三藏数。晚又礼拜法华。昼夜无倦。年八十一。忽见符使来追。抗声拒云。我待佛来才去。阅五日。果见佛现大身。垂手接引。怡然而逝(现果随录)。

　　梁维周

　　梁维周。绍兴[邱-丘+乘]县人。在龙潭庵为行者。年四十而瞽。无所得食。欲求死。僧云丽止之曰。毋徒死也。西方有佛。曰阿弥陀。子能至心称念。不难横截生死。瞽岂足患乎。从之。云丽为募饭供之。维周念佛甚切。三年。目复明。居半月告众曰。吾将去矣。越三日。方午。向西坐脱。事在乾隆三十八年(僧云丽述)论曰。修净业者。不论贵贱。不择贤愚。信深则入。诚积而通。如锺馗善和诸人。皆贩夫屠户耳。一念回光。顿超彼岸。故知心力不可思议。佛力亦不可思议。

　　往生女人第九
　　韦提希夫人

　　韦提希。舍卫国王频婆娑罗夫人也。有太子名阿阇世。随顺调达恶友之教。收执父王。置七重室内。制诸群臣。一不得往。时韦提希恭敬大王。澡浴清净。以酥蜜和麨。用涂其身。诸璎珞中。盛葡萄浆。蜜以上王。王得不死。阿阇世闻之。即执利剑。欲害其母。为二大臣谏止。遂闭母深宫。不令复出。时韦提希被幽闭已。愁忧憔悴。遥向耆阇崛山。为佛作礼。而作是言。如来世尊。在昔之时。恒遣阿难来慰问我。我今愁忧。世尊威重。无由得见。愿遣目连尊者阿难与我相见。作是语已。悲泣雨泪。遥向佛礼。尔时世尊在耆阇崛山。知韦提希心之所念。即勅大目犍连。及以阿难。从空而来。佛从耆阇崛山没。於王宫出。时韦提希礼已。举头见世尊释迦牟尼佛。身紫金色。坐百宝莲华。目连侍左。阿难侍右。释梵护世诸天。在虚空中。普雨天华。时韦提希号泣向佛白言。世尊我宿何罪。生此恶子。唯愿世尊。为我广说无忧恼处。我当往生。不乐阎浮提浊恶世也。此浊恶处地狱饿鬼畜生盈满。多不善聚。愿我未来。不闻恶声。不见恶人。今向世尊。求哀忏悔。唯愿佛日教我观於清净业处。尔时世尊。放眉间光。其光金色。徧照十方无量世界。还往佛顶。化为金台。十方诸佛净妙国土。皆於中现。时韦提希见已。白佛言。是诸佛土。虽复严净。皆有光明。我今乐生极乐世界阿弥陀佛所。唯愿世尊。教我思惟。教我正受。佛告韦提希。阿弥陀佛。去此不远。汝当系念。谛观彼国。我今广为汝说。亦令未来凡夫修净业者。得生西方极乐国土。欲生彼国者。当修三福。一者孝养父母。奉事师长。慈心不杀。修十善业。二者受持三归具足众戒。不犯威仪。三者。发菩提心。深信因果。读诵大乘。劝进行者。如是三事。名为净业正因。佛又为韦提希说十六观法已。韦提希与五百侍女。闻佛所说。应时即见极乐世界广长之相。得见佛身。及二菩萨。心生欢喜。叹未曾有。豁然大悟。逮无生忍。五百侍女。发阿耨多罗三藐三菩提心。愿生彼国。世尊悉记。皆当往生。生彼国已。获得诸佛现前三昧(观无量寿佛经)。

　　乐音老母

　　佛在维邪罗国。所止处名曰乐音。有贫穷老母。来白佛言。生老病死。从何所来。去至何所。乃至六识六根五大。从何所来。去至何所。佛言。生老病死。无所从来。去亦无所至。乃至六识六根五大。无所从来。去亦无所至。譬如两木。相钻出火。火还烧木。木尽火便灭。诸法亦如是。因缘合会乃成。因缘离散即灭。无所从来。去亦无所至。因为广说诸譬。老母闻法开解。即得法眼。佛言。我前世发菩萨心时。曾为其子。今此老母。寿终当生阿弥陀佛国中。供养诸佛。却后六十亿劫。当得作佛。字扶波犍。其国名化作(佛说老母经)。

　　纪氏

　　纪氏。句容葛济之妻。刘宋时人也。济之为葛洪之后。世学仙术。纪氏独心乐佛法。存诚不替。一日方织。仰首见云日开朗。空中清明。忽有宝盖幡幢。自西方来。中拥一如来。金色晃耀照彻云表。纪氏停梭谛观。中怀踊跃。曰。经说无量寿佛。此其是邪。便头面作礼。仍引济之。指示佛处。济之但见半身。及诸幡盖。俄而隐没。於时乡里老幼。咸共睹闻。从而归佛者甚众(冥祥记)。

　　魏氏女

　　魏氏女。梁郡人。其父兄皆修净业。女亦笃志往生。无何化去。七日复苏。即升高座。诵无量寿经。既毕。下启父言。儿去便往无量寿国。此宝池中。儿及父兄各有一大莲华。当生其内。唯母独无。不胜此悲。故来相报。语讫而瞑。母自是亦奉法焉(冥祥记)。

　　独孤皇后

　　独孤皇后。河南雒阳人。周大司马河内公信之女也。隋文帝未贵时。娶为夫人。及受禅。立为皇后。性贤明。朝廷政事。多所匡益。然颇妬忌。后宫希得进御。帝宏护佛法。勅诸州郡。徧造灵塔。安置舍利。多感瑞应。后亦敬慕大乘。常持佛名。当持名时。必先易净衣。嚼沈水香盥口。以为常。仁寿二年。八月甲子。崩於永安宫。年五十。于时异香满空。天乐振响。帝问梵僧阇提斯那。是何祥也。对曰。净土有佛。名阿弥陀。皇后往生。故现斯瑞耳(隋书。续高僧传。佛祖统纪)。

　　王氏

　　王氏。隋时人。薛翁妻。僧顶盖母也。读诵诸经。勤修忏法。志求净土。唐贞观十一年。有疾。勤恳弥至。俄见床前有赤莲华。大如五斗瓮。已又见青莲华。充满一室。阿弥陀佛观音势至。降临空中。其孙大兴侍侧。见佛身高大。迥出二菩萨上。良久乃隐。而王氏逝矣(续高僧传)。

　　姚婆

　　姚婆。上党人。与范婆善。范婆劝令念阿弥陀佛。姚婆从之。遂屏息家缘。一心念佛。临终见阿弥陀佛降临空中。二菩萨侍左右。姚婆白佛。不遇范婆。安得见佛。请佛少住。与渠作别。及范婆至。佛犹俨然。姚婆遂立化(净土文)。

　　温静文妻

　　温静文妻。并州人。久病卧床。静文教念阿弥陀佛。妻从之。默诵佛名。二年不绝。一日忽告静文言。吾已见佛。后月中定去。前殁之三日。莲华现前大如日轮。及期。具食献父母。云。今幸得生净土。愿父母与夫。专念阿弥陀佛。便当相见於净土。言讫而终(净土文)。

　　任氏

　　锺离夫人任氏。宋知开封府会稽锺离瑾之母也。平生笃志净业。刻栴檀为弥陀佛像。常顶戴行道。年九十八。起居如常时。一日忽戒瑾曰。人人有个弥陀。奈何抛去。处处无非极乐。不解归来。予将行矣。汝其念之。翼日晨起焚香持佛名。顷之合掌而化(佛祖统纪)。

　　王氏

　　越国夫人王氏。哲宗从父荆王之妻也。专修净土。昼夜无间。导诸妾婢并志西归。中有一婢独懈慢。夫人曰。不可以尔一人。坏我规矩。摈之。婢悚悔。遂发愤精进。久之弗倦。一日谓同事曰。吾其行矣。夜闻异香满室。无疾而逝。越宿。同事者告夫人言。夜梦化去之婢。令致谢夫人。幸蒙训责。得生西方。感德无量。夫人曰。彼能入我梦。乃可信尔。其夕。夫人梦婢致谢如前。夫人曰。西方可至乎。婢曰。可。遂导夫人行。顷之。见一大池中有莲华。大小间错。或荣或悴。夫人问其故。婢曰。世间修西方者。才发一念。此中便生一华。勤惰不同。荣悴亦异。精进者荣。怠废者悴。若历久不息。念熟观成。形消神谢。决生其中。中有一人朝服而坐。宝冠璎珞。庄严其身。夫人问曰。何人也。婢曰。杨杰也。又一人朝服而坐。其华颇悴。夫人又问何人。曰。马圩也。两人俱修净业。事具本传。夫人曰。我当生何处。婢导之行。可数里。望见一华台。金碧晃耀。光明洞然。婢曰。此夫人生处。乃金台上品上生也。既觉。悲喜交至。其年遇生日。晨起。秉炉爇香。望观音阁而立。诸眷属方趣前为寿。视之则已化去矣(乐邦文类)。

　　陈媪

　　陈媪。钱塘人。从灵芝律师受菩萨戒。专心念佛。日课千拜。经案间迸出舍利。临终。见佛来迎。顾旁人言未竟。寂然而化(佛祖统纪)。

　　袁媪

　　袁媪。钱塘人。从灵芝受菩萨戒。即断荤酒。笃修净业。家人皆化之。如是二十年。一日示疾。请圆净律师说法。俄见佛菩萨众。现前接引。端坐而化(佛祖统纪)。

　　陈媪

　　陈媪。长芦赜禅师之母也。赜尝作莲华胜会录。普劝缁白求生西方。其住广平普会寺。迎母居方丈东室。朝夕持佛名。已而有疾。集众唱佛。尽二日。忽合掌瞻像。泊然而化。前一日。赜梦母谓曰。吾见尼师十余。来相召。赜曰。此往生之祥也。言已坐灭。面如珂玉。既卒之明日。顶微温。面白。如梦所见然(佛祖统纪)。

　　于媪

　　于媪。钱唐秦氏女也。其夫贩鱼为业。有子遭官事破家。媪愁苦。欲沈身於江。遇净住寺照师。劝之曰。夙世业缘。总宜顺受。枉自沈江。不如念佛。媪猛省。即然一指佛前。誓长斋。日称佛名。十年不怠。见一切人皆称为佛子。一日请僧。诵观无量寿佛经。而己持珠诵佛名。至观像章。寂然而化(佛祖统纪)。

　　王氏

　　王氏。合肥马永逸妻也。永逸世修净业。事载本传。王氏亦持佛名。行天竺十念法。又尝持破地狱偈。偈出华严经云。若人欲了知。三世一切佛。应观法界性。一切唯心造。一夕梦地狱。主者来谢云。幸蒙持偈功德。狱中众生。出生善道者多矣。其后寝疾。持佛名不绝口。既逝。诸亲属及其侍女。皆梦王氏报云。吾已得生净土矣(乐邦文类)。

　　冯氏

　　广平郡夫人冯氏。名法信。赠少师珣之女。镇洮军承宣使陈思恭之妻也。少多病。及归陈。病日剧。时慈受深禅师居王城。唱导佛法。夫人造其室。求却病方。慈受教以持斋。诵西方佛名。夫人信受。还家未踰月。遂屏荤血。却膏沐。衣埽塔衣。修西方净观。自翻经行道。及起居动静。一以西方为归。顷之。病良已。理家事如初。亦不废净业。如是十年。无惰容。无矜色。心安体舒。神气日王。一日索笔书偈曰。随缘任业许多年。枉作耕牛大可怜。打迭身心早脱去。免将鼻孔被人牵。见者怪之。夫人曰。清净界中。失念至此。支那缘尽。行即西归。适我愿兮。何怪之有。其年九月示疾。至十二月。一夕语侍者云。吾已神游净土。面礼慈尊。观音左顾。势至右盼。百千万亿清净佛子。稽首庆我得生其国。至如宫殿林沼。光明神丽。与十六观经所说无二无别。到者方知。非可以语汝曹也。侍者呼思恭至。语其故。乃相与合掌诵佛名至明晨。右胁而逝。三日而殓。家人辄闻妙香。及茶毗。启视。面如生时。年三十六(乐邦文类)。

　　吴氏

　　吴氏。都官员外郎吕宏妻也。宏素明佛理。与吴氏合志清修。有二侍女亦绝荤血。其一颇好禅。俄而得疾。谈笑坐逝。如委蜕然。其一奉戒刻苦。或终日不食。但日饮吴氏所咒观音净水一盏而已。一日忽见金莲华现前。其上双趺隐然。数日见膝。又数日见身。又数日。头面悉见。相好具足。其中阿弥陀佛。左右则观音势至也。已而宫殿树林。皎若指掌。清净男子。经行其际。如是三年。瞬息不隔。或问曾闻佛说法否。曰。我但得天眼。未得天耳。佛所说法。未得闻也。顷之。自言往生时至。遂化去。吴氏事观音甚虔。室中列瓶数十。注以净水。日诵大悲咒。辄见观音放光入瓶中。有病者饮水辄愈。其水积岁。色味不变。虽大寒不冻。故世号吴氏为观音县君(净土文)。

　　龚氏

　　龚氏。钱塘人。孙忭之母也。诵弥陀经。常持佛名。一日有疾。请清照律师至。称说净土诸庄严事。语未及终。端坐而化。老妾于氏亦常持佛号。顷之。梦龚氏告曰。吾已生净土。却后七日。汝当来也。及期亦逝(佛祖统纪)。

　　孙氏女

　　孙氏女。钱塘人。常持佛名。兼习梵咒。已而有疾。请清照律师至。告曰。久病厌世。安得脱离五浊。受诸妙乐乎。师为称说净土因缘。女大喜。其夜梦师授药一盏。服之。脱然病愈。后三日。语侍人曰。迦叶尊者在此。大好金莲华座。吾其行矣。结印而化(佛祖统纪)。

　　郭氏

　　郭氏。名妙圆。仁和人。清照律师之妹也。长斋。诵佛名。课法华弥陀二经。兼行方等忏法。每谛观落日。注想西方。忽闻空中声云。郭妙圆决生净土。尝往律师所。作系念会。斋百僧。临终。请师说法。即时坐脱(佛祖统纪)。

　　施氏

　　施氏。钱塘沈铨妻也。与夫同修净业。请照律师依观经绘九品往生图。以资观想。平居供佛饭僧。印施般若经。建径山天宁诸寺殿。所有善功。悉回向净土。与夫先后化去。皆见化佛垂手。面西而逝(佛祖统纪)。

　　姚婆

　　姚婆。不知何许人。专修净业。观念无间。一日方向西念佛。忽见日轮中现阿弥陀佛。相好具足。因请僧思净图其像。僧法怡为之赞曰。极乐世界有方所。祗在寻常日没处。所以佛教韦提希。谛观落日如悬鼓。善哉姚氏一老妪。能以是心求净土。暮观朝想无岁年。行持坐念忘寒暑。弥陀忽从心想生。恍惚之间明了睹。是时虚空绝纤云。桑榆尚驻羲和御。佛日晃耀夺阳辉。绀目玉毫妙相具。目骇心惊喜且悲。走告导师弥陀喻(思净号喻弥陀)。具陈所见实希有。愿写金容托毫素。我闻胜事叹善哉。为说偈言开未悟。当知去佛本不远。阐提那得明其故。虽过剎土十万亿。一念超越如跬步。若有迷人问路头。向道恁么蓦直去(乐邦文类)。

　　王氏

　　王氏。明州人。日持金刚经。怀孕二十八月。羸瘦日甚。偶倚门立。一异僧过之。谓曰。汝有善根。何不印施金刚经千卷。王氏从之。又斋千僧。诵金刚经千卷。至夜三更。见金刚神以杵指王氏腹。及觉。已生二男在床矣。王氏遂持斋诵经不辍。年六十一。暴卒。二使者引见冥王。自言从幼持金刚经。王赐金床。命坐殿侧。朗诵一遍。王问何不念咒。答云。世间无本。勅鬼吏於藏中取咒本付王氏。嘱曰。汝至阳间。展转流通。切勿遗坠。汝向后寿终。径生极乐世界。不复来此处矣。王氏遂还。后至九十一岁。无疾坐化。其补阙真言曰。唵。呼嚧呼嚧。社曳穆契莎诃。事在绍兴九年(金刚证果)。

　　王百娘

　　王百娘。明州人。少孤。既嫁而寡。依其舅舍人陈安行。从之官舍。绍兴二年夏。忽病喑聋。有所欲。但书之纸上。安行教令归诚观音大士。百娘遂晨夕礼拜。一日假寐。忽睹大士现身。示以修行捷径。令日向西方。作礼阿弥陀佛。因授以偈曰。净土周沙界。云何独礼西。但能回一念。触处是菩提。又云。可普劝人持诵。未踰月。二病顿愈。安行谓其念力纯至。应答如响。为镌其事以广其传(夷坚志)。

　　朱氏

　　朱氏。名如一。明州薛生妻也。年二十余。即素服斋居。虔修净业。尝以黄绢请善书者写法华经。绣以碧绒。针锋绵密。点画较然。阅十年而成。中间唱礼佛名。至八万四千。复绣阿弥陀佛观世音像。习法华经。三月成诵。次阅华严般若楞严圆觉。俱能通利。又锓木为图。劝人念阿弥陀佛。受图者满十万声。为回向西方。所化至二十万人。寻结庐墓旁。一室奉佛。一室宴坐。一室书经。给侍唯一婢子。甘苦共之。绍熙四年春。尽斥卖奁具。为三日会。饭千比邱。合缁白万人。共唱西方佛名。建宝幢。装所绣经七轴。并书会者姓名。送罗睺罗道场僧堂供奉。十二月。示微疾。垂瞑。辄起趺坐。薛生曰。我家无是法也。请就寝。遂右胁而逝。年三十七(乐邦文类)。

　　陆氏

　　王宜人陆氏。钱塘人。朝请王玙妻也。常诵法华。笃意净土。礼忏一会。唱佛万声。如是三十年。偶感微疾。忽闻天鼓自鸣。即面西端坐。两手结印而逝(佛祖统纪)。

　　蔡氏

　　蔡氏。钱塘人。早岁寡居。持经念佛。日礼佛像。逾二十年。忽见金莲华现空中。遽索平时修行课目内之怀。安坐而逝(佛祖统纪)。

　　项氏

　　项氏。名妙智。鄞县人。夫殁后。奉法甚勤。常持佛名。有女二人。悉令为尼。尝预治一棺。及将逝。谓其女曰。吾欲坐脱。如此棺何。女曰。佛用金棺。无嫌也。遂讽观经上品章。转身西向。两手结印。微笑而逝。事在绍定六年(佛祖统纪)。

　　沈氏

　　沈氏。名妙智。慈溪人。归章氏。幼而长斋。日课佛号。既嫁笃志不变。怜悯有情。周其冻馁。已而得微疾。念佛益切。忽见阿弥陀佛。踊现虚空。菩萨圣众。左右围绕。放白毫光。至行者所。若长虹驾空。千灯普照。顷之吉祥而逝。事在端平二年(佛祖统纪)。

　　锺婆

　　锺婆。嘉禾人。日诵阿弥陀经。兼持佛号。垂二十年。一日语其子曰。西方众圣。徧於虚空。大白莲华。光明普耀。吾其行矣。端坐耸身。合掌而化(佛祖统纪)。

　　梁氏女

　　梁氏女。汾阳人。少而盲。遇一沙门。教持阿弥陀佛。越三年。两目忽明。女持佛名不辍。一日见空中旛盖下临。佛及菩萨同来接引。遂化去(佛祖统纪)。

　　黄婆

　　黄婆。潮山人。专持佛号。兼诵法华金刚二经。偶病下痢。自知时至。便却食日饮水数盂。一夕邻庵僧善修。梦婆来别云。将往西方。越二日。西向念佛。端坐而逝。红霞烂然。覆其屋上。里人皆见之(佛祖统纪)。

　　崔婆

　　崔婆。淄州人。东平梁氏之乳媪也。为人朴愿。早断荤血。主母晁氏留意禅学。婆在旁。唯日诵阿弥陀佛。未尝有闲。亦莫计其数。年七十二。下痢。持念益力。忽唱一偈曰。西方一路好修行。上无条岭下无坑。去时不用着鞋袜。为有莲华步步生。或问婆何时当去。曰。申时。已而果然。茶毗时。舌独不化。若莲华然(徃生集)。

　　陶氏

　　陶氏。常熟人。丧偶独居。常持普门品。梦白衣大士以莲华授之。又梦梵僧授经一卷。启之。乃阿弥陀经也。既觉取经诵之。宛如夙习。一夕室中有光。朗然若昼。阿弥陀佛现身立经函上。由是持诵益虔。经卷上舍利迸出。积至合余(佛祖统纪)。

　　李氏

　　李氏。上虞胡生之妻也。夫丧后。日诵佛名。及阿弥陀经。夜以继昼。声彻内外。凡十余年。一日方端坐念佛。有僧现前。覆以绯盖。曰。十五日子时。汝当往生。问师何人。曰。汝所念者。李氏遂别诸亲故。至期异香郁然。光明照室。端坐而逝。七日茶毗。齿舌目睛皆不坏。舍利无数。次日茶毗处生一华。色白。周圆二寸余。莫知其何名也(佛祖统纪)。

　　盛媪

　　盛媪。钱塘人。日诵佛名。兼课观无量寿佛经。无何得病。一日起命左右具汤浴毕。面西端坐。问左右曰闻磬声乎。净土众圣且至。已而合掌笑曰。佛菩萨已至。金台现前。吾其行矣。言讫而化(佛祖统纪)。

　　黄氏

　　黄氏。明州人。早丧夫。还家依父。精修净业。临终。见佛来迎。结印徐行。屹然立化。家人筛灰於地。晨起验之。生莲华一孕(佛祖统纪)。

　　王氏女

　　王氏女。吉安人。少慕净业。日诵弥陀观音金刚诸经。母病亡。将殓。流血被体。女誓曰。若我孝心真实。愿母体不生臭秽。誓已。流血即止。及殓。即之。绝无秽气。已而父娶继室。与同修净业。一日女得疾。请僧说净土观门。俄起索衣。吉祥而卧。手揽观音像前宝幡。奄然示寂。将殓。继母筛灰於室。出莲华数朵(佛祖统纪)。

　　楼氏

　　楼氏。名静慧。寺簿周元卿妻也。尝阅传灯录。发明见地。已而皈心净土。念佛不辍。晚年得疾。忽见莲台现前。化佛无数。异香满室。顷刻而化。有女名妙聪。因母发心。亦笃志念佛。病中请僧行忏。恍惚见己身着新净衣。升七宝楼阁。绕佛作礼。谓家人曰。勤修净业。西方现前。西向右胁而逝(佛祖统纪)。

　　周婆

　　周婆太平人。早修净业。至老益虔。一夕胡跪称佛名。泊然而化。邻人见数僧振锡而行。婆在其后。须臾之间。冉冉腾空。向西而没(佛祖统纪)。

　　朱氏

　　朱氏。霅川人。持佛名者三十年矣。兼持金刚经。开卷时。每谓众圣监临。不敢踞坐。忽断食。日饮水数盂。阅四旬。梦三比邱手执莲华。谓媪曰。吾先为汝种此华。今日当开。故来迓汝。既觉。请僧同唱佛名。端坐而化(佛祖统纪)。

　　裴氏女

　　裴氏女。汾阳人。清净自居。专志念佛。临终。索火焚香。言佛来迎我。我当往生。已而天华飞坠。安坐而化(佛祖统纪)。

　　孙媪

　　孙媪。明州人。孀居三十年。日常念佛。兼手制衣衾袜履。施诸比邱。一日微疾。梦至忏堂。身挂缦衣。随诸比邱经行绕佛。既觉。沐浴更净衣。请僧行忏。亲诣佛前。诵阿弥陀佛经。至一心不乱。左手结印。寂然坐逝。空中奏天乐声。闻於远近(佛祖统纪)。

　　秦媪

　　秦媪。名净坚。松江人。志慕大法。厌恶女身。与夫别处。严持戒法。晨夕修净土忏仪。礼佛千拜。兼阅华严般若法华光明诸大乘经。日无虚晷。一日方端坐室中。忽有光明照空。逾於皎日。面西而逝(佛祖统纪)。

　　蒋十八妻

　　蒋十八妻者。海盐人。中岁与其夫合志修行。断除爱欲。日诵大乘经。历四十余年。一日各洗漱更衣。炷香唱佛名。并书一颂而逝。蒋颂曰。这个幻身。四大合成。今日分散。各归其根。诸幻既灭。灰飞烟绝。如空中风。犹碧天月。既无障碍。又能皎洁。一切永断。无有言说。四十年来。脱离嗜欲。惟阐大乘。朝诵暮读。今朝撒手西归。自有现成果足。其妻颂曰。看过莲经万四千。平生香火有因缘。西方自是吾归路。风月同乘般若船(闲窗括异志)。

　　沈媪

　　沈媪。钱塘人。持佛号十余年。日益精进。尝属画师绘八尺阿弥陀像。及有疾。安设床前。晨夕系念。并请僧同持佛号。忽语众曰。有一大僧授我金座。吾当乘之。遂耸身前席。众唱佛益力。媪曰。念佛功德。已登莲台。吾其往矣。遂瞑(佛祖统纪)。

　　孟氏

　　孟氏。醴泉人。既嫁。得痼疾。有僧教以专持佛名。行之三年。忽谓夫曰。可急报诸亲属。吾将去矣。已而送者毕集。孟氏焚香与众唱佛名。顷之。见一沙门振锡空中。曰。汝当往生。俄而旛盖翩翻。佛与菩萨同时俱至。遂化去(佛祖统纪)。

　　陈氏

　　陈氏。吴兴人。受持斋戒。以禅诵为乐。持佛名者三十年。兼诵法华经五千部。金刚弥陀二经。各五千四十八部。一日不食。家人问何故。曰欲求见佛耳。遂右胁而化(佛祖统纪)。

　　胡媪

　　胡媪。名净安。会稽人。专修净业。礼阿弥陀佛八万四千相好。每一相好。各礼一拜。如是者四度。偶得微疾。见佛来迎。安详坐逝。略人皆闻空中乐声。隐隐西去(佛祖统纪)。

　　周氏

　　周氏。嘉禾人。适孙氏。与舅姑同修净业。感室中佛像现光。香华盈案。或空中现诸佛菩萨。时闻天乐。或闻空中诵经声(佛祖统纪)。

　　郑氏

　　郑氏。名净安。钱塘人。常持佛名。偶得疾。闻空中声曰。汝西行有期。毋得自怠。已而佛现在前。身真金色。即起面西端坐。有子义修。已出家矣。召之。令讽阿弥陀经。安然而化。其女夜梦母报曰。吾已得生净土矣(佛祖统纪)。

　　周婆

　　周婆。鄞县人。精修净土。遇岁首。常持不语戒。昼夜端坐。尽月而止。暑月则施茶汤。历久不废。一夕梦大莲叶。徧覆市衢。己手执数珠。经行叶上。既而微疾。邻人夜见宝盖旛幡自空中来。入其门内。黎明。合掌唱佛而逝(徃生集)。

　　张夫人

　　张夫人者。不详其里居。晚而长斋。日诵西方佛名。年七十九矣。每夜坐息烛。四壁放光。现诸缨络。临终。焚香案上。篆烟宛转。结成佛像。须臾之间。作真金色。眉目若画。一手下垂。若接引状。篆烟甫消。而夫人寂矣(净土节要)。

　　薛氏

　　薛氏。武塘世家女也。母梦长庚入怀而薛氏生。后归周。生子五人而寡。专心净业。好施不倦。室中供观音大士。香烟吐蕊。结成莲华。人皆见之。万历十五年五月。得疾。医进乳糜。却之。遂断食。至九月六日。延僧礼忏。曰。四日足。吾事毕矣。设西方佛像。昼夜系念。令诸子同唱佛名。妇女毋得入。至第五日。晨起。索水盥手。诵甘露真言。着新净衣。戴志公帽。长跪佛前。唱然香赞佛偈。及三自皈依。礼三拜。诵佛名一百八声。方午。趺跏结印而化。神气熙然。家人闻莲华香满室中。遗令具龛。毋用棺椁。毋迎眚神。毋烧纸钱。毋杀牲以祭。诸子皆从之(徃生集)。

　　方氏

　　方氏。桐城诸生吴应宾妻也。年三十而寡。秉节自誓。专修净土。一老妪亦持戒。晨夕随侍。万历十三年。方氏年五十矣。有小疾。呼老妪相对唱佛名。晨夕无间。既而具浴更衣。晨起然香礼佛。还坐一榻。泊然而化(徃生集)。

　　徐氏

　　徐氏。嘉定陆生妻也。夫亡。笃志净业。旧有千金贷人。焚劵不问。箧中服物。悉用布施。朝夕佛前礼诵。如是十年。一夕忽呼侍者曰。看东方光发否。吾往生时至矣。遂高声唱佛。合掌而化(徃生集)。

　　许氏妇

　　许氏妇。杭州人。为人谨厚。日课佛名。久而弥笃。一日呼家人与诀曰。吾将去矣。着净衣端坐。取天目白华簪之。安然而逝(徃生集)。

　　于媪

　　于媪。昌平于贵之母也。专修净业。至老弥笃。一日取所着衣。浣濯甚洁。谓其子曰。将以某日往生净土。子未之信。及期。置几庭中。坐几上化去。空中隐隐有天乐声。乡人皆闻之(徃生集)。

　　潘氏

　　潘氏。名广潭。工部主事余杭李阳春之妻也。阳春故好施。晚常诵西方佛名。既逝踰年。见神於潘氏。登楼启窗。作洪语曰。要修行。要修行。潘氏通古今。初好排抵释教。晚而皈礼云栖。断荤血。习禅定。夜常跏趺达旦。兼修诸功德。散钱票不訾。万历三十九年冬。得疾。明年正月。自知不起。遗嘱家财。已而谓人曰。吾三世梵僧。今且偕大士而西矣。称佛名不绝口。屈三指而化。及敛。支体轻软。貌如生(虞德园集)。

　　朱氏

　　朱氏。仁和诸生孙标妻也。平生奉持斋戒。专修净土。尝然灯礼佛。灯光烂然。化成五彩。有佛跏趺其上。及将终。端坐合掌。称佛名。不辍。及敛。貌如生(学佛考调)。

　　祝氏

　　祝氏。公安龚仲淳妇也。甥袁宏道兄弟。好谈佛法。祝氏闻净土法门。信之遂专持佛名。兼诵金刚经。一日语诸子曰。佛言三日后当来迎我。及期。沐浴坐堂上。诸眷属拱列。良久。自言佛至。眉间放白毫光。长数丈。又言见一僧相好庄严。自称须菩提。俄化为百余僧。或从旁谓曰。经中凡一百三十八须菩提。即此是也。诸眷属共焚香诵佛名。祝氏微笑而逝。阁中一九岁婢。方卧地。忽大呼起立。言见数金甲巨人。执旛幢为夫人导。其幢柄拂面过。不觉痛失声。察之。伤痕宛然。既殓。棺中时发异香(袁中郎集)。

　　张太宜人

　　张太宜人金氏。绵州人。普安知府张怀麓妻也。家世贵盛而自奉甚薄。中年失偶。教诸子有法度。子正道正学。皆以科名显。太宜人晚得净土书读之。遂注心极乐。晨夕礼诵。一夕戒诸孙曰。尔辈好读祖父书。吾其去矣。呼侍女焚香。端坐而逝。数日后。见梦於孙曰。适从西方来。始知太宜人实生净土云(白苏斋集)。

　　杨选一妻

　　杨选一妻。南昌人。客居南京。年三十生子。即与夫别居。听夫置妾。自是长斋念佛。阅十五年。其年八月。疽发於背。痛入骨。见一恶鬼持刀逼之。有大力神驱之去。其痛顿息。旋谓夫曰。吾将行矣。有童子四人相迎。可以清茶供之。问将何往。曰往西方。合掌唱佛名而逝(净土晨钟)。

　　锺氏

　　锺氏。仁和张后溪继室也。年四十。丧夫。遂长斋。日诵西方佛名。历四十余载。居常每闻天乐鸣空。及唱佛声。泰昌元年十二月。卧病。数日饮汤一盏。明年元旦为家人言。莲华布地旛盖悬空。尔曹亦见之乎。口中唱佛名不辍。及暮。吉祥而化(净土全书)。

　　吴氏女

　　吴氏女。太仓人。生时趺坐而下。稍长。皈心佛乘。事亲孝。不愿有家。人或劝之。辄指天为誓。初从昆弟析诸字义。已而诵佛经。悉通晓大意。朝夕礼拜甚虔。俄梦神授以梵书准提咒。有病疟者。以梵字治之。立愈。尝於梦中得通宿命。自言曾为宋高僧。此来专为父母。年二十三当成道果。崇祯四年。年二十三矣。闭关一室。专修净土。仲冬之末。示微疾。作偈辞世。勉亲坚修勿懈。日方午。索玉戒指佩之。右胁而逝。将殓。红光溢於面。母为理发。异香从顶中出。达於户外。经夕不散。居四年。茶毗。骨莹如玉。顶作黄金色。为起塔以奉之(续徃生集)。

　　卢氏

　　卢氏。名智福。徽州程李清妻也。晚迁湖州。季清奉佛甚虔。力营福业。卢氏竭资为助。长斋。日课佛名二三万。约己惠下。未尝詈人。崇祯五年。得危疾。请古德法师。授五戒。咨净土法要。遂一意西归。季清为诵华严经。至入法界品五十三门。为一一讲说。卢氏悉领解。季清复策之曰。百劫千生。在此一举。努力直往。毋犹豫也。遂高声唱佛。夜以继昼。如是半月。其母及女来问视。悉谢遣之。曰。毋乱人意。十一月八日。忽睹莲华现前。化佛垂手。身心踊跃。急索香水沐浴。西向叉手。连称佛名。右胁而逝。时方午。及暮扪其顶。热可灼手。年三十九。藕益法师为之传。系以赞曰。哀哉三界。爱欲为根。根株不拔。奚望西生。莲华国土。永离尘情。此缘能断。彼质斯成。勇矣智福。女中之英。一日一夜。净念功殷。华台接引。眼识分明。子母恩爱。枯木寒氷。吉祥善逝。长辞苦轮。我今随喜。愿共群伦。顿除爱网。证入元门(灵峰宗论)。

　　费氏

　　费氏。湖州双林镇沈春郊妻也。少寡。织纺自膳。持斋数十年。供养三世佛画像。及檀香大士。日诵金刚经一卷。佛名千声。寒暑不辍。崇祯十一年。大疫。壻张世茂迎费氏往居其家。止携大士以行。费氏居一楼。日课回向。祝愿此香直达佛所。如是三载。忽空中有香绕楼数日。粉墙上涌现三世佛像。庄严精妙。远迩诧传。瞻礼日众。或以净巾擦之。色逾光明。又四年。一日告壻曰。吾欲返故居。入门。即洒扫焚香。参佛诵经。至第三日早。沐浴更衣。端坐念佛。午刻。大呼佛来也。我行矣。别众而逝。年七十有三(巾驭乘续集)。

　　李氏

　　李氏。刘道隆之母也。年四十。长斋奉佛。除静室一间。供奉观音大士。朝夕礼拜。唱佛名千声。虽大寒暑不辍。刻金刚经以施人。每遇诞日。诫子妇毋置酒。唯礼忏一日。或三日。如是二十五年。将终前一岁。延僧诵经七昼夜。梦所奉大士持数珠一串示之曰。以此授汝。珠数乃汝往生净土之期。数之。得五十三。觉而识之。至明年五月十三日。忽告家人曰。吾今日往西方矣。可为我同声唱佛名。助我西行。子妇辈坐榻前唱佛。李氏面西端坐而逝。道隆述其事为世劝焉(金刚持验记)。

　　李氏

　　黄太宜人李氏者。南京仪制主事建昌黄端伯之母也。贤明仁慈。信乐佛法。晚岁诵金刚经地藏经日虔。一夕梦趺坐山巅。佛光照身。觉谓其子曰。西方之期至矣。无何。示微疾。端坐而逝(建昌志。县榻编)。

　　陈妪

　　陈妪。常熟人。居於城南。以纺为业。笃信佛法。随纺车声唱阿弥陀佛。终日不绝口。如是三十年。一日忽呼其子谓曰。而不见空中宝盖幡幢乎。吾其逝矣。因拍手大笑。取汤沐浴竟。即合掌化去。事在顺治十年。翁尚书叔元。方微时。闻其事。亲往视之。见妪凝然危坐。室中香气袭人。晚着净土约说。书其事以证焉(净土约说书后)。

　　张寡妇

　　张寡妇。常熟人。居小东门外。安贫守节。专持佛号。不择净秽。未尝少间。以下痢终。遗一破裙。臭不可近。弃之中流。忽见莲华交发五色灿然。散布水面。见者惊异。乃取裙还送一庵。作佛座前案围。事在顺治间(果报闻见录)。

　　陆寡妇

　　陆寡妇。常熟人。年二十。夫亡。持斋戒佛。与人无竞。至六十七而终。焚其衫裙。火气既绝。忽见金光迸出。灰中俨然有佛像在焉。共数十。闾里聚观。皆焚香膜拜。事在康熙三年(果报闻见录)。

　　杨氏

　　杨氏。张秩斯之妻也。父次弁。虞山严氏出。严家世学佛。故杨氏自幼即归心大法。既适张。寻礼僧德真。受三皈五戒。断除爱欲。年二十七。病剧。发愿求生西方。室中供接引佛像。高唱佛名五日。室中闻栴檀香。至七日。瞑目顷之。见观音大士谓曰。莲华种子。已有半功。其半看汝手段。问从何处着力。答曰。撒手便行。即合掌唱佛趺坐而逝(续徃生集)。

　　江氏

　　江氏。余杭严讱公继室也。讱公故云栖弟子。奉西方之教。江氏自归严。奉教甚笃。鸡鸣起。跪佛前唱佛千声。次及诸经咒。凡爇香炳烛盥饮之事。胥自为之。不以役侍婢。康熙七年三月六日。晨课毕。俄而体惫。复就寝。移时。忽大声曰。观世音菩萨来矣。趣具汤洗沐毕。就枕而逝。及殓。颜色红润。手足柔软。若委蜕者然(净土全书)。

　　徐太宜人

　　徐太宜人。钱塘徐浩轩之母也。平生奉佛甚谨。诵西方佛名。绘像为图。旁累数千圈。记所诵数。每一图毕。即纳黄布囊中。如是数岁。康熙三十四年卒。卒之日。家人焚囊於盆。忽闻盆内爆然。视之。见五色光起。布成缁色。其上现楼阁栏楯。重迭周匝。中涌莲华数十。华上各有一佛合掌趺坐。复现诸天女恭敬围绕。一一皆如粉色画本。见者莫不惊叹。明日掇灰。视囊背所现诸形象。与囊面无异。惟佛后又有一老母执拂随行。浩轩为之记如此(信征录)。

　　凌氏

　　凌氏。法名善益。吴人张廷表之妻也。母叶氏。长斋四十年。礼古潭和尚为师。日拜华严经。周而复始者三。年八十一。梦罗汉现金色身。遂逝。凌氏年四十余亦长斋。礼古潭为师。日夜六时。行大悲忏法。拜华严经。凡再周。常以五更起入佛堂。廷表为煮汤果饷之。晚而专诵大悲咒。阿弥陀佛号。求生西方。一日观音大士现像。遂示疾。谓其女曰。佛光满室。吾行矣。遂逝。年六十九。事在乾隆三十四年。女适朱氏。奉法亦虔。课法华经。持西方佛号。其家人。多从而化焉(善女人传)。

　　余媪

　　余媪。徐州宗氏女。昭月和尚之母也。和尚既主扬州高旻寺。迎媪至寺。辟一室居之。媪初入室。思家颇切。与和尚言。輙道家事。和尚为说苦空无常无我之法。劝母一心念佛。求生西方。弗省。和尚遂匿弗见。媪召之。亦弗往。媪无可奈何。遂勉强持佛名。苦不能继。居三年。稍益熟。遂发深信心。受菩萨戒。晨夕礼拜甚虔。和尚往见媪问颇思家否。媪曰。念佛好。不思家也。一日坐庭前。面塔唱佛名。忽光开。见金色世界。光耀无际。墙壁树林。廓然摧灭。媪大喜。踊身即之。倐无所睹。自此六根悄然。动静起居。不生一念。久之。梦至一人家。有妇坐草。媪惊曰。何为至此。吾方求生西方。入胎出胎。大可畏也。急走出。瞿然而觉。晨起以告和尚。曰。吾生缘殆尽矣。其为我集僧唱佛名。送我西行。从之。遂西向坐逝。事在乾隆二十七年(善女人传)。

　　杨媪

　　杨媪。杭州人。居北门外石灰坝。年五十余。得风疾。僵卧。呻吟彻昼夜。有旅亭师者。自京师还天目。过其居。其子为设斋。请入视母。媪频顣曰。病甚。师莫有好方能愈我否。师曰。有之。恐汝不肯服耳。媪曰。诚有之。安肯不服。师曰。病从身起。身从假合。汝能舍身。病自去矣。媪曰。舍身奈何。师曰。汝但将身放下。一心西向。系念阿弥陀佛。阿弥陀佛是大医王。能除一切众生之病。但能至诚念佛者。阿弥陀佛自来救汝。媪曰。佛果来乎。师曰来。但患汝念不切耳。既别去。媪遂持佛名。默观西方。日益恳至。居五月。语其子曰。阿弥陀佛至矣。四日后吾当西归。为我诸旅亭师作别。师时在天目。不至。及期。别请僧十人。共唱佛名。媪起坐向西而化。事在乾隆三十六年(善女人传)。

　　余氏

　　余氏。法名真修。吴人朱颖符妻也。年三十二而寡。至三十六。长斋奉佛。晚年以家事付儿妇。专修净业。年七十。夏秋之交。梦游一池畔。池中有船。载比邱尼优婆夷十数人。中有一人招余氏云。西方去。余氏自念言。此时不去。待岁晚可耳。招者遽云。且待后船。至九月六日。梦阿弥陀佛现身接引。既觉。自知时至。请所事文岐师作别。师至。索莲华不得。以莲叶与之。余氏欣然。念佛弥切。内外俱闻异香。至十一日清晨。索水沐浴。更新衣。趺坐称佛名。有顷。右胁而逝。事在乾隆三十六年(僧正琦述)论曰。十方严净国土。纯一化生。无有女人。而韦提希夫人。因子恶逆。起心厌离。即得见阿弥陀佛。受记往生。又莲华经明受持之利。偏记女人往生极乐。故知娑婆女人。於西方净土。有大因缘。自莲宗盛行。闺合诸贤。往往能专志勤业。一生取办。彼具丈夫之形者。视此能无愧乎。

　　往生物类第十
　　鹦鹉

　　唐河东裴氏家。有鹦鹉。以其名载梵经。常狎而敬之。告以六斋之禁。比及辰后。非时之食。终夕不视。或教以持佛名号者。当自有念以至无念。则仰首奋翼。若承若听。其后或俾之念佛。则默然而不答。或谓之不念。即唱言阿弥陀佛。每虚室戒曙。发和雅音。穆如笙竽。念念相续。闻者莫不洒然。贞元十九年七月。悴而不怿。驯养者知其将尽。乃鸣磬告曰。将西归乎。为尔击磬。尔其存念。每一击磬。一称阿弥陀佛。暨十击磬而十念成。敛羽委足。不震不仆。奄然而绝。阇维。得舍利十余粒。节度使韦皋为之记(佛祖通载)。

　　鴝鹆

　　宋元佑间。长沙郡人。养一鴝鹆。俗呼为八八儿者也。偶闻一僧念阿弥陀佛。即随口称念。旦暮弗绝。其家因以与僧。久之鸟亡。僧具棺以葬之。俄口中生莲华一枝。或为题曰。有一灵禽八八儿。解随僧口念阿弥。死埋平地莲华发。我辈为人岂不知。又天台黄岩正等寺观师。畜一鴝鹆。常随人念阿弥陀佛。一旦立死笼中。乃穴土而葬之。舌端生紫莲华。大智律师为偈颂之(佛祖统纪)。

　　白鹦鹉

　　白鹦鹉。岭南一士人所畜也。晨朝必诵观音号。白衣咒。兼能诵归去来辞。赤壁赋。及李白诸诗。或晨课未毕。导以诗文。不应也。一日谓士人曰。我从西方来。还从西方去。其夕奄然而化(见闻录)论曰。一切众生。具有如来藏性。乃至三恶道中。但有能系念阿弥陀佛者。即得往生彼国。见佛闻法。观鹦鹉鹤鹆事。岂不信然。经云。宁受地狱苦。得闻诸佛名。不受无量乐。而不闻佛名。幸得为人。六根完具。不知念佛。甚者诬且毁焉。亦可谓自暴之尤者矣。岂不惜哉。

　　净土圣贤录卷九(终)

