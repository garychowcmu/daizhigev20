续藏经　西藏剌麻溯源
　清 守一编辑

　　　　吴中沙门　守一　编辑
　　按西藏。在於甘肃嘉峪关外。绕东之南。有祁连山。山之南有蒙古之青海。青海之西南。即藏之东北界。四川雅州之西。松潘厅之打箭炉。出塞千数百里。即藏之东界。为官长往来之正驿。此官站之大道也。前后两藏。东西六千余里。南北三千余里。距京师一万四千余里。藏之西北界大戈璧。东南界云南金沙江。南界缅甸。西南界廓尔噶国。
　　自汉唐即有乌斯藏。即今西藏。名异地同。藏之西南界外。为廓尔喀国。廓尔喀之西。即为东印度国。东印度之西。乃中印度。即古佛国也。
　　剌麻者。乃西域之尊称。译华言为无上二字。比中国之称和尚。为力生二字也。
　　自唐太宗时。文成公主。下嫁与乌斯藏汗。赞普为妃。专尚佛教。兴建大塔寺庙数百坐。延请印度高行剌麻到藏焚修教化。历宋元明清。均有高行剌麻。故元世祖封剌麻八思巴为帝师。大宝法王。后嗣世袭其号。为红教之宗。
　　至明永乐成祖。封剌麻哈立麻。为大宝法王。西天大善自在佛。其徒三人皆封国师。又封大乘法王。大德法王。又封阐化　阐教　辅教　护教　赞善五法王。又授西天佛子者(二)。灌顶大国师者(九)。灌顶国师者(十八)。法王等命终。其徒辄自相承袭。渐后变为旁门。争名夺地。而诸法王之后。先娶妻生子。再落发为剌麻。候前剌麻命终。则其子顶替。私袭其位。与所娶之妻。每逢朔望相见。余日则不相会。虽戒再淫之说。未知能恪遵否。而剌麻自印度来藏。身搭红衣。故名红教。后红教繁盛。又分花帽红帽者。名目甚多。
　　黄教者。自永乐十五年间。有青海之西宁卫。生一人名宗喀巴者为剌麻。先入藏投红教。授经持咒。见该教之人。均炼神通。专事吞刀吐火。衒奇惑众。不修戒定慧之正道。故舍去而入藏内甘丹寺。习定得道该寺。至成化十四年示寂。宗喀巴初修道时。即改其衣冠为黄色。不屑同於红教之人。宗喀巴临终。遗嘱二大弟子。世世以呼毕勒罕。应身转世。不迷本性。能知夙世。还来为坐床掌教之师。二大弟子者。一名达赖。一名班禅。至乾隆中已第六次转生矣。
　　又有第一世达赖之大弟子。名哲卜尊丹巴者。一支住持蒙古库伦。亦能仿达赖班禅。以呼毕勒罕。不迷本性。世世转生者。
　　康熙中。又有第五世达赖之弟子。名章佳呼土克图者。为雍正时国师大剌麻。亦能以呼毕勒罕。不迷本性。转世再来。常住京都口外。
　　大清太宗崇德七年。延请第四世达赖剌麻至盛京。称为金刚大士。还住藏中。顺治初遣使迓达赖。九年至京师。封西天大善自在佛。领天下释教。又封为普通鄂济大剌麻。
　　达赖班禅。分主前后两藏。乾隆时理藩院造册。至第六世达赖。所辖寺庙。计有三千一百五十余所。共计剌麻三十万二千五百有奇　班禅所辖寺庙三百二十七所。共计剌麻一万三千七百有奇。
　　布鲁特二部红教。亦有寺庙一百二十。剌麻二万五千。红黄二教。共计现有剌麻三十四万一千二百有奇。可谓盛之极矣。
　　其他剌麻学道。能明心见性。由达赖班禅证明。方能称呼土克图。能不迷本性。转世再来。方称呼毕勒罕。
　　综计剌麻之能。以神识转生於世。出呼毕勒罕。入理藩院册者。西藏称呼土克图者十八人。称沙布隆十有二。漠北蒙古十有九。漠南蒙古五十有七。青海番地三十有五。四川察木多番地五。驻京呼土克图十四。共计呼毕勒罕一百六十。其能得呼土克图。方可管辖番民。如同土司。僧多於民。不设官吏。君并於师。介於出家在家之间。其秩有国师。禅师。及大剌麻。扎萨克等。分住各番。及蒙古部落。皆受达赖班禅。颁领赠秩。其兵刑税赋。则有剌麻为第巴。有噶布伦。有戴琫。有堪布。有商上等职。掌司其事。
　　嘉庆八年第八世呼毕勒罕。转身之达赖剌麻。灵征众着。由驻藏大臣奏闻。请旨坐床掌教。至今又数转矣。
