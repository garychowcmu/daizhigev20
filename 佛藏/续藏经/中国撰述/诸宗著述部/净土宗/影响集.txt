续藏经   影响集
　清 尼量海着
　　 

　　影响集

　　　　菩萨比丘尼　量海

　　净土诗

　　能从忍界现西方。只要当人信愿强。处处慈尊常接引。即时演出妙莲香。
　　庐山面目旧家风。嫡子亲传道自同。成佛以来今十劫。弥陀合在我心中。
　　净土昭昭在目前。不劳举步问金仙。乐邦有路谁先到。咫尺家山落照边。
　　瓦砾荆榛真净土。见闻知觉古弥陀。但能当处忘分别。拍手呵呵唱哩啰。
　　持戒严身福报真。金沙地上玉楼春。但观自性弥陀佛。历劫何尝染一尘。
　　要结西方净土缘。是非人我尽倾蠲。脚头脚底莲花国。到岸何须更觅船。
　　佛语禅心两不差。桃红李白一般花。琉璃地上铺金粟。玛瑙阶前布玉沙。
　　独坐幽居万虑忘。全身浑是法中王。休将迷悟遮心眼。正觉花开徧界香。

　　偶作

　　兀兀翛然却是痴。明明了彻实无知。施为动转原非识。水月相交映绿池。
　　一处消融六处闲。夕阳西去月东环。现成公案休提起。高卧北窗门不关。

　　二十四气省怀诗(选三)

　　惊蛰闻雷万物苏。莫从个里认荣枯。山前涧水源头活。彻底澄清不受污。
　　春分紫陌谷莺啼。一片闲云伴我栖。明月清风留不住。逍遥自在任东西。
　　大雪缤纷似絮团。高山平地一同观。头头物物无穷意。多少禅流被眼瞒。

　　无题

　　看他孤独人。真为无事客。出入往来间。逍遥无杖策。既无儿女情。亦无妻子迫。偶然树下坐。则见梅花白。
　　行到山尽头。坐看云起处。白云天际飞。红日空中住。沧海变桑田。邱陵夷无地。起灭水中沤。聚散小儿戏。
　　堪嗟为僧者。未闻佛教音。但知噇饱饭。不悟本来人。终日心境斗。拘牵利与名。能得几时在。俄成一聚尘。
　　今朝年初一。元旦是好日。[冬/鼓][冬/鼓]锣鼓响。个个衣冠饰。相逢咸打恭。茶话喜作揖。人人贺新年。我道是旧日。
　　石室寒岩客。不知昼与夜。坐来岁月忘。懒把众生化。真个自了汉。贼虎龙蛇怕。问他庐陵米。如今作么价。
　　但说世界空。时时行於有。空亦不自空。有亦不自有。空有本来无。无无何须守。论尘野犴鸣。谈真狮子吼。
　　今古往来客。奔波日夜忙。贪荣为底事。谋利作经商。富贵暂时乐。泥犁万劫长。前程长远在。何不早还乡。
　　人寿不满百。夭殇更可怜。况逢世路险。往复转乔迁。恩爱终须别。冤亲未了缘。无生极乐国。解脱自安然。
　　业净未曾乾。众生处处着。回头自反观。旋转皆旅泊。但觉本性空。诸缘自脱却。逍遥无事人。所在成安乐。

　　聚沙庵歌

　　一粒沙藏世界。无边剎土不为大。童子戏庄成佛塔。山僧旋绕忘疲怠。何为庵绝缠盖。楼台殿阁无障碍。厨灶三门日日新。交飞群燕往来宾。未识庵中谁是主。主中之主没疎亲。没疏亲无用人。莫向个中细讨论。八风不动消息尽。觉海圆明心月澄。体似镜用如神。胡来汉现不留痕。城隍市井如来藏。有相身中无相身。屋虽小恰宽舒。恒沙诸佛众生居。成住坏空幻起灭。基地坚牢本自如。三椽下六窗内。吃饭穿衣无向背。茫茫今古众英雄。千万买邻空自累。

　　经题如是

　　这个是恁么。旋岚而倒岳。十方与三世。何处生芒角。春暖花烂漫。秋风树叶落。切莫动着他。天然活卓卓。

　　拟古为平湖陆孝女作

　　瞻彼鹉湖。维洁维清。厥有陆女。曰孝曰贞。(一解)无父何怙。有母能慈。抚我育我。朝夕依依。(二解)俾我及笄。为我联姻。夭桃未赋。孤雁沈沦。(三解)誓不再更。愿终养母。裁云缕月。不辞劳服。(四解)母没女存。女泪溅溅。竟随母逝。贞孝两全。(五解)光明心地。一志允终。神其远矣。名留淛东(六解)。

　　念佛诗四十八首

　　一句弥陀称性称。莲花九品摄三乘。无生一念超权学。补处金台即可登。
　　一句弥陀三际平。愿弘六八一时成。三祗万行圆修证。顿悟无生无不生。
　　一句弥陀妙悟存。性空罪福不留痕。莲花朵朵随心现。听法常依世所尊。
　　一句弥陀理现成。无修无证亦无生。法王自有光明界。步步琉璃地上行。
　　一句弥陀信愿真。东西土不离当人。个中圆裹三千界。树树花开一样春。
　　一句弥陀照世灯。无边教海总持能。本来妙谛通真俗。不滞中观即上乘。
　　一句弥陀决定称。别求向上更何能。声声遍满处空界。落尽牵缠倚树藤(我　朝　　　世宗宪皇帝云直将阿弥陀佛四字作句话头一念万年自然摸着鼻孔)。
　　一句弥陀果作因。天真父子体同伦。堂堂独露娘生面。信步还乡莫背亲。
　　一句弥陀体用真。当阳觌面露全身。无阴阳地翻觔斗。剎剎尘尘转法轮。
　　一句弥陀信口称。才兴一念隔千层。本真岂待回光照。无量音声即法灯。
　　一句弥陀念虑清。当人已属宝莲生。何须两土分清浊。个个毗卢顶上行。
　　一句弥陀称自心。广长舌相是知音。六方齐赞弥陀佛。不是寻常学诵吟。
　　一句弥陀度此生。莲花国里早标名。八功德水常充满。如意珠王骨自清。
　　一句弥陀转法轮。缘因彻处了因真。明珠护惜戒根净。一剎那间证正因。
　　一句弥陀佛脉清。开权显实悟无生。圆明处处长安道。何用三车门外迎。
　　一句弥陀辟恶氛。娑婆苦海顿超群。风声鸟语谈真谛。净秽何妨分不分。
　　一句弥陀妙独尊。性修交互莫须论。同时遮照身心彻。依正融通不二门。
　　一句弥陀决定因。乐邦径路不迷津。何须更觅安心法。始本如如子向亲。
　　一句弥陀静听真。声声唤醒本来人。明珠百八循环转。无数祥光舌底申。
　　一句弥陀三昧成。冥通圣境佛来迎。玲珑性相莲花土。不动身心悟法明。
　　一句弥陀本最清。三修圆具果中因。而今莫问如如谛。脱体无依身外身。
　　一句弥陀念莫停。繁华丛里梦初醒。云开月现光华满。徧界花台故国宁。
　　一句弥陀妙转轮。恒沙诸佛赞斯人。同声相应金台现。顿证无生即法身。
　　一句弥陀了义成。直心正念志专精。真诚不假功勋就。花阁重重随自行。
　　一句弥陀别有灵。红尘影里白莲馨。池深花大犹余事。露坐金台法界宁。
　　一句弥陀作入神。山河大地绝纤尘。庄严无量从心现。心地闲闲四季春。
　　一句弥陀救死生。超凡行愿霎时成。轮回从此顿然息。来往无遮法界清。
　　一句弥陀涤俗襟。法身向上少知音。堂堂日用天真佛。不肯回头何处寻。
　　一句弥陀绝妙门。依凭四字出乾坤。法王最胜伽陀药。唯在都卢一口吞。
　　一句弥陀静有音。无边胜侣已来临。本光一发浮云散。见佛原来见自心。
　　一句弥陀法乐成。汪洋苦海一时倾。水晶楼阁莲花座。慧照重重万法明。
　　一句弥陀万念真。金刚坚固力持身。得生彼国无穷寿。觉树花开别有春。
　　一句弥陀法法平。六根无碍六尘清。本来四土无高下。福慧良田不假耕。
　　一句弥陀佛慧明。唯心净土不生生。从来身土原非隔。主伴圆融性海平。
　　一句弥陀愿力诚。圆成十念往西行。居然下品犹登岸。托质莲胎脱四生。
　　一句弥陀尽力称。三涂八难总超升。持名灭罪金莲现。悲愿全凭佛力增。
　　一句弥陀慧月临。如来护念善根深。径登不退趋安养。垢习尘劳总不侵。
　　一句弥陀信可珍。金容佛影现吾心。此生每厌娑婆苦。遥想花池宝树林。
　　一句弥陀见本真。回光返照脱沈沦。愿将八德池中水。涤尽娑婆世上尘。
　　一句弥陀慧力存。甚深妙法在斯门。锻凡炼圣金师子。金体玲珑报佛恩。(花严极乐极乐花严)
　　一句弥陀俗虑清。谁闻净土不求生。祇缘彼国严新果。广种心田努力耕。
　　一句弥陀无古今。慈云霭霭倍钦心。当观落日如悬鼓。天乐盈空法韵深。
　　一句弥陀转念轮。五根五力妙严身。百千三昧从斯就。万善齐修不退因。(似有永明在目)
　　一句弥陀物不侵。尘尘剎剎现吾心。无边天乐微风奏。更有频伽发妙音。
　　一句弥陀悦性情。功深离相逆流行。双亡双照心无染。离即离非法性平。
　　一句弥陀妙莫论。花严界里十玄因。破除情量知无碍。一念齐开胜法轮。(灵复曰绝似镜影钟声诸作)
　　一句弥陀境界清。三千性相等圆明。一方土净方方净。一念专精念念精。
　　一句弥陀心月临。后心功在最初心。三祗片念圆无二。即此因深果自深。

　　阿育王舍利塔前然指愿文

　　归命大愿王。无垢清净光。解脱三昧海。荡涤我心凉。弟子(如德)等。与法界含识。无始至今。具二种之无明。作二死之根本。迷真逐妄。背觉合尘。依於三业。六根所造。五逆十重。恶因广大。苦果无穷。没溺三途。沈埋六道。因缘宿习。感报女流。学正教以靡穷。修净业而罔就。虽堕僧数。於戒有违反。复思维惭惶克责。敬然一指。奉供　本师释迦文佛。真身舍利宝塔。平等真如。一体三宝。莲花界中。弥陀如来。观音势至。海众菩萨。同垂证明。加被摄受。(如德)假陈幻焰指头。煅炼金刚智性。慧光晃耀。裂邪见之网罗。妙观圆通。破重阴之区宇。罪愆消灭。早悟圆顿上乘。修证齐融。直入毗卢性海。忘身与意。利己及人。平等光中。决定往生极乐世界。寂光真境。不隔纤毫。更愿临命终时。三心圆显。三障顿消。莲开上品之花。佛授菩提之记。承事十方诸佛。度化一切有情。尽未来际。无有疲厌。

　　目前机跋

　　夫目前机者。从上诸老宿。自悟已后。见色闻声。举步掉臂。语默动静。瞬目扬眉。无不是显扬第一义谛。吐露本分家风。所谓目前机也。然先贤后学。虽悟本性。非一非异。盖为见解未忘。犹被目前种种境缘所夺。是故悟有浅深。见有徧圆。且目前机。法门最广。其义极深。迷之者。六根门头。逐色随声。向外驰求。而莫之返。悟之者。触境返缘。返流旋一。当处消融。在处解脱。机能转者。转万物而消归自己。此乃真开后学之慧眼。以续从上之正宗也。

　　警众语

　　花严以人中师子比佛。五十三善知识。独一比丘尼以师子为号。可知威神卓越。成就佛心。不以比丘尼而遂弱也。我等堕在僧数。毁形割爱。违亲去里。为何事乎。实因生死事大无常迅速。一句了然。断尽轮回恶境而已。若为名利荣耀。称心快乐。非出家之本志矣。今之出家人。一经剃落。便自高狂。不了自心。受人礼敬。如斯行止。难报四恩。徒入空门。将何凭恃。况乃人身难得。佛法难闻。已得已闻。又复错过。袈裟下不明此事。苦无极矣。且今日大比丘僧。还有诸方丛林禅堂规策。堂头长老开示熏闻。虽自迷昧。渐得明通。我辈比丘尼众。都无此也。终日喧喧。逐色随声。向外驰求。未尝返省。为师不教。为徒不学。光阴可惜。剎那一生。荏再人间而无所益。夫女人出家。当弃女人之习。发胜妙之种。尊重高僧。猛入佛法。心忏悔。念清凉。深发大悲心。全行解脱事。方得十方矜式。四众环兴。伏望诸贤及早立志。己事未明。他事莫理。专心一处。不了不休。然此一事。人人本具。各各现成。所以心源未畅。逐境飘驰。实因终日在妄想影子里作活计。不得真实受用地。无论念佛参禅。总要将我等历劫以来爱习爱种。次第拔出。一时破尽。方有下手处。终日一行。习气若发。自家断之。还归一行。一行功深。於静细中。照见种子。还以一行除之。一行有力。爱种自枯。即永绝众生心累也。然一行不论禅净。总是孤炯炯地。十二时中。更无一事。十二时中。常若有事。方是修也。断不可一念涉入名闻利养也。所谓神尼不在现通说法。但禅净二宗。或单修一行。或并作一行。各人手眼。随力修之。亲近善知识。思惟了义教。於一切法。心心平等。如是用功者。得力而省力。省力而得力。即神尼也。何以故。直截下手。未曾自欺也。师子搏虎用全力。师子搏兔用全力。有人问。用何等力。古人云。不欺之力。果能不欺。则十二时中。本光常住。勤修一行。顿显本来矣。灵山会上。六千比丘尼。未受成佛之记。龙女一出。大众皆兴。故六千比丘尼。近作法师。远阶佛位。然在师子一频申。则已五十三位具足。尼不自弱。则法界本无远近也。何不痛念。出家时。一场甘苦。猛就大法。学师子频伸。脱尽诸女人境界乎。清规束身。神明自远。勿甘碌碌。是我真眷属矣。

　　影响集(终)

