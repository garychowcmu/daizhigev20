续藏经   净土警语
　清 行策着

　　净土警语目次

　　劝发真信　　申劝　　又申劝　　起三年长期示众　　起精进七期示众　　料柬法门　　九品略辩　　示夏子彝居士　　示丁耕野居士　　柬顾兆祯居士　　答顾兆祯居士　　名字说与金水若居士　　首楞严经势至圆通章　　旅三字说　　观佛毫相法

　　 

　　净土警语

　　　　菩萨苾刍　行策　截流

　　劝发真信

　　念佛三昧。其来尚矣。自远祖崛起庐山。肇兴莲社。六时净行。遂成千古芳规。虽日功高易进。乃末世行人罕获灵验。良由信愿不专。未能导其善行。以要归净土故也。今既广邀善侣。同修净因。若非谛审发心。那知出苦要道。凡我同人与斯法会者。须具真实信心。苟无真信。虽念佛持斋放生修福。祇是世间善人报生善处受乐。当受乐时即造业。既造业已必堕苦。正眼观之。较他一阐提旃陀罗辈。仅差一间耳。如是信心岂为真实。所谓真信者。第一要信。得心佛众生三无差别。我是未成之佛。弥陀是已成之佛。觉性无二。我虽昏迷倒惑。觉性未曾失。我虽积劫轮转。觉性未曾动。故曰莫轻未悟。一念回光。便同本得也。次要信得我是理性佛名字佛。弥陀是究竟佛性。虽无二位乃天渊。若不专念彼佛。求生彼国。必至随业流转。受苦无量。所谓法身流转五道。不名为佛。名为众生矣。次要信得。我虽障深业重。久居苦域。是弥陀心内之众生。弥陀虽万德庄严。远在十万亿剎之外。是我心内之佛。既是心性无二。自然感应道交。我之苦切。必能感。佛之慈悲必能应。如磁石吸铁。无可疑者。所谓佛念众生如母忆子。子若忆母。如母忆时。母子历生。不相违远。若众生心忆佛念佛。现前当来必定见佛。去佛不远也。具如上真信者。虽一毫之善一尘之福。皆可回向西方。庄严净土。何况持斋秉戒。放生布施。读诵大乘。供养三宝。种种善行。岂不足充净土资粮。唯其信处不真。遂乃沦於有漏。故今修行别无要术。但於二六时中。加此三种真信。则一切行履。无烦改辙矣。倘欲舍此度门。别商元妙工夫。则诸方宗匠如林。剎竿相望。正可随处问津。不须投足兹社。若果名心永尽。素愿攸同。时节因缘。幸常集会。依稀莲漏。仿佛篮舆。今古如斯。遗风未泯。庶他生为亲近之津梁。即此世为助发之资具。愿交勉焉。

　　申劝

　　昔真歇和尚云。佛佛授手。祖祖相传。惟此一事。更无余事。释迦老子住世七十九年。说法三百余会。独於净土之教。谆谆赞说而不已。得非以是为超凡入圣之捷径乎。然此法门诚易诚难。夫执持名号。修众福善。至心回向。即得往生。苟得往生。则横截五道。顿超三有。直阶不退。不历多祇。岂非简易。倘若娑婆事业。在在萦怀。一暴十寒。心不专笃。遇五欲时。如胶如漆。遭逢逆境。结怨衔恨。而欲命终。彼佛接引。又必不可得之数。岂非难事。由此观之。净土法门药也。娑婆贪爱忌也。众生业病。教奉医王。甫服其药。复饱食其忌可乎。及乎临欲命终。重处偏坠。净因微弱。难脱苦轮。翻谓医王误人。佛法无验。悲夫。若辈颠倒极矣。曷不思匡庐法社十八高贤暨百二十三人俱留瑞应。具载方策。古今日月。古今山河。彼既丈夫。我岂不尔。当知不尔者。祇是重处放舍不下故也。凡我同会。缁白老壮。宜各痛念。娑婆险恶。早求出离。六道之匍匐。九品之逍遥。利害天渊。大须猛省。必也生大欣厌。舍秽取净。信此取舍与不取舍。原非异辙。毋骛虚名。毋执空见。毋受高帽。禅和口头。三昧惑乱。毋求旦夕速效。妄冀心外有佛来迎。动诸魔事。不论居家时入社时。恒以念佛为正行。以勉修众善为助行。更於贪瞋习气。刻意揩磨。使重处得轻。生处渐熟。净念相继。愿行相资。自然千稳百当也。其众行之中。则放生一事为最善。但应谛思。彼虽同性。犹属异类。尚须救之。况我同类之人。障深业重。有不久堕入恶趣者。有现在地狱受苦者。彼地狱苦。剧於世间刀火。奚啻十百千倍。何容於此。置之膜外。不图拯救。然其拯救之法。亦惟在今日。一心念佛。以速生安养。然后乘本愿轮。运大神力。兴无缘慈。扩同体悲。分身散影。於十方剎土诸恶趣中。寻声救苦。如观世音菩萨。誓空地狱。如地藏王菩萨。拔一切众生苦因苦果。与一切众生世出世乐。摄一切众生。同觐弥陀慈父。到究竟安隐处。具如是志愿。方是丈夫汉。若不具如是志愿。则届期聚首。悠悠从事。虽念佛放生。亦只是寻常社会。岂曰无福非衲所望於诸上善友也。幸审择之。

　　又申劝

　　净土法门。虽诸佛诸祖共所赞扬。然当世士夫。一代时教。曾未经目。苟非宿有灵根。焉得闻而深信。今为略举一二大经要论。以概其余。使知法门殊胜。易生信乐之心。祇如华严一经。教门广大。为诸经中王。譬如杲日当空。掩众星之彩。须弥横海。落群峰之高。其语世界也。不曰恒河沙数。而曰不可说不可说佛剎极微尘数。普贤菩萨以智通力。一眼普观无边香水海无边剎土。如掌中果。从近至远。随其方面。一一指陈名号相状。极乐世界在毗卢遮那本剎中。剎有二十层。上广下狭。形如倒卓浮图。娑婆与极乐。同在第十三层。此层内有十三佛剎微尘数世界围绕。极乐世界。其一数耳。视本剎世界之多。犹如尽赡部洲百岁所收之谷。总为一聚。其中一粟相似。何况更视本剎外无边剎种所有世界。尚可以言思计议哉。如是广大经文。於末后结束处。乃以十大愿王。导归极乐。惟令生安养世界。惟愿见阿弥陀佛。其专切劝发。反复丁宁。具在行愿品中。兹不繁录。又佛灭后六百年。西天第十二祖马鸣大士。应佛悬记。重兴正法。宗一百洛叉大乘经典。造为一论。名曰起信。能令末世众生。发起大乘正信。譬如错众采而为锦。酿百华而成蜜。其建言析理。穷微造极。既备陈一切法门种种三昧。令修习正信已。复念一切法门种种三昧。皆难修而易退。乃於末后。更示诸佛胜异方便曰。复次初学菩萨。住此娑婆世界。或值寒热风雨不时饥馑等苦。或见不善可畏众生。三毒所缠。习行恶法。菩萨在中。心生怯弱。恐不能成就清净信心。生疑欲退者。应发誓愿。一心专念佛及菩萨。以生决定心故。於此命终。必得往生诸佛剎中。见佛菩萨。永离恶趣。如经中说。善男子善女人。专念西方极乐世界阿弥陀佛。以诸善根。回向愿生。决定得生。常见彼佛。信心增长。永不退转。得入正位。是知佛世时文殊普贤。佛灭后马鸣龙树。如是诸大士。咸劝往生。兼愿自往亲近弥陀。他如宝积大集等。诸大部经中。称扬赞劝。未易悉举。然十方诸佛净土无量。经论偏指归极乐者。略有三意。一为彼佛与此土人最有缘故。无贵贱。无贤愚。无幼艾。皆知阿弥陀佛号。若有苦屈。启口发声。无不称其名者。二为法藏比丘愿力胜故。摄二十一亿清净佛土诸庄严事。总为极乐世界一剎庄严。发四十八宏誓愿。广接十方念佛众生。来生其国。盖诸佛果德。虽实平等。因中愿力。任运摄生。无差别中。有差别故。三为阿弥陀佛即法界藏身。极乐世界即莲华藏海。见一佛即是见无量佛。生一剎即是生无量剎。念一佛即是念一切佛。即为一切佛所护念。以法身不二故。生佛不二故。能念所念不二故也。然诸经论虽广赞扬。此国众生。初无知者。唯晋远公崛起匡庐。肇兴莲社。一时名贤巨儒。不期自至。如刘遗民及宗雷等。皆服膺请教。道遂大振。继自唐宋以来。禅学寖盛。士大夫有智识者。多雅慕宗门。趣尚高异。然上下千百年间。其真能见性者。不过杨亿侍郎李遵勖驸马及许式郎中辈数人而已。余皆游戏门庭者耳。遂令不思议胜异法门。委为愚夫愚妇句当。中间虽有三五尊宿。递相祖述。然未必多接高流。广度群品。延及明季。乃有云栖宏大师出。承宿悲愿。以醇儒脱俗。专宏净业。当世名贤归信者固多。疑毁驳难者亦复不少。大师以宏才妙辩。百战不屈。翻成法喜之乐。由是缁素悦服。几如远公复生。永明再世。净土之道。复得大振。是则起千余年已坠之法门。厥功不既伟与。乌呼乃今往矣。末法昏衢。众生垢重。险恶道中。失此良导。可不为长太息者哉。予生也晚。弗获亲炙大师。宝其遗言。奚啻珪璧。每一展读其书。辄不禁涕泗横流。心意勇发。今住兹普仁以来。常得群贤聚首。六时行道。洽我素心。然每遇一友与会。不敢以俗士目之。私心窃计曰。莲华国土中。复增一胜侣矣。昔我释迦本师悬记。此土有六十七亿菩萨。往生彼国。此必一数也。虽知悠悠退堕者多。然既发意念佛。已入弥陀愿海。如人食少金刚。终竟不消。纵勤惰迟速不同。究竟必生彼国。既生彼国。究竟必获果证。八相成道。广度众生。故今於甫入会时。即以未来诸佛相期待。非为虚妄也。但不识众友自待何如。苟能如衲所期待。以自期待。则凡现前善友。皆吾莲蕊连枝矣。然吾观今之富贵利达者。或贪粗敝声色。不知苦本。或着蜗角勋名。不悟虚幻。或复爱殖货利。会计经营。现在碌碌一生。将来随业流转。彼佛剎中。依正庄严。无量胜妙乐事。不闻不知。从生至死。未曾发一念向往之心。反不如穷愚困厄之夫。多能念佛。从冥入明。转生胜处也。故今敬劝诸友。既各标名莲社。便是火宅优昙必也。具真实愿。发忻厌心。视三界如牢狱。视家园如桎梏。视声色如鸩毒。视名利如缰锁。视数十年穷通际遇。如同昨梦。视娑婆一期报命。如在逆旅信宿舍离。惟以归家为务。如意亦得。不如意亦得。舍得寸阴。一心念佛。果能如是。若不生净土者。诸佛皆成诳语矣。愿共勉之。

　　起三年长期示众

　　凡欲与期念佛。令功行不虚者。当发三种心。以为方便。第一发痛惜光阴。心虽约三年。光阴无几。古人喻如连日疟。发三度寒热。期即告终。若非勤策身心。寸阴是竞。未免见以为长。若见以为长。则悠悠岁月。罔罔襟怀。疲厌易生。净功莫克。岂不大可惜哉。况命在呼吸。安保三年。纵越三年。岂能长久。所谓如囚趣市。如羊诣屠。但得前行步步近死。直须孜孜昼夜。矻矻暑寒。一句洪名。无时间歇。不用弥陀接引净土。决定可生。凡我同行。慎勿锐始怠终。当视三年。如一日如一剎那可也。第二发专求出离心。夫此三年功行。非但不求世间福报。亦并不求功德智慧辩才悟解。与夫世世为僧兴显佛法等愿。惟愿命终得生彼国。脱生死苦。此愿直须刻刻现前。如昔人被覆。在千尺枯井中。受野狐诀。注视磨孔。一心欲出。视之既久。孔不加大。身不加小。任运飞出。念佛亦尔。专念彼佛。一心求生。念之既切。佛实不来。我实不去。自然得生。得此一愿。则见佛闻法。断惑证果。不假方便。自得心开。百千三昧。应念现前。不可说不可说微尘数大愿。同时具足。所贵谛信力行。惟专惟一。始克有济也。第三发和顺守约心。堂中既无多众。早晚共住。称同行善知识。各宜防身护口。谦恭巽顺。互相砥砺。互为标榜。此三年内。例如掩关禁足。当以山门为界。不得出外行走。虽亲友病亡大故。亦不得破例而出。开他人效。尤自便之端。每日恒课。不得懈怠废缺。惟除病患。不能饮食。然或坐或卧。亦须默默念佛。盖病患中。尤当急切也。恒课外有余晷。须自检点。勿放身心空过。不得闲谈杂话放逸戏笑。误己妨人。更不得披览外书吟咏诗偈。非唯唐丧光阴。亦乃孤负檀越。本堂轮一人作监直。五日一换。挂牌交代。有不守约不如法者。监直师即应劝谏。一谏辄听者善。若三谏不听者。白众议罚。若监直师狥情容隐。不谏不举者。随事量罚。若诸师自严自重。各精进不放逸。置规约於无用之地。则弥善也。勉旃勉旃。

　　起精进七期示众

　　七日持名。贵在一心不乱。无间无杂。非必以快念多念为胜也。但不缓不急。密密持名。使心中佛号。历历分明。着衣吃饭。行住坐卧一句洪名。绵密不断。犹如呼吸相似。既不散乱。亦不沈没。如是持名。可谓事上能一心精进者矣。若是真正道流。直能体究万法。皆如无有二相。所谓生佛不二。自他不二。自他不二。依正不二。净秽不二。苦乐不二。忻厌不二。取舍不二。菩提烦恼不二。生死涅盘不二。是诸二法。皆同一相。一道清净。不用勉强差排。但自如实体究。体究之极。与自本心。忽然契合。方知着衣吃饭。总是三昧。嬉笑怒骂。无非佛事。一心乱心。终成戏论。二六时中。[覛-见+页]毫发许异相不可得。虽则至心称念。亦同肆口诃骂。虽则精进修持。亦是梦中苦行。如是了达。方是真正学道人。一心精进持名也。前一心似难而易。后一心似易而难。但能前一心者往生。可必兼能后一心者。上品可阶。然此两种一心。皆是博地凡夫边事。凡有心者。皆可修学。同堂缁素。切勿高推圣境。甘处下劣。各须勤策身心。近则七日内。远则一生中。常作如是信。常修如是行。纵不证克。为因亦强。华宫托品。必不在中下矣。倘或七日之后。置若罔闻。熟处毕竟不生。生处依然难熟。无明业习。牵合交缠。仅欲邀功七日。而此七日。又未曾到一心不乱田地。正所谓少善根福德因缘。安望往生彼国。致令金口诚言。翻疑诳妄。是谁之咎乎。同七净众。愿各自审。而诫勉之。

　　料柬法门

　　念佛求生净土。释尊於无量法门中。特垂胜异方便。然念佛一法。仍有多门。约而计之。不出四种。一者念佛实相。即本觉理性。如大集等经所明是也。二者念佛法门。即种种三昧。如诸大乘经所明是也。三者念佛相好。即胜劣身相。如十六观经所明是也。此三种念佛。胜则胜矣。非异方便。盖必洞明事理。深达境观。上智犹难。钝根绝分故也。四者念佛名号。即一心持名。如小本阿弥陀经所明是也。惟此一门。藉彼佛胜愿力故。不论有智无智上中下根。但执持名号。一心不乱。七日乃至一日。即是多善根福德因缘。即蒙弥陀圣众接引。即为十方一切诸佛护念。又彼佛本誓。若有众生。欲生我国。至心信乐。乃至十念。若不生者。不取正觉。是为不思议异方便。惟其异故胜也。所生净土亦有四种。一曰常寂光土。极果圣人所居。断无明惑尽方得生。二曰实报无障碍土。别圆地住以上菩萨所居。断尘沙惑方得生。三曰方便有余土。四果圣人及别教三贤菩萨。圆教十信菩萨所居。断见思惑方得生。此三种净土胜则胜矣。非异方便。盖必断惑乃生。还同竖出三界故也。四曰凡圣同居土。权实圣贤。与博地凡夫共居。惟此净土。仗诸佛摄受力故。不须断惑。兼复带业往生。但惟信愿前导。感应道交。浊障稍轻。苦轮斯脱。而又即此同居安养。竖彻方便。实报寂光。故上智即能顿净四土。而下愚亦可三界横超。无烦九次第修。不俟三僧祇证。是为不思议异方便。惟其异故胜也。如此最胜独异法门。释迦善逝。殷勤示劝於五竺遐邦。恒沙如来。广舌赞扬於十方剎土。岂欺我哉。龙树毗婆沙论云。佛法有无量门。如世间行路。有难有易。徒步则难。乘船则易。欲易行疾至。应当念佛。称阿弥陀佛名号。疾得阿耨菩提。又智者十疑论云。在五浊恶世。求阿毗跋致。甚难可得。譬如跛人步行。一日不过数里。若信念佛三昧。乘彼佛愿力摄持。决定往生。如乘船遇顺风。须臾千里。又如劣夫。从转轮王。一日一夜。周行四天下。非是自力。轮王力也。乃世之驾言直指者。多以西方为钝置。谓此法门专摄钝根劣器耳。苟能一超直入。何假他力。不思文殊普贤马鸣龙树。及此土智者智觉。咸发愿往生。尽属钝根乎。世尊於宝积会上。劝父王净饭并六万释种。皆生净土。尽是劣器乎。不假方便。自得心开。安有如斯曲径。甫育莲胎。便阶不退。奈何反属廉纤。若夫已悟心宗。为垂警策。犹曰生生不退。佛阶可期者。其难易迟速。皎然可知矣。而世之学者。或疑或谤。或耻谈而不屑道。虽曰非愚非狂。吾不信也。

　　九品略辩

　　净土一门虽广摄诸根。咸登不退。而见佛久近。闻法大小。证果授记迟速。不啻天渊悬绝。大本经略分三辈。不及观经九品为详。总而论之。上品以解悟为本。中品以戒善为本。下品纯恶无善。惟临终遇善友。一念信心。灭罪往生。析而计之。上上生者。所谓读诵大乘。则宗说俱通。修行六念。则行解相应。故弹指即生。见佛闻法。悟无生忍。须臾历事十方诸佛。亲蒙授记。僧如远公智者。俗如刘遗民杨无为辈。足以当之。上中生者。虽未及读诵大乘。而能解第一义。是於己躬亦有悟入。而行证未逮上上生者。故经宿华开见佛。因前宿习。普闻众声。皆说甚深第一义谛。七日於阿耨菩提。得不退转。修诸三昧。经一小劫。得无生忍。上下生者。虽未有悟入。而亦发无上道心。自欲明见本性。卒未遂志。以求生者。七日见佛。三七日始闻妙法。经三小劫。住欢喜地。中上生者。乃在家净信男女。持戒求生者。临终见佛往生。莲华寻开闻说四谛。应时即得阿罗汉道。以戒力专故。华开证果甚速。以未发无上道心故。所闻但四谛。所证但小果耳。中中生者。乃出家男女持戒求生者。曰一日一夜持沙弥戒。持具足戒者。显戒法殊胜。虽最促犹生。何况久持。然出家戒行精专。亦生中上。在家暂持斋戒。亦生中中。可互通也。临终见佛往生。七日华开闻法。得须陀洹果。经半劫成阿罗汉。中下生者。亦在俗男女素未归向三宝。而天资仁孝。进道有阶。临终遇善知识开示。即获往生。七日见二大菩萨闻法。得须陀洹果。过十小劫。成阿罗汉。下上生者。乃在俗恶人。临终遇善知识。教称佛名。灭罪往生。七日华开。见二大士。说甚深十二部经。发无上道心。经十小劫。得入初地。下中生者。乃出家破戒恶人。临终遇善知识。称佛说法。一念往生。六劫华开。见二大士。闻大乘甚深经典。发无上道心。下下生者。五逆十恶极恶之辈。兼僧俗二类。临终遇善知识。教称佛名。十念往生。十二劫华开。二大士为说诸法实相。即发菩提之心。后二生未言。登地时数者。亦如下上生。发无上道心。后十小劫也。中三品虽以戒善求生。自度心坚。度他行缺。故终得大乘。而须暂登小果。下三品虽系极恶凡夫。以闻二大士说甚深法。即能发无上心。虽经多劫。直入圣位。然则一念大小。顿越权乘小果。一生精进。远超多劫。华胎大小迟速之间。发心策行者。当审所从事矣。悟后求生者。藉极乐境缘。结习易断。三昧易修。速成忍力。度诸众生也。未悟求生者。为亲近弥陀。易於见性。永明所谓但见阿弥陀何愁不开悟。是也。禅净二门。各宜专务。不必兼修。但彼此相。非深昧佛旨。参禅者。无论悟与未悟。但获往生。皆跻上品。修净者。虽五逆十恶忏悔犹预下生。而必曰不谤大乘。则谤者不生。可知矣。先悟后生者。如巨帆遇彼顺风。念佛谤禅者。如败种植乎腴壤。其优劣之相。得失之关。诚不可不辩也。

　　示夏子彝居士

　　大阿弥陀经云。娑婆世界修行一昼夜。胜于极乐世界行善百岁。盖以此土难於进修。彼土易为功力故也。例此而言。则风尘世路中修行一日。胜于深山净剎修行百千日。无疑矣。是故帝乡可游也。红尘可入也。所谓净愿不可忘也。净行不可缺也。嗟乎风尘亦何能染人。第恐人自染风尘耳。居士善根深厚。信力专笃。久知选官不如选佛。此行盖非得已也。然选佛场开。是处可入。无论深山净剎世路风尘。要须心作南车。愿为前导。苟所向不乖。虽终日途中何异家舍。长安此地不隔一尘。随伊冒暑冲寒。经州历县。操觚捉笔。执辔扬鞭。处处道场。时时佛事。净愿净行。常得现前。自然达清泰之上邦。面无量之寿圣。预九品之科目。极住行向地之升进。候十方诸佛息化之大阙。然后分身补处。发号施令。统理九法界人天。调熟七方便弟子。如是选官选佛。岂不诚大丈夫哉。然而说则易。行则难。深山净剎则易。风尘世路则难。吾愿居士为其难者。则他时异日。必有大得。力处当念。流光如驶。衰老日侵。长途往还。勿虚度好。时节定课。外有余晷。但只加持佛号。若楞严咒大悲咒等。客路俱不必也。

　　示丁耕野居士

　　昔寂室和尚云。世人欲修净业。不可言我今忙。迫且待闲暇。我今贫乏。且待富足。我今少壮。且待老时。若分定常忙。分定贫乏。分定夭折。即於净业。无缘修习。忽尔丧亡。虽悔何及。何如趁身强健。努力修之。至哉言乎。然今人无论。信乐者少。纵能深信净土。而因循需待。蹉过一生者。比比皆是也。居士天姿醇谨。向见衲不久。即能警悟无常。长斋事佛。盖宿缘有在也。然居士家无恒产。岁以馆获得。糈夫家无恒产。则不足可知矣。身有馆职。则不闲可知矣。年方半百。则未至衰老可知矣。乃一旦谢馆不赴。却诸门弟子。秉持满分优婆塞戒。楗户终年。专力净业。至於资粮薪水。初无会计。非勇猛丈夫。而能若是乎。且以斗室狭隘。半供经像。于中避嚣息影。锐意精修。一如夏屋宽舒。泰然自足。惟虑其不能久久如斯也。嗟乎夫人之居世。亦何定哉。窃尝论之。暇莫暇于不失时。富莫富于常知足。强莫强于勤精进。今居士兼三者而有焉。则虽举天下之闲者富者强有力者。与居士较。吾知其有名而无义矣。能如是于生净土也何有。然更有一语愿。相告诫者。譬如万斛之舟。欲有所往。樯非不高也。柁非不正也。资具非不完备也。去志非不决也。乘风张帆。有瞬息千里之势。倘若船头一桩。未肯拔却。被一条缆索系住。虽种种推排。其能有济乎。今时净业人。终日念佛。忏罪发愿。而西方尚遥。往生弗保者。无他爱桩未拔情缆。犹牢故也。若能将娑婆恩爱。视同嚼蜡。不管忙闲动静苦乐忧喜。靠着一句佛号。如须弥山相似。一切境缘。无能摇动。或时自觉疲懈。惑习现前。便奋起一念。如倚天长剑。使烦恼魔军。逃窜无地。亦如红炉猛火。使无始情识。销铄无余。此人虽现处五浊之乡。已浑身坐在莲华国里。又何待弥陀授手观音劝驾。而始信其往生哉。或曰。彼居士勇猛精进如是。岂复牵于情爱。不几于无病而授药乎。予曰。不然。古人云。爱不重不生娑婆。又云。道念若同。情念则成佛。多时五通仙人累劫精勤。尚以欲漏未除。隳其功行。故知未登圣果以还。鲜有不被其系累者。居士果世念轻微。道心勇锐。见欲避如火坑。忆佛如恋慈母。净斋清课。永矢弗渝。又何妨以无病好人常服良药。岂不起居轻利转益强健乎。总之烦恼无尽。而生死根本则唯贪爱。能漂溺行人。障往生法。是故先佛经中。处处诃责。但情爱一分疏淡。则净业一分成熟。于生死岸头。庶得解脱。也居士其勉之哉。

　　柬顾兆祯居士

　　末法浇漓。人趋诈伪。求其履道存诚敦古反朴。如我老居士者。其人皆不啻披星拣月矣。然净友中得君家公臣。又得丁君耕野。复得翁君舜仪。皆属居士令亲。何祥麟瑞凤之以类而聚耶。就中翁君大孝遗身。所谓难行苦行。我所未曾为。亦所不能为。心焉钦服。非复笔舌所可赞述。读长歌允称其人。三复再复。弥见精丽。昔也知章八十耽吟。邱为九旬工赋。居士年居邱贺之间而着作。亦兼擅其美。所冀惜分寸之阴。淡笔墨之好。回此精力。唯以净业栖心。则慧芽增长。道种成熟。异日佛前莲华化生。便非邱贺辈所可同年语矣。

　　答顾兆祯居士

　　前有数行奉寄。想已尘览。顷接手书。乃有尘业情缘。卒难销陨。何时得成妙观等语。足知求道之切。然依鄙见。即此厌尘。情忻妙观。正坐学道。内障且避。喧求静处。世未有其方尘。情果可绝乎。要知万法本闲。惟人自闹。善乎。藕益大师之言曰。虽曰六根幻驰六情纷动。仔细推求。尘既不居其咎。根亦岂职其愆。根既不职其愆。情岂独当其罪。三科剖析。既无真主。纵使共合。那有实法。而我辈於此虚妄法中。着我耽人。舍彼取此。犹如捏目乱华发生。更欲分别华相孰妍孰丑。不亦谬乎。唯将身心。世界全体放下。则智眼昭明。何处有尘情可厌。然欲念佛求生净土。正不妨炽然起忻厌心。此忻厌心。着之则成惑病。了之则是方便。亦存乎其人耳。所言妙观者。观经不云乎。诸佛正徧知海。从心想生。众生心想佛时。是心即是三十二相八十种好。是心作佛。是心是佛。只此数语。便是念佛三昧秘要。一切观门。无不从兹流出。盖知作而不知是。则堕在权小。知是而不知作。必落魔外。作即空假观。是即中道观。全是而作全作。而是作是一念三观圆融。故大集经偈云。若入但念弥陀佛。是名无上深妙禅。至心想像见佛时。即是不生不灭法。智觉禅师云。一念相应一念佛。念念相应念念佛。佛是本觉之理念。即始觉之智。故知正念佛时。始本会合。理智冥契。能所俱忘。自他不二。无念外之佛为念所念。无佛外之念能念於佛。超情越见。离句绝非。直捷圆顿。无过此者。除却念佛外。岂别有妙观可成耶。窃尝论之。药无贵贱。起病为良。治本治标。宜随缓急。居士以耄期之年。回心向道。纵得百龄。余光有几。可不思束其功於至稳至易之途。而尚似探。元问妙。徘徊跂望於其间乎。衲前晤时。非唯不谭妙观。并为略去。多种日课。仅以六字真言。相劝勉者。此是海上奇方。能疗急病。抑又标本齐治。缓急咸宜。贵在深信力行。古人所谓但见阿弥陀。何愁不开悟。然则何尘情而不销陨。何三昧而不现前。然在今日。纵有百千法门无量妙义。总置不用。唯此一味单方相赠。苟非斩钉截铁并力专持。其何以自振拔哉。若必谓持名功效。不及用观者。则彼佛所具身相微妙。经论所开观法深细。博地初心恐不易成办。终不若依小经专一持名为稳当耳。但持名时。了达事理。一心不乱。即是观境。不须别求。元妙念老居士。十分诚悫。忘年齿之高。殷殷下问。故敢罄布愚直之私。而一无讳忌也。惟审之择之何如。

　　名字说与金水若居士

　　天台以六佛拣滥。初曰理性。次曰名字。始闻圣教。乃至明心见性。皆未出名字位。故知名字其时甚长。而其义亦甚深无量也。居士名善。字水若。达此名。识此字。於见性成佛之道。思过半矣。告子曰。性犹湍水也。决诸东方则东流。决诸西方则西流。人性之无分於善不善也。犹水之无分於东西也。异哉。告子之言性也。虽非儒宗中至义。乃翻有类乎如来之契经也。惜其屈於孟子之辩。而卒无以申明其说。是亦如虫御木耳。夫十法界本乎一心。则善不善法。皆性具明矣。所谓性中有染净种子。故世出世间无有一法。而能外乎性。率性中净种子而起现行。则为君子之道。谓之修善。率性中染种子而起现行。则为小人之道。谓之修恶。中庸曰。率性之谓道。孔子曰。道二。仁与不仁而已矣。道无分於仁不仁。即性无分於善不善也。若性惟善。而无不善。则三涂恶趣。非由心造。又岂得称为法界乎。是故一阐提人虽断修善。不断性善。若断性善。则终不成佛。诸佛圣人但断修恶。不断性恶。若断性恶。则不能现秽恶世界。折伏众生。此性修之关所当洞达。既不能离性以起修。亦不得废修而言性也。请以水言之。所谓性者。即湿而就下。东流西流者也。所谓修者。即决之东方。决之西方者也。居士欲修净业。可不顾名思义。而审其所以修之之术乎。若其心念念趣贪瞋痴。日深月甚。挽之不回。引之不出。发於身口。多与恶相应。则所谓决之东方。终为震旦国中人物。若其心念念厌离五欲。系想阿弥陀佛。愿乐亲近。如子忆母。不为业境之所牵。不为他岐之所惑。则所谓决之西方。定於极乐世界。莲华化生。见佛受记。由是观之。见性成佛亦在乎。决之而已。若能决之西方。而为西流之水。则必不入三涂鼎沸之水。必不杂人天渴爱之水。不混凡夫之浊水。不沾魔外之恶水。不堕二乘之死水。不同权乘之客水。常得理水。以润心田。智水以融万行。即此名字位中。而圆合如来之性水。既得与性水合。则会归七宝池中。为澄净。为清冷。为甘美。为轻软。为润泽。为安和。为除患。为增益。而究竟成八功德之圣水矣。西流而极於此。真能尽水之性者与。然吾审居士之名与字。是从孟子义也。非告子义也。若夫决择善法。修习令满。决破不善法。修除令尽。则君子道长。小人道消。而终止於至善之地。是未尝不与告子合。未尝不与宣圣合。亦未尝不与西方之大圣人合也。居士其力决之乎。

　　首楞严经势至圆通章

　　首楞严一经说。在法华之后。实为佛法堂奥。昔智者判教时。此经未来支那。故唯以法华涅盘为后味。若令一见。必广有疏释。且判属醍醐无疑矣。奈四依大士已灭。古今疏主各兴异见。久如聚讼。后学不具择法眼。靡所适从。至欲尽废疏解唯看经文。亦过激之论也。及乎以己智寻经。又多不能达其旨趣。则终於昧昧而已。试平心论之。众解岂无长处。然不失之乖谬。即失之粗略。间有智识高超。出乎其类者。则又借此经。发挥匈中。创论有真。能舍己从经。曲顺佛意。则西湖鉴一疏之外。吾未见其能并美者。孰谓今人必不能迈古耶。或病其主张太过。讥其杜撰不无。纵未能无遗憾。要亦大有功於此经者矣。至於舍识用根归重圆通之说。则诸佛诚言谁敢不信。此方教体谁敢不遵从。而议之者。皆违经抗佛者也。现前诸善友既已标心净土。复欲研究此经。甚不易得。然始末无论。只此圆通文中大有淆讹处。若非善读善会者。则所谓醍醐毒药亦不甚远。岂不闻楞严会上选佛场开。观音登科。势至下第。修净土人。於此若不拣辨。何以发此经之密意。而坚后学之行愿耶。但势至法门非此经要义故。鉴师疏中亦引而不发。今则先辨法门。次彰密意。
　　辨法门者。当知此圣圆通属七大。中根大以都摄六根故。依此六根而修念佛三昧。有三种不同。一者念自佛。二者念他佛。三者念自他佛。若念自佛则与诸圣圆通。是同以根性为所念法门。以旋湛为能念方便。如央崛经云。所谓彼眼根於诸如来常具足无减修。了了分明见。乃至彼意根於诸如来常具足无减修。了了分明知等。亦如此经。十方诸佛同告阿难。令汝速证安乐解脱寂静妙常。唯汝六根更非他物。又如祖师云。在胎名身。处世为人。在眼曰见。在耳曰闻。在鼻辨香。在口谈论。在手执捉。在足运奔。识者知是佛性。不识唤作精魂。从上诸祖如斯指示甚多。此念自佛三昧具摄一切教义。一切禅宗直指法门。罄无不尽也。若念他佛。则。与诸圣圆通有异。以六根为能念。以果佛为所念。法身虽复一体。我无二种庄严。诸佛福智圆满成两足尊。念彼果德。不生疲厌。眼常瞻佛相。耳常闻佛教。鼻常触佛香。舌常称佛号。身常礼佛像。意常缘佛法。六根所注无非佛境。如是相继无间无杂。此念他佛三昧具摄一切弥陀药师弥勒上生等经。及莲社一切业行事想法门。罄无不尽也。若念自他佛。则与诸圣圆通。同而复异。先须开圆顿解。了知生佛一如心土不二。托彼依正显我心性。既不迷性外。有佛亦不执。彼土非心。此则开圆解处与诸圣同。托他境处与诸圣异。十六观经所谓胜异方便。今文谓不假方便。自得心开。以此方便最胜极异故。不更假余方便也。祇就圆顿教中三种念佛三昧。对四种净土。略辨摄生大用。惟念自佛者。摄归实报寂光二种净土。然但能竖入不能横超。又但被利根不能普摄。又则诸圣所同不显此门独异。似非势至摄归本旨。今谓正摄念他佛及念自他佛二种行人。归于同居净土。兼复横超方便实报寂光。是故文中深明感应道交之益也。
　　次显经密意者。选择圆通法门。犹如国家用兵选将相似。或推作先锋。或压令殿后殿。后者为正选。余则各随常队而已。其推与压。要非无故而然。祇如十八界中必先根次尘后识。此常例也。今以六尘居先而根次之。六尘中必先色次声。以及香味触法。今以声最居先而色次之。於六根中仅列其五。抽出耳根置于二十四门之后。盖以此方真教体清净在音闻故。以音尘开先。闻根殿后。而独详明之也。虽不显言其故。人已觉之。既归重耳门。一经要旨排列圆通法应如是。然念佛法门亦逗此方机宜。末世众生须依念佛得度。乃此经方令一门深入直了自性。若复双选二门。则昧本经旨趣。若令念佛法门直尔混依常队。又失他经广赞之意。故今巧示推压。如军中密令未许泄漏。盖前於十八界中。明抽耳根为重将矣。今乃於七大中。暗压根大为重将。而此根大正属念佛法门。既不违他经广赞之宗。仍不乖此经用根之义。可谓至巧亦至密矣。夫七大次第。曰地水火风空见识。见即是根本。应根先识后。今移识居第六。而以根大殿后。亦如十八界中之耳门也。又於前五大中。推火大作先锋。而以地水风空次之。此有两意。一为当机堕淫起教故。以多淫召火。警多闻人先除欲漏也。故文云。说多淫人成猛火聚。乃至化多淫心成智慧火。诸佛呼我名为火头。我以火光三昧力故。成阿罗汉。愿为力士。亲伏魔怨等。明以警之也。一切经律中。皆以不杀为首戒。此经则以不淫为第一决定明诲。於三缘中。亦以欲贪先於杀盗。均此意耳。二为末世对治重障。以烦恼虽多惟淫欲为生死根本。最能障往生法故。令行人观凡夫身内淫火。即如来藏性空真火循业发现。深观得悟成智慧光。非唯不障往生。且能将送行人托上上品。所以净名赞淫怒痴以其体即藏性而染净。功用在反掌间耳。故以火头居先。亦如十八界中之陈那也。今请历观诸圣。除此二先锋。二重将外。余皆一依常例。次第不紊可见。二十五圣起座之时。诸大弟子结集之际。一威一仪。一起一止。皆有深意。悉符教义。以粗心遇之。又安可得耶。然则观音虽独登科。势至岂全下第。但於观音则明选。於势至则暗选耳。良以圆根别入故明选。诸根总摄故暗选。此方教体故明选。此土有缘故暗选。通益当机时。会现未众生故明选。别益恶世法末时。不见佛众生故暗选。虎榜高题处。人所共知朱衣暗点时。人所不觉故。曰大有淆讹。须善读善会也。或曰既是密意。何得泄漏。曰楞严选佛场中。揭榜已二千余年矣。此时若不明破密将焉用。或又曰。诚如子言则文殊说偈选择时。岂亦不知密意。何不遵前例一概都拣耶。曰诸圣自陈各说第一故。寄推压巧示密机。若承敕正选时。一依前轨。何得成密。然但声尘火大准归常次。以此二门别意助显。非本所归重。故不更推出。至於势至法门。仍顺长行。置识大后。为二十四门之殿。未始不遵也。且既令专选一门。何得不拣势至。观其拣辞。仍与诸圣不同。但曰。因果今殊感云何获圆通。意谓彼虽都摄六根净念相继。而此相继之念。既属行蕰迁流。亦生灭法。以此为因。欲往生见佛。谁曰不可。今欲现证不生灭圆通。则因果不符。何能克获。此拣现获圆通为难。非拣往生后益也。其余诸圣单念自佛。唯属现修现证。故拣则全拣。以不逗此土机宜。不合此方教体故也。有志修证者。亦可以深长思矣。然此为信力未坚者说。若果深信净土。纵令楞严独贬势至。亦自不疑。何以故。以他经广赞故。曰不可思议功德。曰世间难信之法。曰一切佛护念。曰无上深妙禅。曰胜异方便。曰三昧中王。多处极赞。既不生信。一处乍贬。何辄生疑。而况曾不独贬。而况复示暗选乎。奈末世众生读此经者。既不能依教。从耳门深入现证圆通。偏於念佛法门好起疑惑。乃至破他净信障他善行。薄福少智人。往往习气如是。故兹约法依经。曲为辩析。不自知其辞之丛沓也。岂得已哉。

　　旅三字说

　　妙法华经云。三界无安。犹如火宅。若贪着生爱。则为所烧。故先佛世尊方便劝谕。引之令出。以此宅中众苦充满。难可安居也。藕益大师净信集云。自寂光真性。翳於五住尘劳。而一切含识鲜有恒居。虽四禅四空及方便土。亦属旅泊。旅之时义大矣哉。夫旅者。以行旅之人。次於旅舍之谓也。旅必有伴。亦必有处。亦必有其本业。今旷观三界之中。同一旅也。而人异其业。业本既异。而处与伴亦殊焉。慨自有识以来。经尘沙劫波。积骨逾於富罗。饮乳过於溟渤。於中伶俜之状。飘泊之苦。有不可胜言者时。而与狱种为伴也。则恶逆为其本。有间无间是其旅处时。而与鬼趣为伴也。则悭贪为其本。旷野山泽是其旅处时。而与畜类为伴也。则愚痴为其本。水陆空界是其旅处时。而与修罗为伴也。则瞋慢为其本。须弥大海是其旅处时。而与人道为伴也。则纲常为其本。四洲诸国是其旅处时。而与欲天为伴也。则戒善为本。地居空居是其旅处时。而与色无色界为伴也。则禅定为其本。四禅四空是其旅处。方其旅也。随处而着。不知其旅也。嗟乎故乡之梦。尚自朦胧。客次之居。岂为究竟。是非托安养以横超。悟寂光而上彻。又孰能外乎旅义也哉。天都汪润生居士。法名性净。别字旅三。去家游学。有年矣。晚居琴川。有令嗣。长於才。夙柄家政。故居士得不为家累。虽厚栋华轩。可以逸老。以居士视之。萧然若寄也。居士恒长斋事佛。以淡泊无欲为养。以操修问道为兢兢。康熙乙卯岁。仲秋之朔。乃其七十揆辰。诸亲友故旧。争为文以祝之。诗以颂之。居士谢而弗视。视亦不审。曰。徒周章乎耳目耳。与其谀言之来。以沽吾名。孰若法言之及以裨吾心。爰以旅三之字。而请说於予。予思。居士既旅乎三界。是得其旅之大者也。岂天都琴邑云乎哉。然吾窃观夫居士之邦人族士。类多操奇。赢走四方。其於旅也。惟获其利。未尽其义也。今居士旅於斯。设有人焉。告之以猗生煮海之谋。进之以郭氏治山之策。吾知居士必掩耳而去之矣。独兹七旬介寿之期。乃能却朋樽而不顾。置牲鼎而不御。访予於枯澹寂寞之滨。咨予以异世乖俗之旨。可谓真淳未散。大朴犹存。其几于道者乎。曰。犹未也。夫既曰旅三。则一切法趣旅。更无有法过於旅者。所谓随处而着。不知其处理性旅也。了此三界。同为逆旅。本业处伴。各各差殊。名字旅也。知其非家。不住不着。於粗敝境。不生贪恋。观行旅也。客尘烦恼。方便折伏。悠悠旅梦。彷佛欲醒。相似旅也。不离法界。随寄尘寰。哀此旅人。尽力津济。分证旅也。是朽故宅。属於一人。我常在此说法教化。大火所烧时。我此土安隐。究竟旅也。苟不达此义。则於邮亭传舍。误认家乡。诸所谋求。无非火宅中事。又或畏此旅途。多诸苦难。归心孔亟。去不还来。将使六宇同昏四生。奚赖若此者。皆无当於旅义也。然则居士之在今日。惟当以安养为归宿之地。毋终为堪忍之旅客。若夫华开见佛。获证真常。又当睠此娑婆。再来侨寓。将护众伴。诱掖群迷。更於异域殊方。分身应迹。往来三界。终不疲厌。斯为究竟旅人。庶不虚居士立字之意矣。

　　观佛毫相法

　　观无量寿佛经云。若欲生西方者。当观一丈六像在池水上。又云。身相众多。不可徧观。须从一相好入。谓专观白毫一相。待观成熟。余相自然显现。毫长一丈五尺。周围五寸。外有八棱。中则虚通彷佛。如瑠璃筒。在两眉中间。表中道也。右旋宛转。白如珂雪。莹净明彻。显映金躯。依此想时。令心坚住。心若昏散。制令明静。盖明则不昏。静则不散。当知明静是止观之效。定慧之体。亦即心之本体。止观是工夫。定慧是因行。明静是功效。明静之极。顿合本体。若至果上。即成福智二种庄严也。今身心寂定。止也。观佛毫相。观也。毫相历然。明也。坚住不动。静也。所谓托彼身相。熏我心性。观智若成。自然显现。正此义耳。然欲修此观。须了万法唯心。经云。心如工画师。造种种五阴。一切世间中。莫不从心造。故知弥陀毫相。自是我心本具。定中所现。亦是我心造出。是心作毫相。是心是毫相。不从他得。不向外来。如是了达。方名如法修观也。总之。能观观智为一心三观。所观毫相是一境三谛。何以故。定中毫相。虽现在前。皆想念因缘。无实性相。此因缘所生之法。法尔无自性。无他性。无共性。无无因性。四性皆空。故无实性。而此想念所生毫相。非惟性空。相亦巨得。如镜像水月。故无实相也。性相无实。故即空即真。随念能见。故即假即俗。即假即俗。故非真空。即空即真。故非俗假。此则作是一念。遮照同时。离即离非。是即非即。故为三一圆融不可思议中道观境也。全谛发观。观还照谛。境观不二。唯是一心。故古德颂云。境为妙假。观为空。境观双亡即是中。亡照何曾有前后。一心融绝了无踪。此颂影略。须略释其意。言境为妙假。则空与中。在其中矣。不具空中。焉称妙假。言观为空。即妙空也。而中与假。在其中矣。言境观双亡。则双照在其中矣。双亡即非空非假。双照是即空即假。二边不着。亦复不离。故即是中道。而下二句即言亡照同时。一心融绝也。盖境虽具三。既属所观之境。但称妙假。观虽具三。既属能观之观。但名妙空。境观虽各具三。既用双亡双照之妙观。冥合双非双即之妙境。但是妙中。由是举一即三。言三即一。三一非同。三三非异。不可以意识思量。不可以名言分别。故曰亡照。何曾有前后。一心融绝了无踪也。境观圆融妙理。以四语总摄无遗透。此妙伽陀。胜读台宗书数百卷。然非明了一心淹贯台教者。恐未易透也。经云。但闻白毫名字。灭无量罪。何况如法系念释迦如来金口垂示。天台智者劝令专修。近代唯幽溪大师。常修此观。今净业行人。苟能一心持名。往生可保。兼修妙观。则托品必高。利根上士。胡不勉而行之。

　　警语(终)

