续藏经   净土决
　明 李贽集
 净土决前引

　　温陵李卓吾曰。维摩大士云。随其心净。则佛土净。阿弥陀佛极乐国土者。土之净也。念阿弥陀佛极乐国土者。心之净也。念阿弥陀佛极乐国土。便生阿弥陀佛极乐国土者。随其心净则佛土净也。然则念佛者。念此净土也。参禅者。参此净土也。果何以别乎。故念佛者。必定往生净土矣。参禅者。亦岂能舍此净土。而别有所往耶。若别有所往。是二土也。非净也。阿弥陀佛极乐国土。不容如是也。参禅者。固不待往生矣。念佛者。亦岂待有所往而后生耶。若必待有所往而后生。则是此以念佛而往彼。彼以念我而来此。一来一往。亦是二土也。非净也。阿弥陀佛极乐国土。亦不容如是也。故知阿弥陀佛净土。即自心净土。念佛参禅。即所以自净其心。奉劝诸学者。无高视禅客。而轻目净土也。故集诸上圣劝人修净土之语。而合之以为净土决。

　　净土决目次

　　自叙　　天台智者净土十疑论　　宋无为居士十疑论序　　一心三观　　寿禅师劝修净业　　行脚求师　　宗本答问　　三大圣人现身劝修净土　　经论指皈净土　　祖师指皈西方　　西方偈赞　　西方五请　　念佛八偈

　　 

　　净土决
　　天台智者净土十疑论
　　宋无为居士杨杰净土十疑论序
　　一心三观

　　温陵禅师曰。念佛法门。未可单约事相而修。佛具三身。念存三观。以破三惑。则无生忍位方可入焉。念存三观者。如一声佛。遂了此能念体空。所念无相。即念存空观。所念之佛即报身。即心破见思惑也。虽能念体空。所念无相。不妨能念分明所念显然。即念存假观。所念之佛即应身。即心破尘沙惑也。正当能念所念空时。即能念所念显然。正当能念所念显时。即是能念所念寂然。空假互存。乃念存中观。所念之佛即法身。即心破无明惑也。说则如是行人用心。惟一念真。更无如斯之辨。
　　卓吾和尚曰。天台智者决疑十论。可谓往生净土之津梁矣。后学又何疑乎。有宋杨无为居士为之序。盖赞念佛者。必定往生。是亦一决疑也。温陵法师。复为发明一心三观之旨。盖赞念佛者。必定见佛。是又一决疑也。合而观之。而后知天台净土止观之理。无非发明此一大乘。使学者知起念便生净土。开口便见佛。不待往生之劳矣。又何往生之疑。而不一念南无阿弥陀佛乎。宋人欲学为古文辞而不能。无为居士乃不学而自能之。其文辞高妙。益以见念佛者无所往而不藉佛之力也。幸各加意念佛可也。

　　寿禅师劝修净业(见万善同归集)

　　问。行道念佛。与坐念。功德如何。
　　答。譬如逆水张帆。犹云得往。更若张帆顺水。速疾可知。坐念一口。尚乃八十亿劫罪消。行念功德。岂知其量。故劫云。
　　行道五百徧　　念佛一千声　　事业常如此　　西方佛自成
　　问。唯心净土。周徧十方。何得托质莲台。寄形安养。而兴取舍之念。岂达无生之门。欣厌情生。何成平等。
　　答。唯心佛土者。了心方生。如来不思议境界经云。三世一切诸佛。皆无所有。唯依自心。菩萨若能了知诸佛及一切法。皆唯心量。得随顺忍。或入初地。舍身速生妙喜世界。或生极乐净佛土中。故知识心方生唯心净土。着境秪堕所缘境中。如修多罗说。若人专念西方极乐世界阿弥陀佛。所修善根。回向愿求生彼世界。即得往生。常见佛故。终无有退。
　　群疑论。问云。诸佛国土。亦复皆空。观众生如第五大。何得取着有相。舍此生彼。
　　答。汝但见说圆成实性无相之教。破徧计所执毕竟空无之文。不信说依他起性因缘之教。即是不信因果之人。说於诸法断灭相者。故华严偈云。
　　宁於无量劫　　具受一切苦　　终不远如来　　不睹自在力
　　问。心外无法。佛不去来。何有见佛及来迎之事。
　　答。唯心念佛。以唯心观。徧该万法。既了境唯心。了心即佛。故随所念。无非佛矣。般若三昧经云。如人梦见七宝。亲属欢喜。觉已追念。不知在何处。如是念佛。此喻唯心所作。即有而空。故无来去。又如幻非实。则心佛两亡。
　　而不无幻相。则不坏心佛。空有无阂。即无去来。不妨普见。按诸经云。生安养者。缘强地胜。福备寿长。莲华化生。佛亲迎接。便登菩提之位。生如来之家。处跋致之门。受菩提之记。身具光明妙相。迹践宝树香台。献供十方。宁神三昧。触耳常闻大乘之法。差肩皆邻补处之人。念念虚玄。心心静虑。烦恼焰灭。爱欲泉枯。尚无恶趣之名。岂有轮回之事。安国钞云。所言极乐者。有二十四种乐。群疑论云。西方净土。有三十种益。何乃爱河浪底。沈溺无忧。火宅焰中。焚烧不惧。且未脱业身。终萦三障。既不爱莲台化质。应须胎藏禀形。若受肉身。全身是苦。既沈三界。宁免轮回。故目连所问经云。佛告目连。譬如万川长注。有浮草木。前不顾后。后不顾前。都会大海。世间亦尔。虽有豪贵富乐自在。悉不得免生老病死。秖由不信佛经。后世为人。更深困剧。不能得生千佛国土。是故我说无量寿佛国土。易往易生。而人不能深信。反事九十六种邪道。我说是人。名无眼人。名无耳人。
　　问。庞居士云。事上说佛国。此去十万里。大海渺无边。动即黑风起。往者虽千万。达者无一二。忽遇本来人。不在因缘里。如何通会。而证往生。
　　答。若提宗考本。尚不说有佛有土。岂言达之不达乎。所以天真自具。不涉因缘。匪动丝毫。常冥真体。若约事论。故非一等。九品往生。上下俱达。或游化国。见佛应身。或生报土。睹佛真体。或一夕而便登上地。或经劫而方证小乘。或利根钝根。或定意散意。或悟有迟速。根机不同。或华开早晚。时限有异。今古具载。凡圣俱生。行相昭然。明证目验。故释迦世尊。亲记文殊。当生阿弥陀佛土。位登初地。大经云。弥勒菩萨问佛。未知此界有几许不退菩萨。得生彼国。佛言。此娑婆世界。有六千七亿不退菩萨。皆得往生。智者大师一生修西方业。所行福智二严。悉皆回向。临终合门人。唱起十六观名。乃合掌赞云。四十八愿。庄严净土。香台宝树。易到无人。火车相现。一念改悔者。尚乃往生。况戒定慧熏修。行道甚力。终不唐捐。称赞净土经云。十方恒河沙诸佛。出广长舌相。徧覆大千。证得无生。岂虚构哉。
　　问。观经明十六观门。皆是摄心修定。观佛相好。谛了圆明。方阶净域。如何散心。而能化往。
　　答。九品经文。自有升降。上下该摄。不出二心。一定心。如修定习观。二专心。但念名号。回向发愿。夫善恶二轮。苦乐二报。皆三业所造。四缘所生。共因所成。五果所摄。若心净。即香台宝树净剎化生。心垢。则丘陵坑坎秽土禀质。皆是等伦之果。能感增上之缘。是以离自心源。更无别体。华严经云。譬如心王宝。随心见众色。众生心净故。得见清净剎。大集经云。欲净汝界。但净汝心。故知一切归心。万法由我。欲得净界。但行净因。如水性趣下火性腾上。势数如是。何足疑焉。
　　卓吾书寿禅师劝修后语曰。禅师自为余杭小吏时。即已勤修净业矣。以勤修故。爱惜一切生命而不忍杀。此尚为尊佛教诫然也。乃以不忍杀故。遂充之以至放生。又以放生故。遂充之以至买生放生。又以买生放生故。复又充之以至於监守自盗。买放生命。犯极刑亦甘之。夫始之以不忍杀。而极之至于自杀。盖宁自杀以成就吾不忍杀之初心。此所志矣。虽於理有所不宜。势有所不可。然观其志。不可谓之不深信净业者矣。夫不杀者。特佛一念耳。修行中一事耳。犹尚如此。余可知也。如此而修。则又何事之不可为。何功之不可就。何佛之不可成。何阿弥陀之不可见乎。上品上生。阎君致礼。固其宜矣。修净业者。元有折摄二门。释迦为折。弥陀为摄。又有欣厌二门。唯厌此生。故唯恐舍之而不得。唯欣彼生。故自然见佛而不疑。若愚者。谓其不知厌恶此生不可也。谓其不知感激诸佛折摄之恩。亦不可也。但以禅师之心观之。余尚为贪恋。而不舍者耳。师生上品。余又不知何品矣。幸而止有九品。设使却有百千万亿品。畲不将为百千万亿品最下之佛乎。是可戒也。然则修净业者。断断乎不可不以寿禅师为法。而以余李卓吾老子为鉴。而自戒矣。抑余唯不能自戒。是以敬录劝修之语。以时观省。仍奉事禅师。与天台智者于上方。庶几虽不能比于二师之万一。或可比于阎君之朝夕礼拜归依也。余又愿人人皆宜如阎君之敬礼设像焚香。于晨朝而读其书也。
　　按本传寿禅师者。丹阳人。初为余杭县吏。亏欠库钱几尽。有司鞠之。止是买放生用。罪当死。临刑颜色愉愉。顾狱吏曰。我在世放活万万生命。今死去径归西方。岂不乐哉。钱王闻而奇之。释其罪。遂为僧。梦观音以甘露灌其口。住持永明寺。至九十八岁。合掌坐化。[疗-(日/小)+土]于塔下。有僧每日绕塔礼拜。人问其故。答曰。我抚州僧也。因病至阴司。见殿角有画像一轴。阎王日来顶礼。余问主吏云。此杭州永明寺寿禅师也。凡人死者。皆经此处。唯寿禅师不经此。已在西方极乐世界上品上生矣。王敬其人。故图此供养。

　　行脚求师(见归元直指)

　　宗本问。弟子欲脱生死。不知依何法修。
　　禅师赞叹曰。年纪幼而发心高。听吾所说。径路入行。但念阿弥陀佛。
　　宗本曰。凡夫罪业多。云何一世念佛。便得往生净土。
　　答。十六观经云。至心念南无阿弥陀佛。一声灭八十亿劫生死重罪。有人平生造五逆十恶。临终十念阿弥陀佛。尚得往生。况一世斋戒念佛乎。
　　问。阿弥陀佛何故有如是广大功德。广大行愿。
　　答。大阿弥陀经云。我至成佛时。名声超十方。人天欣得闻。俱来主我剎。地狱鬼畜生。亦生我剎中。是则凡在三界六道轮回之内者。无所不度可知矣。阿弥陀佛现在西方极乐世界。又在十方世界。教化无数天人。以至蜎飞蠕动之类。蜎飞者。谓微细飞虫也。蠕动者。谓微细蛆虫也。若此者。佛尚化度。况于人乎。阿弥陀佛又有愿云。若称我名。必生我国。若不尔者。誓不作佛。是以广度众生。无有穷极。而人一念归依。遂生其国。由此推之。念佛功德。实不可思议也。又云。若有众生。欲生我国上品者。须用慈心不杀。爱护含灵。具诸戒行。读诵大乘。解第一义。谛理深明。供养三宝。孝敬双亲。悲怜贫苦。教化有情。若能如是念佛者。决定上品上生。直至成佛。其或力量未充。且自坚持斋戒。一心念佛。若能念念无间。亦不在下品生矣。况此法门。不拣贤愚。不择贵贱。不在贫富。不分男女。不问老幼。不拘僧俗。不论久近。皆可以念佛。念佛轨则亦不拘。或高声念。低声念。流水念。顶礼念。摄心念。参究念。劝想念。轮珠念。行道念。住立念。静坐念。侧卧念。默念。明念。千念。万念。皆同一念。唯要决定信心求生净土。果能如是行持。何用别寻知识。可谓行船尽在把梢人。达者同登安养国。
　　问。世间之人多说。家缘萦绊。世务缠身。且待老来。然后念佛。
　　答。苦哉。苦哉。岂不见死心禅师云。世间之人。财宝如山。妻妾满室。日夜欢乐。他岂不要。长生在世。争柰前程有限。暗里相催。符到便行。不容迟滞。阎罗老子。不顺人情。无常鬼王。有何面目。且据诸人眼里亲见。耳里亲闻。前街后巷。亲戚眷属。朋友兄弟。强壮后生。死劫多少。岂不闻古人云。莫待老来方学道。孤坟尽是少年人。又云。自从早年索妻养子。经营家计。受尽千辛万苦。忽然三寸气断。未免一旦皆休。若是孝顺儿孙。斋得几僧。看得部经。烧得陌纸。春三秋九。做得椀羹饭。哭得几声。犹是记忆爷娘。若是不肖之子。父母方死。骨头未冷。作挞财产。出卖田园。恣意作乐。以此较之。着甚么急。儿孙自有儿孙福。莫与儿孙作远忧。复引古德云。冷笑富家翁。营生忙似箭。囤内米生虫。库中钱烂贯。日里把秤称。夜间点灯算。形骸如傀儡。莫教绳索断。
　　死心如此苦口劝人。曾许你且做世业。待老来方念佛乎。当思人生在世。能有几时。石火电光。贬眼便过。趁此未老无病之前。抖擞身心。拨弃尘事。得一日光景。念一日佛名。得一时工夫。修一时净业。由他临命终时。好死恶死。只要我之盘缠预辨了也。我之前程稳稳当当了也。若不如此。后悔难追。况此念佛法门。人皆可行。譬如千年暗室。一灯照之。则为明矣。故虽杀马屠牛之人。放下屠刀。亦可以修。所以修者不难。亦不妨一切俗事。在官者不妨职业。在士者不妨修读。在商者不妨贩卖。在农夫不妨耕种。在妇人不妨女工。在公门不妨事上。在僧徒不妨参禅。凡一切所为。皆不相妨。或在晨昏礼念。或在忙里偷闲。或念千声百声。或念三五百声。或念十声。唯要回向发愿。愿往西方诚能如是。决定往生矣。
　　又曰。善男子。今将一法界之法。付嘱于汝。十法界者。佛法界。菩萨法界。缘觉法界。声闻法界。天法界。人法界。修罗法界。饿鬼法界。畜生法界。地狱法界。夫十法界者。一心具足。随造随受。据你所作因还你。所作果。善行恶行。世间之因也。三界六道。世间之果也。持戒念佛。出世间之因也。净土成佛。出世间之果也。人天路上。作福为先。生死海中。念佛第一。今有欲快乐人天而不修福。欲出离生死而不念佛。是犹鸟无翼而欲飞。木无根而欲茂。奚可得哉。要将念佛为正因。如今是因。临终是果。作恶而恶境现前。念佛而佛果自至。岂不见华严经云。若人欲了知。三世一切佛。应观法界性。一切唯心造。是也。

　　宗本答问

　　或问。世间人别执公案。只期参禅悟道。不愿往生净土何如。
　　答。参禅不碍念佛。念佛不碍参禅。且如往生录内。高僧传中。贤愚并生。今古皆尔。尽抛秽土。俱趣净方。孕七宝池。舍胞胎苦。超凡人圣。得道证真。不历三祗。便成佛道。岂非佛力难思也哉。故欲超生死轮回。得涅盘乐者。无出往生法门矣。何以故。娑婆浊境。众苦集而求道难成。净土乐邦。诸善聚而位登不退。称名号者。诸佛护念而往生。发菩提者。弥陀光照而增进。菩萨罗汉与其同俦。水鸟树林。悉皆念佛。耳畔常闻妙法。心中顿绝贪嗔。快乐无穷。寿量何极。一生彼土。便获阿惟。岂比人天道中触目多诸违顺。权乘路上善根希有周圆。地前三贤尚未见道而失念。舍利六住。犹遇恶缘而退心。故知三乘之士。历僧祇劫。而功行无成。念佛之门。于弹指顷。而位阶不退。是以生净土者。有进无退。决定成佛。弥陀经云。极乐国土众生生者。皆是阿[鞥-合+(白-日+田)]跋致。阿[鞥-合+(白-日+田)]跋致者。不退转地是也。嗟乎。初心信浅。非他力难以进修。我佛愿深。但有缘悉皆摄受。诸仁者从上佛祖立教。开示念佛法门。何况今之禅流。不信往生净土。凡修净土者。不碍于参禅。何参禅者。乃薄净土而不修也。
　　或问。阿弥陀佛有因地否。
　　宗本曰。阿弥陀佛因地。载於藏教甚多云。我作佛时。说经行道。十倍于诸佛。不得是愿。终不作佛。又云。称我名号。定生我国。不得是愿。终不作佛。是以愿广缘强。感动世人。又不见大慈菩萨赞佛偈云。十方三世佛。阿弥陀第一。非但菩萨称赞。十方诸佛亦称赞之。
　　问。十方世界有无量人念佛焉。能悉知其时尽皆接引。
　　答。日月是一小世界。光明犹能普照万类。况佛之光明乎。不见弥陀经云。彼佛何故号阿弥陀。舍利弗。彼佛光明无量。照十方国。无所障碍。是故号为阿弥陀。应知佛之光明。广大无比。小乘罗汉。尚有三明六通。随类现化。况佛之神通妙用乎。何则身常礼佛。佛则见之。天眼通故。口常念佛。佛则闻之。天耳通故。心常忆佛。佛则知之。他心通故。诸仁者。只要自己。虔切修持。不须疑佛无能接引。
　　又问。既有如是功德。何必连声举念。譬如叫我名字。不过一二三声足矣。
　　答。前不云乎。称我名号。定生我国。以其愿也。观经云。念阿弥陀佛一声。灭八十亿劫生死重罪。况连声不断乎。弥陀经云。以称名故。诸罪消灭。势至圆通云。忆佛念佛。必定见佛。上至一心不乱。专持名号。下至十念成功。往生净土。是也。

　　三大圣人现身劝修净土

　　唐洛阳罔极寺释慧日。中宗朝得度。日见义净三藏。躬诣竺乾。遂生羡慕。誓游西域。始泛舶渡海。经三载。乃达天竺。寻求梵本。访善知识。独影孤征。雪岭胡乡。无所不到。既经多苦。深厌阎浮。乃叹曰。何国何方。有乐无苦。何法何行。能速见佛。徧问天竺三藏学者。皆赞净土。合於金口。其于速疾。是一生路。尽此报身。必得往生。日闻已顶受。渐至北印度健驮罗国王城东北。有一大山。山有观音像。日遂七日叩头祈请。以断食毕命为期。至七日夜。观音空中。现紫金色相。垂右手摩日顶曰。汝欲传法。自利利他。唯有西方弥陀佛国劝令念佛诵经。回愿往生。到彼国已。见佛及我。自当知净土法门。胜过诸行。说已忽灭。日断食既困。闻此加壮。及登岭东归。计行七十余国。总一十八年。开元七年。方达长安。进帝佛真容梵策等。赐号慈愍三藏主法师。
　　又唐大历二年。法照大师。栖止衡州云峰寺。勤修不懈。唯以劝人念佛为急。一日僧堂粥钵内。两次现五台胜境。胜境中复现有寺。寺有金榜。题云大圣竹林寺。於是心怀渴仰。欲礼五台。四年八月十三日发行。至五年四月五日。到五台县。遥见佛光。寺南数道白光。六日。到佛光寺。其夜四更见一道光。从北山下来射照。照忙入堂内。问众云。此何祥也。有僧答言。此大圣不思议光。常觉有缘照闻已。即具威仪。寻光至寺。寺东北五十里间。果有山。山下有涧。涧北有一石门。见二青衣可年八九岁。颜貌端正。立于门首。一称善财。二曰难陀。相见欢喜。问讯设礼。引照入门。向北行五六里。见一金门楼至门。乃是一寺。寺前有金榜。题曰大圣竹林寺。一如钵中所见者。方圆可二十里。一百二十院。皆有宝塔。庄严其地。纯是黄金。流渠花树。充满其内。照入寺。至讲堂。见文殊在西。普贤在东。各据狮子之座。说法之音历历可听。文殊左右菩萨万余。普贤亦有无数菩萨围绕。照至二菩萨前作礼。问言。末代凡夫。去圣时遥。知识转劣。垢障尤深。佛法浩瀚。未审修行。於何法门。最为捷要。文殊报言。汝今念佛。今正是时。诸修行门。无过念佛。所以者何。我於过去劫中。因念佛故。得一切种智。是故一切诸佛法。般若波罗蜜甚深禅定。乃至诸佛。皆从念佛而生。故知念佛是诸法之王。汝当常念无上法王。令无休息。照又问。当云何念。文殊言。此世界西。有阿弥陀佛。彼佛愿力不可思议。汝当继念。令无间断。命终之后。决定往生。永不退转。说是语已。二大圣各舒金手。摩照顶为授记别。照闻已。欢喜踊跃。礼谢而退。已上二则。载于有宋高僧传。俱在藏内富字函。

　　经论指归净土

　　大无量寿经云。佛告弥勒。於此世界。有七百二十亿不退菩萨。往生极乐国土。诸小行菩萨不可称计。又不但我国为然。十方世界无量大菩萨众。尽念阿弥陀佛。愿住阿弥陀佛国土。
　　弥陀经云。若有善男子善女人。闻说阿弥陀佛。执持名号。以称名故。诸罪消灭。其人临命终时。即得往生阿弥陀佛极乐国土。释迦佛云。汝等皆当信受我语。及诸佛所说。若有众生。闻是说者。应当发愿生彼国土。
　　十六观经云。若善男子及善女人。但闻佛名二菩萨名。除无量劫生死之罪。何况忆念念南无阿弥陀佛一声乎。当知此人是人中芬陀利华。观世音菩萨大势至菩萨为其胜友。
　　大智度论云。佛是无上法王。诸大菩萨以为法臣。诸臣所尊重者。唯佛法王也。有一菩萨。自念往昔谤般若。堕恶道。受无量苦。复经无量劫来。虽修余行。不能得出苦海。后遇善知识。教念阿弥陀佛。即得灭除罪障。超生净土。我今应当礼谢阿弥陀佛。何以彼。父母亲友人天王等。不能度我出离苦海。唯阿弥陀佛愿力摄受。是以得出苦海。偈云。若人愿作佛。心念阿弥陀。即得为现身。故我皈命礼。又云。佛世一老人求出家。舍利弗不许。佛观此人。曩劫采椎。为虎所逼。上树失声念南无佛。有此微善。遇佛得度。获罗汉果。吁一称其名。尚得解脱。况终身念佛乎。
　　莲宗宝鉴云。弥陀实众生之慈父。是以才称宝号。已投种於莲胎。一发菩提。即标名於金地。浅信不持。大愚大错。堪叹时逢末代。多有邪见迷流。贬净业为权乘。嗤诵持为粗行。岂非耽溺火宅。自甘永劫之沈沦乎。
　　净土境观要门云。夫净土法门者。乃末世众生出生死之要路。截苦海之舟航。一生彼处。永无退转。以金色身。飞行自在。无虎狼狮子蚊虻蚤虱之所逼恼。无雷霆风雨寒热饥渴之所煎熬。莲华化生。寿命无量。既无生老病死等苦。是为极乐世界。故我释迦如来。欲令此土在迷众生出离众苦。开折伏之门。弥陀慈父。示摄受之路。所以苦心丁宁。偏赞净土。普劝往生。良由於此。安乐集云。能念阿弥陀佛。即断一切业障。譬如有人用狮子筋为琴弦。其声一奏。一切余弦悉断。亦如有人取牛羊驴马诸乳。置一器中。若将狮子乳一滴投之。一切诸乳悉化为水。若人于菩提心中。能念阿弥陀佛。一切恶魔诸障。自然消灭。得生净土矣。
　　大乘月藏经云。末法时中。亿亿众生。起修行道。未有一得者。皆因五浊恶世杂学难成。唯有净土一门。可通入路。当知自行难圆。他力易就。如劣士附轮王之势。飞游四天。凡质假仙药之功。升腾三岛。实为易行之道。疾得相应。慈旨丁宁。须铭饥骨。
　　宝王论云。浴大海者已用于百川。念佛名者必成于三昧。亦犹清珠下於浊水。浊水不得不清。念佛投於乱心。乱心不得不佛。
　　大品经云。若人散心念佛。亦得离苦。其福不尽。况定意念佛也。上至一心不乱。下至十念成功。
　　华严经云。宁受地狱苦。得闻诸佛名。不受无量乐。而不闻佛名。
　　正法难闻品云。佛说世间人民。得闻阿弥陀佛名号。若慈心喜悦。志意清净。毛发耸然。泪即出者。皆是累世常行佛道。非凡人也。若不信佛语。不信念佛。不信往生皆从恶道中来。余殃未尽。愚痴不解。故为汝等说此大法。令见阿弥陀佛及其国土。
　　护口经说。有一饿鬼。形状丑恶。身出猛焰。口出蛆虫。脓血诸衰。臭秽远彻。举声号哭。东西驰走。是时满足罗汉问曰。汝宿何罪。今受此苦。饿鬼答曰。吾往昔时。曾作沙门。出一恶言。阻他信善。今遭此苦。尊者还阎浮提。诫诸比丘。凡见人修毫发善事。只宜欢喜赞助。勿令毁逆不成。吾堕恶类以来。数千万劫受苦。设使脱得鬼形。复入地狱。尔时饿鬼说此语已。号哭投地。如大山崩。闻斯之说。实可寒心。此鬼出一恶言。尚遭多劫之苦。何可障人拜佛念佛哉。
　　金刚科仪云。野狐尚听百丈法。螺蛳犹护金刚经。十千游鱼。闻佛号化为天子。五百蝙蝠。听法音总作圣贤。蟒闻忏以生天。龙听法而悟道。彼物尚能领悟。况人可不回心念佛。
　　莲宗宝鉴云。昔我法藏发弘誓。启极乐之玄途。故佛世尊指西方。示韦提之妙域。是乃广长舌覆而同赞。诸余经尽而独留。盖以利生之喜舍心增。应化之慈悲量大。教分九品。乃别开方便之门。观明一心。实径直还源之路。圣尼际会。如久客归于家乡。感应道交。似稚子投于慈母。况复慈光愿摄。佛力难思。顺水乘船。不劳自力。推门落臼。岂有他哉。有愿必迎。无机不被。鹦鹉频伽。尚有法音演唱。蜎飞蠕动。悉蒙教化恩慈。圣境非虚。佛言不妄。何乃甘心伏意。幸祸乐灾。却诽清净之邦。贪恋烦恼之世。焦蛾烂茧。自处余殃。笼鸟鼎鱼。翻称快乐。皆由善力微而业力胜。信根少而罪根多。是以三界茫茫。四生扰扰。尽贪生而兀兀。悉逐业以悠悠。匪夙生之有幸。岂得遇于斯因。击鼓开囹圄之门。宜应速出。逢舟济沈沦。之难。讵可迟疑。普皆如说奉行。尽心顶礼信受。问曰。既言信受。未知信何法门。答曰。信凭经中佛说。念佛定生净土。信念佛定灭诸罪。信念佛定得佛护。信念佛临终定得佛来接引。信念佛往生定得不退地。信念佛生净土。定不堕三恶道。今时人。信持戒而不信念佛。信奉佛而不信往生净土。是皆自失其大利也。故欲到西方。要由深信。君看净土恒沙佛。尽是当年正信人。

　　祖师指归西方

　　问。六祖言。东方人造罪念佛。求生西方。西方人造罪念佛。求生何国。
　　答。六祖只说僧俗。喻於东西。何曾说无佛国。不见坛经云。在家能行。如东方人无罪。出家不修。如西方人有愆。今人不穷古教。强要狐言鸟语。古德云。若人排毁净土。不信往生者。当受拔舌之苦。如何后学。反行魔说。既不能自修。又障他人修。哀哉。
　　李卓吾曰。六祖破人念佛。求生西方者。恐人执相求佛。而不见自性也。金刚经所谓。若以色见我。以音声求我。是人行邪道。不能见如来。是也。又曰。一切有为法。如梦幻泡影。如露亦如电。应作如是观。凡所有相。皆是虚妄。是也。夫人若不见自性。而但以音声为我。执有相为佛。则亦奚止十万八千里哉。六祖大师之破也。宜也。然苟见佛性矣。则我之音声。与夫妄幻虚假之梦幻。泡影露电。又曷尝一刻之不有哉。虽谓实有西方亦可也。
　　天如和尚云。多见今之参禅者。不究如来之了义。不知达磨之玄机。空腹高心。习为狂妄。见修净土之人。则笑之曰。彼学愚夫愚妇之所为。何其鄙哉。予尝谓非鄙愚夫愚妇也。乃鄙文殊普贤马鸣龙树也。此等之人。非特自迷正道。反成谤法之业。
　　灵芝法师云。博地凡夫。业惑缠缚。流转五道。百千万劫受诸苦恼。忽闻净土。志愿求生。一日称名。即超彼国。可谓万劫难逢。千生一遇。若人肯念阿弥陀佛。超过一切善根。纵然能行施戒禅诵。亦不如念佛功德。
　　孤山法师云。夫求生净土者。是假他力。弥陀愿摄。释迦劝赞。诸佛护念。三者备矣。苟有信心。往生极易。如渡大海。既得巨航。仍有良导。加以顺风。必能速到彼岸矣。若其不肯登舟。迟疑险道者。谁之过欤。
　　杨提刑云。有佛释迦。是大导师。指清净土是安乐国。阿弥陀佛是净土师。尔诸众生。若生彼土。则无诸苦。不闻知者。固可哀怜。亦有善士。发三种心。不求生者。尤可嗟惜。一曰。吾当超佛越祖。净土不足生也。二曰。处处皆净土。西方不必生也。三曰。极乐圣域。我辈凡夫不能生也。夫行海无量。普贤愿见弥陀。佛国虽空。维摩常修净土。十方如来。有广舌之赞。十方菩萨。有同往之心。试自忖量。孰与诸圣。谓不足生者。何其自欺哉。至如龙树。祖师也。楞伽经有预记之文。天亲。教宗也。无量论有求生之偈。慈恩通赞。首称十胜。智者析理。明辨十疑。彼皆上哲。精进往生。谓不必生者。何其自慢哉。火车可灭。舟石不沈。现华报者。莫甚於张馗。十念而超胜处。入地狱者。莫速於雄俊。再苏而证妙因。世人愆尤。未必若此。谓不能生者。何其自弃哉中峰祖师云。娑婆苦。娑婆苦。娑婆之苦谁能数。世人反以苦为乐。甘住其中多失所。臭皮袋里出头来。长养无明病成蛊。蓦然三寸气消亡。化作寒灰埋下土。五趣迁流不暂停。百劫千生受凄楚。诸仁者。何如急早念弥陀。舍此娑婆苦。西方乐。西方乐。西方之乐谁能觉。人民国土总殊胜。了无寒暑并三恶。莲华胎里出头来。时听法音与天乐。瑠璃地莹绝纤尘。金银珠宝成楼阁。化衣化食自然荣。寿命无量难筹度。诸仁者。何如及早念弥陀。取彼西方乐。
　　古音禅师云。一句阿弥陀佛。宗门头则公案。譬如骑马拄杖。把稳生涯一段。不拘四众人等。持之悉有应验。现生长福消灾。报满永除罪难。若人立地受持。无不随心满愿。幸生中土为人。如上宝山一遍。切莫空去空回。所务急宜早办。阎王不贵金珠。唯重弥陀一卷。一生富贵如云。百岁光阴若电。知音切莫迟延。急早作个转变。佛为苦海舟航。劝君早渡彼岸。行住坐卧之中。一句弥陀莫断。须信因深果深。直教不念自念。若能念念不空。管取念成一片。当念认得念人。弥陀与我同现。便入念佛三昧。亲证极乐内院。莲胎标的姓名。极功之者自见。亲见弥陀授记。便同菩萨作伴。直至无上菩提。永劫随心散诞。依得此道归来。决定成佛不欠。
　　白乐天颂云。
　　予年七十一　　不复事吟哦　　看经费眼力　　作福畏奔波　　何以度心眼　　一声阿弥陀　　行也阿弥陀　　坐也阿弥陀　　纵饶忙似箭　　不离阿弥陀　　达人应笑我　　多却阿弥陀　　达又怎么生　　不达又如何　　普劝法界众　　同念阿弥陀　　要脱轮回苦　　须念阿弥陀
　　百丈智海禅师。是江西马祖的子。天下丛林。依他建立。天下清规。依他举行。看他为病僧念诵之规云。集众同声。举扬一偈。称赞阿弥陀佛。复同声称念南无阿弥陀佛。或百声或千声。回向伏愿云。诸缘未尽。早遂轻安。大命难逃。径登安养。又看他津送亡僧。念诵回向。伏愿云。神超净域。业谢尘劳。莲开上品之华。佛受一生之记。至于茶毗之际。但令维那引声高唱南无西方极乐世界大慈大悲阿弥陀佛。如是十唱。而大众十和。总名之曰十念也。唱毕复回向云云。以上称扬十念。资助往生。非净土之指归乎。自百丈来。凡津送亡僧。皆依此法。然则所谓合五家之宗派。尽天下之禅僧。无有一人不归净土者矣。
　　慈照宗主云。有行无愿。其行必孤。有愿无行。其愿必虚。夫愿者乐也。欲也。欲生西方净土。乐见阿弥陀佛。必须发愿。方得往生。华严经云。不发大愿。魔所摄持。一切佛事。从大愿起。欲成无上道。故须得愿波罗蜜。所以普贤广无边愿海。弥陀有六八愿门。是知十方诸佛。上古先贤。皆因愿力。成就菩提。
　　智度论第八卷问曰。诸菩萨行业清净。自得胜报。何必要立誓愿。然后得之。答。作福无愿。无所标立。愿为道御。能有所成。如佛所说。若人闻说生天之乐。心当愿乐。修生天福。命终之后。各生其中。此皆愿力之所致也。华严行愿品云。是人临命终时。最后剎那。一切诸根悉皆散坏。一切亲属悉皆舍离。一切威势悉皆退失。乃至象马车乘。珍宝伏藏。如是一切无复相随。唯此愿王不相舍离。於一切时。引导其前。一剎那中。即得往生极乐世界。故云。法门广大。无愿不从。
　　备观今时信心归投佛会者。或为病苦而发心。或为报亲而举意。或为保扶家宅。或为怖罪持斋。虽有信心。而无行愿。虽云念佛。不达本根。凡修善缘。皆为了还心愿。罕有为自己生死。发愿念佛。求生净土者。往往香烛道场。祝愿回向之辞。皆是表献神明。消灾延寿而已。故与经忏本意相违。临终所以不得往生。由无行愿故也。
　　又有一等痴人。投佛受戒。乃於三宝前。焚香誓愿云。我若破戒。甘当恶病缠身。永堕地狱。或言左眼出血。右眼出脓。自肯自甘。自愿受报。殊不知佛祖兴慈运悲。何尝教人如此。皆是邪师过谬。错将罚咒。以为发愿。何惑之甚哉。予尝愍念。劝令同发正愿。求生净土。愿同作佛。若彼妄认四大为我身。六尘为实有。未尝暂省回光。斋戒念佛。从生至老。唯忧家缘不办。财不称心。虽曰积善奉佛。礼拜烧香。只愿富贵荣华。长生不死。才做此小好事。便有伏愿数般。要保谷米盈仓。蚕丝倍万。子孙光显。牛马孳生。才一不如意。便怨佛不保全。日日财喜增添。始道天龙感应。如此贪谋。尽属愚痴。今日有缘。得逢佛法。当须究本。愿舍娑婆。愿生净土。亦如久客在于他乡。今日思欲归于故里。不见忏中云。愿我临欲命终时。尽除一切诸障碍。面见彼佛阿弥陀。即得往生安乐剎。是也。
　　慈照宗主偈曰。
　　万法从心生　　万法从心灭　　我佛大沙门　　常作如是说　　持戒无信愿　　唯得人天福　　福尽受轮回　　展转难出离　　看经无慧眼　　不识佛深意　　后世得聪明　　乱心难出离　　不如念佛好　　回向生乐国　　释迦金口说　　弥陀亲摄受　　诸佛皆护念　　诸天善护持　　譬如贫家女　　腹孕转轮王　　诸天常爱护　　贫女自不知　　腹中有贵子　　今此念佛人　　其意亦如是　　忆佛常念佛　　不久当成佛　　诸佛善护持　　其人自不知　　我当生净土　　劫要来后世　　再得生人中　　譬如贫人家　　地内有伏藏　　藏神常守护　　不令其有失　　贫人自不知　　家内有宝藏　　逐日趁客作　　求衣食自济　　今此念佛人　　其意亦如是　　不知念佛人　　具足如来藏　　自说我无分　　反要生人中　　譬如病人家　　自有真妙药　　不知妙药性　　不能自治病　　每日床枕边　　痛苦受无量　　今此念佛人　　其意亦如是　　不知念佛心　　能灭贪嗔病　　能为大医王　　能为大宝藏　　利济一切人　　能为大法王　　覆护一切众　　将为是凡夫　　不得生净土　　且自持斋戒　　后世愿为人　　展转更修行　　方可生彼国　　多见修行人　　常作如是说　　不称弥陀愿　　不念净土经　　邪见障覆心　　毕竟难出离　　非是他人障　　皆是自障心　　今世不得生　　一蹉是百蹉　　劝汝修行人　　信我如来说　　佛无不实语　　因风吹於火　　用力不消多　　幸有念佛心　　回愿超三界
　　或问永明寿禅师曰。但见性悟道。便超生死。何用系念彼佛。求生他方。
　　答。真修行人。应自审察。如人饮水。冷暖自知。诸仁者。当观自己行解。实得见性悟道。受如来记。绍祖师位。能如马鸣龙树否。得无碍辩才。证法华三昧。能如天台智者否。宗说皆通。行解兼修。能如忠国师否。此诸大士。皆明垂言教。深劝往生。盖是自利利他。岂肯误人自误。况大雄赞叹。金口丁宁。希从昔贤。盖禀佛勅。定不谬误世。四料拣云。有禅无净土。十人九错路。阴境若现前。瞥尔随他去。无禅有净土。万修万人去。但得见弥陀。何愁不问悟。有禅有净土。犹如戴角虎。现世为人师。来生作佛祖。无禅无净土。铁床并铜柱。万劫与千生。没个人依怙。既不明佛理。又不愿往生。永劫沈沦。何由出离。诸仁者欲超生死速证菩提。於此四种。择善行之。
　　长芦赜禅师劝人曰。经云。彼国众生。无有众苦。但受诸乐。故名极乐。今以娑婆。对而比之。此则血肉形躯。有生皆苦。彼则莲华化生。无生苦也。此则时序代谢。衰老日侵。彼则寒暑不迁。无老苦也。此则四大难调。多生病患。彼则化体香洁。无病苦也。此则七十者希。无常迅速。彼则寿命无量。无死苦也。此则亲情爱恋。有爱必离彼。无父母妻子。无爱别离苦也。此则仇敌冤雠。有冤必会。彼则上善聚会。无冤憎会苦也。此则困苦饥寒。贪求不足。彼皆衣食珍宝。受用现成。此或丑秽形骸。根多缺漏。彼则端严相貌。体有光明。此则轮转生死。彼则永证无生。此则丘陵坑坎。荆棘为林。土石诸山。秽恶充满。彼则黄金为地。宝树参天。楼耸七珍。花敷四色。此则双林已灭。龙华未来。彼则阿弥陀佛。现在说法。此则观音势至。徒仰嘉名。彼则与二上人。亲为胜友。此则群魔外道。恼乱正修。彼则佛化一统。魔外绝纵。此则媚色妖淫。迷惑行者。彼则正报清净。实无女人。此则恶兽魑魅。交扇邪声。彼则水鸟树林。咸宣妙法。二土较量。境缘回别。而乐邦之胜。其数无穷。是以了义大乘。无不指归净土。前贤后圣。自他皆愿往生。呜呼。人无远虑。必有近忧。一失人身。万劫难复。故率大海众。各念阿弥陀佛。回向同缘。愿生彼国。操船顺水。既加橹棹。则十万程途。不劳自至也。
　　元佑四年冬。宗赜夜梦一男子。乌巾白衣。可三十许。风貌清美。举措贤雅。揖谓宗赜曰。欲入公弥陀会。告书一名。宗赜乃取莲华胜会录。秉笔问曰。公何名。曰普慧。宗赜书已。白衣者又云。家兄亦告上名。宗赜问曰。令兄何名。曰普贤。言讫遂隐。宗赜觉而询诸耆宿。皆云。华严离世间品。有二大菩萨名。宗赜以为佛子行佛事。助佛扬化。必有贤圣幽赞。然则预此会者。岂小缘哉。
　　龙舒王居士劝人曰。大阿弥陀经云。十方有无量菩萨。往生阿弥陀佛国。彼菩萨尚欲往生。我何人哉。略举数条以为证。青草堂后身曾鲁公。喆老后身多忧苦。古老后身耽富贵。法华尼后身作官妓。皆是不信西方。展转轮回受苦。或曰。参禅固难见性。学仙何如。答不修净土而欲学仙。是舍目前之美玉。而求不可必得之珷玞。岂不惑哉。按楞严有十种仙。皆寿千万岁。数尽复入轮回。世人学仙者。万不得一。纵使得之。又不免轮回。为着於形神而不能舍去也。且形神者。乃真性中所现之妄想。故寒山诗云。饶汝得仙人。恰似守尸鬼。非若佛家之生死自如而无所拘也。近自数百年来。得仙者唯锺离吕公。岂不闻洞宾飞剑斩黄龙。却被黄龙降伏。及见黄龙禅师。方悟真性了道。遂说一偈云。弃却瓢囊击碎琴。如今不恋永中金。自从一见黄龙后。始觉从前错用心。又不闻后魏昙鸾法师。初自陶隐居得仙经十卷。鸾欣然自得。以为神仙必可致。后遇僧菩提留支问云。佛道有长生乎。能却老为不死乎。支云。长生不死。吾佛道也。遂以十六观经与之云。汝可诵此。则三界无复生。六道无复往。盈虚消息。祸福成败。无得而至。其为寿也。有劫石焉。有河沙焉。沙石之数有限。寿量之数无穷。此吾金仙氏之长生也。鸾深信之。遂焚仙经。而专修观经。虽寒暑之变。疾病之来。亦不懈怠。魏王怜其志尚。号为神鸾。一日告弟子云。地狱诸苦。不可以不惧。九品净业。不可以不修。因令弟子高声念阿弥陀佛。鸾西向闭目。叩头而亡。是时僧俗同闻管弦丝竹之声从西而来。由此观之。净土法门。最为捷径。况神仙者。有所得。则秘而不传。以谓泄天机而有罪。佛法门。唯恐传之不广。直欲度尽众生而后已。是其慈悲广大。非神仙之可比明矣。
　　丞相郑清之劝人曰。今之学佛者。不过禅教律。究竟圆顿莫如禅。非利根上器。神领意解者。未免堕顽空之失。研究三乘莫如教。非得鱼忘筌因指见月者。未免钻故纸之病。护善遮恶莫如律。非身心清净表里一如者。未免自缠缚之苦。论其所入。则禅教律要其所归。则戒定慧。若不由禅教律而得戒定慧者。其唯净土之一门乎。
　　龙舒曰。华严经云。人生有二。天人随人。一名同生。二名同名。天人常见人。人不见天人。此二天人。岂非善恶二部童子之徒欤。人之举意发言动步。常念此二天人。见人而能无愧。如此修净土。则必上品上生。或曰。一人尚有二天人。何天人之多也。曰。一月普现一切水。岂必月之多哉。
　　龙舒曰。有修桥人。有毁桥人。此天堂地狱之小因也。有坐轿人。有荷轿人。此天堂地狱之小果也。触类长之。以修净土上品往生复何疑哉。
　　又曰。昼必有夜。必为夜备。暑必有寒。必为寒备。存必有去。必为去备。何谓夜备灯烛床蓐。何谓寒备。衾裘炭薪。何谓去备福慧净土。
　　又曰。予徧览藏经。却无阴府寄库之说。奉劝世人。以寄库所费之资。请僧为西方之供。一心西方则必得往生。若不为净土功德。而为阴府寄库。则是志在阴府。死必入阴府矣。譬如有人。不为君子之行。以交结贤人。君子乃寄钱於司理院。狱子处待其下狱。则用钱免罪。岂不谬哉。昔张善和一生杀牛。临终自见地狱相现。遇僧教令念阿弥陀佛。念未十声。见佛接引。往生净土。又有一妇人。常念青莲华香。白莲华香。华树香。果树香。乘此四句之功。亦得往生净土。况诵全部而不生乎。昙翼法师前身为雉。听得僧人。通法华经。便得转生。为僧成道。况人诵经念佛而不见佛乎。又有一鹦鹉二鴝鹆。念阿弥陀佛。尚得往生净土。况人念佛而不生乎。
　　又曰如人入大城中。必先觅安下处却出干事。抵暮昏黑。则有投宿之地。先觅安下处者。修净土之谓也。抵暮昏黑者。大限到来之谓也。有投宿之地者。生莲华中。不落恶趣之谓也。又如春月远行。先须备雨具。骤雨忽至。则无淋漓狼狈之患。先备雨具者。修净土之谓也。骤雨忽至者。大命将尽之谓也。无淋漓狼狈之患者。不至沈沦恶趣受诸苦恼之谓也。且先觅安下处。不妨自己干事。先备雨具。不妨自己远行。先修净土。不妨一切世务人。何为而不修乎。虽罪恶人亦可修。譬如铁石虽重赖舟船可渡。针虽轻不赖舟船不可渡。人有重罪。仗佛力可生净土。罪恶虽轻。不仗佛力。亦不得生。又如虮虱万死万生不能一里。若附人身。千里可至。仗佛力而生净土者。亦复如是。强健之时。若不预辨。闭眼之后。将柰之何。世间昼必有夜。寒必有暑。人所共知。无肯隐者。若曰生必有死。人乃讳之。不肯说出。何太蔽乎。诸仁者此时不修甚可惜也。
　　又曰。人生时。种种事务。无不挂怀。一旦大限到来。尽皆抛去。虽我此身犹是弃物。况身外乎。□言思之。恍如一梦。古人有言。一日无常到。方知梦里人。万般将不去。唯有业随身。业者谓善业。恶业此皆将得去者。岂可不以净土为业乎。有了明长老。为众普说。指此身而言曰。此为死物。其内鱍鱍地者为活物。莫於死物上作活计。宜於活物上作活计。予深爱此语。凡贪种种外物以奉其身者。皆是死物上作活计也。
　　知归子问善导和尚曰。蒙开诲念佛之法。但恐死至之时。心识散乱。仍虑他人惑动正念忘失。净因师曰。善哉问也。凡一切人命终。须是不得怕死。常念此身多苦。若得舍此超生净土。受无量快乐。乃是称意之事。如脱弊衣。得换珍服。其於弊衣。肯生恋着。但遇病时。便念无常。一心待死。叮嘱家人。及看病往来。问侯之人。凡来我前。不得说眼前闲杂之话。亦不须软言安慰。祝愿安乐。此皆虚花无益。若病重将终。亲属亦不得垂泪哭泣。嗟叹懊恼。惑乱心神。但当同声念佛。助其往生。待气尽了多时。然后哀泣未晚。若知死是归去。能不哀泣。尤为达理也。况往生净土。舍若得乐。慎不宜哭泣。使死者心乱也。予又多见世人。平常念佛。礼赞发愿。求生西方。及至病来。却又怕死。都不说着往生之事。直待气消命尽。识投冥界。方始十念鸣钟。恰如贼去关门。济何事也。死生事大。须是自家着力始得。若一念差错。历劫受苦。谁人相代。思之思之。
　　慈照宗主净土十门告诫云。念佛人。临终三疑三关。不可不慎。一者。疑我生来作业极重。修行日浅。恐不得生。三者。疑我欠人债负。或有心愿未了。及贪嗔痴未息。恐不得生。三者。疑我虽念弥陀。临命终时。恐佛不来接引。有此三疑。因疑成障。失其正念。之得往生。故念佛之人。切要谛信佛经明旨。勿生疑心。
　　三关者。凡夫虽有信心念佛。缘宿业障重。合堕地狱。临终不免病苦。若因病苦。益知悔悟身心。决生净土也。只缘无智之人。不了此事。却言。我今念佛。又有病苦。反谤弥陀。因此一念恶心。径入地狱。此是一关也。
　　二者虽则持戒念佛。缘平日口谈净土。而意思尚恋娑婆。以致临终遭病。怕死贪生。信受童儿。呼神唤鬼。烧钱化纸。杀戮生命。缘此心邪。无佛摄护。流浪堕落三涂。是二关也。三者。临终之际。系缀资财。爱恋眷属。心放不下。顾于家庭。堕鬼趣中。或为悭犬。或作蛇身。守护家庭。宛如在日。是为三关也。
　　先德云。天堂地狱两边排。任居修向那边来。诚哉是言也。或曰。如师之说。实有六道三涂。轮回受苦乎。答。若无六道轮回。三涂八难。老僧亦不肯持斋戒。断酒肉。苦参禅。勤念佛矣。因是有轮回苦楚。才肯念佛修行。愿舍娑婆。愿生净土。我以直告仁者。要见世上之人。谁不爱色欲。不好酒肉。不贪名利。不愿富贵。吾知此是轮回苦本是以不谋不求也。法华经云。诸苦所因。贪欲为本。若灭贪欲。无所依止。

　　西方偈赞

　　西方慈父动悲哀　　接引迷流归去来　　早向莲台亲托质　　莫投凡世入胞胎
　　西方净土有莲胎　　普劝众生归去来　　一念笔开亲见佛　　永无八难与三灾
　　西方不择富和贫　　不拣贤愚贵贱人　　不问女男并老幼　　不分僧俗及冤亲
　　西方法眷最相亲　　尽是修行念佛人　　我等欲归安养国　　即今便种往生因
　　西方极乐众称尊　　普劝诸人入此门　　有口不须闲讲论　　单提佛号度朝昏
　　西方有佛号弥陀　　普度众生出爱河　　六八愿开通九品　　人人可到莫蹉跎
　　西方易往少人知　　径路修行不用疑　　六字真经纯熟了　　金莲台上礼阿弥
　　西方慈父号阿弥　　接引人生九品池　　捷径法门容易到　　可怜多是自狐疑
　　西方直指易修持　　本性弥陀孰得知　　六道三涂生死转　　思量怎不痛伤悲
　　西方急急早修持　　生死无常不可期　　窗外日光弹指过　　为人能有几多时
　　西方公案早行持　　寂寂惺惺着意疑　　疑到情忘心绝处　　元来自己是阿弥
　　卓吾归元直指论曰。此宗本一元师之书也。本欲人专修净土。故作是书。所以详引曲证发明示人者。至矣。尽矣。其间真实简便。尤诸师诸说之所未显。谓念佛初不问是何人。则凡以平生恶业太多自诿。而不肯念佛者。谬矣。谓念佛初。不管是何时。则凡以年老。及临命终自推托。而不肯念佛者。谬矣。谓念佛初不拘是何方法。则凡立为一定规程。使千人同一律。千古同一样。使人有所妨碍。而不能周遍大地者。谬矣。唯是真心发愿。愿见彼佛阿弥陀。愿生极乐国。永脱此五浊恶世不净苦恼之身。为急耳。并无如许错谬指示。以眩惑退怯于人也。可知三谬皆师过咎。非干学者之事。独一愿门。最为吃紧。泛观人世。又谁不愿往生极乐。舍此苦海。而不肯发愿也耶。又谁不愿一念即至。不费心力。而委曰。吾不暇发愿也耶。故知发愿最紧。一发本愿。又最易事。我知尽大地众生。无有不发大愿者矣。本师之有功德何如哉。

　　西方五请

　　西方说　卓吾子曰。西方金方也。金至刚。能推坏万物。而物不能坏之。佛性坚刚不坏。亦如是故。以为喻也。故以金刚名经。又以西方名佛也。夫法身坚固。无相无住。是故不坏。故又曰。凡所有相。皆是虚妄。所以谓之虚妄者。以其可坏也。所以可得而坏者。以其有相也。夫唯无相则无住。无住则无坏。由此观之。无坏真身。即各在于当人。西方极乐。总不离于日用。而乃教人刻意。参禅求佛。何哉。不特是也。教人坐禅。教人修定。教人炼魔。教人燃身。教人断臂。教人修三坚法。教人舍身命财。教人修六度万行。难行能行。难舍能舍。难忍能忍。如是修行。旷世累劫。庶得成就。岂非修有相之佛。而欲以证无生之理乎。积有漏之因。而欲以希常住无漏之果乎。纵经尘劫。决不能就。而佛反教人为之。何哉。盖众生愚迷。既以佛为决不可成之物。又枉诬释迦老子。以为是曾经无量亿劫。承事善知识。刻苦修习而至。非我等众生所可希冀也。夫既以己为众生。即是有众生相矣。又以佛为不可冀。即是有寿者相矣。寿者相即人相。众生相即我相。四相宛然。何时能信无相佛事耶。佛悯此故。故广开方便法门。任其随意修者。纵不成佛。亦得善果。如果有大弘愿圣固力者。累劫辛勤。日暮途远。自然回头反顾。觉迷知非耳。此时若顿尔放下。便是真放下。顿尔安稳。便是真安稳。虽是尘劫徒劳。然不如是。则信根不深。得之亦不坚固也。是以不得不听其如此也。但如此修行。是必待亿万劫。方始成得一个佛。尔在佛子。则为世间未常有之佛子。在释迦。亦为望得眼穿。累劫不能成得一个半个佛矣。况人生一世。光阴有几。二十以前。痴不知世故也。五十以后。衰懒散世故也。中间二十余年。只了得婚娶仕宦等业障天。安有半个人肯发心。说到此者乎。是佛种不免断灭矣。故佛特开此一门。专教人念佛。谓西方有阿弥陀佛。愿力广大。但能持我名号。归依西方者。无不接引之。随其念力之浅深。以生九品之上。下下品化生者。虽不得见佛。亦得近佛。如今两京十三省官员是也。虽不见至尊。然皆奉符节而行政令。人人皆以系至尊。差遣之人。畏仰之矣。谁敢犯之乎。若上品化生者。即今之卿相大臣是也。此其挹至尊之威光。奉至尊之严命。虽有大魔王。大修罗王。亦且退避三舍。况阎罗王。敢启齿其间哉。所以然者。以佛愿广大本真实而不虚故。临命终时。佛乘愿力。自来接引。如母求子一般。更有何难乎。以己信力。随念往生。如子忆母一般。更有何险乎。两情合并。同归百方。又何疑耶。且一声阿弥陀。原不费才毫友气。又不妨半点家事。手持足屦。干辨常务。直信心一念耳。谁不能为。谁不能念。故今四海九州之人。四夷八蛮之国。一声阿弥陀。遍满三千大千世界者。以此故也。其中若有真聪明大志气者。因念佛而即见自己西方佛。又岂非盛德事耶。以此见念佛之功德溥矣。故能大师有云。此去西方。里数有十万八千。如人身中十恶八邪。若无邪恶。当时自至。说远。谓其下根。说近。谓其上智。盖以上智之人。开口念佛。便是西方极乐。既无一点尘劳可以障蔽。即是除去十万八千。非别有所谓邪念恶念为吾障蔽也。然则教人念佛者。不过欲人见佛耳。见佛者。既自简易直截。往生者。又自坦平无阻。故永明寿禅师有万修万人去之喻云。既生西方。可以见佛。亦可以见自己佛。其视当下见佛者。只争迟速间耳。迟速虽不同。及其既见佛。又何不同之有也。然则即今但能信佛念佛者。又安知不是亿劫承事善知识。苦行熏修。以至此耶。
　　念佛真义　所谓念佛者。非口念之念。乃心念之念也。心之所念者。想之所注也。志之所趋也。爱之所锺也。情之所系也。思之所极。而谋之所。必得也。观於人世可见矣。世有以好色为心者。则念念唯色。色之外。百不上心矣。有以营生为心者。则念念生财。财之外。百不上心矣。以求贵为心者。则念念思贵。贵之外。百不上心矣。以至子子孙孙。永人为心者。则念念在于贻厥。贻厥之外。百不足以上其心矣。此等终日。亦何尝口念於是。然期而至。望而企。日夜不休。鲜不副其念者。则以心念之者确也。虽或杂以他事。然终不足以易其正念。则念佛者可知矣。盖人之念头。所系最急。如水之必赴海。如火之必炎上。如利刃之必伤。如毒药之必死。无空过者。念佛之念。亦如是也。则虽不念一声佛。固终日念佛也。若或将信将疑。未知的有西方与否。则虽念佛以为工课。千声以为法则。亦徒劳耳。全不信佛是众生之母。无有母不忆子之理。只愁子不念母耳。果一心念母。则母即在于子前。只是肉眼看不见耳。何待他日而后见。又何待他日而后往耶。又岂若好贵好货等。须积累而后至。或听天所命。而犹有不至者耶。近闻有异梦者三人。其三人者虽至愚。亦大惊怖。盖其梦既异。既醒又有大征。故惧耳。余闻而作念佛偈以赞之。冀其或肯。转念向佛。惜哉无福难度也。全不思此梦非常。全不思佛。正欲以此梦儆觉众生。而卒以夙念坚固。汤火竞驰。竟作梦会。可悲也夫。
　　答。西方问佛者非他。二心是矣。此心人人具有。物物各具。其发而不测。则谓此心之神。其应而不有。则谓与物俱化。神则无方可拘。故出生入死。推行而不滞於一隅。化则无迹可留。故或生或死。变化而卒。归乎幻妄。人唯不知。是心之神化。而执神化者。遂谓之吾心。是以沈溺于生死之中。改换于轮回之顷。万劫千生。任其变幻。或时福德多故。即生天堂。或时以天堂享福太过故。复下地狱。唯圣人知此轮回生死之场。非有识者所宜安居。故十有五岁。便欲志道。以此道即神化自出之地。生死之根本也。本自无生。岂有死乎。本自无死。宁有生哉。故曰。朝闻道夕死可矣。言可以死。而不复轮回于六趣也。佛氏重之。故终年累岁。唯日与诸弟子等。共谈此理。乃贤智者恃其聪明。不信自己本来无生。本来空空。本来清净。本来至足。反欲加以聪明。广以知见。而不知其卒。入于生死轮回之中。于是焉不得已。复指示众生。以念佛之路。谓西方有阿弥陀佛。发愿欲接引念佛众生。同归极乐净土。既生净土。亦可暂免轮回生死之苦。他时后日。密迩佛光。亲证无生。必矣。故有大弥陀小弥陀等经。今日夕工课所诵者。小弥陀经耳。皆说莲华化生。不比胞胎凡质。所闻皆佛语。所见皆佛事。极乐无可比者。此岂诳人语哉。佛言。我若诳人。当代众生。受尘沙劫。拔舌地狱苦。此岂细事。而佛敢以诳人哉。盖佛每入定时。尽受十方天堂地狱与夫龙宫海藏各处说法之请。是以尽行遍会尘沙诸佛。况阿弥陀佛而不与会耶。故佛特具言之。此系佛之至言。唯目瞇凡夫。不可与言。吁。安有大圣人出世事。而可与凡夫言哉。
　　与关僧如正书　昨会企庵殿下具道。我如正师。自幼不群。今闭关三年。是真实为性命者矣。所恨敝寓隔远。不获时从扣关问讯也。大抵学佛者。门户虽多。唯有二种。二种者何。一念佛。二参禅也。参禅欲见自己佛。见自己佛。即自成佛。但根器浅者。多信不及。信不及。故见不彻。所谓当面蹉过者是也。念佛欲见彼阿弥陀佛。见彼佛则长往佛国。日闻佛音。日见佛事。终久亦见自己佛。成自己佛。比之参禅成佛者。虽迟速不同。其为欲成自己佛一也。其为得免轮回生死之苦。不受一切天堂地狱善恶诸趣所摄亦一也。盖阿弥陀佛。有愿接引一切念佛众生。同生净土。故其言曰。众生有尽。我愿无穷。若有一众生不成佛。终不於此取泥洹。夫众生决无尽期。则佛愿亦决无了期。明矣。佛愿如此。而谓佛不肯接引我者。未之有也。但众生世间习重。恩爱情浓。自不信佛。自不肯往。自不听他接引耳。虽佛有愿。其柰众生何。今如正既一心信佛。一心念佛。何患不生极乐乎。既生极乐。皈依父母。有何天堂地狱等趣。敢妄勾摄我也。幸善念之。

　　念佛八偈

　　南无阿弥陀佛　　是我六字真经　　念得提心在口　　去时把臂同行
　　南无阿弥陀佛　　是我西方公据　　念时信口纯熟　　行时信步将去
　　南无阿弥陀佛　　透过地网天罗　　见身犹是众生　　来身便是弥陀
　　南无阿弥陀佛　　不用花言巧说　　我若真实念佛　　佛便为我说法
　　南无阿弥陀佛　　声声叫得慈悲　　大悲救苦众生　　大悲故愿无违
　　南无阿弥陀佛　　愿我今生证果　　但念弥陀一声　　自出莲华一朵
　　南无阿弥陀佛　　我是他家儿孙　　莫愁呼他不应　　只愁我不上门
　　南无阿弥陀佛　　他是我家宗祖　　但能真心念之　　永脱轮回苦趣

　　净土决(终)

