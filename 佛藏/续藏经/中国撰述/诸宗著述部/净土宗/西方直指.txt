续藏经   西方直指
　明 一念编
 刊西方直指叙

　　西方直指渌田一念居士所撰也其意谓为未闻西方者告焉而其书具道事相而不外心性读者信而解之解而行之则岂惟感西方净土抑亦显寂光净土欤因今表出之於本山藏中命诸剞劂氏以广其传盖窃(余)志永存于不朽云。
　　元禄辛未秋八月朔旦天台山沙门大云(亮润)识於东溪西乐院

 西方直指序

　　袁居士撰西方合论为参禅未悟者告而余又撰西方直指为未闻西方者告或曰汝儒流也可宗禅乎余曰余辟禅非宗禅也盖禅儒各立门户原无干涉自世教不明人起见刺于是有排禅者有右禅者有合儒禅者有析儒禅者议论纷纷漫无着落致令邪士狂徒乘机冒诈逃匿其中匪惟累儒且累禅矣然则欲为辟禅计者请毋辟其名但攻其病使业禅者知如何始为禅不容以禅病而病禅使业儒者知如是且非禅岂容以禅病而病儒如食谷者不种麦然能识麦故不闻辟麦而终不以麦胜谷食麦者不种谷然能识谷故不闻辟谷而终不以谷胜麦此无他以谷麦较若黑白无所容其辟而实不必于辟也是故孔子称老而不为老混者以孔子能知老耳韩子辟佛而为佛屈者以韩子不知佛耳今不知其病而攻之但从其门而辟之不惟禅者拒之即儒者亦疑之矣即辟禅者亦自疑矣故阴疑之不若阳辨之能辨之则禅不碍儒儒不碍禅何烦辟辞或曰方今禅毒大发波及吾儒汝不卫儒直捣禅巢诚急则治标之奇策也但禅门一切皆空净秽两忘今子偏执西方岂不乖理余曰众生错认祖机正病此见而子犹然执病为药岂非迷中倍人须知禅者净土之禅净土者禅之净土原无许多分别知见子如不能见月忘指则谓西方为有非西方也谓西方为无非西方也谓西方为亦有亦无为非有非无亦非西方也谓禅即净土净土即禅总皆戏论吾于汝何哉虽然他道修行如蚁子上于高山念佛往生似风帆张于顺水先哲言之谆谆奚俟愚啜。

　　西方直指目录

上卷
　　净土因地　　净土功果　　净土仪式　　净土愿文　　净土辨疑

中卷
　　经论指归　　祖师指归

下卷
　　往生证验　　往生持戒
　　 

　　西方直指卷之上

　　　　渌田　一念居士　编

　　净土因地

　　经云过去久远劫中有国王名憍尸迦彼时有佛名世自在王如来王闻法舍位出家号法藏比丘於彼佛前发四十八愿有一愿云我作佛时十方众生至心信乐欲生我国十声念我名号而不生者我不作佛乃历劫勤修得成正觉号阿弥陀国号极乐世界从是西方过十万亿佛剎今现在说法观音势至二大菩萨为之赞化梵语阿弥陀此云无量以佛光明无量照十方国故以佛寿命及其人民经无量劫故其国黄金为地无陵谷坑坎宝池宝树种种庄严水鸟风林俱宣妙法无昼夜寒暑无地狱饿鬼畜生无有女人衣食宫器随念而至无有众苦但受诸乐故名极乐一名安养一名清泰一名净土。

　　净土功果

　　经云欲生极乐国者当修三福一者孝养父母奉事师长慈心不杀修十善业二者受持三归具足众戒不犯威仪三者发菩提心深信因果读诵大乘劝进行者如此三事名为净业正因根熟则全持根生则分受又云若有人深信发愿念阿弥陀佛者是人现世消灾增寿西方七宝池中即生莲华一孕标其姓名念佛精专华日敷茂临终命时佛不舍愿力亲垂接引是人心不颠倒一剎那顷往莲胎化生随其净业深浅有上中下九品皆得见佛闻法心无退转证无生忍永不轮回。

　　净土仪式

　　行者每日清晨服饰已勿茹荤酒即焚香供佛屏除杂念至心专想如对金容如子忆母如遭水火狴牢者之求救合掌向西礼拜毕即念南无阿弥陀佛　南无观世音菩萨　南无大势至菩萨　南无一切菩萨声闻诸上善人各十声每声以一气为度不高不低念毕又念大慈菩萨发愿偈一遍云十方三世佛阿弥陀第一九品度众生威德无穷极我今大皈依忏悔三业罪凡有诸福善至心用回向愿同念佛人感应随时现临终西方境分明在目前见闻皆精进共生极乐国见佛了生死如佛度一切念毕顶礼而退更有身心稍闲者念弥陀经并往生咒及西方愿文为主其余二时三时功课或念佛千声万声悉随力量而行每日立定成规不可一日间断。

　　净土愿文(沉莲池撰)

　　稽首西方安乐国　　接引众生大导师　　我今发愿愿往生　　惟愿慈悲哀摄受
　　弟子(某甲众等)普为四恩三有法界众生求于诸佛一乘无上菩提道故专心持念阿弥陀佛万德洪名期生净土又以业重福轻障深慧浅染心易炽净德难成今于佛前翘勤五体披沥一心投诚忏悔我及众生旷劫至今迷本净心纵贪嗔痴染秽三业无量无边所作罪垢无量无边所结冤业愿悉消灭从于今日立深誓愿远离恶法誓不更造勤修圣道誓不退惰誓成正觉誓度众生阿弥陀佛以慈悲愿力当证知我当哀悯我当加被我愿禅观之中梦寐之际得见阿弥陀佛金色之身得历阿弥陀佛宝严之土得蒙阿弥陀佛甘露灌顶光明照身手摩我头衣覆我体使我宿障自除善根增长疾空烦恼顿破无明圆觉妙心廓然开悟寂光真境常得现前至于临欲命终预知时至身无一切病苦厄难心无一切贪恋迷惑诸根悦豫正念分明舍报安详如入禅定阿弥陀佛与观音势至诸圣贤众放光接引垂手提携楼阁幢幡异香天乐西方圣境昭示目前令诸众生见者闻者欢喜感叹发菩提心我于尔时乘金刚台随从佛后如弹指顷生极乐国七宝池内胜莲华中华开见佛见诸菩萨闻妙法音获无生忍于须臾间承事诸佛亲蒙授记得授记已三身四智五眼六通无量百千陀罗尼门一切功德皆悉成就然后不违安养回入娑婆分身无数徧十方剎以不可思议自在神力种种方便度脱众生咸令离染还得净心同生西方入不退地如是大愿世界无尽众生无尽业及烦恼一切无尽我愿无尽愿今礼佛发愿修持功德回施有情四恩总报三有齐资法界众生同圆种智。

　　净土辨疑
　　归元直指选

　　宗本问弟子欲脱生死不知依何法修。
　　禅师赞叹曰年纪幼而发心高听吾所说径路修行但念阿弥陀佛。
　　宗本曰凡夫罪业甚多云何一世念佛便得往生净土。
　　答十六观经云至心念南无阿弥陀佛一声灭八十亿劫生死重罪有人平生造五逆十恶临终十念阿弥陀佛尚得往生况一世齐戒念佛乎。
　　问阿弥陀佛何故有如是广大功德广大行愿。
　　答大阿弥陀经云我至成佛时名声超十方人天欣得闻俱来生我剎地狱鬼畜生亦生我剎中是则凡在三界六道轮回之内者无所不度可知矣阿弥陀佛现在西方极乐世界又在十方世界教化无数天人以至蜎飞蠕动之类(蜎飞者谓微细飞虫也蠕动者谓微细蛆虫也)若此者佛尚化度况于人乎阿弥陀佛又有愿云若称我名必生我国若不尔者誓不作佛是以广度众生无有穷极而人一念皈依遂生其国由此推之念佛功德实不可思议也又云若有众生欲生我国上品者须用慈心不杀爱护含灵具诸戒行读诵大乘解第一义谛理深明供养三宝孝敬双亲悲怜贫苦教化有情若能如是念佛者决定上品上生直至成佛其或力量未充且自坚持齐戒一心念佛若能念佛无间亦不在下品生矣况此法门不拣贤愚不择贵贱不在贫富不分男女不问老幼不拘僧俗不论久近皆可以念佛念佛轨则亦不拘或高声念低声念流水念顶礼念参究念观想念摄心念轮珠念行道念住立念静坐念侧卧念默念明念千念万念皆同一念唯要决定信心求生净土果能如是行持何用别寻知识可谓行船尽在把梢人达者同登安养国。
　　问世间之人多说家缘萦绊世务缠身且待老来然后念佛。
　　答曰苦哉苦哉岂不见死心禅师云世间之人财宝如山妻妾满室日夜欢乐他岂不要长生在世争奈前程有限暗里相催符到便行不容迟滞阎罗老子不顺人情无常鬼王有何面目且据诸人眼里亲见耳里亲闻前街后巷亲戚眷属朋友兄弟强壮后生死却多少岂不闻古人云莫待老来方学道孤坟尽是少年人又曰自从早年索妻养子经营家计受尽千辛万苦忽然三寸气断未免一旦皆休若是孝顺儿孙齐得几僧看得部经烧得陌纸春三秋九做得碗饭哭得树声犹是记忆爹娘的若是不肖之子父母方死骨头未冷作挞财产出卖田园恣意作乐以此较之着甚么急儿孙自有儿孙福莫与儿孙作马牛复引古德云冷笑富家翁营生忙似箭囤圆米生虫库中钱烂贯日里把秆称夜里点灯算形骸如傀儡莫教绳索断死心如此苦口劝人曾许你且做世间事待老来念佛乎当思人生在世能有几时石火电光眨眼便过趂此未老未病之前抖擞身心拨弃尘事得一日光景念一日佛名得一时工夫修一时净业由他临命终时好死恶死我之盘缠预辨了也我之前程稳稳当当了也若不如此后悔何追思之思之。

　　天台智者十疑论
　　净土指归选

　　世或以念佛往生为难乎使愚夫愚妇执持圣号谛信而不疑无不得生者或以为易乎非夫宿植深厚洞达玄旨不滞于偏小者莫窥其阃奥大本经说疑心修善不了佛智生彼胎宫寿五百岁不见三宝而上品生因实枉乎解第一义故知明宗得旨乃万行之前导修净业者其可缓哉。

　　十六妙观

　　观无量寿佛经云如来今者教韦提希及未来世一切众生观于西方极乐世界以佛力故当得见彼清净国土如执明镜自见面像见彼国土极妙乐事心欢喜故应时即得无生法忍。

　　一心三观

　　四明尊者云三观者一念即空即假即中也所谓空者一切皆空三观悉彰荡相之用也假者一切皆假三观悉明立法之功也中者一切皆中三观悉是绝待之体也是则终日荡相而诸法皆成终日立法而纤尘必尽终日绝待而二谛炽然此不可思议之妙观也。

　　心观为宗

　　四明尊者妙宗钞释曰经以观佛而为题目疏今乃以心观为宗此二无殊方是今观良以圆解全异小乘小昧唯心佛从外有大乘行人知我一心具诸佛性托境修观佛相乃彰今观弥陀依正为缘熏乎心性心性所具极乐依正由熏发生心具而生岂离心性全心是佛全佛是心终日观心终日观佛是故经目与疏语虽不同其义无别又应须了若观佛者必须照心若专观心未必托佛如一行三昧直观一念不托它佛而为所缘若彼般舟及此观法发轸即观安养依正而观依正不离心性故曰心观须知此观不专观心内外分之此当外观以由托彼依正观故是以经题称为观佛若论难易今须从易法华玄云佛法大高众生大广初心为难心佛众生三无差别观心则易今此观法非但观佛乃据心观就下显高虽修佛观不名为难是知今经心观为宗意抂见佛故得二说义匪殊涂又应知法界圆融不思议体作我一念之心亦复举体作生作佛作依作正作根作境一心一尘至一极微无非法界全体而作既一一法全法界作故趣举一即是圆融法界全分既全法界有何一物不具诸法以一切法一一皆具一切法故。

　　念佛通别

　　妙宗云毗卢遮那徧一切处一切诸法皆是佛法所谓众生性德之佛非自非它非因非果即是圆常大觉之体故起信论云所言觉义者谓心体离念离念相者等虚空界无所不徧法界一相即是如来常住法身依此法身说名本觉故知本佛圆明之体是我凡夫本具性德故一切教所谈行法无不为显此之觉体故四三昧通名念佛但其观法为门不同如一行三昧直观三道显本性佛方等三昧则兼诵咒法华兼诵经观音兼数息觉意历三性此等三昧历事虽异念佛是同俱为显於大觉体故虽俱念佛而是通涂显诸佛体若此观门及般舟三昧托彼安养依正之境用微妙观专就弥陀显真佛体虽托彼境须知依正同居一心心性徧周无法不造无法不具若一毫法从心外生则不名为大乘观也。

　　四土

　　一曰凡圣同居二曰方便有余三曰实报无障碍四曰常寂光也一凡圣同居者自分二类初曰同居秽即娑婆之类以居其中者有凡有圣次曰同居净即如极乐国土虽果报殊胜然亦凡圣同居何以故以生彼土者未必悉是得道之人二方便有余者二乘菩萨所居修方便道断四住惑故曰方便无明未尽故曰有余三实报无障碍土者纯诸法身菩萨所居四常寂光土者诸佛如来所居○十六观经本为韦提希厌同居秽求同居净故谈妙观良由三观能破三惑不独感於同居净土随其惑断浅深之处自然感得有余等三如病须药本为安身求得仙方修合服之不但安身能轻骨。

　　净土唯心

　　行人一念如在东一灯弥陀净土如在西一灯以其光徧满故一即一切一切即一心外无土土外无心此即事之里唯心净土也以无坏无杂故此灯彼灯不相混乱心自是心佛自是佛净土自是净土即此土众生念彼土之佛而求往生此即理之事西方净土也虽分事理实非两途若局於西方而不达唯心则得事失理虽未能称理佛神力故亦得往生虽居下品亦无退转若局自心而不求西方则事理俱失以不求生故不得往生此失事也以不知心外无法故定执方寸为心昧心法圆融之旨此失理也。

　　以理夺事

　　六祖云东方人造罪作业求生西方若西方(此西方非佛说西方乃对震旦国言耳)人造罪作业求生何处又志公云智者知心是佛愚人愿往西方二师所言皆以理夺事亦应病之药也若随语生解则执药成病矣若直就理说则一法不可得有何净土可生不独无净土而自心亦不可得此不可得亦不可得若然者则所谓自心有西方与即心是佛者皆成疣赘矣。

　　般舟三力

　　圆通梵法师会宗集引般舟三昧经言念佛往生有三种力一者本有佛性力言烦恼心中有如来藏也二者慈光摄取力言弥陀光明无量念佛众生摄取不舍也三者念佛三昧力言忆佛念佛现前当来必定见佛也此三种力如三股绳合为一大索能牵重物又如水火镜子若将对日以艾取之即可得火若将对月以珠取之即可得水今以镜具水火之性喻众生本具佛性之力也须假日月光来照者喻弥陀慈光摄取之力也以珠艾能引水火者喻信心念佛之力也此三种佛缺一不可三事和合水火方生三力相资必生净土。

　　水澄月现

　　无为杨居士曰大愿圣人从净土来来实无来深心凡夫往净土去去实无去彼不来此此不往彼而凡圣会遇两得交际者何耶弥陀光明如净满月徧照十方水清而静则月现全体月非取水而遽来水浊而动则月无定光月非舍水而遽去。
　　天依怀禅师问学者云若言舍秽取净则属妄想若言无净土则违佛语修净土者宜如何修众无语复自答云生则决定生去则实不去又云譬如雁过长空影沉寒水雁绝遗踪之意水无留影之心。

　　广狭自在

　　以十方法界不离一微尘故一尘至微量同法界佛剎虽广不离一尘十万遐程不逾方寸。

　　古今无间

　　以三际不离一念故三际俱不可得以世相迁流本常住故经云观彼久远犹若今日经须臾间历事诸佛徧十方界。

　　一心不乱

　　真歇云念佛法门径路修行接上上根器旁引中下之机故一心不乱之说兼含二意曰理一心曰事一心若事一心人皆可以行之只一忆念如龙得水似虎靠山即楞严经忆佛念佛现前当来必定见佛不假方便自得心开若理一心亦非它法直将阿弥陀佛四字做个话头二六时中自晨朝十念之顷直下提撕不以有心念不以无心念不以亦有亦无心念不以非有非无心念前后际断一念不生不涉阶梯顿超佛地得非净土之见佛简易於宗门乎信知乃佛乃祖在教在禅皆修净业同归一愿入得此门无量法门悉皆能入。

　　日用系缘

　　慈云云凡历涉缘务而内心不忘於佛及忆净土譬如世人切事系心虽经历言语去来坐卧种种作务而不妨密忆前事宛然念佛之心亦应如是或若失念数数摄还久久成性任运常忆又复觉心微起恶念即便忆佛以佛力故恶念自息若见它人受苦以念佛心怜愍於彼愿其离苦普贤行愿云欲行恶法皆悉不成所修善业皆速成就如是相续念佛系心能辨一切净因功德　龙舒云凡闻恶声则念阿弥陀佛以消禳之愿一切人不为恶行凡见善事则念阿弥陀佛以赞助之愿一切人皆为善行无事则默念阿弥陀佛常抂目前使念念不忘能如此者其於净土决定往生。

　　睡时入观

　　大藏集诸经礼忏仪云修净土者凡入观与睡时应□先起立合掌一心向西十称阿弥陀佛观音势至清净海众毕即发愿言弟子现是凡夫罪业深重轮回六道不能出离今遇善知识得闻弥陀功德名号一心称念愿生净土愿佛哀悯垂手接引弟子不识弥陀世尊身相光明愿佛菩萨示现身相及国土庄严等事说是语已一心正念即便入观及睡或於正发愿时见诸瑞相或於观中得见或於睡梦得见此法近来大有灵验不能具述精进行之方信不虚。

　　拨无因果

　　圆顿行人语默动静皆遵圣教尽合佛心若以念佛生心动念成妄想者则息心无念亦成妄想首楞严经云纵灭一切见闻觉知内守幽间犹为法尘分别影事若以念佛着有为患则执空之人其患尤甚永嘉云豁达空拨因果漭漭荡荡招殃祸弃有着空病亦然还如避溺而投火若以外求他佛为未达则内执己心不达尤甚长沙云学道之人不识真只为从来认识神无量劫来生死本痴人唤作本来人若以别求净土为偏见则执目前为净土者其失尤甚楞严经说落魔道者都指现前即为佛国无别净居及金色相口中好言眼耳鼻舌皆为净土男女二根即是菩提弟子与师俱陷王难迷惑无知堕无间狱若以执有修证为权说者执无修证堕落外道其祸尤甚楞严云其人初不觉知魔着亦言自得无上涅盘谓三僧祇一念能越心中尚轻十方如来何况下位声闻缘觉不礼塔庙摧毁经像谓言此是金铜土木肉身真常不自恭敬却崇土木实为颠倒其深信者从其毁碎埋弃地中疑悞众生入无间狱佛言谆谆可不信乎。
　　涅盘经云佛去世后五百岁中魔道渐兴坏乱佛法然火就燥水就湿邪魔辨正一生之中以淳净心坚固谛信至诚礼诵悔过发愿吾知此人若身若心则与弥陀气类交接智论云如风吹树势向西倾及其倒时必从西偃。

　　寿禅师无我论(此非为净土而发然修净业者不可不知)

　　问非惟外道修善不得解脱依内教修亦有不得道者何耶。
　　答皆为有我故不得断结凡作之时皆云我能作随境所得住着因果若了二无我理证解一心不动尘劳当处解脱。
　　问正作之时云何了无我。
　　答所作之时从缘而起以有施为而无主宰所出音声犹如风铎随机转动惟似木人但依业力所为而无我性可得四大聚散生灭随缘乃至六趣受身亦复如是实无有人而能来往华严经云如机关木人能出种种声彼无我非我业性亦如是论云因缘故生天堂因缘故堕地狱若言是我非因缘者作恶何不生天乃堕地狱耶我岂爱彼地狱受苦耶我既作恶而不受乐者故知善恶感报惟是因缘非是我也而众生於无我无作之中妄认我作强为其主不知是识所为决定无有作者外道皆称执作悉有神我若无神我谁为所作智论破云心是识想故自能使身不待神也如火性能烧物不假於人唯识论云诸所执实有我体为有思虑为无思虑有思虑应是无常非一切时有思虑故无思虑如虚空不能作业亦不受果故所执我理俱不成由此故知定无实我但有诸识无始时来前灭后生因果相续由妄熏习似我相现愚者於中妄执为我又无我者即是无性性即是体体是主质义凡有一法皆从众缘所成实无本体以无体故空是以众生於性空中执为实有内则为我所羁外则为尘所局所以修行不出心境及至得果不离所因升降虽殊常系诸有互为高下终始轮回众患所生我为其本。
　　问既万法无体本来自空云何复有诸法建立。
　　答秪为空无体性而从缘生若有自体即不假缘生既不从缘生即万法有其定体若立定相即成常过善恶不可改移因果遂成错乱为恶应生天为善应沉渊以无因故作善应无福作恶应无罪以无果故是以万法无体无定但从缘现以缘生故无性诸法皆空以无性故缘生诸法建立故华严经明菩萨於无自性中建立一切佛事是以因空立有有无自名从有辨空空无自体。
　　问现见诸法发生云何无性。
　　答即生无生所以无性若云有生为复自生为他生为共生为无因生若云自生譬如自身若非父母云何得生故云此身即父母之遗体以过去业为内因托父母体为外缘内外因缘和合而有即非自生或云他生者若无宿业自因终不托胎皆从自业而有譬如外具水土若无种子决定不生若共生者因假缘成何有自体之用缘从因起而无外助之能因缘各无和合岂有如一沙无油合众池而非有一盲不见聚群盲而岂观若无因生者即石女生儿龟毛作拂有因尚无无因岂有又从有因而立无因有因既无无因亦绝但了自他两句无生则四句皆破既无自他将谁作和合及以无因有四句自然宴寂是知无生之生幻相宛尔生之无生真性湛然故金刚三昧经云因缘所生义是义灭非生灭诸生灭义是义生非灭。
　　问既一切诸法无性无生云何众生执着境缘而受实报。
　　答秖为不了无性迷为实有所以受其实报如达其性空即不生贪着既不耽着任运施为不住其因终不受果故经云心生种种法生又云一切惟心造若心不起外境常虚了境性空其心自寂妄心既寂幻相何生心境俱冥自然合道华严经云眼耳鼻舌身心意诸情根一切空无性妄心分别有又云世间一切法但以心为主随解取众相颠倒不如实。
　　问既受实报云何言一切空。
　　答分明云众生自妄认为实其性常空虽受苦乐厌爱情生人法俱空一无所得犹如梦见好恶欣戚盈怀及至觉来豁然无事觉来非有梦里非无既习颠倒之因不无虚妄之果。
　　问忘心幻境为复本无从今日无。
　　答心境本无。
　　问既是本无众生云何不得解脱。
　　答本来无缚云何称解秪为不达本无妄生今有从无始际熏习之力不觉不知随业而转虽在业拘性常清净。
　　问如何得究竟清净。
　　答此有二义一者了其本无得自性清净二者净其妄染得离垢清净本性既净妄念不生二障双消三轮廓彻契本明源种现俱寂。

　　西方直指卷之上
　　西方直指卷之中

　　　　一念居士　编

　　经论指归

　　华严经普贤菩萨劝进善财童子海会大众发十大愿至临命终时一切诸根悉皆散坏一切威势悉皆退失惟此愿王不相舍离于一切时引导其前一剎那间即得往生极乐世界其人自见生莲花中蒙佛授记已经无数劫普于十方不可说不可说世界以智慧力随众生心而为利益乃至能于烦恼大苦海中拔济众生令其出离皆得生于极乐世界。
　　法华经云闻是经典如说修行于此命终即往生安乐世界阿弥陀佛大菩萨众住处生莲华中宝座之上得菩萨无生法忍得是忍已眼根清净以是清净眼根见七百万二千亿那由他恒河沙等诸佛如来。
　　偈云。
　　若人散乱心　　入於塔庙中　　一称南无佛　　皆已成佛道
　　楞严经大势至白佛我忆往昔恒河沙劫有佛出世名无量光十二如来相继一劫其最后佛名超日月光彼佛教我念佛三昧譬如有人一专为忆一人专忘如是二人若逢不逢若见非见二人相忆二忆念深如是乃至从生至生同於形影不相乖异十方如来怜念众生如母忆子若子逃逝虽忆何为子若忆母如母忆时母子历生不相违远若众生心忆佛念佛现前当来必定见佛去佛不远不假方便自得心开如染香人身有香气此则名曰香光庄严我本因地以念佛心入无生忍今于此界摄念佛人归于净土。
　　阿弥陀经云若有善男子善女人闻说阿弥陀佛执持名号若一日若二日若三日若四日若五日若六曰若七日一心不乱其人临命终时阿弥陀佛与诸圣众现在其前是人终时心不颠倒即得往生阿弥陀佛极乐国土舍利弗我见是利故说此言若有众生闻是说者应当发愿生彼国土。
　　大无量寿经云佛告弥勒于此世界有七百二十亿不退菩萨往生极乐国土诸小行菩萨不可称计又不但我国为然十方世界无量大菩萨众尽念阿弥陀佛愿往阿弥陀佛国土。
　　十六观经云若善男子及善女人但闻佛名二菩萨名除无量劫生死之罪何况忆念念南无阿弥陀佛一声乎当知此人是人中芬陀利华观世音菩萨大势至菩萨为其胜友。
　　大品经云若人散心念佛亦得离苦其福不尽况定意念佛乎。
　　护口经说有一恶鬼形像丑恶身出猛焰口出蛆虫举声号哭东西驰走是时满足罗汉问曰汝宿何罪今受此苦饿鬼答曰吾往昔时曾作沙门出一恶言阻他修善今遭此苦尊者还阎浮提诫诸比丘凡见人修毫发善事只宜欢喜赞助勿令毁逆不成吾堕恶类以来数千万劫受苦设使脱得鬼形复入地狱尔时饿鬼说此语已号哭投地如大山崩闻斯之语实可寒心此鬼出一恶言尚遭多劫之苦何可障人拜佛念佛哉。
　　宝积经云高声念佛魔军退散。
　　文殊般若经云众生愚钝观不能解但令念声相续自得往生佛国。
　　宝王论云浴大海者已用于百川念佛名者必成于三昧亦犹清珠下于浊水浊水不得不清念佛投于乱心乱心不得不佛。
　　群疑论云问名字性空不能诠说诸法教人专称佛号何异说食充饥乎答若言名字无用不能诠诸法体亦应唤水火来故知筌蹄不空鱼免斯得问因何一念佛之力能断一切诸障答一香栴檀改四十由旬伊兰林悉香又如有人用师子筋以为琴弦其音一奏一切余弦悉皆断坏。
　　大智度论云佛是无上法王诸大菩萨以为法臣诸臣所尊重者惟佛法王也有一菩萨自念往昔谤般若堕恶道受无量苦复经无量劫来虽修余行不能得出苦海后遇善知识教念阿弥陀佛即得灭除罪障超生净土我今应当礼酬阿弥陀佛何以故父母亲友人天王等不能度我出离苦海惟阿弥陀佛愿力摄受是以得出苦海偈云若人愿作佛心念阿弥陀应时得为现身故我归命礼又云佛世一老人求出家舍利佛不许佛观此人曩劫采樵为虎所逼上树失声念南无佛有此微善遇佛得度获罗汉果吁一称其名尚得解脱况终身念佛乎。
　　金刚经科仪云野狐尚听百丈法螺蛳犹护金刚经十千游鱼闻佛号化为天子五百蝙蝠听法音总作圣贤蟒闻忏以生天龙听法而悟道彼物尚能领悟况人可不回心念佛。
　　正法难闻品云佛说世间人民得闻阿弥陀佛名号若慈心喜悦志意清净毛发耸然泪即出者皆屡世常行佛道非凡人也若不信佛语不信佛言不信往生皆从恶道中来余殃未尽愚痴未解故为汝等说此大法令见阿弥陀佛及其国土。

　　命终善恶感报优劣

　　首楞严经云佛告阿难一切世间生死相续生从顺习死从变流临命终时未舍暖触一生善恶俱时顿现纯想即飞必生天上若飞心中兼福兼慧及与净愿自然心开见十方佛一切净土随愿往生情少想多轻举非远即为飞仙情想均等不飞不坠生于人间想明斯聪情幽斯钝情多想少流入横生重为毛群轻为羽族七情三想沉下水轮生于火际受气猛火身为饿鬼常被焚烧水能害己无食无饮经百千劫九情一想下洞火轮轻生有间重生无间二种地狱纯情即沉入阿鼻地狱若沉心中有谤大乘毁佛禁戒诳妄说法虚贪信施滥膺恭敬五逆十重更生阿鼻地狱。
　　守护国界主经云佛言若人临命终时预知时至正念分明洗浴着衣吉祥而逝光明照身见佛相好众善俱现定知此人决定往生净土若人念佛持戒无精进心命终亦无善相亦无恶相地府不收安养不摄如睡眠去此人疑情未断生於疑城五百岁受乐再修信愿方归净土若人起怜悯心正念现前于财宝妻子心无爱恋眼色清净仰面含笑想念天宫当来迎我耳闻天乐眼见天童舍此报身定生天界若人生柔软心起福德心身无病难忆念父母妻子於善於恶心不错乱其心正直遗嘱家财辞别而去定生人界若人於己眷属恶眼瞻视举手扪空便利不觉身口臭秽两目红赤仆面而卧蜷身左胁百节酸痛或见恶相口不能言呻吟叫唤冤债现前心识散乱狂惑颠倒徧体如氷手捻死拳身硬如石此人命终定入地狱若人好舐其唇身热如火常患饥渴好说饮食张口不合贪恋财宝命卒难断开眼而去此人定入饿鬼若人身染重病如在云雾心神昏散怕闻佛名多爱食啖血肉之味不受劝化爱恋妻儿蜷手足指遍身流汗出粗涩声口中呾沫此相现前定入畜生。

　　十种障难

　　群疑论云世间有十种人临终不得念佛一者善友未必相遇故无劝念之理二者业苦缠身不遑念佛三者偏风失语不能称佛四者狂乱失心注想难成五者或遭水火不暇至诚六者遭遇豺狼无复善友七者临终恶友坏彼信心八者饱食过度昏迷至死九者军阵斗战奄忽而亡十者忽坠高岩伤坏性命此十种人临终断然不得念佛应须预修令净业成就纵有难缘必蒙佛救护也。

　　祖师指归

　　寿禅师四料拣　有禅无净土十人九错路阴境若现前瞥尔随他去无禅有净土万修万人去但得见阿弥何愁不开悟有禅有净土犹如戴角虎现世为人师来生作佛祖无禅无净土铁床并铜柱万劫与千生没个人依怙。
　　寿禅师劝修净业　问行道念佛与坐念功德如何答譬如逆水张帆犹云得往更若张帆顺水速疾可知坐念一口尚乃八十亿劫罪销行念功德岂知其量故偈云行道五百徧念佛一千声事业常如此西方佛自成(行道念佛谓拜佛绕佛而念如此念佛身口意俱到故功德独胜)灵芝法师云博地凡夫业惑缠缚流转五道百千万劫受诸苦恼忽闻净土志愿求生一日称名即超彼国可谓万劫难逢千生一遇若人肯念阿弥陀佛超过一切善根纵然能行施戒禅诵亦不如念佛功德。
　　杨提刑云有佛释迦是大导师指清净土是安乐国阿弥陀佛是净土师尔诸众生若生彼土则无诸苦若不闻知固可哀怜亦有善士发三种心不求生者尤可嗟叹一曰吾道超佛越祖净土不足生也二曰处处皆净土西方不必生也三曰极乐圣域凡夫不能生也夫行海无量普贤愿见阿弥陀佛国虽空维摩常修净土十方如来有广舌之赞十方菩萨有同往之心试自忖量孰与诸圣谓不足生者何其自欺哉至於龙树祖师也楞伽经有预记之文天亲教宗也无量论有求生之偈慈恩通赞首称十胜智者析理明辨十疑彼皆上哲精进往生谓不必生者何其自慢哉火车可灭舟石不沉现华报者莫甚於张馗十念而超胜处入地狱者莫速於雄俊再苏而证妙因世人愆尤未必若此谓不能生者何其自弃哉。
　　慈照宗主云有行无愿其行必孤有愿无行其愿必虚夫愿者乐也欲也欲生西方净土乐见阿弥陀佛必须发愿方得往生华严经云不发大愿魔所摄持一切佛事从大愿起欲成无上道故须得愿波罗蜜所以普贤广无边愿海弥陀有六八愿门故云法门广大无愿不从备观今时信心皈投佛会者或为病苦而发心或为报亲而举意或为保守家宅或为怖罪持斋凡修善缘皆为了还心愿罕有为自己生死发愿念佛求生净土者往往香烛道场祝愿回向之辞皆是表献神明消灾延寿而已虽曰积善奉佛礼拜烧香实与经忏本意相违临终所以不得往生余尝悯念劝令同发正愿求生净土愿同作佛。
　　慈照宗主偈曰万法从心起万法从心灭我佛大沙门常作如是说持戒无信愿惟得人天福福尽受轮回展转难出离看经无慧眼不识佛深意后世得聪明乱心难出离不如念佛好回心生极乐释迦金口说弥陀亲授摄诸佛皆护念诸天善护持譬如贫家女腹孕转轮王诸天常爱护贫女自不知腹中有贵子今此念佛人其意亦如是忆佛常念佛不久当成佛诸佛善护持其人自不知我当生净土却要来后世再得生人中譬如贫人家地内有伏藏藏神常守护不令其有失贫人自不知家内有宝藏逐日趁客作求衣食自济今此念佛人其意亦如是不知念佛人具足如来藏自说我无分反要生人天譬如病人家自有真妙药不知妙药性不能自治病每日床枕边苦痛受无量今此念佛人其意亦如是不知念佛心能灭贪嗔病能为大医王能为大宝藏利济一切人能为大法王覆护一切众将为是凡夫不得生净土且自持斋戒后世愿为人多见修行人常作如是说今世不得生一蹉便百蹉劝汝修行人信我如来说佛无不实言因风吹於火用力不消多幸有念佛心回愿超三界。
　　丞相郑清之劝人曰今之学佛者不过禅教律究竟圆顿莫如禅非利根上器神领意解者未免堕顽空之失研究三乘莫如教非得鱼忘筌因指见月者未免钻故纸之病护善遮恶莫如律非身心清净表里如一者未免自缠缚之苦论其所入则禅教律要其所皈则戒定慧若不由禅教律而得戒定慧者其唯净土之一门乎。
　　莲宗宝鉴云有弟子问慈照导师云弟子专修念佛三昧可得用布施持戒供养作福否师答曰汝能专念弥陀若不持戒则有毁犯罪若不布施则长悭贪业若不供养三宝则有我慢业若不恭敬一切则有轻人罪是故毁犯即堕地狱悭贪即堕饿鬼我慢则常在恶道轻人则世世贫贱以此恶业障蔽欲生净土其可得乎。
　　永明寿禅师自行录云捡我此身从旦至中从中至暮从暮至夜从夜至晓乃至一时一刻一念一项有几心几行几善几恶几心欲摧伏烦恼几心欲降伏魔怨几心念三宝四谛几心悟苦空无常几心念报父母恩慈几心愿代众生受苦几心发念菩萨道业几心欲布施持戒几心欲忍辱精进几心欲禅定智慧几心欲慈济五道几心欲勉厉行所难行几心欲超求辨所难辨几心欲忍苦建立佛法几心欲作佛化度群生上已捡心次复捡口如上时刻从旦已来已得演说几句深义已得披读几许经典已得理诵几许文字已得几回叹佛功德已得几回回向发愿次复捡身如上时刻已得几回屈身礼佛几拜已得几回屈身礼法礼僧已得几回执劳扫塔涂地已得几回烧香散华燃灯已得几回扫除尘垢正列供具已得几回悬旛表剎合掌供养已得几回绕佛恭敬十百千匝如上捡察自救无功何有闲时议人善恶龙舒王居士劝人曰大阿弥陀佛经十方有无量菩萨往生阿弥陀佛国彼菩萨尚欲往生我何人哉略举数条以为证青艹堂后身曾鲁公喆老后身多忧苦古老后身耽富贵法华尼后身作官妓是皆不信西方展转轮回受苦或曰参禅固难见性学仙何如答不修净土而欲学仙是舍目前之美玉而求不可必得之珷玞岂不惑哉按楞严有十种仙皆寿千万岁数尽复入轮回世人学仙者万不得一纵使得之又不免轮回为着于形神而不能舍去也且形神者乃真性中所现之妄想故寒山诗云饶汝得仙人恰似守尸鬼非若佛家之生死自如而无所拘也近自数年来得仙者惟锺离吕公岂不闻洞宾飞剑斩黄龙却被黄龙降伏及见黄龙禅师方悟真性了道遂说一偈云弃却瓢囊击碎琴如今不炼汞中金自从一见黄龙后始觉从前错用心又不闻后魏昙銮法师初自陶隐居得仙经十卷銮欣然自得以为仙可立至后遇僧菩提留支问云佛道有长生乎能却老为不死乎支云长生不死吾佛道也遂以十六观经与之云汝可诵此则三界无复生六道无复往盈虚消息祸福成败无得而至其为寿也有劫石焉有河沙焉沙石之数有限寿量之数无穷此吾金仙氏之长生也銮深信之遂焚仙经而专修观经虽寒暑之变疾病之来亦不懈怠魏主怜其志向号为神銮一日告弟子云地狱诸苦不可以不惧九品净业不可以不修因令弟子高声念阿弥陀佛銮西向闭目叩头而亡是时僧俗同闻丝竹管弦之声从西而来由此观之净土法门最为捷径况神仙者有所得则秘不传以谓泄天机而有罪佛法门惟恐传之不广直欲度尽众生而后已是其慈悲广大非神仙之可比明矣。
　　华严经云人生有二天人随之一名同生二名同名天人常见人人不见天人此二天人岂非善恶二部童子之徒欤人之举意发言动步常念二天人而能无愧如此修净土则必上品上生或曰一人尚有二天人何天人之多也曰一月普现一切水岂必月之多哉。
　　昼必有夜必为夜备暑必有寒必为寒备存必有去必为去备何谓夜备灯独床褥何谓寒备衾裘炭薪何谓去备福慧净土。
　　予徧览藏经却无阴府寄库之说奉劝世人以寄库所费之资请僧为西方之供一心西方则必往生若不为净土功德而为阴府寄库则是志在阴府死必入阴府矣譬如有人不为君子之行以交结贤人君子乃寄钱于司理院狱子处待其下狱则用钱免罪岂不谬哉。
　　人生时种种事务无不挂怀一旦大限到来尽皆抛去虽我此身犹是弃物况身外乎静言思之恍如一梦古人有言一日无常到方知梦里人万般将不去惟有业随身岂可不以净土为业乎有明了长老为众普说指此身而言曰此为死物内泼泼地者为[鱼*舌]物莫于死物上作活计宜于活物上作活计予深爱此语凡贪种种外物以奉其身者皆是死物上作活计也。
　　人有见目前善恶未报者遂不信因果而因以不信净土殊不知善恶未有报者非无报也但迟速不同耳佛尝谓阿难云人有今世为善死堕地狱者今世为恶死生天堂者阿难问故佛言今世为善死堕地狱者今世之善未熟前世之恶已熟也今世为恶死生天堂者今世之恶未熟前世之善已熟也熟处先受报譬如欠债急处先还左氏谓栾武子有德可以庇其子黡虽为恶而可以免祸黡之子盈为善而黡之恶乃累之故盈虽善而及于难止于世间目前可见者善恶之报尚有如此者况隔世乎又曰儒家言施报佛家言布施果报其实一也佛言欲得谷食当勤耕种欲得智慧当勤学问欲得长寿当勤戒杀欲得富贵当勤布施古语云人人知道有来年家家尽种来年谷人人知道有来生何不修取来生福是今生所受之福乃前世所修者犹今岁所食之谷乃前岁所种者人不能朝种谷而暮食犹不能旋修福而即受所以谷必半年福必隔世也。
　　人初未尝死而死之名乃自身体上得之何则以神之来而寄于此其形由是而长故谓之生以神之去而离于此则形由是而坏故谓之死是神者我也形者我所舍也我有去来故舍有成坏然则生者非生也以神之来而形成耳死者非死也以神之去而形坏耳世之人不识其神徒见其形乃悦生而恶死可不悲乎且神之来也何自而来哉盖随业缘而来神之去何自而去哉盖随业缘而去业缘者何哉其所作者人间之业神则随之而生人间所作者天上之业神则随之而生于天上若作阿修罗之业神则随之生于阿修罗若作三恶道之业神则随之生于三恶道是轮回六趣无有出期然则神者自无始以来投胎易壳不得久留于一所所以然者何哉以吾所造之业非久而不尽者故神之舍于业也业尽则形坏形坏则神无所舍又随吾今世所造之业而往矣譬如人造屋宇必居其中人造饭食必享其味故造如是业必受如是报盖自然之理也然则吾今世所为岂可以不慎哉。
　　经云大医王能治一切病不能治命尽之人佛能度一切众生不能度不信之人盖信者一念也若人在生时心念要去身则随去心念要住身则随住是身常随念然犹有念欲去而身被牵系者身坏时惟一念而已一念到处则无不到是以一念在净土则必生净土况佛与菩萨又接引人往生乎。
　　知归子问善导和尚曰蒙开诲念佛之法但恐死至之时心识散乱仍虑他人惑动正念忘失净因师曰善哉问也凡一切人命终须是不得怕死常念此身多苦若得舍此起生净土受无量快乐乃是称意之事如脱敝衣得换珍服其于敝衣肯生恋着但遇病时便念无常一心待死叮嘱家人及看病往来问候之人凡到我前不得说眼前闲杂之话亦不须软言安慰祝愿安乐此皆空华无益若病重将终亲属不得垂泪哭泣嗟叹懊恼惑乱心神但当同声念佛助其往生待气尽了多时然后哀泣未晚若知死是归去能不哀泣尤为达理也况往生净土舍苦得乐慎不宜哭泣使死者乱心也予又多见世人平常念佛礼赞发愿求生西方及至病来却又怕死都不说着往生之事直待气消命尽识投冥界方始十念鸣钟却如贼去关门济何事也生死事大须是自家着力始得若一念差错历劫受苦谁人相代思之思之。
　　慈照宗主净土十门告诫云念佛人临终三疑三关不可不慎一者疑我生来作业极重修行日浅恐不得生二者疑我生来欠人债负或有心愿未了及贪嗔痴未息恐不得生三者疑我虽念阿弥临命终时恐佛不来接引有此三疑因疑成障失其正念不得往生故念佛之人切要谛信佛言勿生疑心三关者凡夫虽有信心念佛缘宿业障重应堕地狱临终不免病苦若因病苦盖知悔悟身心决生净土也只缘无智之人不了此事却言我今念佛又有病苦反谤阿弥因此一念径入地狱此是一关也二者虽则持戒念佛缘平日口谈净土意恋娑婆以致临终遭病怕死贪生信受童儿呼神唤鬼烧钱化纸杀戮生命缘此心邪无佛摄护堕落三涂是二关也三者临终之际系缀资财爱恋眷属心放不下顾于家庭中堕鬼趣中或为悭犬或作蛇身守护家庭宛如在日是为三关也。
　　中峰祖师云娑婆苦娑婆苦娑婆之苦谁能数世人反以苦为乐甘住其中多失所臭皮袋里出头来长养无明病成蛊蓦然三寸气消亡化作寒灰埋下土五趣迁流不暂停百劫千生受凄楚诸仁者何如及早念弥陀舍此娑婆苦。
　　西方乐西方乐西方之乐谁能觉人民国土总殊胜了无寒暑并三恶莲华胎里出头来时听法音与天乐琉璃地莹绝纤尘金银珠宝成楼阁化衣化食自然及寿命无量难筹度诸仁者何如急早念弥陀取彼西方乐。
　　白乐天颂云。
　　予年七十一　　不复事吟峨　　看经费眼力　　作福畏奔波　　何以度心目　　一声阿弥陀　　行也阿弥陀　　坐也阿弥陀　　假饶忙似箭　　不离阿弥陀　　达人应笑我　　多着阿弥陀　　达又作么生　　不达又如何　　普劝世界众　　同念阿弥陀　　要脱轮回苦　　快念阿弥陀
　　先德云天堂地狱两边排任君修向那边来诚哉是言也或曰如师之说实有六道三途轮回受苦乎答若无六道轮回三途八难老僧亦不肯持斋断酒肉勤参禅苦念佛矣因是有轮回苦楚才肯念佛修行愿舍娑婆愿生净土我今直告仁者要见世上之人谁不爱色欲谁不好酒肉谁不贪名利谁不愿富贵吾知此是轮回苦本是以不谋不求也法华经云诸苦所因贪欲为本若灭贪欲无所依止。
　　沈莲池云灭诸觉观实相念佛理则诚然但以心虽离念而无明染心念念相续兹欲勉强遏捺立使空寂而止动归止止更弥动纵使粗念暂息细念犹存便谓相应错谬非小既居凡地未能绝虑忘缘何不即缘虑而作进修故以念还攻于念念一佛名换彼百千万亿之杂念也而妄从真起波逐水生即念即空居然本体非于念外别得菩提故云万法虚伪惟是一心了悟自心触目菩提矣。
　　又曰单修禅定或起阴魔如楞严止观诸经论中辨之甚悉念佛者佛威神力佛本愿力大光明中必无魔事然亦有宿障深厚或不善用心容有魔起固未可定须预辨识如经论说行人见佛辨之有二一不与修多罗合者是为魔事二不与本所修合者是为魔事所以然者以单修禅人本所修因惟心无境故外有佛现悉置不论以果不恊因故今念佛人一生忆佛临终见佛因果相符何得疑为魔事。
　　或问净土之说盖表法耳智人宜直悟禅宗而今只管赞说净土将执着事相不明理相答归元性无二方便有多门晓得此意禅宗净土殊途同归子之所疑当下冰释昔人于此递互阐扬不一而足中峰大师道禅者净土之禅净土者禅之净土而修之者必贵一门深入此数语犹万世不易之定论也故大势至菩萨得念佛三昧而曰以念佛心入无生忍普贤菩萨入华严不思议解脱而曰愿命终时生安乐剎是二大士一侍娑婆教主一侍安养导师宜应各立门户而乃和会圆融两不相碍此皆人所常闻习知那得尚执偏见且尔云净土表法者岂不以净心即是净土岂复更有七宝世界则亦将谓善心即是天堂岂复更有焰摩忉利恶心即是地狱岂复更有刀剑镬汤愚痴心即是畜生岂复更有被毛戴角等耶又尔喜谈性理厌说事相都缘要显我是高僧怕人说我不通性理若真是理性洞明便知事外无理相外无性本自交彻何须定要舍事求理离土觅心况土分四种汝谓只有寂光真土更无实报庄严等土乎若一味说无相话以图高妙则心为净土之说新学后生看得两分经论便能言之何足为难且汝既心净土净随处净土吾试问汝还肯即厕溷中作住止否还肯就犬豕牛马同槽而饮啖否还肯入丘冢与臭尸骸同眠睡否还肯洗摩饲哺伽摩罗疾脓血屎尿诸恶疾人积月累年否于斯数者欢喜安稳略不介意许汝说高山平地总西方其或外为忍勉内起疑嫌则是净秽之境未空憎爱之情尚在而乃开口高谈大圣人过量境界拨无佛国蔑视往生可谓欺天诳人甘心自味苦哉苦哉又汝若有大力量大誓愿愿于生死海中头出头没行菩萨行更无畏怯则净土之生吾不汝强如或虑此土境风浩大作主不得虑诸佛出世难值修学无由虑忍力未固不能于三界险处度脱众生虑尽此报身未能永断生死不受后有虑后有既在舍身受身前路茫茫未知攸往则弃净土而不生其失非细此净土法门似浅而深似近而远似难而易似易而难他日汝当自知今但谛信速应谨言毋恣口业自祸祸人贻苦报于无穷也。
　　月川禅师曰螟蛉非是有羽翅者也蜾[虫*羸]葬而咒之咒之无间蛉螟随声而化翅羽生焉此言虽小可以喻大十方佛土皆是众生想纲所持染净果报随想转变如想青时大地皆青心想佛时岂不大地即是佛耶。
　　袁居士西方合论云有狂僧自负见地余问之曰汝信得出家否信得身在长安否僧愕然曰恶得不信余曰汝梦中或梦未出家时见父母兄弟时或为稚子嬉戏时是时知身在客否僧曰不知余曰论汝信得出家及与行脚可是极明极彻尔见道明白当不过此然才到枕上返僧为俗易客为家己自不知何况生死长夜靠汝些子见地焉能保其不颠倒耶时僧悚然。
　　净土决曰所谓念佛者非口念之念乃心念之念也心之所念者想之所注也志之所趋也爱之所锺也情之所系也思之所极而谋之所必得也观于人世可见矣世有以好色为心者则念念惟色色之外百不上心矣有以营生为心者则念念生财财之外百不上心矣此等终日亦何尝口念于是然期而至望而企日夜不休鲜不副其念者则以心念之者确也虽或杂以他事然终不足以易其正念则念佛者可知矣盖人之念头所系最急如水之必赴海如火之必炎上如利刃之必伤如毒药之必杀无空过者念佛之念亦如是也则虽终日不念一声佛固终日念佛也若或将信将疑未知的有西方与否则虽念佛以为工课千声以为法则亦徒以为劳耳。

　　三大圣人现身劝人修净业

　　唐洛阳罔极寺释慧日中宗朝得度日见义净三藏躬诣竺乾遂生羡慕誓游西域始泛舶渡海经三载乃达天竺寻求梵本访善知识独影孤征雪岭胡乡无所不到既经多苦深厌阎浮乃叹曰何国何方有乐无苦何法何行能速见佛徧问天竺三藏学者皆赞净土合千金口日闻已顶受渐至北印土徤驮罗国王城东北有一大山山有观音像日遂七日叩头祈请以断食毕命为期至七日夜观音空中现紫金色相垂右手摩日顶曰汝若传法自利利他惟有西方阿弥陀国劝令念佛诵经回愿往生到彼国已见佛及我自当知净土法门胜过诸行说已忽灭日断食既困闻此加壮及登岭东归计行七十余国总一十八年开元七年方达长安进帝佛真容梵策等赐号慈愍三藏王法师。
　　又唐大历二年法照大师栖止衡州云峰寺勤修不懈惟以劝人念佛为急一日僧堂粥钵内两次现五台胜景景中复现有寺寺有金榜题曰大圣竹林寺于是心怀渴仰欲礼五台四年八月十三日发行至五年四月到五台县遥见佛光寺南数道白光六日到佛光寺其夜四更见一道光从北山下来射照照忙入室内问众云此何祥也有僧答言此大圣不思议光常觉有缘照闻已即具威仪寻光至寺东北五十里间果有山山下有涧涧北有一石门见二青衣可年八九岁颜貌端正立于门首一称善财一曰难陀相见欢喜问讯设礼引照入门向北五六里见一金门楼至门乃是一寺寺前金榜题曰大圣竹林寺一如钵中所见者方圆可二十里一百二十院皆是宝塔庄严其地纯是黄金流渠华树充满其内照入寺至讲堂见文殊在西普贤在东各据狮子之座说法之音历历可听文殊左右菩萨万余普贤亦有无数菩萨围绕照至二菩萨前作礼问言末代凡夫去圣时遥知识转劣垢障尤深佛法浩瀚未审修行于何法门最为捷要文殊报言汝今念佛今正是时诸修行门无过念佛所以者何我于过去劫中因念佛故得一切种智是故一切诸佛法般若波罗蜜甚深禅定乃至诸佛皆从念佛而生故知念佛是诸法之王汝当念无上法王令无休息照又问当云何念文殊言此世界西有阿弥陀佛彼佛愿力不可思议汝当系念令无间断命终之后决定往生永不退转说是语已二大圣各舒金手摩照顶为授记[竺-二+别]照闻已欢喜踊跃礼谢而退。

　　西方直指卷之中
　　西方直指卷之下

　　　　一念居士　编

　　往生证验
　　诵经往生(见莲池疏钞)

　　诵此经者如舌根不坏天乐西迎方解冤而往生未终卷而坐脱归如入定终睹白莲银台而易金台粗乐而来细乐。
　　舌根不坏者智论云有比丘诵弥陀经命欲终时语弟子言阿弥陀佛与诸大众俱来迎我后从火化舌根不灰色相自若天乐西迎者宋唐世良诵弥陀经十万过一日谓家人曰佛来迎我言已作礼坐逝其夜有利行人在道味山上梦西方异光旛华缤纷音乐嘹喨空中声云唐世良已生净土解冤往生者宋上虞民冯珉少事游猎见巨蛇持稍将往刺之时蛇在岩下欲噬黄犊珉推岩石压之至死蛇屡为崇珉修忏念佛经年蛇不能害一日请同社净侣诵弥陀经合掌而化未终坐脱者晋智仙法师号真教住白莲寺十三年西向十念十二时不暂废一夕微疾命观堂行人诵弥陀经未终卷安然坐脱归如入定者宋释处谦精修净土一夕诵弥陀经毕称赞净土告众曰吾以无生而生净土如入禅定奄然而化终睹白莲者宋嘉禾郡锺妪日诵弥陀经十徧念佛不辍一日语其子曰见白莲华无数众圣迎我遂端坐耸身化去银台金台者怀玉禅师台州人布衣一食常坐不卧精进念佛诵弥陀经三十万徧一日见西方圣众多若恒沙一擎银台从窗而入玉曰吾一生精进誓取金台何为得此银台遂隐玉感激倍复精进三七日后见佛满空中乃谓弟子曰金台来迎吾生净土矣说偈含笑而逝郡守段公异之作诗赞美有枝低只为挂金台之句云粗乐细乐者元子华禅师大历九年於润州观音寺诵弥陀经六月忽得疾夜闻香气乐音空中告曰粗乐已过细乐续来君当往生良久念佛而化异香连日不散。
　　又若书写则化被苍生讲演则祥符白鹤。
　　书写者唐善导大师凡得嚫施用写弥陀经十万卷劝人受持亦有读诵至十万徧者五十万徧者僧俗归仰至有感极焚身供养得念佛三昧者不可胜纪讲演者宋沈三郎晚岁回心念佛因病请僧讲弥陀经易衣而终缩膝欲起二子局于名教以易龛为难曳其胫直之将入殓忽举首出衣被矍然而坐举家大惊二子急前扶卫乃以肘节捶之子曰助父坐脱耳竟坐逝茶毗有白鹤二十九只飞鸣云表久之西去。
　　现前感应则宝地遥观克取往生则涅盘非比如斯感应屡见古今。
　　宝地遥观者唐大行禅师初修普贤忏后入大藏随手取卷得弥陀经日夜诵咏至三七日睹琉璃地上佛及二大士现前僖宗闻其事诏入内庭赐号常精进菩萨后琉璃地复见即日命终异香经旬肉身不坏涅盘非比者梁道珍法师讲涅盘经天监中憩锡庐山慕远公净业禅坐中忽见海上数百人乘宝舫前迈师问何之答曰往极乐国因求附载报云法师虽善讲涅盘经亦大不可思议然未诵弥陀经岂得同往师遂废讲念佛诵弥陀经及二万徧将终四七日前夜四更见西方银台来至空中皎如白日声云法师当乘此台往生时众咸闻天乐异香数日香犹未散其夜峰顶寺僧遥见谷口火炬数十明燎彻夜次日乃知师逝如上所录皆修因证果此感彼应迭见层出自古及今未易枚举。

　　持名往生

　　若持名者或一念而飞一光或一声而出一佛或响弥林谷或音彻宫闱或六时系念而依正盈空或十字标心而圣贤入会洎于昭代续有名流。
　　此正明执持名号也净业诸贤多不繁载姑举昭灼世人耳目者一二以为激劝飞光者唐善导大师人问念佛得生净土否答曰如汝所念遂汝所愿于是导乃自念阿弥陀佛一声则有一光从其口出十声至百光亦如之光明满室帝闻其事勑所居为光明寺后登柳树端坐而化出佛者少康法师在鸟龙山建净土道场劝人念佛众见师念佛一声口出一佛至于十念十佛次出犹若连珠临终之日口旋异光数道奄然而逝响弥者唐道绰禅师平居为众讲无量寿经将二百徧人各搯珠口称佛号或时散席声播林谷音彻者唐法照於并州五会念佛感代宗皇帝宫中闻念佛声遣使遥寻见师劝化之盛遂诏入宫宫人念佛亦及五会号五会法师六时者晋慧远法师居庐山制莲华漏六时念佛澄心系想后十九年七月晦夕於般若台方从定起见阿弥陀佛身徧虚空圆光之中无量化佛及菩萨众水流光明演说妙法佛言我以本愿力故来安慰汝汝七日后当生我国至期端坐而逝十字者宋长芦宗赜禅师禅理洞悟宗说兼通而远遵庐阜之规建莲华胜会其法日念阿弥陀佛或千声万声各千日下以十字记之一夕梦一男子乌巾白衣风貌清美谓赜曰欲入公弥陀会乞书一名赜问公何名曰普慧又云家兄普贤亦乞登名言讫遂隐赜觉而语诸尊宿皆云华严离世间品有二菩萨名乃知圣贤幽赞以二大士书於录首昭代者今代也如西齐空谷天奇毒峰等皆近世高僧笃信精修匹休前古相续不绝稍详往生集中盖千万中纪其一二而已。
　　至於感护则宿冤得度恶鬼不侵灵应则瞽目重明俘囚脱难。
　　冤度者唐邵彪镇江人为诸生时梦至一公府主者问汝知所以不第否彪对不知因使人引彪前行见大镬中有蛤蜊作人语呼彪名彪怖遂念阿弥陀佛蛤蜊变黄雀飞去彪后及第官至安抚使鬼却者佛世有一国邻於罗剎罗剎食人无度王约自今国中家以一人次第送与勿得枉杀有奉佛家止生一子次第充行父母哀号嘱令至心念佛以佛威力鬼不得近明晨往视见子尚在将之而还自是罗剎之患遂息目明者宋崇氏女双瞽念佛三年精勤不替双目重明如故难脱者元末张士诚攻湖州江浙丞相与战擒四十人囚槛送戮夜宿西湖乌巢寺大猷谋禅师徐步廊下囚见师神观闲雅持诵不辍因求救拔师教令至心念南无救苦救难阿弥陀佛中有三人信受其语念不绝口天晓发囚易枷锁至三人刑具不足惟系以绳既而审鞫知良民被虏者遂得释。
　　又复恶人则善和十念地狱现而化佛空迎畜生则鸲鹆称名形骸掩而莲华地发何况身无重慝报在最灵信愿熏修宁成虚弃。
　　恶人者唐张善和屠牛为业临终见群牛索命於是大怖唤其妻云速延僧为我念佛僧至论云经中说临终恶相现者至心念佛即得往生和云地狱至急取香炉来即以右手擎火左手拈香面西专切念佛未满十声自言佛来迎我即化去畜生者宋黄岩正等寺观公畜鸲鹆常念佛不绝一日立化笼上观葬之已而土土出紫莲华一朵寻土中则华从舌端而发灵芝照律师为之赞有立亡笼闲浑闲事化紫莲华也太奇之句慝者恶之匿於心者也最灵者人为万物之灵也未复结言恶人念佛尚得往生何况恶未必如善和畜生念佛尚得往生何况灵而号为人类以此比况知必生也信愿熏修所作唐捐无有是处。

　　往生持戒
　　口业劝戒

　　龙舒王居士曰人生不过身口意业杀盗淫为身三业妄言绮语两舌恶口为口四业贪嗔痴为意三业总之十恶若持而不犯乃谓之十善据佛所言口业果报多于身意二业以发意则未必形于外出口则遂见矣举身为恶犹有时而难阻不若口之易发故也未问隔世之事且以现世言之今人有一言称人其人终身受赐福及子孙者有一言陷人其人终身受害累及子孙者口业岂不重哉。

　　永嘉集淫戒

　　於诸女色心无染着凡夫颠倒为欲所醉耽荒迷乱不知其过如提华茎不悟毒蛇智人观之毒蛇之口熊豹之手猛火热铁不以为喻铜柱铁床燋背烂肠血肉縻溃痛彻心髓作如是观唯苦无乐革囊盛粪脓血之聚外假香涂内惟臭秽不净流溢蛆虫住处鲍肆厕孔亦所不及　智者观之但见发毛爪齿薄皮厚皮血肉汗泪涕唾脓脂筋脉脑膜黄痰白痰肝胆骨髓肺脾肾胃心膏膀胱大肠小肠生藏熟藏屎尿臭处如是等物一一非人识风鼓击妄生言语　诈为亲友其实怨妬败德障道为过至重应当远离如避冤贼　是故智者观之如毒蛇想宁近毒蛇不亲女色何以故毒蛇杀人一死一生女色系缚百千万劫种种楚毒苦痛无穷谛察深思难可附近。
　　经云若更有一惑如淫欲大地众生无一人得道。

　　戒杀臆说

　　云栖和尚曰天地生物以供人食如种种谷种种果种种蔬果可谓千足万足何苦复将同有血气同有子母同有知觉觉痛觉痒觉生觉死之物而杀食之岂理也哉寻常说只要心好不在斋素嗟乎戮其身而啖其肉天下之言凶心惨心毒心恶心孰甚焉好心当在何处此数语最为痛切余请申之夫释氏之所为斋者以众生造杀业者定招杀报故於十戒中首重戒杀即救此杀命之人非特慈心於物己也且六畜总皆我屡世眷属不应以物命视之故不应食肉今且就世情论之人非木石岂不知爱惜物命亦非不念及轮回乃不能持素其故有二一者耽刍豢之悦口二者虑藜藿之损身(此二语出莲池师)岂知养德养身皆宜食素盖滋养胃气全凭水谷鱼肉动火本艹言之甚详孙真人着卫生歌流行于世并未齿及于肉如云雁有序兮犬有义黑鲤朝北知臣礼人无礼义反食之天地神明皆不喜此等议论为何如乎近时好事者籍口养老广述杀命等事刊成书册混行於世殊可痛恨盖七十非肉不饱之说乃孟夫子论王道中之一语非如本艹等书专门之论也不然七十者不应衣帛耶五十者不应食肉耶其意若谓衣帛食肉后生家不可享用惟五十以上乃可耳然未尝教人恣意杀戮极穷口腹如今人之所为者纵使杀命养命寿过彭祖然且仁者不为况无益而有损乎究竟而论人与万物皆属上帝生灵上帝好生岂有生物养人之理惟是洪荒之世禽兽逼人天生人以养万物者不知几世代矣后世圣人始教人网罟以歒禽兽不意流毒至今杀害无厌有俗人所不忍闻者讵可令圣人见耶且人食虎虎亦食人人食鲍鲍亦伤人今日且然何论洪荒生物养人之说不辨而自明矣余尝窃思末劫瘟疫流行痘症酷烈皆是杀气上于天知亦是杀冤业报而人犹不悟苦哉苦哉或曰汝极陈杀生之戒似矣惟肉不养人之说实难迁就盖食肉人肥食菜人瘦汝不能食肉便禁人食肉人谁汝信予曰非肉能肥人以肥人能食肉耳譬之健汉能行淫非淫欲能健人也又不见山中有辟谷神仙市井无百岁屠行世人一日不再饭则饿终年不食肉未死此予所自信者虽圣人复起不易吾言矣惟是富贵之家习惯不能遽革一饭无肉便觉气馁此由自心非关肉故如药本对症而病人惑于人言自起疑惑则药便不灵无肉觉馁亦复如是岂惟饮食一切山河大地皆由心变如大河水人视为水鬼视为火水族如居宅诸天如琉璃即自人论病热则思水病寒则恶水水性本同而众生业感不同故所见亦异须知一切世间可爱憎物原无可爱憎者作如是观名为正观古今戒杀文字不啻牛毛茧丝惭余狂瞽无能宣扬万一惟诸名公进而教之。

　　西方直指卷之下
 题西方直指

　　余病痰昼寝而应门忽以渌田一念居士所撰西方直指三卷传来曰子其弁之盖病夫当强艾年亦大有意於西方而今久荒此课得居士此提真於我心有戚戚焉虽不斐亦当出游夏一赞词夫此经不但以带业往生下品歆博地凡夫亦究竟一生补处菩萨多从此出而近有执着六祖坛经及方山合论之权说者辄小净土一门等诸禅门之空观菩萨以为未入最上一乘则古德既有四料简矣曰有禅无净土十人九蹉路无禅有净土万修万人去有禅有净土犹如带角虎现世为人师将来作佛祖此不易之论也然此案固重修净尤重禅净兼修以愚肤见窃有味於孔门志於道志於仁两案真见其一而二二而一也道非毗卢性海乎仁者道中之一德而仁外实无余道也故曰元者善之长也舍唯心净土之外别求毗卢性海亦无是处故孔圣之教志仁乃所以志於道也志於道者恐道其所道入於外道小道而志仁却有实德可据况据德而依仁人则必无道其所道之虞西方直指一书其出世依仁之案乎在吾儒则不但是志於道之大因亦游於艺之一助也当知居士学道爱人仕优而提此指盖有深至之意云。
　　万历丙午孟冬乙卯管志道子登甫题
