续藏经   清珠集
　清 治兆辑
 清珠集序

　　执涂之人。而问之曰。儒与佛异乎。曰异也。柳子有言。浮图之说。推离还源。合於生而静者。以为不背孔子大鉴之道。终始性善。不假耘锄者。以为不背孟子。然则瞿昙氏之真诠秘谛。未始不与儒家相契。其持身之严。任道之笃。殆亦儒门律师也。拈花微笑宗风邈矣。一棒一喝禅旨晦矣。於是依言语立文字。而千七百公案。作随方媲儗。对人演说。意愈勤而法愈离。骎骎至于净业道微。魔外交作。诚空门之阳九也。释治兆。竖幢於净愿之社。结夏三十年。同志缁素。勉思汇征。禅悦之暇。耽赜内典。会稡诸家。摘抉单传密付之义。汇为一书。书成走白足。请叙於余。余儒者徒也。不娴释氏家言。将何以觑破是卷之有足警惺於大小修行人哉。祇见其言简而意赅。旨精而包广。未必别具手眼。已自洞见骨髓。由蹊径而造堂室。莲灯指路。宝筏登岸。恍然若参猊座而聆潮音。不其大欢喜欤。噫贤劫沦而象教替。未尝闻有启扃鐍而数珍宝如治兆者焉。治兆持身严。而信道笃。自托於觚墨之间。集古德不传之秘。欲化度一切众生。则此心良亦苦矣。
　　庚午仲秋绮树楼主人少荷居士赵成夏叙



　　夫清珠者玻璃也。此珠投於浊水。则浑浊尽去。彻底澄湛。置之泥淖。则涌出泥上。卓然独存。且珠体虽极莹澈。然万象森罗无照无染。惟将二珠相照。则光彩交映。辉天鉴地。无量寿如来普光明智亦复如是。此智照处。贪嗔烦恼当下氷消。邪魔外道自然降伏。所过所存尽化同体。圆融法界。佛佛互现。普光明智亘古亘今。常寂常照。无有边际。无有穷尽。又如许多雨滴落於大海。皆为一味海水。一切众生念佛之念亦复如是。百千万念皆是真如法界普光明智。乃知此念佛法门最上顿宗。一超直入佛智胜行。岂不快哉。现世以忠孝敬顺为基本。慈怜恻隐为当行。时时念念。以弥陀普光明智照之。则无一事非真如。无一相非佛智也。今有信士数十人。同愿发心。结社念佛。将幻空上人所辑清珠集。刊印流布。欲与法界含识。同圆种智。可谓淤泥莲华。居尘出尘。甚为希有。若能净念相继。一心不乱。思专想寂。能所两忘。则究竟此念。直入於弥陀法性真如海。同游於毗卢遮那华藏剎。尽未来际。度脱众生。无量无边。是以随喜。乐为之序。
　　岁上章敦牂端阳日法幢山人虚舟堂德真和南谨书

 自序

　　经曰。人於自衣。系如意珠。不自觉知。穷露他方。忽有智者。指示其珠。所愿从心。致大饶富。方悟神珠非从外得也。乃知人人分上。各有一颗无价宝珠。玲珑莹澈。常放大光明。故古颂云。般若灵珠妙难测。法性海中亲认得。此珠非大亦非小。昼夜光明皆悉照。此之谓也。至若龙女献珠。受记莂也。罔象索珠。得无心也。鱼目作珠。认贼为子也。买椟还珠。迷妄失真也。又有摩尼珠。帝网珠。髻明珠。在掌珠。种种之珠。无非发明此心珠也。故永嘉解珠。丹霞玩珠。关南获珠。韶山炼珠。先德之汲汲於此珠者。良有以也。余方节录诸家净土要语。以清珠名集。盖取诸清珠。下於浊水。水不得不清净。念投於散心。心不得不一之意也。净愿社友欲付剞劂。庸广同志。仍为社中规约。证珠以弁卷。噫吾人既到宝所。必须探骊龙握灵蛇。岂可徒手空回乎。若能认得此衣底本有之珠。则定不暇为他人数宝。更何有於此集。然毕竟那珠在甚么处。咄。万古碧潭空界月。再三捞漉始应知。
　　同治九年庚午余月浴佛日雪岳沙门幻空治兆书于普光寺之乐西观

　　凡例

　　净土之书。汗牛充栋。而是集节录诸家。尽祛繁冗。披沙拣金。将以一句半偈。警惺行人。且不敢以己意妄自参入也。　　各则不录何人说某书出者。譬如集腋成裘。贵无缝痕。俨成一家语。欲使览者启信笃修而已。且备载引用书目。博雅之人。自应默会出处矣。　　往生方便有二门。一曰观想。二曰持名。是集专主持名。而略观想者。众生心粗。观难成就。且此土根机持名甚易。有愿必生故耳。　　抄选各家。如集众医。经验良方。颇有重复。而无伦次。然务在自觉觉他。则不妨谆谕之至於再三也。　　专说净土而简禅宗。盖取有禅无净。十人九错。有净无禅。万修万去之意。然方便多门。归元无二。则禅净何尝分岐。唯参念到源。始知其不差毫厘。　　是集无分类。中有警策启信修行发愿饬终功德持戒劝孝正辨引喻等门。而始於自己佛。以无不是佛终焉。欲使览者。顿悟自性佛。即证无生忍。　　自顾寡陋。搜阅未博。所辑几则未免漏万。若随见续录。以俟后之同社诸贤云尔。

　　引用书目

　　净土十疑论(智者)　　念佛三昧宝王论(飞锡)　　往生论(道安)　　群疑论(怀感)　　安乐集(道绰)　　净土慈悲集(慈愍)　　万善同归集(永明)　　往生净土忏愿仪(慈云)　　直指净土决疑集(王古)　　宝珠集(同上)　　龙舒净土文(王虚中)　　归元直指集(宗本)　　净土或问(天如)　　三时系念仪范(明本)　　净土立教志(志盘)　　寂照集　　白莲集　　莲宗宝鉴(普度)　　念佛直指集(妙叶)　　念佛镜(道镜)　　云栖法汇(袾宏)　　净土指归集(大佑)　　慈恩通赞(窥基)　　西方合论(袁宏道)　　乐邦文类(宗晓)　　净土晨锺(周克复)　　故乡消息(丁明登)　　莲漏清音(莲侣)　　净土自信录(王阗)　　禅念弥陀道场忏法(王子成)　　莲华世界书(唐宜之)　　净土法语(无尽)　　梦游集(德清)　　净信堂集(智旭)　　净土生无生论(传灯)　　佛顶珠(石成金)　　西方公据(庆廉)

　　目录

　　自己佛　　秘密法门　　直下承当　　玄妙简易　　六度万行　　一乘正因　　真空　　正知见　　有求即得　　贵贱　　一蹉百蹉　　醉梦　　活计　　竖横　　觅安下处　　性情　　知苦出苦　　转变是我　　糊涂　　随业　　好汉　　生自心中　　实无去来　　无阶级　　大德大福　　酬宿报　　法身　　一局　　秋草冬蝉　　无着　　恍如一梦　　遭他累　　以小易大　　险身　　仔细看　　努力　　警老　　丢得下　　戒病　　非是我　　忧喜得失　　带不去　　决志　　钩锁连环　　拨置万事　　无常信　　修行及早　　天性相关　　十种信　　须弥山　　三通　　回向　　信定得　　只从今时　　深思谛信　　蜎蠕　　招安为民　　拘於所见　　无效　　自欺慢弃　　功德　　法中王　　只此一念　　作得主　　自己命根　　真境　　张三李四　　放下　　自成一片　　趋向　　绵密　　唤醒　　真念　　初心　　澜翻潮涌　　喃喃　　恭敬心　　五敬　　都摄六根　　克期成就　　静做动炼　　专修　　晨夕课　　十念　　心息相依　　当念往生　　参念　　研究　　直捷　　心花灿发　　一相三昧　　精明　　日观　　白毫　　观想　　见诸瑞相　　愚不可能　　着力　　最初一步　　真实修行　　不容放过　　三得　　正好　　百工四民　　正行　　密忆　　菩提心　　三心　　解脱　　雨淋头　　常永贞固　　一境一心　　闻见　　回嗔作喜　　渡河筏　　静之至　　愿王　　直入无为　　回向偈　　满愿　　至诚　　金刚幢　　气类交接　　必蒙接引　　竟有生处　　永无退转　　千年调　　好消息　　离心无体　　全现　　称意之事　　鸣磬　　平等　　指南车　　归故乡　　瑞应非一　　护身符　　三疑　　四关　　七分得一　　不得念　　预修　　贼去关门　　[谷-禾+牛]牛乳顷　　苦乐相比　　无非是善　　取验　　远魔　　七胜　　高声念　　劝修福报　　礼佛　　不修十失　　十种功德　　净土十胜　　往生十易　　众戒清净　　璎珞珠　　悟情　　怨亲　　杳冥　　七不得　　放生　　戒杀　　食色相因　　体恒自如　　一丝可系　　要断根株　　出世间孝　　助亲西行　　报恩　　普度　　众善相资　　行无疮疣　　十心　　四料简　　去备　　当学此法　　三股绳　　较量　　出家　　摩头　　医王　　六根　　用境　　除我相　　心空理寂　　心灭性现　　业性空　　万牛莫挽　　坚持　　独当　　潇洒快活　　养生忘死　　五惑　　自甘涂炭　　邪见　　贡高　　阿伽陀　　防死　　许多榜样　　笑哭　　少善难生　　蜡印印泥　　百斤金　　验生　　生死二苦　　十难　　情想飞坠　　善因恶果　　得意忘言　　形骸得失　　二天人　　小因果　　资生助道　　无苦　　寂用无碍　　离妄即真　　迷悟　　无不是佛　　(附)结社文　　发愿文　　募缘疏　　戒忏疏

　　 

　　清珠集

　　　　古灵山普光寺净愿社主释幻空堂　治兆　辑

　　自己佛

　　三世诸佛。尽在自己身中。因气习所昧。境物所转。便自迷了。若於心无心。便是过去佛。寂然不动。便是未来佛。随机应物。便是现在佛。清净无染。便是离垢佛。出入无碍。便是神通佛。到处优游。便是自在佛。一心不昧。便是光明佛。道念坚固。便是不坏佛。广大慈悲。便是弥陀佛。且今人见十方诸佛。便作奇特想。於自己便作下劣想。不知诸佛只是本分的凡夫。凡夫只是不本分的诸佛。分内珍宝。掉头不顾。分外艰苦。甘自承当。可怜可悯。

　　秘密法门

　　古人教亲近明师。求善知识。而善知识实无口传心授秘密法门。只替人解黏去缚。便是秘密。今但执持名号。一心不乱。此八个字即是解黏去缚秘密法门。莫更他求。

　　直下承当

　　八万四千法门。总不如一句佛。一千七百公案。亦不如一句佛。何则。惟此一门。有顿有渐。有理有迹。上根智人。直下承当。见性成佛。中下之流。未能顿超者。仗彼佛力。皆得往生。是如此门胜过一切。

　　玄妙简易

　　此道至玄至妙。亦复至简至易。以简易故。高明者忽焉。夫生死不离一念。乃至世出世间万法。皆不离一念。今即以此念念佛。何等切近精实。若觑破此念起处。即是自性弥陀。即是祖师西来意。乘此念力。往生净土。且横截生死。不受轮回。即证无生法忍。

　　六度万行

　　一句佛该罗八教。圆摄五宗。三藏十二部极则教理。千七百公案向上机关。三千威仪。八万细行。三聚净戒都在里许。真能念佛。放下身心世界。即大布施。不复起贪嗔痴。即大持戒。不计人我是非。即大忍辱。不稍间断夹杂。即大精进。不为他岐所惑。即大智慧。不复妄想驰逐。即大禅定。

　　一乘正因

　　念佛者。惟求一乘佛果为期。不於余乘妄有希冀。发如是心。乃修净土。是谓正因。苟为不然。虽勤念佛。因地不真。果招迂曲。

　　真空

　　前事过去空。今事眼前空。未来决定空。一切世缘佳者。如彩云簇艳。恶者。如浊雾迷空。今人於顺意则生留恋。拂意则起憎嫌。徒增黑业。实相安在。惟时时以空观照之不可执。而为有自障吾心。经云。无我相。人相。众生相。寿者相。此之谓般若真空。出世吃紧第一着也。

　　正知见

　　修净业人。期生净土。虽由炼行而得。若不遇正知见人。说法开导。则不得其要旨。而或堕於邪倒。错路修行。不可不谨。譬如耕稼农夫加功。扶疎益寡。时泽一降。华果敷荣。轮翼双运。目足更资。则无盲跛之失。大抵道俗念佛多不明理。或被执空之人。横生讥谤。则心生疑惑。遂致退失。由不闻法故也。

　　有求即得

　　外身虽见而原无。譬如水上之泡。乍起还灭。内身不见而原有。譬如木中之火。有求即得。此等明确学人尚然。不知木中之火。求之如何。一心正念。

　　贵贱

　　如云此是金玉。此是砂石。虽三尺孺子。亦必弃石而求金。不劝而自取。盖因识其贵贱。行者亦尔。既明识此土是苦。彼土是乐。此是生死沉溺。彼是自在解脱。亦必舍秽求净。自然念念不住。心心不息。如救头然。闻教便行。

　　一蹉百蹉

　　古人云。今生若不修。一蹉是百蹉。一之至百。何蹉之多。直至於是。经言。离恶道得人身难。得人身逢佛法难。然而逢念佛法门。信受为尤难。如经所说。蚁子自七佛以来。未脱蚁身。安知何日得人身。又何日逢佛法。何日逢念佛法门。而信受也。何止百蹉。盖千蹉万蹉而无穷也。伤哉。

　　醉梦

　　世人大约富贵贫贱二种。贫贱者固朝忙夕忙。以营衣食。富贵者。亦朝忙夕忙。以享欲乐。受用不同。其忙一也。忙至死而后已。而心未已也。赍此心以往。而复生而复忙而复死。死生生死。昏昏蒙蒙。如醉如梦。经百千劫。曾无了期。惟生净土。朗然独醒。

　　活计

　　此身蠢然一死物。其内泼泼地者为活物。莫於死物上作活计。宜於活物上作活计。凡贪外物。种种以奉其身者。皆是死物上作活计也。世人虽未能免此。当於营生奉身之中。挪顷刻之暇。回光自照。以留心於净土。乃活物上作活计也。

　　竖横

　　余门学道。名竖出三界。念佛往生。名横出三界。如虫在竹。竖则历节难通。横则一时透脱。最为直捷。最为奇胜。故云。生死海中。念佛第一。人生百岁。不闻此言。不如孩童而得闻。读书万卷。不闻此言。不如愚人而得闻。已闻矣。又有信与不信。既信矣。或修或不修。即修矣。或专或不专。斯皆前世之业障。故大心众生。独能奋然以了生死。

　　觅安下处

　　譬如人入大城中。必先觅安下处。却出干事。抵暮昏黑。则有投宿之地。先觅安下处者。修净土之谓也。抵暮昏黑者。大限到来之谓也。有投宿之地者。生莲华中。不落恶趣之谓也。

　　性情

　　知识是情。虚灵是性。虚灵能生知识。知识能迷虚灵。凡夫都把知识。迷了虚灵。所以随知识生而复死。若能一心念佛。知识净尽。虚灵透露。与太虚同体。自离生死。是即无生。是即净土。是即极乐。

　　知苦出苦

　　欲入此门。先须知苦。既知苦已。须求出苦。一切众生以苦为乐。不思此身自无量劫来暂在人天。惊同闪电。俄而铜柱铁床。魂游地狱。俄而毛群羽族。血染刀砧。皆由业识所牵。如牛拽磨。轮转无穷。即今暂得此身。老衰病死。疾于呼吸。恶露不净。无异臭尸。若不发决定心。起精进行。何由出离。

　　转变是我

　　佛身湛然常寂。无有去来。众生识心。托佛本愿功德胜力。自心变化。有来有去。是知净业纯熟。自睹佛身。恶果将成。心现地狱。如福德胜者。执砾成金。业贫之人。变金成砾。转变是我。金砾何关。

　　糊涂

　　世人念佛不真切。只是把生死二字看得。轻忽一生。忙忙碌碌。将性命撇在虚空。与己全无干涉。即或当场。嗟叹片时。毛骨悚然。过后仍前醉梦。屠赤水云。世智纷纷。名利场中。伶俐识神扰扰。死生路上糊涂。哀哉。谁晓四大非坚。无常甚速。三途八难。最辛极苦。肯去要紧。真切念佛。百中希有一二也。

　　随业

　　世间昼必有夜。寒必有暑。人所共知。若生必有死。人乃讳之。不肯说出。何太痴也。盖以神之来。托於此形。谓之生。以神之去。离於此形。谓之死。是神者我也。形者我所舍也。我有去来。故舍有成坏。且神何自来哉。随业缘而来。神何自去哉。随业缘而去。自无始以来。投胎易壳。不得久留於一所。盖以吾所造之业非久。而不尽者。故神之舍於业也。业尽则形坏。形坏则神无所舍。又随吾今世所造之业而往矣。然则吾所往处。可不预计哉。如人造宅必居。设馔乃享。故作如是业。必受如是之报。现修业净。决定往生。更何疑哉。

　　好汉

　　遍观世间人。其知名当世者。亦是千百辈中好汉。然却都将此世界。认做是我常住不去的世界。由明眼视之。色色过影。一弹指间。便去了许多。正如木偶登场。暂时呼笑。被造物者将那线索。提挂壁柱头上。嗟乎此围木中间。尺五地方。岂是汝住头之地乎。若能发愿往生。清泰国中。住不退转。证无生忍。乃名好汉。

　　生自心中

　　夫十方虚空。无量无边心量。都能包摄恒沙世界。无量无数我心。一一周徧。如此看来。十万亿国。在我心中。其实甚近。何远之有。命终生时。生在自己心中。其实甚易。何难之有。但使众生净土业成。临终在定之心。即是净土受生之心。动念则一弹指顷。即得往生。

　　实无去来

　　大愿圣人。从净土来。来实无来。深心凡夫往净土去。去实无去。彼不来此。此不往彼。而其圣凡会遇。两得交际者何耶。弥陀光明如净满月。徧照十方。水清而静。则月现全体。月非取水而遽来。水浊而动。则月无定光。月非舍水遽去。在水则有清浊动静。在月则无取舍去来。

　　无阶级

　　一念精进。业化为因。一念退歉。缘化为业。火坑莲台倐忽一转念时。故弥陀恒与六道众生。有地位而无阶级。

　　大德大福

　　今人轻视西方。不肯念佛。是不知生西方。乃是大德大福大智慧大圣贤的句。当转娑婆成净土。不同小可因缘。汝但看此城中。一日一夜死却多少人。不要说生西方即生天。千百人中尚无一个。其有自负修行者。祇是不失人身而已。

　　酬宿报

　　三界火宅。业系受身。寿命短长。皆酬宿报。前世有十年分。今世受用十年。前世有二十年分。今世受用二十年。人生百岁。七十者稀。大限到来。还他一死。只如功名富贵之家。财宝如山。妻妾满室。日夜欢乐。他岂不要长生在世。争柰前程有限。暗里相催。符到奉行。阎罗老子不顺人情。无常鬼王有何面目。且据诸人眼里亲见。耳里亲闻。前街后巷。亲情眷属。朋友兄弟。强壮后生。死却多少了也。古人云。莫待老来方学道。孤坟尽是少年人。

　　法身

　　世人不知本性法身。而认此四大假身为真如。百千澄清大海水不认。而认海中一浮沤泡沫。以为海也。於是因此假身。造种种罪业。宫室求高广。以居此身。衣服求罗绮。以华此身。饮食求珍美。以饱此身。车马求轻肥。以逸此身。声色求美丽。以娱此身。於是人我分焉。贪吝嗔喜是非荣辱生焉。一生无限罪业。悉从此起。一朝变坏彼四大。悉归乌有。而罪业乃识神承当。如此执迷不悟。枉受轮回。诚为可悯。若能悟其为假。暂时寄寓。粗活百年。不求称意。不为彼而造罪。假者既悟。则真者现前。山河大地。全露法身。不执浮沤。便见大海。知此而益知净土之当修矣。

　　一局

　　自幼至壮。老而滨死。不知为谋非昏而忘之。则畏而讳之耳。且人之畏死。又非真能畏也。当其蓦焉而生。蠢焉而长。頺焉而老以死。栩栩焉。蘧蘧焉。而爱河欲海之溺人无已时。名缰利锁之牵人无已时。一朝灰寒火传薪换。临了一局。谁人能免。自兹以往。灭灭生生。三界六途。如转辘轳。迹其所为。日相寻于生死。於生死之业而不求解脱。谓之愍不畏死可也。若真能畏死。必求解脱。则舍念佛。何道之从。舍净土。吾谁与归。

　　秋草冬蝉

　　只看眼前寒暑催人。何异流波闪电。回首四五十年前。人物倐忽凘尽。当时苦乐谁不执迷。而秋草冬蝉形响俱化。别成一番景象。不及知矣。后之视今。犹今悲昔。迷者孟浪。悟者耽延。扰扰奔忙。那件实在。惟有亟亟性命一道可登极乐。为不虚此风中烛焰耳。古训曰。是日已过。命亦随减。又曰。今日又恁么空过。未知来日何如。闻此痛切语。能不心战毛竖。贪恋无益之虚事。消磨有限之光阴。想前追后。可叹可悯。

　　无着

　　田园屋宅。金银财帛。夫妻子女。俱非着人物也。其着人者。乃臭肉枯骨之堆垛耳。有此堆垛。引起认堆垛之妄念。无端便生执着。便道臭肉是我。枯骨是我。妻拏是我。田宅金帛是我。嗟乎一何痴愚也。若是明达的人。识得世间。总没要紧。处处无着。西方有佛国名极乐。念念不忘。从今相约。骨肉散时。恰用得着。

　　恍如一梦

　　人生时父母妻子屋宅田园牛羊车马。以至台凳器皿衣服带索等物。不问大小。或祖父以传於己。或自己营造而得。或子孙或他人为己缉累而得。色色无非己物。且如窗纸虽微。被人扯破。犹有怒心。一针虽微。被人将去。犹有吝心。仓库既盈。心犹未足。金帛已多。营犹未止。举眼动步。无非爱着。一宿在外。已念其家。一仆未归。已忧其失。种种事务无非挂怀。一朝大限到来。尽皆抛去。虽我此身。犹是弃物。况身外者乎。静言思之。恍如一梦。古偈云。一日无常到。方知梦里人。万般将不去。唯有业随身。

　　遭他累

　　就是身上。被人掐了一把。脸上彼人唾了一口。原非大事。不知不觉。就发出许多暴怒来。必至报复而后已。又於身上。或生一疮一疖。或发一癣一斑。本不害事。心里也不快活。必至平愈而后已。又或蚊虱蛟了一口。针芒刺了一下。泥垢灰尘污了一些。心里也不欢喜。及至无常到来。眼光一闭。任人把这身子。火烧土埋。狗咬蚁吃。都不能管这样虚假。如何徒遭他累。退却信心。不肯念佛。

　　以小易大

　　从来三界生死轮回。比于牢狱。然则但未出生死。皆三界狱中囚也。囚有三种。其一自谓决无生理。聊于此中。苟图安逸。一朝刽子手到。觳觫就毙。其一自负千金之子。不惜金钱。打点营生。而情非决定。一面且偷游釜之娱。倘再生路绝亦道尽。甘心而已。别有负性崛强之夫。不耐束缚。伺守者少间。挣断枷锁。一往无前。似此决烈。彼安肯于未死前。偷享余生。或出不出。情悬两可哉。噫我辈在三界狱中。岁岁可死。月月可死。日日刻刻可死。贱死贵亦死。老死少亦死。恶人死好人亦死。不序爵。不序德。不序齿。一息不来。便分今古。然罪人入狱。时刻求出。以知棘墙之外。更有许大安乐世界故也。今众生以烦恼为家宅。以生死为园囿。不知三界法场之外。各各自有家乡乐地。诸佛悯此。为分别净秽。指以脱归路程。往来狱门。为治道途。长伺狱外。修饬旅馆。如是之恩。何身可报。众生痴迷。反恋此毛头许事。以小易大。死而不悟。哀哉。

　　险身

　　独子人谓险。子多置姬媵广嗣。何不念身一而已。非险身乎。世多知子之险。而忘身之险。七篇时文。几级官位。数箱金帛。一区宅子。数亩田园。几个娇妻美妾。一场没正经没要紧。闲是闲非。人人被他汩没一生。个个打不出这般窠臼。虚碌碌忙迫一场。蚤已谢世。吁可悲也已。古人云。使吾却十年亦可少集事。奈何天地间日无再中理。又云。狂谋迂算百不就。惟有霜鬓来如期。如今休去便休去。若觅了时无了时。皆至言也。胡不猛省一心正念乎。

　　仔细看

　　古人云。我见他人死。我心热如火。不是热他人。看看又到我。又云。雀啄鸦餐皮肉尽。风吹日炙髑髅乾。目前试问傍观者。自把形骇仔细看。他人身子如此虚假。就是尔的榜样可见。尔的身子须不是生铁铸成。又不曾吃过长生仙药。怎能逃得无常。说起便怕。何不一心念佛求生净土。

　　努力

　　世人修行净业。勿得言。我今忙迫。且待闲暇。我今贫乏。且待富足。我今少壮。且待暮年。若己分定常忙。分定贫乏。分定夭折。即於净业无缘耶。忽尔丧亡。虽悔何及。是故即今宗健。努力修之。

　　警老

　　佛言。人命无常。促於呼吸。少年亦尔。何况老乎。目暗耳聋。发白面皱。背伛腰曲。骨痛筋挛。步履龙锺。精神昏塞。譬如夕阳西照。光景须臾。衰草迎秋。凋零顷刻。何不猛省无常。战竞惕励。谛思净土。决志往生。

　　丢得下

　　无常迅速。老少无别。少年犹处未定之天。若老年人。定然光景无多矣。须把身世事。处分了当。任他大限朝暮到。撒手便行。无所系累。此晚景大要紧处。修净土人。尤不可忽。每见人到属纩时。都有几件做不完的句。当能於每日到上床时。都有丢得下的意思方好。但己事不办。说丢得下也难。

　　戒病

　　当观此身。四大不调。百骸欲散。饮食渐减。医药无灵。便利床敷。呻吟枕席。譬诸鱼游釜中。倐忽焦糜。灯在风前。剎那熄灭。此身不久。前路茫茫。未知所往。何不猛省。放下万缘。一心念佛。

　　非是我

　　盛夏暑月。肥胖壮汉。忽於黄昏之际。得个急病死却。到半夜时候就觉。臭秽逼人。近傍不得。急急用棺材。盛了等不得。到天明。抬去出埋。不容停留。以此看来。昨日晚间。犹是一个健汉。今日早起。就是一副臭尸。一堆坟土。未知他一个识神。又向何处。净土偈云。皮包血肉骨缠筋。颠倒凡夫认作身。到死始知非是我。从前金玉付他人。

　　忧喜得失

　　今有贸易者。一钱而得两钱之息。行路者。一日而及两日之程。则心自喜。反是则必忧。是以外物小有得失。而忧喜也。以吾之光阴有限。汩没过时。其失大矣。而不以为忧。以净土之缘难遇。幸而知之。其得大矣。而不以为喜。何不思之甚也。

　　带不去

　　家产财物。在眼明脚健之时。经营计较。悭吝守护。将谓百千万年得他受用。谁知都是虚假。不要说别的大事。就是失去一文钱。折了一只筯。打破一个碗碟。甚至於椅卓安置稍斜。是极小的事。胸中也不快活。又如穷人乞化一钱一粒。心里也不欢喜。及至一口气。呼吸不来。两足直硬。时候虽有万贯家财。遗与别人享用。一些儿带不去。何用抵死悭贪。

　　决志

　　若学专修。志须决定。尔一生参禅。禅既不悟。及乎看教。教又不明。弄到如今。念头未死。又要说几句禅。又要说几句教。又要写几个字。又要做几首诗。情挂两头。念分四路。祖师道。毫厘系念。三涂业因。瞥尔情生。万劫羁锁。尔却志无决定。情念多端。因此多端。间断正念。然则一念间断之心。便是三涂羁锁业也。又守护戒根。志不决定。或因身口念念驰求。教中道。宁以洋铜灌口。不可以破戒之口。受人饮食。宁以热铁缠身。不可以破戒之身。受人衣服。况因诸戒不严。邪心妄动。间断专修。然则一念间断之心。便是洋铜热铁业也。又断除憎爱。志不决定。每於虚名浮利。自照不破。名利属我。便生贪爱。名利属他。便生妬憎。古人云。贪名贪利。同趋鬼类。逐爱逐憎。同入火坑。尔却因此爱憎。间断净土。然则一念间断之心。便是饿鬼火坑业也。

　　钩锁连环

　　世事千端。生缘万扰。如钩如锁。连环不断。心则念念不住。身则在在无休。役我升沉。障我本性。历劫至今。曾未休息。无常迁变。不可久留。纵寿百年。不逾弹指。今日明日难保其存。忽於眼光落地。不觉剎那异生。随其业因。受形别类。披毛戴角。着地飞空。今日见解都忘恍惚。三途六趣瓢零多劫。不知所归。可谓大苦。若非即於目下当念。效彼先觉。猛发大心。立决定志。跳出稠林。安能行业昭着。光动人天。群有蒙恩。诸佛护念。即不待娑婆报满。便得往生。

　　拨置万事

　　世间万事。尽如梦幻影响。那一件有实效。那一件替得生死。纵尔广造伽蓝。多增常住。将谓多做好事。却犯如来。不体道本。广造伽蓝等戒。讵知有为之功。多诸过咎。天堂未就。地狱先成。生死未明。皆为苦本。眼光落地。受苦之时。方知平生所作。尽是枷上添枷。锁上添锁。失却人身。万劫难复。铁汉闻之。也须泪落。且拨置万事。一心正念。

　　无常信

　　一老人死。见阎王。咎王不早与通信。王言。吾信数矣。汝目渐昏。一信也。汝耳渐聋。二信也。汝齿渐损。三信也。汝百体日益衰。信不知其几也。一少年亦咎王云。吾目明耳聪齿利。百体强健。王胡不以信及我。王言。亦有信及君。君自不察耳。东邻有四五十而亡者。西邻有二三十而亡者。更有不及十岁与孩提乳哺而亡者。非信乎。良马见鞭影而行。必俟锥入於肤者。驽骀也。何嗟及矣。

　　修行及早

　　两脚直一品朝官做不得。两脚直万贯家私顾不得。两脚直孝子顺孙替不得。两脚直娇妻艳妾恋不得。两脚直盖世机谋使不得。两脚直满腹株玑夸不得。两脚直美味珍馐吃不得。两脚直高堂大厦住不得。两脚直锦绮盈箱着不得。两脚直宝玩满笥携不得。两脚直妙舞清歌享不得。两脚直绿水青山游不得。两脚直造下罪业撇不得。两脚直结下冤家解不得。两脚直阎罗阿旁避不得。两脚直巧言花语推不得。两脚直人情关节用不得。两脚直亲戚势要靠不得。两脚直刀轮火狱免不得。两脚直马腹驴胎躲不得。直直直。不限时来不限日。清晨不保午时辰。日中不保申时刻。任汝功业比姬公。任汝英雄比项籍。任汝钱财过石崇。任汝文章过李白。任汝苏秦舌万端。任汝陈平计六出。任汝离娄公输巧。任汝管辂君平术。任汝君王势滔天。任汝后妃色倾国。喉咙但有三寸气。肩头苦费千般力。跨街昨日逞华颜。缠棺今夕眠枯骨。北邙多少高低坟。鸱鸮夜啸青枫泣。千载兴亡蜂蚁场。百年成败狐狸窟。丢开善念不寻思。失去人身难再觅。富贵固是夙生来。享尽亦须防算逼。摩尼百八手中提。弥陀一句心头忆。此生不度何时度。修行及早无常迫。儿女尽是冤家债。利名尽是刀头蜜。杀生是啖姻亲肉。淫邪是饮洋铜汁。上床别却鞋和袜。明朝来否事不测。一声去也只索随。求神礼佛毫无益。至亲父子及夫妻。改换重来懵不识。船到瞿塘补漏迟。蹉过许多好时日。轮回件件理分明。因果椿椿无爽忒。迷却多生说现生。痴人无数齐称屈。频呼苦劝不回心。除非等待两脚直。

　　天性相关

　　诸佛众生。同一觉源。迷悟虽殊。理常平等。故诸佛是众生心内诸佛。众生是诸佛心内众生。迹此而言。则诸佛众生心精无时而不通[淴-心+口]。但诸佛无时不欲度生。而众生念念与之迷背。经云。一人专忆。一人专忘。若逢不逢。或见非见。子若忆母。如母忆时。母子历生。不相违远。若众生心。忆佛念佛。现前当来必定见佛。去佛不远。正由一理平等。天性相关。故得任运拔苦与乐。况无量寿佛。因中所发四十八愿。誓取极乐。摄受有情众生。但当深信忆念。数数发愿。愿生西方。如磁石与针任运吸取。然磁能吸铁。而不能吸铜。譬犹佛能度有缘。而不能度无缘众生。易感弥陀。而不易感诸佛。岂非生佛誓愿相关乎。是以求生净土者。信行愿三。缺一不可。

　　十种信

　　欲了生死。修行净业。当发十种信心。念念不忘。决生净土。得不退转。一信佛所说法。金口诚言。真实不虚。二信凡夫在迷。识神不灭。六趣循环不息。三信此土修行。未得道果。不免轮回。四信未出轮回。虽生天上。不免堕落。五信极乐世界。众生生者。永无退转。六信众生发愿。愿生净土。决定往生。七信一称佛名。能灭八十亿劫生死重罪。八信念佛之人。阿弥陀佛。神通光明。摄取不舍。九信念佛之人。十方世界。恒沙诸佛。同以神力。时常护念。十信既生净土。寿命无量。一生当得无上菩提。於此十种。不能深信。生疑惑者。虽念佛而不得往生矣。

　　须弥山

　　凡修净土人。灼然是要敌他生死。不是说了便休。当念无常迅速。时不待人。须是把做一件事始得。若半进半退。似信似疑。济得甚事。如何出离轮回。譬如百二十斤担子。到临时。自家担荷得去。方得了事。决不在会说会道。广化人缘上。决不在有传有授。扭捏做作上。决不在盛设道场。多点香烛上。若是信得及。便从今日去。发大勇猛。发大精进。莫问会与不会。见性不见性。但持一句佛。如靠着一座须弥山相似。摇撼不动。专心一意。猛着精彩。誓毕此生。同登净域。

　　三通

　　心唯信佛。佛则知之。他心通故。口唯称佛。佛则闻之。天耳通故。身唯礼佛。佛则见之。天眼通故。信心者犹如深栽果树。根深故风吹不动。后着果实。济人饥渴。念佛之人。亦复如是。

　　回向

　　念佛工夫。祇贵真实信心。第一要信我是未成之佛。弥陀是已成之佛。其体无二。次信娑婆的是苦。安养的可归。炽然欣厌。次信现前一举一动。皆可回向西方。若不回向。虽上品善。亦不往生。若知回向。虽误作恶行。速断相续心。起殷重忏悔。忏悔之力亦能往生。况持戒修福。种种胜业。岂不足庄严净土。只为信力不深。胜业沦于有漏。又欲舍此别商。误之误矣。但加真信。一切行履。更不须改也。

　　信定得

　　凡欲念佛。要起信心。若无信心。空无所获。信念佛定生净土。信念佛定灭诸罪。信念佛定得佛护。信念佛定得佛证。信念佛临终定得佛来迎接。信念佛同信之人皆得往生。信念佛往生定得不退地。信念佛生净土。定不堕三恶道。受持此法。往生净土必矣。

　　只从今时

　　世人虽发道心。被身口眷属家计三种所累。竟忙了一生。闹了一生。苦恼了一生。乾弄了一生。又空过了一生。不得念佛。又因此累起无量贪嗔痴。造无量大小恶业。有志之人。只从今日今时起。知到这个身是假。这眷属家计都是虚假。於此三种累上莫认着。莫恋着。莫贪着。要从自己胸中。发出一个信心来。山烂不改。海枯不移。无论行住坐卧。随便一心正念。务要勇猛。再不因循。务要精进。再不懈怠。务要坚固。再不忽略。只是回光照破。痛自省发。今日也念。明日也念。时节到来。包尔见佛。包尔往生。

　　深思谛信

　　入道要门。信为第一。譬如世间盗贼时乎败露官府。非不以极刑绳之。迨后释免。依旧不悔。所以者何。他却信者条门路。不赍一文本钱。获利无算。所以备受苦痛。决不退悔。今人念佛。不肯真切加功。只是不曾深思谛信此法门。不费多力。决定往生。决定见佛。

　　蜎蠕

　　阿弥陀佛。现在西方。教化无央数。天人民物。以至蜎飞蠕动之类。莫不得过度解脱者。蜎飞谓微细飞虫也。蠕动谓微细蛆虫也。若此者佛尚化度。况於人乎。是其所以广度众生。无有穷极。若人一念归依。遂生其国。无足疑也。

　　招安为民

　　譬如铁石。虽重赖舟。船力可以渡江。一针虽轻。不赖舟船。江不可渡。盖人有重罪。仗佛力者。可生净土。罪恶虽轻。不仗佛力亦不得生。又如平生为贼。一日招安。遂为良民。仗佛力而消罪恶者。亦复如是。又如虮虱万死万生。不能一里。若附人身。千里可至。仗佛力而生净土者。亦复如是。更何可疑乎。

　　拘於所见

　　人骤闻净土之景象。多不信之。无足怪也。盖拘於目前所见而已。且如陋巷粪土之居者。安知有广厦之清净。小器藜藿之食者。安知有食前之方丈。毙箧锱铢之蓄者。安知有天府之充溢。故处此浊世。不信有清净佛土。所以生长於胞胎。不知彼有莲华之化生。寿不过百年。不知彼有河沙之寿数。衣食必由於营作。不知彼有自然之衣食。快乐常杂於忧恼。不知彼有纯一之快乐。然则佛之所言。不可以目前所不见而不信也。

　　无效

　　今世之人。或有修而无效者。盖彼信根浅薄。因地不真。未曾立行。先欲人知。内则自矜。外欲显耀。使人恭敬供养。冀有所得。甚至妄言。得见净境。或见些少异样。及梦中善相。未识是非。先欲明说此等卑下。必为魔惑。愿行退失。还随生死苦趣。可不慎哉。

　　自欺慢弃

　　世有发三种不信心不求生。者尤可嗟惜。一曰。吾当超佛越祖。净土不足生。二曰。处处皆净土。西方不必生。三曰。极乐圣域。我辈凡夫不能生。夫行海无尽。普贤愿见。弥陀佛国虽空。维摩常修净土。十方如来有广舌之赞。十方菩萨有同往之心。试自忖量。孰与诸圣。谓不足生者何其自欺哉。至如龙猛祖师也。楞伽经有预记之文。天亲教宗也。无量论有求生之偈。慈恩通赞。首称十胜。智者析理。明辨十疑。彼皆上哲精进往生。谓不必生者。何其自慢哉。火车可灭。舟石不沉。现华报者莫甚於张馗十念。而超胜处入地狱者。莫速於雄俊再苏而证妙因。世人愆尤未必若此。谓不能生者。何其自弃哉。自欺自慢。自弃己灵。流入轮回是谁之咎。

　　功德

　　弥陀本愿。十方众生。欲生我国。至心信乐。乃至十念。不果遂者。誓不成佛。十念信乐尚得往生。况复一日信乐者。况复一月一年一生信乐者耶。一念灭八十亿劫生死重罪。况复十念耶。况复一日一月一年一生念佛所灭罪耶。重罪尚灭。况轻罪耶。又复校量念佛功德。比余善根优劣之相者。经云。若人以四事极好之物。供养大千世界满中阿罗汉辟支佛。所得福德。不如有人合掌一称佛名百千万分。算数譬喻所不能及。一称佛名功德尚尔。况复十念一日一月一年一生念佛功德耶。现世安隐。众圣守护。离诸灾厄。功德无量。

　　法中王

　　佛以大圆觉。充满十方界。我以颠倒想。出没生死中。云何以一念。得往生净土。我造无始业。本从一念生。既从一念生。还从一念灭。生灭灭尽处。则我与佛同。人之念头所系最切。如水之赴海。火之炎上。利刃之必伤。毒药之必中。无空过者。念佛之念亦复如是。当知念力是一切法中之王。

　　只此一念

　　专意一念。持一句佛。只此一念。是我本师。即是化佛。是破地狱之猛将。是斩群邪之宝剑。是开黑暗之明灯。是度苦海之大船。是脱生死之良方。是出三界之径路。是本性弥陀。是达唯心净土。但要记得者。一句佛在念。莫教失落。念念常现前。念念不离心。如是一念。分明不昧。又何必问人觅归程乎。

　　作得主

　　念念烦恼。是生死苦根。今以一念佛。能消灭烦恼。便是佛度生死苦处。若念佛消得烦恼。便可了得生死。更无别法。若念佛念到烦恼上作得主。於睡梦中作得主。于病苦中作得主。以至临命终时。便知去处矣。此事不难行。只是要生死心切。单单靠定一声佛。更不别向寻思。久久纯熟。自然得大安乐。得大受用。

　　自己命根

　　只将一句佛。横在胸中。作自己命根。咬定牙关。决不放舍。乃至饮食起居。行住坐卧。此一声佛。时时现前。若遇逆顺喜怒境界。心不安时。就将者一声佛。提起一拶。即见现前境界。当下消灭。

　　真境

　　真切念佛。须具六种念。一勇猛念。太文弱来。不得如孝子报父母深雠。纵高崖深涧。磷途虎窟。必往不怯故。一悲伤念。太洒落来。不得每一想佛。身毛皆竖。五内若裂。如忆少背之慈母。及多慧之亡儿故。一感愤念。太和平来。不得如落第孤寒。负才寂寞。每一念及。殆不欲生故。一恋慕念。太淡泊来。不得如己所深爱物。魂梦缱绻。惟恐或失故。一乐事现前踊跃欢喜念。如寒得衣饥得食故。一恶缘照面悔恨激切念。如死里逃生故。总之心口相一。字字从肝髓中流出。方是念佛真境。

　　张三李四

　　现前能念之心。本自离过绝非。不消作意离绝。现前所念之佛。本自超情离计。何劳说妙谈玄。祇贵信得。及守得稳。直下念去。或昼夜十万。或五万三万。以决定不缺为准。毕此一生。誓无变改。若今日张三。明日李四。遇教下人。又思寻章摘句。遇宗门人。又思参究问答。遇持律人。又思搭衣用钵。此则头头不了。帐帐不清。

　　放下

　　先将自己胸中杂乱。念头一齐放下放到。无可放处。单单提起一句佛。历历分明。心中不断。如线贯珠。又如箭筈。相拄中间。无一毫空隙。如此着力靠定。于一切处。不被境缘。牵引打失。日用动静。不杂不乱。梦寐如一。

　　自成一片

　　若果为生死心切。念念若救头然。只恐一失人身。百[去*九]难复。将此一声佛咬定。定要敌过。妄想一切处。念念现前。不被妄想遮障。如此下苦切工夫。久久纯熟。自然相应。不求成片。而自成一片矣。

　　趋向

　　妄念是病。念佛是药。久病非片剂所能疗。积妄非暂念所能除。其理一也。莫管他妄念纷飞。只贵在念佛精切字字分明。句句接续。极力执持。方有趋向分。

　　绵密

　　念兹在兹。心念不空过。日日时时不要放舍。绵绵密密如鸡抱卵。常教暖气相续。即是净念相继。更加智照。则知净土即是自心。此乃上智人。进修工夫。

　　唤醒

　　高声觉太。费力默念。又易昏沉。只是绵绵密密。声在唇齿之间。乃为金刚持然。又不可执定。若手打鱼子。随口叫喊。所以不得利益。必须句句出口入耳。声声唤醒自心。譬如一人浓睡一人唤云某人。则彼即醒矣。所以念佛最能摄心。

　　真念

　　高声念。低声念。六字念。四字念。紧念。缓念。朗念。默念。合手念。跪膝念。面佛念。朝西念。打板念。敲鱼念。掐珠念。行道念。礼拜念。独自念。同众念。在家念。在外念。闲也念。忙也念。行也念。住也念。坐也念。卧也念。连梦中也念。才是真念念得心酸泪下念。得火灭灰寒念。得神号鬼哭念。得天喜神欢。一声佛振动了魔王宫殿。一声佛粉碎了剑树刀山。一声佛为百劫千生消业障。一声佛为四恩三有启因缘。

　　初心

　　最初下手。须用念珠。记得分明。刻定课程。决定无缺。久久纯熟。不念自念。然后记数亦得。不记数亦得。若初心便要说好看话。要不着相要学圆融自在。总是信不深。行不力。饶尔讲得十二部经。下得千七百转语。皆是生死岸边事。临命终时。决用不着。

　　澜翻潮涌

　　新学少年。才把一句佛。顿在心头。闲思妄想。越觉腾沸。便谓念佛工夫。不能摄心。不知汝无量劫来生死根由。何能即断。且万念纷飞之际。正是做工夫时节。旋收旋散。旋散旋收。久后纯熟。自然妄念不起。且汝之能觉妄念者。亏这句佛。如不念佛时。澜翻潮涌。剎那不停者。岂能觉乎。

　　喃喃

　　如来教人念佛。正摄百千万杂念於一念。一念猛励。自然证佛。还思今人念佛时。一串素珠中。意起意灭。不知多少更端。则其念佛亦只口中喃喃。心上并不知有佛。彼手之於口。口之於心。尚未合一。安望凡人与佛能合而为一耶。

　　恭敬心

　　大智度论偈云。若人愿作佛心。念阿弥陀。即时为现身故。我皈命礼。若人欲疾得不退转地者。应以恭敬心。执持称名号。若人种善根疑。则花不开。信心清净者。花开即见佛。

　　五敬

　　恭敬修法有五。一敬有缘尊佛。行住坐卧。及便秽等。皆护西方。二敬有缘像教。设弥陀像及持其教。三敬有缘师友。恭敬亲近故。四敬同学人。即同修净业者。互相劝益故。五常敬三宝。是彼生胜缘故。如此敬修。决定往生。

　　都摄六根

　　一心正念。则六根都摄。六处皆念。如眼不取色。是眼念佛。耳不闻声。是耳念佛。鼻不嗅香。是鼻念佛。意不念法。是意念佛。惟其都摄六根。乃得净念相继。不暇方便。自得心开。现前见佛。

　　克期成就

　　行人欲克期取证。凡治生杂务。即时屏除。但念不久。定生净土。诃去爱欲。勤息恚痴。无始恶习。速求舍离。不为障碍。自当观察。何习偏重。诃弃调停。取令平复。大集经明七七日。鼓音王经明十日十夜。观经明七日。取此三等为期。昼夜六时。礼佛忏悔。不得一弹指顷。念世五欲。及接外人。语笑戏论。亦不得托事延缓。放逸睡眠。专心致志。不惜身命。定取净业。即时成就。

　　静做动炼

　　行住坐卧。四威仪中。皆可用心。而坐时为胜。然始学者。先须行多坐少。若贪坐则昏不能退。无事有事皆可用心。而无事为胜。先於静处做。后於动处炼。

　　专修

　　身须专礼阿弥陀佛。不杂余礼。口须专称阿弥陀佛。不称余号。意须专想阿弥陀佛。不修余观。若专修者。十即十生。百即百生。若杂修散善回向往生者。千百人中。不得一二。今有人日礼弥陀三千拜。日课弥陀十万声。昼夜习坐。专想弥陀者。并有灵验。

　　晨夕课

　　在家菩萨。奉佛持戒。逐日营办家缘。未能一心修行。须是早起焚香。参承三宝。随意念佛。每日黄昏亦如是礼念。以为常课。如或有干失时。次日当自对佛忏说。此之法门。要且不妨本业。晨参夕礼之外。更能二六时中。偷那工夫。持念百千声。志诚为功。期生净土。

　　十念

　　在俗之人。尘务忙冗。每日清晨服饰已。面西合掌念佛。尽一口气为一念。如是十念。但随气短长。气极为度。念声不高不低。调停得中。如此十念。连续不断。意在。令心不散。专精为功。显是藉气束心。

　　心息相依

　　摄心念佛。欲成三昧。数息最要。凡坐时。先想己身在圆光中。默观鼻端。想出入息。每一息默。念佛一声。方便调息。不缓不急。心息相依。随其出入。行住坐卧。皆可行之。勿令间断。常自密持。乃至深入禅定。息念两忘。即此身心。与虚空等。久久纯熟。心眼开通。三昧忽尔现前。即是唯心净土。

　　当念往生

　　但能一心不乱。执持名号者。不出所期。亦得生彼。何待色身报满。然后得生。当知阿弥陀佛接引众生。令离苦海。过彼慈亲。於先劫中。已立大誓。无苦不忍。无行不臻。无愿不立。无法不说。为度我故。方便百千。今正是时。目睛不瞬。垂臂待我。已历十劫。念念不舍。甚於剖心。乃至其心激切。入生死中。遍历三途。地狱猛火。不辞劳倦。我若回心向佛。如子恋母。正慰所怀。则不逾当念。便得往生。何必更经十念之顷。然后得生。

　　参念

　　静室端坐。扫除缘累。截断情尘。瞠开两睛。外不着境。内不住定。回光一照。内外俱寂。然后密密举念。南无阿弥陀佛三五声。回光自看云。见性则成佛。毕竟那个是我本性阿弥陀。却又照觑看。只今举底这一念。从何处起。觑破这一念。复又觑破。这觑底是谁参。良久又举念佛。又如是觑。如是参。急切做工夫。勿令间断。惺惺不昧。如鸡抱卵。不拘四威仪。亦如是举。如是参。忽於行住坐卧处。闻声见色时。豁然明悟。亲见本性弥陀。内外身心一时透脱。尽大地是个西方。万象森罗。无非自己。静无遗照。动不离寂。

　　研究

　　轮回以爱欲为根本。而此爱欲百计制之。莫可除灭。虽不净观。正彼对治。而博地凡夫障重染深。祇见其净。不见其不净。观法精微。鲜克成就。然则如之何。经云。欲生於汝意。意以思想生。今观此想。复从何生。研之究之。又研究之不已。老鼠入牛角。当必有倒断处。

　　直捷

　　十二时中。持一句佛。思专想寂。更能回光自看。如何是我本性。四大分离。向甚处去。常有此疑。蓦然识得。便知安身立命处。即此是直捷底修行正道。

　　心花灿发

　　如剥芭蕉相似。剥一层又一层。直要剥到。无下手处。才得打成一片。然后着衣吃饭。屙屎放尿。一动一静。一语一默。无不是一个阿弥陀佛。自此心花灿发。洞照十方。如杲日丽天。明镜当台。不越一念。顿成正觉。

　　一相三昧

　　当一心专念。梦觉不忘。不以余业间断。不以贪嗔等间隔。随犯随忏。不隔念不离念。不隔日不隔时。念念常不离佛。念念清净圆明。即得一相三昧。

　　精明

　　寂寂治散乱。散去则生昏沉。惺惺治昏沉。昏去则生散乱。止观双持。昏散皆退。今只须精明念佛。念无二念曰精。念而返照曰明。精即止。明即观。一念佛。止观备矣。

　　日观

　　须於静处。屏绝外缘。正坐西向。谛观於日。令心坚住。专想不移。日欲没时。状如悬鼓。既见日已。开目闭目。皆令明了。现在目前。注心一境。凝然寂静。如对明镜。自睹面像。心若驰散。制之令还。心息住定。即得三昧。

　　白毫

　　斋戒洁己。清心静虑。面西默坐。闭目观想阿弥陀佛真金色身。在西方七宝池中。大莲华上坐。其身长丈六。两眉中间。向上有白毫一条。八棱中空右旋转。五遭光明莹澈。照映金颜。次停心。注想白毫。不得妄有分毫他念。令闭眼开眼。悉皆见之。如此久久念心成熟。自然感应。见佛全身。此法为最上。

　　观想

　　当礼佛时。观想己身在莲华中。恭虔作礼。佛在莲华中。受我礼敬。当念佛时。观想己身。在莲华中。结跏趺坐。佛坐莲华中。接引於我。然后一心持名专志。如是往生。品第必高。

　　见诸瑞相

　　修净土者。凡入观与睡时。应先起立。合掌一心。向西十称阿弥陀佛观音势至清净海众毕。即发愿言。弟子现是凡夫。罪业深重。轮回六道。不能出离。今遇善知识。得闻弥陀功德名号。一心称念。愿生净土。愿佛哀悯垂手接引。弟子不识弥陀世尊身相光明。愿佛菩萨示现身相。及国土庄严。说是语已。一心正念。即便入观及睡。或於正发愿时。见诸瑞相。或於观中得见。或於睡梦得见。此法大有灵验。

　　愚不可能

　　世人稍利根。便轻视念佛。谓是愚夫愚妇句。当彼徒见愚夫愚妇。口诵佛名。心游千里。而不知此等是名读佛。非念佛也。念从心心思忆而不忘。故名曰念。试以儒喻儒者。念念思忆孔子。其去孔子不亦庶几乎。今念念思忆五欲。不以为非。而反以念佛为非。噫似此一生空过。何如作愚夫愚妇耶。而惜乎。智可能也愚不可能也。

　　着力

　　功不尽则事不臻。诚不极则物不感。况无上大菩提道。或不忘形。毕命与寝食。寒暑俱废。岂口出耳入之学。而能脱略生死情妄於大休歇田地哉。但只行也念。坐也念。今日也念。明日也念。念到无可念处。正是着力加鞭之时。诚能如此念。不患生死情妄之不消。殒。自性弥陀之不现前。

　　最初一步

　　须於此土声色诸境。作地狱想。作苦海想。作火宅想。於诸宝物。作苦具想。饮食衣服如脓血铁皮想。於诸眷属。作夜叉罗剎啖人鬼想。况复生死不住。长劫奔波。实可厌离於知识。若经卷中。闻彼佛愿力。国土庄严。於念念中。称彼理趣。生安隐想。生宝所想。生家业想。解脱处想。弥陀如来菩萨僧众如慈父想。如慈母想。生接引想。生津梁想。於怖畏急难之中。称名即应。功不唐捐。剎那便至。速来救护想。应念出离想。如是功德无量。实可忻乐。若厌离不深。娑婆业系不脱。忻乐不切。极乐胜境难跻。行人欲生净土。成就念佛三昧。此折摄二门。为发行最初一步也。

　　真实修行

　　夫学佛者。无取庄严形迹。止贵真实修行。在家居士不必定要缁衣道巾。带发之人。自可常服念佛。不必定要敲鱼击鼓。好静之人。自可寂嘿念佛。不必定要成群作会。怕事之人。自可闭门念佛。不必定要入寺听经。识字之人。自可依教念佛。千里烧香。不如安坐家堂念佛。供奉邪师。不如孝顺父母念佛。广交魔友。不如独身清净念佛。寄库来生。不如见在作福念佛。许愿保禳。不如悔过自新念佛。习学外道文书。不如一字不识念佛无知。妄谈禅理。不如老实持戒念佛。希求妖鬼灵通。不如正信因果念佛。以要言之。端心灭恶。如是念佛。号曰善人。摄心除散。如是念佛。号曰贤人。悟心断惑。如是念佛。号曰圣人。

　　不容放过

　　世网中人。若是痛念无常用心真切者。不问静闹。闲忙一任。公私干办。迎宾待客。万缘交扰。八面应酬。与他念佛。两不相妨。不见古人道。朝也阿弥陀。暮也阿弥陀。假饶忙似箭不离阿弥陀。其有世缘重力量轻者。亦须忙里偷闲。闹中取静。每日或念百声千声。定为日课。不容一日放过。

　　三得

　　若把得定。做得主靠得稳。纵遇苦乐逆顺境界现前。只是念佛。无一念变异心。无一念退惰心。无一念杂乱心。直至尽生。永无别念。能如是用功。则历劫无明。生死业障。自然消殒。尘劳习漏。自然净尽无余。

　　正好

　　盖此法门。不论男女僧俗。不论贵贱贤愚。但一心不乱。随其功行大小。九品往生。故知世间无有一人不应念佛。若人富贵。受用见成。正好念佛。若人贫穷。家计累小。正好念佛。若人有子。宗祀得托。正好念佛。若人无子。孤身自由。正好念佛。若人子孝。安受供养。正好念佛。若人子逆。免生恩爱。正好念佛。若人无病。趂身康健。正好念佛。若人有病。切近无常。正好念佛。若人年老。光景无多。正好念佛。若人年少。精神清利。正好念佛。若人处闲。心无事扰。正好念佛。若人处忙。忙里偷闲。正好念佛。若人出家。逍遥物外。正好念佛。若人在家。知是火宅。正好念佛。若人聪明。通晓净土。正好念佛。若人愚鲁。别无所能。正好念佛。若人持律。律是佛制。正好念佛。若人看经。经是佛说。正好念佛。若人参禅。禅是佛心。正好念佛。若人悟道。悟须佛证。正好念佛。普劝诸人。火急念佛。九品往生。花开见佛。见佛闻法。究竟成佛。始知自心。本来是佛。

　　百工四民

　　夫一切奔驰世务。流荡四方。劳生贩卖。邸店市廛。商贾负道。百工伎艺。男女老幼。奴婢黄门。受人驱役。不自在者。於彼一切行住坐卧。着衣吃饭。语默动静。及被牢狱者。於喜怒哀乐之间。未有不可修时。况出家四众。在家四民。有居可处。有暇可修。所欲皆具。得自在者。宁不进修。

　　正行

　　念起时须自检点。或有悭贪心。嗔恨心。痴爱心。名利心。嫉妬心。欺诳心。尔我心。傲慢心。谄曲心。邪见心。妄想心。能所心。及诸逆顺境界。随染所生一切世间心。设或起时。急须高声念佛。敛念归正。勿令恶心相续。直下打并净尽。所有深信心。至诚心。发愿回向心。慈悲心。谦下心。平等心。方便心。及一切善心。常当守护。当知极乐诸上善人。良由断恶行善。故得往生。不退菩提。能依此修持。是为净土正行。

　　密忆

　　凡历涉缘务。而内心不忘於佛。及忆净土。譬如世人切事系心。虽经历言语。去来坐卧。种种作务。而不妨密忆。前事宛然。念佛之心亦应如是。或者失念。数数摄还。久久成性。任运常忆。

　　菩提心

　　凡修净土。须发菩提心。若为自己。厌五浊。忻九品。则违菩提心。是声闻行也。若为众生起大悲心。求往彼国。希速成就道力神通。徧历十方。救度一切。令共成佛。则顺菩提心。是菩萨行也。

　　三心

　　身体彼佛。口称彼佛。意观彼佛。三业真实。名至诚心。信知自身。具足烦恼。流转三界。信知弥陀本愿。下至十念得生。无有一念疑心。名深心。凡所作为一切善根。悉皆回向往生。名回向发愿心。具此三心。必得往生。

　　解脱

　　果能真实摄心而念佛。则心自净。心净则土随净。大慧云。人于一日中。心不驰求。不妄想。不缘诸境。便与三世诸佛诸大菩萨相契。即此火宅尘劳。便是解脱。出三界之处。修净土者。亦宜如是。

　　雨淋头

　　若待处所稳便。衣食丰饶。充足香华。事事称意。思前算后。卜彼良时。报尽恩冤。圆成善事。然后发心修行。假使虚空界穷。亦无此日矣。所谓晴乾不肯去。直待雨淋头。

　　常永贞固

　　世间一技一艺。始学。不胜其难。因置不学。则终无成故。贵有决定不疑之心。虽复决定。而优游迟缓。则亦不成故。其继贵有精进勇猛之心。虽复精进。或得少而足。或时久而疲。或遇顺境而迷。或逢逆境而堕。则亦不成故。其终贵有常永贞固誓不退转之心。古云。三昧不成。假令筋断骨枯。终不休歇。

　　一境一心

　　盖念之所不能。一由散心异缘逐境纷驰之使然。故娑婆有一境。则众生有一心。众生有一心。则娑婆有一境。故曰。心生故种种法生。法生故种种心生。聚缘内摇。趣外奔逸。心境交驰。尘沙莫尽。若欲一其念者。莫若轻其爱。若欲轻其爱者。莫若一其心。夫爱之与念。势不两立。若明暗之相背也。

　　闻见

　　凡闻恶声。则念阿弥陀佛。以消禳之。愿一切人不为恶行。凡见善事。则念阿弥陀佛。以赞助之。愿一切人皆为善行。无事则默念阿弥陀佛。常在目前。使念念不忘。其於净土。决定往生。

　　回嗔作喜

　　我今念佛。日后当生西方。何幸如之。发大欢喜。莫生烦恼。倘遇不如意事。即便拨转心头。这一声佛。急急提念。却回光返照。我是阿弥陀佛世界中人。柰何与世人一般见识。回嗔作喜。一心念佛。此是智慧中人。

　　渡河筏

　　既慕西方。当求了义。暗中有宝。无灯照。终不自知。古镜埋尘。不揩磨。岂能光显。调和三业。体究一心。恭奉真文。研味圣意。深入法源之底。洞探诸佛之机。理路豁通。心花发现。故智者诵法华。圭峰读圆觉。普庵契华严。六祖悟般若。观先德而可遵。岂今人而不学。然渡河须用筏。到岸不需船。

　　静之至

　　一念不生。谓之静。佛心至静。万劫恒然。众生剎那能静。即是剎那佛。但众生心念憧憧。如葛生蔓。如茧抽丝。并没住头。直到疲倦。睡去方休。思想千端。谓之散乱。黑甜一觉。谓之昏沉。二者循环尽彼形寿。生死轮回肇此矣。一念起即是生。一念灭即是死。人生总在积生积灭中。度此百年。安得不在生生死死中。迁流永劫。皆缘心头一点。有不能放下者在故也。若念所当用者。唯有念佛法门。盖念本是妄。以系于佛。谓之以妄遣妄。从念佛而参究。是为以心究心。从念佛而悟。是为以心得心。虽云起念。念实无起。念之久久。因念得心。得心妄念。念至忘念。与无念同。清净湛一。惟有一真而已。此大势至菩萨。以念佛法门。入无生忍也。夫获无生忍。则无念矣。无念者。静之至也。宗镜录云。前后际断。处一念不生时。寂尔少时间无思心。正住此心。住之时便是本体。若佛心则湛然常住矣。以暂住之心。习令渐上。便是工夫。

　　愿王

　　夫发愿往生者。顺释迦偏赞之言。应法藏度生之愿。临终之际。感圣众以来迎往生之时。蒙弥陀而接引。托质七珍池内。化生九品莲中。寿量难穷。身光徧照。获七辩之智。具六通之威。菩萨为邻。声闻作伴。我等如是。众生亦然。径挺铁石心。同归金色界。唯此愿王独不舍。剎那引导入莲池。

　　直入无为

　　有行无愿。其行必孤。有愿无行。其愿必虚。无行无愿。空住阎浮。有行有愿。直入无为。此乃佛祖修净业之根本也。要知理由智导。行由愿兴。行愿得均。理智兼备。夫愿者。乐也欲也。欲生西方净土。乐见阿弥陀佛。必须发愿方得往生。若无愿心。善根沉没。经云。不发大愿。魔所摄持。一切佛事从大愿起。欲成无上佛道。须得。愿波罗蜜。所以普贤广无边愿海。弥陀有六八愿门。是知十方诸佛上古前贤。皆因愿力。成就菩提。

　　回向偈

　　大慈菩萨。赞佛忏罪。回向发愿。偈云。十方三世佛。阿弥陀第一。九品度众生。威德无穷极。我今大归依。忏悔三业罪。凡有诸福善。至心用回向。愿同念佛人。感应随时现。临终西方境。分明在目前。见闻皆精进。共生极乐国。见佛了生死。如佛度一切。此偈有威力。能灭一切罪。长一切福。

　　满愿

　　一心归命极乐世界阿弥陀佛。愿以净光照我。慈誓摄我。我今正念。称如来名。为菩提道。求生净土。佛昔本誓。若有众生。欲生我国。志心信乐。称我名号。乃至十念。若不生者。不取觉正。以此念佛因缘。得入如来大誓海中。承佛慈力。众罪消灭。净因增长。若临命终。自知时至。身无病苦。心不贪恋。亦不颠倒。如入禅定。佛及圣众。手执金台。来迎接我。於一念顷。生极乐国华开见佛。即闻佛乘。顿开佛慧。广度众生。满菩提愿。

　　至诚

　　直须一心皈命。尽报真修念佛。发愿之时。恳苦翘诚。无诸异念。如就刑戮。在狴牢。怨贼所迫。水火所迫。一心求救。愿脱苦轮。速证无生。广度含识。绍隆三宝。誓报四恩。如斯至诚。方不虚弃。如或言行不称。信愿轻微。无念念相续。有数数间断。以此懈怠。临终望生。但恐业障所遮。不值善友。风火逼迫。正念不成。何以故。如今是因。临终是果。应须因实。果则不虚故也。

　　金刚幢

　　佛言。一切众生皆当发愿。愿生彼国。尚不间於女人根阙。十恶五逆阿鼻之辈。何况於我。我今道行虽微。不造五逆。数过十念。必当得生。佛岂自诳背违本愿。况十方诸佛示广长舌相。证明斯事。是故我今必定求生。不敢退转也。如是名为行人金刚幢勇健之力。

　　气类交接

　　一生之中。以淳净心。坚固谛信。至诚礼诵。悔过发愿。吾知此人若身若心。则与弥陀气类交接。如风吹树。斜势西倾。及其倒时。必当西倒。习善得生。亦复如是。

　　必蒙接引

　　世人念佛者。多只为福田故。眷属故。病苦求痊。及永年故。保富贵安乐。子孙光显故。往往香烛。道场所陈。祝愿之词。皆是趋逐凡缘。与阿弥接引。本愿甚背。纵使一生修习。错用工夫何益。惟发真正。愿见佛闻法。亲承授记。回入娑婆。广度众生。毫不自求。人天福报如是发愿。时刻注向。欣乐不忘。方与佛愿相应。临命终时。必蒙接引。

　　竟有生处

　　真信净土决志往生者。不论已悟未悟。其从事单传直指而未悟者。虽日以参禅为务。不妨发愿往生。以未能不受后有。毕竟有生处。故不是偷心歧路心也。其已悟者。古人云。汝将谓一悟便可上齐诸佛乎。故普贤为华严长子。虽尘尘华藏在在莲邦。而行愿品必拳拳乎。以往生安乐为言也。已悟尚然。况未悟乎。

　　定得成

　　世人念佛者多。成佛者少。其故有三。一者口虽念佛。心中不善。以此不得往生。便要依佛所说。积德修福。孝顺父母。忠事君王。兄弟相爱。夫妇相敬。至诚信实。柔和忍耐。公平正直。阴骘方便。慈愍一切。不杀害生命。不凌辱下人。不欺压小民。但有不好心。起着力念。定要念退。这不好心。二者口虽念佛。心中胡思乱想。以此不得往生。必须按定。心猿意马。字字分明。心心照管。如亲在西方。面对弥陀。不敢散乱。如此才是。三者口虽念佛。心中只愿。来世不失人身。求生富贵。以此不得往生。且如天宫富贵。福尽也要堕落。何况人间。能有几时。便可发广大心。立坚固志。誓愿往生。见佛闻法。得无上果。广度众生。如此才是念佛的人。定得成佛。

　　永无退转

　　不愿生净土。则己愿生。则无不得生。不生净土则已。生则永无退转。具缚凡夫初凭信愿。得生彼土。三毒邪见未能顿忘。何以知其不退转耶。盖以弥陀愿力。常所摄持。大光常照上善人聚。寿命永劫。水鸟树林。风声乐响。演畅妙乘。闻其声者。念佛念法念僧之心。未尝间断故也。众生如受病之人。佛为医王。法为良药。僧为视病人。三者现前。病不得而萌矣。以是言之。则一生净土。何从而有退转哉。

　　千年调

　　自从早年。索妻养儿。经营家计。受尽万千辛苦。忽然三寸气断。未免一朝皆休。若是孝顺儿孙。犹能记忆爹娘。若是不肖子。父母方死。骨头未冷。作挞财产。恣意为乐。以此较之。着甚么要紧。作千年调。儿孙自有儿孙福。莫与儿孙作马牛人。生在世能有几时趂。未病未老之前。抖擞身心。拨开世事。得一日光阴。念一日弥陀。得一时工夫。修一时净业。由他临命终时。好死恶死。我之盘缠。预办了也。我之前程。稳稳当当了也。若不如此。后悔难追。

　　好消息

　　靠住一佛。心心无间。行之既久。便可将四大所合之身。一拳粉碎五浊所合之世界。一脚踢翻。然后随所闻见。鸟语蝉吟。牧歌樵唱。即西方之无常苦空法音天乐也。竹篱茅舍。即西方之金台宝殿也。飞泉鸣濑。即西方之宝池德水也。野芳嘉木。即西方之宝网交罗。妙华天雨也。明师良友之俦。木石鹿豕之侣。即西方之诸上善人也。何苦何乐。何顺何逆。何邪魔。何三毒等。烦恼目前。纯是净土。到得厌世时。无怖无乱。不支不吾。怡然拱手。归来故乡。总是生平得力处。到此决用得着决。有好消息也。

　　离心无体

　　如要临终十念成就。但预办津梁。合集功德回向。此时念念不亏。却无虑矣。夫善恶二轮。苦乐二报。皆三业所造。四缘所生。六因所成。五果所摄。若一念心。瞋恚邪淫。即地狱业。悭贪不实。即饿鬼业。愚痴暗蔽。即畜生业。我慢贡高。即修罗业。坚持五戒。即人业。精修十善。即天业。证悟人空。即声闻业。知缘性离。即缘觉业。六度齐修。即菩萨业。真慈平等。即佛业。若心净。即香台宝树净剎化生。心垢则丘陵坑坎秽土禀质。皆是等伦之果。能感增上之缘。是以离自心源。更无别体。经云。心垢即众生垢。心净故众生净。又云。欲净汝界。但净汝心。故知一切归心。万法由我。欲得净果。但行净因。如水性趣下。火性腾上。势数如是。何足疑焉。

　　全现

　　须念临行时。有甚么放他不下处。若说世间放不下。正。恐跳他不出。未免再来。还要恋他则甚。若说此身放不下正。恐挣他不脱。未免再受。还要痛他则甚。若说此心放不下正。恐断他不尽。留为种子。还要惜他则甚。若说佛法放不下正。恐洒他不开。执成法缚。还要爱他则甚。若虑慧根。万一迷失。则尔所认慧根。正是命根。正是八识。其怕迷失一念。正是执我七识。分别六识。正须摆落净尽。还要护念则甚。至於清净本然元明妙觉。不容拣择。无可任持。直至一切不见一法不存。方得全现。尔向日迷来带了。如许种种的来。今日悟去。还拟将了那一件去乎。一丝不挂。然后方证上品矣。

　　称意之事

　　凡人命终。欲生净土。须先准备。不得怕死。常念此身多苦。恶业交缠。若得舍此秽身。超生净土。见佛闻法。受无量快乐。得大解脱。乃是称意之事。如脱毙衣。得换珍服。但当放下身心。莫生恋着。一心待死。叮嘱家人。及往来问候人。凡来我前。为我念佛。不得说眼前闲杂话家中长短事。亦不须软语安慰。祝愿安乐。此皆虚华无益。若病重将终。亲属不得垂泪哭泣。发嗟叹懊恼之声。惑乱心神。失其正念。但一时同声念佛。待气尽。方可发哀。才有丝毫恋世间心。便成挂碍。不得解脱。若得明晓净土之人。频来策励。极为大幸。依此者决定超生。无疑矣。

　　鸣磬

　　凡遇眷属及一切人临终。先於寝室榻前。置一立佛像向东。病者向西。与佛相对。看病者烧香散花鸣磬。助称佛名。或病者先不信佛。亦须种种方便。劝令称佛。若有病症遗秽。随即除之。亦无有罪。以佛心慈悲。但冀归诚。别无憎恶。

　　平等

　　大道无情。冤亲平等。然凡夫爱恋眷属语。以平等似未相应。不知情爱未忘者。惟有修习净业。共结西方伴侣。则情归忘情。爱同忘爱。不坏凡夫心相。亦且普度往生。固未尝不平等也。以视夫滨危之际。挥涕诀别。待溃之躯。罄赀厚殓者。其爱之大小何如。

　　指南车

　　欲办大事。吃紧尤在临时一着。从前悠忽。到此延捱不得。从前迷着。到此糊涂不得。从前浮华。到此假借不得。从前歧路。到此徘徊不得。只方寸间。灵明用事。醒则立现莲台。昧则六途三涂。有分净秽。顷刻异路。危哉究竟把握要诀。不外一心正念四字。此际如挽弓到。将满时分外难开。须加意审固。前手撇后手绝。箭方中的。又如泛海凭指南车。不误方所。将抵彼岸。急宜仔细收帆把舵。霎时差失。依旧被狂飓吹去。飘荡大洋中。将何底止。

　　归故乡

　　心本不生。缘合而生。心本不死。缘散而死。似有生死。原无去来。於斯会得。生顺死安。常寂常照。世人畏死者。以未悟本来无生故也。本自无生。焉得有死。何畏之有。然无生未易卒悟。惟当专诚念佛。久久念至。一心不乱。必得开悟。就令不悟。而一生念力。临终自知。死去必生净土。则如流落他方。得归故乡。阿弥陀佛垂手。接引往生。欢喜无量。何畏之有。

　　瑞应非一

　　若得三昧成就。天人护助。临终正念。其往生之际。瑞应非一。或天乐盈空。或异香满室。或光明照体。或宝座现前。或弥陀垂臂。亲自来迎。或菩萨执台。授手而接。乃至预知时至。正念不谬。诸障忽空。自能沐浴跏趺。会众说法。叉手告别。或更勉人进道。书偈掷笔。合掌而逝。或临终之后。举体如生。齿骨数珠。烧之不坏。光焰异常。五色鲜明。祥物於空盘旋不散。烟所至处。舍利流珠。触物而生。此耳目之所常有者。若非平日履践明白精进力感。焉能若是。

　　护身符

　　适百里者宿舂粮。千里者三月聚粮。况十万亿剎之极乐国乎。不豫办於平生。而欲袭取於俄顷。未审仓皇呼吸时。能具诸葛观鱼安石围碁手段。了大敌否。如泥恶人十念往生之语。不妨放宽眼下。恐经文理固可信。亦是如来万不得已。垂手之苦言。非便以西方作此辈护身符也。且人情莫不好胜而恶劣。独於此事。甘以下下自许。亦殊可悯。

　　三疑

　　念佛人临终有三疑。不可不慎。一疑。我生业重。修行日浅。恐不得生。二疑。有心愿未了。及贪嗔痴未息。恐不得生。三疑。我虽念佛。临命终时。恐佛不来迎接。有此三疑。因疑成障。失其正念。不得往生。今以三说。消彼三疑。一曰。业本虚妄。心净即空。业重不必疑。二曰。情同梦幻。醒归何有。自肯息机。贪嗔随断。不必疑。三曰。功专念切。自心佛现。佛不来。不必疑。

　　四关

　　凡夫虽有信心念佛。或宿业障重。不免病苦。若因此悔悟。身心投诚皈佛。自生净土。无智之人。道念不坚。却言。我今念佛。而有病苦。反谤弥陀。只此一念。径入地狱。一关也。或平日口谈净土。心恋娑婆。不种出世善根。惟求俗缘利益。临终遭病。怖死贪生。妄信师巫。杀戮生命。祈祷神鬼。缘此心邪。无佛摄护。流浪三途。二关也。向持斋戒。或因服药。或被劝逼。破戒用荤。此人无决定信。丧失善根。三关也。临终时系念家财。爱恋眷属。心放不下。失却正念。致堕鬼趣。或托生虫兽。守护家庭。宛如生日。四关也。故杨提刑言。爱不重。不生娑婆。念不一。不生净土。诚哉是言。修净业者。要於平时。考究平时。打点临期不昧。全身放下。念念弥陀。但能坚此一念。便可碎彼四关。

　　七分得一

　　所谓十念往生者。乃生前自念十声。非死后请人念也。生前自念者。临命终时。佛与菩萨。自来迎接。故必生净土。身后请人念者。未可知也。经云。身后人为作功课。七分得一。生前自作者。得千百倍报。

　　不得念

　　一生造恶。临终念佛。带业往生。乃是宿有善根福德因缘。方遇知识。劝得念佛。此等侥幸。万中无一。若得病临死。风刀解体。四大分离。众苦逼迫。忙怖张皇。不得念佛。更饶尔无病而死。又或世缘未了。世念未休。贪生怕死。扰乱胸怀。若是俗人。兼以家私。未明后事。未办妻啼子哭。百种忧煎。不得念佛。更饶尔未死以前。只有些少病痛在身。忍疼忍苦。叫唤呻吟。问药求医。祈祷忏悔。杂念纷飞。不得念佛。更饶尔未病以前。只是年纪老大。衰相现前。困顿龙锺。愁叹忧恼。只向个衰老身上。左右安排。不得念佛。更饶尔未老以前。正是少壮。正好念佛之时。稍或狂心。未歇俗务相关。东攀西缘。胡思乱想。业识茫茫。不得念佛。更饶尔清闲自在。有志修行。稍於世相之中。照不破。放不下。把不定。坐不断。忽然些子境界现前。一个主人随他颠倒。不得念佛试看老病之时。少壮清闲之日。稍有一事在心。早是不得念佛。况待临终时哉。

　　预修

　　世有十种人。临终不得念佛。一者善友未必相逢。故无劝念之理。二者业苦缠身。不遑念佛。三者偏风失语。不能称佛。四者狂乱失心。注想难成。五者或遭水火。不暇至诚。六者遭遇虎狼。惊惶仓卒。七者临终恶友。坏破信心。八者饱食过度。昏迷致死。九者战阵斗狠。奄忽而亡。十者忽坠高岩。伤坏性命。此十种人。临终断然不得念佛。应须预修。令净业成就。纵有难缘。必蒙佛救护也。

　　贼去关门

　　求医服药。初不相妨。只能医病。不能医命。求神祈福。但增罪业。大命若尽。小鬼柰何。空自慞惶。俱无所济。直待气消命尽。识投冥界。方始十念鸣锺。恰如贼去关门。济何事也。死门事大。须是自家着力始得。若一念差错。历劫受苦。谁人相代。思之思之。

　　[谷-禾+牛]牛乳顷

　　唱一声而罪灭尘沙。具十念而形栖净土。拯危拔难。珍障消冤。非但一期暂拔苦津。托此因缘。终投觉海。故经云。若人散乱心。入於塔庙中。一称南无佛。皆已成佛道。又云。譬如有人初生堕地。即能日行千里。足一千年满中七宝。以用施佛。不如有人於后恶世。称一佛声。其福过彼。又云。四事供养一阎浮提一切众生。功德无量。若有众生。善心相续。称佛名号。如一[谷-禾+牛]牛乳顷。所得功德。过上不可思议。无能量者。

　　苦乐相比

　　经云。彼国众生。无有众苦。但受诸乐。故名极乐。今以娑婆对比之。此则血肉形躯。有生皆苦。彼则莲花化生。无生苦也。此则时序代谢。衰老日侵。彼则寒暑不迁。无老苦也。此则四大难调。多生病患。彼则化体香洁。无病苦也。此则七十者稀。无常迅速。彼则寿命无量。无死苦也。此则亲情爱恋。有爱必离。彼则无父母妻子。无爱别离苦也。此则仇敌冤雠。有冤必会。彼则上善聚会。无冤憎会也。此则困苦饥寒。贪求不足。彼则衣食珍宝。受用现成。此则形质寝陋。六根多缺。彼则端严相貌。体有光明。此则轮转生死。彼则永证无生。此有四趣之苦。彼无三恶之名。此则荆棘坑坎。高下不平。土石泥沙。秽污充满。彼则黄金为地。宝树参天。楼耸七珍。花敷四色。此则双林已灭。龙华未来。彼则无量寿尊。现在说法。此则观音势至。徒仰嘉名。彼则与二上人。亲为胜友。此则群魔外道。恼乱正修。彼则佛化一统。魔外绝踪。此则媚色妖淫。迷惑行者。彼则正报清净。实无女人。此则恶兽魑魅。交扇邪声。彼则水鸟树林。咸宣妙法。二土较量。境缘迥别。劝进世人。津津有味。顾不向乐邦而踊跃哉。

　　无非是善

　　求生净土。是身后之事。而大有益於生前。盖佛之教人。无非是善。既以求生净土为心。凡意之所念。口之所言。身之所为。无适而非善。其现世则可为君子。人敬之。神助之。福禄可增。寿命可永。其次为业缘所夺。虽不能专志於此。然恶缘由此而省。善缘自此而增矣。其次不知礼义所在。刑罚可畏。惟气力为尚。势利是趋。苟以净土为心。则亦必省己。而自咎所为。虽不能皆合於礼义。其肯复陷於罪罚乎。

　　取验

　　既学专修。当求灵验。尔今日发白面皱。死相现前。知道临终更有几日。须在目前。便要见佛。只如庐山远法师。一生之中。三度蒙佛摩顶。怀感法师称念佛名。便得见佛。少康法师唱佛一声。众见一佛从口飞出。唱佛百声亦然。如贯珠焉。此等灵验万万千千。尔若心无间断。见佛不难。间断心生。决不见佛。与佛无缘。难生净土。净土不生。必堕恶道。然则一念间断之心。便是三涂恶道业也。戒之戒之。

　　远魔

　　惟此法门。因仗佛力。修则必成。无复魔业。永不退转。非但远魔。亦於人间一切县官口舌。是非患难。水火盗贼。恶人凶事。乃至虎狼虫兽。鬼魅妖精。不吉祥事。不能侵害。又不为一切疫痢。伤寒痈疥。眼耳鼻舌。诸病所恼。如其愿行无亏。皆能排遣。惟名闻利养。甜爱软贼。及嗔心贪火。虽有佛力。盖是自咎不能救也。

　　七胜

　　念佛功德。有七种胜。一词少易行胜。唯一句南无阿弥陀佛。一切人可念故。二念缘佛境胜。一心缘念佛身相好。净国为境故。三离难获安胜。诸佛菩萨加护念佛者。无诸患难。安庆吉祥。四称名灭罪胜。念佛一声。灭八十亿劫生死重罪。五持念获福胜。称佛一声。胜四天下七宝供佛及阿罗汉。六果感见佛胜。众生念佛。必定见佛。七亲迎往生胜。化佛菩萨放光。迎接行者。往生净土。

　　高声念

　　高声念佛。有十种功德。一能排睡眠。二天魔惊怖。三声徧十方。四三涂息苦。五外声不入。六令心不散。七勇猛精进。八诸佛欢喜。九三昧现前。十往生净土。

　　劝修福报

　　能劝一人修净土。以此善缘。可以消释罪恶。可以增崇福寿。可以追荐亡灵。可以庄严净土。况劝至五人十人。若转以相劝。法施广大。福报无量。故劝修偈云。能劝二人修。比自己精进。劝至十余人。福德已无量。如劝百与千。名为真菩萨。又能过万数。即是阿弥陀。

　　礼佛

　　礼佛一拜。从其膝下。至金刚际。一尘一转轮王位。获十种功德。一得妙色身。二出言人信。三处众无畏。四佛所护念。五具大威仪。六众人亲附。七诸天爱敬。八具大福德。九命终往生。十速证涅盘。

　　不修十失

　　佛示净土修行之法。令一切众生。速超生死。而障重之人。不肯进修者。有十种失。一不信佛言。二不遵圣教。三不信因果。四不重己灵。五不求升进。六不亲善友。七不求解脱。八甘受轮回。九不畏恶道。十甘同魔类。反是而修之者。则得十种胜利。

　　十种功德

　　若人受持一佛名号者。见世当获十种功德利益。一昼夜常得诸天大力神将并诸眷属隐形守护。二帝得二十五大菩萨如观世音等及一切菩萨常随守护。三常为诸佛昼夜护念阿弥陀佛常放光明摄受此人。四一切恶鬼若夜叉罗剎皆不能害。一切毒蛇毒药悉不能中。五一切火难水难冤贼刀箭牢狱杻械横死枉死。悉皆不受。六先所作罪悉皆消灭。所杀冤命皆蒙解脱。更无执对。七夜梦正直。或复梦见阿弥陀佛胜妙色身。八心常欢喜。颜色光泽。气力充盛。所作吉利。九常为一切世间人民。恭敬供养礼拜。犹如敬佛。十命终之时。心无怖畏。正念现前。得见阿弥陀佛。及诸菩萨圣众手持金台接引。往生西方净土。尽未来际。受胜妙乐。

　　净土十胜

　　一常得见佛。无量寿佛成道以来。经十大劫。常住不灭故。二常闻法音。佛及菩萨。树林水鸟。常宣妙法故。三圣贤会集。观音势至为其胜友。诸上善人俱会一处故。四远离魔事。虽有天魔。皆护佛法。令修行人。速成就故。五不受轮回。莲华化生。无复轮转生死苦趣故。六永离恶道。彼佛国土无三恶道。名字尚不闻故。七胜缘助道。琼楼玉殿。珍衣美馔。皆为助道之资具故。八寿命无量。众生寿量。与佛齐等。人天凡夫尽其智力。莫知其数故。九入正定聚众生生者。皆是阿[鞥-合+(白-日+田)]跋致。无退转故。十一生行满。常随佛学。一生常得无上菩提故。

　　往生十易

　　一弥陀愿重得生易。二极乐不逆得生易。三十方诸佛摄受易。四东方一佛助成易。五二大圣者来迎易。六八大菩萨引去易。七奉行十愿得生易。八书写一经得生易。九散善回向得生易。十少时念佛得生易。

　　众戒清净

　　若戒德不修。凭何立行。如器欲贮醍醐。先涤不净。修三昧者。亦复如是。必众戒清净。乃可得成。纵其宿业深厚。不能顿断。当亦方便制抑。自劝自心省身悔过。了知世间乐少苦多。无常败坏不久磨灭。一切诸法皆不清净。设诸方便而使必断。

　　璎珞珠

　　初受三皈。次持五戒。渐修十种善法。圆满三聚律仪。根熟则全持。根生则分受。年有三善。月有六斋。如或五戒。难行且除。酒肉二味。十重易犯。且持不杀一门。轻尘积岳。坠露添流。故经云。佛在世日。以佛为师。佛灭度后。以戒为师。又云。戒如明日月。亦如璎珞珠。微尘菩萨众。由是成正觉。今见持戒不杀。不求仁而仁。着守戒不盗。不忻义而义。敷不淫者。不祈礼而礼。立不妄者。不慕信而信。扬不饮者。不行智而智。明非但律己防非。亦以助国扬化。欲修净行。须严护戒根。

　　毗尼

　　摄心为戒。因戒生定。因定发慧。戒之时义大矣哉。佛戒至密。杀戒微及蜎蠕。极之才有忿嫉。即杀戒不净。眼取色。耳取声。即盗戒不净。隔壁闻钗钏声。即淫戒不净。至是则身心俱断。事理双尽矣。处世缘中。持戒岂能一一与剃染者例论。惟贵於心学大。头脑处着力。一旦脱然悟去。则咳唾掉臂。无不是清净毗尼矣。但不可未得谓得。而发狂解。便道。饮酒食肉不碍菩提。行盗行淫无妨般若。堕落魔罗境界耳。果能时时返照。刻刻提撕。向本参念佛话头上做工夫。则不惟日后有发明。在即目前便自得力。日用有主宰。不随物转。纵居声色名利之场。妻子眷属日夜相接。不妨与世推移。混俗和光。自然出污。泥而不染。是为尘中大解脱门也。

　　悟情

　　喜怒好恶嗜欲皆情也。养情为恶。纵情为贼。折情为善。灭情为圣。甘其饮食。美其衣服。大其居处。若此之类。是为养情。饮食若流。衣服尽饰。居处无厌。若此之类。是为纵情。犯之不较。触之不怒。伤之不怨。是为折情。犯之触之伤之如空。反生怜愍愚痴之心。是为灭情。悟此理则心地常净。如在净土矣。

　　怨亲

　　於一切众生。起慈悲心。无彼我想。何以为然。若见怨异於亲。即是分别。以分别故。起诸憎爱。因违顺缘。造诸恶业。恶业成熟。故得苦果。他以怨来。己须亲应。於含毒者。报之以恩。应作是观。我昔恼君。君今怒我。我之宿罪。纵使杀身。亦合甘心。而敢怒耶。假饶前世无罪。今辄怨憎。横见欺陵。应当思忖。彼有智耶。彼无智耶。彼有智者。欲令成就忍波罗蜜。是我恩师。云何遭遇。但应仰报。岂敢怀违。若无智者。乃是悲田。如母闻子返骂之时。母转欢心。但更抚摩。曾无愠色。愍其痴小。唯与深恩。今亦如斯。彼盖烦恼内攻。迷魔密使。性狂未歇。力不自由。以此悲心。但垂拔救。岂合念咎。思以为雠。若起违心。与痴何异。人欲强者。推以为强。人欲高者。推以为高。岂有违顺憎爱於其间哉。

　　杳冥

　　若起一不正念。说一不正语。视一不正色。听一不正声。无非过恶。况所食者。众生之肉。所衣者。亦杀众生而得。又况所有过恶。不止於食肉衣丝。不思则已。思之。诚可畏也。自少至老。自生至死。积累既多。缠绵坚固。无由解脱。闭眼之后。不免随业缘去。杳杳冥冥。知在何处。漂流汩没。无有出期。唯有西方净土。最为超脱轮回之捷径。色身难得。趂康健时。办此大事。

　　七不得

　　真为生死出家。直欲一生了办。时时以七事自警。务力守之。一不得畜资财。造房屋。买田地。置一切精致好物。即经像等。传自太古。出自名家。皆勿留恋。一心正念。二不得作种种非紧要福缘事。姑俟他日大事已明。作之未晚。今且权置万行门。一心正念。三不得於好色好味等起贪爱心。於好言赞誉我者。起贪爱心。不得於恶色恶味等起嗔恼心。於恶言讥毁我者。骂辱我者。种种拂逆我者。起嗔恼心。乃至过去未来事。或顺或违。皆悉屏绝。坚壁固守。一心正念。四不得吟作诗文。书写真草。题帖对联。修饰尺牍。泛览外书。论议他人。得失长短。乃至教凭臆见。而高心着述。禅未悟彻。而妄意拈评。缄口结舌。一心正念。五不得交结亲朋。应赴请召。游山玩景。杂话闲谈。凡种种世谛中事除理。所当为决。不可已者。余悉休罢。一心正念。六不得贪着放逸。恣纵睡眠。大事未明。捍劳忍苦。一心正念。七不得与世人竞才竞能。争名争势。未得言得。未证言证。诳称知识。妄自尊高。惟应执卑守愚。终身居学地。而自锻炼。常精常进。一心正念。

　　放生

　　人人爱命。物物贪生。何得杀彼形躯。充己口食。或利刃剖腹。或尖刀刺心。或剥皮刮鳞。或断喉劈壳。或滚汤活煮鳖鳝。或盐酒生腌蟹虾。可怜。大痛无伸。极苦难忍。造此弥天恶业。结成万世深雠。一日无常。即堕地狱。镬汤炉炭。剑树刀山。受罪毕时。仍作畜类。冤冤对报。命命填还。还毕为人。多病且夭。或死蛇虎。或死刀兵。或死官刑。或死毒药。皆杀生所感。奉告世人。不敢逼汝吃斋。且先劝尔戒杀。戒杀之家。善神守护。灾横消除。寿算绵长。子孙贤孝。吉祥种种。难可具陈。若更能随力放生。加持念佛。不但增崇福德。必当随愿往生。永脱轮回。入不退地。

　　戒杀

　　天地生物。以供人食。如种种谷种种果种种蔬菜种种水陆珍味。而人又以智巧。饼之饵之。盐之酢之。烹之炮之。可谓千足万足。何苦复将。同有血气。同有子母。同有知觉。觉痛觉痒。觉生觉死之物。而杀食之。岂理也哉。寻常说。只要心好。不在斋素。嗟乎戮其身而啖其肉。天下之凶心毒心恶心。孰甚焉。好心当在何处。今物见人操刀时。未尝不战栗悲号。奈智力不敌。遂为人杀。因果所载。含冤索命。事理必然。诗云。我肉众生肉。名殊体不殊。原同一种性。只是别形躯。苦恼从他受。肥甘为我需。莫教阎老判。自揣看何如。今杀运方兴。兵寇充塞。动遭屠戮。尝见避乱者。往往巧与凶。值佛云。因缘会合。果报难逃。造杀业者。必遭杀报。此之谓也。欲转劫轮。放生戒杀。求生净土。

　　食色相因

　　饮食男女。人之大欲。制之若无。斯为圣节。而不纵可为贤。纵而不节。是为愚。此二者造业之所更相助发。盖饮食充则血气盛。使淫欲多。淫欲多则反损血气。又赖饮食以滋补。若俱能减省。乃安身延年之道也。慈觉师云。饮食於人日月长。精粗随分塞饥肠。才过三寸成何物。不用将心细较量。务实野夫云。皮包骨肉并脓血。强作娇娆诳惑人。千古英雄皆坐此。百年同作一坑尘。果戒得此二事。在世何由有疾病夭折。身后何由有地狱鬼畜。若欲求生净土。当谨护於此。

　　体恒自如

　　人对世间财色名利境界。以喻明之。有火聚于此。五物在傍。其一如乾草才触即燃者也。其二如木嘘之则燃者也。其三如铁不可得燃者。然犹可镕也。其四如水不惟不燃。反能灭火者也。然隔之釜瓮。犹可沸也。其五如空然后任其燔灼。体恒自如。亦不须灭。行将自灭也。初凡夫中修学。最后方名诸如来大圣人。

　　一丝可系

　　凡诸世间伎能杂术。乃至一切若善若恶。能分念者。若不屏去。三昧不成。往生无由矣。然今一切众生无明业识。徧周法界。苟起一念世心。便被如是等尘劳魔党。牵拽将去。全身陷没。求出无期。譬如游鱼虽逸。一丝可系。为害甚大。

　　要断根株

　　要了生死。须断生死根株。古人云。爱不断。不生净土。是知爱乃生死根株。推此爱根。不是今生有的。自无始以来。生生世世。何曾有一念离此爱根耶。而今念佛。念念要断者爱根。然日用现前。儿女子孙。家缘财产。无一件不是爱的。如浑身坐火坑中。爱是主宰。念是皮面。且如儿女之情现前时。回光看看者。一声佛果。能敌得者爱。断得者爱么。若敌断不得。如何了得生死。须将一句佛。念念要断此生死根株始得。

　　爱念

　　念佛求生净土之人。寻常有娑婆。一爱之不轻。则临终为此爱之所牵。而不得生。矧多爱乎。即极乐有一念之不一。则临终为此念之所转。而不得生。矧多念乎。盖爱之所以为爱者。有轻重厚薄焉。父母妻子。昆弟朋友。功名富贵。文章诗赋。道术技艺。衣服饮食。屋室田园。林泉花卉。珍宝玩物。种种妙好。不可枚尽。大而重於泰山。小而轻於鸿毛。有一爱之存於怀。则念不一念。不一则不得生。古人云。爱不重。不生娑婆。念不一。不生极乐。此两语可谓刮翳眼之金錍。治膏肓之圣药。凡有志於极乐者。宜以此书於屋壁。铭於肺腑。时时庄诵。念念提撕。於娑婆之爱。日务求其轻。极乐之念。日务求其一。轻之又轻。渐阶乎。无一之又一。渐邻乎。极果能如此。则虽未脱娑婆。不是娑婆之久客。虽未生极乐。已是极乐之嘉宾。

　　出世间孝

　　甘旨以养亲。爵禄以荣亲。修德以显亲。是世间之孝也。劝其亲斋戒奉道。一心念佛。求愿往生。亲觐弥陀。得不退转。是出世间之孝也。人子报亲。於是为大必须。父母在堂。早劝念佛。父母亡。日课佛三年。或一周岁。或七七日。皆可也。孝子欲报劬劳恩。不可不知此。

　　助亲西行

　　人子事亲。察其往生时至。预以父母平生众善。聚为一疏。时时读之。令亲生欢喜。又请父母。坐卧西向。念念弥陀。设像接引。如临极乐。舍寿之顷。更须用意。无以哀泣乱其正志。同声念佛。助之西行。俾亲得生净土。受诸快乐。不亦善乎。平生孝养。正在此时。

　　报恩

　　既修净土。当念报恩。佛恩国恩姑未暇论。只如父母养育之恩。岂非重恩。师长作成之德。岂非重德。尔最初出家。便说要报重恩。后来行脚。又说要报重德。离乡别井。二三十年。父母师长。艰难困苦。尔总不顾。父母老病。尔又不看。及闻其死。尔也不归。如今或在三途。受罪受苦。望尔救他。望尔度他。尔却念念间断。净土不成。自救不了。如何救他。既不能相救。尔是忘恩负义。大不孝人。经云。不孝之罪。当堕地狱。然则一念间断之心。便是地狱业也。又不织而衣。不耕而食。房室卧具。受用现成。尔当勤修净业。图报信施之恩。祖师道。此是施主。妻子分上。减刻将来。道眼未明。滴水寸丝。也须牵犂。拽杷偿他。始得尔却。念念间断。净土不成。酬偿有分。然则一念间断之心。便是畜生业也。

　　普度

　　凡受师友之训诲。恩地之提挈。交游之礼遇。悉皆告以净土而为之报。以至与一切人。或有一饭一茶之恩。或一言一坐之接。至於仆隶。有事我之劳。凡吾受用处。一切致力者。皆以此告之。使脱离苦海。非唯此耳。凡一切知与不知。识与不识。皆欲以是化之。使共生净土。非唯此耳。乃至一切飞禽走兽。及蜎飞蠕动之类。凡有形相。可见者。吾因见之。皆当为念阿弥陀佛数声。发愿云。愿汝等尽生极乐世界。我得道后。尽度汝等。非徒有形。至於无相可见者。亦如是念。发如是愿。则吾之善念纯熟。一切众生皆为有缘。他时化度。无不乐从者也。

　　众善相资

　　供佛斋僧。造塔建寺。念诵礼忏。孝养父母。兄友弟恭。宗族之间。无不和睦。乡党邻里。恩礼相与。事君则赤心为国。为官则仁慈利民。为长则善以安众。为下则勤以事上。或指教愚迷。或扶助孤弱。或救人急难。或惠施贫穷。或造桥砌井。或施食散药。或减己奉养以利人。或临财饶人以自省。或教人为善。或护善止恶。但随所作世出世间一切善事。不拘大小。或止以一钱与人。或以一饮止渴。至於毫芒之善。并须起念云。愿此善缘。回向西方。众善相资。必得往生。

　　行无疮疣

　　成就八法。於此世界。行无疮疣。生于净土。何等为八。饶益众生。而不望报代。一切众生受诸苦恼。所作功德。尽以施之。等心众生。谦下无阂。於诸菩萨。视之如佛。所未闻经。闻之不疑。不与声闻。而相违背。不嫉彼供。不高己利。而於其中。调伏其心。常省己过。不讼彼短。恒以一心。求诸功德。

　　十心

　　若有众生。发十种心。专向於佛。是人命终。当得往生。一者於诸众生。起於大慈。无损害心。二者於诸众生。起於大悲。无逼恼心。三者於佛正法。不惜身命。乐守护心。四者於一切法。发生胜忍。无执着心。五者不贪利养。恭敬尊重。净意乐心。六者求佛种智。於一切时。无忘失心。七者於诸众生。尊重恭敬。无下劣心。八者不着世论。於菩提分。生决定心。九者种诸善根。无有杂染清净之心。十者於诸如来。舍离诸相。起随念心。若於此十心。随成一心。必得往生。

　　四料简

　　有禅无净土。十人九错路。阴境若现前。瞥尔随他去。无禅有净土。万修万人去。但得见弥陀。何愁不开悟。有禅有净土。犹如戴角虎。现世为人师。当来作佛祖。无禅无净土。铁床并铜柱。万劫与千生。没个人依怙。

　　去备

　　昼必有夜。必为夜备。暑必有寒。必为寒备。存必有去。必为去备。何为夜备。灯烛床褥。何为寒备。衾裘炭薪。何为去备。福慧净土。

　　当学此法

　　安养净业捷径易修。诸大乘经皆启斯要。十方诸佛无不称美。若比丘四众。善男信女。欲得速破无明。永灭五逆十恶重罪。及余轻过。当修此法。欲得清净。大小戒律。具足一切诸波罗蜜门者。当学此法。欲得临终离诸怖畏。身心安乐。喜悦如归。光照室宅。异香音乐。阿弥陀佛与诸圣众。送紫金台。授手迎接。五道横截。九品长骛。谢去热恼。安息清凉。初离尘劳。便登不退。不历长劫。即证无生者。当学此法。欲修少法。而感妙报。十方诸佛俱时称赞。现前授记。一念供养无央数佛。还至本国。与弥陀坐食。观音议论。势至行步。洞视彻闻。身量无际。飞空自在。宿命了了。徧观五道。如镜中像。念念证入无尽三昧。应当修习此之胜法。

　　三股绳

　　念佛往生。有三种力。一者本有佛性力。言烦恼心中。有如来藏也。二者慈光摄取力。言弥陀光明无量。念佛众生。摄取不舍也。三者念佛三昧力。言忆佛念佛。现前当来。必定见佛也。此三种力。如三股绳合为大索。能牵重物。又如水火镜子。若将对日。以艾取之。即可得火。若将对月。以珠取之。即可得水。今以镜具水火之性。喻众生本。具佛性之力。须假日月之光来照者。弥陀慈光摄取之力。以珠艾能引水火者。信心念佛之力。三事和合。水火方生。三力相资。必生净土。

　　较量

　　无始恶业虽重。临终十念能敌。今以三种较量。一者在心造恶之时。从虚妄颠倒生。念佛者从善知识。闻佛真实功德名号。生一虚一实。岂得相比。譬如万年暗室。日光暂至。岂以久来积暗而不灭也。二者在缘造罪之时。从痴暗心。缘虚妄境界。生念佛之心。从闻佛功德名号。缘无上菩提心。生一真一伪。岂得相比。譬如有人被毒箭中。箭深毒惨。伤肌破骨。一闻灭除药鼓。即箭出毒除。岂以箭深毒惨。而不出耶。三者在决定造罪之时。以有间有后心。念佛之时。以无间无后心。遂即舍命。善心猛利。是以即生。譬如十围大索。千夫不制。童子挥剑。须臾两分。又如千年积柴。以一豆火。少时焚尽。

　　出家

　　今剃发染衣。便谓出家。噫是不过出两片大门之家。非出三界火宅之家也。每见人初出家。莫不具一段好心。久之又为因缘。名利所染。遂复饰衣服。置田产。畜徒众。多积金帛。勤作家缘。与俗无异。经称一人出家。波旬怖惧。今若此波旬。可以酌酒相庆矣。

　　摩头

　　人生寒思衣。饥思食。居处思安。器用思足。有男思婚。有女思嫁。读书思取爵禄。营家思致富饶。时时不得放下。其奋然出家。为无此等累也。而依然种种不忘念。则何贵於出家。佛言。常自摩头。以舍饰好。然岂惟饰好。常自摩头。曰吾僧也。顿舍万缘。一心念佛。

　　医王

　　凡於诸导师。生世尊想。若有能开释深义。解散疑结。於我有益。则尽心恭敬。不念余恶。如敝囊盛宝。不以囊恶故。不取其宝。又如夜行险道。恶人执炬。不以人恶故。不取其照。经云。应於自身生病苦想。於善知识生医王想。於所说法生良药想。於所修行生除病想。若闻一句未曾有法。胜得三千大千世界满中七宝及释梵转轮王位。

　　六根

　　千般装点。只为半寸之眼。百种音乐。只为一豆之耳。沉檀脑麝。只为两窍之鼻。食前方丈。只为三寸之舌。妙丽娇娆。只为臭腐之身。随顺逢迎。只为狂荡之意。若能识破此理。不为六根所惑。便无烦恼。虽未生净土。已如生矣。

　　用境

　　一念心疑。被地来碍。一念心爱。被水来溺。一念心嗔。被火来烧。一念心喜。被风来飘。若能如是辨得。不被境转。处处用境。用境之道。必自一心正念始。

　　除我相

　　谛思身之未生。有相乎。有名乎。有我乎。身之既化。有相乎。有名乎。有我乎。身前身后。两不可知。安得於中。偏执为我。爱恋忧怖。终日戚戚。欲免戚戚。莫若念佛。

　　心空理寂

　　凡人多於事碍理境碍心。常欲逃境。以安心遣事。以存理不知。乃是心碍境理碍事。但令心空境自空。理寂事自寂。

　　心灭性现

　　静为之性。心在其中矣。动为之心。性在其中矣。心生性灭。心灭性现。如云散月现。尘尽镜明。

　　业性空

　　凡夫但知业力结习浓厚。不知业性本空。若众生业性实者。尽虚空界。无容受处。如黑云障空。风至则灭。若云实者。吹亦不去。虚空喻性。黑云喻业。念佛喻风。故迷成即入胎狱。念成即入莲胞。

　　万牛莫挽

　　厕虫之在厕也。自犬羊视之。不胜其苦。而厕虫不知苦。方以为乐也。犬羊之在地也。自人视之。不胜其苦。而犬羊不知苦。方以为乐也。人之在世也。自天视之。不胜其苦。而人不知苦。方以为乐也。推而极之。天之苦乐。亦犹是也。知此而求生净土。万牛莫挽矣。

　　坚持

　　人伦庶物。一一与道无碍。所贵任理随缘。无心顺应而已。经云。内修菩萨行。外现声闻身。今日内怀出世心。外现世间法可也。如此则家室心安。已得出入自在。不作意解脱。乃所以为解脱也。但自一心正念。不必急求灵验。譬如行路。行之不已。自有到家。时节惟在。坚持一念。耐久无间。毋以欲速之心乘之。

　　独当

　　自贫贱而视富贵。见其气焰熏灼。不胜垂涎之慕。然当之者。未必真乐。且无要紧事。如食以遏饥。衣以御寒。若衣而华。食而精。此於身心。有何紧要。其他推此可知。至大利害处。老也病也死也。止此只身。独当一面之孤注。到锺鸣漏尽时光景。帝王卿相。以至氓庶。总无人可代。同一结煞。不增分毫。思之及此。则谁能不当下心。灰惟一心正念。以图极乐富贵。

　　潇洒快活

　　鳏寡孤独。以世俗眼观之。最可怜悯。然天下之最潇洒最快活。亦莫如此四种人。惜其不知皈依净土。则眼前既无靠傍。死后终堕轮回耳。今人只为认得。身家太重。眷属太真。即贤智之辈。能轻功名。安贫贱。至於儿女。则断断摆脱。不去甘心。作牛马大。儿未就幼。女又来男幸方婚。女又催嫁。波波劫劫。那里容他。有念佛的时候。全不想受了。多少拖累竟。与尔有甚相干。反不如四种人乾净了。当散诞逍遥。趂此地步。正好专意修行。跳出生死。真世间第一快活人也。大抵人生。少一分爱恋。便少一分缠缚。少一分缠缚。便少一分业障。与世缘浅。与佛缘深。速速念佛。求生净土。

　　养生忘死

　　世人但知。生时将养此身。营求资给。而不思舍此身。后神识不灭。若无善因。则沦坠苦趣。何为生时。爱惜此身。死后不思度脱耶。又世人专为妻子眷属。广营衣食。而无少怠。不思命终之时。妻子眷属虽爱彻骨髓。不能相救。唯当独往。今劝世人。不当以养生故。而忘畏死。不当以为他故。而忘自为也。

　　五惑

　　此方之人。无不厌俗舍之烦喧。慕兰若之寂静。故有舍家出家。则殷勤赞叹。而娑婆众苦。何止烦喧。极乐优游。远胜兰若。知出家为美。而不愿往生。其惑一也。万里辛勤。远求知识者。盖以发明大事。决择生死。而弥陀世尊。色心业胜。愿力弘深。一演圆音。无不明契。愿参知识。而不欲见佛。其惑二也。丛林广众。皆乐栖迟。少众道场。不欲依附。而极乐世界一生补处。其数甚多。诸上善人俱会一处。既欲亲近丛林。而不慕清净海众。其惑三也。此方之人。上寿不过百岁。而童痴老耄。疾病相仍。昏沉睡眠。常居太半。菩萨犹昏隔阴。声闻尚昧出胎。则尺璧寸阴。十丧其九。而未登不退。可谓寒心。西方之人。寿命无量。一托莲胞。更无死苦。便获阿惟越致。佛阶决定。可期流转。娑婆促景。而不知净土长年。其惑四也。若乃位居不退。果证无生。在欲无欲。居尘不尘。方能运同体慈悲。和光五浊。其有浅闻单慧。便谓高超十地。耽恋娑婆。诋诃净土。宛然流浪。接武泥犂。自是何人拟此大权菩萨。其惑五也。

　　自甘涂炭

　　世之学佛者。其始莫不皆曰为生死事大。及乎声利所动。世缘所汩。则生死大事置而不论。或为人扣击。则他辞托跋。不能自决。或云。此不须问。或云。不必用知。或云。符到奉行。莫作计较。或云。随处受生。出入自在。或云。且生不高不下之家。复男子身。或云。把定精神。见善恶相。不得随去。或令预候知时。或教临终夺阴。或云。百骸溃散。一物长灵。或云。形散气消。归於寂灭。如是种种臆度矫乱。皆不出凡夫外道断常二见。逮乎四大解分。病苦所迫。识神无主。随业轮回。决无疑矣。假令定日克时。坐脱立化。世德可致。未足为奇。斯由不见十六观经。不知九品生相。不信弥陀愿力。而坚持所见。自甘涂炭。岂不为之悲哉。

　　邪见

　　即心观佛。托境显性。心心绝待。法法全真。有不达者。横生疑谤。故有执内心是佛。而不许外求者。执自己之佛。而不须他佛者。执诸法皆空。而不信有佛者。执一切现成。而不假修证者。但是不遵圣教。不达理体。随有所执。皆成邪见。拨无因果。纵任妄情。认砾为金。蒸沙作饭。

　　贡高

　　有云。见性悟道。便超生死。何用系念彼佛。求生他方。然真修行人。应自审察。如人饮水。冷暖自知。观自己行解。见性悟道。受如来记。绍祖师位。能如马鸣龙树否。得无碍辩才。证法华三昧。能如天台智者否。宗说皆通。行解兼修。能如忠国师否。此诸大士皆明言教。深劝往生。盖是自利利他。岂肯悞人自悞。又当自忖临终时。生死去住。定得自在否。自无始来。恶业障重。定不现前。尽此报身。定脱轮回否。三恶道中。出没自由。定无苦恼否。天上人间。十方世界。随意寄托。定无滞碍否。若了了自信得及。何善如之。若其未也。莫以一时贡高。却致永劫沉沦。自失善利。将复尤谁。

　　阿伽陀

　　今之念佛者。名为专修。至於祷寿命。则药师经。解罪愆则梁皇忏。济厄难则消灾咒。求智慧则观音文。向所念佛。束之高阁。若无补於事者。不思彼佛寿命无量。况百年寿命乎。不思彼佛能灭八十亿劫生死重罪。况目前罪垢厄难乎。不思彼佛言。我以智慧光广照无央界。况时人所称智慧乎。阿伽陀药。万病总持。二三其心。莫肯信服。神圣工巧。独且柰之何哉。

　　防死

　　世人有言。积快活以防死。其意谓人世太苦。浮生太促。与仓皇而就谢孰。若纵乐以行休。万一与化俱迁。追想生平。尽多乐事。较之穷蹙终身者。讵不胜彼一筹。若果尔则是担头加重。鼎沸益薪。是名促死。何谓防死。防死第一着。无如了生死。欲了生死。无如念佛求生西方。又有一等世味笼罩。他不得的。以高尚为志。以闲散为襟。或诗酒陶情。碁局换世。或栖心五岳。啸咏烟霞。此皆虚送居诸之徒。乃至十种飞仙。三山羽客。非不逍遥冲举自豪。无奈真性未明。生死未了。

　　许多榜样

　　佛说。人命在呼吸间。这一句於义理。非有难解。尔们眼里亲见。耳里亲闻。经过许多榜样。即如前日津送亡僧时。当愀然不乐。痛相警策曰。大众我与尔。今日送某僧。明日送某僧。不知不觉。轮到自身。此时悔恨无及。须疾忙念佛。时刻不要放过。方好每见口里也。说可惜及乎。过后依然言笑自如。只是不信人命在呼吸间。

　　笑哭

　　婴儿落地。未笑先哭。岂非大造苦。我以生才一出世。便入哭境乎。嗣后笑事少。哭事多。笑时少。哭时多。到锺鸣漏尽。毕竟大哭一场而散。非我哭人。即人哭我。往往来来。交相哭也。若欲不哭。必须发愿往生极乐国土。何尝有哭事耶。

　　少善难生

　　世人为善心轻。为恶心重。对佛像则不如接大宾之恭。谨学经法。则不如求财利之勤劬。毁他则气粗言滑。赞彼则气缓言涩。或以我恶之。则覆善扬恶。我好之则掩短美长。或积恶而怒他私说。或作微善而恨人。不知於恶事。则阴费千金。亦能钤口施。善人则方营一食。便自矜功。以此少善。求生净土。难矣。

　　蜡印印泥

　　谤佛毁经。五逆四重。皆一念恶业成。堕无间狱。犹如箭射。今念佛生净土。亦一念善业成。即登极乐。犹如屈臂。前一念五阴灭。后一念五阴生。如蜡印印泥。印坏文成。尚不须两念。爱酪沙弥生一念爱心。后生酪中作虫。斯皆一念所成。

　　百斤金

　　若人有百斤之金。猝有大难。不能负挈以行。必舍之而去。若抱金而与之俱死。世必谓之大愚。是皆知此身重於百斤之金也。然平日则区区趋名竞利。虽百钱之物。亦不肯弃舍。而不自爱其身。求生净土。何哉。

　　验生

　　古偈云。顶圣眼生天。人心饿鬼腹。旁生膝盖里。地狱脚板出。此人死。验其余热。知其生处也。盖心存禅寂。则轻清而内凝。情滞爱憎。则重浊而附物。轻者飞越云不下沉。重者沦坠石不上举。积之一生。末后自验。

　　生死二苦

　　生苦者。揽精血为体。处生熟藏中。四十二变而成幻质。上压秽食。下熏臭坑。饮冷若氷河。吞热如炉炭。宛转迷闷。不可具言。及至生时。众苦无量。触手堕地。如活剥牛皮。逼穿艰难。似生脱龟壳。衔冤抱恨。眩晕颠倒。才触热风。苦缘顿忘。婴孩痴呆。水火横亡。脱得成人。有营身种。业田既熟。爱水频滋。无明发生。苦芽增长。胶粘七识。笼罩九居。如旋火轮。循环莫已。
　　死苦者。风刀解身。火大烧体。声虚内颤。魄悸魂惊。极苦并生。恶业顿现。千愁郁悒。万怖慞惶。乃至命谢气终。寂然孤逝。幽途黯黯。冥路茫茫。与昔冤酬。皎然相对。号天扣地。求脱无门。随业浅深。而历诸趣。或倒生地狱。或阴受鬼形。忍饥渴而长劫号咷。受罪苦而遍身焦烂。未脱二十五有善恶之业。靡亡追身受报。未曾遗失。生死海阔。业道难穷。声闻尚昧。出胎菩萨犹昏隔阴。况具缚凡夫。宁不被生死魔所羁系乎。

　　十难

　　一不常值佛。三界险道。佛为导师。众生业重。生不值佛。释迦已灭。弥勒未生。贤圣隐伏。邪法增炽故。二不闻说法。像季浇漓。所有言说。唯谈外道邪恶之论。不闻正法故。三恶友牵缠。邪恶伴侣。希求利养。扇惑行人。堕恶道故。四群魔恼乱。九十六种外道恶人。坏乱正法。使修行人。不成就故。五轮回不息。循环六趣。如汲井轮。无休息故。六难逃恶趣。往来三界。随业受报。虽生天上。未免沦坠故。七尘缘障道。汩没尘劳。为出世之障碍故。八寿命短促。人生百岁。夭横者多。光阴迅速。菩萨大道难成办故。九修行退失。此土修行。断见思惑。方能不退。初心行人未免退堕故。十尘劫难成。如大通佛世闻法之徒。退大执小。经尘点劫。住声闻地。虽涉长时。未成大道故。

　　情想飞坠

　　一切世间生死相续。生从顺习。死从变流。临命终时。未舍暖触。一生善恶。俱时顿现。纯想即飞。必生天上。若飞心中。兼福兼慧。及与净愿。自然心开。见十方佛。一切净土。随愿往生。情少想多。轻举非远。即为飞仙。情想均等。不飞不坠。生於人间。想明斯聪。情幽斯钝。情多想少。流入横生。重为毛群。轻为羽族。七情三想。沉下水轮。生於火际。受气猛火。身为饿鬼。常被焚烧。水能害己。无食无饮。经百千劫。九情一想。下洞火轮。轻生有间。重生无间。二种地狱。纯情即沉。入阿鼻狱。若沉心中。有谤大乘。毁佛禁戒。诳妄说法。虚贪信施。滥膺恭敬。五逆十重。更生十方阿鼻地狱。

　　善因恶果

　　如今天下解禅解道。如河沙数。说佛说心。有百千万亿。纤尘不尽。未免轮回。丝念不忘。尽从沦堕。如斯之类。尚不能自识。业果妄言。自利利他。自谓上流。并他先德。但言触目。无非佛事。举足尽是道场。原其所习。不如一个五戒十善凡夫。观其发言。嫌他二乘十地菩萨。且醍醐上味。为世所珍。遇斯等人。翻成毒药。假使才并马鸣。解齐龙树。只是一生两生。不失人身。临终之时。一毫圣凡情量不尽。纤尘思念未忘。随念受生。轻重五阴。向驴胎马腹里托质。镬汤炉炭里烧煮。从前记持。忆想见解。一时失却。依旧再为蝼蚁。从头又作蚊虻。虽是善因。而招恶果。

　　得意忘言

　　六祖云。凡愚不了自性。不识身中真佛。西方愿东。东方愿西。志公云。智者知心是佛。愚人爱往西方。盖法有隐显。教有权实。人根有利钝。祖师有抑扬。譬如受病不同。处方各异。今有病热发狂。必以寒药治之。人闻寒药有功。遂云桂附无用。岂不谬哉。六祖单传心印。志公方赞大乘。直指人心。见性成佛。佛法双亡。不立文字。岂可又教人念佛求生。但得意忘言融通。了解自无矛盾。

　　形骸得失

　　天人礼枯骨偈云。汝是前生我。我今天眼开。宝衣随念至。玉食自然来。谢汝昔勤苦。令吾今快哉。散花时再拜。人世莫惊猜。又饿鬼鞭死尸偈云。因这臭皮囊。波波劫劫忙。只知贪快乐。不肯暂回光。白业锱铢少。黄泉岁月长。直须痛棒打。此恨猝难忘。此言化俗。则可以为诚。然则不可。何则人神托於形骸之中。所以用形骸者。皆神耳。故为天人者。前世善用形骸者也。为饿鬼者。前世不善用形骸者也。其得其失。皆在当时。及其受报。而礼之鞭之。亦何益。

　　二天人

　　经云。人生有二天人随人。一曰同生。二曰同名。天人常见人。人不见天人。此二天人岂非善恶二部童子之徒欤。人之举意发言。动步常念。此二天人见人而能无愧。如此修净土。则必上品往生矣。

　　小因果

　　有修桥人。有毁桥人。此天堂地狱之小因也。有坐轿人。有荷轿人。此天堂地狱之小果也。触类长之。皆可见矣。常如是省察其心。以修净土上品上生。

　　资生助道

　　在家菩萨念佛高流。日赴檀信之斋。坐享人天之供。皆非常道。不若治生。有意修行。岂妨作务。或田畴播种。或市井经营。或富有家资。或日求升合。应思勤则不惰。俭则有余。以此修身。方为佛子。若也奢华懒惰。生事萧条。虽欲修行。不可得也。信知治世资生。皆顺正法。工巧技艺。饶益群生。欲修净业。当以资生助道。

　　无苦

　　一切众生。未悟正觉。处大梦中。六途升沉。未尝休止。诸天虽乐。报尽相衰。修罗方瞋。战争互胜。旁生飞走。啖食相残。鬼神幽阴。饥渴困逼。地狱长夜。痛楚号呼。得生人趣。固以为幸。然而生老病死。众苦婴缠。唯是净方。更无诸苦。

　　寂用无碍

　　炽然在用。不动本际。如水起波。波全是水。净名云。不起灭定。现诸威仪。易曰。寂然不动。感而遂通。即寂而用。故舍秽究尽。取净穷源。用而常寂。故虽有取舍。而实无取舍。是故炽然念佛。与无念等。炽然往生。与无生等。於无见处。不碍见佛。於无生处。任运往生。以圆顿行人。语默动静。一切时中。皆如实际。故经云。庄严佛土者。即非庄严。灭度无量众生。实无众生得灭度。

　　离妄即真

　　真我本有。迷之而无。如云掩月。妄我本无。执之而有。如镜照花。要知心自无相。托境方生。性本是空。由心而现。若欲离妄即真。必须一心念佛。

　　迷悟

　　凡夫即佛。烦恼即菩提。前念迷即凡夫。后念悟即佛。前念着境即烦恼。后念离境即菩提。故知弥陀与众生。只在一念转移间。

　　无不是佛

　　是心是佛。是心作佛。三世诸佛。证此心佛。六途众生。本来是佛。只因迷妄。不肯念佛。智者觉悟。见性成佛。释迦世尊开示念佛。弥陀有愿。接引念佛。观音菩萨头顶戴佛。势至菩萨摄受念佛清净海众。皆因念佛。六方诸佛总赞念佛。祖师起教。劝人念佛。捷径法门。惟有念佛。历代祖师个个念佛。古今名贤。人人念佛。我今有缘。得遇念佛。念佛念心。念心念佛。口常念佛。心常敬佛。眼常观佛。耳常听佛。身常礼佛。鼻常嗅佛。香花灯烛。常供养佛。行住坐卧。常不离佛。苦乐逆顺。不忘念佛。着衣吃饭。无不是佛。在在处处。悉皆是佛。动也是佛。静也是佛。忙也是佛。闲也是佛。横也是佛。竖也是佛。好也是佛。恶也是佛。生也是佛。死也是佛。念念是佛。心心是佛。无常到来。正好念佛。撒手便行。归家见佛。一道圆光即性空佛。了此一念。是名为佛。常住不灭。无量寿佛法报化佛同一体佛。千佛万佛皆同一佛。普劝有缘。一心念佛。若不念佛。失却本佛。贪嗔嫉妬。自丧其佛。酒色财气。污天真佛。人我是非。六贼劫佛。一息不来。何处求佛。地狱三途永不闻佛。万劫千生悔不念佛。叮咛相劝。念自己佛。急急回光。休别觅佛。念念不昧。谁不是佛。愿一切人自归依佛。回向西方。发愿念佛。临命终时。观睹念佛。九品莲台。礼弥陀佛。得无碍眼。见十方佛。

　　清珠集(终)
 (附)结社文

　　　　葆光普元
　　夫净智妙圆。体自空寂。在圣不增。在凡不减。具有德相。本来周徧。无待乎庄严修证。而清净本然。忽生山河。一翳在眼。空华乱堕。由是真妄混淆。情想分等。以致三有六趣升沉轮转。僧祇劫来。靡所底定。大圣悲悯。应世垂慈。广施方便。随机拯济。诸三昧中。唯净土一门简易直捷。十方剎土。大心众生。发愿汇征。即证无生。非我本师摄受之妙力。何以致此。净名云。随其心净。即佛土净。以知心净是因土净是果。随因得果。咸应道交。则如水澄月现。祇在一念圆明而已。何等简易直捷哉。粤自东林创社。刘雷擅美。长芦建会。贤慧题名。弘誓深愿。咸臻常乐。故宋文潞公之愿结。西方十万缘大家齐。上渡头船。同一慈悲也。岁己巳冬。幻空上人集同志缁素于古灵山普光寺。仿古结社。一时英俊。莫不预会。缅追西湖净行之清规。媲美曹溪定慧之芳躅。以净愿锡名。是一大事因缘。为像季之盛举也。噫三界炎炎。宛如火聚。众苦交煎。难以淹留。且况两曜流迈。石火电光。四大危脆。草露风灯。倘或一失此身。万劫难复。其忍放逸。甘受沦坠乎。今既宿生多幸。遇此殊胜。即能如行氷凌。如救头然。回光返照。思专想寂。则不离当处。超脱苦轮。现证净智。普与法界。同生寂光。是幻空师结社之本愿也。自顾业重福轻。障深慧浅。然窃闻一切惟心。有愿必就。期与同社诸贤。仗此净愿。他日妙意世界香光池上。把手共行。云尔。

 发愿文

　　　　芙莲性湛
　　稽首慈悲无量寿二土十方三宝尊。怜悯沉溺众迷流。必赐感通。垂接引。弟子等迷真起妄。背觉合尘。惑业无穷。苦果不息。纵修善而耽着有为。乐无为。而不知出要。幸因宿世福缘。遇斯归元真诀。惟我释迦慈旨叮咛。弥陀运悲广博。有愿必迎。无机不被。六八誓愿。愿愿度生。十六观门。门门摄化。爰发胜心。紏合同志。忏悔恶缘。恒住净戒。专念圣号。期生西方。劫石可移。此心不退。念念相续。无有疲厌。仰冀承佛慈光。三涂息苦。八难蒙化。四恩总报。群有齐资。一会大众。除微细之法执。悟无诤之真源。觐净土於现前。证菩提於当念。圆无边之三昧。示无量之神通。具种种之行门。兴重重之法化。情与无情。咸臻安养。虚空有尽。我愿无尽。

 募缘疏

　　　　霁云圆明
　　夫今生受享。赖过去之善根。将来福基。藉见在之下种。然此则通计三生。犹属迂远。至於一念之善。景星庆云。一念之恶。黑风罗剎。是现前因果。如影随形。毫发无爽。敢不兢惧乎。噫众生之所以轮转六趣。良由人我障深。悭贪业重。我佛垂悯。特示檀波罗门。使之永除业根。即超净域。如执左契。岂不殊胜哉。然施有二种。无住而施。则施虽少。获福大。有相而施。则施虽多。感报劣。譬如田有良瘠。下种虽同。收获大异矣。且春种一粒。秋收万颗。栽植丝发。其茂十围。更何疑於因小果大。今或有人不下种。而望秋实。一何愚哉。雪岳道人幻空。已悟世相之如幻。现证性地之等空。荷担大法。不惜身命。严净毗尼。凛如霜雪。福慧双修。自他兼利。今於古灵山普光寺。与四方同志。结社念佛。以万日为期。决定西迈。值此末法希有胜会。普告善信。庸助供佛饭僧之资者。欲与诸君子。以无住心。下种福田。共结他日同跻乐邦。咸证法忍之缘。至祷。

 戒忏疏

　　　　本如性空
　　窃惟戒者一切师也。如造宫室。先固基址。能摄一心。具足万善。建千圣而为佛母。治众病而为药王。爰思自度。复念迷流。甫决志以奉持。誓克期而证修。无奈尘缘缠深。又复宿习偏强。临事触境。每犯律仪。虽或猛厉警诃。亦更纡回自弛。悠悠岁月。罪与业而俱增。罔罔襟期。志与形而并迈。奚但出离之无路。恐负利他之弘愿。克己省躬。惭惧实深。是与同社诸益。虔秉丹衷。洗心涤虑。发露忏悔。乃自庚午之春二月为始。第以渐修之意。各随根堪。分受五戒。或持十斋。每至月终。以行勤怠。各自恣陈。勉励惩新。逆顺境上。誓不负约。抑愿从兹以往。信根永固。业障顿除。大小毗尼。一念圆就。为灯烛於昏衢。作舟航於苦海。普令一切见闻者。尽觉戒性入佛地。
　　以此奉祝　　圣寿万年　　八域宁谧　　庶物咸亨　　无量慈力　　徧满法界　　普接有缘　　悉发菩提　　业障消除　　妙明开悟　　众戒具足　　万善圆成　　福智二严　　寂光上品　　随求即得　　如愿必就　　报四重恩　　济三涂苦　　十方赞叹　　一切回回　　情与无情　　同往安养　　蒙佛授记　　即证无生　　回入娑婆　　广度九有

 清珠集跋

　　古德云。清珠下於浊水。水不得不清。念佛投於乱心。心不得不佛。此喻念佛之念与佛无间也。西天有宝曰清珠。此珠投於浊水入一寸。则一寸之浊水便清。自寸而尺。以至于底。随处澄湛。盖清珠喻念佛之净念。浊水喻散乱之业识。当业识散乱之际。能念一声佛。即散乱远离。随念寂静。且移念入第二声。如清珠之入水二寸也。自最初一念。乃至百千万念。念念清净。念念纯真。如经所云净念相继也。然要知此一声佛。非但今生不能念。溯向多劫。未曾一心正念。故滚到于今。不能纯熟。方勉强念。得两三声。疑心顿起。杂虑横生。以若所为。求佛相感。何异吹网而欲满也。噫发愿未深。操志无定。虽曰念佛。其实念与佛不相应也。若能信心纯至。生死念切。万缘外息。百虑内寂。举起一声佛号。直下更无异见。久久念到。念外无别佛。佛外无别念。身心一致。能所两忘。可谓证修神术。到家捷径也。幻空老人。抄录净土要语一百二十则。以示净社法侣。庸为社约。余曾叩筹室。亲承绪余。窃取天目中峰和尚语。以广师清珠名集之意。云尔。



　　　　门人六然居士　净信　熏沐谨跋
　　夫法界珍宝。多般名称。而奚独以清珠。名此集也。此一卷书。虽因纸墨。而不拘文字。寔由乎人人鼻孔撩天。个个脚跟点地之处。则其为范也。至大至广。其为模也。至巧至密。开眼者一触。如得鬓中之珠。有耳者才闻。似探衣里之珠。所以者何。三十七处引证。无非先觉二利圆成之宝鉴。真是后觉三十七助道品之璎珞也。百二十则分科。无非行者三教通方之正路。实是法身一十二修多罗之真金也。全部虽无分类。宛有警策启信等十门。智行体用。互相隐现。寂照不二。理事无碍。尽是万行。十十无尽。重重交映之梵网摩尼也。吁以余观乎述者之意。特以清珠题此者。岂不是耶。窃惟是珠不可以方圆长短之形。青黄赤白之色。比观亦不可以利口之辩。分别之识拟论。宜乎此珠强名以清也。处染常净。沦变靡殊。在六凡而恒照。届四圣而常寂。兹岂非幻空道人无碍珠。葆光居士净愿珠。虚舟上人普光珠。三有含灵。如意珠哉。性湛法侣袖示请一语。余辞拙。不获深感普益三根之愿。而为之跋。
　　是岁之夏佛国翁三沙书于古灵山普光寺之妙意斋菩提树下
