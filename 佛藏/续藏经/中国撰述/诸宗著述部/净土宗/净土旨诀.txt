续藏经   净土旨诀
　清 道沾撰
 净土旨诀序

　　佛祖门庭方便不一而求其直截简易广大精微无如净土一门昔人谓生死海中念佛第一非虚语也尝稽弥陀经中如来亲宣六方共赞而诸大乘经论亦皆劝进叮咛至如历代宗匠如天台南狱长芦永明慈受中峰诸师无不极力赞扬者良以此之法门以之自利则一生可以取办以之利人则三根可以并收而究其旨归又与禅宗之旨合所谓禅者净土之禅净土者禅之净土诚匪诬耳佛法下衰真修者鲜参方之士偶得一知半解便乃高谈向上鄙薄净行甚至祖师解粘去缚之语会作实法滔滔皆是往而不能识者忧之谓其自失善利且成谤法之愆深可惧也　宝福霖公大师亲承鼓山法印坐道场二十余年宗风远播法雨遐沾真一时禅海哉乃提唱之余极赞净土师尝有言曰老僧志在宗门行在净土旨哉斯语盖与天台永明诸师密修显化若出一辙者矣余早沉世网晚慕空宗辛酉之春曾有净土八问蒙师剖晣是秋复承远寄旨诀一书中多开示念佛及书序问答偈赞共若干篇博引佛言广参祖语决定证信词简旨深伏读再三然后叹是书之为至要也禅净行人果能直下知归识取自己本地风光则曰禅曰净土两俱剩语如其未然则是书乃净邦之楷梯亦别传之宝鉴哉。
　　康熙甲子皋月上浣温陵弟子龚锡瑗盥手拜撰

　　净土旨诀目次

　　温陵龚岸斋居士请示修净业法语(八则)　　答岸斋居士净土八问　　净土普说　　示德彰禅人　　示惟祥禅人　　示黄莲实道者　　普劝念佛文　　普劝念佛放生文　　重刻王龙舒居士净土文序　　重刻天如禅师净土或问序　　答张确庵太史书　　善导和尚普劝念佛偈　　演善导和尚念佛偈八句句各一首　　示念佛偈　　西方三圣赞　　阿弥陀佛赞

　　 

　　鼓山为霖和尚示修净土旨诀
　　温陵龚岸斋居士请示修净业法语(八则)

　　念佛法门诸经攸赞弥陀经中六方诸佛各出广长舌徧覆三千说诚实言者正恐众生信不及故吐舌示之证其言无虚妄令谛信也盖此乃难信之法经云不可以少善根福德因缘得生彼国难信能信即是多善根多福德多因缘之人。
　　念佛一门具无量法门盖佛有三身土有四土净业行人各随自力量或念法身佛愿生常寂光土或念报身佛愿生实报庄严土或念化身佛愿生方便同居两土然三身只是一身四土原是一土总以法界为体故所以圆机之士一以贯之如善财童子最初於妙峰山顶参见德云比丘得普贤念佛三昧即是其人也。
　　念化身佛者高齐有大行和尚宗崇念佛云四字教诏谓信忆二字不离於心称敬两字不离於口谓往生净土要须有信信千即千生信万即万生信佛名字不离心口诸佛即救诸佛即度心常忆佛口常称佛身常敬佛始名深信任意早晚终无再住阎浮之理此即约念化佛生方便同居士警策初心最为切要。
　　念报身佛者六十万亿阿庾多恒河沙由旬是佛之身无量无边不可思议阿僧祇劫是佛之寿目澄四海毫映五山光明无有涯眷属不知数左侍观音右翼势至一称名字灭八十亿劫生死重罪一观圣像获相好八万四千夫佛身之大既云六十万亿阿庾多恒河沙由旬则娑婆相去极乐不过仅十万亿土之遥若然则娑婆世界三途六道一切众生尽在阿弥陀佛心腹之间时时怀育我时时摄受我时时放光明烛我无奈众生不知不信不见若是有福德善根男子如是知见信向发广大愿愿生彼国全体即是举念即到夫何远之有若能如是念报身佛即生实报庄严土也。
　　念法身佛者大乘起信论云如修多罗说若人专念西方极乐世界阿弥陀佛所修善根回向愿求生彼世界即得往生常见佛故终无有退若观彼佛真如法身常勤修习毕竟得生住正定故观无量寿佛经云阿弥陀佛是法界身徧入一切众生心想中是故汝等心想佛时是心即是三十二相八十随形好是心作佛是心是佛夫天地同根万物一体诸佛法身即众生本觉真心诸佛无别所证全证众生真心心佛众生三无差别云是心作佛者明即心变全性成修是心是佛者心外无佛佛外无心此观不独是观乎本性乃是托他果佛显乎本性以同体故故先明应佛入我想心次明如来法身全是行人本觉心体无二无别又大品般若云诸法如即是佛金刚云如来者即诸法如义既以如为佛一切法皆如也何法非佛所以众生无明妄想颠倒攀缘以及山河大地艹木丛林牛马猪羊微细昆虫皆是阿弥陀佛真净法身行人若能如此念法身佛住於正定必生常寂光土也。
　　维摩诘经云欲得土净当净其心随其心净则佛土净然净心之法别无他术唯一心念佛六根都摄最为切要故古德云清珠投於浊水浊水不得不清念佛投於乱心乱心不得不定先师云心净佛土净此理万难移藕丝如未断能牵大象驰皆是真实语。
　　父母所生之身六尘缘影之心生住异灭念念密移剎那变坏无可凭恃所以现前身心正当痛自看破般若心经云照见五蕴皆空度一切苦厄拘留孙佛偈云见身无实是佛身了心如幻是佛心了得身心本性空斯人与佛何殊别净业行人当如是照如是了观身实相观佛亦然盖生佛一体无二无别也。
　　华严一部乃如来五时首唱称性极谈汪洋冲融广大悉备而最后收归於普贤十大愿王导归极乐是知极乐乃游华藏庄严世界海之捷径栖三贤十圣诸大菩萨之安宅真正佛子宜努力精修不可缓也李长者合论每以净土权实互相较量者盖据理而说欲显三乘指净土在他方是权华严一乘唯心净土是实耳然而非实无以施权非权无以显实权实双彰是华严净土若夫东西南北净秽大小等一一皆是无尽法界互相含摄以十玄六相融之始得尽理读者须善得意勿滞於言可也。

　　答龚岸斋居士净土八问

　　问入道多门而禅宗净土殊途同归固无分优劣矣第参禅以了悟为期工夫一到此生便得了悟修净土以往生为准持念虽专临终始得往生是亦有前后迟速之异耶夫参念佛是谁与看如何是本性弥陀此仍是参究工夫钝根下士固未能矣若只单持一句佛号而欲使生前有悟道之益死后获生西之乐将何道而可幸明诲焉。
　　答曰参禅念佛原非二法各随根器一门深入总是佛祖方便接引群生入道之蹊径耳至於前后迟速之说亦随根器初无定法参禅固有一棒一喝一语一机直下顿悟者亦有毕生不悟二生三生始得悟者所以古德示人云假使参而未彻学而未成历在耳根永为道种再出头来一闻千悟得大总持是也念佛往生虽是身后之事而现生开悟者亦不少其人传史历历可考首楞严大势至圆通章云忆佛念佛现前当来必定见佛是也今不管现生悟不悟二六时中惟一心念佛勿使暂时忘却若忘即须记起发大愿力决定往生永明寿禅师云但得见弥陀何愁不开悟此语正为虑念佛不开悟者诫也。
　　问执持名号兼读大乘经典此法固千妥万当矣第尘劳中人晚年始知学道兼有家务应酬工力有限时刻无多一日之间若复披阅经典则入海算沙於持念必不精专若但专心执持则面墙塞兑恐见地或难了彻果当念诵双修抑秪单持勿辍简要之法伏冀开明。
　　答曰净业行人读诵大乘经典正使开其理性坚其正信何入海算沙之有若然则是滞於章句不达佛心不善读经者也今不必执一各随其便乐读诵则省片时读诵回向西方乐一心念佛即一心念佛惟务使正念纯一为得耳不须犹豫也。
　　问古德教人念佛直须念而无念无念而念念与不念打成一片方是极则工夫今初学之士当无事时或能持念不忘一或涉事应物一句佛号未免蓦地打失是念时便有不念便无念与不念分作两橛如何得成一片今欲使无事之时觉照之心不昧应酬之际摄持之念常存作何方便始得相应。
　　答曰念佛有理念有事念若事念者惟一心念去务使字字分明句句相续盖不分明即是昏不相续即是散不昏不散一句佛号历历现前久之自然成就念佛三昧也理念者达得现前能念之心所念之佛因缘合成本无所有当体性空是念而无念也虽然性空而能念之心所念之佛历历现前是无念而念也然念而无念空观也无念而念假观也空假不二法身现前是中道观也若能与此观行相应则知娑婆净土只在一处弥陀自己原非两人如此念佛生净土必臻上品所谓生则决定生去则实不去是也苟或理性未明总在有边着倒安知念而无念无念而念的道理理既未明便欲求其相应不亦难乎今不管是事是理惟将一句佛号一心念去白香山所云行也阿弥陀坐也阿弥陀直饶忙似箭不离阿弥陀久之纯熟三昧成就自然无事之时灵照不昧应酬之际正念不忘也。
　　问持戒为修行之基不杀为大戒之本且因戒生定因定发慧则戒其首尚矣而在家之士染深业重痛夙习之难移且中年以来质弱病多苦滋味之未割岂带业往生先佛之慈悲不妨姑开一线抑往来舍受自难脱离三途因果酬偿岂能臻乎上品除之未能计将安出。
　　答曰不能斋戒乃富贵人之通病昔马祖答洪州廉使食肉问云食则中亟禄不食则中亟福夫不食既是福则食者得罪明矣东坡聪明盖世洞晓佛理然犹不免於食众生肉黄山谷平生斋戒严洁作发愿文痛自激励尝作偈诫东坡曰我肉众生肉形殊体不殊原同一种性只是隔形躯苦恼从他受肥甘为我需莫教阎老判自揣看何如此偈示人最为的切故净业行人当念我食一块肉众生受无量苦以念众生苦故不应食肉然带业往生教有明文但品第不高耳大丈夫当期乎上品岂可以带业自画乎。
　　问自修净土以来世界之虚妄根身之浮幻亦颇微有省觉乃当忧患之忽乘於虚妄者而顿起妄心又或穷困之频仍於浮幻者而屡生幻想是能知而不能证且能说而不能行此净德之难成实染心之易炽今欲使易炽者不炽而难成者竟成何法修持始能有入。
　　答曰障有厚薄悟有浅深其不相应处皆由见之未彻行之未熟触境逢缘未免打作两橛此初心行人之通病也惟智者即於不相应处痛下针锥着实看破一念回光当下安乐调伏既久习以性成自然不费力也。
　　问曰间念佛此心虽未至不乱亦不至十分放失惟夜间睡梦时尚觉从前习气种种现前岂熟处难忘多生之业习非暂时之所能胜欤夫睡梦尚难作主则生死安免浮沉今欲效古人长坐不卧而色力孱羸固愿学而未能若如平人夜眠昼餐则迷醒中分恐打并之难一将何道而使寤寐一如主人公惺惺常在耶愿熟闻。
　　答曰净业行人青天白日於是非爱憎之境杂然横陈时打失正念随境漂流者往往有之况睡梦中乎总由娑婆之情重净土之念轻以心衡平准之一低一昂有由然矣今惟着实看破娑婆世界上事总是苦是妄无一件真实可以留恋放下万缘一心念佛白日开眼时正念若不失则夜间眠梦时自然亦不失梦中既不失则死时正念现前亦不失矣天台智者大师云临终在定之心即是生净土时是也寤寐一如之境至此其庶几乎。
　　问古人大事未明必贵亲近明师朝参暮叩以求打彻是以三登九上古有传人即见性如赵州尚且八旬行脚今修净土人虽只单持一句佛号要期於明了心性一也而在家之士时地相限既不能如衲子之千里腰包即暂近导师亦不能如缁侣之抝折拄杖朝夕相对只是妻孥眷属眼见耳闻无非道障业累必欲一刀两段与善知识眉毛厮结固非舍家离俗不可抑在家中亦自有善巧方便耶此段因缘尤所愿闻。
　　答曰禅净行人不论在家出家惟看其因地发心真实与否若果发心真实虽居家与妻子眷属团聚智眼精明妨碍他不得古今眼见耳闻在家得道者尽有其人历历可考何必人人尽出家参访然后可以学道乎所以华严经净行品中令行人善用其心触境逢缘发一百四十愿其首愿云菩萨在家当愿众生知家性空免其逼迫若果知家性本空则一切随缘不生贪恋执着之心抱子弄孙嘻笑怒骂时皆足以开发性地裨助正观何在家出家之足云乎若发心不真实不惟在家不能得道即出家亦只是个随行吃饭僧耳。
　　问古人参禅有二三十年守一句话头而犹未彻者即如赵州尚四十年不杂用心香林四十年尚有走作况他人乎今念一句佛号与参一句话头一也而年已过知命以上色身日以衰頺病躯日就胧肿必欲一生取办恐过此以往未必有二三十年之工夫而安养境界又非苟且容易之可造就如何下手始得遂心伏冀开明以当鞭策。
　　答曰夫参话头乃是初心入门工夫其赵州四十年不杂用心香林四十年尚有走作是悟后履践玄涂所谓学佛学法是杂用心落凡情圣解是走作岂可与看话头者并按哉世尊於三乘法门外别开净土一门谓之胜方便谓之径路修行又谓之横出三界永明和尚所云万修万人去是也盖仗自己信行愿力及阿弥陀佛观音势至诸大圣众慈悲摄受之力如顺风扬帆直达彼岸有何艰险故十恶之人十念犹得往生灵禽八八随僧念佛尚复立化樊笼莲华发口况具正信福慧男子一心念佛而不得往生者乎何必虑定要二三十年工夫然后成就也惟恐信力不固娑婆念重净土心轻则不相应是在仁者痛自勉励耳昔有官人吴子才致仕家居专修净业自置一棺於堂上时卧其中令童子扣棺而歌曰吴子才归去来三界无安不可住西方净土有莲台正虑恶习牵缠自作对治庶念佛三昧易成就耳。

　　示德彰禅人

　　德彰上座归维扬住极乐园拨置诸务勤修净业又不远数千里寓书问所以修之之法余谓净业行人先当看破娑婆世界上种种弊恶无非是苦不生贪恋之心然后专心净土日诵大乘一心念佛发愿回向积之岁月念佛三昧自然成就所谓万修万人去是也然念佛具无量法门唯持名念佛最称捷径弥陀经云执持名号若一日二日乃至七日一心不乱其人临命终时阿弥陀佛与诸圣众现在其前是人终时心不颠倒即得往生阿弥陀佛极乐国土是也一心不乱者念佛之法须不急不缓务使字字分明句句相续盖不相续则意缘外境是不一心也不分明则昏昧便纷乱也离此二病方好念佛今不管是事是理但将一句阿弥陀佛一心念去信心真切自然相应六方诸佛各出广长舌相徧覆三千说诚实言政恐众生信不及耳华严大经归极于普贤十大愿王导归极乐宜时时细玩以资正信不可忽也。

　　温陵圆行上座请示净土普说

　　师云今日乃百源庵圆行上座率莲社众道友设斋延山僧升座开示净土法门山僧虽主持宗门而实圆修净业孔子云吾志在春秋而行在孝经山僧亦窃云吾志在禅宗而行在净土所以今日不辞忉怛向大众前纳败一番一任明眼人检点去大众还知么弥陀净土十方诸佛一音共赞历代祖师异口同宣是一条千妥万当还家底捷径毋论若僧若俗若贵若贱若男若女但一心念佛决定往生一见弥陀永阶不退时时闻法念念证果其功德利益不可思议但近代参禅不得旨者每执自性弥陀唯心净土之说不信此净土法门甚至广煽邪说教坏人家男女不惟自悞亦复悞他所以当时永明寿禅师深戒无证悟人勿得轻视净土又作四料拣示之曰有禅无净土十人九错路阴境若现前瞥尔随他去谓但明理性不愿往生久住娑婆则有阴境之患如首楞严五十种阴魔是也二曰无禅有净土万修万人去但得见弥陀何愁不开悟谓虽未明理性但一心念佛发愿往生既见弥陀自然开悟三曰有禅有净土犹如带角虎现世为人师来生作佛祖谓既明理性又修净业此乃世世生生自利利他殊因妙果四曰无禅无净土铁床并铜柱百劫与千生没个人依怙谓既不明理性又不愿往生永沉苦海那有出期寿禅师苦口叮咛如此可见佛不可不念净土不可不生明矣岂可徒执狂解自贻伊戚耶又众中颇有信向者亦不过悠悠过日虽口说净土而心系娑婆所以念佛者如牛毛往生者如麟角不道全无只是罕也故山僧常劝净业弟子须备三种资粮一者起决定信二者修真实行三者发广大愿何者决定信谓须信得娑婆决定是苦西方决定是乐阿弥陀佛观音势至现在此娑婆世界摄受念佛众生往生净土决定不虚又须信得阿弥陀佛是法界身徧入一切众生心想中众生念佛时是心即是三十二相八十随形好是心作佛是心是佛如华严解脱长者云我欲见安乐世界阿弥陀如来随意即见如此信得及始是决定信何谓修真实行谓净业行人先须看破世相放下万缘将这一句阿弥陀佛向四威仪内二六时中直心念去务使字字分明句句相续念到不念自念念而无念虽遇境逢缘种种差别这一句佛号历历现前日用中如此念佛始是真实行何谓发广大愿华严会上普贤菩萨发十大愿已复发愿云愿我临欲命终时尽除一切诸障碍面见彼佛阿弥陀即得往生安乐剎我既往生彼国已现前成就此大愿一切圆满尽无余利乐一切众生界彼佛众会咸清净我时於胜莲华生亲睹如来无量光现前受我菩提记蒙彼如来授记已化身无数百俱胝智力广大徧十方普利一切众生界如此发愿方是广大愿盖愿不广大即是劣愿行不真实即是妄行信不决定即是浮信如此而欲往生者难矣若信已决定行复真实愿又广大譬如顺风扬帆直达彼岸有何艰险更须知娑婆世界六道轮回受种种苦者只是个爱字极乐世界受种种乐必至成佛者只是个净字故古德云爱不重不生娑婆念不净不生极乐所以修净业者直须勇断爱缘勤修净念净念成就即是华开见佛时也既见佛已方知虽终日念佛而不乖于无念炽然往生而不乖于无生凡圣各住自位而感应道交东西不相往来而神超净域累系之业不能绊劫烧之火不能焚除天上之五衰谢人间之八苦风吟宝叶波动金渠天乐演苦空灵禽宣妙法非有假于他术乃是自己故乡田地尔还委悉么自是不归归便得五湖烟景有谁争伏惟大众久立珍重。

　　示惟祥上人

　　昔世尊于三乘中别开净土一门谓之径路修行亦谓之横出三界盖谓念佛往生甚易易也今时念佛者多往生者少其故何也良由觑娑婆不破信极乐不及耳娑婆弊恶种种逼迫有什么觑不破处极乐依正种种殊胜十方诸佛历代祖师苦口叮咛劝令往生有什么信不及处若真信不及觑不破则是盲冥无智痴众生只顾目前不惧身后他时后日其苦未有了在唯智者将娑婆世界一一觑破了极乐世界一一信得明白了然后放下万缘把这一句阿弥陀佛向四威仪中一心念去务使字字分明句句相续念到一心不乱花开见佛则知念即是佛佛即是念念非是念佛非是佛弥陀自己浑作一人极乐娑婆打成一片然后以如是法度如是众期九莲於上品会三祗於一生仰报四恩同资三有始是真正佛子也时不待人各自努力珍重。

　　示王莲实道者

　　师云道者奉佛持斋笃修净业又请山僧发明净土要旨以为西方公据还会么善业恶业皆由心造秽土净土并自心生故世尊云直心是菩萨净土菩萨成佛时不謟众生来生其国深心是菩萨净土菩萨成佛时具足功德众生来生其国大乘心是菩萨净土菩萨成佛时大乘众生来生其国乃至施戒忍进禅智是菩萨净土菩萨成佛时具足六度众生来生其国故云欲得土净当净其心随其心净则佛土净敢问心毕竟作么生净还委悉么本来无一物何处惹尘埃弥陀方脱口净土已花开五浊本来净三祇不假排人人火宅内俱坐宝莲台珍重。

　　普劝念佛文

　　夫人之情莫不厌苦而欣乐舍苦而取乐今有极苦而不知厌舍有极乐而不知欣取非大惑欤极苦者此堪忍世界生老病死种种逼迫是也极乐者西方阿弥陀佛极乐世界依正二报清净庄严是也古德以众生长迷不达苦乐之故乃合两土而较量之曰此则血肉形躯有生皆苦彼则莲华化生无生苦也此则时序代谢衰老日侵彼则寒暑不迁无老苦也此则有漏之身病苦交缠彼则报体清净无病苦也此则七十者稀无常迅速彼则寿命无量无死苦也此则亲情爱恋有爱必离彼则法性眷属无爱别离苦也此则仇敌冤雠有冤必会彼则上善聚会无冤憎会苦也此则困苦饥寒贪求不足彼则衣食珍宝受用现成此则丑恶形骸根多缺陋彼则端严相好体有光明此则轮转生死彼则永证无生此则修道难成彼则直阶不退此则丘陵坑坎荆棘为林土石诸山秽恶充满彼则黄金为地宝树参天楼耸七珍花敷四色此则双林已灭龙华未来彼则阿弥陀佛现在说法此则观音势至徒仰嘉名彼则与二上人亲为胜友此则群魔外道恼乱正修彼则佛化一统魔外绝踪此则媚色妖淫迷惑行者彼则正报清净实无女人此则恶兽魑魅交煽邪声彼则水鸟树林咸宣妙法二土较量境缘逈别而乐邦之胜其数无穷未能悉举也今据此而审观之娑婆之苦既如此西方之乐又如彼而世之人懵然乃不知欣之厌之取之舍之者皆由多生妄习盖覆自心智慧不生晣理不明故也呜呼人无远虑必有近忧世人莫不知有死而不为死后安置好去处者亦大错矣所以世尊出世种种方便劝人念佛求生净土无非指示人个去处底路头耳阿弥陀经云若有善男子善女人闻说阿弥陀佛执持名号若一日若二日乃至七日一心不乱其人临命终时阿弥陀佛与诸圣众现在其前是人终时心不颠倒即得往生阿弥陀佛极乐国土夫一日二日乃至七日一心念佛尚得往生况一月一年乃至尽形寿一心念佛而不得往生者乎又观无量寿佛经云或有众生作不善业五逆十恶以恶业故应堕恶道若能至心令声不绝具足十念称南无阿弥陀佛称佛名故於念念中除八十亿劫生死重罪命终之时见金莲华犹如日轮住其人前如一念顷即得往生极乐世界夫十恶之人十念之顷乘佛愿力犹得灭罪而往生况正信之士百念千念万念乃至不可说念而不得灭罪往生者乎故我普劝世人忙里偷闲每日念佛或百或千或万念讫填圈回向净土一年既满然后总算共念佛若干万记之于册尽形受持渐积净业现为佛光照烛罪灭福增远为三圣接引必生净土行实愿实因真果真若肯信从是真法侣。

　　普劝念佛放生文

　　夫人生于世百年光景能有几何一息不来便是隔世万般将不去惟有业随身当此之时欲念一句佛得么欲放一生命得么故我今日普劝世人毋论若贵若贱若富若贫若男若女若老若少皆可回头着眼看破偷一日之闲念三时之佛节浮滥之费救危厄之命作净土正因植慈悲种子所谓念佛者非念他佛乃念极乐世界阿弥陀佛以彼佛夙有重誓摄受念佛众生往生净土故也放生者非放他生乃放自己多生六亲眷属以渠无始劫来曾与我互为父子兄弟诸亲但改形易报不复相识故也何以知然阿弥陀经云从是西方过十万亿佛土有世界名曰极乐其土有佛号阿弥陀今现在说法乃至云闻说阿弥陀佛执持名号若一日若二日若三日若四日若五日若六日若七日一心不乱其人临命终时阿弥陀佛与诸圣众现在其前是人终时心不颠倒即得往生阿弥陀佛极乐国土十六观经云或有众生若能至心令声不绝具足十念称南无阿弥陀佛称佛名故於念念中除八十亿劫生死重罪命终之时见金莲华犹如日轮住其人前如一念顷即得往生极乐世界楞严经云忆佛念佛现前当来必定见佛如上三经所云岂非念阿弥陀佛者往生净土之明证乎华严经云一切众生有命之者常生利益慈念之心尚不恶心恼诸众生何况於他起众生想故以重意而行杀害楞伽经云有无量因缘不应食肉谓一切众生从本以来展转因缘常为六亲以亲想故不应食肉梵网经云以慈心故行放生业应作是念一切男子是我父一切女人是我母我生生无不从之受生故六道众生皆是我父母而杀而食者即杀我父母如上三经所云岂非放生者乃放自己多生眷属之明证乎古德云佛言不信何言可信人道不修何道可修今得生人道矣得闻佛言矣而不信不修吾未如之何也已矣其娑婆净土之鄙劣殊胜杀生放生之罪福因果俱广载经文兹不繁赘惟高明者幸自博览转化未信功莫大焉。

　　重刻龙舒居士净土文序

　　窃惟众生以爱故堕落娑婆如石下井无由可出诸佛菩萨居寂光实报土中心地法眼悉皆洞见乃乘悲愿随类现身多方援拔或为国王大臣沙门居士以及奸偷屠贩但有可化之机无不现身摄受今观龙舒居士王公虚中岂非其人者乎居士少业儒为国学进士博学能文尝解六经语孟老庄不蹈袭前人一字中年恍然自悟曰皆绮语也乃弃去专奉净土之教礼诵不辍发愿往生临终见佛来迎屹然立化其存日本诸经论着净土文十卷谕世无一理不明无一人不劝其言悲哀恳切闻者兴起有念佛而鬼祟却走者有念佛而眠梦得安者是验之于生前者也其翻板而舍利迸出示梦而沉疴顿起是验之于身后者也至诚感通一至于是谓居士非佛菩萨乘愿而来摄受众生归於净土能若是乎昔空隐老人尝以居士之文刊板于粤东广劝念佛参戎范公法讳今已奉老人之教有年兹扈从王驾镇闽乃率莲社诸上善人复翻板于闽中以广法施功竣命余一言冠诸篇首夫净土法门金口谆谆见诸大乘经论如日月之揭中天凡有眼者孰不见之且古今依之修持往生极乐者不一而足况龙舒现居士身修沙门行临终立化灵验昭彰其言不信孰可信乎称扬净土本属宿怀逢兹胜缘倍增踊跃忘其鄙陋乐为疾书。

　　重刻天如禅师净土或问序

　　昔世尊於三乘教外别示净土一门详开九品普接三根本是至简至易之道又是难信难解之法故经云不可以少善根福德因缘得生彼国可见能谛信净土者乃是多善根多福德多因缘之人也近世参禅未得旨者乐谈向上佛祖在所诋诃心性亦复扫荡况教令念阿弥陀佛求生净土是犹资章甫而适越匪徒无用反滋鄙笑昔永明寿禅师作四料拣以禅净二门抑扬诫劝政为此辈耳其意盖谓参禅者纵得一念从缘顿悟犹有无始习气一生功行未能卒尽若不求生净土亲觐诸佛以自磨炼久居娑婆则有阴境之患故有十人九错路之诫念佛者虽现生未能开悟而一生彼国即阶不退一见弥陀即悟无生故有万修万人去之劝夫永明为法眼嫡孙不专以本分事接人而乃於净土一门晓晓若此是岂无故而然耶学者盍深思之天如和尚得法天目禅净圆融固是家法又虑禅者不达永明料拣之旨乃作净土或问一书自立主客反覆酬诘释其群疑示其修法策其怠惰然皆博引大经大论及诸祖成言以证其说以生其信余观净土诸书不啻汗牛求其婆心苦口克的示人无出或问是不独为净土指南实乃禅学者之金针也铨部林公涵斋居士长斋绣佛栖心禅净者有年痛今时禅者务虚名忽实践辨髦净土自失法利深可悲悯乃特倡刻是书庶几药其万一是亦永明天如之心也命余一言以发其意劝赞净土本属夙心不敢以不文辞漫为识诸简首。

　　答张确庵太史书

　　久踈音问殊切注怀忽辱手墨欣慰无量净土法门如天普盖三根皆摄不独为钝根禅者每以为钝根所修而忽之误矣如永明寿慈受深圆照本中峰天如等皆宗门巨匠远而推之龙树马鸣天亲无着皆地上菩萨然且发愿往生况博地凡夫乎若不愿生净土总在三界头出头没脱生胜处转身之间福尽沉沦又是从头起不可不着力也娑婆苦海种种逼迫正是成就吾人修行处欢喜顺受不可别生异念净土诸书时一观览庶不生疑阻以负释迦老子苦口婆心劝归极乐也留意幸甚。

　　唐善导和尚劝念佛偈

　　渐渐鸡皮鹤发看看行步龙锺直饶金玉满堂难免衰残老病任你千般快乐无常终是到来惟有径路修行但念阿弥陀佛。

　　演善导和尚普劝念佛偈八句句各一首

　　渐渐鸡皮鹤发光阴密密摧拶见他老态堪怜不解自己观察须知是身非身一似瀑流聚沫普劝及时念佛勿待气衰力脱。
　　看看行步龙锺咫尺千里难通回想当年足力枉自蹭蹬尘中未曾踏着实地那解反省己躬普劝及早念佛下坡快便难逢。
　　直饶金玉满堂日夜打算思量一旦撒开两手都属别人主张昧却自家宝藏贪他瓦砾怆忙普劝尽施念佛西方乃是宝方。
　　难免衰残老病世间若个能信只恃气血刚强那思老病跟定一旦缠绵枕席八苦交煎难禁劝君趂健念佛直入莲胎托孕。
　　任你千般快乐岂知乐是苦因通身都是罪业永劫不免沉沦善恶冥中有簿件件录上姓名普劝一心念佛慧光烛破迷情。
　　无常终是到来万般一旦抛开空占青山片地徒将白骨深埋了无一物是我岂有纤毫带回普劝预先念佛莲根厚自栽培。
　　唯有径路修行一日胜过千生只贵当人行愿亦复仗佛光明三昧时时成就罪垢念念冰清普劝信心念佛莲台上品标名。
　　但念阿弥陀佛不须别求法门直下转凡成圣一似北溟化鲲句句珠联不断字字镜照毋昏见佛随念即见娑婆净土休论。

　　念佛偈

　　三界场中休着脚九莲台上好标名他时撒手径归去始信无生无不生。
　　径路修行唯念佛六根都摄一心明娑婆翻转成安养碧沼青莲火里生。
　　生死轮回无了日一心念佛往西方亲见弥陀闻妙法菩提果熟自馨香。
　　苦海洪深万丈波多生沉溺竟如何劝君念佛归安养彼岸高登唱哩啰。
　　三界无安休驻足西方有路要归来一心不乱持名号步步莲华火里开。
　　极乐胸怀与众殊莲华步步自相随一尘不染恒清净休问弥陀更是谁。
　　苦苦甜甜空世界昏昏扰扰梦身心众生极苦谁能捄唯有弥陀愿力深。
　　死死生生何日了流流浪浪几时休不知念佛归家路苦海何由得出头。
　　念佛人心地净净心念佛身无病诸佛欢喜降吉祥道根永固常精进。
　　念佛人厌五浊五浊流连终堕落心心回向去西方此路行来方不错。
　　念佛人定成佛脱却凡胎换圣骨莲华台上化生时八德池中亲沐浴。
　　念佛人息贪嗔了知身世等浮尘不着不恋无拘系逍遥自在合天真。
　　念佛人志坚固八风难动须弥柱三界炎炎火宅中步步踏着无生路。
　　念佛人佛境现万法皆唯心所变是心作佛更非他犹如照镜见其面。
　　念佛人六根摄更不随尘妄分别净念连持若贯珠昼夜循环无间歇。
　　念佛人最尊贵诸上善人同一会不分男女及贤愚一见弥陀皆不退。
　　本有真如性众生与佛同廓然心自悟如日照虚空弥陀大愿力摄受念佛人花开亲见佛在处度迷津如来真实语深信勿生疑依佛修行去决定证菩提马鸣与龙树端的是吾师禅净圆修证何劳更泣岐极厌娑婆苦尤虞后世差一心勤念佛托质白莲花信心常不退发愿在生生般若因缘熟菩提果自成全凭般若力照破世间心心净佛土净弥陀行愿深死生有怖畏当依佛功德直下见弥陀何须问弥勒。

　　西方三圣赞

　　稽首西方无量寿遥垂金臂接娑婆众生度尽方收手几个知恩出爱河。
　　稽首西方观世音度生悲愿实弘深唯将一滴真甘露洗尽人间热恼心。
　　稽首西方大势至宝瓶顶上放光明摄念佛人归净土一悟无生无不生。

　　阿弥陀佛赞(为谢简生居士作)

　　稽首弥陀大慈父庄严净土在西方摄受三根念佛人同归极乐速成佛我佛真身徧法界寿光无量满虚空茫茫大地诸有情总在如来寿光内众生与佛同一性究竟无二亦无别如来全体入我身亦如我在佛身里六八愿王起因地而今愿愿皆已满佛子应作如是观愿行亦当如我佛。

　　净土旨诀(终)

