续藏经   二林唱和诗
　清 彭绍升集

　　 

　　二林唱和诗

　　　　知归子　集

　　目录

　　彭绍升偶题四首　　汪元亮和知归子偶述四首　　彭绍升酬竹香子普呈诸同学四首　　罗有高得知归子偶述诗及竹香子和诗欢喜赞叹亦成和诗四首　　汪缙和知归子偶述四首　　罗有高二林居唱和诗跋一首

　　偶述四首

　　　　彭绍升
　　畴昔事诗书。每纡经世策。抗志师皋夔。天衢奋六翮。登高瞰浮云。一去无留迹。长歌入草庐。梦觉东窗白。
　　齐居叩元关。服气思却老。丹书伫九霄。青鸟期三岛。秋风吹鬓丝。黄叶同枯槁。焚香得坐忘。触目咸浩浩。
　　净水发莲台。光明生众窍。回心向西池。廓尔同一照。轮转断因缘。修持得津要。翻怜历劫来。土偶长相笑。
　　人生系阎浮。大患痴与恋。谁收一战功。萑苻坐清宴。兰若足安栖。伊蒲好共荐。远公课六时。残漏声声禅。

　　和知归子偶述四首

　　　　汪元亮
　　众生娑媻(俗作婆)界。为恶如饮食。业缘尘冥冥。颠倒六合窄。旦暮形气尽。游魂安所适。无始入轮回。妄自遗灾贼。软动而蠉飞。鱼鳞而鸟翮。昔也腼人面。今也忽变易。四方及上下。俱作苦恼宅。每叹皇古初。弃我如遗迹。缚箸(俗作着)地根久。光音勿可即。思之又思之。焉能寐通昔。病磨(俗作魔)渐窥司。(俗作伺)乘我暗弱隙。仰赖造物仁。幽明父母力。更逢作人代。长养蒙深泽。至今[见/寸]不死。独袌残卷册。默惭报恩身。贫贱转狼籍。长恐一念驰。负此处室白　(一)。
　　往来古及今。有长无不剽。幼者日以壮。壮者日以老。不遇善知识。妄谓他谬巧。我闻大乘言。得以海喻了。利物故不争。无尽出珍宝。润泽为土膏。广大同天昊。万川趋东流。学海笑池沼。学圣人云何。观海坐海岛。更观百千海。一海安足道。一海一世界。世界相回袌。消归自性中。那复论大小。海水为桑田。润者时亦稿。如来法流水。终古此浩浩。回看二乘人。几同落叶埽。西方阿弥陀。八万四千好　(二)。
　　起信苦不坚。闻法苦不要。[局-口+(囗@夕)]土远乎哉。心灯还自照。往生动念间。大梦忽大觉。永永无退落。常行佛训诰。彼佛无量寿。光远而有耀。与此恶众生。机缘相感召。拔济甚疾速。悲愿善引导。女人及根缺。劣弱皆可到。决定勿复疑。专持[肆-聿+(尔-(平-十)+(采-木))]陀号。至彼极乐国。万劫享清妙。鸟唤无常空。鸣韵喧不喿。(俗作噪)风林仙乐声。委宛生窔窍。一池功德水。阑楯宝围绕。[纟-八]黄青白华。亭亭出泥淖。内绝三毒烦。外谢群魔闹。菩萨为良友。远离诸倨傲。既得无生忍。定力莫可挠。还来三界中。破暗同日耀。回转阎浮提。都作[局-口+(囗@夕)]方貌。尔时见世尊。宁负世尊教。是义如不妄。勤为愚者告。是义如不然。长为智者笑　(三)。
　　意(俗作忆)昔六七龄。颇深文字愿。唯恐不如法。哭泣生眷恋。於兹三十三。[寂-又]寞岁既宴。剎那怛剎那。微细思其变。青已落颠毛。白未绉颜面。精性不暂迁。日月不久禅。本来妙圆明。信根随发现。罪恶无量劫。冰泮雪见现。一佛一切佛。此即无碍辩。一土一切土。此即知正徧。具缚诸凡夫。而与众生援。犹[粥/者](俗作煮)恒河沙。犟(俗作强)欲成嘉馔。是故道行难。往往空叹羡。读书自述诗。法门启方便。知归得所归。君应为我先　(四)。

　　酬竹香子并呈诸同学四首

　　　　彭绍升
　　吾观阎浮提。杀戮为饮食。茹毛自古然。此风日以棘。深渊布网纶。密林候罾戈。嗟彼罪伊何。无端(俗作端)忽见逼。况复鼓刀屠。日夜行残贼。将钱买他命。饱啖各自得。大者或瓜分。小者便狼籍。安知椀楪间。冤魂百千亿。弥天怨难平。化为厉与蜮。忽复得人身。砺刃划仇敌。无始入轮回。更互为主客。不有大觉王。谁能破斯惑。愿告我同袍。充彼慈恩力。普宣梵网文。淳风被四国。鸡豚放不收。鱼鸟欢共适。是愿诚难成。我怀安可释。知君不我迂。快睹莲华白。
　　莲华何亭亭。独立八荒表。移植污泥中。支蔓苦萦绕。涤除见本根。水清华色皎。静夜发奇光。光中世界好。弹指变东西。息心齐大小。仙乐奏空林。法音鬯鸣鸟。我怀既恬恬。物意俱悄悄。南无阿弥陀。一了一切了。
　　觉海浩无边。群生本[纟-八]妙。沿流昧真源。生死不自料。如来大悲心。为尔勤诏告。儒家道其常。老氏观其徼。由来三界中。一月无两曜。分身遍群机。万影同[寂-又]照。是义实有征。匪我言则耄。大罗诸天人。并服如来教。嗟兹末法中。执相咸鼓闹。徒拟射虚空。安能外覆帱。尔我幸同心。知恩曾莫报。誓尽本来生。常为世间导。闲游涅盘门。无梦亦无觉。
　　吾闻刘仲恩。喜作西方观。亦有庞道元。长与妻儿伴。同登[寂-又]灭(俗作灭)场。心迹何曾判。往生得无生。二义同一贯。至今仰末光。高标插天汉。小子缅前修。天属怀深眷。入山尚徘徊。埽室容清宴。所[(百-日+目)/(冗-几+心)](俗作忧)业未成。坐令岁将宴。挥手谢浮云。观身同闪电。欲海苟不枯。恶道焉能断。知归便须归。行来无留恋。

　　得知归子偶述诗及竹香子和诗欢喜赞叹亦成和诗四首

　　　　罗有高
　　光音辟空劫。开目嗜饮食。长养诸根虫。蠢动生业识。俄然男女判。倐忽淫思逼。纳想流[(舛-夕)/(冗-几+心)](俗作爱)间。团栾交二色。无始一念迷。坐令中阴惑。颠倒出种类。转回日充塞。见分相分兴。一体画畛域。眼耳鼻舌意。与身成六国。国国不相知。互互为盗贼。各各无厌足。昧昧觐苟得。兼之矗我人。两峰树屴崱。[中/(冗-几+心)]恶不停感。攻取妄罗织。同类首尾换。能无肆戕殛。类类呼党群。强弱如卷席。哀哀獉獉初。人畜并狼籍。恭惟古贤圣。应化立人极。明伦措义理。正彼淫欲忒。假物烦深悲。勤体教稼穑。驱导猛挚者。放之归幽逖。都俞置虞官。上下驯鳞[飞/异]。仁风来威凤无解球磬侧。维时下土夫。淳闷安作息。耕织故有营。眉寿翻多福。中间杂治乱。民性困讹易。恶习迭(俗作迭)垢缠。性光堕深黑。[中/(冗-几+心)]贪与杀贪。辗转落其实。中古别氏族。嫌疑辨琐赜。久如堤防穿。祸始一蛾隙。郑卫波靡靡。流末滋险剧。衾枕弄戈矛。骨肉飞鸣镝。用[(舛-夕)/(冗-几+心)]涂炭基。辙辙沿旧则。佐以口腹孽。黏黐难刷拭。太平物力丰。宰杀沃宾客。冠昏丧祭乡。剁割谁叹息。当人哀怒时。物命恣烹磔。当人欢喜场。物情尤恸戚。强忍庶生苦。脆填七情坼。入鼎既号跳。下咽犹唧唧。那忆他生恶。但记今生敌。为旱魃疫疠。人愚不知惕。不然为豺虎。不然为蛊蜮。或司人潜行。或居人肝鬲。众生种种病。万变难可测。生臧(俗作脏)熟臧中。冤虫百千亿。形状见方书。蠧[口*(一/巾)]若蚕蚀。何故乐交报。为彼输精液。不然复人身。啸侣播灾厄。变现罗剎面。坑屠快冤积。吾观前代史。淫杀代新辟。奇痛不忍言。往往伤心衋。哀哉去圣久。磨说歧且嶷。外藩周孔言。内扩色食宅。冠裳陈钟鼓。拜跽尽仪式。諟彼牙[木*献]起。二端常的的。羊蒙虎皮毛。凡假圣墙壁。雷同徧娑媻。机械阶往昔。偶闻戒瞋痴。大笑落巾帻。宁伊性如然。夙业作使力。幻师弄傀儡。甘受魔鬼役。大有利根汉。系恋惮更革。乍前已却去。疑悔环相搤。躲根在微茫。拈尘自乖隔。鼓唇出戏论。滑稽颇徽繣。闻之无柰何。正襟坐而默。嗟予堕已久。好内欢噬腊。一微戛层汉。澄冰凝卤卤。因缘读棱严。谬为文字鼏。决定清净诲。正信匪调直。差沱(俗作跎)今几春。诸尘日[黍*翏][黍*日]。恩感大慈愿。摄受尽微僻。投我障难丛。宝珠瞥衣裓。虽然不再现。[瓝-勺+血][瓝-勺+血]如可即。普观不净观。四大智火赫。再观观还源。色味无留迹。誓尽未来际。护念敢偷斁。得无碍辩才。洞诸尘翳隔。同十二类生。永脱生死籍。南无阿弥陀。施我毫光白。
　　吾观大愿品。无边无本剽。知刃剖微尘。囊括大千昊。二百十亿剎。剎剎迁择了。四十八愿王。愿愿庄严好。一二三四五。五愿净烦恼。三途坦光明。胎狱化莲褓。衣食称念来。殿阁珠胜媌。和合种种香。香香行佛道。事事绝希求。一一嵌七宝。哀哀阎浮提。用此肆好狡。欲海结空沤。四大共缭绕。堕地哭啼啼。悔觉苦不早。因循习前尘。景事纷相绍。习习眷恋生。久久贪痴造。得知蔗杖甜。翻怜出胎懆。食色田宅衣。筹运尽精眇。口口知止足。心心计多少。无贵贱贤愚。各各不知老。坐斯心地荒。鲜得长洒埽。等闲施余财。责报甚诛讨。能修有漏业。已属庸中佼。但惜德本迷。画饼论饥饱。况其剥他人。仰箭能无[受-(冗-几)]。周徧历三途。虚妄成毒挠。普愿诸有情。怖畏力擎矫。欣彼自然福。意欲念昏晓。回向今在兹。纤疑堕空淼。南无阿弥陀。垂手青莲表。
　　青莲涌香光。优昙钵华妙。十二光如来。光光炽莲曜。莲根空倚依。普擎普覆冒。哀哉逃逝久。违背慈父约。如斯妙莲台。污嫚肆殄暴。恭惟清净相。随缘无变貌。亭亭出泥淤。曾不滓泥淖。但恨委谢动。未得长开觉。巍巍释迦文。莲舌垂典诰。摹写极乐尊。指引最明到。群生变苟难。闻之为矧笑。翻以简易法。疑虑自封罩。树大我幔幢。妄语逐蝉喿。华严与净土。权实并誊照。如普贤文殊。华严三圣号。龙树出龙宫。愿生何慥慥。是三大菩萨。岂其偶荒耄。又如首棱严。势至陈功效。专意譬子母。历劫偎怀袌。牛呞净业熟。遂脱牛呞报。斯与闻思修。同是圆通要。登科下第言。鼓瑟柱已胶。禅心净土心。心心无动掉。佛念众生念。念念相钩钓。蜾蠃呼螟蛉。诚以一克肖。家鸡伏雉卵。出壳由啄鞄。生佛况一体。起信何悔懊。历代善知识。劝生勤谕诏。其言明且清。搜抉净土奥。世士缚深业。披诵憎其傲。寒闻不阙疑。衷旗转风纛。我友知归子。照诸蚊蚋闹。破口舒赤舌。儗障颓波潦。杰然末法中。天骨信雄奡。愿子逆流去。返闻威九窍。南无阿弥陀。无诤发清啸。我友知归子。契阔心旦旦。寄我一张字。危语竦懒嫚。歌偈七八首。香洁比莲瓣。君心我知之。乐善善共荐。载读竹香句。海潦卷清辩。同心三千里。朗朗见颜面。得椷来开读。对椷泪如霰。[(舛-夕)/(冗-几+心)]庐无端由。杜撰出身段。一字一怆恻。泪落珠毋贯。遥遥谓[(舛-夕)/(冗-几+心)]庐。岁华各云晏。系心期一缘。衢道摩畔岸。兼告诸同袍。精修慎勿劵。佛说波旬说。决定宜区判。问涂首康庄。迈往震雷荐。小子即巽弱。骥尾诚眷恋。此心二六时。黾勉迟露电。弄笔穷愁中。春蚕自营罥。忏悔复忏悔。饮药忽瞑眩。他日刺头来。共刻莲漏箭。跛鳖多濡滞。不休铭寸愿。深心乐余光。翘首诸公先。南无阿弥陀。大悲布方便。

　　和知归子偶述(并序)

　　　　汪　缙
　　序曰。知归子邀余和自述诗。予欲一例随喜乎。恐徒增其法执。欲不一例随喜乎。我已跃跃然欲罢不能矣。如法恩惟。作前后和诗。
　　有人梦为儒。严气风策策。照镜整衣冠。山鸡弄羽翮。回看世上人。瓜田多履迹。一朝梦觉时。笑倒李太白。(太白有嘲鲁儒诗)。
　　有人梦为仙。脚底云浩浩。御气须臾还。已徧游三岛。回看世间人。小年易枯槁。一朝梦觉时。自身毕竟老。
　　有人梦为佛。因明而立照。净土一以归。禅关握秘要。回看世间人。相量以蚓窍。一朝梦觉时。妄想殊可笑。
　　我乃凡夫身。粥饭常恋恋。但有粥饭吃。伸脚眠至旦。问儒儒不知。问禅禅不荐。问道道不能。梦与梦相禅。
　　我亦游於儒。孔孟炳方策。程朱与陆王。大鹏振双翮。纷纷觅剑徒。劳矣刻舟迹。独有忠孝心。铁华万年白。
　　我亦游於仙。诸仙同浩浩。长恐鳌身翻。没却海中岛。凡夫笑高真。问谁先枯槁。独有忠孝心。后天而不老。
　　我亦游於禅。无止亦无照。问君何以然。禅门要非要。赵州云门老。两个无一窍。独有忠孝心。祖祖破颜笑。
　　我友知归兄。子母长相恋。秽土一何喧。净土一何宴。提肝奉弥陀。布发为之荐。大哉忠孝心。三教互相禅。

　　二林唱和诗(终)
 二林唱和诗跋

　　　　罗有高
　　乾隆四十一年。有高自浙东过苏州。故人彭君。出是册示予。且命校其字之违古甚者。得一再读之。悲响[王*灵]珑。[僾-(采-木)+中]然迦陵频伽二六时中和雅音也。芬然曼殊娑华新好华片也。独念予今去作诗时六年。尚痴痴迷迷。流落人间。净业荡无纤芥。罪疾等於须弥。陈思王之咏飞蓬。意欲同之。不莲界之思。何思乎。思而不学。自取怠焉。念之哉。
