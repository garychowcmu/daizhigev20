续藏经   报恩论
　清 沈善登述
　　 

　　报恩论
　　报恩论目录

卷首
　　恭录　　列圣护法纶音　　证经(十二则)　　答问(二十五则)

卷正上
　　净土法门纲宗　　无量寿经纲宗　　往生正因定论　　辨正五逆谤法不得往生说　　二教通喻　　杂说(二十五则)　　代众回向发愿疏　　写经记

卷正下
　　醒迷歌(五十章)　　劝俗歌(五十章)　　往生公据　　阿弥陀佛礼想仪　　戒杀忏愿偈　　附录慈云忏主忏愿文　　附一法治四病说(改正玉峰师作原名四大要诀)　　改定僧玉峰摩崖圆满白众偈　　小霍山摩崖道场写经始末记(续出)

　　上卷多说理性。下卷先以两歌。断疑生信。次以公据等三篇。专说事修。而末篇之说。遂附及之者。所谓应病与药。期於病药双忘。性修不二。而止世界无尽。未来无穷。区区本愿具在。代众回向疏矣。度必有无量发心。菩萨览而兴起者。佛法世法真俗圆融之本旨。庶几普徧昌明欤。其卷首卷附诸篇。无非欲发明此旨。已详卷首述意篇。子简既为写录。随依香岩例。句读圈点之。为令阅者易於醒目。文人批尾陋习。固不暇避也。其用意良苦。有心人应共谅尔。
　　未还谨识
卷附
　　上锺子勤夫子书(以下三书劝读书人兼论道家)　　其二　　其三　　谷梁补注再书后(是篇以天佛圣合言之可见道无方体当下即是说异说同祇成戏论)　　致杨仁山书(代许息安)　　善生经序　　精严寺同戒录序(代妹婿刘颂年作此篇劝官长护法维系民心)　　又序(此篇劝信入法门者可证禅教律三宗统归净宗摄无不尽)　　天台县护持丛林永禁私占示(代妹婿刘颂年作可为护法榜样)　　募修扬州高旻寺正殿疏(代寺僧了凡作劝缁素各安本分即俗恒真)　　募修真觉寺缘起(劝法门中人护持台教阴翊皇度崇正辟邪)　　补玉峰师念佛开心偈六首　　达摩祖师像赞　　又指画像赞　　大通智胜佛拈颂　　静坐箴　　留仙阁颂　　经正民兴说(续出)
　　列圣护法纶音　　　　　　　报恩论卷首
　　顺治十五年九月　世祖章皇帝敕谕玉琳通琇国师书

　　朕惟立纲陈纪敷政而易俗移风见性明心传教以牖民觉世考其功业则事有殊途论厥精微斯旨归同轨然遡无生之真谛不缘意象以求证般若之妙源非因文字而显欲问大千之觉路先皈不二之度门赖初祖之既来遂法衣之不绝燃灯而照昏瞶建鼓以醒愚聋爰指善诱之津诞施方便之力付法将逾百代知名何仅千人莫不宗旨共扶流风大阐用慈悲而度天下佐平治以化民生允有裨於盛时故恒尊於历世兹闻尔僧通琇慧通无始智洞真如续五叶之正宗万法从而归一屏六根之邪识四大是以尽空扫末世之狂禅秉如来之正觉诚超生融之学而迥播观摩之名者也朕俯询法器缅想高风思御宇以来期沛无为之治而虚席以待乐闻无漏之因用是特遣司吏院掌印官张嘉谟颁赐玺书远延杖锡尔其遄驱象驭早践龙墀陈密义之慧空赞皇猷之清净呜呼顺风而问朕将同访道于崆峒计日以来尔尚效朝宗之江汉钦哉故谕。

　　又顺治十六年四月

　　朕维教阐西乾法流东土付妙心於四七传正果於二三莫不以参悟透脱者为真乘操履纯一者为法器故南岳不污垂护念於庾岭马师大用揭震喝於雄峰以至滹水建黄檗之宗高峰继雪岩之绪源远流长良有以也朕殚心诚正逊志危微务期於道岸诞登允怀乎德修罔觉因念夫禔躬立政聿本於见性明心大道本同精义无二缅思宗派必有高人闻尔禅师通琇临济嫡传笑岩近裔心源明洁行解孤高故於戊戌之秋特遣皇华之使聘来京阙卓锡上林朕於听览之余亲询释梵之奥见其机锋峻利论义圆通直指向上之关信称谛当证彻无生之旨不落言诠实获我心深契予志间泛及於众说亦博综乎百家名理恒超决疑无滞洵法门之龙象禅苑之珠林者也用是特降褒纶赐号大觉方欲久留瓶钵时听伽音冀朝夕之启予庶默成夫元旨而禅师欲全子道祈尽孝思坚请还山勉襄石塔远追目犍连之度母近承陈尊宿之养亲有裨人伦克端风化朕俯徇其愿敕护遄归惜山川之既遥倐夏秋之已隔永言遗韵惓惓於怀追惟对御之言实发大乘之秘传灯可续末法所希爰是复降温纶加封大觉普济禅师赐以紫衣并予金印遣使赍往昭朕眷衷重扬法席之辉永镇山门之宝於戏龙章载锡式增慧日光华椹服新颁克绍佛衣法数祈承显命益勉勤修钦哉故谕。

　　又

　　自杖锡南还时勤企念五湖烟景三江秀丽荷衣松食致足乐也阊阖风至秋色依依益深白露伊人之想自迩以来企彻禅宗勤心法宝慨佛果应庵之后差近阒寂今雷音虽震而北方犹若未闻故末法比邱少奉戒律其口谈无而行在有者又如麻粟也兹欲於都城建立皇坛俾衲子一千五百人众受毗尼戒七条一缕出自上方五戒三皈重宣佛义然非禅师亲为羯磨正恐以最上慈航为人天阶级耳惟冀荷担如来阐明大法不辞远道惠然肯来则皇城四众重闻薝卜之香新学缁流顿长菩提之树知禅师以佛法大事为先不以静退小节萦念也遥瞻浮渡速慰悠怀。

　　康熙四十年嘉平月　圣祖仁皇帝御制补陀罗迦普济寺碑记

　　稽考梵书补陀罗迦山有三一居厄纳忒黑一居忒白忒一居南海即是山也本山志书未得其详当年海寇猖狂凡禁海之外寺宇梵剎皆为灰烬自康熙二十二年荡平台湾海波永息故游方衲子因旧基址斩蓬蒿艾藜藿而更新焉朕时巡浙西特遣专官虔修净供敬书题额永镇山门复发帑金重修寺宇务俾殿堂庑牖丹碧华烨棼橑焕美而一木一石悉出公家一夫一役不烦民力上为慈闱延禧下为苍生锡祉也朕自弱龄诵读经史以修齐治平为本未暇览金经贝叶空寂泡影之文所以不能窥其堂奥槩而言之元者善之长也佛者以善为本推而扩之大约无二上天好生化育万汇大士慈悲度尽众生亦无二也朕求治勤民四十余载矣今者兵革已销而民生未臻康阜梗顽虽化而民心未尽淳良皆因水旱靡常丰歉各异此朕寤寐孳孳不能释也以大士之力庶几慈云法雨甘露祥风使岁稔人安万姓仁寿则普济之弘功即时雍之上理是朕之心也夫爰书翰简勒诸穹碑垂示无尽云。

　　又御制重修天竺寺碑文

　　朕御麻凝庥心周区域省方设教跸驻山湖眷兹民力於东南讵止皇舆之名胜若乃因其旧迹无侈前观则天竺寺之所由以重修也粤惟鹫岭着於西方法轮则一竺峰丽於南国名剎维三固缁梵所熏修亦仙灵之窟宅潮音送响遥接普陀塔影横空长留舍利瑞光发於涧上奇木像大士之容白衣感夫梦中净域建看经之院或旱乾间作禾麦告枯而幡盖来迎霪雨濡足有祷辄应无福不臻斯固历晋宋以迄今实亦载简编而可信意者能仁之量等於好生佛道之成关乎民隐推斯指也不其伟与将使般若之门随方而启仁寿之域举世咸登有其兴矣曷可废哉朕曩者亲奉慈闱式临兹宇自芳湖而西顾望初地以南循辇过花迎旌回云卷岩深乳窦含真珠之宝光峰转飞来带琉璃之绀色百灵斯护七圣不迷既祝我皇太后寿履康宁复冀凡兹庶民室家盈庆然则迦释之弘慈与国家之布德岂有殊也顾念山灵如昔寺貌未新我皇太后为国发心为民祈福时申慈命重葺香林兹役之兴不妨民事凌云再焕将无乾竺之灵匪日成功实笃坤元之庆恒沙国土偕常乐以同升亿万苍生享太平而无极是则我皇太后之圣心依然迦释之心而於朕经营天下利济生民之心亦适有惬也夫。

　　雍正元年六月十八日　世宗宪皇帝朱批浙江巡抚(臣)李馥奏

　　再谕粤溯道统之传尧舜以至周公孔子圣圣相承精一不杂原无藉於释道自汉以来三教流传炳若三光屹然鼎峙历千百年而不废不坠岂非道并行而不相悖欤吾儒正心率性释家明心见性元门修心炼性以言乎体则同圣人之明德新民如来之自利利他太上之度人无量以言乎用又同中庸曰戒慎乎其所不睹恐惧乎其所不闻内典云六尘涉境心不随缘道德经云不见可欲使心不乱以言乎进修工夫亦未尝不同何下士往往以管蠡之见纵横辩驳以逞其胸臆盖止据形迹而论而实未窥其奥蕴也其言以为二氏之学全无关乎世道人心而孰知有不然者夫积善之家必有余庆积不善之家必有余殃理载於周易善恶之报如影随形义着於感应篇四生六道因果轮回之秘谛散见於大藏诸经其所以警戒提撕诱掖奖劝若合符节究其指归无非勉人为善而已况细而闺闱里巷远而海澨山陬有不可以礼乐维持诗书训导者而二氏之教皆足以感发其皈向之诚消磨其隐微之慝由是观之释道宁无补於王化也哉试问中国将此三途去二留一能乎否耶不能则何必分门立户互相排挤有若聚讼然顾兹末法黄冠缁流下愚者多率皆饿夫懒汉苟希利养以故招提兰若竟成藏垢纳污之地此辈犹如谷之有稗粟之有秕惟在分别孰稗孰秕岂可并谷粟而概弃之乎朕向来三教并重一体尊崇於奉佛敬仙之礼不稍轻忽每见章句之士鄙薄二氏动辄轻蔑摈斥而托名理学者尤甚及考其操履与理学真诠又大相径庭此不过井蛙篱鴳之徒耳何足与较浙江俗称僧海乃衲子卓锡胜地近十年来不特指月清机宗风透彻者罕见即精通教律者亦未闻其人丛林凋谢可胜太息汝仰体朕意於公务之余留心护持使不至过於寥落倾頺不必着相庄严也此谕汝自领会毋令众知何也士子闻之徒为好佛之讥释子闻之致增我慢之相其中庸流或因而纵肇甚至紊乱清规有千法纪是朕怜之而反害之也密之。

　　又雍正二年四月十九日

　　上谕内阁前有条奏妇女入庙进香成群聚会混杂行走妄费无益及入于别教妖言惑众理宜禁止者曾降旨准行但并非禁止民人于名山寺庙中礼拜也今闻凡系寺庙概行禁止不许民人叩拜又往[髟/了]髻山进香人等于金盏河地方挂号取税皆与朕旨不合其禁止太过之处在京着礼部查明具奏金盏河地方交与直隶巡抚令其查明具奏。

　　又雍正八年二月初三日　朱批福建巡抚(臣)刘世明奏

　　但应禁止邪教惑众从未有禁人吃斋之理此奏甚属乘谬之至朕不解汝具何意见而云然若将此等无理妄举以为尽心任事实力奉行则大误矣既云年老愿斋者听而阖家大小吃斋者又欲坐罪更属可笑之谈如於一家老者小者饮食之际稽查某斋某不斋其纷扰为何如耶观一切办理覆奏不但浮泛不实且每多乖张失指大有心志惶惑光景嗣后仍不痛自儆省加勉诚敬则朕恩殊为可惜也。

　　又雍正十一年二月十五日

　　上谕内阁朕惟三教之觉民於海内也理同出於一原道并行而不悖人惟不能豁然贯通於是人各异心心各异见慕道者谓佛不如道之尊向佛者谓道不如佛之大而儒者又兼辟二氏以为异端怀挟私心纷争角胜而不相下朕以持三教之论亦惟得其平而已矣能得其平则外略形迹之异内证性理之同而知三教初无异旨无非欲人同归於善夫佛氏之五戒十善导人於善也吾儒之五常百行诱掖奖劝有一不引人为善者哉昔宋文帝问侍中何尚之曰六经本是济俗若性灵真要则以佛经为指南如率土之民皆淳此化则吾坐致太平矣何尚之对曰百家之乡十人持五戒则十人淳谨千室之邑百人持十善则百人和睦持此风教以周寰区则编户亿千仁人百万而能行一善则去一恶去一恶则息一刑一刑息於家万刑息於国洵乎可以垂拱坐致太平矣斯言也盖以劝善者治天下之要道也而佛教之化贪吝诱贤良其旨亦本於此苟信而从之洵可以型方训俗而为致君泽民之大助其任意诋毁妄捏为杨墨之道之论者皆未见颜色失乎瞽之说也朕居藩邸留心内典於性宗之学实深领悟御极以后宵旰靡遑且恐启天下以崇尚释教之疑是以未尝形之谈论欲俟庶政渐理始举三教合一之旨提撕警觉以明互相诋毁者之非今逾十年矣听政余暇偶将朕之所见并昔人论说数条举以示天下之学道者古人有曰周孔六经之训忠孝履其端李老二篇之言道德创其首瞿昙三藏之文慈悲为其本事迹虽异理数不殊皆可崇可慕者又有曰儒以正设教道以尊设教佛以大设教观其好生恶杀则同一仁也视人犹己则同一公也惩忿塞欲禁过防非则同一操修也又有曰以佛治心以道治身以儒治世又有曰佛之言性与诸书同圣人同其性则广为道德人能同诚其心同斋戒其身同推德於人则可以福吾亲可以资吾君之安天下又有曰佛之道与王道合王道者皇极也皇极者中道之谓也佛之道亦曰中道不偏不邪其旨相同又有曰佛教之设使人弃华而就实背偏而归善由力行而造於安行由自利而至於利彼其为生民之所依归者无以加矣又有曰人谓释氏惟务上达而无下学不思释氏之六波罗密由禅定而到彼岸岂非下学上达之旨乎又有曰天下无二道圣人无两心盖道者先天地而生亘古今而常存圣人得道之真以治身以其绪余土苴治天下国家岂不大哉故圣人或生於中国或生於西方或生於东夷西夷生虽殊方而其得道之真若合符契未始殊也以上数条皆於圣贤之理同流共贯未见其为谬异也三教虽各具治心治身治世之道然各有所专其各有所长各有不及处亦显而易见实缺一不可者夫习释道之学虽有偏有正而习儒者之学亦有真有伪即如释中以狂空欺世道中以邪术愚人是固释道之罪人也亦如儒中博览诗书高谈仁义而躬蹈乱臣贼子行之者谓非名教之罪人乎若掩人之长而斥其短隐己之短而夸其长互相肆口诋排者皆私诈小人形态非仁人君子怀德抱道之所为亦徒见其不自量耳数年来有请严禁私自剃度者有请将寺观改为书院者有县令无故毁庙逐僧者甚至有请僧尼悉行配合夫妇可广增人丁者悖理妄言惑乱国是不思鳏寡孤独为国家之所矜恤彼既立愿出家其意亦为国家苍生修福田耳乃无故强令配合以拂其性岂仁君治天下者之所忍为乎因皆下愚小辈朕亦未穷治其妄诞之罪至於品类不齐其中违理犯科者朝廷原有惩创之条而其清修苦行精戒明宗者则为之护持其邪说外道则严加惩治如道忞行峰之纪载谬妄法藏弘忍之魔说猖狂朕悉降旨指摘决不令混冒正法以致真伪罔辨也朕於三教同原之理探溯渊源公其心而平其论令天下臣庶佛仙弟子有各挟私心各执己见意存偏向理失平衡者梦觉醉醒焉故委曲宣示以开愚昧凡有地方责任之文武大臣官员当承事朕旨加意护持出家修行人以成大公好善之治特谕。

　　又御选圆明居士语录

　　有儒士问三教之同异王云若论○以内三教实同一道不可泥於迹象涉於事为而妄生分别也儒以修齐治平设教道以虚无清净设教究其所以示人者不能外○者个而释教亦不舍离○者个既不舍离即此○内而言则不谓之一贯不可也若以○之外周孔黄老之书未言及此能明此者惟有释典耳下士愚盲小智见浅谓○以内尚不明了何暇究○以外不知○以内者倚○以外者而立若不明○以外则○以内无论不能顿地透脱即使到得尽处犹有者个○在人但知拘滞生死不知穷其无生不死此一大关惟此一路方透即以佛教而论如讲演戒律何尝不与宗为一贯必须宗为之统摄离宗则尽属幻作宗乃第一义也然一亦不立方是佛旨即此观彼自明三教分合之定论圆明宁甘汝等迂儒之谤断不忍令众生长溺苦海而不拯救指迷也士闻愕然诺诺而退。

　　乾隆元年　高宗纯皇帝谕

　　朕前以应付僧火居道士窃二氏之名而无修持之实甚且作奸犯科难於稽察约束是以酌复度牒之法使有志修行者永守清规而无赖之徒不得窜入其中以为佛老之玷其情愿还俗者量给资产其余归公留为养济穷民之用此亦专为应付僧火居道士而言也名山古剎闭户清修者在所不问前降谕旨甚明现交与王大臣九卿会议乃闻外省传述错误一切僧道皆有惶惑不安之意恐将资产归公遂尔弊端百出有将己身田宅诡寄他人户下希图藏匿者有谋嘱书吏分立花户诡名以多报少者有减价速求售卖变银入橐者且有局外匪类从中藉口索诈者夫此僧道既谋利恋财如是揆之仙佛之法乃糠秕稂莠也即取其私橐归公以养济贫民亦何不可之有天下后世自有公论但朕之本意原以天地好生之心为心一物不得其所如己推而纳之沟中此庸愚无知之僧道亦天下之一物耳朕何忍视同膜外况朕先所降旨甚明原以护持僧道而非有意苛削僧道今观伊等情形是愚昧无知被人恐吓而不知原降之谕旨也着该部先行晓谕去其迷惑至於应付僧火居道士之资产因无所归着是以有养济穷民之说究竟国家养济穷民岂需此区区之财物亦可不必稽察归公此处着重议具奏。

　　附大清会典事例一则

　　僧道将寺观各田地朦胧投献王府及内外官豪势要之家私捏文契典卖者投献之人问发边卫永远充军田地给还各寺观其受投献家长并管庄人参究治罪(谨案此条系原例又乾隆五年改定问发边远充军田地给还应得之人)。

　　又乾隆三十二年　御制宝相寺碑文

　　岁辛巳值圣母皇太后七旬大庆爰奉安舆诣五台所以祝厘也殊像寺在山之麓为瞻礼文殊初地妙相端严光耀香界默识以归既归则心追手摹系以赞而勒之碑香山南麓曩所规菩萨顶之宝谛寺在焉乃於寺右度隙地出内府金钱饬具庀材营构兰若视碑摹而像设之金色庄严惟具惟肖寺之制甃甓幕圜不施杗廇桴棁而崇广闳丽则视殊像有加经始於乾隆壬午春越今丁亥蒇工既敬致瓣香而庆落之所司砻石以俟因记之曰文殊师利久住娑婆世界而应现说法独在清凉山固华严品所谓东方世界中菩萨者也夫清凉在畿辅之西而香山亦在京城之西然以清凉视香山则香山为东若以竺乾视震旦则清凉山又皆东也是二山者不可言同何况云异矧陆元畅之答宣律师曰文殊随缘利见应变不穷是一是二在文殊本不生分别见倘必执清凉为道场而不知香山之亦可为道场则何异凿井得泉而谓水专在是哉且昔之诣五台礼文殊所以祝厘也而清凉距畿辅千余里掖辇行庆向惟三至焉若香山则去京城三十里而近岁可一再至继自今亿万年延洪演乘兹惟其恒是则余建寺香山之初志也寺成名之曰宝相缀以偈曰曼殊室利七佛之师经历人间至福城东东方世界名曰金色常在其中而演说法摩竭陀国其东五峰是名雪山惟清凉境金刚窟聚北代州是大士示现妙相庄严振大法轮坐师子座师子奋迅具足神威中台现身寺曰殊像我昔瞻礼发大宏愿虔诚祝厘普诸福缘相好印心如月在水即幻即真证真幻相以此真幻还印金容香山净域多祇树园宝谛之西营是宝相庄校七宝晃耀大千日面月面了无分别我闻如是文殊应缘缘即随缘何有彼此矧东西方因见生名见即不拘名亦不着清凉香山非二非一复念文殊菩萨久住而此世界实曰常喜以常以久延祝慈禧惟愿自今岁万又万宝算盈积如恒河沙获妙吉祥生大欢喜以是因缘寿复无量。

　　报恩论卷首

　　　　桐乡沈善登述
　　　　海盐张常惺校录
　　造论述意　千经万论。处处指归净土者。祇是教人从现前一念动处着力。大本无量寿经。所谓闭塞诸恶道。通达善趣门。两言尽之矣。光绪戊寅春。为杭州小霍山摩崖事。与张子简常惺等。结坛邓尉圣恩寺。念佛写经。写毕造此论。一坛共五人。以三为班。轮转五十三昼夜不断声。限香进退。故祇能据魏译大本。直抒胸臆。随口诵出。子简录稿。昼凡四轮。退息各三刻。积十二刻支支节节而为之。越两旬余方成。得文五篇。杂说二十五则。诗歌共若干章。都凡二万余言。依三藏例统名为论。因摩崖山名。适符本朝寿岳。伏念列圣家法相承。宏扬佛教。与儒并隆深恩至计。保我子孙黎民。万世永赖。故取寺名一字。题曰报恩。庶几览者相与护持。以维系人心。共图报答。论出后。传钞颇不乏人。今忽忽二十年矣。老病日深。不能复进。欲刊布之。而虑自来说净土者。滥入禅宗。高谈元妙。佛法世法。打成两橛。则全失如来设教本旨。而於此反增疑障。故复徧引净宗诸经。并注解之以证明论义。列於卷首。而写经前后所说。有相关涉者。别编一卷附焉。凡夫钝根。读书少。涉世浅。见理粗。未知孔教如何。佛教如何。但知自古至今。未有离却万亿愚贱之心。而可以为教者。未有支离刻核使人救过不暇。而可以教民者。未有有民不教。听其放辟邪侈。而可以为国者。未有君民同一教。士大夫别一教。而尚能用其民者。未有不能用其民。而其国不衰弱。能用其民而其国不强盛者。如是而已。故自贡其丑拙。以俟十方缁素。及当代贤士大夫教政之。尚冀余生得有所闻。涣若沈疴之去体云尔。光绪丁酉夏沈善登识。

　　证经(十二则)
　　佛说无量寿经(魏康僧铠译)

　　云。佛告阿难。十方世界。诸天人民。其有至心愿生彼国。凡有三辈。其上辈者。舍家弃欲而作沙门。发菩提心。一向专念无量寿佛。修诸功德。愿生彼国。此等众生。临寿终时。无量寿佛与诸大众。现其人前。即随彼佛往生其国。便於七宝华中。自然化生。住不退转。智慧勇猛。神通自在。是故阿难。其有众生。欲於今世见无量寿佛。应发无上菩提之心。修行功德。愿生彼国。佛告阿难。其中辈者。十方世界。诸天人民。其有至心愿生彼国。虽不能行作沙门。大修功德。当发无上菩提之心。一向专念无量寿佛。多少修善。奉持斋戒。起立塔像。饭食沙门。悬缯然灯。散华烧香。以此回向愿生彼国。其人临终。无量寿佛化现其身。光明相好。具如真佛。与诸大众现其人前。即随化佛往生其国。住不退转。功德智慧。次如上辈者也。佛告阿难。其下辈者。十方世界。诸天人民。其有至心欲生彼国。假使不能作诸功德。当发无上菩提之心。(弥陀疏钞云。智论五菩提心。一发心菩提。谓於无量生死中发菩提心也。而持名正於凡夫生死心中。起大觉故。二伏心菩提。谓断诸烦恼。降伏其心也。而持名则正念才彰。烦恼自灭。故三明心菩提。谓了达诸法实相也。而持名正即此一心。明了一切诸法实相故。四出到菩提。谓得无生忍。出三界到萨婆若也。而持名即得一二三忍。捷超生死趋一切智故。五无上菩提。谓坐道场成最正觉也。而持名则得不退转地。直至成佛故)一向专意。乃至十念念无量寿佛。愿生其国。若闻深法。欢喜信乐。不生疑惑。乃至一念念於彼佛。以至诚心愿生其国。此人临终。梦见彼佛。亦得往生。功德智慧。次如中辈者也(论据此译。故列於前)。
　　谨按此经。有汉魏吴唐宋五译。而此魏译。文辞详赡。义理圆足。故自来讲家多据之。唐译差与相近。盖同一梵本也。宋译亦甚明畅。而辞句前后大异。又一梵本也。汉吴二译。文辞拙歰。而义有相补备者。则又一梵本也。其所以不同之故。略考诸经。约有三端。一则译手巧拙不同也。如楞伽三译。金刚六译。及此小本两译皆是。此类文小异而义大同。足见梵本之一。例如儒者解经。各有短长。盖以华文化梵语。是横翻也。以今人解古书。犹直翻也。其於原本。毕竟非一非二。而善读者。就此参观互考。以意逆志。自能得之。一则梵本传写不同也。此类义同而文多寡大异。密部诸咒。最显而易见。佛以一音演说法。众生随类各得解。大经大会。记录自不一手。传钞浸广。久而沿讹作伪。皆人情事理之常。统乱六师。钵碎五分。迦释阿难。结集多至四次。正为此也。例如两楹梦奠后。七十子之徒。友教四方。六经传本。各自成家。奚待祖龙。始焚缭鹤。迨法流东土。去圣愈遥。张霸刘歆王肃之徒。何国蔑有。隋唐之际。别编疑惑伪妄二门。足为中流砥柱矣。(谶纬概托孔门。后世遂动称符命。盖以多知尊圣人以神通眩佛法。其弊必至此矣。大云经之伪。阅藏知津已辨之。若儒童菩萨之为孔子。大迦释之为老聃明是梵僧巧见。因道家伪造老子化胡经。借以报复特牵率孔圣以泯其迹。而宗镜录乃征引不疑者。则如李长者之借易释华严。欲以间执迂儒疑谤之口非出本心。诸如此类。宏得有大雅宏达。尽通汉唐以来诸儒门径。及其用心之处。然后博观全藏。而分类校订之。为之执鞭。所欣慕也)一则本师前后宣说不同也。四十九年说法。大半本诸先佛遗经。迦释佛涅盘时。藏诸珠函。并作书一通。嘱付树神。迨本师出世传授之。说见广宏明集。梵网法华文有明证。(所以本经赞德文中。有博综道术。贯练群籍二句。而四十二章经。亦以广学博究为一难。如坛经出后。人人籍口六祖。法门之所以日衰也)阿难出家时。先与佛约。以前所说诸经。未曾闻者。请佛重说。佛许可之。说见释迦三谱。(不记出何一种)阿难所指。盖即遗经。若佛平时与弟子泛说法要。如四谛六度十二支十八处等。寥寥数十言。藏中多集为经。岂能一一重说。不言可知。弥陀成佛在十劫以前。十方诸佛无不赞叹。(例如孔孟动称尧舜)佛佛道同。本师三百余会说法。既多指归净土。则自然屡说不一说。而亦随时随机。开通大意。依义不依语。显然可知。例如论语称知仁勇。祇三言耳。而前后序次不同。称不患人之不己知。祇两言耳。而四见各异。世间经师。尚不贵记问之学。况在佛智。此经之所以多译。而又见前两种之不同也。至王龙舒汇集之本。以意弃取。自不足记。近邵阳魏氏所订。更不必论矣。
　　又按此经三辈皆善类。观经九品有恶人。两说互异。而实相足相成。盖众生因地。万别千差。不特三三无尽。九九亦无尽。纬以四土。相望更觉悬殊。此经上辈当出家。中下二辈当在家。乃从其多数粗举大凡。故云凡有三辈。观经就此大凡。略开为九。而又极其优降。以括无量行因之不齐。其大意以五品以上约四圣。以下约六凡。极其优则自初信以至等觉。皆在其中。故智者大师仅登五品。非在家也。刘遗民三度见佛。衣覆手摩。自当上辈。非出家也。而凡莲宗诸祖。及维摩贤护等。一切缁素名德之往生者。例推可知矣。极其降则自五停心以至一切含灵。皆在其中。故中下品内有但四禅。非谓尽属但四禅也。下二品内有五逆。非谓尽属五逆也。而凡初心邪外。及六道三涂一切缁素常流之往生者。例推可知矣。(若齐文定旨。则六道缺二。三涂仅一。触途成滞。云何可通)三辈皆善类者。弥陀本愿。十念往生。唯除五逆谤法者。谓极恶重罪。不通忏悔。余恶虽重可悔。非谓可作也。故本师云诸欲往生彼国者。虽不能大精进。大要当作善。悔则改过迁善。同归於善。喻如畔逆投诚自拔。许立战功。义在劝降。岂云赏盗。大圣作用。张弛随时。世出世间。理无二致。至九品有恶人者。正是时节因缘不同。已详辨於论中。无取和会(言各有当。诸经不可和会者甚多。此经弥陀本愿。说五逆谤法。不得徃生。唐译本亦说不得徃生。惟观经一说得徃生。故疏钞释之。辞理皆极意斟酌。并不和会。乃后人巧见。必欲和会以称能。且不以一本牵合多本。反以多本牵合一本。以为如此方见净土收机之尽。然则弥陀本师说法。皆不免三渗漏乎。我不知其居心为何等也)。

　　佛说无量清净平等觉经(汉支娄迦谶译)

　　云。佛言其中辈者。其人奉行施与如是者。若其然后中复悔。心中孤疑。不信分檀布施作诸善。后世得其福。不信有无量清净佛国。不信往生其国中。虽尔。其人续念不绝。暂信暂不信。意志犹豫。无所专据。续结其善愿为本。续得往生。其人寿命病欲终时。无量清净佛。则自化作形像。令其人目自见之。口不能复言。便心中欢喜踊跃。意念言。我悔不知益斋作善。今当生无量清净佛国。其人则心中悔过。悔过者过差少。无所复及。其人寿命终尽。则生无量清净佛国。佛言。其三辈者。其人作是以后。若复中作悔心。意用狐疑。不信作善。后世当得其福。不信往生无量清净佛国。其人虽尔。续得往生。其人寿命病欲终时。无量清净佛。则令其人於卧睡梦中。见无量清净佛国土。其人心中欢喜。意自念言。我悔不知益作善。今当生无量清净佛国。其人但心念是。口不能复言。则自悔过。悔过者过差减少。悔者无所复及。其人命终。则生无量清净佛国。
　　谨按此段吴译本全同。不复录。据此可见重在作善。散心得生之明证。

　　阿弥陀经(吴支谦译)

　　云。诸欲往生阿弥陀佛国者。虽不能大精进禅定持经戒。大要当作善。一者不得杀生。二者不得偷盗。三者不得淫泆。四者不得调欺。五者不得饮酒。六者不得两舌。七者不得恶口。八者不得妄言。九者不得嫉妬。十者不得贪饕。不得心中有所悭惜。不得瞋怒。不得愚痴(此经原名。佛说阿弥陀三耶三佛萨楼佛檀过度人道经)。
　　谨按此段云云。即魏译三辈中下二品。专指在家众也。全文已载论中。今略释之。戒有多品。皆以在家五戒为根本。其云一者不得杀生等。即就五戒而一反一正推言之耳。五戒全持。名满分戒。持三四名多分戒。但持一二名少分戒。从师求三皈并受戒者。则名持戒。已入戒品也。无归戒而自持者。但名作善。未入戒品也。由少分渐加至满分。亦可名精进。更受优婆塞戒。渐加至菩萨戒。则名大精进矣。其实同是作善。而分别言之者。求受不破犯利益大。破犯者罪过亦大。未求受者反之。

　　大宝积经无量寿会(唐菩提流志译)

　　云。阿难。若他国众生。发菩提心。虽不专念无量寿佛。亦非恒种众多善根。随己修行诸善功德。回向彼佛。愿欲往生。此人临命终时。无量寿佛。即遣化身与比邱众。前后围绕。其所化佛。光明相好与真无异。现其人前。摄受导引。即随化佛往生其国。得不退转无上菩提。
　　谨按此段。可见散心往生。重在发愿回向。即魏译本万善回向之谓也。言随己修行诸善功德者。可见不论世法佛法。但是善事。皆可回向。专重发愿也。
　　又云阿难。若有众生住大乘者。以清净心向无量寿如来。乃至十念念无量寿佛。愿生其国。闻甚深法。即生信解。心无疑惑。乃至获得一念净心。发一念心念无量寿佛。此人临命终时。如在梦中见无量寿佛。定生彼国。得不退转无上菩提。
　　谨按此段十念往生。专指住大乘者言之。大乘如禅宗得破参。及读一切大乘经典。得解悟者皆是。其人不专修净土。如智者永明之类。而百丈清规。以念佛津送亡僧。自唐至今。丛林多奉其教。犹可见禅教律三宗。究竟毕归净土。不待辩矣。

　　无量寿庄严经(宋法贤译)

　　云。复次阿难。若有善男子善女人。发十种心。一不偷盗。二不杀生。三不淫欲。(此身三业。诸经次序。大概为出家说者。不淫欲居首。为在家说者。不杀生居首。观经且於十善中。特提不杀。尤其明证。而此独以不偷盗居首。或当时对机而发。如魏译本说少长男女。共忧钱财云云。或传写误倒。未可知也)四不妄言。五不绮语。六不恶口。七不两舌。八不贪。九不嗔。十不痴。如是昼夜思维极乐世界无量寿佛。种种功德。种种庄严。志心归依。顶礼供养。是人临终。不惊不怖。心不颠倒。即得往生彼佛国土。
　　谨按此译本。宗旨与前数译皆同。而语气前后详略大异。杨仁山居士。依义分章。并於三十六愿下标提愿意。至为整赡。此十善往生章。次於持经持戒两章之后。可见专指世法。凡是善行。皆可往生。但必常常念佛回向。即转世善为净因。故佛说诸经。总兼世善。而此十善业。且特说专经。以净身三口四意三诸业。为修持根本也。

　　佛说阿弥陀经(姚秦鸠摩罗什译)

　　云。舍利弗。不可以少善根福德因缘。得生彼国。舍利弗。若有善男子善女人。闻说阿弥陀佛。执持名号。若一日。若二日。若三日。若四日。若五日。若六日。若七日。一心不乱。其人临命终时。阿弥陀佛与诸圣众。现在其前。是人终时。心不颠倒。即得往生阿弥陀佛极乐国土。
　　谨按明蘧庵师(永乐时吴郡沙门讳大佑)弥陀略解云。灵芝疏载襄阳石本。於一心不乱下。有云专持名号。以称名故。诸罪消灭。即是多善根福德因缘。彼石经本。六朝人书。窃疑今本相传讹脱。幽溪师(天启时天台沙门讳然灯)圆中钞云。解中既云今传讹脱。凡读习者。应依古本而增正之。

　　称赞净土佛摄受经(唐玄奘译即罗什译小本阿弥陀经)

　　云。舍利子。生彼佛土。诸有情类。成就无量无边功德。非少善根诸有情类。当得往生无量寿佛极乐世界清净佛土。(此数句。什师祇作两句。其所以非少善根得生之故。则略之。故知此经译本。什师以简要胜。奘师以详审胜。二者参观。经意方能尽显)又舍利子。若有净信诸善男子。或善女人。得闻如是无量寿佛。无量无边不可思议功德名号。极乐世界功德庄严。闻已思维。(诸经说法要处。先说闻思。次说闻修者甚多。此数句。即先说闻思也。什师祗作闻说阿弥陀佛。执持名号两句。所谓举重包轻也。意原重在上句闻。字辩已见前)若一日夜。或二或三或五或六或七。系念不乱。(此数句。次说闻修也。大本四十八愿中。有系念我国句。故此译依用系念二字。大抵梵文。是心念专一而不杂乱之意。故什师译作一心不乱。此译作系念不乱。若泥定华文一心二字。解作理一心事一心。则此译亦可解作理系念事系念乎。善读者曷深思之)是善男子。或善女人。临命终时。无量寿佛。与其声闻弟子菩萨众俱。前后围绕。来住其前。慈悲加佑。令心不乱。(此临终佛力加被。令得正念往生之明文也。什师译作是人终时。心不颠倒二句。省去慈悲加佑语意者。以既先说临终佛现於前。乃说心不颠倒於后。即其为佛力加被。显然可知。故略之。读疏钞者。参观此译。悉心体会。自不至泥执一心不乱之难。而生疑沮矣)既舍命已。随佛众会。生无量寿佛极乐世界清净佛土。
　　谨按莲池疏钞。谓襄本二十一字。乃前人解经语。误入正文混书不别。缘上有执持名号四字。不可更言专持名号。上下重复。不成文义云云。窃疑莲师此说。别有深意。不可泥也。诸经本皆语录。平铺直叙。译师祇能依其语之先后轻重。翻成华文。无可并省。盖并省则必有语意不贯不完处。如以文法弥缝串合之。不但失真。转多费力。(惟首末法会大众。及一切庄严功德等。或刚繁就简。或举重包轻。如十方省作六方。十号但称如来之类。参观诸经之有多译本者。译手巧拙自见)此经无问自说。通篇随说随解。或先设问而后结释。或先虚说而后结正。如国土名极乐。佛号阿弥陀。经名诸佛护念。及众鸟为佛变化等。莫不上下语气。两相呼应。此段说不可以少善根云云。正与众鸟一段相类。盖先说闻思。次说闻修。(唐译正如此。详见后)其下两句。亦是虚说。犹言闻说彼佛名号而信受之。再下一日至七日云云。方如实说依法修持。专一称名而不杂乱。即为多善根福德因缘。结证上句。灵芝据石刻载入疏中。蘧庵幽溪从而称赞订正之。深合全经语气。盖梵夹皆写本。易致脱误。如汉译大本经。乃尔劫时下。脱误数十字。文义不贯。又四十二章经藏本。与石刻赵文敏写本。及藏外流通各本。章节前后多寡各各不同。而与法苑珠林所引又不同。且有一切经音义所摘字。而诸本皆无者。大抵诵习多。则传写多而得失异同亦多。情势使然。故唐译本。亦脱此二十一字。无足致疑。三师可谓法眼圆明矣。若莲师之说。则有呼无应。通体不类。称名之为多善根。乃显彼佛大愿摄持之力。全经宗要所系。本师於此。岂反不直语正语。而使听者索解於言外乎。且什师与莲宗初祖慧远师同时。书问往还。以道相推重。远师与十八高贤。结社庐山东林。提倡念佛法门。什师此译。自必共传习之。襄阳之去庐山。地亦不远。当莲宗初开盛行之际。宝此新译。传写流通。至刻石以垂示将来。何等郑重。安得误以解经语。混入正文。而都不觉察。揆之人情事理。殆不可通。(藏经传本。固有沿误而不可考者。余藏有唐宣宗大中二年。楞严陀罗尼石幢。咒语文句。与今所集藏本。一字不同。以华严字母还音求之。亦大半不合。此藏当武宗灭法之后。宣宗立而复兴。众姓建立以纪恩颂德。安得有误。考之日本国校刊全藏经。载有高丽国藏本楞严咒。正与此藏全同。按高丽僧至中国请经。在唐中叶。然则今藏本此咒之异文。自宋始矣)莲师之意。正欲主张一心不乱四字。而乃直言以称名故。显然归重佛名号力。而不归重自心念力。则与己所说理一心事一心等。未免乖异。幸唐译亦无此二十一字。故直断为前人解经语。以圆融之。其不明言唐译亦无者。以唐译作系念不乱。不作一心。可见此之一心。仍不过大本一向专念之谓。(六朝写本。原以一心不乱专持名号为一句。犹言一心专持名号而不乱也)初无深元。而襄本二十一字。纵使确是解经语。亦可见自远师以来。解此经者。从无偏重自心念力。而不归重佛名号力者。故置之不论。试观临终佛迎。特赞称名。不赞余行。观经有明文。心不颠倒。赖佛慈佑。唐译此本有明文。万善回向。散心亦得往生。汉吴魏译大本有明文。疏钞於此诸文。概不引据。但引王龙舒会辑大本。其意可知也。盖疏钞之作。原为当时豁达狂禅。空腹高心。拨无因果。而儒家承姚江心学弊极之余。偏喜谈禅。薄净土。为着相。是以专就上品往生立说。极力主张一心不乱。以抵御折伏之。所谓大权菩萨。曲被当机应病与药。时节因缘应尔也。余故於论中。特解此段经文。为克期取证以斡旋之。而详辩於此。善读疏钞者。当参合诸本以观其通。庶可劝进初心。妙合经旨。而不负莲师善巧说法之深意矣。且莲师亦自有圆融散心得生之说。明载疏钞。读者震於一心不乱下诸说。不暇深思耳。今并录於后。
　　疏钞卷四。志眼法师云。往生一门。有二净业。一曰正观。默照本心也。二曰助行。备修万善也。二事俱得。则了达四净土矣。如止得事善者。近生同居。远作三土因耳。故知净土正究理菩萨所登境界。而兼容悠悠众生耳。又云圆机体道。是最上净业。苟加愿以导之。即预优品。愚朴之辈。但称佛发愿者亦生。观净土一门。则圣人无弃物也。按所云正观。通乎上中。所云助行。通乎中下。又法师此论极善。观者毋忽(莲师慎重引此。读者亟宜着眼)。

　　观无量寿佛经(刘宋畺良耶舍译)

　　云。欲生彼国者。当修三福。一者孝养父母。奉事师长。慈心不杀。修十善业。二者受持三归。具足众戒。不犯威仪。三者发菩提心。深信因果。读诵大乘。劝进行者。如此三事。名为净业。佛告韦提希。汝今知不。此三种业。过去未来现在三世诸佛净业正因。
　　谨按第一专指在家二众。言父母师长。则包尊君亲上可知。杀盗淫为身三恶。妄言绮语两舌恶口为口四恶。贪瞋痴亦名邪见。名意三恶。反是十者名十善业。不杀居十善之首。重言慈心不杀者。自求往生极乐。而令众生剧苦横死。则与本愿大相反。故特提之。以见杀业最重。虽不持戒。亦不可犯也。第二兼在家出家大小乘戒。第三则专指大乘。凡后后皆兼前前。前则不兼后。就文自明。大本言三辈皆发菩提心。此第一第二不言者。念佛即是菩提心。详见上注。三辈兼论因果。故出家居首。此专论因。故在家居首。十善业等。无非世间法。但受人天福报。而为三世诸佛净业正因者。华严十地菩萨。皆不离念佛。又念佛三昧经。亦言三世诸佛。皆以念佛得度。则即转人天因果为佛因果。可见一切法门。无非念佛。又见一切佛法。不离世法矣。
　　又云。佛告阿难及韦提希。下品上生者。或有众生。作众恶业。虽不诽谤方等经典。如此愚人。多造恶法。无有惭愧。命欲终时。遇善知识。为说大乘十二部经首题名字。以闻如是诸经名故。除却千劫极重恶业。智者复教合掌叉手。称南无阿弥陀佛。称佛名故。除五十亿劫生死之罪。尔时彼佛。即遣化佛化观世音化大势至。至行者前。赞言善男子。汝称佛名故。诸罪消灭。我来迎汝。作是语已。行者即见化佛光明。徧满其室。见已欢喜。即便命终。乘宝莲华。随化佛后。生宝池中。
　　谨按阿弥陀佛四十八愿中。有云十方众生。欲生我国。至心信乐。乃至十念。若不生者。不取正觉。惟除五逆诽谤正法。故此品化佛来迎。不赞闻经功德。但赞称名。为其愿力。与本愿力相应也。
　　又云下品下生者。或有众生。作不善业。五逆十恶。具诸不善。如此愚人。以恶逆故。应堕恶道。经历多劫。受苦无穷。如此愚人。临命终时。遇善知识。种种安慰。为说妙法。教令念佛。此人苦逼。不遑念佛。善友告言。汝若不能念者。应称无量寿佛名。如是至心。令声不绝。具足十念。称南无阿弥陀佛名故。於念念中。除八十亿劫生死之罪。命终之时。见金莲花。犹如日轮。住其人前。如一念顷。即得往生极乐世界。
　　谨按念佛与观佛异。观佛须依经所说。光明相好。了了分明。念则但凝神注想。如对佛前。此人苦逼心乱。并此不能。故劝令出声称名。以助念力也。至心者。犹言专心致志也。此章说九品生相。经文或此详彼略。如上节言合掌叉手。此节言至心等三句。实互相补备也。既言至心。又言令声不绝。具足十念者。正显称名威力之大。与佛本愿相应。譬如遇贼追杀。奔呼求捄。尔时布急之极。或恐救迟。或恐追近。杂念势所必有。而要其呼求之心。仍自十分真切。昔人解此。为信力念力二俱勇决。可谓善於体会矣。至五逆不得往生。此经与大本经相违。乃时节因缘。论中已详辨之。
　　又云。若念佛者。当知此人是人中分陀利华。观世音菩萨大势至菩萨为其胜友。当坐道场。生诸佛家。佛告阿难。汝好持是语。持是语者。即是持无量寿佛名。
　　谨按此结语。可见本师先说大本小本。后说此本。可见净宗本旨。专重持名。盖往生彼国。全赖弥陀本愿。以名接物。大力摄持。其为易行道者在此。其为难信法者亦在此。故此经特应韦提希之请。开异方便。令当来众生。现生亲证。以坚正信。而仍结归本旨。概称念佛。又申结以即是持名者。以名可赅相。举名而一切功德庄严自在其中。如称天而日月星辰在其中。称地而山川原隰在其中。众生妄想分别。作观难而称名易。故特郑重嘱付。以显名号本愿威力之大。称名者。一一声中。不啻亲证一切依正功德庄严也。然则往生之重在佛名号力可知矣。而净宗本旨之专念他佛。仗他力。并无自佛自力之说。亦可知矣。善读者曷审思之。

　　大集贤护经(隋都那崛多译)

　　云。尔时阿弥陀佛。语是菩萨言。若人发心求生此者。常当系心正念相续阿弥陀佛。便得生也。(节)阿弥陀如来。告彼人言。诸善男子。汝当正念。精勤修习。发广大心。必生此也。(节)阿弥陀佛复告彼言。诸善男子。若汝今欲正念佛者。当如是念。今者阿弥陀如来。具有如是三十二相。八十随形好。身色光明。坐师子座沙门众中。说如斯法。其所说者。谓一切法本来不坏。亦无坏者。如不坏色。乃至不坏识等诸阴故。又如不坏地。乃至不坏风等诸大故。又不坏色。乃至不坏触等诸入故。又不坏梵。乃至不坏一切世主等(节)。
　　谨按千经万论。处处指归净土。西方合论中。已略具之。修净业者。固当博观全经。而阿弥陀佛说法。惟见此经。(密部摩护坛中。徃徃有弥陀说法。然皆梵咒。故无可引)合论失载。故特节录於此。上云系心正念相续。下云精勤修习。发广大心者。盖即大本一向专念。万行回向之意不坏色等者。不离根尘界处也。楞严二十五菩萨。各说方便即其明证。不坏梵者不废诸天业休咎祲祥等也。不坏一切世主者。不废十方国土。王法人情等也。此之谓立处即真。此之谓当下即是。此之谓唯此一身。身外无余。此之谓是法住法位。世间相常住。此之谓今现在说法。是故净土法门。但说事修。不说理性。极平极实。正是极圆极妙。而不许说圆说妙。若必离平实而说圆妙。则早不圆妙矣。
　　谨按佛劝父净饭王。归心极乐净土。而未尝弃舍王位。七万释种。同奉佛教。亦未尝劝令出家。佛岂以其父与族党。不足与语圆妙。而姑出於粗俗哉。试观诸经。惟遗教专告比邱。(四十二章经。系彼土高僧撰集。故不论)余莫不称善男子善女人。兼在家二众言之。此理显而易见。也教判五时。除第二鹿苑时。说阿含小部诸经不论外。其第一时。说华严部。末后以普贤十大愿王。导归极乐。而善财五十三参善知识。在家者居十之八九。童子如众艺等。杂流如船师等。淫女如婆须密多等。外道如徧行等皆与焉。更何世法之可嫌也。净土说在第三方等部。同部显教。诸经义类。固应相通。亦姑弗论。密部教分三部。金刚部。以秽迹咒为总持。(此咒实说在涅盘时。以其同为密部。故备举之)莲华部。以大悲咒为总持。瑜伽部。以准提为总持。三咒皆护持行人往生极乐。皆许咒水。治产难诸病。准提并特开五荤不忌。尤为方便。则更何世法之拘碍也。第四时说般若部。般若为众经母。大小乘显密诸教。无不从此流出。摩诃般若波罗密经六百卷。穷元极妙。义富文繁。而天亲菩萨造大智度论释之。谓佛说此经。欲令众生修念佛三昧。得增益故。(此念佛不必专指西方。而净土持名法门。自在其中)且开卷先说六波罗密。包括万善。其显示般若。反覆开譬。不离根尘界处。与贤护经阿弥陀佛所说一切不坏等。非异非同。则平实之正是元妙。又何疑也。第五时说法华涅盘部。法华通叙如来说教本末。开权显实。大畅本怀。授记现前大众。皆得成佛。又特现女人受持斯经。往生极乐。以作当来榜样。而其澈底开示。直曰若人散乱心。入於塔庙中。一称南无佛。皆已成佛道。又曰治世语言。资生产业。皆与实相不相违背。然则一向专念之必成佛道。万善回向之不离世法。不背实相。较然可知。而又何拟议也。涅盘扶律谈常。最为平实明显。即以律藏论。一切诸戒。无不以在家五戒为根本。广之为优婆塞戒。(大本言。无尊无[(白-日+田)/廾]。无富无贫。少长男女。共忧钱财云云。以近世人情观之。可谓千古一辙。然即此可见佛法之圆融。其下文言何不弃世事。念道之自然者。正谓何必徒多胶扰烦恼。非谓当尽弃捐也。如优婆塞戒经言。善男子。受优婆塞戒。先学世事。既学通达。如法求财。一分应供父母妻子眷属。二分应作如法贩转。留余一分。应积俟用。又言财物。不应寄付四处。一者老人。二者远处。三者恶人。四者大力云云。然则依教奉行。不但无碍世法。且极精明。学者自误会耳)又广之为比邱二百五十戒。无非就世法人情。加严加密。复约之为菩萨十重四十八轻戒。统制出家在家七众。其随时随地开遮持犯。无非圆融世法人情。使不障碍。非有别法也。(详见莲池戒疏发隐。藕益梵网合注。而合注为胜。发隐於杀戒中。内色外色一条。实误。不可从)是以大本三辈往生。在家居二。皆以专念为正行。万善为助行。其所谓善。自恭敬供养诸佛事外。不过就父子君臣夫妇昆弟朋友之间。勤修身三口四意三诸业。止恶进善。(五痛五烧章。节节唱言独作诸善。即是翻上诸恶。文理极明)再三申劝。全同小乘。乃经前列众叹德。特创一切大乘妙典所未有。直据本师示现受生。示现苦行。以至十相成道等。(会疏备详。其总结言如来出世本怀。顿圆上上妙典。在文明白。谁容拟议。味道君子。请深着眼云云。可谓知言)因源果海。引发当经。(此段叹德。汉吴二译无之。宝积经中无量寿会。唐译本有之。大同小异。盖梵夹传本。间有异同。诸经皆然。类如儒书。今古文家之别)盖结集者深达如来此会时节因缘。寄现前众。表现在法。以见三世诸佛菩萨。历劫修证。不离乎此。而众生现前介尔一念念佛之心。直可现生取办。此其所以为易行道也。(龙树菩萨语)所以为实教也。(李长者华严合论。误判为权教。袁宏道西方合论。已辨正之)纯圆教也。(莲池疏钞。判为分圆。藕益要解。已辨正之)所以当来经灭独留也。(本经)所以为适道教源。济俗要务也。(慧远法师语)所以为三根普被。万善同归也。(永明禅师语)所以一切剎海不能丽。一切教网不能收也。(藕益师语)嗟夫。众生心量昏迷强弱之等差。不可胜数。四十九年中随顺说之。何所不有。至末后涅盘会上。弹偏斥小。叹大褒圆。而圆教大法中。无不指归净土。则一代时教之本旨。断可识矣。夫劫量无尽。世界无尽。众生无尽。此非耳目所能及。而可意决其必然者也。即专论现在劫中。娑婆世界。中国九州。金人入梦至今。耳可得闻。目可得见矣。其中众生百千万亿分不可说不可说之多也。所行之法。无非饮食男女伦常日用等种种世法也。而佛则如是若干众中之一人也。所说之法。如是若干法中之一法也。使佛意必离如是若干众所行之法。而后行我法。其为偏小极已。废而不行久矣。何待三武之暴。诸儒之谤。使依教奉行者。必抑黜世法。而后为护持佛法。则其必不能护持亦决矣。然则今日法门之坏孰坏之。说法行法者之巧见戏论坏之。(才学念佛。便道莫着相。莫心外见佛等。皆是巧见。不行而空言契理不契机等。皆是戏论)非谤法者所能坏也。犹之国家立法之美善。而奉法者坏之。非外国人所能坏也。是故欲望法运之转机。莫要於提倡净宗。欲提倡净宗。莫要於不坏世法。不谈元妙。三经具在。诸方明眼。当共鉴诸。

　　答问(二十五则)

　　问曰。子读儒书。近人讲西学。子亦盛称之。顾专谈佛法。其将以佛法治天下乎。
　　答曰。是必不能。亦断不可。利禄所劝。权势所归。必至名存实亡。奸弊百出。有元之国师。泰西之教王可证也。佛。师道也。其教止於修身治心。罕及家国。上先师书已明辨之。(见卷附)三代以后。不可无佛教。醒迷歌已略言之。夫国所与立。万亿愚贱之心也。历代典章制度。因之而变者也。人心之离散思乱。至今极矣。诚使三五年中。海内幸无事。儒教极四部之选。西学擅各国之长。各得数百数千人。功不至大效不至速哉。而尽中国四万万人。莫能与焉。莫能解焉。以为高远莫及。可畏而不可亲也。(中国人决定不信佛者。万中之一尔。信而若存若亡。不知好者。十之七八。知好者十之二三。此两语通言之。畏官长。良民也。以为不可亲则殆矣。故诚欲亲民。莫近於佛。因此见法藏比邱之弃国。实为大慈。悉达太子之出家。实为大孝。而我孔子盛德在庶。为万世师。天之位置。何异佛之示同凡夫。岂无意哉)以为与己不同道。己所信向。且目为背畔犯禁忌也。(此专指念佛者言之)以为不如归异教者。官为保护。莫敢指摘也。其平日之壅隔揣虞若是。一旦有事。沿海沿边。耕夫渔户。皆早入其彀中。我所召募勇兵。皆素拒之门外。四两五两之守粮战粮。能得其死力乎。数千数百之博学高才。能独治之乎。呜呼。无与同好。谁与同恶。故窃谓今日中国以提倡佛教。固结人心为第一义。此义得而后西学真有用。否则被他人用尔。前车可鉴已。若夫儒之於佛为同为异。二教通喻尽之矣。圣人复起。不易我言。乃自论出后。惟香岩居士能通其说。余皆不解。甚至不能句读。根器陋劣至此。尚复何言。(盖尝思之今之士习不变。仕途不清。实无一能为。子弟读四子书毕。极多加诗经一部。便可应试入学。诗经能背诵乎。不能也。希见之字不识也。易几卦何名十翼何物。书礼几篇春秋几公。概未触手寓目。不知也　本朝开国至今若干年。咸丰以前年号。先后若何。不知也本省几府几县。在何方向不知也。父师不教乎。父师先不知也。如此等人。一县以数百计。无财则可以教乡里。以其道传徒。有财则可以捐纳。可以得一榜。得甲榜。得馆选得高官。问何所能曰能取巧。能敷衍。能构虚架。孰教之乎。曰自其开笔作八股时。心思才力。一注於此。习与性成。不待教也。然则当局者。何取乎。曰正取其如此。则软熟不生事。可苟安也。然则不能改法乎。曰非不能也。不欲也。为己子弟计。为宗族亲戚交游子弟计。为同寮阅卷计。何苦作法自毙。且取诟病焉。呜呼。人之无良。邦国殄瘁。其果无良至此乎。亦非也。七百年来。凭空。讲中庸。习非成是。酿为风气。一人言之。必有多人攻之。其攻之者。徒党皆此类。彼众我寡。明知必不敌也。夫如是虽有良民。谁能用之。余所以徃徃废书而叹。愤极而涕下也)　(一)。
　　问曰。禅教律净。皆佛说也。何独谈净。
　　答曰。禅佛心也。教佛言也。律佛行也。净则佛境界也。得佛境界而心言行自在其中。同戒录序已言之。(见卷附)舍禅取净之故。法门纲宗已言之。曰既言净宗无参无悟。则以何为得手。曰执辞害意。学者大病。纲宗此段。全对禅家立说。净家本无所谓得手不得手。但念而已。因禅家耽着无想无念。身境两忘为好境界。却是堕在死水。(故初祖达磨扫除六宗。呵为邪见。寂静居其一)不知念佛。亦有身境两忘时。(不可又误解作事一心。及念自佛。盖祇如想一个人。想至出神而已。凡人专注一事。徃徃有此光景。但自不觉耳。何足异哉)而一句佛名。朗朗在口。却正是活泼泼地。(近时惟玉峰师。为得净土正宗。每见打佛七者。一时香烬止息。师家便道此是好消息。须着眼。玉师呵之曰。一向专念。不赞其功。暂时止息。便称好消息。岂念时反为恶消息乎。此语可谓立破余地)非谓别有得手也　(二)。
　　问曰。何以无参无悟。
　　答曰。禅家以疑入。故须参悟。净家以信入。故不须参悟。楞严大势至圆通章。事理双显矣。先以二人相忆。喻专念他佛。次以如母忆子。喻彼佛愿力接引。乃言若众生心。忆佛念佛。现前当来。必定见佛。谓惟其如此。故但凭现前一念信心。常忆常念。直至见佛。其事相类。又申明其理。言去佛不远。不假方便。(上来二十三菩萨。所证圆通。皆是参悟方便。文殊偈云。归元性无二。方便有多门。亦正指上文。讲家以无量方便释之。误矣。既用方便。则是远打之绕)自得心开。谓如此则正同母子相忆。不相违远。故不须参究。自然得见而开悟也。大势至本弥陀次子。为西天净土初祖。传法如此。何庸致疑　(三)。
　　问曰。见佛之悟。与参得之悟。为同为异。
　　答曰。悟有深浅次第。所谓大悟十八变。小悟无其数。人人不同。皆非实悟。若豁然彻底无余。则祇是证得现前一念本是不生不灭。涅盘妙心。(就人身言。强名为心。实则尽虚空徧法界。无中边无今古以其湛寂常存而非静则谓之一真。以其运行不息而非动。则谓之一灵。诸佛之示现。众生之轮回。皆此物也虽然。不可见如此说。便去揣拟卜度。须知说终说不到。会也会不来。正恐向意根下摸索。故如此着语。至心之於性。犹水之於湿。心祇是生生不已而无生相。性即指其生生不已之机。故心为统同之大名。儒书佛书中。往徃混言之。须善会)此心寂照一如。无时分。无处所。而一切时处。离他不得。净家谓之常寂光。(此亦不可作动而无动。静而无静等文字相会。纲宗发端。如人有耳目。如正当今日。两喻。读者多忽略过。惟息安香岩两居士。直下欢喜色动。余谓其实人生终日如是。惟背为最显。故易以动静不失其时。其道光明。取象於艮背。试於此体会看。曲园居士说画卦始於艮。虽从阴阳气交立说。而会心甚微。似奇实正。后世子云。必有知之者)故往生者。为得度世长寿泥洹之道。为次於无为泥洹之道。(此大本经文也。次。非次第之次。犹言比次类次。缘泥洹乃如来灭度之名。今实未灭度故云次。会疏引下文次如弥勒为证。深得经意)泥洹即涅盘。亦称般日盘。(或称般月盘。疑即日字之误)梵音轻重尔。拈花示众。曰我有正法眼藏。(性觉妙明也下句则本觉明妙。合言之为如来藏。凡教起於有。证於知。然是本有之知。而非后起识见之知。永嘉偈云。不以知知寂。亦不自知知。不可谓无知。自性了然故。不同於无记。今即目此了然者。为正法眼。以起别传。非谓别有)涅盘妙心。(直指人心本来如是。所谓本是无生。今亦不灭也。所谓生灭灭已。寂灭现前也。若以一念不生解之则大错)实相无相。(所谓不取於相。如如不动也。所谓知见无见。斯即涅盘也。若以金经信心清净。即生实相。及念实相佛等解之。亦大错)微妙法门云云。然则两家所悟。同是涅盘心。何异之有。且直指人心见性成佛。(非谓一见便成。谓见性则不至错乱修行。如楞严所说十种仙业。转成外道。故曰理则顿悟。乘悟并销。事须渐除。因次第尽。净土上品中生以下。皆须进修。必至等觉补处地位。方是无修无证。亦同此例。然无染缘。故能一生取办。视禅家之头出头没於此者。难易平险。判若天渊矣)正同直凭现前一念见佛悟性。何异之有　(四)。
　　问曰。禅净修证皆同。何以禅家多谓净为非实。而教家亦时有之。
　　答曰。此皆不明教理。门户私见也。本师睹明星出现。豁然大悟。便唱言奇哉。一切众生。具有如来智慧德相。但以妄想执着。不能证得。遂说华严引逗之。(五十三参。正见当下即是。一切诸法无非佛法。无乃不会。以至割截虚空。横分疆界)而机多不契。乃反说偏小权教。渐进圆大实教。(教分五时。说已见前。方等时。必先说大本经。后乃处处指归。事理可知)至法华会。开权显实。特现女人往生为证。普授现前众会成佛。大畅本怀。则一代时教宗旨可知矣。拈花在法华之后。因迦叶微笑。适与最初悟缘本愿相合。(在位菩萨诸弟子等。岂皆未悟当下即是之理。但久悟者习为故常。新悟者未忘管带。偶拈一华。亦常有之事。迦叶之笑。所谓一回提起一回新。非至此方悟也。惟阿难未证漏尽。至结集时。迦叶激成之。故此时。并嘱阿难副贰传化。据文推想。事理显然)遂嘱付之。其云不立文字。教外别传者。正谓一向教内说尽。无可再说。祇须自家会取。难以言传。非谓别有一法也。试观初祖达磨最后付法。仍出楞伽四卷印心最初西来。正当莲宗盛行。教观大明之后。二祖神光。贯练群籍。兼通儒书。而所求之法。祇是与汝安心竟一句。所得之法。祇是礼拜依位而立。不着一语。岂非修证仍在教中乎。(后人藉口六祖不识字。□泥执不立文字。以为本不在此。殊不知通宗不通教。开口便乱道。即如六祖坛经云。东方人有罪。求生西方。西方人有罪。求生何处。便是乱道之明证。夫求生西方。岂为有罪。经文明言西方尚无恶道之名。何况有实。又安得有罪。此数语。大碍教理。其余皆平实商量。现前指点。并无奇特。真是彻悟境界也)若谓净土诸教皆权。则是法华授记。依旧杨叶止啼。本怀未畅。且四十九年四种悉檀。从未及第一义。仅此一举。而惟迦叶一人得真黄金。有是理乎。至教家谤净。贤首宗下为多。天台宗因智者教祖有十疑论。(实非智者手笔。陈隋间安得此种文理。观教祖他着述可知。盖唐初台家子弟。述其师说。故理致甚精当也)故不敢谤。华严为众经中王。儒家亦喜诵习。如曹鲁川与莲池师诤辨。往复二千余言。空数他宝。殊不知华严所秉。乃在阿弥陀经。(藕益师要解语)且八十卷中。本师所说。祇有阿僧祇品。如来寿量品。(此品在本经为心王菩萨说。别出显无边佛土功德经。元奘师译本。则本师自说。以答不思议光王所问)如来随好光明功德品三品。正是无量光无量寿。可见净土教理。最初先揭出矣。(莲师答曹鲁川。未计及此。可惜错过来机)若谓净土是权。则是华严诸菩萨。已登宝所。而普贤十大愿王。反导归中途化城。有是理乎。凡此异门异见斗诤坚固。犹是教观未荒。近数十年来。仅存净土一门。而执自力执一心。自难难人。戈操同室。必至并此门而断绝。滋可惧矣。余故不得不极论之。然尤望同志高贤。见彼异趋。勿轻与辨。(好胜护前。贤者不免。修行人或数年数十年苦功。颇已自负。而欲其一旦舍己从人。自非大智大勇。菩萨现身不办。若果能之。则是一拨便转。不烦多言矣)当反躬自省。生惭愧心。盖彼虽终不得一心。要不失为散心。我倘信愿不真。并散心而不得。(莲池疏钞命意。或亦早见及此。而不料法久弊生转成退阻如今日也若其人不发愿心。则当引小本经。及藕益师说婉劝之)如此销融意见。同共扶持。法运转机。庶几有望　(五)。
　　问曰。从来说念佛者。有念自佛。念他佛。双念自他佛之别。今何以专说念他佛。
　　答曰。教中说念佛。祇有观佛三昧。(如上贤护经说)及净土执持名号。皆他佛也。自禅宗有高推圣境。自屈己灵等语。於是有念自佛之说。(如参念佛是谁等皆是)净土家圆融调停之。於是有双念自他佛之说。实则净土法门。妙在专念他佛。楞严文句。及直指所解大势至圆通章。最为明确。而文句尤圆融。宜详玩之　(六)。
　　问曰。虽念他佛而不作他想。方入自他不二法门。然乎否乎。
　　答曰。子定省父母时。曾作是念。他是我父母。我身自他出。故爱敬之乎。至顾对子孙时。曾作是念。他是我子孙。他身自我出。故亲昵之乎。曰。勿也曰正当尔时。子身在乎不在乎。曰。多不觉也。觉则不自在矣。曰。既不觉则不二矣。何疑乎念他佛也　(七)。
　　问曰。称名时须观相否。
　　答曰。名自赅相。相亦兼名。从不两提。一到俱到。子寻常见金身接引像时。意便隐然呼为阿弥陀佛否。曰然。曰子虽不出声。而宛若自闻否。曰然。然则名相之不两离可知矣。譬如遥唤熟人。岂必揣量其体貌。而意到声出。自觉情亲。故念佛者。祇要发愿真切。轮珠记数。(定课记数。宁少毋多。以终身不间辍为要。每见学者。喜说自在体面话。不肯记数。终至废弃。所当深戒)直下念去。高低缓急皆不论。果能一心心如对严师。亲承教督。一声声如呼慈母。力与提携。则势至章所谓现前当来。必定见佛两句。自然内勘分明。不复向别人讨消息矣。曰古人以作观为定善。以称名为散善。分明以观为重。何也。曰定散二字非抑扬语。乃就其行相。以别工夫之难易。不可误会。盖作观者。必默坐澄心。诸根寂静。次第证入。故为定善。称名者。不拘行住坐卧。随诸动缘。现成拈出。故称散善。次第证入者。全仗自力故难。现成拈出者。专杖他力故易。弥陀本愿。唯在称名。故本师说观经。末仍结归本愿。(详见上段)善导大师疏解观经。力袪众惑。而终身专修持名。劝化至广。相传大师为弥陀化身。至今推重。学者当知所适从矣　(八)。
　　问曰。人人皆有自性。不自力而专仗他力。正所谓自屈己灵。奈何。
　　答曰。耳之闻声。目之见色。是自性否。曰是。初祖告异见王亦云然矣。曰初祖所谓在眼曰见等六个在字。即是心之灵知灵觉否。曰是。曰假若明(有色)暗(无色)俱无。见性亦无否。喧(有声)静(无声)俱无。闻性亦无否。(古来狂禅。多半死在此处。若近时衲僧。并此未曾梦见。说甚么禅)若道无。则耳目同於木石。屈煞己灵。若道不无。则安向何处。此处能离却声色。转身吐气。救取己灵。许有自力分。也还救得一半。若不能。可知古德云从缘荐得相应捷。就体消停得力迟。此一句佛名。正是雷轰电掣。勾者毕出。萌者尽达矣。莫谤他力好(从缘荐得两句。特借证托外之义。以显他力。不可误会。若果能直下念去。忽然如见桃花。如闻画角。自不妨出格好手。而於他力之信。亦是万牛莫挽。若误作禅宗话头。盘陀扫帚看待。则大错大错两门俱破。须知既是他力。断不能以自家知见分疏。机趣凑泊。意识十度。气魄承当。惟有直下念去。恰恰正好)　(九)。
　　问曰。弥陀本愿以名接物。众生发愿称名往生。愿愿相应。理在无疑。但生者究少事证。何以取信。
　　答曰。千疑万惑。总由不识现前一念所致。夫心体寂照一如。不落方所。有念则有方所矣。体犹镜质。念犹镜光。所念种种。犹光取影。论中已略说。(见无量寿经纲宗。及杂说。缘心体实难名状。姑沿旧解。取其易明。当知心体非真有质。且炼铜发光。始名为镜。光若离质。便成废铜。诸如此类。不可执辞害意)请更以楞严证之。开卷首唱妙湛总持不动尊一句。全体大用。和盘托出矣。正文先以七处征心者。使人即影以推之本体也。(七处皆影)次以八还显见者。乃使离影而直认本体也。(所还皆影)此本体真常不变。而其用万变不穷。故无始无终。佛证之为无量寿。无向无背。佛证之为无量光。众生虽迷头认影。依然吾戴吾头。是以现前一念。天上地下。纵其所如。无远弗届。为其本即无量光也。死此生彼。随业轮回。至今不休。为其本即无量寿也。弥陀觑破此机。直据其本发愿。令众生念念舍一切法。而但称名字。正是念念离一切影。而直认本体。然则愿愿相应。譬犹镜镜对照。光光互吞。自他条然而浑合无间。此理显而事在其中矣。试观世人。或忽然耳热。忽然喷嚏。辄曰何人念我。故毛诗愿言则嚏。郑笺云。汝思我心如是。我则嚏也。今俗人嚏。云人道我此。古之遗语也。据此可见心佛众生。通为一体。古今皆知之。但习焉不察耳。(古无佛说。而记称王者禘其祖之所自出。孔子谓知禘之说。於治天下犹示诸掌。果何谓耶。读者曷深思之)夫凡心犹相应。况在圣心。独愿犹相应。况在两愿。杂念犹相应。况在专念。偶念犹相应。况在常念。且凡夫彼此怀思。正是光中见影。而犹相应。况直认本体而勿忘哉。理在目前。何待身后　(十)。
　　问曰。彼此怀思。犹镜中影。充是说也。将肝胆皆楚越。君亲同路人。何以立教。
　　答曰。尽人皆影。己身独非影乎。正惟知一期生死之非真我。故所欲有甚於生。所恶有甚於死。苟违斯义。即为失其本心。子舆氏早言之矣。(此特借以证人人之有真我。非谓便出三界。且三界中地位高下悬殊。倍蓰无算。观高僧传居士传。及诸灯史所载。暨宋元明诸儒学案。即其见地。但证初二禅天者。正是不少。盖此中自非寄位菩萨。难保不退堕。生净土者。则圆证三不退。尽此一生。直至补处。所以干经万论。处处指归也)且子不观大本经乎。五痛五烧章。归重伦纪。明彰王法。反覆开喻几二千言。论中已略解之。(无量寿经纲宗)果能依教奉行。万善回向。久久纯熟。自然会得当下即是。立处即真。打破镜来与汝相见。乃自禅学盛行。此经尘封大藏即念佛者。亦高谈元妙。目此段文为小乘。不屑置啄。群疑众难。皆自取之。有志净宗者。所当深戒　(十一)。
　　问曰。应愿往生。正报彰矣。依报诸愿。亦有证乎。
　　答曰。有身斯有土。(即现在可见)依报从正报生。亦从正报转。(富贵贫贱。分殊而境自别。极乐四土九品亦如是。但三土皆不离常寂光。不可不知)往生者既必舍此报身。而后得彼报身。则安能取此报土。以借证彼报土。若概消归自性。滥入恒真。迂儒误解为寓言。(莲池疏钞。苦心孤诣。劝进初心。而读者误会不少。藕益诸师。所以力矫之)狂禅终堕於空见。利小害大。西方合论已明辨焉。且一一比拟。必有所穷。何不即以称名之愿证之乎。按彼佛本愿。十方世界。诸天人民。有不知我名字称我名字者。不取正觉。金人入梦之初。中国固未尝闻也。迨汉魏之际。大本经先后译出。渐次流通。东林提倡。法门大开。缁素倾心。捷於风草。禅家初犹角立。旋即折而兼修。(不始於百丈清规也。惜无可考。佛祖心要。有其明文)读晋唐两高僧传。佛祖统纪。及净土圣贤录。居士传等书。稽其时代才数十年。法周沙界矣。甚至不念佛者。苦乐违顺。触境逢缘。不觉失声。便道阿弥陀佛。(白香山已有此语)不论贤愚童髦。有若性成。而本师释迦。当来弥勒。修行者或反不知。岂偶然哉。岂偶然哉。佛无诳语。此愿之应。既彰明较着如此。余愿可知。何待多辨。(今泰西各国。亦已通行佛教。美国有大善士。名阿尔格脱。本为将军。因自疑其本教。徧访名师。后遇俄国优婆夷某某为说佛法大要。遂发正信。弃官专修。提倡劝化。本国官绅。初以立异为嫌。旋察其教法胜善。民心归向。遂加意护持。凡值开坛传戒。礼送殷勤。信从日众。至数十百万人。英法等大小各国士庶。莫不闻风倾向。以礼延致阿君。传法求戒。合议专立佛教大会旗号。并设电报三四百所。专谈佛法。日出报纸数十万张。名曰令知报。盖西国之於教理。随顺氏情。不执成见。与我三代盛王观民设教。同民出治之意。隐相契合如此。己丑夏秋间。阿君自日本传教来沪。许息安及子简。先后登其舟见之。阿君即问曰。贵国大皇帝。信佛法否。息安敬答。列圣护持则欢喜曰。如此甚好。因问其以何为宗旨。则言祇要信佛念佛。别无宗旨。现在总以照顺人心。大家崇正辟邪为要务。如何贵国僧徒。但知造庙。息安欲请其登岸说法。阿君谓能有千百人同会听讲。甚所乐从。息安恐犯时忌。遂止。又有西儒李佳白先生。名李提摩太。英国人兼通中国语言文字。且信佛法。亦与息安相识。徃岁特邀杨仁山居士。以起信论翻作英文。谓将刊布。以劝诱本国诸儒。李君志愿甚大。悯我中国。无人提倡正教。现於都门。倡立尚贤堂以经费不足。特回本国劝募。期於必成於此可见是非之公。自在天壤。尤可见弥陀本愿名闻十方。确有实验。更数十年后。当必佛化一统。公法所拟弭兵之策。其在於斯。阿李二君。殆所谓乘愿再来。以应舍利重兴之谶者与)　(十二)。
　　问曰。心净土净。乃是妙有境界。纲宗谓净土为实有。何也。
　　答曰。胸中留一毫元字脚。便滥入恒真净土。去极乐净土远矣。曰何也。曰维摩经云。譬如有人。欲於空地造立宫室。随意无碍。若於虚空。终不能成。菩萨如是为成就众生故。愿取佛国。愿取佛国者。非於空也。是其明证。何疑於西方净土。且子今仰首见天。曾作是念。此有天乎。举足措地。曾作是念。此有地乎。曰否。曰是即所谓妙有不有也。所谓实相无相也。(莫又因如此说。并上来立处即真。当下即是等话。概作恒真净土会)子且谓此土为妙有乎实有乎。夫即目犹迷元解。况乃远在西方。本师历数四十八愿。不下一语分疏。(余每谓凡诸佛菩萨本愿度生经。自药师地藏等。皆祇可消文释义。不碍常解不可观心称理。滥入空宗)称赞净土功德庄严。自有土有佛。连说七有字。亦祇指陈名相。其於宝池德水行树微风。独不能言性水性风。真空性觉。如楞严也乎。故知净宗专说事修。一味平实。正是慈悲之极。曲被群机。见浅见深。在人不在境。(惟然故同证寂光。而四土有优降。九品有等差若一一称理。则反成事相矣)试观小本。於灵鸟说法特详辨恶道之实无。大本於四天王忉利天等。依何而住。特借阿难发问。且言我不疑此。但为将来众生。除其疑惑。此等处读者能即文字。离文字。眼光圆照。则於净宗思过半矣。(观经心作心是之说。疏钞释以托外义成。惟心观立两句。心苦分明之极矣。读者犹误解作别无净土。故纲宗详辨作是之义。而先断以若不实者。虽念无成二语。庶几阅者深思之○自西学盛行。而佛书足相证明者不少。如天算家测星月。皆有山河大地形状。类此地球。地球在太空中。亦一星也。众行星饶日而行。其恒星亦各为日。亦有无数行星绕之。与此日轮等。但远不能尽见尔。又言金水二星。无随绕之月。火星有二月。本星有四月。土星有八月。天王星亦有四月海王星有一月。诸月皆绕行星。与地球之月无异。按此与佛说百亿日月世界可证也。又言土星最奇。体外有光环。分三层。广平而甚溥。其环之外。径五十一万余里按此光环。如云气而不散。与佛说诸天。有地居云居之别可证也。又言诸星球所有动植诸物。必较地球诸物不同。其故有三。一则受日之光热多少不同。二则摄力大小不同。三则体质疎密不同。按此与佛说十方诸佛国土。庄严佛事。各各胜异等可证也。以上诸说。足见虚空无尽。世界无尽。西方极乐国土。即三千大千界外之星球。确有宝地。成就种种功德庄严。而亦不出众生不思议心觉体之外。自来谈净宗者。徃徃谓即此方盖偏着性空。有理无事。错之错矣)　(十三)。
　　问曰。金经言若世界实有者。即是一合相。净土正与相相反。何也。
　　答曰。净宗与空宗对待。法门纲宗详之矣。相反正以相成。大智度论开卷即是。上来亦已引证之矣。灵光独耀。迥脱根尘。则无一法当情。知见不立。众生眼合色而见有色界。耳合声而见有声界。取相分别。情执深重。无由脱离生死。(宋译大本经语)故说空宗诸经。以除名遣相。消归性空。此两语意。犹言一人发真归元。十方世界即时销殒。乃就当人自证分说。岂真一切荡然无存哉。此经建首无我。推至无四相。自始至终。以即非是名两义。随说随扫。至於无得无说极矣。顾既言无得。又言以无我无人无众生无寿者修一切善法。即得菩提。既言无法可说。又言於法不说断灭相。却不言不说常相。然则毕竟应云何住。云何降伏。末后揭出宗旨曰。於一切法应如是知。如是见。如是信解。不生法相。而所谓应如是住。如是降伏者了然矣。净宗正从此建立。说净土修净土者。皆当从此契入。莫动本位。(莫见如此说。便道净宗不取於相。须知才着一念不取即是动本位切戒切戒)余之笃信净宗。实得於力此数句。用敢拈出。与诸方明眼共之　(十四)。
　　问曰。善恶皆情见后起。既知性空。何用修善。
　　答曰。修善正为性空。不可徒知其说。金经以四无修善。即是此理。盖执着我见。是名凡夫。但空我见。是名二乘。并空法见。是名大乘。二见俱空。俱空亦空。是名最上乘。皆名也。其於本体性空。实无丝毫得失。故宗镜录引其经(不记何经)云自性本无悭贪。随顺修习檀(此翻布施)波罗蜜。自性本无邪妄。随顺修习尸罗(此翻戒)波罗蜜。自性本无瞋恚。随顺修习孱提(翻忍辱)波罗蜜。自性本无懈怠。随顺修习毗棃耶(翻精进)波罗蜜。自性本无散乱。随顺修习禅那(翻静虑)波罗蜜。自性本无愚痴。随顺修习般若(翻智慧)波罗蜜。(教中以善性恶性无记性。为三自性实则是业识。而推本言之。凡此等处。皆须详辨始得。即如此段文。正说性空。布施等六者。乃对恶得名。亦本无也。孟子不斥告子旧说无善无不善之非。但言乃若其情可以为善。及他章说性善。多以恻隐等心指点。正为人生而静以上。不可以善恶名也可欲之为善一句。真透顶语。分明从情见上说起。宋儒牵入易繁传。及太极图。谓情可为善。便见性之本善。全失孟子之意。余别有辨)诸佛菩萨。以此六度。包括万善。成就出世上上智。自利利他。诸恶尽除。善自不立。如空着楔。以楔出之。前楔既去。后楔岂留。故知顺性起修。便是无修修。因修了性。便是无证证。净宗之万善回向。亦复如是。世人闻说修善。即耽着有为小善。闻说性空。即堕入豁达顽空。两失之矣。然前失犹利人天。后失大坏世相。故净宗专说事修。四十九年炽然无间。禅宗於末后。方一拈出。诚虑其险且难也。可见出世本怀。观众生机熟。示现受生者。决定不专为一期生死。矣纲宗及杂说。已略言之　(十五)。
　　问曰。同是一向专念。万行回向。何以往生上辈。偏属沙门。
　　答曰。此理前已略论之矣。在佛重佛。犹之在儒重儒。世间流品不一。而士为四民之首。为其身列胶庠也。究之通天地人之谓儒。万中无一。区区科名。岂足以当之。佛制欲出家者。先受在家五戒。满分能持。然后白君王白父母。下至妻子奴婢等。皆已听许。乃得剃度。进沙弥戒。多年严净。再进比邱戒。又多年严净。方得圆具菩萨大戒。犹必学习精熟。开遮持犯。圆通无碍。然后可以匡徒领众。号曰沙门。故一坛祇受三人。过即为滥法。虽求不得戒。夫必能赴至严之程途。乃不负至宽之岁月。(不蓄妻子省尘劳)必能甘至约之食。(日中一食。树下一宿)乃不负至隆之名(为天人师)诚如是。则四宏誓愿。圆满必成矣。焉得不重。须发之除。乃以防出入之浑。岂贵其易服毁形哉。维摩示疾。诸大弟子。皆推逊不任往问。佛道平等。不拣缁素可知矣。学佛者。既不深思佛制本意。但见赞叹出家。则遂专於头毛上着。眼出家虽哑羊野狐而偏信。在家虽真龙全象而偏疑。佛书虽因果小品而见珍。儒书虽语孟大经而见忽。无惑乎召谤招讥。衰败之不可收拾也。噫。(王制论秀书升管子群萃州处。成周学制也。孔孟之周流传食。皆为世衰道微。不得已之创格。而读者亦莫或知也可叹)　(十六)。
　　问曰。念佛修善。而妄想不除。得往生否。
　　答曰。决定得生。妄想不足病也。圆觉经云。居一切时不起妄念。於诸妄心亦不歇灭。住妄想境不加了知。於无了知不辨真实。子今以何者为妄念。曰念佛时计算他事。曰此却是起妄念。病在不觉。(古德云。不怕念起。惟恐觉迟)觉即已除。无待更除。所谓知幻即离。不作方便。离幻即觉。亦无渐次。纵使数觉数起。数起数觉。念佛不断。总得往生。何以故。就觉体观。有念皆妄。净宗教理。从初发心。便超二乘。直望三贤。(要解谓直超四十一位。是究竟说。今就凡夫学地说)妄与非妄。不加了知。等圆觉故。就法门观。起念念佛。正是随顺觉性。托外全彰。妄无自体。但不觉故。试於念佛时作意起妄。必起不得。而口中佛名。转益了了。可见祇是一觉。更无起处。又使於念佛毕后。回想所妄作何名相。必多茫然。毫无影响。而所念佛名。历历可数。略一反观。湛寂如在。可见正念中句句声声。实有力用。本非与妄成敌两立。何病之有　(十七)。
　　问曰。并不起念。外缘觉触。不能不起。奈何。
　　答曰。起念念佛。有念便有身。身见未忘。觉触总受。但不打失正念。便是定慧圆明。故学者内自勘验。能於苦乐违顺境缘。猝然相遭时。一句佛名意中先发。则临终把握。便在於此。不必深求高论。杜中下机。(必谓临终自有无把握之把握。便失法门本旨。东坡临终语。原自不错。决定徃生。祇为露聪明相。至今疑煞学人。若尹师鲁所谓亦无鬼神。亦无恐怖。则真差矣。大抵儒者学禅。徃徃落无想无色诸天境界。当时若有善知识。祇销问一句。你在何处。管教认得东坡)曰。并无外缘。而匪夷所思。远隔久忘境界。瞥尔现前。又将奈何。曰此乃无始以来。第八识中六尘缘影。正因澄静生光。偶然流露。随时起灭。尤不足病。但到此境界。便入轻昏。世人往往贪着。以为身境渐忘。其实不可。亟须提起精神。宁使渐散。何以故。经文至心信乐四字。乃是佛愿我愿相应关键。昏则四字全。失。散则非忆非忘。声光了了。藕益师云。若执持名号。未断见思。随其或散或定。於同居土分三辈九品。又云信愿坚固。临终十念一念。亦决得生。若无信愿。纵将名号持至风吹不入。雨打不湿。如银墙铁壁相似。亦无得生之理。修净业者。不可不知也。数语深得经意。故纲宗据此。谓总之死尽偷心。宁可颠倒妄想。决不於愿门中。别求解路。方是此法门的的宗旨。愿深思之。(偷者苟且徼幸之谓。如前所举知见分疏。机趣凑迫等。及一切巧见。别求解路者皆是。盖一有此心。则信愿必不真切。为法门之内蠹矣。故语意极其抑扬。不可误会)　(十八)。
　　问曰。相宗八识之说。与净宗有合乎。
　　答曰。相宗名目繁多。性宗括略为五蕴。故从来不许和会。而以八识释净宗。颇易发明。(憨山八识规矩注解。最便初学)盖现前不念。起灭不停。体即无量光寿。寂照不二。何以故。若非常寂常照。谁为倐起倐灭。相宗就照用边指点。据楞伽经。名为第八阿赖耶识。又推其最初无染。名第九庵摩罗识。眼耳鼻舌身五根。对前五尘。不动念。而自然色来即见。声到即闻。名为前五识。(此本自性灵光。相宗谓之现量境界者。以自性无量。而已落量数。故不名性而名识。禅宗所谓无位真人。常在面门出入者。不但不落所见所闻。亦并未有能见能闻。方是灵照。故名无位。破参发悟在此)然才觉见闻。已是起念。因而取相分别。名为第六意识。(落比量矣。六祖云。无意谁当分别。永嘉答云。分别亦非意。乃是禅家透过一层说。不可误会)随即内计能见能闻。外计所见所闻。而我相成矣。(全成非量矣。即纲宗所谓二我执其俱生我执。乃是宿世带来。观初生赤子七八朝后。便有知识可见)所谓知见立知。即无明本矣。相宗从意识中辨别此我执。名为第七末那识。(无始以来。入胎出胎。皆此识用事。此识但能执着坚固。必牵连意识。方能作为。故四十二章经云。切莫信汝意。如意不可信。证阿罗汉道。乃可信汝意。可见意本非恶。恶在我执不化。故曰一切法无我得成於忍。圣人绝四。意我相为终始。便是儒佛同处)据此可见名虽分八。实无一物。惟是现前之一念。故净土家直以此念为始觉。佛为本觉。起念念佛。便是始觉合本。法门巧捷。至顿至圆。莫尚乎是。弥陀本古佛现身。虽现身相而无身见。第七末那识。早转为平等性智。故因地名为法藏。(魏译)亦称法宝藏。(汉译。梵语昙摩迦吴译同)亦称法处。(唐译)亦称作法。(宋译)法在凡夫为意尘。在弥陀则意识亦早转为妙观察智。於法自在。即以此法智运用前五识。为成所作智。摄取二百一十亿佛土清净之行。(行者全性起修。全修在性之事相。诸佛土佛事不同。故必择其与此土十方根机相应者)□□修习庄严胜妙五尘。至本愿圆满。则第八第九识。亦尽转为大圆镜智。而即所现身。圆证三身。名为无量光寿。(阿翻无。弥翻量。陀该众义。本师以光寿约之。故古德云。略举则应称阿弥。不应称弥陀。今随通称)即所居土。转为净土。名极乐世界矣。(诸经中称。劫名某某。佛名某某世界名某某。皆如是。盖佛法统归师道。今泰西各国纪年。犹沿此例。犹中国统归君道。易代改朔也)於是即以果佛名号。接引众生。使常称念。何以故。以此名号。正由最初发愿之一念而成。与众生现前一念无二无别。故众生念念我执。为多生业根。今称名则念念向他。而第七识。为他佛愿力所摄。当下转矣。众生念念见取。(徧计我执。现生增长由此)为现生业相。今称名则念念正观。而前五识。为依正观力所摄。当下转矣。(故念佛时。无论耳自听声。或观想依正庄严。或见或不见。总归正观。然此与上说。皆论其理如是。非谓便空身见。且徃生专重信愿。不论身见之空不空。三惑之断不断也)故曰。五七因中转。六八果上圆。盖第六意识非他。即此念引而长之便是。(教中云集起名心。思量名意。了别名识。起即是念。思量即是引长)多生至今。穷未来际。出胎入胎。此念不断。念不断故意无尽。(诸大乘经。佛菩萨及当机大弟子等名号。并其先后出现。皆有表相。如普门品。称赞念彼观音力。则以无尽意菩萨发起。持地菩萨结证。地即意地也。弥陀因地名法藏。亦如是。表相者。如戴记云龟为前列。先知也。金次之见情也之比。不是寓言)意欲云何便名愿。意无尽故愿无尽。如行愿品说。弥陀当日示同凡夫。发起大愿。精勤五大。劫。自至成佛。亦用意识。惟其无我。故不为识而为智。(诸佛皆然。故名转法轮。当知现量境界。无所作为。惟其不动现量而人比量。乃为大机大用。乃为无碍智)亦名无尘智。(就无我人众生寿者等见说。名无尘。相宗因连前五识说。名妙观察)精勤之极。多生习气尽除。证入无念本体。乃名为圆。(古佛现身。岂有习气既示同凡夫。不能不如是说。禅宗大悟后。正修习为此。否则堕人偏空但空)当知一圆一切圆。不作次第。而吃重在拔我见。故专称名号。皈命他佛。舍己就他。是净宗要诀。纲宗两篇备言之。颇望留意　(十九)。
　　问曰。念之引长便是意。则念佛为意识用事乎。
　　答曰。正惟如此。乃持名所以为至妙。发愿所以为至重也。试以现前一念作一身。观念之未起。犹身之坐。非无身也。念之起。坐而起也。然才说起。而起相已不可得。变为立矣。念念相续。循环不断。犹立而旋绕经行矣。然而未尝动一步。(念念不假思索。觅意不可得。势至章云。都摄六根。净念相继。即念摄之也)譬犹桔槔然。两手扶横木。(两足能用力赖此。比口中佛名号)两足上下。终日运奔。未尝移尺寸。而滔滔法流。灌入识田矣。故必发愿求生彼国。使念念不出此愿。则千念万念念念是始觉。(觉在念念相继处。此际即佛清净法身。道有不可得。道无决定在。故为始觉合本)念时或听声或观相。分明意识用事。而为名号所摄。亦多成始觉。(凡可言说。皆是意识边事。为禅宗所大忌。持名法门。所以超过一切)念中偶一妄想。犹一足不着机关。一足得力如故。辘轳旋转如故。戽水如故。两手扶横木如故。(名号声光力)此身终不至倾跌。(声不断即念不失。观经特举恶人往生。以显名号力。欲仗自力者。务须着眼)盖惟意地中有舍秽取净之本愿摄持。故句句声声。多有着落。而翻来覆去。祇是四字自在流出。则一切攀援分别莽荡无归之意境。自不得行。譬犹桔槔实置平地。故有可着力。而着即无着。空亦不空。古德所谓取舍之极。与不取舍亦非异辙。真透顶圆极语也　(二十)。
　　问曰。明知净土是实境。亦知宝池金地等功德庄严。皆是自性。特借世所贵重以比况之。见浅见深。雅俗各随性量。而舍秽取净之愿。总发不起。奈何。
　　答曰。此由不信彼佛本愿。正是众生本愿也。今试问有生必有死。而自性无死法。子能信乎。曰信。虽无死法而不得自主。子能信乎。曰信。曰古云心佛一体。又云平常心是道。子能信乎。曰信。信则平时常发是愿。何独念佛时发不起乎。曰平日何尝有是愿。曰子自不觉。佛则觉之矣。夫无始以来。流浪六道。至於今日。即使世世为人。其间种种颠倒妄想。无论为名为利为贤为愚为雅为俗。归总不过求生求乐。然乎否乎。曰然。然则往生极乐。正是平生本愿。惟其愿之极至於不自知其所以然。乃所谓无愿愿也。今试观此身。以一念来而生。以一念去而死。生死气之聚散也。念体即自性。非气也。今之来此。六道主何尝有意来迎。子亦何尝有意欲来。而适来者。岂非夙世临终时。平日乐生之本愿。一念感动。而业识茫茫。重处偏堕乎。(临终见所恶而欲避。见所好而欲趋。皆是平日业识。其体即自性也。如尹师鲁所见。亦是习气偏重。终必钻出头来。已见前注)其终不悔悟者。又岂非生死总在界内。见闻习惯。以为天实为之。无可如何乎。然则西方在界外十万亿剎之遥。弥陀之必发愿来迎。虽是慈力。众生之必发愿求往。虽似难能。要亦不外世间人情平常道理。何为而不信乎。夫自性犹水也。本体一平而已。其流之就下。非就下也。失其本平。(自性生生不已。有身则限於气数。必不能平。故虽侯王富贵。亦不知足)体势偏重。则自趋重以取平。固行所无事也。是故弥陀本愿。诸天赞言。谓决定得成者。为其不外众生本愿非有所加。(如寿本无尽也。自此生追溯无始可见。身本无老也。观西人抽气筒中生物可见。眼本洞见。耳本彻闻也。观显彻镜德律风等器可见。空行本无碍也。观电线空气球等可见。四十八愿。皆不外人情物理。谛审自明)众生发愿求生决定决得生者。亦惟还其本然。非别有得。故净宗专重发愿。弥陀极言之。(至心信乐即是愿。乃至十念亦得生。是极力抑扬之)本师结赞之。又再三申劝之。(大本言一念得生小本三劝发愿)历代祖师。着书发明之。(藕益坚蜜两师为最)岂强人以所难哉。盖求生之一愿。实据多生至今。不自觉知乐生之本愿。并其所造无量无边种种业力。统结於此念。於念念间。如长江大河。尽受百川趋重之势。并力奔赴於海门。其必汇入萨婆若海。天神莫御矣。(惟有一物能御。曰自疑)若不发愿。则但是现生业力限定一报终始如水在圩内。来源去委不通。焉能到海。若发愿而犹疑妄想之或障往生。则是见水面之风来鱼跃。蹙起波澜。遂谓底水因此折回。不复顺轨。谁能信之。讲求教理者。当不河汉斯言。　(二十一)。
　　问曰。何谓念体即自性而非气。
　　答曰。此甚易明。念乃自性照用。本与气离。气但呼吸而无起灭。念非呼吸而有起灭。起则为用。灭即不用。而非无照。起念念佛。照用并行。用现於气。念乃出声。当出声时。而有妄起。以本离故。然激气成声。即是此念。故声念相依。无全走作。其浮与切。体认自知。若全走作。非停即错矣。(非谓可以随口叫唤。谓不必着意遣妄耳。不可误会)而体认之知。即是走作。即是起妄。何以故。念即照在。多一照故。楞严经云。我真文殊。无是文殊。若有是者。则二文殊是也。不加体认。但直下念。声在念在。为浮为切。多不自知。无念而念。是名正念。经云而我今日。非无文殊是也。何以故。所谓大觉归於不觉故。寻常念起即如是故。临终见佛。亦如是故。气绝往生。无二觉故。盖生死本祇一念。念乃觉体之照用。与气无关。故死后或为轮回六道之身。(现在此身。乃识受想行识五蕴所成。在凡名世间五蕴身。在圣名出世五蕴身。死而为鬼。名中阴身。阴。即蕰也。谓前蕰已谢。后蕰未来也。皆是名相。实则一念而已)或为往生极乐之身。而此觉体。乃诸佛众生共之。从来无二。故临终所见之佛。即彼佛之照用。现在之念。即往生之身。现在之为无念而念。念而无念。即往生之为无生而生。生而无生也。往生见佛之身。於极乐庄严。自在受用。不假作为。即现在念佛之念。於万德洪名。自在流出。不假思索。也。入此门者。知念之非气。而现在之身以一念生。则知往生之身。亦以一念生。现生此方。身土皆实有。则知往生彼国。亦身土皆实有。此身土之实有。为在觉体中显现。则知彼身土之实有。亦在觉体中显现。何用种种深微元妙之谈。索之冥漠哉　(二十二)。
　　问曰。照用二者。若何分别。
　　答曰。照乃是自然觉照。因之起用。非无作为矣。盖心性体用。一落言诠。但能相似。禅家释此两字。已似极力分疏。若微细剖别。愈辨将愈惑。今姑混括大旨。说为一大灵光。庶较易明。凡光有两种。一内景。一外照。譬如镜光。至平至净。然能内景而不能外照。其内景也。毫发毕现而不留迹。譬如日光。至直至捷。(凡光皆直行不转湾。天算家谓日光到地。速率无比。所谓不疾而速不行而至也。火光亦然)然能外照。而不能内景。其外照也。目可得见。身可得触。而全同虚空。不可得取。不可得坏。此大灵光。兼两能为一体。(凡姿质之智愚敏钝。是光之内景。意象之宽隘重轻。是光之外照。阅人多者。一望而知。在本光从来平等。而万别千差者。多生之业力气习为之也)故其力用不可思议。(不可思者。心行处灭。不可议者。言语道断。世多误解作神妙莫测。粗浮可哂)超过一切光。(如镜光不留迹。此则前尘绿影。忆持不忘。即第八阿赖耶识。如日光但直行。此则钩深索隐。曲折多到。即第六意识。又如光皆可阻隔此则洞。达无碍。如贤护经说。余尝於中夜念佛。绕室经行。忽见当头星月皎洁。初犹不觉。并未举头。俄而觉之潜隐不见矣。又尝见四面佛。高约八尺。自顶至踵。前后衣折多了了。案上铜香炉。亦全同红琉璃。而佛身却不琉璃洞彻。当时不知自己眼在何处。亦并不觉异。经须臾间。觉之即隐。因此知灵光独耀。无物不透而物非无。又知见色闻声时。才觉见闻。便落前五识矣)十方世界诸佛国土。皆此光力摄持。而自体常寂。人在气交之中。气聚则生。气散则死。其现前一念。乃此一大灵光之照。全不与气交黏。安有生死。譬如空中闪电　(电之为物。全类识神。故借以为喻耳。外道修习。得大光明。出入自由以能出阳神为得道。自佛法观之。祇是造成一盏大电气灯耳。纵能远照千百里。有成必有毁。岂本有哉。惟悟真外编不误)各各眼前得一瞥地。不但电体与气无涉。即此一瞥亦与气何涉。盖气有质点。故有聚散。灵光则浑成一统。合同而化。气流行於灵光之中。犹烟雾布散於日光之中。随其或疎或密。乃至须臾变灭。亦仍不离光。而光未尝移。又如无数极细粉屑沙粒。在一盂水中。其屑屑粒粒相际间。无非是水。随其体之轻重或沈或浮。而水未尝动也。凡夫终日胶扰。执定四大假合之身为我。(第七末那识)遂执现前一念谓在身内。譬犹日光普照大地。(喻第八识)以镜映之。信手回转。(消第六第七识相并)其影滉漾室中。认为真日。而此一大灵光。变为无明业识矣。念佛人求生西方。无论识性不识性。亦无论妄想之多少如何。但能发愿真切。刻定课程。终身不间。决定得生。何以故。譬如同一误认真日。而别以凹面回光镜。(喻愿)对日(灵光即自性佛。须知镜与日原是一个。不得不如此说尔)安置向西。时时逼正其聚光点。(喻念)艾炷承之。(喻净土庄严实境)而日与镜相距中间。常有烟雾冥蒙不断。(喻气及妄想。其实乃是自身遮蔽其间。故身见轻者。得力较易)日光不能全透。临终气息渐微。烟雾渐散。现前一念仍在。(即是日光)佛身即於镜中显现。(我愿即佛愿故)气绝而烟雾空。日光全体。透过镜面。艾炷光焰勃发。(一念净光。成意生身。上则证法性身矣)即是随佛往生矣。盖日光到地虽捷。犹有分力可算。以日与地究是彼此两体。故有去来相。灵光则西方此土本是一体。东头没即西头出。如拄杖子。一头放下。即是一头拈起。出没同处。拈放同时。故曰生则决定生。去则实不去也。(天如禅师语。读者误解此句。谓此土即是西方。则滥入恒真净土矣)大本汉吴二译。谓暂信暂不信者。临终见佛。如梦中见。口不能言。心中愧悔欢喜交并。於此可证　(二十三)。
　　问曰。意生身与梦中身。将毋同。
　　答曰。大不同也。梦有多种。(周官太十所掌三者为纲。古梦所掌六者为目。盖推其本。则皆灵光天倪之动。故古人甚重之佛家亦重之)要归不外现前之一念默照。故不能发气出声。以念本离气。出声即为呓语矣。意生身固同是一念。而灵光凝聚成形。如灯之焰。显然有体有声有息。全同现在之身。而了无触碍。其声与息。亦全是光明用事。与凡夫恃呼吸之气而生者。迥不侔矣。然教中多说光明。从不说气。(惟后人撰五教仪。曾一及之。以借庄子援督为经之说。记亦不真矣)祇可以儒书及诸子书证明之。盖十方世界。在一大灵光中。犹海浮沤耳。由其光盛生威。(乍遇而懔然者是)威生耀。(佛光如月光。并不耀眼)耀生热。(如以无生气物。置赤日中必先生热。后生气。是其验)热生气。(此气字无可换。换则不醒。所谓生者。亦非母子继续之生。犹水生波。非水外别有)此气非呼吸有质点之气。老子谓之谷神。(谷者谓幽元也。音义皆同欲)庄子谓之踵息。神仙家(老庄为道家。神仙乃后起托附之)谓之祖气。谓之罡气。谓之元阳。(若坐煞在此。便成外道)孟子谓之浩然之气。(春秋繁露引此说。谓常以阳得生其意也。班固答宾戏引此。作皓然项岱注谓皓白也。如天气皓然。盖在成周教学。亦但浑言缉熙光明等。从无析言之者。故借天气比况之。试观上文。先言孟施舍不如曾子。又申言志至气次。然后曰善养曰难言。复两提其为气也。而结以集义所生其非谓充体呼吸之气显然矣且呼吸之气。岂能塞天地。而既充体矣。又别生一气。岂不涨死。集注但见其水旁浩字。不知古人浩皓音义皆同。遂谓为盛大流行。而论性不论气不备之说。亦从此章起岂知此章已先误解可哂)实则周易所谓乾资大始。万物资始者是也。人之觉体是光。其用即此始气。(强谓此名以便文)故称神用。亦称神力。彼国地如琉璃黄金者。坚固不动。光明相也。池水莲花行树种种庄严。皆光明神力所成。与此土种类自异。盖此土有质点之气。由始气生。(如子得母气。庄子言黄帝得之。以袭气母。殆即谓此。管子轻重篇。清神生心一节文义。与此最近)故能生生不已。所谓坤作成物。万物资生者是也。记称气也者。神之盛也。是其明证。(祭义此章。明是轮回之理。详见后。朱子以气之至而伸者为神。是有意颠倒说)故曰一阴一阳之为道。阳为本有之光。阴为后生之气也。(故女人徃生。即现丈夫相。离气纯光也)又曰阴阳不测之为神者。神立於光气之界。间不容发。故莫测也。(太史公六家要旨。道家阴阳家。必居儒家之前。从其朔也。惜其书不传。阴阳家中。必有光学。故墨家得之。董子谓阳常用事。阴不用事。借天光以立说犹存古义。宋儒只知呼吸之气。强为分阴分阳如以一气言。以二气言等语。则并阴阳不识。全是梦呓)此土物类体质。皆气点所成。故化学家化之。都还为气。其有数十余种原质者。则又日光菁英所积。正是彼土庄严诸物之比例也。人终身在大光明中不能见。而但见日光者。譬犹白昼。燃巨烛於室中。身从日光中久立入室。则眼前全黑。一物无所睹。一步不可行。目力胜者。或能见烛焰。亦不辨其远近方位。室即躯壳之比也。彼国有日月而无昼夜寒暑。即此反比例可见。犹日下孤灯。照用不行也。凡教皆起於有世界后。世界初起。教中说为如海飘沫。正犹海中沙涨渐积而成洲也。弥陀因地。为宝海大臣。誓取净土者。(见悲华经)犹今西人於海中。访寻沙岛以辟地也。彼土自有莲华化生之神明。(大小本经。皆有神明字样。与三辈徃生。及声闻弟子分言之。讲家不说者。从略耳。非修成后。但是一片白地。专待十方徃生也)以其种子清洁。故取以为净佛国土也。又摄取二百一十亿国土清净之行。而庄严之。即所谓随其心净。则佛土净。非空无所有也。法藏比邱。现身此土。去国出家。而证果在彼土者。犹释迦住世时。上升兜率忉利摩酰首罗诸天说法。是定中事。其应现王宫说观经。游步虚空。还耆阇崛山则竟是色身往来。诸大弟子得五神通者。亦皆能之也。修行五大劫成就者。犹此土天皇地皇人皇氏等。寿皆数万岁。劫有大小。犹秝家之分章蔀。其积岁自有长短也。凡此种种。皆不外人情事理之常。就佛分上说。则曰无作妙用。实则亦必举手动足。犹此身举手动足。何尝用意。然祇是习气业识。不为妙用者。以身见法见不空也。释迦说诸大乘经。多方淘汰。使人知心性本来广大自在。终古不灭。而必指归净土者。以此土有成必有坏。(如汉世昆明池劫灰。及西人开圹。见有螺蛉结成之土。而众行星。古有今无者甚多。尤其明证)往生彼土。则还其本光之原质。永不变易也。故诸经普劝往生。祇作寻常语。指成庄严名相。不下一语分疏。譬犹劝人迁居。但说某地若何胜利即得矣。而必欲深究其何以至此。则任举何物。穷推不已。皆不可晓。如儒书说天开於子。地辟於丑等。人开人辟乎。自开自辟乎。子丑二字。又从何来。孰从而知之乎。(楞严说。最初一念流动而生世界。讲家谓此人在何处动念不许再究。正是善会)此皆后来说圆说妙。种种巧见之理障。固释迦所不及料也　(二十四)。
　　问曰。子於净宗。可谓思之深言之尽矣。顾作十成死语。何也。
　　答曰。言说无深浅。深浅在听言。故余敢尽言。心得有深浅。惟心自知之。子心非我心。故不知我之浅而求我之深。我虽累千百言。以自解其不能深。子终以为不屑深不欲深也。何也。深浅之数由量出。不得其量。终无由见。请与子言量。如华严阿僧祇品。说如来所知数量。以一百洛叉(或谓亿。或谓万。今从万)为起点。递次自乘。至一百二十二次。(疏钞作百二十四数者。连起点之洛义俱胝两数计也)为不可说不可说转。戛然而止。始终有数无义。乍读之愕然莫测。惟观首题大方广三字。知心体无方无尽。不落数量。而本师开口便说此品者。明一一修证。皆从体起用也。又尝读管子知方生於圆。圆生於心。心体浑圆。而用必方。体大则用大。故此起点极大。以算家点线面体推之。为纵横边线各百。面积为万。体积百万。成立方体。边线必用百者。线即一一点之积。明此一一点。通具十元门。十十无尽也。所知仅此空理。而於一百廿二递次自乘之事相。终莫能入。专研久之。乃悟此品眼目。在一知字。(此知字。乃自性了然觉照。全是现量。与知见立知之知字不同。经文所知二字。所谓辞穷便文也)说数量。正是说心量。故以心王菩萨为对机。(疏钞云。所以心王问者。表数不离心是也。称心王者。明不落相宗所说。五十一心所。故别译亦称不思议光王。疏钞又云。令知普贤诸佛。离数重重无尽也)所谓知者。不但一一识其多少之名。当一一见其大小之实。实即心光所到之界分。所谓量也。(疏钞谓寄数显德分齐为宗。是也。以分齐二字。诠解量字。显豁呈露极矣)心本无量。全体真空。理法界也。对物起用为知。(自然了知名觉。对物而觉名知。故知训匹。见尔雅)便落边际。犹之百万起点。及一百廿二之自乘数。皆但空名。并无形相。苟以物实之。则多寡大小立见。所谓事法界也。如以此起点作寸方立体观。则边线百厘。面积万厘。体积百万厘。了了可数。递次自乘者。如以此百万厘之寸方立体。变作边线。通长百万厘。即是十万分。即是一万寸。即是一千尺。即是一百丈。以此百丈自乘。则为万万万厘之平方面积。似与寸方立体之实积。相去悬绝矣。而实则即是寸方边线之每厘。破作百丝。共一万丝。以万自乘。即是万万丝之平面。再以万乘之。即是万万万丝之立方体。(起点百万数。以算位计之。历七位。故初次自乘超六位。共十三位。凡自乘。皆倍本位。或倍而少一位。例推可知)然则仍不出此寸方。换名不换体。虽换名不换体。而多少大小。截然不同。亦复了了可数。所谓理事无碍法界也。然则此寸方立体。在厘位即名一俱胝。在丝位(从厘进两位)即名阿庾多。在沙位(从丝进四位)即名那由他。(从丝进四位以下。皆从根位进。例推可知)是故就方寸观。则为体为本为实为心为性为寂为平等为圆融为因源为真空。就递次自乘观。则为用为迹为权为法为修为照为差别为行布为果海为妙有。(此乃约教行理三经言之。切不可作总别同异成坏六相会)而华严家以理事赅贯之。是故递次自乘。乃至无尽。通为事事无碍法界。以一多多一。互摄互入。(此乃六相之说)归根总此方寸之起点。无余无欠也。故知现前一念即起点也。信也。点之直行为线。知其边线若干数。即解也。以线为法。递次自乘即行也。求得面积实数。即证也。盖心量无尽。在人扩充。信解行证四者。凡学皆然。下至百工技艺。亦莫不然。况佛道之无尽藏。而凡心光所到。学力所得。隐然自具一局面。(如水花之晕。灯光之照。自然平圆四周均等。苟以数约之。必用八线则为方矣)其为广狭精粗。内照了了不昧。便是本来无尽处。故其现於数量。则为自乘。可见所照所得。脚跟下立处即真。真亦不住。从此起数。步步踏实。步步向前。递次所用之法。即是能扩之心。求得面积之实。即是所扩之量。是则体用一原。能所不二。其外之推狭以至广。正其内之研粗以至精。而此心之同於如来无尽藏。显然可知矣。余因之自喜。欲自验其心量大小。先就初乘百丈平方作观。不能及半。已茫然莫辨丈尺。旋收作二三十丈。亦仍惝恍不定。乃大媿惧。竟变百丈。作一丈立方体观。始觉分寸了了。即刻意求其厘毫。亦粗能辨。心量之浅至此。子尚何求。虽然。余以此意读入法界品。而益深信净土法门之圆顿直捷。而为一代时教之总要也。释迦成道后。初转法轮。便是此经。而三十九品中。佛说惟三品。纯是净土先声。(阿僧祇品。寿量品。明是约彼佛正报。随好光明功德品。约依报)此品又为开宗明义第一说。是则终於入法界品。正与此品结应。试观善财所参善知识。一一皆言我已先发阿耨菩提心。彼善知识。自五十位以前。自说所得法门。亦一一皆曰。我惟知此。如菩萨某等法门。而我云何能知能说。汝往问彼某善知识云云。则分明以善财当不思议光王。以诸善知识所说。当如来所知数量。全经语脉旨趣。节节通灵矣。(疏钞谓阿僧祇品。该一部之数量。又称贤首谓善财。在信是信位。在住是住位。一身历五位。随在即彼收。以徧一切故。如普贤位云云。此等皆义学家法眼圆明处。视彼一橛头禅。通宗不通教者。远之远矣)夫不思议境界。即不思议心之现量。如虚空无象。而万象森罗其中。岂有能入所入。而云入者以念起也。念起则犹以丈尺约虚空。有数量。有次第矣。故就圣道门说。则为以心入境。难行道也。就净土门说。则为以境摄心。易行道也。(此品自具一多互入互摄之理。不待分疏)念佛者。以彼佛不思议境界。摄我不思议心也。(念起处即是。所谓徧现俱该沙界也。心之生生不已为性。故达摩称为佛性。因此感而遂通。即名不思议光。犹儒书言感物而动。性之欲也。此类名义。讲家不甚分疏。而既落文字相。则又有不能不通用。不能不便文之处。读者细心体会)专重持名者。名不虚生。必有其实。如百万名一俱胝。不同无记性。一百二十二之递次自乘。名不可说不可说转。不同无义味话也。故以无量光寿名号为能摄。现前一念为所摄。就所摄观全念是名。念外无名。犹之方体起点数。通赅浑括。为末次满量数。而自无不足。何也。以我不思议心。正彼佛不思议境界依以建立也。就能摄观。全名作念。名外无念。犹以末次满量数。反本还原。为方体起点数而亦不见盈。何也。以彼佛不思议境界。正我不思议心托以全彰也。(按此以心境对待。生佛对待。原可一反一覆。说为彼此互摄。凡念自佛之差别。正从此生今必以名作能摄。念属所摄。为正说者。缘名与念相对。而分能所。乃就法门作用言之。若论本体。则生佛公共。初无能所。而在众生。则但是理即。毫无力用。在彼佛则因行果德为全体。名号愿力。为大用。众生不见其体。而闻名称念。则能摄之力。在彼不在此彰彰矣。故此文特地先言念外无名。及境依心立等语。以斡旋执着念自佛之异见。而使初入门者。亦可以自识本体。下乃申明名从实生。层层结出其所以能摄之故。以显此宗专念他佛。散心得生之本旨。愿与十方缁素明教理者。同入无诤三昧。平心察之)然则念佛即佛念。念声即佛声。念光即佛光。若听若观。若闻不闻。若见不见。无非佛声佛光。何以故。以名从实生。此实即彼佛果德清净法身。圆报满身。千百亿化身。而正当念时。则为应机示现身。所谓循名核实。事如是也。亦实即彼佛因行四十八大愿圆满成就。名称普闻。熏发我念。非我现前思量分别心。所能忽然起念。所谓实至名归。理如是也。是故不论朗念默念定念散念。不论他方此方人类异类。但能发愿持名者。无不现生取办。应念往生。以彼佛因果不可思议。故四十八愿力不可思议。愿力不可思议。故名号功德力不可思议。名号功德力不可思议。故能摄受众生十念一念之力。亦悉不可思议。此无他。犹之末次满量数。名不可说不可说转。举前后递后次自乘数量。宽然容纳其中。而又岂一切方圆弧角诸算术。所能测其积之多少。边之大小也哉。余是以安於至浅。不复求深。诚自惭也。诚自量也。亦愿子之离诸元辨。自量何如也(庄子云。大视细不明。细视大不尽。故数量虽即心量。而数多量大。心力目力。皆不能谛了。今依楞严经说。以十二为轮。绘图列表於左。冀览者易晓也)。

　　世界数量图(附表)

　　
　　
　　如右图。知经以百万为起点者。指小千世界数言之。此数历算七位。七位以前之数量。人所共知。故不释。旧解多以此世界一千为小千世界。误也。试观图。第十位即二千中千世界。谓千世界。再迭两个千字以数之。第十三位还归第一位。即三千大千世界。亦谓千世界。再迭三个千字以数之。则可见小千者。亦须以千数之。谓一千千也。即百万也。中千当第十位。其数即十亿。更进一位即百亿。又可见佛说百亿日月世界。仍在华严大千界内。非出界外也。按楞严说世界。谓世为迁流。界为方位。盖过去现在未来为三世。东西南北为四界。故云三四四三。宛转十二。流变三迭。一十百千。今据此以十二为轮。乃象数之自然。不待安排。算术逢十进一位。自本位起。进一位为十。二位百。三位千。四位万。五位十万。六位百万。华严称大方广者。依数成平面方积者为大。成立体六面方者为方。再能变立体为平面者为广。如表。十则不成平面。百则能平不能立。千则能立不能平。万数虽百倍於百。而仍能平不能立。十万虽百倍於千。而平立皆不能。但成纵方。故必以百万起点。乃真能大能方能广。此所以小千世界。其数必为千千也。如是再进六位。其数万万万。(即是万亿)则满一轮。当第二轮之首。为第十三位。乃大千世界之大方广相也。如是每进六位。皆能平能立。至满第二轮。当第三轮之首。为廿五位。其数迭六个万字。从此再周两轮。当第五轮之首。为四十九位。其数迭十二个万字。再周四轮。当第九轮之首。为九十七位。其数迭廿四个万字。以下皆依轮数。倍倍前进。例推可知。然轮数位数法界数。虽极大极方极广。至不可计算。而始终不离第一位。故约之方寸而自足也。(按字书蚕吐为忽。五忽为系。二系为丝。自忽以下。微茫不可辨矣。然不可谓之无。故算家自寸以下。列算二十位。今以寸方。约百二十二倍之数。固相去悬绝。善读者不可泥文字以求之)佛说华藏世界。如倒卓浮图二十层。而娑婆与极乐。同在第十三层。夫一华藏世界。各有十华藏围绕之。递推无尽。而佛如是说者。可知正从数量见心量。自第一位倍倍增进。至第十三位。法象相符。以轮计位。才到第二轮之首。又可见念起即是。所谓从第二头相见。法象又相符。故弥陀经言十万亿佛剎。观经言西方去此不远者。皆谓其近在比邻。以算计之。当第十四位。即第二轮之第二位也。或疑洛叉为亿。(清凉疏有此说)华严以十为法。故以百亿起点。正当第十一位。其算位亦当以十为轮。是从第二轮第一位起。如是倍倍增进。至第三轮之首。为廿一位。其数迭五个万字。再进两轮。当第五轮之首。为四十一位。其数迭十个万字。以下亦例推可知。此说虽以心量比之。亦始终不离第一位。而其起点。介於中千大千之间。固无所取义。且其象皆为平方面。而不成立体。则是但能大。而不方不广。与经义不合矣(若以十万为亿。谓百洛义。当第八位。其数千万为起点。则自乘之。当第十五位。其数百万万。万则是以纵方起点。而以下位次。皆杂乱无意义。更不待辨矣)明眼者幸详择之。
　　报恩论卷首

　　报恩论卷正上

　　　　桐乡沈善登述
　　　　海盐张常惺校录

　　净土法门纲宗

　　释迦如来说法四十九年。三百余会。究其要归。惟在极乐净土。称极乐净土者。是寂照不二。体用一如义。由其一切具足。无假外求。一切现成。初不预计。谓之极乐。是就照边用边说。由具足故。有无相忘。由现成故。前后际断。谓之净土。是就寂边体边说。由具足故。有无相忘者。如人有耳目。决不自谓无。亦决不自谓有。而耳目宛在。由现成故。前后际断者。如正当今日。决不计其昨日在前。明日在后。而今日天然。是则寂而常照。照而常寂。寂为体。照为用。体用一如。寂照不二也。此之名义。为一代时教之大纲领大结束。明文奥旨。具在诸经。粗举大端。约有六证。
　　弥陀经言。六方世界。恒沙诸佛。赞叹释迦。能为一切世间说此难信之法。且各於其国赞叹此经。普劝信受。夫世界无量。众生无量。法门差别亦应无量。是以本师十二分教。随宜演说。各就当机。今云一切世间。则此界不复拣择。云佛佛同劝。则他方亦悉会归。喻如群曜拱[木*　]。万流赴海。以其为无量门中之总持门故。其证一。
　　无量寿经言。当来经灭。我以慈悲哀愍。特留此经。止住百岁。众生值者。皆可得度。(准善见论法灭在万年后。以众生寿命百年灭一岁计之。则正当人寿减至十岁时矣)又一说。经道灭后。弥陀名号。独留不灭。(不记出何经典)法灭时分久近。诸说不同。新婆娑论。最为谛当。论称世尊不决定说正法住灭久近者。欲显正法随行法者住灭久近故。谓行法者。若行正法。如佛在世时。及灭度未久时。则常住不灭。否则即灭。正法有两种。一世俗正法。谓经律论等名句文身。二胜义正法。谓无漏圣道。行法亦有二种。一持教法。谓读诵经律论等。二持证法。谓修证无漏圣道。若持教者相续不灭。能令世俗正法久住。若持证者相续不灭。能令胜义正法久住云云。夫诸法无常。成必有毁。世尊哀愍众生。何不多留余经。而但留此。又何不令久留不灭。而仅百岁。盖余经听灭。正显此一切具足。一切现成之真心。历劫不灭。(或问若然。则真心本来不灭。何假世尊哀愍特留。答。此之经留。正谓世俗正法名句文身。有相之物。成必有毁。非假佛力。焉能久留。若不久留。行法之人。何从闻而生信。据此则净土门中。胜义世俗二种正法。皆留不灭)云百岁者。当佛在世时。人寿早入减劫。极长大都百岁。故且就目前计之。犹言众生灭尽。此经方灭。而众生前后相续。不入坏劫。毕竟不灭。则此经亦毕竟不灭。(或问坏劫后空劫。经与众生。一切灭尽。此一切具足。一切现成之真心。还不灭否。答不灭。若灭则不复能成。前经空劫后。安得复有现在世界。问既云空劫。一切皆空。此心不灭。住於何处。答。待到尔时。为汝证明)不直言不灭者。正如新婆娑论说。欲显正法住灭。随行法者住灭久近耳。是故弥陀亦有灭度。观音补处。观音亦有灭度。势至补处。势至则永不灭度。此之灭度。亦当如新婆沙论说。溯自法流东土。至汉魏时。无量寿经。始有译本。而自惠远首倡到今。净土法门。旋兴旋废。即近例远。弥陀观音住灭之理。可以微会。势至永不灭度者。以此法为一切世间难信之法。虽当弥陀观音正法住时。犹有隆替。久而弥光。至此始得佛化一统。盖此菩萨。以念佛心。入无生忍。今於此界。摄念佛人。归於净土。是以楞严会上。选择圆通。观音居前。势至殿后。余二十三菩萨。尽入包罗。二菩萨皆弥陀补处。势至尤为念佛初祖。足征一代时教成始成终不越乎此。即今普门示现。及净土设施。世多崇尚。余法门皆寥寥罕传。已有明征矣。其证二。
　　千经万论指归净土。乃至华严为众经中王。而普贤行愿。亦以十八愿王。导归极乐。夫一切法界。无非华藏法界。今不以净土归华藏。转以华藏归净土者。不但华藏极乐同一土。遮那弥陀同一身。一多原自互摄。小大不妨相入。良以一切法界。皆唯众生心作心是。(详见无量寿经纲宗篇)是故众生无尽。作是无尽。法界无尽。此作是心。不即现前介尔之一念。亦不离现前介尔之一念。穷根究源。祇是本来一切具足。一切现成。无可譬况。强名真心。虽在闷绝无记。未尝断灭。三途剧苦。宛尔逍遥。是以华严四法界无量法门。横说竖说。漫无归宿。不得不归宿净土。而善财五十三参。处处唱言我已先发阿耨多罗三藐三菩提心。亦正指此。其证三。
　　诸经法门。不外除名遣相。遣除之极。至於无可遣除。乃显真如。净土法门。一味建立名相。建立之极。至於无可建立。当体真如。所以然者。譬如斗斛量米。诸经法门。意在举似容积。故必倾尽米粒。方显全量。净土法门。即以满盛之米粒。实证容积之全量。见米即知。不待算数是知诸经遣除正为净土建立犹之倾尽米粒以显全量正为推求容积以量米粒(以大辩才说真空法)若不尔者空知其量。而不量米。同无斗斛。非中道第一义空矣。其证四。
　　色身即法身。妄念即正觉。全体大用。具足现成。诸大乘经。广谈理性。莫要於此。净土诸经不然。功德庄严。不外根尘。且但说事。(十六观经。诸佛如来。是法界身八句。亦是说事。以显观体。本文自明)不说理。但说修。不说性。所以者何。种种言说。皆是名相有对待法。惟此广大心体。一切现成一切具足。绝代无对。而体不可见。假用方明。无柰众生多生惑习。欲为其本。致为名相所转。迷头认影。千言万语。愈辨愈惑。於是弥陀彻底悲心。随顺病情。方便与药。即彼欲心。填我愿海。还以愿海。摄彼欲心。俾此一切现成。一切具足之理性。全成事修。即体即用。觌面呈露。不待言说。故於净秽苦乐一如之中。特地翻深出浅。分别彼此缘净还他净秽还他秽乐还他乐苦还他苦(如以浊水清水二水同一净)。正显此一念用处。全真起妄。尚自一切现成。一切具足。绝待无对。况在本体。是以说理说性。转成剩言。而说事说修。正非分外。以众生当体现成众生具足众生故。譬如富家财库宝藏。现成具足。簿籍分明。毕竟逐一检对。尤为亲切。故知诸经所诠。无非证成净土。其证五。
　　宗门刬除知见。一一消归脚跟下。净土即众生知见。入佛知见。一一消归他佛。所以然者。无念心体。唯佛独证。此心体横互十方。竖穷三际。弥陀所证光明无量。寿命无量。即是此心。众生原与弥陀公共。但为念念不停。无由证得。然现前瞥尔一念起时。即是此心用处。是以乍闻佛名。或闻此经。不觉身心踊跃。便是从体起用。因而起念念佛。便是摄用归体。久久纯熟。任运自念。便是体用一如。宗门就无念处直指心体。不立他佛。故曰不用求真。惟须息见。此中理谛。诸经非不广谈。但未切指下手工夫。建立专门。故称教外别传。净土即有念时会取心体。专仗他佛。(净土法门。以专念他佛。为的的正宗。并无念自佛。念自他佛。念实相佛。详辨在后)故曰托外义成。唯心观立此中理谛诸经既多散见而又特说三经归根一念。以总束之。乃真教内别传也(四字得未曾有)。论法门之亲切妙密。千了百当。自然禅宗独胜。净土则拖泥带水。似乎专接钝根。不知此拖泥带水。(近来禅客坚执门户。见从上祖师语录中拖泥带水处。偏能穿凿解会。不知我释迦一生所说种种法门。无非拖泥带水。而净土为尤甚。若能从净土中荐取得。管教掀翻禅榻矣)正是将彼所谓两面回途。三关进步。一齐越过。(设有禅客不肯云。敢问如何是初关。答曰。南无阿弥陀佛。如何是重关。答曰。南无阿弥陀佛。如何是透三关句。答曰。南无阿弥陀佛。还有末后牢关聻。答曰。逢人但与么举)惟上根方能信入。(从上禅门宗匠。永明而下诸大老。最后皆归心净土。从可知矣)即中下亦自入[囗@玄]中(不知信受此说除是木人名肠)。是以不立悟门。更无悟门也。不尚参究。无可再参也。三性中不落无记。(近人不识无记性徃往误当心空故辨之)有念摄持也。得手后不堕死水。当念活泼也。惟然故闻名皆得不退。凡夫例登补处。藕益所谓上善一处。是生同居。即已横生上三土。一生补佛。是位不退。即已圆证三不退。较彼顿悟正因。仅为出尘阶渐。生生不退。始可期於佛阶者。不可同日语矣。故知此法门包尽宗教。为教内别传。大集经云。若人但念阿弥陀。是为无上深妙禅。(近人但着眼此禅字。便谓禅即净。净即禅。不知上句特下但念二字。下句特下是为无上深妙六字。经意分明以净摄禅。可见不念阿弥陀。不妨是禅。而不为无上深妙禅。曷审思之)至心想像见佛时。即是不生不灭法。正谓此也。其证六。(此条宗家阅之。不妨不肯。姑举一重公案。与诸方商量。香〔岩〕颂云。去年贫未是贫。今年贫始是贫。去年贫无立锥之地。今年贫锥也无。仰山道。如来禅许汝会。祖师禅未梦见在。香〔岩〕复云。我有一机。瞬目视伊。若还不会。别唤沙弥。仰山大喜云。且喜汝会得祖师禅。遂报沩山证明之。近人多谓香〔岩〕前说。正是祖师禅。后说正是如来禅。而仰山偏颠倒说。沩仰家风。大都如此。余谓如此判煞。正好被两公将黑豆换却眼睛。且道应如何判。若道作家居士。宛尔不同。又正好被我俗汉将黑豆换却眼睛。毕竟应如何判。莫是道合取狗口。莫是默然良久。莫是打一圆相。喝一喝掩耳便走。拂袖便行。拦腮与掌。擘胸进拳。饶你将从上老古锥所有一络索。倾情搬尽。又正好自家将黑豆换却眼睛。毕竟应如何判)有此六证。行者自可深入法门。不为他歧所惑矣。然其中犹有千古淆讹公案。不得不明辨者。唯心净土。自性弥陀二语。古人原恐学者高推圣境。不敢承当。特为亲切言之。以见人人有分。乃后人又因此误解。以为但净其心。极乐不离当下。但了此性。弥陀原非别人。说土说佛。纯是寓言。则毫厘之差。天地悬隔。於是莲池藕益诸大老。又痛辨之。谓净土乃唯心之净土。实有可到之地。弥陀乃自性之弥陀。实有可见之人。斯亦苦心分明之极矣。而至今学者。犹儱侗颟顸。齩嚼不烂。推原其故。总由离句绝非。种种元妙理解。结习难忘。不觉微涉恒真净土化现净土两门。时露楮墨。致令读者借此躲跟。不知实际理地。圆融行布。原不相妨。而法门则判然不容混滥也。今不得已甘招口业。将此二语。破句读作何为唯心。则净土是。何为自性。则弥陀是。所以然者。不到净土。焉证唯心。现在妄想。不名心也。不见弥陀。安了自性。现在业识。不名性也。夫所以反覆详辨唯心自性者。为欲使人依经所说。深知彼土之他佛。即是自佛。彼土有相之他佛。即是自性无相之实相佛。而不碍有他也。今又以为既是自佛实相佛。便念自佛实相佛。则始终是他见未忘。他见未忘。则始终是我执不化。念念之间。尽成大小铁围山。重重障碍。西方极乐。去此十万亿剎之程途未为远在。且必回他作自。而后可以证心了性。则能念所念之阿弥陀佛四字。毕竟与唯心自性四字。名相不同。何不直念唯心自性四字之为径捷。而复多此之绕耶。是故此宗专念他佛。稍涉意见。便成大法魔殃。戒之戒之。

　　无量寿经纲宗

　　出世无法。即世法中。修证圆满。不见有法。名曰出世。以自心性本无出入。称出入者。分别凡圣。但换其名。不换其体。此乃佛说一切经中第一真实圆顿了义。不如是说。即皆魔说。诸经法门。广谈性相。不坏世谛。密说此也。净土法门。无量寿经。专谈世谛。包罗性相。显说此也。约而举之。有六要门。其第一者。世间人民。(四字本经节节特提)五伦为本。因欲所蔽。都无义理。不成法度。臣欺其君。子欺其父。兄弟夫妇。中外知识。更相欺诳。(七句经文)是故当经。苦心诲喻。教令修善。(二句经文)反覆开示。二千余言。归重人伦。处处特提。再三不倦。且复悬记当来经灭。惟此独留。化度无尽。是则人道一日不坏。此经典亦一日不坏。我佛如来出世因缘。设教本末。昭若日星。苟有心胸。应同信受。其第二者。世间人民。幽明共理。明有国法。幽有天神。因欲所蔽。无礼无义。无所顾难。王法牢狱。不肯畏慎。不畏天地。神明日月。自用偃蹇。谓可常尔。(八句经文)是故当经。开陈报应。神道设教。摹写情状。前后重迭。累数百言。令知儆戒。其第三者。世间之民。治生为急。因欲所蔽。徙倚懈惰。不肯作善。治身修业。家室眷属。饥寒困苦。耽酒嗜美。饮食无度。肆心荡逸。鲁扈抵突。无尊无卑。无贫无富。少长男女。共忧钱财。(十三句经文)是故当经。殷重特提。父子兄弟。夫妇家室。中外亲属。当相敬爱。无相憎嫉。有无相通。无得贪惜。(六句经文)为说报应。警其游惰。化其吝私。令安生理。其第四者。世间人民。生死死生。本是常理。因欲所蔽。恋着形寿。昧自心性。本无生死。蒙冥抵突。不信经法。(二句经文)生大邪见。作诸魔业。或拨因果。弃有觅空。或弄识神。认贼为子。或修仙业。长生久视。或习邪定。空散消沈。是故当经。开示五趣。决正生死。泥洹之道。(三句经文)节节唱言。自然三涂。无量苦恼。展转其中。世世累劫。无有出期。难得解脱。痛不可言。令舍五恶。令持五善。(九句经文)专谈世谛。具如上陈。重重诲勉。三辈往生。皆言临终。佛来接引。观经小本。亦同此说。不许现生。空谈妙悟。又复唱言。善人行善。从乐入乐。从明入明。恶人行恶。从苦入苦。从冥入冥。(六句经文)不讳生死。断诸疑网。其第五者。世间人民。如上种种。既因欲故。作诸罪本。穷欲之原。即是佛性。全真起妄。不可断除。摄妄归真。还从欲入。是故当经。阿弥陀佛。开大愿门。随顺众欲。庄严净土。令生彼者。惟身所适。意之所念。眼色耳声。鼻香口味。胜妙自然。尽满所欲。自身眷属。颜貌光明。与佛齐等。亦满所欲。寿命无量。皆与佛同。长聚不散。亦满所欲。愿来度世。修短自如。亦满所欲。是种种欲。即生死本。为涅盘因。就路还家。至极直捷。是故唱言。宜自决断。端身正行。益作诸善。修己洁净。洗除心垢。言行忠信。表里相应。人能自度。转相拯济。精明求愿。积累善本。(十一句经文)一世勤苦。亦须臾间。后生彼国。快乐无极。(四句经文。略润节之)法门善巧。至实非权。以离俗谛。别无真谛。非一二故。其第六者。世间人民。不识自心。有如是力。闻斯经典。初念生信。转念生疑。还为欲牵。念世五欲。念既不一。入善无门。善又多途。注念无所。弥陀大慈。现身说法。令专念已。辟直捷路。为总持门。以一佛名。名一切善。回一切念。念一佛名。正当念时。余念自断。久久纯熟。欲累渐轻。触境遇缘。此念先发。何善不集。何恶不除。熟极两忘。证自心体。是故当经。六八愿中。其十八云。设我得佛。十方众生。至心信乐。欲生我国。乃至十念。若不生者。不取正觉。(七句经文)又本师云。信心欢喜。乃至一念。至心回向。欲生彼国。即得往生。住不退转。(六句经文)观经劝信。小本劝愿。(相传作观经劝行。小本劝信。非也。当经文义自明。善读者自能得之。不待详辨)皆同此说。此六要门。如大医王。曲体病情。次第与药。前三对症。急则治标。第四断根。令不变复。所以者何。欲生恶死。凡人常情。转凡成圣。幸赖有此。若不恶死。则不可教。恶而能免。亦不可教。知不能免。听之不恶。仍不可教。虽必不免。而毕竟恶。乃可以教。缘恶之源。即从欲起。而欲之极。无过乐生。是故唱言。人在世间。爱欲之中。独生独死。独去独来。苦乐之地。身自当之。无有代者。善恶变化。殃福异处。当熟思计。远离众恶。择其善者。勤而行之。爱欲荣华。不可常保。皆当别离。无可乐者。(十七句经文)欲得常乐。当求往生。欲得往生。当积众善。欲积众善。当尽伦纪。苦心孤诣。截断众流。如是如是。第五培本。本者惟心。心体无念。徧十法界。无明业识。揽境局一。余界似隔。而互隐现。随了别之。成念起灭。此了别识。如镜之光。不即镜体。不离镜体。但患局一。不可强无。大圣权巧。开念佛门。因其局一。而不自知。谓为本尔。故令举念。自局一佛。不局余者。因此业识。由欲障生。欲无厌期。原即佛性。惟佛法界。光明寿命。功德庄严。无量无边。胜妙殊特。能满所欲。发其肯心。行者当知。诸佛国土。非寓非幻。皆是实有。若不实者。虽念无成。故观经言。是心作佛。是心是佛。语极明显。惟其本是。所以可作。譬如蒸砂。终不成饭。砂非米故。惟其可作。方显本是。譬如生米。亦不名饭。煮斯成故。又复当知。佛界既尔。余界亦然。无非自心。全作全是。全是全作。何有苦乐。而容欲恶。才有欲恶。即复自局。多生以来。不自觉知。念念不停。局於六道。故现六道。今回此念。念念不停。局於净土。自现净土。现净土已。确然证得。惟是自心。而亦宛然。非无净土。可知余界。亦惟自心。善恶因果。决定不虚。苦乐境缘。自然顺应。如元气复。病药两捐。自在无碍。第六药引。导引诸药。深入病所。非此不灵。众生业识。积劫沈疴。穷推病源。从我执起。此执有二。徧计我执。名为见我。俱生我执。名为慢我。前粗后细。二乘菩萨。犹所不免。若不抉去。虽药无功。或反增病。弥陀悲智。照了此执。猝难遣忘。随顺其情。故现我相。以我名字。令他执持。所以者何。二种我相。均对余他。隐自主宰。若他主宰。如仆从主。我听命他。则我虚立。假名为我。自无可执。行者当知。弥陀往昔。兆载永劫。为我等故。积植众德。严净国土。难舍能舍。难忍难忍。难行能行。具足修满。六八大愿。接引我等。而令我修。祇是平常。日用闲事。初无少难。但称他名。发愿回向。尽形不废。即得往生。又其国土。超胜独妙。如我所欲。一切具足。不费我力。我所爱乐。为创现成。我所苦累。为祛现成。我有功德。未能修者。为修现成。我有愿力。未能满者。为满现成。即今一念。能念於他。亦他宏誓。历劫感我。我不自由。自非宿世。与我缘深。安能如是。如是信入。生大欢喜。作必生想。一心亦生。散心亦生。二六时中。不妨作务。默自称念。亦复不妨。念念有我。缘称名故。为名所转。早自念念。全翻向他。法门巧密。名字功德。利益之大。超过十方。弥陀所独。(诸佛皆有宏愿。接引众生。或相好。或音声。或光或通。大同小异。而名字接引。则弥陀所独)是故当经。六八愿中。称我名字。闻我名字。居三之一。(共十七见。其一言乃至十念。不明着名号二字)而本师言。生彼佛国。诸菩萨等。所可讲说。常宣正法。随顺智慧。无违无失。於其国土。所有万物。无我所心。无染着心。去来进止。情无所系。随意自在。无所适莫。无彼无我。无竞无讼。(十六句经文)种种功德。八百余言。以法无我。建首为本。足知此经。往生正行。专念佛名。余俱为助。念佛名中。专念他佛。不念自佛。实相佛等。称佛本愿。力用胜故。如阿伽陀。万病总持。不可思议。如上所述。纲宗粗具。一代时教。归本净土。净土五经。归本愿门。愿门六八。归本念佛。念佛多方。归本他佛。是以本师。复说小本。发明此旨。其云不可以少善根福德因缘生彼国者。正显本旨持名为正。余行为助。纯助无正。不发愿心。则不得生。正助并修。不发愿心。亦不得生。均违本愿。善恶易杂。难明心故。(大意略具第五六节)纯正无助。发愿往生。决定得生。但须权巧。拨置世事。克期取证。证后兼助。以应本愿。圆融真俗。拣二乘故。以正摄助。发愿往生。毕生无改。亦决定生。正合本愿。助亦归正。不须现证。自圆证故。是四料拣。孰难孰易。孰便不便。有智行人。宜早决择。其余同部往生咒经。鼓音王经。贤护经等。(净土之支流甚多。西方合论略备矣。皆当参观)则皆本师随机演说。令生正信。拔业障本。与此持名。力用不同。无取和会。嗟乎此经。性修不二。理事双融。普摄三根。总持八教。开阐心法。而质於言。经纶皇猷。而泯其迹。自非大圣。孰与於斯。乃自后汉。始译到今。尘封大藏。千六百年。疏解罕传。遑云信受。(闻东洋有善导疏本。惜未得见。何以中国失传。亦所不解)推原其故。高者谈空。下者数宝。禅宗既盛。门户益分。波及吾儒。斗诤坚固。此经尤朴。两为所遗。讲师家法。矜守一途。推高凿深。均所不免。此经义富。世谛纷陈。判教既难。亦遂忽弃。(二林居士起信论。极力主张。理致深元。初心难入。今之纲宗。但据所译顺文演说。无取苟同)致令如来悬记孤留。彻底悲心。无量众生。万劫依怙。常住大典。若存若亡。讹替日甚。群魔伺便。借法售欺。惑乱愚民。分立邪党。世相之坏。言之痛心。而我儒流。曾弗少悟。犹复辟佛。为魔助攻。哀哉斯人。何辜至此。是用大惧。述为此文。千虑之愚。容有一得。其间疑难。应申论者。着於后篇。

　　往生正因定论

　　净土法门。以一佛名。贯摄众善。使称念者。时时处处。如忆慈母。如对严师。如质帝天。如临君上。则恶念起时。自能降化。善念起时。自能扩充。此正弥陀善巧方便。令众生心。不离佛法。以行世法。自然不坏世法。而证佛法。是以弥陀本愿度生之力。虽历兆载永劫之久。能感众生发愿往生。众生发愿往生之力。虽隔十万亿剎之遥。能感弥陀本愿来度。缘法法之本一。故愿愿之皆如。惟然。则何论伏惑断惑。何论一心散心。但肯发愿持名。孰不现生取办。法门之巧。功用之大。全在乎此。断可识矣。小本弥陀经言。不可以少善根福德因缘。得生彼国者。正恐世人杂修善根福德。而不专念求生。则违弥陀本愿。故云不可。以见持名之为正因也。下言执持名号一心不乱。临终见佛即得往生者。复恐世人不信散心得生之理。又违弥陀本愿。故令克期自证。以见字字句句念念之间。本无二心。本来不乱。证与未证。皆不过如。此临终往生。亦不过如此。非谓苟未证到。便不得往生也。盖弥陀众生同此心。但在众生为理即佛。在弥陀为究竟佛。所异者修证阶渐耳。而心性实无可修证。则惟即一念之专杂忆忘。以为修证。即修证亦难分阶渐。则惟即世法之善恶等差。以为阶渐。若必高谈无善。克求一心。转推转远。缘离善恶外。别无无善。离散心外。别无一心。理境愈元。收机愈狭。又安见名字功德之不可思议哉。此说非创。具在无量寿经。如佛前发愿章。第一愿云。设我得佛。国有地狱饿鬼畜生者。不取正觉。(此愿为众愿之纲。以见人性至善。本无容恶之地。故其国无三恶道)第二愿。国中天人寿终之后。复更三恶道者。不取正觉。第十五愿。国中天人寿命无能限量。除其本愿修短自在。若不尔者。不取正觉。(此二愿。互相补备发明。以见至善之性。本来不灭。所以生彼国者。寿命无量。纵使发愿度生。回入恶世。本性圆明。自不更作恶业)第十六愿。国中天人。乃至闻有不善名者。不取正觉。(此愿见生彼国者。永不退转。故能纯善无恶)第十八愿。十方众生。至心信乐。欲生我国。乃至十念。若不生者。不取正觉。唯除五逆。诽谤正法。(此愿见欲生彼国者。必迁善改过。故曰至心信乐。凡罪皆许忏悔。故曰唯除五逆诽谤正法。若不迁改。即非至心。若闻佛名。恃以无恐。或借法作诸邪业。即是诽谤。此二种虽毕生念佛。亦不得生)第十九愿。十方众生。发菩提心。修诸功德。至心发愿。欲生我国。临寿终时。假令不与大众围绕。现其人前者。不取正觉。第二十愿。十方众生。闻我名号。系念我国。植众德本。至心回向欲生我国。不果遂者。不取正觉。第三十五愿。十方无量不可思议诸佛世界。其有女人闻我名字。欢喜信乐。发菩提心。厌恶女身。寿终之后。复为女像者。不取正觉。(此三愿菩提心。与修众德。详略互见。即下文三辈往生之差等。以见欲生彼国。必兼众善。净土极诣。不同二乘)第三十七愿。十方无量不可思议诸佛世界。诸天人民。闻我名字。五体投地。稽首作礼。欢喜信乐。修菩萨行。诸天世人。莫不致敬。若不尔者。不取正觉。(此愿言菩萨行者。具足万善。永断恶缘。故得现生天人致敬。寿终徃生。不言可知)按四十八愿中。其四十愿。详陈彼国种种功德庄严。令得生者。悉获种种快乐自在。及他方诸佛菩萨。闻名称赞修行之类。惟此八愿。为接引人天众生往生正因。自始至终。不过曰善。曰恶。曰至心。曰发愿。曰系念。曰十念。曰诸功德。曰众德本。曰菩萨行。详略互见。初无散心一心之分。此一证也。三辈往生章。上辈行作沙门。发菩提心。一向专念无量寿佛。修诸功德。愿生彼国。中辈不能行作沙门。大修功德。当发无上菩提之心。一向专念无量寿佛。多少修善。以此回向愿生彼国。下辈假使不能作诸功德。当发无上菩提之心。一向专意。乃至十念念无量寿佛。愿生其国。按一向专念。与发菩提心。三辈皆同。惟一则曰修诸功德。一则曰多少修善。一则曰假使不能。而品位遂判。此二证也。劝进往生章。首言何不力为善。念道之自然。着於无上下。洞达无边际。宜各勤精进。努力自求之。必得超绝去。往生安乐国。中言当熟思计。远离众恶。择其善者。勤而行之。其有至愿。生安乐国者。可得智慧明达。功德殊胜。末言宜自决断。端身正行。益作诸善。精明求愿。积累善本。虽一世勤苦。亦须臾之间。后生无量寿国。快乐无极。按此章重在拔爱欲本。断生死根。然其法不过为善择善作善积善。而以念力愿力贯摄之。此三证也。五善五恶章。略准五戒十善。五番唱言。一心制意。端身正行。独作诸善。不为众恶。又吴译本云。诸欲往生阿弥陀佛国者。虽不能大精进。禅定持经戒。大要当作善。一者不得杀生。二者不得盗窃。三者不得淫泆。四者不得调欺。五者不得饮酒。六者不得两舌。七者不得恶口。八者不得妄言。九者不得嫉妒。十者不得贪饕。不得悭惜。不得瞋怒。不得愚痴。不得随心嗜欲。不得中悔。不得狐疑。当作孝顺。当作至诚忠信。当信受佛经。当信作善后世得福。奉持如是之法。不亏失者。在心所愿。可得往生阿弥陀佛国。按五戒十善。本人天因。今以念佛回向。遂为净因。其云一心制意者。仍不过一向专念之谓。初无深元。此四证也。四证之中。以第二证为纲纽。上顺弥陀愿轮。下开当经教理。特标发菩提心一向专念为正行。修诸功德。万行回向为助行。以正摄助。於念念间。转一切因。一切缘。一切业。一切果。为净因净缘净业净果。转一切法门。一切功德。一切知见。一切境界。为佛法门佛功德佛知见佛境界。而惟是一念。不假方便。即初步。即究竟。此其所以能全收三乘十二分教。当来经灭。岿然独存。众生值者。皆可以具缚凡夫。径登补处也。行者从此信入。决定得生。莫更计较散心一心。自生障碍。且所谓散心得生者。非悠悠泛泛之谓也。必须克定课程。毕生无间。随时随处。觉一念善。便提佛名。着力回向。觉一念恶。便提佛名。着力忏悔。不得体究此觉是谁。流入默照邪禅。不得自疑能觉即佛。无须更提佛名。当面蹉过。亦不得疑此是察识端倪工夫。为儒家所唾弃。总之死尽偷心。和身倒入弥陀愿海。宁可颠倒妄想。决不於愿门中。别求解路。方是此法门专念他佛的的宗旨。行者须知尽我多生以来。所有福德。乃至所积罪业。在弥陀愿海中。皆不及毛端之一滴。则亦何不摄受之有。尽我多生以来所有智慧。乃至所见理谛。在弥陀愿海中。亦不及毛端之一滴。而亦何可思议之有近见修净土者多为一心不乱四字自生疑阻特为拈出此旨俾知得生与否在当人於念虑间默自勘验。不必计较临终之如何。而旁人则勘验其平生行履。亦不得槩举临终为定论也。此中大有淆讹。与世法亦大有关系。略判等差如右。俟明眼正之。
　　坛中所作正论五篇。传钞不乏人。惟香岩李丈评点一过。今照录之。称誉过情。知必为世所诟病。然而不遑自恤者。不独解人难得。不忍弃也。近世禅宗埽地。无复可言。而净宗亦淆讹不少。魔民乘间。乱本日深。乡曲竖儒。曾不知　国家二百数十年来护持至意。与夫近时近地。若彭若单诸君子。随机化诱深心。方复奋其吏气。封禅院。括寺田。严禁吃斋。驱迫穷黎。入於异教。可骇可痛情状。今略具於醒迷歌中。有心人当自觉之。是论出后。息安许居士。读疏文至挽回路绝呼吁天高二语。北向稽首。痛哭失声。持示李丈。为评点之如此。天下之大。知必有通儒硕彦。乘愿再来。能担当此评语者。余愿生生世世。舍身供养。丁酉冬日附识。

　　辨正五逆谤法不得往生说

　　无量寿经。弥陀释迦。前后两言。往生众生。唯除五逆诽谤正法。而观经言。下品下生者。五逆谤法。具诸不善。应堕恶道。临命终时。遇善知识种种安慰。教令称念阿弥陀佛。令声不绝。具足十念。命终见金莲花。住其人前。如一念顷。即得往生。二经相反。讲家多方和会。终有未安。昨念佛顷。豁然心开。悟得两经本文。正自相成。无劳和会。盖观经许得生者。是指临终甫闻净土法门者言之。按本文九品。前五品皆言以此功德回向。求愿往生。后四品皆言临终遇善知识。为讲净土。教令念佛。可知下品下生者。生平未闻。临终甫闻。一闻即念。念毕即终。悔力信力。二俱勇决。更无转念。故得往生。此剎那顷。稍一迟疑。决难儌幸。其所以生平未闻者。按无量寿经言。佛告弥勒。汝及十方诸天人民。永劫以来。辗转五道。乃至今世。生死不绝。与佛相值。又复得闻无量寿佛。快哉甚善。吾助尔喜。又言多有菩萨。欲闻此经而不可得。又言诸佛经道。难得难闻。若闻斯经信乐受持。难中之难。无过此难。据此足证斯经难闻。菩萨尚尔。况下品下生。平日具诸不善者乎。然则其所诽谤之正法。必是其余十二部方等经典。而非净土诸经可知。缘语气承上节下品上生。虽不诽谤方等经典而来。故但言具诸不善。不重出经。若谤净土诸经。则平日疑根已深。临终何能尽拔。虽有善友开慰。亦力薄无济矣。五逆重罪。幸逃法网。临终地狱相现。(亦承上节下品中生而言。故不重出)苦逼求救。必其自陈罪本。善友方能知之。而为说法开慰。若所犯众着。早罹王难。又谁能曲庇令得病终乎。且阿阇世王。固早闻净土法门矣。然逆事未成。痛悔求佛。佛为亲与忏摩。方得脱罪。则下品三辈。所遇善友。亦必身证圣道。方能开示拔济。不同寻常讲师可知。而诸经典中。多言持诵功德。临刑可免者。亦非五逆之比。又可知矣。无量寿经不许往生者。是指平日已闻净土法门者言之。按本文弥陀成佛。在释迦十劫之前。发愿时又经不可思议兆载永劫。方能满愿成佛。则所言诽谤之正法。即指本愿。而非释迦所说一切经典可知。既闻犹谤。自不得生。然犹可忏悔。世亲菩萨初谤大乘。后悔欲自截舌。其兄无着。劝令转谤为赞。乃真忏悔。遂着唯识论等。成菩萨道。是其证也。若五逆明知故犯。则必堕地狱。经历多劫。受苦无量。经有明文。缘所害冤对难逃。而性种不能复发。故不通忏悔也。两经各明一义。正显弥陀大愿。所开净土法门。其力用之大。世谛之圆。众生得闻信受之难。当来独留关系之重。直有超过一切经典不可思议者。即自曹魏时始译至今。阅千六百余年。若缁若素。罕闻受持读诵无量寿经者。难得难信之说。已明验矣。佛岂有虚语哉。诸有智人。如何勿思。

　　二教通喻

　　空有相资。无方无尽。本此立教。中道斯显。教由缘起。其缘维何。千万亿年。千万亿众。人心结成。时至理彰。有圣人出。因斯建立。法尔如然。初不作意。自有生民。嗜欲日开。机智日出。变故日更。养欲给求。日新月盛。规制损益。亦日整齐。譬如造屋。梁柱椽楶。长短大小。墙壁窗户。厚薄阔狭。与地相准。斧者削者。锯者凿者。斫者污者。次第奏工。色色粗备。大匠指挥。遂成广厦。非散匠拙。而大匠巧。时之未至。则物不备。物之不备。即时未至。至斯备矣。备斯至矣。法尔如然。缘起故也。惟我孔子。生春秋时。书契以来。群圣制作。爰集大成。故称至圣。释迦降生。先百余岁。过去七佛。化仪遗教。道通为一。故称法王。其先后者。中国西竺。众生缘熟。机感不同。应迹斯异。随宜设教。大旨维均。其均若何。如屋成已。此屋主人。与其眷属。下迨奴婢。於此屋中。举足下足。无非空地。安置家具。无非空地。方位左右。次序上下。维适维宜。无非空地。初不在於梁柱之上。墙壁之间。安身立命。亦复不计此为梁柱。彼为墙壁。制度何若。并其从前土木经营。辛苦有此。承谁之力。亦都相忘。惟遗大匠所记簿籍。料配群材。丈尺赢缩。及其间架宽窄之度。巨细分明。后来仿造。随地变通。不离都较。上来取譬。孔教大旨。比例可知。佛教亦然。相资为用。教分五时。善巧方便。发明心性。缘此心性。随时随处。无在不在。难言说故。如屋主人。忽逢人问。向所造屋。土木万千。堆砌而成。汝居其中。不窒碍否。主人则答。屋中空旷。受用自在。向所经营。梁柱椽楶。墙壁窗户。但是外廓。何所窒碍。复问主人。汝云空旷。都无窒碍。故得自在。向之土木。将非幻化。抑太虚中。可构造耶。答云否否。我屋实有。不同化城。太虚空中。无可措足。安能建立。我之自在。实据平地。复问主人。室庐外廓。汝力所成。自是己有。所据平地。非关汝力。孰容汝据。答云此地。是我祖遗。旷大无垠。莫识涯畔。随屋所在。都是世业。复问主人。屋据平地。上下四旁。边廓周正。其中实空。空非太虚。与地相资。此空与地。较屋外者。有分别否。答无分别。又复问云。汝之自在。由地与空。既与屋外。空地无别。则屋虚设。从前经营。得无多事。答云否否。屋外空地。尽眼所见。莽荡无归。为见空故。转不自在。即今屋中。空地相资。习久不觉。承问忆屋。乃始恍然。故知一向受用自在。全赖有屋。屋虽外廓。原与空地相资不离。居之斯安。不为多事。又复问云。如斯受用。承谁之力。答云我念屋中空地。虽我本有。不加尺寸。非屋不显。不得受用。辗转推求。大匠之力。今宝所记经营簿籍。传之子孙。流播世间。普同自在。上来取譬。佛教大旨。比例可知。故知凡教。不外空有。有不自有。空不自空。即有见空。即空见有。互显互隐。中道宛然。并中道忘。斯为极诣。工夫阶渐。仍在二边。由是则知。世人种种演孔刮佛。佛日儒星。彼此相倾。都成戏论。由是则知惟孔与佛。离不成二。合亦非一。并垂万古。不容偏废。由是则知孔佛而外。决无他教。可参为三。缘有与空。人心所同。物理亦尔。离空有外。更无三故。普望一切。异见众生平心静气。谛审思之。

　　杂说

　　理学家言。气聚则生。气散则死。无所谓轮回。世多信之。以为精理。不知善人恶人。多不免死。善人死后还之太虚。犹之可也。恶人死后。亦还太虚否。还则乐得作恶。不还则在何处。若云其气澌灭多尽。此灭尽处。有空隙否。若有空隙。仍是太虚。若无空隙。仍在一气。何云澌灭。即如彼说。似乎还之太虚。常存不灭为胜。澌灭都尽为劣。既太虚矣。谁受胜者。既澌灭矣。谁受劣者。善恶报应。皆无所施。辗转矛盾。何以立教。
　　今人不识自心。所以不信佛。以上六条。门内人自应洞然明白。门外人乍闻念头是用。别有一心是体。必然大骇。今不得不设喻以明之。心譬如镜。念譬如镜之光。念东念西念好念丑。譬如镜光。照东照西照好照丑。假若除却一切口可得说。眼可得见之名物形状。便无从起念。可见此念头上之东西好丑。全是外物影子。落在心光里。并非心体。然心体无从寻觅。无可拈举。不比镜体易於辨别。以才欲寻觅拈举。即是念头。早已落在光上。非心体矣。
　　问曰。既云离念之外。别有心体。而又无可寻觅拈举。将何作证。答曰。仍将念头作证。譬如室中。悬一大镜。四面不露边际。门外人不知有镜。而骤见己身。及一切物影子。在对面显现。便决定知其有镜。夫不见镜体。而可就其光之照影。证其有体。则不见心体。亦可就其念之照物。证其有体。
　　问曰。镜或铜质。或玻璃质。故能发光。心无形段。光从何来。答云。此问甚善。可以识性。凡物虚极净极则有光。如火。(本当喻以云海镜光。因见者少。姑借火喻。其实火无自体。颇类识神。明眼者辨之)平极净极则有光如水。密极坚极则有光。如五金如玉石。心无形相可言。此虚净平静坚密六者。则其性也。由有此性。不同顽空。是故当知。性从心生。其文左心为母。右生为子。声兼义也。又复当知物各有例。此六者借物例推。实不同物。其虚也。一切莫能窒塞之。其净也。一切莫能污染之。其平也。一切莫能高下之。其静也。一切莫能挠乱之。其坚也。一切莫能破坏之。其密也。一切莫能间入之。故曰性善。柳子厚大鉴禅师塔碑云。其教人也。始以至善。终以至善。不假耘锄。本其静矣。可谓知言。
　　今心为念。亦声兼义。说文云今急时也。世间最急莫过於念。如念阿弥陀佛。后念才起。前念已灭。微细推求。当念阿字时。前念佛字已灭。念弥字时。阿字已灭。念陀字时。弥字已灭。念佛字时。陀字已灭。句句字字。当处出生。随处灭尽。然则念念是现在。即念念是过去。念念是未来。三际皆不可得。毕竟何物是常住不灭者。若无常住不灭者。则亦无过现未三际矣。四时代谢而不穷。为天常住也。五方易位而不乱。为地常住也。(天无实体。地有变灭。姑借以发喻耳)人肖天地以生。而念念不停若此。独无常住不灭者在乎。此理可深思矣。
　　战国时天下之言。非杨即墨。孟子辞而辟之。才一二百言。而其道遂熄。今其书仅存。(杨氏之书。附见列子)无传其业者。佛法入中国。殆二千年。汉魏迄唐。儒家攻之。仅在粗述。(汉魏间辟佛大意。略见牟子)宋儒辈出。以为是固未足以服之也。於是略涉其藩。并其精义。而亦巧辨丑诋之。此风相沿。至今未息。可谓极盛。其间复经三武之暴。(魏太武帝。刘宋武帝。唐武宗)设为厉禁毁灭之。而到今天下佛法如故。自搢绅先生。下至氓庶。无智无愚。断然以为不足信者。千中不及一二。夫杨墨之言盈天下。其祸烈矣。孟子辟之如是之易。使佛果为祸於中国。二千年来贻害无穷。不啻百倍於杨墨。乃以人主之威力。诸儒先析理之精审。持论之严正。曾不能动其毫末。吾不知辟之者之心思才力。犹有所未至耶。抑其道果不可辟耶。两者必居其一矣。使果不可辟。请无以孟子藉口。使犹有所未至。则狂夫之言。圣人犹述焉。具如后条。幸平心察之。
　　方今法门衰极。仅存粗迹矣。敢即就粗迹略论之。直省州县。僧徒多少。通牵约共四百人。香工等之依以为活者。约百人。是一千三百余州县。统计得六十余万人。此六十余万人。不耕而食。不蚕而衣。诚哉可恨。徐而察之。直自魏晋至今。岁岁如是。终唐之世。且不啻数倍之。假使此千八百余年中。天下郡县。率有六十余万饥民。需终岁之赈。恐虽有圣人。不能以一朝居。自顷南北数省饥荒　国家发帑。官绅劝分。约二百万金。首尾不及两年间。已竭蹶不遑若此。然后知福田利益布施之说。所以破悭囊为久计者。固非自私而自利也。以昌黎原道之义正词严。而必结以鳏寡孤独废疾者有养。盖知其故云。
　　此六十余万僧徒中。穷极无归者十之七八。怨怼自废者十之二三。或逃罪。或耽闲。错杂此两类中者。十或一二。真知佛理而为之者。千不得一焉。浮慕其名者。百或得一焉。综此数类。大率乡愚无知。气质粗驳。假使吾书院义学中。岁岁聚此一辈乡愚而教督之。历千八百年之久。其不败坏者几希。今彼中略识字者。居然十得九。粗解笔墨者。居然十二三。且皆勉就范围。粗娴礼貌。其借法售奸者。百中或二三。公然为恶。全无顾忌者。千中一二耳。而其间出类拔萃。通知大道。行解相副。卓然为一代宗匠者。历朝史传。先贤文集。及诸家灯史所载。指不胜屈焉。然后知一代时教规制之善。罪福因果报应诸说。裁成变化之巧。实有合於古昔盛王先养后教之遗意。明道先生於某寺观斋僧。叹为三代礼法。尽在於是。盖知其故云。
　　印度文字。与泰西各国相类。但有语声。并无义理。经律论三藏。皆是语录。翻译时先通其语。代以华言。然后述为华文。译语与笔述者。各有巧拙不同。故诸经有前后数译本者。详略亦异。然大旨皆同。即金刚六译本可见。诸咒相传。有五不翻。或谓如军中口号。但许密传。故不许翻。或谓一句兼数义。故不能尽翻。诸说皆是臆度。盖印度语言。有中国所无者。如人名地名物名之类。现翻泰西各国之书。祇能肖其口音。不能以文字替代。泰西各国之书。载中国人名地名者亦然。即如称中原为采纳。实则彼国向无中原之称。仍是中原二字之转音耳。佛书称中原为支那。正与采纳相类。皆转音也。昔人即不解咒语本无可翻。创为五不翻之说。理学家寻缝觅隙。遂谤为咒必浅陋。借不翻以藏其拙。均是痴人说梦。五不翻中。其一谓惟佛与佛能解。此颇近理。佛菩萨及八部鬼神之见闻境界。与人不同。译师不解。祇能仍其本旨。诸咒从无弟子说者。是其明证。四果八部之名目。不与凡夫同类。难以文字替代。故亦仍其本音。犹今西国各书之称中国人名也。阿耨多罗三藐三菩提心。但翻心字者。心之一言。华言所有。故能翻。阿耨多罗三藐三菩提九字。华言所无。但知其为无上正等正觉之称。譬如中国常言。至精极妙一语。彼国所无。但知为极好之称。故宁译释其意。而不改其口语。一则以其为一代时教中总要名目。故极意加谨。不敢辄易。一则佛之常言。诸经屡见。故亦仍其本真。示尊敬意。如辽金元三史。多仍国语。其诏旨直录原文不改。即其证也。
　　佛制诸经不立文字。盖有深意。照录当时语言。直叙问答气象。一涉文笔。易失真面目也。如诸经中世尊语止复说。必重呼弟子名。不惮再三。弟子答语。亦累呼世尊。不惮再三。且有节节详述世尊向某人边。某人向世尊边。不惮再三者。读之觉世尊慈悲恳切。弟子亲爱尊敬之意。流露言外。其偈颂则是佛教中文字。如中国诗歌箴铭之比。故必申明欲重宣此意而说云云。以见长行是语。而不是文字也。偈语原必有韵译以中国文字。则无可协。故无韵。间有用韵者。如后出偈经之类。译师善巧点窜。既是文辞。但求达意。不妨略改。令人易诵也。华严字母。教中极重。流入中国。遂为韵学鼻祖。是其明证。儒者不解此理。刻意求疵。见偈中有韵者。反谓彼教焉得有有韵文字。断为缁流臆造。且即以证经之类多臆造。何不思之甚也。佛教既不立文字。故三藏皆是语录。本无经传序记等名目。经之梵语。为修多罗。原翻为线。言其贯穿也。流入东土后。以中国文字经为尊称。故亦称经。既是语录。弟子尊其师说。有闻必录。不必皆有深义。如小乘中传述因果报应。或问答名义诸小品。在中国成书。则如杂考杂说之类。医痔经偶说方剂。咒水治病。在中国成书。则如艺术之类。教中亦不以为重。但同是平铺直叙。而无中国文字一切体制。不得不概谓之经。儒者分别观之可也。斗诤坚固。不暇深求。才睹首题。便斥为僭窃吾圣人箸作之尊号。然则杨子之太元经。文中子之元经。既同其名。并拟其体。何说乎。兵家术数家艺术家亦多称经。甚至相马相贝品茶品酒。亦概称经。更何说乎。且惟帝王制法於民。则谓之律。臣下箸。述章程之属。罕有敢用此称者。(惟医门法律。他未之见)今不恶律藏之称律。独恶经藏之称经。平心自思。其故安在。
　　古圣人心迹出处之难於窥测。莫如吴泰伯。背弃君亲。偕弟远遁。病不归省。丧不奔赴。且断发文身。裸以为饰。自孔子叹为至德。又申之以民无得而称焉。(可见当时是非未定)至今三吴文物之盛甲天下。咸知推本於让王开基。设非孔子有此语。或有之而不见於论语。仅见於他书。恐至今少可多否。是非未易定也。有宋诸贤。类多探索内典。或积至十余年之久。最后则曰佛教灭绝彝伦。其他何须更问。夫佛之出家。谁不知之。不待读其书。使果灭绝彝伦。则是罪恶彰着显而易见之粗迹也。乃迟之十余年之久而始觉之。有是理乎。亦可知其非出本心矣。佛制在家男女受五戒者。须先谘白父母。次眷属。次君王。皆听许已。乃为说戒。其欲出家者。先以此戒为基。出家时。重白父母眷属君王。皆听许已。乃得剃度。受持沙弥戒。五年习熟。进比邱戒。七年习熟。进菩萨戒。其不得受戒出家而与法会者。曰清信男清信女。凡出家二众。冬夏入兰若讲学。春秋归家养父母。故僧家序齿称夏腊。不称年。在家四众。亦冬夏入兰若听讲。思欲则归。欲饱还来。皆听之。此佛在世时也。迨灭度后遗制。凡受戒每坛三人。过则法师得滥法罪。出家必剃除须发者。犹吾师儒章服。必异於众。又重为之防。不使两混也。合前后观之。其圆通方便若彼。郑重谨严若此。曩有客问余曰使佛教盛行。人类当绝。柰何。余曰赖有卿辈在。否则当时被教各国。人民旱无孑遗。安能流入东夏。其人不悦。余曰子不读论孟乎。樊迟学稼。夫子答以好礼义信。焉用稼。孟子辟许行而言大人劳心。小人劳力。使当时孔孟之教盛行。人人皆欲不稼而好礼义信。不劳力而学为大人。应亦孔孟所深许而不能禁也。子将不虑其复变为茹毛饮血之世乎。其人失笑而退。
　　或言自古高僧。类皆绝异於众。可畏不可近。是以先儒见归宗禅师遗像雄伟。叹为状貌如此。必其资性能为贼祸於天下。如操莽之流。余笑曰子误矣。此先儒赞佛语。子以为毁乎。夫操莽皆以文学见重於当时。其初固吾党人也。今云归宗之资性。即操莽之流。可知操莽之资性。亦归宗之流矣。以本归宗之流。济之以文学而卒成操莽。以本操莽之流。纳之於丛林而遂变归宗。佛教之入中国。害乎利乎。问者笑谢去。
　　心性之学。莫精邃於佛书。宋儒千言万语。或录全文。或括大旨。皆本於此。其大纲领之显着者。如事理对举。(惟杨子有说事者。莫详於书。说理者。莫辨於春秋二语。亦是分说)无为善恶对举。心要内外两忘。心有全体大用。及体用一原。显微无间。(此程子所谓必不得已而说出者)诸说皆唐代诸禅师经疏语录中首发者。盖时至理彰。入而俱化。不自觉知。必谓阴用而阳拒之。亦过也。其毁之者。无极太极阴阳五行之成见。牢不可拔。不知六经语孟言心性处。原不如此也(或难云至理愈阐愈精。六经语孟辞意简质。本无如许高妙之谈。安得以其原本佛书者为是。原本太极图者为非。答曰此理易晓。譬如作时文以心性为题。由浅入深。逐层疏剔。不假安排。道理完密者。自是正宗文字。而经旨亦合。别立柱意。或创新解。或专一经。纵说得盛水不漏。终是强题就我。偏锋文字。与经旨微隔一丝矣)。
　　类聚六经语孟。及西汉以前。诸子百家言心性者。为第一编。东京而下。迄於隋初。诸子百家言心性者。为第二编。唐代诸儒。及宋五子前言心性者。为第三编。宋五子以下。迄於　国朝诸大老言心性者。并其为学宗旨。为第四编。诸儒或赞叹佛书。或拈弄机锋。及与高僧往来赠答诗文。皆附编末。第一编。可以观吾儒言心性之本旨。第二第三编。可以观其渐入佛理。第四编。则儒佛之异同原委。灿若列眉。时代前后。彰彰可考。自不容以笔舌空争矣。
　　类聚辟佛之说。若史传所论及诏令奏议。私家着述等。唐以前为第一编。其崇佛者为第二编。唐以后迄於　国朝(其人生存者不录)为第三编。其崇佛者为第四编。四编中凡僧俗辨正。及讲学家彼此互诤者。随条附入。如此则一时之风尚。两家得失之浅深。及其用心之公私厚薄。均可於言语气象闲得之。四编之前。恭录　本朝列圣阐扬佛理。护持正法诸诏旨诗文。(从无辟佛者)及当时诸僧奏对机缘。编定入藏。或见於诸大老文集者。为卷首。以见　本朝家法。儒佛并重。圣人作用。道合时中。所以为子孙黎民计者。至深且远。普天率土千万亿年。长承帱覆。於此而犹生疑谤。辜负深恩。井蛙小天。何足以辨哉。
　　昌黎与大颠三书。显然缁徒伪托。东坡笃好佛乘。而不信三书。紫阳辟佛之力。远过昌黎。而偏以三书为真。且着为论说以证实之。窃所未喻。周子大贤。曾与东林佛印诸禅师。往还论道。亦诚有之。不必讳。彼徒遂称太极图为东林口诀。诬罔孰甚。夫周子太极图。得於穆修。修得於种放。放得於陈抟。胡五峰言之详审。彼徒既倡为陈抟得於麻衣。麻衣得於寿涯。寿涯得於国一之说。以为东林秘授之证。而朱子又并讳其源流。直云周子之学。莫知其师传之所自。亦所未喻。盖自儒佛两家斗诤不已。彼徒往往援引名公。列入宗派以自固。最为无识可丑。吾儒分别观之。宜取诸家灯史所载诸名公之与高僧往还者。详考事迹。萃为一编。各着所出。其生平奉佛。见於他书。而无论说可入前数编者。依时代先后。并入此编。若韩子之询佛法。大颠叩齿三下。周子之问易理。东林劝倡道学之类。随条辨正之。盖贤者学佛固多。而不肖者亦不少。不必以此为贤者讳。亦不当以此为不肖宽。前如张无尽之倾险。后如李卓吾之狂悖。并称宗教兼通。真是法门之玷。佛法难做人情。此编足为龟鉴焉。
　　以佛理入儒书。盖始於魏晋间。今易论语注疏。及皇侃义疏可证。此亦所谓入而俱化。不自觉知。苟足发明。虽圣人复起。亦不责也。(佛书能所二字。犹之儒书动静字。最为简明。以诠易理。自然要言不烦。必谓原本乾始能以美利利天下。不言所利。亦是强辨。若朱子释书。能觉为道心。所觉为人心。亦可谓之原本易文言乎)若李长者华严合论。处处以八卦五行方位牵配。则直有意藉此歆动儒者。不特齐文定旨。堕语渗漏矣。夫儒佛两家。离之固不成二。合之亦正非一。明教嵩禅师。称其可以心通。难以迹较。洵为知言。若从文字上牵引附会。纵能密合。亦是借重他家。无益有损。憨山之注庄子内篇。藕益之释周易。及四子书。用心良苦。而不知儒者。早有读华严八十卷。不如读艮卦一爻之诮。此风沿流到今。动称三教同源。着为邪说。惑世诬民。酿成乱本。搜剔病根。毕竟是急於求信之一念。走作至此。故不得不痛辨之。颇望后贤。永为炯戒。
　　三教之称。盖创自北魏道士宼谦之。故文中子亦有此二字。不知道不成教。所祖之老子。不过九流之一。汉书艺文志。彰彰可考。生平着述。祇有道德经五千言。不但与后世道士虚诞之说。全然风马牛。且与庄列。亦大相径庭。世俗所行常清静经。是唐时学禅者伪托。文理字句。全不类春秋时语。极易辨别。至灵宝等经。皆是寇谦之鲍静林灵素辈。先后伪造。全窃佛书之粗浅者。甚至套袭句调。昔人早痛办之。其源流之杂凑不一。方维甸先生抱朴子序。考论最详。(并附录於后)尤可笑者。佛家诸咒。其字多着口旁。缘华书无其字。祇能以数字合音代之。着口旁者。须读作弹舌音之标记。犹儒书之发音加圈耳。并非其字有圈也。乃道士伪造咒字。亦多口旁。试问老子与所称元始天尊者。外国人乎。张天师一派。本非道家。乃周时巫祝之遗法。能交鬼神。秦汉之际失传。后为黄巾贼张角兄弟所得。张道陵即张角之后裔。其交鬼神之道。还是古法。后人不知恪守。见世俗道士伪派盛行。又互相比附。如[竺-二+齕][竺-二+(齿*其)][竺-二+龊][竺-二+(齿*定)]四字。系明嘉靖间妖道所造。今天师府。亦用以为正法。真堪绝倒。

　　方维甸抱朴子序

　　道家宗旨。清净冲虚而已。其弊或流为权谋。或流为放诞。无所谓金丹仙药黄白元素。吐纳导引。禁咒符箓之术也。秦汉方士。绝不附会老子。即依托黄帝。亦非道家之说。汉书艺文志。以黄帝诸篇分属道家。神仙盖本七略。七略又本於别录。刘子政固诵习鸿宝。笃信神仙者。而典校秘书。仍别方技於诸子之外。不相殽也。东汉之季。桓帝好神仙。祠老子。张陵之子衡使人为祭酒主。以老子五千文都习。神仙之附会道家。实昉於此。抱朴子内篇。古之神仙家言也。虽自以内篇属之道家。然所举仙经神符。多至二百八十二种。绝无道家诸子。且谓老子泛论较略。庄子文子关尹喜之徒。祖述黄老。永无至言。去神仙千亿里。寻其旨趣。与道家判然不同。又后世学仙者。奉魏伯阳为正宗。是书偶及伯阳。内篇之名。并无一语称述。惟神仙传中。言参同契。假爻象以说作丹之意而已。是稚川之学。匪特与道家异。并与后世神仙家。无几微之合。余尝谓汉之仙术。元与黄老分途。魏晋之世。元言日盛。经术多岐。道家自诡於儒。神仙遂溷於道。然第假借其名。不易其实也。迨及宋元。乃缘参同炉火而言内丹。炼养阴阳。混合元气。斥服食胎息为小道。金石符咒为旁门。黄白元素为邪术。惟以性命交修。为谷神不死。羽化登真之诀。其说旁涉禅宗。兼附易理。袭微重妙。且欲并儒释而一之。自是而汉晋相传神仙之说。尽变无余。名实交溷矣。然则葛氏之书。墨守师传。不矜妙悟。譬之儒者说经。其神仙家之汉学乎。孙伯渊漕司笃好古义。兼综九流。以明抱朴子。及天一阁钞本。错乱脱误。手自校雠。复属余与顾涧蘋各以家藏诸本。参证他书。覆校数过。伯渊叙录篇目。将以刊行。余因举神仙与道家者流。古今分合之故。论次为序。览者或有考焉。
　　凡教必有化被一方。不变之仪式。其所以能如此者。前篇论之。所谓空有二边。互形互显。人心物理皆同。必不能废。儒佛两家。本斯立教。故能独立。空有之外。无第三件可说。故道不成教。试问道家化被何方。其全藏经文。杂出不一。任意更改。定制安在。世俗不察。以误传误。向见日本人所编内外一览。详考五大洲中各国之教。其中国下。注云儒教佛教。嗟乎。堂堂中国千余年来。莫能决择。转为海外小邦。冷眼窥破。可叹可愧。
　　佛教以发菩提心为初步。涅盘为究竟。涅盘者。不生不灭之谓。不生不灭者。本自无生。今亦不灭也。故又借以为死之称。正所以证明常住真心。死亦不灭也。子张云君子曰终。小人曰死。吾今日其庶几乎。子贡曰大哉死乎。君子息焉。小人休焉。可见常住真心不灭之说。(儒家谓之道心)孔门亦然。(诸侯曰薨。大夫曰卒。士曰不禄。德必称位。故皆不斥言死。庶人则言死矣)死者人之所必不免。佛灭度时。头痛背痛右胁而卧。经有明文。世人徒见幻身之委化。不见神明之常留。千言万语。莫能开悟。所以诸大弟子。往往临终示现瑞相。而中国诸禅师。亦每坐脱立亡。以显此常住不灭之说。实有凭据。利之所在。弊即随生。后人专在此处着眼。甚至垂危之际。旁人强扶之坐。盘屈其膝以显异惑众。不知坐脱立亡。外道邪定者亦能之。是以佛门不贵。石霜禅师早有坐脱立亡即不无。先师意未梦见在之呵。夫此际尚欲作意摆布。更何事非作意摆布哉。去道之远。何啻万里。吾孔子梦奠之谶。记者明言寝疾。曾子易箦之际。亦称反席未安。后儒乃多以端坐而逝为美谈。盖即此可见平日之定力。非杜撰禅和作意摆布之比焉。
　　如来为一大事因缘。出现於世。一大事因缘者。死生是也。生必有死。常事常理。何为大事。盖生者欲之极。死者恶之极。蠢蠢凡愚。莫不皆然。故孟子云所欲有甚於生者。所恶有甚於死者。人皆有之。贤者能弗丧耳。充此欲恶之极。可以无所不至。理喻势禁。二者俱穷。然虽欲之极。而生终不可以苟得。虽恶之极。而死终不可以苟免。亦万亿愚贱之所莫能柰何也。至於莫能奈何。而欲恶之心终不死。然后常住真心本无生灭之理。可以方便开示。有本无生灭之理以顺其欲恶。然后可以闭塞恶门。开通善道。如来所谓张大教网。入生死海。漉人天鱼。置涅盘岸者。手眼全在此际。故曰一大事因缘。又曰观众生机熟。示现受生。世人着眼大事二字。忽略因缘二字。遂以死生事大。无常迅速语意。依稀解会。则是专为一己生死。何所谓众生机熟哉。
　　今人多言儒家但有入世法。佛家兼有出世法。古来若僧若俗。通晓佛理者。亦不免作此语。不惟鄙浅。且多误人。兹详辨之。惟入世法。无出世法。无量寿经反覆开示二千余言。不出三纲五常。而总结以度世上天泥洹之道。其证一。遗教经佛临涅盘。略说法要二千余言。首以净戒。终以四谛。而总结之以当勤精进。早求解脱。其证二。金刚经以无我人众生寿者修一切善法。即得阿耨多罗三藐三菩提。其证三。法华经治世语言。资生产业。皆与实相不相违背。其证四。诸如此类。不胜枚举。可知出世法。即在入世法中。换名不换体。缘但就常住法身言之。则本未尝入。何所谓出。兼就一期报身言之。则始终不能离世。又安能出世哉。侍者问鸟窝禅师。如何是佛法大意。师拈起布毛吹之。白香山问佛法。师答曰诸恶莫作。众善奉行。有人问师前答怎地奇特。后答三岁孩儿都说得。师云三岁孩儿说得。八十老人行不得。可知不能入世者。必不能出世。其所谓出。高则不过二乘。下则竟是邪魔。毕竟不出三界。正我佛所深呵也。
　　佛法平等者。乃物物本来平等。今令各还本位。故称佛法平等。譬如色有妍[娟-月+虫]。不到眼则已。到则普见。声有清浊。不入耳则已。入则普闻。此即眼耳之本来平等处。并非不可拣择。实是不能拣择。乍见闻时。自然妍还他妍。[娟-月+虫]还他[娟-月+虫]。清还他清。浊还他浊。此即物物之本来平等处。并非不可安排。实在无从安排。人惟从不能拣择无可安排中。工夫打成一片。亲切证到是个甚么。佛法尽在是矣。不得将儒家廓然而大公。物来而顺应。依稀解会。近来一种邪魔。误解此二语。又误解金刚经是法平等。无有高下二语。男女混杂。则曰平等无男女相。善恶不分。则曰平等无善恶相。世法败坏至此。佛法从何建立。安得大权菩萨。现宰官身。起而正之。
　　达摩答异见王问性。云在眼曰见。在耳曰闻。在鼻齅香。在口谈论。在手执捉。在足运奔。徧现俱赅沙界。收摄在一微尘。识者知是佛性。不识唤作精魂。此数语宋儒误解。以为与告子以知觉运动为性同病。正孟子所呵。不知见闻等六者。原是知觉运动。其每句安一在字。是何物耶。明道先生云。会得时自活泼泼地。不会得只是弄精魂。斯不误矣。近来宗徒。逢人问着。便擎拳竖掌。说相似禅。余尝问如何是徧现俱赅沙界。便举手指眼前。又问如何是收摄在一微尘。便默坐良久。余曰正好错会。假饶不错。也只是达磨底。大德分上如何。其人罔措。反诘。余曰不辞道破。恐道了又只是我底。与大德分上仍没交涉。固诘不已。曰但道适来错在何处。余曰适来原不错。只消倒过来。其人有省。余后举似许灵虚。灵虚亦首肯。余两人都不会禅。痛宗门之埽地。并此不解。因记其说於此。俟诸方明眼检点。
　　达磨在西竺为二十八祖。在东土为初祖。受二十七初祖般若多罗尊者之传。发明心要。先在本国降化六宗。一有相宗。二无相宗。三定慧宗。四戒行宗。五无得宗。六寂静宗。后至中国。见梁武帝。机缘不合。退入嵩山少室。面壁枯坐九年。罕与人接。盖为当时义学家执着文字。讲得口水漉漉地。故以枯坐不语痛埽之。据此可见达磨早证圣道。故能降化六宗。并非到中国后。方学坐禅也。世人误解。谓是九年枯坐面壁功成。以讹传讹。外道邪师。因此伪造达磨胎息歌。(如云一息便指。气气归脐。一提便咽。三家相见云云。此楞严十种仙中之邪法。大悖佛教。达磨安得有此)引诱男女。教他结跏趺坐。海底穴不得着[柷-口+登]。运气咽津。种种邪法。试问此类。多在色身上打点。如何可对妇女面谈。且莫论从此别生过犯。即其误信之根。利者功夫逼紧。现诸怪异。为魔所摄。而根钝者。至於积年呆坐。不食不眠。深山穷谷中。往往有肌体衣服。与土石黏连不分。惟两眼尚自闪烁者。非鬼非人。不死不活。哀哉哀哉。假饶如此成佛。於己何益。於世何补。西来大法。安能流传到今。普望明眼作家。逢人开导。世道隆污。法门兴替。关系均不小也。

　　代众回向发愿疏

　　净业弟子沈善登等同共发心。不为自求世间福报。祇以上年杭州般若庵僧妙然。倡愿摩崖大字阿弥陀经。属付弟子善登书写。今於本年二月十五日。在江苏吴县圣恩寺。延请住持僧中安。依法结坛。对佛长跽。虔持秽迹金刚咒。敬谨书写。字字顶礼。并遵造像法式。一一密安梵书[口*纥]哩字种。冀此经法。普放光明。常住不坏。阅三七日写毕复如前法。写楞严大势至菩萨圆通章。留藏本寺。荷蒙慈佑。次第告成。因竭愚忱。依教演说净土法门纲宗。无量寿经纲宗。往生正因定论。五逆谤法不得往生说。各一篇。及二教通喻一篇。辨正沿讹等杂说二十五则。综为报恩论。二万余言。清稿先具。余意未尽。如劝俗醒迷等歌。拟撤坛后续成。以显正教。翊皇度。息诤辨。破邪外。仰答慈恩万分之一。自发笔日始。弟子胡雅澄张敬朱谦张德培等。随同念佛。寺僧中安。亦随喜助念。共历五十三昼夜。无间无杂。於今四月初八日佛诞良辰。一切圆满。剖沥微忱。愿垂听许。伏念大法东流。垂二千载。历代崇奉。无踰本朝列圣宏扬。佐成上理。盖惟圣知圣。导俗无方。以心合心。同民出治。本见仁而见知。为与知而与能。默寓劝惩。曲谈因果。顺幽明之一理。开折摄之二门。斯欲恶之与同。自观听而不惑。近自数十年来。中外多故。民病财殚。治世资生。上下交瘁。至教因兹讹替。魔说日以喧豗。往岁兵灾。较然覆辙。曾疮痍之甫起。昧萌蘖之有由。凡我同伦。鲜克远览。或因噎而废食。甚吹毛以索癍。执一家门户之私言。忘列圣提撕之深意。龙藏未窥只字。狐疑已溢千端。遂令学语浅夫。效尤苦诤。邪见外道。抵隙生心。树党售较。诬民惑世。法门既坏。名教亦亏。弟子等半解一知。口众我寡。挽回路绝。呼吁天高。惟同体之大悲。或积诚而冥感。既幸宿沾法乳。薄植信心。忍坐视其沦胥。负含灵之同具。虽复障深慧浅。业重福轻。自度未能。敢云普济。而力不自量。心不自安。愿以五十三昼夜中书写持诵毫末善根。代为回向。所冀他方此界。男众女流。尽其毕生所积疑谤。或囿於方俗。或溺於见闻。或借此以称能。或无知而误会。如是等众。下逮愚氓。或轻听邪师。曾立恶誓。或被牵魔侣。误入岐途。或中悔而已迟。或护前而不觉。种种缘业。种种罪愆。若重若轻。若故若误。若覆若露。若忆若忘。仗佛威神。普与忏悔。愿从今日。穷尽未来。一切异见众生。早萌信种。一切执迷魔外。悉化正因。同入愿门。同归觉路。同扶圣化。同作良民。弟子等今生多生。宛愆业障。承斯善利。亦悉消除。尽此报身。同生安养。仍回浊世。广度众生。统祈三宝证明。哀悯摄受。谨疏上闻。
　　光绪四年四月初八日

　　写经记

　　圣清光绪三年丁丑。般若庵僧妙然。募刻此经。明年戊寅二月佛涅盘日。桐乡沈善登。结坛吴县圣恩寺。对佛长跽。顶礼书写。笔墨到处。以秽迹金刚咒摄持之。并仿造像法式。字字安●([口*纥]里伊斯四合音)字种。阅三七日写成复写楞严大势至圆通章。表法门所自始。留本寺。别勒石。既毕。略述净土大旨。汛及儒佛异同。为报恩论。以显正教。翊圣化。息诤辨。破邪外。余二万言。海盐胡雅澄。张敬。张德培。海宁朱谦。同会念佛。轮转五十三昼夜不绝声。住持僧中安。随喜助念。至四月佛降生日。一切圆满。其檀施为钱唐许息庵樾身。并与中安。及余姚钱步高为外护。坛内给事。则甘泉强庆恩。临胊谭心成。例得并书。阁笔谨记。

　　报恩论卷正上
　　报恩论卷正下
　　醒迷歌(五十章○写经坛中。原作十四章。与劝俗歌同例。杂以里谚。使上中下根。皆易晓了。原不敢渎搢绅先生也。越今二十年。悯时局之阽危。民心之乖离日甚。因取旧稿。稍稍润色之。并省为十章。而增四十章於前。以讽当路诸君子。庶几悔祸。勿复执腐儒门户之见。为外道渊丛之殴。衰病余生。见闻浅陋。倘并世不乏有心人。欲求其语趣。别有经正民兴说。详在卷附。虽必为讲学家所诟病。亦不遑自恤焉)

　　佛教与儒教。可以心理通。言说皆应迹。万万难强同。门内巧推附。门外丑抵攻。何不将此心。普入众生中。(一)
　　迁殷动浮言。先人作灾福。寻师视三军。亦云梦与卜。人心有鬼神。驭世微权托。即此是教原。一大事机熟。(二)
　　死生有其说。鬼神有情状。合之以教民。厚本而尊上。一气论屈伸。丧祭等诬妄。死则还太虚。天民真逸荡。(三)
　　授田复还田。孅悉到余夫。民无甚贫富。后世能也无。相形岂不羡。畏死忍须臾。来生仗佛力。此情其念诸。(四)
　　小学徧国中。大学罗俊选。王子齿庶人。性善无贵贱。此意一以亡。入梦金人现。咄哉本论篇。道得祇一半。(五)
　　昌黎不知佛。儒术见根本。原道良相心。苍生要安稳。野狐腥秽涎。殷鉴况滋近。不同门户私。争胜弄唇吻。(六)
　　陈时观民风。纳贾观好恶。四教亦非他。当代之掌故。荣古而陋今。乃诧用行误。从此[ㄙ/〦/虫][ㄙ/〦/虫]氓。永断入头路。(七)
　　虞廷授受语。仲尼祖述焉。明称亦以命。何处益三言。伪书巧回互。突出拈花前。从兹孔教外。别有心法传。(八)
　　华严四法界。理事双圆融。体微用则显。不二台观宗。子思述祖德。乃似他家风。三身性道教。枕秘将毋同。(九)
　　輶轩不采诗。诗亡春秋作。是是而非非。凡以同恶欲。五孝立大本。天性无不足。中庸拟华严。两经束高阁。(十)
　　大学明政本。修治有次第。物来心有知。着力在诚意。推之好恶同。始能畏民志。如何道阙讹。支离乖大义。(十一)
　　三吴庶富教。让王开其先。圣人称至德。难弟但中权。同逃不同赞。倘出庄列篇。文身且断发。抹杀三千年。(十二)
　　才窥少分禅。举出大头[话-日+口]。十年读其书。弗觉吁可怪。净宗道平常。又怕齿牙挂。知他何心行。应示孔子戒。(十三)
　　才将佛字提。元辩渺河汉。离句绝百非。怕落断常见。譬诸吾道传。开口说一贯。手无一文钱。何处用钱串。(十四)
　　即论一贯传。归结民生重。参乎说哀矜。赐也叹绥动。撰集多苦心。两语揭真种。可怜七百年。空谈禅儱侗。(十五)
　　空谈窥圣人。大似雾中坐。不见微子篇。明白两言我。曰惟斯人徒。曰无可不可。推高而凿深。祸烈祖龙火。(十六)
　　空谈道统传。无乃语颠倒。不见尧曰篇。从政有心要。尊美首因民。屏恶先不教。四海倘困穷。何畏俨然貌。(十七)
　　祸福由自召。有时颠倒施。不答南宫问。知其所不知。昨夜又明日。正系今日思。诵言而忘味。三生真我欺。(十八)
　　三生固茫然。往生有谁见。借问有生来。可识厥初面。匇匇数十年。一瞥隙中电。平心放下看。无量光寿现。(十九)
　　孔子去文王。五百有余载。黮黑颀而长。琴罢宛然在。现量难为言。拈向指弦外。且道观佛门。何故便惊怪。(二十)
　　声音道最微。恍惚中有像。八变地示出。六变天神降。真言三密宗。先梵一音畅。同是谱宫商。何泥文字相。(二十一)
　　五胡云扰时。性命争呼吸。大悲乘愿轮。异地并来集。栖止视远安。去杀赖澄什。洵知出世心。总为度生急。(二十二)
　　历代护法君。往往在开国。藉以维人心。正史多讳饰。性道驾空谈。兴衰昧实迹。温公真我师。斯言不可易。(二十三)
　　世祖建皇坛。开国法轮转。劝善颁要言。佛语选平浅。语浅入人深。乐与民同善。一举国本安。百世庙谟远。(二十四)
　　列圣承家法。儒佛道并隆。元旦祭堂子。典礼天坛崇。护持关至计。出治民心同。以平欲恶憾。以济刑赏穷。(二十五)
　　小民信因果。正是向善机。士夫鄙勿道。反更斥其非。魔民乘此隙。引入岐中岐。邪正不复辩。厥咎将安归(二十六)
　　川楚用兵前。疑谤法门少。官绅多护持。小民看样好。上下情既通。魔说露形早。朱批谕旨中。成案可稽考。(二十七)
　　川楚用兵后。粉饰称太平。讳邪为斋匪。巨变至林清。因咽而废食。疑谤益横生。前车不知鉴。粤寇乱遂成(二十八)
　　驱僧括寺田。祖宗有明禁。诏编会典中。永远着为令。如何置罔闻。违制绝穷命。一罪百抄封。此例谁家定。(二十九)
　　西人富强本。护教顺民心。民心所信向。不论其浅深。今我患贫弱。病本须推寻。大医王出世。顶门先下针(三十)
　　医王莫远求。法会当今集。狂禅及迂儒。劝戒恩周洽朱批手亲编。切用成方恰。庶几勿愆忘。遵守先皇法。(三十一)
　　右三十一章为疑谤者说(此与下九章皆新增)。
　　儒教莫讲求。佛教更何有。西学人人谈。何者为纲纽。民心日散离。利器付谁手。廿年练水师。可忍一回首。(三十二)
　　西方胜天堂。娑婆有地狱。充尽苦乐情。万化入炉槖。无遮折摄门。斗诤恣蛮触。善导因所明。乃让泰西独。(三十三)
　　美国阿尔君。提倡佛正教。风动徧四洲。合建新旗号。专电四百所。日发令知报。斯真菩萨心。乘愿再来到。(三十四)
　　贤哉各国王。从民所欲恶。初禁旋即开。不忘佛嘱付。戒坛新戒多。官长亲送护。邻善民之望。敢告我当路。(三十五)
　　英国李君言。教必明生死。因翻起信论。劝进彼多士。此亦乘愿来。开阐真如理。可知公是非。终古不能毁。(三十六)
　　西人开哲学。各教加品题。无缘而平等。惟佛大慈悲。余教莫能外。公论千古垂。弭兵消劫运。先兆其庶几。(三十七)
　　众行星绕日。日行绕恒星。恒星亦有绕。终古常不停。常动故常静。即此一念灵。莫谓无净土。觉体包万形。(三十八)
　　摩酰首罗天。常为诸天主。请佛转法轮。同脱五衰苦。西教殆相沿。数典而忘祖。从今倘晤明。五洲一佛土。(三十九)
　　儒佛两大教。中国人心同。儒教贤智独。佛教愚贱通。失之为颤獭。得之即渊丛。我歌当谁听。付之天下公。(四十)
　　右九章兼为外国人说。
　　我读全藏文。八千五百卷。无非说众生。佛性本来善。本善而皆修。佛道原不远。奈何末法中。却受魔说转。(四十一)
　　魔说卅余种。一样敬三宝。各自有祖师。各自称正道。各自立名目。暗号瞒人巧。不佛亦不仙。多道秘传好。(四十二)
　　岂知佛正教。如日当中天。处处多照见。那有秘密传。人人多有分。那用出银钱。何不依佛说。了此魔障缠。(四十三)
　　佛说十种仙。三灾终不免。惟有佛净土。天人常充满。纯阳与紫阳。仙籍最名显。尚且乐皈依。况在道根浅。(四十四)
　　佛说净土教。包括尽无余。十方大菩萨。普贤与文殊。马鸣龙树等。一切圣贤徒。尚且求往生。况在凡夫愚。(四十五)
　　又说弥勒佛。历劫苦修行。不闻无量寿。终不断死生。可知三世佛。多由念佛成。弥勒尚称重。众生岂可轻。(四十六)
　　佛说当来世。一切经灭后。大悲愿力持。独留无量寿。称名求往生。有愿必成就。舍此而不求。诸佛不能捄。(四十七)
　　如是佛正说。供奉在　内廷　万善殿常讽。无量寿佛经维皇诚感格。福国佑生灵。维皇宏护意。我侪当敬听。(四十八)
　　宏护恩已深。更使魔归化。发逆甫荡平。减赋诏随下。国恩佛恩深。难报敢言谢。安分念弥陀。肝胆共倾泻。(四十九)
　　如何念弥陀。弥陀正相望。释迦久涅盘。弥勒未下降。赖有此法门。现在作倚杖。请看摩崖经。相劝歌更唱。(五十)
　　右十章为歧误者说。

　　劝俗歌(五十章)

　　佛法无量门。总门归净土。释迦为本师。弥陀为教主。称赞六方同。摄受三根普。所以一声佛。独留万万古。(一)
　　净土今何在。今现在西方。西方原不远。来路尔自忘。尔忘劝尔记。弥陀大愿王。历劫有宏誓。导尔还故乡。(二)
　　右二章净土总纲。
　　法华经中言。大通智胜佛。发心出家时。捐去国王职。王子十六人。同修佛功德。第九即弥陀。成就极乐国。(三)
　　悲华经中言。无诤念轮王。见佛发大心。庄严净道场。亲蒙佛授记。作佛在西方。轮王即弥陀。国名安乐邦。(四)
　　出生菩萨经。轮王名持火。太子胜功德。童年信因果。弃俗作沙门。勤修不退惰。太子即弥陀。修成识故我。(五)
　　又说光明王。太子年十六。闻说陀罗尼。七万世修福。皈依舍利弗。精进不睡宿。太子即弥陀。历劫因果熟。(六)
　　方等总持经。无垢焰如来。当其说法时。僧众绕莲台。一僧号净名。通经万法该。净名即弥陀。莲华结圣胎。(七)
　　贤劫经中说。云雷佛化导。尔时有王子。名为净福报。供养诸如来。宏扬佛经奥。净福即弥陀。多生修得到。(八)
　　过去世无量。精进佛陀耶。力宏法化日。国王名德花。闻法证三昧。修道而出家。德花即弥陀。贤劫说无差。(九)
　　彼经又宣说。佛号金龙光。时有一法师。宝音震十方。力宏佛经教。苦海作慈航。法师即弥陀。乐土在西方。(十)
　　无量法门经。国王名胜威。供养师子佛。尊重而皈依。常修禅定行。念佛绝百非。胜威即弥陀。光明万古辉。(十一)
　　成利惠如来。宝积经中记。尔时有国王。皈佛名焰意。与太子同修。珍宝多捐弃。焰意是弥陀。释迦即王嗣。(十二)
　　智印经中说。然灯佛以前。有佛号月髻。度众生无边。时有惠起王。修善种福田。成佛即弥陀。惠起证夙缘。(十三)
　　赖叱和罗经。有德光太子。王名额真无。天亲乐依止。不起五欲贪。同得如来髓。太子即释迦。国王弥陀是。(十四)
　　法炬陀罗尼。山上佛灭时。菩萨号明相。建塔如须弥。塔中供舍利。永作天人师。明相即弥陀。密部劝受持。(十五)
　　谤佛经曾说。国王名月得。供养辩积师。获陀罗尼力。竭诚七日中。成就多福德。月得王非他。即今弥陀佛。(十六)
　　耆年号首达。释迦夙世因。维先年少者。教化六万人。首达谤维先。地狱受沈沦。维先即弥陀。佛说生经云。(十七)
　　观佛三昧经。有四僧同住。不得见空王。烦恼覆心故。诸天令念佛。四僧皆得度。前生阿弥陀。当其第三数。(十八)
　　鼓音王经说。弥陀眷属全。父号月上王。母名殊胜颜。太子号月明。弟子集群贤。永离胞胎秽。同生七宝莲。(十九)
　　如上诸经文。释迦金口授。乃知阿弥陀。万德庄严就。无央数劫来。圣果证无漏。故号无量光。又名无量寿。(二十)
　　右十八章众经说弥陀夙因。
　　即此无量光。众生障耳目。即此无量寿。众生局躯壳。诸佛观众生。谁余谁不足。不修生娑婆。修之生极乐。(二十一)
　　因之佛又说。无量寿专经。专谈阿弥陀。成佛之一生。本居国王位。出家慕修行。其名曰法藏。古佛为证明。(二十二)
　　古佛号为谁。世自在王是。法藏见佛时。心生大欢喜。顿发六八愿。愿愿度生死。皆顺众生心。满愿而后已。(二十三)
　　众生心欲寿。净土寿命长。众生心欲富。净土七宝庄。众生欲清净。托质莲华房。众生欲尊贵。妙相金轮王。(二十四)
　　天膳及天衣。天华并天乐。园池鸣仙禽。快心悦耳目。同会上善人。团圞多眷属。经法到处闻。神通自在足。(二十五)
　　右五章大本说弥陀本愿。
　　如是大愿王。尽满众生愿。众生愿往生。称名可操劵。因复说小本。发愿三番劝。更为说观经。劝信令亲见。(二十六)
　　乃知极乐国。不同幻化城。弥陀修历劫。众生修一生。譬如祖父业。子孙享现成。善感而善应。祇在一念诚。(二十七)
　　念诚亦非难。难在牢牢记。一声阿弥陀。管束身口意。善则与佛同。恶则与佛异。善恶心自知。此是真实际。(二十八)
　　是故念弥陀。先当孝双亲。双亲即活佛。供养及生存。亲喜佛亦喜。亲瞋佛亦瞋。经中言孝养。往生植正因。(二十九)
　　是故念弥陀。皆当敬君长。及时完钱粮。莫存推诿想。国丰民自安。大本经中讲。粒米见至心。当作佛供养。(三十)
　　是故念弥陀。在家胜出家。众生尚普度。何况妻子耶。妻是莲花叶。子是莲花芽。随缘消宿业。依经自无差。(三十一)
　　是故念弥陀。弟兄要和睦。本是同根生。同在佛心腹。俗眼同路人。佛眼同骨肉。依经勿欺侵。同向莲胎托。(三十二)
　　是故念弥陀。亲友莫抛疎。有缘幸相识。缓急当招呼。牡丹花虽好。全仗绿叶扶。依经戒欺诳。即此是工夫。(三十三)
　　是故念弥陀。无须讳生死。怕死求长生。邪魔从此起。为善更念佛。念念常欢喜。临终决定来。华台迎接你。(三十四)
　　是故念弥陀。钱财莫贪多。便宜在自己。吃亏即在他。平心安分过。勤俭补蹉跎。厚己而争利。大本经中诃。(三十五)
　　是故念弥陀。不碍家务纷。念佛愈纯熟。作务愈精勤。游荡败家子。诃斥在经文。佛法通世法。本来无可分。(三十六)
　　是故念弥陀。老实为第一。唆讼搬是非。不但伤阴骘。一字入公门。九牛拔不出。王法当畏惧。大本经中述。(三十七)
　　是故念弥陀。有过即当改。明知而过犯。加倍沈苦海。五恶五痛烧。依经常忏悔。忏悔求往生。佛垂金臂待。(三十八)
　　是故念弥陀。在家律弗深。戒杀食五净。戒盗戒邪淫。酗酒大妄语。一一戒从今。前迷概勿论。还复清净心。(三十九)
　　是故念弥陀。平常勿捏怪。弥陀与众生。祇说家常话。但除烦恼心。了却轮回债。一生便成佛。还要如何快。(四十)
　　是故念弥陀。名为易行道。单提一念心。一切皆包扫。根弗论利钝。数弗计多少。至心十念称。弥陀誓担保。(四十一)
　　右十六章决正念佛法门。
　　是故念弥陀。妙有即真空。雕塑及彩画。皆与法身同。佛既无不在。岂独离像中。痴人怕着相。反落空魔宫。(四十二)
　　是故念弥陀。即是无上禅。大集经中说。谁敢道不然。散心同一心。至顿且至圆。尘劳无障碍。淤泥出青莲。(四十三)
　　是故念弥陀。即是多善根。即为多福德。古本有明文。临终佛来接。慈悲加佑恩。令心不散乱。往生随至尊。(四十四)
　　是故念弥陀。即入大愿门。譬如愿则嚏。俗语诗亦云。我愿应佛愿。愿愿相注存。时至觌面现。生佛本同根。(四十五)
　　是故念弥陀。即是弥陀灵。弥陀本愿说。十方知我名。今此愿已应。岂不愿愿成。一应自百应。求生决定生。(四十六)
　　云何求生者。但执持名号。三身十界通。万德一声召。譬如遥唤人。全体心心照。易知而易行。声到心自到。(四十七)
　　云何决定生。全仗佛功德。如寒定须依。如饥定须食。非关吃着能。米涨绵温力。莫执心性谈。心性但理即。(四十八)
　　理即说惟心。惟心量无边。理即说自性。自性万德全。非谓无佛土。豁达堕狂禅。心佛生平等。真实常通圆。(四十九)
　　圆常通真实。真实斯元妙。说法[廿*廿]九年。於此握枢要。出世达心源。入世扶王教。所以能独留。普为当来告。(五十)
　　右九章结叹念佛功德。

　　往生公据述意

　　昔人谓净土法门。於在家尤为切要。旨深哉斯言。於无量寿经征之矣。经言三辈往生。皆以发菩提心。一向专念为正行。修诸功德。万行回向为助行。其所谓修。不外有为事相。且广谈世谛。归重人伦日用。前后反覆。至二千余言。直令行者即世间法。成出世法。何则。本以一念流动。现诸有为迹象。还以一念回向发愿。摄归本际。则全体大用。触境圆彰。不堕偏小。是真就路还家至极直捷。普收群机而无外者也。故自东林莲社开先。至今绵历千五百余载。搢缙士大夫。下至佣奴贩妇。屠沽杂流。蹑迹往生於刘张宗雷诸贤之后者。代不乏人　本朝名臣若张兰渚。宿将若金光前。通儒耆德。若周安士彭二林诸先生。类皆不舍尘劳。脱然西迈。事迹尤着。而我世宗宪皇帝。以天纵神圣。激扬宗乘御选语录。亦深契云栖列圣奎章。咸赞极乐。至会典垂法万世。且奉斯经为　中正殿僧徒日课定制。而岁时　大内诸佛事。亦多用之。盖三古以降。帝王导俗之微权。尽未来际。众生成佛之慧命。胥於是乎在。慧远法师所谓适俗固是教源。济俗亦为要务。良不虚也。比来法运中衰。迂儒狂禅。坚固斗诤。宗教律仪。罔弗讹替。魔伺其便。邪说横行。仅此真俗不二。圆融无碍法门。张皇支支於其间。亦复若存若亡。不绝如线。吾侪幸沐圣化。薄植信根。将欲报佛深恩。护世眼目。赤骨担荷。今正其时。若乃沈空滞寂。高谈性天。舍此现前一念平实心地法门。谓为别有。则离经畔道。上负列圣提持之深心。而自招疑谤。法门之惧。亦世道之忧。曩岁感愤发愿。探本斯经。述报恩论若干篇。以显正教。翊皇度。息斗辨。破邪外。都凡二万余言。粗举纲要。香岩息庵两君。读而善焉。为之评点流通。属更备其章条。以贻同志。爰复广甄教典。辨异统同。演列五门。为日课表。首信愿根本门。次正行庄严门。次助行回向门。次戒行培护门。次方便忆持门。门若干条。别为诠释。使上中下根。境缘违顺。柔强秉异。广略好殊。皆得据依以自考验。因取坡公语。名之曰往生公据。与见闻随喜。共证明焉。勉矣行人。资粮已具。到家消息。不离途中。他日一笑归来。留此数百十番故纸。以当游记。举似诸方。其不虚此娑婆之行。多生之本愿也哉。庚辰春日善登谨识。
　　往生公据
　　
　　
　　
　　

　　往生公据

　　净课日单。横排十日。直立五门。每门略开礼诵等条。行者各量日力。或专或兼。或多或少。随条记数。如别有所课。则於后列空条下记之。每届月终。汇集所记。填入月单若干纸。一於佛前焚化。发愿求生极乐。一附日单后。余送诸同愿。互相考校。并为焚化。发愿同生极乐。满一年后。次年正月。再集上年逐月所记。填入年单若干纸。如月单例。并加送诸同学各一纸。留为将来往生证验。传记张本。如是通年日单三十六纸。月单十二纸。年单一纸。共四十九纸。(闰月多四纸)合成一册。行者留存。随时自考。临终焚化。昔东坡居士绘阿弥陀佛像。谓是往生西方公据。今此单日日自记有据。月月佛前证明有据。同学互校有据。年年汇总白佛有据。白众存验有据。真可谓大公无私。真[涌/心]实据矣。诸欲往生者。不必问临终感应之如何。第於此自信。可以对佛。可以对众。则执此以往可也。
　　首信愿根本门者。信弥陀愿力不可思议。故十念决定得生。信净土法门一切圆融。故世法决定不废。愿修持十念以显佛力。令众生同入净宗。愿不舍世法以证佛法。令众生同开圆解。必如是乃为自他兼利。菩萨发心。然后一切正行。无非庄严。一切助行。皆可回向。而往生有根本矣。
　　十念为净宗最深密义。能信受者。乃入愿门。故慈云。幽溪。楚石。坚密。诸祖师。皆於常课外终身力行。并以劝众。今以晨起及临睡两时。为极少之定课。或量力酌加。或为杂缘所牵。不及照常记数念佛。即多加若干时。逐一记之。
　　不废世法。乃真佛法。大本经劝修五大善。二千余言。悉是世法。今以三条约之。一重伦纪。如家门雍睦。一无间言。可逐日记之。如承事亲长。躬执劳役侍疾居丧。竭诚尽力。及料理亲族。戚友。医药。婚丧。等大事。乃至消释嫌疑。规过劝善等。均逐事记之。
　　二畏王法。如劝息诤讼。遵完国课等。亦逐事记之。
　　三勤生业。如安分营生。终日不闲宕。不偷懒。可逐日记之。三者皆本分内事。所谓庸行。故但记一事一日云云。不必着明何事。
　　二正行庄严门者。以本宗诸行。庄严此信愿根本也。十念之外。专一持名。勿夹杂观想参究。亦勿论散心一心。但出口入耳。声声记数。各量日力。宁少念而有恒。勿贪多而费事。如有余力多念。归入加课记之。
　　所列各条。略以前后分缓急。如不能宏利。即但经咒。不能经咒。即但忏礼。不能忏礼。即但念佛。又如不能礼愿。即但礼忏。乃至但礼三圣。不能诵大本全经。即但发愿章。乃至但诵小本。总之各随境遇。及所信乐。量力勤行。但能外不废事。内不偷安。即是当日圆满庄严。不在乎行之多少也。
　　宏法。如校刊着述。施送一切藏经善书。及於三宝门中。一切护持。修建。供养。庄严之事。乃至为人讲说。随缘劝诫等。利生。如赈济饥寒。放生荐亡。(若追荐五服亲属。及宗族戚友等。应记重伦纪条下)及一切利人利物之事。乃至随手方便。随口劝赞等。皆不论其事之大小。及其已竟未竟。已成未成。但本日曾费心力即记之。此两条皆阴德。不可宣露。故亦但记数。不着何项。
　　三助行回向门者。以余宗一切善法。回向此信愿根本也。三藏经典。皆可回向。今专取世所信乐。而又合於净土愿门者列之。行愿品。普贤愿王。导归极乐。药师经。仗彼佛本愿。送往西方。普门势至二经。显菩萨愿力摄受行人。大悲准提两咒。令行人满愿。往诣净土。而秽迹为本师大愿化身金刚。护持正法。摧灭一切邪魔秽恶。悉变清净。於末法时。在家菩萨道场。尤切要焉。
　　此门各条。先经咒。后礼拜。与正行门不同者。缘既为助行。行者自以余力及之。无分缓急。余如儒门格言。善书。医方。算术。道家道德经。感应篇。及至斗忏。雷经。文帝。武帝。纯阳。紫阳劝善诸文。凡平实切近。有裨世法。不谤佛法者。苟所素习。不忍舍弃。但以念佛为本。勿论深浅雅俗。皆可回向。惟除修炼精气。遣召鬼神。一切丹经。符箓等术。即确有真传心得。亦必割爱。方是正知正见。深入净宗。
　　四戒行培护门者。梵网经云。戒为诸佛本原。菩萨种子。此专指圣道门而言也。净土门。则以信愿为根本。故大本经言。虽不能大精进。持禁戒。要当作善。盖根本既立。还以五戒十善培养之。防护之。使日生日长。有进无退也。
　　诸恶悉从邪见起。故净土诸经。皆但言临终感佛来迎。不许现生空谈妙悟。行者若稍存元妙见解。及希望奇感捷应之心。即是违背教理。生大邪见。障往生路。故应首戒。
　　诸戒勿论已受未受。曾犯不犯。行者既依上来三门。求生极乐。则佛前求忏后。但自谨饬将来。不可空悔已往。自生疑障。且在家五戒本宽。但制粗述。惟杀戒必应严细。虽蝇蚊虮虱等微命。亦不得杀。当知物我一体。断无令物惨死。而自得乐生之理。故与邪见戒并重。特列专条。逐日检点。余四戒宽严粗细。或具或不具。量力自勉可也。
　　持斋不必论功德。现获三种利益。一断杀缘。二免秽浊。三省费用。然在家必不能终身长斋。佛制有不见杀。不闻杀。不为己杀。及物自死。鸟兽残等。为五净肉可食。又正五九月。为四天王巡察人间善恶。名三长斋月。见梵网经。诵此经者应持。初八。十四。十五。廿三。廿九。三十。为龙树菩萨六斋。修净业者应持。加初一。十八。廿四。廿八。为金刚十斋。又为准提斋。持此二咒者应持。他如诸佛菩萨。莲宗诸祖诞日。及天赦。天愿。等日。均宜斋素。各随心愿。多多益善。
　　佛制已受戒者。当於望日晦日。诵梵网经。若不诵者。非菩萨。非佛种子。然十重戒。实人人所当力持。即当常诵。不嫌盗法。遗教经略说戒相。为本师临入涅盘。最后教诲。无量悲心。言尽於此。知有佛法者。皆应持诵。无分道俗也　此门实各条并重。其先后次序。为欲方便劝诱中下根耳。
　　五方便忆持门者。如上世出世间。一切善法。行者既随分酌取。日有常课。自入弥陀大愿门矣。还当随缘进止。方便安心。使常与不常。不离念佛。方可一无违碍。从容到家。如为宏法。利生等事。及重伦纪条下等事。以致间辍一时多时。一日多日。不能礼诵。乃至不能念佛。及应斋不斋。而仅持十念者。於为法方便条下记之。如为客中主伴。异见生嫌。恐他谤佛。而间辍仅持十念者。於护嫌方便条下记之。如为公私急务。宾朋往来。应接不暇。而间辍仅持十念者。於随顺方便条下记之。至於病困之中。颠沛之际。礼诵固所不能。念佛正当着力。设实身心危殆。不得自由。亦可仅持十念。於调伏方便条下记之。当知此四方便。正为万不得已而心常忆持。故不为退惰。又当知记此一时随缘之方便。正以勤策终身不变之有常。故不为退惰也。
　　净课月单。每届月终。汇集所记日课。随条填入。先以一纸。佛前焚化发愿。再填若干纸。分送同愿。彼此互易以相考校。并各於佛前代化发愿。同生极乐。妇女则令家属出名代送。不得自通。单末填明某某眷属字样。否则不收。
　　一寸时光。一寸命光。诸同学但日自检点信愿真切否。诸戒不犯否。净课不退否。孝养无缺否。家门和顺否。国课遵完否。如是自心自问。或生欢喜。或生惭愧。便是佛光加被。性地开明。不必频相往来。向人讨消息。尤不可集会礼诵。致多杂缘闲费。翻招疑谤。
　　净侣难得。气类难齐。苟非彼此熟识。勿相送单。至方外自有同参。虽或相识。亦勿攀引。单到不收。
　　送单专为互相警策。一切人事应酬。向无者不必因此而有。向薄者不必因此而厚。惟生死事大。如本人生日。或父母生日。子女弥月。则各为念佛。或念消灾延寿药师佛。丧事则加经咒忏等。各随心愿。皆自於佛前回向发愿。不得会集道场。亦不得到本家礼诵。
　　初次送单。各置一册。记明各人十念佛号两条各若干数。倘后单到数缺。而四方便条。并无所记。则是无故退惰。即各於佛前发愿。愿以日课若干。回施其人。策其精进。如是历三月不改。不复答单。改后再答。
　　修世善法。归重伦纪。经有明文。如或过误。同学交深者。应随时善巧规劝。并於佛前。代为求忏。交浅者则但求忏。亦三月为限。如上条。
　　单上作阿弥陀佛摄受接引像者。明所记各课。一一皆自心光。与彼佛光。互摄互入。无间无漏。故填单时。当作必蒙证明想。发殷重心。下作僧相者。明当人身在娑婆。此心早归极乐。他日往生。不论道俗男女。皆具足大丈夫相。法衣被体。故化单时。当作决定得生想。发欢喜心。弥陀愿力如是。应同信受也。
　　伏读会典。详载。
　　大内供奉　佛菩萨像。及一切典礼。备极尊崇。而定制万善殿僧众日课。尤以大本无量寿经为最多。仰见　列圣提持至意。实统世出世间。道法一贯。诸同学幸沐圣化。获闻斯经　国恩　佛恩。应早图报。爰据教理。公议规条。附列单首。庶几日省月察。常共遵循。尽此一生。同归极乐。
　　(月单於上端年字下。填写某月字。年单。於年字下。分字上。填写全年字)。

　　佛说阿弥陀经礼想仪

　　愿此香烟云。徧满十方界。供养一切佛。阿弥陀世尊。当来独留经。世间难信法。观音与势至。及诸上善人。普熏诸众生。皆发菩提心。
　　一心顶礼。娑婆世界。五浊恶世。说难信法。本师释迦牟尼佛。(一)　　一心顶礼。四维上下世界。称赞本师。说难信法。恒河沙数诸佛。(二)　　一心顶礼。东方世界。出广长舌。劝发正信。护念持名。恒河沙数诸佛。(三)　　一心顶礼。南方世界。出广长舌。劝发正信。护念持名。恒河沙数诸佛。(四)　　一心顶礼。西方世界。出广长舌。劝发正信。护念持名。恒河沙数诸佛。(五)　　一心顶礼。北方世界。出广长舌。劝发正信。护念持名。恒河沙数诸佛。(六)　　一心顶礼。下方世界。出广长舌。劝发正信。护念持名。恒河沙数诸佛。(七)　　一心顶礼。上方世界。出广长舌。劝发正信。护念持名。恒河沙数诸佛。(八)　　一心顶礼。西方极乐世界。成佛至今。现在说法。阿弥陀佛。(九)　　一心顶礼。西方极乐世界。神通变化。宝树灵禽。宣流法音。阿弥陀佛。(十)　　一心顶礼。西方极乐世界。光明普照。念佛众生。阿弥陀佛。(十一)　　一心顶礼。西方极乐世界。十劫成佛。寿命无量。名称普闻。阿弥陀佛。(十二)　　一心顶礼。西方极乐世界。摄受持名。临终现前。慈悲加佑。令心不乱。接引往生。阿弥陀佛。(三称三拜。十三十四十五)　　一心顶礼。西方极乐世界。大愿摄持。已今当愿。皆得不退阿耨菩提。应愿往生。阿弥陀佛。(十六)　　一心顶礼。西方极乐世界。阿弥陀佛所说经法。及此娑婆世界。当来独留。称赞不可思议功德。一切诸佛所护念经。(十七)　　一心顶礼。西方极乐世界。宝栏楯边。宝罗网下。宝行树间。具受诸乐。一切菩萨摩诃萨。(十八)　　一心顶礼。西方极乐世界。莲华池内。宝楼阁中。一切菩萨摩诃萨。(十九)　　一心顶礼。西方极乐世界。黄金地上。盛华供佛。一切菩萨摩诃萨。(二十)　　一心顶礼。西方极乐世界。灵鸟树下。闻音正念。一切菩萨摩诃萨。(二十一)　　一心顶礼。西方极乐世界。阿罗汉果。声闻弟子。及诸菩萨摩诃萨。(二十二)　　一心顶礼。西方极乐世界。观音势至。一生补处。诸上善人。菩萨摩诃萨。(二十三)　　一心顶礼。文殊弥勒诸大菩萨。舍利弗等诸大弟子。及无量诸天。一切圣众。(二十四)　　一心顶礼。结集流通。迦叶阿难。舍利弗等。诸大比邱。护法天人。一切圣众。(二十五)
　　礼经必二十五拜。令经文完全。若作礼忏用。则除去末一拜。缘忏须发愿。恭对三宝。与礼经不同。故不必观想流通分也。礼二十四拜后。接唱慈云忏主忏愿原文。谨附於后。
　　右参酌坚密大师。及玉峰师所辑本。据经增损。使广略适宜。约有六善。一显弥陀三身。谓第九为报身。第十为化身。第十一十二为法身。第十三为应身。亦即报即法即化也。二显诸佛接物。俱有四益。弥陀独多名号一益。谓第九说法为声益。第十变化为神通益。第十一光明为光益。第十三现前接引为身益。而第十二寿命为名益。以大本直称无量寿佛。观经下品下生文中。亦明云应称无量寿佛也。所以者何。犹之光寿同是法身。而寿可赅光。光不可赅寿。故无量寿为通称也。三散心一心。皆得往生。弥陀本愿如是。大本及观经。具有明文。而本经结重。亦全在此。故特据唐译本。慈悲加佑。令心不乱二句。增入礼想。以释行者自疑。令平日熟习。临终任运往生。感应倍捷也。四种种依报庄严。据经撮略。次第唱念。令观想易熟。倍生殷重。宛似神游。又令不能读经者。不啻全读。读而不解者。亦渐能解也。五不依忏法常仪。兼及十方三世三宝。显极乐净土。即赅恒真净土。极乐世界。圆摄华藏世界。亦令行者专想易成也。六据大本。增入当来独留此经。又据贤护经。增入弥陀所说经法。以大本虽据当经。而宗旨归重一向专念。正与此经同其力用。贤护明载弥陀法语。亦正此经。现在说法之证也。以上六者。在两师本。或显或隐。且一则令行人拜时。广想种种依正庄严。似非初学杂乱垢心。所能猝办。一则令拜时但想经文。以代妙观。似较简易。而文句长短不齐。前后颠倒不全。恐亦难为通轨。今尽取什师奘师两译本。并大本经种种依正。[(隐-工)/木]括纲要为句。令拜时曼声唱念。随声入观。则观拜会一。身心会一。并向来常仪能礼所礼性空寂等句。亦不必更举。似较简捷圆融。日课单中。有礼经一条。特拟此公诸同好。又培护门中。特提杀戒最重。故并拟忏愿偈一章附后。

　　戒杀忏愿偈

　　稽首本师释迦佛。西方阿弥陀世尊。稽首净土修多罗。诸佛本源毗尼藏。稽首清净海会众。愿同摄受我今愿。我闻无量寿经言。诸欲往生极乐者。虽不能大精进戒。要当作善首戒杀。又闻观经九品章。慈心不杀是诸戒。及与回向发愿心。皆得上品上生记。又闻在家五戒相。能净一戒即生天。若回天业求净土。应愿往生蒙接引。因兹发愿依教持。第一杀戒期严净。等慈一切众生类。常勤救护令安稳。复依在家修斋法。内量身力外护嫌。或正五九月长斋。或六斋与十斋等。余日但食九净肉。兽毛蚕吐衣亦净。更依龙舒忏愿法。日课加持佛名号。若经若咒若礼忏。回施所食所衣众。及一切时一切处。不见不闻误杀者。愿悉承斯忏愿力。多生杀因缘业果。尽此一报偿无余。先我往生安乐剎。当来同我上善会。亦同我愿入娑婆。广宣如是戒功德。庄严我佛大愿海。令诸有情咸发心。以慈忍力证净乐。如是一念戒光明。毕竟无作无受者。三宝一体自证知。决定现生满我愿。

　　附录慈云忏主忏愿文(礼拜已。两膝跪地执手炉烧香。至诚而唱是言)

　　我今普为四恩三有。法界众生。悉愿断除三障。归命忏悔。(起礼复跪。执手炉云)至心忏悔。[○@叩]我弟子某某及法界众生。从无始世来。无明所覆。颠倒迷惑。而由六根三业。习不善法。广造十恶。及五无间。一切众罪。无量无边。说不可尽。十方诸佛。常在世间。法音不绝。妙香充塞。法味盈空。放净光明。照触一切。常住妙理。徧满虚空。我无始来。六根内盲。三业昏暗。不见不闻。不觉不知。以是因缘。长流生死。经历恶道。百千万劫。永无出期。经云毗卢遮那。徧一切处。其佛所住。名常寂光。是故当知。一切诸法。无非佛法。而我不了。随无明流。是则於菩提中。见不清净。於解脱中而起缠缚。今始觉悟。今始改悔。奉对[○@叩]诸佛。弥陀世尊。发露忏悔。当令我与法界众生。三业六根。无始所作。现作当作。自作教他。见闻随喜。若忆不忆。若识不识。若疑不疑。若覆若露。一切重罪。毕竟清净。我忏悔已。六根三业。净无瑕累。所修善根。悉亦清净。皆悉回向。庄严净土。普与众生。同生安养。愿[○@叩]阿弥陀佛。常来护持。令我善根。现前增进。不失净因。临命终时。身心正念。视听分明。面奉[○@叩]弥陀。与诸圣众。手执华台。接引於我。一剎那顷。生在佛前。具菩萨道。广度众生。同成种智(起云)。
　　忏悔发愿已。归命礼阿弥陀佛。及一切三宝(一拜)。
　　(次旋绕法或三匝。或七匝乃至多匝。如是称念。随意随匝。不拘遍数。称云)。
　　南无阿弥陀佛　　南无观世音菩萨　　南无大势至菩萨　　南无清净大海众菩萨摩诃萨
　　自归於佛。当愿众生。绍隆佛种。发无上意。(拜　三归。遵华严净行品)　　自归於法。当愿众生。深入经藏。智慧如海。(拜　原文)　　自归於僧。当愿众生。统理大众。一切无碍。(拜)

　　附一法治四病说(改正玉峰师作原名四大要诀)

　　念佛有四种病。一贪静境。二参是谁。三忧妄想。四求一心。惟以一法治之。曰出声记数而已。出声记数之法。无他巧妙。只要信深愿切。每日限定多少数。开口散念。终身不改。久而久之。自知不可贪静境。不可参是谁。不可忧妄想。不可求一心。四病尽除。而往生可决矣。当知每日限定多少数。开口散念。终身不改。即是信深愿切。信深愿切。即是至心信乐。至心信乐。即是阿弥陀佛四十八愿中吃紧为人语。既合阿弥陀佛之愿。即报阿弥陀佛之恩。而释迦本师恶世说法之恩。六方诸佛劝赞护念之恩。亦无不报矣。所以决定往生也。若无此一法。便生四种病。一贪静境。必以清坐顽定为奇特。极力持名为平常。一参是谁。必以依稀解悟为奇特。忆佛念佛为平常。一忧妄想。必以权巧强制为奇特。老实记数为平常。一求一心。必以泯默无记为奇特。开口散念为平常。以邪为正。以正为邪。岂不颠倒之甚。此四种病。究其根源。前二由於混滥禅宗。后二由於误会本宗。故稍或犯之。必难往生。今逐一详辩如左。
　　一不可贪静境者。静境是四禅八定偏小之法。念佛人贪之。即是背大向小。舍妙有之用。取偏空之体。何足为奇。譬如死水。不能藏龙。若是大乘境界。全体大用。正在一句弥陀活泼泼处。譬如大海神龙出没。教理分明。无庸更辩。每闻他师於念佛止静时。开示云。此是好消息。各人要仔细看看。脚跟未稳者。以为奇特。便舍却阿弥陀佛。向鬼窟里作活计。香又坐不来。佛又念不起。真是可怜生。多日念佛不说其功。暂时养静。称好消息。岂不大违经中执持名号。忆佛念佛之旨。夫念佛止静者。譬如行路。时长力倦。暂歇而已。若当作好消息。岂正当念时。反是恶消息乎。如此开示。不但辜负弥陀慈父在莲花上。日日望汝之恩。且非禅非净。二门俱破。真实可悲可痛。将万修万人去之胜异门。翻作铜床并铁柱之黑暗门矣。故余尝有偈云。仔细看一看。已隔千万山。不如老实念。恰恰是真参。今更续四句以明之曰。称名为动。清坐为静。舍动取静。堕坑落阱。
　　二不可参是谁者。经云是心作佛。是心是佛。可见念佛人。分明以我自己本来之心。念西方阿弥陀佛。仗西方阿弥陀佛。显我自己本来之心。念念是我心向佛。念念是佛向我心。心佛宛然。心佛一体。感应道交。不可思议。故要解云。离却现前一念无量光寿之心。何处有阿弥陀佛名号。而离却阿弥陀佛名号。何由彻证现前一念无量光寿之心也。若念佛时。更参是谁。即是头上安头。骑驴觅驴。故灵峰大师呵云。以参[话-日+口]为奇特。念佛为平常。弃如意珠王。竞取瓦砾。可哀矣。坚密大师亦云。劫浊盛时。众生垢重。无以持名杂参[话-日+口]。杂参[话-日+口]则浊智腾波。定起邪见。又云净土必不可入禅机。意见稍乖。二门俱破。此皆二大祖师父子相传的的宗旨。若不听受。即是信不深愿不切。纵使日日念刻刻参。亦不得往生。何以故。念分两头故。与佛本愿不相应故也。每闻他师将一个谁字[话-日+口]头。破却我佛彻底悲心所说执持名号之大方便法门。害人参又参不到。念又念不起。假饶参得到。还是守尸鬼。缘不见弥陀。徒然发狂慧。不如不参者。念念知惭愧。奉劝发心念佛人。吝遵二大祖师之训。勿稍疑惑。当知念佛法门。乃是以他佛名。显自心体。他与自。佛与心。名与体。正同一东一西。两面相对。中间一条直路。并无丝毫湾曲。断着不得丝毫巧见。故幽溪大师云。琼林玉沼。直显於心源。是从彼一面。直透此一面之谓也。彻悟大师云。能於念念中顿契灵源。直趣觉海。是从此一面。直达彼一面之谓也。故念佛时。祇须直心直意。一直念去。不可更问是谁不是谁。反成迂曲。他师教人参念佛是谁者。亦非杜撰。乃因禅宗本有参谁字[话-日+口]头法门。不论行住坐卧。一举一动。皆令自看是谁。后来学者参不得力。或兼学念佛。或竟改念佛。彼宗师匠。乃不得已。劝令更看念佛是谁。此实曲为彼宗之善巧方便。意在化净为禅。并非净宗本旨。故净土诸经。及莲宗诸祖之书。皆无此说。惟云栖大师兼采之。而灵峰父子终不以为然也。今恐他师。自亦不知此说所由来。将谓净宗本旨如此。致成斗诤。故不惮苦口痛辨之。而复括以偈曰。念佛为直。参谁为曲。舍直取曲。瞎人天目。
　　三不可忧妄想者。妄想是意地之法。果位圣人。尚难除断。何况凡夫。故直指云。能运身口之念。无论其散。但不间断。自能一心。亦可即名一心。惟行之不休为度。固不必忧散乱矣。夫出声持名。即口业清净。手珠记数。即身业清净。深信切愿。求得往生。即意业清净。的的确确。是三业清净。至圆顿至直捷之大法门也。故善导永明。极重记数。古称二祖皆弥陀化身。决定可凭。当知持名法门。功重带惑。位重横超。六方诸佛。释迦本师。极口劝信。悉皆为此。总仗弥陀大愿普收故也。末世众生。障重心乱。欲向今生脱苦。舍记数持名一法。决定无门。其余竖出三界之法。必须断尽无明业惑。方了生死。禅宗所谓毫厘系念。三途业因。自力难成故也。曾见他师轻念佛人云。汝念佛时。若有妄想。定然无用。其人不能答。余恐其被惑。因问云。汝不念佛。有妄想否。答无妄想。又问云。汝不念佛。既无妄想。当有何用。亦不能答。因复告之云。虽无妄想。而不念佛。实无可用。譬如黑夜中。无浮云。亦无明月。必无所用。念佛人。有妄想。实有大用。譬如白日中。太阳炽盛。虽有浮云重重。亦不碍阳光普照。令大地人。皆得受用。故灵峰云。深信切愿念佛。而念佛时心多妄想者。即是下品下生。虽是下品。亦不碍与诸上善人。俱会一处。同受法乐。岂非大用。故余又尝有偈云。弥陀一句法中王。杂念纷纷也不妨。万里浮云遮赫日。人间处处有余光。又云。散乱持名大有功。幽途蒙照悉皆通。莫令佛日西山落。那怕迷云百万重。故知多妄想人。肯记数念佛者。定是信愿坚固。决定往生。以其即是多善根多福德之大因缘也。不念佛者。说无妄想。不是无妄想。实在通身是妄想。自不觉耳。纵使真无妄想。而坐在无事甲里。转身不来。出身不得。亦禅家所谓立地死汉耳。纵使由此无妄想境界。渐入九次第定。居然能坐脱立亡。亦教家所谓不回心钝阿罗耳。何足贵哉。总缘弥陀经中一心不乱四字。今人错会不少。致念佛退息者多。经意只要专意持名。不被贪嗔等所乱。即是一心不乱。并不教人断尽妄想。方名一心不乱。若断尽妄想。判位已是大阿罗汉。千古以来诸大祖师。能有几人到此地位。然多有往生者。全仗平日信愿坚固。念念不退。合佛本愿。被蒙摄受故也。智者大师。即其明证。位登五品。带惑可知。何况今时之人。业障越重。功行越浅。岂能断尽妄想。普贤菩萨教人发愿。愿我临终。尽除障碍。慈云大师教人发愿。愿命终时。心不倒散。此皆平时念佛。不求无妄想之明证也。今人何故。不肯劝人先多念佛。偏要逼人先除妄想。认头作尾。认尾作头。颠倒之甚矣。经云。汝若不能念彼佛者。应称阿弥陀佛。如是至心。令声不绝。具足十念。即得往生。夫心不能念。即是散乱之极。口称十念得生。即是带惑往生。故西斋下品下生诗云。一旦魂飞心散乱。十称佛号罪消镕。金莲铄铄如初日。当念西升极乐宫。又经云。末法亿亿人修行。罕一得道。唯依念佛。皆得度脱。末法亿亿人修行。罕一得道者。即是今时妄想纷纷之人也。唯依念佛。皆得度脱者。即是带惑往生也。若是定要断尽妄想。方名一心不乱。方得往生。且道如何融会。可知末世众生。业障越重。此法度世。功德越显。乃全仗弥陀大愿加被。带惑得生故也。亦因众生。与弥陀结缘已深故也。奉劝有缘之士。立决定志。记数持名。莫管妄想不妄想。当知修行法门。有横有竖。余宗竖出。断妄方成。净土横超。带惑可至。故不论散乱多少。只要信深愿切决定往生。普望谛听不疑。系以偈曰。带惑为横。断妄为竖。舍横取竖。弥陀叫苦。
　　四不可求一心者。疑问曰。一心不乱。是弥陀经所说。开口散念。是祖师所呵。何谓以邪为正。以正为邪耶。答曰。可惜汝未曾久常念佛。若久常念佛。自知一心不乱。定从散念做成。若不先重散念。焉能成就一心。譬如儒士。必先读书。然后能成文章。今责人先成文章。而不许先读书。岂非以邪为正。以正为邪乎又譬如一切技艺。从生至熟。乃至熟能生巧。无不皆从肯学而成。今不肯学散念记数。何能便成一心不乱乎。且所谓不可求一心者。非余杜撰也。上条所举直指之说。即是此意。其曰无论其散。但不间断。自能一心者。正谓欲求一心。必先散念。由散渐一。自然而然。不可遽求其一。亦断不能强求其一也。又曰亦可即明一心。惟行之不休为度。固不必忧散乱者。正谓一心甚难。而能不畏其难。日日定课散念。至死方休。则即此不畏难一之心。先已归一。故虽未实到一心。亦可名一心也。当知此乃妙叶法师透彻净宗。普收九品圆极之谈。吃紧全在但不间断。行之不休为度两句。若非信深愿切。必不能无间无休。果能无间无休。则念念之间。多散者自必渐少。少散者自必渐一。原非谓全不用心。随口叫唤也。愿深思之。愿深思之。每闻他师先将一心不乱四字。打退多少信心学者。都说今生做不到。西方也不想。甚或怕开口之易散。而用力默努。致成病痛。或昏沈成片。堕入无记。而误认为心空境界。总由说法不知难易故也。用敢不惜话堕。复说偈以救正之。曰散念为易。一心为难。舍易取难。过头狂谈。大众倘能不弃我语。惟愿同除四病。同学善导永明记数之样。每日或千或万。多至数万。尽力行之。必定往生。古昆为感众友极力护持。得满摩崖经。及种种心愿。乃成此篇。以畅破病之志。故於光绪七年秋日。在护国寺弥陀关中。敬然臂香四十八炷。供养阿弥陀佛。至心发愿。愿我一卷苦书。竖穷横徧不绝。灭我多生罪愆。断人四种疑惑。人人依此修行个个同生极乐。

　　改定僧玉峰摩崖圆满白众偈

　　光绪三年秋。般若庵妙然法师。拟刻阿弥陀经石本。商之众善信。皆曰不如摩崖。遂於是冬卜地杭州钱唐门外碁盘山。发心创募。次年二月佛涅盘日。沈觉尘居士与张常惺等四居士。结坛苏州邓尉圣恩寺念佛。许灵虚居士助缘外护。沈居士长跪写经。口不绝念。字字顶礼。阅三七日写毕。复如法写楞严经大势至菩萨圆通章。并着报恩论二万余言。至四月佛降生日。一切圆满。先后五十三昼夜中。佛声浩浩。无一息之停。而一坛主伴。祇有五人。轮转精进。无病无恼。实为世间甚难希有之事。若非精诚所结。蒙佛如被。焉能及此。尔时妙然法师。因冬春间。募缘开山。奔走风雪中。感病垂危久矣。自知不起。惟竭力念佛。祝愿此事之必成。适於三月初六本经写成日。安详西归。若非法师愿力。与弥陀愿力。感通摄持。又焉能远隔四百余里。而冥契若此。可见此事之关系法门重大矣。法师辞世后。事多掣肘。迁延至六月。诸居士因余曾於创议时。力赞其成。遂寄书劝请。尔时余正患病。掩关舜江旌教寺。念佛待死。又自问抄化等事。生平未谙。不敢应命。次年七月。护国寺成方师兄渡江来。备述崖工情形。知沈居士已收回钩本。余若坚不肯出。则宁可缓办。决不轻付他手。余前读诸居士坛中发愿文。不胜悲感。以为现当邪魔徧地。不但法运大衰。而世相亦坏。幸赖诸居士发此大心。成此胜功德。或尚可渐渐挽救之。今若半途而废。岂不可痛。因虔祷佛前。拈阄求示可去承办与否。三拈皆可。遂决意破关至护国寺。细看崖工。一道齐平。宛同粉壁。上凿飞檐。旁留两柱。全体似石屋式。柱外开沟。直透崖顶。顶亦有沟。以泻雨水。摩崖如此精致。实从来所未有。足见前手一片苦心。惟因经费不充。迁就图成。高广丈尺。未照原议。沈居士恐经文排挤行长。离地太近。易致污损。然尚幸崖下留有石坡。若亦凿去之。使与地平。而人不能登。则崖壁自然显高数尺。万事随缘。可了即了。应当如是。即雇船访沈居士於青镇。不遇。又至南浔。欢然相接。取钩本归。乃敬然臂香四十八炷。供养阿弥陀佛。发心募刻。祈早圆满。并粗述募刻偈。恳诸同学。代为广劝。一时乐助者。三千五百余人。共收鹰洋三千八百三十圆。别具名册。坛施既集。遂一面开工凿坡。一面启建四十九日念佛道场。至十一月十七日阿弥陀佛圣诞良辰。圆满发愿。为助缘诸善信回向西方。庄严净土。幸蒙佛佑。於今光绪七年四月。一切工程。次第告成。除前手工费各自经理外。统计续开崖工鹰洋六百五十四圆。刻字九百圆。置道场地四百七十三圆。造弥陀院九百圆。造弥陀桥修接引桥周公桥。并填地基铺路开河等。九百零三圆。此乃就所募信施。随收随销之数。其间各项工程。先后缓急。实亦入不敷出。乃各以香仪嚫资补凑之。并於佛前立誓云。承办崖经。敢不慎过。因果分明。公超私堕。凡崖壁经字各工匠。始终皆斋素从事。於七年三月先成。余当尔时。回想渡江接手以来。共阅二十一月。无日不早出暮归。经历许多曲折。自媿毫无道力。不耐动缘。以致万念起灭。大为苦累。若再违誓不住院之本愿。管此道场。必造生死业。实大可怕。急欲辞归。成方师兄发大慈心。挽留切劝云。兄自专办西方。一切劳役。我愿身代。余乃作礼三拜称谢。同发誓愿。愿往生后。我为法师。他为僧主。尽未来际。同扬佛法。广度众生。又有净民同学。亦发慈心。助力百圆。愿同往生。常为善友。作大护法。真可谓百劫千生难遇之因缘矣。遂起七回向。至第三日。念及承办此事至今。打失正念所累之际。失声痛哭。因发愤於解七日闭关。立志求早往生。以报众德。对众告假时。说及近时念佛法门之病。声泪俱下。得要语四则。随手录之。名为念佛四大要诀。今将摩崖始末。及不肖前后心行。披露白众。并演作长偈。普望证明。恋西学人玉峰古昆谨记。
　　我集四要诀　　究竟从何起　　总为办石经　　事大身无倚　　不蒙众友扶　　必定随他去　　一片西求心　　变成东想意　　今日想护法　　明日想施主　　若能都想倒　　更加苦不已　　如此恶作为　　诸佛皆不喜　　我若到此时　　恶报将谁抵　　因此心发愤　　封关立规矩　　四月七进关　　示众泪如雨　　幸蒙佛力护　　成此报恩语　　又想六方佛　　及我娑婆主　　同说弥陀经　　功德不思议　　但一称洪名　　万德齐包举　　再不生深信　　转回何日止　　想我得出家　　真实心欢喜　　本是地狱种　　受苦无穷已　　何幸於今日　　名标莲池里　　总是佛慈悲　　彻骨又彻髓　　故我赞净土　　拚命赞到底　　赞到心血乾　　还要赞几语　　才得有此书　　供养诸善侣　　唯愿见闻者　　切莫看不起　　当发至诚心　　信受如佛语　　种种诸疑惑　　从此永勿起　　佛说一切法　　门门好无比　　我为业障重　　只可凭一语　　不是毁谤他　　实为愧自己　　十方诸学人　　正可将心比　　倘若业障重　　切莫贪元理　　急须相信我　　依我立规矩　　每日念弥陀　　必从一万起　　朝朝十念法　　必要尽力举　　倘若肯信我　　即是我善侣　　我若到西方　　决定不忘你　　倘若不信我　　我亦记得你　　待我入婆娑　　决定来寻你　　不如早信我　　早作西方侣　　大家同回去　　一团大欢喜　　十方诸上士　　见我如是句　　莫谓是魔言　　当信是佛义　　我曾立誓愿　　不贪虚名利　　岂肯出妄言　　自投拔舌地　　实为诸众生　　同具此心理　　心理既皆同　　即与佛一体　　是故阿弥陀　　等视如一子　　哀我六道中　　流浪多生死　　特开大愿门　　普望同归去　　还恐我障深　　观想力不济　　教我但称名　　出口念能继　　又恐我乱心　　难到一心地　　许我带惑生　　妄想亦不忌　　又恐我命穷　　业缘多牵系　　教我修十念　　朝朝向西记　　庶不费工夫　　相续亦容易　　如此大悲恩　　昊天同覆被　　我每一思量　　感极为堕泪　　况既为佛子　　众生即同气　　若作自了汉　　岂称慈父意　　故采种种言　　流通於处处　　苦苦劝同伦　　此事非儿戏　　当知呼吸间　　无常难回避　　及早同西归　　莫再自暴弃

　　报恩论卷正下
　　报恩论卷附

　　　　桐乡沈善登述
　　　　海盐张常惺校录

　　上锺子勤夫子书(以下三书劝读书人兼论道家)

　　某月日接读复谕。适微感风邪。身热嗜卧。越日乃愈。今一切如常矣。肃复稍迟。职是之故。秉气受形。名为始有。实日即於无。波斯面[唆-口+刍]之谈。距近故易见。阴符杀机之说。据远故难知。其实一而已矣。(阴符虽伪托。而其理甚精。文亦奇倔。久无其本。颇思一翻。未识函丈有否)坡公赤壁赋。变不变两义互融。最为空灵敏妙。慈体头风。因热益剧。而课卷批阅。势不可更缓。同是境风所迫。而儒冠独当其冲。抑亦时为之耶。日夕神驰。感叹曷已。命拟再书后篇。而具释前者不敢不能之疑。敢勿勉力。惟太史公论道家要指。语意似未可阑入。吾圣人之时。与西方圣人之所谓时。皆兼定不定两义。而互为体用。隐无正而元年必正。桓无王而始终皆王。於辞则本无而故着有。於义实因有而益显无。总之物物现成。觌面即见。不待差派。还其本来。(春秋之义。本〔未〕有正有王。所谓王心也。而隐心本来无正。桓心本来无王。则两还之。不两还。则一亦不立矣。慈意所谓春秋记人心者。疑是如此。本经不熟。私意窥测。未知然否)佛教小始终顿四者。亦是当机本来。其实师子搏兔。何非全力。华严圆旨。普具众经。惟其各还本体。故曰我无加损。(情见乎词不独词已)惟其各还本来。故曰方便说法。非迁移变化之谓也。(人人心中本来有正有王。今乃无正无王。而正王之义显然矣。人人心中。本来各具圆旨。今乃局於小始终顿。则还他小始终顿。而华严圆旨自见矣。故未尝随之迁变也)史公所称道家无为无不为。及有法无法。有度无度等。似与此近而实大不同。下文虚者道之常。因者君之纲两语。分明吐实。非虚无以为因。则体用祇着一面。而所谓无为无不为等者。显然以无为为为。而不知为即无为。以无法为法。而不知法即无法。以无度为度。而不知度即无度。故善用之则为管子。而规摹不能宏远。(管子列於道家。列传叙其一生本领。亦止一因字。马班皆巨眼也)不善用之则或清静而废事。(班志所谓任一清虚)或刻核而少恩。(致虚之流极必至於此。老子与韩非同传。史公未必无意)要其本原。祇是不为天下先一语。惟善於用因。故却觉其不为物先。不为物后。以视儒佛之物各还物。本无先后。而我亦未尝与焉者。相去不可道里计矣。比之算术。似祗平圆面积。而未合球体。楞严所列十仙。(道家似当坚固精气一种。仙道似二实一)达磨所辟六宗。(有相。无相。定慧。戒行。无得。寂静。后二宗正是道家。其实皆是也。病在执着耳)灿然明白。范书以佛经为道书之流。自是牵於志略家数。又译本少出。宗旨未透。无可比儗。(班志於各家。必曰其源出於某某章。实斋以为成周官师之掌。殆为近之。佛生於周昭王时。身毒。至汉武时始通中国。前此莫徃莫来。安得渊源吾柱下之藏。而沿为此流耶。蔚宗以其无可位置。而牵合之。后人乐其说之足以胜佛也。遂不加察。而并以为多袭庄列。真所谓齐文定旨不足辨也)今欲畅明儒佛貌异心同之旨。似未可更涉道家。转见椎拍痕迹也。时节因缘四字。妙绝无对。时节即数。因缘即理。(不答南宫之问。正炽然说此四字耳)必两义交融互摄。乃无渗漏。前信以圆体显时。自当以八线诠理。亲切易明。(理本是万物之线路耳。许书本义自明)而近来算术一事。众心所注。於焉取譬。冀可晓了。亦诚如慈谕所云。惟措词恐难得恰好。与说经体裁。尤易犯手。容徐思之。随时拟稿。录请训定。连日拟议。似可以问答发端。即从经圆例方一语引入。颇亦真切而仍巧捷。更推上一截。从刻书起。如曰刻既成。或问云云。篇末遂及集资情事。如汉碑阴例。则此一段时节因缘。似亦可於言外得之。其中间尚有一层。必应补足斡旋者。生斯为斯。阉然媚世。天下中庸有胡公。臣妾人人学圆转。其於圣人之时。真所谓弥近理而大乱真。孟子既称圣人所恶。又直断之为邪慝。且以是殿七篇。而后历叙道统。以见自任之重。大声疾呼。忧深思远。概可见矣。今欲拈时字。为儒佛貌异心同之据。将上焉者误解为易地皆然。无分别中。转生分别(文中子即如此)其次委心任运。堕入无字甲里。(随任不是诸祖痛呵)其下谬诩通方。正蹈乡愿之害。更不可救药。(张蒿庵论误解中庸二字之失。今且无贤无愚无贵无贱。触处皆是。可胜浩叹。所谓偷心不死。佛也救你不得)殊不知春秋。虽东周列国。二百四十二年中之事之文之义。而实从此内外九州百千万世。后圣有作。更无二义。众经。(必如开皇时。拣别疑部方可。安得复有智果其人者。儒书虽亦有此憾。而智慧日出。文字弥缝。居然言之成理直翻易晓。横翻多隔一层。无如何也)虽迦维卫国。四十九年中之言说章句。而实从此无量阿僧祇劫墨尘世界未来诸佛。普说此句。何则。推验一时之人心是非邪正。无不曲到。犹割算一浑圜之线。纵横弧直。无不周徧。必周徧至见线不见圜。而后其中之孰法孰实。无不会归圜体。犹必曲到至见心不见时。(自三世之说盛行。遂疑圣人有所讳避。正好为乡愿开解免之路可叹)而后其中之若予若夺。无不恰好时中。故知小圆不异大圆。即此时不异彼时。彼未尝割算周徧者。必不能泯合圆体。未尝推验曲到者。必不许假托时中。(前信所言两圣生於今日。论语及诸契经。未必一无改易者。正谓必如上云云。而后改易犹不改易也)如是立说。庶几可息疑谤。而工夫下手处。亦自分明。不生诸弊。至象山先生语。简括显豁。而嫌於太浑仑。且异同之争。到今未尽息。引之恐似特地更树一帜。又三教并称。(不知起自何时。中说居然笔之於书矣)漫无区别。道家是非且置。好辨之徒。复有谓既是儒佛一理。何必更佛者。亦有谓物莫能两大。果孰优劣者。此两疑皆甚浅。而实不易破。殊不知儒书见线不见圆。使人因线以会圆。而终未尝举似本无诸线之全圆。(论语有多章分明道破矣。而为集注塞断此路。春秋诸例错出处。亦隐然举示矣。而非函丈之谷梁补注。八面扎紧。直会到无字句处。迸出字句。亦徒觉其乱)佛书亦何独非线。却随处道破线从圆出。使人欲求本来自具之全圆。不得不从线入。故曰不立一法。亦不舍一法。又曰治世语言。资生事业。皆顺正法。乃为彼学者。又死煞句下。必谓羲娲孔颜。皆即某应真示现。何其陋也。(其并取娲。分明惑於汉后之道书)然则全圆无则已。有则岂能废佛书。(宋儒所得。尽从此出。汉唐以来学脉具在。不可诬○且自不觉耳。必谓阴用而阳拒之□过也)诸线无则已。有则又岂得谓不从圆生。而圆反从线生乎。置全圆於此。曰是不成线。置诸线於此。曰是不合圆。从而优之劣之。稍知算术者。必为喷饭矣。登又尝疑春秋托始乎隐。为隐让国耶。则且不正之矣。为平东迁耶。则何不於惠矣。一部大书。发端乃无一事。真是大奇。或者有元有春有王有正。(不必尽如五始之说)则天清地平。本来无事。圣意正欲从此拈起。而既为王者迹熄而作。则时代不可太远。於惠固碍有公即位文义不可削。於桓则弑立。於庄闵僖又皆继弑。而复远在周桓庄之代。故不得不於隐欤。不能详实。但向空宽处搜求。未识有当否。叩求训示。(细思始元终麟之万八千字。在圣人祇是欲无言。是故开端元年春王正月者。天何言哉也。向下千八百余事者。时行物生也。绝笔获麟者。夫何言哉也。故曰我欲托之空言。不如见之行事之博深切明也。如此拈题。似极现成。昨夜枕上忽然见此意。尚不是入魔道否。叩求训示)至蒙拟示再书后文语。虽止六七句。而意已圆到。登他日属稿。或照录入。或但用意。且看通体文势如何。兹难预定。窃议若可不着理学心学等字样。似当略少葛藤。又谕谓补注心思门路。在汉莫近於扬雄。在　国朝莫近於李榕邨。登仍有未喻。疑亦谦词。止尚书说事。春秋说理两言。恐亦祇大段见分晓。使章章节节执笔详说之。正未知如何。素不喜法言。不知温公何所见。以侍谈时。每闻称许之。因复假读数过。眼光自是不同。然似未脱辞赋家习气。道理亦似其文。依墙摸壁。凑泊得来者多。游行自得者少。太元尤不解。似可不必作。作亦非难。(只难在字句古博耳)任作若干画。但弗欠三。亦弗过十。言之皆可成理。有如泰西各国之闰法。及其以十二为成数等。元将安施。得无尚白之诮乎。榕村全书未得见。惟周易观彖。反覆数过。折中亦未详读。易本圆物。体又整齐。且虚立其象。说固易圆。观彖密亦密矣。圆亦圆矣。不知何以总觉轮转不灵活。一似有意为之者。登前信谓函丈之谷梁补注。心思门路。为昔人所未有者。正不似此。本书大旨。多於侍坐时亲承指授。前年因作书后文。略翻全书一过。至介人侵萧节。不觉身心踊跃。真似有一圆物掍出。通体灵活。不可名状。其实此事何关宏旨。自亦不知何所契证。大段举似不得。而至今忆及。如在心目闲。不可解也。东事曷胜杞忧。金星躔日。自有书契至今。未之前闻。前得之新闻纸。检开元占经。同类相近者。亦无其比。果何祥耶。世变日新。求吾本有之不变者。又猝不可得。弥可惧也(甲戌七月廿五日)。
　　又
　　顷间肃呈寸笺。附再书后拟稿。并论所拟微意各两纸。皆甚草草。尚祈原恕。并有一节应申说。而别纸中匇匇忘之。春秋尽性之书。邵子语。传心之要典。胡文定语。载道之文四字。却非程子本文。(本文是书诗载道之文。春秋圣人之用云云。窃意六经皆载道之文。故借用之)初稿是说理之文。特地改去。不但其句未安也。道是四通八达浑仑之名。理乃一彼一此分别之号。此段说春秋全部总统大旨。对上段浑仑天体。祇可用道字。势难用理字。以理是上段推步诸术之对。此段文并未说春秋是是非非之例。非其比也。每疑宋儒主张理字。不过为道字。被释老两家说成闲家具。特地别开生面耳。其实说事物皆有一理。皆当依理而行。岂不安稳精到。必以此为涵天盖地统宗会元之大号。则终说不去。譬如一个线团。名其浑仑全体则曰道。名其众线相际之夹缝则曰理。故理之本义。纹理也。即夹缝也。引申之为条理也。则两边之线也。今必谓理在气先。夫气且未有。则何物为能夹。而成所夹之缝乎。假若理字果是涵天盖地统宗会元之大名件。岂得论语孟子大学中庸。竟不提起。而六经中亦绝无仅有乎。孟子理也义也对举。中庸文理密察并称。只是条理纹理耳。乐记始言天理二字。亦祇是人心中所有在天之理耳。天理千条万缕。分言之为天理。浑言之为天道。(手头无北溪字义。不知其说云何。未识黄氏日钞中。有论及否)春秋千八百事。事事辨其理。犹就线团上所有夹缝。条条捱边擦际。周遭走尽。依旧还他浑仑线团。不短一丝。此所以但观春秋。可以尽道。(程子此一说。理道二字极分明)主张理字。何尝不是救世卫道之苦心。但说得过分。只见粉碎。不见浑仑。譬如将线团扯成一条长线。谓即是团体。亦何尝不是。然而一直到底。四面盘不通。(戴东原直谓之以理杀人矣。可称放胆文字)变成有尽。道岂有尽乎。与天地全不相似矣。佛教万不可辟。即如华严四法界。曰理法界。事法界。理事无碍法界。事事无碍法界。何等精深博大。晋译已如此。居然对举理事。岂非导宋儒之先路。宋儒有理法界。其平心静气说到精微处。亦有第三法界。朱子兼有第二法界。论语亦祇到第三法界。(如公山章等)惟春秋竟是第四法界。所以宋儒怕讲。以其动成违碍。胸中祇有理法界也。适见家人辈缴线团。纵论及此。狂妄实甚。求涵育训正之。
　　又
　　昨镫下肃一笺。全是放言。线团之喻。恐虽有广长舌相。亦无可置辨。道字无对而可为散文。如乾道坤道之类。然亦终是通论二卦之辞。君臣父子长幼之道之类。亦是举凡之辞。若相师之道。及察革之道等。则犹言法术矣。然亦祇可言道。不可言理。宋儒以理对气。於是理成大名。其实理从气生。二者并非平列。譬如树木。得地气自成花纹。其气或有盈不足。小则花纹散乱。大则连皮坼裂。此显而易见者。惟人亦然。凡物皆然。故理字祇能对事字。在物为理四字。乃真颠扑不破也。春秋之有第四法界。赵盾许止卫辄之事。最其大而显者。齐桓之入之卒。及前谕陈侯鲍之卒之类。虽小小处。亦俱触发无碍。所谓圣人洒然地步。惟其於道大适则然。若执煞理字。则不待终隐篇。便已到处荆棘。而要非将理字阁起一边。春秋所以实在难读也。来谕自以补注恐不免遗憾。此虽逊辞。而以道观之。亦应有此理。犹天不可度。纵极推算之密於万斯年。亦终不能尽其变。谷梁之有补注。已泄二千年来不传之秘。即留小缺陷。何伤大体。正惟平心尽心至三十年之久且专。而犹自以为有憾。此春秋之道所以大。而补注之功所以不在孟子下也。登此语实非过分。将来必有印证兴起於此语者。特登非其人。虽有言不足取信耳。
　　又(此檐论儒佛异同劝谤法者)
　　接展赐书。附还再书后文改稿半篇。读悉种种。时令温升寒燠不定。慈躬旧疾间作。心力疲烦。致前谕引弱草轻尘之喻。语多叹声。读之百感交集。时移境迁。无几微之顷。可以自主。无智愚无穷通一也。所终不可得而变灭者。惟此妙明本心耳。谷梁经传补注。开前古所未有。引来哲於通途。综四十余万言。若非此广大心量本有如是之通古今而不隔者。即亦安能凿空而出耶。(朱子赞周礼。谓一一从广大胸襟流出。而周礼实多可疑。故知藏识中。固无所不有。还当於缘生时。慎持之耳)然则立德立言。必有其能立者。与所立并立不朽矣。(民无信不立。乃信立即民立也)身世之感。不过一期适然耳。前此后此。皆不能必知其必不如是。即不如是。而今固如是。则同一无可自主矣。以适然还适然。庶几非空非有。不昧本有。伏求随时以道自卫。无任驰仰。至儒佛之异同。可以心通。难以迹较。据迹则说同说异。或全或半。或非或即。尽是情见卜度。终与道体不相似。所谓我真文殊。无是文殊。若有是者。则二文殊。而我今日。非无文殊。六句四转。转转入微。转转出显。前再书后。承命拟稿。初不敢下笔。敬辞不可。再三思之。又无从下笔。如是留之心目间。几两月余。忽悟尽舍诸相。自然无不恰好。所以既属草后。尚不苦难。而修多罗语。亦一句不引用。如心行平等。不说是非二句。未尝非孔非佛。而正多此不非之见。所谓若有是者。则二文殊也。前作微意。前半吃紧在以身世之多故数语。后半吃紧在虽然下一转。所谓而我今日。非无文殊也。(此等体会。以迹求之。真同梦呓。郭远堂中丞所谓言有愈说愈不明者。实是阅历有得之谈。故惟有函丈前。乃敢直贡其愚。知蒙垂察)中间数节。吃重在机数既极。还达本原两句。以为道理只是如此。故先结以物固莫不有然一语。而后拍入春秋。盖机数两语。人人如此。世世如此。阅世生人。阅人成世。就中析而言之。则竟是日日如此。机数者。犹例之方也。本原者。犹经之圆也。机数即从本原生。故本原要假机数显。道体浑圆。其大无外。由一身言。必通於生死之故。而后还原。由历世言。必尽其文质之复。而后还原。人之於道。譬犹尽大地为白纸。而着墨点如芥子许耳。自少而壮而老而死。譬犹引此墨点为线。墨尽则止耳。厥初生民。不可得而知矣。鸿荒之代。大氐率性而行。其线或交错纷纠。而前后若断若续。(但有男女尚不知父子兄弟之义)则於线外余纸。固茫茫大白。不可得而辨别也。既而渐推渐广。渐成边积。其三皇之世乎。所成边积。或三四角。或不等角。以其数之不齐而难稽也。则命之一纵一横一斜为正三角。其五帝之世。尧舜之前乎。然其角犹或锐或钝。边或等而积不等也。(数固有边等积不等者)乃命纵为股。命横为句。命斜为弦。或长或短。必取平直。盖规制渐渐整齐矣。尧舜似之。至於夏殷。乃知合角成方。破方即角。惟变所适。皆有法实。而所占白纸。亦愈广矣。至於有周。若方若角。边边相并。占纸更广。渐见穹面。至於春秋之世。推诸方角。数渐难合。於是圣人直据圆体。制为割圜[必/山]率。随拈一线。无不均等。无不吻合。即无不会於全圆。春秋是也(以上但假喻以明其说耳。与大禹制句股之旧说。故自不同。而周髀矩生规。与班志规生矩之异说。却可因此和会)是故孔子贤於尧舜。春秋贯摄群经。非尧舜之智小而群经之道狭也。时节因缘为之也。时节因缘谁为之。人人本有之广大心量为之也。由皇而帝而王而霸。日新日盛。养生送死之道备。而阴阳消息之机显矣。世界者。万亿愚贱之心之所结也。前前生后后。后后师前前。以有涯之生。逐无涯之知。忽於目前。而徧计所未至。念念趋前。不极乎有生之后而不止者。亦时节因缘所必至者也。圣人者。合万亿愚贱之心而常得先觉。是故死亦有知。闻道则可。表生德之在己叹逝者之如斯。天何言哉之谈。无隐乎尔之教。或冥契於无始。或拈举夫现前。皆群经所不言。前圣所未发。而撰集者历历记之。初不见为元秘者。众感而圣应。前此非不欲先天以开人。无所凭以为开也。本无所谓元秘也。自时厥后。侈鬼神论精气。神仙之说。方伎之书。杂出争鸣。皆自以为窥见至道。更数百年而大法东来矣。此又圣感而众应。无非时节因缘之所为。莫之主而若或主之矣。凡物之自无忽有。积微成着者。莫不人感天应。天感人应。相待互发。故其运不穷。圣人之於众人。亦若是焉。故其变无方。而其势常顺。佛生於天竺。其人多好深思。穷物性。不得则世其子孙。必得乃已。(师评恐与泰西有异)今泰西各国犹然。其於死生之故。见之独早。前此七佛之生。又皆於其地。传习之资。亦宜独博。无足怪焉。明乎死生之故。则其一身自成一始终。推之多身无不同。推之他身亦无不同矣。而於大道乎何有。以周公之多材多艺。不必能知今日之机器。而不失为大圣。有今日之远涉重洋。累译通使。寻常之梯航。不足恃矣。则机器亦不失为至精。此其适於一节之宜。非如饮食衣服之切於日用。犹尚时至理彰。不可得而偏废。况死生大事。古今必至之理苟为可免。孰不愿免之。是故有医祷之礼。虽必不免。而心以为必有死而不亡者。是故有祭祀之礼。记曰岂知神之所在。亦以主人有斋敬之心焉。心有即物有。一有自众有。而幽明不二之理。断可识矣。夫自太朴既散。机智日深。春秋一大变。陵夷至於战国。皇古熙皡之气象。澌灭殆尽矣苟有可以得生免死者。何所不为。何所不至。南宫之所疑。盲史之所纪载。其理莫可究诘。其事亦不足尽凭。然非当日之人心。实有险怪百出如是者。安从发为言而笔诸书。是故净土实有其处。地狱亦实有其处。非故作是说以为劝惩也。乐生恶死之心。圣凡所同。但判於理欲公私而已。充从理之公心。不至於寿敝天地。群生在宥不止。诸佛菩萨证之。充从欲之私心。不至於巨痛剧苦。求死不得不止。十恶五逆证之。所证维何。还证此心而已。以此心本无能所。而其广大亦本无止境也。三代而上。无所谓治统也。道在斯统在。君师一人也。世及之天下不能矣。犹有祖宗之功德存焉。至於春秋。先王功德之在人心者。亦日远日忘。而道统乃专在师儒。是以百家争鸣。思有以维持之。向非董生独推孔氏。不知其败乱何所底止。海外诸邦。大率以力征经营。兴废无常。故有国主。有教主。君师分治。而统归於师故历记动称几千几百年。今泰西各国所奉之耶稣可证已。佛国之印度犹是也。过去七佛之长寿。犹吾儒书相传之初中三皇。因提禅通前记诸说。莫可深考。或译者误以传统当年岁耳。(师评此未必然)其佛亦有入统不入统之异。(师评。此不知何故)释迦之本师。燃镫可证也。不入统而不失其为佛。犹吾伊周也。其教亦有损益因革。至释迦而始明备。犹吾孔子乃集大成也。(师评初佛后佛。总是一佛。法华以过去未来无量亿劫。缩之於一时。以三千大千世界。缩之於一处。故千万亿佛。多在一佛光中)教五分时。由浅入深。犹吾之有小学大学。皆一时人心为之。非有优劣也。其经论多以六度为本。以遮恶进善极於忘善。获本妙心。而所谓善者。但举大纲。其细目专在律藏。亦犹吾余经。但言纲要。而品节之详。有少仪有曲礼。尤以十七篇为专书。故最后叮咛。以波罗提木叉所在为导师犹在也。其律之繁文缛节。殆过於十七篇。而专在於动作云为之细。别无冠昏丧祭之分。以诸礼仪制。从其国之时主所定。非教主所得专也。其发明心性而推诸伦纪者。止於修齐。略无治平之术。以兵农刑政。皆非教主所有事。其所传受。专以师道为重。苟不得人。不轻付法。或以有体无用诋之。或以心性为本。强为之解。皆非也。师道立而善人多。所益於家国者大矣。心性果明。如镜照物。远近高下。焉有不如其本分。以从时王之制。酌古今之宜。奚不可者。惟既已为僧。则所重在彼不在此。而世亦断无以僧莅事者。必责其若者可以为尧舜。若者可以为伊周。(忆朱子有此语)则吾儒之以师道自居。不出而求仕者。虽西河老师。不得免矣。未为通论也。其衣冠以别於凡民。犹吾儒服也。原不举国而髡之。其初制。春秋家居养父母。夏冬入兰若。结制修学。故其序年齿。称夏腊。久渐衰敝。至有破夏破腊。离衣(结制时。不得离三衣)远出者。乃变其法。而有别筑室以养亲之事。其世俗男子从学者。或思欲归家。欲饱还来。但戒多媱邪淫耳。亦非不近人情也。其不畜妻子者。所承者师之统。故所传者以道为重。以法为嗣。不得其人。虽所生不轻付。罗睺罗是也。诚得其人。则统终不绝。何久远如之。故律制传戒。一坛过三人者。即犯滥法罪。其三人所受戒。亦必多年熟习。先沙弥。次比邱次菩萨。循序渐进。有终身不得圆具者。唐代犹存古意。今则一坛数百人。三戒并传。无惑乎不能得人也。尧舜变古来常局。遽以天下授匹夫而不疑。大禹又变尧舜之局。竟授其子而亦不疑。圣人作用。无非因乎其时。岂凡情所能测。乃战国时。犹有德衰之惑。魏晋而降。更托禅让以售其奸。人心之变幻。信无一法可以持久不敝者。今无知穷民以披剃为生计。不足辨。亦不足责。顾以归罪於释迦。何异以操莽之所为。归罪於尧舜周公乎。不待智者而知其不可也。其教以音声入。故不立文字。诸经皆语录。非文字也。密部诸咒。所谓耳学。或一音含多义。或多音成一义。其所谓义。亦在文字之外。故不能翻。譬吾经解文评诗品之属。彼虽读至瓶翻水泻。亦终不能得吾会心之所在。而吾则一一功用。一一效验。学之可至。自然分寸之无差。盖耳治目治之格不相入。本来如是。彼此相望。应信失笑也。其言大而无当。横赅竖彻。动称无量无边。无非显示此心量。而亦无非实证之圆体。非设辞也譬如凝想佛像。为若干高大。则竟眉目了了。夫既若干高大矣。以吾仰视。岂不仅见其足底。而不然者。以吾之见性。本不局於两目也。又如近世圆光术之精者。舍亲曹星涛宰青田。以捕盗辄获。庚申辛酉间。家茂二叔。倩人圆许贯翁一家踪迹。晤后问之。历历如绘。夫已过之事。距远之境。而光中若有留着。摄之可见。以此知虚空之光。无非人心本光。如镜含影。虽多不杂。而世界讵复有尽乎。西人所测见中实地。犹其浅近者矣。推此以思。善恶报应之理。所以不啻烛照数计。者正为皆自心光变现也。更何敢以目所不睹而疑之也。亲切示人。莫要於像。(易理之神妙不测。殆亦此意乎)即正法时。无非像法。(师评。儒以文字教。佛以像教。即彼之目治也)经首每言一时佛在某处。与某众俱。为时处主伴四者成就。结集时。加如是我闻。为信闻二者成就。(亦有称闻如是。亦有称我闻如是。及无我字者。或译略。或本缺。遗教无此四字者。通序始终不可称一时也。四十二章。八大人觉。亦无此四字者。杂集之。非一时也)共六成就。而经体立。此最是一代时教之大主脑。即所谓时节因缘也。盖人与人相接。无一而非此四成就。在凡在圣。皆不能以须臾离。则道在其中矣。纵旷野独处。而情与无情。俱犹主伴也。但无说听。则不成经耳。故知时时处处。无隐乎尔。时时处处。现身说法。此其妙何等现成。而其教人何等明白。故随说随听。便称此经。贵使即目会心。乃真不立文字。法华开端。最显此理。华严八十万言。而佛说乃止二品。亦此意也。其学有先知后行者。楞严圆觉诸经是也。有先行后知者。梵网华严行愿品之类是也。虽分先后。而要皆以戒定慧三学为始基。及其至也。亦不过充满此三学。无他道也。或谓其精粹理趣。皆中国文士所为。此不足辩。其字句名目。既皆儒书所绝无。(六十四卦名。及爻象彖等。皆群经所无。且无别用。可谓大奇)而理致又惟论语时一相类。后之文士。若能为之。安得唐以前诸说理者。竟无一二可证。取吾之言性心者。断自隋以前止。取宋以后言心性者。断自明季止。中间独有佛书。而脉络可寻矣。盖自隋智者大师创四教仪。而唐之杜顺贤首清凉圭峰诸师继之。此道乃粲然明备。宋儒初皆沈潜於此。如空印空。必不能更分界限。原非阴用而阳拒之也。是故有取其意义者。如说心。与其非外而是内。不若内外之两忘。全是楞严征心本意也。诚无为。(只换却真如二字耳)几善恶。(只换却动念二字耳)动而无动。静而无静等。圆觉诸经广见。不可悉举也(多得诸宗镜录。故记不清)有直用其文句者。如体用一源。显微无间。华严家常语也。(不记出何本。无间原文作不二)止动归止。止更弥动。四祖信心铭也。善登所见唐代诸师释经之书极寡陋。而已触处皆是。朱子尤多。并喜用宗门语。是故唐贤之辟佛。是恐其惑人。宋贤之辟佛。是恶其胜己。言语气象之间。不可得而掩也。夫既深入其中。至十余年之专且久。而后此力排之。以为是吾道之大害者。千言万语。归根只是灭绝彝伦一句大头脑话(师评。快论。从未经人道破)然则前此十余年。竟并此极粗浅之大害而不能觉察。有是理乎。亦可知其非出本心矣。窃谓儒佛之异同。真不必辨。亦不待辨。以言乎同。则两家均是白纸墨线。以言乎异。则一则举线以表纸。一则举纸以表线。必谓其线毕竟同中有毕竟异。则左看成正弦者。右看即成余弦。而较其长短之画。则尽是半径。究其起画之点。则随在中心。徒为纷纷。返诸身心。实无所益。夫道与心与时。皆无穷也。必如白纸墨线之喻。则更积数千百年。竟至满纸皆线。将不变异乎。而正不然也。我所画者。无论满一象限。或半象限要已中边畅足。成半径线。从此八面圆转。悉皆平等。倍之成通径。亦悉平等。割之生诸线。亦悉平等。是故两土圣人。占断诸方。尽未来际。更莫能外。纵或破纸穿入地中。画其所谓摆线抛物线等。彼终不能穿过全地。画於地外。则亦仍可以诸线御之。而尽穷其数。此则善登所为见得线外惟纸。纸外惟线。离不成二。合亦非一。而不敢更生分别相之微意也。春秋之为圆经。惟函丈创通斯秘二千年来。未有能见及者。正为牵於前后诸例之参差。不能因其参差而参差之。不知圣人本无成心。我自执之而有成见也。前拟再书后篇。亦不敢稍有成见。所以迭次往返函商诸意。悉置不用。竟作为随口问答之语。不大着力安排。恐转失真。后幅虽然云云。仍不敢不归还儒书面目。似与前此来谕所谓非同非异者。尚不背谬。或亦无须更改也。近见为两家左右袒诸书。都不得要领。欲作劝刻全藏疏。不能不略有辨论。又甚不欲蹈斗争恶习。故以所自谓心得者。覼缕如右。冗繁无绪。伏求随便批示於原纸行间。勿过烦心。别赐笺答。无任叩感屏营之至。

　　谷梁补注再书后(是篇以天佛圣合言之可见道无方体当下即是说异说同祇成戏论)

　　是书既修定。一时贤士大夫知与不知。相劝助剞劂。越三年遂付手民。於是先生谓诸君子嘉惠之意甚盛。不可忘。则於卷尾备书之。用汉碑阴记出钱例也。客或私於善登曰。若是其不类於释子之募刻诸经乎。而可乎。曰是固纪实也。奚而不可。且先生以身世之多故。而谷梁家学之垂绝复兴也难。故谨而志之。亦春秋所谓变之正也。奚而不可。客笑曰有是哉。人谓子好佛氏书。癖固有至是者乎。曰然。然则子今殆进矣。乃好春秋。曰否。始吾於佛氏书。三入三出。读先生此书。而后乃今不复出。子谓吾进焉否也。且子独未闻洪氏庆善之说乎。曰春秋本无例。学者因行事之迹以为例。犹天本无度。治历者即周天之数以为度。是说也。其於三乘权实之旨。亦犹二五之於十也。吾为子言之。子行复大笑之。夫行事之迹。其可见者也。而周天之数不可见。所可见者。七曜到星之悬象而已。其寓焉者也。然且推步家舍是无以布其算。则从而经之纬之平之穹之。俄而得其嬴缩侈敛焉。则又制为里差岁差诸密率以求之。盖始亦杂候气朔。取足顺时序列人事而已。而机数既极。还达本原。恢恢大圆。亦几一引錣而如在户牖。然则其寓焉者。其即真焉者邪。其佛氏所谓显密不二者。物固莫不有然者邪。以事迹求春秋。何以异於是。夫春秋者。载道之文。尽性之书。而传心之要典也。其事则齐桓晋文。其文则史。以为心与性道之无在无不在。而不可以察察言也。则生乎春秋。而言春秋焉可。目接乎鲁史。而言鲁史焉可也。是故始元终麟之千八百事。犹悬象也。寓也。是其是非其非。固其是其非之相形而愈出。则赅而存焉。亦寓也。虽然。有辩焉。亦既身际乎其时。而愀然不获己於言矣。而又谓此是是非非之相形愈出者。均之未概乎所欲言之数。是即与於惑之甚者也。寓云乎哉。故曰我欲托之空言。不如载之行事之深切着明也。此之谓也。子休矣。吾所窥窃於先生此书者若此。则未知吾果进也否矣。客既退。以质於先生。先生曰善哉喻乎。弗亦已察察言之乎。盍并次斯语以视后贤。吾为子分谤焉。遂书诸记出钱之右。甲戌冬十月庚午朔。

　　致杨仁山书(代许息庵)

　　去春得接慈光。转眼已踰年半。垂天大翼。九万高骞。下视鸒鸠。抢枋如故。虽等逍遥之乐。能无升沈之殊。西向瞻风。可胜驰结。去春停云歇浦。息庵曾肃短笺。附上宗范刻赀番银双百。想经局接替得人。早为镂板。此书足令末法狂禅。触目知惧。而传本绝少。急望流通。刻下尚未见镌样。或当俟全帙告成。并原本寄还校读耶。跂盼跂盼。法运久衰。异说蜂起。自非深心大力。[必/山]转潜移。殆未易着手。贤桥梓沩仰一门。普贤再世。以抒海移山之愿。现请缨投笔之身。定知往昔贤护会中。发心再来。应时应机。善巧若此。前次高情远览。新刊法宝。捆载西行。手眼已非凡可测。近幸邦交益固。梵院创兴。想公暇圆修。不违本誓。淤泥池里。莲种早自深栽。野狐窟中。师子正好游戏。且闻彼都人士。盛称其算学格物诸法。率曰东来。代数则演自天元。化学亦昉於丹诀。矧此般若亲种。本含灵所同具。讵迁地而弗良。一旦时至理彰。阐提归命。推本所自。安得不复以东来大法。尊所师承。圆满愿轮。会当有日。瓣香遥祝。昕夕以之。息庵垂暮之年。尘劳转重。自利不足。遑云利他。幸色力差胜於前。而法缘亦颇不浅。去冬从本愿寺笙洲上人。购得彼国校刊大藏疏行密字。豁目爽心。其书实合宋元明藏及高丽本。逐一详勘异同。标列眉际。而密部诸经。若神变疏钞等。尤赅备无遗。彼国诸宗着述。亦附载焉。都凡千九百零部。略依藕师知津例。分二十三门。合八千五百余卷。可谓洋洋大观矣。分编四十函。又逐册为目。而重译互见之本。往往虚列其数。体例殊疏。检寻亦大不易。觉尘适於去腊迁居来吴。相与商榷。依其所分门类。稍稍移易增省之。益以历代目录所载。及明季至今若缁若素。未入藏诸作。勒为一编。其中国失传诸书。乃至日本撰述。现有刊本。未入藏诸书。亦函属笙洲钞目。甄拣附入之。而一一志其存佚。别其部居。提其纲要。辨其疑伪。使当来见闻随喜之者。若信若疑。悉有依据。不复启讹替混滥之嫌。如是则二千年来。中东两国相传教文。并其古有今无诸经目。庶几其大备矣。顾犹有奢愿难酬。不能不仰希护念者。曩承教言。数年前英国广求印度梵夹。仅得三百余种。而小乘居十之八。其大乘中。幸存金刚般若。小本弥陀两经。东僧已重为翻译。且有大本无量寿经数种。文多彼此异同。此可见本师悬记。五大部次第先亡之说已验。而净土教典。法灭独留之谶应。亦殆不远矣。每慨刘略班志之作。结集家无闻。西域史乘亦无闻焉。故自天方盛而佛道衰。到今又千余年。贝多罗本。传写久近。孰存孰亡。率茫乎无可考。英国乃於此时。创意搜罗。传习梵学。其本志原不为宏利。而推其经营藩部。到处护持先佛遗迹之盛心。与夫平素书院规制。实事求是全力之所注。至可以特开梵馆。广授生徒。则其所据本虽少。而又皆巴黎文字。要可决知其实已尽括今日五乾竺孤行垂绝之本。而为其境内秉教遗民。抱残守缺。师师相授之真。后有信心。足以考镜而不惑。息庵等每论此事。及尊者先后壮游之作略。辄喜跃不自禁。盖迂儒门户之见。动疑三藏胜义。为中国文士。窃取六经语孟庄老绪余。润饰附会。今观东僧新译之两经。不直由梵翻华。而先假道於英音英义。展转置驿。以通於华。而大致还同旧译。则历代翻经馆之妙选十师。口译笔述。证义润文。参稽互决而后写定者。固不容有私意点窜其间可知矣。迂儒又疑三藏之多。谓由双林入灭以后。番僧师弟。向壁虚造。登坛演宣。猥曰亲闻。实多赝鼎。今考东僧所据之本。直从三宝扫地。历劫兵火灰烬之余。出自民间。藏诸官府。名目有定。章品可稽。而金刚新译。并旧而七。弥陀新译。并旧而三。文既粗同。义亦略等。则据衰验盛。前此之具有渊源可知。推一例余后。此之无大径庭。更可知矣。夫网罗散失考证源流。冀坠绪之可寻。续慧灯而不灭。方今急务。孰过於斯。若乃尽信实难。自昔攸叹。或诈得遗简。或贿定私文。或变乱古经。或依托圣证。儒且多有。释岂独无。要在善读者广学博究。分别观之而已。故窃谓英国此举。实关一代时教利害出入之机。非细故也。以其利言之。则於过去为大佐证。於现在为大结束。於未来为大防闲。初中后三善备焉。以其害言之。则去圣久远。群言淆乱。苟非大权菩萨。秘庆喜之多闻。达净名之随堕。示与同事。而密持法印。以一再证明印定之。即安知今日声明绝学之兴。不为他日盗法乱统之渐。此息庵等所由掩卷俯仰。西笑方浓。辄复忧从中来。不可断绝也。爰不自量。愿托慈照末光。得读所称三百余种之首题名字。具载录中。华梵并存。用备参考。其间同名别行之本。重出误收之本。残缺失次之。本统求悯念众生。勘详开示。存校录之实。决方来之疑。兹事非旦夕可成。初不敢仰劳神用。前曾函乞文雄上人录示所见。笙师介绍之。计达到矣。今思上人游历数载之间。学通三国语言文字。译成两经。则岁月已淹。奚暇徧观余部。且乍习华文。彼此又非雅故。脱或来教未达。存疑不可。遣疑又不能。必出於再三之渎。心云何安。是用复叩大慈。筹量方便。或借院中存日。径翻华言。或浼肄业诸徒。转度英语。计每经但取题名。无过四五千字。文义本不连贯。译手应尚易求。笔札供养多少若何。先乞裁定示下。觉尘有弟味畬。现当上海道署洋务局委员。与电报局友相熟。家仲礼参军。亦在道署。谨拟密电数条於后。一惟慧照孰便。或附官报传致之。均可无误。十六观图颂经本新刻。精妙绝伦。启发不少。前乞大智权巧。以如幻法。入灯影镜戏中。不识能如愿否。法弱魔强。至於此极。方复徐行雅步。欲以空名争之。儿戏化之。是犹不可以已。乎。惟尊者宿与同愿。幸垂手焉。临颕无任渴仰。不觉词烦。敬请道安。统惟心印不备。
　　是书写定未发。而仍存之者。盖有故也。初余假读息庵所藏径山本全藏。有某氏手写总目一册。以阅藏知津对勘之。阙数十种。后闻日本新校大藏。同径山例变折本为书本。亟购得之。凡四百十八册。合八千五百三十四卷。略依知津分别部居。而无总目。殊不便於翻检。息庵续购得四五部。檀施诸山。亦无之。且其每门列目。有知津及某氏所载。而反关如者。於是发心共议。据之为蓝本。略为增损。合南藏总目。行素堂汇刻藏经目。参以龙藏汇记。傍及藏外流通诸本。通为一编。而英国所得印度流传。梵文原本三百余种。尤为末法吉光片羽。并附入之。以待将来大心菩萨。得有所据。网罗散失以集其成。惟时仁山居士。方从曾惠敏公。出使英法俄诸国。因作此书。求为臂助。既而诸方缁素。諈委息庵。复购得五六部。而以其一施西天目山常住。子简为之检理。忽独多总目一册。且详载其校勘凡例若干条。知其用心。至为深密。为之狂喜。盖彼中道俗。郑重此编。初出书时。总目未遽定也。於是此书前幅所言不可用。而息庵访闻翻译梵夹。亦颇繁费。仁山又将次期满言归。未必能从容为。此遂不复发。然此书本旨。关系一代时教利害出入之机。诚非细故。具如后幅所云。法运将转。当有深心大力护法诸君子。览而兴起。荷担斯事者。故特存原稿。拭目以俟。

　　善生经序

　　佛以五时设教。徧赴群机。固不能无小大偏圆之异。而要使随类得解。以止恶进善。而极於忘善。则一也。故诸大乘经广谈理性。罕及事修。非废事修也。得乎后时之说者。自必会通乎前时之说。喻如老师宿儒。岂复待顺朱填墨口授四声。若甫得乎前时之说。遂谓不必更有后时之说。则儿童见解矣。此善生经。属小乘部。盖佛在第二阿含时。专为在家众说。亲切简要。诸小乘中说世法者。莫尚乎此。使人人能依教奉行。岂惟法运转机。翘足可俟。抑远公所谓适道固是教源。济俗亦为要务者。其不在兹欤。净侣藕香。募刻长阿含经竟。复流通此一分。单行广劝用释群疑。爰欢喜赞叹。为叙教乘大意於首简。与诸方道俗。共信受焉。

　　精严寺同戒录序(代妹婿刘颂年作此篇劝官长护法维系民心)

　　一代时教。台四贤五。科判不同。约而论之。不外乎戒定慧三学。由戒生定。由定发慧。门仞阶级。条然历然。初无二致。故律别为一藏。而欲续佛慧命。成菩萨道者。必自戒始。戒有多品。莫不以在家律之杀盗淫妄酒五戒为根本。必先具足能持。然后听许出家。授以沙弥比邱菩萨三坛净戒。而亦必量根利钝。若五夏。若多夏。步步增进。不许躐等。虽菩萨戒。间有正受权受渐受顿受之差。而佛制谨严。大要如是。菩萨戒有二本。其一出地持品。为慈氏菩萨所说。其一出梵网经。即今所传受之十重四十八轻戒。乃七佛遗制。本师所说也。故经言我今半月半月自诵诸佛法戒。是诸佛之本源。行菩萨道之根本。是大众诸佛子之根本。而又申诫之曰。受而不诵者。非菩萨。非佛种子。受而犯者。即失比邱比邱尼位。堕三恶道中。夫其章条简约。不及比邱律四分之一。既必能持彼戒而后进以此戒。则复何虞其失坠。而本师乃郑重提撕。至於现身说法。常自读诵。勤慎如此。吾於是叹佛法世法之所以圆融。而吾儒反经合权之说之未易言也。盖比邱戒局於出家。四众专为自度。故但遮不开。所谓可与立未可与权。未至菩萨位者应如是也。菩萨戒则通乎在家七众。当自度以度人。故开[这-言+(庴-日+(人*人))]持犯。方便随宜。所谓忤而能合为知权。不但能立也。所谓治世资生。皆与实相不相违背。菩萨位应如是也。故其章条。有虽重而为众生故。开之不为失者。有虽但遮不开。而失之许复受者。有虽开遮随宜。而一失永失。不许复受者。此其轻重无常形。持犯无常准。自非精思熟习。深解义趣。毫厘有差。天地悬隔。然则菩萨戒之不得白衣径受。而世尊履忧济民之心。不尤彰明较着欤。末法衰敝。教观全荒。毗尼尤失本旨。盖自直指单传之旨。五宗盛行。豁达狂禅。輙以祖师应机予夺一期方便之谈。执为实法。谓贵见地不贵行履。而律仪疎。谓直证心源不立文字。而经教亦几废。於是南山宗下诸大师。先后辈出扶持之。而沿习忘返。旋复旋失。卒至三坛并受。取办於旬日之间。而大坏矣。法运转机。不可思议。明季则有慧云三昧二老。大权善巧。乘愿再来。因其末失。约归本制。以折其中。而贤宗莲池。台宗藕益二大师。复着戒疏发隐合注。笺要。三书。发明昌大之。然后趋时适变。契理契机。至於今不废。　本朝龙兴。世祖章皇帝。肇启皇坛。亲受戒於玉琳国师。大内供奉。佛菩萨像。日祭月祭季祭及堂子立杆大祀。典礼綦隆。而列圣深心宏护。又特沛殊恩。开除则代官限戒期。部颁度牒二例。使天下丛林。随地随时。授受无碍。於是海隅日出之地。咸开戒坛。而三昧门人见月师所着传戒正范一编。亦时至理彰。咸知信受。两浙号称僧海。雍正初元。抚(臣)李馥钦奉世宗宪皇帝批谕。加意护持。至今士民倾向。瓶钵相安。实惟列圣深恩是赖。精严寺为秀州名剎。代出高僧。详载志乘。咸丰间住持济延和尚。梵行卓然。一时推为长老。兵后寺废。和尚竭十数年铢积寸累经营之。不假檀施。顿复旧观。传戒两期。宏利甚大。嗣法孙愿新师。能承其业。往岁藏经阁一役。始终以羼提波罗密成之。亦不假檀施。犹先志也。今於佛诞日放戒。奉所编同戒录谒余为之序。余曩者承乏天台。退食余间。访寻国清真觉诸老宿。知台家子孙。於布萨诵戒遗规。犹有存者。其门庭之不废。益有本矣。余因是重有慨焉。　国朝尊崇佛教。　家法相承。我世宗天纵至圣。世出世间。道法一贯。特颁御选语录。宗镜大纲。经海一滴於龙藏中。劝诫缁徒。美矣备矣。顾於传受讹滥之处。不强以复古。且宽其戒牒旧制者。抑岂不知教网张弛之异宜。折摄之必当互用哉。休养日久。生齿日繁。计夫授田。势有所不给。而近世出家者流。率不免七种衰相。其品类固鳏寡孤独颠连无告者居其半。而种性亦愚懵偷懦者有之。孤僻不近人情者又有之。进之既无以图存。退之复耻为人役。空王可托。姑妄自宽。此固仁政所宜先。如来说为可怜悯者。因而任之。所欲与聚之。使得藉夫法食二轮之运。内消磨其气习。而外以支其身。而一二能持师说以匡其徒者。颖脱於中。为世良导。则即其藏小二教。缘业感应诸说。亦足济刑赏忠厚之穷。而蠲敝崇善。是则佛心天子御世微权。所为同民出治。以涤瑕荡秽於无形中者。至大且远。固非小儒浅夫所能仰窥万一者也。嗟乎。教者。维系民心之具也。后汉迄唐。三藏灵文。尽入中国。佛遂为中国之教。与儒教并行久矣。近数十年来。海内多故。异说喧豗。愚民之为利诱以去者。日深而日众。而以余所闻见。庸庸缁素。与夫乡愚妇孺之皈心佛乘者。其说虽多鄙诞不足道。而先入为主。无浅无深。胥不为所摇动。其效可睹矣。世之人顾犹以其传受讹滥。流品猥杂少之。动用诟病。何所见之不广也。余於三乘谛理。无所窥见。顾　国家护持至意。具载朱批论旨。钦定会典。　皇朝通志等书。不敢不读。而其今昔盛衰之由。与夫民俗向背之所在。尤不敢不尽心焉。愿师勉乎哉。夫必能於入世法中。为安分之良民。斯能於出世法中。为学佛之肖子。今将绍隆祖席。普与初发心者翻染成净。沾戒品而畅宗风。其必当约饬同参。生大惭愧。生大庆幸。兢兢焉惟真俗二谛不圆之是惧。而后於五篇之文。六和之义。广学博究。以实证乎梵网所谓诸佛本源菩萨种子者。庶几　佛恩　国恩。可报万分一。而济延和尚之家风。亦可以不沬已。尚勉之哉。尚勉之哉。谨序。

　　又序(此篇劝信入法门者可证禅教律三宗统归净宗摄无不尽)

　　余自咸丰庚申。避地奔走。始学佛。流浪三十余年未尝归。一句弥陀。相随於苦乐违顺境缘中。亦未尝去也。今春养疴吴门。客自故乡来。谓余曰。闻子学佛久矣。所见三藏灵文。禅教律净诸家之说。亦不少矣。而专好净土。何也。曰余根钝。无量法门。不能徧学。而净士家。乃禅家教家律家所归宿也。龙树菩萨所谓易行道者也。故专好之也。曰有同好者乎。曰余性懒。寡交游。方外则尤寡。若国清后堂昭凡。龙华观竺。天童广昱。金陵妙空。杭州玉峰诸师。固皆相识也。诸师之行解浅深不同。与余交浅深亦不同。而念佛则同。余故益自信也。曰吾乡济延和尚。独未相识乎。曰是精严住持也。庚申前亦尝识之。闻其语。甚异其为人。(和尚约众甚严。余曾亲见之。一日偕亲友随喜方丈。偶谈及幼时背书。塾师执卷懵腾。乃佯忘不能背。塾师茫然不能举其处。旁学生皆笑。话未终。和尚遽色变顿足曰。读书人待先生如此。尚自多其能耶。拂袖而出。嗟乎。近时那得有如是人耶。余故别有说记其事)惜当时未知有佛法。未与深谈也。曰佛门衰坏。近数十年矣。而异教转盛行。子盍出手眼一救之。曰余凡夫自救不了。焉能救人。曰姑言其意。曰无可言也。昔朱子读佛书。谓门人曰。可见他家自有人。我家自无人。那得不被他挥下也。然则苟不得人。非他人所能救。更何言。曰今和尚嗣法孙愿新师。於佛诞日放戒。所请羯磨教授及正副训诸师。皆一时龙象。子盍往瞻风焉。曰余病未能也。曰故事。以在坛师弟之名号年岁籍贯。编为同戒录。而地方官绅随喜法门者。得弁言简端为外护。子固郡人也。又深於佛。请子从众为之序。聊一言之。以劝进诸新戒。其可乎。曰法界从缘起。余与和尚交虽浅。而缘有在矣。微子言。固当序之。虽然。余所得於佛法者。不过大海中毛端之一渧。不足以酬诸新戒。又方病。不能文。勉强为之将益困。可奈何。曰无伤也。有方便也。我为诸新戒质所疑。子第举古人公案一二则酬我问。子口而我手。不拣粗言细语。若语录然。有不显。则更诠解之。使皆易晓。不拘拘於文律。亦庶乎其可也。曰可哉。曰敢问是录之体裁。颇似举子题名录。古有之乎。曰无有也。余谫陋。所见前代高僧集中犹无之。儒家可知矣。盖自世祖章皇帝亲受戒於玉琳国师。儒佛并重。列圣家法相承。深心宏护。开除前代部颁度牒之例。使丛林师弟。得自传受。明眼者创为此录。以别宗派。叙夏腊。亦所谓礼由义起也。故自彭二林集中始有之。时为之也。曰每坛必三人何也。曰佛制也。多则为滥法。佛世在家五戒不严净。不得进沙弥戒。末法世道苦。穷民多一期传受。累至数十坛。名盛而实衰矣。亦时为之也。曰沙弥比邱菩萨三坛并进。亦佛制乎。曰非佛制也。东土传律。始於昙柯迦罗。其后南山一宗。盛衰无常。凌夷至於明季。　国初慧云三昧二大师。因其末失。而变通折中之。见月师传其业。作传戒正范一编。至今遵守。亦时为之也。曰佛法可变通乎。曰可。昔魏嘉平中。僧徒请译戒律。迦罗不许。谓律部文言繁广。佛教未昌。必不承用。仅译僧祇戒心。立羯磨法而止。以今方古。五夏学习之旧制。必不承用。殆有过之。存此告朔饩羊。以待转机。奚而不可。曰然则得戒乎。曰是难言也。昔道进欲从昙无谶受菩萨戒。谶云。且悔过。乃竭诚七日七夜。诣谶求受。谶忽大怒。(可见不许数日内轻忽了事)进更思维。但是我业障未消耳。乃戮力三年。且禅且定。(可见但定不是禅。禅与定是两种工夫。敢请坐香跑香诸菩萨。平心静气。於此着眼)即於定中。见释迦文佛。与诸大士。授己戒法。其夕同止十余人。皆感梦如进所见。进欲诣谶说之。未至数十步。谶惊起唱言。善哉善哉。已感戒矣。(凡真参实究触境遇缘而顿悟者。明眼师家。一望即知。载在诸家灯史多矣。据此段公案。可见真得戒者。与禅宗所谓破本参无异。方是一得永得。近人轻视持戒。为着相菩提。可谓瞎却正法眼藏。其实梵网经中。前偈有云。众生受佛戒。即入诸佛位。位同大觉已。真是诸佛子。试思其云即云同云真。是个甚么。后偈有云。应当勤观察。诸法真实相。不生亦不灭。不常亦不断。不一亦不异。不来亦不去。如是一心中。方便勤庄严。试思这八个不字。是个甚么。再试思这数句。与念佛法门。何等亲切。尚可看轻念佛。不能透宗乎。普望诸菩萨平心回首)我当更为汝作证。次第於佛像前为说戒相焉。据此。则苟师皆如谶师。弟皆如进师。何不得之有。曰进师既见佛得戒矣。谶师复为说戒。何也。曰佛法理事双圆。不得偏废。苟举理遗事。则堕於沈空滞寂。苟执事昧理。则失之色见声求。进师虽得其理。而事相未圆。故必重说之。所谓即理成事也。昔智严未出家时。尝受五戒。有所亏犯。后入道受具。常疑不得戒。每以为惧。(可见在坛一期说戒。佛门规制如是。出家人应当演习此仪。非谓说过了。便为已得。试看古人何等郑重。不肯自欺如此。且系未出家时所亏犯。尚不敢轻自放过。况出家求戒以后乎。普望诸菩萨留心着眼)积年禅观。而不能自了。遂泛海到天竺。谘诸明达。值罗汉比邱。具以事问。罗汉不敢判决。(可见证明极难。罗汉尚不敢轻易)乃为严入定。往兜率宫谘弥勒。弥勒答云得戒。严大喜。时年七十八矣。(如此高年。不惮远涉辛苦勤求。古人辨道心。殷重如此)据此公案。则所谓因事显理也。盖此理非他。即诸佛众生同具之戒体。清净本然。在圣不增。在凡不减。梵网经言。汝是当成佛。我是已成佛。常作如是信。戒品已具足。正指此也。夫能信则必勤忏悔。勤忏悔则翻染成净。还其本然。初非新得。故或先证此体。而一切戒法戒行戒相。可具足焉。进师其榜样也。或先由戒法戒行戒相一切具足。而后能证此体焉。智师其榜样也。客瞿然而兴曰。若是。则入道初基。先已难之又难。无量法门。何自得入乎。曰子无疑沮也。复坐。吾明语子。子疑无量法门何自入。亦知无量法门。何自建立乎。建立於无量法界也。(无量法界。束之为十法界)无量法界何自建立。建立於子之一念也。子若无念。则同木石。不可云出入。有念即落一法界。不落於此。即落於彼。然则子本未尝出。更何求入。曰若是。则迷闷滋甚。曰即今迷闷。亦落一法界。(迷闷属痴业所摄。即三恶法界)而知此迷闷者。为有念乎。为无念乎。为入乎。为出乎。有念无念。两头关断。而无量法门之总持门。堂堂在目前矣。曰是何说也。曰是即念佛法门之说也。何以必念佛。正以念即落法界。与其落他法界。不如落佛法界也。曰不嫌着相乎。曰无相可着也。何以故。譬如子听我说我说有声子听成闻闻全是声声外觅闻不可得(彼此能所交互反覆可成多迭今文从省举一反三在善读者)则子之能听不立矣。声全是闻。闻外觅声不可得。则我之所说亦不立矣。念佛亦然。正当举念念佛。而已念念是佛。更无念外之佛。为念所念。全佛是念。亦无佛外之念。能念於佛。是故炽然念他佛。炽然无相可着也。夫现前之一念。本自离过绝非。今即以此离过绝非之一念。念彼修证圆满之洪名。则念念之间。万德熏染。更何恶之不除。何善之不集。而奚啻持戒乎。曰念佛即净诸戒。古有是说乎。曰传戒正范尝言之矣。其说忏悔法云。或死心参究。实悟无生。或结坛礼忏。求见相好。或专修净土。带业往生。(此段本文。系说犯七遮罪者。不得受戒。其下文义甚明。不可误会。盖七遮罪。即是五逆。大本说弥陀四十八愿中。明云唯除五逆。诽谤正法。弥陀本愿如是。断不能带此五逆重业而徃生也。至观经乃本师释迦所说。其下下品中五逆亦得生者。似与大本相反。诸家解释此经。多方和会。其实皆属牵强难通。当知弥陀发愿之不许徃生者。乃在兆载永劫以前。及后愿满成佛。彼时大千世界。弥陀为教主。佛化一统。无非念佛。众生习惯已久。故不许恃有弥陀摄受。任作重业。即使临终能念。亦因习惯已久。信力悔力。转不能真决勇猛。虽有弥陀摄受。亦心力已软。不能徃矣。本师说观经之许往生者。彼时净土法门甫开。下品下生辈。生平未闻。临终始闻。一闻即念。念毕即终。悔力信力。二俱勇决。更无转念。故得往生。此剎那顷。稍一迟疑。决难徼幸。其所以生平未闻者。大本经有明文。佛告弥勒。诸佛经道。难得难闻。若闻斯经。难中之难。无过此难。据此。可见菩萨尚尔难闻。况下品下生。平日具诸不善者乎。方今阿弥陀佛名号。人人会念。正与弥陀佛化一统时相同。故造五逆者。断不能徃生。与弥陀本愿正相应。两经本是各明一义。不劳和会。此说於戊寅年。元墓写经坛中。五十三昼夜念佛不断。欲释此两经相违之疑求佛加被。忽於正念佛时。若闻人说如上云云。豁然心开。随笔成文。坛中众人共见。今载在报恩论中。见月师如此明说不许受戒。正是大善知识。独具只眼。其不说明七遮不得徃生者。一则不能不迁就诸家和会之说。二则戒坛中有此等人。既不许其受戒。祇得姑许忏悔。庶不当场揭破。世相能圆。此中具有苦心也)前二法。即道进智严二师已收之效。后一法。则永明寿禅师所谓无禅有净土。万修万人去。但得见弥陀。何愁不开悟者也。盖带业云者。谓无作之业。无力忏除。自今以往。更不复作。则虽未证罪福性空之理。而事相已当下清净。不啻持戒矣。观经九品往生章。中下品以次。种种生相。其明证也。曰敢问其详。曰昔莲池大师。以一句弥陀。全摄六度波罗密。彻悟禅师念佛伽陀。亦同此义。其中尸罗度者。即持戒也。今请为子演畅之。此一句佛。念念慈悲。即杀戒净。念念定静。即淫戒净。念念放下。即盗戒净。念念诚实。即妄语戒净。念念觉照。即酒戒净。夫戒名制止。所以止恶也。戒名三聚。(一摄律仪。一摄善法。一摄众生。故名三聚)所以进善也。五戒列十重之前。为一切戒之根本。於此能净。余可类推。则制止之义。念佛尽之矣。经云众生心想佛时。是心即是三十二相。八十随形好。何律仪而不摄乎。又云是心作佛。是心是佛。何善法而不摄乎。又云。观佛身故。亦见佛心。佛心者。大慈悲是。以无缘慈。度诸众生。何众生而不摄乎。(此三义。菩萨戒彭二林居士所说。最为精要)则三聚之义。亦念佛尽之矣。小本弥陀。以念佛为多福德因缘者以此。大本弥陀。以一向专念为正行。万善回向为助行者。亦以此也。曰律家归宿净土。既闻命矣。敢问教家。曰世尊四十九年中。五时设教。应机不同。天台智者大师。据法华宗旨。判为藏通别圆四教。至贤首师时。因禅宗盛行。别教收机不能尽。复据华严宗旨。判为小始终顿圆五教。乃益周备矣。昔蹒庵成禅师。以一喝入五教。谓方喝是有。能入小教。喝已是无。能入始教。道无则原初实有。道有则即今实无。不有不无。能入终教。有喝之时。有非是有。因无故有。无喝之时。无非是无。因有故无。即有即无。能入顿教。一喝不作一喝用。道有而纤尘不立。道无而横徧虚空。即此一喝。入百千万亿喝。百千万亿喝。入此一喝。能入圆教。吾尝以净宗为教内别传。与禅宗之为教外别传者。正相对待。一时具眼者。颇韪斯言。今试将阿弥陀佛一句。作一喝观。则与蹒庵一鼻孔出气。更无差别。三乘十二分教。一例普收矣。是以千经万论。处处指归净土。乃至般若大经六百卷。为众经中王。而大智度论。谓如来所以说此摩诃般若波罗密者。为欲令众生念佛三昧得增益故。正为此也。曰教家归宿净土。亦闻命矣。禅家如何。曰达磨西来。直指心源。不立文字。而末后以楞枷四卷印心。可知五宗门下。棒喝交驰。语录塞破四天下。亦无非印心之具。故若但指心源。则上来以阿弥陀佛一句作一喝观。即於禅宗。摄无不尽。若谓五家宗旨。非异非同。而门庭设施。各不相滥。则此阿弥陀佛一句。又能於其各不相滥处。分别摄之。何则。此一句佛。斩斩截截。直下承当。能摄临济宗。此一句佛。密密层层。一丝不乱。能摄曹洞宗。此一句佛。平平实实。尽受商量。能摄沩仰宗。此一句佛。孤孤迥迥。罗笼不住。能摄云门宗。此一句佛。现现成成。拈来即是。能摄法眼宗。夫彼此相摄。正是彼此相成。禅净之本无高下。尚待辩哉。末法禅和。借一句话头。躲跟枯坐。不但於净土教理。一无所知。即诸家祖师语脉。亦全未体会。而但儱侗颟顸。执禅谤净。脱空谩语。自欺欺人。实犯大妄语戒而不自知。闻此诸说。亦可以深长思矣。客曰。甚矣。子之於净土也。可谓能张大其说矣。抑思是一非余。都成戏论。子又安知彼禅教律三家。不能各各张大其说。以为余家皆归宿於彼乎。曰不能也。教者。佛言也。戒者。佛行也。禅者。佛心也。而净土。则全体佛境界也。举全体佛境界。而心言行自在其中。初非有意张大之也。既自在其中。则亦何庸是此而非彼乎。且世人都以禅净并称者。亦谓既得佛心。自赅言行。而心与境本对待。故大集经。有若人但念阿弥陀。是为无上深妙禅二句也。殊不知上句特下但念二字。次句特下是为无上深妙六字。经意分明以净摄禅。直谓不念弥陀。不妨是禅。而终不为无上深妙禅。佛言如是。子尚何疑乎。客乃恍然曰。善哉。吾未之前闻也。洵所谓无碍辩才哉。虽然。必若子言。不知此一录中。若者能如昭凡诸师。为子同志也。曰是无庸虑也。子以是录为类乎举子题名录。昔人固尝叹羡题名录。为千佛名经矣。即今直省三年大比列名录中者。率千数百人。而其间心术学术。易简正大。可言可行。而不傍门户。卓然独有千秋者。旷世不一二。其次傍门户矣。而未始空言也。其次空言矣。而未始无心得也。则或百年一遇焉。或数十年一遇焉。最下依草附木。乃至终身抱兔园册。舍利禄之途。不复知有何事者。比比皆是也。生才之难。古今同慨。世出世间。岂有异哉。亦辨乎其志而已。今诸新戒慨然有志斯道。不欲以粥饭僧自了。而发大勇猛。生大惭愧。勤求大戒。以自度度人。则必将内量根器。外察时机。研教或入歧途之迷。参禅又蹈顽空之险。惟日勉勉焉於净土三经。深心信解。而单提一念。以会归於弥陀愿海中。为末世建精进幢。开正法眼。使诸众生。咸知念佛一门。赅贯一切。应佛本愿。(欲求徃生。全重发愿。大小本经。皆有明文。愿力真切。则信行在其中矣)决定得生。念自佛亦生。念他佛亦生。双念自他佛亦生。(三藏中。本无此三种分别。后人欲与禅宗相对。乃援实相无相之义。而为念自佛之说。其实自慧远昙鸾道绰善导诸师。一脉相承。皆老实念他佛。正以他佛即自佛。无须分别也)一心亦生。(小本言一心不乱者。祇是专修无杂之谓耳。莲池大师时。因狂禅谤净。特地推至穷高极妙以折服之。而有事一心理一心之说。其实惟有上三品生者。能到此一心境界。中品便做不到。况下品乎。所以昔人亦多辩论疏钞。以为主张太过。若必如其说。则龙树不得判为易行道矣。近见念佛者。多为此四字自疑。以致退堕。故特辩明之)散心亦生。(汉吴二译大本弥陀经。善导观经疏。妙叫直指。藕益要解宗论。坚密十要序。皆有明文。盖散心者。并非浮泛之谓。但不专修念佛。或兼他法门。或杂修世善。而信愿坚固。故亦得生)乃至半信半疑而亦生。(汉吴二译大本有明文)至捷至圆。至稳至易。宗龙义虎。万善同归。然后亲近弥陀。现生取办。则岂惟十方上善。把臂同行。抑过去若禅。若教。若律。若净。诸祖师。常寂光中。咸垂护念。且使是录也。亦得如吾儒绍兴。宝佑。两朝登科录。传信力来。增重法苑。而余今於病榻中。与子问答解说书写。往复精神。亦托之以常住不坏。岂非时至理彰。龙天推出。夙缘有在。不可思议者哉。客欢喜作礼曰。是我心也。亦见子之心矣。请诠次前后手草。以劝进诸新戒。并俟同志缁素。共商订焉。余应曰诺。遂略删定付之而去。

　　天台县护持丛林永禁私占示(代妹婿刘颂年作可为护法榜样)

　　为颁章勒石。护持丛林。永禁私占事。照得象教之兴。有裨世教。东汉以降。历代尊崇。　本朝家法相承。儒佛并重。　大内一切祀典法事。及列圣提持宏护深心。具载钦定满洲祭天祭神典礼。钦定大清会典。庭训格言。朱批谕旨。上谕内阁。御选语录。御录经海一滴。钦定日下旧闻考。敕修直省通志。列圣御制诗文集等。而各处名山古剎。亦往往亲制碑文。阐扬佛法世法圆融不二之旨。使道俗咸钦。常住永赖。凡属释子。宜如何仰承德意。感奋修持。勉遵净住之规。无失丛林之望。况本寺为智者大师应化之地。后起有章安以下嗣法诸贤。门庭设施。旧章具在。本县夙闻台宗四教。法海全收。末后单提净土。尤合法华开权显实。会三归一之本怀。为诸宗所莫能外。故凡道场所在。皆以讲经为本。念佛为归。其住持亦皆合众公推。不拘宗派。但能严净毗尼。兼是二行。即可瓣香别接。秉教匡徒。乾隆间国清寺。因教下无人。约集诸山耆宿公议。延请临济宗宝林禅师。主持方丈。由是拈椎竖拂。与经声佛号。并畅家风。传衍到今。是为明证。据此可见惟人宏法。非法宏人。但期续焰於心灯。总是传家之种草。是以专就法论。则所重讲经念佛。尚不容以本宗子孙。无知滥位。况在他宗。而兼就人论。则但肯讲经念佛。并不拣於他宗子孙。兼修余行。况在本宗。此不独宗教律净。本属一家。无庸割截虚空。强分疆界。抑亦大师门下。知恩识法。重道轻财。真实为人。圆通善应。使学者如古人之义社。常得亲贤。亦师家譬俗姓之兼[示*兆]。无嫌乱统。权不失正。公而忘私。洵足起末法之衰颓。作诸方之标准已。乃近来法门不振。僧徒无惭。借参话以躲跟。托坐香而养懒。心常着有。反斥持名为色见声求。目不识丁。辄诮研教为算沙数宝。如斯执谬。猥号师僧。自误误他。已堪痛恨。况复分人分我。争利争名。三毒炽然。六和全背。占十方常住之产。为一门火主之私。付法卷必手剃亲徒。轮房分作堂头和尚。则是名为佛子。而实作家贼。毁灭宗主。欺罔人天。既紊乱乎清规。亦大干乎法纪。本县亲查密访。有天封护国两寺。正犯此弊。而天封僧兼并华顶方丈一案。辄敢委地方公议於草莽。视前县详案如弁髦。尤王法所难宽。实佛门之败类。若不专案严办。通饬定章。革除弊风。永禁私占。上何以副　国家护持之意。下何以慰士民皈向之诚。为此申明例禁。参酌律仪。刊颁章程。并附发古德共住规约二种。剀切晓谕。除将天封护国两寺僧分别查办外。示仰合境各寺僧知悉。嗣后无论是何宗派。所有住持。一律公推。现颁章程。一律恪守。其古德规约二种。准其酌量本地情形。另议呈核。一律祇遵。倘有违犯。定即照章惩处。决不能以姑息为慈悲。冀徼幸於万一。懔之慎之。勿贻后悔。至台宗提唱诸经。着述繁富。而现颁章程。独举大本无量寿经遗教经二种者。不特畏繁乐简。随顺时机。亦乃统宗会元。赅通教理。盖奉佛当随佛学。诵经必依经行。惟大本当来独留。以明伦建万行之首。惟遗教最后略说。以持戒结五时之终。故一则大内常宣。一则先儒称重。诚见其性修不二。真俗双圆。必无愧为盛世之良民。乃有合於乐邦之教主。其理尤深切着明也。诸僧等当知佛法大要。不外乎时节因缘。现当异说横行。正教讹替。信种日少。疑谤日多。固由世道艰难。人根陋劣。亦半由尔诸僧不自量度。空腹高心。以至於此。本县身膺民社。政务殷繁。今特於退食余闲。不惜婆心苦口。为此一番整顿者。非谓尔诸僧足以担荷大法。振兴丛林也。此非常流所能为。亦非今日所当急。但愿尔诸僧自知惭愧。善护讥嫌。勿滥收徒。勿早领众。勿轻视文字。勿妄弄机锋。守分安愚。少欲知足。常念国恩难报。信施难消。保此可为之基。勿令自我而坏。龙天在上。呵护有灵。法运转机。庶乎日近。本县望有厚焉。其各懔遵。切切特谕。

　　募修扬州高[□@(旦/乂)]寺正殿疏(代寺僧了凡作劝缁素各安本分即俗恒真)

　　寺本圣祖仁皇帝南巡行宫。雍正初奉敕发帑改建。维时恭逢世宗宪皇帝。圣神天纵。乘本愿轮。提倡宗风。护持正法。江南北剎竿相望。而道场之盛。得人之多。推高[□@(旦/乂)]为冠。迨道光壬寅癸卯间。海波不靖。僧徒散亡。寺颇废坏。赖众信力。旋复旧观。咸丰初军兴。寺遂变为白地。众信又并力修复之。禅堂僧寮。香积厨等若干楹。次第具备。独正殿工费约万缗。山僧惭媿缘浅。至今不能举。且诸方元气未复。物力艰难。我法门中又鱼龙混杂。幸有一椽庇风雨。安杖拂。亦乐得耽闲守拙。随分度日。一任山门外草深数丈。谁曰非宜。然虽如此。要是一往之谈。未可执着。方今种种邪魔。捏怪逞强。妄立名目。递相眩惑。世人多谓佛法大衰。流弊至此。不知我佛祇是一个安本分人。本分之外。原无一法系缀人天。从上诸祖师。亦祇传得个无法之法。完其本分。法尚自无。弊从何有。世人果能一眼觑破。将世出世间。异同同异。无量法门。一串穿却。拈来放去。不费纤力。直使普天匝地。大定永清。士农工商。各安本分。则岂唯魔外潜踪。亦乃佛祖杜口。从此僧也得。俗也得。儒也得。佛也得。疑也得。信也得。生也得。死也得。乃至穷未来际。无边剎海。蠢动含灵。无一不得。即无一不在世宗宪皇帝常寂光中。包涵徧覆。不识不知国恩佛恩。一时报尽。若也如斯会得。莫道高[□@(旦/乂)]寺正殿永远废坏。不为欠缺。纵饶禅堂僧寮等一切废坏。仍前一片白地。亦不为欠缺。何以故。是诸众生本分中。觅丝毫坏相不可得故。亦莫道高[□@(旦/乂)]寺禅堂僧寮等早自圆成。不为谕侈。即今正殿一切圆成。无量庄严。突过从前百千万亿倍。亦不为谕侈。何以故。是诸众生本分中。觅丝毫成相。亦不可得故。既成坏皆不可得。更何佛魔利弊之可言。若也不会。眼见佛魔魔佛。利弊弊利。葛藤遍地。未有了期。又何敢脱空谩语。拨无因果。且既不讳有魔。岂讳有佛。不讳有弊。岂讳有利。山僧亦祇得随顺众生。向葛藤窠里。更扯葛藤。普望长官居士。善男信女。随缘布施。成就胜因。贫者勿吝齿牙。富者更资财力。且道即此贫富不同。是葛藤耶。还是本分。若作葛藤会。人天福报。决定不虚。祇恐弹鹊用珠。到手翻成失算。若作本分会。山僧敢直言告报。还肯信否。即此便是高[□@(旦/乂)]寺正殿。巍巍卓卓。弹指落成。山僧虽分身千百亿。一一身出无量舌。一一舌出无量声。赞叹福德亦不能尽。惟有恭敬礼拜而退。光绪二年秋八月。

　　募建真觉寺缘起(劝法门中人护持台教翊皇度崇正辟邪)

　　寺在天台佛陇右峰。本隋智者大师藏骨塔院。始建於开皇十八年。唐末衰败。宋建隆初。十五世法嗣螺溪寂公。将钱忠懿王命。重建如旧。明万历时。二十八世法嗣真稔秀公重修之。　国朝嘉道间。相国阮文达公捐俸更新焉。易今名。嗣是数十年。旧材益朽蠧不可支。中更兵燹。缁锡星散。道场树亦化污莱。无过而问者。夫一代时教。莫大乎时节因缘。缘熟时至。则圣感众应。众感圣应。交显互发。有不可得而思议者。汉永平三年。大法始来震旦。越四百七十九岁。当梁大同三年而大师生。宿契冥符。出家嗣南岳。当是时禅宗方盛。承虚接响。颟顸儱侗之流半天下。而齐梁义学家。北七南三。又纷然竞作。莫知所折衷。大师既证法华三昧。遂贯练群籍。判五时。张八教。俾学者自初发心以至成道。涂辙门仞。阶渐位次。历历如观掌纹。诸宗莫能外。岂非法王大统。垂绝复续。应机示现。有由来欤。大师既顺世。礼塔者往往睹灵迹。塔前有井曰甘泉。白腻如乳。旱潦不增减。亦数有异征。法运盛衰。验之若蓍蔡。自始建院至今千二百六十余年。成坏无常。不足系轻重。独钱王重建一役。山中人至今艳称之。神应众着。先是台家遭会昌沙汰之阨。教文散亡。寂公悉力搜罗不能得。会钱王读永嘉集疑其语。国师韶公。劝王召寂公问义。遂发使高丽日本求遗书。得诸疏论以归。王大悦。命寂公还山。重兴祖庭。韶公偕焉。至之日。甘泉忽清澈见底。六阅月始复。而韶公足迹所到。一一如其故居。道俗惊叹。知为大师再来。显示兹瑞。亦惟寂公之能绍家学。有以启发王心。收中兴之烈焉。夫昔人於伽蓝废兴。恒有慨乎言之。谓可以觇世运。则岂惟是物力之丰啬云尔哉。抑三代下人心转移。离合之机。於是乎在。　本朝家法。儒佛并重大内供奉圣像。日祭月祭季祭。及堂子立杆大祀诸典礼。既勒为专书。复特命纂入会典。颁示中外。盖惟圣知圣。导俗无方。因其所明而默寓劝惩。凡以同好恶而一观听。为天下后世虑者。至深且远。夫是以近数十年来。教观虽衰。世相亦坏。而殊方绝区不经之说。终不得大逞於时。其效可睹已。天高听卑。无往不复。昨岁五月至八月。甘泉复清。山中人色喜相告。谓大师有灵。门庭当复振。愿返侵地而受役焉。四十世法嗣曦公感其义。以状谒钱唐许君息庵。谋集赀。息庵方校刊台家书。又适得净名经疏於海外。为自来南北藏所遗本。机感之捷。宛与昔符。遂捐金若干为之倡。而以其募启属余。余复何言哉。夫台宗者。法门之管钥。而佛海之梯航也。将欲蠲敝崇善。翊皇度而破群邪。道固莫先於此。曦公徐俟之。世必有大势力。而高识远览如钱王其人者。出而荷据斯事。俾万亿器界含生之伦。屹然见东土小释迦法幢再建。已信者增进。未信者回心。於以报佛深恩。同扶圣化。则固不独一家子孙之私幸也。曦公其勉旃。教网弛而更张。福田旷而复辟。追美螺溪。在此时矣。余复何言哉。爰欢喜踊跃。识其缘起以告诸方。时光绪六年夏五月谨撰。

　　补玉峰师念佛开心偈六首

　　念佛求往生。念念括三藏。切忌泛骛心。自疑执着相。不见大本言。专念贵一向。
　　念佛求往生。念念福慧聚。切忌下劣心。自疑当不起。不见中本言。心作即心是。
　　念佛求往生。念念应佛愿。切忌欲速心。自疑无效验。不见小本言。临终佛亲现。
　　念佛求往生。念念入佛智。切忌巧见心。自疑尚迷昧。不见六方佛。护汝终不退。
　　念佛求往生。念念罪消灭。切忌恐怖心。自疑不得力。不见本师判。下品多恶逆。
　　念佛求往生。念念证净满。切忌计较心。自疑行解浅。不见弥陀言。十念亦入选。

　　达磨祖师像赞

　　尽道西来。传佛心印。正眼看时。一场笑柄。肩头担子脚跟芦。画取形模堪作证。谁作证。万代儿孙。堕坑落阱。

　　又指画像赞

　　不现浮图。不出师子。画此老胡。似则似矣。祇得其皮。不得其髓。赖有脚跟。一苇而已。安得天龙快刀。救取者张好纸。免教无相主人。更索未还跋尾。

　　大通智胜佛拈颂

　　(广昱和尚问。大通智胜佛。十劫坐道场四句。作么生会。拈颂答之)。
　　月到中天绝点埃。沈沈夜气锁楼台。一声破晓金鸡唱。万户千门荡荡开(末句原作次第开。和尚改抹之。作一时开。谓曰居士。者个还有次第么。余甚心折。但於理则顿悟。事须渐修二语。义未圆。今易荡荡)。

　　静坐箴(岁乙未辟地沪上作此以规我友亦用自省)

　　蛰尔身。利用晦也。息尔机。以远害也。虚舟是居。泛无系也。蓬累而行。乐亦在也。勿处下而窥高。勿楮小而怀大。慎尔内。闭尔外。往者勿追留。来者勿逆计也。绵绵其若存。其有守气也。寂寂而常惺。时哉其不可再也。微乎微乎。其审谛乎。幸此须臾。其澄然无事乎。不深根宁极於此。狂走而愈迷。其不殆乎。戒之哉。一世乱而吾国自治。一国乱而吾家自治。一家乱而吾身自治。古之人有行之者。谆谆其尔悔矣。尔庸罔念闻。匪散伊昏。终没溺於尤悔矣。噫。

　　留仙阁颂(有序另录)

　　居士无相。游戏华藏。蝉蜕尘障。以多善根。福德因缘。转本愿轮。有大宝阁。庄严净乐。八藏具足。与其同伦。校理其间。提要钩元。由是法喜。观诸教体。即宝阁比。体本无生。土木丹青。常说常听。阁亦本幻。登降照烂。惟是心观。心观云何。二十三科。会极须摩。家珍自数。觚绳豪斧。式廓灵宇。五衍三乘。堂陛袭仍。高轧霄峥。(经部)木叉前导。草鞋紧峭。许汝亲到。(律部)奥窔开通。四日并中。八聚致功。(论部)是三总别。一多多一。门庭秩秩。(目录部)爰有总持。多闻徧知。方便阶梯。(纂述部)升高自下。文字般若。歌呗陶写。(诗歌部)半满书篇。华梵量诠。管钥寄焉。(音义部)初桄一步。工巧术数。亦骥之附。(艺术部)於显乐邦。弥陀愿王。导归故乡。妙莲一瓣。门千户万。直入一贯。(净土部)二密三宗。冥应绝踪。即此莲宫。(秘密部)二华二教。唯识阃奥。亦此深造。(教观部)直指单传。回途重关。到此心安。(禅宗部)邪师暗证。旁门曲径。由此勘定。(疑伪部)岂无纤尘。汜篲时勤。还清净门。(忏摩部)亦有缘累。人天寄位。得安乐地。(杂集部)嗟去来今。几辈登临。传写光音。(传记部)前身贤护。金汤永固。万劫常住。(护法部)如是圆观。东震西乾。现一毫端。正像末法。珠函宝笈。同此结集。凤子翩翩。来自钧天。仙乎其仙。为如来使。为本光瑞。为密印记。我闻儒书。天禄校储。精感星符。矧兹宝所。宗龙义虎。神明之府。爰崇其灵。爰落其成。锡以嘉名。名字无性。我我所净。独留谶应。即土即身。法界一真。岿然长存。
