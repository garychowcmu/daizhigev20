续藏经   琼楼吟稿节钞
　清 陶善着　弟子节钞
 琼楼吟稿序

　　庚子仲春月几望。二林主人从役南还。见诸兄子。问琼楼陶氏之疾。则已先二旬而逝矣。爰以白水一盂。梅花一瓣。为文而祭之。既而检其遗帙。得往岁和予闭关诗十首。予读而叹曰。异哉。此迦陵音也。西方佛土。七宝林中。和鸣哀雅。演出念佛念法念僧之声。其在斯乎。其在斯乎。乃尽发其生平所为诗。凡数帙。删而存之。得九十余首。仍其旧题曰琼楼吟稿。琼楼始为诗。寓意风花。陶情山水。吐属清远。不染尘垢。稍长。读圣贤佛祖书。渐知刊落词华。鞭迫近里。其有意於古之为己之学者与。至十首之作。通达法源。净诸疑惑。多生根力。迸露毫端。非犹夫浅智小根。所能测识者矣。读琼楼诗。一以为才子。一以为高士。一以为道人。而琼楼者。如空中花。如水中月。不一不异。非我非渠。作如是观。谓琼楼即今长住可也。
　　彭绍升序

　　 

　　琼楼吟稿节钞

　　　　长洲陶善庆余着
　　　　海天精舍弟子节钞

　　松(己丑)

　　寒风鸣万壑。片月挂东峰。烈烈撑天干。森森拔地容。宁高君子节。肯受大夫封。群木都消瘦。虬枝绿转浓。

　　蜡梅

　　时值三冬晚。庭前簇淡黄。寒风吹不落。暖日照还香。玉药千枝吐。冰心一点藏。翛然空谷里。休拟汉宫妆。

　　山茶

　　冒雪飞来几点霞。深深浅浅映窗纱。梅公咏罢苏公咏。耐得春寒是蜀茶。

　　李花

　　倾城倾国更谁伦。晓镜妆来别有春。却笑夭桃千万树。不於清淡见丰神。

　　紫薇

　　曾闻玉殿香飞早。不独樊川色可夸。今夜姑苏明月里。何人更咏紫薇花。

　　莼菜

　　调羹岂必思千里。采茆何须溯泮宫。一箸丝香三四月。题诗原不为秋风。

　　荔支

　　白玉为肤蜜作丸。何年飞骑进长安。邢知一笑成长恨。谱出君谟不忍看。

　　姜

　　一种园蔬能去恶。尼山肉味好同餐。须知老辣由天性。桧贼闻之胆亦寒。

　　将雪

　　风冷天将雪。千山朔气交。冻云初出岭。寒鸟渐归巢。火活茶堪煮。诗成句欲敲。呼童携帚待。窗外堕檐茅。

　　题画扇

　　山迥林遥江水平。暮天云断数峰横。此中恰有烟霞客。落日扁舟一棹轻。

　　鹦鹉

　　陇山逸格斗新妆。悞入天涯小玉堂。一梦唤回唐社稷。千秋留得汉文章。斜楼学语春风细。曲槛呼茶晓篆香。萧瑟羁愁何处慰。秋千影里落花旁。

　　春日幽居(庚寅)

　　小院饶幽致。凭阑芳草齐。春风数归燕。落日一声鸡。竹色竹窗北。竹香花坞西。有谁闲似我。渔父钓前溪。

　　秋日即事

　　偶步池塘草尽黄。一天爽气午风凉。病余犹厌绵衣薄。睡起方知秋日长。流水小桥杨柳老。白云深院桂花香。隔邻机杼谁家女。辛苦寒窗伴夕阳。

　　秋暮

　　苏台霜冷雁南归。漠漠黄花弄晚馡。暮雨玉楼闲听笛。秋风金翦懒裁衣。庭槐落翠萧萧响。蝶翅舒黄款款飞。最是一年清爽意。水深山瘦白云稀。

　　登穹窿山(辛卯)

　　方外乾坤别。山中世界清。松根盘石出。竹笋带云生。

　　登天平山

　　山峻千峰立。泉深一水通。徘徊寻古路。小径落花红。

　　听泉

　　老鹤唳偏苦。孤猿吟更愁。何如一条涧。洒落万山秋。

　　自警

　　高斋独坐时。每每警此心。惟存一忍耐。可以无祸侵。既安慎勿贪。富贵空劳身。天地有消息。况尔名利人。

　　读书

　　空山落叶深。返照入松树。扫石欲何为。读书聊自娱。此中味亦殊。日日换佳趣。回顾一泠然。新月峰尖吐。

　　秋晚

　　一天凉气爽。虚幌月来初。一二间茅屋。两三卷古书。砚池秋露满。竹径晚香余。淡荡沙头鸟。鹓鸾定不如。

　　冬日即事

　　入冬罢刺绣。闲坐拥炉吟。松子落寒砚。梅花对古琴。尘埃消世事。冰雪淡予心。借问逃禅者。真禅何处寻。

　　野步(壬辰)

　　风光眨眼岂长留。野外扶筇步步幽。晓屿梅和残雪落。春江云带断冰流。数家林壑樵人斧。一幅丹青卖酒楼。别有闲情何处着。非今非古任优游。

　　幽居

　　幽居天地新。语默任天真。花鸟自成友。云山好卜邻。昼眠茅舍暖。闲步草桥春。不觉空诸虑。高怀谁与论。

　　秋闺即景三首

　　帘幕动微风。新凉入座中。一阶秋色好。明月在梧桐。
　　暑退深闺净。凉生团扇秋。心清了无事。不用说闲愁(闺中诗难得如此无病)。
　　昼永帘垂地。香消日影回。当阶桐子落。知是鸟衔来。

　　不寐

　　夜久不成寐。开轩步小亭。长天挂明月。秋水浸疎星。有得心常乐。无萤梦自宁。西风知我意。卷网放流营。

　　登楼晚眺

　　天地竟何穷。人生只如此。长风吹断霞。西落吴江水。古贤今不留。谁复省克己。回首暮烟横。远寺钟声起。

　　同妹静山夜话(癸巳)

　　幽居共春寒。挑灯为君说。人生天地闲。何分巧与拙。拙者日熙熙。巧者百忧结。大道本无私。白云自怡悦。默然两忘言。人境迥清绝。一犬吠深更。柴门闭风雪。

　　出门何所有

　　出门何所有。一派野花香。指点虚空画。山山醉夕阳。

　　春尽(甲午)

　　一夜狂风春已尽林花飘泊满柴关。坐临流水心无住。门对青山梦亦闲。学道未须参世务。修真何必远人寰。卷帘指点峰头路。历落孤云手可攀。

　　书怀二首(录一)

　　拟向尼山更问仁。勿由非礼训曾闻。壬辰涵养初除酒。丁酉磨砻欲断荤。白雪胸襟消世虑。青天眼界识斯文。书帷绣幕原无异。策厉熏修意倍勤。

　　惭愧吟三十首(有序　戊戌)

　　长夏闲居。俯仰身世。扪心自问。欲作何等人耶。今为女流。无以振拔身心。仍流浪于生死。其为后身。将不可问矣。危乎危乎。幸而真心未泯。稍知惭愧。意有所触。情见乎词。得七绝若干首。释经云。人无惭者。与诸禽兽无相异也。道经云。为此惭愧。不离心中。孔子云。行己有耻。亦惭愧义耳。夫三教圣贤。度人度己。皆不外乎惭愧以为基。庶民去之。君子存之。在此间而已。篇章有尽。惭愧无穷。因命曰惭愧吟。
　　惭愧前生德未修。报身五障有因由。然而幸得人身在。岂可还嫌是女流。
　　三牲五鼎亦非奇。惭愧如何说孝思。幸得人身在天地。报恩何必尽男儿。
　　哀哀父母大劬劳。正法心传岂易遭。指点提撕终未契。自怜惭愧作儿曹。
　　亲恩天地本相同。惭愧吾生道未充。只要自心明彻了。四恩圆满证真空。
　　晨兴每过日高时。拂镜开帘倩侍儿。汤水殷勤代梳沐。此身惭愧坐如尸。
　　夜眠最喜小棕床。洁净何须杂异香。惭愧睡魔消不得。还凭梦里主人强。
　　乌啼日落乞人愁。露坐长林溪水头。惭愧吾居安乐国。好生知足在勤修。
　　当暑轻绡又薄罗。冬来翠被暖如何。自然供养难消受。惭愧何曾学一梭。
　　比邻亦有叹无衣。圭窦寒冲雨雪霏。惭愧吾无万箱帛。尽教暖气入柴扉。
　　贫家升合犹艰办。惭愧呼庚泣路隅。安得摩尼如意宝。空中遍雨米如珠。
　　百谷诸英及果蔬。种成人用苦工夫。吾今惭愧虚充腹。知得尼山味字无。
　　三教经书满天地。阿谁认得路头真。童颜皓首都惭愧。出世原须世上人。
　　仁是人心语意深。时夸辞艺失真心。觅心惭愧无从觅。拟向颜回问处寻。
　　戒定始能生智慧。等闲惭愧说多能。伐毛洗髓缘何事。悟后矜夸也未应。
　　坚强念力好修行。惭愧偏多懦弱情。宁可髑髅俱粉碎。无生法忍誓终成。
　　执虚如满心方敛。恭敬亦从智慧来。惭愧起居常自懈。既知悔悟勉之哉。
　　博施济众尧犹病。立达何曾与世违。惭愧不妨时在念。圣人原是学人师。
　　身根清净元非易。惭愧先离杀盗邪。三业因缘最微细。直教触处不生芽。
　　识透举心即错处。意根清净反真源须知万法皆非法。惭愧无端又赘言。
　　六根清净乃为佳。鹿鹿风人漫与侪。惭愧在心无所恋。白云修竹写幽怀。
　　相将游屐百花芳。雅集琴棋泛夜光。惭愧在心何所事。闲窗净几不添香。
　　急须打破利名关。紫绶黄金亦等闲。惭愧在心无所慕。清风朗月坐空山。
　　真修人自要安贫。人不安贫便乱真。惭愧在心无所苦。由来学道本艰辛。
　　世缘少着即消愆。拂逆频来意自便。惭愧在心无所怒。任从热铁顶头旋。
　　世态偏忧无事时。损之又损绝人知。近来识得损之妙。惭愧亡羊叹路岐。
　　闺阁风流脂粉妆。绮罗染得麝兰香。吾心惭愧难从众。椎髻青衫学孟光。
　　哀哀生命苦烹炮。血染刀砧日作肴。惭愧不能相救护。冤魂何处肯离抛。
　　忍辱仙人大布施。挑睛苦行欲谁知。而今悲愿无边量。惭愧虚劳金手垂。
　　虚垂金手不知疲。慈覆人天遇者稀。最是此生惭愧处。未同大众尽归依。
　　憍昙弥愿广无边。度尽阎浮妇女缘。惭愧夙生多障业。输他灵照悟机先。

　　和二林主人戊戌春日闭关作十首即次原韵(己亥)

　　无相光中自有真。慈风披拂四时春。而今一着通消息。回向莲邦稽首频。
　　原来无实亦无虚。论道谈禅事也余。一句弥陀空自性。孰为是我孰为渠。
　　冰泮春塘波影定。照空万象慧光圆。须知行满功成后。鸟语花香也自然。
　　亭俯清流屋倚山。绿萝阴里掩松关。闲来好认归家路。免得临时无处攀。
　　净域神游明似日。杖头何用夜然藜。漫论十万八千路。楼阁虚空更在西。
　　行树何殊七宝林。枝头也得听灵禽。自然说法东风里。演出百千微妙音。
　　夙夜惺惺彻底看。几番生灭总无端。前村雪后梅花放。露出春光不可瞒。
　　九十风光易寂寥。然灯朗照度春宵。烹茶非为清香味。适兴何妨饮一瓢。
　　此土结得莲社盟。八功德水莲花生。一心不乱超凡品。定向乐邦净处行。
　　勘破重关触处真。从今不入旧迷津。轮回六字无终始。流水行云总是春。

　　三房孙希洛妇陶氏。为苇齐翁孙女。好学工诗。兼修净业。年二十五而夭。诗以伤之(香山老人)

　　慧业超然自夙成。摩尼一串足平生。临岐落落空诸相。应向西池证旧盟。
　　曾传咏絮谢家风。每爱山居万籁空。惭愧吟成增道力。关心不为落花红(着有山居统惭愧吟)。

　　祭侄妇陶氏文(二林主人)

　　维乾隆四十五年二月望日。二林主人。以白水一盂梅花一瓣。致祭於侄妇陶氏之灵曰。呜呼。是水非色。是花非香。因缘无主。常住寂光。瞥尔情生。炽然起灭。如风度空。如春扫雪。嗟尔慧业。现女人身。旃檀昼爇。木槵宵轮。大报恩经。淋漓墨沈。净愿坚牢。长趋九品。五旬床箦。廿载妆台。达诸法相。何去何来。无始爱缘。从今应断。功德池中。花开烂缦。罗帏寂寂。春漏沈沈。我为尔证。莫退初心。呜呼尚飨。

　　亡妻陶孺人事略

　　陶孺人。名善。字庆余。苏州府学岁贡生寄轩公长女也。幼聪颕好读书。年十四。成百花诗。即见赏耆宿。性强记。博涉经史。诸类书多能背诵。侍庭闱。婉愉承志曲尽仪节。年十六。大父为希洛缔姻。越八年。始归予。长予二岁。时年二十三矣。事吾母。甚得欢心。与妯娌处。无闲言。驭婢仆宽严合度。自奉尤俭朴。吾母语亲属曰。次媳性情。与吾略同。吾自是可稍纾心力矣。予性素刚躁。不能容人。及孺人归。遇事辄以宽慈相劝。予亦深自克制。意气渐平。去年秋试前。孺人劝予勤学。代理家务。予得专心习科举业。及试。荐而不售。孺人复以义命相慰。是时孺人方有娠。起居食息。每以古人胎教为法。腊月初。蕴辉生。临蓐甚安。孺人谓予曰。姑尚无孙。得此可慰慈怀矣。讵意半月后。忽感时邪。药石罔效。延及新正。竟成永诀。悲哉孺人。年九岁。即喜茹齐。稍长。从二亲闻出世法。读佛书。信解通利。手书报恩金刚弥陀诸经。楷法端整。及见予季父所撰无量寿经论居士传诸书。遂回向净土。日有常课。晨起。妆洗毕。辄诵佛号及诸经咒。悯吴俗宰割大奢。印吴江沈氏所撰慈心宝鉴千本以施。尝着惭愧吟六十首。季父评之曰。大好根种。大好信愿。努力修行。不妨现大家身而为说法。其为季父心许如此。临终一月前。谓予曰。吾与君不过一载因缘耳。吾死。君勿悲。吾恨不能终奉姑。君若念吾。望慰吾姑。并无忘吾父母。吾之愿也。病剧时。外舅姑亲来诊视。惟曲为安慰而已。临终朗诵佛号数声及往生咒。曰。大和尚自西而来。吾去矣。遂瞑。嗟乎。遗挂犹新。妆台忽掩。回首前尘。真如一梦。在孺人夙具慧根。去来之际。了无滞碍。第念予童年失怙。顾影自伤。今复以丧偶之悲。上累北堂。重增郁悒。又安能托达人之高论。忘独旦之余哀乎。用是略记始末。附於家乘。俾后之人有所考云。孺人生於乾隆二十一年二月二十二日。殁於乾隆四十五年正月二十三日。年二十有五。子一。蕴辉。不杖期彭希洛述。
