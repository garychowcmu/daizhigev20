续藏经   莲修必读
　清 观如辑

 莲修必读自序

　　佛法粗言及细语。皆归第一义。凡诗歌偈颂。皆洞明本宗。从大悲心中流出。依经立说。发扬念佛三昧无余蕴矣。兹引导初机。借语明心。因言见道。道见。则言亡。此所谓即文字。而非文字。(观如)屡见初修。未能阅净宗诸典。又难於记诵。故将净土中歌颂。已经目览者。随见随录。刻行以便读诵。倘有尚於行持好略者。虽一言半偈。足可依从。以了生死也。我朝世宗宪皇帝。叙寒山大士诗云。读者或以为俗语。或以为韵语。或以为教语。或以为禅语。如摩尼珠。体非一色。处处皆圆。随人目之所见。朕以为非俗非韵。非教非禅。真乃古佛直心直语也。佛法如海。此书之选。如海中一滴。自愧法眼未明。不无有遗珠之憾。切不可以此为究竟。亦不可因人微而藐此书不观。曾见藕益大师西斋诗赞。其略曰。以兹微妙胜伽陀。令我读诵当参学。一读二读尘念消。三读四读染情薄。读至十百千万遍。此身已向莲花托。亦愿后来读诵者。同予毕竟生极乐。是为序。
　　光绪丙戌年七月佛欢喜日观如书於扬州藏经院

　　 

　　莲修必读
　　全唐诗

　　　　寒山大士
　　人生不满百。常怀千载忧。自身病始可。又为子孙愁。下视禾根土。上看桑树头。秤锤落东海。到底始知休。
　　恶趣甚茫茫。冥冥无日光。人间八百岁。未抵半宵长。此等诸痴子。论情甚可伤。劝君求出离。认取法中王。
　　可畏轮回苦。往复似翻尘。蚁巡还未息。六道乱纷纷。改头换面孔。不离旧时人。速了黑暗狱。无令心性昏。
　　世有一等流。悠悠似木头。出语无知解。云我百不忧。问道道不会。问佛佛不求。子细推寻着。茫然一场愁。
　　自乐平生道。烟萝石洞间。野情多放旷。长伴白云闲。有路不通世。无心孰可攀。石床孤夜坐。圆月上寒山。
　　大海水无边。鱼龙万万千。递互相食啖。冗冗痴肉团。为心不了绝。妄想起如烟。性月澄澄朗。廓尔照无边。如许多宝贝。海中乘坏舸。前头失却桅。后头又无柂。宛转任风吹。高低随浪簸。如何得到岸。努力莫端坐。
　　人生在尘蒙。恰似盆中虫。终日行绕绕。不离其盆中。神仙不可得。烦恼计无穷。岁月如流水。须臾作老翁。
　　寒山出此语。复似颠狂汉。有事对面说。所以足人怨。心真出语直。直心无背面。临死度柰何。谁是喽啰汉。冥冥泉台路。被业相拘绊。
　　上人心猛利。一闻便知妙。中流心清净。审思云甚要。下士钝暗痴。顽皮最难裂。直待血淋漓。始知自摧灭。
　　看取开眼贼。闹市集人决。死尸弃如尘。此时向谁说。男儿大丈夫。一刀两段截。人面禽兽心。造作何时歇。
　　可叹浮生人。悠悠何日了。朝朝无闲时。年年不觉老。总为求衣食。令人生烦恼。扰扰百千年。去来三恶道。
　　劝你休去来。莫恼他阎老。失脚入三途。粉骨遭千捣。长为地狱人。永隔今生道。免你信余言。识取衣中宝。
　　世有多解人。愚痴徒苦辛。不求当来善。唯知造恶因。五逆十恶辈。三毒以为亲。一死入地狱。长如镇库银。
　　瞋是心中火。能烧功德林。欲行菩萨道。忍辱护真心。
　　老病残年百有余。面黄头白好山居。布裘拥质随缘过。岂羡人间巧样模。心神用尽为名利。百种贪婪进己躯。浮生幻化如灯烬。冢内埋身是有无。
　　世人何事可吁嗟。苦乐交煎勿底涯。生死往来多少劫。东西南北是谁家。张王李赵权时姓。六道三途事如麻。只为主人不了绝。遂招迁谢逐迷邪。
　　寒山顶上月轮孤。照见晴空一物无。可贵天然无价宝。埋在五阴溺身躯。

　　又

　　　　拾得大士
　　嗟见世间人。个个爱吃肉。椀楪不曾乾。长时道不足。昨日设个斋。今朝宰六畜。都缘业使牵。非干情所欲。
　　一度造天堂。百度造地狱。阎罗使来追。合家尽啼哭。炉子边向火。镬子里澡浴。更得出头时。换却汝衣服。
　　闭门私造罪。准拟免灾殃。被他恶部童。抄得报阎王。纵不入镬汤。亦须卧铁床。不许雇人替。自作自身当。
　　三界如转轮。浮生若流水。蠢蠢诸品类。贪生不觉死。汝看朝垂露。能得几时子。
　　古佛路凄凄。愚人到却迷。只缘前业重。所以不能知。欲识无为理。心中不挂丝。生生勤苦学。必定睹吾师。

　　和寒山诗

　　　　楚石禅师
　　无始堕苍茫。何由发智光。人间忧日短。地下恨时长。
　　万水朝东溟。众星拱北极。悠悠天地间。毕竟承谁力。
　　今时学道人。未困先疲极。无量劫修行。皆由勇猛力。
　　舌是兴亡本。心为福祸根。万般皆自造。谁谓属乾坤。
　　种福如种木。种德如种谷。所积既已多。所须无不足。
　　当求早成佛。自具出世福。福德在世间。徒然长三毒。
　　往往昏如醉。区区唤不回。都忘许大事。真个是痴呆。
　　安危自业招。祸福非天降。临死坏烂时。不如猪狗相。

　　万善先资

　　　　周思仁
　　仁列五常首。慈居万德先。皇哉三教论。异口若同宣。人人爱寿命。物物贪生全。鸡见庖人执。惊飞集案前。豕闻屠价售。两泪涌如泉。方寸原了了。祇为口难言。蓦受刀砧苦。肠断命犹牵。白刃千翻割。红炉白沸煎。炮烙加彼体。甘肥佐我筵。此事若无罪。勿畏苍苍天。古来生杀报。往复如轳旋。吾昔弱冠时。目击生哀怜。搜罗今昔事。将盈数万言。誓拔三途苦。此志久愈坚。

　　家政

　　浊世慈祥门第。天宫福祉加临。曾闻一善敌灾星。何况恩施多命　祖父坚持杀戒。子孙方有观型。莫将细物视为轻。试就刍荛一听。

　　庆贺

　　人类欣逢吉事。众生对泣哀鸣。微躯定是享家宾。一夜千翻凛凛　谁料业缘会遇。冤家次第相寻。披毛戴角口无声。俛首牵来就刃。

　　婚嫁

　　两姓姻缘乍合。百年偕老兹辰。重重瑞气蔼门庭。鼎镬烹炮侈盛　堪叹雌雄物类。亦同夫妇恩情。只缘宿世少慈心。今日双双填命。

　　丧祭

　　笑语音容不再。秋霜春露含悲。击鲜荐爼望魂归。增却重泉蘖累　孰若申严佛事。虔修五戒三归。亡亲未度子心亏。此语当铭五内。

　　器用

　　吾视阎浮器皿。炎天尽伏昆虫。朔风一起转成空。不待严寒冰冻　但是含灵尚在。贪生畏死皆同。莫言救护了无功。大小一般知痛。

　　卫生

　　谷气足以资神。肉味不宜多食。万病原来从口入。此理贪夫不识　但顾舌根三寸。不念身躯七尺。真是堪怜不堪惜。累及妻孥哭泣。

　　方便

　　天上人间胜事。勤修方便为先。今年错过待明年。可惜光阴荏苒　日里云为动静。宜思裕后光前。护生之术本无边。惟在随机自勉。

　　言语

　　禽兽临刑片刻。哀号最属堪怜。霜刀沸水在其前。一语无由置辨　想是宿生在世。口中不发嘉言。君今目击此奇冤。启齿须存方便。

　　劝戒

　　蘧耻独为君子。舜思善与人同。发心度世贵含宏。在在期於感动　若藉一身一口。徒然舌敝耳聋。迭相化导易为功。可与言时休纵。

　　强恕

　　一指投於沸汤。徧体皆如刀割。从来杀报难逃脱。万劫纷纷酬答　片念杀机微动。勇猛回头止遏。力行善事如饥渴。渐与仁慈符合。

　　忏悔

　　堪骇娑婆浊世。凡夫颠倒昏迷。恶缘日炽善缘微。愁杀眼光落地　今世因循不悔。他生欲忏无期。冤仇迭报不差移。曾见谁人逃避。

　　发心

　　杳杳十方国土。无非性量包涵。众生未度我之愆。手握乾坤八面　要与人天大众。多生多劫周旋。发心二字广无边。佛佛於中显现。

　　求生捷径

　　　　郑澄德
　　(序曰。世人苦於刀兵。夫兵灾。皆过去现在两重杀业之所感召也。惟以生机转杀机。则逢凶化吉矣。刀兵在人道。或数十年数百年一有。而畜道无日不有)。
　　天道好生恶杀。人当戒杀放生。莫因口腹动刀砧。折尽生平福分　水国鱼虾龟鳖。林间走兽飞禽。与人同此一心灵。害命终须索命。
　　前世杀他是我。今生杀我是他。颠颠倒倒做冤家。何口才能放下　不若我先戒杀。善心一发无涯。吉神呵护有云霞。免得伤残四大。
　　索命何时了局。因缘返覆成雠。劝人当下早休休。悔过还能自救　我说放生念佛。譬如苦海之舟。能依此法自勤修。解释冤缠无咎。
　　昔有万三沈姓。专於水族施恩。池中聚宝获金盆。变出金银无尽　一雀衔环报德。杨家高大其门。含生负气有灵根。莫害区区物命。
　　亦有真人思邈。放鱼救得神龙。药方传出广阴功。证入仙班鸾凤　最是莲池老衲。放生戒杀文工。心心回向到莲宫。上品往生尊重。
　　富贵神仙佛国。皆从戒杀修来。吾人何必更疑猜。苦借无边业债　目下干戈到处。东奔西窜哀哉。各人早把杀心灰。保得身家安泰。

　　卫生集

　　　　弥勒菩萨
　　劝君勤放生。终久自长寿。若发菩提心。大难天须救。

　　又

　　　　吕纯阳
　　物要死时汝救他。汝要死时天救汝。延生种子别无方。戒杀放生而已矣。

　　又

　　　　陶石篑
　　一指纳沸汤。浑身惊欲裂。一针刺己肉。徧体如刀割。鱼死向人哀。鸡死临刀泣。哀泣各分明。听者自不识。

　　又

　　　　寿光禅师
　　放生续命事虽庸。无限阴功在此中。一岁积成千种福。十年培养万重功。已赴网罗遭困厄。将投汤火近惊冲。临刑遇赦恩无量。彼寿隆兮尔寿隆。

　　庆寿戒杀

　　　　黄彼岸
　　人寿遥期到百年。到来鸡犬亦欢然。忍心满座称觞客。饮血茹毛不一怜。

　　慈心宝鉴
　　戒杀偈二首

　　　　慈受禅师
　　世上多杀生。遂有刀兵劫。负命杀汝身。欠财焚汝宅。离散汝妻子。曾破他巢穴。报应各相当。洗耳听佛说。
　　买肉须要肥。买鱼须要活。买衣须要美。买田须要阔。若教买命放。一毛不肯拔。黄泉路途险。失脚恐难脱。

　　戒杀诗一首

　　　　白乐天
　　世间水陆与虚空。总属皇天怀抱中。试令设身游釜甑。方知弱骨受惊冲。

　　戒杀颂二首

　　　　黄山谷
　　我肉众生肉。名殊体不殊。原同一种性。只是别形躯。苦恼从他受。肥甘为我须。莫教阎老判。自揣看何如。
　　劝君休杀命。背面复生瞋。吃他还吃汝。寻环作主人。

　　戒杀诗

　　　　愿云禅师
　　千百年来碗里羹。冤深如海恨难平。欲知世上刀兵劫。但听屠门半夜声。

　　又

　　　　白香山
　　谁道群生性命微。一般骨肉一般皮。劝君莫打三春鸟。子在巢中望母归。

　　又

　　　　陆放翁
　　血肉淋漓味足珍。一般痛苦怨难伸。设身处地扪心想。谁肯将刀割自身。

　　戒杀俚言

　　　　永明大师
　　堪嗟人心如铁。终日杀生造业。他身滋养你身。心上如何忍得。为人若遭疾病。便去杀生造业。你愿身体平安。他岂该数在劫。爹娘爱惜娇儿。多将生灵损折。你子求命延长。他命不留一刻。父母生辰之日。宰杀猪羊等物。愿亲长命长生。他就该死该灭。飞禽鹰雀等鸟。走兽虎狼一切。世间只有人狠。射箭捕网打猎。水类田鸡螺蛳。黄鳝乌鱼鳅鳖。分明不害於人。何苦将他命绝。咬牙切齿一刀。登时流下鲜血。烧起一锅滚水。毛衣退得净洁。开肠破肚剜心。将他浑身碎切。锅中烹煮煎烧。五味调和美舌。吃下咽喉三寸。借问有何清洁。忽然大限来到。一切珍羞抛撇。及至阎王殿前。但见许大冤业。前面拖拖扯扯。后头推推拽拽。个个讨命冤家。不繇悲悲切切。浑身战战兢兢。心中怛怛怯怯。判官来递册簿。应当还他罪业。阎王铁面无情。铜锤打彻骨血。滚汤万死千生。刀山千枪万割。油煎锯解火烧。又灌滚铜热铁。受尽地狱诸苦。再等阎君发帖。改头换面出来。披毛带角转劫。生被刀枪割斩。死遭汤火烹烈。又等别人啮他。还他杀生罪业。变尽牛马猪羊。生在蛮陌之国。身无蔽体衣裳。口无充饥谷麦。要吃美口茶饭。不知何年何月。历尽诸般苦楚。方转天堂佛国。巴得一个人身。还有许多罪业。不时生疖生疮。昼夜灙浓灙血。不知礼义纲常。不晓东西南北。更遭短命凶亡。皆为杀心不绝。信心皈依三宝。常遇高僧传说。听得一言半语。仗此佛法功德。诚意精持五戒。发愿修行恳切。弥陀一念纯真。弥陀亲来迎接。往生净土西方。免在人间造业。

　　西斋净土诗

　　　　楚石禅师
　　一寸光阴一寸金。劝君念佛早回心。直饶凤阁龙楼贵。难免鸡皮鹤发侵鼎内香烟初未散。空中法驾已遥临。尘尘剎剎虽清净。独有弥陀愿力深。
　　故乡别早话归迟。何待君言我自知。客路伶俜无一好。人生惆怅不多时。苍颜历历悲明镜。白发毿毿愧黑丝。再读南屏安养赋。屋梁落月见丰姿。
　　娑婆苦海泛慈舟。此岸能超彼岸不。直指迷源须念佛。横波径度免随流。千生万劫常安泰。五趣三途尽罢休。纵使身沾下下品。也胜豪贵在阎浮。
　　人生百岁七旬稀。往事回观尽觉非。每哭同流何处去。闲抛净土不思归。香云玛瑙阶前结。灵鸟珊瑚树里飞从证法身无病恼。况餐禅悦永忘饥。
　　说着无常事事轻。饥餐渴饮懒经营。一心不退思安养。万善同修忆永明。净洗念珠重换线。坚持佛号莫停声。妄缘尽逐空花落。闲向风前月下行。
　　少年顷刻老还衰。须信无常日夜催。九十六家邪智慧。百千万劫受轮回。不存宝界花池想。争得刀山剑树摧。但自净心生愿乐。此中贤圣许追陪。
　　念佛功深罪自除。身归极乐国中居。丛林草木璚瑶接。大地山河锦绣舒。香界来从移步后。宝莲结自放花初。玉毫炳焕黄金面。天上人间总不如。
　　天人莫不证神通。一一黄金色相同。散众妙花为佛事。尽尘沙界起香风。身光触体成柔软。乐具流音说苦空。却倚雕栏看宝树。无边佛国在其中。
　　经行地上尽奇珍。异草灵苗步步春。国界初无三恶道。庄严自有众天人。长空落日如悬鼓。大圣无时不现身。从旷劫来今始悟。故乡曾不隔纤尘。
　　池上藕花花上人。佛光来照紫金身。更闻妙法除心垢。尽救迷情出苦轮。举步徧游尘点国利生终满涅盘因。娑婆界上光阴短。极乐知经几劫春。
　　净土真为不死乡。云霞影里望残阳。珠楼玉殿空为体。翠树金花密作行。[款-士+止]款好风摇菡萏。依依流水带鸳鸯。分明记得无生曲。便请知音和一场。
　　一个浮泡梦幻身。如何只是纵贪瞋。好寻径直修行路。休学愚痴放逸人。护戒还同氷雪净。操心要与圣贤亲。明明指出西飞日。有识皆令达木真。
　　几回梦到法王家。来去分明路不差。出水珠幢如日月。排空宝盖似云霞。鸳鸯对浴金池水。鹦鹉双衔玉树花。睡美不知谁唤醒。一炉香散夕阳斜。
　　风满瑶台水满池。花开菡萏一枝枝。细听凫雁鸳鸯语。正是身心解脱时。璎珞自然成宝玉。袈裟全不假机丝。如来相好瞻无尽。所得明门誓总持。
　　遥指家乡落日边。一条归路直如弦。空中韵奏般般乐。水上花开朵朵莲。杂树枝茎成百宝。群居服食胜诸天。吾师有愿当垂接。不枉翘勤五十年。
　　一朵莲含一圣胎。一生功就一花开。称身璎珞随心现。盈器酥酡逐念来。金殿有光吞日月。玉楼无地着尘埃。法王为我谈真谛。直得虚空笑满腮。
　　珠王宫殿玉园林。坐卧经行地是金。舍利时时宣妙响。频伽历历奏仙音。返闻顿悟无生理。常住周圆不动心。触目皆为清净土。来从旷劫到如今。
　　曾於净土结因缘。二六时中现在前。每到黄昏增善念。遥随白日下长天。如来宝手亲摩顶。大士金躯拟拍肩。不借胞胎成幻质。吾家自有玉池莲。
　　一国巍巍一宝王。无朝无暮起祥光。尼拘律树真金果。优钵罗花软玉房。见体自明非日月。知春长在不氷霜。又游佛剎归来也。赢得天葩满袖香。
　　将参法会礼金仙。渐逐香风出宝莲。红肉髻光流不尽。紫金身相照无边。重重树网垂平地。一一花台接远天。诸佛界中希有事。了如明镜现吾前。
　　上净令人道果圆。娑婆性习一时迁。鱼离密网游沧海。雁避虚弓入远天。来往轮回从此息。死生烦恼莫能缠。无心即是真清泰。有染如何望宝莲。
　　即心即佛断千差。名教名禅共一家。果证无边身相好。光流不可说河沙。余方妙丽终难并。本愿精深岂易夸。大抵熏修须及早。临终免被业缘遮。
　　西行三十二河沙。彼国庄严是我家。但用一真为种子。全将七宝作莲花。娑婆极厌今生苦。懈慢无令后世差。宝月顿从心水现。如今光影正交加。
　　佛自凡夫到果头。亲曾历劫用功修。净邦岂是天然得。大道初非物外求。先悟色空离欲海。后严福慧泛慈舟。今来古往皆如此。度尽众生愿未休。
　　何处全收念佛功。水光湛碧藕花红。广长舌覆三千界。清净门开二十空。云网相连珠的砾。风柯自奏玉玲珑。平生不结神仙愿。自小思归极乐宫。
　　须摩提国赞何穷。不与他方佛境同。百味酸甜长满钵。一身轻健任游空。初心便获无生忍。具缚能教宿命通。今古往生留传记。尽尘沙界扇真风。
　　曾闻金鼎炼朱砂。一服飞惊玉帝家。轻举似风飘柳絮。美颜如日映桃花。况修净业身心妙。兼得慈尊愿力加。此是长生无比法。仙经十卷不须夸。
　　一带云山一草堂。一瓶净水一炉香。心融有念归无念。日课朝阳到夕阳。红杏雨余春正好。白莲风细夏偏长。假如劫火烧千界。不动吾家圣道场。
　　红莲常映白莲开。只有金莲不易栽。念念若能离浑浊。生生从此脱胞胎。且依彼国严新果。却徧他方发旧荄。事与种莲无少异。根苗原向淤泥来。
　　千经万论不虚标。共指西方路一条。念念刮磨心垢净。时时防护道芽焦。栖莲自觉身安稳。得果须令地动摇。谩费工夫推甲子。娑婆大劫只崇朝。
　　近有人从净土来。池心一朵玉莲开。正当萼上标名字。已向身前结圣胎。极乐逍遥长不死。阎浮逼迫最堪哀。法王特地垂慈愍。同坐黄金百尺台。
　　念极心开见佛时。自然身到碧莲池。火轮罪净千千劫。琪树光分万万枝。善友深谈终不厌。灵禽妙语实难思。功成圆满须臾事。尚谓奔流闪电迟。
　　佛袈裟下失人身。重得人身有几人。万行不如修白业。一心何苦恋红尘。法王立誓丘山重。迷子思归涕泪频。若解返观观自性。明珠百八总家珍。
　　朝朝暮暮道心中。岁岁年年佛事同。一往进修安乐界。六时朝礼法王宫。方袍不厌香烟黑。坐具何妨手汗红。如此出家今有几。灼然认得主人公。
　　西望红霞白日轮。仰观宝座紫金身。一方土净方方净。十念心真念念真。生极乐城终不退。尽虚空界了无尘。向来苦海浮还没。何幸今为彼岸人。
　　娑婆生者极愚痴。众苦萦缠不解思。在世更无清净业。临终那有出离时。百千经里寻常劝。万亿人中一二知。珍重大仙金色臂。早来携我入华池。
　　教口禅心两不差。青黄赤白总莲花。要知佛祖无文字。休学儿童算海沙。高座谈玄明似鉴。古人得道数如麻。净邦散在群经里。非独华严与法华。
　　阿弥陀佛大医王。接引人归不死乡。信手拈来皆妙药。和盘托出尽奇方。粟中未觉乾坤大。壶内那知岁月长。只这病缘无起处。通身热恼自清凉。
　　闲中独坐面西方。手把轮珠念不忘。佛号能令心地净。舌根便作藕花香。晖晖日到衔山处。闪闪金浮满室光。此景此时无别想。许君亲见鼓音王。
　　浊恶众生也可怜。菩提道果几时圆。总云国土随心净。争奈形神被业牵。正剑挥来藤落树。迷云散尽日流天。虚空毕竟无遮障。净土滔滔在目前。

　　析善导和尚念佛偈八首

　　渐渐鸡皮鹤发。精神未免枯竭。可怜老眼昏花。恰似浮云笼月。妄想随时出生。贪心何日休歇。不如及早念佛。苦海从今超越。
　　看看行步龙锺。首腹犹如簸舂。涉远奈何力倦。登高徒自情浓。出门远路千里。拄杖云山万重。不如及早念佛。速瞻宝座慈容。
　　假饶金玉满堂。珠翠绮罗艳妆。花下时时歌舞。樽前日日杯觞。寻思无限活计。毕竟难逃死亡。不如及早念佛。临终定往西方。
　　难免衰残老病。休夸气力强盛。朱颜能得几时。白发忽然满镜。有限光阴尽来。无常杀鬼催并。不如及早念佛。悟取弥陀自性。
　　任尔千般快乐。饶君万种方略。何由永固此身。谩说长生妙药。非久形神脱离。怎容顷刻停泊。不如及早念佛。净土方为安乐。
　　无常终是到来。三界众生可哀。如入宝山相似。自甘空手而回。弥陀全体呈露。净土随方展开。不如及早念佛。转身得坐莲台。
　　唯有径路修行。实从自心发生。不离如今正念。顿除历劫无明。痴人尚自执着。浊染何山廓清。不如及早念佛。菩提道果圆成。
　　但念阿弥陀佛。此心念念是佛。佛外更无别心。心外更无别佛。吹开万里白云。涌出一轮红日。宝树华池现前。语言文字难述。

　　娑婆苦渔家傲

　　听说娑婆无量苦。能令智者增忧怖。寿命百年如晓露。君须悟。一般生死无穷富　绿发红颜留不住。英雄尽向何方去。回首北邙山下路。斜阳暮。千千万万寒鸦度。
　　听说娑婆无量苦。千思万算劳肠肚。地水火风争胜负。何牢固。到头尽化微尘去　一颗心珠离染污。声前色后常披露。打破髑髅无觅处。除非悟。如来金口亲分付。
　　听说娑婆无量苦。死生总作轮回主。六贼操刀为伴侣。同居住。何曾顷刻抛离去　功德天和黑暗女。两人最是难相聚。有智主人俱不取。依吾语。从今更莫登门户。
　　听说娑婆无量苦。高夸富足惭贫窭。无食无衣无栋宇。悬空釜。举头又见红轮午　只有磵边芹可煮。黄昏坐听饥肠语。多粟多金多子女。同欢聚。看来总是前生注。
　　听说娑婆无量苦。如今业债前来负。贼劫货财身被虏。逢狼虎。挑生咒死兼巫蛊　奴婢辛勤依恶主。黑疮白癞聋和瞽。丑恶愚痴相与处。谁怜汝。发心归命慈悲父。

　　西方乐渔家傲

　　听说西方无量乐。三贤十圣同依托。稽首弥陀圆满觉。长参学。川流赴海尘成岳　佛性在躬如玉璞。须凭巧匠勤雕琢。凡圣皆由心所作。难描邈。华台宝座珠璎珞。
　　听说西方无量乐。法王治化消诸恶。天上人间原不隔。相参错。圣凡平等同圆觉　长见宝花空际落。朝朝暮暮闻音乐。衣食自然非造作。香台阁。徧周国界常宽廓。
　　听说西方无量乐。凡夫浅智难图度。随有愿求无不获。何劳索。珠衣绮馔黄金宅　地似掌平尤广博。八功德水非穿凿。白藕花中胎可托。三生约。如今岂可轻抛却。
　　听说西方无量乐。君王便是如来作。不立三光并五岳。除沟壑。红霞紫雾长笼络　四八仪容金闪砾。钵中美味随斟酌。发愿往生真上策。堪呵责死生路上飘篷客。
　　听说西方无量乐。一闻妙道忘知觉。胸次不留元字脚。真标格。光明徧界红轮赫　鹏翅展开沧海窄。谁能更问篱边雀。多少凡毛并圣角。都拈却。尘尘剎剎归无着。

　　劝念佛偈

　　　　善导和尚
　　渐渐鸡皮鹤发。看看行步龙锺。假饶金玉满堂。难免衰残老病。任尔千般快乐。无常终是到来。唯有径路修行。但念阿弥陀佛。

　　净土要言

　　　　白乐天
　　予年七十一。不复事吟哦。看经费眼力。作福畏奔波。何以度心眼。一声阿弥陀。行也阿弥陀。坐也阿弥陀。纵饶忙似箭。不废阿弥陀。日暮而途远。吾生已蹉跎。旦夕清净心。但念阿弥陀。达人应笑我。多却阿弥陀。达又作么生。不达又如何。普劝法界众。同念阿弥陀。

　　苦乐行

　　　　明本禅师
　　娑婆苦。娑婆苦。娑婆之苦谁能数。世人反以苦为乐。甘住其中多失所。皮肉袋里出头来。长养无明病成蛊。蓦然三寸气消亡。化作寒灰埋下土。五趣迁流不暂停。百劫千生受凄楚。诸仁者。何如及早念弥陀。舍此娑婆苦。
　　西方乐。西方乐。西方之乐随能觉。人民国土总殊胜。了无寒暑并三恶。莲花胎里出头来。时听法音与天乐。瑠璃地莹绝纤尘。金银珠宝成楼阁。化衣化食自然荣。寿命无量难筹度。诸仁者。何如及早念弥陀。取彼西方乐。

　　劝修净土诗

　　　　休休子
　　得休休曰便休休。胡自劳神胡自愁。照我青菱颜易老。催人白昼景难留。百年非久花心露。万事何常水面沤。不若及时修佛好。佛缘成就向西游。
　　闻说西方众妙该。无边风景赛蓬莱。树森金地七重绕。花绽宝池四色开。好鸟自调天外韵。香阶不留雨中埃。莲胎多少化生者。都自弥陀一句来。

　　云栖曲

　　　　莲池大师
　　娑婆众苦谁人晓。轮转何时了。煎熬釜内鱼。况复笼中鸟。劝世人。早回心。归去好。
　　西方极乐谁人晓。永断诸烦恼。高超非想天。况复蓬莱岛。劝世人。早回心。归去好。

　　清夜钟

　　　　懒融大师
　　痛阎浮寿少。尽奔波名利徒自劳。叹南柯梦短天又晓。童颜容易老。休夸年少。莫华堂留恋群欢笑。昏迷颠倒。无边罪业般般造。怎知暗里无常。不择晨昏。顷刻勾符到。当知苦海茫茫。及早须修道。莫待埋荒草。
　　羡极乐功超。妙庄严金沙满池沼。曼陀花旋空舞芳朝。异香逐风飘。天乐自调。登宝所步步尽琼瑶。远隔尘嚣。这的是苦恼全消。愿大众。思故乡。回光返照。火里种灵苗。同到莲花台上。把姓字高标。万古长逍遥。

　　春夏秋冬四词

　　　　宋仁宗
　　和风吹绿柳。桃李尽开花。草也生芽。木也生芽。秋千上欢喜的。媚姬士女。荒郊外烦恼的。庶夫农家。细思量。欢喜的也由他。烦恼的也由他。从今后。广施些衣服。多舍些饭茶。静念些弥陀。准备着自家。叹浮生。有也是虚花。无也是虚花。只愿我早修到弥陀海会。净土莲池。坐也是莲花。立也是莲花。
　　熏风吹翠草。万物自滋融。蚕也方成。麦也方成。高楼上快活的。闲浪子弟。路途中。熬煎的。旅客行商。细思量。快活的也成空。熬煎的也成空。从今后。广积些阴骘。多办些前程。勤念些弥陀。准备着临行。叹浮生有也是虚名。无也是虚名。只愿我早修到弥陀海会。净土莲池。坐也是纵横。立也是纵横。
　　金风吹黄菊。皎月正当圆。花也皆残。果也皆残。东壁厢。才闻的。男婚女配。西壁厢。又听的。铙钹喧天。细思量。现在的也徒然。过去的也徒然。从今后。广行些方便。多结些善缘。急念些弥陀。准备着来年。叹浮生。有也不十全。无也不十全。只愿我早修到弥陀海会。净土莲池。坐也是安然。立也是安然。
　　朔风吹松柏。鹅毛雪片飞。草也凋零。木也凋零。这壁厢。闹閧的。红炉暖阁。那壁厢。凄凉的。草席麻衣。细思量。富贵的也是非。贫穷的也是非。从今后。坚持些斋戒。早悟些禅机。勤念些弥陀。准备着来催。叹浮生有也是伤悲。无也是伤悲。只愿我早修到弥陀海会。净土莲池。朝也是光辉。暮也是光辉。

　　西方咏

　　　　一元大师
　　西方慈父号阿弥。接引人生九品池。捷径法门容易到。可怜多是自狐疑。
　　西方富贵乐安然。受用随心在而前。天上人间难比赛。巍巍端坐紫金莲。
　　西方不远莫他求。一句弥陀作话头。但得尽生无别念。莲花佛国任君游。
　　西方精进莫迟延。一堕疑城五百年。大圣放光来照破。重归净土礼金仙。
　　西方捷径胜参禅。一句弥陀快着鞭。十万亿程弹指到。为人祇要自心坚。
　　西方化主度迷情。佛力加持道易成。撒手便行无异路。最初一步要分明。
　　西方故国早回还。人命无常呼吸间。有限光阴当爱惜。今生蹉过出头难。
　　西方急急早修持。生死无常不可期。窗外日光弹指过。为人能有几多时。
　　西方宏誓广流通。一句弥陀好用功。历历分明无间断。声声唤醒主人翁。

　　净土咏

　　　　度门大师
　　高才宏略气非常。那个临时不着忙。打雨敲风闲计较。惊天动地漫文章。爱河如未乾枯竭。浅浪还须作主张。六字弥陀无注脚。归依即是大慈航。

　　警世诗

　　　　周跋陀罗
　　不结良缘与善缘。苦贪名利日忧煎。岂知住世金银宝。借汝闲看几十年。

　　又

　　　　石屋大师
　　茅檐雨过日头红。瞬息阴晴便不同。况是死生呼吸事。黄昏难保听朝钟。
　　我见时人日夜忙。广营屋宅置田庄。到头一事将不去。独有骷髅葬北邙。
　　个个闻知有死生。闻知何不早修行。堂堂大道无人到。开眼明明入火坑。
　　尽说修行不在迟。今年还有后年期。三涂一报五千劫。出得头来是几时。

　　怀安养

　　　　日观大师
　　闻道西方事宛然。此行须藉好因缘。磨教一念明如镜。不怕弥陀不现前。
　　生死循环那可逃。此心未了慢徒劳。如今不做轮回梦。只走人间这一遭。

　　劝念佛

　　　　优昙大师
　　人生四相难逃死。天上何曾免五衰。宁可九莲居下品。不来浮世受胞胎。
　　长生不用神仙诀。救急还须海上方。靠着主人无量寿。算来都胜别思量。
　　一句弥陀开化门。岂拘城市与乡村。直饶邪见人闻得。也落音声入耳根。

　　念佛偈

　　　　度智大师
　　佛在心中须着眼。莫抛脑后不相看。此时错过真成错。欲似今朝恐大难。

　　又

　　　　端愚大师
　　南北东西求所知。怖头认影总成迷。直饶悟得生前事。也要弥陀作导师。
　　系心一句阿弥陀。日用闲忙任寡多。如是尽终不妙悟。也教带业出娑婆。

　　归元镜词曲

　　　　智达法师
　　叹持经果最圆。喜持名效最先。蓦忽地洗了尘心。蓦忽地洗了尘心。袪了尘凡。离了尘缘。一霎时高步金阶。一霎时高步金阶。高标名姓。高坐金莲。也须知。自性的弥陀须自念。
　　迭迭叮咛嘱劝。切切弥陀悲愿。滔滔的苦海深。层层的业债牵。闹闹喧喧。轮回了千遍。早早登安养归船。时时礼古佛垂怜。逍逍遥遥。西方古路。永永住无生国里证真诠。
　　叹阎浮一戏场。笑痴人成妄想。把蜗角蝇头昼夜忙。日日里醉华堂。夜夜里恋红妆。只道是百年无恙。怎晓得霎时身丧。俺呵。世事儿。晓露春霜。一旦无常。呀把一个好人身。没在爱河波浪。
　　叹轮回苦未央。幸我佛接慈航。把净土庄严细讲详。度群迷出火坑。五浊内好凄惶。痛三途悲凉难状。愿个个。都归安养。端坐在莲华台上。俺呵。因此上为众悲伤。极口宣扬。呀。怎能彀把阎浮化成华藏。
　　急忙忙浮生如电。痛煞煞轮回千遍。浪滔滔苦海无边。一心心谁肯把弥陀念。最堪怜。无端爱欲牵。无常一到只恐风筝断。四大分离众业缠。冤愆。泥犁苦万千。悬悬。极乐慈尊眼望穿。
　　如梭岁月抛。叹百年。都被蝇蜗劳扰。少年豪气。到今日两鬓萧萧。功名枉自窥蚁穴。世事浑如梦鹿蕉。歌纤调。舞细腰。五陵裘马已寥寥。无常限。人怎逃。豪华千古伴蓬蒿。
　　叹名利把人消耗。喜彼岸今朝忽到。听言言实义皆元妙。顿觉恍开心窍。自今醒却黄梁觉。把声色豪华一笔消。修须早。莫教他阎老。出帖相邀。
　　真可叹。世间人。衣食苦。利名焦。把一个断线枯骸恋阿娇。怎晓得一朝梦醒。影儿消。好苦也。黄泉路只影萧萧。举目无聊。风流豪气。到此际。只落得。一场悲悼。
　　斜阳逝水倾。转忧深。归元未可传灯信。只是迷途镜。暗室灯。还家近。浑如良药消迷性。灯传大地应无尽惟愿流通正法门。人人尽入莲华境。

　　满庭芳一首

　　　　庄严居士
　　六十余年。片时春梦。觉来刚熟黄梁。浮华幻影有甚好风光。冷眼轻轻觑破。急翻身。蹬断丝缰。儿孙戏。从他搬演。何必看终场。青山茅一把。残生活计。别作商量。但随缘消遣。洗钵焚香。先送心归极乐。恣逍遥宝树清凉。堪悲也。回头望处。业海正茫茫。

　　怀西本愿曲

　　　　慕西氏
　　娑婆苦境终无了。愿往生极乐逍遥。觐慈尊躬聆麈教。引双亲三界同超。四恩三有次第都酬报。牢笼跳出乐陶陶。莲邦居住诚然妙。不导引身无病老。不耕织衣食丰饶。无日月。昼夜佛光普照。四时和煦。天气无寒燠。楼阁庄严皆七宝。天乐悠扬。异香缭绕。池内莲开五色花。林中供命诸般鸟。众罗汉同为道侣。诸上善尽是知交。飞行自在。十方佛国任游遨。功德水。一饮胸中块垒消。从此断除烦恼法门无量。一一研究精奥。将苦海众生度却。成就菩提道。

　　十二时颂

　　　　皇甫士坊
　　平旦寅。常时佛课在凌晨。一刻工夫十声号。能超生死出沉沦。希有法。妙难论。往生全以信为因。君能听受无疑惑。便是多生受记人。
　　日出卯。朝露易晞人易老。试将亲友细寻思。眼前多少埋芳草。要修行。须及早。一寸光阴无价宝。闲时不肯念弥陀。直待临终空懊恼。
　　日高辰。人世迁居必择邻。莫向人天求福报。寿终难免再沉沦。生忉利。作转轮。暂时快活未为真。劝君念佛求西去。永作逍遥自在人。
　　禺中巳。食时处处炊烟起。自餐饱饭自充饥。自己修持了生死。子忆母。母忆子。到底工夫全在己。弃舍身心见愿王。十万余程近如咫。
　　日南午。佛日当空目不睹。一条直路少人行。反向长途受辛苦。不谈禅。不挥麈。念念弥陀常作主。虽然身未出娑婆。栖神已在莲花土。
　　日映未。六蛇共室真堪畏。出没阎浮是几遭。多生还不分泾渭。猛回头。涤尘胄。人命无常须不讳。死字常将挂在眉。才觉西方有滋味。
　　晡时申。叹息人身似转轮。此身不向今生度更向何生度此身。休错过。莫因循。几多带角与披鳞。千佛慈悲难救度。尘沙劫数自沉沦。
　　日落酉。返照余光不悠久。堪笑愚人顾目前。死生大事君知否。臭钱财。闲茶酒赚得凡夫终日走。波波不暇念弥陀。日月到来空束手。
　　黄昏戌。一盏孤灯明夜室。上床别了袜和鞋。魂梦冥冥黑如漆。叹人身。容易失。要出轮回须念佛。无边罪障一时消。佛光皎似千轮日。
　　人定亥。富贵功名不常在。枕上黄梁梦未醒。痴情犹自忧千载。略因循。成懈怠。一息不来穷劫悔。孤负西方老愿王。遥垂金臂恩如海。
　　夜半子。净秽相形分彼此。不是娑婆苦折磨。谁肯灰心厌生死。既厌离。要知止。黄金地上乐无比。眼前烦恼为谁来。都是西方促装使。
　　鸡鸣丑。君欲往生谁掣肘。烦恼场中正好修。念佛须教心应口。离是非。无可否。几事随缘我何有。但看莲花不陆生。结根偏在泥中藕。
　　大哉净土门。至简亦至易。持名愿往生。无人不果遂凡夫根器薄。辗转生疑二。自疑积习深。宿业难捐弃。复虑念力微。胜境莫能致。不知无始来。罪性本虚伪。但能持佛名。速灭生死罪。如风扫云雾。如灯除暗昧。云暗本非真。心空涤陈秽。况此万德名。感应难思议。如石性本沉。得舟终不坠。如人犯官刑。皇恩能赦庇。佛力妙难思。自力亦奇异。勿谓念力微。念力必如意。念比金石坚。念比锋刃利。念西决生西。念佛佛必至。先圣言格言。匹夫难夺志。
　　二乘见偏空。执理而废事。遂谓无净土。心净即土义。不知心与土。非一亦非二。诸土唯心生。一心众生备。极乐心之净。娑婆心之秽。极乐是虚名。娑婆亦应伪。爱量生娑婆。念专自西去。净秽既生心。土亦随所与。譬如一轮月。映入诸水内。水清月自明。水浊月晦昧。月比本来心。水比诸世界。一心含万剎。莫作有无解。无实亦无虚。事理两无诖。

　　吕祖全书

　　　　纯阳道人
　　传家宝。扬州石天某。性喜念佛。日常不辍。偶游虎丘。至极顶。有静室。供吕祖像。梁中挂木笔一枝。其下承有沙盘。傍坐一老翁。石询设此何为翁曰。凡有疑事。我用符咒代请。祖师降此。自然判断。石默叩时常念佛有无功效。少顷。木笔忽然自动。作一判云云。末书纯阳道人。赠扬州石子天基。佩悟。
　　念佛虔诚即是丹。念珠百八转循环。念成舍利超生死。念结菩提了圣凡。念意不随流水去。念心常伴白云闲。念开妙窍通灵慧。念偈今留与汝参。

　　七期禁语念佛

　　　　无作人名
　　七日为期勿外求。向西称佛令无休。光阴易过诚堪惜。尊客临门恕应酬。
　　欲成三昧早生莲。先在当人绝外缘。口说是非增散乱。故於七日不开言。
　　克期禁语念弥陀。痛策身心莫放他。苦海深沉难自度。愿凭佛力出娑婆。
　　罪报因缘实可伤。屡遭兵火受灾殃。誓从今世逃生死。默默专求大愿王。

　　普劝念佛颂

　　西方有佛号弥陀。接引众生出爱河。诸佛同宣当谛信。临终免得见阎罗。
　　禅机不悟也无妨。只要专心念法王。但得临终生极乐。顿开佛慧妙难量。
　　不通经典念弥陀。胜过聪明智慧多。六字洪名真法界。徧收教海没淆讹。
　　欲出死生老病乡。须求佛国大慈王。弥陀本是天真父。及早思归莫暂忘。
　　乐邦慈父望娑婆。垂手殷勤十劫多。必欲此身超苦海。从今速速念弥陀。
　　幸哉幸哉实幸哉。法藏愿门正大开。极恶愚人能念佛。临终亦送紫金台。

　　诚止人情

　　自惭口过欲停声。恐负同心念佛人。午后稍谈生死事。是非长短莫开唇。
　　光阴迅速命难存。日日须防入死门。客至休谈尘世语。当称佛号莫停声。
　　色身虚假是深冤。百计安排亦枉然。老病相侵尤可畏。死时胖胀臭熏天。

　　净土偈

　　　　三峰禅师
　　不非禅律与经师。念念西方与么持。脱尽法中憎爱境。自然莲出净心池。
　　晚闻村哭夜闻歌。世事无凭变幻多。歌哭两忘心自净。单单一句古弥陀。
　　一声烟篴倚牛肩。草色青黄过一年。牧得寸心归净土。白牛无鼻不须牵。
　　世事骈阗老未休。飘萧白发尚驰求。处阴身共影俱歇。一句弥陀是彻头。
　　一日若真前后断。终身不念也相应。临终不待寻人助。自有莲花脚下迎。

　　莲宗宝鉴

　　　　白乐天
　　极乐世界清净土。无诸恶道及众苦。愿如我身老病者。同生无量寿佛所。

　　乐邦文类
　　神栖安养赋

　　　　永明禅师
　　弥陀宝剎。安养嘉名。处报土而极乐。於十方而最清。二八观门。修定意而冥往。四十大愿。运散心而化生。尔乃毕世受持。一生归命。仙人乘云而听法。空界作呗而赞咏。紫金台上。身登而本愿非虚。白玉毫中。神化而一心自庆。详夫广长舌赞。十剎同宣。但标心而尽契。非率意而虚传。地轴回转。天华散前。一念华开。见佛而皆登妙果。千重光照。证法而尽厕先贤。考古推今。往生非一。运来而天乐盈空。时至而异香满室一真境内。现相而虽仗佛威。七宝池中。睹境而皆从心出。故知圣旨难量。感应犹长。变凡成圣而顷刻。即迷为悟而昭彰。探出仙书。真是长生之术。指归净剎。永居不死之乡。更有出世高人。处尘大士。焚身燃臂。以发行。挂胃捧心而立轨。仙乐来迎而弗从。天童请命而不喜。或火烈山顶。光明镜里。绝闻恶趣之名。永抛胎狱之鄙。眼开舌固而立验。牛触鸡[舀*鸟]而忽止。处铁城而拒王敕。须徇丹心。坐莲台而赖佛恩。难抛至理。其或诽谤三宝。破坏律仪。逼风刀解体之际。当业镜照形之时。忽遇知识。现不思议剑林变七重之行树。火车化八德之莲池。地狱消沉。湛尔而怖心全息天华飞引。俄然而化佛迎之。慧眼明心。香炉堕手。应谶而莲华不萎。得记而宝林非久。奇哉佛力难思。古今未有。

　　禅净四料简

　　有禅无净土。十人九错路。阴境若现前。瞥尔随他去。无禅有净土。万修万人去。但得见弥陀。何愁不开悟。有禅有净土。犹如戴角虎。现世为人师。当来作佛祖。无禅无净土。铁床并铜柱。万劫与千生。没个人依怙。

　　赞永明智觉禅师

　　　　西湖居士李济
　　七返俱拈净土阄。毕生不退事精修。神栖安养因成赋。堪以慈容挂九幽。

　　画阿弥陀佛像偈(并序)

　　　　东坡居士苏轼
　　钱塘元照律师。普劝道俗。归诚西方极乐世界。眉山苏轼。敬舍亡母。蜀郡太君程氏簪珥。遗物命匠胡锡。画阿弥陀佛像。追荐冥福。以偈颂曰。
　　佛以大圆觉。充满十方界。我以颠倒想。出没生死中。云何以一念。得往生净土。我造无始业。一念便有余。既从一念生。还从一念灭。生灭灭尽处。则我与佛同。

　　娑婆苦

　　　　白云法师
　　子喜观警策言句。今将娑婆苦六首。添人。愿与同病人共之。
　　娑婆苦。长劫受轮回。不断苦因离火宅。祇随业报入胞胎。辜负这灵台　朝又暮。寒暑急相催。一个幻身能几日。百端机幻衮尘埃。何得出头来。
　　娑婆苦。身世一浮萍。蚊蚋睫中争小利。蜗牛角上窃虚名。一点气难平　人我盛。日夜长无明。地狱尽头成队入。西方无个肯修行。空死复空生。
　　裟婆苦。情念骤如风。六贼村中无暂息。四蛇箧内更相攻。谁是主人翁　无慧力。爱网转关笼。一向四楞低搭地。不思两脚欲梢空。前路更悤悤。
　　娑婆苦。生老病无常。九窍腥臊流秽污。一包脓血贮皮囊。争弱又争强　随妄想。耽欲更荒唐。念佛看经云着相。破斋毁戒却无妨。祇恐有阎王。
　　娑婆苦。终日走尘寰。不觉年光随逝水。那堪白发换朱颜。六趣任循环　今与古谁肯死前闲。危脆利名才入手。虚华财色便追攀。荣辱片时间。
　　娑婆苦。光影急如流。宠辱悲欢何日了。是非人我几时休。生死路悠悠　三界里。水面一浮沤。纵使英雄功盖世。祇留白骨掩荒丘。何似早回头。

　　示陈行婆颂(并序)

　　　　慈辩法师
　　行婆见师。师问修行许久。婆称修行多年。师问曾见阿谁。婆称多见善知识。师问如何指示。答曰。直截根源。也不看经。也不念佛师云错了也。因为说法。婆既信服。遂示以二颂。
　　直截根源不用修。算来此语少来由。会须把本逃生死。念念弥陀勿外求。
　　念佛看经是本程。须信从来水是氷。但向根源深体究。声声提起甚分明。

　　劝修净业颂

　　　　大智律师
　　闻说西方最易求。万缘从此一时休。轮珠迭足圆蒲上。祇与弥陀作底头。

　　化导念佛颂

　　　　清照律师
　　释迦如实赞西方。依正超伦意已彰。信愿持名无别想。声声心住白毫光。
　　四字鸿名金口宣。功成唯在我心坚。神方简易真希有。一脱忻然处宝莲。

　　念佛心要颂(并序)

　　　　草庵法师
　　释迦如来。说阿弥陀佛是法界身。天台智者又言实相为体凭兹二说。以为心要。则十万亿剎。若临明镜矣。聊成拙颂。自印其心。或有知音。能随喜否。
　　无边剎海海涵空。海空全是莲华宫。莲宫周徧徧空海。空海独露弥陀容。阿弥陀佛不生灭。难觅难拈水中月。绝非离句如是身。如是感通如是说。我与弥陀本不二。妄觉潜生忽成异。从今扫尽空有尘。父子天然两相值。誓修三福勤六念。身口意业无瑕玷。我今以此念弥陀。不见弥陀终不厌。

　　劝世念佛颂

　　浮世生身事若何。犹如春燕垒巢窠。波波役役营家计。不如随分念弥陀。
　　文章俊辩应高科。朱紫荣身意气多。官高谁免无常至。不如方便念弥陀。
　　飞枪走射势难过。骏马骑来疾似梭。力敌万夫输老病。不如习善念弥陀。
　　富贵资财不厌多。朝昏计算恐差讹。忧烦不觉头如雪。不如知足念弥陀。
　　音声清响善讴歌。一曲新词格调和。直饶唱得行云坠。不如净口念弥陀。
　　柳眉星眼赛姮娥。玉体时新着绮罗。华容只可长年少。不如及早念弥陀。
　　棋夸敌国智谋多。打劫争先在切磋。光阴一半因兹废。不如端坐念弥陀。
　　商人经纪最奔波。远地他方到处过。江湖风浪危中险。不如归去念弥陀。
　　惯会公方损陷他。巧装词讼逞喽啰。家财渐破招人怨。不如省事念弥陀。
　　杀业冤家渐积多。将何词理见阎罗。教君一路超生法。不如知悔念弥陀。

　　怀安养故乡诗

　　　　栌庵法师
　　西方真净本吾家。今忆归程十万赊。客路伶俜都已困。风尘孤苦最堪嗟。七重树耸千般乐。八德池深四色华。莫怪近来乡梦切。奈何荣辱事无涯。
　　昔年容易别琼楼。本也无心作远游。岂意而今发垂雪。片怀长挂月西钩。枕中忍听思归鸟。槛外频惊落叶秋。一炷檀烟一声磬。等闲遥望泪横流。

　　怀西方诗

　　　　可旻法师
　　已知今是昔何非。深掩柴门到落晖。竹尾轻摇新月上。帘腰半卷宿云归。山林气味盈怀抱。松栢香烟满布衣。片石蒲团长宴坐。寸心西趁落霞飞。
　　西指西瞿更向西。向西西去有招提。华开菡萏光无夜。地布瑠璃莹绝泥。风动法音强八咏。池流德水胜双溪。临终但得超生去。九品从教低处低。

　　净土咏史

　　　　西湖居士李济
　　能仁现秽取娑婆。折摄刚强方便多。横截爱河无别法。唯教专志念弥陀。
　　古往今来浩劫波。二轮迭运急如梭。循环六趣无休歇。不解西归奈尔何。

　　怀净土诗

　　　　明本禅师
　　念佛须期念到头。到头和念一齐收。娑婆苦海风涛静。稳泛乐邦红藕舟。
　　人问五欲事无涯。利锁名强割不开。若把利名心念佛。何须辛苦待当来。
　　为存爱见起贪瞋。埋没黄金丈六身。今日幸然归净土。不应仍旧惹风尘。
　　要将秽土三千界。尽种西方九品莲。仔细思量无别术。只消一个念心坚。
　　七重密覆真珠网。三级平铺码碯阶。安养导师悲愿切。遥仲金臂接人来。
　　寄语娑婆世上人。要寻归路莫因循。银山铁壁如挨透。千叶莲花别是春。
　　才要归家即到家。何须特地起咨嗟。门前大路如弦直。拟涉思惟路便差。
　　势至曾参日月光。教令存想念西方。自从亲证三摩地。不离慈尊左右傍。
　　清旦黄昏礼忏摩。低头泣告老弥陀。轮回六趣知多少。誓欲今番出网罗。
　　老来念佛正相当。去日无多莫暂忘。南无阿弥陀六字。是名越苦海慈航。
　　尽道少年难念佛。我云年少正相当。看他八岁龙王女。掌上神珠放宝光。

　　和渊明归去来兮

　　　　给事冯檝
　　归去来兮。莲社已开胡不归。念吾年日就衰迈。况世态之堪悲。想东林之遗迹。有先贤之可追。趁余生之尚在。悔六十之前非。如新沐之弹冠。类浴罢而振衣。涤尘垢以趋洁。造妙道之离微。顾瞻前路。归心若奔。入慈悲室。登解脱门万境俱寂。一真独存。炉香满炷。净水盈樽。望西方以修观。祈速睹於慈颜。入念佛之三昧。觉身心之轻安。超九莲之上品。闭六趣之幽关。会精神於正受。杜耳目之泛观。俟此报之云尽。指极乐而径还循宝树以经行。践华园而盘桓。归去来兮。唯净土之可游。念阎浮之浊恶。舍此土而何求。喜有寿之无量。曾何苦以贻忧。与上善人同会。友补处为朋俦。池具七宝。黄金为舟。地平布於瑠璃。无高下之坑邱。乐音起於风树。佛声发於水流。闻者咸念三宝。忻尘缘之自休。已矣乎。人生如梦。能得几时。胡为名利之萦留。此一报看尽兮。将焉之。浮世皆幻境。乐土真佳期。布莲种於池内。长念佛以培耔。冀临终时而佛迎。垂叙别而留诗。从此地地增进。决证菩提何用疑。

　　拟渊明归去来

　　　　幻住居士仼彪
　　归去来兮。西方净土誓依归。既出离五浊之生死。亦怙恃三圣之慈悲。嗟人生之幻化。怃急景以难追。悟世缘如昨梦。悼既往已皆非。逮衰年以学道。类大寒而索衣。悔青春之放逸。误白业以亏微。三途苦趣亿劫迷奔。如何解脱。有大法门。疑之则远。信之斯存。谁其尸之。弥陀世尊。舒玉毫之色相。晃紫金之容颜。蔽诸来之大众。显须弥之金山。是以戒须坚持三聚。斋则勤修八关。加十念以精进。庶礼足而谛观。幸人身而不尔。犹宝所而空还。虽圣凡之超绝。喻水月以何难。归去来兮。西方净土多胜游。宝树罗网出妙音。天衣纯陀不用求。但受诸乐之极。永无众苦之忧。我弥陀世尊。四十八愿度众生。百千三昧顿熏修。於宏誓海。乘大愿舟。更无波旬魔怨。但有声闻比丘。聆变化之众鸟。演法音而宣流。观音势至坚固力。接引行人无时休已矣乎。末法众生多弊恶。诸苦境界叵淹留。归去来兮。兜率终有堕。龙华未可期唯有极乐国土。功德庄严如此。光色莲华开九品。清净海众待多时。但办信心不退转。决定往生无可疑。

　　追和渊明归去来辞(并序)

　　　　拙庵禅师
　　拙庵野夫。抱疾林下。一日少闲。试取陶渊明归去来兮辞读之。不觉释卷而长叹。盖与予怀。异世而同辙也。渊明乃一俗士尔。贫苦非不迫切。尚且轻五斗粟。不忍折腰於乡里小儿。自免去职。乐赋归欤。况释氏子。为解脱故而求出家。返奔走於尘域而不知止。不为渊明羞乎。予素以安养为故乡。欲述鄙怀以自勉。辄追和高韵。览者幸无以效颦见诮。亦各言其志也。丁酉季秋望日书。辞曰。
　　归去来兮。回首故乡何日归。觉寒来而暑往。劳梦寐以含悲。昔偶尔而为别。今悔之而莫追。望莲池之胜友。实负媿而知非。嗟几生之漂泊。失系珠於内衣。旋深思而猛省。何节操之卑微。欲归便归。一志西奔。长生不死。众妙之门。唯心本具。真性常存。弃捐周鼎。返认匏樽。空受赐於华屋。遂孛戾於慈颜。慨众苦之迫切。必去危而就安。虽无适而不可。奈客路之间关。托二八之妙境。入正受而遐观。忽全心而发现。喜合浦之珠还。混尘剎之净秽。随足处以盘桓。归去来兮。谢绝於外游。且毁形而坏服。唯解脱之是求。曷区区而逐物。恬然而弗以为忧。丧自家之珍宝。抛祖父之田畴。方饥绝粮。欲济沉舟。曾流俗之不若。夫是之谓比丘。苟闻义而不徙。盖寻源而挹流。照万缘之寂寂。藏六用之休休。已矣乎。人生变化同四时。天边日月无少留。不自为计将安之。有生必有死。百年谁与期。宜寸田以耕耨。频爱草以耘耔。结庐山之净社。咏楂庵之新诗。送心想於落日。倐如羽化断无疑。

　　净土诗

　　　　可旻法师
　　家居常寂本优游。来执鱼竿苦海头。直待众生都入手。此时方始不垂钩。
　　四色莲华间绿荷。一莲华载一弥陀。莫疑净土程途达。日日人生雨点多。
　　行树阴阴布七重。宝华珠网共玲珑。百千种乐俱时作。天雨曼陀散碧空。
　　六方诸佛说诚言。舌相三千广赞宣。池上托生莲九品。未知生向那枝边。
　　但得莲中托化来。从教经劫未华开。华中快乐同忉利。不比人间父母胎。
　　乐邦清净本吾家。既有归期岂惮赊。行计会须勤策进。淹留无虑在天涯。
　　混然凡圣本同途。一点灵明体一如。只为妄情随物转。至今颠倒未逢渠。
　　经赞弥陀愿力强。劣夫为喻从轮王。四天一日行周徧。西去应非道路长。
　　徧看玉轴与琅函。苦劝劳生脱世凡。净土好修还不肯。莫教披却有毛衫。
　　暮鼓晨鸡不住催。逡巡容貌变衰颓。莫言白发浑闲事。总是无常信息来。

　　折疑论
　　通相

　　　　肃宗皇帝
　　貌陋仁心古圣人。混元造化定初分。蛇身大皡开天祖。牛首神农治世君。舜目重瞳怀道德。尧眉八彩有功勋。非常行状非常德。莫谤如来金色身。

　　论孝

　　出家行孝异寻常。须发蠲除未毁伤。泰伯文身称至德。荆轲殒命号忠良。比干剖腹剜心死。芥子焚躯抱树亡。仁义盖由方寸造。形服改变碍何妨。

　　评议

　　野人冷眼笑王侯。跪拜衣冠并不修。大皡裸形并跣足。神农露顶又髼头。汉王问道归何尚。尧帝尊贤敬许由。若论纳僧生计事。青山绿水自悠悠。

　　殊见

　　虚空法界总包罗。水鸟山花漏泄何。智者了然心洒落。愚徒迷昧意蹉跎。悠悠琴韵知音少。壤壤巴歌和众多。奉劝世间邪见子。收心早早念弥陀。

　　言符

　　释道儒流一化风。休分南北与西东。五常五戒何曾异。三果三归本自同。老子掌中明至理。达磨面壁显真空。时人不解源流意。是是非非甚日穷。

　　总颂

　　历代名儒颂佛章。始知西域教非常。摧邪显正张天觉。舍伪从真白侍郎。谤佛篇中无吕杜。传灯录上有苏黄。聪明更有过先哲。优劣心中自揣量。

　　灵峰宗论

　　　　藕益大师

　　阿弥陀佛像赞

　　一指光。周法界。十念成。皆自在。感应道交。生佛无碍。讨甚自性弥陀。只此岂属心外。
　　诸佛正徧知海。不离众生心想。是故眼见耳闻。尽是弥陀声像。痴人舍此别求。唤作法身向上。谁知弃有觅空。一体无端成两。若知两既不存。毕竟一何须尚炽然礼拜称名。即是超方伎俩。

　　净社铭

　　持戒为本。净土为归。观心为要。善友为依。

　　戒心戒方铭

　　悔过不如防过。惜福尤宜积福。佛法深妙无穷。切勿自弃自局。若要熟处渐生。先须生处渐熟。

　　赠戒珠(有序)

　　戒珠禅兄。凤阳天长马氏子。刲股救父。剖肝救母。迨二尊谢世。遂雉染。愿入予净社。拈此。
　　毗尼禅观互庄严。携手同归极乐天。赢得孝思为行本。戒珠朗握照三千。

　　警邃征

　　日照纸窗明。蓦然起悲思。但有好顺人。曾无刚烈志。犹如彼痴蝇。只向窗前滞。不肯猛回头。云何得出世。

　　净土偈(有序)

　　博山禅师。拈净土偈。每云净心即是西方土。盖以因摄果也。读者不达。遂至以理夺事。几成破法。予触耳感怀。每拈西方即是唯心土。俾以事扶理。聊附补偏救弊之职云。
　　西方即是唯心土。无上深禅不用参。佛向念中全体露。更生疑虑太痴憨。
　　西方即是唯心土。未识西方岂识心。逝子谬希圆顿解。拾将落叶作黄金。
　　西方即是唯心土。拟拨西方理便乖。极乐一尘同剎海。假饶天眼未知涯。
　　西方即是唯心土。土净方知心体空。一切境风犹挂念。云何妄说任西东。
　　西方即是唯心土。莫把唯心旨趣诬。迷悟去来元藏性。谩言平等却成迂。
　　西方即是唯心土。慧日高悬第一机。事理双融真净业。现前何法不玄微。
　　西方即是唯心土。未到西方真可危。夙障已如波浪涌。那堪新孽又相随。
　　西方即是唯心土。离土谈心实倒颠。念念总皆归佛海。何须重觅祖师禅。

　　示用恒剃发

　　明心好向三皈始。立志还从五戒先。勤苦不辞成福聚。诵持无阙悟灵源。

　　示宝所

　　着有落人天。着空堕三恶。惟有西方土。超出有无缚。炽然求往生。莫复存疑想。介尔才踌踟。偏邪见日长。

　　赠若云

　　尽说乘为急。谁知戒不迂。缶缾难贮乳。鱼目岂成珠。剎海遵遗教。朝宗向乐都。净因期其勖。力挽末时趋。

　　示初平发心

　　莫谓菩提心难发。屠刀放下立成佛。莫谓菩提心易发。杯水岂停鼎内沸。欲明旷劫大因缘。先把生平怀抱拂。眼前活计若关情。本地风光终受屈。劝君速发难发心。为仁由己非由物。

　　示涵宏

　　欲求出世慧。先断世间愚。身界元非实。根尘性本无。闻思宜自勖。名利不堪娱。念莫驰情境。躬恒慎所趋。三归知究竟。十戒握机枢。和忍成心德。精勤作胜谟。持经神在定。忆佛智能孚。曳转从前履。超登最上衢。

　　警初平

　　末劫修行。少成多殆。慎勿师心。硬作主宰。观色察言。如临如在。谦恭牧己。毋思露彩。但省我非。不念人罪。八喻铭心。恒观法海。虚矫未除。真味斯馁。

　　示戒明

　　慢为功德贼。勤为善法王。福水慧舟楫。无水舟不行。欲求真实慧。莫从口耳商。苦志劳筋骨。大任乃克将。福至心忽开。妙义能顿彰。深造既自得。世智谁可量。

　　胡劳叹

　　为问丈夫儿。胡劳发浩叹。娑婆木苦空。理欲原氷炭。矢作奇男子。空行已惊惮。况复魔网稠。触处皆危难。冥冥三界中。何时夜方旦。所以出世宾。每勤如幻观。岁寒松柏荣。炉炽金聚灿。逆境是良师。止贵衷不乱。坐断生死情。当处即彼岸。放下祖生鞭。拈起秦时钻。为问丈夫儿。胡劳发浩叹。

　　赠顶瞿师掩关念佛

　　阿弥陀佛声历历。自他共离不可觅。是心作佛是心是。炽然感应真空寂。蓦直归来莫问津。无明睡里轰霹雳。醒来扪枕笑呵呵。梦堕大河谁实溺。梦时非堕醒非超。一任凯风同奏绩。髻珠解处绍功成。内外空争庶与嫡。无生曲里明月寒。白牛背上吹横笛。

　　和陈非白

　　严冬落木转凄凄。积雪平铺茅屋低。举世相看同败北。几人能解早归西。晨朝共觐慈悲父。饭后还要法喜妻。消尽劫波生死梦。浑然六字是全提。

　　赠耦西

　　善财初发意。百城方尽南。一见普贤后。始知西更湛。十愿导其往。深禅不用参。弥陀法界藏。介尔一念含。六字声历历。皎月澄寒潭。未识岐涂苦。那知此道甘。

　　五戒歌示憨月

　　受戒易。守戒难。莫将大事等闲看。浮囊渡海须勤护。一念差池全体残。理胜欲。便安澜。把定从来生死关。任他逆顺魔军箭凛凛孤怀月影寒。大杀生。大慈仁。物我一体如长春。蠕动蜎飞佛性等。贤愚贵贱无疎亲。不偷盗。充义奥。正直清廉明节操。心外无法可当情。菩提性具非他造。不淫欲。梵行笃。身心皎洁同珠玉。泰山乔岳立清风。等闲超出娑婆狱。不妄语。诚相与。广长舌相昏涂炬。矢口千金敌国钦。九界同归作洲渚。不饮酒。离群丑。智慧照明狮子吼。衣里圆珠岂更忘。免得亲翁再苦口。三归五戒果精明。观音势至为师友。

　　示马光世

　　未知个事难得知。已知欲忘亦不易。忘却威音那畔底。今时方显头头是。着衣吃饭弄神通。剑树刀山任游戏。念弥陀算珠记夫。妇知能第一义净。秽两忘仍历然。法界分明无碍事。一念圆彰四土严。三身顿证惊长寐。信得真。见得至。步步脚跟都着地。以兹自觉觉众生。大知光明照十世。

　　偶成

　　少年逐队各欢呼。独坐孤峰万虑枯。愧有一端情未瞥。强将残羽覆新雏。

　　丙戌生辰骤雨初霁偶成

　　四十不闻道。五十犹空老。纵满百年春。奚足称寿考。岁岁此日生。此生何日了。法门小比丘。律行多未晓。说时似惺惺。用时仍颠倒。数悔复数违。嗟哉恒痛抱。所恃格外慈。示我三昧宝。随分度余晖。雷雨还晴皎。

　　灵奕生日以偈示之

　　有德即有福。无瞋即无祸。心宽寿自延。量大智自裕。应思老头陀。愿居众人后。破衲以遮身。持钵度贫陋。

　　示豁一

　　华严圆顿经王。普贤法界宗主。十愿导归极乐。便是玄极微旨。若更别扣祖关。都是奴仆婢使。果然奇特丈夫。卓信心作心是。念念相应不差。岂肯水中渴死。瞬息旋转万流。一句弥陀到底。

　　示宝树

　　修行无巧法。只要生死切。谛观百年身。露电同生灭。千古大圣贤。皆从一念决。一念识重轻。群妄自超越。事不益真修。何能强屑屑。心逸乃日休。心劳乃日拙。六字大经王。勤诵无休歇。能念所念本无二。炽然能所相交彻。譬如万里净无云。百千江渎一轮月。不是渠兮尽是渠。非亲疎处难分别。

　　病中口号

　　夏病不知暑。冬病不知寒。夜长似小劫。痛烈如刀山。人间尚复尔。何况三涂间。归命大慈父。早出娑婆关。

　　大病初起求生净土

　　阎浮百苦镇煎熬。赖有摩提路匪遥。六字洪名真法界。一声凡念海全潮。浊流寸寸清珠映。暗室尘尘宝炬招。千古东林风未坠。不须方便自横超。
　　久向阿弥誓力深。浮生无奈染相侵。闻声见色多忘念。计后思前转昧心。痛极色声缘自断。病危前后影方沉。孤明六字全提出。百兽群中师子音。
　　乾慧初乾业未枯。病深无计可支吾。称名不异儿号乳。忏罪何殊囚伏辜。乍庆此时方得主。更惭历劫枉成通。丁宁法侣勤相助。共解轮王髻里珠。
　　持名真实是单传。念念圆成深妙禅。能所本来无二体。果因交彻即重玄。广长舌相坚真信。周徧身光结法缘。大事分明唯此事。同仁共策祖生鞭。

　　莲航橹唱

　　　　祖观大师
　　握算持筹。甘为儿孙作马牛。红粟仓中朽。珠玉量成斗。(嗏。)阿堵满床头。死时空手。多念弥陀好带要缠走。因此劝富户钱翁早早修。
　　蒙袂低头。衣食艰难苦不周。粗粝聊充口。百结鹑衣。肘。(嗏。)今世为贫忧。来生依旧。欲免饥寒。早向西方走。因此劝贫苦穷人早早修。
　　疾病堪忧。枕席呻吟泪暗流。痛苦谁能救。方药无人授。(嗏。)四大本疮瘤。暂时不久。无上医王。我佛遥垂手。因此劝痛苦颠连早早修。
　　霜雪盈头。老态颓唐出入愁。骨节枯枝朽。面貌龟文皱。(嗏。)风烛一朝休。无常早候。十念临终。应悔蹉跎久。因此劝年老龙锺早早修。
　　饤坐风流。如水韶光一霎留。卫玠丰姿秀。宋玉才华富。(嗏。)莫唱少年游。几人皓首。莲社追随。添个忘年友。因此劝年少儿郎早早修。
　　皓齿明眸。二八娇娥住画楼。羞把鸳鸯绣。未结鸾凰耦。(嗏。)红粉泣香邱。美人无寿。离欲婆须。好作华严友。因此劝弱女红闺早早修。
　　恩爱绸缪。鸿案相庄情意投。帐饮交杯酒。衣结同心扣。(嗏。)大限忽临头。鸳鸯分走。极乐同生。万劫长相守。因此劝夫妇同心早早修。
　　同室戈矛。鱼水夫妻作怨雠。薄幸郎心负。诟谇闻中冓。(嗏。)枉结凤凰俦。今成怨耦。八德池中。好种同心藕。因此劝反目夫妻早早修。
　　燕子高楼。节操氷霜咏柏舟。黄鹄伤无耦。只景青镫。守。(嗏。)绰楔姓名留。芳徽不朽。高筑怀清。争比莲台久因此劝寡女孤孀早早修。
　　禾黍油油。辛苦农夫望有秋。终岁勤田亩。粒米难沾口。(嗏。)旱潦不胜忧。凶荒常有。熟念弥陀。耘去心田莠。因此劝南陌农夫早早修。
　　负贩营求。赤日当天血汗流。叫喊沿街走。专望谋升斗。(嗏。)微利逐蝇头。饥寒入口。荷担如来。净土生涯富。因此劝负贩谋生早早修。
　　银烛摇歌帐。珠帘卷翠楼。看花切莫逞风流。一被黄蜂螫手便堪愁。　欢事镫前梦。韶华水上沤。探春争唱少年游。试看白杨树下土馒头。
　　世人多说西方好。西方有路人难到。我佛忒多情。丁宁劝往生　劝君君不信。只为西方近。生死忽然临。弥陀何处寻。
　　起念当知。念起如是。既要托莲胎。如何念念造轮回。该不该。该不该。
　　万劫千生空铸错。只为因循误。火宅炎炎休更住。生也是千般苦。死也是千般苦　百岁光阴同薤露。死后归何处。算除了往生无别路。好也要西方去。反也要西方去。
　　冬前白菜春前荠。山厨自有真滋味。贪箸口头腥。冤家债不清。　长斋无别诀。只要饥时吃。村舍过荒年。家家断午烟。
　　剃发披缁。法门游戏。多生幸结香缘。谈玄说妙。争肯受人瞒。只念弥陀六字。作斋公应胜狂禅。西方路不离当处。一念未生前　他乡流浪久。弥陀念我。望眼将穿。幸还家有日。早办腰缠。多少天伦乐事。聚莲台骨肉团[囗@恋]。回头望。浮生扰扰。苦海正无边。
　　笑傲烟霞。讨论桑麻。辟荒田多种梅花。白甘淡泊。不爱奢华。但土墙匡。草亭子。竹篱笆　老树槎丫。破屋[奇*ㄆ]斜。掩禅关。不到人家。萧闲风味。枯寂生涯。且自打钟。自扫地自煎茶。
　　鸦陈斜阳雁背新霜。渐农家早稻登场。林间宴息。水际倘徉。看枫欲丹。苹已白。菊初黄　日用寻常。空费商量。甚来由。急急忙忙。粗茶淡饭。溷过时光。有一函经。一缾水。一炉香。

　　劝念佛歌

　　　　吴笑拈先生
　　上有老。下有小。是可忧。忧之无益念佛好。
　　衣要暖。食要饱。是可忧。忧之无益念佛好。
　　利空虚。名潦倒。是可忧。忧之无益念佛好。
　　祸难堪。福难保。是可忧。忧之无益念佛好。
　　甫长大。旋衰老。是可忧。忧之无益念佛好。
　　离别多。欢会少。是可忧。忧之无益念佛好。
　　水火侵。盗贼扰。是可忧。忧之无益念佛好。
　　暑去迟。寒来早。是可忧。忧之无益念佛好。
　　恶业缠。病魔绕。是可忧。忧之无益念佛好。
　　生劳碌。死苦恼。是可忧。忧之无益念佛好。

　　云栖诗偈

　　　　莲池大师
　　恩重山邱。五鼎三牲未足酬。亲得离尘垢。子道方成就。(嗏。)出世大因由。凡情怎剖。孝子贤孙好向真空究。因此把五色封章一笔勾。
　　凤侣鸾俦。恩爱牵缠何日休。活鬼乔相守。缘尽还分首。(嗏。)为你两绸缪。披枷带杻。觑破冤家各自寻门走。因此把鱼水夫妻一笔勾。
　　身似疮瘤。莫为儿孙作远忧。忆昔燕山窦。今日还存否。(嗏。)毕竟有时休。终归无后。谁识当人。万古常如旧。因此把桂子兰孙一笔勾。
　　独占鳌头。慢说男儿得意秋。金印悬如斗。声势非长久。(嗏。)多少枉驰求。童颜皓首。梦觉黄梁。一笑终无有。因此把富贵功名一笔勾。
　　富比王侯。你道欢时我道愁。求者多生受。得者忧倾覆。(嗏。)淡饭胜珍馐。衲衣如绣。天地吾庐。大厦何须构。因此把家舍田园一笔勾。
　　学海长流。文阵光芒射斗牛。百艺丛中走。斗酒诗千首。(嗏。)锦绣满胸头。何须夸口。生死跟前。半字不相救。因此把盖世文章一笔勾。
　　夏赏春游。歌舞场中乐事稠。烟雨迷花柳。诗酒娱亲友。(嗏。)眼底逞风流。苦归身后。瞬息光阴。懡[怡-台+罗]空回首。因此把风月情怀一笔勾。

　　劝修四料简

　　作福不念佛。福尽还沉沦。念佛不作福。入道多苦辛。无福不念佛。地狱鬼畜群。念佛兼作福。后证两足尊。

　　示广位

　　病从身生。身从业生。不造诸业。祸消福增。娑婆念佛。极乐标名。一心不乱。上品位登。

　　题涅盘堂(有序)

　　真歇了禅师。有涅盘堂诗一律。凄惋警切。令人悲感兴起。予乃续成四律。置之堂中。未必非病僧药石云。

　　原作

　　访旧论怀实可伤。经年独卧涅盘堂。门无过客窗无纸。炉有寒灰席有霜。病后始知身是苦。健时多半为人忙。老僧自有安闲法。八苦交煎总不妨。

　　今和

　　幻质宁知有败伤。举头惊倒涅盘堂。一生尽也残更梦。万虑灰来皎日霜。过去业多心主乱。前趋路险脚跟忙。而今欲问安闲法。临渴开池事已妨。
　　徒入空门最可伤。涅盘今是试僧堂。炎烧五内鱼游釜。痛切诸根草被霜。独抱痴禅成底事。旁修外术枉千忙。人人道有安闲法。争能临行一句妨。
　　脱体无依绝毁伤。沉疴终日自堂堂。心灯破暗明如月。慧剑降魔凛似霜。药病两非何足辩。死生双幻不顺忙。从谁更觅安闲法。才说安闲便有妨。

　　除夕上堂

　　六字真经摄义多。总持一似唱也娑。自从蓦直西方去。闲杀台山指路婆。

　　七笔勾

　　玉貌娇柔。自古风流不到头。粉黛罩骷髅。倾刻鸡皮皱。(休。)同埋黄土空回首。生死堪忧。金枝玉叶同尘垢。因此把美丽华容一笔勾。
　　鸾凤同俦。恩爱情深终有休。伉俪非长久。欢合难同寿。(休。)无常一到终分手。缘尽难留。欢娱梦里曾知否。因此把夫妇情深一笔勾。
　　子爵孙侯。御敕王封得意秋。种福难生受。荣诰非长久。(休。)黄齑布衲随缘守。前生种就。一切都是今生受。因此把子贵孙贤一笔勾。
　　画阁琼楼。高卷珠帘乐有休。铜雀台存否。金谷园无有。(休。)茅檐草舍安心守。蝴蝶梦游。醒来原是空空构。因此把朱户高堂一笔勾。
　　美味珍馐。杀孽冤冤报未休。滋味下咽喉。转眼成仇宼。(休。)冤家相遇谁来救。淡饭无忧。油锅汤镬因人构。因此把美味嘉肴一笔勾。
　　世事空浮。积玉堆金终也休。罗绮千箱构。珠宝难延寿。(休。)眼前耀目虚消受。件件空忧。徒添烦恼成乌有。因此把玉帛衣珠一笔勾。
　　急早回头。病老临身未可修。不必抛家走。心净原离垢。(休。)弥陀一句时时究。生死关头。临终佛引西方走。因此把世念尘情一笔勾。

　　语录

　　　　省庵法师

　　示禅者念佛偈

　　一句弥陀。头则公案。无别商量。直下便判。如大火聚。触之则烧。如太阿剑。撄之则烂。八万四千法藏。六字全收。一千七百公案。一刀斩断。任他佛不喜闻。我自心心忆念。请君不必多言。只要一心不乱。

　　念佛警策

　　生死难脱。轮回难避。净念难纯。妄心难制。勿学虚头。勿谈杂语。奉劝诸人。切莫容易。

　　警世偈

　　茫茫大梦中。长夜谁能寤。反恋梦中欢。将醒还重做。做得不如前。一错是百错。做得胜如前。依然空懡[怡-台+罗]。造了梦中业。从苦又入苦。劝君早回头。直走西方路。万缘都放下。勤修净业课。日夜望还乡。一心求觉悟。

　　阿弥陀佛像赞

　　南无阿弥陀。何人不知念。虽念不相应。母子难相见。行住及坐卧。时将此心敛。念念自相续。念来成一片。如此念弥陀。弥陀自然现。西方决定生。终身无转退。

　　寸心斋铭

　　尊客相逢。勿谈世谛。寸香为期。唯道是语。不近人情。不拘俗礼。知我罪我。听之而已。

　　东铭

　　父母生汝。师友成汝。汝今负恩。不孝不悌。佛念未纯妄心未制。汝即地狱。地狱即汝。

　　厕室铭

　　大小便时。毋忘正念。九孔常流。此身可厌。何当弃舍莲胎转变。念念弥陀。西方定现。

　　劝修净土诗

　　我教原开无量门。就中念佛最为尊。都融妄念归真念。总摄诸根在一根。不用三祇修福慧。但将六字出乾坤。如来金口无虚语。历历明文尚具存。
　　瑠璃地上绝尘埃。晏坐经行亦快哉。锦绣织成行树叶。丹青画出众楼台。漫空华雨诸天下。徧界香云大士来。何处忽生新佛子。芙蓉又见一枝开。
　　土净能令心自空。无边妙色现其中。千灯互照身光映。十镜交辉佛土融。珠网重重悬宝树。天童历历在华宫。龟龄鹤算浑闲事。直得虚空寿量同。
　　称性庄严非外得。天然果报自无穷。一尘徧入诸尘里。万法全收一法中。华映玉池人倒影。身游佛国地俱空。色心依正原无碍。但得情忘境自融。
　　彼方殊胜事无穷。依正由来总不同。刬尽青山铺碧玉。收乾沧海出虚空。法音自演风柯里。妙义平宣水鸟中。诸佛众生同一体。互相周徧尽圆融。
　　净土因何独指西。要令心念有归栖。一门入后门门入。初步迷时步步迷。直就下凡阶上圣。不离烦恼证菩提。莲华胜友应相待。何日归来手共携。
　　如来本愿非虚诳。称我名皆到此中。莫患棘墙无客住。只愁枷锁几时空。百川归海水宁溢。万国朝王地岂穷。易往无人真可惜。不知何事恋樊笼。
　　人传天竺是西方。(世传西方去此十万八千里。是错认五天竺国为西方也)天竺支那在足傍。(天竺人呼东土为支那。天竺支那同在南瞻部洲。足迹可到)莫向泥途分净秽。(同居五浊。宁分净秽)休从火宅辨炎凉(同居三界。奚别苦乐)三千世界非吾土。(四大部洲。须弥山。六欲天各满一千名小千世界。千个小千世界。名中千世界。千个中千世界。名大千世界。总此三千大千世界。名为娑婆世界。皆释迦牟尼一佛所化之境也)万亿乾坤是故乡。(极乐去此十万亿三千大千世界)去去莫愁途路远。不劳弹指见空王。(天台云。临终在定之心。即净土受生之心。动念即是生净土时)莫说西方为譬喻。(有人云。西方是譬喻之说。乃诱引凡愚为善。非实事也。故言此)须知名与实相应。譬甜似蜜非无蜜。喻冷如氷却有氷。槐国阿谁招客去。蜃楼何处劝人登。如来大圣成虚妄。谤法愆尤忏未曾。
　　若执往生为妄想。(或谓念佛是摄妄想一法若求生西方。翻成妄想)岂言住此便成真。(若言生西方是妄想。则住着娑婆。妄想尤甚)东西不着尤非理。(若言我今不求生彼。亦不住此。二俱不着。随意受生。此尤非理。何者。既非法身大士。又非应化圣人。欲爱未除业缘未断。若不生西方。定生此土。既生此土。则仍在轮回。业力所牵。三途有分。安能随意受生耶)净秽双忘亦是尘。(只此净秽双忘一念。亦是情计。尚属法尘所摄。若真双忘。则何碍求生)生本无生生四土。见犹离见见三身。须知真妄原同体。迷悟由来总在人。
　　才劝往生言着相。尽思贪恋却迷蒙。无生毕竟有生在。(有执断见者。言死后永灭。都无生处。不知业牵识走。毕竟复入胞胎除却念佛徃生。更无有脱离处。)离相依然住相中。(若言死后永灭。不求往生。名不着相。是则离缘起相。生断灭相。断灭相者是邪见法)念与佛融方是即。(荆溪云。体不二故。方名为即。近世聪明之土。皆言即心即佛。及劝念佛。便言着相。不知念佛念心。本来一体。但执念心。不信念佛。则心佛是二。何名为即)心将境异不知空。(即事显理。名为真空。拨事求理。名恶取空。近世聪明之士。亦知心净土净语以净土。便言着相。不知心外无土。土外无心。但执唯心。不信净土。则心与土。划而为二。此恶取空。非真空也)会须信佛双忘后。日照山川处处通。
　　都言净土唯心是。十万余程是外求。但执妄心居在内。(若言十万亿佛国之西方。是外求者。则认方寸妄心居内。便同阿难所计七处之一)不知真性体全收。(棱严经云。当知虚空生汝心内。犹如片云点太清里。况诸世界。在虚空邪)弥陀诸佛镜中影。极乐娑婆水上沤。取舍厌欣无挂碍。自家屋里任优游。(欣自心之净。故取。厌自心之秽。故舍。一取一舍。不碍唯心。何外之有)。
　　都言处处是西方。平地高山总不妨。入厕岂宜还塞鼻。冲泥何事尚褰裳。病来那得心无苦。梦里焉知身在床。莫话空言违实行。好凭落日望还乡。
　　休言极乐苦难生。才说难生是障门。佛力自能除业力。信根端可拔疑根。深逃私债藏王府。现受官刑遇圣恩。早晚相从裹粮去。此生终不负慈尊。
　　莫执坛经排净土。祖机佛语并圆融。因言荐理彰吾教。得意忘言显本宗。十善齐修焉造非。群贤共会岂还蒙。他方此土何来去。法界明明在眼中。
　　念佛休嫌妄想多。试观妄想起於何。无心收摄固成病。着意遣除亦是魔。救火抱薪添烈焰。开堤引水作长河。直须字字分明念。念极情忘有甚么。
　　欲得工夫无间断。直须精进始相应。暂时失念云霾日。瞥尔生心峨掩灯。小水长流终贯石。沸汤停火亦成氷。往生作佛非闲事。只在当人念力能。
　　行时正好念弥陀。一步还随一佛过。足下时时游净土。心头念念绝娑婆。谤华随柳须回顾。临水登山莫放他。等得阿侬生极乐。十方来去任如何。

　　外道

　　一心差处路歧逢。自造经书立本宗。(即今五部六册一切外道之类皆偷窃佛经。杂以鄙语以成己典)两扇门边传秘诀。三家邨里聚群蒙。乐邦有路原平直。佛法无私本至公。奉劝回头归正教。弥陀念念见真空。

　　苦

　　世间唯有苦人多。自造新殃可奈何。满地蓬蒿春不到。一身枷锁夜难过。称冤莫更呼天地。叫痛应须念佛陀。三界从来是牢狱。劝君及早出娑婆。

　　乐

　　莫道人间乐事稠。由来乐极转生忧。满城华柳携佳客。彻夜笙歌醉画楼。但觉酒来人面上。那知死在脚跟头。西方净土真为乐。但念弥陀便往游。

　　闲

　　闲人念佛正优游。莫把光阴空里头。老有音书头渐白。死无官帖命难留。身前预把资粮办。眼底休为儿女愁。家在乐邦归去好。自然衣食不须谋。

　　忙

　　劝君念佛未能闲。等得闲来病现前。心到乱时须着眼。念从忙处要加鞭。千军队里单刀入。百沸汤中勺水传。佛不碍忙忙自碍。便从今日奉金仙。

　　老

　　暮年光景苦无多。电影沤华一剎那。黄叶渐凋真老矣。秋风将至奈愁何。无心不用贪浮世。有口唯应念佛陀。珍重临行须努力。莫教万劫自蹉跎。

　　病

　　疾病由来是药方。深知生死是无常。重刑受过悲牢狱。剧苦常来厌革囊。念念弥陀休背觉。心心极乐愿还乡。何时得受清虚体。寿极河沙不可量。

　　死

　　死时莫漫自惊惶。(念佛人。第一切忌怕死。怕死则不得徃生。多有一生念佛。临终唯务服药求医。都不说着徃生之事。此怕死之过也。挠动正念。平日理明。临时不误)系念殷勤向彼方。脓血渐抛皮袋子。腥臊将脱垢衣裳。多生烦恼真疴瘵。一句弥陀是药王苦海深沉但求出。莫愁佛不驾慈航。
　　一自娑婆系业因。多生流转实酸辛。须臾出屋又投屋。迅速舍身还受身。曾作王侯争国邑。几为蝼蚁丧埃尘。这回若不思归去。依旧从前受苦轮。
　　弥陀慈父愿门开。摄受群生等一孩。脓血团中离臭秽。莲华香里受胞胎。但凭净愿为良导。只有狐疑是弃材。浊恶娑婆难久住。早同善友赋归来。

　　八苦诗
　　生

　　业风吹识入胞胎。狱户深藏实可哀。每遇饥虚倒悬下。频惊粗食压山来声闻到此心犹昧。菩萨於中慧未开。誓割爱缘生极乐。华中产取玉婴孩。

　　老

　　万事输人已退藏。形骸自愧少康庄。朱颜一去杳无迹。华发新来渐有霜。流泪暗思童稚乐。见人空话壮年强。宁知净土春长在。不使身心昼夜忙。

　　病

　　四大因时偶暂乖。此身无计可安排。残灯留影不成梦。夜雨滴愁空满街。自昔欢娱何处去。只今苦痛有谁怀。岂知极乐清虚体。自在游行白玉阶。

　　死

　　识神将尽忽无常。四大分离难主张。脱壳生龟真痛绝。落汤螃蠏漫慞惶。甘心狱户为囚侣。束手幽关事鬼玉。何似华开亲见佛。无生无灭寿难量。

　　爱别离

　　生离死别最堪伤。每话令人欲断肠。虞氏帐中辞项羽。明妃马上谢君王。泪深江海犹嫌浅。恨远乾坤未是长。诸上善人俱会处。愿教旷劫莫分张。

　　怨憎会

　　若事人情皆欲逃。谁知夙业自相招。有钱难买阎翁赦。无计能求狱卒饶。兵败张巡思作鬼。身亡萧氏愿为猫。何时得预莲池会。积劫冤雠好共消。

　　求不得

　　穷达由来有夙因。转生希望转因循。扬帆屡见沉舟客。挂榜偏伤落第人。毕世耕耘难果腹。频年纺织尚悬鹑。乐邦衣食天然好不用区区更苦辛。

　　五阴炽盛(色受想行识为五阴。色阴是身及一切有形诸物。四阴是心。炽炽者。猛勇也)

　　逼迫身心苦事多。哀声无地可号呼。肝肠断处情难断。血泪枯时恨未枯。临海廿年持使节。过关一夜白头颅。何当净土修禅观。寂照同时离有无。

　　洒水囊

　　护生方便最为难。细行宜修莫自宽。性命由来无大小。死生从此有交关。一毛去体犹知痛。满盏充肠岂忍[(歹*又)/食]。奉劝行人须仔细。朝朝虫水要勤看。

　　净业堂诗(并序)

　　庚戌春三月。余禁足於梵天寺之西院右偏。额其室日。寸香斋尊客相见。略叙道话数语。寸香之外。念佛而已。作诗以见志。并告众云。
　　省公鬻产构禅房。古寺重开净业堂。尽扫万缘如涕唾。凭将四字作资粮。同人共结三年社。对客空余一寸香。三昧未成功未熟。此身终不到城隍。

　　偶成

　　无能祇合住深山。一室萧然独掩关。寄语世人休见召。此生终不到人间。
　　百八轮珠六字经。消磨岁月度光阴。平生只有西归愿。肯为他缘负此心。
　　破舟救溺理无由。抵死须撑到岸头。等得篙师登陆后。更移新棹入中流。

　　醒世歌

　　　　憨山大师
　　红尘白浪两茫茫。忍耐柔和是妙方。到处随缘延岁月。终身守分度时光。休将自己心田昧。莫把他人过失扬。谨慎应酬无懊悔。忍烦作事好商量。从来硬弩弦先断每见刚刀口易伤。惹祸只因闲口舌。招愆都为热心肠。是非不必争人我。彼此何须论短长。謟曲贪瞋真地狱。公平正直是天堂。麝因香重身先死。蚕为丝多命早亡。世界从来多缺陷。幻躯那得越无常。人从巧诈夸伶俐。天自从容定主张。吃些亏处终须好。让他几分又何妨。春日才逢杨柳绿。秋来又见菊花黄。荣华总是三更梦。富贵犹如九月霜。老病死生谁替得。酸甜苦辣自承当。一剂养神平胃散。两重和气泻肝汤。生前徒费心千万。死后空余手一双。悲欢离合朝朝闹。富贵穷通日日忙。劝君切莫要争强。百年混世戏文场。顷刻一声锣鼓歇。不知何处是家乡。

　　优填王图

　　　　无作人名
　　一年又一年。苦乐正无边。年尽命亦尽。终必赴九泉。一月又一月。世情圆复缺。圆缺几时休。到头无可说。一日又一日。寸心长兀兀。嗟哉行路难。尘劳现火宅。一时又一时。莲漏何尝迟。甘露不能尝。空自误修持。一刻又一刻。命光如过客。寸阴流水去。欲住何能得。一息又一息。人鬼关头急。一片光明心。因果灵灵必。

　　遗集

　　　　彻悟禅师

　　念佛偈

　　自性弥陀。弥陀自性。执性废修。因药成病。
　　极乐唯心。心唯极乐。离土论心。翻然大错。
　　说着莲邦雨泪垂。阎浮苦趣实堪悲。世间出世思惟遍。不念弥陀更念谁。
　　痴迷一念入娑婆。长劫沉沦可奈何。秽土欲翻成净界。全机拨转念弥陀。
　　自怜身作太平僧。了死脱生却未曾。但愿名标莲蕊里。不须高列上传灯。
　　猛切持名如救头。娑婆那更可迟留。即今撒手便归去。已较前贤输一筹。
　　一句洪名一宝莲。声声流出自心田。但教念念能相续。不怕弥陀不现前。
　　已知安养是吾家。归去休教路更差。不念尘缘唯念佛。珍池高占宝莲花。
　　我念弥陀有课程。晨昏十万句分明。但教尽报常如此。净业谁论成不成。
　　故乡一别久经秋。切切归心不暂留。我念弥陀佛念我。天真父子两相投。
　　一句弥陀念便呆。恰如死了未曾埋。娑婆已竟多生债。净土而今归去来。
　　洪名六字水清珠。方寸澄澄百虑无。个里风光难举似。长天万里月轮孤。
　　一句弥陀法界宗。千门万户尽罗笼。只须净念能相继。四土三身影现重。

　　赞血画弥陀佛像

　　沥乾指血画弥陀。画得弥陀意若何。暮礼朝参常供养。临终导我出娑婆。
　　惭愧走他乡。伶俜苦徧尝。追思肠寸寸。回首泪行行。刀裂不坚指。血涂无量光。慈恩何以报。珍重一炉香。大悲熏旷劫。滴血现全身。本自关天性。何曾隔点尘。为怜三界苦。与种九莲因。故国归犹未。瞻依雨泪频。

　　念佛伽陀

　　一句弥陀。我佛心要。竖彻五时。横该八教。　　一句弥陀。意旨如何。知音常少。木耳偏多。　　一句弥陀。开往生门。是多福德。非少善根。　　一句弥陀。成佛标准。以念佛心。入无生忍。　　一句弥陀。证三不退。祇此一生。便补佛位。　　一句弥陀。开般若门。十虚万法。一口平吞。　　一句弥陀。誓成片段。拌此一生。作个闲汉。　　一句弥陀。不急不缓。心口一如。历历而转。　　一句弥陀。愈多愈好。如人学射。久习则巧。　　一句弥陀。摄心密持。如人饮水。冷暖自知。　　一句弥陀。类如钻火。木暖烟生。暂停不可。　　一句弥陀。险路砥平。直抵宝所。不住化城。　　一句弥陀。蓦直念过。一踏到底。香象渡河。　　一句弥陀。灭除定业。赫日轻霜。洪炉片雪。　　一句弥陀。圆转三障。即惑业苦。成秘密藏。　　一句弥陀。是无上禅。一生事办。旷劫功圆。　　一句弥陀。现成公案。但办肯心。必不相赚。　　一句弥陀。悟机尤妙。念极情忘。寒灰豆爆。　　一句弥陀。一个主翁。若然两物。用着融通。　　一句弥陀。九品莲华。种豆得豆。种瓜得瓜。　　一句弥陀。不劳融贯。心佛众生。本来一串。　　一句弥陀。是究竟道。下士闻之。呵呵大笑。　　一句弥陀。殊非草草。救取丹霞。唤回赵老。　　一句弥陀。离见超情。印坏文成。水清见现。

　　示弟子

　　　　觉明菩萨
　　少说一句话。多念一句佛。打得念头死。许汝法身活。
　　一句弥陀。期生极乐。日久功成。方不错却。

　　解脱

　　　　周安士居士
　　修行无别法。出世为究竟。出世有多途。净土为捷径。

　　灭罪

　　光阴如箭。日月如流。业报一至。欲避无由。乘此康健。勇猛回头。六根不动。八苦齐休。

　　唯心集

　　　　乘戒大师
　　禅余无事课弥陀。为度众生出爱河。九品咸令登彼岸。奚须留恋此娑婆。
　　唯愿临终神不乱。预知时至体安然。皮肤脱落根尘净。托质金台上品莲。
　　诸佛如来净法身。思惟忆念便相亲。本同一体无差别。只要当人认得真。
　　东方日出落西方。想见西方无量光。大地山河非外物。法空宝觉是心王。
　　世间难得是人身。既得人身要认真。罔极恩深何以报。无如念佛度双亲。
　　闲忙动静不妨修。耕读渔樵亦可求。贵贱贤愚无拣择。但称六字便相投。
　　在家念佛在家中。昼夜晨朝不住功。况在家中多少好。无拘无束念头空。
　　是男是女总堪修。亲切无如自己求。异口同音一句佛。大家送上渡船头。
　　三灾八难孰为拘。但念弥陀当处无。迷即众生悟即佛。祇因迷悟有差殊。
　　日落西山忆故乡。终须检点办资粮。等闲整顿好行李。莫待临时手脚忙。
　　人生多事多烦恼。百年长寿恐难保。忙里偷闲念一声。南无阿弥陀佛好。
　　火宅无安不久长。化城岂是旧家乡。要知凡圣同居土。毕竟终归常寂光。
　　真如界内无生灭。平等法中无自他。若俗若僧皆有分。春来何处不开花。
　　赤白青黄四色花。池中开满大如车。凡夫俗眼何曾见。到者方知果不差。
　　了知自性阿弥陀。那里工夫有许多。圣解凡情休卜度。一刀斩断葛藤窠。
　　六根清净诸佛现。所护念经唯一心。赞叹称扬当信是。更於何处觅知音。
　　学道如登万刃山。孤峰顶上绝跻攀。直须行到无行处。始觉天地非人间。
　　南无阿弥陀。佛度有缘人。一到莲池内。花开不待春。南无阿弥陀。佛道难思议。顿觉自心开。直入如来地。南无阿弥陀。佛有大威德。九品度众生。受乐无穷极。南无阿弥陀。佛为一大事。凡生我国中。摩顶亲授记。念佛不参禅。只要念头坚。一心终不乱。三界忽超然。

　　影响集
　　净土诗

　　　　比丘尼量海
　　能从忍界现西方。只要当人信愿强。处处慈尊常接引。即时演出妙莲香。
　　一句弥陀称性称。莲花九品摄三乘。无生一念超权学。补处金台即可登。
　　一句弥陀妙悟存。性空罪福不留痕。莲花朵朵随心现。听法常依世所尊。
　　一句弥陀理现成。无修无证亦无生。法王自有光明界。步步瑠璃地上行。
　　一句弥陀信愿真。东西土不离当人。个中圆裹三千界。树树花开一样春。
　　一句弥陀决定称。别求向上更何能。声声遍满虚空界。落尽牵缠倚树藤(我　朝　　　世宗宪皇帝云直将阿弥陀佛四字。作句话头一念万年。自然摸着鼻孔)。
　　一句弥陀体用真。当阳觌面露全身。无阴阳地翻觔斗。剎剎尘尘转法轮。
　　一句弥陀信口称。才兴一念隔千层。本真岂待回光照。无量音声即法灯。
　　一句弥陀称自心。广长舌相是知音。六方齐赞弥陀佛。不是寻常学诵吟。
　　一句弥陀佛脉清。开权显实悟无生。圆明处处长安道。何用三车门外迎。
　　一句弥陀妙独尊。性修交互莫须论。同时遮照身心彻。依正融通不二门。
　　一句弥陀决定因。乐邦径路不迷津。何须更觅安心法。始本如如子向亲。
　　一句弥陀静听真。声声唤醒本来人。明珠百八循环转。无数祥光舌底申。
　　一句弥陀妙转轮。恒沙诸佛赞斯人。同声相应金台现。顿证无生即法身。
　　一句弥陀涤俗襟。法身向上少知音。堂堂日用天真佛。不肯回头何处寻。
　　一句弥陀绝妙门。依凭四字出乾坤。法王最胜伽陀药。唯在都卢一口吞。
　　一句弥陀万念真。金刚坚固力持身。得生彼国无穷寿。觉树花开别有春。
　　一句弥陀法法平。六根无碍六尘清。本来四土无高下。福慧良田不假耕。
　　一句弥陀愿力诚。圆成十念往西行。居然下品犹登岸。托质莲胎脱四生。
　　一句弥陀尽力称。三途八难总超升。持名灭罪金莲现。悲愿全凭佛力增。
　　一句弥陀慧月临。如来护念善根深。径登不退趋安养。垢习尘劳总不侵。
　　一句弥陀见本真。回光返照脱沉沦。愿将八德池中水。涤尽娑婆世上尘。
　　今古往来客。奔波日夜忙。贪荣为底事。谋利作经商。富贵暂时乐。泥犁万劫长。前程长远在。何不早还乡人寿不满百。夭殇更可怜。况逢世路险。往复转乔迁。恩爱终须别。冤亲未了缘。无生极乐国。解脱自安然。业海未曾乾。众生处处着。回头自反观。旋转皆旅泊。但觉本性空。诸缘自脱却。逍遥无事人。所在成安乐。

　　净土诗

　　　　普能禅师
　　我佛慈悲大愿王。劝人念佛往西方。娑婆界内轮回苦。极乐国中寿命长。七日持名心不乱。六根清净性昭彰。如来直指菩提路。句句明文在典章。
　　句句弥陀搜妄空。妄空即见主人翁。初声入寂声声寂。一法参通法法通。莫谓根尘容易拔。须知妄念最难攻。但凭信愿行三力。扫尽凡情性自融。
　　循环劫数最悲伤。脱苦无如极乐场。专念弥陀离此土。勤持佛号入莲乡。红旗影里前生业。白刃丛中后世殃。誓愿今生归净土。永离兵燹往西方。
　　念声直透未生前。无用重情下水船。一句弥陀常不断。六根解脱自忘年。曹溪只说心无住。僧肇惟谈物不迁。会取其中微妙旨。便登九品玉池莲。
　　生灭尘劳是夜叉。因何不发菩提芽。心田不长无明草。性地常开智慧花。一句弥陀融似镜。六门失守乱如麻。劝君趁早回头望。苦海滔滔无尽涯。
　　净土法门与俗违。莫将清月比前非。虔持佛号真常道。诚念弥陀妄自稀。但得六根成解脱。便明四相绝攀依。功圆果满如如理。即是心空及第归。
　　独坐澄心意自舒。诸缘放下乐幽居。窗前明月为莲友。门外清风作伴余。一句弥陀常寂寂。六时佛号自如如。欲知念佛真消息。静里持名照太虚。
　　渔翁得利在偏舟。朝夕无停下钓钩。细雨蒙蒙杨柳岸。寒风漂漂荻芦洲。目前取利虽然好。恐后阎罗不肯休。三面朝天终有失。不如念佛早回头。
　　樵夫念佛更心坚。句句弥陀不计年。芳草落花寒雨后。闲云野鹤夕阳边。岩前郁郁西方境。山外青青极乐天。识得其中真净土。弥陀接引入池莲。
　　一个皮包臭革囊。因何贪恋不思乡。今生造下无边罪。他世循环有报偿。若肯回心修净土。了明法性入慈航。胸中业识消除尽。亲见弥陀大愿王。

　　西方清净音
　　十空曲

　　　　尤西堂
　　一国三公。车马长安殿阁中。鼎爵分班奉。金印轮流弄　白首恋鸣钟。青山木拱。华表铭旌。断送黄梁梦。君看盖世功名总是空(唯其空诸所有。方能暂歇无始以来。浓厚气习)。
　　万贯千钟。箧蠧青蚨仓朽红。合药烧丹汞。掘土埋银瓮　金穴与陵铜。化成泥冢。虽有钱神。难买南柯梦。君看敌国资财总是空。
　　北苑南宫。万户千门拟九重。金屋阿房弄。金谷天台洞　台榭土花封。半羊邱垄。绮阁迷楼。也等华胥梦。君看甲第田园总是空。
　　翠翠红红。十二金钗列小童。绮席云鬟拥。锦帐花心动　脂粉髑髅工。狐精卖弄。雨散云收。想断巫山梦。君看绝世红颜总是空。
　　弦索丁冬。绛蜡烧残曲未终。鼓迭江南弄。箫吹秦楼凤　转盼白杨风。挽歌相送。子弟梨园。同入钧天梦。君看大地音声总是空。
　　鱼穴驼峰。下箸千钱未足供。美酒金尊送。肥肉台盘捧　杀气满喉咙。请公入瓮。逐鹿烹炰。变作芭蕉梦。君看饮食因缘总是空。
　　青母黄公。嫁女婚男风俗通。交颈红衾共。绕膝乌衣从　分手各西东。主人翁仲。打散鸯鸳。惊断熊罴梦。君看眷属团圞总是空。
　　绣虎雕龙。彩笔吟成万卷工。献赋长杨重。问字元亭众　何处哭秋风。凄凉文冢。一部南华。不过庄周梦。君看锦绣文章总是空。
　　竖子英雄。触斗蛮争蜗角中。一饭丘山重。睚眦刀兵痛　世路石尤风。移山何用。飘瓦虚舟。不碍松风梦。君看尔我恩雠总是空。
　　扰扰匇匇。遮莫晨鸡与暮钟。梵呗无须俸。公案何劳颂　早觅主人公。风旛不动。放下机关。圆破蒲团梦。君看万法无常总是空。

　　和十首

　　　　郑澄德
　　辅弼皇躬。一品官阶殿阁崇。俊乂宾门用。万国边畺控　福慧极尊荣。宿因深种。外护殷勤。佛法金汤重。君看盖世功名空不空(唯其不滞於空。故能处处分身。广度有情。同入弥陀净域也)。
　　玉碧珠红。七尺珊瑚焕彩虹。税溢尊官俸。宝埒天家贡　培植更无穷。光扬法供。布地黄金。为买祇园用。君看敌国资财空不空。
　　陌上城东。绮阁朱阑入望同。藻缋森银栋。花竹连云洞　时节报恩隆。僧延千众。福地无边。法宝尊严奉。君看甲第田园空不空。
　　落雁惊鸿。十斛珍珠价未隆。清比仙人凤。幻谢巫山梦　发愿往生同。提希侍从。闺阁分身。度世心情重。君看绝代红颜空不空(韦提希夫人。并五百侍女同日发心。愿生弥陀净域)。
　　鼓篴声镛。清脆流音带远风。俗耳惊新弄。古调摹春诵　天乐久鸣钟。西方迎送。为礼金仙。吹彻参差凤。君看大地音声空不空。
　　莼菜青菘。江国莲花稻又红。戒酒精神耸。断肉慈悲重　平等布施同。三坛列供。香积维摩。钵饭无边用。君看饮食因缘空不空。
　　彩线屏风。琴瑟和谐百岁中。儿长诗书诵。孙小含饴弄　闻说吕家翁。官尊北宋。三宝心灯。世世常遵奉。君看眷属团栾空不空(吕公着家。世世奉佛。其先人尝于佛前发愿云。不信三宝者。愿勿生我家也)。
　　岳岳熊熊。下笔千言词义丰。哀艳超潘宋。清逸谐鸾凤　摩写乐邦容。诗歌论颂。剖出心珠。唤醒轮回梦。君看锦绣文章空不空。
　　结好交攻。覆雨翻云顷刻中。杯酒才相送。白刃旋惊痛　磨打更销镕。真金不动。毒药醍醐。一味千般用。君看尔我恩雠空不空。
　　暮鼓晨钟。一例名山教律同。参究栖岩洞。磨炼勤禅诵　佛日正当中。萤光何用。击碎瑠璃。惊起人天众。(疲烂修行。人天小果。不如发心作佛。广度净秽众生)君看妙法真常空不空。

　　劝阅此诗

　　深妙离言绝始终。法身原不隔西东。为怜热恼娑婆界。特表庄严极乐功。须信莲开凭一念。莫教茅塞护千丛。轮生万过君宜厌。净妙心光试一通。

　　劝发此愿

　　决定心期到乐邦。乐邦真境更无双。高超六欲诸禅美。净绝天魔外道[哤-(尤-尢)]。人寿难量年莫问。女根全化毒先降。进修供养常闻法。璎珞端严拥佛幢。

　　劝守正念

　　莲花宝性灿枝枝。四色交辉别样姿。碧叶圆浮环秀萼。黄金细碾映深池。有胎似此真堪托。其质无瑕妙可思。十念功成栖胜品。问君来早与来迟。

　　劝多情者

　　相将眷属出尘来。殿阁凌虚而面开。并向西方参彼美。休从东土说良媒。梦醒岂有香兼玉。修到全删乐与哀。一例童真成净住。爱根洗涤绝徘徊。

　　劝世务人

　　业识茫茫孰本原。世情反覆甚寒暄。即时欣赏方言乐。转瞬暗呜忽遇冤。如此倒颠真不了。有谁方便助归元。一门深入修西切。抖擞精神谢俗喧。

　　劝童男女

　　生小无知剧可怜。不停六识寄云烟。多生各有菩提种。四字真成福慧田。寿夭徒教迷影响。穷通枉自认愚贤。纷纷万法谁为净。未若西池种玉莲。

　　劝平等度

　　净修净悟净光涵。平等由来绝二三。鱼证天身能得记。龙逢金翅更何堪。(执消情尽谁小谁大)声闻发愿蜂伦度。(目连)大士分身蛤类探。(文殊)六字还教鹦鹉诵。青莲花倩舌根含。

　　听念佛声

　　念佛音声法界融。声声旋绕太虚空。心声透处心光灿。万类声光一镜中。

　　净土曲

　　吐弃神仙富贵。香花珠水沉沉。天乐不知何处。风吹宝树成音。
　　空际飞行自在。超逾三界英灵。消息一行三昧。功夫四字真经。

　　赋得醒迷

　　福报人身在。红尘劝勿迷。无明皆鸩酒。有悟即鸿泥。境幻纷妍丑。情多杂笑啼。吉祥徒梦鹿。歌舞总酰鸡。花或开时好。枝随稳处栖。飘零终败北。方便只生西。但使缘离妄。何愁遇未齐。心空真及第。不动照留犁。

　　莲修警策

　　　　玉尺禅师
　　愿共端居念佛名。愿同展卷话生平。镜灯交涉光明足。成就莲花上品清。
　　一句阿弥陀。真实开方便。念念无间断。万法融真念。
　　声声不断念弥陀。放下尘心得力多。影去影来何所极。镜轮终日久揩摩。
　　真宗本自无言语。教我凭空说甚么。闻道诸天犹未了。不如随喜念弥陀。
　　天意怜幽草。人间重晚晴。老年修净土。从此快生平。提起满虚空。极乐在其中。音声无限量。曲折成玲珑(一副急泪。几身大汗方是念佛人转身消息)。

　　化知见

　　志虑纷淆面目殊。凡愚到此总模糊。一沤起处亡全海。引得身身不丈夫。
　　同中有异异中同。权实高低一照中。消尽执情心量阔。圣凡阶级满虚空。
　　片念真能转圣狂。凡愚未信实堪伤。读书万卷成何用。添得轮回梦一场。
　　大哉无量圣人心。吞吐虚空阅古今。道在光明书在纸。不须言浅更言深。

　　劝正修

　　都因恋此苦娑婆。自取轮回受折磨。朝夕劳劳无一是。可知那事竟如何。
　　日课弥陀一卷经。心空及第梦初醒。回头细数尘寰事。都是金轮蚁子形。
　　观见弥陀胜别参。清凉一剂破沉酣。善财已入莲池会。不记童年五十三(普贤愿王。如是引导)。
　　性空何处有娑婆。火聚莲开愿力多。一句平超无量法。根尘消落即弥陀。
　　念佛音声作布施。人间天上更何私。莫言此念无滋味。总有花开见佛时。

　　神听(出口入耳。以神涵之。灵光内熏。根尘将落。故静演之)

　　奇福端归极乐乡。未曾西去已清凉。音声妙出莲花舌。一句弥陀字字香。
　　惆怅吾生不自由。依人作计漫牵愁。静闻佛号如初觉。此去焉能恋海沤。
　　香风澹荡带秋烟。不是凡人不是仙。一念弥陀超色相。音声摇曳月初圆。
　　此声如玉更如金。写出弥陀一片心。自有无生消息到。人间天上几知音。

　　器和

　　一声功德已无畺。况复声声正念长。入听如雷无彼此。令人却忆鼓音王。
　　无端秋色自西来。人静宵深画角哀。烈士功名心不死。愿从极乐起金台。

　　心声普现

　　无边闻性一时开。上彻遥天下九垓。与我念光相映发。英灵无数总归来。

　　念境灵(熏炼重重。遗粗得妙。徃生造诣。非托空言。故复摹之)

　　一声佛号起闻根。想见西方世所尊。逸韵溶溶超色相。飞心别现妙乾坤。

　　极乐满现花严(花严剎海。净秽全涵。上上莲修。尽法界量。故透发之)

　　重重无尽十[纟-八]中。极乐花严法界通。诵得声声无量寿。一莲宫里众莲宫。
　　风吹逸韵绕千花。供养弥陀即释迦。天外何人同此调。飞空楼阁灿云霞。
　　星幢来往道场多。无限英灵出爱河。端坐虚空齐入定。东西过现总弥陀。
　　才说西方现十方。十方唯一法中王。法王名字威灵震。内外诸魔幻影亡。

　　本地风光

　　本来离妄即依真。一片心光剎剎尘。方寸灵明涵净土。往生谁是少良因。
　　生死事大。无常迅速。圆聚心神。到极乐国。
　　生平少读十年书。相见何迟愿不殊。好种莲花完旧约。往生佳境本非虚。
　　娑婆久欲卸征衫。一念深深去复还。誓共忏除身口意。与君飞出死生关。
　　从容妙转法王轮。无限精良写一真。成就道场佳子弟。娑婆极乐总长春。
　　泥沙点点换金沙。肯离娑婆即到家。处处飞行承足底。谁言陆地不生花。

　　长短句

　　我与君。淡月疎灯。妙写冷冷韵。我与君。经卷炉香。好结深深信。我与君。相知一味全无病。我与君。累劫心期。圆融一镜。愿转尘缘作净缘。那堪佛印兼魔印。我与君。莲约生生订。
　　我与君。本然天事。不在随和。我与君。心期莲约。宝脉金波。我与君。番番相见两无他。我与君。警策莫蹉跎。平生密诣归安乐。百岁童真仗佛陀。我与君。欢喜出娑婆。
　　我与君。和风甘露。一点真机。我与君。清凉适可。无缝天衣。我与君。莲花剎海俗尘希。我与君。一佛共依依。殷勤。行愿通而稳。静妙音声秀更微。我与君。圆满共西归。
　　生平事。宛转未依心。寂寞人天同志少。宝花慧月及时临。感激遇知音。
　　一一同愿友。尽坐莲花台。我生净土时。一一莲花开。
　　静中一味本清凉。不向仙都觅异方。在手菩提珠百八。心心写出妙莲香。
　　此心已共宝花开。莲信初从净土来。不离一真成佛脉。与君同坐紫金台。
　　夕阳明月小桥西。人影莲香入望齐。闻道弥陀恩愿足。倾心先奉紫留犁。
　　番番纸墨寄殷勤。每向莲邦即忆君。遥对西风频寄语。光明法藏好同熏。
　　宝韵浺瀜妙入微。十方花雨正初飞。生生结契休忘却。一品莲修愿不违。
　　光明初现紫留犁。照我心期直到西。闻说弥陀悲愿切。遥垂金臂共提携。

　　莲邦消息(并序)

　　　　妙空大师
　　真心本体。清净圆明。不属一边。全该万法。乃以无始一念。忽起无明。遂於清净本然。现出虚空大地。譬如灯中有镜。镜中有灯。六道四生。重重无尽。诸圣诸凡普同出世。回环映现。化度不休。远矣哉。人之生也。十月血腥。三年乳浊。从一世。及多生。缘影为心。四大为身。生死死生。形神流转。莫补江心之漏。空增梦里之哀。苦乐千般。恩仇万变。分明因果。当局全迷。可深叹也。此书层层解说。剥去粗庸。脉脉深涵。出生众妙。归家一路。导我前行。九品之文。显出往生净土异方便矣。利益有情。同生安乐。净土圆现。娑婆顿空。佛国为家。莲花在足。光明镜影。无有纤痕。莫更迁流。致生种种。
　　二尊分两土。以法救群迷。为劝居东者。回心直向西。
　　本自心中现。光涵世界多。从今一直去。念念见弥陀。
　　有缘齐受度。久被佛恩多。点化娑婆众。光明出爱河。
　　专切赞弥陀。极乐庄严处。唯愿一切人。速往西方去。
　　至妙至玄机。一直无弯曲。非浅亦非深。佛机原具足。
　　一际光明照十方。巍巍不动法中王。无边世界三灾起。净土高标七宝幢。
　　弥陀光照本无边。大地虚空及远天。何处是人归结处。青黄赤白紫金莲。
　　更无魔外与兵戈。一片光华显佛陀。诸上善人同聚会。化禽天乐六时多。
　　奇哉一念感西方。接引而生大吉祥。如此娑婆真热恼。不如归去便清凉。
　　完我一心量。念佛阿弥陀。十方诸剎海。从此息奔波。
　　相争相杀几时休。错换头颅更起仇。有意无心都是孽。将他性命作珍羞。
　　昼夜忙忙不得闲。何时金玉积如山。人天坐处更番变。管库财神又换班。

　　地狱

　　惨极心昏恶未消。长年受苦实难熬。千生万死身形换。顷刻阿旁又试刀。

　　畜生

　　可怜生死不曾停。命贱身轻体不灵。犹欲争强互淫杀。畜生心事太零星。

　　饿鬼

　　惨澹飘摇鬼趣哀。苦辛奔走役风雷。贫穷更受烧身报。幻影重重痛不回。

　　人道

　　人身幸得已非安。百岁须臾落死关。一点假银充不去。半生辛苦更何堪。

　　修罗

　　人我相争胜负临。飞沙走石杀人心。修罗太苦酣征战。魂梦匇匇刀箭林。

　　天道

　　十善顽修梦入天。精求秘诀作群仙。未消结限离生死。无量精神总落边。
　　苦哉谤般若。处处乱真心。引得千生误。何时得好音。
　　背觉无所知。觉者来度之。化现方便力。破尽贪瞋痴。
　　即以尘中人。化作出尘侣。冁转如来恩。望汝生西去。
　　一觉大梦醒。不觉梦方酣。辛苦受轮回。何日返家山。
　　打落重重障碍。自然脱体清凉。可怜尘海更茫茫。障里还生别障。
　　不出圈子里。颠倒梦魂多。误听旁人话。依然入网罗。
　　处处幢幢风入定。层层楼阁宝含光。人心到此全无垢。尽是如来解脱香。
　　八功德水映金沙。七宝池中九品花。禽鸟劝人勤念佛。六时天乐不喧哗。
　　不诵经文不坐禅。也无佛法与君传。只将一句弥陀佛。用作西方净土缘。
　　念佛人皆有宿缘。从今更不落人天。勤勤引得心光发。九品莲花必现前。
　　极乐弥陀德大哉。清凉世界宝莲台。化禽昼夜音声起。唤得人人心地开。
　　神超三界外。心现一声中。体用分明在。无边念力雄。
　　娑婆苦。娑婆苦。娑婆之苦谁能数。无穷升降逐风轮插脚难凭多失所。出没阎浮不可停。头颅改变成今古。何不及早念弥陀。免此娑婆苦。
　　西方乐。西方乐。西方之乐全无作。自然生起念佛心。风吹树网成天乐。辟支声闻入一乘。人天善道无三恶。何不及早念弥陀。领取西方乐。
　　祖师明明说。汝等细细听。归家无二路。一佛镇常灵。
　　精进事成就。切勿任粗心。一心不退转。花开宝月临。
　　一佛是定。专念是慧。念入佛慧。真成三昧。
　　莲花韵自清。光圆气乃足。娑婆闹不清。依旧沉诸欲。
　　一佛无量佛。莫作种种见。会念弥陀者。佛佛皆护念。
　　心念纷飞起。无一而可成。他端得力处。弥陀更不真。
　　纯心终入脉。恍惚即亡真。愿愿交光处。弥陀度此人。
　　欲去即便去。欲住即便住。极乐无量光。明明一条路。
　　一句四个字。送汝到西方。若愁不得去。及早好商量。
　　作家手笔也寻常。演出莲花自在香。莫道修行无规矩。依他所说便清凉。
　　凌空一步最安详。心现莲花便吉祥。莫道其中无九品。本来举念即西方。

　　西方径路(并序)

　　　　古昆法师
　　夫一句弥陀。称径路者。乃横绝迷源。直投觉海至简易。至直捷之大方便也。故经云。若人但念阿弥陀。是名无上深妙禅。要解云。当知执持名号。既简易直捷。仍至顿至圆。以念念即佛故。不劳观想。不必参究。当下圆明。无余无欠。直指云。无上正徧知觉。普应机宜。说法三百余会。皆令群有同证真常。求其机宜相感。生佛缘深。至简至易。而功高捷径者。无越求生净土一门。况五浊盛时。众生垢重。余道修行。必难成就。而匪仗此门。其何从疾脱生死。是故娑婆教主。再四叮咛。十方如来。殷勤劝往。千经万论。处处指归。往圣前贤。人人趣向。大矣哉。一句弥陀。真可谓渡苦海之慈航。生西方之径路也。昔善导和尚专志於此。众称弥陀化身。岂欺我哉。详其自行化他。总不出弥陀一经之妙旨。乃云。众生障重。境细心粗。识扬神飞。观难成就。是以大圣悲怜。直劝专称名号。正由称名易故。相续即生。若能念念相续。毕命为期。十即十生。百即百生。彻悟禅师云。倘置佛名。而别修三乘圣行。亦是浪用精神。亦是千钧之弩。为鼷鼠而发机。况造六凡生死之业乎。
　　一句阿弥陀。彻底悲心说。闻此难信法。当愿生彼国。　　一句阿弥陀。寿命不思议。及其诸人民。一切皆无异。　　一句阿弥陀。无量功德力。大石置船上。必定不沉溺。　　一句阿弥陀。罪除无量劫。闻名尚离苦。何况忆念切。　　一句阿弥陀。末法缘最深。余行难成就。唯此独超伦。　　一句阿弥陀。诸佛异方便。欲生安养国。应当专心念。　　一句阿弥陀。千经万论宣。彼佛与我等。宿有大因缘。　　一句阿弥陀。慧远知幽玄。功高极易进。念佛最为先。　　一句阿弥陀。莲池具正见。临终垂慈诲。只要老实念。　　一句阿弥陀。神力不可测。八哥称佛名。皆生极乐国。
　　(徃生集云。潭州人。有养鸲鹆者。尝念佛。既亡。以棺葬之。忽生青莲花一朵。自其口出。有颂之者云。有一灵禽号八哥。解随僧语念弥陀。死埋平地莲花发。人不回心怎奈何)。

　　散持有功(并序)

　　　　古昆法师
　　法华经云。若人散乱心。入於塔庙中。一称南无佛皆已成佛道。西斋诗云。魂飞心散乱。佛号罪销镕。莲烁如初日。西升极乐宫。秘藏指南云。深信切愿。念佛。而念佛时。心多散乱者。即是下品下生。下生花开虽迟。乐胜天宫。永脱轮回位居不退。敬遵此旨。而述颂言。
　　散乱持名大有功。经文明载法华中。散称一句皆成佛。多诵故知道德充。
　　散乱持名大有功。横超带业最圆融。弥陀愿海如斯异。诸佛咨嗟赞不穷。
　　散乱持名大有功。往生不落疑城中。暂时九品分高下。究竟庄严与佛同。
　　散乱持名大有功。无边教海尽融通。但凭记数常专念。不必先求妄想空。
　　散乱持名大有功。幽途蒙照悉皆通。莫令佛日西山落。那怕迷云百万重。
　　散乱持名大有功。弥陀摄受德无穷。任凭杂念常侵扰。佛号厉称莫放松。
　　散乱持名大有功。如当乱世出英雄。不愁盗贼千千万。只要将军智力充。

　　念佛开心颂(并序)

　　　　古昆法师
　　余自学净宗以来。每见念佛之人。或执着悟门。意不开畅或。恶嫌妄想。心生忧愁。因此二种。不能死尽偷心。竭力念佛。故彻悟禅师云。净土一门。最初省求悟门末后不待发慧而慧自发。不须忏业。而罪自消不断烦恼。而妄自空。至极省要。至极径捷。及其证入。至极广大。至极究竟。

　　大求开悟

　　莲宗不必求开悟。六字洪名须保护。但得口中刻刻持。声声唤应天真父。
　　莲宗不必求开悟。应定弥陀多少数。日日能持十万声。时时常走归元路。

　　念佛得妙

　　一心念佛妙无穷。不用参求理自通。念到临终生极乐。等闲大振古家风。
　　一心念佛妙无穷。暂到同居四土融。具缚伴中多补处。微风声里演真宗。
　　一心念佛妙无穷。金口亲传向上宗。诸佛广长同作证。愚夫愚妇悉能通。
　　一心念佛妙无穷。智者深知不面东。最后举扬无别事。殷勤独赞藕华宫。

　　不问如何

　　妄想不必问如何。总是前生业障多。久病暂时才服药。安能便得离沉疴。
　　妄想不必问如何。当起悲心念佛陀。莫恨持名多散乱。须凭信愿脱娑婆。
　　妄想不必问如何。全在弥陀念得多。杂乱垢心能记佛。当知罪业已消磨。

　　禅门日诵
　　示子出家偈

　　　　裴休居士
　　含悲送子入空门。朝夕应当种善根。身眼莫随财色转。道心须向岁寒存。看经念佛依师教。苦志明心报四恩。他日忽然成大器。人间天上独称尊(四恩者。父母。师长。国王。施主)。

　　净土圣贤录(并种莲集)

　　今将净土圣贤录中。临终有诗偈者。略录数传以为征信。天下万事皆可假托。独生死不可假托。古今生西方。不一而足。或异香满室。预知时至。天乐鸣空。留偈而逝。夫临去之际。既如是安闲。所到之方。必定是非常之福地。有智人。岂可不同生安养耶。

　　祖朗大师传

　　祖朗。姓李。蓟州人。九岁出家。礼圆通国师为师。真佑间。赐号圆通。大师日诵弥陀数万声。年七十四。将示寂。预告其徒曰。吾生缘尽矣。其徒讶之。后七日。口占偈。跏趺而卒。偈曰。
　　咄这皮袋。常为患害。继祖无能。念佛有赖。来亦无来。去亦无碍。四大五阴。一时败坏。且道还有。不坏者么。良久云。浮云散尽月升空。极乐光中常自在。

　　起信大师传

　　起信。字香海。姓单。富春人。父通内典。令信出家。徧参知识。至苏州遇会一传公。示念佛法门。信即返杭闭关。日课弥陀十万声。嘉庆十七年十月十九日。盥沐易衣。念佛坐逝。逾时。顶可灼手。有念佛歌曰。
　　念佛好。念佛好。万事从头一笔埽。几回背父走风尘旅邸神魂多颠倒。不参禅。不矜教。一炉香篆萦缭绕。奔波肩担没来由。访友寻师何日了。休外求。只内照衣里摩尼无价宝。应声现色忒分明。六道神光谁欠少。水自流。山自峭。静里观来都入妙。笑他名利日忙忙。自在真修谁能造。月沉西。钟报晓。漫说容颜未衰老。古来贤哲若河沙。谁非白骨埋荒草。独此心。无寿天。脱离苦海无烦恼。百年身世等空华。空华勘破一长啸。钵囊悬。拄杖抝。撇却尘缘归路早。人生定数已安排。佛本天真非矜造闲住庵。懒谈道。吏难役兮君难召。禅床镇日坐忘机。碧眼胡僧觑不到。嚗晴檐。补破袄。一盂脱粟随缘饱。敢云闭户慕清高。一非目视诸方藐。生寡交。死绝吊。气尽皮囊便撇掉。土埋火葬总由他。不剩儿孙免不肖。苦莫悲。喜莫笑。总是浮生梦未觉。大家抛却瓜葛藤。刀环请唱还乡调。有一言。最简要。世人如入罗网鸟。欲脱罗网何处求。唯有劝君念佛好。

　　冬瓜和尚传

　　冬瓜和尚。遗其名。姓孙。杭州人。嗜食冬瓜故名。出家华严庵。为人缄默。竟日游行街市。寒暑无间。人莫之测。与邻庵僧慧照为友。将寂之前。告照曰。新正六日吾行矣。汝合来送。届期。和尚赴斋返。见照先在。曰。汝何来。照笑曰。汝与我约。特来相送耳。和尚曰。微子言。几忘却。遂盥沐。礼佛谓照曰。既行不可无偈。为我书之。怡然而逝。偈曰。
　　终日走街坊。心中念佛忙。世人都不识。别有一天堂。

　　尼道乾大师传

　　尼道乾。字世禅。嘉禾双溪。陈氏女。年十七出家。操履真实。顺逆一如。庵设念佛堂。昼夜鱼声不绝者。垂四十年。嘉庆廿五年冬。示微疾。十一月十一日。谓其徒曰。吾明日寅时当去。至时说偈。命众同声念佛。吉祥而逝。偈曰。
　　八十八年。无贪无恋。归去来兮。水清月现。

　　李知遥居士传

　　李知遥。长安人。笃志净土。为五会念佛。导诸众善。晚得疾。忽云和尚来也。洗漱着衣。然香顶礼闻空中说偈。就床上。泊然而化。异香满室。众共闻之。其偈曰。
　　报汝李知遥。功成果自招。引君生净土。将尔上金桥。

　　王日休居士传

　　王日休。字虚中。龙舒人。宋国学进士。弃官不就。专修净业。布衣蔬食。日课千拜着龙舒净土文十卷行世。普劝修持。导引咸修净土。将卒前三日徧别道友。勖以精进。及期。礼诵如常。至三更忽厉称佛数声。唱言佛来迎我。屹然立化。其诗曰。
　　五更报晓莫贪眠。抖擞精神向佛前。一拜一声弥陀佛。西方早种一枝莲。

　　黄生居士传

　　黄生。潭州人。以锻铁为生。每打铁时。念佛不绝。一日占颂。令人书之且云。我去后。可将此颂流布。劝人念佛。即化去其颂曰。
　　玎玎珰珰。久炼成钢。太平将近。我往西方。

　　周梦颜居士传

　　周梦颜一名思仁。字安士。昆山诸生。博通经藏。深信净土法门。自号怀西。尝以众生造无量罪。唯淫杀居半。因着戒杀书名万善先资。恳切深痛。每过一切神祠。必祝云。愿尊神发出世心。勿受血食。一心念佛。求生净土。思仁自今二十四岁至寿尽。中间若杀一小鱼虾。乃至家中眷属。若有一人伤一蚊蚁。尊神是纠是殛。迅雷殛碎所着书板。临河见鱼。仰面见鸟。不思救度。反萌杀机。亦同此誓。梦寐见人杀生。不能至心称佛名号。发救度心。而反欢喜赞成其事。亦同此誓。其戒淫书。名欲海回狂。断淫穷源。又辑劝修净土书四卷。名西归直指。又着阴骘文广义三卷。引入出世法门。乾隆四年正。月与家人诀云。将西归。请以香汤。却之曰。我香汤沐浴久矣。谈笑而逝。异香满室。年八十四。其劝世歌曰。
　　今日奔驰。明日奔驰。忙忙碌碌何日住。使尽心机。结尽冤雠。总为妻儿作马牛。妻儿是主我是奴。一逢使唤便奔波。妻儿是锁我是囚。去去来来不自由。妻儿是茧我是蚕。被他裹住受辛酸。妻儿是井我是雪。只待填满方休歇。世间多少烈丈夫。往往甘受妻儿苦。究竟妻儿何所用。生死分途不相共。不知撑开眼。看破娑婆险。不如用着力。快与魔王敌。阿弥陀。是我父。早办慈心来救我。阿弥陀。是我母。早有法乳来养我。安养国。是我宅。黄金为地真难得。莲花台。是我胎。七宝为座佛持来。不须弄智巧。不要费钱财。只须口口是弥陀。念念在菩提。要往生。原容易。佛既提携我。我学佛提携。四恩三有尽回施。八难三途皆沾济。将此西方九品莲。处处栽培尽大地(此歌见古今杂录)。

　　罗允枚居士传

　　罗允枚。太仓人。以多病弃举业。参檗岩。了彻向上。复回心净土。康熙四十年秋。病且革。忽闻空中声云。胜莲居士。尚余寿一纪。因自号胜莲。时州人罕知修净业。允枚倡念佛社三四处。诸善咸乐成之。年七十一。其年六月二日。徧别亲友。告以初六日辞世。至期端坐说偈。偈毕寂然。家人哭唤不已。忽张目曰。累我更迟七日。至十四日。辰刻曰。大士来。合掌向西。称佛而脱。其偈曰。
　　七十一年。拖着皮袋。今日撇下。何等自在。

　　彭希涑居士传

　　彭希涑。字乐园。号兰台。苏州元和廪生。二林居士从子也。少举於乡。喜疏食。因疾遂信向佛。持六斋。日课西方佛名。求生净土。虽舟车南北。未尝废忘。尝作回向诗数首。乾隆五十八年。十月三日。病[疟-虍+雨]痢。绝口不及家事。日唯劝母念佛。十三日早。命人张接引像。移榻向西。至晚念佛。右胁而逝。异香满室。其诗曰。
　　风力吹人岂自由。幻缘牵引惹闲愁。病魔天遣重重逼。垂死方悲不早修。
　　营营逐逐不如闲。人命须知呼吸间。却恐修行迷正路。临歧回首黑漫漫。
　　静观深时落日斜。了知极乐路非赊。十年荡子无归处。一念回光便是家。
　　心心相续忆弥陀。万事浮云一任他。何时命终生彼国。现前先已出娑婆。

　　姜见龙居士传

　　姜见龙。字元标。吴县人。好为诸善。家遂中落。习眼科自活。
　　初学长生术。一夕梦巉崖幽谷。阴风飒然。行数里。忽见天日。幢幡蔽空。宝舆中一人趺坐。身金色。见龙请救。舆中人言。汝能发愿否。曰。愿从今日。作佛家奴。曰甚善。明日当有比丘导尔修行。勿错过。言毕不见。及旦。果有僧至。为言修行。无过念佛。能念佛。决生西方。得不退转。疾成正觉。见龙大喜。日持佛名。声彻里巷。乾隆四十三年。八月书偈而逝。年七十五。其偈曰。
　　脱却五浊苦。往生极乐土。七宝莲胎圆。一念成正果。

　　吴濂居士传

　　吴濂。字芑谋。元和庠生。父奉佛。父病。僧来问疾。开示念佛法门。濂在旁。恍然有省。遂栖心净业。为人简默。念佛无间。人不知也。尝语所知曰。我志固有大者在。一日小腹忽患瘤。瘤溃血不止。因赋诗二绝。临没前三日。预知时至。请僧助念。跏趺合掌而终。时嘉庆十九年。二月二十三日。其诗曰。
　　赘瘤还系赘瘤身。自叹今生半废人。四大本来无我相。皮囊虽好不多春。
　　不用良方不用医。自家有病自家知。从今昼夜弥陀佛。证到金刚不坏时。

　　张师诚居士传

　　张师诚。字心友。号兰渚。湖州归安人。为江苏巡抚。见苏城杀业重。屡出示劝戒。遇放生河严禁捕鱼。署中不宴客。不杀生。已而长斋奉佛。栖心净土。自号一西居士。择前贤净土论说。辑径中径又径一书。后附净土歌咏。其自作数首。最为警切。道光八年。乞假归里。静居斗室。一意西驰。逾年卒。临终时。诵弥陀经毕。才举佛号至第五声。寂然而逝。其诗曰。
　　佛缘幸遇识洪名。火急西归此一生。不向此生拚力去。胞胎再入堕无明。
　　才提佛号众魔侵。降伏云何到一心。口耳相闻心应手。牟尼历历字推寻。
　　最怕临期神识迷。舌根坚硬气难提。若非平日心专一。那得资粮助往西。
　　业多常恐失人身。纵得人身亦火坑。欲出火坑无别术。风帆顺水乐邦生。

　　蒋十八居士与妻同传

　　蒋十八。妻者。海盐人。中岁与其夫。合志修行。断除爱欲。日诵大乘经。历四十余年。一日各洗漱更衣。炷香唱佛名各书一颂而逝。
　　蒋颂曰。
　　这个幻身。四大合成。今日分散。各归其根。诸幻既灭。灰飞烟绝。如空中风。犹碧天月。既无障碍。又能皎洁。一切永断。无有言说。四十年来。脱离嗜欲。惟阐大乘。朝诵暮读。今朝撒手西归。自有现成果足。
　　其妻颂曰。
　　看过莲经万四千。平生香火有因缘。西方自是吾归路。风月同乘般若船。

　　冯善女人传

　　冯氏。名法信。少多病。从慈受禅师求却病方。师教以持斋念佛。遂信受。修西方静观。起居动静。以西为归。家事。净业。两不妨废。十年如是。一日书偈毕。曰支那缘尽。行即西归。其年十二月。语侍者云。吾已神游净土。而礼慈尊。万亿佛子。庆我得生其国。至宫殿林沼。与观经所说无二。到者方知。乃合掌诵佛。右胁而逝。偈曰。
　　随缘任业许多年。枉作耕牛大可怜。打迭身心早脱去。免将鼻孔被人牵。

　　崔善女人传(载徃生集)

　　崔婆。淄州人。东平梁氏之乳媪也。为人朴愿。早断荤血。主母晁氏。留意禅学。婆在旁。惟日诵阿弥陀佛。未尝有间。年七十二下痢。持念益力。忽唱一偈。或问。婆何时当去。曰申时去。已而果然。茶毗时。舌独不化。若莲华然。其偈曰。
　　西方一路好修行。上无条岭下无坑。去时不用着鞋袜。为有莲华步步生。
　　古今女流。往生净土。皆有祥瑞。百五十余人。见圣贤录。并种莲集。其余未曾目览甚伙。今此书中。选女众。非少也。因临终未留诗偈者。故未录。

　　莲修必读(终)

　　弟子众等。一心顶礼十方常住三宝。释迦世尊。文殊普贤。诸大菩萨。弥陀世尊。观音势至。清净海众。诸大菩萨。
　　证明摄受。发愿。合集功德。普皆回向。弟子等众。旷大劫来。至於今日。既迷本性。常在轮回。三业六根无恶不造。三途八难无苦不尝。生死浩浩。解脱何期。今遇最上乘。得生微信。闻净土法。现已知归。虽精进而恨其迟。倘懈怠而往生莫及。今刻此书。普利同流。警策身心。为净邦之助。立长课以念佛。为西方之归。普愿法界有情。闻此莲音同植善根。伏愿父母师僧。历劫冤亲。一切灵蠢。蒙弥陀之愿光。承观音之慈力。三障顿消。四土圆净。偈曰。
　　法流心通　　化诸障碍　　信愿行圆　　超生莲界　　普利十方　　度生灵快　　念佛三昧　　周流法界　　一该一切　　圆融无外　　法法灵通　　心心自在　　空诸娑婆　　同生清泰　　常持此心　　未来不怠
