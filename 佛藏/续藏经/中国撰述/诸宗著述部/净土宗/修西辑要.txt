续藏经   修西辑要
　清 信庵辑

 修西辑要序

　　才知过去。已换为现在。才知现在。已换为未来。如是转换。剎那无有住时。然刻刻转换。弥陀誓海。无转换也。念念转换。弥陀名号。无转换也。勘破过去未来。故曰阿弥陀佛。今现在说法。现在说法时。即现在摄受时。现在摄受时。即现在受记时。无一处不现。更无一处不在。是故莲池大师末后嘱之。老实念佛。莫换题目。不但念佛不可换。即老实亦不可换。人身生死关头。将以分段身。换成中阴身。险哉。平时不换题目。命尽决不换中阴。何以故。老实之极。便得佛力。佛力现前。全成佛念。舍娑婆。生极乐。无转换中。仗佛力换为莲胎矣。信庵大师相契有年。其生平纯心念佛。绵密不断。净课余闲。辑古德净土法语。汇萃成编。观其所辑。正合智者十疑论信念他力之说。夫信自力者。似易实难。信他力者。似难实易。初发心人。或缘是编。遂深信他力法门。因先入之言。而得正知正见。放下身心。执持名号。於学者未尝无少利焉。以是编为自己。警策也可。即以是互相警策也。亦奚不可。
　　光绪十年十月朔净业学人本普拜叙

　　 

　　修西辑要

　　　　武林比丘　信庵　辑

　　十念真因

　　阿弥陀佛第十八愿云。若有众生。欲生我国。至心信乐。乃至十念。若不生者。不取正觉。行者祇要信得及。信此十念。决定得入如来大誓海中。自然念念与佛相应。如此信力。如此念力。全靠弥陀誓愿力故。仗弥陀力。决定生故。故此十念不可思议。十念门者。每早服饰已。西向正立。合掌称阿弥陀佛。尽一气为一念。如是十气为十念。随气长短。不拘佛数。气极为度。声不高低。不缓急。调停得中。十气连续。令心不散。专精为功。名十念法。作是念已。念一心归命极乐世界文。(愿文附后)此定课法。或早晚二时。或三时或六时。行者量力修之。若在客途。净手焚香都不便。先念唵嚂(此净法界真言)七徧。面对西方。默持十念。及一心归命愿文。

　　净业常课

　　小本弥陀经。的示信愿持名。直阶不退。但此名号。持之甚易。信之甚难。无决定信。即无决定愿。经云。汝等众生。皆当信是。又云。为诸众生。说此世间难信之法。我佛彻底悲心。劝人信受如是。众生闻是经者。一信之后。更不再疑。即是多善根福德因缘也。具决定信愿人。每晨早起。修十念法。更须执持名号。加添常课。常课者。早晚二时。佛前焚香作礼。诵阿弥陀经一卷。往生咒三徧。念佛偈一徧。即持数珠。念阿弥陀佛名号。或千声。或三千。五千声。念完。即对佛回向发愿。念一心归命极乐世界文。如此日日恒常精进。不可闲断。(经咒载功课本中念佛仪式附后)。

　　记数执持(节录藕益大师语录)

　　念佛法门。别无奇特。祇贵信得及。守得稳。直下念去。或昼夜十万。或五万。三万。以决定不缺为准。毕此一生。誓无改变。若不得往生者。三世诸佛。便为诳语。一得往生。永无退转。种种法门。咸得现前。切忌今日张三。明日李四。遇教下人。又思寻草摘句。遇宗门人。又思参究问答。遇持律人。又思搭衣用钵。此则头头不了。帐帐不清。岂知念得阿弥陀佛熟。三藏十二部。千七百公案。三千威仪八万细行。都在里许。真能念佛。放下身心世界。即大布施。真能念佛。不复起贪瞋痴。即大持戒。真能念佛。不计是非人我。即大忍辱。真能念佛。不稍闲断夹杂。即大精进。真能念佛。不复妄想驰逐。即大禅定。真能念佛。不为他岐所惑。即大智慧。试自简点。若身心世界。犹未放下。贪瞋痴念。犹自现起。是非人我。犹自挂怀。闲断夹杂。犹未除尽。妄想驰逐。犹未永灭。种种他岐。犹能惑志。便不为真念佛也。要到一心不乱境界。亦无他术。最初下手。须用念珠。记得分明。刻定课程。决定无缺。久久纯熟。不念自念。然后记数亦得。不记数亦得。若初心便要说好看话。要不着相。以记数为多事。以定课为执着。总是信不深。行不力。饶你讲得十二分教。下得千七百转语。皆是生死岸边事。临命终时。决用不着。

　　依愿起修(节引彻悟禅师语录)

　　净土门中。以愿为最。凡有愿者。终必能满。神僧传。载一僧於石佛前。戏发愿曰。如今生死不了。愿来生作威武大臣。后果作大将军。此戏发之愿也。尚终得遂。况至诚所发之愿乎。复载一僧。博通经论。所至无所遇。傍一僧教以结缘法。变卖衣单。买食物。入深林。置食於地。密持咒愿。施虫鸟食之。其僧如所教。后二十年遂开法。受化者多少年。盖皆受食之禽鸟昆虫也。此愿力之不可思议。尚能以他人之愿。摄彼虫鸟。脱异类而入人道。岂自愿不能自度耶。佛以四十八愿。自致成佛。而我所发之愿。正合佛摄生之愿。我发愿时。即佛摄受时。佛摄受时。即我正念时。故我之愿力。全依佛之愿力。为往生确据也。行者早晚功课。决不可缺。末后一时。佛数念完。佛前长跪合掌。持诵四十八愿。再念观音势至。清净海众。发愿回向。或礼拜四十八愿。更大利益。此大愿王。必须忆念恋慕。恳切专对。平时礼诵。愿愿分明。到命尽时。愿王自然涌现。不相舍离。引导其前。护我往生(礼拜四十八愿仪式附后)。

　　专修利益(节录彻悟禅师语录)

　　夫见道而后修道。修道而后证道。此千古同途。千古不易之定论也。然见道岂易言哉。若依教乘。必大开圆解。若依宗门。必直透重关。然后得论修道。否则便为盲修瞎练。不免撞墙磕壁。堕坑落堑矣。唯净土一门则不然。从是西方过十万亿佛土。有世界名曰极乐。其土有佛。号阿弥陀。今现在说法。但发愿持名。即得往生。此乃佛心佛眼亲知亲见之境界。非彼三乘贤圣所能知见也。但当深信。依此而发愿持名。即是以佛知见为知见。不必别求悟门也。余门修道。必悟后依法修习。摄心成定。因定发慧。因慧断惑。所发之慧有胜劣。所断之惑有浅深。然后方可论其退与不退。唯此净土门中。唯以信愿之心。专持名号。持至一心不乱。净业即为大成。身后决得往生。一得往生。便永不退转。又余门修道。先须忏其现业。若现业不忏即能障道。则进修无路矣。修净业者。乃带业往生。不须忏业。以至心念佛一声。能灭八十亿劫生死重罪故。又余门修道。须断烦恼。若见思恼烦未尽。则分段生死不尽。不能出离同居国土。唯修净业。乃横出三界。不断烦恼。从此同居。生彼同居。一生彼土。则生死根株便永断矣。既生彼土。则常常见佛。时时闻法。衣食居处。出於自然。水鸟树林。皆悉说法。同居土中横见上三净土。诸上善人俱会一处。圆证三种不退。一生便补佛位。然则净土一门。最初省求悟门。末后不待发慧。不须忏业。不断烦恼。至极省要。至极径捷。及其证入。至极广大。至极究竟。学者当细心玩味而详择之。毋以一时贡高。而失此殊胜最大利益也。

　　信愿深切(参用藕益大师彻悟禅师语录)

　　修净土人。若信愿坚固。临终十念一念。亦决得生。若无信愿。纵将名号。持至风吹不入。雨打不湿。如银墙铁壁相似。亦无得生之理。我辈修习净业。所以信要深。愿要切。以信深愿切故。一切邪说。莫能摇惑。一切境缘。莫能引转。若正修净业时。倘达摩大师。忽现在前。乃曰。吾有直指人心见性成佛之禅。汝但舍置念佛。吾即以此禅授汝。但当向祖师作礼。谓我先已受释迦如来念佛法门。发愿受持。终身不易。祖师虽有深妙禅。吾则不敢自违本誓也。纵或释迦如来现身谓曰。吾先说念佛法门。一时方便耳。今更有殊胜法门超於彼者。汝当且置念佛。吾即为说胜法。亦祇可向佛稽首。陈白。我先禀受世尊净业法门。发愿一息尚存。决不更张。如来虽有胜法。吾则不敢自违本誓也。虽佛祖现身。尚不改其所信。况魔王外道虚妄邪说。岂足以摇惑之耶。能如是信。其信可谓深矣。若赤热铁轮。旋转顶上。不以此苦。退失往生之愿。若轮王胜妙五欲现前。亦不以此乐。退失往生之愿。此逆顺至极尚不改所愿。况世闲小小逆顺境界。岂能引转哉。能如是愿。其愿可谓切矣。

　　断爱实行(录憨山大师语录)

　　念佛求生净土。元是要了生死大事。今人发心要了生死。方才肯念佛。只说佛可以了生死。若不知生死根株。毕竟向何处念。若念佛心断不得生死根株。如何了得生死。如何是生死根株。古人云。业不重不生娑婆。爱不断不生净土。是知爱根乃生死之根株。推此爱根。不是今生有的。也不是一二三四生有的。乃自从无始以来。生生世世。舍身受身。何曾有一念暂离此爱根耶。如此爱根种子。积劫深厚。故生死无穷。今日方才发心念佛。只望空求生西方。连爱是生死之根。尚且不知。何曾有一念断着。既不知生死之根。则念佛一边念。生死根只听长。如此念佛。与生死两不相关。念到临命终时。只见生死爱根现前。那时方知佛全不得力。悔之迟矣。故劝今念佛的人。先要知爱是生死根本。而今念佛。念念要断者爱根。即日用现前。在家念佛。眼中见得儿女子孙家缘财产。无一件不是爱的。如全身在火坑中一般。爱是主宰。念佛是皮面。且如儿女之情现前时。回光看看。者一声佛。果能敌得者爱么。果然断得者爱么。若断不得者爱。毕竟如何了得生死。故劝念佛人。第一要为生死心切。要断生死心切。要在生死根株上。念念斩断。则念念是了生死之时也。如此念念真切。刀刀见血。若不出生死。则诸佛堕妄语矣。

　　戒行清净(参用妙叶禅师语录)

　　行人既修念佛三昧。若不持戒。虽有信心。为世闲恶缘杂染侵夺。尘劳难遣。毁坏法身。令解入邪。不得往生。若一日夜持沙弥戒。持具足戒。即得往生。故必当持戒也。纵宿业深厚。不能顿断。当方便制抑。自劝自心。省身寡过。修四念处。了知世闲乐少苦多。无常败坏。一切诸法。皆是尘劳。设诸方便。护持戒宝。而使清净。岂可随念流转。又世闲技能杂术。乃至一切善恶能分念者。设不屏去。何能一心。三昧不一。往生何由众生无明业识。徧周法界。苟起一念世心。便被如是等尘劳魔党。牵拽将去。鱼虽逸。一丝可系。害非不大也。心念尚尔。况身行哉。修三昧如箭取的。不待报尽。便欲跳出稠林。岂可失戒。梵网经云。戒如明日月。亦如璎珞珠。微尘菩萨众。由是成正觉。乘急戒缓。生恶趣中。乘戒俱急。决生净土。修净业者。善自护持。

　　克期取证

　　经云。假使恶业。有体相者。尽虚空界。不能容受。虽百年昼夜。弥陀十万。一一声灭八十亿劫生死。然所灭罪。如爪上土。未灭罪。如大地土。唯念至一心不乱。则如健人突围而出。非复三军所能制耳。欲得一心。必须结七近。今七期念佛。多成散善因缘。逐队成群。希图热闹。佛声才歇。俗情旋来。徒然唐丧光阴。几曾得方便受用。若真实发心克期取证者。先将自力他力两种法门。知所拣择。令心归向。谛信不疑。信自力用理持。信他力用事持。理持事持。莲池弥陀疏钞。灵峰弥陀要解。辨之详矣。深心参究。必能决择所从。切忌心挂两边。致令两门俱不得力。夫信自力。近於教外别传。法门虽胜。非异方便。盖必断惑乃生。还同竖出三界。独有他力法门。全仗弥陀大誓愿力。不须断惑。兼复带业往生。唯其异故胜也。如此最胜独异法门。譬如劣夫。从转轮王。周四天下。非是自力。轮王力故。又如婴孩。依恋慈母。遂获成人。非是自力。慈母力故。行者信他力法门。信到无疑之处。可以结期七日。若自一人。务必禁语。若有同伴。务必择人。於七日前。简择净室。持咒结界。凡道场所供尊像。要作真佛愿王之想。(平时亦然)若想不真。则心不一。此想纯已。先期至诚礼拜。(千拜　至少百拜)迎请慈尊降临道场。然后翘勤恳切。对佛发愿。愿自所有身心性命。都交付与弥陀大誓海中。於七日中。誓不起一念世闲想。是不起一念计较身心性命想。发愿已。求佛哀怜。於此七日。放光摄受。如此依佛而住。当处放下万缘。静待起七。起七时。不须再发愿。但念阿弥陀经。往生咒。赞佛偈。(第一日如是。第二日不用经咒。休息才醒即持佛名)从此遂一心持名。持名要不缓不急。不散不昏。调摄得中。务使心中佛号。历历分明。着衣吃饭。行住坐卧。一句洪名。绵密不断。犹如呼吸相似。不可斯须停止。俄顷夹杂。既欲一心不乱。大非寻常念佛可比。夜静略歇一支定香。休养神明。(切莫贪睡)醒即将一声佛提起。护七净侣。少则一人。多则两人。香烛茶汤。仗人护持。自己不可生念。满七之日。跪念阿弥陀佛。观音势至。清净海众。各十声。一心归命回向文一徧。礼佛十二拜。菩萨各三拜。三自归三拜。如此痛念娑婆。仰慕极乐。信他既真。念佛必切。果肯精进七日。何难三昧现前。倘或七日之后。又被世缘牵扰。熟处毕竟不生。生处依然难熟。设或七日到一心不乱境地。仍须保任。行力方不唐捐也(若大众七期道场有省庵法师截流大师七期规式一)。

　　睡醒警觉

　　僧海州。参紫柏老人。师问曰。汝出家为甚么。曰为求出苦。师曰。以何法出苦。曰我资钝。但念佛。师曰。汝念佛闲断否。曰。合眼睡时便忘了。师震威呵曰。合眼便忘。如此念佛。念一万年也没干。汝自今而后。直须睡梦中念佛不断。方有出苦分。若睡梦中不能念佛。忘记了。一开眼时。痛哭起来。直向佛前叩头流血。或念千声。或念万声。尽自家力量便罢。如此做三二十番。自然大昏睡中佛不断矣。且世上念佛的人。或三二十年。或尽形寿念佛。及到终时。却又无用。此是睡梦中不曾有念头故也。更有临睡入观法门。慈云忏主奉为日课。若肯信心奉持。或於梦中亲见相好。或游宝池。或闻说法。不可思议。诚非凡眼所知(观文附后)。

　　回向往生(节录二林居士)

　　回向往生。念佛为主。功行为助。何名功行。一读诵大乘。二勤行方便。大乘者。如无量寿经。观经。小本阿弥陀经。华严。法华。圆觉。金刚。梭严。维摩。普贤行愿品等经。及起信唯识等论。或专看净土诸书。(如永明智者天如莲池憨山紫柏藕益诸书近今如省庵截流彻悟语录)以此增长信根。方具择法之眼。久久精熟。深解义趣。即是往生资粮。方便者。本莲池大师作福图说。条列如左。其四料简曰。
　　作福不念佛。福尽还沈沦。念佛不作福。入道多苦辛。无福不念佛。地狱鬼畜群。念佛兼作福。后证两足尊。其作福条目云。
　　孝顺父母　　忠报君王　　装塑佛像　　印造经典　　斋供僧伽　　敬事师长　　营修寺宇　　流道善书　　禁绝宰杀　　买放生命　　饭食饥民　　衣济寒冻　　开掘义井　　修理桥梁　　平砌阶道　　普施茶汤　　看疗病人　　给散药饵　　伸雪冤枉　　出减刑罪　　安养衰老　　抚育孤孩　　埋藏尸骨　　给与棺木　　饶免债负　　义让财产　　还他遗失　　救济患苦　　祈禳灾难　　荐拔亡魂　　劝和争讼　　生全人命
　　如上所说作福条目。若以回向。俱可资助往生。不但善举。即起一善念。俱可回向。若恶念起。当时忏悔。即此忏悔善念。亦可回向。回向缘熟。往生之缘遂熟。若发大心。普为众生回向极乐国土。其福德。大不可思议矣。

　　临终大事

　　凡修行人。平时若不将手脚做的稳当。腊月三十日到来。最易手忙脚乱。不但自家信愿行。要有真实力量。即临终时节因缘。一一俱是自家心量所现。一要有佛力。何时何地何病寿终。皆非自己所能逆料。若有佛力加被。所遇全是佛机。不致落在尘劳窟里。二要有福力。具足众善方是福田。若遇病者。尤宜扶持。病者不起。念佛护送。恳切至诚。果然视如自己病时。总是一样。此是福田第一嘉种。三要有同参力。平时真为生死心切。遇有真实念佛行人。结为同参。誓於命终。互相助送。有此准备在前。末后可得助力。更有慈照宗主。创三疑四关说。为临终人。殷勤告诫。何名三疑。一者疑我生来作业极重。修行日浅。恐不得生。二者疑我负欠人债。或有心愿未了。及贪瞋痴未息。恐不得生。三者我虽念佛。临终不来迎接。上两疑最障初心人。若能深信弥陀誓海。再有旁人提策。此疑可以立消。故临终时。要遇善知识也。最后一疑。乃修行人极重障疑。平时不先勘破。末后反添妄想。然临终有见佛得往生者。亦有不见佛得往生者。见佛得生者。是佛光明加被。即比分段生死身。亲见相好。不见佛得生者。是佛愿力加被。离此分段生死身。亦得亲见相好。临命终人。若见化佛。见花台。及异香天乐等。固是往生确据。即或一无所见。仍一念弥陀现前。正是与阿弥陀佛消息融通之处也。只须正念现前。决定得生。更无疑惑。此乃生死紧要关头。若好时有丝毫疑情。急参访善知识。破除此疑净尽。终时方有把握。且遇病苦将终之人。亦可为人解粘去缚矣。何名临终四关。一者念佛多年。缘有地狱宿业。今乘佛力。转重为轻。遂多病苦。病者因病。退念佛心。命尽还堕地狱。若知忍苦。忆佛念佛。苦报偿完。决生净土。二者念佛多年。夹杂邪见。故於病中。易见神鬼。若不省察。贪生怕死。多被鬼迷。引落恶道。若知提起信愿。忆佛愿力。信愿切时。自能念佛往生。三者念佛多年。身见极重。大病临身。每贪药饵。或因服食。妄杀生命。丧失善根。难逃执对。若知身是苦本。生大厌离。仰慕弥陀。生大依恋。自然转瞬轻安。不障佛念。四者念佛多年。不免系念家业。爱恋眷属。於命终时。因此误失正念。若知无常到来。恋亦无益。蓦将佛念。念念提起。提起佛念。决得往生。三疑四关。紧要如此。是故善导和尚云。凡夫临终。欲生净土。须是不得怕死。但念舍此秽身。超生净土。乃是称意之事。如脱敝衣。得换珍服。放下身心。默自念佛。才遇有病。便念无常。一心待死。须嘱家人及问候人。来我前者。为我念佛。不得说闲杂话。及家中长短事。亦不须软语安慰。祝愿安乐。若病重将终。亲属不得垂泪哭泣。及发嗟叹声。但同声念佛。守令气尽。若得明晓净土之人。频来策励。极为大幸。依此法者。决定往生。更无疑也。

　　念佛常课仪式

　　每日晨昏。佛前焚香作礼。诵阿弥陀经一卷。唱云。
　　阿弥陀佛身金色　　相好光明无等伦　　白毫宛转五须弥　　绀目澄清四大海　　光中化佛无数亿　　化菩萨众亦无边　　四十八愿度众生　　九品咸令登彼岸
　　南无西方极乐世界。大慈大悲。阿弥陀佛　　南无阿弥陀佛(或千声或三千声)　　南无观世音菩萨　　南无大势至菩萨　　南无清净大海众菩萨(各十声)。
　　诵毕随诵回向文云。
　　一心归命极乐世界。阿弥陀佛。愿以净光照我。慈誓摄我。我今正念。称如来名。为菩提道。求生净土。佛昔本誓。若有众生。欲生我国。至心信乐。乃至十念。若不生者。不取正觉。以此念佛因缘。得入如来大誓海中。承佛慈力。重罪消灭。净因增长。若临命终。自知时至。身无病苦。心不贪恋。意不颠倒。如入禅定。佛及圣众。手执金台。来迎接我。於一念顷。生极乐国。华开见佛。即闻佛乘。顿开佛慧。广度众生。满菩提愿。十方三世一切佛。一切菩萨摩诃萨。摩诃般若波罗蜜。
　　诵毕称三自归一称一拜。

　　睡时入观仪式

　　(行者至佛前在客途即向西谛想圣容如在璃琉宝地亲闻说法想已念)。
　　南无阿弥陀佛(尽一气为一念如是十念)　　南无观世音菩萨　　南无大势至菩萨　　南无清净大海众菩萨(各十声)
　　至心合掌发愿云。
　　弟子某甲现是生死凡夫。罪障深重。轮回六道。苦不可言。今遇知识。得闻弥陀名号。本愿功德。一心称念。求愿往生。愿佛慈悲不舍。哀怜摄受。(弟子)某甲。不识佛身相好光明。愿佛示现。令我得见。及见观音势至诸菩萨众。彼世界中清净庄严。光明妙相等。令我了了得见。
　　又善导和尚云。凡修正观者。临睡时。观西方胜境。或观弥陀相好光明。不得杂语杂想。亦不得求见瑞相但办专心。自有见时。或但称佛号而睡。行者专取一法。不得杂用。务在久远行之。必於净土功不唐捐也。

　　礼拜四十八愿仪式

　　(行者至道场内。谛信横徧十方。竖穷三际。全是弥陀大誓愿海。我今以此念佛因缘。得入如来大誓海中。想已。然后至心合掌。如对佛前三称南无阿弥陀佛。称已　唱云)。
　　阿弥陀佛身金色　　相好光明无等伦　　白毫宛转五须弥　　绀目澄清四大海　　光中化佛无数亿　　化菩萨众亦无边　　四十八愿度众生　　九品咸令登彼岸
　　南无西方极乐世界。大慈大悲。大愿大力。阿弥陀佛(一拜)。
　　(低声诵云)第一愿。设我得佛。国有地狱饿鬼畜生者。不取正觉。
　　一心顶礼。第一大愿。接引导师。阿弥陀佛(拜下想第一愿)。
　　(低声诵云)第二愿。设我得佛。国中天人。寿终之后。复更三恶道者。不取正觉。
　　一心顶礼。第二大愿。接引导师。阿弥陀佛(拜下想第二愿)。
　　(低声诵云)第三愿。设我得佛。国中天人。不悉真金色者。不取正觉。
　　一心顶礼。第三大愿。接引导师。阿弥陀佛(拜下想第三愿)。
　　(低声诵云)第四愿。设我得佛。国中天人。形色不同。有好丑者。不取正觉。
　　一心顶礼第四大愿。接引导师。阿弥陀佛(拜下想第四愿)。
　　(低声诵云)第五愿。设我得佛。国中天人。不识宿命。下至知百千亿那由他诸劫事者。不取正觉。
　　一心顶礼。第五大愿。接引导师。阿弥陀佛(拜下想第五愿)。
　　(低声诵云)第六愿。设我得佛。国中天人。不得天眼。下至见百千亿那由他诸佛国者。不取正觉。
　　一心顶礼。第六大愿。接引导师。阿弥陀佛(拜下想第六愿)。
　　(低声诵云)第七愿。设我得佛。国中天人。不得天耳。下至闻百千亿那由他诸佛所说。不得受持者。不取正觉。
　　一心顶礼。第七大愿。接引导师。阿弥陀佛(拜下想第七愿)。
　　(低声诵云)第八愿。设我得佛。国中天人。不得见他心智。下至知百千亿那由他诸佛国中。众生心念者。不取正觉。
　　一心顶礼。第八大愿。接引导师。阿弥陀佛(拜下想第八愿)。
　　(低声诵云)第九愿。设我得佛。国中天人。不得神足。於一念顷。下至不能超过百千亿那由他诸佛国者。不取正觉。
　　一心顶礼。第九大愿。接引导师。阿弥陀佛(拜下想第九愿)。
　　(低声诵云)第十愿。设我得佛。国中天人。若起想念。贪计身者。不取正觉。
　　一心顶礼。第十大愿。接引导师。阿弥陀佛(拜下想第十愿)。
　　(低声诵云)第十一愿。设我得佛。国中天人。不住定聚。必至灭度者。不取正觉。
　　一心顶礼。第十一大愿。接引导师。阿弥陀佛(拜下想第十一愿)。
　　(低声诵云)第十二愿。设我得佛。光明有限量。下至不照百千亿那由他诸佛国者。不取正觉。
　　一心顶礼。第十二大愿。接引导师。阿弥陀佛(拜下想第十二愿)。
　　(低声诵云)第十三愿。设我得佛。寿命有限量。下至百千亿那由他劫者。不取正觉。
　　一心顶礼。第十三大愿。接引导师。阿弥陀佛(拜下想第十三愿)。
　　(低声诵云)第十四愿。设我得佛。国中声闻。有能计量。乃至三千大千世界众生。悉成缘觉。於百千劫。悉共计较知其数者。不取正觉。
　　一心顶礼。第十四大愿。接引导师。阿弥陀佛(拜下想第十四愿)。
　　(低声诵云)第十五愿。设我得佛。国中天人寿命。无能限量。除其本愿。修短自在。若不尔者。不取正觉。
　　一心顶礼。第十五大愿。接引导师。阿弥陀佛(拜下想第十五愿)。
　　(低声诵云)第十六愿。设我得佛。国中天人。乃至闻有不善名者。不取正觉。
　　一心顶礼。第十六大愿。接引导师。阿弥陀佛(拜下想第十六愿)。
　　(低声诵云)第十七愿。设我得佛。十方世界。无量诸佛。不悉咨嗟称我名者。不取正觉。
　　一心顶礼。第十七大愿。接引导师。阿弥陀佛(拜下想第十七愿)。
　　(低声诵云)第十八愿。设我得佛。十方众生。至心信乐。欲生我国。乃至十念。若不生者。不取正觉。唯除五逆诽谤正法。
　　一心顶礼。第十八大愿。接引导师。阿弥陀佛(拜下想第十八愿)。
　　(低声诵云)第十九愿。设我得佛。十方众生。发菩提心。修诸功德。至心发愿。欲生我国。临寿终时。假令不与大众围绕。现其人前者。不取正觉。
　　一心顶礼。第十九大愿。接引导师。阿弥陀佛(拜下想第十九愿)。
　　(低声诵云)第二十愿。设我得佛。十方众生。闻我名号。系念我国。植众德本。至心回向。欲生我国。不果遂者。不取正觉。
　　一心顶礼。第二十大愿。接引导师。阿弥陀佛(拜下想第二十愿)。
　　(低声诵云)第二十一愿。设我得佛。国中天人。不悉成满三十二大人相者。不取正觉。
　　一心顶礼。第二十一大愿。接引导师。阿弥陀佛(拜下想第二十一愿)。
　　(低声诵云)第二十二愿。设我得佛。他方佛土。诸菩萨众。来生我国。究竟必至一生补处。除其本愿自在所化。为众生故。被宏誓镫。积累德本。度脱一切。游诸佛国。修菩萨行。供养十方诸佛如来。开化恒沙无量众生。使立无上正真之道。超出常伦。诸地之行。现前修习普贤之德。若不尔者。不取正觉。
　　一心顶礼。第二十二大愿。接引导师。阿弥陀佛(拜下想第二十二愿)。
　　(低声诵云)第二十三愿。设我得佛。国中菩萨。承佛神力。供养诸佛。一食之顷。不能遍至无数无量亿那由他诸佛国者。不取正觉。
　　一心顶礼。第二十三大愿。接引导师。阿弥陀佛(拜下想第二十三愿)。
　　(低声诵云)第二十四愿。设我得佛。国中菩萨。在诸佛前。现其德本。诸所求欲供养之具。若不如意者。不取正觉。
　　一心顶礼。第二十四大愿。接引导师。阿弥陀佛(拜下想第二十四愿)。
　　(低声诵云)第二十五愿。设我得佛。国中菩萨。不能演说一切智者。不取正觉。
　　一心顶礼。第二十五大愿。接引导师。阿弥陀佛(拜下想第二十五愿)。
　　(低声诵云)第二十六愿。设我得佛。国中菩萨。不得金刚那罗延身者。不取正觉。
　　一心顶礼。第二十六大愿。接引导师。阿弥陀佛(拜下想第二十六愿)。
　　(低声诵云)第二十七愿。设我得佛。国中天人。一切万物。严净光。丽形色殊。特穷微极。妙无能称量。其诸众生。乃至逮得天眼。有能明了。辨其名数者。不取正觉。
　　一心顶礼。第二十七大愿。接引导师。阿弥陀佛(拜下想第二十七愿)。
　　(低声诵云)第二十八愿。设我得佛。国中菩萨。乃至少功德者。不能知见其道场树。无量光色。高四百万里者。不取正觉。
　　一心顶礼。第二十八大愿。接引导师。阿弥陀佛(拜下想第二十八愿)。
　　(低声诵云)第二十九愿。设我得佛。国中菩萨。若受读经法。讽诵持说。而不得辨才智慧者。不取正觉。
　　一心顶礼。第二十九大愿。接引导师。阿弥陀佛(拜下想第二十九愿)。
　　(低声诵云)第三十愿。设我得佛。国中菩萨智慧辨才。若可限量者。不取正觉。
　　一心顶礼。第三十大愿。接引导师。阿弥陀佛(拜下想第三十愿)。
　　(低声诵云)第三十一愿。设我得佛。国土清净。皆悉照见。十方一切无量无数不可思议诸佛世界。犹如明镜。睹其面像。若不尔者。不取正觉。
　　一心顶礼。第三十一大愿。接引导师。阿弥陀佛(拜下想第三十一愿)。
　　(低声诵云)第三十二愿。设我得佛。自地以上。至於虚空宫殿楼观。池流华树。国土所有一切万物。皆以无量杂宝。百千种香。而共合成。严饰奇妙。超诸天人。其香普熏十方世界。菩萨闻者。皆修佛行。若不如是。不取正觉。
　　一心顶礼。第三十二大愿。接引导师。阿弥陀佛(拜下想第三十二愿)。
　　(低声诵云)第三十三愿。设我得佛。十方无量不可思议诸佛世界。众生之类。蒙我光明。触其身者。身心柔软。超过天人。若不尔者。不取正觉。
　　一心顶礼。第三十三大愿。接引导师。阿弥陀佛(拜下想第三十三愿)。
　　(低声诵云)第三十四愿。设我得佛。十方无量不可思议诸佛世界。众生之类。闻我名字。不得菩萨无生法忍诸深总持者。不取正觉。
　　一心顶礼。第三十四大愿。接引导师。阿弥陀佛(拜下想第三十四愿)。
　　(低声诵云)第三十五愿。设我得佛。十方无量不可思议诸佛世界。其有女人。闻我名字。欢喜信乐。发菩提心。厌恶女身。寿终之后。复为女像者。不取正觉。
　　一心顶礼。第三十五大愿。接引导师。阿弥陀佛(拜下想第三十五愿)。
　　(低声诵云)第三十六愿。设我得佛。十方无量不可思议诸佛世界。诸菩萨众。闻我名字。寿终之后。常修梵行。至成佛道。若不尔者。不取正觉。
　　一心顶礼。第三十六大愿。接引导师。阿弥陀佛(拜下想第三十六愿)。
　　(低声诵云)第三十七愿。设我得佛。十方无量不可思议诸佛世界。诸天人民。闻我名字。五体投地。稽首作礼。欢喜信乐。修菩萨行。诸天世人。莫不致敬。若不尔者。不取正觉。
　　一心顶礼。第三十七大愿。接引导师。阿弥陀佛(拜下想第三十七愿)。
　　(低声诵云)第三十八愿。设我得佛。国中天人。欲得衣服。随念即至。如佛所赞应法妙服。自然在身。有求裁缝捣染浣濯者。不取正觉。
　　一心顶礼。第三十八大愿。接引导师。阿弥陀佛(拜下想第三十八愿)。
　　(低声诵云)第三十九愿。设我得佛。国中天人。所受快乐。不如漏尽比丘者。不取正觉。
　　一心顶礼。第三十九大愿。接引导师。阿弥陀佛(拜下想第三十九愿)。
　　(低声诵云)第四十愿。设我得佛。国中菩萨。随意欲见十方无量严净佛土。应时如愿於宝树中。皆悉照见。犹如明镜。睹见其面像。若不尔者。不取正觉。
　　一心顶礼。第四十大愿。接引导师。阿弥陀佛(拜下想第四十愿)。
　　(低声诵云)第四十一愿。设我得佛。他方国土。诸菩萨众。闻我名字。至於得佛。诸根缺陋。不具足者。不取正觉。
　　一心顶礼。第四十一大愿。接引导师。阿弥陀佛(拜下想第四十一愿)。
　　(低声诵云)第四十二愿。设我得佛。他方国土。诸菩萨众。闻我名字。皆悉逮得清净解脱三昧。住是三昧。一发意顷。供养无量不可思议诸佛世尊。而不失定意。若不尔者。不取正觉。
　　一心顶礼。第四十二大愿。接引导师。阿弥陀佛(拜下想第四十二愿)。
　　(低声诵云)第四十三愿。设我得佛。他方国土。诸菩萨众。闻我名字。寿终之后。生尊贵家。若不尔者。不取正觉。
　　一心顶礼。第四十三大愿。接引导师。阿弥陀佛(拜下想第四十三愿)。
　　(低声诵云)第四十四愿。设我得佛。他方国土。诸菩萨众。闻我名字。欢喜踊跃。修菩萨行。具足德本。若不尔者。不取正觉。
　　一心顶礼。第四十四大愿。接引导师。阿弥陀佛(拜下想第四十四愿)。
　　(低声诵云)第四十五愿。设我得佛。他方国土诸菩萨众。闻我名字。皆悉逮得普等三昧。住是三昧。至於成佛。常见无量不可思议一切诸佛。若不尔者。不取正觉。
　　一心顶礼。第四十五大愿。接引导师。阿弥陀佛(拜下想第四十五愿)。
　　(低声诵云)第四十六愿。设我得佛。国中菩萨。随其志愿。所欲闻法。自然得闻。若不尔者。不取正觉。
　　一心顶礼。第四十六大愿。接引导师。阿弥陀佛(拜下想第四十六愿)。
　　(低声诵云)第四十七愿。设我得佛。他方国土。诸菩萨众。闻我名字。不即得至不退转者。不取正觉。
　　一心顶礼。第四十七大愿。接引导师。阿弥陀佛(拜下想第四十七愿)。
　　(低声诵云)第四十八愿。设我得佛。他方国土。诸菩萨众。闻我名字。不即得至第一忍。第二第三法忍。於诸佛法。不能即得不退转者。不取正觉。尔时法藏比丘。说此愿已。应时普地六种震动。天雨妙华。以散其上。空中赞言。决定必成无上正觉。
　　一心顶礼。第四十八大愿。接引导师。阿弥陀佛(拜下想第四十八愿)。

　　修西辑要(终)

　　修西子集资刻此。普愿四恩三有法界众生。同修净业。正念分明。决定往生。常依安养。
　　光绪十年仲冬　　　江北刻经处识
