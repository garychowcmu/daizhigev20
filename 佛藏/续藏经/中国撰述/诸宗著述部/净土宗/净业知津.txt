续藏经   净业知津
　清 悟开述
　　 

　　净业知津

　　　　灵岩山下宝藏僧　悟开　述
　　世间称为苦海者。因其苦处多而乐处少也。虽有乐处。终不免苦。其实世间。纯是一团苦境。所以称为苦海。其苦处之苦。人人皆知。不消再说。其乐处之苦。人多未知。吾今略说。富与贵。所乐也。但富有富的忧愁。贵有贵的忧愁。凡属忧愁。即是苦。而忧愁之处。一家自有一家之事。千绪万端。已不消细说。何况越是富贵。造恶业越多。趣大越容易。既造了恶业。转眼之间恶报到来。真正苦杀人矣。岂不是苦海。
　　既是得知了世间是个苦海。何不跳出这苦海去。永离苦海。得大安乐乎。你若要求安乐。必要修行。若肯修行。必要念佛。
　　你若肯念佛。只要念南无阿弥陀佛。既念佛。必要发个愿。这个愿。不是要求现世好处。亦不是要求来世好处。何故呢。所说世间总是苦海。我不求苦海中好处。只求一口气不来时。仍旧念一句南无阿弥陀佛。任他病苦缠身。我只一心念佛。所吃的。所着的。所用的。各各置之度外。心中所牵记的人。也不牵记。连自己的身体。也不管账。生死随他去。只是一心念佛。你若能如此。西方极乐世界。阿弥陀佛。即放大光明。照着你。你便身心清凉。一无挂碍。眼前自见佛光明。如同坐在青天白日之中。再亡命念去。更兼平日真切修行的工夫。这时候。便能大光明中。眼见一朵七宝莲华。近在身边。远远望见金色之身。即是阿弥陀佛观世音。大势至。接引你往生西方去也。
　　吾如此说。开示念佛修行的法门。你还信得极么。信得极就如此做去。若有疑惑。吾再与你讲明白。
　　世间之人。大概只能自顾自。佛菩萨自己度了。观一切众生。愿他齐度。为此广说修行之法。依法修行。无一不度。
　　众生不信佛法。不肯修行。是与佛无缘。佛即不能度你。你能信能修。便是前世有善根。今世与佛有缘。与佛有缘。你修行时。佛菩萨必护佑你也。你得了佛力护佑。偿再真切修行。无不成功矣。
　　凡修行而不得成功者。总因不真切念佛。虽念佛。而仍有世间之贪求。不能一心一意。只顾求生西方极乐世界故也。
　　念佛的人。要把念佛为切实事。其应酬世务。及料理身家。皆是外壳子事。切实不碍外壳子。外壳子不碍切实。得念佛之道矣。
　　开眼念佛。心易散动。尚可闭目而念。两耳闻声。断难塞耳。既不可塞。即借他来用。如何用法。当念佛时。将此心放得空空灵灵。提起一句阿弥陀佛。即念即听。即听即念。绵绵不绝。一路盘旋。最为念佛妙诀。行之久久。必有相应时也。
　　六字念。四字念。是一样的。(念南无阿弥陀佛。谓之六字念。但念阿弥陀佛。谓之四字念)行念坐念皆可念佛。越多越好。一日到夜。若忘记了。记得就念。别事打断了。事毕就念。或出声念。或不出声默念。是一样的。但要字字从念头上着实。句句从求生西方里出来。再有系念一法。在不念佛时。这一点念头。常挂在阿弥陀佛身上(每日天亮时候。就在床上坐起。清清净净。一念不生。坐到日出后。下床轻轻略转念头。无非思量修行的事。如此最能开发智慧)。
　　心常清净。不动不摇。是修行得力处。
　　念佛人功课。一卷弥陀经。三徧往生咒。念佛毕。念观世音菩萨。大势至菩萨。清净大海众菩萨。各十声。念回向文一篇。拜阿弥陀佛。观音。势至。清净海众。各三拜。三皈依毕。朝暮总是如此。为念佛功课。纯一不杂。设或要念大乘诸经咒等。宁可另作一时。立为午课。不宜在朝暮正课内夹杂。夹杂则不专精。
　　高王经。分珠经。香山卷。佛偈。皆不要念。藏经所无。非真经也。
　　竹丝灯。据说死后。照到冥司所用。全不顾念佛道理。我劝世人点念佛图。点满。填名记数。佛前焚化。最好。自有佛光相照。何用竹丝灯。
　　弥陀经要熟。无量寿经。观无量寿经。要常看。
　　每日除功课外。准定一时礼拜最好。正是在佛前。恳苦虔诚。一心归命。求佛哀怜。慈光照我。
　　礼拜法
　　佛前焚香。至心合掌。每念一声。一拜。(应和南拜)念云。
　　南无娑婆世界。现在如来。大慈大悲。本师释迦牟尼佛。(九拜)　　南无西方极乐世界。大慈大悲。大愿大力。接引导师。阿弥陀佛。(四十八拜)　　南无西方极乐世界。万亿紫金身。观世音菩萨摩诃萨。(三拜)　　南无西方极乐世界。无边光智身。大势至菩萨摩诃萨。(三拜)　　南无西方极乐世界。满分二严身。清净大海众菩萨摩诃萨。(三拜)
　　拜毕。长跪。至心合掌。念云。
　　我昔所造诸恶业　　皆由无始贪瞋痴　　从身语意之所生　　今对佛前求忏悔　　愿我临欲命终时　　尽除一切诸障碍　　面见彼佛阿弥陀　　即得往生安乐剎　　虚空有尽　　我愿无穷　　情与无情　　同圆种智
　　念毕。起立。三拜而退。
　　吾今所讲的修行。要以念佛发愿为正主。然助道因缘必不可少。何等为助道因缘。恭敬三宝心。愿求出世心。厌离牵缠心。得知善恶报应。生畏惧心。正直心。老实心。慈悲心。解脱心。不生自道好的心。以上皆好心肠。是助道因缘也。
　　既有了好的心肠。作为助道。又要得知坏心肠。防其障道。不信三宝心。自做主张修行心。名利心。贪爱世间快乐心。瞋心。愚痴忘想心。求世间福报心。机巧心。诈伪心。偏曲心。因循怠惰心。不改过心。自以为是心。以上皆坏心肠。虽是修行。决难入道。所以然者。为此等心。作遮障故也。
　　办修行事。必当亲近明师善友依教奉行。不遇师友。弥陀经一卷。回向文一篇。即是师友。切忌杜撰。明师善友。有真的。有假的。若要师友。必求真的。方能引我入道。开我智慧。成我修行。了我生死。所以师友之恩。过於父母。若是假的。他便引我入错路。塞杀我一片正修行心。使我一事无成。所以真假之隔。不啻天壤。不可不辨明而亲近。
　　吾今说个辨法。其真正可为明师善友者。一见未必显然。就有一种明师善友的本事与你看。也不过平平实实而已。谈到修行。必就你所修讲究。井井有条。不高不下。你听了。觉得与平日所修工夫。颇有开发。亦见其与经书暗合。若假者。一见便有一种明师善友的样子。谈到修行。必将你平日所修另翻一调。以见高超。譬如你平日。奉一卷弥陀经。依佛所说。执持名号。信愿求生极乐国土。有何不是处。必要另换调门。另立话头。难道你超过释迦牟尼佛么。倘然学者实有错误。不妨随病发药。实有未明。又当随机解说。念佛工夫。在於临终时用。临终所用的。在於平日间做。平日间做。若在色力强壮时。比老衰时好。是故慎勿因循。远期他日。
　　自己工夫。尚无着实。所知佛法。尚未明白。不可轻易教人。有为师之意。虽云自利利他。只恐自误误他耳。修行人身体。虽不贪恋。也须调养。到老来时。但向工夫上收拾散动。不必向老上。安排身体。小病服药。大病待死。切不可大病要好。当端正归家去也。
　　临终或遇恶疾。痛苦异常。当知这是生生世世的恶业果报。我今正应亡命的念佛。千魔百难。我心不动不摇。
　　天下无难事。只要有志气。志气决定。则无难事。
　　湖海行船。必靠摇橹。一日行一百里。也算好的了。若遇大顺风。顷刻几百里。何以如此快。天助其力也。凡人生西方。专靠人力。自然也难。若真切心念佛。佛必保护。佛力保护。更胜於天助。所以不难矣。若想专靠佛力。自己修行不真切。竟不成功。而怪佛。当知应怪自己也。
　　人之生於母胎中。绝不以为难。亦不以为奇。何也。人人见惯。以为实者其事也。念佛往生西方。极乐世界。莲华化身。因不曾见惯。所以觉得难。所以觉得奇。岂知其实。与人之生於母胎中。一个道理也。一边是情爱而成。一边是信愿而成。
　　人之念佛往生西方也。初且脱离苦海。跳出六道轮回。往生之后。修行直至成佛。
　　念佛一门。直截向上。自始至终。毫无委曲。
　　修行人多从苦处里成功。你看快乐人那得修行。到了西方。才见得苦人便宜。乐人吃亏。更看那不信修行的。一生辛苦。造了无数恶业。阎罗面前受苦报无穷。何等苦恼。纵有善业。不过得享福报。若享福报。造了恶业。不久亦向阎罗面前受苦。纵无恶业。岂知天仙福尽。终须堕落。念佛人真切修行。即於现生仗佛。力往生西方。极乐世界。永不受轮回之苦。苦海极乐。相去何如哉。此皆释迦牟尼佛金口所说。我今传佛语。奉告诸人。字字皆真语实语。如有不实。吾当永堕拔舌地狱。
　　净业知津一书。余昔为优婆夷唐贞女述也。语用粗浅。盖欲令其容易明白。然究而极之。不越乎此。惟是浅近之谈。最易流俗。难入三乘正法。是书或可免欤。四川黄居士。见而喜之。遂捐请付梓。时道光己丑三月也。悟开识。

　　念佛往生浅近说

　　南无者。皈依也。阿弥陀者。无量寿也。佛者。觉也。言人当皈依无量寿大觉尊也。然则佛号多矣。何以专念阿弥陀佛乎。盖此是众生之心佛。试观世人喜极。则曰阿弥陀佛。苦极。则曰阿弥陀佛。这句佛。不知不觉。自然从口中流出。乡愚妇竖。不教而知。不学而能。故曰心佛也。因众生历劫轮回。迷失本性。佛乃开异方便门。教人自念自佛。如人睡梦。以一句弥陀唤醒之。如事失记。以一句弥陀提省之。引苦恼生灵。至极乐世界。易五浊恶世。为七宝楼台。果能息息求生净土。心心回向西方。念到纯熟地步。自然水到渠成。游子得归故乡。婴儿再投慈母。三界横出。永不退回。九品安居。豫先备办。岂不快哉。断不可谓我孽重不能去。我福薄不能去。须知弥陀。本有誓愿。决不赚人。马跳深潭。一跃而过。雀渡大海。一飞而超。稍涉迟疑。堕坑落水。一定理也。又如要到北京。先备资斧。再雇舟车。逐日趱程。早行早到。若资斧缺乏。舟车抛弃。旅店逗留。必致中途阻滞。加以疾风霪雨。酷暑严寒。黑夜泞泥。举步荆棘。悔之晚矣。今日多念佛。即往生资斧也。弥陀大愿船。即苦海慈航也。明示西方极乐国。即指南车也。念佛不求往生。祇种善因。或归福报而已。福报一尽。仍入轮回。可危哉。可畏哉。

　　念佛进一解说

　　予前有念佛往生浅近说。所以发人信心。坚人愿力也。心既发矣。愿又坚矣。其不勇猛精进者。生死不切也。生死所以不切者。以未知轮回之苦。念佛能出轮回也。请更进一解焉。夫即心即佛。佛在心头唯心净土。此等语句。最高最上。最第一。可惜轻口滑过。成口头禅也。世人所谓心者。腔子内一肉团耳。眼因色而有分别。耳因声而有分别。此虚妄心。若离六尘。则不能有四大分解。终归散灭。坛经云。心是地。性是王。王居心地上。言其体。则无形无相。无动无摇。不生不灭。言其用。则能含一切。生一切。圆满周遍。运用不穷。善恶邪正。无不备具。一念善。天堂升。一念恶。地狱沈。然则念念弥陀。心心归向。西方极乐国。有不从此成就者乎。善日积。天堂一重高一重。恶日积。地狱一层低一层。净土境界。亦视其人之修证为等差。故东西南北皆安养。塔庙山林亦乐邦也。纵使金台来迎。亦是自性中发现。天上只一月。而湖海沟渠。甚至一盂一杯。莫不徧印。但水不清。则月不现。喻众生心不净。不见佛也。果得往生。见佛闻法。轮回脱矣。或云。念佛时。杂念多。奈何。曰。诸念木属虚妄。然亦不离自性。心经五蕴皆空。明明有个照见的在。即不杂不乱之主人翁也。必谓念头。有碍念佛。知念起者。又何人耶。知念即离。离念即佛。攀缘固非。止灭亦病。他起他的念。我念我的佛。始则业力胜佛力。久则佛力胜业力。纯则开口闭口单单剩一句佛。及至临末一声。戛然而止。斯时万念皆消。众响俱寂。何等清凉。何等受用。一剎那间。星移物换矣。由斯而言。人生而少而壮而老。并此一剎那之清凉受用。而不可得。尘劳扰扰中。不知汩丧多少天真。埋没多少灵性。虚掷多少光阴。以至生死轮转。念及此。而瞿然兴。惕然警。求出生死。只有这条路。朗念默念。朝念夕念。欲罢不能矣。虽然。予此说。近於离相。离相之说。正是进一解之说。不能离相。还是着相。若认个黑漆漆的顽空。死板板的枯定。则又大错。

　　念佛须戒杀说

　　念佛不拘吃荤吃素。原是佛菩萨度世苦心。开此方便法门也。世人误会此意。遂有念佛而不戒杀者。不知三业首重杀生。五戒杀为第一。若不戒杀。必致业果相续。障碍往生。袁中郎云。未有口启鸾刀。而能生清泰者也。夫蠢动含灵。具有佛性。因迷造恶流转诸趣。世尊慈悲愿力。令入无余涅盘而灭度之。佛度之。而人杀之。何心哉。以奉佛之人杀之。尤颠倒违背之甚者矣。或谓奉祭祀。供日用。宴宾宾。奈何抑思一人奉道。未有不愿祖先眷属。九品同登。而与诸上善人。俱会一处。感而化之。亦自度度人也。楞严经云。杀彼身命。或食其肉。经微尘劫。相食相诛。无有休息。是知畜类之多。皆由杀业之报。人亦在十二类中。我则爱寿命。畏痛苦。更欲求生净土。物则受羁缚遭矰缴。终至送死屠刀。衡情酌理。太觉不平。古德有言。口中肥腻腻。刀头血滴滴。如何下得口。如何下得手。愿同志者。三复斯言。非但不杀之。且买放之。更发愿普度之。然后得为佛弟子也。至於物命之细微宜惜。家人之朦蔽须防。尤在有心人。随时照察耳。

　　净业知津(终)

　　弟子净同。自屡生以来。流转生死。出苦无期。今得遇念佛法门。脱离有望。伏愿人人道心勇猛。信愿坚强。定生安养。仰祈现生父母。及各各父母眷属。同生莲界。共证菩提。恳　佛慈悲。满我此愿。
