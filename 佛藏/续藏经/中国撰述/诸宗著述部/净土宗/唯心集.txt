续藏经   唯心集
　清 乘戒着
 自序

　　夫修行捷径。莫如念佛。念佛之要。必先观心。心若不明。徒劳唇吻。虽口亲佛号。而不知念者是谁也。夫一念相应。九品同符。理事持名。皆不虚弃。苟於能念之心所念之佛。直下双忘。心佛齐泯。忽尔净智妙明。廓然洞彻。寂光真境。顿了目前。所谓自性弥陀。唯心净土之义也。古德云。禅净双修。自他兼济。目足齐运。到清凉池。又云。念佛不作福。入道多苦辛。作福不念佛。未免受沈沦。作福兼念佛。如筏渡迷津。则悲智齐融。方提得起这一句佛也。是故当勤精进。急办前程。一句阿弥陀。异口同音。一句阿弥陀。善恶不分。一句阿弥陀。凡圣正因。一句阿弥陀。解脱冤亲。一句阿弥陀。普济群生。一句阿弥陀。万善同登。一句阿弥陀。六度齐行。一句阿弥陀。净秽澄清。一句阿弥陀。东西合并。一句阿弥陀。包括古今。一句阿弥陀。函盖乾坤。一句阿弥陀。证入无生。一句了然超百亿。十方世界现全身。祇因莲社道友。请益禅净唯心之旨。不觉逗漏。遂成话堕。虽有言说。毫无交涉。夫损己利人。智为先导。开之以方便门。示之以解脱道。横超直往。誓不退转。定有到家时节。如肯余言。终不虚行。

　　 

　　唯心集

　　　　海涌小白花海岸山人　乘戒定慧　着
　　卧听邻鸡第一声。五更曙色渐分明。整衣束带思何事。十念弥陀信愿行。
　　唯愿临终神不乱。预知时至体安然。皮肤脱落根尘净。托质金台上品莲。
　　死生大事实堪忧。戳破机关万虑休。无始劫来至今日。何曾动着一丝头。
　　禅余无事课弥陀。为度众生出爱河。九品咸令登彼岸。奚须留恋此娑婆。
　　心心起灭花开谢。念念存亡云往来。弹指顿超三际断。剎那消尽劫尘灰。
　　但知佛在心头念。不信花从舌底生。花即是心心即佛。心花开处佛来迎。
　　诸佛如来净法身。思惟忆念便相亲。本同一体无差别。只要当人认得真。
　　赵州不喜吾偏喜。漱口三朝吐妙香。法界藏身安乐国。眼前何处不西方。
　　东方日出落西方。想见西方无量光。大地山河非外物。法空宝觉是心王。
　　世间难得是人身。既得人身要认真。罔极恩深何以报。无如念佛度双亲。
　　闲忙动静不妨修。耕读渔樵亦可求。贵贱贤愚无拣择。但称六字便相投。
　　佛度众生如一子。众生念佛若双亲。不相违远常相忆。觌面依然是本人。
　　彼方归去实非去。此土往生无不生。大道直通三界外。六街原不禁人行。
　　汲汲波波汲汲波。何如一句阿弥陀。屠刀放下便成佛。七日功夫犹是多。
　　在家念佛在家中。昼夜晨朝不住功。况在家中多少好。无拘无束念头空。
　　丰饶富有千锺禄。荣耀尊为一品官。难免衰残老病死。浮生争及乐邦安。
　　生佛体同本大均。蹉跎又自逐风尘。向时不肯勤精进。流落娑婆作懒民。
　　愚迷不达境唯心。日逐驱驰向外寻。觅即知君不可得。空花水月景沈沈。
　　人生多事多烦恼。百年长寿恐难保。忙里偷闲念一声。南无阿弥陀佛好。
　　是男是女总堪修。亲切无如自己求。异口同音一句佛。浑家送上渡船头。
　　此方正教重音闻。雪曲巴歈巧样分。六字弥陀真绝调。一声清响遏行云。
　　身当强健精神旺。病卧床帏力不支。猛省回头早觉悟。是真精进丈夫儿。
　　灯盏无油火不明。昏瞢直入暗中行。冥冥长夜何时且。梦里惊闻佛一声。
　　三灾八难孰为拘。但念弥陀当处无。迷即众生悟即佛。祇因迷悟有差殊。
　　日落西山忆故乡。终须检点办资粮。等闲整顿好行李。莫待临时手脚忙。
　　火宅无安不久长。化城岂是旧家乡。要知凡圣同居土。毕竟终归常寂光。
　　梦想西方到几回。金绳交络玉楼台。心开意解莲花放。真实何曾有去来。
　　未许栽莲结净因。忽传口信寄来人。由他世路多魔障。一句弥陀身外身。
　　真如界内离生灭。平等法中无自他。若俗若僧皆有分。春来何处不开花。
　　无明壳破金蝉蜕。幻灭空悬白泽图。净土必无如是怪。柰何不信有疑狐。
　　繁华丛里一声佛。闹热场中四字经。我慢贡高跳不出。铁牛无脚过窗棂。
　　赤白青黄四色花。池中开满大如车。凡夫俗眼何曾见。到者方知果不差。
　　了知自性阿弥陀。那里工夫有许多。圣解凡情休卜度。一刀斩断葛藤窠。
　　六根清净诸佛现。所护念经唯一心。赞叹称扬当信是。更於何处觅知音。
　　如切如磋如琢磨。拟心作佛便成魔。娑婆有个无名氏。终日深居安乐窝。
　　无分净秽与中偏。是处莲花朵朵鲜。正好修行好供养。何须特地假庄严。
　　观想眉间白玉毫。我王库内有何刀。但看天际一轮月。夜夜清光照尔曹。
　　前三三与后三三。此话文殊亲口谈。无量无边多少众。不消一句总包函。
　　下品下生凭十念。其人业重罪非轻。缘何得与莲池会。实是弥陀愿力宏。
　　毁斋破戒本难宽。一念回光愿力完。下品中生原不少。心中佛月自团栾。
　　妄为妄作无惭愧。感发方知念佛真。顿觉声消诸想寂。俨然下品上生人。
　　深信弥陀六八因。仁慈行世孝双亲。良由值遇善知识。中品下生脱苦津。
　　中品中生精进力。不分寒暑念头坚。威仪细行无亏犯。当处能生一朵莲。
　　中品上生持五戒。兼修十善愿西方。回心向大超三学。直证菩提解脱场。
　　上品莲花得下生。深通因果愿心明。心心密谛趋无上。百法门中自在行。
　　上品中生心不动。能於第一义中修。原来第一犹难执。迅速还源得自由。
　　上品上生花自开。巍巍端坐紫金台。三心圆证无生忍。不枉翘勤授记来。
　　不容议论岂容思。信口称扬已觉迟。一念无生真净土。唯心之旨少人知。
　　南无阿弥陀。佛有甚奇怪。不过称虚名。诱人出三界。
　　南无阿弥陀。佛无有奇特。我法妙难思。止止不须说。
　　南无阿弥陀。佛度有缘人。一到莲池内。花开不待春。
　　南无阿弥陀。佛道难思议。顿觉自心开。直入如来地。
　　南无阿弥陀。佛有大威德。九品度众生。受乐无穷极。
　　南无阿弥陀。佛为一大事。凡生我国中。摩顶亲授记。
　　念佛是谁。无孔铁锤。虚空击碎。净土花开。
　　念佛不参禅。只要念头坚。一心终不乱。三界忽超然。
　　念佛又参禅。出世大因缘。随流而化物。唱导利人天。
　　不参不念佛。放下狂心歇。善恶莫思量。唯此一事实。
　　人我交攻为底忙。不胜久矣未安邦。攒天乌兔冲霄汉。伏枥驽骀系楛桩。扑不碎惟生死块。挽难回是利名艭。也知多少忙忙者。争肯消闲月半窗。
　　父母非亲孰是亲。双亡双照本来人。虽无解虎降龙术。却有穿衣吃饭身。鹤树雕残甘露灭。鹿园唱彻道风新。尔来深得闲中趣。水月云山为比邻。
　　得罢休时且罢休。此身何异水中沤。冤亲聚会情难却。恩爱别离计莫留。莲漏滴残今古梦。篆烟消尽短长愁。不如三界见三界。空起许多闲念头。
　　能所施为似奕[其/水]。争如勿着更便宜。独操胜算难逃数。落尽枯枰转更亏。莫使浮华名过实。由他疑谤自无欺。长安古道行人少。往往穷途泣路歧。

　　孝思篇

　　家家有佛二尊。胡为世人不识。堂上父母双亲。便是释迦弥勒。不用点烛烧香。只要鞠躬尽职。随时菽水承欢。婉容敬顺颜色。晨昏定省毋违。祇候起居晏息。恭惟鞠养劬劳。恩深昊天罔极。我今长大成人。应当尽心竭力。生事死葬以礼。春秋蒸尝勿忒。履善惟孝为先。世间第一功德。治国齐家修身。无越者个法则。看他反哺乌鸦。岂以人而勿及。不思孝顺爷娘。此身从何而得。幸资父母生成。功业由斯而立。在家出家一般。皆承父母恩德。不解孝敬尊亲。为僧亦无利益。我佛大圣仁慈。救亲析肉析骨。知恩要解报恩。至孝在明明德。三教道理本同。法尔为天下式。终身惟疾是忧。敬畏小心出入。制奉寒暑衣裳。供养时鲜饮食。必也念兹在兹。无违一时一刻。回思抱恨终天。子道须当爱日。
　　余幼岁出家。父早逝。唯慈母在堂。胞兄终养。世为农业。幸藉菽水无匮。余云游在外。未遑归省。逮乎成立。欲报私情。讵意见背。呜呼痛哉。恭惟鞠养生我劬劳。罔极之恩。深固高厚。生不供甘旨。殁不克烝尝。真世间之大罪人也。每一念兴。不胜悲噎涕泪。噫生我者父母。成我者师友。将近耳顺之年。唯是追远之心不能已已。遂作孝思篇。以自警云。
　　学道如登万仞山。孤峰顶上绝跻攀。直须行到无行处。始觉天地非人间。
　　向上本来无一物。菩提非树镜非台。行深般若波罗密。旷劫无明当下灰。
　　明眼人前三尺暗。金刚脑后一寻光。虚空背上翻觔斗。撞倒泰山石敢当。
　　正睡着时梦也无。碧天云净月轮孤。主人公在什么处。跳出杨岐三脚驴。
　　狗子佛性有。舌头不出口。一喝魂胆飞。山河空里走。
　　狗子佛性无。门前叫子湖。逢人齩一口。无毒不丈夫。
　　门里出身易。身里出门难。触目不知道。对面九嶷山。
　　我有一句子。不便与人说。舌动是非生。言词相寂灭。
　　万法归一。银山铁壁。一归何处。心空及第。
　　举起吹毛。直截痛快。但尽凡情。别无圣解。
　　一棒一喝。雷轰电掣。语言道断。心思路绝。
　　佛祖公案。法王正令。不透言句。学人心病。
　　伪不掩真。曲不藏直。偷心不死。佛法中贼。
　　智不是道。心不是佛。离相离名。水天一色。
　　话头举起。斩钉截铁。圣凡情尽。颠倒想灭。
　　大疑大悟。小疑小悟。不疑不悟。当面错过。

　　唯心集(终)

