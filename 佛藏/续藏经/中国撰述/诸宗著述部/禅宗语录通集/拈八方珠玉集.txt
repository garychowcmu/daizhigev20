续藏经   拈八方珠玉集
　宋 祖庆重编

 拈八方珠玉集序

　　验宗眼正邪。破知见窠窟。离得失。截路布。於古今公案。俾出没卷舒。盘折玲珑。得大机。发大用。而无纤毫知解。到大休大歇安稳之地。洞明本分大钳锤启迪作家真炉鞴。善搏搦贯穿千变万化作略者。无出乎拈古。为参玄径。正要关也。古来大宗师。靡不尚之。苟理地未明。情有向背。堕在解脱毒海。见处管带偏枯。则莫能提掇。纵或提掇。必随语生解。罔辨端倪尔。如赵州勘婆。玄沙未彻。少室得皮得髓。刻舟之流。乃确然定浅深。法眼拈德山小参。趂块之人。谓灼然成两橛。略举此数节。透与未透。晓然明矣。
　　佛鉴大禅师予畏友也。居大相国寺智海院日。以书到夹山。叙及拈古。独称雪窦为冠绝。常师法之。因思禅门八方珠玉集。丛林虽盛传。皆作者公案。而未有拈提者。发意遇小参升座结缘。拈之成一段胜事。既而果践其言。逮至被旨徙蒋山。凡数年。归寂。予适继其高躅。才抵锺阜。即索於其徒阅之。止拈及半。惜乎不满其志愿。乃为终。拈掇亦数载。克就大槩。唯直截指道妙。抑扬纵夺。隐显杀活。皆泯合前所论旨趣也。期具宗正眼。绝知解者。赏之。宣和七年。住东京天宁万寿禅寺。佛果老僧克勤题。
　　佛鉴　　懃禅师　　佛果圆悟勤禅师正觉方庵显禅师　　佛海石溪月禅师

 阅锺阜二禅师拈古集

　　二师宗门棣萼。行道有年矣。诸方誉望。杰出丛林。而前此未闻。同风之语。如岩头雪峰。大隋投子。千里响应之句。为所恨也。予每独歌笑吟咏。舞蹈自乐於林泉。一日访平等居士。太原公。几案间。得　二师拈提。八方珠玉集。阅之数则。乃见作家宗匠。抑扬卷舒。尽於斯矣。既为异时龟鉴。不可无作。因寓意於逐则之下。二师语句之末。互为酬唱。此道於绝圣弃智之微云。绍兴丙辰方庵正觉老僧　(宗显)　题。



　　心觉显禅师得度於绍觉白。白嗣黄檗胜。胜嗣黄龙南。正觉於黄龙。为四世矣。南游历淮浙。参　演祖于海会。祖深器之。以佛果佛鉴。为师友。暨还成都。应长松之命。唱绍觉之道。大行於蜀。拈提八方珠玉。后数十年。　佛海石溪老人。挟之而南。寻住金陵天宁。亦随后着语。(祖庆)侍佛海於太白冷泉。听其所说。出处甚详。今并四大老拈提。锓梓以寿其传。为世大光明幢耳。宝佑五年解制日。吴江圣寿住山　(祖庆)　谨题。

　　 

　　佛鉴佛果正觉佛海拈八方珠玉集上

　　　　住圣寿沙门祖庆重编
　　举沩山坐次。见仰山从方丈前过。沩云。若是百丈先师。子须吃痛棒始得。仰云。今日事作么生。沩云。合取两片皮。仰云。此恩难报。沩云。非子不才。沩山年迈。仰云。今日亲见百丈师翁。沩云。子向什么句中。见先师。仰云。不道见。祇是无别。沩云。始终作家。
　　佛鉴拈云。沩山摇头。仰山摆尾。虽然头尾相应。师资道合。未免养子之缘。若欲发明大寂门风。直须耳聋三日。随后一喝。
　　正觉云。仰山於大寂棒下。玉转珠回。直得风行草偃。且道他於什么句中。见百丈无别。只因孝顺用力少。
　　佛海云。箕裘之业。克绍者。须是贤子孙。沩山略露些子。仰山直下披襟。而不觉阿辘辘地。使沩山机用。同时阿辘辘地底。又向甚处着。拈主丈云。古人且置。今日作么生。靠主丈云。放过也好。
　　举沩山吃茶次。仰山侍立。乃问。和尚百年后。人问先师法道。如何传嗣。沩山云。一粥一饭。仰山云。前人不肯又作么生。沩云。作家师僧。仰礼拜。沩云。向后错举即不可。
　　佛鉴拈云。沩山严而不威。仰山恭而无礼。遂竖起拄杖云。沩山当时。若知有者个家风。儿孙亦未见断绝。
　　正觉云。作么是恭而无礼。不然父有争子。
　　佛海云。沩山吃一盏茶。也被仰山撼动一上。犹幸老而不耄。壮力尚存。不行棒喝。而有过於德山临济之用。若捡点得出。作家师僧。
　　举沩山问仰山。即今事且致。自古事作么生。仰叉手近前。沩云。犹是只今事。自古事作么生。仰叉手退后。沩云。汝屈我。我屈汝。
　　佛鉴拈云。仰山虽善进前退后。发明古今。其柰沩山向糊饼里呷汁。压沙觅油。虽然如是。且道仰山叉手。意作么生。若也知得。行脚事辨。其或未然。老僧不曾辜负诸人。自是诸人辜负老僧。
　　正觉云。仰山进前退后。洞古明今。沩山因甚道。彼此相屈。相见锦江头。相携上酒楼。会医还少病。知分不多愁。
　　佛海云。近前退后。叉手当胸。通古贯今。当机觌面。美则美矣。须知有不落古今事。若道得。彼此不虚屈。不然切忌驴前马后。
　　举沩山坐次。仰山与香严侍立。沩云。如今总与么者少。不与么者多。香严从东过西立。仰山从西过东立。沩云。这个因缘。三十年后。如金掷地相似。仰云。亦须是和尚提唱始得。香严云。即今亦不少。沩云。合取狗口。
　　佛鉴拈云。沩山幸自海晏河清。刚地无风起浪。虽然一波才动万波随。掷地金声如瓦砾。仰山香严若能慎护。才见沩山恁么道。便珍重下去。假饶沩山咳唾风生。也须无出气处。
　　正觉云。这三个老汉。一时把不定。何故。易开终始口。难保岁寒心。
　　佛海云。沩山丝线在手。才一抽牵。合棚俱动。一人移身不移步。一人移步不移身。不因彻底老婆。争见当机不让。毕竟明什么边事。合取狗口。
　　举沩山见仰山从外入。沩以两手。握拳相交示之。仰便作女人拜。沩云。如是如是。
　　佛鉴拈云。须知道。解与师齐。减师半德。见过於师。方堪传授。沩山才向针锋上。把定乾坤。仰山便向藕丝里。开张世界。且因甚如此。不见道。功多业就。水到渠成。
　　正觉云。客到主兴。象席打令。招摇其头。与拂拽请佛海云。有是父必有是子。有是子必有是父。父才拄定。岂知身在毛群。子亦变通。不觉随堕羽族。羽族则鸡头凤尾。毛群则马颔驴腮。因甚如此。谤斯经故。获罪如是。
　　举沩山坐次。仰山侍立。沩云。寂子近日。宗门中令嗣作么生。仰云。大有人疑着此事。沩云。寂子又作么生。仰云。某甲只管困来合眼。健即坐禅。所以未曾说着。沩云。到者田地也难得。仰云。据某见处。者此一句语亦不得。沩云。为一人也不得。仰云。自古圣人。尽皆如是。沩云。大有人笑汝与么祗对。仰云。解笑某甲。是某同参。沩云。出头作么生。仰绕禅床一匝。沩云。裂破古今。
　　佛鉴拈云。动弦别曲。叶落知秋。自古自今。筑着磕着。鸟道玄路。许他父子亲游。若是荆棘林中。犹欠悟在。以何为验。只如仰山绕禅床一匝。沩山云。裂破古今。若是明眼衲僧。瞒他一点不得。
　　正觉云。沩山放纵自由。仰山收拾太紧。总似与么话会。宗门令嗣。岂到如今。须知他家有双放双收底手段始得。还有与仰山同参底么。裂破古今。
　　佛海云。宗门中令嗣。合眼坐禅处。平地打球子。急须着眼觑。两挑挑得上。三筑筑不住。筑得住。依前辊向球门去。
　　举沩山在方丈内。卧见仰山入来。沩乃转面向里卧。仰云。某甲是和尚弟子。不用形迹。沩作起势。仰便出去。沩召云。寂子。仰乃回来。沩云。听老僧说个梦。仰低头作听势。沩云。为我原看。仰取一盆水。一条手巾来。沩洗面了。才坐。香严入来。沩云。我适来与寂子作一上神通。不同小小。严云。某甲在下面。了了得知。沩云。子试道看。严乃点一椀茶来。沩叹云。二子神通。过於鹙子。
　　佛鉴拈云。梦中说梦。深许沩山。妙用神通。须还二子。传茶度水。耀古腾今。年老心孤。怜儿惜子。向衲僧门下。一人在门外。一人在门里。更有一人。徧界不曾藏。佛眼觑不见。
　　正觉云。神机妙用。开眼作梦。非时现通。显异惑众佛海云。擎茶过水。承颜接词。智识不下仙陁。神通有过鹙子。捡点将来。总是开眼做梦。
　　举沩山一日见野火。乃问道吾。远见火么。吾云。见。沩云从何处起。吾云。除去经行坐卧。请师别致一问来。沩便休去。
　　佛鉴拈云。炎炎野火。人人皆见。独有道吾。见得逈别。臭烟蓬勃。四面俱起。经行坐卧。了无交涉。汝等诸人。四威仪中。各宜照顾。莫教烧却眉毛。
　　正觉云。沩山将谓。道吾是个人。所以重问轻对。当时若问他经行坐卧底。作么生看。道吾却如何祗对。
　　佛海云。野火炎炎。何处起。紫烟红焰便烧人。须知坐卧经行里。见得无如用得亲。
　　举沩山问仰山。妙净明心。汝作么生会。仰山云。山河大地。日月星辰。沩云。汝只得其事。仰云。和尚适来问什么。沩云。妙净明心。仰云。唤作事得么。沩云。如是如是。
　　佛鉴拈云。沩山如将大妳吓小儿。仰山似小儿见大妳。虽然师资互用。理事交驰。其柰机智偏枯。语言渗漏。明眼汉。点捡得出。方知道禹力不到处。河声流向西。
　　正觉云。沩山问处。如敲冰觅火。仰山答处。似火里生莲。若约平实商量。二俱有过。试捡点看。只如佛鉴道禹力不到处。河声流向西。如何免得偏枯渗漏。
　　佛海云。仰山以机夺机。沩山将错就错。当时若不放过。便问汝适来对什么。曰山河大地。日月星辰。也只向道。唤作理得么。自然机智周旋。首尾俱正。
　　举沩山因与僧语话次。僧云。大好雨。沩云。什么处是好处。僧无语。沩却云。大好雨。僧云。什么处是好处。沩乃指雨示之。僧又无语。沩云。何得大智而默。
　　佛鉴拈云。沩山寻常。眼放电光。到这里。却着贼也不知。山僧不是抑强扶弱。党理不党亲。且道那里是着贼处。若於此点捡得出。便能骑贼马追贼。夺贼锵杀贼。若点捡不出。凡有言说。皆是与贼过梯。智海今日路见不平。与你诸人。并赃捉获。遂掷下拂子云。诸人各自认取赃物。
　　正觉云。这僧退己让於人。万中无一个佛海云。佛鉴道。沩山寻常。眼放电光。到者里。着贼也不知。山僧一往观之。者僧也解挨肩蹑足。未能运步腾身。带累沩山失钱遭罪。当时见他道什么处是好处。便与本分草料。使其别有生涯。免得诸方捡责。
　　举沩山与陆侍御。同入僧堂。御乃问。如许多师僧。为复是吃粥饭僧。为复是参禅僧。沩云。亦不是吃粥饭僧。亦不是参禅僧。御云。在此作什么。沩云。侍御自问他看。
　　佛鉴拈云。沩山元来小胆。被这俗官一问。直得手忙脚乱。闭户关门。若是老僧。即不然。大开门户。放伊入来。此是参禅僧。吃粥饭僧。向伊道。是吃粥饭了参禅僧。待伊眼睛定动。便与木槵子换却。教伊做个惺惺历历底侍御。若处庙堂之高。即致君为尧舜之君。或在江湖之上。则致民为尧舜之民。岂不快哉。乃呈起数珠云。诸人还见这个么。良久云。此是老僧。来京师。换得底。诸人各自归堂。摸索看正觉云。侍御当时。来访作家。沩山不欲强知他事公案未得剿绝。待伊问在此作什么。便可向道。侍御还忆得灵山付嘱底事么。他若拟议。却请归方丈献汤。
　　佛海云。沩山寻常。东行西行。左敲右击。今日侍御面前。因甚撇手撇脚。侍御现宰官身。激扬斯道。沩山岂可负其来机。若向他撇手撇脚处。构得去。不妨峭巍巍孤逈逈地。咄。是何言欤。
　　举沩山上堂。僧问。从上诸圣。直至如今。和尚意旨如何。沩云。你目前。是什么物。僧云。只这个。便是么。沩云。阿那个。僧云。适来指底。沩云。你疑那个去。莫生事。
　　佛鉴拈云。问头太险。答处太奢。二俱不了。
　　正觉云。这僧问。诸圣直至如今。沩山示伊。目前是什么物。其僧若从这里悟去。定知彩里有胶。说什么这个那个。沩山道。你疑那个去。莫生事。不妨被这僧疑着。
　　佛海云。从上诸圣。洎被腾蛇缠倒。
　　举僧问沩山。如何是道。沩云。无心是道。僧云。某甲不会。沩云。会取不会底好。僧云。如何是不会底。沩云。只是你。不是别人。
　　佛鉴拈云。乍看似死水里浸却。子细检点将来。水里有盐。吃着方知滋味。
　　正觉云。泥柔拄杖深。
　　佛海云。这僧虽无孔窍。却有正因。大凡是非有无。会与不会。你与别人。总不出两头语。所以令者僧。卒讨头鼻不着。报恩不然。如何是不会底。只向道。放下着。才拟议。拂子蓦口打。
　　举沩山云。今时人。但直下会取不会底。正是你佛。正是你心。若向外求一知一解。将为禅道。且没交涉。名运粪入。不名运粪出。污你心田。所以不是道。
　　佛鉴拈云。沩山犹如驾前等子。与牧童相扑。齐起齐倒。两无输赢。旁观者。咬断牙关。争交底。元来儿戏。如今莫有对手底么。乃竖拳起云。有则出来。与老僧相见。良久云。老僧今日。平地吃交。
　　正觉云。沩山老人。直如大象渡河。步步彻底。然虽如是。引得盲龟浮木。泥牛入水。只如佛鉴。向平地吃交。是谁之过。
　　佛海云。曾为浪子偏怜客。
　　举僧问沩山。如何是百丈真。沩下禅床叉手。又问。如何是和尚真。沩上禅床坐。
　　佛鉴拈云。古人起模画样。可谓头正尾正。争奈凡所有相。皆是虚妄。若见诸相非相。即见如来。智海即不然。如何是百丈真。随缘赴感靡不周。如何是和尚真。而常处此菩提座。
　　正觉云。山僧即不然。如何是百丈真。泻嵓泉一派。如何是和尚真。带雨竹千竿。且道毕竟如何。切忌寻声逐响。山僧恁么。也是对影成三人。
　　佛海云。大小大沩山。被者僧一问。不觉跳下禅床。末后收来。也是如虫御木。
　　举沩山与仰山。摘茶次。沩云。终日与子说话。只闻子声。不见子形。仰乃撼茶树一下。沩云。子只得其用。不得其体。仰云。某甲只与么。未审和尚。尊意如何。沩良久。仰云。和尚只得其体。不得其用。沩云。放你三十棒。
　　佛鉴拈云。张翁乍与李公友。待罚李公一盏酒。到被李公罚一杯。好手手中无好手。
　　正觉云。故知沩山全体。仰山全用。只如佛鉴与么为复扶体。为复扶用。若人辨得。方见全才。
　　佛海云。声前呼索。句下称提。是沩山养子之缘。得路便行。当机不让。是仰山事父之礼。一人良久得其体。一人撼树得其用。更有一人。终日摘茶。终日良久。唤作体耶用耶。若道得。与你三十棒。
　　举仰山问中邑。如何是佛性义。邑云。我与你。说个譬喻。汝便会也。譬如一室。其有六窗。中安一个狝猴。外有人唤云。猩猩。狝猴即应。如是六窗。俱唤俱应。仰乃礼拜谢。后却云。适来蒙和尚指示。某甲有个疑处。邑云。汝有什么疑处。仰云。祇如狝猴睡时。又作么生。邑乃下禅床。把住云。狌狌。我与你相见。
　　佛鉴拈云。仰山放憨。中邑卖峭。峭措卖来憨痴。憨痴放来峭措。虽然狝猴睡着。其奈肚里惺惺。直饶杜绝六窗。猩猩何处不见。诸人要见二老爻讹么。各各面皮厚三寸。
　　正觉云。我也与你说个譬喻。中邑大似个金师。仰山将一块金来。使金师酬价。金师亦尽价相酬。临欲成交。卖金底。更与贴秤。金师虽然暗喜。心中未免偷疑。何故。若非细作。定是贼赃。
　　佛海云。仰山贼打不防家。中邑见赃方见贼。若使狝猴真瞌睡。猩猩赢得最惺惺。子细思之。是什么心行。
　　举三平参石巩。巩见便作弯弓势云。看箭。三平拨开胸云。此是杀人箭。活人箭又作么生。巩弹弓弦三下。三平便礼拜。巩云。三十年。一张弓。两只箭。今日只射得半个人。便拗折弓箭。
　　三平后举似大颠。颠云。既是活人箭。为什么。向弓弦上辨。三平无语。颠云。三十年后。要人举此话也难得。
　　法灯有颂云。古有石巩师。架弓箭而坐。如斯三十年。知音无一个。三平中的来。父子相投和。子细返思量。元伊是射垛。
　　佛鉴拈云。大小三平。元来只是个死汉。若非死汉。又觅什么活人箭。石巩龙头蛇尾。矢在弦上。又却不发。当时若便与一箭。那里得来。大颠作死马医。医之不差。从他掘地深埋。且如智海恁么批判古今。还有过也无。细雨洒花千点泪。淡烟笼竹一堆愁。
　　正觉云。只如大颠道。三十年后。要人举此话也难得。既是举话何难。且三平当时问伊。索活人箭。石巩弹弦三下。平礼拜。是会不会。及乎大颠问他。他便无语。法灯唤他作射垛。佛鉴便要掘地深埋。算来当时。祇是伊不合承当半个而出。便被大颠并合。然虽如此。这三个老汉。总堕在陷虎之机。
　　佛海云。三平於石巩言下。已承当半个圣人。大颠征之。乃默然而对。虽然为一人。亦未可在。
　　举三平问侍者。你姓什么。者云。与和尚同姓。平云。我姓什么。者云。问头何在。平云。几时曾问你。者云。姓者是谁。平云。念汝初机。放你三十棒。
　　佛鉴拈云。叵耐侍者。无端茶胡他三平。是即与和尚同姓。家丑岂可外扬。虽然三平老汉。不得无过。风来树动。水来河涨。上梁不正。下柱参差。而今是非得失。一时画断。且道三平。毕竟姓什么。良久云。世间若有昆仑眼。休向荆山问卞和。
　　正觉云。三平无端发问。被这僧形迹一上。直得不可柰何。子细看来。元真个与侍者同姓。只是他不肯序昭穆在。佛鉴道。世间若有昆仑眼。休向荆山问卞和。也是言中有响。
　　佛海云。机眼明。机轮活。机关峻。机路通。两转葛藤。较些子。子细论量。侍者不独与三平一人同姓。何故。姓者是谁。
　　举本空上堂云。只这施为动转。合得本来祖翁么。若合得。十二时中。无虚弃底道理。若合不得。吃茶说话。往往唤作茶话在。僧便问。如何免得成茶话去。空云。你识得口也未。僧云。如何是口。空云。两片皮也不识。又问。如何是本来祖翁。空云。大众前不要牵爷恃娘。僧云。大众忻然去也。空云。你试点大众性看。僧礼拜。空云。伊往往道。一性一切性在。僧欲进语。空云。辜负平生行脚眼。便下座。
　　佛鉴拈云。本空垂丝千尺。意在深潭。离钩三寸。钓得一个。将谓锦鳞红尾。元是沂浪黄能。明月当空。满船失望。而今不免。再抛香饵。重掷丝轮。乃竖起拂子云。还有上钩底也无。诸人二六时中。如何得与祖翁相合去。回头尽是儿孙事。祖父从来不出门。
　　正觉云。本空道。这僧未识口在。及乎问着。却云。两片皮也不识。且道。两片皮与口。是同是别。及乎这僧问本来祖翁。却教伊点检大众性看。本空与么举扬。衲僧手段。在什么处。这僧故是辜负平生行脚眼。当时若出来。掀倒禅床。喝散大众。却作么生支吾。佛鉴道。回头尽是儿孙事。祖父从来不出门。也是时情偏向富门多。
　　佛海云。施为动转。本空论实不论虚。说话吃茶。者僧随上复随下。辜负平生行脚眼。看来过在本空。你诸人十二时中。作么生免得。莫谓无心方是道。无心犹隔一重关。
　　举僧问本空。去却即今言句。请师直指本来性。空云。你迷源来。得多少时。僧云。即今蒙和尚指示。空云。若指示你。我即迷源。僧云。如何即是。空乃有颂。心是性体。性是心用。心性一如。谁别谁共。妄外迷源。只这难洞。古今凡圣。如幻如梦。
　　佛鉴拈云。问不徒然。答无虚设。才随语转。觌面千山。后偈中虽有收有放。其柰错下名言。山僧重为别过。乃有颂。心本非心。性本非性。心性两忘。谁少谁剩。老倒本空。着艾求病。妄外迷源。辜负凡圣。
　　正觉云。本空可谓。自出洞来无敌手。得饶人处且饶人。佛鉴傍观不肯。要与伊夺角冲关。末后只得停局。
　　佛海云。面半露而似掩。门一闭而还开。佛鉴云。才随语转。对面千山。诚哉。要见本空为人么。良久云。富贵不从勤苦得。男儿何必五车书。
　　举本仁上堂云。寻常不欲向声前句后。鼓弄人家男女。何故。且声不是声。色不是色。僧便问。如何是声不是声。仁云。唤作色得么。僧云。如何是色不是色。仁云。唤作声得么。僧礼拜。仁云。且道对你话。为你说。若人定当得。许你有个入路。
　　佛鉴拈云。拂迹成痕。欲隐弥露。既道。声不是声。色不是色。洎乎问着。却云。唤作声得么。唤作色得么。本仁和尚。鼓弄人家男女。亦不少矣。而今欲得亲切么。乃击禅床云。还闻声么。竖起拂子云。还见色么。於此透过见闻。许你有个出路。
　　正觉云。万福本仁老。大好不向声前句后。鼓弄人家男女。若是方庵老汉。又且不然。良久云。色不是色。见者是什么。声不是声。闻者是什么。直得声色纯真。知见旋复。要且未梦见本仁在。
　　佛海云。克由叵耐。偏向声前色后。鼓弄人家男女。当初赖遇是者僧。忽撞着个骑声盖色底出来。又如何折合。
　　举僧问本仁云。文殊与普贤。万法悉同源。文殊普贤即不问。如何是同源底法。仁云。却问取文殊与普贤。佛鉴着语云。如虫御木。僧云。如何是文殊与普贤。仁云。一钓便上。佛鉴着语云。偶尔成文。
　　复拈云。大凡批判古今。褒贬邪正。须是具金刚眼睛始得。何故。龙蛇易辨。衲子难瞒。且道。适来句中。那个句中是褒。那个句中是贬。诸人各自归堂。向脚根下检点看。
　　正觉云。且道二尊宿与么。还惬得这僧意也无。若惬得去。可谓锦上铺花。若不惬去。佛法利济。在什么处。
　　佛海云。者般答话。往往只作答话会。不作答话会。作么生会。如何是同源底法。文殊骑狮。普贤骑象。如何是文殊普贤。众眼难瞒。
　　举本仁上堂云。眼里着沙不得。耳里着水不得。僧便问。如何是眼里着沙不得。仁云。应真无比。僧云。如何是耳里着水不得。仁云。白净无垢。
　　佛鉴拈云。远观山有色。近听水无声。
　　正觉云。药曾经效始传人。
　　佛海云。但见皇风成一片。不知何处是封疆。
　　举浮石云。山僧开个卜铺子。能断人贫富生死。僧便问。离却贫富生死。不落五爻。请师直指。石云。金木水火土。
　　佛鉴拈云。吉凶悔吝。生乎动。动静兴亡。本乎心。若以衲僧无文印子。一印印定。毫发无差。浮石虽然解卜。不会断卦。若是智海即不然。离却贫富生死。不落五爻。请师直指。向伊道。今日阇梨有灾。待伊。
　　眼睛定动之间。吉凶自兆。
　　正觉云。既问不落五爻。因甚浮石。却对伊。金木水火土。不见道。有利无利。不离行市。怫鉴道。伊不解断卦。末后到他。却云。吉凶自兆。山僧若是这僧。总向伊道。吉凶全在我。翻覆谩劳君。
　　佛海云。好个卜铺。却被人以手一拨。若不是浮石作家。未免卦盘掀翻。卦子零乱。点捡得出。方知祸不单行。
　　举天仙有僧到。才礼拜。仙云。这野狐儿。见个什么。便礼拜。僧云。这老和尚。见个什么。便恁么道。仙云。苦哉苦哉。天仙今日。忘前失后。僧云。要且得时终不补失。仙云。争不如此。僧云。谁甘。仙大笑云。远之远矣。僧以目四顾便出。
　　佛鉴拈云。互换之机。主宾共用。当机之句。啐啄尤难。天仙虽能看风使帆。这僧亦解随波逐浪。若是停桡息棹。舍筏焚舟。皆欠悟在。何也。不入洪波里。争见弄潮人。
　　正觉云。天仙来言不丰。必招俭报。这僧小儿得宠。便放无端。何故如此。也是两两。惯得其便。
　　佛海云。一往一来。也好头对。天仙蓦头赠一筑。者僧就手还一拳。天仙却步翻父。者僧当面按住。天仙口欵伏弱。弱中有强。者僧气势放强。强中有弱。阿呵呵。日暮卷旗收阵脚。相唤相呼归去来。
　　举天仙有僧到。方展坐具。仙云。不用通时暄。还我文彩未生时道理来。僧云。某甲有口哑却即闲苦死。觅个腊月扇子作么。仙拈棒。作打势。僧把住云。还我未拈棒时道理来。仙云。随我者随之南北。不随我者死住东西。僧云。随与不随。即且致。请师指出东西南北。仙便打。
　　佛鉴拈云。明镜当台。物来斯照。洪锺在架。随扣发声。天仙解驱耕夫之牛。夺饥人之食。这僧能向毒蛇头上揩痒。骊龙颔下抉珠。虽然如是。我观多少弄潮人。毕竟须归潮中死。
　　正觉云。天仙为人。可谓从微至着。这僧虽然吃棒。不妨有始有终。何故。他未开坐具已前。早要与么流布。
　　佛海云。得牛还马。见兔放鹰。总是平常之用。且文彩未彰时。与未拈棒之前道理。者僧呼为腊月扇子。左拈右摇。未曾离手。若无末后一机。未免俱跳不出。
　　举天仙有僧到。才展坐具。仙云。这里会得。早是辜负平生也。僧云。不向这里会。又作么生。仙云。不向这里会。更向何处会。便打。
　　佛鉴拈云。倚势凌人。未为好手。
　　正觉云。将为天仙到那里。元来却只在这里佛海云。天仙纵夺可观。洎合坐在者里。
　　举有新罗僧来参天仙。方近前。把住云。未离本国。道将一句来。僧无语。仙云。问他一句。便道两句。
　　佛鉴拈云。只见锥头利。不见利头锥。
　　正觉云。山僧即不然。这僧贪观白浪。天仙失却手桡。
　　佛海云。若不是者新罗衲子。往往奔驰他国。
　　举披云去看天仙。才入方丈。仙便问。未见东越老人时。作么生为物。云云。只见云生碧嶂。焉知月落寒潭。天仙云。只与么也难得。云云。莫是未见时么。仙便喝。云展两手。仙云。错怪人者。有什么限。云掩耳便出。仙云。死却者汉平生也。
　　佛鉴拈云。喻似敌手下棋。虽则着着。不落别处。其柰须有输赢。既有输赢。便成胜负。要得两无伤损么。待天仙道。死却者汉平生也。披云便好向道。元来是错怪人。天仙却好。展两手。便得。始终一贯。头尾双全。虽然如是。你诸人。各各摸索腰下斧柄看正觉云。天仙披云。宾主互换。出入分明。及乎天仙一喝。披云展手。承当什么处是错怪处。末后掩耳而出。便道伊死却平生。虽然褒贬分明。争柰他家。不受第二杓水。
　　佛海云。主宾相见。语无不契。机无不投。如霜锺在簴。明镜当台。一点瞒他不得。为什么道。死却者汉平生也。还当得未见东越老人时事么。错怪人者多。
　　举洛缾到天仙。仙问甚处来。缾云。南溪来。仙云。还将得南溪消息来么。缾云。消即消已。息则未息。仙云。最苦是未息。缾云。且道未息个什么。仙云。一回见面。千载忘名。缾拂袖便出。仙云。弄死蛇手有甚限。
　　佛鉴拈云。可惜许。老僧当时。若做洛缾。便放出一条活蛇。直饶天仙神通。过於大目乾连。到者里也须瓦解冰消。且道落在甚么处。来年今日向你道正觉云。天仙忍俊不禁。翻成多事。佛鉴救得死蛇再活。终不解咬人。何故。截鹤续[枭-木+儿]。转增酸苦。然虽如是。山僧因事长智。
　　佛海云。随娄樕处。天仙也是好心。倒靠将来。洛缾似非好报。然虽如是。宽量大肚还他。千截忘名。折脚短头。只是弄死蛇手。三十年后。莫道解注得好。
　　举石楼有僧。礼拜起问。未识本来性。请师方便指。楼云。石楼无耳朵。僧云。某甲自知非。楼云。老僧还有过。僧云。和尚过在什么处。楼云。过在你非处。僧礼拜。楼便打。
　　佛鉴拈云。宗师眼目。耀古腾今。祖令当行。棒有褒贬。这僧既礼拜。因甚打他。为复是褒他是。贬他非。只如问未识本来性。请师方便指。楼云。石楼无耳朵。此语为是指他性。答他话。试捡点看。要识石楼与这僧么。一人烂泥有刺。一人绵絮裹针。只恐踏不着。踏着方知有浅深。
　　正觉云。这僧依稀似曲。出自偶然。石楼惯舞太常便与接拍。下梢要正律吕。元来辜负石楼耳朵。佛鉴道。末后棒。是褒是贬。说什么褒贬。打到如今也休未得。何故。知非元自不知非。
　　佛海云。石楼无耳朵。始终听览分明。者僧自知非。因甚吃棒。试断看。
　　举石楼有僧。入方丈。以目顾视楼而立。楼展师手。僧便出去。楼召云。子为复会了出去。未会出去。僧却回展两手。楼云。不得道。佛法中无人。只是少。僧云。莫是佛法么。楼云。是则少矣。非则多矣。僧云。是何言说。楼以目视之。僧礼拜。楼云。识取目好。
　　佛鉴拈云。诸人者。这僧将一条无丝之线。穿石楼无鼻之针。石楼以无鼻之针。度这僧无丝之线。二人一往一来。甚有针线工夫。其柰丑拙已露。且道那个是露丑拙处。具眼者。试验看。
　　正觉云。石楼如胶。这僧似漆。佛鉴去里面照影。自露丑拙也不知。
　　佛海云。无孔笛。毡拍板。互换拈弄。节奏自然。且道。是何曲调。彷佛天仙子。依稀菩萨蛮。
　　举石楼问僧。发足何处。僧云。汉国。楼云。天子还重佛法么。僧云。苦哉。赖遇问着某甲。若问别人。即祸生。楼云。作什么。僧云。人尚不见有。何佛法可重。楼云。阇梨受戒来多少时。僧云。三十夏。楼云。大好不见有人。便打。
　　佛鉴拈云。此有两处爻讹。待伊问受戒来多少时。也是贼过后张弓。不然拂袖便行。不见道。骂人不得骂着。赶人不得赶上。
　　正觉云。车不横推。理不曲断。且道石楼行棒。合公道。不合公道。
　　佛海云。者僧若能一向把定。石楼也须倒退三千。
　　举元康去看石楼。楼才见。收足坐。康云。得恁么威仪周足。楼云。汝适来见个什么。康云。无端被人领过。楼云。是与么。始为真见。康云。苦哉。赚却几人来。楼便起身。康云。见即见已。动即不动。楼云。尽力道。不出定也。康抚掌三下。后有僧。举似南泉。泉云。天下人。断这两个汉是非不得。若断得。与他同参。
　　佛鉴拈云。诸人者。南泉石楼元康如鼎三足。阙一不可。一人会得如来禅。一人会得祖师禅。一人百无所解。百无所解者。堪与祖佛为师。会得如来禅者。可与人天为师。会得祖师禅者。自救不了。若於此。缁素分明。亦许伊同参。
　　正觉云。石楼临机应变。元康夺阵冲关。分明一是一非。南泉坐观成败。且道他是非。落在阿谁分上。若人会得。山僧亦许伊同参。
　　佛海云。得恁威仪周足。不妨领过主人。适来见个什么。却被主人领过。力尽计穷。总道不出。只如王老师与么道。还扶持得起也无。
　　举大阳。有太原尹禅客来。阳云。近日有一般禅师。向目前指云。教人了取目前事。作这般为人。还会得文彩未生时事也无。尹云。拟向者里致一问。问和尚。未知可否。阳云。答汝已了。莫道可否。尹云。还识得目前也未。阳云。是目前作么生识。尹云。要且遭人点捡。阳云。谁。尹云。某甲。阳便喝。尹退步出去。阳云。祇解瞻前。不能顾后。尹云。雪上更加霜。阳云。彼此没便宜。
　　佛鉴拈云。两个汉。尽日相挨相拶。相锥相札。元来只觅便宜。若恁么。还有文彩未生时道理么。目前事。向甚处去也。捡点来。有六十棒。二十棒分付大阳。二十棒分付尹禅客。二十棒智海自吃。且道智海过在什么处。明眼者。试点捡看。
　　正觉云。这两个话会。如蚕作茧。不知丝属别人。说什么文彩未生。目前事。一时蹉过。子细点捡将来。元是伊未识蚕在。
　　佛海云。能瞻前。亦能顾后。互相描画。手眼俱亲。不无二老汉。要明文彩未生时。和了目前。都蹉过。过在什么处。喝。
　　举枣树有僧到来。树云。未到这里时。在什么处。安身立命。僧叉手近前。树亦向前。相并而立。僧云。和尚未见某甲时。与谁相并。树指背后云。莫是伊么。僧无语。
　　树云。不独自谩。兼谩老僧。僧礼拜。树云。正是自谩。
　　佛鉴拈云。宾家龙头蛇尾。主家着贼不知。欲得宾主无过。各下一转语。
　　正觉云。师子捉兽。须尽其力。枣树许多工夫。捉得兔个子。
　　佛海云。举步相随较易。临机瞥转较难。不独自谩。非自谩。正是自谩。方自谩。会相谩者。试辨看。
　　举枣树问僧。发足何处。僧云闽中。树云俊哉。僧云。谢师指示。树云屈哉。僧礼拜。树云。我与么道。落在什么处。僧无语。树云。彼自无疮。勿伤之也。
　　佛鉴拈云。凡为宗师。言不虚发。这僧既自闽中来。有何俊哉。谢师指示。有何屈哉。还见得爻讹么。若见得。方信道。枣树在智海拂子上。无风起浪。好肉剜疮。如或未然。老僧罪过弥天。
　　正觉云。彼自无疮。俊哉屈哉。自携瓶去。却着衫来。然虽如是。不因杨得意。
　　佛海云。俊哉复屈哉。脑后见重腮。於兹知落处。平地浪花开。山僧好肉剜疮了也。还梦见枣树么。
　　举僧辞枣树。树云。若到诸方。有人问你。老僧此间法道。作么生祗对。僧云。待他问即道。树云。何处有无口佛。僧云。只这也还难。树竖起拂子云。还见么。僧云。何处有无眼佛。树云。只这也还难。僧绕禅床一匝出去。树云。善能祗对。僧便喝。树云。老僧不识子。僧云。要识作么。树敲禅床三下。
　　佛鉴拈云。枣树有口如哑。这僧有眼如盲。绕禅床一匝。败军之将。敲禅床三下。弓折箭尽。
　　正觉云。枣树借这僧鼻孔出气。这僧依样画得个猫儿。酌然只这也还难。蓦地相逢不相识。虽然相逢不相识。此间法道已流通。何故。舡高水高。
　　佛海云。此间法道如何。闻名不如见面。及乎节节勘证。见面不如闻名。者僧当头蹉过。枣树换手勾牵。只知冷气虚心。不觉神疲力乏。山僧不因一事。不长一智。竖起拂子云。长剑倚天宜照顾。莫将法道谩流传。
　　举贞溪有僧到来。溪竖起拂子云。贞溪老汉。还具眼么。僧云。某甲不敢见人过。溪云。老僧死在阇梨手里。僧以手指胸。便出去。溪云。阇梨参见先师来。
　　至晚溪请吃茶了。僧拈起盏子云。这个是。诸佛出世边事。作么生是。未出世边事。溪以手拨却盏子云。到阇梨死在老僧手里。僧云。五里牌在郭门外。溪云。无故惑乱师僧。僧便起谢茶。溪云。特谢阇梨相访。
　　佛鉴拈云。这两个汉。一人如函。一人如盖。虽然函盖相应。总未有事在。何谓如此。楚鸡不是丹山凤正觉云。大凡勘辨。瞬息千差。这两个相逢。直下要入文钉铰。若不是同参先师。争解明出世未出世边事。禅家流。到与么处。须是眼眼相照。辨使分明。切忌雷同。向精魂上。一例转回。要会贞溪验得这僧。同参底道理么。官有明条。遂举拂子下座。
　　佛海云。贞溪倒用云长刺良头之刀。争柰者僧刃下。有隐身之术。有出身之路。自然当处和平。且道什么处。辨得他见先师来。
　　举大川有僧到来。川云。几时发足江陵府。僧提起坐具。川云。特谢远来。下去。僧绕禅床一匝。便出。川云。若不恁么。焉知眼目端的。僧抚掌一下云。苦杀人。洎合错判诸方尊宿。川云。甚得禅宗道理。
　　有僧举似丹霞。霞云。大川法道即得。我这里即不然。僧云。和尚此间作么生。霞云。犹较大川三步在。僧礼拜。霞云。错判诸方者多。
　　佛鉴拈云。大川与这僧。一凫胫虽短。短中有长。一鹤胫虽长。长中有短。分明说破。可见这爻讹。
　　正觉云。大川与这僧相见。一宾一主。酬酢分明。什么处是错判诸方处。丹霞与么。什么处是较大川三步处。这僧既礼拜。为什么也道。伊错判诸方。若辨得。许具不错判诸方底眼。苟若不会。切忌随邪打摸楞。
　　佛海云。者僧如水上葫芦子。被大川一捺。直得东沉西涌。引得丹霞。自热乱一上。若善参详。许你得禅宗道理。
　　举平田来看茂源。源方起身。田近前把住云。开口即失。闭口即丧。去此二途。请师别道。源以手掩鼻。田放开云。一步较易。两步较难。源云。着甚死急。田云。若非是师。不免诸方检点。
　　佛鉴拈云。诸人。者二老宿。恁么道。还免得人检点也无。平田臂长衫袖短。茂源脚瘦草鞋宽。智海恁么说话。还免得人检点么。具眼底。一恁检点取。
　　正觉云。会点捡这话么。放笔从头看。特地骨毛寒佛海云。恁么来相访。可谓不会做客。劳烦主人。末后道。若不是师。不免诸方点捡。也是大斧斫了手摩挲。
　　举性空有僧来参。空云。与么下去。还有佛法道理也无。僧云。某甲结舌有分。空云。老僧又作么生。僧云。素非好手。空便仰身合掌。僧亦合掌。空却抚掌三下。僧拂袖便出。空云。乌不前兔不后。几人於此忙然走。只有阇梨达本源。结舌何曾着空有。
　　佛鉴拈云。进不前退不后。头尾中间两处走。胡僧抚掌笑呵呵。此土西天未曾有。
　　正觉云。性空向这僧顶门上着灸。这僧向性空命门里着艾。两家病痛一般。其奈肓之上膏之下。总未有干涉。
　　佛海云。结舌有分。是说道理。仰身合掌。非用机关。后偈掘地深埋。未免重为别过。昼复夜初中后。金乌飞玉兔走。於此忙然与悄然。总是鰕跳不出斗。
　　举丁行者来参性空。空打一棒云。瞎却汝本来眼也。丁云。非但今日。古人亦行此令。空云。谁向汝道古今。丁便拂袖出。空云。青天白日。有迷路人。丁云。莫要指示么。空便打。丁云。莫瞎却人眼好。空云。瞎却俗人眼有甚过。
　　佛鉴拈云。性空虽行瞎棒。棒棒打着。丁行者虽明古今。皮下无血。
　　正觉云。既是瞎棒。为甚却打着。(治)。既明古今。为甚却道皮下无血。(瞎)。佛鉴党事不党理。山僧党理不党事。然虽如此。也是一面山一面水。
　　佛海云。性空虽是瞎棒。正令已行。丁行者虽是俗人。全身担荷。当初於谁向汝道古今处。夺却棒。倒行此令时如何。贼过后张弓。
　　举有僧来参性空。空展两手。僧近前三步。却退后。空云。父母俱丧。略不惨颜。僧呵呵大笑。空云。少时与阇梨举哀。僧打筋斗出去。空云。苍天苍天。
　　佛鉴拈云。展开两手。只见锥头利。进前退后。不见利头锥。呵呵大笑。笑里有刀。连哭苍天。弓折箭尽。且道毕竟如何。良久云。若不共同桥上过。空信桥流水不流。
　　正觉云。这僧喜极成悲。性空西家助哀。佛鉴虽然庆吊分明。争奈礼烦则乱。只如道桥流水不流。利害节角。在什么处。会么。打与九分。
　　佛海云。展手之机。鱼行水浊。进退之节。鸟飞毛落。父母俱丧。当头责问。大笑呵呵。对面供答。少时举哀。据欵结录。打筋斗出。见机而作。苍天苍天。将错就错。也好与一坑埋却。
　　举僧问性空。千里外来。寻师时如何。空云。阇梨不涉途。僧云。不涉途且致。如何是师。空良久。僧云。此犹是途。空便打。僧云。屈在於初。空云。你失在於后。僧便喝出去。空云。惺后方知不与么。
　　佛鉴拈云。一人驴腮马觜。一人象鼻猪头。忽然闹市里相逢。递相叹讶。向水盆里。照面各自懡[怡-台+罗]分散。诸人要息疑么。但向水盆里照看。是甚面目。
　　正觉云。这僧云。屈在於初。什么处是屈处。性空云。失在於后。什么处是失处。佛鉴道。伊驴腮马觜。象鼻猪头。莫描画伊太过么。更要向水盆里照看。直饶照得分明。未免疑在。要辨他爻讹么。性空停囚长智。这僧养病丧躯。欲得公道两平。许你死中得活。
　　佛海云。性空法海。游泳者多。知浅深者少。这僧虽能穷其浅深。而不能卷其波澜。何故。惺后方知。
　　举本生拈拄杖。示众云。我若拈起。你便向未拈起时。作道理。我若不拈起。你便向拈起处。作主宰。且道山僧为人。在甚处。僧出云。不敢强生节目。生云。也知阇梨不分外。僧云。低低处。平之有余。高高处。观之不足。生云。节目上更生节目。僧无语。生云。掩鼻偷香。空招罪犯。
　　佛鉴拈云。这僧好一条银缠[打-丁+(得-彳)]锵。不解使得。却被本生一葱担打倒。当时若见他道。节目上更生节目。只向道。莫是分外么。着此一转语。可谓光前绝后。耀古腾今。不然则才见拈起拄杖。便与掀倒禅床。拗折拄杖。那见有许多葛藤。乃竖起拄杖云。如今却在老僧手里。拈起放下不由别人。还有为本生作主底么。良久云。马无千里谩追风。
　　正觉云。大小本生。贼过后张弓。赖值这僧无语。待他道节目上。更生节目。只好吐舌。似伊。他不免道。掩鼻偷香。空招罪犯。正好向伊道。我也识得你。
　　佛海云。未拈起时。作道理。强生节目。拈起处。作主宰。正是分外。此僧无语。观之不足。掩鼻偷香。平之有余。古人且止。乃拈拄杖云。我若拈起。你如何近傍。我不拈起。你又如何摸索。且道为人在什么处。
　　举本生有僧。从太原来。生云。近离那边。风景如何。僧云。与此间不别。生云。且道。此间风景如何。僧云。和尚与某甲不同。生云。踏破施主草鞋。当为何事。僧无语。生云。即古即今。出个问处且难。乃至老僧。亦出不得。
　　佛鉴拈云。本生这边那边。依稀栢树子。这僧非别非同。彷佛须弥山。洎乎北斗里藏身。便见吸尽西江水。本生既出不得。你诸人。如何出得。良久云。唱歌须是帝乡人。
　　正觉云。早知今日事。悔不慎当初。
　　佛海云。一步两步较易。草鞋踏破较难。草鞋踏破犹为易。出他问处最为难。最为难。那边风景者边看。拟着银山照胆寒。
　　举大茅上堂云。欲识诸佛心。但向众生心行中识取。欲识常住不凋底性。但向万物迁改处会取。僧问如何是大茅境。茅云。不露锋。僧云。为甚么不露锋。茅云。无当者。僧无语。茅云。见不尽。语不晓。解不尽。答不通。良久云。是见解么。若道得一句。老僧即甘。若道不得。有通方句在。僧拟进语。茅打一棒。便归方丈。
　　佛鉴拈云。大茅分明撒下明珠。这僧却向水池内。拾瓦砾。为甚如此。乃竖起拂子。只为不识这个。若这里识得。瓦砾便是明珠。若也不识。明珠及成瓦砾。且道。老僧恁么道。是明珠是瓦砾。试拣别看。
　　正觉云。真金百炼。转见精明。这僧要死灰里试验。还会他通方底句么。棒头有眼明如日。
　　佛海云。茅香皂角般般有。只么将来亚与人。
　　举奯上座参德山。山才见。便抽坐具。奯云。这个且致。忽遇心境一如底人来。共他说个什么。即得不被诸方检责。山云。犹较昔日三步在。别作个主人公来。奯便喝。山不语。奯云。塞却这老汉咽喉也。僧后举似沩山。山云。奯公虽得便宜。争奈掩耳偷铃。
　　佛鉴拈云。奯公一喝。宾主历然。德山无言。语徧天下。沩山老子雪上加霜。子细点检将来。总不可放过。乃掷下拄杖。下座。
　　正觉云。德山塞却咽喉。竹密不妨流水过。沩山云。奯公掩耳偷铃。山高不碍白云飞。佛鉴总不放过。争奈鹞子过新罗。山僧与么批判。也是界破青山色。
　　佛海云。奯公能据虎头。亦能收虎尾。却不能照顾陷虎之机。当时见他德山无语。只向道。犹较昔日三步。管取塞断沩山咽喉。
　　举奯上座参百丈。吃茶了。丈云。有事。相借问。得么。奯云。幸自非言。何须札窒。丈云。与么则许借问去也。奯云。更请一瓯茶。丈云。收得安南。又忧塞北。奯拨开胸云。与么与么。丈云。要且难构。要且难构。奯云。知即得知即得。有僧举似仰山。山云。若人识此二人落处。不妨奇特。若辨不得。大似日中迷路。
　　佛鉴拈云。百丈独坐大雄峰顶。咳唾风生。四方禅者。望崕而退。因什么奯上座到来。直得弓折箭尽正觉云。有事。相借问。幸自非言。更请一瓯茶。安南塞北。与么与么。难构。话端落处分明。日中可辨。佛鉴向甚处。见百丈。弓折箭尽。事忙不及草书。
　　佛海云。百丈下堂句。如当轩猛虎。目视耽耽。直是不容近傍。今日却向草窠里。退己让人。若也知他落着。孟尝门下足高宾。若也不知。仰山道底。
　　举奯上座参容山。山才见。抚掌三下云。猛虎当轩。谁人敢敌。奯云。俊鹞冲天。谁人捉得。山云。彼此难当。彼此难当。奯云。且放过。未要断这公案。山将拄杖作舞。归方丈。奯无语。山云。死却这汉也。
　　有僧举似云山。山云。奯公何不别前语。
　　佛果拈云。力敌势均。不妨好头对。眼亲手辨。彼此没便宜。下梢可惜放过。待他将拄杖作舞。归方丈。便好与抚掌三下。拂袖便行。不唯头尾完全。亦免遭人指注。虽然只如奯公无语。还可转侧也无。谓言侵早起。更有夜行人。
　　正觉云。云山道。奯公何不别前语。佛果云。还可转侧也无。据此二尊宿。总要扶这话在。争奈他未要断这公案何。子细点捡将来。虽然容山作舞。归方丈。又道死却这汉。也是强辞夺正理。若要公道商量。会得佛果夜行人。却较些子。
　　佛海云。放则双放。彼此无伤。收则双收。首尾俱正。明明道。且放过。未要断者公案。容山云山何得掩耳偷铃。
　　举云山问僧。甚处来。僧云。西京来。山云。还将得西京主人公书来么。僧云。不敢妄通消息。山云。作家师僧。天然犹在。僧云。残羹馊饭。谁人吃之。山云。独有阇梨不吃。僧便作吐势。山云。扶出这病僧着。僧便出去。
　　佛果拈云。一往观来。二俱作家。节节勘证。二俱落草。当时若有个解截断葛藤。不妨光前绝后。还委悉么。多虚不如少实。
　　正觉云。西京主人公消息。且拈向一边。只如这僧。不吃它残羹馊饭。吐个甚么。云山道。扶出这病僧。不妨谛当。且不欲尽令而行。若要酬酢分明。涅盘堂里。也无着这僧处。只如佛果道。多虚不如少实。在什么处着眼。
　　佛海云。或道。多虚不如少实。既不吃。吐个什么。或道。堤防太过。反成落草。山僧不然。残羹馊饭。吃者甚多。独有者僧。不惟不吃。闻亦恶心。何故。为他亲从西京来。
　　举云山见僧到来。才起身。僧便出去。山云。得与么灵利。僧便喝云。作这个眼目。法嗣临济。也大屈哉。山云。且望阇梨善传。僧回首。山喝云。作这个眼目。错判诸方名言。便打。
　　佛果拈云。砖头来。瓦子报。也似不耐事。要且一拳还一拳。一踢还一踢。却是个林济下宗风。至於末后。截断天下人舌头。不妨峭措。会么。杖头筑着活衲僧。正法眼藏增高价。
　　正觉云。这僧急行。终无好步。云山一程分作两程。当时这僧。若不回头。谁解钩深赜隐。佛果道。砖来瓦报。拳踢相当。杖头筑着活衲僧。正法眼藏增高价。不妨谛当。不妨谛当。然虽如此。也是狌狌草鞋佛海云。好个焦尾大虫。风尘草动。劈头便咬。云山一手纵一手擒。放出南山白额。还他一口。又与伊折合性命。(噫)临济门风。扫土而尽。
　　举僧问禄青。不落道吾机。请师道。青云。庭前红苋树。生叶不生花。僧无语。青云会么。僧云不会。青云。正是道吾机。因什么不会。僧礼拜。青便打云。须是老僧。打你始得。僧又无语。
　　佛果拈云。来源既正。只贵转身。这僧眼既搭痴。禄青遂因风放火。当时若是个汉。待他道庭前红苋树。生叶不生花。便与掀倒禅床。直饶道吾亲来。也须与佗平展。还委悉么。棋逢敌手难藏幸。诗到重吟始见功。
　　正觉云。这僧虽然不会。吃棒不甘。何故。不见道。不落道吾机。
　　佛海云。者僧问处。不妨使人疑着。撞到红苋庭前。却便转身无路。禄青空费许多气力。
　　举禄青有僧来参。青以目视之。僧云。是个机关。於某甲分上。用不着。青弹指三下。僧绕禅床一匝。依位而立。青云。莫妨参堂去。僧始出。青便喝。僧却以目视之。青云。酌然用不着。僧礼拜而退。
　　佛鉴拈云。禄青眼里有筋。这僧皮下无血。弹指三下。醉后添杯绕禅床一匝。如虫御木。佛法门中。无可不可。衲僧分上。天地悬殊。要辨端倪么。一等是将错就错。
　　正觉云。禄青与这僧相见。会医还少病。佛鉴道。一等是将错就错。知分不多愁。山僧恁么。也是艾上札针。
　　佛海云。一个机关。两人共用。左旋右转。横推竖推。不妨活泼泼地。因甚道。用不着。
　　举凌行婆。问浮杯。尽力道不得底句。分付阿谁。杯云。浮杯无剩语。婆云。未到浮杯。不妨疑着。杯云。更有长处。不妨拈出。婆云。苍天中。更添怨苦。杯无语。婆云。语不知偏正。理不识倒邪。为人则祸生。
　　有僧举似南泉。泉云。苦哉。浮杯。被这老婆。折挫一上。婆闻得笑云。王老师犹少机关在。有澄一禅客。见婆问云。南泉因什么。少机关。婆哭云。可悲可痛。一罔措。婆云。会么。一合掌而立。婆云。跂死禅和。如麻似粟。
　　一后举似赵州。州云。我若见这臭老婆问。教伊口哑。一云。未审和尚。作么生问伊。州便打。一云。为什么。却打某甲。州云。似这般跂死禅和。不打。更待何时。婆闻云。赵州合吃婆手中棒。州闻得哭云。可悲可痛。婆闻得叹云。赵州眼光。砾破四天下。州闻得。令人问。如何是赵州眼。婆竖起拳。僧回举似赵州。州乃有颂。与婆云。当机觌面提。觌面当机疾。报汝凌行婆。哭声何得失。婆有颂。答云。哭声师已晓。已晓复谁知。当时摩竭令。几丧目前机。
　　佛鉴拈云。浮杯南泉赵州。三人老将。一人埋兵掉斗。一人坐筹帷幄。一人陷虎之机。埋兵掉斗。堪作踏白先锋。坐筹帷幄。堪作中军招讨。陷虎之机。堪作殿后将军。澄一禅客。只解传言送语。这边那边。漏泄兵机。教这三个老汉。布长蛇阵。围却凌行婆。争柰婆子。有出身一路。走到无生国里。诸人即今。要见婆子也无。若见得。不搽红粉也风流。其或未然。诸人明日。各添一岁。
　　正觉云。老婆向丘墓里。拾得个匕首。到处惯得其便。被赵州顺风识破。直得瓦解冰消。
　　佛海云。可悲可痛。古今尽道。凌行婆具丈夫气宇有衲子机关。折锉浮杯。笑王老师。要打赵州。临机应变。玉转珠回。着着有出身之路。澄一禅客。到伊面前。只得以手加额。若与么见解。苍天中更加怨苦。殊不知。浮杯无剩语。头正尾正。又得南泉赵州。孙吴暗合左语。引掉做个倒城计子。者老婆浑不识瞥。只管踏步向前。被赵州中路夺伊惯用底匕首。便乃望风竖降。重重纳欵。诸人还曾点检么。竖起拳头摩竭令。几乎丧却目前机。
　　举归宗有座主来参。值宗锄草次。忽见一条蛇。宗以锄便攫。主云。久响归宗。到来只见个粗行沙门。宗云。你粗我粗。主云。如何是粗。宗竖起锄头。主云。如何是细。宗作斩蛇势。主云。恁么则依而行之。宗云。依而行之且致。你甚处。见我斩蛇。主无语。
　　佛鉴拈云。归宗虽粗。粗中有细。座主虽细。细中有粗。要得粗细两忘。须会斩蛇意始得。若会得。一任依而行之。若未会。各各照顾脚下。掷下拄杖下座正觉云。归宗元来把不定。被座主调戏一上。赖值末后。座主休去。当时若被他夺却锄头。拟做什么合煞。
　　佛海云。一鉏镢断。草偃风行。分细分粗。入泥入水。弄得活处。不妨依而行之。穷诘将来。大似识法者惧。
　　举夹山上堂云。我二十年住此山。未曾举着宗门中事。有僧问。承和尚有言。二十年住此山。未曾举着宗门中事。是否。山云。是。其僧便掀倒禅床。山休去。
　　山至明日。普请掘一地坑。令侍者请昨日僧至。山云。老僧二十年来。只说无义语。今日请上座。打杀老僧。埋向此坈中。便请便请。上座若不打杀老僧。上座自着打杀。埋此坈中始得。其僧归堂。装衣潜去。
　　佛鉴拈云。夹山浊时头尾俱浊。这僧清时始终皆清。后人不会。皆云这僧怕被打杀。潜然而去。殊不知。绵里有针。这僧好则好。只是当时。少一转语。待夹山云。阇梨若不打杀老僧。阇梨自着打杀。埋向坈里。只近前。两手擘开眼云。猫。
　　正觉云。这僧当时。掀却禅床。便归堂装衣而去。争得夹山。案欵周旋。
　　佛海云。夹山大似贫儿思旧债。还当得宗门中事么。不得者僧扶持。争见功高汗马。只如昨日夹山休去。者僧今日潜去。又作么生。猿抱子归青嶂里。鸟衔花落碧岩前。
　　举黄山来参夹山。山问甚处人。黄云。闽中人。夹云。还识老僧么。黄云。和尚还识学人么。夹云。不然。子且还老僧草鞋价。然后老僧还汝江陵米价。黄云。江陵米作么价。夹山云。真师子儿。善能哮吼。
　　佛鉴拈云。且道。二老汉还有相识处也无。若也相识。何须更问。若不相识。因甚却问鞋钱米价交加。黄山云。江陵米作么价。夹山便赞云。真师子儿。善能哮吼。意旨如何。於此见得。债无陈得便新。其或未然。江陵米价逐时增。草鞋钱尽教谁出。
　　正觉云。夹山得个驴儿便喜欢。
　　佛海云。蹑踪追贼。就手分赃。黄山较些子。却被夹山一坐。直至而今起不得。
　　举夹山问僧。甚处来。僧云。湖南来。夹山云。曾到石霜么。僧云。要路经过。争得不到。山云。承闻石霜有球子话。是否。僧云。和尚也须急着眼。山云。如何是球子。僧云。跳不出。山云。如何是球杖。僧云。勿手足。山云。老僧未曾与阇梨相识。且下去。
　　佛鉴拈云。夹山虽与这僧。眼辨手亲。未免小儿伎俩。且如何得出小儿伎俩。各自打辨精神。子细究取。
　　正觉云。虽未相识。也好头对。只是少个孟八。
　　佛海云。大众急着眼看。好个石霜球子。动着辘辘地。更拦截不住。夹山却道。未曾与阇梨相识。是肯伊不肯伊。
　　举瑞岩问夹山。与么即易。不与么即难。与么与么。即惺惺。不与么不与么。即居空界。与么不与么。请师速道。山云。老僧谩阇梨去也。岩喝云。这老和尚。如今是什么时节。便出去。
　　有僧举似岩头。岩头云。苦哉。将我一枝佛法。与么流将去也。
　　佛鉴拈云。瑞岩恁么问。风不鸣条。夹山恁么答。雨不破块。岩头恁么说话。嘉禾合穗。野老讴歌。虽然如此。总欠悟在。何故。世事但将公道断。人心难与月轮齐。
　　正觉云。岩头与么道。意在什么处。且道。当时瑞岩受他谩。不受他谩。若会去。可谓唱名金殿晓。若也不会。衣锦夜行多。
　　佛海云。瑞岩入门呈欵。也要勘验主人。若非夹山老眼精明。未免堕他绻缋。岩头大师云。苦哉。将我一枝佛法。与么流将去也。也是怜儿不觉丑。
　　举僧问夹山。如何是相似句。山云。荷叶团团团似镜。菱角尖尖尖似锥。僧云。不会。山云。风吹柳絮毛球走。雨打梨花蛱蝶飞。
　　佛鉴拈云。忽有人。问老僧相似句。但云。远观山有色。近听水无声。僧云。不会。师云。春去花犹在。人来鸟不惊。且道是同是别。
　　正觉云。山僧若在。向伊道。不许怀胁佛海云。如虫御木。偶尔成文。切忌作相似语会。山僧土上加泥去也。芍药花开菩萨面。棕榈叶散夜叉头。
　　举古灵问僧。甚处来。僧云。城中来。灵云。还知所生父母。在地狱中受苦么。僧云。某甲特来看。灵云。你作么生看。僧云。苍天苍天。灵喝云。这里什么所在。要哭便哭。僧云。争奈父母。在地狱中受苦。灵云。你作么生。免得此难。僧云。三十年后。有明眼人。鉴此话在。
　　佛鉴拈云。虽然事无固必。要且五味俱全。古灵只知踏步向前。不觉草鞋跟断。这僧移身退后。两翼风生。虽然进退不同。尽在金峰窠里。且道如何。既要得出。应须得入。既然得入。须知有出。毕竟如何。巢知风穴知雨。
　　正觉云。古灵幸自铁石心肠。吊丧问死。这僧虽然寝苫露地。哀而不伤。要鉴此话么。君子有终身之忧。
　　佛海云。古灵引者僧入得地狱。出不得地狱。者僧入得地狱。亦自出得地狱。具眼者辨。
　　举丹霞去访庞居士。士见师来。不语亦不起。霞乃提起拂子。士提起槌子。霞云。只恁么。别更有在。士云。此回见子。不似於前。霞云。不妨减人声价。士云。比来折挫一上。霞云。恁么则哑却天然口也。士云。你口哑却则本分。犹累我口哑却。霞掷下拂子便出。士召云。然阇梨。霞回首。士云。不唯患哑。兼乃患聋。
　　佛鉴拈云。丹霞拂子。庞公槌子。虽然闲家闲具。要且少伊不得。庞公患哑。丹霞患聋。虽然僧俗有殊。争奈病痛一般。何故如此。千峰势到岳边止。万派声归海上消。
　　正觉云。这一转公案。寻常只作解会。便涉肤浅商量。槌拂上。玉石不分。聋哑处。是非锋起。所以佛鉴道。千峰势到岳边止。万派声归海上消。真个到与么田地始得。到后如何。挂角羚羊亡气息。倚天长剑用无痕。纤波不动寒蟾影。无限鱼龙谩吐吞。
　　佛海云。不语不起。威仪具足。竖拂拈槌。礼数周旋。别有别无。相酬相酢。甚处是患聋哑处。会么。竹影扫阶尘不动。月华穿水浪无痕。
　　举丹霞去看居士。门前见居士女子灵照。去洗菜。霞云。居士在否。女放下菜篮。敛手而立。霞又问。居士在否。女提篮便行。霞便回。居士从外归。女子举似居士。士云。丹霞在么。女子云。去也。士云。赤土涂牛奶。
　　佛鉴拈云。丹霞从苗辨地。灵照因语识人。放下篮子。当处发生。提篮便行。随处灭尽。居士赤土涂牛奶。堂屋里贩扬州。且道毕竟如何。各自散去。免增话会。
　　正觉云。丹霞觏在不疑。灵照前恭后踞。士云。赤土涂牛奶。八两恰半斤。
　　佛海云。把住放行只这是。回头说与阿爷知。□因觌面放行句。又见横身把住时。
　　举丹霞问居士。昨日相见。何似今日。士云。如法举昨日事来。与你着个宗眼。霞云。只如宗眼。还着得庞公么。士云。我在你眼里。霞云。某甲眼窄。何处安身。士云。是眼何窄。是身何安。霞无语。士云。更道取一句。便得此话圆也。
　　佛鉴拈云。是眼何窄。是身何安。昨日今日事无两般。淮南两淅。秋热春寒。恁么会得。也太无端。三十年后。莫受人瞒。
　　正觉云。碁逢敌手着还新。得意难藏眼里身。局罢不知何处去。空山惆怅烂柯人。
　　佛海云。昨日与今日。同中却不同。狞龙搅沧海。俊鹘摩青空。宗眼明如日。机轮疾似风。丹霞回首处。遍界觅无踪。
　　举庞居士。一日向丹霞前。立少时。便出。霞不管。士却入来。与霞相对坐。霞却向士前。立少时。便归方丈。士云。你入我出。未有事在。霞云。老老大大。出出入入。有甚了期。士云。略无些慈悲。霞云。引得个老翁。到这田地。士云。唤什么作引。霞乃把住。拈却幞头云。一似个师僧。士却将幞头。搭向霞头上云。一似个俗人。霞应喏喏。士云。犹有昔日气息在。霞抛下幞头云。恰似个乌纱巾。士应喏喏。霞云。昔日气息争得忘。士弹指云。动天动地。
　　佛鉴拈云。丹霞与庞老。闹市里相逢。千峰顶上握手。千峰顶上相逢。却向闹市里握手。如锺在架。随扣发音。大击大鸣。小击小响。声非内出。亦非外来。只如未扣已前。声在何处。各自归堂究取。
　　正觉云。一出一入。徐行欵步。庠序威仪。风流耍措。互换谁分僧俗。礼义生於富足。
　　佛海云。一出一入。少坐少立。互换呈机。何得何失。也是他家平常。法喜禅悦之乐。虽言俗气未忘。其奈惊天动地。毕竟明什么边事。几度卖来还自买。为怜松竹引清风。
　　举丹霞见居士来。作走势。士云。犹是抛身势。作么生是嚬呻势。霞便坐。士向前。以拄杖划个七字。於下划个一字云。因七见一。见一忘七。霞便起。士云。更坐少时。犹有第二句在。霞云。向这里。着语得么。士哭三声。
　　出去。
　　佛鉴拈云。时人尽道。居士丹霞知音相见。水乳相投。还端的也无。智海敢道。抛身走势。踞地嚬呻。放过即不可。因七见一。见一忘七。只见锥头利。不见利头锥。庞老哭三声。弓折箭尽。毕竟如何。不得春风花不开。花开又被风吹落。
　　正觉云。因七见一。寻踪访迹。见一忘七。青天白日。第二句中。因凶得吉。挂剑虚堂归去来。忠义之言难可失。哀哀哀。
　　佛海云。抛身走势。客到主兴。踞坐嚬呻。声和响顺。因七见一。人贫智短。见一忘七。马瘦毛长。起身而去。乘机识变。更坐少时。未容放过。向这里着语得么。狮子翻身。士哭三声。弓折箭尽。恁么着语。看山僧眉毛在么。
　　举丹霞一日。手提念珠。居士近前夺却云。二彼空手即休。霞云。妬忌老翁。不识好恶。士云。捉师公案未着后回终不恁么。霞云。吽吽。士云。吾师得人怕。霞云。犹少棒在。士云。年老吃棒不得。霞云。不识痛痒汉。打得也无益。士云。也无接引机关在。霞抛下念珠而去。士云。贼人物。终不敢收拾。霞回首呵呵大笑。士云。这贼败也。霞近前把住云。更讳不得。士与一掌。
　　佛果拈云。丝来线去。半合半开。大似排阵相攻。打个交衮。未分胜负。再入枪旗。几乎披靡。复无输赢。赏伊作者。善知通变。山僧今日。手无念珠。亦不行棒。亦无人夺。亦无人掌。且道还有接引机关也无。遂竖起拳云。拟议不来。莫言不道。
　　正觉云。丹霞庞翁二老。将放纵卷舒。开合自在。佛果云。作者善知通变。诚哉是言。然末后折节慕风。不知望履幕下。何故如此。既道。手无念珠。亦不行棒。亦无人掌。岂非畏慎之词。若论接引机关。拳头上。何曾道着。若是山僧即不然。直须向丹霞呵呵大笑处明取。且道。明个什么。这一队老汉。是贼识贼。
　　佛海云。求争讨炒。好个妬忌底老翁。软语放顽。是不识痛痒底汉。若非老眼精明。洎合落人陷阱。只如丹霞棒。庞公掌。还有亲疎也无。知痛痒者。试断看。
　　举丹霞一日。与居士行次。见一泓水。士以手指云。得恁么。也还辨不出。霞云。酌然。是辨不出。士戽水。泼霞三下。霞云。莫恁么。莫恁么。士云。须恁么。须恁么。霞戽水。泼士三下。士云。正当恁么时。堪作什么。霞云。无外物。士云。得便宜者少。霞无语。士云。谁是落便宜者。
　　佛鉴拈云。丹霞虽然无语。不得作无语会。不得作默然会。亦不得作良久会。何故如此。丹霞庞公寻常平交相见。瓦砾生光。洎乎把定封疆。真金失色。还会么。毕竟水朝沧海去。到头云自觅山归。
　　正觉云。只这一泓水。也还辨不出。及乎辨得出。元来无外物。因甚么居士却云。得便宜者少。平地吃交。
　　佛海云。相戽相泼。总非外物。既辨得出。因什么。却向露柱里藏身。
　　举丹霞去看马祖。路逢一老人。与一童子。霞问。公住何处。老人云。上是天下是地。霞云。忽遇天崩地陷。又作么生。老人云。苍天苍天。童子嘘一声。霞云。非父不生其子。老人与童子。便入山去。
　　佛鉴拈云。大小丹霞鼻孔。却被牧牛童子。穿却也正觉云。上天下地。不妨聪明。苍天苍天。随语生解。是父是子。褒贬分明。嘘。却较些子。
　　佛海云。老人与童子。可谓作业相似。来生我家。丹霞以恶水泼之。便乃三十六路。
　　举庞居士一日访则川。川云。还记得初见石头时道理么。士云。犹得阿师重举在。川云。情知久参事慢。士云。阿师老耄不及庞公。川云。二彼同时。又争几许。士云。庞公鲜徤且胜阿师。川云。不是胜我。只是欠你一枚幞头。士乃去却幞头云。却与阿师相似。川乃呵呵大笑。
　　佛鉴拈云。庞公去却幞头。恰似阿师相似。且道他。那里是相似处。若也见得。未见石头时事。只在于今。其或未然。僧中有俗。俗中有僧。
　　正觉云。初见石头。久参事慢。阿师老耄。庞公鲜健。一顶幞头。机锋互换。大笑呵呵。风和日暖。
　　佛海云。庞公被人道久参事慢。便放厮赖一上。也是俗气不除。及至拈下幞头。却又二三成六。且道还当得初见石头底道理么。驴年。
　　举则川摘茶次。居士乃问。法界不容身。师还见我么。川云。若不是老僧。洎与庞公答话。士云。有问有答。盖是寻常。川不管。士云。适来莫怪。容易借问。川亦不管。士喝云。这无礼仪汉。待我一一举似明眼人去在。川提篮便归。
　　佛鉴拈云。两回不管。提篮便归。且道。旨归何处。还会么。苦瓠连根苦。甜瓜彻蒂甜。则川老汉经事多矣。
　　正觉云。庞公不奈舡何。直待打破戽斗。
　　佛海云。一人固守。一人力攻。固守则海阔山遥。力攻则天回地转。点检将来。唤作不答话得么。
　　举则川在方丈内坐次。居士入来。云只知端居丈室。不觉僧来参。时川垂下一足。士出三步。却入。川却收足。士云。得恁么自由自在。川云。争奈我是主人何。士云。只知有主。不知有客。川云。侍者点茶与庞公。士作舞而出。
　　佛鉴拈云。庞公半出半入。宾中有主。则川伸脚缩脚。主中有宾。两个如解舞之人。急拍急舞。缓拍缓舞。虽然急缓有殊。须知其中格调。且如何是其中格调。各自定当看。
　　正觉云。乐行不如苦住。富客不如贫主。趣前退后说来端。舞袖高歌却回去。则川老人可谓惯会作客方怜客。礼度周旋且吃茶。
　　佛海云。有是主。必有是客。有是客。必须是主。有主无客。主礼徒施。有客无主。客情难遣。则川垂足收足。可谓主礼勤勤。居士出而复回。不妨客情恋恋。细观作舞出门去。义重清茶果醉人。
　　举嵩山命居士吃茶。士才接茶。提起托子云。人人有分。因甚么道不得。山云。只因人人有分。所以道不得。士云。阿师因甚却道得。山云。不可无言去也。士云。酌然酌然。山便吃茶。士云。阿师吃茶。何不揖客。山云。谁。士云庞公。山云。若是庞公。何须更揖。
　　丹霞后闻云。若不是嵩山。洎被庞公作乱一上。居士闻得。令人传语丹霞云。何不会取未提起托子已前事。
　　佛鉴拈云。譬如琴瑟箜篌。虽有妙音。若无妙指。终不能发。嵩山解吹无孔笛。庞老解弄勿弦琴。丹霞虽随声应拍。须知拍拍是令。众中若有会底。出来露个消息。也表众中有人。若无。各自归堂。
　　正觉云。七盏清风生两腋。一回举着便醒醒相逢不用轻相揖。须要当头道姓名。若不如是。争得丹霞相共证据。只如庞公道。未提托子已前事。毕竟作么生商量。试断看。
　　佛海云。随其流。扬其波。到岸转湾。一篙柱定。嵩山老人不劳余力。居士传语丹霞。愈见自纳败阙。那里是败阙处。
　　举嵩山与居士。见众僧择菜次。山云。黄叶即去。青叶即留。士云。不落青黄。又作么生。山云。道取好。士云。互为宾主也大难。山云。却来此间。强作主宰。士云。谁不与么。山云。是是。士云。不落青黄。就中难道。山笑云。也解与么道。士珍重大众。山云。大众放你落机处。
　　佛鉴拈云。庞公当时。若下得一转语。方得话圆。且道下得个什么语。当时但道。某甲亦放长老蹉过处。且道甚处是他蹉过处。诸人还点检得出么。若点捡不出。山僧更为你注破。蹉过处甚分明。无耳僧人子细听。但得白云消散尽。夕阳斜照数峰青正觉云。且什么处。是居士落机处。要知么。巨灵抬手无多子。分破华山千万重。
　　佛海云。二老亲见马师。只得其机。不得其用。若得其用。不落青黄。有甚难道。
　　举嵩山一日与居士坐次。山拈起尺子云。居士还见么。士云。见。山云。见个什么。士云。嵩山嵩山。山云。不得道着。士云。争得不道。山抛下尺子。士云。有头无尾得人憎。山云。不是。这老子。今日还道不及。士云。不及什么处。山云。有头无尾处。士云。强中得弱即得。弱中得强即无。山把住云。这老汉。就中无话处。
　　佛果拈云。明镜当轩。举无遗照。若不是庞老。洎遭惑乱。虽然如是。不入洪波里。争见弄潮人。只如他道。强中觅弱即得。弱中觅强即无。还有商量处也无。山僧不惜眉毛。商量去也。作么生是弱中觅强。努力今生须了却。作么生是强中觅弱。得饶人处且饶人。
　　正觉云。嵩山一个尺子。引得许多誵讹。当时庞公争得不道。嵩山抛下尺子。士云。有头无尾。正好行令。因甚么嵩山放过。致得多口老翁。分强分弱。所以佛果云。得饶人处且饶人。看这两个老宗师。异代同风。饶个俗士。建立宗乘。手段在什么处。若要尽令而行。终未到得宗风扫地。
　　佛海云。嵩山拈起时。如毒蛇横道。若非居士当面禁住。往往遭伤一人强中得弱。一人弱中得强。有头无尾处。切忌错商量。
　　举嵩山一日。携拄杖行次。居士见乃问。手中是什么。山云。年老阙伊。一步不得。士云。虽然年迈。壮力犹存。
　　山打一棒。士云。放却手中杖子。别有个问讯来。山乃抛下拄杖。士云。这老汉。前言不副后语。山便喝。士云。苍天中更添怨苦。
　　佛鉴拈云。点铁成金易。点金成铁难。嵩山一条拄杖。寻常拈起。则划断三乘。放下则平欺佛祖。洎乎牙人撞见贩子。彼此只可自知。那堪遭衲僧点捡。好一对无孔铁锤。
　　正觉云。嵩山拄杖子。正要扶危。及乎被庞公问着。直得把捉不住。当时待伊道。放下拄杖。别作个问讯。便好痛与一顿。看他如何祗对。虽然如是。剑阁路虽险。夜行人更多。
　　佛海云。抛却木上座。挥起金刚王。庞公机关如神。不免称叫冤苦。
　　举本溪一日居士问。丹霞打侍者。意旨如何。溪云。老老大大。见人长短。士云。为我与师同参。所以借问。溪云。若恁么。从头举来。共你商量。士云。老老大大。不可共你说人是非。溪云。念公年老。士云。罪过罪过。
　　佛鉴拈云。一对铁锤如绵团。一双乌鸦如白鹤。忽然狭路相逢。不免将错就错。
　　正觉云。庞公水里有盐。本溪因邪打正。若论丹霞意旨。十万八千。
　　佛海云。居士与么。本溪不与么。本溪与么。居士却不与么。家常茶饭。且致一边。毕竟丹霞打侍者。意作么生。
　　举本溪问居士。达磨西来。第一句作么生道。士云。谁记得。溪云。可谓无记性。士云。旧日事。不可东道西说。溪云。如今事。作么生。士云。一词不措。溪云。智人前说添他多少光彩。士云。阿师眼能大。溪云。是与么。始得为绝朕之说。士云。眼里着一物不得。溪云。日正盛。难为举目。士云。穿过髑髅去在。溪弹指云。谁辨得伊。士云。这老汉。有甚奇特处。溪便归方丈。
　　佛鉴拈云。门已闭。一挨便开。舡欲倾。一篙便转。可谓得逸群之用。子细点捡来。二老汉。争锋尖巧。搀鼓夺旗。则不无。争奈未曾动着达磨西来第一句在。且达磨西来第一句。作么生道。脑后见腮。莫与往来。
　　正觉云。竿上人不惊。竿下人失声。
　　佛海云。谁记得。一词不措。穿过髑髅。与夫便归方丈。绵绵无渗漏。密密不通风。总是第二句。要会西来第一句么。合取狗口。
　　举本溪见居士来。便以目视之。士以拄杖。划一圆相。
　　溪向前踏却。士云。恁么不恁么。佛鉴着语云。是是。溪却划一圆相。士亦向前踏却。溪云。与么不与么。佛鉴着语云。不是不是。士抛下拄杖而立。佛鉴着语云。雪上更加霜。溪云。来时有杖。去时无杖。佛鉴着语云。强生节目。士云。幸自圆成。徒劳侧目。溪抚掌云。奇哉奇哉。佛鉴着语云。众眼难瞒。士拈杖便行。溪云。看路。佛鉴着语云。头正尾正。
　　佛鉴复拈云。古人恁么相见。只为有眼底人。不为无眼底人。老僧今日。只为无眼底人。不为有眼底人。惺惺汉。一任穿却老僧鼻孔。
　　正觉云。十九条平路。终无一局同。欲分先后手。侧目辨来踪。
　　佛海云。各呈见解。互逞机锋。石火莫及。电光罔通。抛下拄杖而立。不同草草。拈起拄杖便行。亦岂匇匇。者里着得双眼。许你亲见庞公。
　　举庞居士一日见大同普济。提起笊篱。唤云。大同师大同师。济不顾。士云。石头一宗。到师瓦解冰消。济云。若不得庞公举酌然如此。士抛下笊篱云。宁教不直一文钱。济云。钱虽不直。欠他又争得。士作舞而退。济乃提起笊篱云。庞公庞公。士云。你爱我笊篱。我爱你木杓。济作舞而退。士抚掌笑云。归去来归去来。
　　佛鉴拈云。庞公抛下笊篱。作舞而退。普济亦抛下笊篱。作舞而退。二老虽作用无别。其奈道理不同。庞公采其华。普济摘其实。庞公造其门。普济入其室。其或於此见得。非但己事分明。亦乃参学事毕。堪报不报之恩。以助无为之化。
　　正觉云。庞公笊篱不可欠。普济木杓不可无。若论石头一宗。千家万户。且道毕竟如何。大笑呵呵归去来。家家门外长安路。
　　佛海云。普济把定。被庞公痛处一锥。直得左转右仄。前依后随。笊篱提起处。相呼作舞时。若言依样画猫儿。定把黄金铸子期。
　　举米胡一日领众看普济。济才见。便拽转禅床。向壁而坐。胡於背后立少时。却回客位。济云。是即是。若不验破。已后遭人贬剥。却令侍者去请。胡才上来。却拽转禅床便坐。济绕禅床一匝。便归方丈。胡却拽倒禅床。领众而去。
　　佛鉴云。和颜接客。粗食亦饱。愠色迎宾。珍味常饥。普济不会迎宾。倍费盐醋。米胡不会作客。劳烦主人。智海门下。亦无珍膳异馔。即是家常茶饭。彼此互为宾主。一任烦恼赞叹。
　　正觉云。二老宿相见。若论宾主酬酢。无党无偏。若论佛法未在。
　　佛海云。门内有君子。门外君子至。二老与么相见。
　　和气笑容。二俱可掬。若也点检得出。佛法中有少分相应。
　　举僧问普济。如何是祖师西来意。济云。庭前一丛竹。经霜不自寒。僧云。毕竟如何。济云。只闻风击响。知是几千竿。问如何是佛法大意。济云。燕从秋后去。雁向孟冬来。僧云。请师直指。济云。叶经霜后落。花逐雪中开。
　　佛鉴拈云。或有人问智海。如何是祖师西来意。但云。绿叶擎云细。心空节浪高。毕竟如何。但云。不因渔父引。争得见波涛。如何是佛法大意。云庭前一丛花。千枝及万枝。请师直指。云春风一阵来。满地红英落。大众作么生会。且各自归堂去。
　　正觉云。若问山僧。如何是祖师西来意。春水满四泽。毕竟如何。夏云多奇峰。如何是佛法大意。秋月扬明辉。请师直指。冬岭秀孤松。会么。骑驴跨卫驱长耳。
　　佛海拈云。古人与么答。山僧与么举。与么会者。一任穿却。
　　举僧问普济。此个法门。如何继绍。济云。冬寒夏热。人自委知。僧云。恁么则蒙师分付去也。济云。顽嚚少智。勔臔多痴。问十二时中。如何合道。济云。汝还识十二时么。僧云。如何是十二时。济云。子丑寅卯。僧礼拜。济乃有颂。十二时中那是别。子丑寅卯吾今说。若会唯心万法空。释迦弥勒从兹决。
　　佛鉴拈云。这僧能趋能撮。普济能杀能活。子细点捡来。也是徐六担板。只见一边。复和颂云。十二时中别不别。通身是口难分说。东村王老暗嗟吁。达磨西来有妙诀。
　　正觉云。依稀似曲才堪听。又被风吹别调中。
　　佛海云。普济前头与夺设施。一一可观。后头偈中。大似年老心孤。未能剿绝。山僧无条攀例去。也识得子丑寅卯句。应须绍取此门风。如王仗剑当堂坐。魔佛俱时一扫空。
　　举普济一日去访居士。士云。忆得在母胎中时。有则语。今日举似阿师。不得作道理主持。济云。犹是隔生也。士云。向道不得作道理主持。济云。惊人之句。争得不怕。士云。如师见解。可谓惊人。济云。不作道理。却成作道理。士云。不但隔一生两生。济云。粥饭底僧。一任检责。士弹指三下。
　　佛鉴拈云。庞公普济。只在虾蟇窟里。作活计。且如山是山水是水。僧是僧俗是俗。岂不是母胎中事。山不是山水不是水。僧不是僧俗不是俗。还是母胎中事也无。忽然驴头生角也不定。
　　正觉云。两个作者。倾盖相投。交肩而往。若论在母胎时语。何曾道着。普济却怕个什么。居士便道伊见解惊人。道理在什么处。会么。隔生未了惊人句。分付丛林粥饭僧。
　　佛海云。见得分明。说得分明。母胎中语。对面隔生。见亦不到。说亦不到。母胎中语。十日并照。二大老。与么往来。还免得道理主持么。等闲倾尽此时心。相识犹如不相识。
　　举居士一日来访普济。济才见。便掩却门云。多知老翁。莫与相见。士云。独坐独语。过在阿谁。济便开门才出。被士把住云。是师多知。是我多知。济云。多知且致。
　　闭门开门。卷之与舒。相较几许。士云。只此一问。气急杀人。济无语。士云。弄巧成拙。
　　佛鉴拈云。普济闭门避客。不知相见愈亲。庞公掩耳偷铃。不知欲隐弥露。子细捡点将来。总好与三十棒。须是当人。自点捡始得。若点捡得出。三十棒亦不为多。若点捡不出。三十棒是你吃。
　　正觉云。作者相逢。家常茶饭。得恁么精熟。然则开闭卷舒。不妨自在。也须解吃水防噎始得。
　　佛海云。此门才闭。一挨复开。开闭卷舒。分明在我。弄巧成拙。落在阿谁分上。
　　举大同一日问居士。是个言语。今古少人避得。只如庞公还避得么。士云。喏。同再举前语。士云。什么处去来。同云。非但如今。古人亦有此语。士作舞出去。同云。风颠老风颠老。自过教谁捡。
　　佛果拈云。聪闻风叫。明察秋毫。拶脚处不容声。驰突处不留迹。跳则跳得出。争奈犹在架子下。当时若向上道。不消一个合取口。
　　正觉云。惯逐羊肠路。相逢莫问津。江山异今古。风物逐时新。
　　佛海云。大同布置。自谓古今无人出得。居士虽在其中。却不被他笼罩。把得定作得主。不随语转底。试着眼看。
　　举百灵见居士云。昔日在石头时。得力底句。曾举向人么。士云。曾举来。灵云。举向什么人来。士自指云。庞公。灵云。直是妙德空生。也叹之不及。士云。阿师得力底句。有谁知。灵戴笠子便行。士云。善为道路。
　　佛鉴拈云。诸禅德。古人相见。差之毫厘。失之千里。庞公好语。举似人不着。翻成死语。百灵向鬼窟里。卖瘦一期。也被卖得过。虽然如是。如人饮水。冷暖自知。
　　正觉云。若是得力句。庞公一言已出。百灵驷马难追。
　　佛海云。一人如布袋里锥子。一人如布袋里老鸦。虽然。金陵纸贵。一状领过。
　　举百灵一日问居士。得不得。俱未免。且道。未免个什么。士以目视之。灵云。奇特莫过於此。士云。阿师错许人。灵云。谁不与么。士珍重便出。
　　佛鉴拈云。此个公案。今古少人拈掇。智海今日。不惜眉毛。为你诸人。批判此二老子。还会么。细雨洒花千点泪。淡烟笼竹一堆愁。
　　正觉云。免与未免。有个商量。瞬息千差。居士奇特在什么处。且如佛鉴道。细雨洒花千点泪。淡烟笼竹一堆愁。是褒是贬。
　　佛海云。等闲抛一钓。金鳞跃浪来。当初百灵道。未免个什么。士珍重便出。多少奇特。庶免以恶水相泼。何故。个中无肯路。穿凿不相关。
　　举居士一日问百灵。是个眼目。还免得人口么。灵云。作么生免。士云。情知免不得。灵云。棒不打无事人。士便转身云。打打。灵始拈棒。士把住云。与我免看。灵无语。
　　佛鉴拈云。这二老。恰似下碁相似。不如傍观者。诸人只知百灵无语。殊不知。庞公失却一只眼。还知么。自出洞来无敌手。得饶人处且饶人。
　　正觉云。只如百灵拈棒。居士把住云。与我免看。百灵因什么不对。挂向千年葛藤上。万年千载与人看。
　　佛海云。若非百灵。眼目争免得居士口。
　　举百灵一日在方丈内。居士入来。灵便把住云。今人道古人道。作么生道。士与一掌。灵云。不得道着。士云。道必有过。灵云。还我一掌来。士便近前云。你试下手看。灵珍重便出去。
　　佛鉴拈云。二老汉。虽然名传今古。点捡得来。总好吃智海手里痛棒。何也。一人有头无尾。一人有尾无头。当时庞公近前云。你试下手看。时师乃展一足云。百灵若会这一着。决定头正尾正。
　　正觉云。居士作用此机。百灵好不耐债。两两贪程太速。不知失却话头。话头道什么。
　　佛海云。居士一掌。直得古今道底。瓦解冰消。百灵一掌。可谓快便难逢。因甚珍重出去。具参学眼者辨取。
　　举药山问居士云。三乘中。还着得这个事么。士云。只管日求升合延时。不知还着得么。山云。道居士不见石头得么。士云。拈一放一。未是好手。山云。老僧住持事繁。士珍重便出。山云。拈一放一。的是好手。士云。好个一乘问宗。今日失却也。山不语。
　　佛鉴拈云。时人只知庞老药山河里行舡。岸上走马。殊不知。移花兼蝶至。买石得云饶。虽然如是。瞌睡醒始得。
　　正觉云。药山垂手伤慈。居士藏身弄影。只为交深言远。始终拈放自由。子细点检将来。药山不合放过。放过什么。多口老翁。惯得其便。
　　佛海云。居士日求升合。药山住持事繁。大似锦包特石。绵裹利刀。好手手中。要夸好手。不知一乘问宗。和个事失却。

　　佛鉴佛果正觉佛海拈八方珠玉集上
　　佛鉴佛果正觉佛海拈八方珠玉集中

　　举僧问药山。平田浅草。尘鹿成群。如何射得尘中尘。山云。看箭。佛鉴着语云。错。僧便作倒势。山云。侍者拖出这死汉。佛鉴着语云。错。僧拂袖便出。山云。弄泥团汉。有什么限。佛鉴着语云。错错。
　　佛鉴复拈云。老僧下者四错。有纵有夺。有褒有贬。诸人还点捡得出么。若也缁素分明。许你将错就错。
　　正觉云。会么。箭既离弦。无反回势。
　　佛海云。药山一箭。中者必死。奈者弄泥团汉何。
　　举药山问僧。甚处来。僧云。江西来。山以拄杖。敲禅床三下。僧云。某甲粗知去处。山抛下拄杖。僧无语。山召侍者。点茶与这僧。踏州县困。
　　佛鉴拈云。这僧也眼目定动。待他击禅床三下。便好点头三下。待他掷下拄杖。便好与拗作两截。拂袖出去。直饶药山更有机关。教他也无展用处。
　　师遂拈拄杖。横案云。当时既已蹉过。只今还有咬猪狗底。出来露个消息。时维那出众。作女人拜。师云。笑杀大众。掷下拄杖。便归方丈。
　　正觉云。虚舟飘瓦。触物无心。药山三敲。撞破漆桶佛海云。药山向拄杖头。生风起草。要辨者僧。者僧知来处。又知去处。因甚却不肯承当。还可转仄也无。一州一县。盐贵米贱。
　　举芙蓉一日行食与居士。士始接。蓉缩手云。生心受施。净名早呵。去此一机。居士还甘否。士云。当时善现岂不作家。蓉云。岂干他事。士云。食到口边。被人夺却。蓉乃下食。士云。不消一句。
　　佛鉴拈云。杓柄在手。与夺自由。庞公筯夹不上便使匙挑。大似夺饥不夺饱。然虽恁么。解将冷口吃人热物底。也难得。
　　正觉云。先机一露。得在知音。句后求人。难逢作者。等闲合辙。平地青霄。直饶善现净名。斫额相望不及。何也。夜来薝卜林中过。饶得清香满袖归。
　　佛海云。将与而复夺。芙蓉有此一机。将失而复得。老庞不消一句。虽则匙筯笼横。且图得碗饭吃。
　　举居士问芙蓉。马祖的实为人处。还分付与师么。蓉云。某甲尚不见他。争知他的实处。士云。似师见解。也无讨处。蓉云。居士也不得一向言说。士云。一向言说。师犹失宗。若作两向三向。师还开口不得。蓉云。直是开口不得。可谓实也。居士抚掌而出。
　　佛鉴拈云。芙蓉何不但道。分付与我。待问如何是真实处。便好与一掌。待他眼睛定动。更与一掌。何故。且要打断许多葛藤。
　　正觉云。唯之与阿。相去几何。既是马祖。的实为人处。因甚芙蓉不肯承当。当时若便承当。看他居士向什么处言说。然虽如此。行到水穷处。坐看云起时。
　　佛海云。雨打庭前捣帛石。一点入作不得。却以葛藤缠之。便见前言不副后语。
　　举居士一日来看石林。林竖起拂子云。不落丹霞机。汝试道一句来。士夺却拂子。竖起拳头。林云。正是丹霞机。士云。汝与我道不落看。林云。丹霞患哑。庞公患聋。士云。恰是。
　　佛鉴拈云。他家相见。别无道理。彼既摇头。此亦摆尾。头尾相应。难存终始。多少杜撰禅和。一向拨波求水。
　　正觉云。庞翁寻常。撩天拨地。及乎被石林问丹霞机。只解举个拳头折当。石林道伊害聋。他道恰是。且道是个什么。落霞与孤鹜齐飞。秋水共长天一色。
　　佛海云。放则双放。巨浪涌千寻。收则双收。波澄不离水。且道是落丹霞机。不落丹霞机。
　　举石林问居士。有个事。相借问。居士不得惜言句。士云。便请举来。林云。元来惜言句。士云。这个问讯。不觉落他便宜。林掩耳而去。士云。作家作家。
　　佛鉴拈云。庞公虽然贼过后张弓。也被他使着。石林虽得便宜。图他一粒米。失却半年粮。
　　正觉云。佛鉴道。庞公贼过后张弓。殊不知。软根钻硬石。又道。石林图他一粒米。失却半年粮。也只是下本相算人。
　　佛海云。居士落便宜处讨便宜。石林得便宜处失便宜。
　　举石林一日下茶与居士。士才接。林缩手云。何似生。士云。有口道不得。林云。须是恁么始得。士拂袖出去云。也大无端。林云。识得庞公了也。士却回首。林云。也大无端。士无语。林云。你也解无语去。
　　佛鉴拈云。庞公寻常。辩泻悬河。因什么到这里无语。时人只见锥头利。几人能见利头锥。
　　正觉云。且道佛鉴意作么生。要见利头锥么。不见道。有口道不得。
　　佛海云。居士。人呼为多口老翁。今日被人道你也解无语去。不妨减人声价。当时石林道。识得庞公了也。只向道。何似生。管取吃茶。
　　举长髭问僧。发足何处。僧云。九华控石庵。髭云。此庵主是谁。僧云。马祖下尊宿。髭云。名什么。僧云。不委他法号。髭云。他不委你。你不委他。僧云。尊宿眼在什么处。髭云。若是庵主亲来。也须吃痛棒始得。僧云。赖遇和尚放某甲过。髭云。百年后。讨者僧也难得。
　　佛鉴拈云。好一头锦鳞。红尾泝浪。龙门遮拦不住。却向长髭齑瓮里浸却。直至如今。出身无路。
　　正觉云。若据这僧。说甚百年后难得。更五百年也无讨处。佛鉴道。这僧向长髭齑瓮里浸却。问伊道。长髭瓮里。是充鼻齑。是淡菜齑。
　　佛海云。从苗辨地。因语识人。不无长髭。不触风化。不坠家声。却还庵主。百年后讨者僧也难得。莫是口甜心苦么。
　　举僧到长髭。绕禅床一匝。卓然而立。髭云。若是石头法席。一点也用不着。僧又行一匝。髭云。却是恁么时。不易道得个来处。僧便出去。髭乃唤。僧不管。髭云。这汉犹少教诏在。僧却回云。有一人。不从人得。不受教诏。不落阶级。师还许么。髭云。逢之不逢。逢必有事。僧乃退身三步。髭绕禅床一匝。僧云。不唯宗眼分明。亦乃师承有据。髭打三下。
　　佛鉴拈云。又不打一棒。又不打五棒。因什么只打三棒。众中商量。或云是赏。或云是罚。赏则赏机锋截便。祇对有叙。罚则罚。他不识触净。到来印可宗师。如斯理论。深屈古人。老僧不惜眉毛。为你一时注脚。卓拄杖三下。
　　正觉云。长髭绕禅床一匝。这僧便道伊。师承有据。当时长髭若便打三下。却看他作么生进语。虽然如此。也是当断不断。返招其乱。
　　佛海云。者僧许多劳攘。总是模子里脱来底。当初放去便休。不合唤回。使他作乱一上。犹幸长髭。老而不耄。
　　举僧参长髭。髭问。汝是甚处人。僧云。新罗人。髭云。好个师僧。问着便乱统。僧云。道和尚不是作家得么。髭云。何曾是新罗人。僧云。某甲祇对。未成道理在。髭云。这新罗子。犹乱走。
　　佛鉴拈云。且道这僧是。新罗人。不是。若道是。长髭因何道乱统。若道不是。这僧岂不知乡曲。到这里。也须缁素分明始得。
　　正觉云。这僧乱走。可怜客路风波。长髭作家。也似坐不安席。
　　佛海云。者新罗子。久经大海。惯见波涛。也解顺风扬帆。也解逆流倒柂。且长髭是肯伊不肯伊。
　　举僧侍立长髭次。髭竖起拳云。老僧只是这个。更说什么椀鸣声。僧云。只与么。有甚当处。髭云。汝有悬河之辩。僧云。辩亦不要。髭云。太无厌生。僧云。祇为难遇和尚。髭云。难遇底事。又作么生。僧却竖起拳头。髭云。好承当取。勿得造次。僧礼拜而退。
　　佛鉴拈云。此事如人射地。无有不中之理。只如箭未离弦时。还有中不中也无。诸人要会么。竖起拳头云。智海这个也无。更说什么椀鸣声。还有人承当得么。大海若知足。百川应倒流。
　　正觉云。若是椀鸣声。则出类拔萃。遂举拳云。若知有这个。此土西天。还肯承当么。打与九分。
　　佛海云。长髭与这僧。有啐啄同时之眼。有啐啄同时之机。有啐啄同时之用。总未免椀鸣声。
　　举有僧。为长髭点茶。三巡后。僧问。不负从上诸圣。如何是长髭第一句。髭云。有口不能言。僧云。为什么有口不能言。髭乃有颂云。石师子木女儿。第一句诸佛机。言不得也大奇。直下是莫狐疑。良久云。是第一句。苐二句。僧云。不一不二。髭云。见利忘锥。犹自多在。僧礼拜。髭拈起盏子云。直是不负从上诸圣。僧云。直指人心。见性成佛。又作么生。髭放下盏子。便归方丈。僧随后入。髭翘起一足云。大地不容针。汝从何处来。僧云。直是维摩。也缄口不得。髭云。偶尔之间。又逢猛虎。
　　僧便作虎声。髭以拄杖。作亚枪势。僧却把住云。大地不容针。何处得这个来。髭云。不但维摩。文殊也缄口不得。僧云。着箭虎。不可当。髭与一掌。推出方丈。
　　佛鉴拈云。古人道。相知不在千杯酒。一盏清茶也醉人。此语不虚。你看长髭三巡之后。茶灰抹土。入群儿队中。和泥入水。如金刚与耐重相扑。一起一。
　　倒。虽然如是。你诸人。向什么处。见长髭。乃竖起拳。作相扑势云。看。
　　正觉云。一句两句。葛藤路布。维摩文殊。缄口无处。暗箭藏锋。射中猛虎。一掌相酬。绘事后素。
　　佛海云。第一句。言不及。见利忘锥。何得何失。拈起放下。翘足而立。文殊维摩。枪箭交击。果不可当。一掌推出。纵是舜若多神。额头也须汗出。
　　举僧到长髭。髭把住云。师子儿野犴属。僧以手作拨眉开势。髭云。虽然如是。犹欠哮吼在。僧却擒住。髭云。偏爱用此机。髭与一掌。僧放下手。拍三下。髭云。若见同风僧。汝还甘与么否。僧云。想料不由别人。髭却以手作拨开眉势。僧云。犹欠哮吼在。髭云。想料不由别人。
　　佛鉴拈云。说法有得。是野干鸣。说法无得。是师子吼。且道长髭。与这僧说话。是落有。是落无。还有人辨得么。直饶辨得出。未免总是野狐精。
　　正觉云。这两个。大似吟风咏月。对属轻清。只是中间一处落韵。
　　佛海云。踞地哮吼。跳掷翻身。点捡将来。总是野干属。
　　举凌行婆来参长髭。髭云。忆得在绛州时事么。婆云。非师不委。髭云。多虚少实在。婆云。有甚讳处。髭云。念你是女人。放你拄杖。婆云。某甲终不见尊宿过。髭云。老僧过在甚处。婆云。和尚无过。婆岂有过耶。髭云。无过底人作么生。婆竖起拳云。与么总成颠倒。髭云。实无讳处。
　　佛鉴拈云。长髭口甜。婆子心切。口甜则言中有响。心切则句里藏锋。直饶心口相应。未免傍观者哂正觉云。长髭解接无根树。婆子能挑水底灯。灯烂树生真可笑。住声千古播乾坤。讳得么。
　　佛海云。长髭有掣电之机。行婆有悬河之辩。一挨一拶。一踢一拳。虽则二俱作家。争柰绛州时事。一时赚了。
　　举长髭廊下。见僧问讯。髭云。步步是汝证明处。汝还知么。僧云。某甲不知。髭云。汝若知。我堪作什么。僧礼拜。髭云。我不堪。汝却好。
　　佛鉴拈云。输机者胜。欺歒者亡。长髭和尚。命似悬丝。
　　正觉云。长髭向灯影里行。这僧却步步着实。末后只得懡[怡-台+罗]。
　　佛海云。明头去暗头来。长髭老人。几乎着贼。
　　举渐源在道吾处。为侍者。一日过茶与吾。吾吃茶。提起盏子云。是邪是正。源叉手近前。以目视之。吾云。邪即总邪。正即总正。源云。某甲不与么。吾云。汝作么生。源便夺却盏子。提起云。是邪是正。吾云。不谬为吾侍者。源便礼拜。
　　佛鉴拈云。虽则师资道合。邪正区分。其奈蹉过未提起盏子时事。何也。只为养子之缘。是致老婆心切。
　　正觉云。若论一期相见。总不较多。若欲邪正区分。更须别道一转。
　　佛海云。道吾爱子之故。不觉掘地深埋。当初他夺却盏子云。是邪是正。便与和声打。
　　举渐源有僧到来。源在纸帐内坐。僧拨开帐云。不审。源以目视之。良久云。会么。僧云不会。源云。七佛已前事。为什么不会。有僧举似石霜。霜云。如人解射。箭不虚发。
　　佛鉴拈云。蚌鹬相持。具落渔人之手。
　　正觉云。山僧即不然。不似乞诸其邻。
　　佛海云。只知箭不虚发。不知恶水浇人。
　　举宝盖来访渐源。源卷却帘子。在方丈内坐。盖乃下却帘子。却归客位。源令侍者传语云。长老远来不易。犹隔津在。盖遂擒住侍者。与一掌。者云。未得打某甲。有堂头和尚在。盖云。为有堂头老汉。所以打你。者回举似源。源云。犹隔津在。
　　佛鉴拈云。二老汉。一舒一卷。宾主历然。隔津通津。彼此相照。侍者亲蒙赐掌。恩大难酬。宝盖到处垂慈。费尽腕头气力。
　　正觉云。帘外不知帘内事。说什么隔津。
　　佛海云。卷帘而坐。对面隔津。下帘而回。隔津对面。若使侍者惺惺。二人性命。总在其手。
　　举南泉鲁祖杉山归宗四人。离马祖处。各去住庵。於路分袂处。南泉插下拄杖云。道得也被这个碍。道不得。也被者个碍。归宗拽拄杖。打南泉一下云。也只是这个。王老师说什么碍与不碍。鲁祖云。只此一句。大播天下。归宗云。还有不播者么。祖云。有。宗云。作么生。是不播者。祖作掌势。
　　佛鉴拈云。难兄难弟。一二三四。同母而生。个个相似。竿木随身。逢场作戏。莫言[得-彳]塞不得。一句播天播地。
　　正觉云。碍与不碍。龙吟雾起。播与不播。蝇附骥尾。南北东西。千里万里。俊哉。
　　佛海云。南泉岳峙云横。归宗天开地辟。鲁祖见义勇为。杉山坐观成败。据者四个汉。更侍马师三十年。各去住庵。亦未可在。
　　举石梯。一日。侍者托钵上堂。梯召云。侍者。者应喏。梯云。甚处去。者云。上堂斋去。梯云。我岂不知。汝上堂斋去。者云。除此外。别道个什么。梯云。只问汝本分事。者云。若问本分事。实是上堂斋去。梯云。不谬为吾侍者。
　　佛果拈云。我心匪石不可转。我心匪席不可卷。绵绵不漏一丝毫。佛法世法同个眼。此犹是养子之缘。若使尽令而行。待他道。若问本分事。某甲实上堂斋去。擗脊便打。何故。卧龙须奋迅。丹凤亦翱翔正觉云。蓦唤回头。汗流浃背。雷声甚大。雨点全无。非独劳而无功。又是与蛇画足。
　　佛海云。这条路。脚下踏得稳实。自然一切人。摇撼不动。唤作本分事。错。
　　举石梯一日侍者请师入浴。梯云。既不洗尘。亦不洗垢。浴作什么。者云。请和尚先去。某甲将皂角后来。梯乃笑。
　　佛鉴拈云。石梯年老。侍者年少。虽然老少不同。其奈头脑相似。
　　正觉云。呵呵。语是心苗。鹤膝蜂腰。
　　佛海云。要识透网金鳞。只者是。
　　举石梯一日侍者问。生灭纯真时如何。梯竖起拂子。者云。此犹是生灭在。梯云。汝太唐突人。者云。承和尚慈悲之故。梯云。我不慈悲。又作么生。者乃夺拂子竖起。梯云。小慈妨大慈。
　　佛鉴拈云。生灭纯真。拈头作尾。纯真生灭。拈尾作头。虽然头尾相应。毕竟难存终始。且道石梯竖起拂子。与侍者竖起拂子。是同是别。良久竖起拂子云。明眼汉。谩他一点也不得。
　　正觉云。一种是弄精魂。这两个较些子。
　　佛海云。将谓是慈悲那。低声低声。未必善因。不招恶果。
　　举钦山有僧来参。山翘起一足云。这一足特为阇梨。僧亦翘一足。山云。不是钦山也大难。僧绕禅床一匝。便出。山云。不道无人知此事。只是少有与么。僧云。可谓好心不得好报。山低声召云。阇梨阇梨。僧云。钦山名远。钦山名远。山云。矮子看戏。随人上下。
　　佛鉴拈云。钦山翘足。辍己惠人。这僧见机。恭而无礼。人必自侮。然后人侮之。若不得流水。还应过别山。
　　正觉云。钦山此机。知之者少。这僧虽则随人上下。其奈然诺分明。
　　佛海云。佛鉴云。人必自侮。然后人侮之。只知特为阇梨。又被阇梨特为。一酬一唱。载赓载歌。是则礼上往来。非则矮子看戏。
　　举德山侍者。来参钦山。才礼拜。山把住云。还甘钦山恁么也无。者云。某甲悔久住德山。今日无言可对。山放却云。一任你祗对者拨开胸云。且听某甲通气一上。山云。德山门下即得。这里一点也用不着。者云。久委钦山不通人情。山云。累他德山眼目。参堂去。
　　佛鉴拈云。德山醋酽。曾吃知酸。恩大难酬。以德报德。只如这僧。恁么祗对。毕竟如何。当门不用栽荆棘。后代儿孙惹着衣。
　　正觉云。侍者车不横推。钦山理不曲断。莫道王法无私。不是海行条贯。
　　佛海云。钦山吃德山痛棒。恩怨不分。今日侍者到来。如何祇么放过。山僧忍俊不禁。为他索取一顿。拈起拄杖。又靠云。休休。未有涅盘堂在。
　　举钦山入浴。见僧踏水车。上来问讯。山云。幸自辘辘地。何须恁么。僧云。不恁么又争得。山云。若不恁么。钦山眼堪作什么。僧云。作么生是师眼。山以手作拨开眉势。僧云。和尚又如何得与么。山云。我与么。你便不与么。僧无语。山云。索战不胜。一场气闷。良久云。会么。僧云不会。山云。我为你担取一半。
　　佛鉴拈云。是则辘辘地转。其奈车下无水。何以得知。你看钦山。尽日澡浴。浑身彻乾。
　　正觉云。说甚么担取一半。这僧独获全筹。何故。不见道。幸自辘辘地。
　　佛海云。这僧与么也转辘辘地。不与么也转辘辘地。才到与么不与么处。却似截水停轮。且过在什么处。
　　举钦山一日在殿上看花次。有环上座来问讯。山拈起花云。是世界非世界。并从此去。环云。只此手中底。从何处去。钦山与一掴云。手中底是什么。环云。因和尚致得某甲吃掴。山云。若恁么。钦山还你一掴。山便近前。环云。钦山也无端。山云。世间还有过我者也无。环云有。山云。谁。环拈起袈裟角云。空劫已前。谁人辨得。山近前云。除却环公。未有人敢与么。便以衣袖遮面而出。到前廓云。空招此患。环云。苦苦。山云。如今不苦。更待何时。良久云。汝且道。苦在什么处。环无语。山云。雷声甚大。雨点全无。
　　佛鉴拈云。可惜放过这老汉。当初待伊将面近前。便与毒掴两掌。忽然知得来处。决定须知手中底去处。乃竖拂子云。还知得来处了也无。良久云。想君不是金牙作。争解张弓射尉迟。
　　正觉云。是世界非世界。环公蓦地上钩来。与一掴还一掴。无端招得重重苦。苦在什么处。哑子吃瓜佛海云。拈一放一。钦山惯用此机。见三下三。环公的是好手。如个长蛇阵。首尾中间。被环公打得透了。无端转脑回头。不觉弓折箭尽。
　　举钦山与岩头雪峰。过江西行脚。到一店上吃茶。钦山云。不会转身吐气者。今日不得茶吃。岩头云。若与么。我今日定不得茶吃也。雪峰云。某甲亦然。山云。两个老汉。话头也不识。头云。什么处去也。山云。布袋里老鸦。虽活如死。头退后云。看看。山云。奯公且致。存公作么生。峰画一圆相。山云。不得不问。头笑云。太远生。钦山云。有口不得茶吃者多。
　　佛鉴拈云。钦山虽解转身通气。亦未得茶吃分。何也。话在。
　　正觉云。钦山平地干戈。二老将行伍错乱。末后收旗敛鼓。且得胜负一般。然虽如此。任使将军全得胜。归时还少去时人。
　　佛海云。不会转身吐气。不得茶吃则固是。会转得身吐得气。因什么。亦不得茶吃。公案见在。
　　举良禅客问钦山。一镞破三关时如何。山云。放出关中主看。(佛鉴云险)良云。恁么则知过必改也。山云。更待何时。良云。好箭放不着所在。便出去。山把住云。一镞破三关。即且致。试与钦山发箭看。(佛鉴云险)良无语。山打七棒云。且听这汉。疑三十年。
　　有僧举似同安。安云。良公虽解放箭。要且不中的。僧便问。如何得中的去。(佛鉴云险)安云。关中主。是什么人。其僧却举似钦山。山云。良公早解恁么道。免得钦山口。虽然如是。同安也不是好心。亦须自看始得。
　　佛鉴复拈云。若识得三险道理。便能一镞破三关。还有么。有则出来。为你发箭。良久云。箭穿红日影。须是射雕人。
　　正觉云。良公箭既离弦。无返回势。钦山向射垛背后藏身。同安虽不是好心。善解目机铢两。佛鉴连下三险。不甘箭过新罗。若要确实商量。须向一镞未举已前明取。明后如何。一句坐中得。片心天外归。
　　佛海云。良公龙头蛇尾。祇因副箭不来。钦山活剥生吞。盖为关中有主。且道。关中主。是什么人。只知事逐眼前过。不觉老从头上来。
　　举钦山一日。见僧来。竖起手云。开即成掌。五指参差。
　　复握云。如今为拳。必无高下。你道钦山还通商量也无。僧竖起拳。钦山云。你只是个无开合汉。僧云。未审和尚如何接人。山云。我若接人。共你相似。僧云。特来参和尚。也须吐露个消息。山云。汝若特来。我须吐露。
　　僧云。便请。钦山便打。其僧无语。山云。守株待兔。枉用心神。
　　佛鉴拈云。掌亦是手。握亦是手。商量个什么。乃举一足云。只如展亦是脚。收亦是脚。疾走亦是脚。缓行亦是脚。无高无下。不许商量。且道。与钦山。是同是别。良久云。他日莫道钦山智海。手脚为人好。
　　正觉云。钦山老人垂慈落草。太煞老婆。与个襁褓小儿作戏。当时待他举起拳。但道哆哆和和。它若悟去。免得枉用工夫。
　　佛海云。垂竿抛钓。意在鲲鲸。负命上钩。得个跛鳖。是英俊底。别作商量。乃举手云。展开也。山河大地。握定也。水泄不通。且道。开底是。握底是。若道开也是手。握也是手。我也知。你死水里作活计。
　　举投子。太原孚上座来参。投子云。久响孚上座。莫便是么。孚作掌势。投子云。老僧招得。孚便出去。投子云。且听诸方断看。孚却回。投子便打。
　　有僧举似玄沙。沙云。莫是投子招得么。
　　佛鉴拈云。投子老儿。威风凛凛。虎视耽耽。坐断一方。四海望崖而退。无何。落在孚上座陷阱中。出不得。如何出得这老汉。试下一转语。
　　正觉云。孚上座和身送出。投子棒也不得全机。若听诸方断看。恰是。投子招得。玄沙与么道。也是曲肘不向外。
　　佛海云。将谓是浴下鼠子。由来是草里大虫。投子若无生擒活捉底爪牙。也大难当。祇玄沙大师。也是扶强不扶弱。
　　举巨荣禅客参投子。子云。老僧未曾有一言半句。挂诸方耳目。汝为什么。来见山僧。僧云。到这里不施三拜。要且不甘。子云。出家人得与么勿碑记。僧绕禅床一匝。便出。子云。有眼无耳朵。六月火边坐。
　　佛鉴拈云。将错就错。且道宾家将错就错。主家将错就错。识休咎汉。向这里。缁素分明。一任横行天下。点捡诸方。
　　正觉云。山僧若是这僧。便好向道。犹哩。
　　佛海云。别机宜识休咎。兵刃交接。弃之而回。不知进退存亡。往往髑髅遍野。
　　举僧到投子。方问讯。子把住云。还知性命。在老僧手里么。僧云。气急杀人。子放却云。通汝气。放汝命。僧云。草草悞及於人。子云。行脚人到东西。多是不称主人意。僧云。就中和尚无慈悲。子云。低声低声。僧云。亦讳不得。子云。客作汉。
　　佛鉴拈云。投子半斤。这僧八两。定盘星上争些子。虽然如是。得便宜是落便宜。
　　正觉云。投子老人气宇雄雄。这僧一向。抱头撮脚。若论展事投机。慈悲何在。虽然如此。世事若将公道断。人心难与月轮齐。
　　佛海云。如穿杨箭。百发百中。一发不中。百发皆废。者僧向低声低声处。下得一喝。管取明窗下安排。
　　举赵州来参投子。至相城县见子。州云。莫是投子庵主么。子云。茶盐钱。布施我。州先去庵内。投子后携油瓶归。州云。久响投子。到来只见个卖油翁。子云。你只见卖油翁。且不识投子。州云。如何是投子。子提起油瓶云。油油。
　　佛鉴拈云。赵州探竿在手。投子影草随身。闹市相逢。彼此平出。虽然如是。且道庵中相见事如何。良久云。云月宛然同。溪山还有异。
　　正觉云。倾盖相逢。明月清风。何故。莫怪道。相识满天下。
　　佛海云。赵州只管理会。抱猛虎乳边子。抉苍龙颔下珠。不管投子命若悬丝。
　　举僧问投子。春雨霖霖。百草为什么不抽芽。子云。芭蕉只么长。佛鉴着语。雷声浩大。雨点全无。僧问如何是玄中玄。子云。去年端午。今年亦然。僧云。毕竟如何。子云。故非同别。谁说前后。佛鉴着语云。两段不同。僧问如何是第二月。子云。仲春渐暄。僧云。如何是第一月。子云。孟春犹寒。
　　佛鉴复拈云。只如投子。如此答他。是答他理。对他事。为复理事无碍。雪上加霜由自可。泥中洗土更愁人。
　　正觉云。也曾年少也风流。喜对儿孙夸白头。自笑自歌还自乐。休将眉锁为人愁。
　　佛海云。少年曾决龙蛇阵。老倒还同稚子歌。
　　举湖州道场。僧问如何是教意。场云。阇梨日日看。僧云。如何披究。场云。朗月铺霄汉。山河势自分。佛鉴着语云。信受奉行。僧问如何是闻性不随缘。场云。汝试听看。僧礼拜。场云。聋人也唱胡家曲。好恶高低自不闻。僧云。恁么则闻性宛然也。场云。石从空里立。火向水中焚。佛鉴着语云。月明不为夜行人。僧问虚空阔多少。场云。太多知生。僧云。未审其中事若何。场云。三尺杖头挑日月。一尘飞起任遮天。佛鉴着语云。和盲悖诉瞎。僧问一念不生时如何。场云。明镜当台鸾凤舞。不知身影本来双。佛鉴着语云。贼身已露。
　　佛鉴复拈云。宾家能切琢。主家能琢磨。能知宾与主。见鸭便见鹅。
　　正觉云。道场四转语。不可雷同。直如四印。一印如印印泥。纹彩成现。一印如印印水。随有随无。一印如印印空。不露踪迹。一印如金箱玉宝。非大王命。谁敢正眼觑着。有人於此择得。可谓玉石分。其或不然。玉石俱焚。
　　佛海云。凡有问答。无非草窠里。作活计。唯有道场。较些子。何故。能引人入草。又能引人出草。且此四转语。那个是入草句。那个是出草句。若也辨得。朗月铺霄汉。山河势自分。若也不会。石从空里立。火向水中焚。
　　举僧问灵云。君王出阵时如何。云云。郭璞葬熊耳。僧云。如何是郭璞葬熊耳。云云。坐见白衣天。僧云。当今何在。云云。莫触龙颜。
　　佛鉴拈云。从苗辨地。因语识人。灵云见桃花便悟。名不虚传。如何辨的。不见他道。郭璞葬熊耳。
　　正觉云。君王既出阵。谁敢触龙颜。郭璞葬熊耳。坐见白衣天。已是触了也。
　　佛海云。这僧有拔山之力。有盖世之气。而无天命竟。为灵云所擒。
　　举僧问灵云。混沌未分时如何。云云。露柱怀胎。僧云。分后如何。云云。如片云点太清。僧云。只如太清。还受点也无。云不对。僧云。恁么则含生不来也。云亦不对。僧云。直得纯清绝点时如何。云云。犹是真常流注。僧云。如何是真常流注。云云。如镜常明。僧云。未审向上还有事也无。云云。有。僧云。如何是向上事。云云。打破镜来。与汝相见。
　　佛果拈云。透到不疑处。用到无事处。一主一宾。一挨一拶。若非透彻渊源。争能入理深谈。到恁么田地看。今时只觅个如镜常明底。尚不可得。何况打破镜来。还委悉么。修心未到无心地。万种千般逐水流。
　　正觉云。云从龙。风从虎。以类相求。这僧问处。尽始尽终。灵云中间。似断复续。及乎末后。打破镜来相见。正如师子返掷。所以佛果云。透到不疑处。良有旨哉。何故如此。修心已到无心地。犹带桃花两脸红。
　　佛海云。混沌未判之前。既分之后。如是丝来线去。可谓入理深谈。中间两处默然。却又如何理论。直饶打破镜来。也不为你说破。
　　举镜清问曹山。清虚之理。毕竟无身时如何。山云。理即如是。事又作么生。清云。如理如事。山云。瞒曹山一人即得。争柰诸圣眼何。清云。若无诸圣眼。争鉴得个不恁么。山云。官不容针。私通车马。
　　佛果拈云。二老向泥水窟里。披沙拣金。蓦然突出个如意宝。虽然只鉴得个不恁么。未鉴得个恁么。
　　若鉴得个恁么。直饶千圣万圣。(万圣千圣)出头来。也须齐立下风。且如何是鉴个恁么。手提杀佛金刚剑。谁问文殊与普贤。
　　正觉云。不与么太无端。曹山甘被镜清瞒。如如理事谁相悉。毕竟无身也大难。也大难。大家诸圣眼前看。
　　佛海云。镜清理上横身。曹山事上出手。荆山美璞。得切磋琢磨之功。有连城不换之贵。且清虚之理。还有恁么不恁么也无。不见道。官不容针。
　　举僧问曹山。承教有言。大海不宿死尸。如何是海。山云。包含万有者是。僧云。为什么。不宿死尸。山云。绝气息者不着。僧云。既是包含万有。为什么。绝气息者不着。山云。万有非其功。绝气息者有其德。僧云。未审向上还有事也无。山云。有。僧云。如何是向上事。山云。道有道无即得。争奈龙王按剑何。
　　佛果拈云。达观之士。大用现前。辩似悬河。心如明镜。纤毫悉照。至鉴无遗。至於正去偏来。一切善能回互。虽则入理深谈。宛有衲僧巴鼻。只如今时参问兄弟。若穷到绝气息处。已是难得。尚有万有非其功在。直饶得到万有非其功处。尚有包含万有在。纵更得到包含万有处。争奈龙王按剑何。敢问诸人。作么生是龙王按剑。只许老胡知。不许老胡会。
　　正觉云。包含万有。不宿死尸。功用既绝。气息俱非。日冷月热。斯言可移。龙王按剑。妙翅失威。何也。一家不知一家事。
　　佛海云。无渗漏。绝功勋。回互正偏。一切自在。圆悟云。今时参问兄弟。若穷到绝气息处。已是难得。尚有万有非其功在。直饶得到万有非其功处。尚有包含万有在。纵更得到包含万有处。争奈龙王按剑何。
　　报恩即不然。若善参问。便有绝气息底道理。到绝气息处。便有包含万有底道理。若到包含万有处。便有万有非其功底道理。喝。假饶栽种得。不是栋梁林。
　　举僧问曹山。国内按剑者谁。山云。曹山。僧云。拟杀何人。山云。不但一切总杀。僧云。忽遇所生父母。又作么生。山云。拣个什么。僧云。争奈自己何。山云。谁奈我何。僧云。为什么不自杀。山云。直是无下手处。
　　佛果拈云。究本末。识机宜。别锱铢。善回互。则不无曹山。要且不免入泥入水。当时待伊道。何不自杀。好与本分草料。更说什么无下手处。遂拈拄杖云。焠出七星光灿烂。解拈天下任横行。
　　正觉云。按剑者谁。一身非两役。无下手处。直道不容私。若论偏正倒邪。能事毕矣。更要始终全节。犹欠一机。具眼者。试点捡看。
　　佛海云。曹山按剑而不用。盖其门风。宛转回互。善终善始。只好向伊问。拟杀何人处。便与一刀两段。免教人道。入泥入水。犹欠一机。
　　举僧问曹山。四山相逼时如何。山云。曹山在里许。僧云。未审还求出也无。山云。在里许。即求出。
　　佛果拈云。一等放行。不妨有沤和垂手方便。争奈尚欠把定工夫在。若是蒋山。或有人问。四山相逼时如何。只对道。包含万有。待他道。未审还求出也无。对云。正眼顶门开。
　　正觉云。曹山门风。出入互换。不妨奇特。子细点检将来。莫道前言不副后语。
　　佛海云。圆悟云。一等是放行。不妨有沤和垂手方便。争奈欠把定工夫。有问四山相逼时如何。只对道。包含万有。未审还求出也无。正眼顶门开。曹山放行。圆悟把定。天宁也入一分。四山相逼时如何。五凤楼前。还求出也无。须弥顶上。
　　举僧问曹山。幻本何真。山云。幻本元真。僧云。当幻何显。山云。当幻即显。僧云。恁么则同於幻化去也。山云。了幻化。不可得。
　　佛果拈云。半寸快刃。是处割截。一点明灯。应时破暗。曹山解向窠窟里。打破窠窟。遂见着着有出身之机。正当恁么时。如何履践。到得清虚安稳地。用时全不费工夫。
　　正觉云。这僧问来。孝顺用力少。曹山答去。棒打石人头。
　　佛海云。等是骑贼马夺贼枪。曹山甚奇特。不费腕头些子力。二边门户向中开。
　　举僧问曹山。如何是无相道场。山云。曹山肚不大。
　　佛果拈云。虚空里架漏。不妨却有包含。若是蒋山即不然。忽有人问。如何是无相道场。对云。清凉宝山万菩萨。
　　正觉云。这二老宿。与么对话。可谓同途不同辙。若人问山僧。如何是无相道场。但对云。黑漆桶里贮墨汁。半夜归来染皂帛。山僧与他。同辙不同途。利害在什么处。试点捡看。
　　佛海云。塑也塑不成。画也画不就。当机不荐。对面千山。咄。不得钻龟打瓦。
　　举谷山问秀溪。声色纯真时如何。溪云。椀鸣作么。谷山从东过西立。溪云。若不恁么。则祸生。谷却从西过东立。溪下禅床行三五步。谷把住云。声色纯真。又作么生。溪与一掌。谷云。百年后。要个人下茶也无。溪云。要谷山老汉作么。谷山大笑。
　　佛鉴举了。呵呵大笑云。也大好笑。有甚好笑处。楼前巧燕双双语。林上娇莺对对飞。因看古人无义语。等闲又得一联诗。
　　正觉云。且问诗道什么。五更侵早起。更有夜行人佛海云。二老声色里相见。声色外威仪。在衲僧无星秤子上。一个半斤。一个八两。若不信。遂横按拄杖云。看看。识取钩头意。莫认定盘星。
　　举逍遥一日上堂。鹿西侍立。乃云。念念攀缘。心心永寂。遥云。昨日亦有人。恁么道。西云。道什么。遥云不知。西云。请和尚道。遥以拂子蓦口打。西拂袖便出。遥云。大众且看。直是顶门上具眼。也鉴他不破。
　　佛鉴拈云。老僧虽顶门上无眼。也验得你骨出。何也。古墓毒蛇头带角。南山猛虎尾[髟/查]髿。
　　正觉云。念念攀缘。心心永寂。逍遥布个窠段。未上棚来。却被鹿西搀了。赖值好个出场。直得两彩一赛。大家热乐。然虽如此。个中不具顶门眼。争鉴心心向上机。
　　佛海云。顶门具眼。鉴鹿西甚易。鉴逍遥却难。何故。五更侵早起。更有夜行人。
　　举福州报慈问僧。近离甚处。僧云卧龙。慈云。在彼多少时。僧云。经冬过夏。慈云。龙门无宿客。为什么在彼许多时。僧云。师子窟中无异兽。慈云。汝试作师子吼看。僧云。某甲若作师子吼。即无和尚。慈云。念汝新到。放汝三十棒。
　　佛鉴拈云。报慈打草。只要惊蛇。谁知青丛之下。有踞地金毛。虽然箭在弦上不发。事岂徒然。明眼禅人。也好看取。
　　正觉云。似则也似。是则不是。据令而行。宾主俱无存泊处。何故。话堕也。
　　佛海云。卧龙奋迅。狮子嚬呻。别是风规。不伤物义。而今有一人半人。与么去。棒折也不放。
　　举僧问翠岩。炉上香烟郁郁。庭前花木芬芬。去此二途。如何是翠岩境。岩云。乔松直透云中翠。当槛凌霄夹竹寒。僧云。如何是境中人。岩云。只见白云来绕坐。不知世上几千年。僧云。翠岩人境。蒙师指。学人礼拜谢师恩。岩云。你得个什么。
　　佛鉴拈云。这僧移花兼蝶至。买石得云饶。翠岩解使不由家富贵。风流何在着衣多。
　　正觉云。这僧将轻烦重。翠岩降尊就卑。这僧礼拜谢恩。儿恭心很。更问伊。得个什么。大似与贼过梯。赖值放过。
　　佛海云。这僧盘桓墙宇。极目庭除。翠岩剖破藩篱。腾身霄汉。你得个什么。好向道。只见白云来绕座。不知世上几千年。
　　举僧问翠岩。还丹一粒。点铁成金。至理一言。转凡成圣。学人上来。请师一点。岩云不点。僧云。为什么不点。岩云。恐汝落凡圣。僧云。乞师至理。岩云。侍者点茶来。
　　佛鉴拈云。翠岩慈悲心大。为人胆小。智海不是胆大。且要古人话行。向你诸人顶上一点。且看如何。遂拈拄杖。卓一下云。凡者自凡。圣者自圣。莫认精魂。便当性命。三十年后。悟也不定。卓拄杖下座。
　　正觉云。还识翠岩丹么。只在此山中。云深不知处佛海云。还丹至理。翠岩一时用了也。为什么。劳而无功。
　　举京兆华严。僧问。既是长老。为什么却后生。(佛鉴着语云。错佛海着语云。是)严云。三岁国家龙凤子。百年阶下老朝臣。(错是)僧问。王子未登九五时如何。严云。贪游六宅戏。不觉国内倾。(错。是)僧云。正登九五时如何。严云。珠帘齐卷上。四相集朝仪。(错。是)僧云。登九五后如何。严云。金箱排玉印。御辈四方归(错。是)。
　　佛鉴复拈云。此五个错字。有褒有贬。有亲有疎。若人於缁素分明。不唯亲见古人。亦乃具衲僧眼目正觉云。不见道。道泰不传天子令。时清休唱太平歌。只是莫触讳。
　　佛海复云。佛鉴着五个错云。有褒有贬。有亲有疎。山僧着五个是。与古人同途不同辙。同辙不同途。若於此缁素分明。古之今之性命。在你诸人手里。
　　举盐官问座主。蕴何经论。主云。讲华严经。官云。经中有几种法界。主云。略说有四种。广说则重重无尽。官竖起拂子云。这个是第几种法界中收。主无语。官云。思而知。虑而解。是鬼窟里活计。日下孤灯。果然失照。出去。
　　佛鉴云。盐官以强凌弱。则且致。如何道得一转语。免他道鬼窟里活计去。良久云。剑阁路虽险。夜行人更多。
　　正觉云。好个无尽法界。被盐官撮颠拗却。然虽如此。自家飞絮犹无定。刚把长条系别人。
　　佛海云。假饶讲得千经论。一句临机下口难。今日不入思惟。代座主拔本去。乃举拂子云。这个是第几种法界中收。自云。放下着。
　　举大珠问座主。蕴何经论。主云。讲金刚经。珠云。金刚经是谁说。主云佛说。珠云。若言如来有所说。则为谤佛。若言不是佛说。又是谤经。除此之外。试与老僧说看。主无语。
　　佛鉴拈云。无智人前莫说。打你头破额裂。座主当时若道得这两句语。大珠须倒退七步。
　　正觉云。山僧若在。只向伊道。也许和尚读得熟。
　　佛海云。若不是这座主。洎费分疎。
　　举大珠问座主。讲什么经。主云。三昧经。珠拈起拄杖云。这个是三昧。不是三昧。主无语。珠云。老僧事繁。不打能得你。
　　佛鉴代僧云。两段不同。收归上科。
　　正觉云。山僧若是座主。向道。和尚自领这一问。
　　佛海云。大珠不是事繁。不能打得这僧。是这僧吃棒未得在。
　　举子胡问刘铁磨。久响刘铁磨。莫便是否。磨云不敢。胡云。左转右转。磨云。和尚莫颠倒。子胡便打。
　　佛鉴拈云。子胡棒头有眼。只为权柄在手。刘铁磨皮下有血。饶他竿木随身。虽然柔弱胜刚强。要且话在。
　　正觉云。左转右转。动是若因。和尚莫颠倒。身端影直。
　　佛海云。不重子胡放。祇重子胡收。
　　举僧问子胡。如何是子胡境。胡云。你眼里着得沙么。僧云。大小子胡。境也不识。胡云。老僧不讳此事。僧便出去。胡云。今日好个公案。老僧未得分文入手。僧云。赖遇某甲是僧。胡云。祸不单行。
　　佛鉴拈云。衲僧家。寻常眼里着得须弥山。洎到子胡境内。沙也容不得。良久云。一字入公门。九牛拔不出。
　　正觉云。早知今日事。悔不慎当初。
　　佛海云。可惜放过。当初他道。赖遇某甲是僧。不消个作么生。若跳得出。却许伊是。半个瞎汉。
　　举九峰僧问。如何是不迁义。峰云。深夜众星皆拱北。庭前花发满阶红。如何领会。峰云。出去。
　　佛鉴拈云。大似按牛头吃草。
　　正觉云。九峰老人与么答这僧。不迁义。在什么处。会么。中箭还似射人时。
　　佛海云。者僧知九峰言下放行。又知九峰声前把定。因甚却领会不得。只为分明极。翻令所得迟。
　　举僧问九峰。如何是不坏身。峰云正是。僧云。学人不会。请师直指。峰云。适来曲多少。
　　佛鉴拈云。若教频下泪。东海也须乾。
　　正觉云。不坏身正是。正是不坏身。适来曲多少。捩得鼻头辛。
　　佛海云。看他九峰。一似与两岁儿子。唯诺相似。争奈拍拍是令。
　　举僧问九峰。人人尽道请益。未审师还拯济也无。峰云。汝道巨岳还曾乏寸土么。僧云。四海参寻。当为何事。峰云。演若迷头心自狂。僧云。还有不狂者无。峰云。有。僧云。如何是不狂者。峰云。突晓途中眼不开。
　　佛鉴拈云。九峰大施门开。来者不拒。虽然如是。寒者求衣则与扇。饥者求食则与盐。或有人问智海[妳-女+口]。乃喝云。龊汉。
　　正觉云。寒谷生洪律。潜施拯济功。园林变花柳。何必待春风。
　　佛海云。巨岳何曾乏寸土。演若迷头狂未回。参寻喜有得力句。突晓途中眼不开。且居门外。
　　举僧问九峰。如何是道。峰云。见通车马。僧云。如何是道中人。峰便打。僧礼拜。峰便喝。
　　佛果拈云。这僧半明半暗。九峰全放全收。虽则垂手为人。不废银山铁壁。诸人还会么。电光石火存机变。堪笑人来捋虎须。
　　正觉云。只在半途。
　　佛海云。石火里开张。电光中收卷。见成卖买。价数厮当。且道是什么。行货马道人墨。
　　举僧问九峰。如何是把定乾坤眼。峰云。乾坤在里许。僧云。乾坤眼何在。峰云。正是乾坤眼。僧云。适来为什么道。乾坤在里许。峰云。若不恁么。髑髅前见鬼无数。
　　佛果拈云。须知恁么中。有不恁么。其奈用时却恁么。不恁么中有恁么。其奈用时却不恁么。方始得离见绝情。超宗越格。若也善能参详。许你顿出窠窟。
　　正觉云。一拳打倒黄鹤楼。一踢踢翻鹦鹉洲。有意气时添意气。不风流处也风流。
　　佛海云。九峰故是把得定。摇撼不动。却被个担板师僧。趱得上树。只得一句供通。若善参详。始知把定乾坤眼。绵绵不漏一丝毫。
　　举僧问九峰。眼不到色尘时如何。峰指香台云。面前是什么。僧云。请师子细。峰云。不妨遭人点捡。
　　佛果拈云。细如米末。冷如冰雪。若非二俱作家。未免伤锋犯手。虽然如是。蒋山则不然。忽有问眼不到色尘时如何。对云。拈起大地山河。透出十方三际。
　　正觉云。若人问山僧。眼不到色尘时如何。但道猛虎终不食伏肉。
　　佛海云。若不具金刚眼。洎被面前香台子刺破。
　　举僧问九峰。对境心不动时如何。峰云。汝无大人力。僧云。如何是大人力。峰云。对境心不动。僧云。适来为什么道。汝无大人力。峰云。在舍只言为客易。临筌方觉取鱼难。
　　佛鉴拈云。红粉易妆端正女。无钱难作好儿郎。
　　正觉云。鹦鹉叫煎茶。与茶元不识。
　　佛海云。几度被人曾脱漏。从今不敢听虚声。
　　举僧问九峰。古人道。真因妄立。从妄显真。是否。峰云是。僧云。如何是真。峰云。不杂食。僧云。如何是妄。峰云。起倒攀缘。僧云。去此二途。如何合得圆常。峰云。不敬功德天。谁怕黑暗女。
　　佛果拈云。言妄显诸真。妄真同二妄。犹非真非真。云何见所见。岂不见道。真不立妄本空。还知九峰为人处么。大千沙界海中沤。一切圣贤如电扫。
　　正觉云。是真是妄。披金择沙。同门出入。宿世冤家佛海云。这僧沙里拣金。九峰泥里洗水。泥里洗水。泥水区分。沙里拣金。金沙不混。金沙不混。求出头处何太迂回。泥水区分。示出身机。不妨切当。虽然九峰门下即可。若是德山临济门下。有说真说妄底来。吽吽。
　　举僧问九峰。十二时中。如何合道。峰云。与心合道。僧云。毕竟如何。峰云。土上觅泥由自可。离波求水实堪悲。
　　佛果拈云。九峰一等是慈悲。直得赤心片片。争奈只有杀人刀。且无活人剑。若是蒋山即不然。十二时中。如何合道。与心合道。毕竟如何。切忌捏目生花。
　　正觉云。牵驴饮江水。鼻吹波浪起。岸上蹄踏蹄。水中觜对觜。
　　佛海云。与心合道。土上加泥。此外别求。离波求水。这僧向什么处去也。
　　举僧问九峰。如何是祖师西来意。峰云。更问阿谁。僧云。恁么则学人全体是也。峰云。须弥顶上戴须弥。
　　佛果拈云。画也画不成。捏也捏不就。且道是个什么。须弥顶上戴须弥。
　　正觉云。二老汉。将谓到那里佛海云。自家冷暖自家知。祖意西来更问谁。全体承当全体是。须弥顶上戴须弥。
　　举僧问九峰。如何是不迁义。峰云。东生明月。西落金乌。僧云。非师不委。峰云。理当即行。僧礼拜。峰便打。僧云。仁义道中。礼拜何咎。峰云。来处不明。须行严令。
　　佛果拈云。大众还委悉么。棋逢敌手难藏幸。诗到重吟始见功。
　　正觉云。若是山僧。即不然。一白遮百丑。
　　佛海云。两个驮子相逢着。世上由来无直人。
　　举僧问九峰。九峰一路。今古咸知。向上宗乘。请师提唱。峰竖起拂子。僧云。大众侧聆。愿垂方便。峰云。清波不睹鱼龙现。迅浪风高下底钩。僧云。若不久参。那知今日。峰云。人生无定止。像没镜中圆。
　　佛果拈云。这僧一向诈明头。九峰忒[日*煞]老婆心。若据本分。待伊问请师提唱向上宗乘。好与擗脊便打。何故。黄金自有黄金价。终不和沙卖与人。
　　正觉云。不见道。今古咸知九峰一路。
　　佛海云。这僧三度上来。也要讨棒吃。奈九峰通身手眼何。
　　举九峰上堂云。常住法身。不生不灭。僧便问。既是不生不灭。为什么六道轮回。峰云。为有心故。僧云。以何方便。当证法身。峰云。以虚空心。合虚空理。僧云。证后如何。峰云。任从三界转。徒听四生奔。复云会么。僧云不会。峰云。礼拜着。
　　佛果拈云。将权显实。以实制权。南州打到北州头。东土移来西土看。看他一期间。逞俊垂慈。不妨闲暇。若不得下梢洎崄。匙挑不上也。诸人还会他道礼拜着么。若会去。任从三界转。若也不会。徒听四生奔。
　　正觉云。共嗟绵挂棘。谁解钵吞针。
　　佛海云。堆姜卖豉。虽则闹热。若无后着。讨甚九峰。
　　举南阳忠国师。有座主问。宗门中传持何事。师云。座主传持何事。主云。也曾传持三经五论来。师云。总是师子儿。主礼拜出去。师召座主。应喏。师云。是什么。主无语。
　　佛鉴拈云。是则是。师子儿。只是爪牙未备。爪牙若备。何处更有国师也。
　　正觉云。云里雁。釜中羹。滋味不多争。
　　佛海云。射虎不真。徒劳没羽。
　　举百法座主。问忠国师。禅宗毕竟。将何为真实。国师良久。主再问。国师云。大德不唯讲经。兼有佛法眼目。主礼拜出去。国师召云。大德。主回首。国师云。莫错认定盘星。
　　佛鉴拈云。若是个惺惺座主。只向国师道。不重和尚道德孤高。只重和尚佛法眼目。
　　正觉云。秤也无。说什么星。
　　佛海云。将欲夺之。必先与之。子细看来。国师空费许多气力。作么。也是错认定盘星。
　　举丹霞访国师。值国师睡次。只见侍者耽源。霞问国师在否。源云。在只在。只是不见客。霞云。太深远生。源云。莫道上座。佛眼也觑不见。霞云。龙生龙子。凤生凤儿。国师睡起。耽源举似国师。师打二十棒。霞闻乃云。不谬为南阳国师。
　　佛鉴拈云。老倒南阳不识唆。丹霞得便每相过。一朝龙凤亲生子。四海人传家不和。
　　正觉云。丹霞衮浪探珠。国师隔墙见角。若非侍者惺惺。争见国师尊重犹哩。
　　佛海云。国师连城之璧。虽复全归。至竟丹霞什么心行。
　　举丹霞一日又访国师。才展坐具。国师云。不用不用。霞退后三步。国师云。如是如是。霞近前三步。国师云。不是不是。霞绕禅床一匝。便出去。国师云。去圣时遥。
　　人多懈怠。三十年后。觅个人也难得。
　　佛鉴拈云。宾主相见。欲展不展。退后进前。礼过成謟。犹幸南阳老而不耄。
　　正觉云。国师纵夺舒卷。丹霞饮气吞声。然虽如此。胸中愤气盘不得。一夜虹霓万丈高。
　　佛海云。国师於没弦琴上。转调移声。丹霞向无影枝头。开花结果。说甚三十年后。今日看来。犹欠一着。
　　举僧问国师。如何是佛法大意。国师云。文殊堂里万菩萨。僧云不会。国师云。大悲手眼。
　　佛鉴拈云。时年蔬菜贱。满地萝卜头。一文买一个。得者饱齁齁。
　　正觉云。奇怪南阳国师。何止闻一知十。
　　佛海云。要见国师落处么。面皮厚三寸。
　　举杉山问僧。甚处来。僧拟开口。山以痒和子。蓦口打。僧打筋斗出去。山云。如是如是。僧云。和尚话头也不识。山云。老僧住持事繁。僧哭苍天出去。
　　佛鉴拈云。若非杉山。腕头着力。争能打发这僧话头。这僧若无师子爪牙。岂解嚬呻返掷。虽然如是。笑杀傍观。
　　正觉云。乱草里。一茎涎麻。
　　佛海云。拟着便打。作家宗师。点着便行。伶利衲子。只是未在。
　　举长沙僧问。上上人来时。如何相见。沙云。如死人手。僧云。如何是上上人行履处。沙云。如死人眼。
　　佛鉴拈云。长沙只有受璧之心。且无割城之意。蒋山即不然。上上人来。如何接待。水长舡高。如何是上上人行履处。泥多佛大。且道与古人相去多少。试点捡看。
　　正觉云。死人手。血脉通身。死人眼。睛光遍界。若只作一句体解。辜负长沙。落二落三。却是长沙辜负佛海云。死人手。反覆如如。死人眼。明暗了了。虽然犹是闭门作活。未能开合延宾。如今有问。上上人来。如何相见。杖头挑日月。如何是上上人行履处。正眼顶门开。
　　举僧问长沙。如何是无情说法。沙指东边露柱云。者个说得。僧云。什么人得闻。沙指西边露柱云。者个得闻。僧云。和尚还闻否。沙云。我若闻。教谁举话。
　　佛鉴拈云。长沙虽指东划西。大似认钟作瓮。诸人要会端的意么。汲水僧归林下寺。待舡人立渡头沙。
　　正觉云。长沙老人已能造始。不能继终。当时待他问。和尚还闻否。劈耳与一掌。却问伊。闻么。他若悟去。方见大虫手段。
　　佛海云。长沙答话。两段不同。佛鉴拈提。一状领过。
　　举僧问长沙。南泉迁化。向什么处去。沙云。石头作沙弥时。参见六祖。僧云。不问石头作沙弥时。参见六祖。南泉迁化后。向什么处去。沙云。教伊寻思去。僧云。想师只有千尺寒松。且无抽条石笋。沙不对。僧云。谢师答话。沙亦不对。
　　僧举似三圣。圣云。我从来疑着这汉。虽然如此。待我自去。问过始得。来日三圣去问。昨日和尚对这僧话。可谓光前绝后。今古罕闻。沙亦不对。又问。如何是第二月。沙云。不真有。圣礼拜。沙乃有颂。也大奇也大奇。一月真中两月疑。见与见缘无自性。寂常谁是复谁非。
　　佛鉴拈云。也大奇也大奇。长沙画虎却成狸。南泉一去无消息。空使行人说是非。
　　复因僧问。南泉迁化。向什么处去。师再拈云。山僧为你。说个譬喻。如人问天台路。却指伊向南岳去。人问五台路。却指伊向峨嵋去。一日长安城里。五凤楼前。相见。祝融石桥文殊普贤一时游遍。乃竖起拂子云。要见祝融石桥文殊普贤么。尽在山僧拂子头上。会得殊途同归。不会且莫随言生解。
　　正觉云。长沙老人到这里。不无绵密。大似披沙择金。若非匠眼通明。未免金沙俱拂。
　　佛海云。问东答西。言中有响。光前绝后。句里藏锋要知端的去处么。更资一颂。也大奇也大奇。卷舒出没看全机。若非鉴物张华眼。未免随人说是非。
　　举小隐峰僧问。神光照破乾坤眼。内外中间事若何。峰云。阇梨不妨好眼。僧云。恁么难见。亦被我师拈出。峰云。低声低声。这里巡院不遥。僧便喝。峰掩却口。僧云。老和尚被我一喝。直得目瞪口佉。峰便喝。僧掩耳出去。峰云。这奸人细作。
　　佛鉴拈云。这僧不妨好眼。隐峰更是好眼。乾坤眼撞着验人眼。参学眼。择法眼。眼眼相照。绵绵不漏。蚌鹬相持。却落渔人之手。这里着一只眼。蒋山许你具眼。要知么。龙吞千载月。脑有夜明珠。僧无十年学。不获圣法财。
　　正觉云。隐峰心虚辞屈。这僧掩耳偷铃。照破乾坤底眼。在什么处。须是向高高峰顶立。深深海底行。方堪辨明此事。苟忽不然。孔明不就中原计。千载空留八阵图。
　　佛海云。立问辨主。是验人眼。因语识人。是择法眼。
　　更饶举手攀南斗。翻身倚北辰。总是内外中间事。作么生是照破乾坤眼。
　　举僧问黄龙。久响黄龙。到来只见个赤斑蛇。龙云。你只见赤斑蛇。且不识黄龙。僧云。如何是黄龙。龙云。拖拖地。僧云。忽遇金翅鸟来时如何。龙云。性命难存。僧云。恁么则被伊食啖也。龙云谢子供养。
　　佛鉴拈云。黄龙若无后爪。性命洎落这僧手里正觉云。这僧好只金翅鸟。只是眼饱肚中饥。黄龙虽然末后翻筹。也是死中得活。
　　佛海云。只管踏步向前。不知当面着贼。
　　举僧问永明潜和尚。祖师西来。未审传个什么。潜云。传个策子。僧云。恁么则心外有法。潜云心内无法。
　　佛鉴拈云。心内心外。有法无法。稍稍参问底人。尽知端的。且道传个策子。策子中。说什么。试道看。
　　正觉云。永明传个策子。心内无法。习气不除。却是这僧。见得端的。何故。丈夫各有冲天志。
　　佛海云。心内心外。有法无法。拈向一边。永明所传者。是什么策子。
　　举僧问潜和尚。如何是惠日祥光。潜云。此去报恩不远。僧云。恁么则蒙师照烛去也。潜云。且喜没交涉。
　　佛鉴拈云。到江吴地尽。隔岸越山多。
　　正觉云。渴鹿奔泉。
　　佛海云。这僧才过永明门。便有三十捧分。何故。不合承虚接响。
　　举僧问潜和尚。至理无言。假言诠而显道。如何是显道底言。潜云。切忌拣择。僧云。如何是不拣择。潜云。元帅大王太保令公。
　　佛鉴拈云。大好不拣择。
　　正觉云。注脚分明。
　　佛海云。与么答话。不得作拣择会。不得作不拣择会。必竟如何会。元帅大王。太保令公。
　　举僧问潜和尚。亡僧迁化。向什么处去。潜云。上座适来。岂不从廊下来。
　　佛鉴拈云。问着去处。便说来处。直饶来去处分明。须知不来不去。如何是不来不去底事。待你迁化去。方始自知。
　　正觉云。尸假还魂。
　　佛海云。欲知去处。须知来处。知得来处。便知去处。也是拙人牵钝锯。
　　举僧问百丈。抱璞投师。请师一决。丈云。昨日南山。虎咬大虫。僧云。不谬真诠。为什么不施方便。丈云。掩耳偷铃汉。僧云。若非中郎鉴。还同野舍薪。丈便打。僧云。苍天苍天。丈云。得恁么多口。僧云。罕遇知音。拂袖便出。丈云。百丈今日。输却一半。佛鉴云。这僧虽得一场荣。刖却一双足。
　　至晚侍者问。和尚适来被这僧不肯了。便休去。丈便打。佛鉴云。好打讨棒吃。侍者云。苍天苍天。丈云。罕遇知音。侍者礼拜。丈云。一状领过。
　　佛鉴复拈云。百丈老人独坐大雄。咳嗽生风。寰宇之中。谁敢觑着。才被侍者捏着脚跟。直得两手分付。虽然如是。养子方知父慈。
　　正觉云。百丈老人平欺这僧。果然输却一半。却向侍者处拔本。侍者虽则一状领过。争奈罕遇知音佛海云。前头输却一半。后面拔得一半。
　　举百丈有僧。从法堂上哭入。丈云。作什么。僧云。父母俱丧。请师拣日。丈云。来日与你。一时埋却。
　　佛鉴拈云。百丈只解埋却。要且不解显露。且道如何是显露底句。拈拄杖。一时趂散。
　　正觉云。下坡不走。
　　佛海云。百丈杜撰。阴阳一时使着。只是不合妨害孝官。只么死了。
　　举赵州来参百丈。丈问。甚处来。州云。南泉来。丈云。南泉近日。有何言句示徒。州云。无事之人。直教悄然去。丈云。悄然一句且致。忙然一句。作么生道。州近前三步。丈便喝。州作缩身势。丈云。大好悄然。州便出去。
　　佛鉴拈云。作家相见。彼此难构。忙然悄然。进前缩后。捏不成塑不就。大路不行草里走。
　　正觉云。赵州老寻常劈竹机锋。到这里。自作自受佛海云。觌面提当机疾。悄然不问问忙然。进前缩后翻身出。者弄精魂汉。有什么限。
　　举南泉一日访百丈。丈问甚处来。泉云。江西来。丈云。还将得马大师真来么。泉云。只这是。丈云。背后底[妳-女+口]。泉拂袖便出。
　　佛鉴拈云。一双孤雁博地高飞。两只鸳鸯池边独立。
　　正觉云。僧繇虽妙手。难邈十分全。
　　佛海云。兄难兄弟难弟。马祖真只这是。撼动西江十八滩。水面无风波自起。
　　举陆亘大夫问南泉。弟子从六合来。彼中还有身么。泉云。分明记取。举似作家。夫云。和尚不可思议。到处世界成就。泉云。适来总是大夫分上事。
　　佛鉴拈云。陆大夫以杖打虚空。一棒打一窍。犹赖南泉有补缀工夫。了无缝罅。
　　正觉云。会么。内重外轻。公心合道。
　　佛海云。大夫如在梦中。复论梦事。始知身在床上。
　　举南泉一日。与陆大夫看双陆次。夫拈起骰子云。与么不与么。总不得。只信彩时如何。泉拈起骰子。掷云。臭骨头一十八。
　　佛鉴拈云。大夫清官薄俸。食无求饱。才成家计。一掷赌了也。直得生涯索然。且道盘得本去么。识彩底。代一转语。
　　正觉云。不见道。只信彩。
　　佛海云。家无甔石之储。樗蒲一掷百万。也是寻常之用。今日陆大夫。因甚一场懡[怡-台+罗]。
　　举赵州一日。在楼上打水。南泉从楼下过。州以手攀栏。悬脚云。相救相救。泉敲胡梯云。一二三四五。州便下楼。至晚。却入方丈云。早来谢师相救。
　　佛鉴拈云。一人将错就错。一人看楼打楼。然虽如是。子为父隐。直在其中。
　　正觉云。大小南泉。却被赵州钉杀脚跟。
　　佛海云。国清才子贵。家富小儿娇。
　　举赵州一日问南泉。知有底人。向什么处去。泉云。向山前檀信家。作一头水牯牛去。州云。谢师指示。泉云。昨夜三更月到窗。
　　佛鉴拈云。若教频下泪。东海也须枯。
　　正觉云。会么。夜梦不祥。书门大吉。
　　佛海云。赵州恭而无礼。若不是王老师。洎被打破蔡州。
　　举南泉一日上堂云。王老师卖身去也。阿谁买时。有僧出云。某甲买。泉云。不作贵不作贱。你作么生买。僧无语。赵州云。来年与和尚。作一领布衫。
　　佛鉴拈云。辽天索价。着地相酬。也须是当行家始得。若非当行价例不等不成买卖。
　　正觉云。赵州虽然拾死价交易。南泉更无翻悔。
　　佛海云。爷卖身。子酬价。与诸方作话把。虽然争奈现成买卖何。
　　举南泉一日上堂云。文殊普贤。昨夜三更。各起佛见法见。各与二十拄杖。贬向二铁围山去也。赵州出云。未审。和尚棒。教谁吃。泉云。王老师有什么过。州便礼拜。
　　佛鉴拈云。大似无手人行拳。无口人叫唤。无手人掩着无口人口。无口人咬着无手人手。恁么会得。
　　方知道。法性不动。动徧三界之中。至理无言。言满四天之下。若也不会。红尘飞碧海。白浪涌青岑。
　　正觉云。王老师故是无过。文殊普贤贬向二铁围山去也。直是有理难伸。虽然如是。且道赵州礼拜。意在甚处。此山磨灭。英灵乃绝。
　　佛海云。竹影扫阶尘不动。月华穿水浪无痕。
　　举南泉问座主。讲什么经。主云。涅盘经。泉云。涅盘经中。以何为极则。主云。以如如为极则。泉云。唤作如如。早是变了也。今时沙门。须向异类中行始得。
　　有僧举似归宗。宗云。虽向异类中行。不受异类中报。泉云。孟八郎。又恁么去也。
　　佛鉴拈云。南泉倒拈蝎尾。归宗顺捋虎须。总具恶手脚。虽然二老汉鼻孔。今日尽在蒋山手里。为甚如此。不是知音者。徒劳话岁寒。
　　正觉云。南泉归宗。如万斛舟中长年。乘虚架险。遍历海涯。只为从来惯压波浪。
　　佛海云。南泉随乡。归宗入俗。直得面前。刀山岌岌。火聚炎炎。莫有临危不悚底人么。相随来也。
　　举南泉上堂。有僧方欲进问。泉云。婆婆之句。流布人间。僧云。和尚[妳-女+口]。泉咄之。
　　佛鉴拈云。南泉恰似会下棋人。自谓天下更无敌手。今日偶然头撞。犹赖有末后一着。
　　正觉云。这僧抱薪救火。
　　佛海云。随语一拶。见义勇为。应声咄之。用得恰好。正是婆婆之句。流布人间。
　　举南泉一日。与鲁祖归宗杉山四人。吃茶次。鲁祖拈起盏子云。世界未成。便有这个。泉云。今时人只识这个。且不识世界。归宗云。是。泉云。师兄莫同此见么。归宗拈起盏子云。向世界未成时。道得么。泉便作掌势。归宗便作受势。
　　佛果拈云。鲁祖簸土扬尘。南泉和泥合水。归宗火乱灰飞。杉山坐观成败。还委悉么。箭锋相直不相饶。四人共拈一只盏。
　　正觉云。说甚世界。成与不成。识与不识。四人共疑个盏子不了在。更被佛果次第铺排。遮一火落在窠臼。至今出不得。莫有要扑破盏子底么。瞎。
　　佛海云。鲁祖拨动烟尘。南泉归宗三回合战。胜负不分。总是世界里。盏子边伎俩。要识未拈时事。却许杉山依稀彷佛。
　　举南泉有书。与茱萸云。理随事变。宽廓非外。事得理融。寂寥非内。
　　僧便问。如何是宽廓非外。萸云。问一答百也无妨。僧云。如何是寂寥非内。萸云。睹对声色者不是好手。
　　僧又问长沙。如何是宽廓非外。沙开目良久。进云。如何是寂寥非内。沙闭目。
　　僧又问赵州。如何是宽廓非外。州作吃饭势。进云。如何是寂寥非内。州作拭口势。
　　后僧举似南泉。泉云。此三人不谬为吾弟子。
　　佛鉴拈云。南泉虽则养子之缘。其奈怜儿不觉丑。殊不知。三人。一人有足无目。一人有目无足。一人足目俱无。虽然如是。皆可与南泉为师。为甚如此。事理分明。
　　正觉云。奇怪好弟子。依样画猫儿。
　　佛海云。智与师齐。减师半德。茱萸长沙赵州。三人见处。总是齐眉共躅。当初接书。见说理说事时。不消道个这里是什么所在。管取超宗异目。
　　举南泉与归宗行脚。分路。煎茶相别次。泉云。三十年与师兄。拣择诸方苗裔。忽有人问极则事。又作么生。宗便趯倒茶铫。泉云。师兄得茶吃。某甲未得茶吃。宗云。你作这个语话。滴水也难消。
　　佛果拈云。惊人之句。谁不悚然。有般底道。南泉构他归宗。机锋不着。所以遭他呵叱。殊不知。行人要在青山外。蒋山不惜眉毛。与诸人下个注脚。南泉探头太过。归宗壁立万仞。且道还有出身处也无。喝下须教三日聋。
　　正觉云。若论极则事。便不许吃茶。
　　佛海云。闻马大师出八十四员善知识。唯归宗较些子。今日却向南泉面前。失却只眼。试点检看。
　　举赵州问南泉。离四句绝百非。请师道。泉归方丈。州云。这老汉。寻常口吧吧地。今日被我一问。直得无言可对。侍者云。莫道和尚无语好。被州打一掴。云这一掴。合是王老师吃。
　　佛果拈云。明头合。暗头合。本分纲宗。据虎头。收虎尾。作家手段。虽然如是。要且落在第二头。
　　正觉云。南泉似个铁山。针钻不入。赵州几乎一场懡[怡-台+罗]。却借侍者鼻孔出气。当时侍者。热不采。伊看他作甚折合。
　　佛海云。那里落节。这里拔本。
　　举僧问赵州。言诠不到处。请师直道。州云。老僧耳背多时。僧绕禅床一匝云。请师直道。州亦绕禅床一匝云。百千诸佛。皆从此门而入。僧云。如何是百千诸佛三昧门。州便打。
　　佛果拈云。持聋作哑。赵州惯用此机。逐色随声。这僧分明失利。更好与数十棒。也不为分外。何故。若不同床卧。焉知被底穿。
　　正觉云。又道耳背。
　　佛海云。赵州相随举步。阵势便圆。这僧举步相随。全军俱陷。
　　举僧问赵州。如何是佛法大意。州云。猫儿是一百五十文买。僧云。不问猫儿。如何是佛法大意。州云。这托子。是大王送来。僧云。谢师答话。州云。作家作家。僧拂袖便行。州云。作家师僧。天然犹在。
　　佛果拈云。赵州度量深明。神机隐密。有权有实。有卷有舒。这僧陷在重围。洎崄收身不转。不见道。相骂饶你接觜。相唾饶你泼水。
　　正觉云。这僧。晓机关。识陷阱。洎合向平田浅草里丧却。
　　佛海云。这僧如飞骑将军。脱身於虏庭。虏追之而不及。
　　举道吾一日。指佛桑花。问僧。这个何似那个。僧云。直得寒毛卓竖。吾云。毕竟如何。僧云。道吾门下底。吾云。十里大王。
　　佛果拈云。以胶投漆。验影知形。不谙正去偏来。争解明头暗合。还委悉么。虾蟇[跳-兆+孛]跳上天。蚯蚓蓦过东海。
　　正觉云。道吾如牛王架车。任重致远。这僧独行空手。到处为家。虽然逆路相逢。各是一家生活。
　　佛海云。风前挂起教君看。不比树头乾葛藤。
　　举道吾到椑树。树见来。卧不起。吾近前。将衣物盖覆。树云。作什么。吾云。盖覆。树云。起即是。卧即是。吾云。总不是。树云。总不是。又盖覆个什么。吾便喝。
　　佛果拈云。椑树卧起。道吾盖覆。一喝当头。掀翻路布。
　　正觉云。椑树不起。伤风败俗。道吾盖覆。当甚殷懃佛海云。椑树遭道吾盖覆。至今起也起不得。
　　举疎山和尚。有僧。为山造寿塔毕。来白山。山云。汝将多少钱与匠人。僧云。一切在和尚。山云。为将三钱与匠人。为将两钱与匠人。为将一钱与匠人。若道得。与吾亲造塔。僧无语。
　　后有僧。举似大岭。岭云。还有人道得么。僧云。未有人道得。岭云。汝却回举似疎山道。大岭闻举。有语云。若将三钱与匠人。和尚此生。决定不得塔。若将两钱与匠人。和尚与匠人。共出一只手。若将一钱与匠人。累他匠人。眉须堕落。其僧回。举似山。山具威仪。望大岭礼拜。叹云。将谓无人。大岭古佛。放光射此间。虽然如此。也是腊月莲花。
　　大岭后闻此语云。我与么道。也是龟毛长三尺。
　　佛果拈云。通方作者。千里同风。万派朝宗。千途共辙。陈老师寻常道。老僧只有一剑。剑下有杀人之意。亦有分身之路。看他受用。剸割不妨。八面玲珑。若不是疎山度量通方。争见得金相玉振。只如道。若将三文钱与匠人。和尚此生。决定不得塔。不可劳而无功。若将两文钱与匠人。须是和尚与匠人。共出一只手始得。未免拖泥带水。若将一文钱与匠人。带累匠人。眉须堕落。直得水洒不着。疎山云。一似臈月莲花相似。土旷人稀。已是龟毛长三尺。亦有杀人刀。亦有活人剑。大众且道。毕竟明什么边事。翻身师子大家看。
　　正觉云。疎山造塔行令。古今丛林标正。三钱酬酢相应。蓦地传闻大岭。看看腊月莲花。三尺龟毛相庆。是则古佛放光。非则寻声弄影。佛果云。翻身师子大家看。咄。卓朔出群哮吼难。
　　佛海云。疎山大岭二古佛。放光交射。一人。因斋庆忏。带水拖泥。一人借水献花。拖泥带水。若无臈月莲花。龟毛三尺。总未免弄巧成拙。
　　举石臼离乌臼。来参马大师。师问甚处来。臼云。乌臼来。大师云。乌臼近日有何言句。臼云。几人到此忙然。大师云。忙然一句且致。悄然一句。作么生道。臼进前三步。大师云。我有二十棒。寄与乌臼。汝还甘否。臼云。和尚先吃。某甲后甘。
　　佛果拈云。草窠里。拨出一个半个。有什么共语处。虽然如是。犹放过一着在。
　　正觉云。且道。后句作么生道。免得放过。
　　佛海云。石臼未到江西。已吃大师二十棒了也。更说甚甘不甘。何故。伊亲从乌臼来。
　　举蒲州麻谷和尚。问僧甚处来。僧云。不审。谷又问。甚处来。僧云。珍重。谷下禅床。擒住云。这个师僧。问着便作佛法祗对。僧云。大似无眼。谷放手云。放汝命。通汝气。僧礼拜。谷又近前把住。僧拂袖便行。谷云。休将三岁竹。拟比万年松。
　　佛果拈云。看他一挨一拶。一出一入。这僧虽善管带。不昧始终。麻谷本分钳锤。等闲历落。争奈犹欠一着在。敢问诸人。且道是宾家欠。主家欠。试请辨看。
　　正觉云。欠则是欠。要辨不难。只是难道。若也道得。人事佛法。两两周旋。若道不得。宾家主家。一时败阙。
　　佛海云。麻谷擒纵颇劳。这僧罗笼不住。不作佛法话会。必竟这僧。从甚处来。
　　举披云和尚。来参麻谷。谷在纸帐内坐。以手巾。盖却头。云入来。见便作哭声。良久出去。到法堂上。绕禅床一匝。却入。谷去却手巾而坐。云拨开帐是。乃云。死中得活。万中无一。谷便下床就位。作抽坐具势。云近前。
　　把住云。前死后活。你还甘么。谷云。甘即甚甘。阿师堪作什么。云推向一边云。知道前言不副后语。
　　佛果拈云。入寺看额。见表知里。披云惯作高宾。拈尾作头。拈头作尾。麻谷孟尝门下。看他酬对。不道他不知有。只为用意太深。当时待伊道。前死后活。万中无一。只向道。苍天苍天。何故。得人一牛。还人一马。
　　正觉云。佛果与么。也是一家有事百家忙。
　　佛海云。有察秋毫之明。有缚太虚之作。须是披云。有定龙蛇之略。有陷虎兕之机。却还麻谷。毕竟堪作什么。相逢不饮空归去。洞口桃花也笑人。
　　举麻谷一日使扇次。僧问。风性常住。无处不周。和尚为甚么摇扇。谷云。你只知风性常住。且不知无处不周。僧云。作么生是。无处不周底道理。谷却摇扇。僧礼拜。谷云。无用处师僧。着得一千个。有什么益。
　　佛果拈云。这僧一往可观。可惜有头无尾。若不是麻谷作家。洎崄放过。敢问大众。且甚处是落节处。拨开向上窍。能有几人知。
　　正觉云。这僧问道。作么生是。无处不周底道理。待伊摇扇。向道。这个正是风性常住。看他作么祗对。佛果道。且甚处是落节处。拨开向上窍。能有几人知。但道这个。正是落节处。
　　佛海云。麻谷摇扇。全是好心。僧便礼拜。全无好报。当初见他摇扇。也好向道。和尚只知无处不周。且不知风性常住。若是有益师僧。当时便与夺却。
　　举有僧到麻谷。方展坐具。谷垂下一足。僧便出去。谷下禅床云。青天白日。岂有这个事。僧云。某甲未有过在。谷与一掌。
　　佛果拈云。麻谷若无后段。洎被打破蔡州。
　　正觉云。麻谷虽正令已行。洎乎被这僧勘破。
　　佛海云。过既无。因甚吃一掌。
　　举潭州三角和尚上堂云。凡是说法。须是应时应节。时有僧问。四黄四赤时如何。角云。三月杖头挑。僧云。为什么满肚贮气。角云。争奈一条绳何。僧云。如何得出气去。角云。直须待皮穿。
　　佛鉴拈云。三角恁么说话。亲则甚亲。大似不知转动。若是老僧。即不然。待伊问四黄四赤时如何。云莫碍老僧路。云为什么。满肚贮气。云筑着磕着。云如何出气。只向道札。
　　正觉云。三角老人。不无应时应节。偶被这僧一问。直得撞入野马世界。几乎失却神通。及至收拾归来。已被草鞋磨破脚踵。
　　佛海云。如是说法。虽应时节。不免惹人情解。山僧不然。四黄四赤时如何。只对他道。室内茧成缲白雪。为什么满肚贮气。山前麦熟割黄云。如何得出气去。裂破。
　　举苏溪和尚。僧问。如何是定光佛。溪云。鸭吞螺蛳。僧云。还许学人转身也无。云眼睛凸出。
　　佛果拈云。要识栗棘蓬。只这是。
　　正觉云。苏溪。调达破僧罪。这僧。当获如是殃。
　　佛海云。古佛定光。巍巍堂堂。因甚这僧。转身无路。恩大难酬。
　　举潭州石霜和尚。僧问云。一毫穿众穴时如何。霜云。直须老去。僧云。老后如何。霜云。登科任你登科。拔萃任你拔萃。
　　又问。如何是长。霜云。不屈曲。僧云。如何是短。霜云。双陆盆边不喝彩。
　　其僧又问径山。一毫穿众穴时如何。山云。直须万年去。僧云。万年后如何。山云。光靴任你光靴。结裹任你结裹。
　　又问。如何是长。山云。千圣不能量。僧云。如何是短。山云。蟭螟眼里着不满。
　　佛果拈云。此二老宿。人握灵蛇珠。各抱荆山璧。及至拈掇将来。不妨奇特。虽然。若有人问蒋山。一毫穿众穴时如何。对他道。直须通身去。通身后如何。萧条任你萧条。脱洒任你脱洒。如何是长。植杖成林事已彰。如何是短。只将斗并犹亏半。大众还会么。别是一家春。
　　正觉云。若有人问。一毫穿众穴时如何。但道直须相当去。相当后如何。化城任你化城。宝所任你宝所。
　　如何是长。眉间一道白毫光。如何是短。尘中不动大经卷。还会么。三人证龟成鳖。
　　佛海云。履真践实者。故千里同风之句。若合符契。未免也随一分。不图依样画出。且要古之今之。一毫穿众穴时如何。直须相应去。相应后如何。刬除任你刬除。建立任你建立。如何是长。春兰秋蕙有幽香。如何是短。一切是非都莫管。
　　举潮州大颠和尚。有僧来参。颠才见。便竖起痒和子。僧以目顾视。颠云。若到诸方。莫道参见大颠好。僧云。借取和尚痒和子。举似诸方。颠云。若见痒和子。一任举似。僧拂袖出去。颠云。早知恁么。不见恁么。
　　佛果拈云。这僧好肉剜疮。大颠死而不吊。当时待伊借痒和子。便与劈胸一槌。免见将错就错。大众还委悉么。真鍮不博金。
　　正觉云。大颠道。早知与么。不见与么。是肯这僧。不肯这僧。要会么。眼观千遍。不如手捞一遍。
　　佛海云。竖起痒和子。其僧以目视之。单刀直入。若到诸方。莫道参见大颠好。半合半开。借取和尚痒和子。举似诸方。双明双暗。若见痒和子。一任举似。何不与之倒断。僧拂袖出去。作家作家。早知恁么。不见恁么。惯用此机。复召大众云。还知大颠落处么。
　　举三平问大颠。不用指东划西。请师直指。颠云。幽州江口石人蹲。平云。犹是指东划西。颠云。若是凤凰儿。不向那边讨。平礼拜。颠云。若不得后句。前话也难圆。
　　佛果拈云。彻底老婆心。不向那边讨。父子要投机。无端入荒草。
　　正觉云。直饶大颠与么道。也未圆得前话在。何故。公案现在。
　　佛海云。养子之缘。不免落草。三平前侮后恭。甘受埋没。则且置。幽州江口石人蹲。毕竟作么生。动着打折驴腰。
　　举水空和尚。来参大颠。颠把住坐具云。不用通时暄。亦不用通来处。空云。拟欲恁么问。又恐人情不足。颠放却云。还足也未。空提起坐具云。若通时暄。又恐迷来处。颠云。暂时相见也无妨。
　　佛果拈云。大颠善把住放行。水空能扶头接尾。金相玉振。电击星飞。如胶投胶。如漆合漆。虽然如是。若不通时暄。恐迷来处。拟欲恁么。又恐人情不足。正当恁么时。如何。竹密不妨流水过。天高岂碍白云飞。
　　正觉云。智哉二桃三士得平分。
　　佛海云。大颠旋放旋收。水空似拟不拟。言气和同。人情周足。总不免迷却来处。
　　举越州清化和尚。僧问。亡僧迁化。向什么处去。化云。长江无间断。聚沫任风飘。僧云。还受享祭也无。化云。享祭即不无。僧云。如何是享祭。化云。渔歌鼓棹。谷里闻声。
　　佛果拈云。借事明机。无中唱出。盖是衲僧肘臂下有符。顶门上具眼。所以随处作主。遇缘即宗。虽然如是。犹在窠窟里。或有人问蒋山。亡僧迁化。向什么处去。秪对他道。万古虚空元不动。还受享祭也无。享祭即不无。如何是享祭。日日香花夜夜灯。
　　正觉云。若问山僧。亡僧迁化。向什么处去。只对道。
　　青山无向背。如何是享祭。啼鸟自知春。
　　佛海云。清化虽则句意亲切。只得八成。或问能仁。亡僧迁化。向什么处去。不是江南。便是江北。如何是享祭。义重清茶也醉人。这里荐得去。许你出阴界。
　　举洛京韶山和尚。僧问。如何是韶山境。山云。古今猿鸟叫。翠色薄烟笼。僧云。如何是境中人。山云。退后着。佛海云。便好与礼一拜。
　　佛果拈云。如人善射。箭箭中的。非此境。不足称此人。非此人。不足居此境。所谓古之今之。无间无断。还会么。韶山犹在。
　　正觉云。若问韶山境。答云。画不成描不就。如何是境中人。退后着。筑着口。
　　佛海云。最好韶山境。烟笼翠色轻。欲描描未就。猿鸟一声声。
　　举僧问韶山。如何是一切相。山云。鸟飞霄汉白。山远色深青。僧云。恁么则一切相去也。山云。我情知你乱会。
　　佛果拈云。既不许恁么会。且更作么生会。还委悉么。点铁成金也不难。
　　正觉云。韶山老人。先难后易。
　　佛海云。与么问与么答。因甚不许与么会。
　　举有遵布衲。来参韶山。到山下。见韶山便问。韶山路。向什么处去。山以手指云。呜那青青黯黯处去。遵近前把住云。久响韶山。莫便是否。山云。是即是。阇梨有什么事。遵云。拟伸一问。师还答否。山云。想君不是金牙作。争解弯弓射尉迟。遵云。凤凰直入烟霄去。谁怕林间野雀儿。山云。当轩画鼓从君击。试展家风似老僧。遵云。一句逈超千圣外。松萝不与月轮齐。山云。饶君直出威音外。犹较韶山半月程。遵云。未审过在什么处。山云。倜傥之词。时人知有。遵云。恁么则真玉泥中异。不拨万机尘。山云。鲁般门下徒施巧妙。遵云。某甲只恁么。和尚又如何。山云。玉女夜抛梭。织锦於西舍。遵云。莫便是和尚家风也无。山云。耕夫制玉漏。不是行家作。遵云。此犹是文言。作么生是和尚家风。山云。横身当宇宙。谁是出头人。
　　复云。阇梨有冲天之气。老僧有卓地之锥。阇梨横吞巨海。老僧背负须弥。阇梨按剑上来。老僧亚枪相待。向上一路。速道速道。遵云。明镜当台。请师一鉴。山云不鉴。遵云。为什么不鉴。浅水无鱼。徒劳下钓。遵无语。山便打。
　　佛果拈云。遵布衲如虎带角。凛凛全威。争奈韶山解据虎头收虎尾。直得步步登高。声声相应。还知二老落处么。好手手中夸好手。红心心里射红心正觉云。趋时适变。随物穷通。鸿鹄之志。谁辨雌雄。韩侯未遇。布衲家风。三秦席卷非无计。忠义何劳忆蒯通。
　　佛海云。汉家昆阳之战。龙蛇决胜。虎豹失威。将较韶山遵公。何啻白云万里。遵公无语。切不得作无语会。何故。审知进退存亡势。终始无非是作家。

　　佛鉴佛果正觉佛海拈八方珠玉集中
　　佛鉴佛果正觉佛海拈八方珠玉集下

　　举澧州洛浦和尚。僧问拨乱乾坤底人来。师还接否。浦竖起拂子。僧云。恁么则今日得遇明君也。浦云。依稀似曲才堪听。又被风吹别调中。
　　佛果拈云。验人端的处。下口便知音。
　　正觉云。若不被风吹别调。这般声韵也难当。
　　佛海云。若非察色听声。祸事祸事。
　　举僧问洛浦。万丈悬崖须进步。如何免得丧於身。浦云。须弥系藕丝。僧云。是何境界。浦云。剎竿头上仰莲心。僧云。湛湛澄澄也。浦云。须弥顶上再翻身。僧云。恁么则兢兢切切也。浦云。空随媒鸽走。虚丧网罗身。僧云如何得不随去。浦云。鹦鹅缾项小。拟透望天飞。
　　佛果拈云。洛浦奋作家手段。解粘去缚。直得费尽钳锤。这僧业业兢兢。毕竟玄黄眩目。不免随上走下。若是个大解脱底。一刀两段。更有什么难。还委悉么。万丈高峰能撒手。无边剎境任遨游。
　　正觉云。这僧死门难向。引得洛浦命似悬丝。佛果虽解撒手遨游。也是强作活计。(嘘)佛海云。这僧费洛浦多少腕头力。虽则湛湛澄澄。兢兢切切。万丈悬崖一步。终是懡[怡-台+罗]。且过在什么处。
　　举僧问洛浦。二王当筵。龙蛇未辨。救难之心。谁人最切。浦云。踏破鸿门者。僧云。谁知今古。不觉虚堕。浦云。只贪香饵。身滞网罗。僧云。饶师古镜当轩。犹被野狐精魅。浦云。山僧今日。大战无功。僧作虎声。浦打一棒。僧随棒便倒。浦云。棒下死汉。有什么限。僧拂袖便出。浦云。猎狗不向床下死。
　　佛果拈云。这僧一手抬一手搦。争奈洛浦能据虎头收虎尾。可谓是贼识贼。是精识精。虽然如是。不觉不知。话作两橛。敢问甚处。是话作两橛处。要识真金火里看。
　　正觉云。这僧狐假虎威。败於仁义之手。
　　佛海云。前面藏身露影。后面张口开牙。若非古镜当轩。不免野狐精魅。
　　举僧问洛浦。法身无为。不堕诸数。是否。浦云。惜取眉毛好。僧云。如何免得斯咎。浦云。泥龟任你千年。终不解随云鹤。僧云。任你孙宾。也遭贬剥。浦云。无鼻孔牛。有什么御处。僧便托地作牛吼。浦云。这畜生。僧便喝。浦云。掩尾露牙。终非好手。
　　佛果拈云。这僧似见不见。似会不会。若非宝镜当台。争验得他离踪失体。且道。即今还有破绽处也无。八月秋何处热。
　　正觉云。当时若是这僧。向道。和尚鼻孔完全。有什么御处。
　　佛海云。这僧五次出头。洛浦五次捺住。且誵讹在甚处。掩尾露牙夸好手。公门一点不容私。
　　举僧问洛浦。无问无答。请师答话。浦云。你不是丁姚。僧云。谢师答话。浦云。中九下七。
　　佛果拈云。趂得老鼠。打破油瓮。小慈妨大慈。何不与本分草料。
　　正觉云。这僧华言不备。洛浦梵字横书。
　　佛海云。洛浦汪洋万顷。深不可量。者僧将个破瓷碗一戽。使其彻底乾枯。可煞好笑。虽然。且喜将军全得胜。归时不少去时人。
　　举庐山云居和尚。僧问如何是诸佛师。居便喝云。这田厍儿。僧礼拜。居云。你作么生会。僧喝云。这老和尚。居云。元来不会。僧作舞出去。居云。沿台盘乞儿。
　　佛果拈云。识机宜。别休咎。有回互转关底眼。千百个中。难得一个半个。为什么。却成沿台盘去。也是怜儿不觉丑。
　　正觉云。然虽一种乞儿。会沿台盘底。也可赏。
　　佛海云。云居老儿。略露半面。者田厍奴。一见便见。打破大唐国。觅个沿台盘底。也难。
　　举僧问云居。如何是一法。居云。如何是诸法。僧云。未审如何领会。居云。一法是你本心。诸法是你本性。且道。心与性是一是二。僧礼拜。居乃有颂。一法诸法宗。万法一心通。唯心唯汝性。不说异兼同。
　　佛果拈云。久闻云居弘觉。是洞山嫡子。将谓全用衲僧巴鼻。元来有时。也只拖泥涉水。若据蒋山见处。唤什么作心性一二。土上加泥又一重。
　　正觉云。佛果与么。也只知其一。不知其二。
　　佛海云。上来讲赞。无限良因。
　　举云居一日上堂云。如人将三十贯钱。买一只猎犬。只解寻得有踪迹气息底。忽遇羚羊挂角。莫道踪迹。气息也无。僧便问。羚羊未挂角时如何。居云。六六三十六。僧云。挂角后如何。居云。六六三十六。僧礼拜。居云会么。僧云不会。居云。岂不见道。绝踪迹。佛果着语云。鱼行水浊。
　　其僧举似赵州。州云。云居师兄犹在。僧便问。羚羊未挂角时如何。州云。九九八十一。僧云。直得恁么难会。州云。有什么难会。僧云。请师说。州云。新罗新罗。佛果着语云。鱼行水浊。
　　僧又问长庆。羚羊未挂角时如何。庆云。草里汉。僧云。挂角后如何。庆云。乱叫唤。僧云。毕竟如何。庆云。驴事未去。马事到来。佛果着语云。鱼行水浊。
　　佛果复拈云。若论此三尊宿。其中一人得其体。一人得其用。一人体用相兼。若也验得出。断得明。莫道羚羊。挂角与未挂角。直得无逃避处。只如山僧恁么道。也是鱼行水浊。
　　正觉云。羚羊挂角。掩鼻偷香。鱼行水浊。家贼难防佛海云。云居赵州一状领过。独有长庆较些子。
　　举同安丕禅师看经次。有僧来参。丕以衫袖盖却头。僧近前。作吊慰势。丕放下衫袖。提起经云。会么。僧亦将衫袖盖须。丕云。苍天苍天。
　　佛果拈云。觌面去来。宾主互换。一等是弄鬼眼睛。就中奇怪。所谓神通游戏三昧。虽然如是。争如脚踏实地好。且作么生是。脚踏实地处。青天白日。
　　正觉云。同安。念彼观音力。这僧。着还於本人。
　　佛海云。一等是互换之机。争奈宾家能死不能活。
　　举僧问同安丕和尚。如何是和尚家风。丕云。金鸡抱子归霄汉。玉兔怀胎入紫微。僧云。忽遇客来。将何祗待。丕云。金果早朝猿摘去。玉花晚后凤衔来。
　　佛果拈云。峭措不妨峭措。风流且是风流。偏正五位君臣。言中不妨谛当。虽然如是。曹洞门下。光前绝后。临济宗风。岂容回互。若有人问蒋山。如何是和尚家风。对他道。开口见胆。忽遇客来。如何祗待。跳底金刚圈。吞底栗棘蓬。
　　正觉云。尺素如残雪。结成双鲤鱼。要知心里事。看取腹中书。
　　佛海云。家风富贵。气貌尊严。自然语韵幽玄。正偏自在。乃举拄杖云。且道。与这个相去几何。卓一下。
　　举同安察和尚。玩月次。云奇哉星明月朗。足可观瞻不异道乎。僧云。如何是道。察云。汝试道看。僧云。彼自无疮。勿伤之也。察云。负笈攻文。莫闲弓矢。
　　佛果拈云。透得脱。用得快。不伤锋。不犯手。这僧却知惭愧。为什么道。他不闲弓矢。只为分明极。翻令所得迟。
　　正觉云。同安门下。若非高吟大嚼。争能赏此清欢。这僧虽然容止可观。其奈难胜盛礼。
　　佛海云。良辰美景。赏心乐事。同安四者俱并。这僧得与清欢。难胜盛礼。当时道你试道看。便云。星明月朗。足可观瞻。管取和气霭然。
　　举同安察和尚。问僧。近离什么处。僧云江西。察云。江西法道。与此间何别。僧云。赖遇问着某甲。若问别人。即祸生也。察云。老僧适来造次。僧云。某甲不是婴儿。徒啼黄叶。察云。伤鳖恕龟。杀活由我。
　　佛果拈云。宗师家。握佛祖钳锤。理当即行。不留朕迹。这僧。既上门上户。更说什么。伤鳖恕龟。劈脊便棒。何故。重赏之下。必有勇夫。
　　正觉云。同安寻常。被人抱头撮脚。今日观在不疑之地。虽然杀活自由。争奈剑去远矣。
　　佛海云。这僧有甚共语处。等闲借问。便作屎臭气熏人。好痛与一顿。何故。有功者赏。
　　举僧问察和尚。久造玄微。如何洞晓。察云。老僧耳背。高声问来。僧云。快鹞不打篱边雀。察云。暗中临镜。谁辨妍蚩。僧云。向上机关。如何洞晓。察云何必。僧云休休。察云。始解乘舟。拟跨剑水。
　　佛果拈云。同安既龙头蛇尾。这僧乃半路抽身。子细点检将来。二俱不了。且作么生。得剿绝去。杀人须见血。为人须为彻。
　　正觉云。同安炉里。冷热随时。这僧探汤。展了却缩佛海云。关既开而还闭。兵欲攻而复休。不是诈谋。亦非畏怯。只缘同是江南客。不欲频频唱鹧鸪。
　　举僧问察和尚。学人未晓时机。请师指示。察云。参差松竹烟凝薄。重迭峰峦月上迟。僧拟进语。察云。剑甲未施。贼身已露。僧云何也。察云。精阳不剪霜前竹。水墨徒夸海上龙。僧绕禅床一匝。大笑而出。察云。闭目食蜗牛。一场酸涩苦。
　　佛果拈云。以多制寡。以强凌弱。於理不难。也须防烂泥有刺始得。同安一往施呈。这僧十分风彩。争如当处和平好。忽有人问蒋山。学人未晓时机。乞师指示。只对他道。入寺看额。入乡问俗。斋时有饭。晨时有粥。
　　正觉云。同安只知临机互换。不觉正眼乖张。当时赖这僧。大笑而休。存得一时去就。等闲被他掀倒。看是阿谁苦涩。
　　佛海云。这僧与么问。贼身已露。同安与么答。剑甲未施。当时被他向拟进语处。便礼一拜。闭目食蜗牛。同安自领始得。
　　举察和尚问僧。善恶不思。心体自现。古人还有理也无。僧云。莫便是古人深意么。察云。胡人饮乳。返怪良医。僧礼拜便出。察云。若到诸方。莫道参见同安来。
　　佛果拈云。钩头香饵。意在锦鳞。一掣才来。翻身脱去。赖是同安有手段。诸人还知末后句么。不犯清波意自殊。
　　正觉云。这僧一期祗对。道理宛然。同安深立门墙。争奈已扬家丑。
　　佛海云。唱者一举。和者亦至。声韵谐和。难瞒众耳。虽则换调移宫。要且不伤和气。
　　举察和尚示众云。洪音不剖。其理不彰。设使不言。且道是分不分。僧云不分。察云。若不是阇梨。老僧不晓。僧云。同安风彩。瓦解冰消。察云。养由弓矢。不射田蜗。僧礼拜。察云。将谓便宜。
　　佛果拈云。洪音不剖。其理不彰。设使不言。且道是分不分。师云。三脚虾蟆跳上天。僧云不分。师云。刺脑入胶盆。同安云。若不是阇梨。老僧不晓。师云。也未是好心。僧云。同安风彩。瓦解冰消。师云。孟八郎汉。同安云。养由弓矢。不射田蜗。师云。宛有宗师作略。僧礼拜。师云。牵得这汉回来也。同安云。将谓得便宜。师云。平出。
　　乃复拈云。岂不见道。意能刬句。句能刬意。意句交驰。是为可畏。
　　正觉云。青红间碧。文彩可观。分与不分。黑蛇当路。这僧当时。却有解拈七寸底手。不能善始善终。待伊道养由弓矢。不射田蜗。但向道。我也识得。你看是阿谁便宜。
　　佛海云。半开半遮。全隐全露。针锋密锁。线路暗随。无端各占便宜。减了十分风彩。虽然谁是得便宜者。
　　举察和尚示众云。夤脯饮啄。无处藏身。你道有此道理么。僧云。和尚作么生。察打一拂子。僧云。扑手征人。徒夸好手。察云。握鞭侧帽。岂是阇梨。僧云。今古之道。何处藏身。察云。阇梨作么生。僧珍重。便出。察云未在。
　　佛果拈云。玄机历落。妙用纵横。木人唱巴歌。石人应雪曲。直得机感相投。言气相合。为什么同安却道。他未在。不见道。日午犹亏半。乌沉始得圆。
　　正觉云。同安似着贼人看榜。这僧似看榜人着贼佛海云。和尚作么生。同安打一拂子。阇梨作么生。这僧珍重便出。如是酬酢。各有所长。当初撞着个拍盲汉。见同安道。阇梨作么生。被他打一坐具时如何。也未在。
　　举察和尚一日游山次。大众随后。察云。阶前翠竹。砌下黄花。古人道。真如般若。同安即不然。僧云。古人也好。和尚。察云。不贪香饵味。可谓碧潭龙。僧云。诸方眼目。不怪陶潜。察云。阇梨。闭目中秋坐。却笑月无光。僧云。阶前翠竹。砌下黄花。又作么生。察云。安南未伏。塞北那降。僧礼拜。察云。名称普闻。
　　佛果拈云。根基牢实。血脉贯通。同安善擒纵卷舒。这僧解搀旗夺鼓。所谓如金锁连环。相续不断。要知端的事。须问个中人。
　　正觉云。同安游山处。可谓款步高吟。这僧相随徐行当歇。不妨风流儒雅。只如佛果道。如金锁连环。相续不断。要知端的事。须问个中人。也不妨谛当。虽然如此。争奈於他翠竹黄花妙旨。犹少机关在。且道毕竟如何。掬水月在手。弄花香满衣。
　　佛海云。钩头香饵味。意在碧潭龙。果然跃浪翻波。头角呈露。罗笼不住。呼唤不回。若非同安老人。洎合钓竿失却。
　　举察和尚问僧。眼界无光。如何得见。僧云。北斗东转。南斗西移。察云。夫子入太庙。僧云。恁么则同安门下。道绝人荒去也。察云。横抱婴儿。拟彰皇简。
　　佛果拈云。这僧解接无根树。能挑海底灯。大似登禹门震鳞鬣。虽然浪击千寻。争奈龙王不顾。
　　正觉云。一般歇后语。同安得较多。
　　佛海云。宗师巴鼻。洪炉抛出铁乌龟。衲子机轮。地覆天翻星斗转。非此作家宗师。不能网此英俊衲子。非此英俊衲子。不能构此作家宗师。圆悟云。虽然浪激千寻。争奈龙王不顾。不然个中无肯路。
　　举察和尚问僧。甚处来。僧云。五台来。察云。还见文殊么。僧展手。察云。展手颇多。文殊谁睹。僧云。气急杀人。察云。不睹云中雁。焉知沙塞寒。僧云。远趋丈寄。乞师一言。察云。孙膑门下。徒话钻龟。僧云。名不浪施。察云。吃茶去。僧便珍重。察云。虽则一场荣。刖却一双足。
　　佛果拈云。一出一没。一往一来。诸人还透得么。若透得。更不用周由者也。若透未得。山僧不惜眉毛。为诸人判去也。前段同安逼这僧。直得盛水不漏。后段这僧逼同安。直得不留涓滴。若透得。许你会衲僧巴鼻。
　　正觉云。这僧困急地。被人问着。胆丧魂飞。末后得一盏茶。未曾沾口。茶在什么处。更刖一双足。要会么。在舍只言为客易。临筌方觉取鱼难。
　　佛海云。李八叔王小君。三叉路口忽逢迎。一交来了一交去。见面胜闻名。不知那个是输赢。
　　举察和尚。看经次。众僧问讯。察云。古佛今佛。皆无别理。僧云。和尚如何。察打一掌。僧云。如是如是。察云。这风颠汉。僧云。今古皆然。察云。拟欲降龙。却逢死虎。僧云。同安甚生光彩。察云。停舶守株。非汝而谁。僧云。和尚[妳-女+口]。察云。胡羊往楚。抱屈而归。
　　佛果拈云。这僧五度扣关。五回格下。为复是伤锋犯手。为复是以势凌人。须知这一条路。逈别。还委悉么。似鹘捉鸠。君不觉。髑髅前验始知真。
　　正觉云。同安颇无风韵。爱用此机。这僧深入虏庭。得失无愧。佛果云。似鹘捉鸠。君不觉。髑髅前验始知真。也是随风逐势。
　　佛海云。以强凌弱。同安惯用此机。以弱胜强。这僧不劳余力。须知古佛与今佛。其理皆然。又不然。
　　举有僧。为同安和尚煎茶。安云。瓯烹绿茗。炉热白檀。足可以话道周圆。僧云。更请一瓯茶。安云。井底求鱼。山上求螺。岂非愚哉。僧叉手近前。安云。何不道取。僧以目视之。安云。卦是天门算来五兆。僧礼拜。安云。俊哉。
　　佛果拈云。这僧前头较些子。后面直得。合水和泥。为什么同安却道。它俊哉。还会么。引之令得住是法中。
　　正觉云。这僧茶礼周旋。同安话作两橛。只为先难后易。大似礼下於人。为个什么。咄。俊哉。是何言欤佛海云。这僧先施礼乐。后展戈矛。同安看客吐词。观爻断卦。愚哉俊哉。齐之以礼。
　　举同安和尚。有时云。喜鹊鸣寒桧。心印是伊传。僧云。何别。安云。众中有人在。僧云。同安门下。道绝人荒。安云。胡人饮乳。返怪良医。僧云休休。安云。老鹤入枯池。不见鱼踪迹。
　　佛果拈云。同安赤心片片。饵在钩头。这僧片片赤心。似胶投漆。为什么。下梢头。却成干戈相待去。瞻前不顾后。同死不同生。
　　正觉云。同安指东划西处。正要相亲。相亲处。正要东道西说。争奈说则不亲。亲则不说。既亲既说。人荒道绝。毕竟如何。喜鹊鸣寒桧。枯池好钓鱼。
　　佛海云。同安旁通曲指。意在切瑳琢磨。这僧语顺心违。不觉干戈竞起。
　　举僧问同安。万法归真。真归何所。安云。龙门无宿客。龟鹤自成仙。僧云。作么生是。龙门无宿客底道理。安云。柯烂只因棋少局。亡羊那得失长途。僧云。久响和尚。安云。负笈攻文。不胜交战。
　　佛果拈云。同安若无后语。洎被这僧折倒。还委悉么。若不登楼望。焉知沧海宽。
　　正觉云。这话有血脉。在中间一拶。直得捞弓摸箭。具眼底。子细点检看。
　　佛海云。同安一向设施。故是无可不可。这僧中间挨拶。应是未肯点头。公案见成。试点捡看。
　　举有僧。来参同安。绕禅床一匝。振锡一下云。凡圣不到处。请师别道。安鸣指一下。僧云。奇哉。同安吓得。忘前失后。安云。阇梨发足何处。僧便珍重。安云。五湖衲子。一锡禅人。未到同安。不妨疑着。僧云。近见不如远闻。安云。贪他一杯酒。失却满舡鱼。
　　佛果拈云。全军队伍。马步相参。两阵交锋。不妨奇特。争奈二俱失利。具眼底。试辨看。
　　正觉云。大小同安。毕竟不识这僧。一场吞声饮气。赖得佛果。为伊解忿。
　　佛海云。同安平常。耽耽虎视。凛凛全威。今日被人。据其头。收其尾。捋其须。只得一场懡[怡-台+罗]。
　　举有座主。问同安。三乘十二分教。某甲粗知。未审和尚。说何法示人。安云。我说一乘法。主云。如何是一乘法。安云。几般云色出峰顶。一样泉声落槛前。主云。某甲不问此事。如何是一乘法。安云。阇梨英贤。老僧蒙昧。对众试说看。主云。某甲何咎。安云。只见锥头利。不见凿头方。
　　佛果拈云。这僧逼同安。直得转身无路。及乎同安倒展旗枪。逼这僧。直得无路转身。诸人若未委悉。只见锥头利。若也委悉得去。不见凿头方。
　　正觉云。同安被座主一问。不合乞诸其邻。若是一乘法。却须还它座主。何故。不见道。锥头利凿头方。买卖各归行。
　　佛海云。若是伶利座主。只消向同安道。比来请和尚。说一乘法。因什么。却为说三乘法。且道同安如何答。泉声云色同时举。不见锥头见凿方。
　　举僧问蒙溪和尚。不落圣凡机。请师别道。溪鸣指三下。僧云。岳峦峭峻。如何趋途。溪良久。僧云。蒙溪今日瓦解冰消。溪掷下拂子。僧拈起拂子。溪便喝。僧呵呵大笑云。事不孤起。溪云。暗中抨绳。谁辨曲直。僧云。抱剑伤身。是谁之咎。拂袖便出。溪笑云。难遇此子。难遇此子。
　　佛果拈云。文来文对。武来武对。你恁么。我却不恁么。你不恁么。我却恁么。千变万化。权实卷舒。虽是死蛇。解弄也活。还委悉么。须是个中人。
　　正觉云。蒙溪袖里藏锋。这僧下坡逞俊。虽然难遇此子。争知落圣落凡。是则龙女顿成佛。非则善星生陷坠。
　　佛海云。譬如敌手下棋。一着一着着着活。一局一局局局新。神变无方。天机莫测。虽曰两无输赢。其柰犹欠一子。
　　举洞山和尚。有一僧。在延寿堂不安。要见洞山。山遂至僧所。僧便问。和尚何不救取人家男女。山云。你是什么人家男女。僧云。某甲是大阐提人家男女。佛果着语云。不妨惺惺。山良久。僧云。四山相逼时如何。山云。老僧亦从人家屋檐下过。僧云。回互不回互。山云。不回互。僧云。教某甲。向什么处去。山云。粟畬里去。僧嘘一声云。珍重。便坐脱。佛果着语云。不妨惺惺。山以拄杖扣头三下云。只解与么去。不解与么来。佛果着语云。金刚圈子。
　　佛果复拈云。诸人还会么。若不会。山僧重话会去也。大凡行脚人。正要透脱这一件事。这僧既是大阐提人家男女。直至四山相逼。手脚忙乱。若不是洞山具大慈悲。放一线道。与他平展。争解恁么去。所以古人道。临终之际。若一毫头。圣凡情量不尽。未免驴胎马腹里去。只如洞山道。我也只从人家屋檐下过。粟畬里去。鼎鼎碍四山不碍四山。到这里。须是桶底子脱始得。且道洞山意作么生。还会么。金鸡啄破琉璃壳。玉兔挨开碧海门。
　　正觉云。这僧沿竿到顶。洞山闲处斫额。相望看个失落。不妨崄哉。犹能教伊与么来在。是什么心行。
　　当时这僧。若真个与么来时如何。洞山却须到涅盘堂始得。只如佛果道。金刚圈子如何辨明。咄。不妨惺惺。
　　佛海云。圣量凡情净尽时。转身无路事还非。屋檐下过粟畬里。马腹驴胎一道归。
　　举洞山行脚时。读忠国师录。见僧问。如何是古佛心。国师云。墙壁瓦砾是。僧云。墙壁瓦砾。岂不是无情。国师云是。僧云。无情还解说法否。国师云。常说炽然说。无间歇。僧云。什么人得闻。国师云。诸圣得闻。僧云。和尚还闻否。国师云。我不闻。僧云。和尚既不闻。争知无情解说法。国师云。赖我不闻。我若闻则齐於诸圣。汝即不闻我说法。僧云。恁么则众生无分也。国师云。我为众生说。不为诸圣说。僧云。众生闻后如何。国师云。即非众生。
　　山后到沩山。沩问。价阇梨疑国师无情说法。是否。山云是。沩山云。试请举看。山便举前因缘。沩山云。我这里也有。只是罕遇其人。山云。便请。沩山以拂子。点一点。山云。请和尚为某甲说。沩山云。父母所生口。终不为子说。山云。和尚此间。还更有同年慕道者也无。沩山云。此去澧陵攸县石室相连。有个云嵓道人。子若能拨草瞻风。必为子之所重。山到云嵓请益。嵓云。不见弥陀经云。水鸟树林。皆悉念佛念法念僧。山因此有省。乃述颂曰。也大奇也大奇。无情说法不思议。若将耳听终难会。眼处闻时方始知。
　　佛果拈云。天高地厚。海阔山遥。若要穷极根源。须是利根上智。洞山古佛。生平疑着这无情说法因缘。直得眼不见鼻孔。盖智识聪敏。玄妙居怀。以无情有情为二段。以闻与不闻。说与不说。为两种。及至下梢。桶底子脱。始知鼻孔元在面上。
　　山僧今日不避泥水。重话会去也。国师石笋抽条。大沩碓觜生花。云嵓锯解秤锤。用尽神通。成就得个无孔窍铁橛子。还委悉么。千重关锁尽。一剑倚天寒。
　　正觉云。隔墙见角。的知是牛。望火认烟。已尽热性。见角则须穷异类果报。望火处遍知火性夤缘。极目所观。纵耳所听。无一色而非目。无一声而非耳。非耳之耳。互陈宫征。非目之目。缥间红缘。所以音韵文章。随时流注。出生变化。触处现成。眼听耳观。圆音历历。心现色隐。真佛堂堂。故曰。即非众生。齐於诸圣。为众生说。诸圣得闻。且如洞山末后与么道。还曾悟也未。
　　佛海云。树林幽鸟。头头放常寂光。鼓板锺鱼。物物显真实理。未亲契证。不免逐色随声。忽面逢迎。当下超闻离见。洞山古佛尚乃如斯。你等禅人。可不勉力。山僧重重土上加泥去也。国师沩山云嵓三大老。一人作先锋。一人作中军。一人作殿后。布个三颠阵。尽大地人无数。因何只捉得价阇梨一人。祸不入慎家之门。
　　举覆舡和尚。见僧便作起身势。僧便出去。舡云。阇梨且容人事。僧便作抽坐具势。舡乃归方丈。僧云。苍天苍天。舡转身云。龙头蛇尾。僧近前叉手而立。舡云。败将投王。不存性命。
　　佛果拈云。动弦别曲。叶落知秋。转变纵横。不妨管带。这僧与覆舡相见。不争一线。虽然如是。及至契勘将来。若会道得个隔身句。始见光前绝后。明眼底。试辨看。
　　正觉云。锥去钩来。这僧势不由己。赏善罚恶。覆舡不顺人情。子细点捡将来。这僧也未便到与么法令。何故。已是通霄路上人。
　　佛海云。一条丝线。两人各牵。来去卷舒。殊无间断。虽然我爱韶阳新定机。利刀剪拂令人爱。
　　举僧问覆舡。抱石投江。师还接否。舡以手拍香台。僧礼拜。舡云。礼拜即不无。其中事作么生。僧亦拍香台。舡云。舌头不出口。
　　佛果拈云。这僧机关玲珑。眼目定动。依稀越国。彷佛杨州。其奈覆舡用本分草料。诸人还解他道舌头不出口么。千万人中无一人。
　　正觉云。覆舡平地波澜。这僧水底伏气。
　　佛海云。宾家兴波作浪。主家截断众流。及乎主家作浪兴波。宾家众流截断。虽则机锋互换。争奈用处不同。那里是不同处。事出急家。
　　举僧问覆舡。钩锥不到处。请师道。舡良久。僧云。掣电之机。徒劳伫思。舡云。出格一句。汝试道看。僧近前三步。却退后。舡云。此是出格句。即今事作么生。僧以袖拂一拂。便出去。舡云。也是天津桥上汉。
　　佛果拈云。这僧浑金璞玉。覆舡大冶宏开。百煅千炼。成一个金刚王宝剑。还委悉么。也是天津桥上汉。北斗南头着眼看。
　　正觉云。这僧进前退后。有甚奇特。覆船便道。此是出格句。及乎末后拂袖便出。因什么。却唤作天津桥上汉。要会中间事么。钩锥不到处。拟议隔重关佛海云。覆船曾不负伊来机。因甚刬地钩锥一上。不是天津桥上汉。定应普化出僧堂。
　　举道吾和尚问覆船。久向和尚会禅。是否。舡云。苍天苍天。吾近前。掩却船口云。低声低声。舡与一掌。吾云。苍天苍天。舡近前把住云。得与么无礼。吾却与舡一掌。舡云。老僧罪过。吾拂袖便行。船呵呵大笑云。早知如是。不见如是。
　　佛果拈云。二老宿。力气相齐。机锋相触。非唯据虎头。亦善收虎尾。直是两个一双。担到洛阳。也不偏一铢。敢问大众。且道。他得个什么。敢恁么道。酒逢知己饮。诗与会人吟。
　　正觉云。若论宾主相逢。可谓箭锋相拄。针芥不差。若会禅也未在。何故。只得悔前。不得悔后。
　　佛海云。一人火发风起。一人电闪雷奔。照用同时。得失齐泯。若谓会禅。更待三生六十劫。
　　举僧问覆舡。如何是师子。舡云。善能哮吼。僧抚掌云。好手好手。船云。青天白日。却被鬼迷。僧便掀倒禅床。舡便打。僧云。驴事未了。马事到来。舡云。酌然是个作家。僧便出去。舡云。将瓯盛水。拟比大洋。
　　佛果拈云。这僧上门上户。疾如风。磨牙砺齿猛如虎。石火里搀旗。电光中夺鼓。若不是覆舡。洎见灰飞火乱。诸人还会他末后句么。若不酬价。争辨真伪。
　　正觉云。覆舡被这僧一场反倒。几不奈何。及乎下梢。未免汉家礼度。
　　佛海云。哮吼踞地。跳踯翻身。灼然爪牙完备。瓯水难将比大洋。此即灵山亲得记。
　　举有僧。来参覆舡。路逢卖盐翁子。僧问。覆舡路。向甚处去。翁良久。僧又问。翁云。你患聋那。僧云。你向我道什么。翁云。向你道覆舡路。僧云。翁莫会禅么。翁云。莫道禅。佛法也会尽。僧云。你试说看。翁挑起盐。僧云。难。
　　翁云。你唤作什么。僧云盐。翁云。有什么交涉。僧云。作么生。翁云。不可更向你道是盐。
　　佛果拈云。参须实参。见须实见。用须实用。证须实证。这老翁。虽然参见覆舡来。要且只参得把定底。未参得放行底。当时这僧。若是个汉。不消一札。敢问诸人。作么生是覆舡放行底。棒头有眼明如日正觉云。赖值这翁。只参得把定底。这僧尚不柰何。若使参得放行底。覆舡路上。转见荒凉。何也。高空有月千门闭。大道无人独自行。
　　佛海云。贩私盐汉。将谓会尽佛法。元来是无佛处称尊。当时撞着个聱头。不消向道。因你患哑。累我患聋。便与夺却。令他知有向上巴鼻。
　　举茱萸和尚。问僧。甚处来。僧云。闽中来。萸云。闽中尊宿。爱举胡来胡现。汉来汉现。是否。僧拟开口。萸打一掌。僧云。欲透龙门。却遭点额。萸云。燕金塞海。螮蚋摇山。僧抚掌大笑出去。萸云。疥狗不愿生天。却笑云中白鹤。
　　佛果拈云。茱萸行这一掌。可谓截断誵讹。这僧大笑而行。未免吞声饮气。何况更有最后一着。还会么。为山登九仞。捏土定千钧。
　　正觉云。问病下药。苦涩难咽。一服醒醒。生姜重炼佛海云。作家手脚。本分钳锤。拟待出头。堪作什么。
　　若不是惯透龙门底。头角也大难当抵。
　　举茱萸问僧。阇梨为复游山玩水。为复问道参禅。僧云。和尚试道看。萸云。雕蚶镂蛤不[虫*参]之泥。劳君远至。僧云。浑身是铁。犹被一桡。萸云。降军不斩。
　　佛果拈云。言前收。句后煞。峻疾不通风。直饶钉觜铁舌。也无啖啄处。且道。为什么如此。非人得其便正觉云。赤脚人赶兔。着靴人吃肉。
　　佛海云。这僧既不为玩水游山而来。茱萸亦待以参禅问道之礼。些子誵讹。便被收下。圆悟云。非人得其便。作么生。
　　举有僧。来参茱萸。萸以手一划。僧便出去。萸云。这个师僧。来不通名。去不道姓。僧便转来。以手一划。萸云。这僧名又不识。姓又不识。僧云。且道某甲姓个什么。萸云。善哉波斯吃胡椒。僧拂袖便出。萸云。作家师僧。天然犹在。
　　佛果拈云。这僧善放善收。正是伶俐衲子。茱萸能擒能纵。真个本分钳锤。千百年后。不道无。只是少。诸人还委悉么。和氏场中饶美璞。孟尝门下足高宾。
　　正觉云。这僧果不识姓。茱萸先鉴可知。因什么末后却道。作家师僧。天然犹在。佛果道。和氏场中饶美璞。孟尝门下足高宾。且道与么。抑扬褒贬。在什么处。还会么。逢人且说三分话。
　　佛海云。略施号令。宾家直下遵承。剪断葛藤。主家未肯放过。何故。莫怪坐来频劝酒。自从别后见君稀。
　　举宝峰和尚问僧。古人有一路。接后进初机。汝还知么。僧云。请师指出古人路。峰云。恁么则阇梨委了也。僧云。头上安头。峰云。自是老僧。不合问阇梨。僧云。借问又何妨。峰云。我这里不曾被人乱说道理。出去。
　　佛果拈云。作家宗师。高提祖印。独据寰中。具大慈悲。放一线道。且容你出一口气。若也把定要津。直下似平田浅草。戴角底大虫。有什么近傍处。诸人要会么。一句截流。万机寝削。
　　正觉云。宝峰贵物作贱卖。这僧弄物不知名。当时若也深辨来端。便见首正尾正。待伊道。我这里不曾被人乱说道理。只消应一声喏。好个戴角大虫佛海云。呼来也在我。遣去也在我。呼来也一路接引。共相委知。遣去也语脉牵连。乱说道理。宝峰道。自是老僧。不合问阇梨。谁为者僧。别一转语。
　　举有僧。从岩头来宝峰。峰见。竖起拂子云。落在此机底人。未具眼在。僧拟近前。峰云。恰落在此机。僧回。举似岩头。头云。我当时若见。夺却拂子。看他作么生。峰闻此语云。我竖拂子。从伊夺。总不将物。又作么生。岩头闻举云。无星秤子。有什么辨处。
　　佛果拈云。宝峰布缦天网。打冲浪锦鳞。垂万里钩。驻千里乌骓。这僧出宝峰绻缋不得。则故是。至如岩头具顶门眼。有肘下符。及至勘证将来。也只得平出。且毕竟。落在什么处。个中端的事。独许作家知。
　　正觉云。只如宝峰道。我举拂子。从伊夺。总不将物。又作么生。正好夺取。何故。恰落在此机。会么。无星秤子两头掀。
　　佛海云。拟开口。落在此机。不开口。亦落在此机。岂独这僧出不得。岩头大师。也出不得。便是无星秤子。亦出不得。乃竖起拂子云。具眼者辨取。
　　举宝峰问岩头。与么与么。作么生会。头云。不与么不与么。又作么生会。峰云。是平实语。头云。腰带无钩结。峰云。作么生。头云。上腰不得。峰云。是平实语。
　　佛果拈云。识机宜。别休咎。把断世界。不漏丝毫。到绵密处。却许宝峰具一只眼。其奈未知有向上一窍。只如腰带无钩结。上腰不得。故知是平实语。恁么恁么。不恁么不恁么。为何也是平实语去。还会么。莫怪从前多意气。他家曾踏上头关。
　　正觉云。病我亦成我。庶几三百篇。
　　佛海云。海枯终见底。人死不知心。
　　举有一念经僧。从宝峰方丈前过。峰云。满口道尽。只是不具眼。僧以手指峰云。道道。峰却掌身边沙弥云。眼在什么处。僧翘起一足云。与么。峰云。长江下钓。无饵也餐。僧喝云。这老和尚。无故涂糊人。峰云。咬人师子。不露爪牙。僧便作咬势。峰云。大裁帽子别处戴。
　　佛果拈云。大凡宗师。驱耕夫之牛。夺饥人之食。宝峰既用此机。这僧是个金毛。善能哮吼。埃拶往复。
　　未分胜负。却是身边沙弥。获得一筹。既是满口道尽。若解转身。即见汗马功高。且道毕竟如何。三点如流水。曲似刈禾鎌。
　　正觉云。这僧不唯念经。亦能华梵翻对。宝峰无风起浪。转见山高水高。虽然酬酢分明。可惜沙弥一掌。何故。鹁鸠树头鸣。意在麻子地。
　　佛海云。阿呵呵。且道。笑个什么。好个咬人师子。翻成逐块韩卢。
　　举德山和尚。有僧近前。作相朴势。山云。恁么无礼。合吃山僧手里棒。僧拂袖便出。山云。饶汝如是。也只得一半。僧转身便喝。山便打云。须是我打你始得。僧云。诸方有明眼人在。山云。天然有眼。僧擘开眼云。猫。便出去。山云。黄河三千年一度清。
　　佛果拈云。俊哉衲子。德山老汉。寻常据一条白棒。佛来也打。争奈打这僧不着。何故。为他过了机关外。透出罗笼表。祖域驱驰天马子。神通妙用得纵横。三千年度诚希有。九曲黄河彻底清。
　　正觉云。德山这回。打着一个无礼汉。
　　佛海云。据一条白棒。三十年。未曾打得个独脱底。德山徒有此语。今日撞着个无礼汉。也未得个一半。为什么放过伊。
　　举僧问镜清。一等明机双扣。为什么却遭违贬。清云。打水鱼头痛。惊林鸟散忙。
　　佛果拈云。水流湿。火就燥。一合相不可得。
　　正觉云。一朝权在手。
　　佛海云。若不是镜清。未免捞弓摸箭。
　　举僧问镜清。声前绝妙。请师指归。清云。许由不洗耳。僧云。为什么如此。清云。犹系脚在。僧云。某甲只如此。师意又如何。清云。无端夜来雁。惊起后池秋。
　　佛果拈云。这得持聋诈哑。镜清见兔放鹰。声前独露全机。未免承虚接响。且道镜清端的。毕竟落在什么处。出身犹可易。脱体道应难。
　　正觉云。飘风扬尘。落花流水。声前绝妙。无处着觜。惊起后池秋。许由不洗耳。容貌好西施。开唇不露齿。
　　佛海云。才有所重。便成窠臼。这僧向声色窠子里作主宰。带累镜清。也跳不出。
　　举僧问镜清。学人未达其源。乞师方便。清云。是什么源。僧云。其源。
　　佛果着一喝。
　　清云。若是其源。争受方便。
　　佛果云。可惜放过。
　　僧礼拜出去。侍者云。和尚适来成褫伊。清云无。者云。无成褫伊。清云无。者云。未审和尚尊意如何。
　　佛果着一喝。
　　清云。一点水墨。两处成龙。
　　佛果云。可惜放过。
　　佛果复拈云。镜清机如掣电。眼似流星。一切世界。悉皆成就。要且只解委曲。不解直截。还委悉么。有意气时添意气。不风流处也风流。
　　正觉云。镜清徐行欵步。有意气时添意气。佛果忍俊不禁。不风流处也风流。咄。可惜放过。
　　佛海云。这僧曾不[爪*矍]雾拏云。头角潜露。镜清亦不轰雷掣电。牙爪暗开。点捡将来。却得侍者致力。
　　举镜清一日。自於僧堂前。打锺子云。玄沙道底。玄沙道底。有僧出云。未审玄沙道什么。清画一圆相。僧云。若不久参。焉知端的。清云。失钱遭罪。雪窦云。洎被打破蔡州。
　　佛果拈云。烂泥里有刺正觉云。镜清因风吹火。雪窦路见不平。佛果为蛇画足。文过饰非。
　　佛海云。镜水湖心抛一饵。锦鳞跃浪上钩来。几乎掣断竿头线。引得傍观下钓台。
　　举杉洋和尚问僧。什么处来。僧云。江西来。洋竖起痒和子云。江西还有这个么。僧托膝闭目。洋云。东家厮儿。却向西家使唤。僧云。有口不烦宾主说。洋云。适来患聋。如今患哑。僧云。买铁得金。一场富贵。洋云。客作无功。未免逃避。僧便行。洋云。自累犹可。莫累老僧。僧却回礼拜。洋云。若不恁么。已后丧我儿孙。
　　佛果拈云。有头无尾。亦不得。有尾无头。亦不得。须是头尾相称始得。这僧既善折旋。杉洋亦解俯仰。所谓动弦别曲。告往知来。且道他得个什么便恁么。别宝须还碧眼胡。
　　正觉云。作业相似箕帚传家。末后儿孙不丧。也知绳上去蛇。错。
　　佛海云。住则锥子锥之。去则钩子钩之。且道。这僧皮下。还有血么。
　　举椑树去参定山。便问。不落数量。请师道。
　　佛果着语云。刺脑入胶盆。
　　山提起数珠云。是落不落。佛果着语云。钩头有饵。
　　树云。圆珠三窍人人有。请师圆前话。
　　佛果着语云。一钓便上。
　　山便打。
　　佛果着语云。不惜眉毛。
　　树便走。佛果着语云。浑仑吞个枣。
　　山云。三十年后。槌胸大哭在。
　　佛果着语云。据款结案。
　　树后开堂。示众云。老僧三十年前。被定山老瞒我一上。不同小小。
　　佛果着语云。知恩方解报恩。
　　佛果复拈云。虽然已是贼过后张弓。今日忽有人。问蒋山。不落数量。请师道。劈脊便棒。且道还有为人处也无。
　　正觉云。三十年前。被定山谩。三十年后。前话已圆。落与不落。数量历然。会么。
　　佛海云。三十年前错分付。三十年后错承当。即不无定山椑树。乃竖起拂子云。且道。数量还该得这个么。莫道瞒你。
　　举公期和尚。因往罗汉。路逢一骑牛翁子。期问罗汉路。向什么处去。翁拍牛云。道道。期喝云。这畜生。翁子云。罗汉路向什么处去。期却拍牛云。道道。翁云。直饶与么。犹少蹄角在。期便打。翁子便拍牛走。
　　佛果拈云。云从龙。风从虎。公期和尚。向草窟里。撞着个聱头。也会双收。也会双放。也会双暗。也会双明。也解同死。也解同生。虽然如是。子细点捡将来。只在半途。且道什么处是半途处。试卜度看。
　　正觉云。当面中枪犹自可。暗中着箭苦犹深。
　　佛海云。你侬我侬。狭路相逢。寻常蹄角。互换机锋。拍牛归去。不见其踪。傥非罗汉老儿。定是草里大虫。
　　举僧问鲁祖。如何是双林树。祖云。有相身中无相身。僧云。如何是无相身。祖云。金香炉下铁昆仑。
　　佛果拈云。还委悉么。蚊子上铁牛。无你下觜处。
　　正觉云。有相身中无相身。金香炉下铁昆仑。双林别后无消息。满路风尘来往人。
　　佛海云。鲁祖答这两转语。有权有实。有照有用。透得过者。面目现在。若透未过。山僧不惜眉毛。重下个注脚。有相身中无相身。金香炉下铁昆仑。
　　举金峰和尚上堂云。我若举来。又恐遭人唇吻。如不举来。又乃遭人怪笑。於其中间。如何即是。有僧才出。峰便归方丈。
　　至晚。有僧。请益云。和尚今日垂语。有僧出问。为什么不答。峰云。大似失钱遭罪。
　　佛果拈云。宗师家。眼观东南。意在西北。向桑树上下箭。直得柳树汁出。也未是分外。这僧既伤锋犯手。及至对众拈出。依前又被他和座掇却。敢问大众。什么处是。金峰失钱遭罪处。无孔铁槌当面掷正觉云。失钱遭罪。自首犹轻。知而故犯。罪加一等佛海云。这老汉。与么卖弄。且无朕迹。末后被人一挨。便乃缝罅离披。
　　举金峰问僧甚处来。僧云。东国来。峰云。作么生过得金峰关。僧云。行止分明。峰云。试呈似金峰看。僧展两手。峰云。金峰关。从来无人过得。僧云。和尚过得么。峰云。波斯吃胡椒。
　　佛果拈云。这僧有透关眼。未具透关机。金峰善能据虎头。亦解收虎尾。大众还知他落处么。一言无向背。末后最殷懃。
　　正觉云。金峰关。要无私。这僧空身透漏。未一免札佛海云。这僧既呈公验。行止分明。因甚过金峰关不得。不能掉臂腾腾去。便被他家下一锥。
　　举有僧。辞金峰。峰云。何处去。僧云。不敢妄通消息。峰云。若到诸方。切忌说着金峰为人处。僧云。已领尊旨。峰云。忽有人问你。作么生道。僧提起袈裟角。峰云。捷弱於阇梨。
　　佛果拈云。金峰为人处。水洒不着。风吹不入。诸天捧花无路。魔外潜觑不见。这僧虽则有个趣向。下梢头。不免妄通消息。致金峰老汉依旧与他折倒。诸人还知落处么。真玉泥中异。不拨万机尘。
　　正觉云。若说金峰为人处。莫道这僧。直饶金峰。也无话会底分。虽然如此。争奈已播诸方。何故。路上行人口似碑。
　　佛海云。能谨初中。不能护末。只为忍俊不禁。又成妄通消息。
　　举金峰问僧。姓什么。僧云姓何。峰云。至竟不脱俗。僧云。因师致得。峰云。若恁么。过在金峰。僧云不敢。峰云。酌然。金峰有过。
　　佛果拈云。时人斗胜。金峰斗劣。时人占刚。金峰占弱。且道。落在什么处。得饶人处且饶人。
　　正觉云。山僧则不然。何也。金峰打草惊蛇。
　　佛海云。金峰。眼观东南。意在西北。这僧。心不负人。面无惭色。
　　举有韶禅客。来参金峰。峰云。什么处来。韶云。泉州来。峰云。彼中物色。如何贵贱。韶云。与此间相似。峰云。唤此间。作泉州得么。韶云。某甲今日结舌有分。峰云。金峰[妳-女+口]。韶云。要且贵贱有殊。峰云。还我此间相似底来。韶近前良久。峰云。恰似结舌。韶云。和尚作么生。峰云。早来曾说了也。韶云。某甲为什么记不得。峰云。你自患聋哑。不可怪金峰。韶无语。峰云。你只是个。踏州县汉。
　　佛果拈云。行玄路。游鸟道。直得如金锁连环。相续不断。始解相应。韶禅客既入金峰窠窟。最初却也绵密。及至下梢。忘前失后。带累他主人。拖泥涉水。岂不见道。工夫不到不方圆。言语不通非眷属。
　　正觉云。金峰趂狗逼墙。佛果虚空架网。
　　佛海云。三步四步趂不及。七步八步行有余。纵饶金锁连环。何似利刀剪却。这踏州县汉。不语较些子。
　　举有僧。来参金峰。方放拜起。峰云。我有一则因缘。举似你。第一不得错会。僧云。请和尚举。峰竖起拂子。僧作听势。峰云。早错了也。僧以目视东西。便出去。峰云。雪上更加霜。
　　佛果拈云。金峰起模画样。这僧好肉剜疮。不唯雪上加霜。未免将错就错。山僧亦有一则因缘。只是不举向诸人。何故。六耳不同谋。
　　正觉云。这僧被问。水到渠成。雪上加霜。金峰自领。何故。不见道。语是心苗。
　　佛海云。金峰错举。这僧错听。两家收拾归来。也是将错就错。
　　举金峰和尚。有僧到来。峰以手指僧。复自指云。杨广失骆驼。僧便出去。峰云。今古亦然。僧回礼拜。峰云。适来事作么生。僧云。终不错举。峰云。不错举底事。作么生。僧以手持峰。复自指。峰云。曾见先师来么。僧云。向什么处见。峰云。吃粥饭处见。僧绕禅床一匝。峰闭却方丈门。
　　佛果拈云。东胜身洲唱歌。南赡部洲作舞。西瞿耶尼拍弹。北郁单越打鼓。好一场曲调。因什么如此。只为曾见先师来。
　　正觉云。倾盖相投。真机互换。莫怪一家生活。从来苗裔分明。只如这僧。绕禅床。则可知。金峰闭门。是何相待。会么。家无常礼。
　　佛海云。一人探竿在手。一人影草随身。不惟同条生。亦乃同条死。且作么生辨得。他见先师来。开眼也着。合眼也着。
　　举金峰和尚。有僧才入方丈。峰便打。僧云。是是。峰又打。僧云。不是不是。峰作礼拜势。僧作托势。峰云。老僧眼暗。阇梨耳背。僧云。将饭喂鱼。还须克己。峰云。施食得长寿报。僧云。和尚年多少。峰云。不落数量。僧云。长寿者谁。峰云金峰。僧云。果然眼昏。峰云。是是。
　　佛果拈云。以格外机。施格外用。旗幡交错。马步相参。大战一场。直得桑树上着箭。柳树上汁出。虽然出草入草。要且不分胜负。还委悉么。互换之机。子细看。
　　正觉云。善恶若无报。乾坤必有私。
　　佛海云。二人相见。也好将一条匾担。作一担担。绕须弥山。百千万匝。也无些子偏枯。何故。眼暗耳聋。病痛攸同。
　　举金峰一日。见骈道者来。擎起经。作揽衣势。以目视之。
　　佛果着语云。三窍俱明。
　　骈提坐具。以目视金峰。
　　佛果着语云。两头坐断。
　　峰云。一切人道。你会禅。
　　佛果着语云。搽糊也。
　　骈云。和尚作么生。
　　佛果着语云。推过又争得。
　　峰笑云。草贼大败。
　　佛果着语云。果然。
　　佛果复拈云。金峰锦上铺花。骈道者铺花锦上。要且碍却当头事。当时若是个汉。待他提起经来。但向他道。是什么。古往今来为榜样。龙宫海藏一时诠。
　　正觉云。临机设变。固许金峰老人。早竖降旗。未甘骈道者在。何故。湿纸里裹个大虫。
　　佛海云。龙起沧海。虎出林端。直下来也。急着眼看。
　　举僧问金峰。不落圣凡机。请师别道。峰云。金峰眼不小。僧云。恁么则一拨良琴。顿清君主也。峰云。别道又争得。僧云。为物之言。又作么生。峰云。顿清君主。僧云。不是金峰也大难。峰云。良筹汉席周下还输。僧云。若不承言。恐遭惑乱。峰云。承什么言。僧云。何烦再举。峰云。哑子趂舡。顽嚚多少。
　　佛果拈云。放去收来。似断而复续。搀旗夺鼓。如卷而复舒。虽然觌面相呈。要且二俱失利。且道什么处是。他失利处。
　　正觉云。金峰别道。殊途同归。这僧承言。恭而无礼。虽则顿清君主。还遭惑乱顽嚚。佛果云。虽然觌面相呈。要且二俱失利。且道什么处是失利处。金峰跟忒大。
　　佛海云。这僧有不落圣凡底机。不是金峰具不落圣凡底眼。往往被这哑子惑乱去。
　　举金峰一日。见僧扫地。峰问。作什么。僧竖起扫帚。峰云。犹有这个在。僧云。和尚适来。见个什么。峰乃拈起拄杖。
　　佛果拈云。大小金峰。犹作这个去就。当时待伊道。和尚见个什么。劈脊便棒。何故。杀人须见血。为人须为彻。
　　正觉云。这僧扫帚。金峰拄杖。影草探竿。敲空作响。犹有这个。在乙诘希。
　　佛海云。见之不取。思之千里。等是觌露风规。可惜放过一着。
　　举金峰一日。见僧来。便起身立。僧便出去。峰云。恰共昨日僧见解不别。僧却回云。昨日僧道什么。峰云。恰恁么问。僧云。知道金峰有眼。峰云。金峰且致。你今日何处吃饭。僧云。通着即不中。峰云。与么则无来处也。僧云。老婆心。堪作什么。峰云。金峰问僧。不曾弱他。就中阇梨无话处。僧云。岂是分外。峰云。小慈妨大慈。
　　佛果拈云。钩头香饵。放去收来。冲浪锦鳞。摇须振鬣。虽金峰不曾弱他。奈这僧承机自弱。还会么。小慈妨大慈。
　　正觉云。既知是小慈妨大慈。因什么。放过到这田地。只为昨日今朝事不同。
　　佛海云。尝闻金峰关。从来少人过得。这僧上门上户。葛将来。拦截不住。且道。过得关也未。
　　举金峰和尚。见僧来。乃举起手云。此是大人分上事。你试通个消息看。僧云。某甲不欲瞒和尚。峰云。知孝养人。也还希有。僧云。莫是大人分上事么。峰云。老僧不欲瞒阇梨。僧云。到这里。也不易辨白。峰云。酌然酌然。僧礼拜。峰云。发足何处。僧云。只这里。峰云。不唯自瞒。兼瞒老僧。
　　佛果拈云。宗师家。敲唱俱行。权实并照。二俱作家。
　　彼此不欲相瞒。遂成孝养。作大人相。既是如此。金峰下梢头。为什么。却不放过。还委悉么。若不酬价。争辨真伪。
　　正觉云。这僧虽瞒金峰。也是实语。当忏悔。
　　佛海云。金峰一举手。三贤胆丧。十圣魂惊。因甚两回三度。互相热瞒。不见道。此是大人分上事。
　　举金峰示众云。事存函盖合。理应箭锋拄。还有人道得么。若有人道得。金峰分半院与他住。时有僧。出礼拜。峰云。相见易得好。共住难为人。便下座。
　　佛果拈云。大小大金峰。龙头蛇尾。若是蒋山则不然。若有人道得。山僧便分半院。与伊住。忽有个出来礼拜。只向他道。上天同归霄汉。入地共返黄泉正觉云。寻常多谓。这僧贪程太速。金峰前言不副后语。要且不然。何故。不见道。事存函盖合。理应箭锋拄。
　　佛海云。金峰祇有受璧之心。且无割城之意。蒋山不然。事存函盖合。理应箭锋拄。若人道得。两手分付。若有僧出来。只向他道。雪后始知松栢操。事难方见丈夫心。
　　举金峰一日。拈起枕子云。一切人。唤作枕子。金峰道不是。僧云。未审。和尚唤作什么。峰拈起枕子。僧云。与么则依而行之也。峰云。你唤作什么。僧云枕子。峰云。落在金峰窠里。
　　佛果拈云。浑仑无缝罅。绵密不通风。画也画不成。捏也捏不就。唤作枕子。故是落在金峰窠里。直饶不唤作枕子。也不免。落在金峰窠里。且作么生。出得金峰窠窟。识取钩头意。莫认定盘星。
　　正觉云。金峰窠里绝誵讹。枕子拈来会也么。回雁一声春梦断。始知身世悟南柯。
　　佛海云。浑仑拈起好风规。石火明明已较迟。不落金峰窠窟里。会须赤手讨便宜。
　　举僧问金峰。如何是金峰正主。峰云。此去镇县不遥。阇梨莫造次。僧云。何不道。峰云。你口是磉盘。
　　佛果拈云。金峰孤风凛凛。这僧敢捋虎须。虽然千里折冲。要且犹争一线。当时待他问。如何是金峰正主。和声便打。何故。试玉须经火。求珠不离泥。
　　正觉云。易开终始口。难保岁寒心。
　　佛海云。这僧何用繁词。只向金峰初答处。礼一拜。
　　捋虎须。也是分内事。
　　举僧问金峰。金杯满酌时如何。峰云。金峰不胜酩酊。
　　佛果拈云。承言会宗。明机普应。则不无金峰。子细点捡。也大漏逗。若人问蒋山。金杯满酌时如何。只对他道。山僧自来天诫。
　　正觉云。面赤不如语直。
　　佛海云。骑贼马。赶贼队。作家金峰。
　　举金峰问僧。发足何处。僧云赵州。峰云。赵州法嗣何人。僧云南泉。峰云。你何曾离赵州。僧云。未审和尚尊意如何。峰云。赵州定嗣南泉。其僧至晚。又请益云。今日蒙和尚慈悲。某甲未会。请和尚再指。峰云。若到别处。莫道后语是金峰底。僧云。为什么如此。峰云。恐辱他赵州。
　　佛果拈云。这僧虽从赵州来。当面蹉却赵州机。空使金峰。费许多钳锤。要且只与赵州相见。不干这僧事。大众还知落处么。分明箭后路。
　　正觉云。痴汉吃憨拳。
　　佛海云。波斯入闹市。
　　举金峰和尚。一日有僧。来问讯。峰把住云。輙不得向人道。我有一则因缘。举向你。僧作听势。峰打一掌。僧云。为什么打某甲。峰云。我要这话行。
　　佛果拈云。[感*鸟][感*鸟]鸟立枯池。鱼从脚下过。[感*鸟][感*鸟]总不知。且道落在什么处。六耳不同谋。
　　正觉云。莫把金针度与人。
　　佛海云。金峰活剥生吞。当初使这僧。眼里有筋。未必肯吞声饮气。
　　举僧问金峰。是身无知。如土木瓦砾。此意如何。峰下禅床。把僧耳朵扭。僧作痛声。峰云。今日始捉着个无知汉。僧礼拜。出去。峰召云。阇梨。僧回首。峰云。若到僧堂里。不得举着。僧云。何故如此。峰云。大有人笑。金峰老婆心。
　　佛果拈云。这僧抛砖引玉。金峰入草寻人。虽然末后殷懃。其奈画蛇安足。若是山僧。待伊问是身无知。如土木瓦砾。此意如何。则当胸毒与一拳。听他自知落处。
　　正觉云。这二老宿。元来错会话端。何故。殊不知这僧。正是个知痛痒底。土木偶。
　　佛海云。是身土木无知汉。忍痛声中一皱眉。好是南山射石虎。假饶没羽亦徒为。
　　举金峰一日。於僧堂吃饼次。自拈一枚饼。从上板头转一匝。大众见一时合掌。峰云。假饶你十分起手。也只得一半。至晚有僧。请益云。今日行饼。见僧合掌。和尚道。假饶十分起手。也只得一半。请和尚全道。峰作拈饼势。复云。会么。僧云不会。峰云。金峰也只得一半。
　　佛果拈云。金峰老。作神通游戏。不妨殊有可观。及至这僧请益。直得分踈不下。却成虾跳去。还委悉么。藤缠胡卢犹自可。却被胡卢倒缠藤。
　　正觉云。金峰胡饼。只许一半。若要完全。后五日看佛海云。会得只一半。不会却完全。
　　举僧问金峰。千峰万峰。那个是金峰。峰以手斫额。
　　佛果拈云。大众还会么。鱼龙穴下盘根阔。日月轮边气象深。
　　正觉云。大小金峰。不识人调戏。
　　佛海云。金峰面目见前。争奈死而不吊。
　　举金峰问僧。你还知金峰一句子么。僧云。知来久矣。峰云。作么生。僧便喝云。金峰一句子。今日百杂碎。峰云。稍曾问人。就中阇梨。门风峭峻。僧云。不可须要人点捡。峰云。真鍮不博金。
　　佛果拈云。金峰拖泥。这僧涉水。虽然末后殷懃。争奈当头蹉过。
　　正觉云。堕也堕也。
　　佛果拈云。这僧打头放过。末后殷懃。本分参学。但与么驱将去。说甚金峰一句子。虽然美玉须经火。
　　举金峰问僧。甚处来。僧近前良久。峰云。阇梨参见什么人来。僧云。参什么椀。峰云。金峰有过。僧云。是是。峰良久。
　　佛果拈云。这僧良久。暗室藏灯。金峰良久。灯藏暗室。虽然得人一牛。还人一马则故是。要且明头虽合。暗头处尚未厮当。毕竟如何。壶中别是一乾坤正觉云。会么。是则玉石区分。若也不是。玉石俱焚佛海云。金峰与这僧相见。譬如青天。油然而云。沛然而雨。高下沾足。金峰良久。与这僧良久。如何。休更问归路。只此是蓬莱。
　　举金峰和尚。有僧到来。方拟相看。峰云。不用通时暄。第一句。道将来。僧云。孟春犹寒。伏惟和尚。尊候万福。峰云。犹有这个在。僧云。不可须要人点捡。峰云谁。僧以手指自身。峰云。不妨遭人点捡。
　　佛果拈云。这僧虽善别风云。争奈金峰搀旗夺鼓。还委悉么。不见道。他参活句。不参死句。
　　正觉云。不可是第一句。
　　佛海云。道得未免遭人点捡。道不得。亦未免遭人点捡。自指身来是阿谁。卧龙未有转身时。
　　举僧问凤凰和尚。坐断毗卢顶。不禀释迦文。未审此人。与什么人为侣。凤云。一笔勾下。僧云。恁么则罕遇知音。凰云。且子细看。僧云。若然者。礼拜去也。凰云。更侍何时。
　　佛果拈云。宗师眼目。须至恁么。如明镜当台。明珠在掌。放去收来。更无透漏。且道。他得个什么。还委悉么。出头天外看。谁是个中人。
　　正觉云。争之不足。让之有余。
　　佛海云。者僧问头。虽则撮颠拗。不消一笔勾下四字。别有妙用神通。一点入作不得。何故。他家曾踏上头关。
　　举僧问卧龙。去却仆从。便请相见。龙云。眨上眉毛看。
　　僧云。不与么时如何。龙云。山北去也。
　　佛果拈云。击石火中。闪电光里。有权有实。有卷有舒。不妨俊快。要且黏皮着骨右。若是蒋山则不然。忽有人问。去却仆从。请师相见。只向道。吃茶去。
　　正觉云。直待雨淋头。
　　佛海云。来时利牙爪可怖。去时疾走无边方。
　　举僧问岩头。路逢猛虎时如何。头云拶。
　　佛果拈云。天无四壁。地绝八维。直得万箭攒心。千枪着体。也敌他这一机不得。还委悉么。六六元来三十六。
　　正觉云。大小大佛果。元来错下算子。
　　佛海云。若教频下泪。沧海也须乾。
　　举僧问岩头。利剑斩天下。谁是当头者。头云。暗。僧拟进语。头云。钝汉。
　　佛果拈云。是则是。个活人剑。要且无摸[打-丁+索]处。若是蒋山则不然。忽有人问。利剑斩天下。谁是当头者。只对他道。归依佛法僧。
　　正觉云。佛果道。活人剑。无摸[打-丁+索]处。争奈把剑人何佛海云。这僧将一口剑。拟取天下人头。到岩头面前。何故先折。一个起恶心者。返受其殃。
　　举岩头和尚。三圣来参。头云。不用展炊单。这里无残羹馊饭。圣云。设有。向什么处着。头便打。圣接住棒。推放床上。头抚掌一下。圣将坐具盖却头。哭苍天出去。
　　佛果拈云。二俱胜捷。盖各各善夺鼓搀旗。二俱失利。彼此伤锋犯手。大似把手上高山。未免傍观者哂。敢问大众。谁是傍观者。
　　正觉云。国士遇我。国士报之奇。
　　佛海云。智斗智。勇斗勇。拳对拳。踢对踢。且道是谁家风月。吓倒东村李大翁。
　　举僧问香严和尚。如何是道。严云。枯木里龙吟。僧云不会。严云。髑髅里眼睛。
　　僧又问石霜。如何是枯木里龙吟。霜云。犹带喜在。僧云。如何是髑髅里眼睛。霜云。
　　犹带识在。
　　僧举问曹山。山乃有颂。枯木龙吟真见道。髑髅无识眼初明。喜识尽时消息尽。当仁那辨浊中清。僧再问。如何是枯木里龙吟。山云。血脉不断。僧云。如何是髑髅里眼睛。山云。乾不尽。
　　佛果拈云。念不异。心不差。圆融五位君臣。跳过无为三毒。便可以向枯木上生花。寒岩中吹律。看他三个老宿。一人透语渗漏。一人透情渗漏。一人透见渗漏。若善参详。便可玄关独步。还委悉么。莫守寒岩异草青。坐却白云宗不妙。
　　正觉云。会么。香严采花。石霜造蜜。曹山煎汤。且道知甜底是谁。
　　佛海云。工夫不到不方圆。言语不亲非眷属。古人行到这里。说到这里。更不移易一丝头。点捡将来。
　　一人从玄途建立。一人於鸟道扫除。不得曹山。洎合血脉俱断。更一人。不动神色。袖手傍观。若人辨得。透得此公案。
　　举有一老宿。到临济处。济见来。便喝。宿云。两重公案。济云。过在什么处。宿云。这野狐精。济便休去。
　　佛果着语。赚杀一舡人。
　　宿近前。提起坐具云。展即是。不展即是。济便喝。宿便展坐具。济云。这贼。宿便收坐具。拂袖而出。济云。莫道无事好。
　　佛果着语云。勘破了也。
　　济回头见首座。乃问。你道。适来有过无过。座云有过。济云。宾家有过。主家有过。座云。二俱有过。济云。过在什么处。座拂袖便去。济云。莫道无事好。
　　佛果着语云。勘破了也。
　　后有僧。举似南泉。未审此三人。意旨如何。泉云。大似官马相踏。
　　佛果着语云。勘破了也。
　　佛果复拈云。大凡宗师。须是具金刚正眼。方能施呈这般作略。只如山僧下三个勘破。若欲洞明临济正眼。流通大教。应须构取。苟或未然。莫道无事好。
　　正觉云。勘破了也。
　　佛海云。临济寻常。向石火电光中。打风打雨。今日这老宿。前能作主。后惯为宾。进退合仪。机用泯合。
　　只得和首座。一时放过。到王老师面前。只成官马相踏。
　　举佛日和尚到径山。山云。承闻长老。独处一方。何故。
　　再游峰顶。日云。朗月当空挂。冰霜不自寒。山云。莫便是长老家风么。日云。峭峙万重山。此中含宝月。山云。此犹是文言。长老家风。又作么生。日云。赖遇佛日。日却问径山。隐密全该。时人知有。道不得。大省无辜。时人知有。道得。离此二途。犹是时人升降处。未审长老自道亲道如何道。山云。我家道处无可道。日云。如来路上无私曲。更请玄音和一声。山云。任你二轮更互照。碧霄云外不相干。日云。为报白头无限众。此回年少莫归乡。山云。老少同伦无向背。一家玄路不参差日云。一言定天下。四句为谁留。山云。汝言有三四。我道其中一也无。日便礼拜。山乃有颂。东西尚不顾。南北与谁邻。汝言有三四。我道其中一也无。
　　佛果拈云。具超宗越格眼。有逸群过量机。蓦路相逢。不妨奇特。看他主家勘宾。直得玉转珠回。宾家验主。直得斗转星移。虽然异派各宗。及至契证将来。如理如事。还知这两尊宿落处么。暗里抽横骨。明中坐舌头。
　　正觉云。入鸟不乱行。入兽不乱群。始解到他隐密处。然后可以摇乾荡坤。回天转地。看这二老宿。向无可道处道取。不妨隐密全该。直得老少同伦。一家玄路。东西不顾。南北谁邻。绝纤毫堕负。具定天下底眼。始解把手共行。还辨得他端倪么。其中一也无。拟议涉程途。览尽潇湘景。和舡入画图。
　　佛海云。佛日朗月当空。径山碧霄云外。佛日白头年少。径山老少同伦。佛日一言有三四。径山其中一也无。才涉升降。二途总被浑仑吞却。虽然若不闭城壁。其锋不可当。
　　举佛日离云居到夹山。维那云。此间不着后生僧。日云。某甲特来。礼拜和尚。不是寄宿。维那乃白堂头云。有一后生。要见和尚。山云。教伊上来。日才到阶下。山便问。什么处来。日云。云居来。山云。即今在什么处。日云。在夹山顶[宁*页]上。山云。老僧行年在坎。五鬼临身。日拟上阶。山云。三道宝阶。汝从那道而上。日云。三道宝阶。曲为今时。向上一路。请师直指。山便揖。日便上。山云。与什么人同行。日云。木上座。山云。何不来看老僧日云。和尚看他有分。山云。在什么处。日便作卓拄杖势。山云。莫从天台得么。日云。非五岳之所生。山云。莫从须弥得么。日云。月宫亦不游。山云。莫从人得么。日云。自己尚似生冤家。岂况从人得。山云。冷灰里一粒豆爆。山却云。侍者唤维那。明窗下安排。
　　佛果拈云。大小大夹山。牙如剑树。口似血盆。却被后生僧。热瞒一上。便乃高竖降旗。
　　来日夹山入堂。问。昨日新到。在什么处。日出应喏。山云。子未到云居前。在什么处。日云。天台国清寺。山云。我闻天台有潺潺之水。渌渌之波。谢子远来。子意如何。日云。久居岩谷。不挂松萝。山云。此犹是春意。秋意又作么生。日良久。山云。看君只是撑舡客。终归不是弄潮人。日便休去。
　　佛果复拈云。赖有此尔。若不如此。何处有夹山也。还知他落处么。棋逢敌手难藏幸。诗到重吟始见功。
　　正觉云。拨草瞻风。要鉴冰雪底眼。入廛垂手。须全纵夺之机。倾盖相投。音容闲暇。二老宿得之多矣。只如褒贬酬酢处。初向明窗下安排则且置。末后道。不是弄潮人。佛日休去。且道。他甘与不甘。试断看。
　　佛海云。无举鼎拔山力。安能策万里乌骓。无回天转地机。安能御垂天云翼。夹山门墙。如山之崄。似海之深。佛日到未升阶。已遭勘辨。观其龙骧虎骤。玉转珠回。有始有终。无得无失。末后随语生解者。便道。不得春风花不开。花开又被风吹落。敢问。佛日休去。又作么生。
　　举夹山一日普请次。维那命佛日。送茶。日云。某甲只为佛法来。不为送茶来。那云。和尚令请上座。日云。和尚即得。日乃将茶。去作务处。见夹山。遂撼茶椀作声。
　　夹山不顾。日云。酽茶三五椀。意在镢头边。山云。瓶有倾茶势。篮中几个瓯。日云。瓶有倾茶势。篮中无一瓯。
　　便倾茶。大众俱以目视之。日云。大众鹤望。乞师一言。山云。路逢死蛇莫打杀。无底篮子盛将归。日云。手执夜明符。几个知天晓。山召大众云。已有人也。归去来。乃住普请。
　　佛果拈云。为佛法。究自己。须如佛日。据祖位。振宏纲。要似夹山。明窗下。拄杖头。深山里。镢头边。岂不是龙象蹴踏。奇特大事耶。还知落处么。他家自有青山在。
　　正觉云。会么。不见道。义重清茶也醉人。只是普请不了。
　　佛海云。不为送茶来。为佛法来。何得狼籍太甚。遂使摘茶。翻成不了。还见结角罗纹。箭锋相直么。万人齐指处。一雁落长空。
　　举米胡和尚。有僧来参。路逢婆子。僧问婆。有眷属么。婆云。有。僧云。在什么处。婆云。山河大地。若草若木。皆是我眷属。僧云。婆莫曾作师姑来么。婆云。你见个什么。僧云俗人。婆云。你不可是僧耶。僧云。婆莫混滥佛法好。婆云。我不混滥佛法。僧云。你恁么。岂不是混滥。婆云。你是男。我是女。岂是混滥。
　　佛果拈云。这婆子是则是。参见米胡来。要且只参得乾剥剥地。萝卜头禅。也解甄别与夺。要且前不构村。后不迭店。这僧若是个人。亦不放过。且道如何。一条白棒佛来打。更有行人在上头。
　　正觉云。米胡闭门造车。婆子出门合辙。虽然眷属和同。却被这僧点检。点捡个什么。僧俗女男无混滥。言中有响得人疑。
　　佛海云。米胡门下老婆禅。洎合分踈不下。他道山河大地。若草若木。尽是我眷属。好与便喝。拂袖前去。剪断葛藤犹可可。庶教知有顶门机。
　　举僧问米胡。自古上贤。还达真正理么。胡云。达。僧云。只如真正理。且作么生达。胡云。当时霍光。卖假银城与单于。契书是什么人做。僧云。某甲直得。杜口无言。胡云。平地教人作保。
　　佛果拈云。米胡大善知识。收放固得自由。要且不能截断。若是山僧。忽有人问。自古上贤。还达真正理么。只向他道。用达作什么。待伊周由者也。劈脊便棒。何故。千金之宝。岂敢虚售。
　　正觉云。问处翻身弄影。答处把缆放船。米胡四楞着实。这僧杜口无言。若论真正妙理。大煞辜负上贤。何故。远之远矣。十万八千。只如佛果道。用达作什么。也是河里摝钱。蹉过了也。
　　佛海云。只知翻手为云。覆手为雨。不觉筋骨太露。
　　举米胡问僧。甚处来。僧云。药山来。胡云。药山近日如何。僧云。大似顽石一般。胡云。得恁么郑重。僧云。也无拈掇处。胡云。非但药山。米胡亦恁么。僧近前。以目顾视。胡指云。看看。顽石动也。僧便出去。
　　雪窦拈云。米胡也纵夺可观。争奈死而不吊。
　　佛果拈云。雪窦细处细如米末。冷处冷如冰雪。要且只见锥头利。若据蒋山见处。只这米胡趂得老鼠。打破油瓮。
　　正觉云。据这二尊宿拈提。也扶持。也扫荡。要且未与他米胡出得气在。且道毕竟如何。瞬息仙衣下九天。
　　佛海云。好片顽石。米胡三度拈掇。药山十倍风光。
　　当初见这僧出去。便归方丈。不独坐人舌头。管取自家清风匝地。
　　举僧问米胡。牛头未见四祖时如何。胡云。鱼隐深潭。必招钓客。僧云。见后如何。胡云。瞥然浑浊水。白鹭卒难寻。
　　佛果拈云。临机亲切。不无正眼称提。漏逗葛藤。未有衲僧巴鼻。今夜忽有人问蒋山。牛头未见四祖时如何。只对他道。贼不打贫家。见后如何。对他道。贼不打贫家。
　　正觉云。米胡答话。一箭两垛。
　　佛海云。以事形容理。虽亲切。犹欠爪绝在。
　　举僧问韶国师。名假法假。人空法空。向去诸缘。请师直指。国师云。谢此一问。僧云。不睹王居壮。焉知天子尊。国师云。贪观天上月。失却手中桡。
　　佛果拈云。问处七穿八穴。暗负两重。答来截断众流。壁立千仞。且未得直截在。忽有人问蒋山。名假法假。人空法空。向去诸缘。请师直指。只向他道。锦上铺花数百重。
　　正觉云。山僧即不然。壁上加泥不校多。
　　佛海云。天台国师。洎被这僧厮算。
　　举韶国师行脚时。到朱溪。忽闻犬咬灵鼠声。便问。是什么声。溪云。犬咬灵鼠声。国师云。既是灵鼠。为什么被犬咬。溪云。咬杀也。国师云。好个犬。溪便打。国师云。莫打某甲。话在。
　　佛果拈云。朱溪八面受敌。故宜委曲接人。韶国师一着当机。未免承虚接响。当时待伊道。莫打某甲话在。但向他道。已后须遇人始得。
　　正觉云。大小佛果。向斧柄上着刚。
　　佛海云。若不是灵鼠。洎被咬杀。
　　举韶国师。到鹿门。门问。近离甚处。师云。谷隐。昨夜在庞居士岩宿。门云。五眼之中。那个是正眼。师云。久响鹿门。门云。这一片田地。干你甚事。师云。话头何在。
　　佛果拈云。韶国师虽具正眼。要且抱锁担枷。鹿门虽与这一片田地作主。要且未有分付处在。当时待伊道。话头何在。向伊道。阇梨夜来。宿不着所在。待伊拟议。劈脊便棒。何故。不风流处也风流。
　　正觉云。这二老宿。抓处不痒。痒处不抓。
　　佛海云。识话头。具正眼。绰绰有余。因甚却道。这片田地。干你甚事。
　　举朱溪和尚问僧。甚处来。僧云。广南来。溪云。彼中还有奇特尊宿么。僧云。奇特尊宿。并无人说着。只有一人。大无惭愧。溪云。谁。僧便指溪。溪云。果然无惭愧。僧云。若不是朱溪。时人罔措。溪以手掩鼻。僧近前。溪便打。僧云恰是。溪云。老僧住持事繁。僧拂袖便出去。溪呵呵大笑云。盘陀石上藕。
　　佛果拈云。当机觌面提。觌面当机疾。这僧却踏着向上关棙。若不是朱溪。争辨得他来处。大众还知端的么。盘陀石上藕。
　　正觉云。拨草瞻风客。机锋劈箭来。盘陀石上藕。一夜铁花开。
　　佛海云。奇特老尊宿。大无惭愧人。盘陀石上藕。喜见一番新。
　　举米仓和尚。问僧。近离甚处。僧云。冀州太湖。仓云。阇梨来时。太湖向你。道什么。僧云。知道米仓路峻。仓云。到这里。又作么生。僧云。不异发足时道路。仓云。阇梨已辜负太湖去在。僧云。某甲亦不肯和尚恁么道。仓云。来时路峻。如今路平。僧云。不妨和尚此路。仓云。漆桶里汉。有什么限。
　　佛果拈云。言前收。句后放。彼彼相照。一一当机。争奈只解长生路上行。不解向绝气息处转。作么生道得一句。令不相辜负去。平步上青云。
　　正觉云。抱头捽脚。甚有来由。及乎末后断交。向漆桶里折倒。莫怪太湖道底。米仓路峻。
　　佛海云。太湖门下。米仓面前。恁么绍续将去。也大难得。只因峻处坦平。遂成漆桶里汉。
　　举平田和尚。见僧来。便打。僧近前。把住拄杖。田云。适来造次。僧夺棒却打田。田云。作家作家。僧礼拜。田近前。作搀势。僧呵呵大笑。拂袖出去。田云。草贼大败。
　　佛果拈云。文来文对。武来武对。拳来拳对。踢来踢对。也不易。辊地大战一场。争奈末后。输他一着。还委悉么。任大也须从地起。更高争奈有天何。
　　正觉云。会么。任使将军全得胜。归时还少去时人佛海云。两家相见。如火与火。热性即一。烈焰无殊。
　　用之则明。藏之即晦。乃竖起拂子云。莫有捋虎须。拂袖而去者么。草贼大败。
　　举西京白马遁儒和尚。问僧。名什么。僧云。觅个名不可得。儒云。自是老僧。不识好恶。僧云。几人到此忙然在。儒云。酌然作家。僧云。须是和尚眼始得。儒云。阇梨底[妳-女+口]。僧便出去。儒召云。阇梨。僧回首。儒云。苦屈之词。不妨难吐。
　　佛果拈云。这僧却具正眼。不合便回头。白马本分钩锥。卒急实难凑泊。还委悉么。相骂饶汝接觜。相唾饶汝泼水。
　　正觉云。这僧幸自高飞远扬。不受罗笼。及乎唤着回头。大似猩猩着索醉也。
　　佛海云。白马通身是眼。这僧是眼通身。点检将来。一场好笑。笑个什么。苦屈之词。不妨难吐。
　　举宝寿和尚。有僧来问讯次。寿云。百千诸圣。尽不出此方丈内。僧云。只如古人道。大千沙界海中沤。未审此方丈。向什么处着。寿云。千圣现在。僧云。阿谁证明。寿便掷下拂子。僧从东过西立。寿便打。僧云。若不久参。焉知端的。寿云。三十年后。此话大行。
　　佛果拈云。宝寿向方丈里。布网张罗。这僧钩饵边擎头带角。三度冲浪上来。三度被他笼罩。且道他得个什么。还会么。重赏之下。必有勇夫。
　　正觉云。宝寿与么垂示。正要这僧与么商量虽解与么商量。争奈不合符节。什么处是。不合符节处。
　　三十年后。正要人点检。
　　佛海云。宝寿善治璠玙。者僧皓玉无玷。如切如瑳。如琢如磨。而今此话大行。何待三十年后。
　　举西堂和尚。一日普请次。堂垂语云。大众因果历然。争奈何。争奈何。时有僧出。以手托地。堂云。作什么。僧云。相救相救。堂云。大众这个师僧。犹较些子。僧抛下锄头。拂袖便走。堂云。师子身中虫。自食师子肉。
　　佛果拈云。西堂洞明纲要。始终正令全提。这僧异类中行。其奈龙头蛇尾。敢问大众。因果历然。一句作么生道。是则龙女顿成佛。非则善星生陷坠。
　　正觉云。风来草动。身行影随。因果历然。是人见处。只如这僧与么果报。向什么处辨因。若也辨得。历然可知。其忽未然。争奈何争奈何。
　　佛海云。既吞香饵。旋[泳-永+复]脱钩。然性命。在西堂手里。
　　举仰山和尚。一日有梵僧来。山於地上。画半月相。僧近前。添作圆相。以脚抹却。山展两手。僧拂袖便出。
　　佛果拈云。以胶投漆。将盐入酱。羽毛相似。体段一般。虽然如是。大小仰山。被个梵僧勘破。
　　正觉云。颇耐这僧。欺我此土。
　　佛海云。者僧未离西天时。好与三十棒。既到仰山后。好与三十棒。参学高流。试着眼看。
　　举仰山一日。忽见异僧乘虚而至。作礼而立於前。山便问。近离甚处。僧云。早晨离西天。山云。何太迟生。僧云。游山玩水。山云。神通妙用。即不无阇梨。佛法须还老僧始得。僧云。特来东土礼文殊。却遇小释迦。遂出西天贝多叶。与山。作礼。乘云腾空而去。
　　佛果拈云。驱耕夫之牛。夺饥人之食。是从上来爪牙。这罗汉。具许多神通妙用。到仰山面前。直得目瞪口呿。何故。鹤有九皋难翥翼。马无千里谩追风正觉云。胡磨猢狲入布袋。
　　佛海云。仰山夺食驱耕手脚。又更点胸。被脚踏虚空汉。只轻轻一杓恶水泼之。便懡懡[怡-台+罗][怡-台+罗]休去。唤他作神通妙用得么。
　　举僧问龙济和尚。师子返掷时如何。济云。你还怕文殊么。僧云。非但文殊。佛来亦不顾。济云。争奈被文殊骑何。僧云。文殊骑者。不是师子。济云。返掷事作么生。僧云。应用无亏。济云。正是文殊骑师子。
　　佛果拈云。言出如箭。斜不可发。入耳无根。深不可拔。这僧向龙济明眼宗师前。句里呈机。及乎一言参差。便被他折倒。当时待他道。返掷事作么生。便与掀倒禅床。不见道。香象奔波失却威。天龙寂听生欣悦。
　　正觉云。莫怪不怕佛。元来是业重。
　　佛海云。将谓是返掷师子。被龙济蓦腰一骑。更转仄不得。
　　举僧问石峰和尚。如何是地藏手中珠。峰云。你手里还有么。僧云不会。峰云。莫瞒大众。峰乃有颂。不识自家宝。随他认外尘。日中逃影质。镜里失头人。
　　佛果拈云。石峰和尚。虽则入泥入水。接物利生。大似倚势欺人。或有人问蒋山。如何是地藏手中珠。只对他道。你手里。还有么。它若云不会。对他道。却是山僧罪过。何故。花也不损。密也得吃。
　　正觉云。山僧即不然。一种作贵人。遣谁卖柴炭。
　　佛海云。这僧不会。出自偶然。直饶认得掌中之珠。终不若通身是去。
　　举僧问老观和尚。如何是毗卢师。法身主。观云不道。僧云。为什么不道。观云。我若道。即缩却我舌。我若不道。即哑却我口。
　　僧举似洞山。山大展坐具。礼拜云。古佛古佛。
　　佛果拈云。猛虎口里横身。毒蛇头上揩痒。须是作家宗师。方有此个手段。若不是洞山。洎崄放过也。还知落处么。谓言侵早起。更有夜行人。
　　正觉云。早知灯是火。饭熟已多时。
　　佛海云。老观泥里水里。放大光明。新丰老人。下本厮算。
　　举鼓山和尚。有新罗僧。来参。山云。直下犹难会。寻言转更赊。若论佛与祖。特地隔天涯。上座作么生会。僧无语。举似侍者云。某甲不会。请侍者。代一转语。者云。和尚恁么道。犹隔天涯在。
　　僧举似山。山唤侍者来问。你为新到代语。是否。者云。是。山便打趂出院。
　　佛果拈云。这僧承虚接响。侍者守住窠窟不遇鼓山国师。驱耕夫牛。夺饥人食。几乎话霸。还委悉么。曹溪波浪如相似。无限平人被陆沉。
　　正觉云。侍者恁么道。及乎鼓山唤来问着。便乃披襟承当。被打出院。且道甘与不甘。还会么。去路一身轻似叶。高名千古重於山。
　　佛海云。国师养子太慈悲。入草何如出草时。射透九重圣箭子。依前特地隔天涯。
　　举雪峰和尚。一日与玄沙行次。峰指面前地云。这一片田地。好造个无缝塔。沙云。高多少。峰以目上下顾视。沙云。人天福报。即不无和尚。灵山授记。未曾梦见在。峰云。你作么生。沙云。七尺八尺。
　　佛果拈云。要神通妙用。须参雪峰。要田地稳密。须参玄沙。更有一个不涉二途。诸人还委悉么。须弥顶上击金钟。
　　正觉云。要识玄沙。只是个。三家村里。推土车汉。
　　佛海云。雪峰无缝塔样。描也描不成。画也画不就。刚被玄沙。以一瓦塔子易之。
　　举僧问明招和尚。师子未出窟时如何。招云。俊鹞趂不及。僧云。出窟后如何。招云。万里正纷纷。僧云。欲出未出时如何。招云。崄。僧云。向去如何。招云。贬。
　　佛果拈云。既放行。须知把住。既把住。须是放行。今日忽有人。问蒋山。师子未出窟时如何。对他道。藏牙伏爪。出窟后如何。对云。草偃风行。欲出未出时如何。对云。崖崩石裂。向去如何。对云。锦上铺花。
　　正觉云。明招老人。乘舡走马。去死一分。惊杀傍观。输他惯熟。千里万里。
　　佛海云。随流放去。截浪收来。且道是窟内语。窟外语。若辨得。许伊是踞地爪牙。
　　举双峰和尚。一日上堂云。进一步即迷理。退一步即失事。饶你一向兀然立。又同无情。时有僧问。如何得不同无情去。峰云。动转施为。僧云。如何得不迷理失事去。峰云。进一步。退一步。僧礼拜。峰云。向来有人与么会。老僧不肯伊在。僧云。请师直指。峰便打。
　　佛果拈云。鹰拏燕雀。似鹘提鸠。细中之细。妙中之妙。进一步则不迷理。退一步亦不失事。所谓恁么中不恁么。不恁么中却恁么。就中是末后一着。光前绝后。
　　正觉云。车不横推。这僧恁么来。理不曲断。不许恁么会。何故。棒头有眼。
　　佛海云。古人恁么说话。打草只要蛇惊。蒋山这里少人买卖。直然道。进一步则理无不如。退一步则事无不是。一向兀立。天上人间。忽有礼拜者。只向道。向来有人。不与么会。老僧深肯伊。且道。与古人相去几何。两彩一赛。

　　佛鉴佛果正觉佛海拈八方珠玉集下(终)

　　八方珠玉集　　湮没六十年　　末叶诸孙等　　戮力以雕镌　　永置天池院　　令法源流传
　　　至德乙丑岁　仲秋良月天　谨记之
