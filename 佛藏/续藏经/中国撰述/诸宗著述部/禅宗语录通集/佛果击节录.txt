续藏经   佛果击节录
　宋 重显拈古　克勤击节

 重刻圆悟禅师击节录题辞

　　圆悟禅师。电机波辨。色丝妙绝。可谓文武火炉锻练学人矣。惜乎集录者。采撷微言。而失之简。加之三豕门五。睹者眼眩焉。顷予友淳公。搜猎竺典。企予祖躅。以弥缝於阙。盖藻镜当台。妍媿可逃乎哉。晨星落落。秦无人也。冀邈乎雾海。早刮目于南针。
　　元文戊午秋九月谷旦常州沙门说驴年序



　　明觉禅师瀑泉集。见存乎大藏中。大古希音。和者鲜矣。圆悟禅师。击节乎其间。教人不觉手舞足蹈。可惜此土之旧刊。不啻失诸刀刁鲁鱼。提纲谬混着语。两则合作一则。况乎举类多。其所录者踈也。是以读者如箝。岂匪一大欠事哉。黑非佛果耳孙。谬涉字海。猎禅林而获于其鱼兔。盖彼此交奏。稍识正音欤。且如类则事迹。别出一卷。未慊于怀。绠短不构深泉。曲远难尽其响。罪过弥天。一任诸方贬剥。关西黑太淳。阁笔於东武吉祥之草庐云。
　　是录撰次。不吻合于拈古者。盖所闻纷纭。未经考订。卒录之故欤。今輙仍旧耳。
　　先贤未游刃乎此书。故勾棘难晓也。今有古德之颂者。掇标之上方。
　　未睹善本。蹉[跳-兆+(口/└/大)]漏落。偕诸同袍。痴人说梦。不则遗臭千载。勿吝惊策则幸。

　　佛果击节目录

卷上
　　德山示众(一)　　雪峰普请(二)　　百丈拂子(三)　　崇寿指凳(四)　　永嘉绕锡(五)　　仰山指雪(六)　　香严垂语(七)　　鲁祖吃饭(八)　　雪峰古涧(九)　　西堂烂却(十)　　钦山竖拳(十一)　　睦州苕帚(十二)　　枣树汉国(十三)　　赵州偷笋(十四)　　保寿开堂(十五)　　无业妄想(十六)　　德山作么(十七)　　保福签瓜(十八)　　南泉示众(十九)　　马祖图相(二十)　　兴化罚钱(二一)　　长庆淘金(二二)　　大梅无意(二三)　　临济蒿枝(二四)　　师祖珠藏(二五)　　镜清问僧(二六)　　云门法身(二七)　　三圣金鳞(二八)　　伏牛驰书(二九)　　玄沙过患(三十)　　报慈问僧(三一)　　船子丝纶(三二)　　投子一言(三三)　　祖师六尘(三四)　　本生拄杖(三五)　　安国伊兰(三六)　　玄沙见虎(三七)

卷下
　　洞山三顿(三八)　　大慈示众(三九)　　黄蘖闭门(四十)　　镜清方便(四一)　　香林衲衣(四二)　　本仁示众(四三)　　国师三唤(四四)　　投子抑逼(四五)　　云门示众(四六)　　智门草鞋(四七)　　雪峰五棒(四八)　　径山一点(四九)　　睦州檐板(五十)　　巴陵示众(五一)　　则川摘茶(五二)　　云门裂破(五三)　　睦州钵囊(五四)　　雪峰三下(五五)　　南泉出世(五六)　　钦山恁么(五七)　　玄沙问僧(五八)　　长庆羚羊(五九)　　圆明示众(六十)　　南院诸圣(六一)　　雪峰相见(六二)　　国师净瓶(六三)　　茱萸看箭(六四)　　临济赴斋(六五)　　三角示众(六六)　　岩头跨门(六七)　　太原顾视(六八)　　云门三病(六九)　　鼓山示众(七十)　　睦州毛端(七一)　　仰山坐次(七二)　　智门般若(七三)　　乌臼参堂(七四)　　雪峰天使(七五)　　大随普贤(七六)　　云门新罗(七七)　　北禅资福(七八)　　睦州示众(七九)　　玄沙圆相(八十)　　南泉卖身(八一)　　茱萸一橛(八二)　　夹山生死(八三)　　保福羚羊(八四)　　巴陵祖意(八五)　　赵州答话(八六)　　耽源辞师(八七)　　沩仰田中(八八)　　雪峰覆船(八九)　　保福扶犁(九十)　　大梅鼯鼠(九一)　　赵州般若(九二)　　德山托钵(九三)　　雪峰古镜(九四)　　洞山衣钵(九五)　　投子三星(九六)　　洛浦伏膺(九七)　　香严仙陀(九八)　　风穴离微(九九)　　古德沙水(一百)

　　目录(毕)

　　 

　　佛果击节录卷上

　　　　雪窦明觉禅师拈古
　　　　佛果圜悟禅师击节

　　第一则德山示众

　　举德山示众云。今夜不答话。(言犹在耳)问话者三十棒。(打云。吃棒了也)时有僧出礼拜。山便打。(忘前失后汉)僧云某甲话也未问。(却较些子)山云。你是甚处人。(换却眼睛)僧云。新罗人。(却换德山眼睛)山云。未踏船舷。好打三十棒。(大小德山。作这般去就)法眼拈云。大小德山。话作两橛。(漆桶夜生光)圆明拈云。大小德山。龙头蛇尾。(乌龟钻破壁)雪窦拈云。二老宿虽善裁长补短。舍重从轻。(错下名言)要见德山亦未可。(还曾梦见德山么)何故。德山大似握阃外威权。有当断不断。不招其乱底剑。(险)诸人要识新罗僧么(莫是阇黎)只是撞着露柱的瞎汉(自领出去)。
　　师云。古人举一机一境。皆明此事。且世尊未举花已前。是个什么道理。后来所以买帽相头。相席打令。如今只管记忆千端万端。打葛藤。有什么了期。多知多解。转生烦恼。古人或拈古颂古一则因缘。须是出得他古人意。方可拈掇。只如德山。本是西蜀讲金刚经座主。闻南方禅宗大兴。他云南方魔子如此盛。遂罢讲散徒。擎将疏钞欲破禅宗。及至龙潭言下大悟。后住德山。三日一回搜堂。凡见文字即时烧却。十二时中打风打雨。后来出岩头雪峰。如龙似虎相似。到他打葛藤时。自有奇特处。一日示众道。汝但无事於心。於心无事。则虚而灵。寂而妙。又道捉空追响。劳汝心神。梦觉觉非。觉亦非觉。一日岩头来参。才展坐具。德山以拄杖挑向阶下。岩头下阶收得。便去参堂。来日却上问讯。侍立次。山云。你什么处学得这个虚头来。岩头云。某甲不敢自谩。山云。你已后向老僧头上屙去在。且道他见个什么。却不打他。岂不是有奇特处。方可如此。岩头一日来参。脚才跨门。便问是凡是圣。德山便喝。岩头便礼拜。且道他父子见个什么。便如此奇特。五祖先师道。他既是开个铺席。为什么却不答话。且道德山意在什么处。这僧也好奇特。跳出众来便礼拜。德山便打。一似鹰挐燕雀。似鹘捉鸠。只如法眼拈道。大小德山。话作两橛。可谓据款结案。圆明拈道。大小德山。龙头蛇尾。也是看孔着楔。如今作么生会这公案。若做两橛会。且得没交涉。便作龙头蛇尾会。且得没交涉。既不恁么会。毕竟作么生。且道二老宿。为什么却如此拈。诸人试着眼看。古人道。狮子咬人。狂狗逐块。如今作么生见得德山去。所以拈古十个。拈做十般。要须出他古人意。方唤作拈古。只如傅大士道。夜夜抱佛眠。朝朝还共起。要知佛去处。只这语声是。看他玄沙拈道。大小傅大士。只认个昭昭灵灵。又灵云见桃花便悟云。自从一见桃花后。直至如今更不疑。玄沙云。谛当甚谛当。敢保老兄未彻在。且道他意在什么处。雪窦一似古人。先拈他两人语道。此二老宿。虽善裁长补短。舍重从轻。且道甚么处是裁长补短处。什么处是舍重从轻处。此两个分明点检德山。雪窦拈来。为甚么却道。要见德山亦未可。雪窦后面也只要见德山这些子也难。后来人便邪解道。法眼圆明。只是裁长补短。舍重从轻。只管作露布。有什么交涉。雪窦拈道。德山似个什么。如阃外将军相似。有威有权。为他有个剑。当断不断时。也不招其乱。雪窦如此拈。也有错会者不少。雪窦前面拈了。为什么又拈道。诸人要识新罗僧么。只是撞着露柱底瞎汉。诸人。且道什么处是这僧瞎处。人多情解道。等他德山道。你是什么处人。当时便以坐具劈面摵。痴人若如此。德山便放你也。且道毕竟什么处是这僧瞎处。师便打。

　　第二则雪峰普请

　　举雪峰一日普请。自负一束藤(劳而无功)路逢一僧。峰便抛下。(力尽神疲)僧方拟取。峰便踏倒。(下坡不走。快。便难逢)归举似长生。乃云我今日踏这僧快。(少卖弄)生云。和尚替这僧入涅盘堂始得。(闹市里要一个半个)峰便休去。(可惜放过)雪窦拈云。长生大似东家人死。西家助哀。也好与一踏(阇黎也须急着眼始得)。
　　师云。只这雪窦合吃多少。如今且放过一着。雪峰为一千五百人善知识。当时日日普请运水搬柴。岂似如今兄弟。端坐饱食。不知惭愧。不见云门问僧甚么处来。僧云。负柴来。门云。闲口。且道他云门意又作么生。诸人试体究看。只如雪峰普请处踏倒这僧。归举似长生。长生是个活泼泼地汉。便道和尚也须替这僧入涅盘堂始得。只这雪峰老汉。也好当时便休去。到这里作么生凑泊。也须是三根椽下。五尺单前。静坐究取始得。看雪窦老婆拈似与诸人。到这里见得去。自然打着南边动北边。才拈起。便眼卓朔地。雪窦拈掇他这因缘。人多邪解。别生知见义路。只管解将去。殊不知。雪窦意元不如此。且道他意在什么处。也好与一踏。且莫错会。

　　第三则百丈拂子

　　举百丈再参马祖。(不唧溜汉)侍立次。祖以目视禅床角头拂子。(两个一场败阙)丈云。即此用。离此用。(情知泥里洗土块)祖云。你他后开两片皮。将何为人。(也要知你落处)丈取拂子竖起。(虾跳不出斗)祖云。即此用。离此用。(验人端的处。下口即知音)丈挂拂子於旧处。(果然只在旧窠窟)祖便喝。(轮王髻中珠。不可轻分付)百丈直得三日耳聋。(虽然如是。若不酬价争辨真伪)雪窦拈云。奇怪。诸禅德。(也不免遭他点检)如今列其派者甚多。(莫欺我儿孙)究其源者极少。(雪窦从来点胸)总道百丈於喝下大悟。还端的也无。(自是他把不住)然刀刁相似。鱼鲁参差。(曹溪波浪如相似。无限平人被陆沈)若是明眼汉。瞒他一点不得。(明眼汉正好瞒)只如马祖道。你他后开两片皮。将何为人。(人将财试。金将火试)百丈竖起拂子。(机境未忘)为复如虫御木。(正是)为复啐啄同时。(梦见)诸人要会三日耳聋么。(雪窦还会么)大冶精金。应无变色(错下名言不是今日)。
　　师云。百丈和尚。侍奉马祖二十余年。最得马祖提诲。此一则因缘。丛林谓之再参马祖话。人多举得不同。然宗师家。只拈他着力处。古时尊宿才见僧来。便举起拂子。问佛法。或问祖意西来意。多举起拂子。所谓如狮子教儿迷踪诀。才方跳掷又翻身了也。须会他宗师家手脚。始得如此奇绝。看他师资相见。如印印空。更无瑕玷。如印印泥。谁辨得他字义。到这里。道吾舞笏同人会。石巩张弓作者知。如印印水。涅盘心易晓。差别智难明。只如沩山问仰山。马祖出八十四员善知识。几人得大机。几人得大用。仰山云。百丈得大机。黄蘖得大用。自余皆是唱道之师。看他马祖一喝。百丈直得三日耳聋。且道此一喝意作么生。不见适来道。轮王髻中珠。不可轻分付。古人那里肯独自用来。且打葛藤。引相似一二。不见丹霞访庞居士。问灵照云。居士在否。灵照敛手而立。又问居士在否。灵照携篮便行。僧又问灵云。佛未出世时如何。云竖起拂子。又问出世后如何。云亦竖起拂子。又问雪峰。佛未出世时如何。峰竖起拂子。出世后如何。峰抛下拂子。僧礼拜。峰便打。到这里。棒头有眼明如日。要识真金火里看。后来黄蘖才见百丈。丈问巍巍堂堂从甚么处来。蘖云。巍巍堂堂从岭南来。丈云。巍巍堂堂来为何事。蘖云。巍巍堂堂不为别事。一日黄蘗谓百丈云。暂别左右。欲礼拜马祖去。丈云。马祖已迁化了也。蘖云。未审马祖在日。有何言句。丈遂举再参因缘。黄蘖不觉吐舌。但如此参到至玄至妙处。随分举一毫。便盖天盖地。便能拈一茎草。作丈六金身用。将丈六金身。作一茎草用。天下人总不奈你何。古人道。三日耳聋由自可。三圣瞎驴愁杀人。且道作么生会他恁么道。汾阳道。悟去便休。说甚么三日耳聋。石门聪云。若不是三日耳聋。争承当得这一喝。汾阳后来道。我当时恁么道。犹较石门半月程。雪窦拈云。奇怪。诸禅德。如今列其派者甚多。究其源者极少。雪窦拈汾阳石门。总道百丈於喝下大悟。似则似。争奈鱼鲁参差。若是明眼汉。瞒他一点不得。只如马祖道。你已后开两片皮。将何为人。百丈竖起拂子。为复是如虫御木。为复是啐啄同时。殊不知。雪窦一口吞尽。亦乃尽神通妙用。拈出似与人。既拈出他。且毕竟如何出他一只眼。你等诸人。要见三日耳聋么。大冶精金。应无变色。这语句沉却多少人了也。雪窦要出气露一机一境。千古万古扑不破。诸人且莫错会好。

　　第四则崇寿指凳

　　举崇寿指凳子。(只是凳子)云识得凳子。周匝有余。(十方世界外。更有世界在)云门云。识得凳子。天地悬殊。(减得一半)雪窦拈云。泽广藏山。理能伏豹(任大也须从地起。更高争奈有天何)。
　　师云。无味之谈。塞断人口。且道古人为甚么至理之言却不举。却指凳子。诸人且道有什么奇特处。云门道。天地悬殊。怀和尚却道。楠榆木做。秀圆通道。四脚着地。和崇寿一坑埋却。山僧这里不要凳子。只要田地上净洁。所以雪窦拈云。泽广藏山。理能伏豹。雪窦道如此。未审是明他语。点他话。是褒是贬。凡是一拈一提。若是有工夫。自然盖天盖地。

　　第五则永嘉绕锡

　　举永嘉大师到六祖。绕禅床三匝。振锡一下。卓然而立。(鱼行水浊)祖云。夫沙门具三千威仪。八万细行。(大方之家。善收善放)大德从何方而来。生大我慢。(便不屈人)雪窦便喝。乃云。当时若下得这一喝。免得龙头蛇尾。(贼过后张弓)又再举绕禅床三匝。振锡一下。卓然而立。(鸟飞毛落)代六祖云。未到曹溪。与你三十棒了也(也是无风起浪)。
　　永嘉大师。本是讲维摩经座主。因讲维摩经自悟。说得话惊人。因六祖会中。策禅师游三吴。预座随喜。见他讲得。不同寻常座主见解。因讲散。遂诘其心地。所发之言。并同诸祖。策曰。仁者悟心。师是谁耶。受谁印可。觉曰。我听方等维摩经论。并无师承。於维摩经悟佛心宗。无人证据。策曰仁者。威音王已前则得。威音王已后。无师自悟。尽是天然外道。觉曰。愿仁者为我印证。策曰。我乃言轻。有第六祖师在曹溪。四方云集。并是受法之人。觉率策同至曹溪印可。永嘉既至曹溪。见六祖坐次。持锡绕绳床三匝。振锡一下。卓然而立。六祖云。夫沙门具三千威仪。八万细行。大德从何方来。生大我慢。永嘉也好。便道生死事大。无常迅速。六祖本要抛个钩钓永嘉。却倒被永嘉钓将去。两家只管打葛藤。一对一问。千古万古悉皆如此。末后六祖道。如是如是。永嘉便行。祖云。少留一宿。故号为一宿觉。名玄觉。号真觉。雪窦拈古有大手脚。更不引问答。直引他初见六祖语。雪窦拈弄永嘉道。生死事大。无常迅速。且得没交涉。雪窦教永嘉下喝。免见后人指注。且道明什么边事。这一喝似个什么。似置一宝珠向面前。若是有钱人便买将去。当时属你也。宗师家拈古有出群处。却再举六祖道。等绕绳床三匝。振锡一下。卓然而立。好向他道。未到曹溪。已与你三十棒了也。雪窦前头与永嘉出一只眼。这里与六祖出一只眼。且道雪窦意作么生。

　　第六则仰山指雪

　　举仰山指雪狮子云。还有过此色者么。(瞎)云门云。当时便与推倒。(不奈船何。打破戽斗)雪窦拈云。只解推倒。不能扶起(将错就错)。
　　师云。仰山侍奉沩山。前后二十余年。乃去行化。一日归省侍沩山。山问子称善知识。争辨得诸方来者。知有不知有。有师承无师承。是义学是玄学。试说看。仰山云。有个验处。但见诸方僧来。竖起拂子。问伊诸方还说这个。不说这个。这个且置。诸方老宿意作么生。沩山叹曰。此是宗门中牙爪。仰山有如此为人手段。所以一日指雪狮子问云。还有过得此色者么。且道他意在什么处。莫是明一色边事么。且得没交涉。既不明一色边事。又明个什么。所以道。鹭鸶立雪非同色。明月芦花不似他。巴陵鉴和尚。僧问如何是提婆宗。鉴云。银椀里盛雪。雪窦拈拄杖示众云。把断世界。不漏丝毫。还构得也无。所以云门道。直得乾坤大地无丝毫过患。只是转物。不见一色。犹为半提。直得如此。更须知有全提时节。诸上座。翠峰若是全提。尽大地人并须结舌。放一线道。转见不堪。以拄杖一时打散。雪窦悟到这般田地。方可为人。老僧道瞎。诸人作么生会。云门应时应节。但与推倒。用拈仰山意。又被雪窦拈道。他只解推倒。不解扶起。且道雪窦意在什么处。

　　第七则香严垂语

　　举香严垂语云。(作什么)如人上树。(还觉满口含霜么)口衔树枝。(扑落也)手不攀枝。(便有恁么人)脚不踏枝。(奇怪)树下有人问西来意。(阿谁)不对则违他所问。(莫道)若对又丧身失命。(伏惟尚享)正当恁么时。作么生即是。(香严又扑落了也)时有虎头上座出云。上树即不问。未上树请和尚道。(东家人死。西家助哀)香严呵呵大笑。(也是落他绻缋了也)雪窦拈云。树上道即易。树下道即难。(旁出一枝)老僧上树也。致一问来(险)。
　　诸方老汉得个见处。直是千般万计。提起为人。更不囊藏被盖。立个喻。令人易晓。却倒成难晓。何故。为慈悲深厚。令人转生情解。若是慈悲浅。却较些子。只如香严垂语道。若论此事。如人上树。口衔树枝。这个香严老婆心切。只这问。你若才生树上树下。对与不对处。转生义路。堕在常情。卒难透得。若是顶门上具眼的。终不向对与不对处作解会。未举已前先知落处。后学之流。须是透过这关捩子。始可出得身。吐得气。若透不过。坐在这里。名为死汉。有什么用处。你看得底人逈别。便知他落处。香严才垂此语。便有虎头上座出云。上树即不问。未上树请和尚道。香严呵呵大笑。你道香严笑个什么。若知落处。说什么上与不上。若不知落处。也须退步看始得。若是作者。当机便见。若拟议之间。觌面蹉过。或不落二边。对也不是。不对也不是。作么生却得见古人意去。到这里若是具通方底手脚。说甚么树上树下。对与不对。如今山僧在这里。是上树是未上树。是对是不对。雪窦拈香严与虎头相见处。却教人致一问来。还有么。树上道即易。树下道即难。末后又道。老僧上树也。致将一问来。这些子如马前相扑。眨眼便输。雪窦於节角譊讹处。拈出令人见。罗笼不肯住。呼唤不回头底汉。才闻人举。便知全机大用。善能拈提。看雪窦老汉。也不妨奇特。

　　第八则鲁祖吃饭

　　举僧问鲁祖。(这面壁汉钝滞杀人)如何是不言言。(道什么)祖云。你口在什么处。(险)僧云。某甲无口。(撞着)祖云。将什么吃饭。(第二杓恶水来也)僧无语。(可惜许。将成九仞之山不进一篑之土)雪窦拈云。好。劈脊便棒。(也是迟了也)这般汉。开口了合不得。合口了开不得(雪窦却须替这僧吃棒始得)。
　　师云。鲁祖参马大师。住池州鲁祖山。凡见僧来便面壁。直下省要。只是难构。南泉闻云。我寻常向人道。向佛未出世时承当。尚不得一个半个。他恁么驴来去。一日南泉到来。抚师背一下。师云谁。泉云普愿。师云如何。泉云。也是寻常。祖云。得恁么多口。僧问。如何是双林树。祖云。有相身中无相身。僧云。如何是有相身中无相身。祖云。金香炉下铁昆仑。又问如何是学人着力处。祖云。春来草自青。僧云。如何是不着力处。祖云。山崩石头落。平川烧火行。鲁祖如此为人。诸公作么生会。试参详看。所以古人道。欲得亲切。莫将问来问。这僧致个问端。鲁祖便如此答。这僧如此进一转语。不妨奇特。争奈鲁祖是作家炉韛。有大手段底。也出他不得。后来雪窦傍不肯。便云。好劈脊便打。大众好去这里代这僧一转语。免见雪窦恁么道。若是具眼脑汉。终不向言语里作活计。

　　第九则雪峰古涧

　　举僧问雪峰。古涧寒泉时如何。(戴得将来)峰云。瞪目不见底。(老婆心切)僧云。饮者如何。(正是降尊就[(白-日+田)/廾])峰云。不从口入。(从什么处入)僧举似赵州。(也须是这僧始得)州云。不可从鼻孔里入。(也须是这老汉始得)僧却问赵州。古涧寒泉时如何。(放过即不可)州云苦。(不妨难为咬嚼)僧云。饮者如何。(更不再活)州云死。(灼然)雪峰闻举云。赵州古佛。从此不答话。(也是什么心行)雪窦拈云。众中总道雪峰不出这僧问头。所以赵州不肯。(多少人作者语话)如斯话会。深屈古人。(灼然)雪窦即不然。(看雪窦有甚么长处)斩钉截铁。本分宗师。(分作两边)就下平高。难为作者(雪窦也出赵州绻缋不得)。
　　师云。雪窦拈来也是好心。也是不好心。何故。一手抬。一手搦。僧问雪峰。古涧寒泉时如何。峰云。瞪目不见底。僧云。饮者如何。峰云。不从口入。后人只管用作不答话会。作恁么去就。驴年梦见。汾阳谓之借事明己。古涧寒泉时如何。瞪目不见底。此明他脚跟下事。雪峰是一千五百人善知识。依前用他问处答道。瞪目不见底。为他问道脚跟下事。似古涧寒泉相似。这老汉不妨亲切。古人道。问在答处。答在问处。不见僧问云门。佛法如水中月是否。门云。清波无透路。且道是同是别。如今人只随语生解。殊不知。赵州与雪峰相见。州云。不可从鼻孔里入。雪峰云。赵州古佛。从此不答话。已是与他相见。且道这里意是如何。须是打破面前漆桶。始可入作。后人不善来风。走向赵州语下作活计。到这里若是通方汉。必知此二尊宿落处。雪峰云。赵州古佛。从此不答话。此一句语。如金如玉难酬其价。雪峰虽答者僧话。终不去语句里作系驴橛。后人多少错会。妄去中间穿凿。殊不知本宗猷。此事若只在言句上。便不深屈古人。所谓玉女已归霄汉去。呆郎犹在火炉边。雪窦道。众中总道雪峰答他话。便成就下平高。难为作者。又是错会。吃雪窦毒药了也。此意与法眼话作两橛一般。只为他一手抬一手搦。只如赵州勘婆子。且道是勘破不勘破。且道雪峰是答他话不答他话。真如喆。拈赵州勘婆子话道。天下衲僧只知问路老婆。要且不知脚下泥深。若非赵州老人。争显功高汗马。只如雪窦道。如斯话会。深屈古人。且道是屈是不屈。怀和尚道。作么生会不答话底道理。赞叹赵州即不无。还知赵州一片玉瑕生么。若点检得出。相如不诳於秦王。雪窦分明拈了也。而今人却不去见赵州雪峰。却走去咬雪窦语句。去语脉上走。不知他雪窦一手抬一手搦。且道阿谁是斩钉截铁本分宗师。阿谁是就下平高难为作者。到这老直饶辨得去。也只是语脉上走。

　　第十则西堂烂却

　　举僧问西堂。有问有答。宾主历然。无问无答时如何。(师低头作应声)西堂云。怕烂却那。(也是草里汉)又问长庆。有问有答宾主历然。无问无答时如何。(也不得放过)庆云。相逢尽道休官去。林下何曾见一人。(也善东瞥西瞥)雪窦拈云。何不与本分草料(且道作么生是本分草料)。
　　师云。不堕心机意想。如何得平稳去。古人道。欲得亲切。莫将问来问。何故。问即似偷人物了。更云我去彼中。偷得甚物来。乃在这里。贼赃已露。这僧致个问端一似如此。却将去问西堂和尚云。有问有答。宾主历然。无问无答时如何。堂云。怕烂却那。古人太煞慈悲。有时孤峰顶上垂手。有时荒草里横身。他道怕烂却那。奇特不妨亲切。这僧却更去问长庆。庆云。相逢尽道休官去。林下何曾见一人。这僧分明去问。是有问有答了。更说什么如何若何。惹得长庆恁么道。又且得不辜负他来问处。雪窦拈云。何不与本分草料。也是骑贼马赶贼。

　　第十一则钦山竖拳

　　举钦山一日上堂。竖起拳头又开云。开即为掌。五指参差。(打入葛藤窝窟去也)复握拳云。如今为拳。必无高下。(也是灵龟曳尾)还有商量也无。(合取狗口)一僧出众竖起拳头。(弄泥团汉。有甚么限)山云。你只是个无开合汉。(也好与三十棒)雪窦拈云。雪窦即不然。(也随后打入葛藤去也)乃竖拳云。握则为拳有高有下。(捩转鼻孔)复开云。开则成掌。无党无偏。(争知转却了也)且道放开为人好。把定为人好。(总不好)开也造车。握也合辙。(已在鬼窟里作活计了也)若谓闭门造车。出门合辙。(也是阇黎见解)我也知你鬼窟里作活计(打云自领出也)。
　　师云。看他古人如此老婆心切。千方百计。举扬显示个一段大事。令人易见。中间也有用作示众。用作借事明物。也有悟去者。雪窦因风吹火。用力不多。乃竖起拳头云。握则为拳。有高有下。复开云。开则成掌。无党无偏。且道放开为人好。把定为人好。开也造车。握也合辙。若谓闭门造车。出门合辙。我也知你向鬼窟里作活计。古人为此事如是故。故如此。且道是如何。古人同条生则是一。为什么却如此不同。诸人无事试翻覆参详看。是什么道理。若是个汉。一觑便知。其或拟议。便隔千山万水。了没交涉也。

　　第十二则睦州苕帚

　　举僧问睦州。高揖释迦。不拜弥勒时如何。(有恁么茆广汉)州云。昨日有人问。赶出院了也。(已是第二头)僧云。和尚怕某甲不实。(怕死禅和如麻如粟)州云。拄杖不在。苕帚柄聊与三十。(拳头也得。便打)雪窦拈云。睦州只有受璧之心。且无割城之意(旁观者哂)。
　　师云。且道这僧过在甚么处。岂不见石头问让和尚。不求诸圣。不重己灵时如何。让云。子问太高生。何不向下问将来。头云。宁可永劫沉轮。不求诸圣解脱。乂僧问洞山。文殊普贤来参时如何。山云。趁向水牯牛里队去。僧云。和尚入地狱如箭射。山云。全赖子力。这僧不是寻常底禅和。却云怕某甲不实。是则是。直饶浪击千寻。争奈龙王不顾。睦州道。拄杖不在。苕帚柄聊与三十。且道是压良为贱。莫是倚势欺人。切忌错会好。削去是非得失。情解计较。令净裸裸。赤洒洒。自然正见现前。得大自在。古人道。合恁么时。早是错了也。雪窦傍相一拶甚好。拈即许你拈。会即不许你会。何故。睦州只有受璧之心。且无割城之意。往往真个道。睦州只有受璧之心。正落在雪窦绻缋窠窟里。战国时。秦强赵弱。而赵有连城之璧。秦王闻之。许以十五城易之。赵乃遣蔺相如送璧至秦。秦王但受其璧。竟无割城之意。相如乃以计夺还於赵也。诸人且道。什么处是睦州只有受璧之心处。且甚处是无割城之意处也须各人着些精彩始得。

　　第十三则枣树汉国

　　举枣树问僧近离甚处。(常程)僧云汉国。(也是)树云。汉国天子还重佛法也无。(头角生也)僧云苦哉。赖值问着某甲。(触着便作屎臭气)问着别人则祸生。(似则似。只恐龙头蛇尾)树云。作什么。(也要问过)僧云。人尚不见有。何佛法可重。(已是祸门)树云。阇黎受戒来多少时。(可惜许。拖泥带水)僧云二十夏。(忘前失后)树云。大好不见有人。便打。(郎当葛藤愁杀人)雪窦拈云。这僧棒即吃。要且去不再来。(旁不甘)枣树令虽行。争奈无风起浪(便打云。也有风浪。洪波浩渺。白浪滔天)。
　　枣树和尚。五代时。在湖南界上。刘王名俨。居广南。僭为汉国。这僧从彼中来。古人出一丛林。入一保社。全以此事为念。不似今人。只管打閧过日。遇人问着。殊不辨端倪。面赫赤地。无言可对。盖谓无蕴藉底工夫也。宗师家。见僧便问便勘。看他是个汉。别机宜。辨宾主。一问便知落处。这僧枣树见来。似有衲僧气息。便问近离甚么处。僧云汉国。树云。汉国天子还重佛法也无。僧云苦哉。赖值问着某甲。问着别人则祸生也。枣树是作家宗师。也不忙。却道作个甚么。僧云。人尚不见。有何佛法可重。这僧担一担禅来。枣树当时若便打。免见雪窦点检。也好老婆心切。却问阇黎受戒来多少时。这懵懂汉。却云二十夏。枣树云。大好不见有人。捉他空处便打。是则是。犯手伤锋了也。云门勘僧。极是手亲眼辨。一日问僧你是甚处人。僧云新罗人。门云。你将什么过海。僧云。草贼大败。门云。你为什么在我手里。僧云恰是。门云。一任[跳-兆+孛]跳。又北禅问僧近离什处。僧云资福。北禅云。福将何资。僧云。两重公案。禅云。为什么在我手里。僧云。一任和尚收取。禅便休去。看他古人句中辨别。临时折倒。始为勘僧。只如枣树问僧近离甚处。僧云汉国。树云。汉国天子还重佛法也无。僧云苦哉。赖值问着某甲。若问着别人即祸生也。树云。作什么。僧云。人尚不见。有何佛法可重。树云。阇黎受戒来多少时。僧云二十夏。树云。大好不见有人。便打。所以雪窦拈云。这僧棒虽吃了。要且去不再来。虽然打了。这僧却不瞥地。当时莫伤锋犯手。他若省去。无你撼动处。古人有三度吃。六十棒者。且道他意作么生。雪窦云。这僧恁么唤。也唤不回头来。且道他意作么生。枣树令虽行。且道作么生是无风起浪处。具眼衲僧。试去辩别看。

　　第十四则赵州偷笋

　　举赵州问婆子什么处去。(撞着誵头汉)婆云。偷赵州笋去。(据虎头也不为分外。又云。也是本分捋虎须)州云。忽遇赵州又作么生。(险)婆便掌。(好打)州便休。(莫道赵州休去。也有陷虎之机)雪窦拈云。好掌。更与两掌也无勘处。(扶强不扶弱。党理不党亲)。
　　师云。这婆子本为尼。因会昌沙汰。更不复作尼。只是参得好。这个公案诸人无事也好着眼参详看。而今众中有一般禅和家。须待长老入室小参。方可做些子工夫。不然终日业识茫茫。游州猎县。趁温暖处去却。也趁口快说禅。殊不知。当面蹉过多少好事了也。不见岩头示众道。若是得底人。只守闲闲地。如水上按葫芦相似。触着便转。按着便动。赵州古佛。便是恁么人。这老汉幸自无事。却为他时时有生机处。便要垂手问这婆子。婆子既知是赵州。且道觌面为什么却道偷赵州笋去。州云。忽遇赵州时如何。婆子便掌。也是这老汉。惹得婆子与他手脚。他便休去。且道赵州是个什么道理。五祖先师拈云。赵州休去。不知众中作么生商量。老僧也要露个消息。贵要众人共知。婆子虽行正令。一生不了。赵州被打两掌。咬断牙关。可谓婆子去国一身轻似叶。赵州高名千古重如山。但凡拈古。须似这般手段。见透古人意。方可拈掇他。若不如此。便泥里洗土块。雪窦为他作得这般工夫。见得透前后。便云好掌。更与两掌也无勘处。且道雪窦意在什么处。当时作得个甚么道理。勘得这婆子去。诸人照顾。切忌着掌。

　　第十五则保寿开堂

　　举保寿开堂。三圣推出一僧。(万人众前。不得不恁么)寿便打。(据令而行)圣云。恁么为人。非但瞎却这僧眼。亦瞎却镇州一城人眼去在。(临济犹在)寿便归方丈。(两个弄泥团汉)雪窦拈云。保寿三圣。虽发明临济正法眼藏。(那里得这个消息来)要且只解无佛处称尊。(讨什么椀)当时这僧若是个汉。才被推出。便与掀倒禅床。(便打)直饶保寿全大机用。也较三千里(你已在万里崖州)。
　　第二代保寿参前保寿。令参父母未生已前。如何是你本来面目。如此数年。不能省悟。一日别保寿行脚去。寿云。汝且住当有证入。令作街坊。忽於闹市中见二人相争。一人劝云。你辈得如此无面目。寿於言下大悟。后前保寿迁化。祝三圣云。且令作山主。住十年始得开堂。后三圣作请主令开堂。开堂日。三圣推出一僧。保寿便打。且道他古人意在什么处。三圣云。恁么为人。瞎却镇州一城人眼去在。此处又作么生。禅和家。也须子细试去体究看。莫是保寿不会便归方丈么。是何道理。看他悟底人。爪牙逈自不同。后来僧问万里无片云时如何。寿云。青天也须吃棒。临济迁化。三圣作院生。济云。吾灭后不得灭却吾正法眼藏。圣云。谁敢灭却和尚正法藏眼。济云。忽有人问汝。作么生祇对。三圣便喝。济云。谁知我正法眼藏。到这瞎驴边灭却。后僧举此语请益风穴。穴云。密付将终。全主即灭。复云。只如三圣一喝又作么生。穴云。可谓入室之真子。不同门外之游人。临济一宗。风穴亲承。不同小小。后来南禅师道。百丈耳聋犹自可。三圣瞎驴愁杀人。看他从上宗风。岂是规模闻听得来。须是桶底子脱相似。大用现前。始有如此作略。雪窦自蜀出峡。先见北塔。一住十年。已有深证。离北塔。到大龙会中。作知客亦多时。大龙一日上堂。师出问。语者默者不是。非语非默更非。总是总不是拈却。大用现前。时人知有。未审大龙如何。龙云。子有如是见解。师云。这老汉瓦解冰消。龙云。放你三十棒。师礼拜归众。龙却唤适来问话底僧。师便出。龙云。老僧因什么瓦解冰消。师云。转见败阙。龙作色云。叵耐叵耐。师休去。雪窦后行脚到南岳。举似雅和尚。雅云。大龙何不与本分草料。师云。和尚更须行脚。后大龙小师。在浙中相见。谓曰。何不与先师烧香。雪窦云。昔僧问先师。色身败坏。如何是坚固法身。先师云。山花开似锦。涧水湛如蓝。我诵此因缘。报他恩了也。后到洞山聪和尚处。又参大愚芝。芝嗣汾阳昭。云峰悦承嗣芝。悦与雪窦游从最久。久参临济正法眼藏宗旨。雪窦最得芝和尚提诲。所以雪窦会临济宗风。云峰悦知雪窦不嗣芝。一日与游山特去勘他。问云。入荒田不拣。信手拈来草。触目未尝无。临机何不道。雪窦拈起一茎禾示之。悦不肯云。梦也未梦见在。雪窦云。你不肯即休。雪窦知临济下宗风。所以如此。拈因这缘道。保寿三圣。虽发明临济正法眼藏。要且只解无佛处称尊。当时这僧若是个汉。才被推出。便与推倒禅床。直饶保寿全机大用。也较三千里。敢问诸人。只如保寿打这僧。是全机不是全机。只如雪窦道。这僧当时若是个汉。才被推出。便与掀倒禅床。当时若便掀倒禅床。被保寿劈脊便棒时又作么生。到这里须是顶门具眼。方可见得他。若未能如此。也须退步体究看。是个什么道理。

　　第十六则无业妄想

　　举僧问无业国师。如何是佛。(可[日*煞]新鲜)国师云。莫妄想。(苍天苍天)雪窦拈云。塞却鼻孔。(知他死来多少时也)僧又问如何是佛。(第二重公案)国师云。即心是佛。(满口含霜)雪窦拈云。拄却舌头(哑那)。
　　无业国师。商州上洛人。母闻空中曰。寄居得否。觉乃有娠。生而有光满室。出家后讲经律。并涅盘般若等论。及见马祖。祖器之。乃问巍巍堂堂其中无佛。师於是问曰。三乘等学。某粗知其旨。常闻禅门即心是佛。实未能晓。祖云。即今未晓底心即是佛。更无别佛。又问如何是祖师密传底心印。祖云。大德正闹在。且去别时来。师才出。祖召大德。师回首。祖云。是什么。师便顿悟。乃礼拜。祖云。跺跟阿师。礼拜作什么。云居锡云。什么处是汾州正闹处。后来答话。只云莫妄想。如此者二十年。一日院主云。和尚休得也未。他即云院主。主应之。他云这回休得也未。直至死。亦只云休得也未。若道禅真个有一句教人端的参。如问佛问祖只一般。答何故一百个。答做一百般。只这无业老汉。也大漏逗。雪窦下一句语。极有作略。如何是佛。他云莫妄想。雪窦云。塞却鼻孔。如何是佛。云即心是佛。雪窦云。拄却舌头。正当恁么时。舌头又拄却。鼻孔又塞却。还有转身吐气处也无。便打。

　　第十七则德山作么

　　举僧问德山。从上诸圣向什么处去。(何不与本分草料)山云。作么作么。(赚杀一船人)僧云。敕点飞龙马。跛鳖出头来。(已是落他绻缋了也)山便休去。(此机最毒)至来日山出浴。其僧过茶与山。山抚僧背一下。(且道他意作么生)僧云。这老汉方始瞥地。(前箭犹轻后箭深)雪窦拈云。然精金百炼。须要本分钳锤。(错下名言)德山既以己方人。这僧还同受屈。(一状领过)以拄杖一画云。适来公案且置。(看雪窦有什么伎俩)从上诸圣向什么处去。(或有个掀倒禅床。又作么生)大众拟议。雪窦一时打趁(打云。你替大众吃)。
　　师云。德山寻常打风打雨。为什却不打这僧。且道这僧如何。可谓三级浪高鱼化龙。痴人犹戽夜塘水。你道这老汉肯做这般去就么。这僧却道。敕点飞龙马。跛鳖出头来。这里合打。且道为什么德山不打。便休去。是以杀人不用刀。这个全无伤锋犯手处。若是活汉方可见得。若不是顶门具眼底。直下卒难摸索。至来日山出浴。其僧过茶与山。山抚僧背一下。这僧孟八郎。却道。这老汉方始瞥地。直饶浪击千寻。争奈龙王不顾。雪窦是作家钳锤。大凡拈古。须平将秤称斗量了。然后批判。他虽恁么拈。不许人恁么会。雪窦拈道。精金百炼。须要本分钳锤。只如德山前头也休去。后头也休去。未审作么生是精金百炼。德山真是恶手脚。见这僧不是受钳锤底人。所以休去。雪窦云。德山既以己方人。这僧还同受屈。德山如戴角大虫。何故。却以己方人。且道此意作么生。若是具眼者。必不可言句上走。雪窦以拄杖一画云。适来公案且置。他为什么却拈放一边。却道从上诸圣向什么处去也。大众拟议。一时打趁。到这里合作么生商量。看诸人皮下还有血么。

　　第十八则保福签瓜

　　举保福签瓜次。(幸自无事)太原孚上座到来。(筑着磕着)福云。道得与你瓜吃。(无风起浪作什么)孚云把将来(平地上陷人)福度一片瓜与孚。(岂是好心)孚接得便去。(递相钝滞)雪窦拈云。虽是死蛇。解弄也活。(瞥尔承当。已没交涉)谁是好手。试请辨看(打云。你辨不出。还我瓜来)。
　　太原孚上座。本是讲经僧。后因一禅客激之。遂悟心要。便云。我从今已去。更不将父母所生鼻头扭捏也。因游径山佛殿前立。僧问曾游五台么。孚云曾游。僧云。还见文殊么。孚云见。僧云。向什么处见。孚云。向径山佛殿前见。雪峰闻此语喜云。作家禅客。怎生得入岭来。后到雪峰。峰领众接至上堂。孚一觑。雪峰便下座。孚参堂去。后老宿拈云。大小雪峰。被孚上座一觑。直得高竖降旗。后来在雪峰会中作知客。与玄沙辈箭锋相拄。如大虫插翅相似。只如他一觑。雪峰自有个道理。这签瓜话。只是无缝罅。只是疑人。保福云。道得与你瓜吃。孚云。把将来。若是识端倪底人。见他一似两阵相交。彼此互相好手。各无伤损。不见底人。未免胡乱指注。唤作禅道。不然唤作无事。一时去念言念语。生情解转打不着。离却此令又作么生。古人道。透关一句。直下孤危。只露目前些子。教你见得便识将去。不识辄莫疑着。这个是向上人行履。所以道。同道者方知此公案。雪窦拈得天然好。虽是死蛇。解弄也活。如今还有弄得活底么。若构得了。便许独步寰中七穿八穴。若也未会。一任把定死蛇头。

　　第十九则南泉示众

　　举南泉示众云。道非物外。物外非道。(刺孔笼里出头来)赵州出问。如何是物外道。(将谓胡须赤。更有赤须胡)泉便打。(不放过也是本分)州云。和尚莫打某甲。向后错打人去在。(今日打着一个)泉云。龙蛇易辨。衲子难谩。(杀人不用刀)雪窦拈云。赵州如龙无角。似蛇有足。(也须恁么始得)当时不管尽法无民。直须吃棒了趁出(未免令行一半。若要尽令而行。诸公一时吃棒始得)。
　　南泉赵州。一出一入。互相唱和。缁素则有得失。着着无出身处。但去意不到处。正好急着眼看。是什么道理。南泉示众云。道非物外。物外非道。赵州这老汉有拨转路头处。更具通方底眼。便出众问。如何是物外道。惹得这老汉僧打。却云莫打某甲。已后错打人去在。南泉把不定。随后却向伊道。龙蛇易辨。衲子难谩。且道他意作么生。须是通方衲子。方可见得二老汉落处。南泉一日上堂。赵州便问。明头合。暗头合。泉便归方丈。赵州便下堂州云。这老汉被我一问。直得无言可对。堂中首座云。莫道和尚无语。只是上座不会。州便打首座云。这棒合是堂头和尚吃。看他父子一机一境。如两镜相照相似。而今人将妄想意识去测度。争得知他落处。如雪窦拈道。赵州如龙无角。似蛇有足。当时不管尽法无民。直须吃棒了趁出。当时即且置。只如今作么生。良久云。放过一着。

　　第二十则马祖图相

　　举僧来参马大师。师画一圆相云。入也打。不入也打。(从上爪牙)僧便入。(却是个灵利衲子)师便打。(也不得放过)僧云。和尚打某甲不得。(逆水之波经几回)师靠却拄杖休去。(如击石火。似闪电光。可惜许。有头无尾)雪窦拈云。二俱不了。(许他雪窦具眼)和尚打某甲不得。靠却拄杖。拟议不来。劈脊便打(打云只为靠却拄杖休去。惹得雪窦许多葛藤)。
　　马祖大师见僧来参。便画一圆相云。入也打。不入也打。且道此意如何。这僧却是个作家便入。祖便打。他却难容。便道和尚打某甲不得。这老汉知他是本色衲僧。便恁么休去。招得雪窦点检道。二俱不了。只如此便下座。却较些子。末后更道。拟议不来。劈脊便棒。只如雪窦恁么道。已是灵龟曳尾。

　　第二十一则兴化罚钱

　　举兴化问克宾维那。(祸事)你不久为唱道之师。(莫教坏人家男女)宾云。不入这保社。(好彩这汉皮下有血)化云。会来不入。不会不入。(不免惹绊)宾云没交涉。(以剑便挥)化便打云。克宾维那。法战不胜。罚钱五贯。充设饡饭。(据令而行。不为分外)至来日斋时。兴化自白椎云。克宾维那。法战不胜。不得吃饭。即便赶出院。(也不为分外)雪窦拈云。克宾要承嗣兴化。罚钱出院且置。(旁观者不肯)却须索取这一顿棒始得。(打云。棒既吃了作么生索)且问诸人。棒既吃了。作么生索。雪窦要断不平之事。今夜与克宾维那雪屈。以拄杖一时打散(刺孔笼里相扑)。
　　大凡临济下儿孙。须明此一段大事始得。这公案须是透得净尽方见。才若拟议。碍塞杀人。只如兴化问克宾维那道。你不久为唱道之师。宾云。不入这保社。化云。会来不入。不会不入。宾云。没交涉。化便打云。克宾维那。法战不胜。罚钱五贯设饡饭。这汉讶郎当地。也与他出钱。来日斋时。兴化自白椎云。克宾维那。法战不胜。不得吃饭。即便赶出。这汉讶郎当地。也与他出院。若要扶竖临济正法眼藏。也须是明取这一则公案。始较些子。人多下喝下。拍生情解。我恁么说话。也是漏泄天机了也。到这里作么生会。也须是他父子相投。言气符合。方始见得他克宾维那。为他不与常人一般。才作情解。便落在世谛流布。只为透不得。堕在尘缘中。不识向上人行履处。要须是蹈着向上关捩子。自然到他古人自在安乐处。所以道。你若行时我便坐。你若坐时我便行。你若作宾。我须作主。你若作主。我须作宾。所以互相建立。若作情解。卒摸索不着。亦似临济迁化谓三圣道。吾去后不得灭吾正法眼藏。圣云。谁敢灭却和尚正法眼藏。济云。或有人问你。作么生举。圣便喝。济云。谁知吾正法眼藏。向这瞎驴边灭却。看他如此。那里有情解得失来。只如兴化向克宾维那道。你是会来不入。不会不入。克宾道没交涉。且道他意作么生。后人情解道。当初但下一喝。或云。以坐具便摵。自然不着出院。只管议论将去。有什么交涉。后来住院开堂。承嗣兴化。盖谓他踏着向上关捩子。所谓见与师齐。减师半德。见过於师。方堪传受。那里似如今人。在情想中分得分失来。不见兴化。一日有同参来。才相见。化便喝。僧亦喝。化又喝。僧又喝。化拈拄杖。僧又喝。化便打云。看这汉犹强作主宰在。直打出法堂。侍者至晚却问。适来这僧有甚言句触忤和尚。化云。他有权有实。有照有用。我将手去他面前探两匝。他却不知。似这般汉不打。更待何时。兴化一日示众云。若是作家战将。便请单刀直入。更莫如何若何。时有旻德长老。出众礼拜起便喝。化亦喝。德又喝。化又喝。德便礼拜归众。兴化云。旻德今夜却较兴化二十棒。何故。为他旻德会这一喝。且不是喝。到这里。看他宗风作略手段。须是他屋里人。方可会得。会得了也。只易得他药头空些子透见。雪窦道。克宾维那要承嗣兴化。只这一句。便见得雪窦会得忒好。若不彻骨彻髓。深入虏庭。焉能知得这些子难处。雪窦拈得情也尽。见也除。雪窦但知只拈话便了克宾。知他得几年。为什么雪窦却道。今夜与克宾维那雪屈。却以拄杖一时赶散。大众。且道他毕竟作么生(险)。

　　第二十二则长庆淘金

　　举僧问长庆。众手淘金谁是得者。(无手人得)庆云。有伎俩者得。(已是第二头)僧云。学人还得也无。(孟八郎作么)庆云。大远在。(不妨减人光彩)雪窦拈代云。这僧当时便喝。(贼过后张弓)复云。有伎俩者得。一手分付。(减师半德)有伎俩者不得。两手分付。(方堪传受)学人还得也无。苍天苍天(一坑埋却便打)。
　　长庆棱道者。平生参请。直是将死生着在额头上。坐破七个蒲团。岂似今日。如存若忘。初参灵云。便问。如何是佛法大意。灵云道。驴事未了。马事到来。后举似雪峰。峰云。汝岂不是苏州人。庆云。某甲岂不知是苏州人。雪峰举似玄沙。沙云。恐他因缘不在和尚处。教伊下来。某向他说。庆到玄沙处举前话。沙云。你是棱道者。作么生不会。棱云。不知。灵云与么道。意作么生。沙云。只是棱道者不用外觅。棱云。和尚作么生与么说某名不可不识。乞和尚说道理。沙云。你是两浙人。我是福州人。作么生不会。棱云。实不会。乞和尚说破。沙云。我岂不是向你说也。棱云。某甲特地来乞和尚为说。莫与么相弄。沙云。你闻鼓声也无。棱云。某不可不识鼓声也。沙云。若闻鼓声只是你。棱云不会。沙云。且吃粥去便上来。棱吃粥。粥了便上云。乞和尚说破。沙云。不是吃粥了也。棱云。乞和尚说破。莫相弄。某甲且辞归去。沙云。你来时从那里路来。棱云。大目路来。沙云。你去也从大目路去。作么生说相弄。后於雪峰。一日卷帘大悟。有颂云。也大差。也大差。卷起帘来见天下。有人问我解何宗。拈起拂子蓦口打。后来示众道。撞着道伴交肩过。一生参学事毕。大凡参请。须要抵死谩生。用做一件事顿在面前。忽然似长庆恁么桶底脱去。也不妨快活。须是舍长久工夫始得相应。一日僧问。羚羊未挂角时如何。庆云。草里汉。挂角后如何。庆云。乱叫唤。看他得底人。自然用处七纵八横。这僧致个问头也有气息。却问长庆。众手淘金。谁是得者。众中谓之借事问。庆云。有伎俩者得。雪窦便出一只眼道。有伎俩者不得。这瞌睡汉更道。某甲还得也无。雪窦道。苍天苍天。且道他意落在甚处。三日后看。

　　第二十三则大梅无意

　　举僧问大梅。如何是祖师西来意。(可[日*煞]新鲜)梅云。西来无意。(赚杀一船人)僧举似盐官。官云。一个棺木。两个死汉。(是贼识贼)玄沙闻举云。盐官是作家。(也是火里人)雪窦云。三个也得(如麻似粟。成群作队)。
　　师云。虽然如是。雪窦也是普州人送贼。举僧问人人有个观音。如何是和尚观音。(云云)古镜话亦然。西来无意。有底云无见无闻。又云一切皆无。若作恁么见解。一时坏了。你既道无。又用参请作什么。殊不知古人一期问答。应病与药截断葛藤。后人只管狂狗逐块。盐官恁么道。且不是无意。通方作者。共相证明。玄沙雪窦。不言而喻。

　　第二十四则临济蒿枝

　　举临济示众云。我於先师处。三度吃六十棒。如蒿枝子拂相似。(贫儿思旧债)如今更思一顿棒吃。谁为下手。(打云。已吃了也)僧出众云。某甲下手。(莫茆广)济拈棒与。(棒头有眼)僧拟接。济便打。(果然。何故。忠人无信)雪窦拈云。临济放去较危。收来太速(不得不恁么。不恁么时如何。棒下无生忍。临机不见师)。
　　师云。临济在黄蘖会里三年。行业纯一。首座叹曰。虽是后生与众有异。首座问上座在此多少时。(云云)黄蘖曰。不得别处去。汝向高安滩头大愚处去。(云云)大愚托开云。汝师黄蘖非干我事。一日普请锄地。济见黄蘖拄镢而立。蘖曰。这汉困那。(云云)蘖打维那。济连镢曰。诸方火葬。我这里一时活埋。到这里。且道与六十棒相见时如何。还知他本分作家么。临济从此一喝起来。如今向剑刃上求人。今人却换作移唤。他有什么气息。临济沩山处见仰山云。我欲向北去建立黄蘖宗旨。仰山云。若到彼中。有二人辅佐你。只是有头无尾。济到河北住一小院。普化克符先在彼中。济谓二人曰。我欲於此建立黄蘖宗旨。汝且须成褫我。二人珍重便下去。次日普化上堂问云。和尚前日说什么。济便打。又一日克符上来问。和尚打普化作什么。济亦打。至晚小参示众云。有时夺人不夺境。有时夺境不夺人。有时人境俱夺。有时人境俱不夺。克符出众便问。如何是夺人不夺境。济云。煦日发生铺地锦。婴儿垂发白如丝。如何是夺境不夺人。济云。王令已行天下徧。将军塞外绝烟尘。如何是人境俱夺。济云。并汾绝信。独处一方。如何是人境俱不夺。济云。王居宝殿。野老讴歌。符礼拜。济便打。临济宗风。从来捋虎须。致使后代儿孙。爪牙卓朔地。他一日示众云。我於先师处。三度吃六十棒。如蒿枝子拂相似。如今更思一顿棒吃。谁为下手。须得个茆广汉。大胆出来。拟议之间。济便打。雪窦拈来眼亲便见云。放去较危。收来太速。

　　第二十五则师祖珠藏

　　举师祖问南泉。摩尼珠人不识。如来藏里亲收得。如何是如来藏。(放下着)泉云。王老师与你往来者是藏。(打葛藤作什么)雪窦云。草里汉。(有些子)祖云。不往来者。(两重公案)泉云。亦是藏。(有什么共语处)雪窦云。雪上加霜。(灼然)祖云。如何是珠。(打云。是什么)雪窦云险。(着了也)百尺竿头作伎俩。不是好手。这里着得个眼。宾主互换。便能深入虎穴。(且道具什么眼。直得宾主互换。想阇黎作这般手脚不得)或不恁么。纵饶师祖悟去。也是龙头蛇尾汉(说什么龙头蛇尾。更好与三十棒。何故。为他只恁么。不能不恁么)。
　　师云。获珠吟。拥之令聚而不聚。拨之令散而不散。侧耳欲闻而不闻。瞪目观之而不见。又有者道。南泉老婆心切。古人到这无心境界。恁么道也得。不恁么道也得。识取钩头意。莫认定盘星。草里汉。雪上加霜。雪窦这两橛。且不得随语生解会。师祖问如何是珠。泉召师祖。师祖应诺。泉云出去。祖便悟。雪窦云险。若要亲切。须着个眼看。主宾互换。临机独用。同得同证。有转变出身处始得。举清八路问罗山。仰山插锹叉手意旨如何。山云。清尚座。你还曾梦见仰山么。

　　第二十六则镜清问僧

　　举镜清问僧。赵州吃茶去。你作么生会。(明珠不合弹雀儿)僧便出去。(似则似。是则不是)清云邯郸学唐步。(一手抬。一手搦)雪窦拈云。这僧不是邯郸人。为什么学唐步。(扶强不扶弱)若辨得出。与你吃茶(且喜没交涉)。
　　师云。邯郸乃是赵国。其人善行。宋人往学之不成。唐捐其功。(云云)故云。邯郸学步。匍匐而归。(云云)雪窦错会庄子意。(云云)不免将错就错。南禅师颂云。相逢相问知来历。(云云)雪窦大意。只拈他二人相见处。

　　第二十七则云门法身

　　举僧问云门。如何是法身向上事。(天下衲僧疑着)门云。向上与汝道即不难。作么生会法身。(惯得其便)僧云。请和尚鉴。(看)门云。鉴即且置。作么生会法身。(第二阵施旗枪来也)僧云。恁么恁么。(分疎不下)门云。这个是长连床上学得底。我且问你法身还吃饭么。(忒[日*煞]无佛法身心。若是我当时只向他道草贼大败便走)僧无语。(这汉饱吃了饭。却作这般去就)雪窦拈云。将成九仞之山。不进一篑之土。(山僧适来也道了也)过在什么处(打云。只是吃饭汉)。
　　师云。僧问仰山。法身还解说法也无。仰山推枕子话。(云云)沩山闻云。寂子用剑刃上事。又举陈操尚书问衲僧本分事。(云云)请和尚鉴。这僧不妨奇特。争奈云门是作家。向虎口里横身。恁么恁么。更僻在闲处。便见者草贼大败。雪窦恁么拈。人道什么。

　　第二十八则三圣金鳞

　　举三圣问雪峰。透网金鳞以何为食。(担枷过状。自己也不知)峰云。待汝出网来即向汝道。(钝滞杀人)圣云。一千五百人善知识。话头也不识。(一任[跳-兆+孛]跳)峰云。老僧住持事繁。(时人尽道雪峰有陷虎之机。要且不然)雪窦云。可惜放过。好与三十棒。这棒一棒也饶不得。(为什么如此)直是罕遇作家(便打。你也未是作家)。
　　师云。问透网金鳞以何为食。若是担板汉。决定向食处作活计。作家宗师。不妨奇特。待汝出网来即向汝道。且道是曾出网来。不曾出网来。圣云。一千五百人善知识。(云云)此语也毒。雪窦犹自道未在。好与三十棒。其意要显本分草料。向雪峰头上行。诸人若要转变自在处么。不然辜负雪峰。雪窦便打。是有过是无过。你若辨得出。拄杖子属你。

　　第二十九则伏牛驰书

　　举伏牛为马祖驰书到国师处。师问马祖有何言句示人。(当时便喝。免见葛藤)牛云。即心即佛。(苍天苍天)国师云。是什么话。(灼然不放过)良久再问。更有什么言句。(好便与一喝)牛云。不是心。不是佛。不是物。(漏逗不少)国师云。犹较些子。(也只是随邪逐恶)雪窦代云。当时便喝。(已是第二重公案)牛却问和尚此间如何(也好)国师云。三点如流水。曲似刈禾鎌。(更是葛藤)雪窦云。是什么语话。(不是雪窦也不知落处)也好与一拶。(拶即不无。且道雪窦意落在什么处)见之不取。千载难忘(打云着)。
　　师云。伏牛是马祖下八十四人之一数。与丹霞为方外知音。通儒书讲教。国师垂问伏牛。只合便道不是心。不是佛。不是物。为什么先道即心是佛。可谓作家禅客。不辱宗风。雪窦代云。伏牛等国师问马祖有何言句。便下一喝。诸人若辨得这一喝。下面一落索一时辨得。国师道。犹较些子。雪窦代云。便喝。不可道国师不是。雪窦更要向上行。前头即心是佛。后面不是心。不是佛。不是物。伏牛却问。国师云。三点如流水。曲似刈禾鎌。俱是心。雪窦代伏牛出气。不妨是作家钳锤。番覆看。方见雪窦有工夫得其妙处。诸人若向雪窦也好与一拶处参得彻。许汝有回互转变处。

　　第三十则玄沙过患

　　举玄沙问镜清。我不见一法为大过患。你道不见什么法。(和尚自屎不觉臭)清指露柱云。莫是不见这个法。(第二头承当)玄沙云。浙中清水白米从你吃。佛法则未在。(招他恁么道)雪窦云。大小镜清。被玄沙热瞒。(只这雪窦也无出身处)我当时若见。但向他道。灵山授记也未到如此(只恐你承当不下)。
　　师云。镜清住越州镜湖三十年。举一宿觉乡人话。玄沙问得漏逗。(云云)镜清答得郎当。何故如此。只为伊识破来处。如排两阵。彼此相向。只对些子机锋。举涅盘经中。菩萨摩诃萨。不见一法过於嗔者。六根本中唯嗔最毒。玄沙云。不见什么法。问得言中有响。莫是不见。(云云)答处早转变了也。镜清道莫是二字。大有淆讹。争奈镜清皮下有血。玄沙眼里有筋。二俱好手。两不相饶。此皆从上来命脉。浙江将为锻炼语。

　　第三十一则报慈问僧

　　举先报慈问僧近离什处。(也要验过)僧云卧龙。(实头人难得)慈云。在彼多少时。(好与一拶)僧云。经冬过夏。(也好个坦荡汉)慈云。龙门无宿客。为什么在彼许多时。(也好验过)僧云。狮子窟中无异兽。(两头三面)慈云。汝试作狮子吼看。(拈一放一。)僧云。若作狮子吼。即无和尚也。(虽然落草。却有主宰)慈云。念汝新到。且放三十棒。(彼此钝滞)雪窦云。奇怪。诸禅德。若平展。则两不相伤。(递相钝滞。有什么用处)据令。则彼此俱险。(一时丧身失命)还点捡得么(打云险)。
　　师云。此个公案。宾主相见。如排刀枪大阵。却用特石。毕竟却不失血脉。狮子窟中无异兽。料掉没交涉。却有活处。云念汝新到。且放汝三十棒。死中得活。从头都放过。何故。合用处却不用。不用处又却活泼泼地。雪窦拈。平展则两不相伤。龙门无宿客。已是平展。且道甚么处是险处。

　　第三十二则船子丝纶

　　举船子颂云。千尺丝纶直下垂。一波才动万波随。(有么有么)夜静水寒鱼不食。满船空载月明归。(劳而无功)雪窦云。这老汉劳而无功。(已在言前)或若云门道。一句合头语。万劫系驴橛(正中这汉毒药)又作么生免此过。(用免作什么)良久云。莫道水寒鱼不食。如今钓得满船归(终是有心)。
　　师云。船子和尚三颂。唯此一颂最为深妙。举洛浦龙潭答木平话。举夹山见船子话。一波才动万波随。山僧道。有么有么。毕竟作么生。夜静水寒鱼不食。(云云)合头语。本是船子语。后来云门爱举。雪窦用作云门语。既是船子语。为什么却有合头话。雪窦见他语堕在这里。所以与他开一线道活路。

　　第三十三则投子一言

　　举投子问巨荣禅客。老僧未曾有一言半句挂诸方耳目。何用要见山僧。(莫谤人好)僧云。到这里不施三拜。要且不甘。(见机而作)子云。出家儿得恁么没碑记。(和尚惯用此机)僧绕禅床一匝而出。(将为胡须赤更有赤须胡)子云。有眼无耳朵。六月火边坐。(贼过后张弓)雪窦云。也不得放过。(作么生)才转便与擒住。喝云。是谁不甘。(咄)若跳得出。不妨是一员衲僧(你也跳不出了也)。
　　师云。巨荣禅客。诸方常有问答话收放作家。争奈投子是奇人。钩头有饵。吃着则丧身失命。可谓得逸群之用。钓得来。锤得破。有般底。呼得来。遣不去。毕竟干戈作乱。子云。出家儿得恁么没碑记。盖无知见。这僧也是淆讹。却不礼拜。绕禅床而出。若是别人。无奈他何。投子也不忙。云有眼无耳朵。六月火边坐。这僧有无转变作用。(云云)投子末后一句。盖是从上来人行履。这个唯赵州会得投子意。若是诸人。当时被投子擒住。合下什么语。

　　第三十四则祖师六尘

　　举祖师云。六尘不恶。还同正觉。(眼见耳闻有什么过)雪窦云。拄杖子是尘。有什么过。(这老汉。又要第二杓恶水在)过既无应合辨主。(第三头藏身露影)所以道。粪扫堆上现丈六金身。且拈在一边。(作家宗师。终不藏身露影)赤肉团上壁立千仞。又放过一着。(弄精魂汉。有什么限)直饶八面四方。正好连架打(打云。已落第八头)。
　　师云。信心铭。(云云)见闻觉知无障碍。声香味触常三昧。云门云。一切处不是三昧。有声香味触体在一边。声香味触在一边。见解偏枯。又云即此见闻非见闻。更无声色可呈君。洞山云。尘中不染丈夫儿。云门云。拄杖子但唤作拄杖子。一切但唤作一切。尘劳之俦为如来种。六尘只得不唧[口*留]。二乘等人如焦谷芽。不复再生。又本仁道。色不是色。声不是声。六尘皆然。毕竟如何。还同正觉。智与理冥。境与神会。(云云)心如境亦如。无实亦无虚。过既无。拄杖头上须辨个主宾。不可儱儱侗侗。粪扫堆上现丈六金身。见悟本语。赤肉团上壁立千仞。是临济语。雪窦道。此二人俱未有主在。

　　第三十五则本生拄杖

　　举本生以拄杖示众云。(也是一场狼藉)我若拈起。你便向未拈起时作道理。我若不拈起。你便向拈起时作主宰。(尖上更加尖)且道老僧为人在什么处。(当时若与本分草料)时有僧出云。不敢妄生节目。(是即是太帘纤)生云。也是阇黎不分外。(未是好心)僧云。低低处平之有余。高高处观之不足。(似恁么衲僧一个半个则得。千个万个无处觅)生云。节目上更生节目。(也不放过)僧无语。(灼然龙头蛇尾)生云。掩鼻偷香。空招罪犯。(据款结案)雪窦云。这僧也善能切磋。争奈弓折箭尽。(也有些子)然虽如此。且本生是作家宗师。为人在什么处。(若不是作家。争解恁么道)拈起也。天回地转。应须拱手归降。(那里得这消息来)放下也。草偃风行。必合全身远害。(打云。也须吃三十棒始得)还见本生为人处也无。(拗折拄杖子。作么生为人)雪窦复拈起拄杖子云。太平本是将军致。不许将军见太平(口如楄担。眼如木突。且道拄杖子在什么处。瞎汉)。
　　师云。诸人且道拄杖子为人在什么处。且道拈起是不拈起是。若是顶门上有眼底汉。朕兆未萌前荐去即得。若向正令已行后作主宰。卒摸索不着。僧云。不敢妄生节目。也是个圆陀陀底汉。节目上更加节目。且道是罚是赏。僧无语。生云。掩鼻偷香空招罪犯。当时合下得个什么语。免得本生恁么道。看他宾主相酬。两口剑相似。雪窦道。这僧也善能切磋。争奈弓折箭尽。别人只拈到这里。雪窦有余才。拈起则天回地转。应须拱手归降。放下也草偃风行。必合全身远害。本生会瞻前顾后。不失血脉。本生公案。雪窦拈得也好。不见道。太平本是将军致。不许将军见太平。

　　第三十六则安国伊兰

　　举安国问僧。得之於心。伊兰作旃檀之树。(逢强即弱)失之於旨。甘露乃蒺藜之园。(遇贱即贵)我要个语具得失两意。(乃竖起拂子云。且道唤作拂子。不唤作拂子)僧竖起拳云。不可唤作拳头。(不可唤作拳头。唤作什么。弄泥团汉)国云。只为唤作拳头。(也是两个无孔铁锤)雪窦云。无绳自缚汉。拳头也不识(三个也得。师云。虽然如是。尽是义学沙门)。
　　师云。安国承嗣雪峰。此是忠国师塔铭语云。得之於心。伊兰作旃檀之树。失之於旨。甘露乃蒺藜之园。举正人说邪法。邪法即为正。邪人说正法。正法即为邪。得之於心。伊兰作旃檀之树。逢强即弱。失之於旨。甘露乃蒺藜之园。遇贱即贵。我要个语具得失两意。是时会中也有恁么人。此个下语不失宗旨。雪窦依样画猫儿。三个一时恁么。教山僧作么生。

　　第三十七则玄沙见虎

　　举玄沙与天龙入山见虎。([囗@力])龙云。前面是虎。(好个消息)沙云是汝。(漏逗不少)雪窦云。要与人天为师。面前端的是虎(山僧也恁么。天下人恁么。用祖师作什么)。
　　师云。天龙与玄沙入山。见此机缘。有什么省处。举雪峰下有孚上座见虎云。某甲甚怕怖。峰云。是你屋里事怕作什么。要明尽大地是沙门一只眼。坐断天下人舌头。识取这个时节。不见道。一尘才起。大地全收。一毛头狮子。百亿毛头一时现。莫道物为己。南阎浮提有四种重障。若人透过不落阴界。山不是山。水不是水。虎不是虎。物不是物。若乃情尽。无不皆是。更无是物。皆同一体作用。云门道。尽乾坤大地无一纤毫(云云)若向这里见得玄沙。便乃见玄见妙。见佛见祖。见颠见狂。山是山。水是水。虎是虎。物是物。各归本位。各着平实处。也为人不得。须是恁么也不得。不恁么也不得。恁么不恁么。不恁么却恁么。更买草鞋行脚三十年。是有坐断。是无坐断。也未在。且道毕竟作么生参。

　　佛果圜悟禅师击节上
　　佛果击节录卷下

　　　　雪窦明觉禅师拈古
　　　　佛果圜悟禅师击节

　　第三十八则洞山三顿

　　举洞山初和尚到云门。门问近离什么处。(常程途)山云查渡。(实头人难得)门云。夏在什么处。(第二头箭锋也须着眼)山云。湖南报慈。(可[日*煞]不瞒人)门云。几时离彼中。(三重公案)山云。去年八月。(只为脚不踏实地)门云。放汝三顿棒。(天下衲僧只知有恁么事。殊不知。有不恁么事)山至来日却上问讯。昨日蒙和尚放三顿棒。不知过在什么处。(果然摸[打-丁+索]不着)门云。饭袋子。江西湖南便恁么商量去。(可惜许)山於此大悟。(还曾梦见也未。)雪窦拈云。云门气宇如王。(不妨孤危峭峻)拶着便氷消瓦解。(草里辊)当时若据令而行。(令人常忆庞居士)子孙也未到断绝(你也替他吃棒)。
　　师云。大沩真如和尚。爱教人看这因缘。拈人情解。云门道。近离什处。山云查渡。此放一顿棒。又云。夏在什处。山云。湖南报慈。此是放一顿棒。几时离彼中来。山云。去年八月。此是放一顿棒。只管情解道。分明是三顿棒。且喜没交涉。又有一般道。洞山实头所以放他三顿棒。又有底道。当时便好一喝。若论如何若何。更是狂见。一时不恁么。毕竟作么生。所以古人道。承言须会宗。勿自立规矩。雪窦要打他道。饭袋子。江西湖南便恁么商量。正好打。云门虽然养子方知父慈。拈他情解便会。只为云门语好。便发得悟处。有本收削去商量二字。只云江西湖南便恁么去。一悟后便道我已后向十字街头卓个庵。不蓄一粒米。不种一茎菜。接待十方知识。与他拈却炙脂帽子。脱却鹘臭布衫。令教洒洒落落。个个做无事道人去。一如临济当时去见大愚。只被大愚拈他情见。便会得彻。且道这个是如何。古人一言一句。转凡成圣。点铁成金。所谓粉骨碎身未足酬。一句了然超百亿。后来僧问如何是佛。便只道麻三斤。看他那里是安排得来。祖师门下一觑便见。那里有许多般。千圣万圣挨拶。教人见到这里。虽然点破纲宗。要且意在未痾时。明眼汉。没窠臼。所以岩头道。若论战也个个立在转处。向未痾时一觑便见。廓天一路相似。灵利汉疑着处。一点便会。雪窦拈云。云门一似霸王相似。因什么拶着便冰消瓦解。雪窦嫌云门老婆心如此。当时真个好打。到这里拈则许你拈。会则不许你会。若只恁么会又错了也。当时劈脊便打。赶出去。已放过了也。教他后来道。如何是佛麻三斤。前也不着村。后也不着店。天下人不奈何。或若奈何时如何。鼻孔撩天。

　　第三十九则大慈示众

　　举大慈示众云。山僧不解答话。只是识病。(自病教阿谁识。)时有僧出。(须是放过)大慈便归方丈。(且道这僧患什么病)雪窦拈云。大凡扶竖宗乘。须是辨个得失。(果然)且大慈识病不答话。时有僧出便归方丈。(膏肓之病决不可医)雪窦识病不答话。或有僧出劈脊便棒。(且道这一服药。医得什么病)诸方识病不答话。有僧出必然别有长处。(不可只守他途辙去)敢有一个动着大唐天子只三人(打云。如麻似粟)。
　　师云。杭州大慈。乃马祖下尊宿。蒲坂人。顶骨耸高。其声如钟。一日示众云。大慈不解答话。只是识病。且道这僧病在什么处。法眼道。众中唤作病在目前不识。玄觉云。且道大慈识病不识病。此僧出来。是病不是病。若言是病。逐日行住坐卧。不可总是病。若言不是病。出来图个什么。大慈后来示众云。说得一丈。不如行取一尺。说得一尺。不如行取一寸。洞山闻云。我即不恁么。僧云。和尚作么生。山云。说取行不得底。行取说不得底。云居云。行时无说路。说时无行路。不说不行时。合行什么路。洛浦云。行说俱到。即是本分事无。行说俱不到。即本分事在。不见赵州小参示众云。今夜答话去也。有解问者试出来看。时有僧出礼拜。州云。适来抛砖引玉。却引得个击子。又资福云。隔江见资福剎竿便回去。脚跟下好与三十棒。何况过江来。只如大慈如此示众。便有僧出。大慈见不堪与语。便归方丈。古人下钩钓鲲鲸。岂与你捞虾摝蚬来。你若是个汉。才上来却与你辨明。且道大慈意毕竟作么生。诸人试去子细参详。看时作么生。雪窦拈云。大凡扶竖宗乘。须是辨个得失。雪窦既如此拈。且道什么处是辨得失处。雪窦自云。识病不答话。或有僧出劈脊便棒。且道此意又作么生。这个与古人齐肩并驾。往往更加出古人。方可敢拈公案。自家既参不透。向什么处见古人。向什么处下手拈掇。雪窦拈得好。且到诸方识病不答话。有僧出必然别有长处。敢问诸人。且道作么生是诸方长处。诸公拈一条拄杖到处行脚。他时或被人推向曲录木床上坐。或有人出来。且作周向识病。大唐天子只三人这一句。乃周朴诗。雪窦穿作一串。拈大慈拈诸方。只这雪窦也有些子点胸。且道什么处是他长处。如是不肯天下人。这个老汉有衲僧拄杖子。又有金刚眼睛。也有七事随身。若是不得底人。布袋里老鸦。虽活如死。得底人如虎插翅戴角相似。自然不受人罗笼。周朴赠大沩诗云。禅是大沩诗是朴。大唐天子只三人。

　　第四十则黄蘖闭门

　　举赵州州黄蘖。(两个老贼)蘖见来便闭却方丈门。(孟尝门下)州云。救火救火。(果然不谬为朱履客)蘖便出擒住云道道。(两重公案)州云贼过后张弓。(遭这汉手脚)雪窦拈云。直是好笑。(旁人有眼)笑须三十年。(为什么如此)忽有人问雪窦笑个什么。(更问作什么)笑贼过后张弓(打云也未放过)。
　　师云。赵州到黄蘖。蘖便闭却方丈门。一似电光石火相似。若是懵懂禅和。见人才闭却门。却必无奈何。看他赵州与黄蘖。二俱作家。神通游戏。妙用自在。赵州却云。救火救火。这老贼。黄蘖当时便打两掌。他也不奈何。什么处是贼过后张弓处。惹得雪窦道。直是好笑。笑须三十年。雪窦笑不是好心。笑中有刀。

　　第四十一则镜清方便

　　举僧问镜清。学人未达其源。乞师方便。(放下着)清云。是什么源。(拶)僧云其源。(着)清云。若是其源。争受方便。(却将恶水蓦头浇)雪窦云。死水里浸却。有什么用处。(作么生是活水里底)侍者问清。适来是成褫伊。清云无。(铁弹子好个消息)者云。是不成褫伊。清云无。(金刚圈子也好消息)者云。和尚尊意如何。清云。一点水墨。两处成龙。(终是打葛藤)雪窦云。犹较些子(同坑无异土)雪窦不是减镜清威光。(有什么威光)要与这僧相见。(还识这僧么)是什么源其源。三十年后与你三十棒(打云。如今须吃)。
　　师云。镜清一十七岁行脚。参见雪峰。峰问什么处人。清云温州人。峰云。却与一宿觉同乡人。清云。且道一宿觉是什么处人。雪峰笑乃器之。只如这僧问镜清。学人未达其源。乞师方便。清云。是什么源。僧云其源。清云。若是其源。争受方便。且道镜清是有指示无指示。还会他道。一点水墨。两处成龙么。不可也教山僧和泥合水去也。一日有僧请益次。清揖坐。僧云。礼拜了后有少事。僧礼拜了。清问云。有甚么事。僧云。不落四威仪请师道。清云。更礼三拜。僧至明日上问。某甲过在什么处。清云。语不离窠臼。焉能出盖缠。片云生晚谷。迷却几人源。雪窦云。不是减镜清威光。要与这僧相见。雪窦寻常末后爱品弄。所以道。三十年后与你三十棒。诸人无事。也试去参详看。落着处如何。

　　第四十二则香林衲衣

　　举僧问香林。如何是衲衣下事。(阇黎还曾行脚么)林云。腊月火烧山。(千重百匝。滴水滴冻)雪窦拈云。腊月烧山。万种千般。(相随来也)翘松鹤冷。(左眼半斤)踏雪人寒。(右眼八两)达磨不会。(犹较些子)大难大难(有什么难)。
　　师云。僧问如何是衲衣下事。香林道。腊月火烧山。云门道。腊月二十五。看看腊月尽。香林子承父业。何故如此。只为他家有本分事在。若是灵利汉。向举处便会。多少直截。所以道。大丈夫秉慧剑。般若锋兮金刚焰。又道譬如掷剑挥空。莫论及与不及。若是个本色衲僧。那里取别人口头辨来。古人道。我爱韶阳新定机。一生与人拔钉楔。雪窦具眼便道。腊月烧山。万种千般。雪窦向藕丝孔里。包含大千沙界。故云我为法王於法自在。翘松鹤冷。踏雪人寒。恐人便向言句里作活计。转生情解。末后盖覆将来。却云达磨不会。大难大难。诸人还会么。且参三十年。悟去也不定。

　　第四十三则本仁示众

　　举本仁示众云。寻常不欲向声前句后。鼓弄人家男女。(也打葛藤不少)何故。且声不是声。(犹较些子)色不是色。(两重公案)时有僧问。如何是声不是声。(只恐跳不出)仁云。唤作色得么。(果然)僧云。如何是色不是色。仁云。唤作声得么。(又恁么去也)僧礼拜。(果然)仁云。且道为汝说。答汝话。若向这里辨得许汝有个入处。(什处得这一落索来)雪窦拈云。本仁也甚奇怪。(见什么)要且贪观天上月。(也是乱指注)既非声前句后。且作么生入(从这里入)。
　　师云。本仁高安人。嗣洞山价。大沩秀拈云。本仁只知横千不知竖万。如何是声不是声。莫逐音响。如何是色不是色莫逐青黄。且他问声前句后觅个安身处。自然别有生涯。雪窦意如此。大凡垂示。不须这誵讹处。方钓得他这僧出来。争奈本仁是作家宗师。能据虎头收虎尾。直得壁立千仞。这僧出来也不妨奇特。虽然如是。也须照顾始得。

　　第四十四则国师三唤

　　举国师三唤侍者。(也是热发)雪窦着语云。点即不到。(着)侍者三应。(也是草里出头来)雪窦着语云。到即不点。(过)将为吾辜负汝。谁知汝辜负吾。(这老汉作恁么去就)雪窦着语云。瞒雪窦不得。(也被瞒了也)云门道。作么生是国师辜负侍者处。(老老大大。面皮厚三寸)会得也是无端。(因什么随他脚跟转)雪窦云。元来不会(咄)门又云。作么生是侍者辜负国师处。(承当得也未)粉骨碎身未报得。(辜恩负德作什么)雪窦云。无端无端(自领出头)。

　　第四十五则投子抑逼

　　复举僧问投子。国师三唤侍者意指如何。投子云。抑逼人作么。(乱叫唤)雪窦云。跺跟汉。(也是鬼窟里作活计)僧问兴化。化云。一盲引众盲。(以己方人)雪窦云。端的瞎。(两个也得)僧问玄沙。沙云。侍者却会。(烂泥里有刺)雪窦云。停囚长智。(捉贼)僧问赵州。州云。如人暗中书字。字虽不成。文彩已彰。(老贼)雪窦便喝。(放过即不可)僧问雪窦。雪窦便打。(也是贼过后张弓)也要诸方点捡。(放你不得)乃成颂云师。资会遇意非轻。(辊芥投针)无事相将草里行。(也是无端)负汝负吾人莫问。(天下人跳不出)任从天下竞头争(阿喇喇闹聒聒)。
　　师云。诸人各各自有个国师。各各自有个侍者。无事请辨看。法眼云。且去别时来。雪窦云。瞒我不得。玄觉征云。什处是侍者会处。僧云。若不会争解恁么应。觉云。你欠会在。又云於此见得。便见玄沙。翠岩芝云。国师侍者总欠悟在。而今作么生会。

　　第四十六则云门示众

　　举云门示众。老胡生下时。一手指天。一手指地。目顾四方。周行七步。(白浪滔天)云天上天下唯我独尊。(讨什么屎臭气)当时若见。一棒打杀与狗子吃。(也是贼过张弓)贵图天下太平。(干戈竞起)雪窦拈云。便与掀倒禅床(也是第二机)。
　　师云。云门大师。但发一言半句。惊天动地。雪窦是他家屋里儿孙。知有恁么事。诸公合作个什么伎俩。见得雪窦去。

　　第四十七则智门草鞋

　　举僧问智门。如何是佛。(却问着个乾屎橛)门云。踏破草鞋赤脚走。(一等是拖泥带水)僧云。如何是佛向上事。(元来有向上向下)门云。拄杖头上挑日月。(摩酰首罗)雪窦拈云。千兵易得。一将难求(子不谈父德)。
　　师云。雪窦拈古。着着有出身之路。纵横自在。不向死水里浸却。是他有这般手段。不顾危亡。便恁么拈弄。何故。为是他识得智门根源。所以恁么拈出。教人不要作情解。今之参学兄弟。只管去记持言句。有什么交涉。你不看这僧问处。智门答处如何。切须子细着些子工夫。参来参去。决定见得。

　　第四十八则雪峰五棒

　　举僧礼拜雪峰。峰打五棒。(是则是。不惜眉毛太[日*煞])僧云。某甲有什么过。(这汉皮下还有血么)峰又打五棒。(前箭虽轻后箭深)雪窦拈云。雪窦不曾与人打葛藤。(犹在)前五棒日照天临。后五棒云腾致雨。(定龙蛇。别缁素不无雪窦拄杖子还将得来也未)你若辨得。也好与五棒(打云果然)。
　　师云。你诸人还会么。因什么不打四棒。不打六棒。僧后参岩头。头打五掌。且道与五棒是同是别。一等是放行。不妨奇特用得好。如人善射。箭箭中的。前五棒日照天临。万象不能逃影。后五棒云腾致雨。这僧觅过。雪峰又打。且道是云是雨。雪窦要与人抽钉拔楔。大沩秀云。这僧脑门着地。过犯弥天。雪峰轻恕。犹自不知罪名。再犯不容。更道日照天临。云腾致雨。惑乱后学。可谓曾被雪霜苦。杨花落也惊。

　　第四十九则径山一点

　　举马大师令智藏持书上径山。(书中不知有什消息)山接书开见一圆相。(道什么)於中下一点。(也把不住)国师闻举云。钦师犹被马师惑。(是精识精。是贼识贼)雪窦云。径山被惑且置。若将呈似国师。别作个什么伎俩。免被惑去。(拄杖子未折在。尽大地人总须吃棒)有老宿云。当时坐却便休。(也是将南作北)亦有道但与划破。(转见勿交涉)若与么只是不识羞。(一切人笑你)敢谓天下老师。各具金刚眼睛。广作神通变化。还免得么。(也是后无老宿)雪窦见处。也要诸人共知。(看他雪窦败阙)只这马师当时画出。早是自惑乱了也(只如雪窦恁么分踈。还免得惑也未)。
　　师云。钓鳌时下一桊圞。保福云。什么处是惑处。作么生得不惑去。五祖戒云。两彩一赛。又云。三人指路拟何为。大沩喆云。还识马师径山么。一点水墨。两处成龙。国师云。钦师犹被马师惑。可谓千里同风。不见道。手执夜明符。几个知天晓。又有云。画圆相本无事。不合下一点。不然作禅会。唤作大圆镜智。人人尽是狂见不识羞。十四祖龙树尊者。於法座上隐身现圆相。提婆云。此是我师现圆相义。昔日国师。有一百二十种圆相。传与耽源。源后与仰山。山烧却。源云。般若多罗谶云。小小沙弥有大机。沩仰宗以境智。只这圆相又过如举拂子。竖指。行棒。行喝。雪窦恁么拈。可见古人意。

　　第五十则睦州担板

　　举睦州唤僧。大德。僧回首。(两个瞎汉)州云。担板汉。(汝与他同参)雪窦拈云。睦州只具一只眼。(莫谤睦州好)何故。这僧唤既回首。因什却成担板汉(正是担板)。
　　师云。且道睦州落在什么处。这僧落在什么处。僧问以字不成。八字不是。是何章句。州弹指一声云。会么。僧云不会。州云。上来讲赞无限良因。虾蟆跳上梵天。蚯蚓蓦过东海。有新到僧来方礼拜。州叱之。阇黎因何偷我常住果子。僧云。学人才到。和尚因何却道偷常住果子。州云。赃物现在。且道作么生是这僧担板处直是难参。雪窦分明与你拈了也。

　　第五十一则巴陵示众

　　举巴陵示众云。祖师道。不是风动。不是幡动。(干戈竞起)既不是风幡。向什么处着。(眉毛眼睫上)有人与祖师作主。出来与巴陵相见。(者老贼寐语作么)雪窦道。风动幡动。(也是干戈)既是风幡。向什么处着。(已在言前)有人与巴陵作主。亦出来与雪窦相见(这老贼亦寐语)。
　　师云。这个是拈古格则。师复举卢能初见五祖事。后到四会县。被猎人擒去。守网四个月。又引二上座议风幡话。印宗问云。忽然大悟。雪峰云。大小祖师。龙头蛇尾。好与三十棒。太原孚侍立齩齿。峰云。老僧与么道。合吃三十棒。保福云。作贼人心虚。萧何致律。五祖戒云。着什来由。又云。不合道末后语。只为个心之一字。错认光影。

　　第五十二则则川摘茶

　　举则川与庞居士摘茶次。士云。法界不容身。师还见我么。(漏逗汉。有什么难见处)川云。若不是老僧。洎与庞公答话。(是则是。忒煞不近人情)士云。有问有答。盖是寻常。(劈口便掌)川不管。(也是不近人情)士云。适来莫怪相借问么。(好与一掌)川亦不管。(也是不近人情)士喝云。这无礼仪汉。待我一一举似明眼人去在。(引得狼来屋里痾)川拈茶蓝便归。(赖有末后句。若无末后句。谁敢唤作则川)雪窦云。则川只解把定疆封。不能同生同死。(雪窦也是据欵结案)当时好与捋下幞头。谁敢唤作庞居士(未免旁观者哂)。
　　师云。虽然只是打净洁球子。也打得好。末后为什么却不答他话。作家相见有始有终。有者道。洎与庞公答话。被公作乱一上。识法者惧。则川所以如此。雪窦道。只解把定疆封。且莫向雪窦句下错会。你且道则川是答他话。不答他话。若会得去。拍拍都是令。或有向你道。作么生是则川把定疆封处。作么生对他。虽然恁么拈。不许恁么会。殊不知。当机觌面提。觌面当机疾。

　　第五十三则云门裂破

　　举僧问云门。一言道尽时如何。(道什么)门云裂破。(南瞻部洲。北俱卢洲)雪窦弹指三下(也是随语生解)。
　　师云。挑囊负钵。拨草瞻风。到一方一所。见有本分正眼宗师。放下复子。便与他老汉锥札。看是如何。可住不可住。这僧致个问端。向一言道尽处问他云门。这老汉不忙。向道裂破。奇特云门。有如此机锋。亦要这僧不向情解上见。故如此答。后来雪窦恁么。也不是好心。

　　第五十四则睦州钵囊

　　举僧问睦州。一言道尽时如何。(两重公案)州云。老僧在你钵囊里。(放憨作么)雪窦呵呵大笑(犹较些子)。
　　师云。睦州寻常机如掣电。有衲僧巴鼻。这僧如此问。睦州如此答。且道与云门答处。是同是别。若道是别。佛法有两般。若道是同。为什么问处则一。答处两般。须是透到无疑处方见彻。修心未到无心地。万种千般逐水流。雪窦呵呵大笑。是什么道理。试辨看。

　　第五十五则雪峰三下

　　举僧问雪峰。声闻人见性。如夜见月。菩萨人见性。如昼见日。未审和尚见性如何。(三段不同)峰打三下。(斩钉截铁)其僧复问岩头。头打三掌。(同途不同辙)雪窦云。应病设药。且打三下。(说得道理)若据令而行。合吃多少(打云。只打一掌)。
　　师云。寻常闻人说无迷无悟。只是建立无中唱有。且喜勿交涉。据实见处。昼见日。夜见月。未必为奇特。三下三掌。若唤作棒。有什么交涉。为什么只打三下。雪窦道。据令而行合打多少。放过一着。

　　第五十六则南泉出世

　　举南泉山下有一庵主。行僧经过。谓庵主云。近日南泉和尚出世。何不去礼拜。(与别人说即得。与庵主说则祸生)主云。非但南泉。直饶千佛出世。亦不能去。(果然)泉闻。令赵州去看。(也须是这老贼始得)州见便礼拜(直得风行草偃)主不管。(没奈何)州从西过东。(鸟飞毛落鱼行水浊)主亦不管。(雪上加霜)州又从东过西。(只得恁么)主亦不管。(三重公案)州云。草贼大败。拽下帘子便行(只得恁么)归举似南泉。泉云。我从来疑着这汉。(两个一状领过)雪窦拈云。大小南泉赵州。被个担板汉勘破了也(扶强不扶弱)。
　　师云。庵主虽然恁么。且只会打净洁球子。不如南泉赵州。有为人底钳锤。古人出一则语。须是头尾相覆。他一向不管。且道得个什么道理便恁么。也须是脚踏实地。到那无事处。方始恁么。赵州见便礼拜。末后云。草贼大败。拽下帘子便行。且道勘得他么。若勘不得。南泉赵州皆古佛间生。他眼在什么处。泉云。从来疑着这汉。恁么道是许他。是不许他。须是顶门具眼。肘后有符。方知落处。雪窦拈云。大小南泉赵州。被个担板汉勘破。你且道他作么生是担板处。试着眼看。

　　第五十七则钦山恁么

　　举岩头雪峰钦山到德山。钦山问。天皇也恁么道。龙潭也恁么道。(浑仑吞个枣)未审和尚作么生道。(险)德山云。你试举天皇龙潭底看。(拶着这尿床鬼子)钦山拟议。(驾与青龙不解骑)山便打。(本合是德山吃)钦山被打。归延寿堂。(也则令行一半。直教气息一点也无始得)云是则是。打我太煞(贼过后张弓)岩头云。汝恁么。他后不得道见德山来。(肘臂不向外)雪窦云。诸禅德。钦山致个问端不妨奇特。争奈龙头蛇尾。(知他几时向鬼窟里作活计来)你试举天皇龙潭底看。坐具便摵。(停囚长智)大丈夫汉。捋虎须也是本分。(不用说道理)他既不能。德山令行一半。(果然)令若尽行。雪峰岩头。总是涅盘堂里汉(打云。阇黎也须入涅盘堂始得)。
　　师云。岩头担锄头行脚。到处只做园头。雪峰担笊篱木杓行脚。到处作典座。钦山将熨斗剪刀针线行脚。到处与人做衣。到个所住处。三人互为宾主。作小参。举公案。钦山承当不得。后来却到洞山契证。法嗣洞山。举三人参德山话。钦山致个问头也好。被德山一拶。直得忘前失后。德山便打。为他未彻在。灼然是承当不得。钦山既是落节。后人已知德山大开门户。去这里胡答乱答。总被生机一拶。诸人又作么生。钦山归寮云。是即是。打我大[日*煞]。岩头云。汝恁么。他后不得道见德山来。雪峰岩头。欲识拽过教乘。这汉依前担板。岩头若不是蕴藉将来。争解恁么道。大凡拈公案。须是见得破公案。识得缝罅。雪窦解把定放行。回转拈得。不妨有通变处。翠岩芝云。钦山只顾其前。不顾其后。如今作么生与钦山出一口气。大沩喆云。德山门下草偃风行。大沩即不然。待问未审和尚作么生。拈棒劈脊便打。且道德山是。沩山是。会么。横按镆铘全正令。太平寰宇斩痴顽。

　　第五十八则玄沙问僧

　　举玄沙问僧近离什么处。(也要知他来处)僧云瑞岩。(这僧徃往举瑞岩话去也)沙云。瑞岩有何言句。(第二杓)僧云。长唤主人公。(还识羞么)自云喏。(弄泥团汉)惺惺着。他后莫受人瞒。(自瞒了也不知)沙云。一等是弄精魂。也甚奇特。(若不别识。争辨真伪)却云何不且在彼中。(事生也)僧云。瑞岩迁化了也。(死而不吊)沙云。如今还唤得应么。(作什么)僧无对。(打云由在)雪窦云。苍天苍天(好一坑埋却)。
　　师云。且道古人三十四年唤作什么。无人识得他。却唤作弄精魂。有云昭昭灵灵建立。且喜勿交涉。会则途中受用。不会则世谛流布。唯有玄沙风穴会得好。穴云。自拈自弄有什么难。玄沙云。甚奇特。既是弄精魂。为什么却有奇特。如今还唤得应么。这一句奇特。这里着得一只眼。亲见瑞岩。所以雪窦云。苍天苍天。

　　第五十九则长庆羚羊

　　举僧问长庆。羚羊未挂角时如何。(阇黎乱走作什么)庆云。草里汉。(果然)僧云。挂角后如何。(你还识得渠么)庆云。乱叫唤。(草绳自缚)僧云。毕竟如何。(苍天苍天)庆云。驴事未了。马事到来。(拈一放一)雪窦云。宁可碎身如微尘。终不瞎个众生眼。(错下名言)长庆较些些子。(未梦见在)有般汉。设使羚羊未挂角。也似万里望乡关(正说着阇黎)。
　　师云。长庆自悔话后悟云。苦哉苦哉。疑我十五年。后因卷帘悟道。有言云。我有一棒到你。你也须知来处始得。举云居六六三十六。赵州九九八十一。长庆胜如赵州云居底。雪窦道。宁可碎身如微尘。终不瞎个众生眼。长庆较些些子。意在提向上事。长庆是个中人。

　　第六十则圆明示众

　　举德山圆明示众云。但有问答。只竖一指头。(依样画猫儿)寒则普天普地寒。(苍天苍天)雪窦云。什么处见俱胝老。(瞎)热则普天普地热。(更添怨苦)雪窦云。莫错认定盘星。(也有些子)森罗万象彻下孤危。大地山河通上险绝。(无转身处)什么处得一指头禅(打云在这里)。
　　师云。德山第九代圆明禅师。有时上堂举一则语。可谓惊群。一日上堂云。三千里外且喜勿交涉。以拄杖一时趁下。诸公看他示众。如金如玉相似。此一则公案亦好。雪窦见便要穿圆明鼻孔。末后句。可谓得大自在。

　　第六十一则南院诸圣

　　举僧问南院。从上诸圣向什么处去。(入地狱去)院云。不上天堂。即入地狱。(分得一半)僧云。和尚作么生。(好与三十棒)院云。还知宝应老落处么。(放过这汉)僧拟议。院以拂子蓦口打。(向道当断不断。反招其乱)复唤僧近前云。令合是汝行。又打一拂子。(却不瞒人)雪窦云。令既自行。且拂子不知来处。(莫道不知来处好)雪窦道个瞎。且要雪上加霜(须然锦上铺花。争奈灵龟曳尾)。
　　师云。还知宝应老落处么。古人向虎口里横身。为人第一机里。将金刚王宝剑斩断了也。争奈不会。当时这里着得一只眼。不妨奇特。雪窦云。令合是这僧行。争奈拂子在和尚手里。当时唤回打一拂子。随手打云瞎。

　　第六十二则雪峰相见

　　举雪峰示众。望州亭与你相见了也。(隔)乌石岭与你相见了也。(隔)僧堂前与你相见了也。(隔)保福问鹅湖。僧堂前相见且置。望州亭。乌石岭。什么处相见(也要验过)鹅湖骤步归方丈。保福便入僧堂。(红霞穿碧海。白日绕须弥。虽然如是。也是灵龟曳尾。何不与么去)雪窦云。二老宿是即是。只知雪峰放行。不知雪峰把定。(若是雪峰把定。雪窦也无出气处)忽有个衲僧出。未审雪窦作么生。(竿头有意)岂不是别机宜。识休咎底汉。(争奈浅水无鱼)还有望州亭乌石岭。相见底衲僧么。(徒劳下钩)良久云。担板禅和。如麻似粟(持钵不得。诈道不饥)。
　　师云。且道雪峰垂此一钩。伫望多少事。却被无出头。所以他只得恁么道。也是丧车背后掉药袋。二人是他屋里人。相见处也不妨奇特。虽然如是。也是灵龟曳尾。或有个出来问。雪窦作么生。不免德山令行一半。当时雪峰会中。一时偎刀避箭。

　　第六十三则国师净瓶

　　举僧问忠国师。如何是本身卢舍那。(顶上有圆光的不是)忠云。与老僧过净瓶来。(光现也)僧将净瓶至。忠云。却安旧处着。(两头三面)僧复问。如何是本身卢舍那。(伶俐衲子)忠云。古佛过去久矣。(不免打葛藤)云门道。无朕迹。(犹较些子)雪窦云。直得一手指天。一手指地。争得无(争奈拗折拄杖子)还会么。云在岭头闲不彻。水流涧下大忙生(赖有末后句若无末后句何处有雪窦也)。
　　师云。古人岂是辜负人。若咬得破一切处都是。如人解射。箭不虚发。步步俯就为人。当时不过净瓶。合作得个什么。云门云。无朕迹。我爱韶阳新定机。一生与人抽钉拔楔。雪窦扶忠国师一半。直得一手指天。一手指地。

　　第六十四则茱萸看箭

　　举赵州访茱萸。(两个老贼)才上法堂。萸云看箭。(干戈相待)州云看箭。(两个无孔紩锤)萸云过。(可惜许)州云中。(死)雪窦拈云。二俱作家。盖是茱萸赵州。(随[毯-炎+委][毯-炎+叟]作什么)二俱不作家。箭锋不相拄。(索性恁么判断)直饶齐发齐中。也只是个射垛汉(这个垛子不堪射。是中是过。僧云是过。便打)。
　　师云。赵州老汉行脚。到处绕闹。才到云居。居云。老老大大何不讨个住处。(云云)及到茱萸。如前问(云云)又举探水话。雪窦拈云。只消个二俱作家。末后太慈悲。若道知是慈悲。不知是毒药。何故。闻道看箭是作家。一云过一云中。是不作家。直饶齐发齐中。也只是个射垛汉。(云云)不妨难射。引三平见石巩颂云。解擘当胸箭。因何只半人。为伊途路得。所以不全身。法灯颂云。古有石巩师。架弓箭而坐。(云云)引石巩问西堂。你还捉得虚空么。堂以手撮虚空一下。巩云。你不会捉。堂云。师兄作么生捉。巩云。你近前来。堂近前。巩遂扭堂鼻孔云。恁么捉虚空始得。

　　第六十五则临济赴斋

　　举临济与普化去施主家斋。(又有两个老贼)济云。毛吞大海芥纳须弥。(不妨奇特)为复是神通妙用。为复是法尔如然。(更参三十年)化踢倒饭床。(手忙脚乱作什么)济云。大粗生。(犹有这个在)化云。这里是什么所在。说粗说细。(却好与一掌)济休去。(可惜许)至来日又同赴一施主斋。(云粗刺只云一般)济复问。今日供养何如昨日。(又恁么去)化又踢倒饭床。(孟八郎汉)济云。大粗生。(验人端的处。下口便知音)化云瞎汉。佛法说什么粗细。(也须尽情始得)济吐舌。(放过即不可)雪窦拈云。两个老贼。吃饭也未了。(也须是正贼。验过始得)好与三十棒。(你替他吃棒)令虽行。且那个是正贼(山僧不是)。
　　师云。引普化摇铃因缘。毛吞巨海。(云云)出维摩经云。住不可思议大解脱菩萨。为复神通。(云云)化踢倒饭床作么生会。须是大解脱人始得。若是粘皮着骨。决不奈何。临济普化佛法。争得如今盛行。雪窦道。两个老贼吃饭也不了。且道什么处是不了处。三十棒赏罚分明。且道那个是正贼。脑后见腮。莫与往来。举三圣瞎驴话。大沩秀云。古人忍死待来。因什么正法眼藏。向这瞎驴边灭却。临济行计速速。三圣又却匆匆。由斯父子情忘。遂致后人失望。若不得流水。还应过别山。一僧参临济未人事。乃问礼拜即是。不礼拜即是。济便喝。僧礼拜。济云这贼。僧亦云这贼。便出去。济云。莫道无事好。首座在后侍立。师回问还有过也无。座云有。济云。宾家有。主家有。座云。二俱有过。济云。过在什么处。座便出去。济云。莫道无事好。南泉云。官马相踏。

　　第六十六则三角示众

　　举三角示众云。(不免打葛藤)若论此事。眨上眉毛早是蹉过。(瞎汉)麻谷出云。蹉过即不问。如何是此事。(无孔铁锤)角云蹉过。(也是当机不辨)谷便掀倒禅床。(且道明个什么边事)角便打。(箭锋相拄。犹较些子)雪窦拈云。两个有头无尾汉。眉毛未曾眨上。(什么处是眉毛未曾眨上)说什么此事蹉过。(拈向一边且道是蹉过。不是蹉过)有僧问眉毛为什么不眨上。(你与他同参)雪窦便打(自领出去)。
　　师云。南泉云。道非物外。物外非道。赵州出云。如何是物外道。泉便打。(云云)举三角示众云。(云云)一出一入。一挨一拶。如人把手上高山。未免旁观者哂。这里若争胜负。有得失。卒摸[打-丁+索]不着。要辨不辨底机。要会不会底事。须是顶门具眼。肘后有符。始知得此公案。非雪窦拈。其余人难为拈掇。眉毛未曾眨上。正好参究。

　　第六十七则岩头跨门

　　举岩头参德山。才跨门。便问。是凡是圣。(好个消息)山便喝。(可惜许)岩头便礼拜。(也未是好心)洞山闻云。若不是奯公。大难承当。(旁人具眼。争奈只知其一。不知其二)岩头云。洞山老汉。不识好恶。我当时一手抬。一手搦。(也不得放过。争奈已败阙了也)雪窦拈云。然则德山门下草偃风行。要且不能塞断人口。(也有些子)当时才礼拜。劈脊便打。(也是贼过后张弓)非唯剿绝洞山。亦乃把定豁老。(而今争奈阇黎何)还会么。李将军有嘉声在。不得封侯也是闲(不免说道理)。
　　师云。德山岩头初相见。便以此问问他。(云云)岩头礼拜有些子誵讹。作么生会德山休去。又举托钵话。(云云)又且道这休去如何。作么生是一手抬一手搦处。他父子相投。时节若至。其理自彰。且道雪窦要剿绝他。作么生是衲僧门下各有一坐具地。纵横自在。所以道。我为法王。於法自在。

　　第六十八则太原顾视

　　举太原孚上座参雪峰。才到法堂顾视雪峰。便下看知事。(好与三万六千棒)雪窦云。一千五百人作家宗师。被孚老一觑。便高竖降旗。(也是将错就错)孚来日入方丈云。昨日触悞和尚。(第二回重纳败阙)峰云。知是般事便休。(可惜放过)雪窦云果然。(遭他雪窦点捡)僧问云门。作么生是触悞处门便打。(更不消得)雪窦云。打得百千万个有什么用处。直须尽大地人吃棒。方可扶竖雪峰。(山僧一时悚然)且道太原孚具什么眼(猫儿屎孔眼)。
　　师云。世尊拈花。迦叶微笑。吾有正法眼藏。付与摩诃大迦叶。盖为黄河从源头浊了。所以如此。且孚上座至看知事。若是向上人。举着便知落处。太原孚一觑有底道努眼光。古人意不在与么。若无奇特处。雪峰肯许他。寻常口似悬河。作么生便休去。不见道。通方作者。相共证明。又云是贼识贼。呈眼光一下。似则似。犹隔一重在。引去堂前。峰指日。他为什么却摆手。有般人见指日。便道光明烜赫。雪窦道。果然雪峰不打。僧问云。门。作么生是触悞处。云门为什么却打这僧。因风吹火。用力不多。

　　第六十九则云门三病

　　举僧请益云门。玄沙三种病人话。门云。你礼拜着。僧礼拜起。门以拄杖便挃。(合得多少麻滓趜末)僧退后。门云。你不是患盲。(酌然患盲)复唤近前来。僧近前。门云。汝不是患聋。(酌然患聋)乃云还会么。僧云不会。门云。汝不是患痖。(酌然患痖)僧於此有省。(也须是钻破混沌始得)雪窦便喝云。这盲聋喑痖汉。若不是云门驴年去。(因风吹火。用力不多)如今有底。或拈槌竖拂。不管教近前。又不来。(只者便是誵讹处)还会么不应。诸方还奈何得么。(打云。有什么难奈何处)若不奈何。汝这一队驴汉。又堪作个什么。(也是第二机)以拄杖一时打趁(放过一着)。
　　师云。地藏云。桂琛见有口眼耳。和尚作么生接。沙云你去。又僧问三种病人话。还许学人说道理也无。沙云许。僧珍重便行。举法眼云。我闻先师举三种病人话我便会。如今人只为言语所隔不能会。雪窦末后道。若不奈何。汝这一队驴汉。又堪作个什么。殊不知。雪窦已是盲聋喑痖了也。

　　第七十则鼓山示众

　　举鼓山示众。若论此事如一口剑。(道什么)时有僧问承和尚有言。若论此事如一口剑。和尚是死尸。学人是死尸。(斩)如何是剑。(是则是。无出身处)山云。拖出这死尸。(兼身在内)僧应喏。归衣钵下打迭便行。(左之右之。不妨是奸人细作。剑在什么处)山至晚问首座。问话僧在否。(若在。朝打三千。暮打八百)座云。当时便去也。(赖是灵利衲僧)山云。好与三十棒。(人人尽道贼过后张弓。争奈现成公案)雪窦云。诸方老宿总道。鼓山失却一只眼。(往徃不能坐天下人舌头)殊不知。重赏之下。必有勇夫。(且道赏得个什么)虽然如此。若子细点捡将来。未免一坑埋却(打云。已埋了也)。
　　举鼓山九重城里圣箭话。(云云)直下犹难会。寻言转更赊。若论佛与祖。特地隔天涯。须知鼓山不跨石门底句。举示众云。若论此事如一口剑。僧问得奇特。此唤作弄泥团汉。且道死尸在谁边。剑在阿谁边。若这僧有权有实。有杀有活。也大誵讹。鼓山当时合打。为什么不打。去了却问首座方打。雪窦恁么拈。且得不错会。若有得有失。雪窦一时埋却则且置。雪窦向什么处安身立命。

　　第七十一则睦州毛端

　　举睦州问武陵长老。了即毛端吞巨海。始知大地一微尘作么生。(那里得这一落索来)陵云。和尚问谁。(过)州云问长老。(中)陵云。何不领话。(两重三重旧公案)州云。我不领话。汝不领话。(两个都卢铁面皮)雪窦拈云。堕也堕也。(放过即不可)复云。这个葛藤。老汉好与划断。拈拄杖云。什么处去也(打云也与划断了也)。
　　师云。了即毛端吞巨海。始知大地一微尘。作么生。和尚问谁。也不妨奇特。作么生摸[打-丁+索]他。当时若不是睦州。难奈何他。云问长老。且道毕竟勘得破。勘不破。武陵毕竟辨得。辨不得。和尚何不领话。州云。我不领话。汝不领话。太煞誵讹。如镜清问僧。近离什么处。云石桥。(云云)若人透得这一重。千人万人罗笼不住。睦州辨得他。一出一入。丝来线去。一等是打葛藤。不妨奇特。雪窦拈云。堕也堕也。只消个堕也一句。何故。师子返踯。武陵功不浪施。末后复云。这葛藤。老汉好与划断。拈拄杖云。什么处去。铅刀一割。

　　第七十二则仰山坐次

　　举仰山坐次。大禅佛翘一足云。西天二十八祖亦如是。唐土六祖亦如是。天下老和尚亦如是。某甲亦如是。(这弄泥团汉。通个消息不妨奇特。只恐有头无尾)山下禅床打四藤条。(也须是截铁斩钉始得)雪窦云。藤条未到打折。因什么只与四下。(言犹在耳)须是斩钉截铁汉始得。(打云是几下)大禅佛后到霍山。自云集云峰下四藤条。天下大禅佛参。(少卖弄)山云打钟着。(须是与他本分草料)禅便走。(三十六计)雪窦云。这汉虽是见机而变。争奈有头无尾(也是据欵结案)。
　　师云。当时若不见机而变。何处臾有大禅佛。阇黎只管唤作什么。或有人问。甚处是有头无尾处。什么是见机而变处。你若手忙脚乱。老僧在你脚底下。举归宗下亦有大禅佛云。我悟也。我悟也。师姑元是女人做。翘一足云。且道是什么消息。若不是脚踏实地。争敢轻开大口。拈仰山着力处。藤条未到折。(云云)后到霍山至走。入来要辨主人家。霍山若辨他。作家相见须是恁么去。打钟着。且道见个什么道理便走。盖伊识得主人家。所以便行。雪窦道。须是斩钉截铁汉始得。这汉见机而变处。是有头无尾处。须是自点捡子细始得。

　　第七十三则智门般若

　　举僧问智门。如何是般若体。(硬紏紏地)门云。蚌含明月。(通身是眼觑不破)僧云。如何是般若用。(烂泥相似)门云。兔子怀胎。(通身是口说不得)雪窦云。非唯把定世界。亦乃安贴家邦。(是即是。德山门下即得)若善能参详。便请丹霄独步(作么生是丹霄独步)。
　　师云。北塔因缘。欲知佛性义。当观时节因缘。据古人得个妙处。一言一句。为人不妨奇特。云门下尊宿。一句是三句。北塔既究到这里。后人只管粘皮差骨。昔日云门北斗话。并祚和尚般若体话。众中浩浩地商量。今时人或闻一句半句。不以为事。蚌含明月。乃中秋月夜。蚌含月光以生珠。盘山垂语云。心月孤圆。光含万象。尽十方世界。只是般若光。光未发时。无佛无众生。雪窦云。非唯把定世界。(云云)兔子怀胎。兔子无雄。中秋月夜。吞月光而孕。从口产子。答得安贴家邦。举体露金风。钵里饭。桶里水。银椀里盛雪。珊瑚枝枝撑着月。宗师眼目须至如此。复举玄沙示众云。十方世界不漏一丝毫。

　　第七十四则乌臼参堂

　　举乌臼问玄绍二上座。近离什处。(一口吞尽)僧云。江西。(不妨好个消息)臼便打。(是则是。太粗生)僧云。久闻和尚有此机要。(赖是知落处)臼云。汝既不会。第二个近前来。(还容得人。拟议也无)僧拟议。(果然恁么去)臼亦打。(作家宗师。就中难得)云同坑无异土。参堂去。雪窦云。宗师眼目须至恁么。(自达磨西来。唐土讨一个也难得)如金翅擘海直取龙吞。(能取譬喻)有般汉。眼目未辨东西。拄杖不知颠倒。(故是杜撰长老)只管说照用同时。人境俱夺(便作座主见解)。
　　师云。乌臼。乃马祖下名望尊宿。玄绍二公。亦是通方作者。录中有问答因缘。(云云)复举公案便打。过在什么处。须是情尽见除无依倚。方见他古人全机处。玄绍二上座也识破也。便云。久闻和尚有此机要。作么生是他机要处。参堂去。有什么共语处。直须是情尽。此是本分草料。难为咬嚼。他通方作者。方知落处。汝既不会。第二个近前来。僧拟议。(云云)参堂去。若作无语会。是错此公案。是从上提纲者格则。雪窦云。如金翅鸟擘海直取龙吞。有一般汉。(云云)雪窦破人情见。有云拈棒便打处。是照用同时。人境俱夺。错会了也。

　　第七十五则雪峰天使

　　举雪峰问僧。见说大德曾为天使来是否。(和尚得恁么耳目长)僧云不敢。(只管吃棒)峰云。争解恁么来。(果然拈起拄杖子)僧云。仰慕道德。岂惮关山。(已是放过了也)峰云。汝犹醉在出去。(放行此令)僧便出。(果然)峰乃召大德。僧回首。峰云是什么。(且道是什么)僧亦云是什么。(箭锋相拄)峰云这漆桶。(天下衲僧跳不出)僧无语。(可惜许)峰却顾谓镜清云。好个师僧。向漆桶里折倒。(杀人不眨眼汉。更卖弄好手)清云。和尚岂不是据欵结案。(撞着个作家)峰云。也是我寻常用底。忽若唤回道是什么。被他道这漆桶。又作么生。(夺却雪峰枪头子)清云。成何道理。(扶强不扶弱)峰云。我恁么及伊。汝又道据欵结案。他恁么及我。汝又道成何道理。一等是恁么时节。其间何故有得有不得。(雪峰拄杖子。被镜清夺了)清云。不见。道醍醐上味。为世所珍。遇此等人。翻成毒药。(智过於师。方堪传授)雪窦云。看他父子相投。言气相合。知者。谓粉骨碎身。此恩难报。(酌然)不知者。谓扶高抑下。临危悚人。(大有人恁么会)毒药醍醐。千载龟鉴。(何止千载。尽未来际。风行草偃)还会么这漆桶(咄。便打。还我话头来)。
　　师云。这僧作贵官来。舍缘出家行脚。峰云。汝犹醉在。寻常雪峰为人。如金翅擘海直取龙吞。故云尽大地撮来如米粒大。岂不是如金翅擘海直取龙吞。雪峰恁么道。且道这僧什么处是构雪峰处　复举二僧到雪峰托庵门话。彼中末后无语。却毒。这里末后有语。却伤锋犯手。是时镜清作侍者。辨得他宾主相见处。雪峰拈问镜清。一开一遮。一收一放。峰折倒他不下。岂不见道。虽是死蛇。解弄也活。清云。成何道理。何故。雪峰道即有分。者僧道即无分。峰云。我恁么及伊。又道据欵结案。他什么及我。又道成何道理。一等是恁么时节。其间何故有得有不得。镜清便与念咒一遍。醍醐上味。为世所珍。遇此等人。翻成毒药。(云云)千圣传来不堕诸数。直须独脱。一切处罗笼不得。若谓得去天下衲僧。被你一时穿却鼻孔。又赵州道。拈一茎草作丈六金身用。将丈六金身作一茎草用。又雪窦云。看他父子相投。言气相合。知者。谓粉骨碎身。此恩难报。不知者。谓扶高抑下。临危悚人。出去。这漆桶。何处是抑下悚人。举龟鉴事。末后撮作一束。教人易会。

　　第七十六则大随普贤

　　举僧辞大随。随问什么处去。(不可不知去处)僧云。峨眉礼普贤去。(峨眉去即便休。礼拜普贤作什么)随竖起拂子云。文殊普贤总在这里。(事生也)僧画一圆相。抛向背后。(元来是屋里人)随唤侍者。将一贴茶与这僧。(钝滞杀人)云门别云。西天斩头截臂。这里自领出去。(幽州犹自可。最苦是新罗)雪窦云。杀人刀。活人剑。具眼者辨取(也是衲僧茶饭)。
　　师云。大随参六十余员善知识。在福州安禅师会下。作板头二十年。(云云)大随竖起拂子。僧画一圆相。这僧是沩仰下禅客。画圆相抛向背后。且道是奇特。不是奇特。大随唤侍者。将一贴茶与他。是赏。是罚。是肯他。是不肯他。云门别云。西天斩头截臂。这里自领出去。举外道论义负堕即斩。若会云门意。识得大随雪窦。

　　第七十七则云门新罗

　　举云门问新罗僧。汝是什处人。(既知更问作什么)僧云。新罗人。(实头人难得)门云。将什么过海。(是他始得)僧云。草贼大败。(犹较些子)门云。为什么在我手里。(第二杓来也)僧云恰是。(也较些子)门云。一任[跳-兆+孛]跳。(可惜许)雪窦云。云门老汉龙头蛇尾。放过这僧。为什么在我手里。(也是停囚长智)恰是。劈脊便打(打云。也不移一时)。
　　师云。且道打他作么。若道是过。眉须堕落。这个验人。这僧也是作家。将什么过海。落在第二头。

　　第七十八则北禅资福

　　举北禅问僧近离什处(与前一般)僧云黄州。(不可不实头)禅云。夏在什么处。(更饶一路)僧云资福。(有事相借问)禅云。福将何资。(入草也)僧云。两重公案。(也不得放过)禅云。争奈在我手里。(却似云门弟子相似)僧云。在手里即收取。(与新罗僧同参)禅便打。(作家宗师。天然有在)这僧不甘。随后趁出。(尽令而行。始是本分)雪窦云。奇怪。宛有超师之作。(也不消得。据欵结案)还知这僧么。只解贪前。不能顾后。(直饶解顾前后。打了也是趁出)若在雪窦手里。棒折也未放在(打云未折在)。
　　师云。北禅是云门弟子。福将何资。大凡勘辨。须是趯翻方勘得。争奈在我手里。所以道。生擒活捉。

　　第七十九则睦州示众

　　举睦州示众云。我见百丈不识好恶。(也有些子)大众方集。以拄杖一时打下。(正令当行)复召大众。众回首。(龙头蛇尾)丈云是什么。(有什么共语处。是则是。忒煞不近人情)黄蘖和尚。大众方集。以拄杖一时打下。(也是正令当行)复召大众。众回首。(两重公案)蘖云。月似弯弓。少雨多风。犹较些子。(摸[打-丁+索]不着)雪窦云。说什么犹较些子。直是未在。(也是山僧曾道来)若据雪窦众集。一时打下便休。(有什么绻缋。有什么誵讹)或有个无孔铁锤为众竭力。(也未是阇黎分上事)善能担荷。(只恐承当不得)可以笼罩古今。乾坤把断。(朝打三千。暮打八百)雪窦蓦拈拄杖云。(险)放过一着(龙头蛇尾作什么)。
　　师云。睦州嗣黄蘖。云岩在百丈二十年为侍者。后嗣药山。到药山。山问百丈有何言句。举前话。至是什么。有什么共语处。山云。有此奇特事。睦州会拈。先去头边道云。我见百丈不识好恶。大众方集。以拄杖一时打下。复召大众。众回首。丈云。是什么。又拈犹较些子。睦州意作么生。这些子全机。提来硬纠纠地。雪窦善担荷。蓦拈拄杖云。放过一着。且道雪窦前头为人。后头为人。无事试定当看。

　　第八十则玄沙圆相

　　举玄沙见鼓山来作一圆相。(是即是。太煞起模画样生)山云。人人出这个不得。(撞见作家。也须分明举似)沙云。情知汝向驴胎马腹中作活计。(此犹是天下人摸[打-丁+索]不着处)山云。和尚又作么生。(浑无丈夫气息)沙云。人人出这个不得。(被他夺却枪头了也)山云。和尚恁么道得。某甲恁么道。为什么不得。(只管吃棒)沙云。我得汝不得。(识什么好恶)雪窦拈云。只解贪观白浪。不知失却手桡(只如雪窦又作么生。打云。人人出这个不得)。
　　师云。备头陀作一圆相。直须子细参究。直是奇特。只恐你错会。情知汝向驴胎马腹里作活计。若透得过方知玄沙重重慈悲。粉骨碎身。此恩难报。举玄沙不见一法为大过患。(云云)相似我得汝不得。赤心片片。举外道问佛。说不定法公案。正是这个样子。直是绝情尘意想。不拘是非得失。打得脱落洒洒地。然后可以与此相合无悞。

　　第八十一则南泉卖身

　　举南泉示众云。王老师卖身去也。还有人买么。(奇怪)一僧出众云。某甲买。(钓得一个)泉云。不作贵不作贱。作么生买。(太煞誵讹)僧无语。(可惜许)卧龙代云。和尚属某甲。(收)禾山代云。是何道理。(不得翻欵)赵州云。明年与和尚作一领布衫。(此语最毒)雪窦云。虽然作家竞买。要且不解输机。且道南泉还肯么。(直饶肯。也是阶下汉)雪窦也拟酬个价。直令南泉进且无门。退亦无地。(少卖弄)不作贵不作贱作么生买。(看雪窦有什么伎俩)别处容和尚不得(将为多少奇特)。
　　师云。着槽厂去。客作担板汉。卧龙道。和尚属某甲。禾山云。世间无比。赵州骤步阔脚。拳踢手搦。难为摸[打-丁+索]机轮转处。作者犹迷。所以古人道。向上提纲。非情尘所测。雪窦道。别处容和尚不得。输机。庆藏主犹自贬剥他。

　　第八十二则茱萸一橛

　　举茱萸把一橛竹上堂。(两个三个。成群作队作什么)还有虚空里钉得橛么。(这老汉热发作什么)时有灵虚上座出云。虚空是橛。(已是随语生解了也)萸便打。(好打)灵云。莫错打某甲。(犹自口喃喃)萸便休去。(可惜许)雪窦云。若要此话大行。直须打了赶出(堪作什么。且道意在什么处)。
　　师云。举香严上树话。举沩山有句无句话。古人踏着上头关棙子。不惭为人通个消息。是奇特处。灵云。虚空是橛。虽然为众竭力。争奈祸出私门。莫错打某甲。临危不变始惊群。胡钉铰见赵州。只这缝尚不奈何。是这般底正好打。若明此意。千千万万人罗笼不住。

　　第八十三则夹山生死

　　举夹山与定山同行语话次。定山云。生死中无佛。则无生死。(只得一边)夹山云。生死中有佛。则不迷生死。(也只得一边)互相不肯。同上大梅。相见了具说前事。(这汉自家金刚王宝剑在什么处)夹山问云。未审那个亲那个疎。梅云。一亲一疎。(作家宗师)夹山云那个亲。(犹自不惺惺)梅云。且去明日来。(两重三重)夹山来日又问。(云云)梅云。亲者不问。问者不亲。(直得雨淋头)夹山后住院云。我当时在大梅。失却一只眼。(贫儿思旧债)雪窦云。夹山毕竟不知换得一只眼。(也须是八面受敌。不妨玲珑)大梅老汉当时闻举。若以棒一时打出。(且道打他作什么)岂止划断两人葛藤。亦乃为天下宗匠(已在言前。不劳重举)。
　　师云。且道大梅打他作么生。二人同论生死为大事。研穷要到极则处。不见永嘉道。不是山僧逞人我。修行恐落断常坑。夹山明日又上来问。有多少誵讹。梅云。亲者不问。问者不亲。似马前相扑。却推在夹山身上。辨龙蛇兮眼何正。擒虎兕兮机不全。

　　第八十四则保福羚羊

　　举僧问保福雪峰平生有何言句。得似羚羊挂角时。(险)福云。我不可作雪峰弟子不得。(三千里外。望风启告)雪窦云。一千五百个布衲。保福较些子(随邪逐恶作么。直下未梦见在)。
　　师云。明眼汉没窠臼。不将实法系缀人家男女。直得似羚羊挂角相似。方为得人。无声色。无踪迹。亦摸[打-丁+索]不着。我不可作雪峰弟子不得。有咬猪狗底手脚。明剥剥地。所以雪窦恁么拈。

　　第八十五则巴陵祖意

　　举僧问巴陵。祖意教意是同是别。(同则总同。别则总别)陵云。鸡寒上树。鸭寒下水。(也是说道理)僧问睦州。祖意教意是同是别。(不同不别)州云。青山自青山。白云自白云。(也是说道理)雪窦云。问既一般。答亦相似。(争奈水乳不分)其中有利他自利。瞒人自瞒。(自利利他即得。瞒人自瞒未得)若点捡分明。管取解空第一(已点捡了也。还有解空底么)。
　　师云。举座主问白马夹山事。此个公案。须是具眼底人方解见透。巴陵睦州。宗既不同。为什么答处皆显。英灵衲子。试请辨看。

　　第八十六则赵州答话

　　举赵州示众云。今夜答话去也。有解问者出来。(惯开饭店子。不怕大肚汉)时有僧出。作礼(也是作家)州云。比来抛砖引玉。引得个墼子。(若不得这老汉。争辨得他真伪)法眼举问觉铁觜。先师意作么生。(这老汉出世也为人眼在什么处)觉云。如国家拜将。乃问甚人去得。(打葛藤去也)时有人出云。某甲去得。(与这僧同参)云汝去不得。(赵州再生)法眼云我会也。(你道真个会。只是诈明头)知雪窦。云灵利。汉闻举便落处。(两个俱诈明头)虽然如此。放过觉铁觜。(若不放过。向他道什么)大宗师语不虚发。出来必是作家。因什么抛砖引墼。(若是雪窦。抛砖引得个什么)诸禅德。要识赵州么。(看雪窦分踈不下)从前汗马无人见。只要重论盖代功(争奈杓柄在他手里)。
　　师云。德山小参不答话。与赵州小参答话。是同是别。又法眼问觉铁觜。(云云)又法眼是会来故问。要验觉铁觜。举庭前栢树子话。有者错会。无庭前栢树子话。举喻是什么人去得。云某甲去得。云汝去不得。更隔不得。若稍迟钝即不是。法眼云。我会也。饮气吞声。因什么引得个墼子。雪窦弄险。末后忒煞老婆心切。从前汗马无人见。只要重论盖代功。

　　第八十七则耽源辞师

　　举耽源辞国师归省觐马祖。於地上作一圆相。展坐具礼拜。(已吃三十棒了也)祖云。子欲作佛去。(是何心行)源云。某甲不解捏目。(宾主俱失)祖云。吾不如汝。(前箭犹轻后箭深)雪窦云。然猛虎不食其子。争奈来言不丰。(若不是雪窦。也辨他不出)诸人要识耽源么。只是个藏身露影汉(朝打三千。暮打八百。未为分外)。
　　师云。这汉礼拜了便休。更画圆相作什么。有云建立。且喜勿交涉。吾不如汝。此语最毒。宁可吃剑。某甲不解捏目。是来言不丰。

　　第八十八则沩仰田中

　　举沩山问仰山什处来。(箭锋洎险不可拄)仰云。田中来。(有话在)沩云。田中多少人。(不问争知)仰插锹子。叉手而立。(撞壁磕墙。好劈耳掌)沩云。南山大有人刈茅。(左转右转)仰拈锹子便行。(虽然见机而变。已与三十棒了也)玄沙云。我当时若见。便与踏倒锹子。(已是第二头)镜清云。不奈船何。打破戽斗。(果然)僧问明招。古人意在插锹处。叉手处。(大有人恁么卜度)招唤某甲。(瞌睡汉)僧应喏。(寐语作么)招云。还曾梦见仰山么。(三生六十劫。也未梦见在)雪窦云。诸方老宿咸谓。插锹话奇特也。大似随邪逐恶。若据雪窦见处。仰山被沩山一问。直得无绳自缚。去死十分(也分踈不下。还有跳得出底么。也不消踏倒锹子便行)。
　　师云。仰山插锹叉手。沩山当时。好与劈胸一踏。养子之缘。只道得个南山大有人刈茆。玄沙道。我当时若见。便与踏倒锹子。镜清道。不奈船何。打破戽斗。举德山四家录。清八路事会。八面受敌。明招云。还曾梦见仰山么。这个为之向上转。若论战也。个个立在转处。亦不走向两头。亦不坐断两头。道得有出身处。又明得出古人意。活鱍鱍地。如虎戴角相似。雪窦一时拈却了也。仰山被沩山。(云云)还有救得仰山底么。打云过。

　　第八十九则雪峰覆船

　　举雪峰问僧近离什么处。僧云覆船。(可惜许)峰云。生死海未渡。为什么覆船。(这老汉持聋作痖作什么)雪窦代云。久响雪峰待者。老汉拟议。拂袖便打。(好与三十棒)其僧当时无语。归举似覆船。船云。何不道渠无生死。(打葛藤)僧再至雪峰举此语。(传言送语汉)峰云。此不是你语。(验破了也。一场懡[怡-台+罗])僧云。是覆船恁么道。(果然)峰云。我有二十棒寄与覆船。二十棒老僧自吃。不干阇黎事。(阎罗王不吞铁丸。诸鬼不怕。从自己胸襟流出。不妨奇特)雪窦云。能区能别。能杀能活。若也辨得。天下横行(闹市里有一个半个。还辨得么)。
　　师云。药山化主到甘贽行者。(云云)灌溪到末山。(云云)古人持聋作痖验人。雪窦云。久响雪峰(云云)。有双关意。有擒雪峰底钳锤。又有出覆船底活路。雪峰作么生便知是覆船语。我有二十棒。(云云)二十棒自吃。为人底宗匠。不惜眉毛。能区能别。能杀能活。

　　第九十则保福扶犁

　　举保福问长庆。盘山道。光境俱亡。复是何物。(面前背后)洞山云。光境未亡。复是何物。(面前背后)据二老宿总未得剿绝。(二老宿且置。阇黎又作么生得剿绝)作么生道得剿绝去。(毕竟由阿谁)庆良久。(苍天苍天)福云。情知汝向鬼窟里作活计。(这些子。天下衲僧若知。便请丹霄独步)庆云。你作么生。(理长即就)福云。两手扶犁水过膝。(当时也好与一拶)雪窦云。俱亡未亡总由我。保福因什么道未得剿绝。酌然能有几个。(拄杖在什么处)诸人又作么生道。免得长庆在鬼窟里。(用免作什么)柳絮随风。自西自东(泥里洗土块。尖上更加尖)。
　　师云。盘山垂语。(云云)释迦老子常光一寻。诸人有多少。福云。情知你向鬼窟里作活计。这些子不妨难会。两手扶犁水过膝。长庆当时也好向他道。也是鬼窟里作活计。若参得出。亲见保福。雪窦拈云。酌然能有几个。这里有个好处。末后着个理论。柳絮随风。自西自东。你且道是为诸人拈。且道是明长庆。且道是明保福。且道是明盘山。且道是明洞山。若知得落处。放行也由你。把定也由你。

　　第九十一则大梅鼯鼠

　　举大梅闻鼯鼠鸟声。谓众云。即此物非他物。(自领出去)汝善护持。吾当逝矣。(自带累犹可。累他作什么)雪窦云。这汉生前莽卤。死后颟顸。(也有些子)即此物非他物是何物。(打破漆桶。与你相见)还有分付处也无。了有般汉。不解截断大梅脚跟。只管道贪程太速(正在万里崖州)。
　　师云。大梅初参大寂。问如何是佛。大寂云。即心是佛。师即大悟。唐贞元中。居於天台山。余姚南七十里。梅子真旧隐。时盐官会下一僧。入山采拄杖。迷路至庵所。问曰。和尚在此山多少时也。师曰。只见四山青又黄。师忽一日上堂云。来莫可抑。去莫可追。从容间。复闻鼯鼠鸟声。师云。即此物非他物。汝善护持。吾当逝矣。言讫示灭。智觉禅师延寿赞曰。师初得道。即心即佛。最后示徒。物非他物。穷万法源。彻千圣骨。真化不移。何方出没。鼯鼠。乃生死鸟也。什么处是莽卤处。是何物。雪窦与你提开。

　　第九十二则赵州般若

　　举赵州问大慈。般若以何为体。(道什么)慈云。般若以何为体。(蹉过也不知)州呵呵大笑。(天下衲僧跳不出)至来日州扫地次。大慈却问般若以何为体。(穿过了也)州放下扫帚。呵呵大笑。(天下衲僧跳不出)雪窦云。前来也笑。后来也笑。笑中有刀。(杀得人。活得人)大慈还识么。(莫管大慈。只诸人识么)直饶识得。未免丧身失命(阇黎性命在什么处)。
　　师云。杭州大慈和尚嗣马祖。一日赵州问般若以何为体。慈云。般若以何为体。赵州笑大慈不是好心。至来日大慈要拔本。问赵州般若以何为体。州放下扫帚笑。用搀旗夺鼓手脚。用得滑头。

　　第九十三则德山托钵

　　举德山一日饭迟。自掌钵至法堂前。雪峰见云。这老汉。钟未鸣。鼓未响。托钵向什么处去。(只知事逐眼前过。不觉老从头上来)山便回。(且道是什么心行)峰举似岩头。(是个汉始得)头云。大小德山。不会末后句。(一个太慈悲。一个太落草)山闻。令侍者唤岩头至方丈问。你不肯老僧那。(也是这两个老贼始得)岩头密启其意。(你且道当时说什么)山至来日上堂与寻常不同。(王三许与李八商量)岩头到僧堂前抚掌笑云。且喜老汉会末后句。他后天下人不奈何。(也是火里人作伴)虽然如是。只得三年。(灵山授记未到如此)明招代德山云。咄咄。没处去。没处去。(只见锥头利。不见凿头方)雪窦云。曾闻说个独眼龙。元来只具一只眼。(过在什么处)殊不知。德山是个无齿大虫。若不是岩头识破。争得明日与昨日不同。(雪窦眼更亲)诸人要识末后句么。(雪窦错下名言)只许老胡知。不许老胡会(头出头没。还我金刚王宝剑来)。
　　师云。张无尽颂。鼓寂钟停托钵回。岩头一拶语如雷。果然只得三年活。莫是遭他授记来。德山无语最毒。举奯上座来参。问。或若心境一如底人来时如何。(云云)举三圣参云。不用展炊巾(云云)。设有(云云)。休去举公案了。岩头云。大小德山下(云云)。当时若作雪峰。向他道什么免得岩头此语。且道是德山会不会。岩头密启其意。此语好参。明招恁么道。要免岩头话。又却遭雪窦点捡。雪窦道。明招则具一只眼也明在。何故。不合平地上起骨堆。什么处是只具一只眼处。什么处是岩头识破处。有底只管去今日明日处作活计。诸人要会末后句么。只许老胡知。不许老胡会。也是灵龟曳尾。

　　第九十四则雪峰古镜

　　举雪峰一日见狝猴。乃云。这狝猴各各佩一面古镜。(这老汉平地上起骨堆作什么)三圣便问。历劫无名。何以彰为古镜。(已落他绻缋了也)峰云。瑕生也。(是两个草里汉)圣云。一千五百人善知识。话头也不识。(犹较些子)峰云。老僧住持事繁。(又恁么去)雪窦云。好与三十棒。(过在什么处)这棒放过也好(元来识进退)免得将错就错(也是将错就错了也)。
　　师云。古镜阔一丈。(云云)人人有一面古镜。圣云。历劫无名。何以彰为古镜。入理深谈。峰云。瑕生也。雪峰为人在什么处。看他三圣作家。云一千五百人善知识。话头也不识。他顶门具眼。用本分作略。大丈夫汉须至恁么。不入虎穴争奈虎子。雪窦拈出来要人共知。云好与三十棒。又云。放过也好。且道是什么道理。

　　第九十五则洞山衣钵

　　举僧问洞山。时时勤拂拭。莫使惹尘埃。为什么不得他衣钵。(钝滞祖师)山云。直饶道本来无一物。也未合得他衣钵。(自救即得)且道什么人合得。(他不曾作这般去就)僧下九十六转语。皆不相契。(力尽神疲)末后云。设使将来他亦不要。(且道他具个什么眼。)洞山深肯。(好与三十棒)雪窦云。他既不受。是眼将来底必应是瞎。(酌然是瞎)还见祖师衣钵么。(用祖师衣钵作什么)若於此入门。便乃两手分付。(用入门作什么)非但大庾岭头一个提不起。设使阖国人来且欵欵地将去(只如阇黎。还见祖师衣钵么)。
　　师云。五祖当时也是将错就错。权且分付。等他道本来无一物。好劈脊便打。作么生合得他衣钵。雪窦向头上道。他既不受。是眼将来底必应是瞎。设使将来他亦不要。皆下语。(云云)善取不如恶取。今时人越道奇特语。展转不是。(云云)雪窦云。将来底必应是瞎。山僧道。真个瞎意作么生。若向这里得脱去。相次得他衣钵也。

　　第九十六则投子三星

　　举僧问投子。依俙似半月。彷佛若三星。(也是盐铁判官)乾坤收不得。师於何处明。(自屎不觉臭)子云道什么。(可惜许)僧云。想师只有湛水之波。且无滔天之浪。(招得他什么道)子云闲言语。(洎合放过)雪窦云。投子古佛。不可道不知。(酌然)若点捡将来。直是天地悬隔。(只为他不用本分草料)才问和声便打(也是第二头)。
　　师云。横铺三点。应天上之星辰。偃卧一钩。表海中之明月。举僧问龙牙。如何是本来心。牙云道者。老僧二十年也无。举僧问大觉。龙牙道老僧二十年也无意旨如何。觉云。罢拈三尺剑。休弄一张弓。仁宗皇帝问大觉。有节非干竹。三星绕月宫。一人居日下。弗与众人同。诏阳云。大哉大哉。投子云。闲言语这语胜如行棒。雪窦云。投子是古佛。须知有行棒底正令。为什么却道。直是天地悬隔。宗师眼目。要处辨个缁素。事须得恁么。

　　第九十七则洛浦伏膺

　　举洛浦久为临济侍者。到夹山。问。自远趋风。乞师一接。(已入他烟焰里了也)山云。目前无阇黎。此间无老僧。(抓钩搭[打-丁+索])浦便喝。(犹较些子)山云。住住。阇黎。且莫草草匆匆。云月是同。溪山各异。(闪眼便着)截断天下人舌头即不无。争教无舌人解语。(那里得这一落索来)浦无对。(可惜龙头蛇尾)山便打。(打得不济事)雪窦云。这汉可悲可痛。钝滞他临济。(也有些子)他既云月是同。我亦溪山各异。(争奈贼过后张弓)说什么无舌人不解语。坐具劈口便摵。(雪窦为旁人按剑)夹山若是个知方汉。必然明窗下安排(总若便截却舌头又作么生)。
　　师云。洛浦是赵州銮城人。初参临济。济问近离甚处。云銮城。济云。有事相借问得否。云元安不会。济云。打破大唐国里。觅个不会底人难得。兴化为侍者。乃云。和尚恁么勘僧。如将弹弓就地上弹死雀儿。有什么用处。济云。你又作么生。化云。何不道老僧罪过。后浦为侍者。济勘一座主。有一人於三乘十二分教明得。有一人於三乘十二分教明不得。且道是同是别。主云。明得即同。明不得即别。浦云。这里是什么所在。说同说别。济休去。座主去后。济回却问。适来是你什么祗对。浦便喝。济便打。(云云)传□明。初承嗣石楼。住京口举公案。争奈无舌人能解语。兴化闻云。但知作佛。愁什么众生。有云。临济为他致见洛浦如此。殊不知神方秘诀。父子不传。自是洛浦承当处莽卤。雪窦忍俊不禁。为他临济雪屈。

　　第九十八则香严仙陀

　　举僧问香严。如何是王索仙陀婆。(山僧不曾要人点茶)严云。过这边来。(未解应在)雪窦云。钝滞杀人。(也有些子)僧又问赵州。王索仙陀婆时如何。(应喏)州乃曲躬叉手。(也是两重公案)雪窦云。索盐奉马(从古判到如今)。
　　师云。此语在敲磕转处些子。如何是王索仙陀婆。且道在宾家处。在主家处。若辨得出。方具参学眼。

　　第九十九则风穴离微

　　举僧问风穴。语默涉离微。如何通不犯。(斩)穴云。长忆江南三月里。鹧鸪啼处百花鲜。(隔)曾有僧问雪窦。雪窦对他道。劈腹剜心。又且如何。(着)复云。因风吹火。别是一家。(少卖弄)伤鳖恕龟。必应有主(须还古人始得)。
　　师云。宝藏论。语默涉离微。路逢达道人。不将语默对。意虽一般。言有巧拙。语默涉离微。穴云。长忆江南三月里。鹧鸪啼处百花鲜。且道是答他不答他。若道是答他话。有什么交涉。若道信口答他去。又作么生得应机去。但於事上觅。莫向句中求。雪窦云。劈腹剜心又且如何。与趯倒茶炉话同。复拈因风吹火。别是一家。风穴答话。他随后答一转语。伤鳖恕龟。必应有主。临济下有四宾主句。全主到来放行。却答他有全主即放行。

　　第百则古德沙水

　　举古云。眼里着沙不得。耳里着水不得。(打净洁球子)忽若有个汉。信得及。把得住。不受人瞒。(虽然不是本色衲子。放过一着。只恐不恁么)佛祖言教。是什么热椀鸣声。(却有个奇特处)便请高挂钵囊。拗折拄杖。(也是做得去始得)管取一员无事道人。(是则是。犹有这个在)又云。眼里着得须弥山。耳里着得大海水。(却是个作家汉)一般受人商量。(和光顺物有什么难)佛祖言教。如龙得水。似虎靠山。(谩得你千个万个)却须挑起钵囊。横担拄杖。(走杀阇黎)亦是一员无事道人。(脚跟下已与三十棒了也)复云。恁么也不得。不恁么也不得。(雪窦方始寻得屋里路)然后没交涉。(自知较一半)三员无事道人中。要选一人为师(一时赶向无生国里。阇黎也不要打)。
　　师云。说禅说道。是什么热椀鸣声。若恁么说话。无事禅底却有出气处。毕竟是那个不堪为师。打迭前后教成一片。方见雪窦拈古。你若随这三个不唧[口*留]汉。赚杀一生人去。却作么生。汝等诸人。各各讨一条活路始得。

　　佛果击节录卷下(终)

