续藏经   禅林类聚
　元 道泰集

　　禅林类聚目录

第一
　　帝王　　宰臣　　儒士

第二
　　佛祖　　法身　　佛像

第三
　　伽蓝　　殿堂　　塔庙　　丈室　　门户　　桥路(并附)

第四
　　祖教　　问法

第五
　　说法　　禅定　　悟道　　大道

第六
　　示众　　勘辨　　棒喝

第七
　　圆相　　对机　　宾主　　家风

第八
　　经教　　看经　　讲经　　论议　　祖偈

第八
　　姓名　　头首　　知事　　侍者　　法属　　尼女　　行童

第十
　　人境　　心眼　　肢体　　真像

第十一
　　住山(开堂附)庵居　　戒律(出家附)参学　　礼拜　　省访

第十二
　　游山(辞送附)驰书　　缘化　　应化　　神异　　因果　　沐浴　　偃息

第十三
　　问疾　　医卜　　药饵　　迁化　　追忌

第十四
　　岁时　　解结　　日月　　风云　　雨雪　　水火

第十五
　　衣钵　　服饰(把针附)鞋袜　　珍宝　　琴碁　　帘帐　　舟楫

第十六
　　法器　　槌拂　　数珠　　缾锡　　杖笠　　镜扇

第十七
　　器用　　刀剑　　弓箭　　骨董

第十八
　　粮食　　斋粥　　糊饼　　五味　　茶汤(摘茶附)蔬菜

第十九
　　田地　　草木(竹附)花果　　香灯　　搬扫　　柴薪

第二十
　　狮子像　　龙虎　　牛鹿　　猫犬　　龟鱼　　兔蛇　　飞走
　　 

　　禅林类聚卷第一
　　帝王　宰臣　儒士
　　帝王

　　阿育王内宫饭三万大阿罗汉。王躬自行香。见第一座无人。王问此座何故无人。一尊者云。此是宾头卢尊者位。此人曾见佛来。王云此人今在何处。者云且待须臾。言讫宾头卢从空而下。王请就座礼敬。卢不顾。王乃问承闻尊者亲见佛来是不。卢以手拨开眉毛示之云还会么。王云不会。卢云。阿耨达池龙王请佛斋。老僧亦预其数。
　　五祖戒出王语云。惭愧。　翠岩真云。且道甚么处见。直饶雪天漂渺湖光澹荡。且莫说梦。　保宁勇代云。希有希有。　佛性泰云。阿育王虽饭三万大阿罗汉。要且不识宾头卢尊者。阿育王既已不识。诸人还识也无。若也不识。山僧为诸人指出。乃拈拄杖下禅床立云。作么。
　　佛印元颂云。拈起眉毛示育王。当时凡圣绝商量。后来对众难收拾。眼上依前两簇长。　保宁勇云。我佛亲见宾头卢。眉长发短双目粗。阿育王。犹疑狐。唵嚤呢哒嘿[口*悉]嘿苏嚧。　佛慧泉云。一翳在眼空花乱坠。狭路相逢难为回避。大王还识老僧无。似雪眉毛长窣地。
　　东印土国王请般若多罗尊者斋次。王乃问。诸人尽转经。唯师为甚不转。者云。贫道出息不涉众缘。入息不居阴界。常转如是经。百千万亿卷。
　　汾阳昭云。却劳尊者心力。
　　天童觉颂云。云犀玩月璨含辉。木马游春骏不羁。眉底一双寒碧眼。看经那得透牛皮。明白心。超旷劫。英雄力。破重围。妙圆枢口转灵机。寒山忘却来时路。拾得相将携手归。　西禅需云。入息未尝居阴界。出息何曾涉万缘。一声渔笛离南浦。依旧芦花深处眠。
　　罽宾国王秉剑问师子尊者云。师得蕴空不。者云已得蕴空。王云。既得蕴空。离生死不。者云已离生死。王云。既离生死。就师乞头得不。者云。身非我有。岂况於头。王便斩之。白乳涌高数尺。王臂自堕。七日命终。太子光首叹云。我父何故自取其祸。
　　玄沙云。大小师子尊者头也不解作得主。　玄觉征云。且道斩着斩不着。又云。玄沙恁么道。要人作主不要人作主。若也要人作主。蕴即不空。若不要人作主。玄沙恁么道。意在甚么处。试断看。　汾阳昭别云。知师不吝。　芭蕉云。卖宝遇着瞎波斯。　琅琊觉云。罽宾好一口剑。争柰剑上无眼。尊者好个狮子。要且不解返踯。　翠岩芝云。当时祖引颈。王举剑。与么时有人谏得住。至今无人断得此公案。如今衲僧作么生断。　雪窦显云。作家君王天然有在。
　　海印信颂云。混沌中央一窍开。分清分浊列三才。祇因一剑输机夜。胆丧魂惊竟不回。　佛眼远云。杨子江头杨柳春。杨花愁杀渡头人。一声羌笛离亭晚。君向潇湘我向秦。　鼓山珪云。舡子下杨州。浮萍逐水流。一声河满子。千古动悲愁。　径山果云。杀人须是杀人汉。当下一刀成两段。头臂虽亏剑刃锋。何似秦时[车*度]铄钻。
　　梁武帝因初祖达磨大师自西天泛海来至金陵见帝。帝问如何是圣谛第一义。师云廓然无圣。帝云对朕者谁。师云不识。帝不契。师遂折芦渡江至魏。后帝举问志公。志公云陛下还识此人不。帝云不识。志云此是观音大士传佛心印。帝云当遣使者诏之。志云莫道陛下诏。阖国人去他亦不回。
　　汾阳昭代云。弟子智浅。　保宁勇代帝吐舌示之。
　　泉大道颂云。凡圣萦缠情未忘。廓然无圣便惊狂。梁王殿下无谋略。刚被胡人乱一场。　雪窦显云。圣谛廓然。何当辨的。对朕者谁。还云不识。因兹暗渡江。岂免生深棘。阖国人追不再。　千古万古空相忆。休相忆。清风匝地有何极。师顾左右云。这里还有祖师么。唤来与老僧洗脚。　保宁勇云。炼得通红打一锤。周遭无数火星飞。十成好个金刚钻。摊向门前卖与谁。　上方益云。第一义。廓兮寥兮超象帝。不把多年历日看。争辩春分并夏至。辽东白鹤去无踪。三山半落青天外。　佛鉴懃云。始鸣阿阁一声钟。日暖苍龙睡正浓。再击凤凰台上鼓。半夜祥鸾未飞舞。帝基永固如盘石。胡僧虚费平生力。回指少林归去来。春风一阵花狼藉。　太平古云。圣谛第一义门。廓然无圣谁尊。堪笑江南三月里。鹧鸪啼在百花村。　长灵卓云。不解作客劳烦主人。面无惭色少喜多嗔。　雪堂行云。西天屠子气雄豪。欺负神州罪莫逃。梁帝当头轻一拶。果然提起活人刀。　佛灯珣云。展阵开旗便要赢。谁知御驾不亲征。把定锵旗收阵脚。直至雄峰不出兵。
　　梁武帝问达磨大师云。朕自即位已来。起寺写经度僧不可胜纪。未审有何功德。师云实无功德。帝云师何言无。师云。此乃人天小果有漏之因。如影随形。虽有非实。帝云如何是真实功德。师云。净智妙圆体自空寂。如是功德不以世求。
　　梁武帝请傅大士讲经。大士升座。以界尺挥案一下便下座。帝愕然。志公问帝云陛下会。不帝云不会。志云大士讲经竟。
　　白云端云。傅大士与志公被梁武帝一状领过。　正觉逸颂云。远别双林事有因。金陵明主慕仁人。良哉高座登临次。一击大千经出尘。　雪窦显云。不向双林寄此身。却於梁土惹埃尘。当时不得志公老。也是凄凄去国人。　白云端云。大士何曾会讲经。志公方便且相成。一挥案上俱无取。直得梁王努眼睛。　慈受深云。大士讲经时。挥案成注脚。一丸消众病。不假驴驰药。　佛鉴懃云。案上一声鸣嚗嚗。已是重重添注脚。梁王何事不回头。志公将错还就错。
　　唐肃宗帝问忠国师。和尚百年后所须何物。师云檀越与贫道造个无缝塔。帝云请师塔样。师良久云会么。帝云不会。师云。贫道有付法弟子耽源却谙此事。请诏问之。师迁化后帝诏耽源问。此意如何。源对云。湘之南。潭之北。中有黄金充一国。无影树下合同船。琉璃殿上无知识。
　　雪窦显拈云。肃宗不会且致。耽源还会么。祇消个请师塔样。尽西天此土诸位祖师遭这一拶。不免将南作北。有傍不肯底出来。我要问你那个是无缝塔。　神鼎諲云。前来国师若此作用不能明了。次问耽源又恁么颂。且道尽善未尽善。虽然方便。须体解始得。会么。神鼎为你诸人下四转语。湘之南潭之北。君臣有路。中有黄金充一国。净体妙常。无影树下合同船。千圣一辙。琉璃殿上无知识。凡圣路绝。若恁么会去也必不相赚。老僧恁么注解。又是辜负国师。　五祖演云。前面是珍珠琉璃。后面是玛瑙珊瑚。左边是观音势至。右边是普贤文殊。中间有个旛子被风吹着道。胡芦胡芦。
　　雪窦显颂云。无缝塔。见还难。澄潭不许苍龙蟠。层落落。影团团。千古万古与人看。　云岩因云。无影林中窣堵波。团圞一缝甚誵讹。逢人拟欲亲拈出。还识南阳老作么。　罗汉南云。窣堵无缝立还危。宝铎玲珑八面垂。千手大悲扪不着。百重关锁下金锤。　白云端云。无缝塔从谁手造。虽然有样不堪传。如何强写无层级。永向琉璃殿上悬。　长灵卓云。无缝塔子镇团栾。若知端的问耽源。檀那合领深深旨。大地收来荐一言。
　　唐肃宗帝问忠国师。如何是十身调御。师乃起立云还会么。帝云不会。师云与老僧过净瓶来。
　　唐肃宗帝问忠国师。如何是无诤三昧。师云檀越踏毗卢顶上行。帝云寡人不会。师云莫认自己清净法身。(一本小异)
　　雪窦颂云。一国之师亦强名。南阳独许振佳声。大唐扶得真天子。曾踏毗卢顶上行。又云。铁锤打碎黄金骨。天地之间更何物。三千剎海夜澄澄。不知谁入苍龙窟。　佛鉴云。步步踏着毗卢顶。亦非自己清净身。妙入空门得空相。祖师肝胆佛精神。　大沩秀云。作者清规世莫俦。金篦曾握上龙楼。良哉拨破毗卢顶。直得文殊笑点头。
　　唐肃宗帝问忠国师云。师在曹溪得何法。师云陛下还见空中一片云么。帝云见。师云钉钉着悬挂着。
　　　五祖戒云。好事不如无。
　　唐庄宗帝问兴化奖禅师云。寡人收中原得一宝。只是无人酬价。师云请陛下宝看。帝以两手引幞头脚示之。师云。君王之宝。谁敢酬价。帝大悦。
　　玄觉征云。且道兴化肯同光不肯同光。若肯同光。兴化眼在甚么处。若不肯同光。过在甚么处。　雪窦云。至尊所得只可傍观。若非兴化作家。往往高价酬却。　翠岩芝云。兴化当时下一着可谓酩酊。如今作么生断。　云峰悦云。真不掩伪。曲不藏直。有眼底辨取。　黄龙心云。兴化虽则一期见机而作。争柰埋没伊一朝天子。当时若作兴化。但向伊道。蚌蛤之珠收得也无用处。教伊向后别有生涯。免见递相钝置。而今若有人问。上座又作么生酬价。
　　北塔祚颂云。君王之宝实难酬。兴化形言下一筹。两手展开幞头脚。勑书挂在凤凰楼。　白云端云。北番王子弯弓射。南国将军仰面看。沙上空余斜影在。翩翩直自入云端。　上方益云。展手相呈老比丘。至尊之宝敢轻酬。满庭和气龙颜悦。争柰胡僧笑点头。　天童觉云。君王底事语知音。天下倾诚蔡藿心。拈出中原无价宝。不同赵璧与燕金。　佛心才云。中原收至宝。合国不能藏。一入相如手。佳声满大唐。
　　闽王请罗山闲禅师开堂。师升座。方收敛僧伽黎乃云珍重。便下座。闽王近前执师手云。灵山一会何异今日。师云将谓是个俗汉。
　　洞山聪颂云。罗山忍俊不能禁。大展家风吼一音。祇墨如山书莫尽。衲僧休向义中寻。　白云端云。纷纷雪影耀闽天。闽主欣逢倍乐然。一旦春风吹大地。更无一点在阶前。　踈山如云。须弥座上敛伽黎。海口潮音阐大机。世主大檀能藻鉴。灵山嘉会愈增辉。
　　闽王送银交床与雪峰。僧问。和尚受大王如此供养。将何报答。师以两手托地云。轻打我轻打我。
　　踈山僧问雪峰道。轻打我意作么生。山云。头上插瓜齑。垂尾脚跟齐。
　　汾阳昭颂云。因问如何报主恩。举毕全收坐要津。舡头若有风浪动。满目流沙不见人。　洞山聪云。人王信重送交床。旁问禅徒太着忙。下手低声言少打。劣中全胜阿谁详。　保宁勇云。不知将甚报君恩。风起江湖水皱颜。一片古帆乘兴去。与谁相遂过天门。　正觉逸云。得人一牛。还人一马。投之报之。风流儒雅。如今大有受恩人。不知谁是报恩者。
　　闽王封柑橘各一颗。遣使送上雪峰。问云。既是一般颜色。为甚名字不同。峰遂依旧封回。复驰问玄沙。沙将一张纸盖却。
　　汾阳昭颂云。柑橘闽王亲手封。将来直问击胡风。长人入水分明在。更问玄沙又不通。汾阳为汝开天路。宝坊金界碧霄空。　保宁勇云。闽王两般驰献上。雪峰一等到封回。人情上下俱周美。免把完全更擘开。　延寿云。柑子将来不用疑。铁牛蚊子咬应痴。闽王犹未识师意。更请玄沙下一锥。
　　投子青禅师僧问。和尚适来拈香祝圣寿。且道当今皇帝寿年多少。师云。月笼丹桂远。星拱北辰高。
　　丹霞淳颂云。六国清平贺圣年。珠帘高卷月明前。金轮那肯当堂坐。不用丹墀击静鞭。

　　宰臣

　　朗州刺史李翱仰慕药山俨禅师道风久矣。屡请不赴。乃特入山致敬。肃装客礼直造座前。师端然看经殊不顾视。李乃云见面不如闻名。拂衲便行。师却召。李回首。师云何得贵耳而贱目。李遂顶拜起问。如何是道。师以手指天复指净瓶云。会么。李云不会。师云云在青天水在瓶。李因有省乃呈颂云。练得身形似鹤形。千株松下两函经。我来问道无余事。云在青天水在瓶。
　　玄觉拈云。且道李太守是赞他语明他语。须具行脚眼始得。
　　汾阳昭颂云。云在青天水在瓶。恐君妄解作惶惶。汾阳问你幽魂听。如实神通现姓名。　天宁琏云。陇西贤相登药峤。云在青霄水在瓶。风静云消空独露。天门玉女不曾扃。　白杨顺云。古人问道复何言。水在瓶中云在天。故国要归归便得。离亭云月渡头船。　无尽居士云。云在青天水在瓶。眼光随指落深坑。溪花不柰霜风苦。说甚深深海底行。　圆通仙云。云在青天水在瓶。丹霄把手共君行。回头不觉寒更晓。一片红光海上生。
　　李刺史问归宗。教中道须弥纳芥子。渤即不疑。言芥子纳须弥。莫是妄谈不。师云。人传使君读万卷书籍。是不。云然。师云。公从顶至踵都来如椰子大。万卷诗书向甚处着。李俛首而已。
　　佛慧泉颂云。放开日月明。把定乾坤黑。一札不回头。满地生荆棘。龙宫海藏兮非多。石火电光兮非急。君不见。紫霄峰下墨池边。八骏如风追不及。禾山方云。芥纳须弥验祖风。清机历历妙难穷。要知万卷书来处。跳出当人智鉴中。　佛心才云。芥纳须弥特地疑。琴书抛下扣禅扉。忽闻万卷难藏处。瞥转神机唯自知。唯自知。丹桂和根拔得归。
　　成尚书与大将送供入云居山。乃问膺禅师云。世尊有密语。迦叶不覆藏。如何是世尊有密语。师召尚书。成应诺。师云会么。成云不会。师云。汝若不会。世尊有密语。汝若会去。迦叶不覆藏。
　　法灯拈云。且道唤底是密语。应底是密语。时有僧问如何是世尊有密语。灯云何曾得密来。　东林总云。怪哉。弘觉二十年羚羊挂角绝迹亡踪。及乎被尚书一拶。直得带水拖泥作人笑怪。法灯也是日午点金灯。夜半泼墨汁。东林即不然。如何是密语。却向伊道甚处不密。且道恁么道还有过也无。良久云更不用别人。　性空云。逢人且说三分话。未可全抛一片心。
　　古德颂云。世尊密语难覆藏。迦叶迦叶见如土。千古万古黑漫漫。焦尾大虫元是虎。
　　郢州太守请风穴禅师衙内升座。师乃云。祖师心印状似铁牛之机。去即印住。住即印破。只如不去不住。印即是不印即是。时有卢陂长老出问。某甲有铁牛之机。请师不搭印。师云。惯钓鲸鲵澄巨浸。却嗟蛙步[马*展]泥沙。陂伫思。师喝云。长老何不进语。陂拟议。师打一拂子云。还记得话头么。试举看。陂拟开口。师又打一拂太。守云佛法元来与王法一般。师云太守见甚么道理。太守云当断不断返招其乱。师便下座。
　　南堂静云。好一场法战。大众还要识风穴么。金镞惯调曾百战。铁鞭多力恨无雠。要识卢陂长老么。尽道入山擒虎易。临筌方觉取鱼难。要识郢州太守么。已得真人好消息。人间天上更无疑。
　　雪窦颂云。擒得卢陂跨铁牛。三玄戈甲未轻酬。楚王城畔朝宗水。喝下曾令却倒流。　保宁云。锋头壁立铁牛机。十字纵横宝剑挥。一阵贼军俱粉碎。凯歌齐和太平归。　圆悟云。列圣风规。初不放过。拟跨铁牛。蓦头印破。卢陂当断却沈吟。电转星飞被活擒。喝下机锋如霹雳。三玄戈甲振丛林。　天童觉云。铁牛之机。印住印破。透出毗卢顶[宁*页]行。却来化佛舌头坐。风穴当衡。卢陂负堕。棒头喝下。电光石火。历历分明珠在盘。眨起眉毛还蹉过。
　　陈操尚书一日与诸官登楼次。见数僧行过。一官人云来者总是行脚僧。陈云不是。云焉知不是。陈云待近来与勘过。斯须数僧至楼前。陈蓦召上座。僧皆举头望。陈谓众官云不信道。
　　沩山喆云。陈尚书可谓手擎仲尼日月。腰佩毗卢金印。非唯儒士惊慑。亦乃衲僧罔措。不见道当机如电拂。方免病栖芦。　天童觉云。陈尚书当面白拈。瞒长芦一点不得。
　　雪堂行颂云。一语离窠窟。千生出盖缠。夜来风雪恶。木折古岩前。
　　杨杰提刑入宝林寺。因写七佛殿额乃问昌禅师云。七佛重出世时如何。师云一回相见一回新。又同游山次。杨拈起大士饭石问。既是饭石。为甚么咬不破。师云祇为太硬。杨云犹涉繁词。师云未审提刑作么生。杨云硬。师云也是第二月。

　　儒士

　　张拙秀才因看佛名经。乃问长沙岑禅师云。百千诸佛但闻其名。未审居何国土。师云。黄鹤楼崔颢题后。秀才还曾题不。云不曾题。师云无事也好题取一篇。
　　佛眼远云。大众。秀才问佛居何国土。长沙为甚么却恁么道。秀才寻常嘲风咏月。为甚么长沙面前一辞不措。若是黄鹤楼有甚么难题处。听取山僧题破。遂云。容颜甚奇妙。光明照十方。我昔曾供养。今复还亲觐。　南堂静云。当时若是南堂。待他问百千诸佛但闻其名未审居何国土。只向道秀才秀才何得贵耳而贱目。
　　死心新颂云。黄鹤楼前法战时。百千诸佛竖降旗。渠无国土居何处。留得多才一首诗。　灵源清云。闻名直下惊天地。更问所居成年满。回首却登归去路。家家门口透长安。　南华炳云。百千诸佛闻名久。国土庄严何处求。觌面若无精彻眼。又随船子下扬州。　禾山方云。千佛灵踪莫别求。长沙机转有来由。要知觌面难藏处。黄鹤楼前鹦鹉洲。宝峰明云。百千诸佛但闻名。国土何曾不现成。自是不归归便得。五潮烟景有谁争。　大洪遂云。黄鹤楼诗崔颢题。古今吟咏韵难齐。秋空月影千江印。春晚流莺是处啼。
　　庞居士一日向丹霞前叉手立。少时却出去。霞不顾。士却来坐。霞乃向士前叉手立。少时便入方丈。士云。汝入我出。未有事在。霞云。这老翁出出入入。有甚了期。士云略无些子慈悲。霞云引得这汉到这田地。士云把甚么引。霞乃拈起居士幞头云。却似一个老师僧。士却拈幞头安霞头上云。一似个少年俗人。霞应诺三声。士云犹有昔日气息在。霞乃抛却幞头云。大似个乌纱巾。士乃应诺三声。霞云昔时气息争忘得。士弹指三下云动天动地。
　　佛鉴懃云。丹霞与庞老闹市里相逢。千峰顶上握手。千峰顶上相逢。却向闹市里握手。如钟在架。随扣发音。大击大鸣小击小响。声非内出亦非外来。只如未扣已前声在何处。各自归堂究取。　大沩智云。丹霞与庞老终日用神通是处游历。尽全身徧界中。还知么。千峰势到岳边止。万派流归海上融。　涂毒策云。平易中崄峻。断绝处复续。庞公三度扣关。丹霞三回格下。可谓风行草偃水到渠成。捡点将来。佛事门中则可。衲僧分上全无。祇如衲僧分上又作么生。觌面机锋如同电拂。咄。
　　南堂静颂云。烧木佛老有甚心肝。卖笊篱翁家破人残。相追相逐相激相叹。难难。倚天长剑兮射斗光寒。搅海苍龙兮不触波澜。看看。家家有路透长安。
　　胡钉铰谒保寿沼禅师。师云莫便是胡钉铰么。云不敢。师云还钉得虚空不。云请和尚打破来。师便打。胡云莫错打某甲。师云汝向后遇多口阿师与你点破在。胡后到赵州举前话问。不知某甲过在甚处。州云只这一缝尚不柰何。胡於此有省。(广灯小异)
　　雪窦显云。我要打这三个汉。一打赵州不合瞎却胡钉铰眼。二打保寿不能塞断赵州口。三打胡钉铰不合放过保寿。师蓦拈拄杖云。更有一个。大众一时走退。乃击禅床一下。　大沩喆云。这汉虽然省去。可惜赵州。当时待他道某甲过在甚处。劈脊便棒。非但承他保寿威光。亦乃与丛林为龟为鉴。鼓山珪颂云。一缝分明在。当头下手难。饶君钉铰得。终是不圆全。　径山果云。直饶钉得这一缝。点检将来非好手。可怜两个老禅翁。却向俗人说家丑。
　　云门偃禅师问僧。光明寂照徧河沙。岂不是张拙秀才语。僧云是。师云话堕也。
　　径山杲云。驴拣湿处尿。　复庵封云。向道莫行山下路。果闻猿叫断肠声。　法云秀云。甚处是话堕处。忽有人问法云。如何是祖师西来意。只对伊道话堕也。还会么。具眼底辨取。　月庵果云。云门大师张幔天网捞龙打凤。这僧不觉入他陷阱中落他绻缋里。若是福严即不然。才见伊举道岂不是张拙秀才语。但向道未到云门不妨疑着。然虽如是。也是贼过后张弓。
　　禾山方颂云。叶路纵横得自由。牢关捩转妙全收。个中密意人难会。喝下须教水倒流。　月庵果云。万丈龙门势倚空。悬崖撒手辨鱼龙。时人只看丝纶上。不见芦花对蓼红。　踈山如云。问来答去无偏党。铁壁银山作么通。纵夺临机言话堕。遂令千古动悲风。

　　禅林类聚卷第一
　　禅林类聚卷第二
　　佛祖　法身　佛像
　　佛祖

　　世尊才生下。乃一手指天一手指地。周行七步目顾四方云。天上天下唯我独尊。
　　云门云。我当时若见。一棒打杀与狗子吃。贵图天下太平。　雪窦云。便与掀倒禅床。　法眼云。云门气势甚大。要且无佛法道理。时有老宿代云。将谓无人证明。雪窦又别云。钩在不疑之地。　琅琊觉云。云门可谓将此深心奉尘剎。是则名为报佛恩。　云峰悦云。云门虽有定乱之谋。且无出身之路。若也辩得。许你顶门具一只眼。
　　洞山聪颂云。四月八佛降生日。指天指地称第一。九龙喷水沐金躯。摩诃般若波罗蜜。　泉大道云。指天指地语琅琅。送语传言出画堂。使者尚能多意气。主人应是不寻常。　保宁勇云。混沌未分人未晓。乾坤才剖事潜彰。天生伎俩能奇怪。末上输他弄一场。　无尽居士云。七步周行手指天。衲僧棒下病难全。母胎出后成何事。争似阎浮未降前。　径山杲云。老汉才生便着忙。周行七步似颠狂。赚他无限痴男女。开眼堂堂入镬汤。　慈受深云。一火铸成金弹子。团栾都不费钳锤。拈来万仞峰头放。打落天边白凤儿。
　　世尊未离兜率已降王宫。未出母胎度人已毕。
　　鼓山珪颂云。是非海里横身入。豺虎群中自在行。莫把是非来辨我。平生穿凿不相关。　径山杲云。利刃有蜜不须舐。蛊毒之家水莫尝。不舐不尝俱不犯。端然衣锦自还乡。
　　世尊因广额屠儿日杀千羊。一日至佛所扬下屠刀云。我是千佛一数。世尊云如是如是。
　　东山觉云。今时丛林将谓广额过去是一佛。权现屠儿日杀千羊。如此见广额屠儿。且喜没交涉。又云。广额正是个杀人不眨眼底汉。扬下屠刀立地成佛。且喜没交涉。又道。广额扬下屠刀云我是千佛一数。这一佛多少分明。且喜没交涉。要识广额么。夹路桃花风雨后。马蹄何处避残红。
　　大梅当禅师因夹山与定山同行言话次。定云生死中无佛即无生死。夹云生死中有佛即不迷生死。二人是非不已特上山参见师。人事了夹便问。未审二人见处那个较亲。师云一亲一踈。夹云那个亲。师云。且去。明日来。夹明日又问。师云。亲者不问。问者不亲。夹住后云。我当时在大梅处失却一只眼。
　　雪窦显云。夹山毕竟不知换得一只眼。大梅老汉当时闻举。若以棒一时打出。岂止划断两人葛藤。亦乃为天下宗匠。　瑞岩恭云。夹山定山互论是非。拖泥带水即且置。作么生是大梅辨是非亲踈底眼。还委悉么。金锁无须两头动。妙挥宝剑正当风。
　　应庵华颂云。苦瓠连根苦。甜瓜彻蒂甜。两般滋味恶。中后入黄泉。
　　投子大同禅师。僧问如何是十身调御。师下禅床立。又问凡圣相去多少。师亦下禅床立。
　　雪窦显云。此公案诸人无不委知。若恁么举。天下衲僧尽成念话杜家。雪窦莫有长处也无。试为大众举看。凡圣相去多少。投子下禅床立。如何是十身调御。投子下禅床立。且道与前来举底是同是别。若道一般。许上座具一只眼。若道别有奇特。也许上座具一只眼。更开一线道。凡圣相去多少。请上座下一转语。如何是十身调御。请上座答一转语。非但参见投子。亦乃知雪窦长处。若总道下绳床立。惜取眉毛好。
　　白云端颂云。老妇低垂事舅姑。起来争免面模糊。强将云髻高高绾。遮得傍人眼也无。　投子青云。水出昆仑浪接连。天高地迥秀林峦。禅床略下云山断。凡圣无踪海岳寒。　长灵卓云。爱向江边弄钓丝。碧潭深处有嘉鱼。钩头不是无香饵。个底如何钓得渠。　佛慧泉云。投子下绳床。云中逆电光。胡僧归汉土。六月下严霜。　天宁琏云。投子下禅床。通身谁辨的。拟议即千差。觌面难相识。　径山杲云。投子下绳床。今朝为举扬。驴前马后汉。切忌乱承当。
　　投子一日指庵前一片石向雪峰云。三世诸佛总在里许。峰云须知有不在里许者。师云不快漆桶。
　　保宁勇代雪峰以手指石云。不妨好一片石。
　　佛鉴懃颂云。有客钓鳌头。区区走五湖。不知泥里蚌。满腹是明珠。
　　投子僧问一切声是佛声是不。师云是。云和尚莫[尸@豕]沸碗鸣声。师便打。又问粗言及细语皆归第一义是不。师云是。云唤和尚作一头驴得么。师便打。
　　雪窦显颂云。投子投子。机轮无阻。放一得二。同彼同此。可怜无限弄潮人。毕竟还落潮中死。忽然活。百川倒流闹[洱*舌][洱*舌]。
　　赵州谂禅师。僧问如何是佛。师云殿里底。云殿里底是泥龛塑像。师云是。云如何是佛。师云殿里底。
　　保宁勇颂云。酸甜滋味本天然。带果连枝颗颗圆。南赡部州人未识。庵摩罗果信虚传。
　　德山鉴禅师上堂云。大众。及尽去也。直得三世诸佛口挂壁上。犹有一人呵呵大笑。若识此人。参学事毕。(一本作圆明密)
　　投子青云。然虽如是。德山大似藏尽楚天月犹存汉地星。复颂云。双盲入暗路崎岖。日落栖芦暂得苏。争似石人眠半夜。免教舜让守林居。须知花绽非干木。无脚行时早触途。昨朝风起长安道。元是昆仑进国图。　天童觉云。收杷断。襟喉风。磨云拭水冷天秋。锦鳞莫谓无滋味。钓尽沧浪月一钩。
　　长沙岑禅师。僧问本来人还成佛不。师云大唐天子还割茅刈草也无。
　　汾阳昭颂云。岑公拂袖播鸿机。问佛人多作佛稀。王主札茅亲下手。不能土上更加泥。　圆悟勤云。巨岳何曾乏土。唐皇岂可刈茅。礼拜近前叉手。西天下万迢迢。　投子青云。苔殿重重紫气深。星分辰位正乾坤。金轮不御阎浮境。岂并诸候宝印尊。　云岩因云。帘幕春风晓尚寒。歌楼声咽梦惊残。金舆不御人间世。休羡壶中日月宽。
　　长沙僧问如何是诸佛师。师云汝从无量劫来承甚么人恩力。云未有诸佛已前事作么生。师云近日鲁祖出世为人东语西话。
　　保宁勇颂云。水墨丹青状不成。混然竹木个精灵。求恩乞福抛杯校。向道明明自不听。　踈山常云。混沌未分便有渠。堂堂相貌绝名模。长沙谩道知恩力。试问还曾识也无。
　　夹山会禅师。僧问拨尘见佛时如何。师云欲知此事直须挥剑。若不挥剑。渔父栖巢。后僧问石霜拨尘见佛时如何。霜云。渠无国土。甚处逢渠。僧回举似师。师上堂云。门庭施设。不无老僧。入理深谈。犹较石霜百步。
　　丹霞淳颂云。当机一句玉珊珊。内外玲珑溢目寒。无漏国中曾不住。月华影里见应难。　天宁琏云。太阿在手。谁敢当锋。青山万朵。白云重重。　枯木成云。不立纤毫尚是尘。那堪开口问他人。高挥宝剑无踪迹。月里嫦娥现半身。　天童觉云。拂牛剑气洗兵威。定乱归功更是谁。一旦氛埃清四海。垂衣皇化自无为。
　　夹山僧问如何是佛。师云此位无宾主。云寻常与甚人对谈。师云。文殊与吾携水去。普贤犹未折花来。
　　投子青颂云。亲言言处几人知。今古无俦类莫齐。玉马雪行归夜半。羚羊挂角日沈西。　踈山如云。大方独立峭巍巍。八面玲珑万象围。正坐当轩无位位。圆通无碍应群机。　枯木成云。当头不犯难开口。假借傍来落二三。卓尔混融无向背。西天佛是老瞿昙。
　　洛浦安禅师。僧问。供养百千诸佛。不如供养一无心道人。未审百千诸佛有何过。无心道人有何德。师云。一片白云横谷口。几多归鸟自迷巢。
　　丹霞淳颂云。拾得踈慵非觉晓。寒山懒墯不知归。声前一句圆音美。牧外三山片月辉。　枯木成云。是佛由来尚涉功。明心方与道相同。花开花落缘何事。尽属无私造化中。　佛智裕云。百千诸佛眉弯曲。无证无修眼搭痴。踏着未消连底冻。一时认作碧琉璃。
　　雪峰存禅师。僧问如何是佛。师云寐语作么。
　　云峰悦云。古人与么道。唤作应病与药。放过即不可。若不放过。你这里下得甚么语。僧拟议。师以拂子蓦口打。
　　雪峰僧问如何是诸佛。师云莫触讳。云如何是不触讳。师云解无惭愧。僧问如何是诸佛出身处。师云仁者己分事作么生。云是甚么。师云。无。我且问你。僧无对。师云我识得你。又僧问。承和尚有言。三世诸佛向这里出头不得。未审诸佛有何过。所以出头不得。师云这不识羞耻汉。
　　云门偃禅师。僧问如何是佛。师云乾屎橛。
　　佛鉴懃颂云。稽首金容乾屎橛。应物现形如水月。香臭皆从佛口生。凡圣从来同一舌。　鼓山珪云。不用唐言译。休将梵语传。摩酰首罗眼。对面隔西天。　径山杲云。云门乾屎橛。全超法报化。无事出山游。百钱杖头挂。　惠因净云。问处分明答处亲。半同含笑半同嗔。若看陌上二三月。那个枝头不带春。
　　云门僧问如何是诸佛出身处。师云东山水上行。
　　觉报清颂云。诸佛出身处。东山水上行。石压笋斜出。岸悬花倒生。
　　云门垂示云。古佛与露柱交参是第几机。自代云。南山起云。北山下雨。
　　五祖演云。大小云门大师元来小胆。四面道古佛与露柱交参是第四机。良久云。这个说话面皮厚三寸。出语成不逊。好将临济棒。一日打三顿。甚么人下得手。虽然罪过弥天。新赦咸放。　禾山方云。了得物我一如。能使飞云会合。须是云门始得。且道既是了得物我一如。这僧无对处又作么生。良久云。崄。
　　雪窦显颂云。南山云。北山雨。四七二三面相睹。新罗国里曾上堂。大唐国里未打鼓。苦中乐。乐中苦。谁道黄金如粪土。　天童觉云。一道神光。初不覆藏。超见缘也是而无是。出情量也当而无当。岩花之粉兮蜂房成蜜。野草之滋兮麝脐作香。随类三尺一丈六。明明触处露堂堂。　本觉一云。南山云。北山雨。新罗打鼓韶阳舞。石虎哮吼上九天。泥牛入海无寻处。
　　踈山仁禅师。僧问如何是诸佛师。师云何不问踈山老汉。
　　投子青颂云。养子方知在上慈。亲言无味外人疑。欲穷沧浪深深处。听取渔家辋莫迷。
　　洞山初禅师。僧问如何是佛。师云麻三斤。
　　玉泉琏云。天无四壁。地绝八荒。向甚么处与洞山相见。咄。
　　北塔祚颂云。麻皮三斤不用秤。秤头那肯坐於蝇。一念才生筋骨露。徒劳更觅定盘星。　雪窦显云。金乌急。玉兔速。善应何曾有轻触。展事投机见洞山。跛鳖盲龟入空谷。花簇簇。锦簇簇。南地竹兮北地木。因思长庆陆大夫。解道合哭不合哭。　法昌遇云。火麻皮子若何分。腊雪煎茶解醉君。更有路行人未到。野花含笑旧枝春。　投子青云。三年一闰大家知。也有瞒顸不记时。昨日雁回沙塞冷。严风吹绽月中枝。　无尽居士云。三斤足秤洞山麻。拨动锱铢万里差。啼得血流无用处。夜来依旧宿芦花。
　　风穴沼禅师。僧问如何是佛。师云杖林山下竹筋鞭。
　　慈明圆颂云。杖林山下竹筋鞭。南北禅人万万千。莫怪相逢不下马。东西各自有前程。　云峰悦云。杖林山下竹筋鞭。头尾拈来总一般。莫怪玄沙不出岭。他家元是钓渔船。　海印信云。杖林山下竹筋鞭。枝节萧踈古涧边。要会宗师开正眼。满轮午夜照秋天。　真净文云。杖林山下竹筋鞭。水在深溪月在天。良马不御何处去。阿难依旧世尊前。云溪恭云。杖林山下竹筋边。南北行人万万千。堪羡一堂无事客。卧云深处不朝天。
　　风穴僧问如何是佛。师云如何不是佛。云未晓玄言乞师再指。师云。家住海门东。扶桑最先照。
　　保宁勇颂云。眉间一道白毫光。历劫知将甚处藏。永夜寂寥天未晓。更须斫额望扶桑。
　　法眼益禅师。僧惠超问如何是佛。师云汝是惠超。其僧於是悟入。
　　汾阳昭颂云。问佛从头理不亏。莫同巧妙骋锋机。真金若不炉中煅。争得将金唤作泥。　雪窦显云。江国春风吹不起。鹧鸪啼在深花里。三级浪高鱼化龙。痴人犹戽夜塘水。　天衣怀云。通官买卖不相饶。问佛言云是惠超。嗟见衲僧生异解。认他虹虹作仙桥。　佛惠泉云。才到元正便是年。暖风无处不陶然。途中多少寻春客。悞听黄莺作杜鹃。直歇了云。问佛分明答惠超。羊斤八两不相饶。丛林万古为殃祸。恶语伤人恨不消。
　　广德禅师。僧问如何是佛。师云画戟门开见坠仙。僧驰此语至州中悟空处。便问画戟门开见坠仙意旨如何。空云。真饶亲见释迦来。智者咸云不是佛。师后闻此语。遥望城中礼拜云。悟空古佛。岂止羊二十口。
　　琅琊觉云。广德脑后添丁。悟空眼中拔楔。虽然善顺机宜。敢保他家未彻。
　　水庵一颂云。画戟门开见坠仙。廓然身在洞中天。从兹不复论冬夏。石烂松枯知几年。
　　首山念禅师。僧问如何是佛。师云新妇骑驴阿家牵。
　　五祖演云。大众莫问新妇阿家。免烦路上波咤。遇饭即饭。遇茶即茶。同门出入。宿世冤家。
　　海印信颂云。新妇骑驴阿家牵。王老空中驾铁船。井底挂帆风势恶。须弥顶上浪滔天。　南华炳云。新妇骑驴阿家牵。万里沧溟驾铁船。参差岛屿分诸国。彷佛星河共一天。　文殊道云。新妇骑驴阿家牵。碧玉罗纹顶上旋。播土扬尘寻不见。元来只在旧山前。　天童觉云。新妇骑驴阿家牵。体段风流得自然。堪笑效颦邻舍女。向人添丑不成妍。径山杲云。新妇骑驴阿家牵。步步相随不着鞭。归到画堂人不识。从今懒更出人前。
　　长庆棱禅师有时云。宁说阿罗汉有三毒。不说如来有二种语。不道如来无语。只是无二种语。保福云。作么生是如来语。师云聋人争得闻。福云情知汝向第二头道。师云作么生是如来语。福云吃茶去。
　　云居锡云。甚么处是长庆向第二头道处。
　　雪窦显颂云。头号第一第二。卧龙不鉴止水。无处有月。波澄有处。无风浪起棱禅客。棱禅客。三月禹门遭点额。　白云端云。不说如来有二语。三三为九须重数。何谓聋人争得闻。狐丧未免还归主。佛鉴懃云。无是无非归掌握。有闻有见隔关山。始知一种如来语。不在世人情斛间。　南华炳云。第一头。第二头。清风明月两悠悠。将军战马今何在。野草闲花满地愁。
　　天彭禅师。僧问如何是佛。师云。亲切不离家。寂寞不当户。
　　禾山方云。天彭与么说话终成渗漏。且道三种渗漏中。堕在那种渗漏。要会么。无身有事超岐路。无事无身落始终。
　　投子青颂云。白云时映旧山青。竹锁薄烟露几茎。虚室夜寒秋月逈。雁回遥听可三更。
　　九峰处禅师。僧问。承闻和尚有言。诸圣间出祇是传语人。是不。师云是。云。世尊一手指天一手指地云天上天下唯我独尊。和尚为甚么却唤作传语人。师云。祇为一手指天一手指地。所以唤作传语人。
　　丹霞淳颂云。妙相圆明不可亲。奴儿婢子自殷懃。指天指地称尊大。也是传言送语人。
　　同安察禅师。僧问如何是天人师。师云。头上角不全。身上毛不出。
　　丹霞淳颂云。秘殿重帏晓尚寒。丹墀苔润未排班。宝香凤烛烟云合。寂寂帘垂不露颜。
　　云住禅师。僧问如何是诸佛师。师云文殊耸耳。
　　丹霞淳颂云。无相光中未兆身。清虚渺邈岂为邻。一轮明月当轩照。玉殿萧萧不见人。
　　赵横山柔禅师。僧问如何是佛。师云平地望高坡。
　　投子青颂云。江山历尽几施功。方得逢人话背同。春到洞庭南壁岸。鸟啼西岭月生东。
　　曹山霞禅师。僧问佛未出世时如何。师云曹山不如。云出世后如何。师云不如曹山。
　　五祖演云。若以世谛观之。曹山合吃二十棒。若以祖道观之。白云合吃二十棒。然虽如是。棒头有眼。两人中一人全肯一人全不肯。若人点检得出。许你具半只眼。　天童觉云。佛与曹山宾主互换。出世不出世各具一只眼。未有长行而不住。长住而不行。还会么。幽洞不拘关锁意。纵横那涉两头人。　松源岳云。辍己让人。弄巧成拙。出世未出世。虚空里钉橛。曹山有没量罪过。冶父亦有没量罪过。汝等诸人还检点得出么。一东二冬。叉手当胸。玉泉琏云。火烧荆棘三千界。铁铸浮屠百万层。投子青颂云。月隐青山瑞气高。梧藏丹凤觑无寥。无端石马潭中过。惊起泥龙翻海潮。
　　五祖戒禅师。僧问如何是佛。师云踏着秤槌硬似铁。
　　云峰悦颂云。踏着秤槌硬似铁。幪幢禅和犹未瞥。三冬岭上火云生。六月长天降大雪。　白云端云。踏着秤槌硬似铁。此时有理不能说。新罗国里火星飞。直向云门指上热。　天宁琏云。信步红尘里。无人问短长。归来天欲暮。片月照沧浪。
　　法华举禅师。僧问如何是佛。师云芦芽穿膝。
　　海印信颂云。信手拈来如掣电。全机大用疾如风。放行一句通消息。后夜猿啼在乱峰。
　　法华示众云。释迦不出世。达磨不西来。佛法徧天下。谈玄口不开。
　　径山杲云。作贼人心虚。
　　慈明圆禅师。僧问如何是佛。师云水出高源。
　　师自颂云。水出高源也大奇。禅人不会眼麻弥。若也未明泥水句。灯笼露柱笑嘻嘻。　正觉逸云。慈明为水出高源。天下禅僧走似烟。只听清声来耳畔。不知流洛那峰前。　沩山秀云。冲断云根迸石来。冷冷千古下崔嵬。未明滴滴朝宗意。听取春深动地雷。　地藏恩云。高源水出晓晴天。对答临机岂偶然。衲子不知流落处。一寻寒木破溪烟。
　　大愚芝禅师。僧问如何是佛。师云锯解秤槌。
　　白云端颂云。锯解秤槌无缝罅。风吹日炎朝复夜。虽然不许乱商量。一任称提绕天下。　鼓山珪云。锯解秤槌浑似铁。大愚老子曾饶舌。水流涧下太忙生。云在岭头闲不彻。　径山杲云。问佛如何是。宗师即便酬。秤槌将锯解。言外度迷流。
　　杨岐会禅师。僧问如何是佛。师云三脚驴子弄蹄行。云莫只这便是。师云湖南长老。
　　应庵华云。大小杨岐话作两橛。且道荐福为人眼在甚么处。　松源岳云。大小杨岐被这僧靠倒。　白云端颂云。三脚驴子弄蹄行。奉报行人着眼睛。草里见他须丧命。只缘踢踏最分明。　保宁勇云。前步高兮后步低。动头摇尾三只蹄。骑闹市。人东西。湖南更有须菩提。　佛鉴懃云。三脚驴子弄蹄行。骐骥追风趂不前。踏破化城无觅处。湖南长老重加鞭。　佛性泰云。三脚驴子弄蹄行。步步莲花衬足生。堪笑草中寻觅者。不知芳树啭春莺。　鼓山珪云。三脚驴儿惑杀好。长放后园教吃草。等闲牵去向人前。踢倒湖南瞎长老。
　　圆悟勤禅师。僧问如何是佛。师云口是祸门。
　　鼓山珪颂云。的的当阳句。明明箭后路。着靴人吃肉。赤脚人趂兔。　径山杲云。口是祸门。电激雷奔。娑竭出海。震动乾坤。
　　老宿。僧问如何是佛。宿云不封不树。
　　法华举云。大众会么。若不会。重下注脚去也。不封不树以棘栾。
　　智门祚禅师。僧问如何是佛。师云踏破草鞋赤脚走。云如何是佛向上事。师云拄杖头上挑日月。
　　雪窦显云。千兵易得。一将难求。　南堂静云。问又问得好。答亦答得奇。今日或有人问。踏破草鞋赤脚走意旨如何。只向道碧潭深处清秋月。拄杖头上挑日月。又作么生。紫罗帐里撒真珠。然虽如是。此犹是赞叹之语。却如何是佛。一池菡萏莲。两株清瘦栢。如何是佛向上事。长向僧家庭。何劳问高格。又颂云。踏破草鞋赤脚走。胸中愤气冲牛斗。须弥顶上击金钟。百战场中狮子吼。
　　五祖演禅师。僧问如何是佛。师云肥从口入。又云。露胸跣足。
　　佛鉴懃颂云。老去眉须似雪霜。元来习气尚难忘。少年无限伤心事。一度思量一断肠。
　　五祖示众云。释迦弥勒犹是他奴。且道他是阿谁。
　　南堂静颂云。老年经节腊。乐事甚悠悠。不及儿童日。都来不解愁。
　　荐福古禅师。僧问如何是佛。师云莫莫。又问如何是祖师西来意。师云莫莫。
　　松源岳颂云。莫莫。拈出一条断贯索。任从我佛及众生辽天鼻孔穿却。
　　雪窦。僧问如何是佛。师云四山围绕。
　　南花炳颂云。狂狗逐块。瞎驴趂队。只许我知。不许你会。
　　佛岩禅师。僧问如何是佛向上事。师云螺髻子。云如何是佛向下事。师云莲花座。
　　正觉逸颂云。螺纹顶髻莲花座。香象嚬呻狮子吼。流落人间三百年。塞断天下衲僧口。
　　杨岐会禅师。僧问拨尘见佛时如何。师云东方来者东方坐。
　　白鹿显禅师。僧问如何是无相佛。师云滩头石狮子。云意旨如何。师云。有心江上住。不怕浪淘沙。
　　三十六万亿一十一万九千五百同名同号阿弥陀佛。
　　或庵体颂云。竹溪烟绝雨才通。无数深红闻浅红。山店落英春寂寂。青旗吹动柳花风。
　　澄慧端禅师。僧问如何是佛。师云泥捏金装。云如何是法。师云海口难宣。云如何是僧。师云剃头洗钵。云向上更有事也无。师云不妨惺惺。
　　保福殊禅师。僧问如何是佛。师云巧画不似。云如何是法。师云巧说不出。云如何是僧。师云鬅头跣足。
　　道吾能禅师。僧问如何是佛。师云毁着不嗔。云如何是法。师云赞着不喜。云如何是僧。师云剃除须发。
　　九峰虔禅师因洞山问。祖祖相传合传何事。师云。释迦悭。迦叶富。山云如何是释迦。悭师云无物与人。云如何是迦叶富。师云国内孟尝君。云毕竟传底事作么生。师云百岁老儿看夜灯。
　　禾山方云。洞山虽则寻流讨源。未免黏牙滞齿。虔禅师可谓据令而行。毕竟翻成露布。若此见得。水到渠成。其或未然。切莫向灯影中行。
　　丹霞淳颂云。寂光影里现全身。贵异天然逈出伦。家富儿奴偏得力。夜分灯光照西邻。
　　大光诲禅师。僧问达磨是祖不。师云不是祖。云既不是祖又来作个甚么。师云为汝不荐。祖云荐后如何。师云方知不是祖。
　　丹霞淳颂云。少林续焰事堪奇。腊夜梅开雪后枝。黄蘗昔年曾有语。大唐国里没禅师。
　　赵州谂禅师。僧问牛头未见四祖时如何。师云饱柴饱水。云见后如何。师云饱柴饱水。
　　汾阳昭颂云。古人抱志坐牛头。信师就话示无休。饱柴饱水安心静。真正无私是赵州。
　　杨岐会禅师。僧问少林面壁意旨如何。师云西天人不会唐言。
　　白云端颂云。天高地逈非难见。水阔山重不易论。万古八风吹不入。西天人不会唐言。
　　永安静禅师。僧问牛头未见四祖时如何。师云。异境灵松。睹者皆羡。云见后如何。师云。叶落已枝摧。风来不得韵。
　　丹霞淳颂云。宝杖亲携挂翠缨。徘徊常绕玉阶行。转身就父无标的。拈却花冠不得名。
　　五祖演禅师。僧问如何是临济下事。师云五逆闻雷。云如何是云门下事。师云红旗闪烁。云如何是沩仰下事。师云断碑横古路。云如何是曹洞下事。师云驰书不到家。僧作礼。师云何不问法眼下事。云留与和尚。师云巡人犯夜。
　　鼓山珪颂五逆闻雷云。从来五逆怕闻雷。不似大虫看水磨。孤峰顶上要同行。十字街头还共坐。
　　径山杲云。五逆闻雷。曾参颜回。一粒豆子。爆出冷灰。
　　护国元禅师。僧问如何是临济宗。师云杀人活人不眨眼。云如何是云门宗。师云顶门三眼矅乾坤。云如何是沩仰宗。师云推不向前约不向后。云如何是法眼宗。师云箭锋相敌不相饶。云如何是曹洞宗。师云。手执夜明符。几个知天晓。
　　罗汉宗禅师。僧问祖师未来时如何。师云。海分千派浪。地拔万重山。云来后如何。师云。片云生晚谷。明月下堂阶。

　　法身

　　仰山寂禅师。僧问法身还解说法也无。师云。我说不得。别有一人说得。云说得底人在甚处。师乃推出枕子。沩山闻乃云。寂子用剑刃上事。
　　应庵华云。若是剑刃上事。仰山何曾会用。忽有个衲僧出来问章山。法身还解说法也无。只向他道我说不得。别有一人说得。又问说得底人在甚处。只对他道三生六十劫。　松源岳云。仰山寻常一条脊梁硬似铁。破这僧连拶两拶。便乃四棱榻地。沩山一期忍俊不禁。不知失却一只眼。忽有僧问冶父。法身还解脱法也无。便与拦胸一踏踏倒。教伊起来作个洒洒落落底汉。不见道犀因玩月纹生角。象被雷惊花入牙。
　　乾峰禅师上堂云。法身有三种病二种光。须是一一透过始得。须知更有照用同时向上一窍。云门出众云。庵内人为甚不见庵外事。师呵呵大笑。门云犹是学人疑处。师云子是甚么心行。门云也要和尚相委。师云直须与么始解稳坐。门应诺诺。
　　雪窦显云。若明得褒贬句。未必善因而招恶果。沩山果云。乾峰平地生堆。韶石因风起浪。虽然合水和泥。千古丛林榜样。既是合水和泥。为甚么却是丛林榜样。不入洪波里。争见弄潮人。　四祖登云。乾峰布漫天网打凤罗龙。格外清规为寻知己。云门酒逢知己饮。诗向会人唫。也是利动君子。要见二大老么。好手手中夸好手。一条拄杖两人舁。
　　白云端颂云。铺主将鍮试宝人。谓言难似此金真。实人拂袖先行去。满面惭惶不敢嗔。　佛性泰云。垂钩四海钓狞龙。格外玄谈知己从。相见披衫带席帽。不妨把手上高峰。　楚安方云。三种病兮二种光。法身於此露堂堂。时人不会个中意。犹把法身谩度量。　钦山方云。三种病兮二种光。衲僧於此共商量。商量得到无疑地。野草闲花满地香。
　　云门偃禅师。僧问如何是透法身句。师云北斗里藏身。
　　径山杲云。云门老人恁么道。只答得法身句。未答得透法身句。今日或有人问径山。如何是透法身句。即向他道蟭螟眼里放夜市。大虫舌上打秋千。玉涧林颂云。北斗藏身为举扬。法身从此露堂堂。云门赚杀他家子。直至如今谩度量。　慈明圆云。南北东西万万千。乾坤上下广无边。相逢相见呵呵笑。屈指抬头月半天。　雪窦显云。老倒云门泛铁船。江南江北竞头看。可怜无限垂钩者。随例忙忙失钓竿。　五祖演云。何事文星与酒星。一时分付与先生。高吟大醉三千首。留与人间伴月明。　无尽居士云。透出毗卢顶上光。夜来星转斗中藏。禅家不搯天师诀。也解交乾步踏冈。
　　云门。僧问如何是法身。师云六不收。
　　雪窦显颂云。一二三。四五六。碧眼胡僧数不足。少林谩道付神光。卷衣又说归西竺。西竺茫茫无处寻。夜来却对乳峰宿。　白云端云。六不收兮调最新。能欹何待绕梁尘。和风满槛花千树。不换乾坤别是春。　圆悟勤云。一不立。六不收。突然那更有踪由。无限青山留不住。落花流水太悠悠。
　　云门。僧问如何是清净法身。师云花药栏。云便与么去时如何。师云金毛狮子。
　　雪窦显着语云。太无端。　天童觉云。贼来须打。客来须待。云门雪窦二俱作家。这里莫有便与么去者么。切忌撞头磕额。
　　雪窦颂云。花药栏。莫颟顸。星在秤兮不在盘。便与么。太无端。金毛狮子大家看。　云溪恭云。是处三春花药栏。五湖禅客不须看。寻枝摘叶应难会。牙爪分明子细观。　枯木成云。游子奔驰不少安。但知门外逐欹欢。自家田地荒来久。只看人间花药栏。　佛智裕云。清净法身拖药栏。眉毛刺倒须弥山。谁将玉笛传凄怨。吹过芦丛明月湾。
　　云门。僧问如何是法身向上事。师云。向上与汝道即不难。作么生会法身。云请和尚鉴。师云。鉴即且致。作么生会法身。云与么与么。师云。这个是长连床上学得底。我且问汝。法身还解吃饭么。僧无对。师云须知是学语之流。
　　雪窦显云。将成九仞之山。不进一篑之土。过在甚么处。梁山庵主云。云门直得入泥入水。　玄觉云。唤甚么作饭。　圆悟勤云。云门可谓驱耕夫之牛。夺饥人之食。权衡佛祖。龟鉴宗乘。所以后来尊宿各出眼目扶竖大教。虽然如是。只明得法身边事。未明得法身向上事。且道如何是法身向上事。域中无向背。阃外有权衡。
　　南堂静颂云。韶阳机锋。迅雷霹雳。僧问法身。吃饭不吃。学语之流。卒说不出。山河大地聊充饥。四海五湖轻一吸。
　　云门云。光不透脱有两般病。一切处不明。面前有物是一。又透得一切法空。隐隐地似有个物相似。亦是光不透脱。又法身亦有两般病。得到法身为法执不忘。己见犹存。坐在法身边是一。直饶透得法身去。放过即不可。子细点检来。有甚么气息。亦是病。
　　径山杲云。不用作禅会。不用作道会。不用作向上商量。此是云门老汉据实而论。我恁么道有没量罪过。汝若检点得出。许你具择法眼。若检点不出。且向云门葛藤里参。
　　天童觉颂云。森罗万象许峥嵘。透脱无方碍眼睛。扫彼门庭谁有力。隐人胸次自成情。船横野渡涵秋碧。棹入芦花照雪明。串锦老渔怀就匝。飘飘一叶浪头行。
　　芭蕉清禅师。僧问如何是透法身句。师云。一不得问。二不得休。云学人不会。师云第三度来与你相见。
　　松源岳以拂子击禅床云。还见么。握土成金犹可易。变金为土始知难。
　　投子青颂云。休问维摩卧病城。灵山空自掩光阴。流沙欲渡全无难。莫听莺啼在那林。　西禅需云。一不问兮二不休。直须识取那钩头。再三回首来相见。急水波心辊绣球。
　　白马霭禅师。僧问如何是清净法身。师云井底虾蟆吞却月。
　　黄龙。僧问如何是井底虾蟆吞却月。龙云不柰何。云恁么即吞却去也。龙云一任吞。云吞后如何。龙云好虾蟆。
　　丹霞淳颂云。九重深密视听难。玉殿琼楼宿雾攒。燮理尽归臣相事。轮王不戴宝华冠。
　　风穴沼禅师。僧问如何是清净法身。师云金沙滩头马郎妇。
　　浮山远颂云。相逢尽道归山去。林下何曾见一人。回首面南看北斗。金鸡早报五更春。　海印信云。截铁之机安可测。顿开千眼莫能窥。禅人到此徒名貌。错认查梨作乳梨。　正觉逸云。金沙滩里马郎妇。宗匠临机发一言。自笑箭穿红日影。孰云斫水不成痕。　无尽居士云。何年嫁事马家郎。凤枕同欢碧玉床。回首画桥离别苦。落花流水泪千行。
　　蟾首座问洞山。佛真法身犹若虚空。应物现形。如水中月。作么生说个应底道理。山云如驴觑井。座云。是则是。只道得八成。山云首座作么生。座云如井觑驴。(或作曹山问僧)
　　瑞岩鸿云。首座始道一半。洞山方得八成。要得全道么。如井觑井。
　　枯木成颂云。出路从前无十成。有言须是脱凡情。江边玉女呵呵笑。岭上石人侧耳听。　无为居士云。驴觑井。井觑驴。五台何处不文殊。黄面老人任多口。未知道得八成无。　天童觉云。驴觑井。井觑驴。智容无外。净涵有余。肘后谁分印。家中不蓄书。机丝不挂梭头事。文彩纵横意自殊。
　　大龙禅师。僧问。色身败坏。如何是坚固法身。师云。山花开似锦。涧水湛如蓝。
　　禾山方云。这僧只有照壁月。更无吹叶风。若不是大龙全机。几乎话作两橛参。
　　雪窦显颂云。问曾不知。答还不会。月冷风高。古岩寒桧。堪笑路逢达道人。不将语默对。手执白玉鞭。骊珠尽击碎。不击碎。增瑕颣。国有宪章。三千条罪。　南堂静云。色身败坏世常情。一点灵光到处晶。涧水如蓝花似锦。法身何处不分明。　地藏恩云。山花如锦水如蓝。云在高峰月在潭。两个泥牛斗入海。行人脱袴杖头檐。　佛鉴懃云。山花似锦春长在。涧水如蓝碧湛然。信步白云深处去。须知别有洞中天。
　　疎山示众云。老僧咸通年已前会得法身边事。咸通年已后会得法身向上事。云门问。承闻和尚。咸通年已前会得法身边事。咸通年已后会得法身向上事。是不。师云是。门云如何是法身边事。师云枯桩。云如何是法身向上事。师云非枯桩。云还许学人说道理也无。师云许。云枯桩岂不是明法身边事。师云是。云非枯桩岂不是明法身向上事。师云是。云法身还该一切也无。师云作么生不该。门揩净缾云还该这个么。师云阇梨莫向缾边会。门便你礼。
　　上方岳云。疎山总是战争收拾得。却因欹舞破除休。云门舌上有龙泉。　径山杲云。云门礼拜。不是好心。
　　古德颂云。青青掩映松萝窟。修竹超然物外物。若将修竹比乔松。不及乔松老风骨。
　　乌石灵观禅师。僧问如何是毗卢师法身主。师云不道。云为甚么不道。师云。我若道即缩却我舌。我若不道即哑却我口。其僧举似洞山。山大展坐具礼拜云。古佛古佛。
　　圆悟勤云。猛虎口里横身。毒蛇头上揩痒。须是作家宗师方有此个手段。若不是洞山。洎崄放过也。还知落处么。谓言侵早起。更有夜行人。
　　南堂静颂云。乌石老古锥。门风能峭绝。有问毗卢师。开口端的别。齿有啮镞机。天无第二月。软语若金刚。沤和是生铁。
　　广德延禅师。僧问如何是透法身句。师云。无力登山水。茆户绝知音。
　　丹霞淳颂云。体妙探玄尽涉程。争如野老异中行。功忘日用平怀稳。免事君王宠辱惊。
　　天宁楷禅师上堂云。法身者理妙言玄。顿超终始之患。诸仁者。莫是幻身外别有法身么莫。即幻身便是法身么。若也恁么会去。尽是依他作解。蒙昧两岐。法眼未得通明。不见僧问夹山如何是法身。山云法身无相。如何是法眼。山云法眼无瑕。所以道吾云未有师在。忽有人问老僧。如何是法身。羊便乾处卧。如何是法眼。驴便湿处尿。更有人问作么生是法身。买帽相头。作么生是法眼。坑坎堆阜。若点检将来。夹山祇是学处不玄。如流俗闺合里物不能舍得。致使情关固闭。识锁难开。老僧今日若不当阳显示。后学何以知归。劝汝诸人不用求真。唯须息见。诸见若尽。昏雾不生。自然智鉴洞明。更无他物。诸人还会么。良久云。珠中有火君须信。休向天边问太阳。
　　丹霞淳颂云。道合平常绝异端。行人何必历艰难。从今莫买孙膑卜。龟壳无灵不用钻。

　　佛像

　　世尊往忉利天为母说法。优填王思佛。命匠人雕旃檀像。及至世尊下来。像亦出迎。
　　五祖演云。诸人且道下来底是出迎底是。又教中道。如来者无所从来亦无所去。莫是法身无来去。化身有来去么。若人於此见得。日消万两黄金。其或未然。草鞋钱教甚么人还。
　　无边身菩萨将竹杖量世尊顶。丈六了又丈六。量到梵天。不见世尊顶相。乃掷下竹杖合掌说偈云。虚空无有边。佛功德亦然。若有能量者。穷劫不可尽。
　　五祖演云。大众。无边身菩萨说偈且止。诸人还解自量也无。若教老僧自量。直是无下手处。不见古人道。斗克佛座。功德难量。盏子烧香。紫云叆叇。何故。如是别是一家春。
　　南泉愿禅师因陆亘大夫问。弟子家中有一片石。亦曾坐亦曾卧。如今欲镌作佛也还得么。师云得得。陆云莫不得么。师云不得不得。
　　云岩云。坐即佛。不坐即非佛。　洞山云。不坐即佛。坐即非佛。　保福展云。南泉看楼打楼。云岩洞山一起一倒。　五祖戒云。南泉只解移风不解易俗。云岩洞山梦中说梦。　虎丘隆云。南泉虽似镜之端形。胡来胡现汉来汉现。只是不通检点。当时待他道。弟子家中有一片石。亦曾坐亦曾卧。欲镌作佛得么。只对道莫惜高名镌石上。维摩倾尽此时心。　天童觉云。转功就位。转位就功。还他洞上父子。且道南泉意作么生。直是针锥不得。
　　真如喆禅师颂云。得与不得。天宽地窄。坐卧经行。无劳疑惑。　正觉逸云。问得也道得。不得还不得。侯白何曾白。侯黑未是黑。贵池王老师。天下贼中贼。贼大夫象简曾拈得。　黄龙震云。南泉得得。何似不得。淑人君子。其仪不忒。　佛眼远云。亲从家中来。家中何所有。持此一片石。广大坚且久。灵山曾献佛。帝释聊举手。心中出何物。安乐并长寿。
　　丹霞然禅师尝到洛京慧林寺。值天寒。遂於殿中取木佛烧火向。院主偶见。呵责云何得烧我木佛。师以杖拨灰云吾烧取舍利。主云木佛安有舍利。师云。既无舍利。更请两尊。再取烧之。院主自后眉须堕落。
　　投子青云。不会为客。劳烦主人。　应庵华云。诸方商量道。院主忽起疑心而致斯祸。又云。院主天寒不与丹霞火向。致令烧却木佛。遂乃眉须堕落。殊不知院主买铁得金一场富贵。
　　无尽居士颂云。雪拥岩扉冻不春。一尊木佛劈为薪。眼睛动处眉毛落。为谤如来正法轮。　投子青云。古岩苔闭冷侵扉。飞者惊危走者迷。夜深寒热汀洲火。失晓渔家忙自疑。　佛灯珣云。老倒丹霞烧木佛。院主眉须刚突。出罪过从来做底当。谁道千虚不博实。　楚安方云。觌面难藏向上机。宗风千古为人施。银山铁壁重重透。赖有丹霞院主知。
　　长髭旷禅师初参石头。头问甚么处来。师云大庾岭头来。云大庾岭头一铺功德成就也未。师云成就久矣只欠点眼。云莫要点眼不。师云便请。石头垂下一足。师便礼拜。头云见甚么道理便礼拜。师云如红炉上一点雪。
　　玄觉云。且道长髭具眼祗对不具眼祗对。若具眼。为甚么请他点眼。若不具眼。又道成就久矣。且作么生商量。法灯代云。和尚可谓眼昏。　雪窦显云。无眼功德有甚么点处。　南华炳云。唤作一铺功德已是强名。石头垂下一足。长髭云如红炉上一点雪。转见漏逗。虽然如是。剑阁路虽崄。夜行人更多。
　　保宁勇颂云。一铺大悲千手眼。十分圆就未开光。君看笔下神通现。更有灵踪在上方。　天童觉云。岭头功德眼。倦足等闲垂。红炉一点雪。直下廓亡依。　无尽居士云。国平精奇老石头。毫端点出佛双眸。破绳床上闲垂足。两道神光夜不收。　智海清云。长髭未向岭南来。功德圆成眼已开。珍重善财回首处。文殊元不下楼台。　草堂清云。拨草瞻风到石头。关山重迭路迢迢。岭头功德圆成久。一点红炉雪未消。
　　黄蘗运禅师因裴相国捧一尊像於师前跪云。请师安名。师召云裴休。裴应诺。师云与汝安名竟。裴作礼。
　　雪窦显代裴相国当时便喝。
　　汾阳昭颂云。师前跪托请安名。蓦地当锋唤一声。不是裴公谁敢应。直教聋瞽也开听。　佛印元云。裴相当时忘却名。被人唤着又惺惺。不知未具胞胎目。谁敢涂胡此性灵。　保宁勇云。五彩妆来掌上擎。老胡刚为立虚名。君今欲得超诸祖。须向金刚顶上行。　草堂清云。不是心兮不是佛。黄檗唤出是何物。裴公从此认虚名。天下衲僧跳不出。　楚安方云。捧来前面请安名。黄檗高高唤一声。剖出从前真面目。从兹佐得国风清。
　　黄檗因裴相国入大安寺见壁间高僧画像。乃问主僧。真容可观。高僧何在。主无语。裴云此间莫有禅僧么。主云。近有一僧投寺执役。颇似禅僧。即是师也。裴乃召至。理前话。师云请相公垂问。裴云。真容可观。高僧何在。师召相公。裴应诺。师云高僧何在。裴於言下大悟。
　　应庵华云。大众。黄檗布缦天网要打冲浪锦鳞。裴相国坐筹帷幄不妨决胜千里。诸人若也於此见得倜傥分明。可谓今之古之。苟或未然。三尺龙泉光照胆。万人丛里夺高标。
　　赵州谂禅师示众云。泥佛不度水。金佛不度炉。木佛不度火。
　　白云端云。大众。赵州老子十二剂骨头。八万四千毛孔。一时抛向诸人怀里了也。圆通今日路见不平。为古人出气。以手拍禅床一下云。须知海岳归明主。未信乾坤陷吉人。参。
　　雪窦显颂云。泥佛不度水。神光照天地。立雪如未休。何人不雕伪。金佛不度炉。人来访紫胡。牌中数个字。清风何处无。木佛不度火。常思破灶堕。杖子忽击着。方知辜负我。　白云端云。并却泥佛金木佛。赵州放出辽天鹘。东西南北谩抬头。万里重云只一突。　鼓山珪云。金佛木佛泥佛。度炉度水度火。尽入赵州红炉。烈焰光中煅过。一声白雪阳春。万古无人能和。　径山杲云。九十七种妙相。顾陆丹青难状。赵州眼目精明。觑见心肝五脏。

　　禅林类聚卷第二
　　禅林类聚卷第三
　　伽蓝　殿堂　塔庙　丈室　门户　桥路(并附)
　　伽蓝

　　世尊与众行次。以手指地云。此处宜建梵剎。帝释将一茎草插於地上云。建梵剎已竟。世尊微笑。
　　天童觉颂云。百草头上无边春。信手拈来用得亲。丈六金身功德聚。等闲携手入红尘。尘中能作主。化外自来宾。触处生涯随分足。未嫌伎俩不如人。
　　无着禅师因往五台礼文殊。因告辞。文殊命均提童子送出门首。师问此寺是何名额。童子指金刚背后。师回首。寺与童子俱隐没。只见荒草空谷。
　　洞山云。欲观其父。先观其子。　乌巨行云。此是兄弟合做底事。还会么。圣寺忽然隐处。无着己眼亲开。童子再三唤时。数目十分具足。
　　明招谦颂云。廓周沙界圣伽蓝。满目文殊接话谈。言下不知开佛眼。回头只见翠山岩。　正觉逸云。寺额突然耀指端。大悲千眼莫能观。自从一觑金刚背。直至如今作野盘。　佛印元云。楼台虽有额全无。试问顽童起劫初。忽指金刚看背后。年衰多被鬼椰榆。　道吾真云。前后三三是多少。大事光辉明皎皎。回头不见解空人。满目白云卧荒草。
　　赵州谂禅师。僧问如何是清净伽蓝。师云丫角女子。云如何是伽蓝中人。师云丫角女子怀胎。
　　汾阳昭颂云。横胸抱腹藏龙种。刻胆披肝触凤胎。勿谓此儿容易得。须知出自痛肠来。　海印信云。咄。这老竭得恁饶舌。清净伽蓝一时漏泄。金刚门外笑呵呵。菩萨堂中声哽咽。　古德云。伽蓝虽是常清净。丫角怀胎不识羞。无意气时添意气。不风流处也风流。
　　西院明禅师。僧问如何是伽蓝。师云荆棘丛林。云如何是伽蓝中人。师云獾儿貉子。
　　圆悟勤颂云。毫发不留。纵横自由。阃外乾坤。廓落大方。无外优游。明明祖师意。明明百草头。褫破狐疑网。截断爱河流。纵有回天力。争如直下休。四衢道中净裸裸。放出沩山水牯牛。
　　石门彻禅师。僧问如何是无相道场。师云。月照水澄澄。青山无异路。云如何是道场中人。师云。我今向汝说。汝还会也么。
　　大阳坚禅师。僧问如何是无相道场。师云。不坐菩提树。[口*赖]向雪山游。又云佛殿里悬幡。
　　宝盖山禅师。僧问一间无漏舍合是何人居。师云无各不挂体。云还有位也无。师云不处。
　　金峰志禅师。因曹山问作甚么来。师云盖屋来。山云了也未。师云了也。云。这边事则了。那边事作么生。师云候一日来白和尚。山云如是如是。
　　梁武帝问达磨起寺(见帝王门)。　般若寺被火焚(见水火门)。

　　殿堂

　　投子大同禅师。僧问如何是空王殿。师云建立不得。
　　雪峰存禅师。僧问如何是空王殿。师云大小。云如何是空王佛。师云是甚么。
　　云门偃禅师。僧问古殿无佛时如何。师云梵音何来。
　　南堂静颂云。古殿无佛。梵音何来。梦中唤省。楼阁门开。灵光一点绝尘埃。耀古腾今徧九垓。
　　南院颙禅师。僧问古殿重兴时如何。师云明堂瓦插檐。云恁么则庄严毕备去也。师云斩草蛇头落。
　　古德颂云。纵夺之机安可测。随言生解实堪悲。晓来一阵春风起。吹落庭前三四枝。
　　德山鉴禅师行脚时挟复子到沩山。直上法堂上。从西过东。从东过西。顾视方丈。沩山不顾。师云无无。便出去(雪窦显着语云。勘破了也)。师至门首却云。也不得草草。却具威仪再入相见。才跨门。提起坐具召云和尚。沩拟取拂子。师便喝。拂袖而出(窦云。勘破了也)。沩至晚问首座。今日新到在不。座云当时背却法堂着草鞋出去了也。沩云还识此人么。座云不识。沩云此子已后向孤峰顶上盘结草庵呵佛骂祖去在(窦云。雪上加霜)。
　　五祖戒云。德山作贼人心虚。沩山贼过后张弓。　径山杲云。二尊宿恁么相见。每人失却一只眼。　雪窦显颂云。一勘破。二勘破。雪上加霜曾崄堕。飞骑将军入虏庭。再得完全能几个。急走过。莫放过。孤峰顶上草里坐。　上方益云。偷营斫寨入中军。应是机谋已十分。袖里金锤犹未动。山前飞骑去纷纷。　海印信云。虎穴深林人不到。到者还须是猎人。老虎睡惊才举目。瞥然跳出获全身。　佛鉴懃云。德山老。能法战。一喝声光吼雷电。骑虎头兮收虎尾。捋虎须兮真可羡。急走下山三十里。又被沩山追一箭。
　　雪峰存禅师示众云。望州亭与汝相见了也。乌石岭与汝相见了也。僧堂前与汝相见了也。后来保福问鹅湖。僧堂前且致。望州亭乌石岭甚么处相见来。鹅湖骤步归方丈。保福便低头入僧堂。
　　东禅斋云。此二尊宿会不。是相见不相见。试断看。　雪窦显云。二老是则是。只知雪峰放行。不见雪峰把定。忽有个衲僧出来问。未审雪窦作么生。岂不是别机宜识休咎底汉。还有望州亭乌石岭相见底衲僧么。良久云。担板禅和如麻似粟。　荐福信云。古人与么。只有顺水之波。且无逆风之浪。　宝林远云。雪峰是三处相见。保福以两处问人。鹅湖只解把定不解放行。若有问宝林。乌石岭望州亭甚么处相见。拦腮便掌。待伊拟议。拽拄杖打出三门。且要与雪峰流通此话。
　　汾阳昭颂云。望州乌石与堂前。相见相逢万万千。唯有鹅湖并保福。此时相见解推迁。　海印信云。望州乌石常相见。何故禅人却背违。保福鹅湖虽得意。理兵曾未展锵旗。　佛眼远云。密密堂堂早二三。本来无物更何堪。痴人见了生欢喜。作者相逢满面惭。　径山杲云。望州乌石与僧堂。业识忙忙不可当。提起衲僧拄杖子。五湖四海沸如汤。　大洪遂云。登山过水几区区。特地相逢问道途。堪笑华山潘处士。长安路上倒骑驴。
　　云居简禅师。僧问孤峰独宿时如何。师云。闲却七间僧堂。谁教你孤峰独宿。
　　丹霞淳颂云。法尔非修本十成。平常酬答最分明。端然指出长安道。无柰游人不肯行。

　　塔庙

　　疎山仁禅师因主事僧为师造寿塔了来白师。师云汝将几钱与匠人。僧云一切在和尚。师云。为将三文钱与伊。为将两文钱与伊。为将一文钱与伊。若道得。与吾亲造塔。僧无对。后有僧到大岭。即罗山也。举前话。岭云还有人道得不。云未有人。岭云。汝回举似疎山道。大岭云。若将三文与伊。和尚此生决定不得塔。若将两文与伊。和尚与匠人同出一只手。若将一文与伊。累他匠人眉须堕落。僧回举似疎山。山具威仪遥望大岭礼拜叹云。将谓无人。大岭古佛放光射此间。虽然如是。也是腊月莲花。大岭后闻之乃云。我与么道已是龟毛长三尺。
　　浮山远云。疎山以锥札地。大岭用刀剜空。虽然二古德错下锥刀。今时人亦难构赴。何故。后语中有梢有杀。然虽如是。河里失钱河里漉。　圆悟勤云。诸方作者千里同风。万派朝宗千途共辙。陈尊宿寻常道。老僧只有一口剑。剑下有杀人之意。亦有分身之路。看他受用剸割。不妨八面玲珑。若不是疎山度量。通方争见得金声玉振。只如道。若将三文与伊。和尚此生决定不得塔。不可劳而无功。若将两文与伊。和尚与匠人同出一只手。未免拖泥带水。若将一文与伊。累他匠人眉须堕落。直得水洒不着。疎山云也是腊月莲花。土旷人稀。大岭云已是龟毛长三尺。亦有杀人刀亦有活人剑。大众。且道毕竟明甚么边事。翻身狮子大家看。　佛灯珣云。疎山倾囊答谢。其奈尺头有寸。这僧只知造塔。元来秤尾无星。大岭三文两镪支破不难。慧日若作这僧。待疎山恁么道。但对曰某甲今日功不浪施。着得个语。免被三文两镪扰乱一生。不教疎山外扬家丑。只如臈月莲花龟毛三尺又且如何。要会么。待诸人造塔成就即向你道。
　　佛鉴懃颂云。接得风流傅粉郎。一朝三度巧妆[米*生]。改头换面无人识。元是东村李二娘。　佛性泰云。窣堵波成赏匠人。工钱一二与三文。可怜眼里无筋者。当面定将数目分。　鼓山珪云。袖头打领无添减。腋下剜襟有短长。大庾岭头一尊佛。疎山两度放毫光。　径山杲云。凿坏十方常住地。三钱使尽露尸骸。罗山古佛虽灵验。未免将身一处埋。　云岩因云。一文两文与三文。疎山大岭谩区分。须知无缝元无价。独露乾坤耸白云。
　　兴化奖禅师。僧问多子塔前共谈何事。师云一人传虚万人传实。
　　投子青云。然诸佛不出世亦无有涅盘。佛既如是道亦如然。是以从上诸圣密证此地。所以燃灯不付正觉自成。法既无传至今续焰。法既无得更复何谈。罔测称扬虚谈玄说。然到此地者。何必塔前相见对众拈花截臂传衣方为道矣。既不如是。因甚么大庾岭头提不起。复颂云。於道无所证。方通万法路。或明或暗行。不慎亦不护。月来松色寒。云去青山露。今古天台桥。几人能得度。

　　丈室

　　世尊令文殊诣维摩诘处问疾。时维摩诘心念。今文殊师利与大众俱来。即以神力空其室内。除去所有及诸侍者。唯置一床以疾而卧。文殊既入其舍。见其室空无诸所有。独寝一床。时维摩诘遂与文殊广说法要。於是维摩诘现神通力。即时须弥登王遣三万二千狮子之座高广严净入维摩诘室。诸菩萨大弟子释梵四天王等昔所未见。其室广博悉包容三万二千狮子座无所妨碍。於毗耶离城及阎浮提四天下亦不迫迮。悉见如故。
　　沩山佑禅师方丈颂云。沩山方丈。峭峻难上。若人踏着。气如矾将。
　　云峰悦云。作家宗师天然有在。僧问和尚作么生。因有颂示之云。翠岩方丈。曾无遮障。衲子入来。便见和尚。僧便礼拜起。师云还见翠岩这个老汉么。僧拟议。师以拂子蓦口摵。
　　石霜诸禅师在丈室中坐。有僧在明窗外问云。咫尺之间为甚么不睹师颜。师云我道徧界不曾藏。僧后问雪峰徧界不曾藏意旨如何。峰云甚么处不是石霜。僧回举似师。师云这老汉有甚么死急。
　　玄沙云。山头老汉蹉过也。　洞山代云。笑杀土地。　五祖戒云。着甚来由。　琅琊觉云。雪峰虽有利人之心。且无出人之眼。石霜虽有出人之眼。未知向上一窍。　法云秀云。要见石霜么。富嫌千口少。贫恨一身多。
　　汾阳昭颂云。千疑万虑扣禅关。徧界非藏岂小言。象骨玄沙犹定动。悞他游子失归源。高贤不用随声色。地久天长目对门。　保宁勇云。双眸自小患生盲。两耳从来只听声。指点万端俱不见。如何弹指得分明。　佛慧泉云。石霜雪老尽悠悠。月下相逢互唱酬。争似酌螺江上客。一声渔笛过沧洲。　南华炳云。咫尺之间不睹师颜。幸然独露谁作遮拦。老倒石霜曾指月。区区雪老重饶舌。钓鱼船上谢三郎。金刚脑后添生铁。
　　慈明圆禅师一日於方丈内安一盆水。上横一口剑。下着一双草鞋。横按拄杖而坐。见僧入门便指。僧拟议。师便棒。
　　卍庵颜云。和尚今日供养家亲那。又以手揶揄。便作女人拜。　应庵华云。我当时若见。便去左耳边低低地下一转语。待他贪观天上。却与一指。才拟议。拔剑便斩。蓦拈拄杖下座。大众一时赶散。
　　水庵一颂云。家山指出路非遥。万仞嵯峨插碧霄。一片白云横谷口。几多归鸟尽迷巢。　佛海远云。暑往寒来春复秋。夕阳西去水东流。将军战马今何在。野草闲花满地愁。
　　南泉愿禅师。僧问端居丈室将何指南。师云。昨夜三更失却牛。天明起来失却火。
　　径山杲云。妙喜初住育王。亦不曾失却牛。亦不曾失却火。或有人问。师居丈室将何指示於人。只向道。饥餐渴饮闲坐困眠。且道与南泉是同是别。若也道得。许你是个衲僧。若道不得。三十年后却来方丈里向你道。
　　保宁勇颂云。昨夜三更失却牛。天明起来失却火。腰未系兮鞋未穿。面不洗兮头不裹。

　　门户

　　世尊一日见文殊在门外立。乃云。文殊文殊。何不入门来。文殊云。我不见一法在门外。何以教我入门。
　　玄觉征云。为复是门外语门内语。　沩山喆代云。吾不如汝。　性空云。文殊虽善道理。未免以方木逗圆孔。
　　维摩会上三十二菩萨各说不二法门。至文殊云。我於一切法无言无说。无示无识。离诸问答。是为菩萨入不二法门。文殊又问维摩。维摩默然。文殊叹云。乃至无有语言文字。是菩萨真入不二法门。说是入不二法门时。於此众中五千菩萨皆入不二法门得无生法忍。
　　保福展云。文殊也似掩耳偷铃。力尽乌江。维摩一默。未出化门。又云。大小维摩被文殊一坐。直至如今起不得。　琅琊觉云。文殊与么赞善。也是杓卜听虚声。维摩默然。你等诸人切不得钻龟打瓦。　雪窦显云。维摩道甚么。复云。勘破了也。　沩山果云。居士高门可谓壁立万仞水泄不通。拟心即差动心即隔。不拟不动落在无事界中。时人作么生入。良久云。退后退后。
　　雪窦颂云。咄这维摩老。悲生空懊恼。卧疾毗耶离。全身太枯槁。七佛祖师来。一室且频扫。请问不二门。当时便靠倒。不靠倒。金毛狮子无处讨。　白云端云。一个两个百千万。屈指寻文数不辨。暂时放在暗窗前。明日与君重计算。　天童觉云。曼殊问疾老毗耶。不二门开看作家。珉表粹中谁赏鉴。忘前失后莫咨嗟。区区抱璞兮楚庭[利-禾+(实-毌+(眉-目))]士。璨璨报珠兮隋城断蛇。休点破。绝疵瑕。俗气浑无却较些。　西禅需云。言言言兮飘雨洒雪。默默默兮雷轰电掣。藕丝孔里骑大鹏。等闲挨落天边月。
　　沩山佑禅师在百丈时。因司马头陀问野狐话作么生会。师乃以手撼门扇三下。陀云太粗生。师云佛法不是这个道理。
　　佛心才颂云。因果双行孰共知。茫茫四海路多岐。抬头拶出初生月。便效张公画翠眉。　佛眼远云。春至百花开。朱颜安在哉。可怜园里色。不入镜中来。　佛灯珣云。盲人来与痖人抓。说着无因话病苗。一下被他抓着后。平生痒处一时消。
　　鹤林素禅师因僧敲门。师问是甚么人。云是僧。师云。非但是僧。佛来亦不着。云佛来为甚么不着。师云无汝止泊处。
　　松源岳颂云。十月清霜重。临风彻骨寒。苦无栖泊处。摆手出长安。
　　赵州在方丈内闻沙弥喝参。乃向侍者云。教伊去。侍者才教去。沙弥便珍重。师向傍僧云。沙弥得入门。侍者在门外。
　　云居锡云。甚么处是沙弥得入门。侍者在门外。这里会得。便见赵州。
　　鼓山珪颂云。得入门。在门外。说向人。人不会。更高声。我耳背。　径山杲云。瑟瑟风松。萧萧雨桧。狮子咬人。韩卢逐块。
　　赵州僧问如何是赵州。师云东门西门南门北门。
　　雪窦显颂云。句里呈机劈面来。烁迦罗眼绝纤埃。东西南北门相对。无限轮槌击不开。　罗汉南云。豁达门开入赵州。东西南北任遨游。龙楼凤阁依然在。失却来时好路头。　照觉总云。四廓关闲镇赵州。几於城下起戈矛。将军战马今何在。野草闲花满地愁。　普融平云。袖里金锤一击开。东西南北绝纤埃。石桥南畔台山路。报你游人归去来。　圆通仙云。四门开豁任来游。脚下分明到地头。四五百条花柳巷。二三千处管弦楼。
　　良遂座主初参麻谷。谷见来便将锄头去锄草。主到锄草处。谷殊不顾。便归方丈闭却门。主次日复去。谷又闭门。主遂敲门。谷乃问阿谁。主云良遂。才称名忽尔契悟。乃云和尚莫瞒良遂。良遂若不来礼拜和尚。洎合被十二部经论赚过一生。谷乃开门令通悟由。遂印可之。及归讲肆。散席告诸徒云。诸人知处良遂总知。良遂知处诸人不知。
　　云门云。便有逆水之波。如今得入。是顺水之意。亦唤作双放时节。又云。麻谷问阿谁。他道莫瞒某甲。不是识破麻谷相见时节。若不礼拜和尚洎被经论赚过一生。亦知有赚人处。又云。作么生是良遂知处。
　　汾阳昭颂云。逆顺之机不易当。大根良遂解思量。若非久积同风事。争肯回头见法王。　正觉逸云。禅林深邃乍游盘。锄草关门岂易看。莫谓老师浑不是。得相瞒处且相瞒。　佛眼远云。平生心胆向人倾。到此门中有几人。别后都城旧知己。暖烟斜日又黄昏。　白云端云。闭户携锄已太赊。更来当面受涂茶。光中自觉遭瞒久。方信无人共出家。　海印信云。闭户携锄理最幽。豁然大悟话元由。从来学业空劳力。始信黄河辊底流。
　　云盖安禅师因僧问石霜万户俱闭时如何。霜云堂中事作么生。僧经半年方始道得云。无人接得渠。霜云道也太煞道。祇道得八九成。师闻却礼请石霜为道。霜不道。师乃抱霜从方丈后去坐云。和尚若不道。须打和尚去。霜云得在。师乃礼拜不住。霜云无人接得渠。师於言下有省。
　　东禅齐云。只如石霜意作么生。若道一般。前来为甚么不许伊。若道别有道理。又只重说一徧。且道古人意作么生。　翠岩芝云。先行不到。末后太过。　径山杲云。一对无孔铁锤。就中一个最重。　天童觉云。稳密田地忌堕功勋。贴体衣裳会须脱却。宗中辨的量外转机。须子细始得。同中之异酌然尚带依稀。异中之异直是难臻妙极。还到石霜父子转侧处么。烛晓玉人初破梦。夜寒青女未登机。
　　投子青颂云。古殿岩开月锁松。霜凝雪露韵无穷。星前人卧千峰室。佛祖无因识得渠。
　　云居膺禅师。僧问六户不明时如何。师云不涉缘。云向上事如何。师云慎者不让。
　　投子青颂云。春到石人视远山。莺啼花木碧波闲。须知云外岩松瑞。千古迎风任岁寒。
　　夹山会禅师。僧问。会处即不问。不会处请师一言。师云。户挂淍林。影中辨取。
　　丹霞淳颂云。威音那畔不能行。撒手还家懒问程。寝殿无人空寂寂。满窗唯有月虚明。

　　桥路(并附)

　　马祖一禅师因邓隐峰辞师。师云甚处去。云石头去。师云石头路滑。云竿木随身逢场作戏。便去。才到石头遂绕禅床一匝振锡一下。问是何宗旨。头云苍天苍天。峰无对。却回举似师。师云。汝更去见。他道苍天苍天。汝便嘘两声。峰又去。一依前问。头乃嘘两声。峰又无语。归举似师。师云向汝道石头路滑。
　　赵州谂禅师。僧问。久向赵州石桥。到来祇见略彴。师云你祇见略彴不见石桥。云如何是石桥。师云渡驴渡马。云如何是略彴。师云个个度人。
　　云居锡云。赵州为当扶石桥扶略彴。
　　智门祚颂云。赵州石桥本无星。水急游鱼不易停。桥上祇观驴马迹。谁人敢向御街行。　雪窦显颂云。孤危不立道方高。入海还须钓巨鳌。堪笑同时灌溪老。解云劈箭亦徒劳。
　　赵州僧问如何是不错路。师云识心见性是不错路。
　　径山杲云。棒打石人头。嚗嚗论实事。不用作禅会。不用作道会。若要不错路。须是识心见性始得。且那个是识底心。那个是见底性。有般底闻恁么道。便道有水皆含月无山不带云。恁么见解。正是郑州出曹门。
　　盘山积禅师示众云。向上一路千圣不传。学者劳形如猿捉影。
　　琅琊觉云。上来讲赞。无限良因。　杨岐会云。口上着。
　　白云端颂云。盘山向上路何玄。罕见行人耳有穿。口上着来无咬处。方知千圣不能传。　松源岳云。千圣不传到今日。口上着来无等匹。洞庭山脚太湖心。行人路上空啾唧。
　　洞山价禅师。僧问。和尚寻常令学人行鸟道。如何是鸟道。师云不逢一人。云如何行。师云直须足下无私去。云祇如鸟道莫便是本来面目。师云阇黎为甚么却颠倒。云甚么处是学人颠倒处。师云。若不颠倒。为甚么却认奴作郎。云如何是本来面目。师云不行鸟道。
　　丹霞淳颂云。古路翛然倚太虚。行玄犹是涉崎岖。不登鸟道虽为妙。点检将来已触途。
　　神山密禅师与洞山过独木桥。洞山先过了。拈起木桥云过来。师云价阇黎。洞山乃放下木桥。
　　丹霞淳颂云。平地无端凿陷坑。木桥拈起使人行。沈沈寒水如何渡。月夜金鸡报五更。
　　乾峰僧问。十方薄伽梵。一路涅盘门。未审路头在甚么处。师以拄杖划云在这里。僧后请益云门。门拈起扇子云。扇子[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。会么会么。
　　雪窦显代僧喝。曾有僧请益长庆。庆云问取堂中第二座。雪窦代僧云。错。寻有僧问雪窦。窦云堕坑落堑。又自代云。作贼人心虚。　黄龙南云。乾峰一期指路。曲为初机。云门乃通其变。故使后人不倦。　大沩秀云。今古尽道乾峰安居祖师之堂。开后人之径路。殊不知乾峰老汉被这僧一问。直得手忙脚乱。诸德。且道誵讹在甚处。良久云。不在水兮不在山。只在人心返覆间。　东林总云。有一古德道乾峰摇头。云门摆尾。这僧只是个撞露柱汉。脚跟下透过也不知。便谓东家点灯西家暗坐。龙衔海宝游鱼不顾。山僧今日不可也随波逐浪临危悚人。殊不知大小乾峰云门俱被这僧勘破。且道甚么处是勘破处。良久云。多时雨水不及晒浪。佛心才颂云。楼阁重重击不开。乾峰划破露崔嵬。十方佛剎全彰处。一一门中见善财。　天童觉云。入手还将死马医。返魂香欲起君危。一期拶出通身汗。方信侬家不惜眉。　鼓山珪云。乾峰不用指陈。云门休打骨董。自然东海鲤鱼。筑着帝释鼻孔。　径山杲云。撦破云门一柄扇。拗折乾峰一条杖。二三千处管弦楼。四五百条花柳巷。
　　镜清怤禅师。僧问达者同游一路行。为甚么不行。师云已到平头。
　　翠岩代云。老兄还达也未。　首山念代云。不争先。又云。到了不知。又云。但请先行。
　　首山僧问如何是菩提路。师云此去襄县五里。云向上事如何。师云来往不易。
　　投子青颂云。问路穷途拟进程。绿杨莺语送行人。牌标五里向君说。莫道当年不指陈。
　　茶陵郁山主不曾行脚。因庐山有化士至。论及宗门中事。教令看僧问法灯百尺竿头如何进步。灯云哑。凡三年。一日乘驴度桥。一踏桥板而堕。忽然大悟。遂有颂云。我有神珠一颗。久被尘劳封锁。今朝尘尽光生。照见山河万朵。因此更不游方。
　　白云端颂云。百尺竿头曾进步。溪桥一踏没山河。从兹不出茶川上。吟啸无非逻哩啰。
　　天衣怀禅师云。九天云路早须寻。莫遣蹉跎岁月深。天地悬远。向甚么处去。
　　南堂静颂云。夏金乌似火当空挂。最高峰挑在青云罅。
　　法昌遇禅师问石门皋云近离甚么处。云石门。师云我闻石门路崄水泄不通。因甚到这里。云十里双牌五里单堠。师云途中事作么生。云。到处行松色。时时听水声。师云来时水牯牛在甚么处。云自有人看。师云鼻索为甚么在法昌手里。皋云这老汉瞒却多少人。随后打一坐具。师云。三十年捞龙打凤。今日被鼠咬。云顶禅师。僧问。昔日相如题柱。未是作家。今日桥成。请师下笔。师云。彩气夜常动。精灵日少逢。云。荆山有玉。鉴在卞和。师云。洪州斩冬瓜。满江皆是血。
　　赵州谂禅师在南泉时。一日在井楼上打水。见泉过。乃抱定柱。悬一脚云相救相救。泉遂於踏梯上打云。一二三四五。师便下楼。具威仪上方丈云。适来谢和尚相救。
　　佛鉴懃云。一人将错就错。一人看楼打楼。然虽如是。子为父隐。直在其中。
　　四禅禅师。僧问。古人有请不背。今请和尚入井还去也无。师云。深深无别源。饮者消诸渴。
　　丹霞淳颂云。曹溪源派古之今。意识徒将度浅深。好是昔人游戏处。然虽入井不曾沈。

　　禅林类聚卷第三
　　禅林类聚卷第四
　　祖教　问法
　　祖教

　　六祖大师因僧问黄梅意旨甚么人得。师云会佛法人得。云和尚还得不。师云我不得。云和尚为甚么不得。师云我不会佛法。
　　汾阳昭代云。方知密旨难传。　翠岩芝云。会得二头。不会得三首。作么生道得出身之路。　白云端云。大众还识祖师么。　径山杲云。大众还见祖师么。若也不见。径山为你指出。蕉芭蕉芭。有叶无了。忽然一阵狂风起。恰似东京大相国寺里三十六院东廊下北角头王和尚破袈裟。毕竟如何。归堂吃茶。　佛性泰云。破布裹真珠。识者方知是宝。烂泥藏棘刺。踏着方乃惊人。诸人还见祖师么。倒骑白额虎。突出众人前。
　　佛印元颂云。当日黄梅传意旨。会佛法人如竹[竺-二+韦]。麟龙头角尽成空。卢老无能较些子。
　　马祖一禅师。僧问。离四句绝百非。请师直指西来意。师云。我今日劳倦不能为汝说。问取智藏去。僧乃问藏。藏云何不问和尚。云和尚教来问。藏云。我今日头痛不能与汝说。去问取海兄。僧遂问海。海云我到这里却不会。僧举似师。师云。藏头白。海头黑。
　　沩山喆云。这僧与么问。马师与么答。离四句绝百非。智藏海兄都不知。会么。不见道马驹踏杀天下人。　五祖演云。马大师无着惭惶处。只道得个藏头白海头黑。这僧将一檐朦[月*董]换得个不会。若也眼似流星。多少人失钱遭罪。　佛眼远云。大众说白道黑理甚分明。诸人还见马大师么。久立也太无端。　文殊道云。马师言中有响。这僧眼里无筋。西堂百丈同坑无异士。依样画葫芦。只如马大师道藏头白海头黑。又作么生。片云横谷口。迷却几人源。
　　雪窦显颂云。藏头白。海头黑。明眼衲僧会不得。马驹踏杀天下人。临济未是白拈贼。离四句。绝百非。天上人间唯我知。　南华炳云。四句百非皆杜绝。阳春白雪唱弥高。风清月皎无云夜。谁把吹毛换宝刀。　照觉总云。百非四句绝何言。黑白分明定正偏。狮子窟中无异兽。骊龙行处浪滔天。　佛鉴懃云。湘灵二女神仙格。笑倚朱门香陌陌。一抹臙脂透脸红。更加十分天真色。　圆觉演云。百非四句绝疎亲。马驹踏杀天下人。藏头白兮海头黑。门外金刚笑又嗔。
　　水潦禅师问马祖如何是西来的的。意祖乃当胸一踏踏倒。师忽契悟。起来拊掌大笑云。也大奇。也大奇。百千三昧无量妙义。只向一毛头上便一时识得根源去。遂乃作礼而退。(广灯小异)
　　琅琊觉云。大众。你道水潦还曾悟也未。　天童觉云。马大师不合放过。待伊起来恁么道。但问祇这一毫从甚么处得来。待伊拟议。更与一踏。　西禅需云。大小水潦吃人拳踢了。却道他悟。悟甚么屎。及乎起来。更不识羞。犹道我向一毫头上识得根源。且莫捏目生花。住山后告众云。自从一吃马师踏。直至如今笑不休。且道笑个甚么。　涂毒篥云。诸方咸云。瘥病不假驴驼药。风流不在着衣多。殊不知水潦错吃巴豆。吐得许多恶毒方尽。若是禅。全未梦见。具眼者试甄别看。
　　照觉总颂云。水潦承机彻祖意。马驹一踏晓根源。虚空扑落无闲地。却向沧溟驾铁船。　白云端云。一踏倒时堪大笑。从前伎俩尽徒劳。蛇头却要重揩痒。万万千千出一毫。　旻古佛云。海上追奔天马驹。偶来腾踏露全躯。百千妙义毫端现。拊掌呵呵笑识渠。　野轩遵云。马驹一踏。驴儿倒地。大笑起来。羊鸣犬吠。
　　赵州谂禅师。僧问如何是祖师西来意。师云庭前栢树子。云和尚莫将境示人。师云我不将境示人。云如何是祖师西来意。师云庭前栢树子。
　　慈明圆颂云。赵州庭前栢。天下走禅客。养子莫教大。大了作家贼。　浮山远云。庭前栢树赵州道。庐陵米价吉阳敷。三岁儿童皆念得。八十翁翁会也无。　云峰悦云。入门何必辨来机。老倒禅和不自知。栢树庭前刚指示。番令平地下针锥。　雪窦显云。七百甲子老禅和。安贴家邦苦是他。人问西来指庭栢。却令天下动干戈。　黄龙南云。赵州有语庭前栢。禅者相传古到今。摘叶寻枝虽有解。须知独树不成林。　天衣怀云。赵州庭前栢。三冬括地寒。处处绿杨堪系马。家家门首透长安。　翠岩真云。僧问西来意。赵州栢树酬。皮下若有血。官差不自由。　湛堂准云。庭前栢树子。少悟出常情。雨过山添翠。云收日月明。　兜率悦云。赵州全不犯工夫。觌面宁有细与粗。重迭示君君不见。庭前栢树本来无。
　　赵州僧问如何是祖师西来意。师云栏中失却牛。(或作龙云)
　　慈云圆照颂云。栏中失却牛。有问即有酬。更若求玄妙。猢狲筑气球。
　　赵州僧问如何是祖师西来意。师云板齿生毛。
　　投子青颂云。九年少室自虚淹。争似当头一句传。板齿生毛犹可事。石人踏破谢家船。
　　灵树敏禅师。僧问如何是禅师西来意。师默然。后迁化。欲立行状碑。要选此语刻石。时云门为首座。僧问先师默然处如何上碑。云门代云。师。
　　白云端颂云。师之一字太巍巍。独向寰中定是非。必竟水须朝海去。到头云定觅山归。　佛印元云。灵树当初密对扬。暗中文彩已全彰。后人不见云门老。一字千般乱度量。　旻古佛云。师字相酬作者知。韶阳千古特光辉。茫茫宇宙人无数。到底谁明一字师。　宝峰明云。西来祖意若为酬。手把明珠已暗投。却被云门添一字。致令千古闹啾啾。
　　龙牙遁禅师。僧问如何是祖师西来意。师云待石乌龟解语即向汝道。云石乌龟解语也。师云向汝道甚么。僧无对。
　　保宁勇代云。和尚也须忌口始得。
　　投子青颂云。石龟语话是谁闻。无耳髑髅夜听深。天晓便藏无影树。太阳虽照不能寻。
　　龙牙初参翠微。师乃问云如何是祖师西来意。翠微云与我过禅板来。师过与微。微接得便打。师云。打则任打。要且无祖师意。又参临济亦如是问。济云与我过蒲团来。师过与济。济接得便打。师云。打即任打。要且无祖师意。师后住山。有僧问。和尚当年问二尊宿。祖师意明也未。师云。明则明已。要且无祖师意。(广灯先参临济)
　　五祖戒云。祖师土宿临头。又云。和尚得与么面长。　雪窦显云。临济翠微只解放不解收。我当时若作龙牙。待伊索蒲团禅板。拈得劈胸便掷。　翠岩芝云。当初如是。今时衲僧皮下还有血么。　大沩喆云。翠微临济可谓本分宗师。龙牙一等是拨草瞻风。与他后人为龟为鉴。又举住山后僧问处乃云。龙牙瞻前顾后应病与药。大沩则不然。待问当时二尊宿明不明。劈脊便棒。非唯扶竖翠微临济。乃不辜他来问。　石门聪云。龙牙无人挨着犹可。才被个衲子挨着。失却一只眼。
　　雪窦显颂云。龙牙山里龙无眼。死水何曾振古风。禅板蒲团不能用。只应分付与卢公。卢公付了亦何凭。坐倚休将继祖灯。堪对暮云归未合。远山无限碧层层。　佛性泰云。子乡不下单于拜。始末常遵汉帝仪。雪后乃知松栢操。事难方见丈夫儿。　天童觉云。蒲团禅板对龙牙。何事当机不作家。未意成褫明月下。恐将流落在天涯。虚空那挂剑。星汉却浮槎。不萠草解藏香象。无底蓝能着活蛇。今日江湖何障碍。通方津渡有船车。
　　龙牙问洞山如何是祖师西来意。山云待洞水逆流即向汝道。师从此悟旨。
　　汾阳昭颂云。龙牙未息狂心地。遍问诸师不肯休。先达慜他亲志切。直言洞水逆须流。　投子青云。古源无水月何生。满岸西流一派分。葱岭罢询熊耳梦。雪庭休话少林春。
　　三圣然禅师。僧问如何是祖师西来意。师云臭肉来蝇。僧举似兴化。化云我即不与么。僧云如何是祖师西来意。化云破驴脊上足苍蝇。
　　正觉逸颂云。水母有骨。灵龟无壳。瞎驴臭肉来於蝇。佛意祖意如山岳。　白云端云。破脊蝇多臭肉蝇。谁知兴化不徒行。惯从五凤楼前过。手握金锵贺太平。　黄蘗胜云。匝地风光无间违。因何不信却生疑。老婆为君重指出。臭肉团上青蝇飞。
　　投子大同禅师遇翠微於法堂上行。便问西来意旨和尚如何示人。微顾视之小顷。师云乞师垂示。微云更要第二杓恶水那。师便礼拜。微云莫垛却。时至根苗自生。(或作夹山。小异)
　　本觉一颂云。曾把西来问翠微。经行驻步太慈悲。当时投子如能会。恶水重将更泼谁。
　　枝请师直指云。春风一阵来。满地红英落。大众作么生会。且各自归堂去。
　　仰山涌禅师。僧问曹溪意旨如何。师云一锁入寒空。
　　投子青颂云。重峰层仞[打-丁+乖]寒空。塔锁深云势莫穷。千古松声来有韵。万年溪水去无踪。
　　荷玉慧禅。师僧问如何是西来的的意。师云不礼拜更待何时。
　　丹霞淳颂云。虚堂寂寂夜深寒。携得瑶琴月下弹。不是知音徒侧耳。悲风流水岂相干。
　　谷山像禅师。僧问如何是祖师西来意。师云。半夜乌儿头戴雪。天明哑子抱头归。
　　丹霞淳颂云。瑞雾祥烟锁玉楼。妙年王子恣优游。琉璃殿上骑金马。明月堂前辊绣球。
　　云门偃禅师。僧问如何是祖师西来意。师云日里看山。
　　智门祚颂云。日里看山也是常。西来祖意谩商量。金色狮子希逢有。多是狐狸唤作狼。　无为子云。日里看山满眼青。千岩万壑斗纵横。洞门疑是云遮断。到者须知路坦平。　三祖宗云。匡真不惜两茎眉。日里看山对祖机。腊月火烧春又绿。只宜飞走会相依。　佛鉴懃云。雨余江上两三峰。堆迭烟岚不记重。眼里看来端的瞎。耳根闻处出天聪。　投子青云。坦然曾问老师安。争似韶阳一句传。日里华山仙掌露。夜深猿叫月当轩。
　　云门僧问如何是一代时教。师云对一说。
　　雪窦显颂云。对一说。太孤绝。无孔铁锤重下楔。阎浮树下笑呵呵。昨夜骊龙拗角折。别别。韶阳老人得一橛。　五祖演云。对一说。卷尽五千四十八。风花雪月任流传。金刚脑后添生铁。　佛性泰云。对一说。五教二乘尽该摄。龙宫海藏任纵横。水底泥牛吞却月。
　　洛浦安禅师。僧问如何是祖师西来意。师云。青岚覆处。出岫藏峰。白月辉时。碧潭无影。
　　丹霞淳颂云。群花未发梅先折。万木凋零栢转奇。云淡不彰筛月影。烟轻那露引风枝。
　　洛浦僧问如何是祖师西来意。师以拂子击绳床云会么。云不会。师云。天上忽雷惊宇宙。井底虾蟆不举头。
　　洛浦僧问祖意教意是同是别。师云。日月并轮辉。谁言别有路。云恁么则显晦殊途事非一揆。师云。但自不亡羊。何须泣岐路。
　　丹霞淳颂云。月筛松影高低树。日照池心上下天。赫赫炎空非卓午。团团秋夜不知圆。
　　即大行。受记之缘亦就矣。厥后众缘不备。果如所记。
　　梁山观禅师。僧问如何是祖师西来意。师云莫乱道。
　　投子青颂云。国令严严拟者危。毫厘才动铁轮随。心萌口应三千里。齿露言来苦怨谁。
　　梁山僧问祖意教意是同是别。师云。金乌东上人皆贵。玉兔西沈佛祖迷。
　　丹霞淳颂云。灵山会上言虽普。少室峰前句未形。瑞草蒙茸含月秀。寒松蓊郁出云青。
　　巴陵鉴禅师。僧问祖意教意是同是别。师云。鸡寒上树。鸭寒下水。
　　五祖演云。大小巴陵只道得一半。白云即不然。掬水月在手。弄花香满衣。　松源岳云。白云尽力道。只道得八成。有问灵隐。只向他道。人我无明一串穿。
　　保宁勇颂云。昨夜三更屈指轮。世间休说两三人。数声羌笛离亭晚。君向潇湘我向秦。　投子青云。同别祖教问端由。便将元价与他酬。丝纶夜静人垂钓。晓得金乌带月收。　湛堂准云。鸡寒上树。鸭寒下水。时节不相饶。古今自然理。寒松十里吼清风。流水一溪声未已。
　　香林远禅师。僧问如何是祖师西来意。师云坐久成劳。
　　雪窦显颂云。一个两个千万个。脱却笼头卸角驮。左转右转随后来。紫湖要打刘铁磨。　野轩遵云。香林无杂木。一一是旃檀。野火忽然发。清风天地宽。祖意报尔曹。坐久自成劳。
　　光孝铁觜觉禅师至法眼处。眼问近离甚处。师云赵州。眼云承闻赵州有栢树子话是不。师云无。眼云。往往皆谓。僧问如何是祖师西来意。赵州云庭前栢树子。上座何得道无。师云。先师实无此语。和尚莫谤先师好。眼云真狮子儿。
　　白云端颂云。新罗鹞子刺天飞。钝鸟篱边蒙不去。赵州庭栢一何高。谁道先师无此语。　沩山秀云。僧问西来栢树酬。何必斯言谤赵州。令人长忆清凉老。一句当年唤转头。　正觉逸云。日炎风吹瘦影孤。赵州尝指庭前株。升元大小清凉老。未会先师此语无。　大洪遂云。赵州无语几人知。江北江南见者稀。山寺桃花复何在。相逢空爱白公诗。　佛印元云。庭前栢树子。赵州无此语。承言须会宗。勿自立规矩。　真净文云。庭前栢树子。赵州无此语。若是本色人。直下未相许。
　　石门彻禅师。僧问如何是三乘教外别传一句。师云东村王老夜烧钱。
　　洞山聪颂云。东村王老夜烧钱。草鞋踏地帽指天。家无白泽招祸福。穷时相炒饿相煎。　地藏恩云。东村王老夜烧钱。眼中尘雾口中烟。招神引鬼成妖怪。三脚虾蟆飞上天。　上方益云。东村王老夜烧钱。野鬼闲神满目前。休更逢人觅玄旨。谢家人不在渔船。　无为子云。三乘教外别流传。瞎汉多知唤作禅。天下衲僧参不到。东村王老夜烧钱。
　　首山念禅师。僧问如何是祖师西来意。师云风吹日炎。
　　汾阳昭颂云。日炙风吹不计年。行人尘路辨应难。拟心早已深三尺。更教谁问个中玄。　法华举云。风吹日炎少人知。顶仰先贤对此机。饶君旷劫生前会。穿耳胡僧也皱眉。　翠岩真云。日炙风吹问祖来。红尘亘野眼难抬。忙忙役役知多少。二月春深动地雷。　二祖宗云。日炙风吹也大奇。根锵疋马将家儿。皇图自古元无事。拨动烟尘更是谁。　云溪恭云。日炎风吹当路头。衲僧见后莫迟留。我今到此堪惆怅。叶落花红经几秋。
　　汾阳昭禅师。僧问如何是祖师西来意。师云青绢扇子足风凉。
　　白云端颂云。青绢扇子足风凉。亲得摇来始息狂。只爱团团无缝者。人前空自眼如羊。　正觉逸云。丛林杰出镇汾阳。誉走名驰振八方。人问西来祖师意。解云扇子足风凉。　上方益云。汾阳青扇价难酬。为有凉风卒未休。不见盐官多少众。竞头争角觅犀牛。　慈受深云。青绢扇子足风凉。日用何曾有覆藏。堪笑尘中无限客。手遮西日汗如汤。　楚安方云。亲得摇来始息狂。风动荷花满坐香。自从一得真归趣。无意凉人人自凉。
　　浮山远禅师。僧问如何是祖师西来意。师云平地起骨堆。
　　海印信颂云。平地起骨堆。三春震地雷。只闻千万去。不见一人回。　地藏恩云。平地起骨堆。金毛狮子吼。谁知无味谈。塞断众人口。　投子青云。嫩草疏斜径。山泉带碧流。文曾要渭水。烈士耻庄周。　天宁琏云。大朴未分时。混然成一片。明暗不曾彰。已过新罗箭。
　　南台勤禅师。僧问如何是祖师西来意。师云一寸龟毛重七斤。
　　投子青颂云。等闲不语未逢人。语便伤直似太亲。不顾火中鸾凤息。惊他石虎暗生瞋。
　　钟山章禅师。僧问如何是祖师西来意。师云不东不西。
　　保宁勇颂云。西来祖意不东西。猿鸟春深抱树啼。多少行人空怅望。青山孤耸白云低。
　　三祖宗禅师。僧问祖意西来愿垂开示。师云泥牛吞巨浪。云中下之机如何体究。师云木马践红尘。云恁么则法轮再转祖道重光。师云土上加泥。

　　问法

　　清原思禅师。僧问如何是佛法大意。师云庐陵米作么价。
　　汾阳昭颂云。出家学道未心开。请问宗师大意来。却问庐陵米几价。当时心境一斋灰。　黄龙南云。庐陵米价逐年新。道听虚传未必真。大意不须歧路问。高低宜见本来人。　法昌遇云。乌龟三眼赤。祥麟一角尖。腾云生暮雨。溪月夜明帘。　高庵悟云。老清原。没缝罅。问佛法。酬米价。衲僧一粒若沾唇。拄杖横担绕天下。　天童觉云。太平治业无象。野老家风至淳。只管村歌社舞。那知舜德尧仁。
　　无着禅师因往五台礼文殊。文殊问近离甚处。师云南方。殊云南方佛法如何住持。师云末法比丘少奉戒律。殊云多少众。师云或三百或五百。师却问此间佛法如何住持。殊云龙蛇混杂凡圣同居。师云多少众。殊云前三三后三三。师退乃问童子。适来大圣道前三三后三三。是多少。童子云大德。师应诺。子云是多少。
　　汾阳昭代云。识得你。　翠岩芝云。文殊道前三三后三三。作么生会。要会么。千年无影树。今时没底靴。　径山杲云。径山当时若见。即向他道和尚如此住持极是不易。
　　雪窦显颂云。千峰盘屈色如蓝。谁谓文殊是对谈。堪笑清凉多少众。前三三与后三三。　正觉逸云。首后三三问若干。应机召发转颟顸。如今大有如斯者。负钵腰囊到处抟。　佛印元云。堪笑前三与后三。当时相对语喃喃。却因无着分明见。后此清凉没可参。　照觉总云。圣者由来不可陪。相逢相问岂安排。三三前后辉今古。一向无私振九垓。　云溪恭云。文殊前后答二三。独泛轻舟过海南。洪浪波心看水势。一轮明月印寒潭。　地藏恩云。前三三与后三三。算数筹量卒未谙。芳草凄凄烟景里。鹧鸪啼处是江南。
　　临济玄禅师因定上座问如何是佛法大意。师下禅床擒住打一掌便托开。定伫立。傍僧云。定上座何不礼拜。定才作礼。忽然大悟。
　　雪窦显颂云。断际全机继后踪。持来何必在从容。巨灵抬手无多子。分破华山千万重。　南华炳云。一棒一条痕。一掴一掌血。若无般若灵根。到此如何打发。　佛鉴懃云。掣电之机过赵州。为人须到结穷头。掌中擎出香山子。直上高高十二楼。　天童觉云。不堕前后。独超古今。唤回千岁梦。飞出九皋禽。直下一槌光迸散。斩新弹子出炉金。
　　赵州谂禅师。僧问万法归一一归何处。师云我在青州作一领布衫重七斤。
　　圆悟勤云。摩酰三眼一句洞明。似海朝宗千途合辙。虽然如是。更有一着在。忽有人问蒋山。万法归一一归何处。只向他道。饥来吃饭困来眠。　佛眼远云。大众。至音绝韵。妙曲非声。通身不挂。寸丝赤体。全无忌讳。诸人切莫拈[饥-几+追]舐指。直须截断舌头放下身心。自然快活。眼若不睡诸梦自除。心若不异复名何物。快活快活。归堂吃茶。
　　雪窦显颂云。编辟曾挨老古锥。七斤衫重几人知。而今抛向西湖里。下载清风付与谁。　白云端云。七斤衫重岂难提。日出东方定落西。一击珊瑚枝粉碎。轰轰雷雨满山溪。　保宁勇云。独坐独行真竭斗。无规无矩老禅和。四方八面难拘检。天下谁能柰你何。　文殊道云。赵老布衫重七斤。问处分明答处亲。大地山河都盖却。谁是当机裁剪人。　普融平云。七斤衫重绝纤挨。妙手何人解剪裁。堪笑东村王大姐。满身风雨入门来。
　　赵州僧问。方外忽有人问和尚说甚么法。如何祗对。师云盐贵米贱。
　　西禅需颂云。盐贵米贱。诸事成现。拟欲商量。脑后拔箭。
　　洛浦安禅师。僧问如何是佛法大意。师云。雪覆孤峰峰不白。雨滴石笋笋须生。
　　丹霞淳颂云。海底龙吟云雨润。林中虎啸谷风清。莫言满路生荆棘。况是贫家少送迎。
　　长庆棱禅师问灵云。如何是佛法大意。云云。驴事未了。马事到来。
　　汾阳昭颂云。灵云因问出家才。驴使前行马使来。长庆不明真实地。句中认影影难开。予今报你诸禅侣。九衢杲日照香街。　保宁勇云。东行不见西行利。南头买贱北卖贵。横千竖百算河沙。九九翻成八十一。　佛鉴懃云。驴事未了马事来。钟声未了鼓声催。春来纵步林间看。无限桃花夹李开。　无为子云。驴事未了马事来。一花欲谢一花开。安南已得烟尘息。塞北将军唱凯回。
　　鼎州文殊禅师。僧问万法归一一归何处。师云黄河九曲。
　　投子青颂云。问法穷因归何处。黄河透过碧波澜。须知云外千峰上。别有灵松带露寒。　西禅需云。路穷崖断进无门。赖有山颂指去原。九曲黄河清彻底。谁知别是一乾坤。　木庵云。九曲那容眨眼看。操舟谁解别波澜。文殊曾展回天手。直得朝宗万派乾。
　　首山念禅师。僧问如何是佛法大意。师云楚王城畔汝水东流。其僧於此悟入。
　　佛慧泉颂云。楚王城畔水东流。逐浪随波早晚休。唯有谢郎生计在。夜深明月上孤舟。　三祖宗云。楚国成边水去东。发船便被打头风。芦花弯里听渔唱。熨斗煎茶铫不同。　云溪恭云。楚王城畔水东流。日夜波涛去不休。岩下忽逢湘水客。谓言依旧注悠悠。　沩山秀云。楚王城畔水东流。今古朝宗是到头。逐浪随波如未息。输他渔父泛孤舟。　普融平云。千波万波曾无尽。去桨来帆浩莫穷。谢客睡惺孤月白。闲吹一笛渡头风。
　　慈明圆禅师。僧问如何是佛法大意。师云洞庭湖水浪滔天。
　　翠岩真颂云。水出高源上。风翻浪作银。丝毫聊一颂。梦里说书绅。　水庵一云。洞庭湖水若为穷。南北东西浩浩风。鸾凤翱翔非燕雀。野田深处谩寻踪。

　　禅林类聚卷第四
　　禅林类聚卷第五
　　说法　禅定　悟道　大道
　　说法

　　世尊一日升座。大众集定。文殊白槌云。谛观法王法。法王法如是。世尊便下座。
　　芭蕉彻云。忙忙者匝地普天。　松源岳竖起拂子云。世尊三昧。文殊三昧。总在拂子头上。诸人还见么。卧龙才奋迅。丹凤便翱翔。
　　明招谦颂云。声振大千龙虎伏。无人解和法王才。言下便明犹是钝。频教千眼一时开。　智门祚云。文殊白槌报众知。法王法令合如斯。会中若有仙陁客。不待眉间毫相辉。　雪窦显云。列圣丛中作者知。法王法令不如斯。会中若有仙陀客。何必文殊下一槌。　海印信云。未兆之前早二三。白槌之后更那堪。当时若有仙陀客。不到如今疆指南。　地藏恩云。谛观法王法。法王法如是。玉轮影射珊瑚枝。一阵清风动天地。　南华炳云。瞿昙按指。文殊据令。漏泄天机。一槌打正。　天童觉云。一段真风见也么。绵绵化母理机梭。织成古锦含春像。无柰东君漏泄何。　楚安方云。金搥影动。宝剑光寒。八万之众。齐着眼看。
　　马祖一禅师一日升堂。百丈出。卷却席。师下座。便归方丈。次问百丈。我适来上堂未曾说话。你为甚便卷却席子。丈云昨日被和尚扭得鼻头痛。师云尔昨日向甚处留心。丈云今日鼻头又不痛也。师云你深知今日事。百丈乃作礼而退。(广灯小异)
　　雪窦显云。诸方皆谓奇特。漝么举还当么。若当。譬如水母以虾为目。若不当。又空赞叹图个甚么。众中一般汉乱踏向前问古人意旨如何。更有老底不识好恶。对云将谓仙陀客。又云来日更到座前。苦哉苦哉。如此自称宗匠。欲开人天眼目。驴年去。诸上座。雪窦当时若见伊出来卷席。劈胸与一踏。令坐者倒者俱起不得。且要后人别有生涯去。免见互相钝置。岂不个个英灵底汉。还会也无。归堂。　白云端出马祖语云。我钝置犹可。你钝置太煞。
　　汾阳昭颂云。百丈当时侍马师。对师卷席更无私。人天不测为奇特。恰是攒鸦捉凤儿。上士瞥然全体现。太阳出照岳峰低。　泉大道云。升堂马祖。卷席百丈。得人半斤。还他八两。直饶缝罅全无。未免傍观拊掌。　白云端云。昨日东风偶然恶。桃花乱落如红雨。昨夜东风又发狂。满地不知何处去。　上方益云。夜深认得归时路。不待天明便出关。三尺镆铘横在手。至今坐断大雄山。　佛鉴懃云。潮来潮子上潮头。手把红旗逆水流。忽被猛风吹退浪。此时伎俩一时休。
　　药山俨禅师久不升堂。一日院主请云。大众久思和尚示诲。师云打钟着。主声钟。众集。师便归方丈。主随后云。和尚既许为众说法。为甚一言不施。师云。经有经师。论有论师。又争怪得老僧。
　　雪窦显云。可惜药山老汉平地上吃扑。尽大地人扶不起。　琅琊觉云。药山下座不妨疑着。及乎院主拶着。失却一双眼。　翠岩芝云。药山下座。院主当初怪不为说话。可谓误他三军。　五祖演云。虽然以己妨人。争柰贼身已露。诸人要识药山么。闲持经卷倚松立。笑问客从何处来。
　　天童觉颂云。痴儿刻意止啼钱。良驷追风顾影鞭。云扫长空巢月鹤。寒清入骨不成眠。　野轩遵云。药山老。应病药。请上堂。槌钟着。一丸不再愈颠狂。辜负金仙换骨方。　慈受深云。明珠一颗价难酬。不是知音便暗投。翻笑药山空费力。水清鱼现不吞钩。
　　赵州谂禅师一日在东司上见文远过。遂唤云文远。远应诺。师云东司上不可与你说佛法。
　　鼓山珪颂云。老僧正在东司上。不将佛法为人说。一般屎臭旃檀香。父子之机俱漏泄。　径山杲云。赵州有密语。文远不覆藏。演出大藏教。功德实难量。
　　投子大同禅师。僧问三身中那身说法。师乃弹指。
　　投子青颂云。三身说法问端由。弹指轻轻海岳收。金锁塔开红日像。夜深人笑碧峰头。
　　洞山价禅师。僧问三身中阿那身说法。师云吾常於此切。僧后问曹山。洞山道吾常於此切意旨如何。曹山云要头便斫将去。又问雪峰。峰以拄杖劈口打云。我也曾到洞山来。
　　承天宗云。一转语海晏河清。一转语风高月冷。一转语骑贼马赶贼。试请辨看。忽有个衲僧出来道总不恁么。也许他具一只眼。
　　保宁勇颂云。此切堪伤向外求。至亲何故似怨雠。始终满面无惭色。更有曹山乞你头。　天童觉云。不入世。未循缘。劫壶空处有家传。白苹风细秋江暮。古岸船归一带烟。
　　夹山会禅师示众云。目前无法。意在目前。不是目前法。非耳目之所到。
　　雪窦显拈起拄杖云。夹山老甚处去也。何不出来百草头与大众相见。又卓地一下云。在这里。复云。咄。者野狐精缩头去。便下座。　天童觉云。夹山老子解开布袋。将差珍异宝撒向诸人面前了也。正当恁么时却作么生。路不拾遗君子称美。
　　鼓山珪颂云。年来万事总成魔。老去闲添白发多。道泰不传天子令。时清休唱大平歌。　径山杲云。痴人面前休说梦。生铁团上须寻缝。明明说与却作聋。只管外边闲打閧。
　　仰山寂禅师尝云。梦见往弥勒所五百圣堂安第二座。有一尊者白槌云。今当第二座说法。山僧乃起白槌云。摩诃演法离四句绝百非。谛听谛听。其五百圣众各自散去。
　　大沩秀云。仰山依文解义即不无。忽然弥勒会中有个作者才见伊道摩诃演法。便云合取两片皮。非唯止绝仰山寐语。亦免使后人梦中说梦。　琅琊觉云。且道五百圣众散去。是肯他仰山是不肯他仰山。若肯他仰山。又辜负仰山。若不肯仰山。犹如平地上吃交。山僧今日不惜两茎眉毛与诸人注破。摩诃演法离四句绝百非。你若举似诸方。诸方若与么会。入地狱如箭射。
　　天童觉颂云。梦中拥衲参耆旧。列圣森森坐其右。当仁不让楗稚鸣。说法无畏狮子吼。心安如海。胆量如斗。鲛目泪流。蚌肠珠剖。谵语谁知泄我机。厖眉应笑扬家丑。离四句。绝百非。马师父子病休医。
　　汾阳昭禅师示众云。夫说法者须具十智同真。若不具十智同真。邪正不辨缁素不分。不能与人天为眼目决断是非。如鸟飞空而翼折。如箭射的而断弦。弦断故射的不中。翼折故空不可飞。弦壮翼牢。空的俱彻。作么生是十智同真。与诸上座点出。一同一质。二同大事。三总同参。四同真智。五同徧普。六同具足。七同得失。八同生杀。九同音吼。十同得入。又与甚么人同得入。与谁同音吼。作么生同生杀。甚物同得失。阿那个同具足。是甚么同徧普。何人同真智。孰能总同参。那个同大事。何物同一质。莫有点得出底么。点得出底不吝慈悲。点不出底未有参学眼在。切须辨取。要识是非。面目见在。
　　径山杲云。汾阳末后若无个面目见在。一场败阙。虽然如是。丧我儿孙。乃喝一喝。复颂云。兔角龟毛眼里栽。铁山当面势崔嵬。东西南北无门入。旷劫无明当下灰。
　　觉范洪颂云。十智同真面目全。於中一智是根源。若人要识汾阳老。擘破三玄作两边。　或庵云。阳春白雪人难和。藻鉴冰壶岂易观。一把柳丝收不得。和风搭在玉阑干。　鼓山珪云。十年湖海觅冤雠。不得冤雠未肯休。芍药花开菩萨面。棕榈叶散夜叉头。　正堂辩云。画得真如活。花间试展开。黄莺偷眼觑。不敢下枝来。

　　禅定

　　世尊因普眼菩萨欲见普贤不能得见。乃至三度入定徧观三千大千世界觅普贤不能得见。而来白佛。佛云汝但於静三昧中起一念便见普贤。普眼於是才起一念。便见普贤向空中乘六牙白象。
　　翠岩芝云。诸仁者作么生会。普眼推倒世尊。世尊推倒普眼。你且道普贤在甚么处。(或作云居)
　　佛海远颂云。飘飘一雁落寒空。步步追空觅雁踪。踏破草鞋跟子断。巍然独坐大雄峰。
　　达磨大师自梁涉魏。至洛阳少林面壁而坐。经於九年方得二祖传法。
　　老宿云。祖师九年面壁为访知音。若恁么会得。吃铁棒有日在。　又有老宿云。祖师九年面壁何不惭惶。若恁么会得。更买草鞋行脚三十年。　琅琊觉云。既不然。且道祖师面壁意作么生。良久云。欲得不招无间业。莫谤如来正法轮。
　　白云端颂云。先被梁王勘破。却向少林孤坐。谩言教外别传。争柰不识这个。　草堂清云。六宗调伏向东来。五叶芬芳震旦开。冷坐九年人不识。手携只履又空回。　太平古云。航海梯山缘底事。游梁历魏意何传。九年面壁垂慈切。刚被时人唤作禅。　旻古佛云。九年熊耳。空留只履。一花五叶。春风四起。　祖印明云。精进翻成怠堕。莫守痴禅兀坐。少林面壁九年。已被梁王勘破。　疎山如云。达磨西来未足夸。少林捏目疆生花。得皮得髓徒分别。妙性圆明本不差。
　　鲁祖云禅师寻常见僧来便面壁。南泉闻乃云。我寻常向师僧道。佛未出世时会取尚不得一个半个。他恁么。驴年去。
　　保福展问长庆棱云。只如鲁祖节文在甚处。被南泉恁么道。棱云。退己让人。万中无一。　罗山闲云。陈老师当时若见。背上与五火抄。何故。为伊解放不解收。　玄沙云。我当时若见。也与五火抄。　云居锡云。罗山玄沙总与么道。为复一般。别有道理。若择得出。许上座佛法有去处。　玄觉云。南泉为复是唱和语不肯语。　翠岩芝云。我即不然。未具胞胎已前不得会。会即打折你腰。　天童觉云。鲁祖法出好生。南泉令下诈起。天童不是检点古人。也要诸人体悉。还会么。竿头丝线从君弄。不犯清波意自殊。　大慧云。鲁祖不得南泉。几乎觑破壁。琅琊觉颂云。祖师面壁播诸方。无限禅人谩度量。无事晚来江上立。数株寒栢倚斜阳。　梁山冀云。鲁祖三昧最省力。才见僧来便面壁。若是同心达道者。不在扬眉便相悉。　黄龙新云。鲁祖当年不用功。逢僧面壁显家风。若遇上乘同道者(请续此二句)。　草堂清云。堪笑池阳老古锥。僧来面壁拟何为。大都端正人男女。清净不劳红粉施。　普融平云。鲁祖山前古路通。熙微一径没西东。杜鹃声里春光老。零落桃花藉地红。
　　药山俨禅师初参石头和尚。一日坐次。头问作甚么。师云一物不为。头云恁么即闲坐也。师云若闲坐即为也。头云。汝道不为。为个甚么。师云千圣亦不识。头乃作颂赞云。从来共住不知名。任运相将只么行。自古上贤犹不识。造次凡流岂可明。
　　五祖戒云。药山梦中说梦两重重。
　　丹霞淳颂云。玄微及尽本翛然。若谓渠闲万八千。月印澄江鱼不见。钓人何必更抛筌。　五祖演云。任运不知名。轻轻着眼听。水上青青绿。元来是浮萍。　圆悟勤云。摆拨佛祖缚。旷然绳墨外。一物亦不为。纵横得自在。古鉴临台。明辨去来。金锤影动。铁树花开。任运相将不可陪。法云随处作风雷。　隐静俨云。石头打草要蛇惊。密护玄机绝汇情。迅句追风须辨的。报云千圣不知名。
　　栢岩禅师。僧问如何是禅。师云古塳不为家。
　　丹霞淳颂云。故国清平久有年。白头犹自恋生缘。牧童却解忘功业。懒放牛儿不把鞭。

　　悟道

　　世尊於雪岭六载修行。门星现时忽然大悟。
　　世尊在日。有一钝根比丘无多闻性。令诵苕帚二字。日夕诵之。诵苕忘帚。诵帚忘苕。每日克责不休。一日忽然诵苕帚二字则大悟。
　　四祖信大师为沙弥时礼三祖问云。愿和尚慈悲乞与解脱法门。祖云谁缚汝。师云无人缚。祖云何更求解脱乎。师於言下大悟。服勤九载乃付衣法。住蕲州破头山。学徒云集。摄心不寐胁不至席。一日告众云。吾武德中游庐山。望破头山见紫气如盖。下有白气横分六道。汝等会不。众默然。弘忍云。莫是和尚他后横出一枝佛法不。师云善。唐太宗响师道。三诏不起。就赐紫服。
　　木庵永云。看他祖师为人抽钉拔楔解黏去缚。浑不伤锋犯手。可谓狮子一滴乳。迸散十斛驴乳。汝等切不可妄生情计种种解会。蓦然脚跟寻着不知落处。一剑当头直教成未。
　　无为子颂云。慈云之塔。大医之师。瞻之仰之。双峰巍巍。懒融不得西来钵。直付黄梅路上儿。　草堂清云。道出乾坤动至尊。飞书三诏不离云。求人的嗣周家子。遥望牛头紫气氛。　旻古佛云。无缚无释。胁不至席。分明一贯。两个伍伯。　佛国白云。鸟外逢师解缚归。双峰山下独幽奇。却将衣钵为人事。乞与黄梅个小儿。　觉范洪云。绝知名迹能妨道。正恐师承亦累人。问法沙弥莫饶舌。百年逆旅要同尘。　云岩因云。牛头未生。梅子熟也。玩步人间。池成月下。凤书三到懒开眸。白莲峰顶光相射。
　　盘山积禅师初参马祖作街坊。一日出门见人舁丧。歌郎振铃云。红轮决定沉西去。未委魂灵往那方。幕下孝子哭声哀哀。师忽身心踊跃省悟。归举似马祖。祖印可之。
　　文殊道颂云。歌声缭绕哭声悲。笑杀盘山老古锥。历劫无明昏暗处。一时顿觉发光辉。　梦庵信云。哀哀相应便承当。毕竟何尝往别方。踊跃自然全体露。始知徧界不曾藏。　佛灯珣云。红轮决定沈西去。未委魂灵往那方。踏着故乡田地稳。本来面目是亲娘。人只在。不曾亡。率陀天上非人世。须知别有好思量。
　　盘山尝於市肆行。见一客人买猪肉。语屠家云。精底割一斤来。屠家放下刀叉手云。长史。那个是不精底。师於言下大悟。
　　南华炳颂云。个事分明不覆藏。头头物物自相当。千言万语无人会。又逐流莺过短墙。
　　五泄默禅师到石头处云。一言相契即住。不契即去。头据坐。师便行。头随后召云阇梨阇梨。师回首。头云。从生至死祇是这个。回头转脑作么。师忽然契悟。乃拗折拄杖。
　　洞山云。当时不是五泄先师大难承当。然虽如是。犹涉途在。　长庆云。险。　翠岩芝云。石头据坐。五泄便去。石头召他。却成多事。　云峰悦云。大小石头坐不定把不住。似这般担板汉。放去便休又唤回。被他涂糊一上。道我向这里有个悟处。驴年梦见。
　　佛眼远颂云。在途在舍若为酬。莫把先师一例求。雄雄宇宙如王者。未免半边无髑髅。　枯木成云。欲去高声唤得回。当时心眼一齐开。要知不假修持力。生死悠悠任往来。
　　香严闲禅师在沩山时。沩山知其法器欲激发智光。谓云。吾不问汝平生学解及经卷册子上记得者。汝未出胞胎未辨东西时。本分事试道一句来。吾要记汝。师懵然无对。沈吟久之。进数语陈其所解。山皆不许。师云却请和尚为说。山云。吾说得是吾之见解。於汝眼目何有益乎。师遂徧检所集诸方语句。无一言可将酬对。乃自叹云画饼不可充饥。於是尽焚之。云。此生不学佛法也。且作个长行粥饭僧。免役心神。遂辞去。抵南阳睹忠国师遗迹。遂憩止焉。一日因芟除草木以瓦砾击竹作声。俄失笑间廓然惺悟。遽归沐浴焚香遥礼沩山云。和尚大悲恩逾父母。当时若为我说却。何有今日事也。仍述偈云。一击忘所知。更不假修冶。动容扬古路。不堕悄然机。处处无踪迹。声色外威仪。诸方达道者。咸言上上机。
　　雪窦宗颂云。粥饭随时养病躯。本无迷悟可关渠。无端击着庵前竹。直至如今在半途。
　　楼子禅师因从街市中过经酒楼下。偶整袜带少住。闻楼上人唱曲云。你既无心我便休。忽然大悟。从此号楼子。出长庆巘禅师注楞严经说文。
　　慈受深颂云。唱歌楼上语风流。你既无心我也休。打着奴奴心里事。平生恩爱冷啾啾。　宝峰明云。你既无心我亦休。此身无喜亦无忧。饥来吃饭困来睡。花落从教逐水流。　佛慈鉴云。你若无心我也休。鸳鸯怅里懒抬头。家童为问深深意。笑指纱窗月正秋。
　　米胡禅师令僧问仰山。今时人还假悟不。山云。悟既不无。争柰落在第二头何。师闻肯之。
　　投子青云。然仰山与么道。即得还免得自己落么。若免得。更有一人大不肯在。若免不得。亦落第二头。米胡虽然肯他。自己还有出身之路也无。诸人试点检看。若点检得出。两人瓦解冰消。若点检不出。且莫造次。　应庵华云。米胡提本分钳锤。仰山展剑刃上事。二老於唱教门中足可称尊。若向衲僧门下。总是吃棒底汉。
　　投子青颂云。碧岫峰头借问人。指山穷处未安身。虽然免得重阳令。争似灵苗不犯春。　天童觉云。第三头分悟破迷。快须撒手舍筌罤。功号未尽成胼拇。智也难知觉噬脐。兔老氷盘秋露泣。鸟寒玉树晓风凄。持来大仰辨真假。痕玷浑无贵白珪。　佛眼远云。悟人千个道无忧。肯信遭他第二头。寂寞山花寒食后。夕阳西去水东流。
　　洞山价禅师先在云岩问无情说法。后辞去。师犹涉疑。因过水睹影大悟前旨。作偈云。切忌从他觅。迢迢与我疎。我今独自往。处处得逢渠。渠今正是我。我今不是渠。应须恁么会。方得契如如。
　　本觉一颂云。动静由来本与俱。回头蓦面似逢渠。直饶与么犹堪笑。唤作如如又却迂。
　　雪峰存禅师同岩头钦山到鳌山店。上夜坐禅次。头云。何不睡去。如村里土地相似。他时后日魔魅人家男女去在。师以手指胸云。我这里未稳在。头云我将谓你他后向孤峰顶上盘结草庵播扬大教。犹作这话在。师云某甲不敢自谩。头云。若实如此。据你见处一一通来。是处与你证明。不是处与你刬却。师云。我初到盐官。见上堂举色空义得个入处。头云。此去三十年切忌举着。师云。又因洞山颂云。切忌随他觅迢迢与我踈。头云。若恁么自救也未彻。师云。后问德山。从上宗乘中事学人还有分也无。德山打一棒云道甚么。此时如桶底脱相似。头喝云。你不闻从门入者不是家珍。师云如何即是。头云。他后若欲播扬大教。一一从自己胸襟流出将来。与我盖天盖地。师於言下大悟。连声云。师兄今日始是鳌山成道。师兄今日始是鳌山成道。
　　教忠光云。只如岩头道一一从自己胸襟流出。且道雪峰前三次悟。还从自己胸襟流出也无。若从自己胸襟流出。又道未稳在。若不从自己胸襟流出。又从甚么处得来。莫有断得出者么。若断得出。不唯雪峰鳌山成道。尽大地有情齐成正觉。若断不出。说甚么鳌山成道。直饶少室传心。也未梦见在。
　　佛眼远颂云。鳌山成道足人传。莫是从前话未圆。赖有玄沙知始末。徧身红烂在渔船。　枯木成云。说尽平生去住因。到头难遇赤心人。忽然自肯成家业。瓦砾拈来也是珍。　佛灯珣云。丈夫凌励志英雄。向外驰求枉用功。到得鳌山开眼觑。方知屋里用无穷。
　　大禅佛通禅师在归宗常禅师会下。忽一夜叫云。我大悟也。众骇之。次日归宗上堂集众问。昨夜大悟者出来。师出云某甲。宗云汝见个甚么道理言大悟。师云师姑元是女人作。宗默而异之。
　　汾阳昭颂云。悟来不在苦多端。解了都由瞥尔间。定道师姑女人作。痴人积雪作银山。　保宁勇云。半夜高声似少神。个中明白有踈亲。如今随例传其响。也道师姑是女人。　大洪遂云。悟了还同未悟时。何须更说与人知。贼赃败露无藏处。便道师姑是女儿。　草堂清云。五月炎威当酷热。浃背汗流无处说。匝地清风劈面来。大禅眼里重添屑。　黄龙震云。童子学顺朱。赤处背模黑。若将白纸来。一点下不得。若下得。翻成纸上涂烟墨。
　　严阳尊者初参赵州问一物不将来时如何。州云放下着。师云。一物不将来。放下个甚么。州云与么则担取去。师於言下大悟。后住山。有一蛇一虎就手而食。
　　黄龙南颂云。一物不将来。肩头担不起。言下忽知非。心中无限喜。恶毒既忘怀。蛇虎为知己。清风几百年。至今犹未已。　真净文云。移高就下纵威权。解脱门开信可怜。不得空王真妙诀。动随声色被勾牵。　佛眼远云。尽力放不下。着力担不起。将谓一物无。元是自家底。见得自家底。心中大欢喜。自兹家业兴。一举九万里。　旻古佛云。一物不将来。教渠放下着。廓尔悟无生。活计俱抛却。　天童觉云。不妨行细输先手。自觉心粗愧撞头。局破腰间斧柯烂。洗清凡骨共仙游。
　　罗山闲禅师初谒石霜问起灭不停时如何。霜云。直须寒灰枯木去。一念万年去。函盖乾坤去。纯清绝点去。师不契。复谒岩头理前问。头喝云是谁起灭。师於此大悟。
　　天童觉颂云。斫断老葛藤。打破狐狸窟。豹披雾而变皮。龙乘雷而换骨。咄。起灭纷纷是何物。
　　法眼益禅师同修琎二禅师经过地藏琛禅师处。阻雪少憩。琛问此行何之。师云行脚去。琛云作么生是行脚事。师云不知。藏云不知最亲切。师又同三人举肇论至天地与我同根处。琛云山河大地与你自己是同是别。师云同。琛竖两指熟视云两个。即便起去。师须臾启行。琛门送之。问云。上座寻常说三界惟心万法唯识。乃指庭下片石云。且道此石在心内在心外。师云在心内。琛云。行脚人着甚来由安片石在心头耶。师窘无以对。即求决择。近一月余日呈见解说道理。琛云佛法不恁么。师云某甲词穷理绝也。琛云。若论佛法。一切见成。师於言下大悟。
　　天童觉颂云。而今饱参似当时。脱尽廉纤到不知。任短任长休剪缀。随高随下自平持。家门丰俭临时用。田地优游信步移。三十年前行脚事。分明辜负一双眉。
　　护国澄禅师同演化大师在湖南报慈。值慈升堂次。演化出问。如何是真如佛性。慈云谁无。化不契。遂请益师。师云汝但问来。化理前问。师云谁有。化於言下契悟。乃云。首座或在众或住持。某甲誓终身相助。后化亦继师住护国。
　　佛性泰颂云。朝三暮四一何少。暮四朝三何太多。多少未能知数量。有无从此见殽讹。不殽讹。唵苏嚧[口*悉]哩萨婆诃。

　　大道

　　南泉愿禅师因赵州问如何是道。师云平常心是道。州云还假趣向不。师云拟向即乖。州云不拟又争知是道。师云。道不属知。不属不知。知是妄觉。不知是无记。若真达不疑之道。犹如太虚廓然荡豁。岂可疆是非耶。州於言下顿悟玄旨。
　　松源岳云。青天白日悟个甚么。咄咄咄。骊珠击碎苍龙窟。
　　云峰悦颂云。平常心是道。举步入荒草。翻嗟王老师。到底不能晓。玉兔金乌任飞走。　佛鉴懃云。欲识平常道。天真任自然。行船宜举棹。走马即加鞭。若遇饥来饭。还应困即眠。尽从缘所得。所得亦非缘。所得亦非缘。当人自了然。雨中看皓月。火里汲清泉。直立头插地。横眠脚指天。应须与么会。方契祖师禅。　径山杲云。劝君不用苦劳神。唤作平常转不亲。冷淡全然没滋味。一回举着一回新。　鼓山珪云。若谓平常心是道。枝蔓向上更生枝。贴肉汗衫如脱了。唤来眼上更安眉。
　　药山俨禅师。僧问如何是道中至宝。师云莫謟曲。云不謟曲时如何。师云倾国莫换。
　　赵州谂禅师因南泉示众云。道非物外。物外非道。师乃问如何是物外道。泉便打。师捉住棒云。已后莫错打人去在。泉云。龙蛇易辨。衲子难瞒。掷下拄杖便归方丈。
　　雪窦显云。赵州如龙无角。似蛇有足。当时不管尽法无民。直须吃棒了趂出。　琅琊觉云。不见道酒逢知己饮。诗向会人吟。　老衲证云。南泉垂钩四海只钓狞龙。格外玄谈为寻知己。赵州惯行栈道饱历边庭。不施寸刃海晏河清。然虽如是。且道二老相见还有优劣也无。良久云。若不登楼望。焉知沧海深。
　　保宁勇颂云。软缠藏锋入阵来。画时擒下眼瞠开。死生一决英雄士。文武双行将相才。　南堂静云。龙蛇能易辨。衲子最难瞒。性净秋空阔。心清巨海宽。天涯毫末见。世界掌中观。万法不为侣。西江一吸乾。
　　赵州示众云。至道无难。唯嫌拣择。才有语言。是拣择是明白。老僧不在明白里。是汝诸人还护惜也无。时有僧问。既不在明白里。护惜个甚么。师云我亦不知。云。和尚既不知。为甚道不在明白里。师云。问事即得。礼拜了退。
　　雪窦显云。赵州倒退三千。　天童觉云。这僧也如切如瑳。不能见机而变。赵州也如琢如磨。几乎事不解交。众中祇管道退身有分。殊不知尽力提持。还体悉么。焦砖打着连底冻。
　　雪窦颂云。至道无难。言端语端。一有多种。二无两般。天际日上。月下槛前。山深水寒。髑髅识尽喜何立。枯木龙吟消未乾。难难。拣择明白君自看。　随庵缘云。世间无物可罗笼。独立嵯峨万仞峰。忽若有人猛推落。腾身云外不留踪。
　　赵州僧问。至道无难唯嫌拣择。才有语言是拣择。和尚如何为人。师云何不引尽这语。云某甲祇念到这里。师云祇这至道无难唯嫌拣择。
　　雪窦颂云。水洒不着。风吹不入。虎步龙行。鬼号神泣。头长三尺知是谁。相对无言独足立。　白云端云。驱山塞海也寻常。所至文明始是王。但见皇风成一片。不知何处有封疆。
　　赵州僧问。至道无难唯嫌拣择。是时人窠窟不。师云。曾有人问我。直得五年分疏不下。
　　雪窦云。识语不能转。死却了也。好与二十棒。这棒须有分付处。你若辨不出。且放此语大行。　乌回范云。大众。赵州具顶门眼。向击石火里分缁素。闪电光中明纵夺。为甚么却五年分疎不下。还委悉么。易分雪里粉。难辨墨中煤。
　　雪窦颂云。象王嚬呻。狮子哮吼。无味之谈。塞断人口。南北东西。乌飞兔走。　白云端云。分疏不下五年疆。一叶舟中载大唐。渺渺兀然波浪里。谁知别有好商量。
　　赵州僧问。至道无难唯嫌拣择。如何得不拣择。师云天上天下唯我独尊。云此犹是拣择。师云。田厍奴。甚么处是拣择。僧无语。
　　雪窦颂云。似海之深。如山之固。蚊虻弄空里猛风。蝼蚁撼於铁柱。拣兮择兮当轩布鼓。　白云端云。团团秋月印天心。是物前头有一轮。入穴虾蟆无出路。却冤天上不平匀。
　　赵州僧问如何是道。师云墙外底。云不问这个。师云问甚么道。云大道。师云大道通长安。
　　投子青颂云。知道还他潦倒翁。亲言相指自忽忽。关山路远重须去。一径长途君任通。　水庵一云。赵老家风不热瞒。问他大道答长安。有谁平步归家去。多是区区自作难。　松源岳云。大道透长安。言端语亦端。臈尽雪消去。春来依旧寒。
　　栢岩禅师。僧问如何是道。师云徒劳车马迹。
　　丹霞淳颂云。曹溪古路绿苔生。车马登临已涉程。野老痿羸兼跛挈。手携玉杖夜深行。
　　巴陵鉴禅师。僧问如何是道。师云明眼人落井。
　　洞山聪颂云。落井须明出井机。直宜抬眼动睛辉。於斯倜傥无纤隔。祖道汪洋得旨归。　保宁勇云。秋夜霜天月正明。仰观星象约三更。一条大路平如掌。归去何妨彻晓行。　正觉逸云。好个明眼人落井。丛林话会几时休。修心未到无心地。万种千般逐水流。　佛印元云。南北东西苦问人。新开多口接迷津。从兹八骏追风急。空望悠悠脚下尘。
　　海湖禅师。有座主问。和尚甚么年行道。师云座主近前来。主近前。师云且道憍陈如甚么年行道。主忙然无对。师云尿床鬼。
　　丹霞淳颂云。多是从人学得来。一生空把口胡开。欲穷此片虚明地。七佛前前总不该。

　　禅林类聚卷第五
　　禅林类聚卷第六
　　示众　勘辨　棒喝
　　示众

　　南泉示众云。心不是佛。智不是道。
　　鼓山珪颂云。心不是佛。智不是道。青山白云。落花芳草。若是灵利阿师。终不回头转脑。　开善谦云。太平时节岁丰盈。旅不赍粮户不扃。宫路无人夜无月。唱歌归去恰三更。　径山杲云。雨散云收后。崔嵬数十峰。倚栏频顾望。回首与谁同。
　　南泉示众云。江西马大师说即心即佛。王老师不恁么。不是心不是佛不是物。恁么道还有过么。
　　鼓山珪颂云。剔起便行三万里。只今休去八千年。分明更为从头举。一任诸方取次传。　径山杲云。倒腹倾肠说向君。不知何故尚沈唫。而今便好猛提取。付与世间无事人。　灵岩日云。倒腹倾肠几个知。更无丝发可相依。直饶彻底承当去。也落他家第二机。
　　黄檗运禅师示众云。汝等诸人尽是噇酒糟汉。与么行脚何处有今日。还知大唐国里无禅师么。时有僧出云。只如诸方匡徒领众又作么生。师云。不道无禅。只是无师。
　　沩山问仰山作么生。仰云鹅王择乳素非鸭类。沩云此实难辨。　五祖戒出僧语云。谢和尚说得道理好。　石门聪云。黄檗垂示不妨奇特。才被布衲挨拶着。失却一只眼。　承天宗云。五祖戒眼照四天下。要见黄檗犹未可。若要扶竖正法眼藏。须是黄檗宗师。　翠岩真云。诸方商确便道黄檗坐却这僧。又道黄檗被这僧上来直得分析不下。何为也。翠岩輙生拟议。雾豹泽毛未尝下食。庭禽养勇终待惊人。　沩山喆云。诸人还会么。莫怪从前多意气。他家曾踏上头关。
　　雪窦显颂云。凛凛孤风不自夸。端居寰海定龙蛇。太中天子曾轻触。三度亲遭弄爪牙。　白云端云。大唐国里无禅师。与君携手归家里。抛钩本欲钓鲲鲸。谁知钓得跋鳖子。　佛鉴懃云。黄檗山中明示众。大唐国里暗藏身。袈裟一角犹拖地。谁是丛林有眼人。　佛慧泉云。无师充塞大唐国。噇酒糟汉会不得。竹寺闲过春已深。落花乱点莓苔色。　径山杲云。身上着衣方免寒。口边说食终不饱。大唐国里老婆禅。今日为君注破了。
　　洞山价禅师示众云。言无展事。语不投机。承言者表。滞句者迷。
　　鼓山珪颂云。只要拔楔抽钉。为人解黏去缚。如何洞山老人。先自藤蛇绕脚。　径山杲云。言无展事语不投机。承言者表滞句者迷。逢人不得错举。
　　临济示众云。夫一句语须具三玄门。一玄门须具三要。有权有用。汝等诸人作么生会。(一本小异)
　　慈明圆颂云。第一玄。三世诸佛拟何宣。垂慈梦里生轻薄。端坐还同落断边。第二玄。灵利衲僧眼未明。石火电光知是钝。扬眉瞬目涉关山。第三玄。万象森罗宇宙宽。云散洞空山岳静。落花流水满长川。第一要。岂语圣凡妙。拟议涉长途。抬眸七颠倒。第二要。峰顶敲搥召。神通自在来。多闻门外叫。第三要。起坐令人笑。掌内握乾坤。千差都一照。
　　睦州示众云。大事未明如丧考妣。大事既明如丧考妣。
　　保宁勇颂云。春去秋来古与今。相逢休论岁时深。饥餐渴饮无他事。尽听满头霜雪侵。
　　三圣然禅师示众云。我逢人即出。出则不为人。兴化闻云。我逢人即不出。出则便为人。
　　白云端云。大众。此二尊宿各有一处打得着。且道那个在前。那个在后。还有人向这里定当得么。良久云。妙舞莫夸回雪手。三台须是大家催。　五祖演云。大众。此二古德一人文章浩渺。一人武艺全施。若道兴化是文亦不得。若道三圣是武亦不得。还於此辨得出么。若辨得出。许你通身是命。若辩不出。你自相度。　保宁勇云。此二尊宿与么为人犹在半途。保宁今日路见不平。拈拄杖下座。大众一时走散。掷却便归方丈。　天童觉云。堕也堕也。今日不是减古人声光。且要长后人节槩。若是本色汉。提祖佛印。转铁牛机。把拄杖一时穿却。方见衲僧手段。
　　保宁勇颂云。骑驴戴笠迎南去。跃马摇鞭向北行。两个大商俱突晓。日高犹听打三更。　佛鉴懃云。城南措大骑驴子。市比郎君夸马儿。各各四蹄俱踏地。三春同到金明池。　圆通仙云。翻是罗兮覆是绣。弟兄同气复连枝。为人不为成歌曲。祖父田园要及时。　佛灯珣云。湖光潋滟晴方好。山色涳蒙雨亦奇。若把西湖比西子。淡妆浓抹总相宜。径山杲云。阳焰何曾止得渴。画饼几时充得饥。劝君不用栽荆棘。后代儿孙惹着衣。
　　白水仁禅师示众云。寻常不欲向声前句后鼓弄人家男女。何故。且声不是声。色不是色。时有僧问。如何是声不是声。师云唤作色得么。云如何是色不是色。师云唤作声得么。僧作礼。师云。且道为汝说答汝话。若人辨得。有个入处。
　　雪窦显云。本仁也甚奇怪。要且贪观天上。既非声前句后。且作么生入。　大沩秀云。本仁只知横千不会竖百。如何是声不是声。莫逐音响。如何是色不是色。莫逐青黄。且从伊向声前句后觅个安身。自然别有生涯。　佛鉴懃云。拂迹成痕。欲隐弥露。既道声不是声色不是色。洎乎问着。却云唤作声得么。唤作色得么。本仁和尚鼓弄人家男女亦不少矣。而今欲得亲切么。乃击禅床云。还闻声么。竖起拂子云。还见色么。於此透过见闻。许你有个出路。　应庵华云。雪窦到这里尽其神通无插手处。只如道既非声前句后从甚么处入。往往十个有五双蹉过。还知荐福落处么。一箭落双雕。
　　丹霞淳颂云。色自色兮声自声。新莺啼处柳烟轻。门门有路通京国。三岛斜横海月明。
　　乾峰禅师示众云。举一不得。举二放过。一着落在第二。云门出众云。昨日有人从天台来。却往径山去。师云。典座明日不得普请。便下座。
　　雪窦显云。诸德。云门老只解一手抬不能一手搦。还有共相着力底么。试露爪牙看。　佛印元云。此语众中商量甚多。会者极少。乾峰梦里合眼跳黄河。觉来身在床上。云门醉后扶人倒上树。醒来只在坐中。二人打作一团。至今分疎不下。若人知得落处。许你解空第一。　大沩喆云。乾峰善唱。云门善拍。拍唱相随。风清古格。还有知音者么。一堂风冷淡。千古意分明。　琅琊觉云。路遥知马力。岁久见人心。　沩山果云。乾峰平地生堆。韶石因风起浪。虽然合水和泥。千古丛林榜样。既是丛林榜样。为甚么合水和泥。会么。不入洪波里。争见弄潮人。黄龙心颂云。乾峰举一不举二。云门抬手添意气。花开花落任风吹。自有馨香满天地。　普融平云。天台南岳去无踪。更有何人觌面逢。东岭云生西岭白。前山花发后山红。　慈受深云。煮海成盐终有味。敲空作响本无声。昆仑撞着波斯子。把手相将海底行。　佛性泰云。高楼美女一双双。各向琼窗坐玉床。绣出鸳鸯呈似了。金针深插锦香囊。　白云端云。黑白分明满局棋。曾无一着有相亏。可怜无限傍观者。斧烂柯消总不知。
　　夹山示众云。明不越户。穴不栖巢。目不顾他位。脚不踏他位里。六户不掩。四衢无踪。学不停午。意不立玄。千劫眼不借舌头底。万劫舌头不顾眼中明。峻机不假锋铓事。到这里。有个甚么事。阇梨。竿头丝线从君弄。不犯清波意自殊。
　　云门偃禅师示众云。人人自有光明在。看时不见暗昏昏。作么生是诸人自己光明。自代云。厨库三门。又云。好事不如无。
　　雪窦显颂云。自照列孤明。为君通一线。花谢树无影。看时谁不见。见不见。倒骑牛兮入佛殿。　白云端云。彻底昏昏不待看。拄天拄地黑漫漫。三门厨库长相对。一径松风满院寒。　圆悟勤云。夜明帘外千峰秀。鸾镜台前万象殊。扫踪灭迹。不立锱铢。谁为佛殿。谁是香厨。敲出凤凰五色髓。击碎骊龙明月珠。
　　云门示众云。直得乾坤大地无纤毫过患。犹是转句。不见一色始是半提。更须知有全提时节。
　　松源岳颂云。百尺竿头弄险。是非海里横身。更有全提底时节。只堪惆怅不堪陈。
　　云居示众云。得者不轻微。明者不贱用。识者不咨嗟。解者无厌恶。从天降下则贫寒。从地涌出则富贵。门里出身易。身里出门难。动则埋身千丈。不动则当处生苖。一言逈脱独拔当时。言语不要多则无用处。
　　丹霞淳颂云。门头户尾事千差。了尽犹来未到家。明月堂前无影木。严凝雪夜忽开花。
　　大阳玄禅师示众云。嵯峨万仞。鸟道难通。剑刃轻冰。谁当履践。宗乘妙句。语路难陈。不二法门。净名杜口。所以道达磨西来九年面壁始遇知音。大阳今日也大无端。珍重。
　　丹霞淳颂云。不挂唇皮一句奇。少林冷坐最慈悲。须知此道非传授。立雪神光已强为。
　　风穴沼禅师示众云。若立一尘。家国兴盛野老嚬蹙。不立一尘。家国衰亡野老安贴。於此明得。阇黎无分。全是山僧。於此不明。老僧即是阇黎。阇黎与老僧亦能悟却天下人。亦能迷却天下人。要识阇黎么。左边拍一拍云。这里即是。要识老僧么。右边拍一拍云。这里即是。
　　云门云。这里即易。那里即难。　琅琊云。扚卜听虚声。　五祖演云。太平即不然。若立一尘。法堂前草深一丈。不立一尘。锦上铺花。何也。不见道九九八十一。穷汉受罪毕。才拟展脚眠。蚊虫獦蚤出。　应庵华云。大小风穴不会转身句。　松源岳云。荐福见处又且不然。大小风穴醋气犹在。何故。始作翕如也。纵之纯如也。皎如也。绎如也以成。喝一喝。　雪窦显颂云。野老从教不展眉。且图家国立雄基。谋臣猛将今何在。万里清风独自知。　白云端云。立国仍教野老欣。威行阃外不扬尘。纵横莫测文兼武。宇宙茫茫有几人。　天童觉云。皤然渭水起垂纶。何似首阳清饿人。只在一尘分变态。高名勋业两难泯。
　　首山念禅师示众云。第一句荐得。与佛祖为师。第二句荐得。与人天为师。第三句荐得。自救不了。僧问和尚是第几句荐得。师云月落三更穿市过。
　　天童觉颂云。佛祖髑髅穿一串。宫漏沈沈密传箭。人天机要发千钧。云陈辉辉急飞电。个中人。看转变。遇贱则贵贵则贱。得珠罔象兮至道绵绵游。刃亡牛兮赤心片片。

　　勘辨

　　仰山寂禅师因沩山问。大地众生。业识忙忙。无本可据。子作么生知他有之与无。师云某甲有验处。时有一僧从面前过。师召云阇梨。其僧回首。师云。和尚。这个便是业识忙忙无本可据。沩云。此是狮子一滴乳。迸散六斛驴乳。
　　草堂清云。古人临机施设出在一时。此是因风吹火用力不多。当时若无僧从面前过。仰山将甚么语验他。不遇祖师端的旨。临机开口卒难应。
　　天童觉颂云。一唤回头识我不。依俙萝月又成钩。千金之子才流落。漠涂穷有许愁。
　　仰山问僧甚处人。云幽州人。师云汝还思彼中么。云常思。师云。能思是心。所思是境。彼中山河大地楼台殿阁人畜等物。反思思底心还有许多般么。云某甲到这里总不见有。师云。信位即是。人位未是。云和尚莫别有指示不。师云。别有别无即不中。据汝见处。只得一玄。得坐披衣向后即看。
　　天童觉颂云。无外而容。无碍而冲。门墙岸岸。关锁重重。酒常酣而卧客。饭虽饱而颓农。突出虚空兮风搏妙翅。踏翻沧海兮雷送游龙。
　　乌臼禅师因玄绍二上座来参。师问二禅伯发足甚么处。云江西。师遂拈拄杖打。玄云久知和尚有此机要。师云。你既不会。后面个僧祗对看。绍拟近前。师便打云。信知同坑无异土。参堂去。
　　雪窦显云。宗师眼目须至恁么。如金翅擘海直取龙吞。有般汉眼目未辨东西。拄杖未知颠倒。只管说照用同时人境俱夺。　大沩喆云。乌臼大似巨灵逞擘大华之威。苍龙展夺珠之势。直得乾坤失色。乃拈拄杖云。诸人还识乌臼么。若也识去。横按镆铘寰中独据。若也未识。棒头有眼明如日。卓拄杖一下。　曹源生云。显大机。明大用。奋寰中意气。运阃外筹略。则不无乌臼。检点将来。未是本分草料。若要据令而行。尽大地一时荒却。何故。寸钉入木。
　　鼓山珪颂云。赤身挨白刃。死中还得活。一箭自迷踪。万车皆丧辙。　径山杲云。猛焰不容蚊蚋泊。大海那能宿死尸。任是三头并六臂。望风无不竖降旗。

　　棒喝

　　南泉愿禅师示众云。文殊普贤昨夜三更起佛见法见。每人与二十棒趂出院也。赵州出众云。和尚棒教谁打。师云王老师过在甚处。州乃作礼。师便归方丈。
　　云门代云。深领和尚慈悲。某甲归衣钵下得个安乐。又代云。与众除害。　玄觉云。且道赵州休去是肯南泉不肯南泉。　五祖演云。白云则具大慈悲。遂拍手云。[曼-又+万]殊室利普贤大士不审不审。今后更敢也无。自云。一度被蛇伤。怕见断井索。　夹山龄云。南泉一期逞俊。争柰平地生堆。赵州虽则觌面投机。不免脑门着地。　佛鉴懃云。大似无手人行拳。无口人叫唤。无手人掩着无口人口。无口人咬着无手人手。恁么会得。方知道法性不动。动徧三界之中。至理无言。言满四天之下。若也不会。红尘飞碧海。白浪涌青岑。　径山杲云。南泉无过。口能招祸。赵州礼拜。草贼大败。径山不营结案据款。文殊普贤且过一边。
　　佛灯珣颂云。鸳鸯绣出世无双。好手元来更有强。呈罢各归香合去。金针难把度萧郎。　佛印元云。普贤昨夜斗文殊。趂出还同两手祛。却得赵州行正令。从兹王老一时无。　佛鉴懃云。彩云影里仙人现。寻用红罗扇遮面。无人着眼看仙人。却看随后红罗扇。
　　乌臼禅师问僧近离甚处。云定州。师云定州法道何似这里。云不别。师云。若不别。更转彼中去。便打。僧云棒头有眼不得草草打人。师云今日打着一个也。又打三下。僧便出去。师云屈棒元来有人吃在。云争柰杓柄在和尚手里。师云。汝若要。山僧回与汝。僧近前夺师手中棒打师三下。师云屈棒屈棒。僧云有人吃在。师云草草打着个汉。僧礼拜。师云却与么去也。僧大笑而出。师云消得恁么消得恁么。
　　雪窦显颂云。呼即易。遣即难。互换机锋子细看。劫石固来犹可坏。沧溟深处立须乾。乌臼老。乌臼老。几何般。与他杓柄太无端。
　　德山鉴禅师初在蜀讲金刚经。故号周金刚。后闻南方禅宗。遂满车载疏钞出蜀。初见龙潭(问答悟由备见彼章)。出世德山。不立佛殿。凡见僧入门便棒。
　　白云端颂云。突出双头卒辨难。曾将一击碎潼关。自从天下大平后。流落人间号德山。　海印信云。德山棒。划断圣凡魔胆丧。善能方便捋虎须。忿怒那咤亦摧荡。　大洪恩云。一棒一条痕。辛酸不可论。丈夫多意气。几个是知恩。　云盖昌云。德峤分明显大奇。棒头挥出绝离微。令行佛祖无空过。一似轮王握万机。　无尽居士云。一条楖栗倚青天。别向三乘教外传。未眨眼时遭八百。拟开口处着三千。　大洪遂云。骤雨迅雷击。云兴电影随。将军虽有令。何似帝尧时。　径山杲云。入门便棒。郎当不少。依而行之。胡麻厮缴。
　　德山小参示众云。今夜不答话。问话者三十棒。时有僧出作礼。师便打。僧云。某甲话也未问。为甚便打。师云你是甚处人。云新罗人。师云。未跨船舷时。好与三十棒。
　　法眼云。大小德山话作两橛。　德山密云。大小德山龙头蛇尾。　雪窦显云。此二尊宿虽善裁长补短舍重从轻。要见德山老汉亦未可在。何故。殊不知德山握阃外之威权。有当断不断不招其乱底剑。诸人还识新罗僧么。只是撞着露柱底瞎汉。　芭蕉云。作死马医。　琅琊觉云。德山何似履春氷。虽然如此。如猫弄鼠。　大沩喆云。德山大似清平世界锃甲磨枪。这僧不惜性命身挨白刃。法眼道话作两橛。大似药病相治。圆明道龙头蛇尾。也是金鍮难辨。雪窦道撞着露柱底瞎汉。截断众流。如今还有人与新罗僧作主么。出来与大沩相见。乃竖拂云。去去西天路。迢迢十万余。
　　佛印元颂云。德山自得任公手。一线分明下两钩。透网金鳞才弄水。岸边还把钓丝收。　旻古佛云。横按镆铘居阃外。当锋谁敢犯重围。堪羡新罗个衲子。全机破敌也光辉。　宝峰照云。烟尘扫荡将军令。正勑流行宣德音。公子中知欹既醉。夜深还被活生擒。　枯木成云。祖令全提孰敢论。纤尘才动陷关津。这僧不辨个时节。为法亡身有几人。
　　临济玄禅师初在黄檗三年。因首座(即睦州也)教令去问黄檗。如何是佛法的的大意。檗便打二十拄杖。如是三问三被打。既不契遂辞去。首座密启黄檗云。问话上座非凡。他日可为一株大树。荫覆天下人去在。来辞时望方便指引。师辞檗。檗云。不须他去。只往高安大愚处去。师到大愚。愚问甚处来。师云黄檗来。愚云有何言句。师举前话。复云未审某甲过在甚么处。愚云。黄檗与么老婆心切。为汝得彻困。犹觅过在。师於是大悟乃云。元来黄檗佛法无多子。愚乃扭住云。尿床子。适来道有过无过。而今又道佛法无多子。是多少。道道。师於愚肋下筑三拳。愚托开云。汝师黄檗。非干我事。师即便返黄檗。檗问。来来去去有甚了期。师云只为老婆心切。遂举前话。檗云。大愚老汉饶舌。待来与一顿。师云。说甚待来。只今便与。遂打黄檗一掌。檗吟吟大笑云。风颠汉却来这里捋虎须。参堂去。
　　沩山问仰山云。临济得大愚力黄檗力。仰云。非但捋虎须。亦解坐虎头。　应庵花云。你诸人还觑得透也未。直饶一咬便断。也未是大丈夫汉。三世诸佛口挂壁上。天下老和尚将甚么吃饭。
　　白云端颂云。一拳拳倒黄鹤楼。一踢踢翻鹦鹉洲。有意气时添意气。不风流处也风流。　保宁勇云。雷电喧轰海岳昏。一家愁闭雨中门。狂风忽起乌云散。白日满天星斗分。　黄檗胜云。丛林猛烈是黄檗。拈棒便打途中客。回到大愚却知恩。老婆面上与一掴。　真净文云。便言黄檗无多子。大丈夫儿岂自乖。胁下三拳明有信。不从黄檗付将来。　佛眼远云。擘开花岳连天色。放出黄河倒海声。瞎驴死后蒿枝折。大地如今有几人。　天童觉云。九包之雏。千里之驹。真风度钥。灵机发枢。劈面来时飞电急。迷云破处太阳孤。捋虎须。见也无。个是雄雄大丈夫。
　　临济出世后唯以棒喝示徒。凡见僧入门便喝。
　　海印信颂云。临济喝。霹雳一声邪脑裂。忽然透出苍龙穴。击碎明珠拗角折。　佛国白云。当机喝喝震春雷。万蛰龙蛇眼豁开。忽若翻身无伎俩。任从千古卧尘埃。　大洪恩云。入门便喝。已是忉怛。无限杜禅和。犹更论该括。　普融平云。赫日光中轰然霹雳。禹门浪急风高。无限锦鳞点额。　佛灯珣云。张公未醉李公扶。从此佳声满道途。却被金刚开口笑。谁能爱你护身符。　径山杲云。入门便喝。全无巴鼻。引得儿孙。弄粥饭气。
　　临济闻德山示众云。道道。道得也三十棒。道不得也三十棒。师令侍者(即洛浦也)去问。为甚么道得也三十棒。道不得也三十棒。他若打汝。汝便接住推一推。看他如何。侍者如教至彼问。山便打。者接住推一推。山便归方丈闭却门。者回举似师。师云我从来疑着这汉。虽然如是。汝还见德山么。者拟议。师便打。
　　岩头云。德山寻常只据目前。一个拄杖子。佛来也打。祖来也打。争柰较些子。　东禅齐云。只如临济道我从来疑着这汉。是肯底语不肯语。为当别有道理。试断看。
　　海印信颂云。单于自负艺过人。小将教诏去似真。到彼果然赢小捷。回来未免陷全身。　佛鉴懃云。譬若金笼鹦鹉儿。觜如红玉一青衣。虽然学得人言语。问着元来总不知。
　　临济问僧甚么处来。僧便喝。师便揖坐。僧拟议。师便打。又一僧来。师竖起拂子。僧礼拜。师便打。复见一僧来。师亦竖起拂子。僧不顾。师亦打。
　　鼓山珪颂云。主宾都落第三机。阵阵开旗不展旗。石火光中分胜负。倒骑铁马上须弥。　径山杲云。五月五日午时书。赤口毒舌尽消除。更饶急急如律令。不须门上画蜘蛛。　松源岳云。闪电光中宾主分。虚空背上立纲宗。祖师活计只如此。后代儿孙扫地空。
　　临济一日问僧云。有时一喝如金刚王宝剑。有时一喝如踞地狮子。有时一喝如探竿影草。有时一喝不作一喝用。汝作么生会。僧拟议。师便喝。
　　汾阳昭颂云。金刚宝剑最威雄。一喝能摧万刃锋。遍地乾坤皆失色。须弥倒插半空中。金毛踞地众威全。一喝能令丧胆魂。岳顶峰高人不见。猿啼白日更黄昏。词锋探草辨当人。一喝须知见有真。大海渊澄含万象。休将牛迹比功深。一喝当阳势自彰。诸方尽有好商量。盈衢溢路歌谣者。古往今来不变常。　剑门庵主云。是非穿凿不相干。四喝诸方莫错看。六道四生平等法。牧童吹笛过前山。
　　睦州踪禅师问僧近离甚处。僧便喝。师云老僧被你一喝。僧又喝。师云三喝四喝后作么生。僧无语。师便打云。这掠虚汉。
　　应庵华云。丛林中商量道。他三喝四喝后如何。便与掀倒禅床。不然拽坐具。劈口摵。不然拂袖便行。不然更与一喝。恁么说话要称为达磨儿孙。大远在。漆桶。参堂去。
　　雪窦显颂云。两喝与三喝。作者知机变。若谓骑虎头。二俱成瞎汉。谁瞎汉。拈来天下与人看。
　　睦州见僧来云。见成公案放你三十棒(云峰悦云。贼人心虚)。僧云某甲如是。师云寺门前金刚为甚么竖拳。云金刚尚乃如是。师便打趂出云。这掠虚汉。
　　云门云。睦州正恁么时。天下人披枷带锁。　径山杲云。虽然无孔笛撞着毡拍板。直是五音调唱六律谐和。子细检点将来。未免傍观者哂。且道谁是傍观者。良久云。不得动着。动着打折你驴腰。
　　觉海元颂云。见成公案未除瑕。放过方能脱锁枷。四海澄清人富庶。更来石上种油麻。　海印信云。呼蛇易。遣蛇难。袖里金锤不易看。长安夜夜家家月。谁知愁乐有多般。　佛灯珣云。见成公案便相当。秤则秤兮斗则量。非较当年三十棒。至今平步也翱翔。
　　霍山通禅师因到仰山前乃翘一足云。西天二十八祖亦如是。唐土六祖亦如是。和尚亦如是。某甲亦如是。仰山下禅床打四正是藤条。(一本小异)
　　雪窦显云。藤条未到折。因甚么只与四下。须是个斩钉截铁汉始得。　翠岩芝云。亦不得作赏亦不得作罚。如今作么生会。　栖贤迁云。且仰山打伊四藤条是何道理。莫是打伊不会。莫是打伊说道理。若恁么会。何曾梦见。山僧道苦瓠连根苦。甜瓜彻蒂甜。
　　野轩遵颂云。集云峰下四藤条。几崄当时打折腰。堪笑后来称猛将。只知空说霍嫖姚。　保宁勇云。竺国支那咸印定。更无毫发可参差。眼横鼻直喧天下。一顿残羹永不饥。　圆通仙云。集云峰下四藤蒿。打破潼川路一条。似鹤似云天地外。如龙如凤在烟霄。
　　通禅师到霍山。自云集云峰下四藤条天下大禅佛参。山乃唤维那云打钟着。师便走。
　　雪窦显云。这汉虽见机而变。争柰有头无尾。
　　圆通仙颂云。藤条吃了任闲游。未到牢关未肯休。打鼓打钟俱是令。知机识变有谁俦。
　　兴化奖禅师升堂云。今日不用如何若何。便请单刀直入。兴化与你证据。时旻德长老出。礼拜起便喝。师亦喝。德又喝。师亦喝。德礼拜。师云。若是别人。三十棒一棒也较不得。何故。为他旻德会一喝不作一喝用。便下座。
　　首山念云。看他兴化与么作用。为甚么放得伊过。诸上座。且道甚么处是一喝不作一喝用。是前一喝。是后一喝。那个是宾。那个是主。虽然如此。也须子细始得。良久云。二俱有过。二俱无过。珍重。　琅琊觉云。且道那一喝不作一喝用。兴化若无后语。疑杀天下人。虽然如是。晓者还稀。　松源岳云。兴化勾赋破家。旻德把髻投衙。更道他会一喝不作一喝用。不知凌灭我临济宗风。不见道作家不啐啄。啐啄同时失。
　　海印信颂云。龙虎相交是底时。未容拟议已参差。分明一喝不作用。却使禅人特地疑。　云溪恭云。狞龙出水虎离山。四起风旋万顷烟。若具阿那律正眼。横身三界背摩天。　鼓山珪云。单刀直入不须论。拟议之间宾主分。不得放他旻德过。须知兴化棒头亲。　径山杲云。暗中携手上高山。及至天明各自行。无限途中未归客。明明开眼堕深坑。
　　兴化因同参来。才上法堂。师便喝。僧亦喝。行三两步。师又喝。僧亦喝。须臾近前。师拈棒。僧又喝。师云你看这瞎汉犹作主在。僧拟议。师便打直打下法堂。师却归方丈。有僧问。适来僧有甚言句触忤和尚。师云。是他适来也有权也有实。也有照也有用。我将手向伊面前划一划。到这里却用不得。似这瞎汉。不打更待几时。
　　圆悟勤云。卞王库刀。振涂毒鼓。掣电未足以拟其迅。震雷未足以方其威。可谓善驱耕夫之牛。能夺饥人之食。只如主宾互换。有照有用有权有实则且置。甚处是兴化将手向伊面前划一划。若这里洞明。可以荷负临济正法眼藏。如或泥水未分。未免瞎驴趂大队。　应庵花云。兴化门墙千仞。从来家法森严。这僧暗透重关。要看洞中春色。好则好。未免二俱失利。祇如兴化道我将手向伊面前划一划。又作么生。天堂未就。地狱先成。
　　鼓山珪颂云。霹雳惊天地。那容掩耳听。须知兴化老。一半是人情。　退庵休云。恰如刽子气雄豪。便向咽喉下一刀。五脏肝心皆砉出。方知王法不相饶。　径山杲云。镆铘在握。天魔胆落。明眼衲僧。休更卜度。　剑门庵主云。长松不改四时青。纵夺当机几个明。阵败不禁苕帚扫。眼中瞳子面前人。
　　兴化谓众云。我闻长廊下也喝。后架里也喝。诸子。汝莫盲喝乱喝。直饶喝得兴化上三十三天。却扑下来一点气也无。待兴化苏息起来。向汝道未在。何故如此。我未曾向紫罗帐里撒真珠与你诸人去在。你虚空里胡喝乱喝作甚么。
　　佛性泰云。驱耕失牛。夺饥人食。击碎明月珠。敲出凤凰髓。可谓富贵中富贵。风流中风流。蔼蔼嘉声迄今未已。敢问大众。只如兴化道未曾向紫罗帐里撒真珠。作么生会。或若总道咄。我也知你跳不出。　水庵一云。兴化是则是。大似如饥吃盐。若是翠云则不然。待你喝得翠云山振动。却向伊道弄粥饭气。
　　鼓山珪颂云。紫罗帐里撒真珠。禅客相承总掠虚。拍手呵呵开口笑。释迦弥勒是他奴。　径山杲云。对众全提摩竭令。岂是闲开两片皮。喝下瞎驴成队走。梦中推倒五须弥。
　　扬岐会禅师问慈明。幽鸟语喃喃。辞云入乱峰时如何。明云。我行荒草里。汝又入深村。师云。官不容针。再借一问。明便喝。师云好喝。明又喝。师亦喝。明连喝两喝。师便礼拜。
　　松源岳云。二人父子。譬如弄珠。不触其手。不堕其地。不住於空。亦无玄妙。个里如何眨眼。喝一喝。　白云端颂云。将出骊珠遇大商。金盘拨动有余光。无烦一句论高价。把手归家笑几场。

　　禅林类聚卷第六
　　禅林类聚卷第七
　　圆相　对机　宾主　家风
　　圆相

　　南泉愿禅师与归宗麻谷同往谒忠国师。至中路。师於地上画一圆相云。道得即去。宗於圆相中坐。谷便作女人拜。师云与么则不去也。宗云是甚么心行。师乃相唤回。不去礼国师。
　　玄觉云。只如南泉恁么道。是肯底语不肯底语。　云居锡云。比来去礼拜国师。南泉为甚么却相唤回。且道古人意作么生。　云居元云。归宗麻谷气宇如王。落在南泉圈里。当时见他画圆相。拂袖便行。直饶南泉更有神通。也较三千里。　保宁勇别归宗拍手大笑便起去。　天童觉云。我当时若见。便与拨却圆相。不唯打破南泉窠窟。亦乃教归宗无着身处。麻谷呈伎俩不得。泉云与么则不去也。果然果然。
　　汾阳昭颂云。国师欲见义多般。圆坐端居拜请看。不去同音闻便解。久经行阵夺旗旛。　雪窦显云。由基箭射猿。绕树何太直。千个与万个。是谁曾中的。相呼相唤归去来。曹溪路上休登陟。复云。曹溪路坦平。为甚么休登陟。　保宁勇云。漫漫大地盈尺雪。江湖一片难分别。渔父披蓑月下归。谁道夜行人路绝。
　　大沩佑禅师因令僧驰书上王常侍。王看书了乃问和尚近日有何言句。僧云。有僧问如何是祖师西来意。师竖起拂子。王云彼中兄弟如何商量。云。借色明心。附物显理。王云不是这个道理。上座快回山去好。某甲有回书到和尚处。僧得书遂回持上师。师拆开见中画一圆相内写个日字。师云谁知千里外有个知音。仰山侍次乃云。虽然如是。也祇是个俗汉。师云子又作么生。仰却画一圆相於中书个日字。却以脚抹着。师乃大笑。(一本小异)
　　保宁勇颂云。南星北斗总移位。四海九州如鼎沸。波斯匿王鼻拄天。楼至如来脚踏地。
　　仰山寂禅师。一日有梵僧来。师於地上画半月相。僧近前添作圆相。以脚抹却。师展两手。僧拂袖便出。
　　承天简云。仰山大似痖子吃苦瓜。　圆悟勤云。以胶投漆。将盐入酱。羽毛相似。体段一般。虽然如是。大小仰山被个梵僧勘破。
　　本觉一颂云。寂子偶逢穿耳客。曾将半月示伊家。僧添半月翻然去。知道亲逢小释迦。
　　仰山在洪州石亭粥后坐次。有僧问和尚还识字不。师云随分。僧乃右旋一匝云。是甚么字。师於地上书个十字。僧又左旋一匝云。是甚么字。师改十字作卍字。僧画一圆相以两手托如修罗掌日月势云。是甚么字。师乃画圆相围却卍字。僧乃作楼至势。师云如是如是。此是诸佛之所护念。汝亦如是。吾亦如是。善自护持。其僧礼拜。腾空而去。
　　天童觉颂云。道环之虚靡盈。空印之字未形。妙运天轮地轴。密罗武纬文经。放开捏聚。独立周行。机发玄枢兮青天激电。眼含紫光兮白日见星。
　　资福宝禅师因陈操尚书来。师便画一圆相。陈云。弟子与么来。早是不着便。那堪更画圆相。师於中着一点。陈云将谓是南番舶主。师便归方丈闭却门。
　　大沩喆云。资福虽是本分炉鞴。争柰陈操是煅了精金。诸人要识资福么。等闲掷一钓。惊动碧波龙。　虎丘隆云。资福买铁得金一场富贵。是则是。争柰公案未了。今日诸大士入山相见。山僧不画圆相亦不掩却方丈门。且道与资福老人是一是二。还知落处么。竹院相逢无一事。大家同吃赵州茶。　应庵华云。虽然如是。若到天童门下。未放过在。当时待陈操尚书道。弟子恁么来早是不着便那堪更画圆相。天童大开东合。明窗下如法安排。何故。门内有君子。门外君子至。
　　雪窦显颂云。团团珠绕玉。珊珊马载驴。驼上铁船。分付海山无事客。钓鳌时下一卷挛。师复云。天下衲僧跳不出。
　　资福宝禅师。僧问如何是古人歌。师乃画圆相对之。
　　投子青颂云。一曲两曲深夜弹。松风和雨过前山。可怜卞玉离荆岫。谁是知音却取还。

　　对机

　　石头迁禅师问青原云。和尚自离曹溪。甚时到此间住。原云我却不知汝甚时离曹溪。师云某甲不从曹溪来。原云我已知汝来处了也。师云。和尚幸是大人。且莫造次。
　　丹霞淳颂云。木人来问青霄路。玉女年尊似不闻。携手相将归故国。暮山会会锁重云。
　　百丈海禅师因沩山五峰云岩侍立次。师问沩山。并却咽喉唇吻。作么生道。沩云却请和尚道。师云我不辞向汝道。恐已后丧我儿孙。师又问五峰。峰云和尚也须并却。师云无人处斫额望汝。师又问云岩。岩云和尚有也未。师云丧我儿孙。
　　雪窦显颂云。却请和尚道。虎头生角出荒草。十洲春尽花凋残。珊瑚树林日杲杲。和尚也并却。龙蛇阵上看谋略。令人长忆李将军。万里天边飞一鹗。和尚有也未。金毛狮子不踞地。两两三三旧路行。大雄山上空弹指。　保宁勇云。三个儿郎总长成。大家将本各经营。其间消折兄嫌弟。也有赢钱弟怨兄。　佛鉴懃云。却请和尚道。千人万人所不到。杲日朦胧海面红。清风凛凛霜天晓。和尚也并却。后人要踏前人脚。其余利钝不同途。毕竟到头输一着。和尚有也未。且向自身明见地。未能展翼逆风飞。少逐青云千里志。
　　南泉愿禅师问黄檗。定慧等学明见佛性是不。檗云十二时中不依倚一物。师云莫便是长老见处不。檗云不敢。师云浆水钱且置。草鞋钱教谁还。檗不对。
　　沩山问仰山云。莫是黄檗构南泉不得么。仰云。不然。须知黄檗有陷虎之机。沩云子见处得与么长。　保福展云。若无沩仰。埋没着黄檗。　五祖戒云。仰山大似为蛇画足。　云峰悦云。若不同床卧。焉知被里穿。
　　佛眼远颂云。问答分明已切磋。几人於此见誵讹。少年俱决龙蛇阵。老倒同吟稚子。歌　佛鉴懃云。昨夜银蟾跨箕尾。蓦然一阵天风起。卷尽千重万重云。碧空寂寂凝如水。　海印信云。两阵交锋战不难。埋兵调斗何人晓。只解轮枪趂势来。丧身失命有多少。　佛慧泉云。猎猎奔驰劳不休。草深风劲更堪愁。翻身狮子无寻处。空使行人说路头。
　　沩山问仰山。终日与子商量。成得个甚么边事。仰山於空中划一划。师云。若不是吾。终被子惑。
　　佛印元颂云。尽日商量古佛言。当时一划却成冤。至今尚有沩山在。莫道宗枝绝子孙。　地藏恩云。松直棘曲。乌玄鹄白。末后商量。空中一划。若言向上玄关。走杀诸方禅客。
　　赵州一日问南泉。明头合。暗头合。泉便归方丈。师归堂去云。这老和尚被我一问。直得无言可对。首座云。莫道和尚无言。自是上座不会。师便与首座一掌云。这一掌合是堂上老汉吃。
　　五祖戒云。正贼走却。逻赃人吃棒。又云。南泉当断不断。返招其乱。　云居舜云。你诸人作么生会。诸人会处便道首座落他赵州绻缋。与么会又争得。大愚道。赵州大似傍若无人。
　　保宁勇颂云。大事当阳已皎然。十分须是更周圆。堂中上座黑如漆。冷地为谁吃暗拳。
　　赵州曾问南泉。离四句绝百非。请师道。泉便下座归方丈。师云这老汉寻常口吧吧地。今日被我一问。直得无言可对。侍者云莫道和尚无语好。师便与一掴云。这一掴合是王老师吃。
　　圆悟勤云。明头合。暗头合。本分纲宗。据虎头。收虎尾。作家手段。虽然如是。要且落在第二头。
　　智门祚颂云。离却四句绝百非。作者相谙识得伊。跳下禅床便归去。从他鹞子搏天飞。
　　道吾智禅师到五峰。峰问还识药山老宿么。师云不识。峰云为甚么不识。师云不识不识。
　　丹霞淳颂云。白云深处路难通。拟问踪由已涉功。挂角羺羊无影迹。从容还落正偏中。
　　黄连禅师。僧问如何是声前一句。师云。声前无句。声后问将来。
　　投子青颂云。空劫前时旷路闲。声前无句信人难。欲穷沧浪白云曲。且看石人露半颜。
　　岩头豁禅师因罗山问起灭不停时如何。师乃咄云是谁起灭。
　　松源岳云。古人慈悲之故。有落草之谈。荐福即不然。忽问起灭不停时如何。但与一喝。
　　天童觉颂云。斫断老葛藤。打破狐窠窟。豹披雾而变文。龙乘雷而换骨。咄。起灭纷纷是何物。
　　崇福志禅师。僧问如何是宽廓之言。师云无舌人道得。
　　投子青颂云。宽廓言时不犯舌。清风高韵碧云斜。石人贪话西峰事。不觉东岩起雾遮。
　　广德义禅师。僧问。古人云言语道断非去来今。此理如何。师云弥勒涅盘知几劫。护明犹未降迦维。
　　丹霞淳颂云。妙湛圆明第一机。降生成道涅盘时。迦维摩竭双林树。认着元来不是伊。
　　云门偃禅师问乾峰云请师答话。峰云到老僧也未。师云恁么则某甲在迟也。峰云恁么那恁么那。师云将谓猴白更有猴黑。
　　应庵华云。二老宿一等相见就中奇特。光孝今日为诸人说道理一徧。将谓春归无觅处。不知还入此中来。
　　天童觉颂云。弦筈相衔。网珠相对。发百中而箭箭不虚。摄众景而光光无碍。得言句之总持。住游戏之三昧。妙其间也。宛转偏圆。必如是也。纵横自在。
　　云门僧问如何是啐啄之机。师云响。
　　真清文颂云。有问啐啄机。云门答云响。昨日雷震天。夜来山水长。　圆通仙云。啐啄之机响字酬。过空雷电忽倾湫。夜来霶霈漫天雨。几处波涛打钓舟。
　　云门僧问。不是目前机。亦非目前事时如何。师云倒一说。
　　雪窦显颂云。倒一说。分一节。同死同生为君决。八万四千非凤毛。三十三人入虎穴。别别。扰扰匆匆水里月。　正觉逸云。倒一说。清人骨。万里无片云。抛下一团雪。别别。老大禅翁甘灭舌。　野轩遵云。倒一说。这饶舌。无端都把天机泄。四海九州徒蹶蹶。飞出龙宫钻蚁穴。
　　云门僧问如何是沙门行。师云会不得。云为甚么会不得。师云祇守会不得。
　　智门祚颂云。君问沙门行。沙门行最高。若教人会得。业性卒难逃。
　　南院颙禅师上堂云。赤肉团上壁立万仞。时有僧出问。赤肉团上壁立万仞。岂不是和尚道。师云是。僧便掀倒绳床。师云你看这汉乱做。僧拟议。师便打趂出院。
　　应庵华云。也是勾贼破家。若非这僧敢捋虎须。争见南院汗马功高。虽然。明果更资一路。赤肉团上壁立万仞。若有僧出。劈脊便打。何故。杀人刀活人剑。具眼者看。　涂毒策云。莫信直中直。须防仁不仁。这僧虽乱逞英雄。南院是作家手段。然而美则美矣。若是径山即不然。才见他道是和尚语不。随声便打。何也。验人端的处。下口便知音。　松源岳云。这僧一味小心放大胆。南院老也是养子之缘。鼓山珪颂云。掌中擎白日。舌上覆金钱。壁立争千仞。毫光彻梵天。　径山杲云。赤肉团边用得亲。主宾有理各难伸。两个驼子相逢着。世上如今无直人。
　　金峰志禅师。僧问四海晏清时如何。师云犹是阶下汉。
　　丹霞淳颂云。四海烟尘已晏然。当轩皓月照人寒。大功不赐将军赏。宝马金锵顿懒观。
　　报慈屿禅师。僧问。承古有言。情生智隔想变体殊。只如情未生时如何。师云隔。云情既未生隔个甚么。师云这梢郎子未遇人在。
　　琅琊觉云。报慈不妨入泥入水。若据衲僧门下。远之远矣。　黄龙新云。报慈也是小慈妨大慈。这僧还同受屈。梢郎子未遇人在。今时人往往作是非会却。不作是非会。如何理论。良久云。天上有星皆拱北。人间无水不朝东。　开福宁云。报慈一隔。佛祖命脉。放去收来。圣凡罔测。隔不隔。若为陈。檐取诗书归旧隐。野花啼鸟一般春。
　　天衣怀颂云。报慈一隔。衲僧命脉。欲识一贯。两个伍伯。　白云端云。无情犹隔若为通。丝发之间路万重。可惜两头空走者。不能直下见其宗。　大中德云。隔。青天无云轰霹雳。丛林衲子如稻麻。不知几个仙陁客。
　　青峰楚禅师。僧问。大事已成。为甚么也如丧考妣。师云。不得春风花不开。及至花开又吹落。
　　丹霞淳颂云。家山归到莫因循。竭力寅昏奉二亲。机尽功忘恩义断。便成不孝阐提人。
　　上蓝超禅师。僧问如何是上蓝本分事。师云不从千圣借。岂回万机求。云不借不求时如何。师云不可拈放阇梨手里得么。
　　丹霞淳颂云。一片虚明本妙圆。个中非正亦非偏。宝峰瑞草无根蒂。不待春功色自鲜。
　　大原孚上座初到雪峰。才上法堂顾视雪峰便下去见知事。明日却上方丈作礼云。昨日触忤和尚。峰云知是般事便休。后有僧问云门。作么生是触忤处。门便打。
　　雪窦显於见知事处云。一千五百人善知识。被孚老一觑便高竖降旗。又於便休处云。果然。於末后云。打得百千万亿个。有甚么用处。直须尽大地人吃棒。方可扶竖雪峰。且道孚上座具甚么眼。
　　海印信颂云。李广将军。古今无对。深入虏庭。全身远害。不动干戈赢小捷。至今边塞嘉声在。
　　重云禅师。僧问如何是归根得旨。师云。早时忘却。不忆尘生。
　　投子青颂云。家破人亡何处依。无心无绪话求归。十年忘尽来时路。暂忆些儿总不知。
　　蜀州西禅禅师。僧问如何是非思量处。师云谁见虚空夜点头。
　　丹霞淳颂云。一点灵明六不收。昭然何用更凝眸。个中消息人难委。独有虚空暗点头。
　　瑞岩彦禅师问夹山。与么即易。不与么即难。与么与么即惺惺。不与么不与么即居空界。与么不与么。请师速道。山云老僧谩阇梨去也。师便喝云这老和尚是甚么时节。便出去。后有僧举似岩头。头云。苦哉。将我一枝佛法与么流将去。
　　佛鉴懃云。瑞岩恁么问。风不鸣条。夹山恁么答。雨不破块。岩头恁么说话。嘉禾合穗。野老讴歌。虽然如此。总欠悟在。何故。世事但将公道断。人心难与月轮齐。　大沩智云。瑞岩问处。欵出囚口。夹山逢人展手。岩头有判断手段。今古流辉。虽然如是。各自有据。检点将来。无风起浪。
　　白云藏禅师。僧问如何是深深处。师云矮子渡深溪。
　　丹霞淳颂云。白头童子智尤长。半夜三更渡渺茫。任运往来无间断。不消船艇与浮囊。
　　风穴到黄龙。龙问。石角穿云路垂绦。意若何。师云。红霞笼玉像。拥嶂照川原。云恁么则相随来也。师云和尚低声。
　　投子青颂云。无价明珠暗处悬。夜深将把木人穿。谁知却被泥牛见。吞入红霞碧浪渊。
　　同安志禅师。僧问二机不到处如何举唱。师云。偏处不逢。玄中不失。
　　丹霞淳颂云。这边那畔总难逢。一句无私不处中。红日暮沈西嶂外。空留孤影照溪东。
　　法眼问修山主。毫牦有差天地悬隔。是如何。修云毫牦有差天地悬隔。师云与么道又争得。修云。某甲只与么。师兄作么生。师云毫牦有差天地悬隔。修遂礼拜。
　　东禅齐云。山主恁么祗对。为甚么不肯。及乎再请益法眼。亦只恁么道。便得去。且道疑讹在甚么处。若看得透。道上座有来由。　五祖出法眼劈脊便打。　保宁勇代修山主云。恁么会又争得。　元丰满云。噫许。大修山主被泥弹子换了眼睛。还知么。复云。后面礼拜。也是停囚长智。　径山杲云。法眼与修山主丝来线去。绵绵密密扶竖地藏门风。可谓满目光生。若是德山临济门下。更买草鞋行脚始得。为甚如此。毫牦有差天地悬隔。甚处得这个消息来。
　　汾阳昭颂云。宗师故故问同人。一击毫牦两路分。再审便能明的旨。自然清白不从闻。　保宁勇云。石城亲切问同参。不语东西便指南。明暗两条来往路。依俙屈曲在烟岚。　正觉逸云。堪悲堪笑修山主。因地起兮因地倒。觌面难藏第一机。令人却忆云门老。　佛印元云。六国当时已太平。太平才久不知兵。修公换得长蛇阵。天下人人会死生。　天童觉云。秤头蝇坐便欺倾。万世权衡照不平。斤两锱铢见端的。终归输我定盘星。
　　法眼僧问如何是尘劫来事。师云尽在于今。
　　杨次公颂云。尘劫来事。尽在于今。祖师不会。面壁沈吟。
　　梁山观禅师。僧问如何是日用事。师云。碧玉点破瑠璃色。满目红尘不见沙。
　　丹霞淳颂云。劫火洞然无相宅。金门不睹玉楼家。宝天云澹银河泠。浩浩波澜岂动沙。
　　黄檗慧禅师谒踈山。正值坐法堂参次。师先顾视大众。然后设问云。剎那便去时如何。山云。逼塞虚空。你作么生去。师云逼塞虚空不如不去。山休去。师下至僧堂前。首座谓师云。适观上座祗对和尚语甚奇特。师云。此乃率尔。实自偶然。敢望慈悲开示愚迷。座云一剎那间还有拟议也无。师於言下有省。
　　西禅需颂云。逼塞虚空。不如不去。前后际断。今亦无住。倒骑佛殿出三门。却把三门挂露柱。
　　三祖演禅师凡见僧来便云屈屈。僧云屈作甚么。师云如今不屈更待何时。
　　佛眼远颂云。尽力不柰何。按牛头吃草。若无锦绣文。难以论嘉藻。
　　黄龙南禅师。僧问不去不来时如何。师云华岳三峰头倒卓。云却去却来时如何。师云风吹柳絮毛球辊。
　　灵光观颂云。氷雪肌肤西舍女。梳妆巧巧画双眉。傍人笔力强传写。户外如何见得伊。

　　宾主

　　曹山本寂禅师。僧问五位对宾。师云汝今问那个位。云。某甲从偏位中来。请师正位中接。师云不接。云为甚么不接。师云恐落偏位中去。师复问僧。祇如不接。是对宾是不对宾。云早是对宾了也。师云如是如是。
　　丹霞淳颂云。月中玉兔夜怀胎。日里金乌朝抱卵。黑漆昆仑踏雪行。转身打破瑠璃椀。
　　瑞岩彦禅师一生常坐。每自唤云主人公。复自应诺。乃云。惺惺着。他时莫受人瞒。后有僧到玄沙。沙问近离甚处。云瑞岩。沙云有何言句示人。僧举前话。沙云一等是弄精魂。也甚奇怪。复云。何不且在彼中。云已迁化也。沙云而今还唤得应么。僧无对。
　　雪窦显云。苍天苍天。　云峰悦云。鬼窟里作活计。却问傍僧云。你还识瑞岩老汉么。僧无对。师云苍天苍天。　保宁勇代云。和尚因甚对面不闻。
　　佛国白颂云。一生长唤主人公。不受人瞒逈不同。今日惺惺何处去。满山松栢起悲风。　祖印明云。弯弯新月聚三星。谁信心王本自宁。可笑瑞岩方丈老。夜深呼唤强惺惺。　鼓山珪云。一主人公死。一主人公活。若解弄精魂。两头皆透脱。　白杨顺云。自呼自应已惺惺。不受欺瞒理不轻。池内白莲香未已。檐前山色四时青。
　　长庆棱禅师。僧问。有问有答宾主历然。不问不答时如何。师云。相逢尽道休官去。林下何曾见一人。
　　智门祚颂云。人人尽道我心休。问着何曾有地头。口说心违瞒自己。业河迅速任漂流。

　　家风

　　大隋真禅师。僧问如何是和尚家风。师云赤土画簸箕。云未审此理如何。师云。簸箕有唇。米跳不出。
　　南堂静颂云。赤土画簸箕。团团无缝罅。佛眼觑不见。海神不知价。簸土扬尘无处寻。山高海阔白云深。　应庵华云。簸箕有唇。米跳不出。天下衲僧赤胳[骨*历]。更须拨转上头关。十方世界黑似漆。
　　韶山普禅师。僧问如何是和尚家风。师云。绝顶无根草。无风叶自摇。
　　丹霞淳颂云。妙峰孤顶偏肥腻。天产灵苗不触地。翠叶无风常自摇。清香那逐春光媚。
　　育王山通禅师。僧问如何是和尚家风。师云浑身不直五文钱。云太贫寒生。师云古代如此。云如何施设。师云随家丰俭。
　　丹霞淳颂云。祖代家风没一文。清贫中是更清贫。着衣吃饭饭随丰俭。物物头头用最亲。
　　云门偃禅师。僧问如何是和尚家风。师云门外读书人报来。
　　径山杲云。读书人已在这里。且作么生与伊相见。乃顾视左右云。不是冤家不聚头。
　　智门祚颂云。丛林在处有家风。且与云门事不同。门外若有读书者。任是颜回亦不通。　佛慧泉云。读书人到切须看。无弦难遇知音者。端的家风说与君。没阶趋进翼如也。
　　同安丕禅师。僧问如何是和尚家风。师云。金鸡抱子归霄汉。玉兔怀胎入紫微。云忽遇客来将何祗待。师云。金果早朝猿摘去。玉花晚后凤衔来。
　　圆悟勤云。峭措不妨峭措。风流且是风流。偏正五位君臣。言中不妨谛当。虽然如是。曹洞门下光前绝后。临济宗风岂容回互。若有人问蒋山。如何是和尚家风。对他道开口见胆。忽遇客来如何祗待。跳底金刚圈。吞底栗棘蓬。　微庵勤云。广福即不然。有问如何是和尚家风。只向道翠竹丛边歌欵乃。碧岩深处卧烟萝。忽遇客来将何祗待。没底蓝儿盛白月。无心碗子贮清风。　径山杲云。同安家风不妨奇怪。径山家风又且不然。或有问如何是和尚家风。即向他道斋时一钵和罗饭。禅道是非都不知。忽遇客来将何祗待。蒸饼馎饦。
　　丹霞淳颂云。日午烟凝山突屼。夜央天淡月婵娟。混然寂照寒宵永。明暗圆融未兆前。
　　石门蕴禅师。僧问如何是和尚家风。师云。物外独骑千里象。万年松下击金钟。
　　丹霞淳颂云。夜明帘外月朦胧。骑象翻身击宝钟。洪韵上腾三界外。聋夫何事睡犹浓。
　　大阳玄禅师。僧问如何是和尚家风。师云。满瓶倾不出。大地没饥人。
　　丹霞淳颂云。荆山美玉何须辨。赤水玄珠不用拈。罔象无心黄帝重。卞和有智楚王嫌。

　　禅林类聚卷第七
　　禅林类聚卷第八
　　经教　看经　讲经　论义　祖偈
　　经教

　　世尊灭后。诸圣弟子於毕钵岩中结集法藏。阿难既升座。形仪与佛无殊。大众遂生三疑。一疑阿难成佛。二疑佛再现身。三疑他方佛化。阿难唱云。如是我闻。众疑皆息。
　　五祖演云。当时若有个汉出众云。大众依而行之。各自散去。免见满藏琅函搅人肠肚。然虽如是。犹未剿绝在。何也。阿难道如是我闻。白云也道如是我闻。若道当时是。重古轻今。若道即今是。重今轻古。要会么。优昙花不开。迹绝无香气。
　　经首题[米-木+八]字。
　　地藏琛。僧问。以字不成。八字不是。未审是甚么字。琛云看取下注脚。　披云寂因僧问。寂以颂答云。以字不成八不是。森罗万象此中明。直饶巧说千般妙。不是讴歌不是经。
　　罗汉南颂云。以字不成八字非。满琅函载绝毫牦。看经到此须开眼。玉轴分明两畔题。　云居佑云。我佛金言义海深。开遮唯要悟真心。首标妙在当头札。密使泥牛晓夜吟。　地藏恩云。拈起题。摸不着。却看下头注脚。了知字义炳然。大藏潜通广略。　径山杲云。以字不成八字非。烁迦罗眼不能窥。一毛头上重拈出。忿怒那咤失却威。　觉范洪云。以字不成。八字不是。法身睡着无遮闭。衲僧对面不知名。百万人前呼不起。
　　楞严经云。佛告阿难云。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。
　　雪窦显颂云。全象全牛意不殊。从来作者共名模。如今要见瞿昙老。剎剎尘尘在半途。　佛心才云。云收空阔天如水。月载姮娥四海流。惭愧牛郎痴爱叟。一心犹在鹊桥头。　佛鉴懃云。说离百非存轨则。言无一法尚筌罤。毗耶默默曾缄口。摩竭寥寥镇掩扉。　白云端云。堂前露柱久怀胎。长下孩儿颇俊哉。未解语言先作赋。一操直取状元来。　湛堂准云。老胡彻底老婆心。为阿难陀意转深。韩干马嘶芳草渡。载嵩牛卧绿杨阴。
　　楞严经。佛谓阿难曰。若能转物。即同如来。
　　白云端颂云。若能转物即如来。春暖山花处处开。自有一双穷相手。不曾容易舞三台。　真如喆云。若能转物即如来。处处门开见善财。花柳巷中呈舞戏。九衢承醉卧楼台。　佛心才云。毛吞巨海。芥纳须弥。乾坤大地直下同归。一气不言含有象。万灵何处谢无私。　径山杲云。若能转物。即同如来。咄哉瞿昙。诳呼痴呆。
　　楞严经。佛谓阿难云。见见之时。见非是见。见犹离见。见不能及。
　　鼓山珪颂云。拄杖头边无孔窍。大千沙界犹嫌少。毗婆尸佛早留心。直至而今不得妙。　海印信云。见不及处。江山满目。不睹纤毫。花红柳绿。白云出没本无心。江海滔滔岂盈缩。　径山杲云。春至自开花。秋来还落叶。黄面老瞿昙。休摇三寸舌。
　　楞伽经云。五法。三自性。二种无我。
　　鼓山珪颂云。破缾岂复作缾事。焦种不应上蘗芽。如彼虚空盘大子。毛轮垂发翳开花。　径山杲云。陕府铁牛白癞。嘉州大象耳聩。两个病痛一般。咄哉漆桶不快。
　　楞严经。七处征心。
　　东林颜颂云。七处征心欵便成。推穷寻逐案分明。都缘家贼难防备。拨乱乾坤见太平。
　　楞严经。八还辨见。
　　东林颜颂云。明暗色空不可还。不可还者绝跻攀。夹截虚空成畔岸。一重水隔一重山。
　　楞严经。富楼那问佛。清净本然云何忽生山河大地。
　　琅琅觉云。山僧即不然。清净本然云何忽生山河大地。　荐福信云。先行不到。末后太过。　五祖演云。金屑虽贵。落眼成翳。　佛眼远云。既生山河大地。如何得复清净本然。既复清净本然。云何却见山河大地。大众。如何即是。良久云。水自竹边流去冷。风从花里过来香。好大奇归堂。
　　白云端颂云。混混玲珑无背面。拈起有时成两片。且从依旧却相当。免被傍人来觑见。　佛鉴懃云。因风吹火徒为妙。借手行拳未足多。清净本然随口道。忽生大地与山河。　大洪遂云。当明不犯体全彰。进步刚然要论量。妍丑只因逢古镜。回头满面负惭惶。　天童觉云。见有不有。翻手覆手。琅琊山里人。不落瞿昙后。　东林颜云。清净本然徧法界。山河大地即皆现。性觉必明认影明。眼耳便随声色转。
　　圆觉经。佛谓清净慧菩萨曰。居一切时不起妄念。於诸妄心亦不息灭。住妄想境不加了知。於无了知不辨真实。
　　黄龙心颂云。黄花漠漠。翠竹珊珊。岭南地暖。塞北地寒。游人去后无消息。留得溪山到老看。　鼓山珪云。举手攀南斗。翻身倚北辰。出头天外看。谁是我般人。　天童觉云。巍巍堂堂。磊磊落落。闹处刺头。稳处下脚。脚下线断我自由。鼻端泥尽君休断。莫动着。千年故纸中合药。　径山杲云。荷叶团团团似镜。菱角尖尖尖似锥。风吹柳絮毛球走。雨打梨花蛱蝶飞。　正堂辩云。张果老踏破葫芦。吕洞宾失却宝剑。两个撒手相逢。囊箧更无一线。何仙姑铁笛横吹。解道长江净如练。
　　维摩经云。其施汝者不名福田。供养汝者堕三恶道。
　　松源岳云。还见维摩心肝五脏么。移花兼蝶至。买石得云饶。
　　保宁勇颂云。无边无际休斟酌。潮去潮来本自平。清浊浅深并苦淡。一般滋味逈分明。　径山杲云。独坐许谁知。青山对落晖。花须连夜发。不待晓风吹。　鼓山珪云。入林不动草。入水不动波。镬汤无冷处。合眼跳黄河。
　　维摩经云。不断烦恼而得涅盘。
　　白云端颂云。朝生暮死千万徧。一日几回相见面。展阵开旗放出来。一指动时客戏见。
　　维摩经云。观身实相。观佛亦然。
　　或庵体颂云。眼空四海恣纵横。鼻孔辽天信脚行。拏得电光为火把。却来日午打三更。
　　法华经云。大通智胜佛。十劫坐道场。佛法不现前。不得成佛道。
　　白云端云。直饶得现前。也未得成佛道。何谓如此。欲得不招无间业。莫谤如来正法轮。　应庵华云。衲僧门下却较些子。且和泥合水一句作么生道。一朝权在手。看取令行时。
　　保宁勇颂云。三际断时凡圣尽。十身圆处剎尘周。无私应物随高下。未过僧祇大劫修。　鼓山珪云。种谷不生豆苗。蒸砂岂能成饭。大通智胜如来。一个担板底汉。　径山杲云。宴坐道场经十劫。一一从头俱漏泄。世间多少守株人。掉棒拟打天边月。
　　金刚经云。一切贤圣皆以无为法而有差别。
　　应庵华云。应庵也着一只眼。东弗于逮。西瞿耶尼。南赡部洲。北郁单越。到处去来。不如在此。
　　保宁勇颂云。仁者见之谓之仁。智者见之谓之智。寒时向火热乘凉。健即经行困打睡。困打睡。仰面看天。开口取气。　觉海元云。一金成万器。皆用匠者智。何必毗耶城。人人说不二。
　　金刚经云。若为人轻贱。是人先世罪业应堕恶道。以今世人轻贱故。先世罪业即为消灭。
　　云居膺云。动即应堕恶道。静即为人轻贱。　崇寿稠云。心外有法。应堕恶道。守住自己。为人轻贱。　雪窦显颂云。明珠在掌。有功者赏。胡汉不来。全无伎俩。伎俩既无。波旬失途。瞿昙瞿昙。识我也无。复云。勘破了也。　白云端云。水不洗水谁不知。旋岚常静太驱驰。千年历日如能算。免被巡官掌上推。　无尽居士云。四序炎凉去复还。圣凡只在剎那间。前人罪业今人贱。倒却前人罪业山。　天童觉云。缀缀功过。胶胶因果。镜外狂奔演若多。杖头击着破灶堕。灶堕破。来相贺。却道从前孤负我。
　　金刚经云。收衣钵。洗足已。敷座而坐。
　　水庵一颂云。食讫跏趺坐石床。斗间剑气烛天光。几多业识茫茫者。衲被蒙头在醉乡。
　　金刚经云。於是中无实无虚。
　　佛慧泉颂云。菩提无实亦无虚。几个男儿是丈夫。丹穴不归金鸑鷟。碧潭空浸玉蟾蜍。
　　金刚经云。过去心不可得。现在心不可得。未来心不可得。
　　或庵体颂云。三清道士无仙骨。八教阇黎毁梵书。黑漆昆仑舞华鼓。天亲无着暗嗟吁。
　　文殊所说般若经云。清净行者不入涅盘。破戒比丘不入地狱。
　　祖印明颂云。养就家栏水牯牛。自归自去有来由。而今稳卧深云里。秦不管兮汉不收。　保宁勇云。平生踈逸无拘检。酒肆茶坊信意游。汉地不收秦不管。又骑驴子过扬州。　径山杲云。壁上安灯盏。堂前置酒台。闷来打三盏。何处得愁来。　鼓山珪云。鹄白乌本玄。松直棘自曲。清净比丘僧。却须入地狱。
　　华严经云。我今普见一切众生。具有如来智惠德相。但以妄想执着而不证得。
　　天童觉颂云。天盖地载。成团成块。周法界而无边。扸邻虚而无内。及尽玄微。谁分向背。佛祖来偿口业债。问取南泉王老师。人人只吃一茎菜。
　　栢岩禅师。僧问如何是教。师云贝叶收不尽。
　　丹霞淳颂云。四十九年成露布。五千余轴尽言诠。妙明一句威音外。折角泥牛雪里眠。
　　洛浦安禅师。僧问如何是一大藏教收不得者。师云。雨滋三草秀。片玉本来辉。
　　投子青颂云。毕钵岩花晓带春。香风时结鹫峰层。须知玉像鉼中塔。别有辉天照地灯。
　　同安丕禅师。僧问。依经解义三世佛冤。离经一字即同魔说。此理如何。师云。孤峰逈秀不挂烟萝。片月横空白云自异。
　　丹霞淳颂云。云自高飞水自流。海天空阔漾孤舟。夜深不向芦湾宿。迥出中间与两头。
　　首山念禅师。僧问。一切诸佛皆从此经出。如何是此经。师云低声低声。云如何受持。师云不污染。
　　投子青颂云。水出昆仑山起云。钓人渔父昧来因。只知洪浪岩峦阔。不肯抛丝弃斧声。
　　洞山聪禅师云。一大藏教是个之字。
　　白云端颂云。点画分明无道理。老胡几度提不起。不如分付王将军。无限风流归手里。
　　洞山诠禅师。僧问。经云清净行者不入涅盘。破戒比丘不入地狱时如何。师云。度尽无遗影。还他越涅盘。
　　丹霞淳颂云。相好巍巍大丈夫。一生无智恰如愚。从来佛祖犹难望。地狱天堂岂可拘。
　　法眼益禅师。僧问。承教有言。从无住本立一切法。如何是无住本。师云。形兴未质。名起未名。
　　天童觉颂云。没踪迹。断消息。白云无根。清风何色。散乾盖而非心。持坤舆而有力。洞千古之渊源。造万像之模则。剎尘道会也。处处普贤。楼阁门开也。头头弥勒。

　　看经

　　药山俨禅师看经次。僧问。和尚寻常不许人看经。为甚么却自看。师云我只图遮眼。云某甲学和尚得不。师云。汝若看。牛皮也须穿。
　　长庆云。眼有何过。　玄觉云。且道长庆会药山意不会药山意。
　　汾阳昭颂云。彻底更何疑亏。穿会者稀。叮咛犹付嘱。句句是玄机　保宁勇云。遮眼谁同药峤看。牛皮穿透骨毛寒。五湖四海知多少。字密行踈总一般。　枯木成云。门前虽有千山月。室内都无一点尘。贝叶若图遮得眼。须知净地亦迷人。
　　临济玄禅师同王常侍入僧堂。王问这一堂僧还看经也无。师云不看经。云还习禅也无。师云不习禅。云。经又不看。禅又不习。究竟作甚么。师云总教成佛作祖去。王云。金屑虽贵落眼成翳。又作么生。师云我将谓你是个俗汉。
　　投子别云。官人何得贵耳贱目。　镜清代云。比来抛砖引玉。　沩山喆云。王常侍可谓儒门君子。禅门良匠。若非知鉴分明。争得是非颕脱。　白云端云。大众。临济端的具一只眼。若是圆通即不然。金屑虽贵落眼成翳又作么生。我将谓你是个俗汉。大众试断看。　应庵华云。风行草偃。叶落知秋。临济虽本分钳锤。常侍乃顶门具眼。祇如今日判府入山与老僧相见。虽无僧堂可至。亦无佛法商量。祇这便是出他一头地处。且道以何为验。以此为验。
　　径山杲颂云。世出世间希有事。显发须凭过量人。只将补衮调羹手。拨转如来正法轮。
　　古灵赞禅师归。受业本师问。汝学何业。师云一如未去时。后因本师看经次。有蝇子撞窗。师云。世界如许广大。须要头钻故纸作甚么。本师异而问之。师云。某甲今有颂云。空门不肯出。投窗也太奇。百年钻故纸。何日出头时。
　　白云端颂云。为爱寻光纸上钻。不能透处几多难。蓦然撞着来时路。始觉从前被眼瞒。
　　睦州踪禅师。僧问一气还转得一大藏教也无。师云有甚饆罗[饥-几+追]子快下将来。
　　鼓山珪颂云。睦州只爱锥头利。这僧不见凿头方。直饶转得百千藏。这般供养也寻常。　径山杲云。一气转一大藏教。顿渐偏圆权与实。无边妙义炳然彰。元来一字他不识。
　　云居膺禅师问僧念甚么经。云维摩经。师云。我不问维摩经。念底是甚么。僧於此有省。
　　佛慧泉颂云。不问维摩念甚么。新罗鹞子穿云过。杖头击着没威灵。惆怅嵩山破灶堕。　无为子云。念底却是维摩经。一回举着一回精。鹦鹉故乡归不得。大都言语太分明。　天章善云。问经不问念维摩。念底分明见也么。欲入尘沙法门海。一言演出不须多。　道场如云。顺风将欲到扬州。风转船头水逆流。把拖全凭三老力。瞥然到岸不须忧。　南堂静云。须弥山高不见巅。大海水深不见底。簸土扬尘无处寻。回头撞着自家底。

　　讲经

　　南泉愿禅师问座主。讲得甚么经。云弥勒下生经。师云弥勒甚么时下生。云现在天宫未来。师云。天上无弥勒。地下无弥勒。
　　洞山举问云居膺。膺云。天上无弥勒。地下无弥勒。未审谁与安名。洞山被问直得禅床振动。乃云。吾在云岩曾问老人。直得火炉振动。今日被子问。直得通身汗流。　大阳延云。如今老僧举起也。有解问者致将一问来。乃云地动也。　径山杲云。禅床振动火炉地动即不无。三大老要见南泉。直待弥勒下生始得。忽有个衲僧出来道。天上无弥勒地下无弥勒。却教作么生祗对他。但向他道。老僧罪过。
　　佛眼远颂云。禅床惊震被茶糊。惹得儿孙不丈夫。拄杖劈头连打出。也教知道赤须胡。
　　西山亮座主谒马祖。祖问讲甚么经。师云心经。祖云将甚么讲。师云将心讲。云。心如工伎儿。意如和伎者。六识为伴侣。争解讲得经。师云。心既讲不得。莫是虚空讲得么。云却是虚空讲得。师拂袖而去。祖召云座主。师回首。祖云是甚么。师豁然大悟乃礼拜。祖云。这钝根阿师。你礼拜作甚么。师直得通身汗流。遂归谓众云。我一生所讲经。将谓无人及得。今日被马师一问。平生工夫氷释而已。遂罢讲。直入西山杳无消息。
　　开先瑛云。教中道。父母所生眼。悉见三千界。只如亮座主。只今在甚么处。为复餐服百草隐在神山。为复定力自持深居岩谷。为复神通变化俗眼难窥。为复脱离色身证涅盘乐。如今有人见得么。若也见得。不妨一员明眼衲僧。倘或未然。且莫撞着露柱。
　　正堂辩颂云。弓弦难结鸳鸯细。御道那栽栗棘蓬。堪笑香严饶舌老。今年犹胜去年穷。　东山空云。马师瞎却亮师眼。一入西山更不返。我有三十二藤条。寄与山中这檐板。
　　太原孚上座初为座主。在扬州光孝讲涅盘经。有一禅者阻雪在寺。因往随喜。讲至三因佛性三德法身。广谈法身妙理。禅者失笑。师讲罢请禅者吃茶。问云。某甲素志狭劣。依文解义。适蒙见笑。有不到处。伏望见教。禅者云。实笑座主不识法身。师云。如此解说。何处不是。云请座主更说一徧。师云。法身之理犹若太虚。竖穷三际横亘十方。弥纶八极包括二仪。随缘赴感靡不周徧。禅者云。不道座主说得不是。只是说得法身量边事实。未识法身在。师云。既然如是。禅者当为我说。云座主还信不。师云焉敢不信。云。若如是。座主暂辍讲旬日。於室内端坐静虑。取心摄念。善恶诸缘一时放却。师一依所教。从初夜至五更。闻鼓角声豁然契悟。走扣禅者门。禅者问云谁。师云某甲。禅者咄云。教你传持大教。代佛宣扬。夜来为甚么醉酒卧街。师云。禅德。自来讲经。将生身父母鼻孔杻捏。从今向去。更不敢如是。禅者云。且去。明日来相见。师即罢讲徧谒诸方。
　　古德颂云。一曲单于风引长。孚公闻处出宫商。至今夜里维扬客。空听梅花声断肠。

　　论义

　　世尊因长爪梵志索论义。预约云。我义若堕。我自斩首。世尊云汝义以何为宗。志云我以一切不受为宗。世尊云是见受不。志拂袖而去。行至中路乃省。谓弟子云我当回去斩首谢佛。弟子云。人天众前幸当得胜。何以斩首。志云。我宁於有志人前斩首。不於无志人前得胜。乃叹云。我义两处负堕。是见若受。负门处粗。是见不受。负门处细。一切人天二乘皆不知我义堕处。唯有世尊诸大菩萨知我义堕。回至世尊前云。我义两处负堕故当斩首谢世尊。佛云我佛法中无如是事。汝当回心向道出家。於是五百徒众一时投佛出家。证阿罗汉。(一本小异)
　　七祖婆须密尊者因佛陀难提索以论义。祖云。仁者。论即不义。义即不论。若拟论义。终非义论。佛陀难提知师义胜。心即钦伏。
　　十一祖那夜奢尊者因马鸣问。我欲识佛。何者即是。祖云。汝欲识佛。不识者是。云。佛既不识。焉知是乎。祖云。既不识佛。焉知不是。云此是锯义。祖云彼是木义。复问。锯义者何。鸣云与师平出。鸣问木义者何。祖云汝被我解。马鸣於是信伏。
　　十二祖马鸣大士昔尝事外道。每持一了枪上悬一剑巡五天竺国。索人论义。自云。我义若堕。当斩首为谢。闻胁尊者有大声誉。特请论义。胁云。尔义以何为宗。祖云。但有言说。我悉能破。胁於是默然而坐。祖忿色而去。诟骂云。我闻尔具大智惠。及与论义一词不措。行至中路乃谓弟子云。我义已堕。我言但有言说皆悉能破。彼既无言我当自破。将回斩首而谢。尔时胁尊者化令回心。并诸徒众乃一时出家。

　　祖偈

　　六祖大师家贫卖新养母。因往五祖求法。祖问汝自何来。师云岭南来。祖云欲须何事。师云唯求作佛。祖云。岭南人无佛性。若为得佛。师云。人有南北。佛性岂然。祖知异器乃诃云着糟厂去。师遂入碓坊。腰石舂米。因五祖示众索偈欲付衣法。堂中上座神秀大师呈偈云。身是菩提树。心如明镜台。时时勤拂拭。莫遣惹尘埃。师闻乃和之云。菩提本无树。明镜亦非台。本来无一物。何处惹尘埃。祖默而识之。夜呼师入室。密示心宗法眼。传付衣钵令。渡江过大庾岭南。归曹溪开东山法门。
　　黄龙新颂云。六祖当年不丈夫。倩人书壁自涂糊。明明有偈言无物。却受他家一钵盂。　佛惠泉云。今古曹溪一派寒。师来因为起波澜。携囊庾岭人空逐。负石黄梅众识难。　佛国白云。七百高僧梦里时。三更月下独南归。卖柴舂米侬家事。底事亲传六代衣。　祖印明云。一偈投机一众降。衔花百鸟去双双。家山记得来时路。半夜传衣过九江。　草堂清云。七百僧中选一人。本来无物便相亲。夜传衣钵曹溪去。铁树花开二月春。
　　双林傅大士偈云。夜夜抱佛眠。朝朝还共起。起坐镇相随。语默同居止。纤毫不相离。如身影相似。欲识佛去处(雪窦云。三生六十劫)。祇这语声是。
　　玄沙云。大小傅大士祇认得个昭昭灵灵。　玄觉征云。且道他认不认。若认。他又是补处弥勒。不可认也。若不认。玄沙又与么道。不可徒然。　雪窦显云。天下衲僧跳不出。直饶口挂壁上汉。别有一窍。勘过了打。又云。玄沙也是打草蛇惊。　翠岩芝云。认与不认。来年更有新条在。挠乱春风卒未休。天衣怀云。谁有单于调。换取假银城。良久云。曾被霜雪苦。杨花落也惊。
　　保宁勇颂云。要眠时即眠。要起时即起。水洗面皮光。啜茶湿却觜。大海红尘生。平地波涛起。呵呵阿呵呵。啰哩哩啰哩。
　　傅大士偈云。有物先天地。无形本寂寥。能为万象主。不逐四时凋。(或作肇法师云)
　　云峰悦云。且道是甚么物。又云。水长船高。　道吾真云。且道是甚么物。还识得么。若识得。乾坤大地森罗洞明。若也不识。被物拶着。转身不得。　琅琊觉云。好个颂。却成两橛。若人点检得出。许你具一只眼。　保宁勇拈拄杖云。且莫唤这个作拄杖子好。　五祖演云。古人恁么道。可谓锦上铺花。不妨奇特。诸人且作么生会。白莲今日曲顺后机。不惜眉毛亦为颂出。有中有。无中无。细中细。粗中粗。
　　庞居士偈云。十方同聚会。个个学无为。此是选佛场。心空及第归。
　　白云端云。每日动用施为说黄道白。若唤作心即无及第之时。若不唤作心亦无及第之时。且道作么生得心空及第去。良久云。向道是龙刚不信。果然夺得锦标归。　大沩喆云。慧光门下直援超升不历科目。诸人既到这里。风云布地牙爪已成。但欠雷声烧尾。如今为你诸人震忽雷去也。以拄杖击禅床下座。　草堂清云。如今莫有心空及第者么。直饶心空及第。到宝峰门下犹是半途。且道到头一句作么生。良久云。但有路可上。更高人也行。
　　佛慧泉颂云。幞头尘土靴襕破。选佛场中无两个。若道心空及第归。顶上一槌难放过。
　　洞山价禅师悟无情说法偈云。也大奇。也大奇。无情说法不思议。若将耳听终难晓。眼里闻时方始知。
　　南堂静颂云。好好。万象森罗俱是宝。头头物物现家珍。不识之人即荒草。
　　仰山寂禅师问香严。闻师弟近日有甚悟道颂。试举看。严举了(其颂见悟道门)。师云此是闲时构置。严又与一偈云。去年贫。未是贫。今年贫。始是贫。去年无卓锥之地。今年锥也无。师云。汝只得如来禅。未得祖师禅。香严后又呈一偈云。吾有一机。瞬目示伊。若也不会。别唤沙弥。师云且喜师弟会得祖师禅。
　　玄觉征云。且道如来禅与祖师禅分不分。　长庆棱云。一时坐却。　云居锡征云。众中商量如来禅浅祖师禅深。只如香严当时何不问如何是祖师禅。若置此一问。何处有也。　琅琊觉云。武帝求仙不得仙。王乔端坐却升天。　大沩喆云。香严可谓上无片瓦。下无卓锥。露裸裸。赤洒洒。没可把。若不是仰山。几乎放过这汉。何故。不得雪霜力。焉知松柏操。
　　南堂静颂云。声不是声方见道。色非色处即直空。精金百炼方成器。利剑重磨始见功。　枯木元云。无地无锥未是贫。知无尚有守无身。侬家近日贫来甚。不见当初贫底人。

　　禅林类聚卷第八
　　禅林类聚卷第九
　　姓名　头首　知事　侍者　法属　尼女　行童
　　姓名

　　柏岩哲禅师因洞山与密师伯到。师问二上座甚么处来。洞云湖南。师云观察使姓甚么。云不得姓。师云名甚么。云不得名。师云还理事也无。云自有廊幕在。师云还出入不。云不出入。师云岂不出入。洞拂袖出去。师明日侵晨入堂。召二上座近前。师云。昨日问上座话不称老僧意。一夜不安。今请上座别一转语。若惬老僧意。便开粥相伴过夏。洞云却请和尚问。师云岂不出入。洞云大尊贵生。师乃开粥同过夏。(或药山下鄂州百颜语收)
　　天童觉云。主张门户。自有傍来。拱默威严。谁敢正视。借功施设。转位提持。全成左右。分权不犯。尊贵一路。还知尊贵处么。宝殿无人不侍立。不种梧桐免凤来。
　　丹霞淳颂云。烛香人静杳无声。苔满丹墀皓月明。入户当堂慵正坐。出门犹懒下阶行。
　　道吾智禅师与云岩到南泉处。泉问阇梨名甚么。师云宗智。泉云智不到处作么生宗。师云切忌道着。泉云酌然道着则头角生。异日师与云岩在后架把针。南泉过见再问。智头陀前日道。智不到处切忌道着。道着则头角生。合作么生行履。师乃抽身入僧堂。
　　投子青颂云。金刚际下古髑髅。几被人踏血溅空。明月任从君自掬。寒松那弃白云封。
　　仰山寂禅师问三圣汝名甚么。云慧寂。师云慧寂是我。云我名惠然。师乃呵呵大笑。
　　雪窦显颂云。双收双放若为宗。骑虎由来要绝功。笑罢不知何处去。只应千古动悲风。　上方益云。张弓架箭可无机。特向幽关展信旗。胡马若非知步骤。顶门争免一金锤。　佛心才云。是汝非渠能纵夺。龙盘虎踞有来由。因思海月清风夜。直钓和竿懒更收。
　　玄沙备禅师因僧问如何是和尚亲切底事。师云我是谢三郎。
　　雪窦显云。本是钓渔船上客。偶除须发着袈裟。祖佛位中留不住。夜来依旧宿芦花。　投子青云。亲伸端的向君言。莫比流沙少室传。昨夜雁回双岭后。谢家人立月明前。　祖印明云。杪秋时节水云乡。千顷芦花未着霜。江景不将零碎卖。一时分付谢三郎。　草堂清云。闽山沧海浪悠悠。父子生涯一钓舟。忽尔踏翻深猛省。大家收拾去来休。

　　头首

　　南泉愿禅师因黄檗在师会中为首座。一日捧钵向师位中坐。师入堂见乃问。长老甚么年中行道。檗云威音王已前。师云犹是王老师儿孙。下去。檗过第二位坐。师休去。
　　沩山云。欺敌者亡。仰山云。不然。须知黄檗有陷虎之机。沩山云子见处得与么长。　雪窦显云。可惜王老师。只见锥头利。我当时若作南泉。待伊道威音王已前。即便於第二位中坐。令黄檗一生起不得。虽然如此。也须救取南泉。　云峰悦云。后来丛林中多有商量。或道黄檗有陷虎之机。南泉有杀虎之威。若作与么说话。诚实苦哉。殊不知这老贼有年无德。吃饭生处也不依本分。若云峰门下。说甚威音王已前。王老师更大直须吃棒趂出。
　　踈山如颂云。威音王佛是儿孙。王老当时开大言。黄檗见机分主伴。典刑千古定宗门。　佛眼远云。彼此老来谁记得。人前各自强惺惺。一坑未免俱埋却。几个如今眼子青。
　　药山俨禅师因遵布衲作殿主浴佛次。师乃问。汝祇浴得这个。还浴得那个么。遵云把将那个来。师休去。
　　长庆棱云。邪法难扶。　玄觉云。且道长庆恁么道在宾在主。众中唤作浴佛语。亦云兼带语且道尽善不尽善。　黄龙南云。此二尊宿一出一入未见输赢。三十年后不得错举。　佛性泰云。好个浴佛。二俱不了。古德若作遵布衲。待药山休去便将杓子舀汤劈面泼。教伊皮肤脱落尽。唯有一真实。　应庵华云。遵布衲当时若是个汉。待他道浴那个不得。拈杓子劈面掷。虽然。也不得屈药山。何故。不入虎穴争得虎子。
　　涂毒策颂云。爱将香火蓦头浇。引得清风慰寂寥。无限远山描不得。乔松修竹冷萧萧。
　　临济玄禅师会下两堂首座。一日举头相顾。各下一喝。僧举问师。未审具宾主眼不。师云。虽然如此。宾主历然。
　　承天宗云。临济此语走杀天下衲僧。我即不然。当时见僧举。但云一对无孔铁锤。　天童觉云。杀人刀活人剑。在临济手里。虽然如是。当时便与一喝。直饶他大逞神通。也只得同声相应。　大沩智云。作么生是宾主历然底道理。若会得。一双孤雁搏地高飞。两个鸳鸯池边独立。
　　慈明圆颂云。啐啄之机箭拄锋。瞥然宾主当时分。宗师悯物垂缁素。北地黄河彻底浑。　浮山远云。两堂上座齐下喝。眼里瞳人带金屑。锥刀同用不能分。黑漆昆仑迷夜月。　佛印元云。箭锋相拄自誵讹。李广双雕射得多。堪笑人来望天际。历然飞鹞过新罗。　云溪恭云。宾主历然句下分。三玄从此振乾坤。如今多少途中客。尽日区区独自分。　黄龙震云。离朱明不到。师旷听亦讹。个中识宾主。日午下星河。
　　南泉愿禅师一日因斋次。乃自将生盘去首座前云。出生[妳-女+口]。时杉山坚和尚为首座乃云无生。师云无生犹是未。师才行数步。首座乃召云长老长老。师回顾云作么。首座云莫道是未。
　　智门祚颂云。古老巡堂亲掠生。渡水行舟不易耕。莫道无生犹是未。纤毫不了乱纵横。
　　雪窦在南岳福严为藏主。李殿院同雅长老入藏院。师出接。李云藏主那。师云不敢。李云藏中说着下官么。师云目前可验。李云验底事作么生。师云不消一札。李无语。师云且请殿院归寮吃茶。坐次。山岚忽起。雅云殿院游山恰值烟雾。李云灵峰圣迹为甚么却有这个。师云下方无。李拟道。雅云藏主壮观福严。师云和尚且莫开眼。李云作家作家。师云殿院尊重。时有道士秀才到。李又问三教中那教最尊。师乃起侧身而立。李云有口何不道。师云对夫子难言。李云休休便起。师云适来造次。
　　南堂静颂云。五老峰前古观基。老君元是一牟尼。时难只待同香火。莫听他人说是非。

　　知事(庄务附)

　　南泉愿禅师一日不赴堂。侍者请赴堂。师云我今日在庄上吃油糍饱。者云和尚不曾出入。师云汝去问庄主。者方出门。忽见庄主归谢和尚到庄吃油糍。
　　鼓山珪颂云。近在口皮边。远过河沙国。世间多少人。不得油糍吃。　径山杲云。和尚不赴堂。庄主谢临屈。一字入公门。九牛车不出。　应庵华云。背众吃油糍。对人夸好手。潦倒不识羞。抵死扬家丑。　痴禅妙云。古德肚里饱齁齁。庄主虽饥解点头。侍者只闻歌乐响。不知洪饮在高楼。　东林颜云。骑虎穿市过。把火去偷猪。主人开眼睡。并舍叫失驴。
　　沩山佑禅师在百丈为典座。时百丈因司马头陀寻得大沩山地。选人主之。丈云老僧住得不。陁云。彼是肉山。和尚是骨人。若居之。只安五百众。彼可安千众。丈云吾众中莫有人住得不。陁云观典座可住得。丈乃呼师来说与。时首座闻得云。合当某甲去。彼何人也。丈乃集众云下语出格者得。遂拈净缾置地。设问云。不得唤作净缾。唤作甚么。首座云不可唤作木[木*突]也。丈复问典座。师乃踢倒净缾而去。丈笑云首座输却山子也。因命师往住山。后果安千众。
　　上方益颂云。不顾山前有信旗。单刀一直入筹帷。长戈短戟都无用。夺得将军金印归。　照觉总云。定夺英雄是净缾。毫牦分处更无情。太平本是将军致。不许将军见太平。　佛迹昱云。正令全提作者知。净缾拈起定狐疑。须知大智无私鉴。解道沩山却属伊。　兜率悦云。净缾踢处有来由。自是行人不到头。颂信春风生大野。不风流处也风流。　智海清云。百丈堂前定大沩。金毛狮子振全威。净缾踢倒还元化。千里淳风动地归。　通照逢云。大用还应作者知。当场一踢绝狐疑。堪嗟不绍家园者。只向缾过定是非。
　　兴化奖禅师一日谓克宾维那云。汝不久为唱导之师。宾云我不入这保社。师云。你会了不入。不会了不入。云总不与么。师便打云。克宾维那法战不胜。罚钱设饡饭。次日兴化入堂白槌云。克宾维那法战不胜。罚钱五贯。设饡饭一堂。仍须出院。宾后出世住太行山嗣兴化。
　　雪窦显云。克宾要承嗣兴化。罚钱出院且致。却须索取这一顿棒始得。且问诸人。棒既吃了。作么生索得。雪窦要断不平之事。今夜与克宾维那雪屈。以拄杖一时打散。　黄龙南云。克宾失钱遭罪。有理难伸。兴化以刚决柔。未足光也。　云峰悦云。路遥知马力。岁久见人心。　大沩喆云。兴化令虽行。大似以势欺人。克宾一朝输机。争柰千古声光不坠。且道利害在甚处。若不沙场经久战。揭天犪鼓丧红尘。　云居舜云。大冶精金应无变色。其柰兴化令行太严。不是克宾维那也大难承当。总是而今泛泛之徒。翻转面皮多少时也。
　　照觉总颂云。克宾法战挫英雄。兴化严行振祖风。棒下直明无生忍。莫教知解入尘笼。　直净文云。丈夫当断不解断。兴化为人彻底汉。已后从教眼目开。棒了罚钱趂出院。　佛国白云。主中主问宾中宾。宾主分明到底亲。有理罚钱无说处。太行山下泪沾巾。　佛心才云。克宾兴化令双行。白发通心透顶生。穿过衲僧青白眼。尽教天下竞头争。
　　玄则监院在法眼会下并不入室。忽一日眼问。汝在此。初不见来问话。曾参甚人。有何见处。师云某甲曾参见青峰和尚来。眼云有甚言句。师云。某甲问如何是学人自己。峰云丙丁童子来求火。眼云。好语。汝作么生会。师云。丙丁属火。将火求火。如将自己求自己。眼云与么会又争得。师当时不肯。遂起发去。眼问侍者则监院在甚处。者云已起去也。眼云。此僧若过江去。救伊不得也。师至中途再返。求忏悔问云。玄则只与么。和尚尊意如何。眼云汝但问。师便问如何是学人自己。眼云丙丁童子来求火。师大悟於言下。后出世金陵报恩为法眼之嗣。
　　白云端颂云。末上一回秤八两。又秤恰重半斤来。定盘星在谁人手。争着丝毫可怪哉。　照觉总云。丙丁求火己躬明。法眼青峰古路行。行到水穷知尽处。坐看云起见平生。　佛灯珣云。问处分明答处亲。青峰八字打开门。头头尽是吾家物。何必临岐更问津。　大洪遂云。丙丁求火问青峰。叵叵韩卢逐块踪。赖得清凉重点破。一声雷震化为龙。

　　侍者

　　南阳忠国师一日三唤侍者。侍者三应诺。师云。将谓吾辜负汝。却是汝辜负吾。
　　雪窦显云。国师三唤侍者。点即不到。侍者三应。到即不点。将谓吾辜负汝谁知汝辜负吾。瞒雪窦不得。云门道。作么生是国师辜负侍者处。会得也是无端。师云元来不会。又云作么生是侍者辜负国师。粉骨碎身未报得。师云无端无端。复举僧问投子。国师三唤侍者意旨如何。投子云抑逼人作么。师云垛根汉。僧问兴化。化云一盲引众盲。师云端的瞎。僧问玄沙。沙云侍者却会。师云停囚长智。僧问赵州。州云。如人暗中书字。字虽不成。文彩已彰。师便喝。僧问雪窦。雪窦便打。也要诸方检点。　玄觉征云。甚处是侍者会处。僧云。若不会。争解与么应。师云汝少会在。又云。若於此见得去。便识玄沙。　翠岩芝云。国师与侍者总欠会在。如今怎生会。
　　黄龙南颂云。国师三唤侍者。打草只要蛇惊。谁知涧底青松。下有千年茯苓。　雪窦显云。师资会遇意非轻。无事相将草里行。负汝负吾人莫问。任从天下竞头争。　翠岩真云。侍者何曾唤不回。国师乾地起风雷。当时若也相逢着。九转还丹化作灰。　智海清云。国师三唤侍者。侍者三度应诺。若言负汝负吾。真个可知礼也。　高庵悟云。宝剑连飞急。透顶便通神。有时轻按处。惊动五湖宾。　祖印明云。国师年老太多图。截鹤由来在续凫。彼此无疮安乐甚。何劳伤损好皮肤。
　　忠国师因丹霞来访。值师睡次。乃问侍者耽源云。国师在不。者云。在即在。祇是不见客。霞云太深远生。者云。莫道上座。佛眼也觑不见。霞云。龙生龙子。凤生凤儿。师睡起。侍者举似师。师乃打侍者二十棒趂出。丹霞闻之乃云。不谬为南阳国师。
　　南堂静云。丹霞不会作客。劳烦主人。侍者不会作主。漏泄天机。国师行阃外威权。知音者少。且道山僧又作么生。良久云。如今四海明如镜。不用和烟带雨来。　应庵华云。侍者吃棒出院。盖千载一时。然归宗岂免眼热。丹霞故虽好手。争柰落在国师网子里。诸人还辨得么。苟或未然。犹握金鞭问归客。夜深谁共御街行。
　　佛灯珣颂云。一人把拖逆风头。一个张帆顺水流。兴发几回乘好月。飘然不觉过沧洲。　佛鉴懃云。老倒南阳不识晙。丹霞得便每相过。一朝龙凤亲生子。四海人传家不和。　石门易云。风静波澄月咉空。途中人借问山翁。只知回顾幽林下。不觉东岩云雾笼。　云岩因云。国师养子之缘。丹霞口甜心苦。侍者当时放过。二十山藤轻恕。　枯木成云。户底门头也要人。暂时不在便因循。家风已被傍人见。贼过张弓枉用神。
　　赵州谂禅师因侍者报云大王来也。师云万福大王。者云未到在。师云又道来也。侍者罔措。
　　黄龙南云。头头漏泄。罕遇仙陁。侍者只解报客。不知身在帝乡。赵州入草求人。不觉浑身泥水。　白云端云。侍者虽然罔措。争柰王令已行。王令已行则海晏河清。且道海晏河清一句作么生道。乃云野老不知尧舜力。冬冬打鼓祭江神。
　　佛性泰颂云。应用从来不覆藏。当机何得味真常。只知报道王来也。不觉浑身在帝乡。　南岩胜云。许由临岸洗耳。巢父不饮牛水。侍者亲入帝乡。赵州只在草里。
　　鸟窠道林禅师因侍者会通一日作辞。师乃问汝今何往。云。某甲为法出家。和尚不垂慈诲。今往诸方学佛法去。师云。若是佛法。老僧此间亦有少许。云如何是和尚此间佛法。师於身上拈起布毛吹一吹。侍者大悟。更不复他游。
　　大沩秀云。可惜这僧认他口头声色以当平生。殊不知自己光明盖天盖地。
　　汾阳昭颂云。侍者初心学胜缘。辞师拟欲去参禅。鸟窠知是根机熟。吹毛当下得心安。　真净文云。鸟窠吹布毛。红日午方高。赵王因好剑。合国人带刀。　云居佑云。无风匝匝起波痕。碧髻罗纹正眼观。恰值黄河三冻锁。那罗延窟见龙蟠。　佛眼远云。欲求佛法往南方。老大宗师为举扬。山花满地虽狼籍。一阵风来一阵香。
　　洛浦安禅师久为临济侍者。济常称美云。临济门下一只箭。谁敢当锋。师一日辞济。济问甚么处去。师云南方去。济以拄杖划一划云过得这个便去。师乃喝。济便打。浦作礼。济明日升堂云。有一条赤梢鲤鱼。摇头摆尾向南方去。不知向谁家齑瓮里淹杀。
　　云居佑颂云。执侍巾瓶二十年。摇头摆尾出林泉。悠悠直往南方去。齑瓮淹来得稳眠。

　　法属

　　黄檗运禅师一日辞百丈云。欲礼拜马祖去。丈云马祖已迁化也。师云未审马祖有甚奇特言句。乞师不吝。丈遂举再参马祖因缘乃云。我当时被大师一喝。直得三日耳聋。师不觉缩头吐舌。丈云子已后莫承嗣马祖么。师云。不然。今因和尚得见马祖大机大用。要且不识马祖。若承嗣马祖。恐已后丧我儿孙。丈云。见与师齐。减师半德。见过於师。方堪传授。子甚有超师之见。
　　沩山问仰山。百丈再参马祖竖拂因缘。此二尊宿意旨如何。仰云此是显大机之用。沩云。马祖出八十四人善知识。几人得大机。几人得大用。仰云。百丈得大机。黄檗得大用。余者尽是唱导之师。沩云如是如是。
　　佛眼远颂云。家肥生孝子。国霸有谋臣。拳头劈口槌。未到无儿孙。
　　百丈政禅师问南泉。诸方善知识还有不说似人底法也无。泉云有。师云作么生是。泉云不是心不是佛。师云恁么即说似人了也。泉云某甲即与么。师云师伯作么生。泉云。我又不是善知识。争知有说不说底法。师云。某甲不会。请师伯说。泉云我太煞与汝说了。(传灯作嗣百丈海。呼南泉为师伯。今依之)
　　大沩喆云。百丈只知瞻前不知顾后。当时待伊道某甲不会。但云老僧亦不会。百丈若下得此一转语。非唯与南泉为宗匠。亦乃与天下人为宗匠。　雪窦显颂云。祖佛从来不为人。衲僧今古竞头走。明镜当台列象殊。一一面南看北斗。斗柄垂。无处讨。拈得鼻孔失却口。　长灵卓云。不会谁不会。相逢且吃茶。不寻云水路。争到野僧家。　白云端云。涅盘老子顺风吹。啰哩哩啰争得知。隔岭几多人错听。一时唤作鹧鸪词。　径山杲云。倾腹倾心说向君。不知何故尚沈吟。而今便好猛提取。付与世间无事人。
　　法眼益禅师出世后。长庆会下有子昭首座。平昔与师商确古今。心中愤愤。一日领众到。责问於师。师举众出迎。特加礼待。主宾位上各挂拂子。茶罢。昭变色问云。长老开堂。的嗣何人。师云地藏。昭云。何太辜长庆先师。某甲同在座下商确古今。曾无间隔。因何却嗣地藏。师云。某不会长庆一则因缘。昭云何不问来。师云。长庆道万象之中独露身。作么生。昭竖起拂子。师叱云。首座。此是当年学得底。别作么生。昭无对。师云。只如万象之中独露身。是拨万象不拨万象。昭云不拨。师云两个参随连声救云拨万象。师云万象之中独露身聻。昭等懡[怡-台+罗]而退。师指住云。首座。杀父杀母犹通忏悔。谤大般若诚难忏悔。昭竟不能对。於是参师发明己见。更不开堂。
　　天童觉颂云。离念见佛。破尘出经。现成家法。谁立门庭。月逐舟行江练净。春随草上烧痕青。拨不拨。听叮咛。三径就荒归便得。旧时松菊尚芳馨。
　　海会举禅师到琅琊。琊问上座近离甚么处。师云浙江。云船来陆来。师云船来。云船在甚处。师云步下。云不涉程途一句作么生道。师云杜撰长老如麻似粟。便下去。琅琊乃问侍者。此是甚么人。者云举上座。琊云莫是举师叔么。当时先师教我寻见伊。遂亲下堂问。上座莫便是举师叔。莫怪某甲适来相触忤。师便喝。复问。长老甚时到汾州。琊云恁时。师云。我在浙江早闻你名。元来见解祇如此。何得名播寰海。琅琊乃作礼。
　　海印信颂云。渔翁萧洒任东西。芦管横吹和不齐。夜静月明鱼不食。扁舟卧入武陵溪。　鼓山珪云。官路无人独自行。两家公验甚分明。路傍偷贩私盐客。草里蹲身过一生。　径山杲云。夺得骊珠即便回。小根魔子尽疑猜。拈来抛向洪波里。撒手大家归去来。
　　浮山远禅师。僧问。师唱谁家曲。宗风嗣阿谁。师云八十翁翁辊绣球。云。恁么则一句逈然开祖胄。三玄戈甲振丛林。师云李陵元是汉朝臣。
　　投子青拈云。水深鱼稳。叶落巢疎。复颂。月里无根草。山前枯木花。雁回沙塞后。砧杵落谁家。
　　投子青禅师。僧问。师唱谁家曲。宗风嗣阿谁。师云。威音前一箭。射透两重山。云如何是相付底事。师云。全因淮地月。得照郢阳春。云恁么则入水见长人。师云。祇知荆玉异。那辨楚王心。随后以拂子敲禅床。
　　丹霞淳颂云。珊瑚枝上玉花开。风递清香遍九垓。勿谓乾坤成委曲。韶阳曾见睦州来。
　　杨岐会禅师在筠州。九峰受杨岐请升堂。下座时九峰勤禅师把住师云。今日喜得个同参。师云作么生是同参底事。勤云。九峰牵犁。杨岐拽杷。师云。正恁么时。杨岐在前。九峰在前。勤拟议。师托开云。将谓同参。元来不是。
　　保宁勇代拟议处云。临行之际更莫忉忉。便掌。　上方益颂云。一拽杷。二牵犂。平田浅地且相随。恰到饥时无草料。放开头角便东西。老杨岐。老杨岐。尽道从来解弄蹄。
　　天宁楷禅师。僧问。师唱谁家曲。宗风嗣阿谁。师云。金凤夜栖无影树。峰峦才露海云遮。
　　丹霞淳颂云。等闲应问岂安排。一句全提隐显该。薄雾依依笼古径。孤峰终不露崔嵬。

　　尼女

　　文殊师利在灵山会上诸佛集处。见一女子近佛而坐入於三昧。文殊白佛言。云何此女得近佛坐。佛云。汝但觉此女令从三昧起。汝自问之。文殊绕女子三匝鸣指一下。乃至托上梵天。尽其神力而不能出。佛云。假使百千文殊亦出此女定不得。下方过四十二恒沙国土有罔明菩萨能出此女定。须臾罔明从地涌出作礼佛前。佛勑出此女定。罔明即於女子前鸣指一下。女子於是从定而出。(一本小异)
　　翠岩芝云。僧投寺里宿。贼打不防家。　五云云。不唯文殊不能出此定。但恐如来也出此定不得。祇如教意怎生体解。　夹山龄云。这公案无不委知。文殊为甚出不得。罔明为甚出得。诸人傥具奔流度刃底眼。非但见这一队汉败阙。乃至河沙佛祖出来也被作家觑破。其或青黄不辨邪正不分。祇管去觅女子出定。玄沙道底。　天童觉云。若定若动。当人变弄。鸿毛轻而不轻。太山重而非重。还知老瞿昙鼻孔在我手里么。
　　天衣怀颂云。文殊托上梵天。罔明轻轻弹指。女子黄面瞿昙。看他一倒一起。　云盖智云。独坐灵山谁得知。罔明出定破群迷。如今四海皆通达。信道无心总不疑。　宝峰照云。拂拭瑶琴月下弹。调高雪曲和还难。五侯费尽平生志。从此诗书懒更看。　圆觉演云。二菩萨出定。笑杀老禅和。富嫌千口少。贫恨一身多。　白杨顺云。文殊出不得。罔明却出得。叵叵这冤家。冷地里作贼。
　　世尊因七贤女游尸陁林。一女指尸谓诸姊云。尸在这里。人向甚处去。中有一姊云作么作么。诸姊谛观各各契悟。感帝释散花云。唯愿圣姊有何所须。我当终身供给。女云。我家四事七珍悉皆具足。唯要三般物。一要无根树子一株。二要无阴阳地一片。三要叫不响山谷一所。帝释云。一切所须我悉有之。若三般物我实无得。女云。汝若无此。争解济人。帝释遂同往白佛。佛言。憍尸迦。我诸弟子大阿罗汉悉皆不解此义。唯有诸大菩萨乃解此义。
　　佛惠泉颂云。寒林里。忽逢伊。帝释行檀恨已迟。三物索来何处有。却令诸姊皱双眉。憍尸迦。知不知。更献天花三两枝。　佛灯珣云。帝子游春不逐歌。相邀诸姊入尸陁。死人堆里出身路。拨动烟尘见也么。伶利汉。不消多。回头踏着自家底。洞云深处旧烟萝。　龙牙才云。尸在此兮人何在。疾雷破山风振海。云飞雨散相见时。髑髅眼睛放光彩。
　　舍利弗因入城。遥见月上女出城。舍利弗心口思惟。此姊见佛。不知得忍不得忍。我当问之。才近便问甚么处去。女云如舍利弗与么去。弗云。我才入城。尔当出城。云何言如舍利弗与么去。女云。诸佛弟子中当往何所。弗云诸佛弟子依大涅盘而住。女云。诸佛弟子既依涅盘而住。我如舍利弗与么去。
　　大沩喆云。一人入城。一人出城。何言如舍利弗与么去。若人知得舍利弗月上女二人去处。十二时中动转施为。无非住诸佛大涅盘。若也未知。业识茫茫。无本可据。　清凉和云。一出一入。何云同去。会么。拈起拄杖云。舍利弗月上女尽在山僧拄杖头上。若也会得。去路无差。其或不然。一任出入。　圆悟勤颂云。本来正体彻根源。出入同途只此门。已住如来大解脱。掌中至宝耀乾坤。　佛慧泉云。淡笼烟。深锁雾。鹙子宁知此条路。直饶撞入涅盘门。未免随他与么去。月上女。实堪悲。爱将青黛画蛾眉。　佛灯珣云。涅盘一路同来往。寸步宁亏达本乡。鹙子黠儿轻借便。犹如痖子吃生姜。月上女。太无良。不涂红粉自风光。金锁玄关留不住。百尺竿头信脚行。
　　文殊大士问庵提遮女。生以何为义。女云生以不生生为生义。殊云如何是生以不生生为生义。女云。若能明知地水火风四缘未曾自得。有所和合。而能随其所宜。是为生义。殊云死以何为义。女云死以不死死为死义。殊云如何是死以不死死为死义。女云。若能明知地水火风四缘未曾自得。有所离散。而能随其所宜。是为死义。
　　佛性泰颂云。生无所生。死无所死。风动尘飞。波澄浪止。和合离散随缘发现。满月弯弓双雕一箭。　南堂静云。生以不生生为生。指天指地四方行。死以不死死为死。双林树下亦如此。生不生。死不死。四十九年无一字。掣断金锁天麒麟。突出金毛狮子子。
　　庵婆提女问文殊云。明知生是不生之法。为甚么却被生死之所流。文殊云其力未充。(教中名言小异大同)
　　后进山主问修山主。明知生是不生之法。为甚么被生死之所流。修云。笋毕竟成竹去。如今作篾使得么。进云汝向后自悟去在。修云。某甲所见祇如此。上座意旨如何。进云。这个监院房。那个是典座房。修乃礼谢。
　　正觉逸颂云。进老分明到五台。修师真个入闽来。维那院主门相对。说着令人两眼开。
　　赵州谂禅师因五台山下有一婆子接待。凡有僧问台山路向甚处去。婆云蓦直去。僧才行三五步。婆云好个师僧又恁么去。后有僧举似师。师云待我去为勘过这婆子。明日师便去。亦如是问。婆亦如是对。师归乃升堂为众云。台山婆子我为勘破了也。
　　玄觉云。前来僧也与么问答。后来赵州也与么问答。且道甚处是勘破处。又云。非唯被赵州勘破。亦被这僧勘破。　琅琊觉云。大小赵州去这婆子手里丧身失命。虽然如是。错会者多。　大沩喆云。天下衲僧只知问路。老婆要且不知脚下泥深。若非赵州老人。争显汗马功高。禾山方云。一人从苗辨地。一人临崖不悚。诸人要识赵州么。良久云。闹市里虎。
　　慈明圆颂云。赵州勘破婆子。叶落便合知秋。天下几多禅客。五湖四海悠。悠　黄龙南云。杰出丛林是赵州。老婆勘破有来由。而今四海清如镜。行人莫与路为雠。　净照臻云。赵州勘破老婆禅。语默分明在目前。近日五湖参学者。刚於岐路走如烟。　少林通云。赵州勘破语难过。无限平人走似梭。日暮台山空寂寂。至今犹未绝誵讹。　云盖昌云。台山路上老婆禅。蓦直教人好进前。赖得赵州亲勘破。从兹四海路平然。
　　赵州问一婆子甚么处去。云偷赵州笋去。师云忽遇赵州又作么生。婆子便与师一掌。师休去。
　　雪窦显云。好掌。更下两掌也无勘处。　五祖演云。赵州休去。不知众中作么生商量。白云也要露个消息。贵要众人共知。婆子虽行正令。一生不了。赵州被打两掌。齩断牙关。婆子可谓去路一身轻似叶。赵州高名千古重如山。
　　野轩遵颂云。赵州笋。被婆偷。遭掴如何肯便休。合出手时须出手。得抽头处且抽头。　海印信云。弯弓直势射难当。陷虎之机理最长。虽是贪他一粒米。谁知失却半年粮。　地藏恩云。赵州老。捉个贼。当面勘渠。返遭一掴。贼不成。罪归己。天下衲僧知几几。　无尽居士云。赵州挨拶老婆时。迦叶难陀尽皱眉。却被老婆挥一掌。从来多事落便宜。　佛鉴懃云。从来柔弱胜刚强。捉贼分明已见赃。当下被他挥一掌。犹如痖子吃生姜。
　　岩头奯禅师因沙汰后。於鄂渚湖边作渡子。两岸各挂一牌板。有人过渡。打板一下。师云阿谁。或云要过那边。师乃舞棹迎之。一日因一婆子拘一孩儿来乃问。呈桡舞棹即不问。且道婆手中儿甚处得来。师以桡便打。婆子云。婆生七子。六个不遇知音。只这一个也不消得。便抛向水中。
　　琅琊觉云。欺敌者亡。　大沩智云。岩头业在其中。只得通身泥水。婆子虽有丈夫手段。也是家丑外扬。
　　大沩喆颂云。亲儿弃了更无亲。撒手归家罢问津。呈桡舞棹波中客。休向江头觅渡人。　上方益云。舞棹呈桡古渡头。婆婆相见问来由。何人[拚-ㄙ+ㄊ]得亲生子。抛向江心更不收。　月庵果云。千尺丝纶世可猜。钩头多是得黄能。自从钓得锦鳞后。洗尽渠侬满面埃。
　　保福展禅师与甘长老相看郑十三娘。才坐定。师乃问承闻十三娘子参见沩山是不。云是。师云沩山迁化向甚么处去。娘起身偏床而立。甘云。闲时说禅口似悬河。何不道取。娘云鼓这两片皮堪作甚么。甘云不鼓这两片皮又作么生。娘云合取狗口。
　　南堂静颂云。沩山迁化绝音容。趯起眉毛何处去。十三娘子侧身时。放出金毛狮子子。

　　行童

　　五祖大师初在蕲州西山栽松。遇四祖告云。吾欲传法与汝。汝已年迈。汝若再来。吾尚迟汝。师诺。遂往周氏家女托生。因抛浊港中。神物护持。至七岁为童子。四祖出山路次。逢之。见其骨相奇秀异乎常童。乃问云子何姓耶。师云。姓即有。非常性。祖云是何姓。师云佛性。祖云汝无姓耶。师云性空故。祖默识之。携归出家。后付衣法。居黄梅东山。
　　天童觉颂云。黄梅果熟。白藕花开。问唯佛性。体异凡胎。衣传南岭人将去。松老西山我再来。两借皮囊成底事。一壶风月湛无埃。　草堂清云。无父无兄绝是非。江心谁辨逆流时。西山得法东山隐。此事只教能者知。　佛国白云。垂垂白发下青山。七载归来换旧颜。人却少年松已老。是非从此落人间。　无为子云。栽松何老。传衣何少。前身后身。一梦两觉。白藕花开峰顶头。明月千年冷相照。

　　禅林类聚卷第九
　　禅林类聚卷第十
　　人境　心眼　肢体　真像
　　人境

　　临济玄禅师示众云。赤肉团上有一无位真人。常在汝等诸人面门出入。未证据者看看。时有僧出问。如何是无位真人。师下绳床扭住云。道道。僧无语。师打一掌拓开云。无位真人是甚么乾屎橛。
　　雪峰存云。临济大似白拈贼。　雪窦显云。夫善窃者神鬼莫知。既被雪峰觑破。临济不是好手。复召大众云。雪窦今日换你诸人眼睛了也。你若不信。各归寮舍自摸[打-丁+索]看。　琅琊觉云。临济可谓水凌上度过九鞠。剑刃上拾得全身。
　　白云端颂云。春风浩浩烘天地。是处山藏烟霞里。无位真人不可寻。落花又见随流水。　保宁勇云。播土扬尘没处藏。面门出入太狼当。撒屎撒尿浑闲事。浩浩谁分臭与香。　佛印元云。卞璧无瑕夺日辉。秦王虽爱不输机。可怜又入相如手。一阵清风满路归。　通照逢云。无位真人临济道。劝君不用更寻讨。鸟道无功游者稀。百尺竿头要亲到。　佛心才云。声色不干眼耳。天地本自同根。岩下忽逢啼鸟。翻身又到松门。
　　临济小参云。我有时夺人不夺境。有时夺境不夺人。有时人境两俱夺。有时人境俱不夺。克符便出问如何是夺人不夺境。师云。煦日发生铺地锦。婴儿垂发白如丝。云如何是夺境不夺人。师云。王令已行天下遍。将军塞外绝烟尘。云如何是人境两俱夺。师云。并汾已信。独处一方。云如何是人境俱不夺。师云。王登宝殿。野老讴歌。
　　克符复颂云。夺人不夺境。缘自是誵讹。拟欲求玄旨。思量反责么。骊珠光灿烂。蟾桂影婆娑。觌面无差互。还应滞网罗。夺境不夺人。寻言何处真。问禅禅是妄。究理理非亲。日照寒光澹。山摇翠色新。直饶玄会得。恰似眼中尘。人境两俱夺。从来正令行。不论佛与祖。那说圣凡情。拟犯吹毛剑。还如值木盲。进前求妙会。特地打精灵。人境俱不夺。思量意不偏。主宾言不异。问答理俱全。蹋破澄潭月。穿开碧落天。不能明妙用。沦溺在无缘。
　　大同济禅师。僧问如何是本来人。师云共住不相识。云恁么则礼拜去也。师云暗写愁肠寄阿谁。
　　保宁勇颂云。共住同行世莫知。几人当面便逢伊。纵饶绍续家门者。半是贫寒乞养儿。
　　赵州谂禅师问投子。大死底人却活时如何。子云。不许夜行。投明须到。
　　雪窦显颂云。活中有眼还同死。药忌何须鉴作家。古佛尚言曾未到。不知谁解撒尘沙。　白云端云。死去活来牙尚露。投明须到己先行。谁家别馆池塘里。一对鸳鸯画不成。　长灵卓云。虚空产出铁牛儿。头角分明也大奇。踏破澄潭深处月。夜阑牵向雪中归。　佛印元云。大死底人同活人。三千豪侠又随尘。李陵本是收番将。却作降番上将身。　径山杲云。禾黍不阳艳。竞栽桃李春。翻令力耕者。半作卖花人。
　　赵州僧问。路逢达道人。不将语默对。未审将甚么对。师云。人从陈州来。不得许州信。
　　大沩行颂云。满满弯弓射不着。长长挥剑斫无痕。堪笑日月不到处。个中别是一乾坤。
　　夹山会禅师。僧问如何是夹山境。师云。猿抱子归青嶂后。鸟衔花落碧岩前。
　　法眼云。我二十年来只作境话会却。　浮山远云。直饶不作境话会。亦未会在。何故。犀因玩月通於角。象被雷惊花入牙。　琅琊觉云。且道如今怎生会。良久云。上士游山水。中人坐竹林。
　　投子青颂云。月皎青松鹤梦长。碧霄丹桂挂羚羊。岩高壁仞千峰雪。石笋生条半夜霜。　宝峰祥云。古镜重磨又一新。一回出匣一惊人。石头城下风雷吼。老老禅翁把要津。　丹霞淳云。蚌含明月珠生腹。龙拥深云雨洒空。莫向平田翻巨浪。直须点点尽朝东。　径山杲云。境话会来犹未是。却问而今作么生。清凉元来鼻头直。夹山依旧两眉横。
　　云门偃禅师。僧问如何是大修行底人。师云一榼在手。
　　大中德颂云。手中一榼绝痕瑕。道听途传转见赊。作者至今拈不起。依前独自挈归家。
　　凤翔石柱禅师游方时到洞山(即青林也)。值山示众云。有四种人。一人说过佛祖。一步行不得。一人行过佛祖。一句说不得。一人说得行得。一人说不得行不得。那个是其人。师出众云。一人说过佛祖。一步行不得。祇是无舌不许行。一人行过佛祖。一句说不得。祇是无足不许说。一人说得行得。祇是函盖相称。一人说不得行不得。如断命求活。此是石女儿披枷带锁。山云阇梨分上又作么生。师云。该通分上。卓卓宁彰。山云祗如海上明公秀又作么生。师云。幻人相逢。抚掌呵呵。
　　丹霞淳颂云。水底泥牛耕白月。云中木马骤清风。胡僧懒捧西乾钵。半夜乘舟过海东。
　　灵峰显禅师。僧问如何是诸佛向上人。师云白云覆青山。云莫便是和尚为人处也无。师云渌沼徒长蕖。
　　投子青颂云。雪峤层层翠锁深。风生寒岫结重云。夜来丹凤冲霄汉。听晓樵人逐雁群。

　　心眼

　　十祖胁尊者因十一祖作童子时来。祖乃问尔从何来。云我心非往。祖云尔住何所。云我心非止。祖云子不定耶。云诸佛亦然。祖云尔非诸佛。云诸佛亦非。
　　翠岩芝云。祖师与童子一问一答。总欠会在。如今作么生会。
　　南堂静颂云。诸佛亦非。国泰家肥。出窟狮子。报晓金鸡。
　　马祖一禅师示众云。汝等诸人各信自心是佛。此心即是佛心。达磨自南天竺国来至中华。传上乘一心之法。令汝等开悟。僧问。和尚为甚么说即心即佛。师云为止小儿啼。云啼止后如何。师云非心非佛。云除此后如何指示。师云向伊道不是物。
　　翠岩真颂云。百万雄兵出。将军猎渭城。不闲弓矢力。斜汉月初生。　圆悟勤云。无须锁子。八面玲珑。不拨自转。南北西东。海神知贵不知价。留与人间光照夜。　佛国白云。心心即佛佛心心。佛佛心心即佛心。心佛悟来无一物。将军止渴望梅林。　佛鉴懃云。美如西子离金阁。娇似杨妃倚玉楼。犹把琵琶半遮面。不令人见转风流。　长灵卓云。风劲叶频落。山高日易沈。坐中人不见。窗外白云深。　黄龙震云。敲之即响。听则无声。严冬汗湿。酷热冰清。试问道途来往客。长安此去几多程。
　　盘山积禅师示众云。三界无法。何处求心。
　　雪窦显颂云。三界无法。何处求心。白云为盖。流水作琴。一曲两曲无人会。雨过夜塘秋水深。　佛性泰云。三界无法。何处求心。山容雨过。松韵风吟。横眠倒卧无余事。一任莓苔满地侵。　佛鉴懃云。青青入座当轩竹。黯黯遮门对面山。更有一般堪羡处。夜深流水响潺潺。
　　麻谷彻禅师问临济。大悲千手眼。那个是正眼。济云。大悲千手眼。作么生是正眼。速道速道。师拽济下禅床却坐。济遂起云不审。师拟议。济便喝。拽师下禅床却坐。师便出去。
　　达观颕云。诸德。此二尊宿如此。且道怎生。今时人总道照用照甚么椀。一切人只解自骑马去捉贼。自持刀去杀贼。此二人便能夺贼马捉贼。夺贼刀杀贼。虽然如是。临济虽是得便宜。却是落便宜。　保宁勇颂云。多年塞上只闻名。今日阵前亲见面。疋马单锵战数场。好是见机开一箭。　海印信云。大悲正眼问来端。互换之机子细看。会得不得亦颟顸。也似黏鱼上竹竿。　觉海元云。正眼英雄逢正眼。胜劣短长徒用拣。那咤现出本来身。且非父母能生产。　普融平云。相逢狭路转身难。一阵交锋瞬息间。旗号纵横浑莫辨。试问何人得胜还。
　　庞蕴居士问马祖。不昧本来人。请师高着眼。祖直下觑。士进云。一种没弦琴。唯师弹得妙。祖直上觑。士乃作礼。祖归方丈。士随后入云。弄巧成拙。
　　云峰悦云。且道宾家弄巧成拙。主家弄巧成拙。还有人拣得出么。若拣得出。三十棒一棒也较不得。若拣不出。明年更有新条在。恼乱春风卒未休。　琅琊觉云。一夜作窃。不觉天晓。
　　保宁勇颂云。浩浩擎山顶岳来。撑天拄地势崔嵬。从教弄巧翻成拙。撒手前行更不回。　佛眼远云。与子偕行今日路。与君共看本来人。同名同姓同形段。无死无生无色尘。　佛鉴懃云。马师素有拏云手。庞老犹伸掣电机。上苑莺莺相对语。朱楼燕燕一双飞。
　　云岩晟禅师问道吾。大悲菩萨用许多手眼作甚么。吾云如人夜间背手摸枕子相似。师云我会也。吾云汝作么生会。师云徧身是手眼。吾云。道也太煞道。只道得八成。师云。某甲只恁么。师兄作么生。吾云通身是手眼。
　　雪窦显颂云。徧身是。通身是。拈来犹较十万里。展翅崩腾六合云。搏风鼓荡四溟水。是何埃[土*(壴-士+山)]兮忽生。那个毫牦兮未止。君不见。网珠垂范影重重。棒头手眼从何起。喝。　佛心才云。演若怖回镜里首。那咤还复旧时身。不知千眼从何起。便道全躯在剎尘。　大洪预云。弟应兄呼岂偶然。嬉游时在旧山前。通身手眼如何会。拾得寒山笑揭天。　天宁琏云。通身是手眼。徧界不曾藏。背摸床头枕。翻身嫌夜长。
　　赵州谂禅师问僧甚处来。云雪峰来。师云雪峰近日有何言句。僧云雪峰示众云。尽大地是沙门一只眼。汝等诸人向甚处屙。师云。上座若回雪峰。我寄个锹子去与他。
　　保福展云。南有雪峰。北有赵州。　琅琊觉云。众中有云。寄锹子去。埋却赵州。若道寄钵盂去。便道盛粥饭。用狂解益见作么商量。不是僧繇手。谩说学丹青。　雪窦显云。这僧既不从雪峰来。可惜赵州锹子。
　　正觉逸颂云。南望雪峰犹万里。北游未踏赵州关。赚他一只破锹子。二百余年去不还。　佛慧泉云。石桥一路滑如苔。闽岭风高冻不开。相见尽言游历去。几人曾到雪峰来。　鼓山珪云。大地是眼何处屙。天下不柰雪老何。赵州寄个锹子去。方得此话圆堶堶。　径山杲云。途路波咤数十州。传言送语当风流。不知脚下泥生刺。踏着锥人脚指头。
　　保寿第二世禅师开堂日。三圣和尚乃推出一僧。师便打。圣云。恁么为人。瞎却镇州一城人眼去在。师便归方丈。
　　雪窦显云。保寿三圣虽发明临济正法眼藏。要且只解无佛处称尊。当时这僧若是个汉。才被推出便掀倒禅床。直饶保寿全机。也较三千里。　云峰悦云。临济一宗扫地而尽。因甚么却到这里。蓦拈拄杖云。甚么处去也。　沩山秀云。保寿为将。因何三圣却作中军。可惜镇州一城人眼。至今未辨东西。然清议之排必有窃吹之处。当时连三圣趂出。必然救得镇州一城人眼。　五祖戒别保寿云。千钧之弩不为鼷鼠而发机。　琅琊觉云。不是三圣争到今日。然虽如是。错会者多。　大沩喆云。保寿大似寰中天子勑正行。三圣塞外将军令正举。还有不惜性命者么。出来与老僧相见。要断不平之事。良久云。横按镆铘全正令。太平寰宇斩痴顽。　黄龙南颂云。宝华王座始登时。三圣推僧决众疑。棒下分明无老少。天下盲人几个知。　佛国白云。临济家风两献酬。推僧棒瞎见宗猷。若非保寿全机眼。更有谁明此话头。　保宁勇云。黑白未分着着奇。任他闲汉畔头窥。不知除却神仙手。更有何人敌得伊。　径山杲云。提起须弥第一槌。电光石火太迟迟。象王行处狐踪绝。狮子咆哮百兽危。
　　云门偃禅师。僧问如何是正法眼。师云普。
　　黄龙心云。更道个瞎。且图两得相见。
　　洞山聪颂云。普之一字岂寻常。抬手须看掣电光。拟议思量生会解。堪嗟剜肉作身疮。　大愚芝云。说佛说法广铺舒。矢上加尖也太愚。明眼衲僧傍觑见。一条拄杖两人舁。　白云端云。顶上有来真个瞎。辉天辉地不同时。大悲手里休擎出。独自夜行谁得知。　正觉逸云。普之一字天然别。着眼看时如电掣。宇宙茫茫无处寻。秤槌踏着硬如铁。　圆通仙云。应机无出老韶阳。法眼咨询普字当。机会若非狮子子。一场闲梦过潇湘。
　　天童启禅师。僧问如何是应用无亏底眼。师云恰如瞎一般。
　　丹霞淳颂云。盲聋喑痖逈天真。眼似眉毛道始邻。昨夜东君潜布令。黄莺啼处绿杨春。
　　护国澄禅师。僧问如何是本来心。师云犀因玩月纹生角。象被雷惊花入牙。
　　丹霞淳颂云。三脚灵龟荒径走。一枝瑞草乱峰垂。昆岗含玉山先润。凉兔怀胎月未知。

　　肢体

　　达磨大师将返西天。谓门人云。时将至矣。盍各言所得乎。时门人道副对云。如我所见。不执文字。不离文字。而为道用。师云汝得吾皮。尼总持云。我今所解。如庆喜见阿閦佛国。一见更不再见。师云汝得吾肉。道育云。四大本空。五阴非有。而我见处。无一法可得。师云汝得吾骨。最后慧可礼拜后依位而立。师云汝得吾髓。於是传法付衣。
　　明安云。且道更有一人出来。得个甚么。乃云。不得不得。又云。意况不到。　翠岩芝云。二祖被他当面涂糊。莫道髓。皮也不曾摸着。因甚却绍祖位。　天衣怀云。祖师与么说话。无计较中翻成计较。无涂辙中却成涂辙。若教伊踏着德山临济门下。免见九年冷坐。被人唤作壁观胡僧。直饶如是。也未免殃及儿孙。　五祖演云。当时若见他三人恁么道。各人好与三十棒。只如白云今日也合吃二十九棒。留一棒与你诸人。其间若有知痛痒者。不辜负先圣。亦乃得见白云。其或未知。堂里吃粥吃饭更须烂嚼。多见是浑圞吞却。
　　佛国白颂云。缺齿胡僧到大唐。却将皮髓强分张。九年懡[怡-台+罗]空归去。添得华人笑几场。　保宁勇云。门前诸子列成行。各逞英雄越羁王。如何独有无言者。坐断毗卢不可当。　正觉逸云。少林真嗣择全才。诸子纷纷点额回。衣法莫言容易得。曾凭三拜作良媒。　地藏恩云。当门齿缺真堪笑。面壁无言坐九年。皮髓些些分表了。依前懡[怡-台+罗]返西天。　枯木成云。四维上下绝遮栏。涌出水壶印碧天。无孔笛中藏六律。一声惊起钓鱼船。
　　南泉愿禅师示众云。王老师卖身去也。还有人买么。时有一僧出众云某甲买。师云。不作贵。不作贱。你作么生买。僧无语。
　　赵州云。明年与和尚作一领布衫。　卧龙球代云。和尚属某甲。　澄源代云。是何道理。　雪窦显云。虽然作家竞买。要且不解输机。且道南泉还肯么。雪窦也酬个价。直令南泉进且无门退亦无地。不作贵不作贱作么生买。别处容和尚不得。　佛鉴懃云。辽天索价。着地相酬。也须是当行家始得。若非当行。价例不等。不成买卖。
　　泉大道颂云。贵贱非同价不常。个中交道勿商量。赵州布衫应时用。一任闲人说短长。　野轩遵云。南泉铺席大开张。差宝希珍压市行。竞买虽多酬价少。至今天下错商量。　海印信云。卖身王老难为价。贵贱俱非不易酬。若使当时无退悔。唤来分付与园头。　保宁勇云。王老哀哉不惜身。临危将卖与何人。若无令子轻酬价。往往一年空过春。
　　南泉因僧来参乃叉手而立。师云大俗生。僧合掌。师云大僧生。僧无语。
　　保宁勇代撒手倒行出去。
　　佛眼远颂云。南北东西无不利。令人深爱老南泉。眉毛厮系如相似。鼻孔辽天不着穿。
　　南泉云。唤作如如。早是变了也。今时人须向异类中行始得。赵州在僧堂前见师便问。异即不问。如何是类。师以手托地。州以脚踏。师倒地。州走入延寿堂叫悔悔。师令侍者问悔甚么。州云悔更不与两踏。
　　保宁勇颂云。张公移住向深村。被贼潜身入后门。锅子一时偷去后。更来敲枕玩儿孙。　佛日才云。父不慈。子不孝。作之在前。悔之在后。明眼衲僧。难缄其口。
　　沩山见仰山从外入。师以两手握拳相交示之。仰便作女人拜。师云如是如是。
　　佛鉴懃云。须知道解与师齐减师半德。见过於师方堪传授。沩山才向针锋上把定乾坤。仰山便向藕丝里开张世界。且因甚如此。不见道功多业就水到渠成。　大沩智云。功已成。名亦遂。父父子子有巴有鼻。千古之下如金掷地。诸仁者。还知么。沩山摇头。仰山摆尾。理合如斯。因事长智。周公制礼。如是如是。　涂毒策云。恁么说话岂不是奇特商量。殊不知沩山父子无绳自缚。去死十分。祇如沩山以手握拳相交示之。何似涂毒转个拄杖子。自西边拈过东边。且道是同是别。个里不曾开活眼。知君泥水未尝分。
　　慈受深颂云。佳人十八正娇痴。一曲堂前舞柘枝。只有玉郎知雅态。更无人道柳如眉。
　　临济玄禅师因赵州游方到院。在后架洗脚次。师便问如何是祖师西来意。州云恰遇山僧洗脚。师近前作听势。州云。会即便会。啖啄作甚么。师便归方丈。州云。三十年行脚。今日错为人下注脚。
　　玉泉琏云。二老相见各有来由。明暗互换强弱相持。检点将来。大似贼偷贼物。要识他用处么。一条拄杖两人擎。好手手中呈好手。　松源岳云。半雨半晴。桃红李白。点着便行。不劳啖啄。那个是他错下注脚处。试道看。
　　鼓山珪颂云。洗脚处更不安排。侧聆时非是啖啄。赵州临济二老人相见。何曾下注脚。　径山杲云。一人眼似鼓槌。一人头如木杓。两个老。不识羞。至今无处安着。
　　长庆棱禅师。僧问如何得不疑去。师展两手。
　　投子青颂云。展手之时。万仞摧枯。河无水。月无来。若疑别问庞居士。石女黄梅谁共陪。
　　魏府大觉禅师。僧问如何是本来身。师云。头枕衡山。脚踏北岳。
　　保宁勇颂云。主山之后案山前。下是地兮上是天。身手太长衫袴短。醉狂赢得乐丰年。
　　文殊禅师。师问古人垂一足意旨如何。师云坐久成劳。
　　投子青颂云。驰书才去返忽忽。一足垂酬继后踪。坐久成劳谁委悉。红炉点雪自相通。
　　龙济修山主同法眼悟空三人到地藏。阻雪附炉次。藏问山河大地与上座自己是同是别。师云别。藏竖起两指。师云同。藏亦竖起两指便起去。师罔措。遂投诚入室。
　　禾山方云。这个汉向火也不了。更只管说同说别。直饶见得历历分明。正在途中。向禾山门下。直须吃棒。何故。十语九中。不如一默。
　　白云端颂云。地藏当锋竖指头。诸老至今犹未瞥。天回地转却等闲。千古万古两条铁。　保宁勇云。商量同别有多般。潦倒何曾鼓舌端。今古不能提得去。一双灵剑倚天寒。　佛印元云。山河大地兼同别。口中未有娘生舌。多知禅客强分疎。瓮里何曾走却鳖。
　　黄龙南禅师室中垂问学徒云。我手何似佛手。我脚何似驴脚。人人有个生缘处。那个是上座生缘处。少有契其机者。天下号为黄龙三关。师复有偈示众云。生缘断处垂驴脚。驴脚伸时佛手开。为报五湖参学者。三关一一透将来。
　　旻古佛颂云。我手佛手兼举。禅人直下荐取。不动干戈道出。当处超佛超祖。我脚驴脚并行。步步踏着无生。会得云收日卷。方知此道纵横。生缘有语人皆识。水母何曾离得虾。但见日头东畔上。谁能更吃赵州茶。　照觉总云。佛手才开古鉴明。森罗无得隐纤形。朝朝日自东边出。多少行人问丙丁。驴脚伸时动地轮。大泮海底播红尘。唯余庭际青青栢。一度年来一度春。垂问生缘何处来。到家禅客绝纤埃。毗卢剎海周游也。休说峨嵋与五台。　佛眼远云。佛手驴脚生缘。黄龙元无此语。直饶恁么知之。我侬亦未相许。奉报四海禅人。第一不得错举。
　　五祖演禅师每见僧来。师乃展手问云。何故唤作手。
　　佛眼远颂云。何故唤作手。衲僧难开口。拟议自颟顸。可怜太蒙斗。
　　黄龙心禅师在室中竖拳示僧云。唤作拳头则触。不唤作拳头则背。未审唤作甚么。
　　雪巢一颂云。背触人难会。凭君子细看。片云才出洞。遮却面前山。　道场琳云。赤体更无藏隐处。黄龙未语先分付。若将见解上门来。他家自有通霄路。

　　真像

　　南泉愿禅师一日访百丈。丈问甚处来。师云江西来。丈云还将得马大师真来么。师云只这是。丈云背后底[妳-女+口]。师拂袖便出。(或作访忠国师)
　　长庆棱云。大似不知。　保福展云。几不到和尚此间。　云居锡云。此二尊宿尽扶背后。只如南泉休去。为当扶面前扶背后。　五祖戒云。和尚於此路熟。　佛鉴懃云。一双孤雁搏地高飞。两只鸳鸯池边独立。　涂毒策云。胶漆易辨。乳酪难分。虽然难弟难兄。其柰各行活路。只如百丈道背后底聻。南泉拂袖便出。又作么生。不因同渡风波恶。争见船师手段高。
　　佛眼远颂云。八面当风祇这是。拂袖之谈动天地。堪爱卖身王老师。不作贱兮不作贵。
　　盘山积禅师将顺世告众云。有人邈得吾真不。众或将所传顶相呈似。皆不契。时普化云。某甲邈得。师云何不呈似老僧。化遂打筋斗而出。师云这汉向后掣风狂去在。
　　保福展云。普化掣颠不少。盘山丑拙更多。　云居云。普化只知邈真。不觉露丑。
　　佛眼远颂云。师真丑拙不堪呈。用尽身心笑杀人。波中莫觅丝头意。白鼻昆仑贺新正。
　　洞山价禅师问云岩云。和尚百年后。忽有人问。还邈得师真。如何祗对。岩云但向伊道只这是。师良久。岩云。价阇梨。承当这个事大须审细。师无语。岩便打。后因供养云岩真。有僧问。先师道只这是。莫便是不。师云是。僧云意旨如何。师云当时几错会先师语。云未审先师还知有也无。师云。若不知有。争解恁么道。若知有。争肯恁么道。
　　长庆棱云。既知有。为甚恁么道。又云。养子方知父慈。
　　天童觉颂云。争解恁么道。五更鸡唱家林晓。争肯恁么道。千年鹤与云松老。宝鉴澄明验正偏。玉机转侧看兼到。门风大振兮规步绵绵。父子变通兮声光浩浩。
　　九峰虔禅师。僧问一笔丹青为甚么邈志公真不得。师云僧繇却许志公。云为甚么却许志公。师云乌龟稽首须弥柱。
　　投子青颂云。荆山采玉卞人寻。至宝无瑕绝见因。铁牛带子踏沧海。撞月石龟长羽鳞。
　　文殊禅师。僧问僧繇为甚么邈志公真不得。师云。非但僧繇。志公亦邈不得。云志公为甚么邈不得。师云彩绘不将来。云和尚还邈得也无。师云我亦邈不得。云和尚为甚么邈不得。师云。渠不以苟我颜色。教我作么生邈。
　　丹霞淳颂云。身光炽盛相巍巍。妙笔如何彩绘伊。休问僧繇吴道子。志公他自不能知。

　　禅林类聚卷第十
　　禅林类聚卷第十一
　　住山(开堂附)　庵居　戒律(出家附)　礼拜　参学　省访
　　住山(开堂附)

　　青原思禅师令石头驰书往南岳让和尚处。乃云回来与汝鈯斧子住山去。石头到彼。未通书便问。不慕诸圣。不重己灵时如何。岳云。子问太高生。何不向下问。头云。宁可永劫受沈沦。不求诸圣解脱。便回。师问。返何速乎。书达不。头云。书亦不达。信亦不通。去时蒙许鈯斧子住山。即今便请。师垂一足。头便礼拜。归南岳住山。
　　玄沙云。大小石头被大慧靠倒。至今起不得。　翠岩芝云。思和尚垂足。石头礼拜。要且不得他斧子。且道后来用个甚么。　黄龙南云。石头虽善驰达。不辱宗风。其柰逞俊太过。不知落节。既是落节。回来因甚得斧子。　雪窦显云。石头洎担板过却。又云。大小大惠不能据令。
　　保宁勇颂云。从来祖上作君王。子子孙孙代代昌。文武百僚俱不识。只应金殿有尊堂。　佛印元云。诸圣不求。己灵不重。一问太高。天惊地动。拂袖而回。音书肯开。后兹盘石上。更不过山来　佛国白云。鈯斧持来便住山。斫开南岳好峰峦。儿孙失利将何用。又被[口*胡]嚧笑鲁般。　枯木成云。千里迢迢信不通。归来何事太匆匆。白云锁断岩前石。挂角羚羊不见踪。
　　百丈海禅师。僧问如何是奇特事。师云独坐大雄峰。僧礼拜。师便打。
　　应庵华云。大小百丈答话不了。
　　雪窦显颂云。祖域交驰天马驹。化门舒卷不同途。电光石火存机变。堪笑人来捋虎须。　白云端云。大机大用岂虚然。独坐雄峰是有权。稍若错传王令者。脑门须吃棒三千。　投子青云。巍巍峭逈出云霄。顶锁氷寒势外遥。坐观四望烟笼处。一带青山万水朝。　保宁勇云。大雄峰顶独巍巍。直下横分八字眉。赖得缩头知进退。未尝容易敢相亏。　海印信云。雄峰独坐镇巍巍。四海歌谣满路岐。任是通身锋刃者。到来无不竖降旗。
　　投子同禅师。僧问和尚住此山有何境界。师云丫角女子白头丝。
　　白云端颂云。丫角女子白头丝。猛焰堆中雪片飞。一等住山谁可拟。闲云流水不同归。　正觉逸云。山家世界别。尘世罕曾闻。只可自怡悦。不堪持赠君。持赠君。还也奇。丫角女子白头丝。
　　云居僧问僧家毕竟如何。师云居山好。僧礼拜。师云你作么生会。云。僧家毕竟於善恶生死逆顺境界。其心如山之不动。师打云。辜负先圣。丧我儿孙。又问傍僧云。你作么生。僧礼拜云。僧家毕竟眼不觑玄黄之色。耳不听丝竹之声。师云。辜负先圣。丧我儿孙。
　　黄龙南云。作么生道得一句。不辜负先圣丧我儿孙。若人道得。到此青山非道场。若道不得。有寒暑兮促君寿。有鬼神兮妬君福。
　　投子青颂云。突兀嵯峨万刃横。四边无路不通行。自古两轮光不到。夜深王老入西岑。

　　庵居

　　南泉愿禅师住庵时。一僧到。师乃云。某甲上山作务。请斋时作饭自吃了。却送一分来。其僧斋辨自吃了。却将家事一时打破。仍就床卧。师伺久不来。遂归。见僧卧。师亦去一边卧。僧便起去。师住后云。我往前住庵时。有个伶利道者来。直至如今不见。
　　五祖戒云。也是贫儿思旧债。　翠岩芝云。两个汉前不至村后不至店。
　　南堂静颂云。吹毛剑利。逆水波清。丈夫志气。不顺人情。君征塞北。我伐西秦。千古万古。共乐升平。
　　赵州谂禅师因到一庵主处问。有么有么。主竖起拳头。师云水浅不是泊船处。便行。又到一庵主处云。有么有么。主亦竖起拳头。师云。能纵能夺。能杀能活。便作礼。
　　姜山爱云。赵州只见锥头利。　云居舜云。赵州当时甚生意气。虽然如是。要且鼻孔在二庵主手里。　上方益云。避得风雷。重遭霹雳。　月庵果云。泣露千般草。吟风一样松。为甚么肯一不肯一。若向这里见得。释迦不先。弥勒不后。坐断要津。天长地久。苟或未然。月庵老人为诸人下个注脚。良久云。若不如是。争知如是。
　　文殊道颂云。疋马单锵战祖关。死生只在剎那间。赵州最是难容汉。庵主当头楔两拳。　佛迹昱云。问答元来总一般。当头一着莫瞒顸。将军自有佳声在。不得封侯也是闲。　佛性泰云。无星秤子两头平。提起应须见得明。若向个中争分两。知渠错认定盘星。　湛堂准云。赵州老汉少喜多嗔。不会为客劳烦主人。　佛心才云。虎步龙骧徧九垓。会从平地起风雷。等闲唤出庵中主。便见千江水逆流。
　　龙山禅师住庵。洞山价禅师与密师伯行脚见溪流菜叶。洞云此中必有修行人。遂往寻。见庵主。师问。此山无路。阇梨向甚么处来。洞云。无路且置。和尚从何而入。师云我不曾云水来。洞云和尚住此庵多少时耶。师云春秋不涉。云。和尚先住。此山先住。师云不知。云为甚么不知。师云我不为人天来。洞又问如何是宾中主。师云长年不出户。云如何是主中宾。师云青山覆白云。云宾主相去几何。师云长江水上波。云宾主相见有何言说。师云清风拂白月。洞又问庵主见个甚么道理便住此山。师云。我见两个泥牛斗入海。直至如今无消息。复有颂云。三间茅屋从来住。一道神光万境闲。莫把是非来辩我。浮生穿凿不相干。遂放火烧却。直入后庵。
　　保宁勇颂云。泥牛入海无消息。天上人间何处觅。谓言春去秋复来。步步乘骑得渠力。　南堂静云。拨草瞻风海上游。海山深处叶随流。相将行到水穷处。果见厖眉老比丘。这比丘。冷啾啾。清风为线。明月为钩。一合乾坤作钓舟。孤峰绝顶垂纶坐。不风流处也风流。
　　俱胝禅师初住庵时。有尼顶笠携锡至。绕禅床三匝云。道得即住。师无语。自叹云。我虽是丈夫。却无丈夫之作。欲弃庵徧参。是夜土地报云。庵主不须云游。自有知识来为说法。次日果天龙和尚至庵。师举前话问之。龙竖一指。师忽然大悟。不复他游。后凡有所问唯竖一指头。临终谓众云。我得天龙一指头禅。一生受用不尽。乃竖一指而逝。
　　长庆代众云。美食不中饱人吃。　玄沙云。我当时若见。拗折指头。　玄觉云。且道玄沙恁么道。意作么生。　云居锡云。只如玄沙恁么道。肯伊不肯伊。若肯。何言拗折指头。若不肯。俱胝过在甚么处。　曹山云。俱胝承当处卤莽。只认得一机一境。一种是拍手抚掌。是他西园奇怪。　玄觉又云。且道俱胝还悟也未。若悟。为甚么道承当处卤莽。若不悟。又道用一指头禅不尽。且道曹山意旨在甚么处。汾阳昭颂云。天龙一指悟俱胝。当下无私物匪齐。万互千差宁别说。直教今古勿针锥。　雪窦显云。对扬深爱老俱胝。宇宙空来更有谁。曾向沧溟下浮木。夜涛相共接盲龟。　佛国白云。问答机关岂易酬。无钱难作好风流。心中有事说不得。只得忙中竖指头。　慧照预云。席帘蓬户在门头。谁谓村居院落幽。雨散云收山岳露。珊瑚枝上挂金钩。　径山杲云。俱胝一指头。吃饭饱方休。腰缠十万贯。骑鹤上扬州。
　　雪峰存禅师住庵时。有两僧来礼拜。师见来。以手托庵门放身出云是甚么。僧亦云是甚么。师乃低头归庵。僧后到岩头。头问甚么处来。云岭南来。头云曾到雪峰么。云曾到。头云有何言句。僧举前话。头云他道甚么。云他无语低头归庵。头云。噫。我当初悔不向他道末后句。若向伊道。天下人不奈雪老何。僧至夏末再举前话请益。头云何不早问。云未敢容易。头云雪峰虽与我同条生。不与我同条死。要识末后句。只这是。(联灯小异)
　　大沩喆云。大小雪峰岩头却被这僧勘破。　湛堂准云。大众。雪峰是会末后句不会末后句。若道会。岩头又道当初悔不向他道末后句。若道不会。因甚而今儿孙遍天遍地。虽与我同条生不与我同条死。末后句岩头为劈头说破也。未免有些誵讹。久参先德一举便知。后学初机莫道不疑好。
　　雪窦颂云。末后句。为君说。明暗双双底时节。同条生也共相知。不同条死还殊绝。还殊绝。黄头碧眼须甄别。南北东西归去来。夜深同看千岩雪。　白云端云。雪峰却入庵中后。路上无人见得伊。赖有故人千里在。同条生死不同时。　照觉总云。雪老别鳌山卓庵闽中坐。一日见僧来探头道甚么末后句。少人和。却得岩头重注破。同条生。同条死。末后句。莫错举。　天童觉云。切瑳琢磨。变态誵讹。葛陂化龙之杖。陶家居蛰之梭。同条生兮有数。同条死兮无多。末后句。只这是。风舟载月浮秋水。
　　虎溪庵主因有僧问。庵主在这里得多少年也。师云。祇见冬凋夏长。总不记得。云大好不记得。师云汝道得多少年也。云冬凋夏长聻。师云闹市里虎。
　　琅琊觉颂云。闹市中心虎。能歌不能舞。命值木星君。不遇罗睺土。　草堂清云。虎溪老住庵。年深都不记。闹市中心虎。四方如鼎沸。
　　洛浦安禅师游历罢。往夹山顶卓庵经年。夹山知乃修书令僧驰到。师接得便坐却。再展手索。僧无对。师便打。云归去举似和尚。僧回举似夹山。山云。这僧看书三日内必来。若不看书。斯人救不得。果三日后至。才见夹山不礼拜。乃当面叉手而立。夹山云。鸡栖凤巢。非其同类。出去。师乃问云。自远趋风。请师一接。山云。目前无阇梨。此间无老僧。师便喝。山云。住住。且莫草草匆匆。云月是同。溪山各异。截断天下人舌头即不无阇梨。争教无舌人解语。师伫思。夹山便打。师因兹伏膺。
　　兴化云。但知作佛。愁甚么众生。　雪窦显云。这僧可悲可痛。钝置他临济。他既云月是同。我亦溪山各异。说甚么无舌人不解语。坐具劈口摵。夹山是个知方汉。必然明窗下安排。　五祖戒出洛浦语云。更说道理看。便出去。　大阳延代云。也要和尚证明。
　　投子青颂云。无伴石人夜入山。雪笼红顶绿衣寒。喝开劫肇三峰顶。捧出金襕对日看。　枯木成云。喝下承当草已深。却来兰浦访知音。溪山云月何尝异。今古谁人鉴此心。　天童觉云。摇头摆尾赤梢鳞。彻底无依解转身。截断舌头饶有术。拽回鼻孔妙通神。夜明帘外兮风月如昼。枯木岩前兮花卉长春。无舌人。无舌人。正令全提一句亲。独步寰中明了了。任从天下乐欣欣。
　　昔有二庵主住庵旬日不相见。忽相会。上庵主问下庵主云。多时不相见。向甚么处去来。下云在庵中造个无缝塔。上云。某甲也要造一个。就兄借取塔样子。下云。何不早说。恰被人借去了也。
　　法眼云。且道是借他样不借他样。
　　月庵果颂云。无缝塔子样。两手抬不起。被人借将去。至今寻未已。寻未已。天上人间知几几。
　　昔有一婆子供养一庵主经二十年。常令一二八女子送饭给侍。一日令女子抱定云。正恁么时如何。庵主云。枯木倚寒岩。三冬无暖气。女子归举似婆。婆云。我二十年只供养得个俗汉。遂遣出。烧却庵。
　　佛灯珣云。大凡扶宗立教须是其人。你看他婆子虽是个女人。宛有丈夫作略。二十年筛油费酱固是可知。一日向百尺竿头做个失落。直得用尽平生腕头气力。自非个俗汉。知机洎乎巧尽拙出。虽然如是。诸人要会么。雪后始知松栢操。事难方见丈夫心。
　　或庵体颂云。不见人班见虎班。算来莫愿见人斑。虎斑见后通回避。唯有人斑近最难。
　　三角遇庵主因荒乱魁师入山。执刃而问。和尚有甚财宝。师云僧家之宝非君所宜。魁云是何宝。师振声一喝。魁不悟。以刃加之。
　　洞山聪颂云。师将真宝济凶人。岂谓行恩返害身。真宝与伊云不识。而今更是好诉贫。　正觉逸云。深山深处随时荒。无价之珍不隐藏。才遇凶人便分付。凶人少鉴返加伤。
　　懒瓒禅师遁居衡岳之顶。石室中每歌云。世事悠悠。不如山丘。卧藤萝下。块石枕头。不朝天子。岂羡诸侯。生死毋虑。吾复何忧。唐德宗闻其名。遣使者到其窟宣言。天子有诏诏。尊者宜起谢恩。师方拨粪火寻煨芋食之。寒涕垂垂。未答。使者笑之。且劝拭涕。师云我岂有闲工夫为俗人拭涕耶。使者竟不能致之。帝闻倍加钦羡。
　　觉范洪颂云。粪火但破黄独美。银钩那识紫泥新。尚无余力收寒涕。那有工夫对俗人。

　　戒律(出家附)

　　中邑恩禅师因仰山至谢戒。师乃於禅床上拍手云。鸣[口*耶]鸣[口*耶]。仰从西过东。从东过西。复向中心立。然后谢戒。师云甚么处得此三昧。仰云於曹溪脱印子学来。师云。汝道曹溪用此三昧接甚么人。仰云接一宿觉。仰复问。和尚甚处得此三昧。师云於马大师处学得此三昧。(一本作章敬处学来。小异)
　　琅琊觉云。愁人莫向愁人说。　翠岩芝云。看两个老和尚可杀漏逗。对面相谩。　沩山果云。若据二老见处。达磨一宗扫土而尽。　松源岳云。二老汉正是痴人说梦。虽然。笑他者多。哂他者少。
　　汾阳昭颂云。鼓唇拍手口鸣[口*耶]。直引来人辨正邪。千万往来都不荐。仰山才见便同家。　慈受深云。仰山善问。中邑善应。覆去翻来。拍拍是令。　正觉逸云。曹溪脱印传来错。章敬师承受处粗。将谓胡须天下赤。元来更有赤须胡。

　　礼拜

　　南泉愿禅师示众云。江西马祖说即心即佛。又云非心非佛。王老师不恁么。不是心不是佛不是物。恁么道还有过么。时赵州出。礼拜了去。续有僧问州云。上座礼拜了去。意作么生。州云汝却问取和尚。僧遂问师。适来谂上座礼拜了去。意作么生。师云他却领得老僧意旨。
　　径山杲云。两个老汉虽善韡里动指头。殊不知傍观者丑。又颂云。倒腹倾肠说向君。不知何故尚沈吟。而今便好猛提取。付与当场无事人。　佛眼远云。祖佛场中不展戈。后人刚地起誵讹。道泰不传天子令。时清休唱太平歌。
　　赵州谂禅师一日在佛殿上见文远礼拜佛。师以拄杖打一下。远云礼佛也是好事。师云好事不如无。
　　鼓山珪颂云。平生侍奉老师。全无些子气息佛法。妙性天机。一字教他不得。　径山杲云。文远修行不落空。时时瞻礼紫金容。赵州拄杖虽然短。脑后圆光又一重。
　　道吾智禅师。僧问如何是和尚深深处。师下禅床作女人拜云。谢子远来。无可祗待。
　　投子青颂云。骊龙海卧瑞云高。四望归宗万派朝。木人来问西宫事。回慧东园一颗桃。　疎山如云。草户柴门谢子来。躬身下拜笑眉开。深深密密亲分付。莫道宝山空手回。　枯木成云。回途已落今时路。不露锋铓岂得圆。拨动少林关棙子。谁知别是一壶天。
　　雪峰存禅师送南际长老出。乃作女人拜。际敛手应诺诺。师以手斫额便归。
　　投子青颂云。送客随家丰俭施。尽情为饯免生疑。却蒙慧重过相赠。敛手遥别向暮归。
　　韶山普禅师因僧来礼拜了叉手而立。师云大林藏拙户。僧又过一边。师云丧却栋梁材。
　　丹霞淳颂云。叉手须知已隔津。更重进步转漂沦。顽铜若作黄金货。祇可谩他无眼人。

　　参学

　　善财童子礼辞文殊。文殊指往南方胜乐国妙高山参德云比丘。及到彼山。东西南北四维上下求觅经于七日。乃见德云比丘却在别峰顶上徐步经行。
　　南岳让禅师初往曹溪参六祖。祖问甚处来。师云嵩山来。祖云。甚么物恁么来。师云说似一物即不中。祖云还假修证不。师云。修证即不无。染污即不可。祖云只此不染污。诸佛之所护念。汝既如是。吾亦如是。善自护持。西天二十七祖般若多罗谶汝去后出一马驹踏杀天下人去在。
　　汾阳昭颂云。因师顾问自何来。报道嵩山意不回。修证不无不染污。拨云见日便心开。　佛印元云。玉在池中莲出水。污染不能绝方比。大家如是若承当。洞庭一夜秋风起。　保宁勇云。戴角披毛恁么来。铁围山岳尽冲开。阎浮踏杀人无数。蓦鼻深穿拽不回。　佛国白云。嵩顶来来恁么来。不中一物早尘埃。便归南岳磨砖镜。照得追风马子回。
　　青原思禅师初参六祖。问云当何所务即不落阶级。祖云汝曾作甚么来。师云圣谛亦不为。祖云落何阶级。师云。圣谛尚不为。落何阶级。祖云。如是如是。汝善护持。
　　松源岳云。是即是。总未有出身之路。灵隐门下莫有独脱底么。敲出凤凰五色髓。扑碎骊龙颔下珠。
　　投子青颂云。无见顶露云攒急。劫外灵枝不带春。那边不坐空王殿。争肯耘田向日轮。　丹霞淳云。卓尔难将正眼窥。逈超今古类何齐。苔封古殿无人侍。月锁苍梧凤不栖。　佛国白云。无阶无级见无求。夺得曹溪第一筹。却向庐陵言米价。百行千市竞相酬。　佛印元云。圣谛从来尚不为。更无阶级可修持。至今卢大犹舂米。和谷和糠付与谁。
　　药山俨禅师初参石头。问三乘十二分教某甲粗知。尝闻南方直指人心见性成佛。实未明了。伏望和尚慈悲指示。头云。与么也不得。不与么也不得。与么不与么总不得。汝作么生。师伫思。头云。子因缘不在此。江西有马大师。子往彼去。应为汝说。师遂至彼。准前请问。马师云。我有时教伊扬眉瞬目。有时不教伊扬眉瞬目。有时教伊扬眉瞬目者是。有时教伊扬眉瞬目者不是。师於是有省。便作礼。马师云子见个甚么道理。师云某甲在石头时如蚊子上铁牛相似。马师云。汝既如是。宜善护持。
　　法云秀云。石头好个无孔铁锤。大似分付不着。药山虽然过江西悟去。争柰平地上吃交。有甚么扶策处。具眼者试辨看。
　　松源岳颂云。坐断千峰路。穿开碧落天。那容问端的。端的髑髅前。
　　汾州无业国师。凡有请问。但云莫妄想。
　　西禅需颂云。王令威严谁敢拟。纤毫才动铁轮随。时人只见锥头利。几人能见利头锥。
　　赵州谂禅师因僧告辞。师问甚处去。僧云诸方学佛法去。师竖拂云。有佛处不得住。无佛处急走过。三千里外逢人不得错举。云与么则不去也。师云。摘杨花摘杨花。
　　天衣怀云。赵州非但走得这僧脚底皮穿。亦乃痖却这僧口。口若不痖。为甚么逢人便举。　五祖演於不得住处云。换却你心肝五脏。急走过处云。雁过留声。错举处云。出门便错。不去也处云。种粟却生荳。末后云。不觉日又夜。争教人少年。　天童觉云。沈空滞迹。犯手伤风。俱未是衲僧去就。直须莫入人行市。莫坐他床榻。正不立玄。偏不附物。方能把住放行有自由分。
　　保宁勇颂云。堂堂好个丈夫儿。刚被胡麻取次欺。若解奋拳张意气。世间何处可容伊。　天童觉云。青山不异。白玉无瑕。茫茫流水。扰扰黄花。有佛处纤尘不立。无佛处万别千差。长安路上未归客。寻溪犹自摘杨花。　佛慧泉云。截断三关过者稀。临锋谁解振全威。杨花摘处何人见。风送漫天似雪飞。　普融平云。三千里外两重关。衲子纷纷过者难。回首石桥南北路。杨花风散雪漫漫。
　　龙潭信禅师在天皇三年。忽一日问云。某甲自到来。不蒙和尚指示心要。皇云。自汝到来。吾未尝不指示汝心要。师云甚处是指示某甲心要处。皇云。汝擎茶来。吾为汝接。汝行食来。吾为汝受。汝和南时。吾便低首。何处不指示汝心要。师伫思。皇云。见即直下便见。拟思即差。师当下开悟。乃问云如何保任。皇云。任性逍遥。随缘放旷。但尽凡心。别无圣解。
　　白云端颂云。脱白求师贵苦辛。擎茶问讯尽躬亲。无端再叙三年事。笑杀阶头卖饼人。
　　翠微觉禅师因龙牙问。自到和尚法席。每沐上堂。不蒙一法示诲。意在於何。师云嫌个甚么。牙后至洞山亦如是问。山云争怪得老僧。后有问法眼。眼云祖师来也。
　　东禅齐云。此三人尊宿语还有亲疎也无。若有。阿那个亲。若无。亲疎眼在甚么处。　雪窦显云。两个老汉被这僧穿却。唯有法眼与他同参。若是雪窦门不吃棒了趂出。
　　椑树省禅师问洞山甚么处来。山云亲近来。师云。若是亲近。用动这两片皮作甚么。后曹山闻举乃云一子亲得。
　　丹霞淳颂云。从来父子不相离。石女何劳更问伊。昨夜寒岩无影木。白云深处露横枝。
　　岩头奯禅师初参德山问是凡是圣。山便喝。师便礼拜。洞山闻得乃云。若不是奯公也大难承当。师云。洞山老汉不识好恶。错下名言。我当时一手抬一手搦。
　　雪窦显云。然则德山门下草偃风行。要且不能塞断天下人口。当时才礼拜。劈脊便棒。非唯剿绝洞山。亦乃把断奯老。还会么。李将军有嘉声在。不得封侯也是闲。　教忠光云。还知三大老落处么。德山和身放倒。洞山带水拖泥。若非岩头具通方眼。争显功高汗马。且作么生是一手抬一手搦处。杀人刀活人剑。　琅琊觉云。岩头无人问着不妨奇特。才被洞山脑后一锥。直得瓦解冰消。
　　保宁勇颂云。平川走兔放苍鹰。一搦便啖双眼睛。毒手夺来人买去。柰何斤两未分明。　法云秀云。岩头老汉。凡圣孰辨。半僧半俗。可贵可贱。三文取个黑老婆。江边相唤摝虾蚬。　踈山如云。一喝惊天动地雷。海翻太华洞然开。岩头胆丧魂飞也。谩道当时手搦抬。
　　雪峰存禅师首谒盐官。自后三登投子。九上洞山。因缘不契。后参德山。问从上宗乘学人还有分也无。山打一棒云道甚么。师不会。至明日请益。山云。我宗无语句。实无一法与人。师因此有省。(一本小异)
　　岩头闻云。德山一条脊梁骨硬似铁。虽然如是。於唱教门中犹较些子。　保福问招庆。只如岩头出世。有何言句过於德山。便恁么道。庆云。汝不见岩头道。如人学射久久方中。福云中后如何。庆云展阇梨莫不识痛痒好。福云和尚今日非唯举话。庆云展阇梨是甚么心行。　明招谦云。大小招庆错下名言。　九仙清云。如今若有问光孝。从上宗乘学人还有分也无。光孝也不下禅床。也不拈拄杖。也不劈脊打。只向他道穷鬼子不要杜。少你一分不得。然虽如是。痴人面前不得说梦。
　　保宁勇颂云。此疾怀来没量时。寻医求卜过多师。浓煎一服通神散。血汗霶流彻四肢。　云岩因云。是法平等无高下。伊予有分必相亚。虽无一法轻与人。棒下龙蛇从变化。
　　镜清怤禅师。僧问。学人未达其源。乞师方便。师云是甚么源。云其源。师云。若是其源。争受方便。寻后侍者问。适来成褫伊不。师云无。者云不成褫伊不。师云无。者云和尚尊意如何。师云。一点水墨。两处成龙。
　　雪窦显於争受方便处云。死水里浸却有甚用处。於末后云。犹较些子。雪窦不是减镜清威光。要与这僧相见。是甚么源。其源。三十年后与汝三十棒。　五祖戒云。与么道也太险。虽然语险。争柰用得这一点。亲要会么。莫怪镜清多意气。他家曾谒圣明君。　圆悟勤云。镜清机如掣电。眼似流星。一切世界悉皆成就。要且只解委曲。不解直截。还委悉么。有意气时添意气。不风流处也风流。　南堂静云。大小镜清元来脚手小。今夜忽有问。适来莫成褫伊么。无。莫不成褫伊么。无。未审尊意如何。一点水墨匝地成金毛狮子。
　　保宁勇颂云。镜水平湖碧湛然。茫茫曾未达其源。王维妙手堪图画。一点成龙两处全。　正觉逸云。成龙两处若为分。碧眼黄头笑未闻。莫怪镜清多意气。他家曾谒圣明君。　云溪恭云。手把空行未是难。难中难是问其源。其源未达奈何也。且看成龙点下分。
　　玄沙初谒雪峰后。欲徧历诸方参寻知识。携囊出岭。筑着脚指头流血痛楚。忽然猛省云。是身非有。痛自何来。遂即回雪峰。雪峰问云那个是备头陀。师云终不敢诳於人。雪峰忽一日召云。备头陀何不徧参去。师云。达磨不来东土。二祖不往西天。峰然之。
　　本觉一颂云。钓鱼船上谢三郎。趯倒须弥返故乡。应笑途中未归客。伶俜旅泊向他乡。　佛国白云。蓦然趯破便知休。百越青山更不游。从此七闽江上月。至今空落钓鱼舟。
　　云居禅师。僧问全无学处如何立身。师云无立身处。僧云佛事何劳。师云不同兴化。
　　投子青颂云。苔殿烟收紫气旋。拱斑宸幄退尧年。凤楼不宿桃源客。岂并金光瞩汉天。
　　广教志禅师。僧问是甚么物学人不会。师云生在冀州。
　　投子青颂云。禁幄重闱苔藓深。金铃不动侍无人。谁携斑杖来相问。报说东园麦陇青。
　　云门偃禅师到洞岩。岩问作甚么来。师云亲近来。岩云乱走作甚么。师云暂时不在。岩云知过即得。师云和尚乱走作甚么。
　　鼓山晏国师示众云。诸和尚尽道向诸方参学。未审参个甚么。学个甚么。还有参得者也无。有即出来对众验看。诸和尚为复参禅参道参佛参法参毗卢师法身主参佛向上事涅盘后句。若实参此得无大妄。唤作望上心不息。与诸和尚了无交涉。
　　风穴沼禅师。僧问如何是学人亲切处。师云。须弥南畔齐打鼓。贺兰山上筑皮球。
　　投子青颂云。亲切曾伸问老翁。东山歌唱北山吟。弄潮须是江吴客。别语还他汉地人。
　　首山念禅师。僧问如何是学人用心处。师云怪你一问迟也。
　　投子青颂云。未语难明迷悟情。发言方表赤心人。祇贪进步求名玉。争信灵苗不受春。
　　五祖演禅师每遇僧来请益。祇云无这闲工夫。
　　佛眼远颂云。彼此且无相负累。行人无不失钩锥。虽然不瞎众生眼。也好拳头劈口槌。
　　五祖云。老僧游方十余年。参数十人善知识。将谓了当。及到浮山圆鉴会下。更开口不得。末后又到白云。因齩破一个铁酸饀。直是百味具足。且道馅子一句作么生道。花发鸡冠媚早秋。何人能染紫丝头。有时风动频相倚。似向阶前斗不休。
　　西禅需云。五祖老和尚恁么说话。大似乞儿见小利。　松源岳云。五祖恁么说话。犹欠悟在。
　　月庵果颂云。白云铁酸饀。衲僧难下口。忽然齩得破。大作狮子吼。

　　省访

　　云岩晟禅师同道吾自南泉回药山。师问药山云如何是异类中行。山云。吾今日困倦。且待别时来。师云某甲物为此事归山来。山云且去。师便出。道吾在方丈外闻师不荐。不觉齩得指头血出。吾却下来问师。师兄去问和尚那。因缘作么生。师云不为某甲说。吾便低头。
　　丹霞淳颂云。饥餐嫩草遥山去。渴饮寒泉曲涧回。放荡不耕空劫地。暮天何用牧歌催。
　　洛浦安禅师。一日有故人来访问云。倐忽数年何处逃难。师云只在阛阓中。如何不向无人处去。师云无人处去有何难。云且如阛阓中如何逃避。师云虽在阛阓中要且无人识。故人罔措。复问。西天二十八祖。至此土人传一人。且如彼此不垂曲者如何。师云野老门前不话朝堂之事。云合谈何事。师云未逢别者终不开拳。云有人不从朝堂来相逢时还话不。师云量外之机徒劳目击。故人无对。
　　洛浦僧问学人拟归乡时如何。师云家破人亡子归何处。云恁么则不归去也。师云。庭前残雪日轮消。室内红尘遣谁扫。
　　丹霞淳颂云。太平乡国路空赊。归兴悠悠思莫涯。撒手到家何所有。琉璃宝殿锁蟾华。
　　蛤溪道者相访洛浦安禅师。安问。自从犁溪相别。今得几年。者云和尚犹记得昔时事。安云见说道者总忘却年月也。者云。和尚住持事繁。且容子细看。安云打即打会禅汉。者云某甲消得。安云道者住山事繁。
　　丹霞淳颂云。这般消息不寻常。蟾桂枝枝布远香。昨夜嫦娥呈巧妙。眼睛直上绣鸳鸯。
　　护国澄禅师。僧问如何是本来父母。师云头不白者。云将何奉献。师云。殷懃无米饭。堂前不问亲。
　　丹霞淳颂云。出门遍界无知己。入户盈眸不见亲。虚室夜寒何所有。碧天明月颇为邻。

　　禅林类聚卷第十一
　　禅林类聚卷第十二
　　游山　驰书　缘化　应化　神异　因果　沐浴　偃息
　　游山(辞送附)

　　百丈海禅师侍马祖游山归。忽然哭。同事问云忆父母邪。师云无。云被人骂耶。师云无。云哭作甚么。师云问取和尚。同事往问马祖。祖云你去问取他。同事回至寮中。见师呵呵大笑。同事云。适来为甚么哭。如今为甚么笑。师云。适来哭。如今笑。同事罔然。
　　佛眼远颂云。一回思想一伤神。不觉翻然笑转新。云在岭头闲不彻。水流涧下太忙生。　鼓山珪云。世间名利闲荣辱。云雨纷纷手翻覆。悲欢相继不堪论。棒头无眼黄粱熟。　径山杲云。有时笑兮有时哭。悲喜交并暗催促。此理如何举向人。断弦须得鸾胶续。　松源岳云。哭不彻。笑不彻。倒腹倾肠向君说。父子非亲知不知。抬头脑后三斤铁。
　　赵州因僧辞。师问甚处去。云闽中去。师云。彼中兵马隘。直须回避始得。云向甚处回避。师云恰好。
　　汾阳昭颂云。僧去闽中路不遥。报言军马闹嘈嘈。问师回避居何处。恰好安眠日正高。　佛慧泉云。七闽归路目争锋。回避须教不见踪。恰好藏身何处是。青山云外万千重。　正觉逸云。闻说闽中兵马多。叮咛游子第干戈。临歧指个藏身处无。限雄师不柰何。
　　长沙岑禅师游山归至门首。首座问和尚甚处去来。师云游山来。座云到甚么处。师云。始随芳草去。又逐落花回。座云大似春意。师云也胜秋露滴芙口。
　　雪窦显云。谢师答话。　白云端云。大众。且道长沙在春夏秋冬中不在春夏秋冬中。要会么。一气不言含有象。万灵何处谢无私。
　　雪窦颂云。大地绝纤埃。何人眼不开。始随芳草去。又逐落花回。羸鹤翘寒木。狂猿啸古台。长沙无限意。咄。　上方益云。拂拂山香满路飞。野花零落草披离。春风无限深深意。不得黄莺说向谁　佛鉴懃云。独步曾无语。逢人口便开。始随芳草去。又逐落花回。薄雾筛红日。轻烟衬绿苔。若将诗句会。埋没法王才。
　　茱萸禅师问僧。阇梨为复游山玩水。为复问道参禅。僧云和尚试道看。师云。雕蚶镂蛤不[虫*参]之泥。劳君远至。云浑身是铁犹被一桡。师云降军不斩。
　　圆悟勤云。言前收。句后杀。峻疾不通风。直饶钉觜铁舌也无啖啄处。且道为甚么如此。非人得其便。古德颂云。游山玩水事寻常。早晓归来鬓欲霜。踏破草鞋回首看。数声猿叫白云乡。
　　仰山寂禅师问僧近离甚处。云庐山。师云曾到五老峰么。云不曾到。师云阇梨不曾游山。
　　云门云。此语皆慈悲之故。有落草之谈。　沩山秀云。今人尽道慈悲之故有落草之谈。只知捉月不觉水深。忽若云门当时谨慎唇吻。未审后人若为话会。然水母无目求食须假於虾。　黄龙心云。云门仰山只有受璧之心。且无割城之意。殊不知被这僧一时领过。黄龙今日更作死马医。乃拈拂子度与僧。僧拟接。师便打。　大沩喆云。仰山可谓光前绝后。云门虽然提纲宗要钳键天下衲僧。争柰无风浪起。诸还识这僧么。亲从庐山来。
　　雪窦显颂云。出草入草。谁解寻讨。白云重重。红日杲杲。左顾无瑕。右眄已老。君不见。寒山子。行太早。十年归不得。忘却来时道。
　　大隋因僧辞。师问甚处去。云峨嵋山礼普贤去。师竖起拂子云。文殊普贤总在这里。僧画一圆相抛於背后却展两手。师云侍者将一贴茶与这僧。
　　保福展云。若无后语。笑他衲僧。　云门别云。西天斩头截臂。这里自领出去。　五祖戒云。大隋不因一事不长一智。　雪窦显云。杀人刀活人剑。具眼底辨取。　沩山秀云。大隋茶非类赵州茶。既不类赵州茶。得之者少矣。这僧得之。且有甚长处。然不义之财於我如浮云。　天童觉云。识法者惧。欺敌者亡。水中择乳。须是鹅王。
　　保宁勇颂云。楖栗杖头光闪烁。锡罗卷里面皱馊。肩横背负出门去。好是无人敢驻留。　古德云。一轮明月照潇湘。更不逢人问故乡。自是天涯惯为客。任他猿叫断人肠。
　　岩头因僧辞。师问甚么处去。云入岭礼拜雪峰去。师云。雪峰若问岩头如何。但向他道近日在鄂州湖畔住。只将三文买个黑老婆。每日捞虾摝蚬。且恁么过时。僧到雪峰举似前话。峰云。穷鬼子得与么快活不彻。(联灯作买个捞波子)
　　上方益云。既是穷鬼子。为甚么快活不彻。不见道乐客不如苦主人。虽然如是。而今且在沧溟上。钓得鲲鲸未可知。
　　海印信颂云。且於湖畔捞虾蚬。不向沧溟钓巨鳌。一叶扁舟一蓑笠。闲眼闲坐任风涛。　古德云。三文娶得一妻贤。摝蚬捞虾在钓船。雪老未知穷活计。看来不直半文钱。
　　曹山本寂禅师辞洞山。山云子向甚么处去。师云不变异处去。山云不变异处岂有去耶。师云去亦不变异。
　　丹霞淳颂云。家家门掩蟾蜍月。处处莺啼杨柳风。若谓纵横无变异。犹如掷剑拟虚空。
　　云门偃禅师。僧问如何是学人自己。师云游山玩水。
　　佛慧泉颂云。南岳山前径山后。瀑布声如雷震吼。拈却笠子露顶行。踏破草鞋赤脚走。　地藏恩云。杖梨林下步莓苔。扰扰劳生眼未开。好是落花随渌水。一时流出洞中来。　开福宁云。游山玩水事寻常。早晚归来鬓欲霜。踏破草鞋回首。看数声猿叫白云乡。　无为子云。学人自己。游山玩水。只知踏破草鞋。忘却来时年几。
　　云门僧问不起一念还有过也无。师云须弥山。
　　五祖演云。有时问着师僧。或竖一指。或进一步。或下一喝。或拂袖便去。上座未在。何故。太平未曾向二三月下一阵雪向汝诸人在。如有个汉出来道老和尚莫七颠八倒。见今下也不是。乃展手云。了。　应庵华云。云门道得不妨谛当。要且落在第二头。若是明杲即不然。忽有人问。不起一念还有过也无。只对他道致将一问来。
　　洞山聪颂云。不生一念岂通宗。真伪分於一句中。筑着眼光兼杜口。须弥当面作屏风。　保宁勇云。万仞峰前立大乖。须臾眨眼落悬崖。通身不损毫毛者。天上人间安敢埋。　无尽居士云。一念沈沈过有无。亘空拈出太弥卢。直饶玉兔金乌急。宫殿巡游落半途。
　　罗山闲禅师在禾山送同行矩长老出门次。师把拄杖向前一擸。矩无对。师云。石牛拦古路。一马勿双驹。后有僧举似踈山。山云。石牛拦古路。一马生三寅。
　　鼓山珪颂云。不踏门前路。春归又一年。落花红满地。芳草碧连天。　径山杲云。出门握手话分携。古路迢迢去莫追。却笑波心遗剑者。区区空记刻舟时。
　　保福展禅师与长庆游山次。师以手指雪峰旧院云。教中道妙高峰顶。莫只这里便是么。庆云。是即是。可惜许。后举似镜清。清云。若不是孙公。便见髑髅徧野。(一本小异)
　　僧问鼓山。只如棱和尚恁么道。意作么生。山云。孙公若无此语。可谓髑髅徧野。白骨连山。　雪窦显云。今日共这汉游山图个甚么。复云。百千年后不道全无。祇是少。
　　汾阳昭颂云。因上高岩到顶头。僧人致问已圆周。是即便是可惜许。只恐同音别处游。　草堂清云。八万四千非一一。七金山内海滔滔。妙高峰顶平如掌。谁把长竿钓巨鳌。　雪窦云。妙峰孤顶草离离。拈得分明付与谁。不是孙公辨端的。髑髅着地几人知。　佛心木云。携手相将孰共行。目前唯睹妙高山。云泥不隔来时路。付与儿孙触处看。
　　慈明问僧。行脚须知有行脚事。作么生是行脚事。云知。师云知底事作么生。云山高水深。师云。念汝远来。且坐吃茶。僧云诺诺。僧问行脚不逢人时如何。师云钓丝绞水。
　　石田董颂曰。老倒慈明为指迷。钓丝绞水出群机。时人贪看芦花白。不见沙鸥隔岸飞。(拈颂集声)

　　驰书

　　国一钦禅师因马祖遣人送书至。书中作一圆相。师发缄见。遂於圆相中着一点。却封回。后忠国师闻得乃云。钦师犹被马师惑。
　　保福展云。甚处是惑处。作么生得不惑去。　雪窦显云。径山被惑且置。若将呈似国师。别作个甚么伎俩免被惑去。有老宿云当时坐却便休。亦有道但与划破。若与么。只是不识羞。敢谓天下老师各具金刚眼睛。广作神通变化。还免得么。雪窦见处也要诸人共知。只这马师当时画出。早自惑了也。　五祖戒云。两彩一赛。又云。三人指路拟何为。　大沩喆云。诸人还识马祖径山么。一点水墨两处成龙。国师道钦师犹被马师惑。可谓千里同风。不见道手执夜明符。几个知天晓。　径山杲云。马师仲冬严寒。钦师孟夏渐热。虽然寒热不同。彼此不失时节。忠国师为甚么却道钦师犹被马师惑。还委悉么。无风荷叶动。决定有鱼行。
　　佛印元颂云。马祖当时见径山。同风微露密机关。无端却被南阳老。平地坑人似等闲。　照觉总云。被惑之言事有由。神交千里芥针投。谁言解使云通信。我不然兮石点头。　地藏恩云。自南自北。自西自东。溪山虽异。云月还同。何事南阳老倒。令人扰扰匆匆。
　　南泉愿禅师有书与茱萸云。理随事变。宽廓非外。事得理融。寂寥非内。僧乃问如何是宽廓非外。萸云问一答百也无妨。云如何是寂寥非内。萸云睹对声色不是好手。僧又问长沙。沙瞪目视之良久。又进后语。沙乃闲目示之。僧又问赵州。州作吃饭势。又进后语。州以手拭口。后僧举似师。师云此三人不谬为吾弟子。
　　佛鉴懃云。南泉虽则养子之缘。其柰怜儿不觉丑。殊不知三人一人有足无目。一人有目无足。一人足目俱无。虽然如是。皆可与南泉为师。为甚如此。事理分明。　承天简云。此三人一人得皮。一人得肉。一人秦不收魏不管。　南堂静云。好南泉父子。大众。若是南堂即不然。如何是理随事变。濯锦江头濯锦时。桃花似锦柳如眉。如何是事得理融。太湖三万六千顷。月在波心说向谁。如何是宽廓非外。遂拈拄杖倚左边。如何是寂寥非内。却拈拄杖倚右边云。不要动着。动着便三十棒。
　　古德颂云。淡泊洋洋膝上琴。包藏古意亦何深。霜天有月西风急。落岸断崖秋水音。
　　玄沙备禅师令僧驰书上雪峰。峰上堂开缄见三幅白纸。乃呈示大众云会么。良久云。不见道君子千里同风。僧归举似师。师云。山头老汉。蹉过也不知。
　　东禅齐云。甚么处蹉过。若的蹉过。师岂不会弟子意。若不恁么会。只如玄沙意作么生。若会便参取玄沙。　五祖戒出语云。将谓胡须赤。　黄龙南云。雪峰不道无长处。既被玄沙识破。直至如今雪不出。　海印信云。智与师齐减师半德。智过於师方堪传授。要且欠一着在。　开善谦云。玄沙白纸。争柰文彩已彰。雪峰既曰千里同风。何故不知蹉过。不见道养子莫教大。大了作家贼。
　　汾阳昭颂云。故遣驰书达远信。不干文字示家风。回来却报玄沙语。蹉过分明理更封。　佛性泰云。白纸三张通信去。展开千里却同风。阳春转入胡笳曲。不是风吹别调中。　佛心才云。踏翻钓艇承家业。笑出芦花月正圆。地阔天长三幅纸。同风千里为谁宣。　慈受深云。玄沙象骨眼睛乌。白纸三番便当书。千里同风多错会。一条拄杖两人扶。

　　缘化

　　保寿二世禅师。因先保寿问。父母未生前。还我本来面目来。师立至深夜下语不契。翌日辞去。寿云汝何往。师云。昨日蒙和尚设问。某甲不契。往南方参知识去。寿云。南方禁夏不禁冬。我此间禁冬不禁夏。汝且作街坊过夏。若是佛法。阛阓之中。浩浩红尘。常说正法。师不敢违。一日街头见两人交争挥一拳云。你得恁么无面目。师当下大悟。走见先保寿。未及出语。寿便云。你会也。不用说。
　　五祖演云。若人於此知落处。可谓公办私办。大众。听取一颂。甚妙也甚妙。於此知性命。劈鼻与一拳。当时便打止。　南华炳云。一拳打就无面目。碧眼胡僧观不足。秋来黄叶落纷纷。六六翻成三十六。　枯木成云。南北东西是处游。更深归去月如钩。春风一阵花狼籍。不觉思量暗点头。　佛性泰云。一拳拳倒黄鹤楼。一踢踢翻鹦鹉洲。幸有傍人为着力。自家端坐看扬州。　梦庵信云。闹市相逢两知识。面目无来太费力。粉骨碎身未足酬。一句了然超百亿。

　　应化

　　明州布袋和尚。未详姓氏。形才腲鮾。往来通衢闹市。或问在此何为。答云等个人来。云人来也。答云汝不是这个人。或解布袋。百物俱有。或拈起示人云。这个是兜率内院底。或於袋探果子与僧。僧拟接。师乃缩手云汝不是这个人。或见僧行过。乃拊背一下。僧回首。乃云。与我一文钱。有时倚布袋终日憨睡。或起行市肆间。小儿哗逐之。或以拄杖或数珠与儿戏。有僧问如何是祖师西来意。遂放下布袋叉手而立。僧云只此别更有在。乃提布袋肩负而去。(或本不同)
　　保宁勇颂云。咄。这憨皮袋。眉粗兼服大。终日在街头。市行无买卖。阿呵呵。归去来。典钱还却债。　佛慧泉云。拈起即行。放下便歇。瞌睡阿师。弄巧成拙。佛意祖意宁知。裙子褊衫百结。有时独立兮谁是知音。归去来一天明月。　圆通秀云。千般万样。有谁能会。瞌睡老僧。收拾满袋。心无诸受。触处三昧。巷尾街头。贵买贱卖。
　　普化和尚因临济院有斋。河阳木塔乃同临济在僧堂内坐。才说及师每日在街市掣风颠。知他是凡是圣。济云待来与问过。须臾师入来。济便问普化是凡是圣。师云你道我是凡是圣。济便喝。师乃指两尊宿云。河阳新妇子。木塔老婆禅。临济小厮儿。却具一只眼。济云这贼。师叫云贼贼。便走出。
　　海印信颂云。骐骥驽骀辨者稀。浅深毛色共同之。若非伯乐垂精鉴。千里追风不易骑。
　　洞山聪禅师。僧问。既是泗州大圣。为甚么在扬州出现。师云。君子爱财。取之有道。
　　慈明圆颂云。泗州忽示现扬州。天下宗师话路稠。君子爱财取有道。南海波斯鼻孔粗。

　　神异

　　世尊因五通仙人问。世尊有六通。我有五通。如何是那一通。佛召云五通仙人。五通应诺。佛云。那一通。你问我。
　　雪窦显云。老胡元不知有那一通。却因邪打正。　琅琊觉云。世尊不知。可谓因正而打邪。五通因邪而打正。　翠岩芝云。五通如是问。世尊如是答。要且不会那一通。　云峰悦云。大小瞿昙被外道勘破了。有傍不甘底么。出来。我要问你作么生是那一通。　云盖本云。世尊如是召。五通如是应。作么生是那一通。良久云。姹女已归霄汉去。呆郎犹在火边蹲。
　　保宁勇颂云。无量劫来曾未遇。如何不动到其中。莫言佛法无多子。最苦瞿昙那一通。　云溪恭云。问佛如何那一通。世尊当面指迷踪。祥云密密微微雨。大震雷音匝地风。　长灵卓云。汝问如何此问亲。岭梅江柳共芳春。抱赃不用行搜捡。已自当堂露贼身。　正觉逸云。那一通。你问我。令人惭愧释迦老。只知步步踏红莲。不觉茫茫入荒草。　佛印元云。仙人一问通皆备。却是瞿昙一物无。唤得兔来依旧放。几多山鬼暗相呼。
　　世尊因耆婆善别音响。至一冢间见三个髑髅。乃敲一髑髅问耆婆。此生何处。婆云此生人道。又敲一云此生何处。婆云此生天道。世尊又别敲一问此生何处。婆罔知生处。
　　涂毒策颂云。如来一击少人知。直下分明更是谁。无限月光随水去。片云偏向故山归。
　　殃崛摩罗未出家时事外道受教。为憍尸迦欲登王位。用千人拇指为花冠。所得九百九十九。唯欠一指。遂欲杀母取指。时佛在灵山以天眼观之。乃化作沙门在殃崛前。殃崛遂释母欲杀佛。佛徐行。殃崛急行。追不及乃唤云。瞿昙住住。佛告曰。我住久矣。是汝不住。殃崛闻之。心忽开悟。遂弃刃投佛出家。佛即授与落发披衣。
　　佛灯珣颂云。急行缓步无前后。浑踏长安路一条。殃崛忽然知住处。便能平步上云霄。花冠不用娘生指。须发宁烦费力摇。好是移花兼蝶至。等闲买石得云饶。　踈山如云。殃崛雄雄方勇锐。瞿昙住住息风波。杀人作佛当头札。覆雨翻云在剎那。
　　殃崛摩罗因持钵入城到一长者家。值其妇产难。长者告云。沙门是佛弟子。有何方便救得我家产难。殃崛云。我乍入道。未知此法。当去问佛却来相报。乃遽返白佛。具陈上事。佛告云。汝速去说。我自从贤圣法来。未曾杀生。殃崛依佛所说往告长者。者妇闻之当时分免。母子平安。
　　觉海元颂云。圣法从来不杀生。本无生杀亘精明。是诸人我皆空相。一切冤亲尽假名。甘露才沾除热恼。玉莲金子两敷荣。　鼓山珪云。月里姮娥不画眉。只将云雾作罗衣。不知梦逐青鸾去。犹把花枝盖面归。　径山杲云。华阴山前百尺井。中有寒泉彻骨冷。谁家女子来照影。不照其余照斜领。
　　那咤太子析肉还母。析骨还父。然后现本身。运大神力为父母说法。
　　佛眼远云。肉既还母。骨既还父。用甚么为身。学人道。到这里若见得去。廓清五蕴吞尽十方。乃为偈曰。骨还父。肉还母。何者是身。分明听取。山河国土现全躯。十方世界在里许。万劫千生绝去来。山僧此说非言语。　径山杲云。骨肉都还父母了。不知那个是那咤。一毛头上翻身转。一一毛头浑不差。
　　破灶堕禅师因嵩山坞有庙甚灵。殿中唯安一灶。远近不辍祭祀。师以杖敲灶三下云。咄。此灶只是泥瓦合成。圣从何来。灵从何起。恁么烹宰物命。又打三十。灶乃倾破堕落。须臾有青衣峨冠设拜云。我本此庙灶神。久受业报。今蒙禅师说无生法。得脱此处生天。特来致谢。师云。是汝本有之性。非吾强言。神再拜而没。后有僧问师。某甲久侍左右。未蒙方便。灶神得何宗旨。便乃生天。师云。我只向伊道是泥瓦合成。别也无道理为伊。僧伫思。师云会么。云不会。师云本有之性为甚么不会。僧作礼。师云堕也堕也。破也破也。后有僧举似安国师。国师叹云。此子会尽物我一如。可谓如朗月处空无不见者。难构伊语脉。僧乃低头叉手而问。未审甚么人构他语脉。安云不知者。
　　佛眼远颂云。祸福威严不自灵。残杯冷[夕/肉]享何人。一从去后无消息。野老犹敲祭鼓声。又云。春寒料峭。冻杀年少。切忌参商。别无奇妙。低头侍奉。欢喜问讯。佛法商量。伤子性命。　佛灯珣云。倚灶惟灵不是灵。灵从断处一堆尘。野老不来敲祭鼓。因正打邪别是春。
　　仰山寂禅师一日忽见异僧乘虚而至。作礼而立於前。师问近离甚处。云早晨离西天。师云何太迟生。云游山玩水。师云。神通妙用则不无阇黎。佛法须还老僧。僧云。特来东土礼文殊。却遇小释迦。遂出西天贝多叶与师。作礼乘云腾空而去。
　　东林总云。诸方商量如麻似粟。尽道这碧眼胡儿来无踪去无迹。直是光前绝后。若不是仰山也难为纵夺。诸禅德。殊不知这碧眼胡儿腾空而来。腾空而去。一生只在虚空里作活计。有甚么光前绝后。大小仰山被他将两杓恶水蓦头浇了也。当时集云峰下自有正令。何不施行。大众。且道作么生是正令。咄。　圆悟勤云。驱耕夫之牛。夺饥人之食。是从上来爪牙。这罗汉具计多神通妙用。到仰山面前直得目瞪口呿。何故。鹤有九皋难翥翼。马无千里谩追风。　湛堂准云。诸禅德。可惜仰山放过这汉。当时若是宝峰。便与擒住。须教维那僧堂前撞钟集众。责状赶出。况佛法不当人情。伊既称罗汉。我生已尽。梵行已立。为甚么不归家稳坐。只管游山玩水。参。
　　南华炳颂云。远离西竺路迢迢。亲向支那弄海潮。若要清风生阃外。拽来更与四藤条。　踈山如云。小释迦。大文殊。闲名号。任称呼。藤条在握不能用。被他碧眼谩涂糊。

　　因果

　　世尊因调达谤佛生身入地狱。遂令阿难传问。你在地狱中安不。达云。我虽在地狱。如三禅天乐。佛又令阿难传问。你还求出不。达云我待世尊来便出。阿难云。佛是三界大师。岂有入地狱分。达云。佛既无入地狱分。我岂有出地狱分。
　　翠岩真云。亲言出亲口。　径山杲云。既无出分。又无入分。唤甚么作释迦老子。唤甚么作提婆达多。唤甚么作地狱。还委悉么。自携缾去沽村酒。却着衫来作主人。
　　湛堂准颂云。好笑提婆达多。入捺落十小劫波。虽然得三禅妙乐。吹布毛须还鸟窠。
　　三祖璨大师为居士时谒二祖云。弟子身缠风恙。请和尚忏罪。祖云将罪来与汝忏。士良久云觅罪了不可得。祖云。我与汝忏罪竟。宜依佛法僧住。士云今见和尚已知是僧。未审何名佛法。祖云。是心是佛。是心是法。法佛无二。僧宝亦然。士云。今日始知罪性不在内。不在外。不在中间。如其心然。佛法无二也。祖深器之。即为剃发云。是吾宝也。宜名僧璨。执侍二载乃付达磨信衣正法眼藏。说偈密嘱护持。无令断绝。
　　琅琊觉云。犹欠作云何梵在。
　　佛国白颂云。罪已无根性已空。正生风处不生风。至今山谷山前水。一派清波入海中。　无为子云。潜溪水急。天柱峰高。洞然明白。不隔丝毫。从来生计平如掌。后世儿孙弄海潮。　佛鉴懃云。三祖以罪忏罪。二祖将错就错。一阵清风劈面来。罪花业果俱凋落。灵丹一粒有神功。瘥病不假驴驼药。　旻古佛云。风恙缠身。觅罪不得。九万里程。展摩霄翼。　五祖演云。无孔笛子毡拍板。五音六律皆普徧。时人不识黄旛绰。笑道侬家登宝殿。
　　百丈海禅师每上堂。有一老人常随众听法。众退老人亦退。忽一日不退。师遂问汝是何人。老云。诺某甲非人也。於过去迦叶佛时曾住此山。因学人问大修行底人还落因果也无。某甲对云不落因果。致五百生堕野狐身。今请和尚代一转语。贵脱野狐身。遂问大修行底人还落因果也无。师云不昧因果。老人於言下大悟。作礼云。某甲已脱野狐身。住在山后。敢告和尚乞依亡僧事例。师令维那白槌告众。食后送亡僧。众议一众皆安何故如是。食后师乃领众至山后岩下。以杖指出一死野狐。乃依法火葬。师至晚上堂举前因缘。黄檗便问。古人错祗对一转语。堕五百生野狐身。转转不错合作个甚么。师云近前来与你道。檗遂近前与师一掌。师拍手笑云。将为胡须赤。更有赤须胡。
　　沩山在会下作典座。司马头陀举前话问。沩山乃撼门扇三下。司马云太粗生。沩云佛法不是这个道理。　沩山又举问仰山。仰云黄檗常用此机。沩云天生得从人得。仰云亦是禀受师承。亦是自性宗通。沩云如是如是。　天圣泰云。三生六十劫。　兜率悦颂云。万丈洪崖倚碧空。人间有路不能通。柰何一点云无碍。舒卷纵横疾似风。　上方益云。江北江南问野狐。只因昧落有差殊。鸿门一踏开双扇。那个男儿是丈夫。　百丈政云。画师画地狱。画出百千般。驻笔从头看。特地骨毛寒。　无尽居士云。化形来问大修行。当下金篦刮眼睛。转得野狐成百丈。夜来依旧野干鸣。　径山杲云。不落不昧。石头土块。陌路相逢。银山粉碎。拍手呵呵笑一场。明州有个憨皮袋。
　　云门偃禅师。僧问。杀父杀母佛前忏悔。杀佛杀祖甚处忏悔。师云露。
　　应奄华云。云门露。猛如虎。达磨师。不是祖。岂不见。盐官老。须弥为槌虚空为鼓。又不见。禾山老。解打鼓。休莽卤。甜瓜彻蒂甜。苦瓠连根苦。喝一喝。又拈云。光孝着一转语。不是老僧见处。亦非垂手为人。何故。岂不见道字经三写乌焉成马。
　　白云端颂云。簸土扬尘无避处。将身直到御楼前。回头不见来时路。下是黄泉上是天。　正觉逸云。石火流星曾未急。旋机电卷一何迟。云门露字突然出。着眼看时鹞子飞。　天童觉云。露。超宗越祖。人言渠热返魂香。我道伊挝涂毒鼓。　东林颜云。推锣擂鼓转船头。席卷波翻喊激流。洗脚上船乘快便。顺风相送下扬州。

　　沐浴

　　世尊因跛陀婆罗并其同伴十六开士白佛言。我等先於威音王佛闻法出家。於浴僧时随例入室。忽悟水因既不洗尘亦不洗体。中间安然。得无所有。宿习无忘。乃至今时。从佛出家。令得无学。彼佛名我跋陀婆罗。妙触宣明成佛子住。
　　雪窦显云。诸禅德。作么生会。他道妙触宣明成佛子住。也须七穿八穴始得。乃颂云。了事衲僧消一个。长连床上展脚卧。梦中曾说悟圆通。香水洗来蓦面唾。　涂毒策云。洗尘触体两空寂。妙证密圆超见思。白璧无瑕空受玷。圆通会里受涂糊。
　　天盖幽禅师因有一院名无垢净光禅院化浴室。有人问既是无垢净光为甚么却造浴室。僧无语。后请师代。师云。三秋明月夜。不是骋团圆。
　　丹霞淳颂云。虽然答尽深深意。争柰投机句未亲。欲会本来无垢的。更须入水见长人。

　　偃息

　　沩山佑禅师一日卧次。见仰山来师乃转面向壁卧。仰云。某甲是和尚弟子。不用形迹。师作起势。仰便出去。师乃召云寂子。仰回。师云听老僧说个梦。仰低头作听势。师云为我原看。仰取一盘水一条手巾来。师遂洗面了。才坐。香严入来。师云。我适来与寂子作一上神通。不同小小。严云某甲在下面了了得知。师云子试道看。严乃点一椀茶来。师叹云。二子神通智慧。过於鹙子目连。
　　佛鉴懃云。梦中说梦深许沩山。妙用神通须还二子。传茶度水耀古腾今。年老心孤怜儿惜子。向衲僧门下。一人在门外。一人在门里。更有一人徧界不曾藏。佛眼觑不见。　大沩智云。沩山老人幸自日午高眠。何用起来梦中说梦。又道二子神通过於鹙子。恁么说话。检点将来。正是破坏家门。殊不知祇是两个了事底汉。当时若一棒一条痕。通身日杲杲。岂不快哉。
　　南堂静颂云。拨草瞻风。孤峰独宿。鼓无弦琴。唱无生曲。沩仰香严。鼎之三足。临机不费纤毫力。任运分身千百亿。　古德云。取水烹茶不露机。当时原梦善知时。如斯始为仙陀客。鹙子神通岂及伊。
　　镜清怤禅师问雪峰。古人有言。峰便倒卧。良久起云。问甚么。师再问。峰云虚生浪死汉。
　　投子青颂云。寻常爱客恨无来。及至人来懒话陪。空卧早知眠不当。虚劳红焰落寒灰。

　　禅林类聚卷第十二
　　禅林类聚卷第十三
　　问疾　医卜　药饵　迁化　追忌
　　问疾

　　马祖一禅师因不安。院主问和尚近日尊位如何。师云日面佛月面佛。
　　雪窦显颂云。日面佛月面佛。五帝三皇是何物。二十年来曾苦辛。为君几下苍龙窟。屈堪述。明眼衲僧莫轻忽。　保宁勇云。蒲团上端坐。针眼里穿线。西风一阵来。落叶两三片。　野轩遵云。少年公子忽猖狂。半夜穿云入洞房。二八仙娥百般巧。眼睛之上绣鸳鸯。　真净文云。日面月面。胡来汉现。一点灵光。万化千变。　无尽居士云。什邡驹子气生狞。蹴踏毗卢顶上行。正患脾疼却头痛。病来犹有巧心情。　南华炳云。日面月面。空中闪电。顾柕停机。垛成招箭。　天童觉云。日面月面。星流电卷。镜对像而无私。珠在盘而自转。君不见。钳锤前百炼之金。刀尺下一机之绢。
　　大沩佑禅师问道吾甚处去来。吾云看病来。师云有几人病。吾云。有病底。有不病底。师云不病底莫是智头陀不。吾云。病与不病总不干他事。急道急道。师云道得也与他没交涉。
　　天童觉颂云。妙药何曾过口。神医莫能捉手。若存也。渠本非无。至虚也。渠本非有。不灭而生。不亡而寿。全超威音之前。独步劫空之后。成平也天盖地擎。运转也乌飞兔走。
　　洞山因看病僧。僧云火风离散时如何。师云。来时无一物。去亦任从伊。云争柰羸瘵何。师云须知有不病者。云如何是不病者。师云。悟则无分寸。不悟隔山坡。云前程还许卜度也无。师云。虽然黑似漆。成立在今时。
　　南堂静颂云。火风离散后。一物镇长灵。佛国黄金地。天堂白玉亭。前程休卜度。所至要惺惺。一念心清净。人间亦只宁。
　　洞山因不安。僧问和尚病还有不病者么。师云有。云不病者还看和尚不。师云老僧看他有分。云和尚看他时如何。师云老僧看时则不见有病。
　　天童觉颂云。卸却臭皮袋。拈转赤肉团。当头鼻孔正。直下髑髅乾。老医不见从来癖。少子相看向近难。野水瘦时秋潦退。白云断处旧山寒。须剿绝。莫瞒顸。转尽无功伊就位。孤标不与汝同盘。
　　玄沙示众云。诸方老宿尽道接物利生。忽遇三种病人来如何接。患盲者拈槌竖拂他又不见。患聋者语言三昧他又不闻。患痖者教伊说又说不得。且作么生接。若接此人不得。佛法无灵验。时有僧出云。三种病人和尚还许商量不。师云。许。汝作么生商量。其僧珍重出。师云不是不是。当时地藏出云。某甲有眼耳。和尚作么生接。师云惭愧。便归方丈。
　　后有僧持此语请益云门。门云汝礼拜着。僧礼拜起。门以拄杖挃之。僧乃退后。门云汝不是患盲。复唤僧近前来。僧才近前。门云汝不是患聋那。复云还会么。云不会。门云汝不是患痖。其僧於此有省。　法眼云。我当时见罗汉和尚举此僧语。我便会三种病人。　云居锡云。只如此僧会不会。若道会。玄沙又道不是。若道不会。法眼为甚么道我因此僧语便会三种病人。上座无事上来商量。大家也要知。　雪窦显举了便喝云。这盲聋喑痖汉。若不是云门。驴年去。如今有底或拈槌竖拂他又不管。教伊近前他又不来。问还会么他又不应。诸方还奈何得么。雪窦若不柰何。汝这一队驴汉又堪作甚么。以拄杖一时趂散。　天童觉云。云门平展。这僧实酬。且道悟在甚么处。不救之疾难为针艾。　白云端颂云。退后进前兼对辩。相逢邂逅难回面。春风蓦地撼庭前。还见落花千万片。　佛鉴懃云。云门老子手亲眼亲。因风吹火不费精神。盲者便视聋者便闻。虽然无语挂在口唇。三种病人一种法门。　鼓山珪云。盲聋喑痖接不得。玄沙枉费闲心力。扁鹊卢医拱手归。三人俱是膏肓疾。　径山杲云。玄沙三种病人话。透出云门六不收。莫待是非来入耳。从前知己返为雠。

　　医卜

　　浮石禅师云。山僧开个卜铺子。能断人贫富生死。僧便问。离却贫富生死。不落五行。请师直指。师云金木水火土。
　　佛鉴懃云。吉凶悔吝生乎动。动静兴亡本乎心。若以衲僧无文印子一印印定。毫发无差。浮石虽然解卜。不会断卦。若是智海即不然。离却贫富生死不落五行请师直指。向伊道今日阇梨有灾。待伊眼睛定动之间。吉凶自兆。　大沩智云。浮石为人放不下。有许多五行断人吉凶。若是衲僧门下。天不能盖地不能载。东西南北都无挂碍。大丈夫儿从来自在。大圆恁么说话。还有傍不肯底么。良久云。一任钻龟打瓦。久久为害为灾。　涂毒策云。若向上觑。贫富祸福吉凶皆为其用。这僧离却烦恼别求安乐。累他浮石不免为蛇画足。今时人才见道金木水火土。便道大好不落五行。不识钩头意。错认定盘星。有者又道阇梨今日有灾。未免识情卜度。毕竟如何。莫怪来源万丈高。一条界破青山色。
　　西禅需颂云。金木水火土。始终须倒数。五六下四三。初爻传白虎。苦苦。卜得此卦一生贫。远信不来病人死。

　　药饵

　　文殊一日令善财采药云。是药者采将来。善财徧观大地无不是药。却来白文殊云。无有不是药者。文殊云是药采将来。善财遂拈一枝草度与文殊。文殊提起示众云。此药亦能杀人亦能活人。
　　五祖戒出善财语云。惭愧。　首山念云。文殊大似掩耳偷铃。　琅琊觉云。文殊可谓诚实之言。要且额头汗出。口里胶生。　大沩喆云。善财能采。文殊能用。非但寝疾毗耶。直饶尽大地人抱必死之疾到文殊所。教他个个脱体而去。何故。解用不须霜刃剑。延龄何必九还丹。　应庵华云。大小文殊被善财换却眼睛。　东山空云。善财拈来只是寻常草木。文殊提起未为出格神医。后来望风乃高其价。东山谓伊两人未免俱在草里。
　　保宁勇颂云。大地苍生病似麻。吉祥灵药示无涯。其间杀活难分辨。又是重添眼里花。　楚安方云。善财拈起一枝草。持来度与文殊老。杀活虽然在手中。遍界不藏光杲杲。　云溪恭云。历劫何曾异。明明百草头。甘和苦涩味。死活病须瘳。好笑文殊老。怜儿不觉羞。　佛印元云。是药拈来更不疑。师资相见在临时。从兹病甚无医处。杀活还应作者知。　正觉逸云。信手拈来草最灵。一枝能杀亦能生。曼殊室利开金口。直至而今药道行。　照觉总云。药病相治贬更褒。当机生杀按吹毛。毗卢海阔烟波静。谁把长竿钓巨鳌。
　　云门偃禅师示众云。药病相治。尽大地是药。那个是自己。
　　五祖戒颂云。药忌由来鉴作家。示徒亲切病如麻。十方三世诸知识。赫日光中雷电车。　雪窦显云。尽大地是药。古今何太错。闭门不造车。通途自寥廓。错错。鼻孔辽天亦穿却。　白云端云。左眼不见山河。右眼不见日月。直得百花开时。一一为君分别。

　　迁化

　　世尊於涅盘会上以手摩胸告众云。汝等善观吾紫磨金色之身。瞻仰取足。勿令后悔。若谓吾灭度。非吾弟子。若谓吾不灭度。亦非吾弟子。时百万亿众悉皆契悟。
　　云峰悦云。然则膏肓之门不足以发药。云峰今日旦作死马医。尔等诸人皮下有血么。
　　佛鉴懃颂云。言吾入灭非吾子。言吾不灭亦非亲。但见落花随水去。不知流出洞中春。释迦老子若为邻。临行卖弄紫金身。双林尽道泥洹也。夜夜群星拱北辰。
　　世尊般涅盘日。迦叶尊者最后而至。世尊乃於椁中露双趺示之。迦叶尊者乃作礼。请如来在三昧火而自阇维。即时金棺从七宝床升举。绕俱尸罗城七匝。却还本处。化火光三昧而自焚之。
　　地藏恩颂云。惭愧老胡。椁示双趺。金色尊者。还会也无。目前措得。未辨精粗。绕七匝兮成何事。个个男儿是丈夫。　佛鉴懃云。未出王宫已涅盘。何须双足露金棺。致令迦叶双眉皱。庆喜门前倒剎竿。
　　渐源又一日将锹子於法堂上。从东过西从西过东。石霜云作甚么。源云觅先师灵骨。霜云洪波浩渺白浪滔天。觅甚么先师灵骨(雪窦着语。苍天苍天)。源云正好着力。霜云。这里针札不入。着甚么力。源持锹肩上便出。
　　太原孚云。先师灵骨犹在。　明招谦云。莫道作甚么。别下得甚么语。代云鸆鹚语鹤。又代渐源便掷下锹子云。噫。浅水无鱼。
　　雪窦显颂云。兔马有角。牛羊无角。绝毫绝牦。如山如岳。黄金灵骨今犹在。白浪滔天何处着。无处。着只履西归曾失却。　保宁勇云。终日挨门复倚楼。几回明镜照梳头。一从事却潘郎后。也解人前不识羞。　长灵卓云。木人把板云中唱。石女穿靴水上行。生死死生休更问。从来日午打三更。　圆悟勤云。生也全机现。死也全机现。不道复不道。个中无背面。直下便承当。不隔一条线。逼塞大虚空。赤心常片片。　梦庵信云。当时苦口曾不道。悟来灵骨方寻讨。练江寒月雨萧萧。浮云散尽天如扫。
　　洞山价禅师。僧问亡僧迁化向甚么处去。师云火后一茎茆。
　　白云端云。龙门即不然。亡僧迁化向甚么处去。答云墙壁有耳。
　　投子青颂云。野火烧时越转新。至今烟焰雨难霖。旱地红莲遮日月。无根树长缘成阴。　佛智裕云。善应随流妙意深。明明一箭中红心。当锋不是由基眼。对面铁山高万寻。　枯木成云。春风吹动渌波摇。无限船师逐海潮。只见江鸥飞白浪。岂知明月在云霄。
　　临济玄禅师临迁化垂示云。吾去后。汝等诸人不得灭却吾正法眼藏。三圣出云谁敢灭却和尚正法眼藏。师云。后或有人问。你又作么生。道圣便喝。师云。谁知吾正法眼藏向这瞎驴边灭却。师乃示颂云。沿流不止问如何。真照无偏说自他。离相离名人不禀。吹毛用了急还磨。言讫於法座上端然示寂。
　　大沩秀云。古者忍死待来。因何正法眼藏却向瞎驴边灭。临济行计速速。三圣又却匆匆。因斯父子情忘。遂使后人失望。若不得流水。多应过别山。　护国元云。诸禅客。若能向斩钉截铁处明得。临济一宗扫土而尽。其或未然。山僧为汝诸人露个消息。以拄杖卓一卓。复举起云。还见么。鲸吞海水尽。露出珊瑚枝。
　　黄龙南颂云。圆寂将归叙别时。叮咛法眼好任持。喝下不开泥水路。瞎驴从此少人骑。　白云端云。擘破泰山雷未猛。照开沧海月非光。瞎驴灭却正法眼。直得哀声振大唐。　保宁勇云。出门握手再叮咛。往往事从叮嘱生。路远夜长休把火。大家吹杀暗中行。
　　石霜诸禅师迁化。众请首座住持。时九峰虔禅师为侍者。白众问首座云。先师道休去歇去冷湫湫地去。一条白练去。古庙香炉去。一念万年去。明甚么边事。会得即住持。会不得不可。首座对云。明一色边事。虔云与么则不会先师意在。座云。但装香来。香烟断处若去得。即会先师意。若去不得。即不会。虔遂焚香。香烟未断。首座遂脱去。虔以手拊首座背云。坐脱立亡即不无。先师意未梦见在。
　　云居舜云。你等诸人且作么生会。诸人会处便道首座与么说是说道理。所以虔侍者不肯伊。大愚道虔侍者尽平生见解只具一只眼。　南华炳云。透生死关。高超世表。秉杀活剑。独据寰中。若非智眼洞明。未免扶篱摸壁。要会么。春兰与秋菊。各自一时荣。　西禅需云。虔侍者虽然为众竭力。未免祸出私门。若人检点得出。与你一贴茶。
　　丹霞淳颂云。带角披毛异类身。寒灰枯木眼中尘。虽然未尽先师意。争柰临行一着亲。　开福宁云。一片虚凝亘古今。麟龙头角竞疎亲。坐亡立脱知多少。铁树花开别是春。　无尽居士云。香烟淡淡风飘处。首座凝凝脱去时。不是久参虔侍者。石霜巴鼻有谁知。
　　洛浦安禅师临顺寂告众云。吾非明即后也。今有事问汝等。若道这个是。即头上安头。若道这个不是。即斩头觅活。第一座云。青山不举足。日下不挑灯。师云。如今是甚么时节。作这个语话。有彦从上座出云。离此二途。请和尚不问。师云未在更道。云彦从道不尽。师云我不管汝尽不尽。云彦从无侍者祗对和尚。师至深夜令侍者唤彦从来方丈问云。你今日祗对老僧甚有道理。据汝合体得先师意。先师道。目前无法。意在目前。不是目前法。非耳目之所到。且道那句是主。若择得出。分付钵袋子。云彦从不会。师云。汝合会。但道看。云彦从实不会。师喝出乃云。苦苦。次日午前有僧举前话问师。师云慈舟不棹清波上。剑峡徒劳放木鹅。即便告寂。
　　玄觉云。且道从上座实不会。是怕见钵袋子拈着伊。
　　天童觉颂云。饵云钩月钓清津。年老心孤未得鳞。一曲离骚归去后。泪罗江上独醒人。
　　纸衣道者因曹山问。莫是纸衣道者么。师云不敢。山云如何是纸衣下事。师云。一裘才挂体。万法悉皆如。山云如何是纸衣下用。师近前应诺便立脱去。山云汝只解恁么去。且不解恁么来。师忽开眼问。一灵真性不假胞胎时如何。山云未是妙。师云如何是妙。山云不借借。师便珍重却坐脱。曹山乃有颂云。觉性圆明无相身。莫於知见强疎亲。念异便於玄体昧。心差不与道相邻。情分万法沈前境。识鉴多端丧本真。如是句中全晓会。了然无事旧时人。
　　南堂静颂云。纸衣下事。不假胞胎。悬崖撒手。襁褓婴孩。涅盘会上道场开。单传直指状元来。
　　芭蕉彻禅师。僧问。有一人不舍生死不证涅盘。师还提携也无。师云不提携。云为甚么不提携。师云老僧粗识好恶。
　　天童觉云。芭蕉虽然识好恶。且不能牵耕夫之牛夺饥人之食。如今若有人问长芦。便和声打。为甚么如此。我从来不识好恶。
　　投子青颂云。百岁儿童出户来。满身红烂惹尘埃。火中闲步清凉地。识者无因敢近抬。
　　天衣怀禅师云。百骸俱溃散。一物镇长灵。百骸溃散皆归土。一物长灵甚处安。
　　南堂静颂云。一物长灵甚处安。长空云散碧天宽。莲宫佛剎花无数。贬起眉毛子细观。

　　追忌

　　南泉愿禅师为马祖忌日设斋。垂语云。未审马祖还来应供不。洞山乃出众云待有伴即来。师云此子虽后生却堪雕琢。山云莫压良为贱。
　　南堂静颂云。千尺丝纶直下垂。一波才动万波随。江上晚来堪画处。渔翁披得一蓑归。

　　禅林类聚卷第十三
　　禅林类聚卷第十四
　　岁时　解结　日月　风云　雨雪　水火
　　岁时

　　赵州谂禅师。僧问十二时中如何用心。师云诸人被十二时使。老僧使得十二时。
　　松源岳云。也是徐六担板。
　　鼓山珪颂云。百年三万六千日。一日朝昏十二时。使杀老僧浑不管。不知闹里有谁知。　径山杲云。使得十二时辰。呼来却教且去。倚官挟势欺人。茫茫无本可据。
　　洞山价禅师。僧问寒暑到来如何回避。师云何不向无寒暑处去。云如何是无寒暑处。师云。寒时寒杀阇黎。热时热杀阇黎。
　　投子云。几乎与么去。　琅琊觉云。我即不然。如何是无寒暑处。僧堂里去。　白云端云。洞山百味具足。后来又合如何。忽有人问圆通。如何是无寒暑处。劈脊便棒。参。　南堂静云。寒暑到来如何回避。日月星辰山河大地。迷则灵龟曳尾。悟则猛虎插翅。只如不迷不悟又如何商量。良久云。白云断处见明月。黄叶落时闻捣衣。
　　大道泉颂云。无寒暑处如何唱和。热即乘凉。寒即向火。多口阿师一场懡[怡-台+罗]。人人尽欲出常流。折合还归炭里坐。　雪窦显云。垂手还同万仞崖。正偏何必在安排。琉璃古殿照明月。忍俊韩卢空上阶。　湛堂准云。热时热杀寒时寒。寒暑由来总不干。行尽天涯谙世事。老君头戴楮皮冠。　长灵卓云。偏中有正正中偏。流落人间千百年。几度欲归归未得。门前依旧草芊芊。
　　疎山仁禅师。僧问如何是冬来意。师云京师出大黄。
　　密庵杰颂云。有问冬来事。京师出大黄。贪他一粒米。失却半年粮。　西禅需云。京师出大黄。不许谩商量。贵买还贱卖。才吃便郎当。　松源岳云。京师出大黄。见贼便见赃。竹杖化龙去。痴人戽夜塘。
　　云门偃禅师示众云。十五日已前不问汝。十五日已后道将一句来。自代云。日日是好日。
　　天童觉云。属虎人本命。属猴人相冲。
　　雪窦显颂云。去却一。拈得七。上下四维无等匹。徐行踏断流水声。纵观写出飞禽迹。草茸茸。烟羃幂。空生岩畔花狼籍。弹指堪悲舜若多。莫动着。动着三十棒。　海印信云。日日是好日。风来树点头。九江烟霭里。月上谢家楼。　大洪恩云。日日是好日。谁言无等匹。甜瓜彻蒂甜。未必甜如蜜。　上方益云。氷消河北岸。花发树南枝。到处有春色。天涯亦早归。
　　云门僧问如何是云门一曲。师云腊月二十五。云唱者如何。师云且缓缓。
　　南堂静云。南堂即不然。忽有人问如何是南堂一曲。遂作鼓琴声势。良久云。好么。大哥。只是不许人借。
　　黄龙南颂云。云门一曲二十五。不涉宫商角征羽。有人问我曲因由。南山起云北山雨。　真净文云。腊月二十五。骑驴不打鼓。春风百草生。冢上添新土。　圆通仙云。忆昔云门老古锥。曾将今日示当机。奇哉二百年来事。长作胡笳曲调吹。　大洪遂云。一曲韶阳古调清。多年木石化为精。广陵传去人何在。留得杜鹃啼月明。　长灵卓云。云门曲调格何高。转使愁人不柰何。明月清风无价数。一时分付与仙陀。
　　曹山寂禅师问僧。可杀炎热。僧云是。师云只如炎热向甚么处回避。云向镬汤炉炭里回避。师云只如镬汤炉炭里作么生回避。云众苦不能到。师默置。(一本小异)
　　松源岳云。或问灵隐恁么热向甚么处回避。也只向他道镬汤炉炭里。问镬汤炉炭里如何回避。云风恬浪静。
　　丹霞淳颂云。昆岗片玉火中润。碧落孤蟾水底圆。一念翛然无异色。任从沧海变桑田。
　　首山念禅师。僧问如何是学人亲切处。师云五九尽日又逢春。云毕竟如何。师云冬至寒食一百五。
　　投子青颂云。日暮阴云郊野深。重阳到后菊花新。不因西峤残氷尽。争得东山一带春。
　　佛眼远禅师因读灵源十二时歌有偈云。一日日。一时时。龙门老。心自知。
　　鼓山珪颂云。时时日日。日日时时。七颠八倒。孰是孰非。　径山杲云。日日日日。时时时时。违时失候。个老古锥。

　　解结

　　洞山价禅师示众云。秋初夏末。兄弟东去西去。直须向万里无寸草处去始得。又云。只如万里无寸草处作么生去。后有僧举似石霜。霜云。何不道出门便是草。僧回举似师。师焚香望石霜拜云。大唐国里能有几人。
　　东禅齐云。且道石霜会洞山意不。若道会去。只如诸上座每日折旋俯仰迎来送去。为当落路下草。为当一一合辙。若言不会洞山意。又争解恁么下语。还有会处么。上座拟甚么处去。於此若明得。可谓还乡曲也。不见也会着个语云。恁么即不去也。　大阳延云。如今直道不出门亦草漫漫地。且道合向甚么处行履。良久云。莫守寒岩异草青。坐着白云宗不妙。　白云端云。若见得石霜便见得洞山老人。若见得洞山老人便见得石霜。洞山却易见。石霜却难见。为他不为住持之绊。不见道云在岭头闲不彻。水流涧下太忙生。　径山杲云。狮子一滴乳。迸散六斛驴乳。
　　疎山如颂云。不出漫漫草路遮。出门犹更隔天涯。回机踏着通霄路。何处青山不是家。　佛慧泉云。出门便是大忙然。万里无来未得圆。欲识家山归去路。暮烟轻锁绿绵绵。　佛眼远云。出门便是草。闲杀龙门老。北去礼文殊。南来登五老。鬓发已苍浪。言归恨不早。独立秋风前。相思望江岛。好好。不用更寻讨。　天童觉云。草漫漫。门里门外君自看。荆棘林中下脚易。夜明帘外转身难。看看几何般。且随老木同寒瘠。将逐春风入烧瘢。
　　昔有一老宿一夏不与师僧说话。有僧自叹云。我只恁么空过一夏。不敢望和尚说佛法。得闻正因两字也得。老宿闻乃云。阇黎。莫嘶速。若论正因。一字也无。道了扣齿云。适来无端。不合与么道。邻壁有一老宿闻得云。好一釜羹。被一颗鼠粪污却。
　　玄觉征云。且道是赞叹语不肯语。若是赞叹。为甚道鼠粪污却。若不肯他。有甚么过。骚得么。　雪窦显云。谁家釜里无一两颗。　南堂静云。雪窦虽古德。只解以己方人。若是大随即不然。这里一颗也着他不得。为甚么如此。良久云。参。
　　正觉逸颂云。一夏调和一釜羹。傅岩犹未许争衡。莫言污了无人见。邻壁禅翁只眼明。　慈受深云。长夏无别趣。调和羹一釜。滋味颇馨香。刚地成点污。口是祸之门。舌是斩身斧。陪却三斤铁。只因看锢鏴。
　　洞山初禅师参云门。门问近离甚处。师云查渡。门云夏在甚处。师云湖南报慈。门云几时离彼中。师云八月二十五。门云放汝三顿棒。师次日再问。昨日蒙和尚放某甲三顿棒。未审过在甚么处。门云。饭袋子。江西湖南便与么去。师於是大悟乃云。某甲从今去。向无人烟处。不蓄一粒米。不种一茎菜。接待十方往来善知识。与他解黏去缚。令饱齁齁地去。门云。汝身如椰子大。开许大口。
　　雪窦显云。云门气宇如王。拶着便氷消瓦解。当时若据令而行。子孙也未到断绝。　白云端云。大小云门被洞山一问。直得额头汗出口里胶生。　保宁勇别后语云。这瞎汉将谓是个人。便打。　松源岳云。诸方尽谓父子投机。啐啄同时。殊不知云门正令不行。却向草窠里辊。致令洞山打失鼻孔。直至如今无摸索处。
　　白云端颂云。一镞三关破不难。如何犹在是非间。曲劳提起饭袋子。三顿方知彻骨寒。　保宁勇云。三顿当时打不回。铁门重击锁方开。堪嗟不蓄一粒米。十字街头接往来。　慈受深云。去年八月离湖南。行尽千山与万山。不吃云门三顿棒。安知虎体有玄班。　佛眼远云。奉君三顿曲周遮。屈辱云门老作家。渡水穿云五湖客。欲将何物当生涯。　文殊道云。问答分明岂偶然。须知逆耳是忠言。洞山眼似铜铃转。刚被云门三顿瞒。
　　翠岩参禅师夏末示众云。一夏已来。为兄弟东语西话。看取翠岩眉毛在也无。
　　保福云。作贼人心虚。　长庆云。生也。　云门云。关。　翠岩芝云。为众竭力。祸出私门。又云。何故如是。得人一牛还人一马。　保宁勇云。笑杀大众。
　　雪窦显颂云。翠岩示徒。千古无对。关字相酬。失钱遭罪。老倒保福。抑扬难得。唠唠翠岩。分明是贼。白珪无玷。谁辨真假。长庆相谙。眉毛生也。　死心新云。作贼保福。担枷过状。生也长庆。迷真逐妄。掩关云门。秋江月亮。老倒翠岩。眉在眼上。　大洪遂云。青山岌岌。渌水滔滔。穿过鼻孔。落尽眉毛。

　　日月

　　马祖一禅师因百丈南泉西堂三人随侍玩月次。师问。正当与么时如何。西堂云正好供养。百丈云正好修行。南泉拂袖便去。师云。经入藏。禅归海。惟有普愿独超物外。
　　神鼎諲云。只为老婆心切。　翠岩真云。神鼎叔翁云只为老婆心切。翠岩即不然。垂万里钩。驻千里乌骓。布缦天网。收冲浪巨鳞。还有么。有则冲浪来相见。如无。且归岩下待月明。　开福宁云。诸禅德。马大师等闲舒卷。妙手天然。也是贪观云里雁。失却渡头船。若人检点得出。披毛游火聚。戴角混尘泥。其或见处朦胧。为你下个注脚。经入藏禅归海。未是衲僧亲到底。拂袖便行归去来。击碎重关门大启。重关既启。还有见马祖者么。良久云。休休。长安夜夜家家月。几处笙歌几处愁。　虎丘隆云。奇怪。诸禅德。马驹踏杀天下人。一掴直教一掌血。及乎三大士各展家风。不觉翻成老婆心切。丛林浩浩商量。尽道玩月话奇特。检点将来。克由叵耐。正当恁么时如何。三人证龟成鳖。
　　海印信颂云。三兽渡河深浅别。不劳精辨逈然分。争如巨浸张帆者。不顾波涛过海门。　照觉总云。经入藏。禅归海。唯有普愿独超物外。咄。只有照壁月。且无吹叶风。　大沩喆云。马师曾玩月。三子左右侍。吹个无孔笛。清音括天地。　佛性泰云。张公养得三个儿。长大不知谁立志。呼来月下问踪由。眼睛个个皆相似。　径山杲云。国清才子贵。家富小儿娇。大家出只手。彼此不相饶。
　　药山俨禅师一夜登山经行。忽然云开见月。师乃大笑一声。应澧阳东九十许里居民尽谓东家明辰。迭相推问。直至药山徒众云。昨夜和尚山顶大笑。
　　李翱尚书赠颂云。选得幽居惬野情。终年无送亦无迎。有时直上孤峰顶。月下披云笑一声。　涂毒策云。古德随缘放旷任意经行。才立峻峰头。清声满寰宇。山僧亦有一颂。涂毒从来要任缘。辽天鼻孔被渠穿。冒暑登途过西浙。他年衣钵有谁传。
　　盘山积禅师示众云。心月孤圆。光吞万象。光非照境。境亦非存。光境俱忘。复是何物。
　　云门云。直饶与么道。犹在半途。未是透脱一路。僧便问如何是透脱一路。师云。天台华顶。赵州石桥。又拈云。东海里藏身。须弥山上走马。复以拄杖打禅床一下。大众眼目定动。乃拈拄杖趂散云。将谓伶利这漆桶。　大愚芝拈起拂子云。微尘诸佛光明总在这里。照破你诸人心肝五脏脾胃肝胆。衲僧面前不得道着。切宜忌口。击禅床下座。　禾山方云。山河大地。灯笼露柱。厨库三门。皆是光境。作么生是真实。诸人轮转三界者。盖为不了目前法。从生至死无有了期。快须荐取。莫待雪鬓银髭。临渴掘井。悔将不。及　径山杲云。白鹭下田千点雪。黄莺上树一枝花。
　　月堂昌颂云。光非照境境非存。光境俱忘复是痕。百鸟不来春已老。落花流水绕江村。　松源岳云。描不成兮画不成。卧龙长怖碧潭清。拟心凑泊终难会。达者应须暗里惊。
　　长沙岑禅师一夕与仰山玩月次。仰云。人人尽有这个事。祇是用不得。师云。恰是倩汝用去。仰云你作么生用。师乃与一踏踏倒。仰山起来云。尔直下似个大虫。(传灯作向月次)
　　长庆棱云。前彼此作家。后彼此不作家。乃别云。邪法难扶。　保福展云。好一个月。只是用力太多。被他踏破却成两个。人人尽道岑大虫奇特。须知仰山有陷虎之机。德山圆明代更与一踏。　琅琊觉云。李陵虽好手。争免陷番身。　达观颕云。仰山唤作大虫。因圣道似个狂狗。　径山杲云。皎洁一轮。寒光万里。伶利者叶落知秋。傝[卤*辱]者忠言逆耳。休不休。已不已。小释迦有陷虎之机。老大虫却无牙齿。当时一踏岂造次。蓦然倒地非偶尔。众中还有缁素得二老出者么。良久云。设有。也是掉棒打月。曹源生颂云。浮云散尽月当空。兔子怀胎产大虫。跳出风前弄牙爪。至今撼动广寒宫。
　　投子同禅师。僧问月未圆时如何。师云吞却三个四个。云圆后如何。师云吐却七个八个。
　　南堂静云。若不会祖师西来意。这因缘卒摸索不着在。若是田地稳密底方知落处。然虽如是。大隋即不然。或有问月未圆时如何。只向道六合含浑气象清。圆后如何。烂银盘出百邪惊。　鼓山珍云。投子和尚虽然善能吞吐。要且未知月之所在。或问鼓山月未圆时如何。只对他道天上有星皆拱北。圆后如何。人间无水不朝东。　月堂昌云。投子只知得路便行。不觉浑身泥水。瑞光即不然。月未圆时如何。布施不如还却债。圆后如何。借婆裙子拜婆年。　径山杲云。三个与四个。七个与八个。数日甚分明。无人数得过。既是数日分明。为甚无人数得过。良久云。道士着白襕。且非真措大。
　　洞山聪颂云。七八虽然正好观。四三焉得便瞒顸。灵光万古辉天地。隐显寻常不用抟。　投子青云。圆阙曾伸问老翁。石龟衔子引清风。昨朝木马潭中过。踏出金乌半夜红。　保宁勇云。吞却三四枝。吐出七八个。吞吐总完全。不知是甚么。　正觉逸云。圆后圆前作者知。四三七八解呈机。令人长笑善吞吐。留与丛林作是非。
　　云门偃禅师因僧问。佛法如水中月是不。师云清波无透路。云和尚从何得。师云再问复何来。云便恁么去时如何。师云重迭关山路。
　　白云端颂云。灼然水月非难取。自是时人手不亲。韶石老师拈出了。关山重迭越光新。　圆悟勤云。徧界不藏。清波澄寂。互换投机。箭锋相直。提起向上钳锤。石火电光莫及。便恁么隔关山碧潭。云外不相关。
　　杨岐会禅师。僧问拨云见日时如何。师云东方来者东方坐。
　　白云端颂云。尧舜垂衣万国宾。拨云见日意休陈。东方来者东方坐。草水重沾雨露新。
　　智门祚禅师。僧问如何是般若体。师云蚌含明月。僧问如何是般若用。师云兔子怀胎。
　　雪窦显云。非唯把定世界。亦乃安贴家邦。若善能参详。便请丹宵独步。　黄龙新云。如何是般若体。一堆屎。如何是般若用。屎堆里虫。　南堂静云。古人是则是。答得太高生。若是老僧即不然。如何是般若体。一谷一米。如何是般若用。七擒七纵。　应庵华云。两个漆桶一时话堕了。更添一枚。如何是般若体。相见便无礼。如何是般若用。从来爱打閧。且道三个漆桶还有优劣也无。若检点得出。许你具顶门眼。
　　雪窦颂云。一片虚凝绝谓情。天人从此见空生。蚌含玄兔深深意。曾与禅家作战争。　佛鉴懃云。蚌含明月秋波冷。兔子怀胎夜魄寒。皎皎清光成一片。直须回首好生观。　长灵卓云。蚌含明月兔怀胎。无限禅人擘不开。铁眼铜睛何拟拟。三千里外笑咍咍。

　　风云

　　世尊因外道问。不问有言。不问无言。世尊据坐良久。外道赞叹云。世尊大慈大悲。开我迷云。令我得入。乃作礼而去。阿难寻白佛言。外道得何道理称赞而去。世尊云。如世良马。见鞭影而行。
　　法眼因百丈常请益叙语未终。眼云。住住。汝拟向世尊良久处会那。丈从此悟入。　五祖戒云。大小世尊被阿难一状领过。又出语云。汝何所问。　雪窦显云。邪正不分。过犹鞭影。又云。诸禅德。迷云既开。决定见佛。还许他同参也无。若共相委知。则天下宗师并为外道伴侣。如各非印证。则东土衲僧不如西天外道。　道吾真云。世尊只眼通三界。外道双眸贯五天。　杨歧会云。世尊辍己从人。外道乃因斋庆赞。　大沩喆云。外道怀藏宝镜。世尊亲为高提。森罗显焕万象历然。又得阿难金钟再击。四众共闻。然虽如是。大似二龙玩珠。长他智者威狞。
　　汾阳昭颂云。鞭影分明指似君。多闻瞥地爽精神。汾阳报汝诸禅侣。信手拈来莫厌尘。　净照臻云。特地殷懃问有无。因风应不费工夫。迷云绽得开令入。未免区区在半途。　佛眼远云。杲日连天照有无。孰云善逝坐跏趺。如今要见当年事。邪正由来在半途。　鼓山珪云。迷悟髑髅前。何劳更举鞭。只持鸡狗戒。不学祖师禅。
　　六祖能大师於黄梅受法辞五祖。祖令隐於怀集四会之间。屇南海遇印宗法师於法性寺。暮夜风扬剎幡。闻二僧对论。一云幡动。一云风动。往复酬答曾未契理。师云可容俗流輙预高论不。乃云。不是风动。不是旛动。仁者心动耳。印宗闻语竦然异之。遂问其由。师以实告之。印宗於是集众请开东山法门。师遂落发披衣受戒。即广州天宁寺也。
　　雪峰云。大小祖师龙头蛇尾。好与二十棒。孚上座侍次齩齿。峰云。我与么道。也好与二十棒。　保福展云。作贼人心虚。也是萧何制律。　巴陵鉴云。祖师道不是风动不是旛动。既不是风旛。向甚么处着。有人与祖师作主。出来与巴陵相见。　雪窦显云。雪窦道风动旛动。既是风旛。向甚处着。有人与巴陵作主。亦出来与雪窦相见。　应庵华云。一盲引众盲。相牵入火坑。
　　瑞鹿先颂云。非风旛动唯心动。自古相传直至今。今后水云徒欲晓。祖师真是好知音。　天衣怀云。不是风兮不是旛。斯言形已播人间。要会老卢端的意。天台南岳万重山。　法昌遇云。不是风兮不是旛。黑花猫子面门斑。夜行人只贪明月。不觉和衣渡水寒。　道场如云。沧溟直下取骊珠。觌面相呈见也无。到此不开真正眼。膏肓之病卒难苏。　梦庵信云。相争但见风旛动。不肯回头识动心。从此老卢露消息。松风江月尽知音。
　　赵州谂禅师。僧问白云自在时如何。师云争似春风处处闲。
　　古德颂云。舒卷悠悠云绕山。鼓舞飘飘风吹谷。云逐风来得自由。风随云去无拘束。
　　韶山普禅师。僧问是非不到处还有句也无。师云有。云是甚么句。师云一片孤云不露丑。
　　天童觉云。通身回互不触尊严。退位傍提要当宛转。还见韶山相为处么。尽力推爷向里头。
　　投子青颂云。白云不到中峰顶。满目烟萝景象殊。一句曲寒千古调。万重青碧月来初。
　　兴化奖禅师因僧问。四方八面来时如何。师云打中间底。僧便礼拜。师云。山僧昨日赴个村斋。中途遇卒风暴雨。却向古庙里避得过。
　　应庵华云。众中商量道。向古庙里避得过。是明空劫已前自己。又道便是他安身立命处。殊不知兴化腰缠十万贯。骑鹤下扬州。
　　洞山聪颂云。此间非常触忤人。如禽空啄噪荆榛。须知兴化奔驰疾。值雨何曾湿着身。　晦堂心云。一不是。二不成。落花芳草里啼莺。闲庭雨歇夜初静。片月还从海上生。　海印信云。攫浪拏云势莫猜。渔翁倚棹傍岩隈。江边依旧空归去。帝里同风不到来。
　　明招谦禅师一日天寒上堂。大众集定。师云。今日风头稍硬。不是你安身立命处。且归暖室商量。便下座归方丈。大众随至立定。师又云。才到暖室便见瞌睡。以拄杖一时趂下。
　　开先暹云。停囚长智。当时待伊道今日风头稍硬归暖处说话去来。但拊掌各自归堂。教这老汉一场懡[怡-台+罗]。
　　开福宁颂云。风头坐断进还难。衲子相将不易看。未到潼关天已晓。不堪回首望长安。　佛性泰云。风前露出无瑕璧。室内擎将无价珠。两度献渠渠不识。可怜流落在江湖。　鼓山珪云。风头稍硬难安立。暖气才通瞌睡来。却笑明招闲费力。无端两处强差排。　径山杲云。夜半明星当午现。愚夫犹待晓鸡鸣。可怜自屎不知臭。又欲重新拈似人。

　　雨雪

　　二祖可大师闻达磨初至少林。遂往彼。晨夕参扣但端然面壁。莫闻诲励。师志益坚乃云。古人求道敲骨取髓刺血济饥。布发掩泥投崖饲虎。古人如此。我何人哉。其夜天大雪。师到庭际侍立忘归。翌日积雪齐腰。磨悯而问云。汝久立雪中。当求何事。师悲泣云。惟愿和尚慈悲开甘露门。广度群品。磨云。诸佛无上妙道。旷劫精勤。难行能行。非忍而忍。岂可以小德小智轻心慢心欲冀真乘。徒劳辛苦。师闻示诲其志弥专。乃取利刀自断左臂置於磨前。磨云。诸佛最初求道为法忘形。汝今断臂吾前。求亦可在。师云诸佛法印可得闻乎。磨云诸佛法印匪从人得。师云。我心未安。乞师安心。磨云。将心来。为汝安。师云觅心了不可得。磨云我为汝安心竟。师於此悟入。
　　五祖戒云。大似对面相瞒。又云。若只与么。何用西来。　芭蕉彻云。金刚与泥人揩背。　五祖演云。白云当时若见。好与二十棒。何故。他人觑见。将谓两个说安心法。毕竟如何。菩萨龙王行雨润。遮身向上数重云。
　　汾阳昭颂云。九年面壁待当机。立雪齐腰未展眉。恭敬愿安心地法。觅心无得始无疑。　白云端云。终始觅心不可得。寥寥不见少林人。满庭旧雪重知冷。鼻孔依前搭上唇。　无尽居士云。觅心不得已安心。屠肆淫坊嗣少林。争柰子孙嫌直截。诸方五味苦参寻。
　　庞蕴居士因辞药山。山命十人禅客相送。至门首士乃指空中雪云。好雪片片。不落别处。时有全禅客云落在甚处。士遂与一掌。全云居士也不得草草。士云恁么称禅客。阎罗老子未放系在。全云居士作么生。士又与一掌云。眼见如盲。口说如痖。
　　雪窦显别云。初间但握雪团便打。又颂云。雪团打。雪团打。庞老机关没可把。天上人间不自知。眼里耳里绝萧洒。萧洒绝。碧眼胡僧难辨别。
　　高沙弥一日出庵值雨。药山见来乃云你来也。师云是。山云可杀湿。师云不打这鼓笛。云岩云。皮也无。打甚么鼓。道吾云。鼓也无。打甚么皮。山云今日大好曲调。
　　丹霞淳颂云。偶尔垂言借问伊。知音争使落今时。胡家不犯宫商曲。玉笛同将劫外吹。
　　云居膺禅师因刘禹端公问雨从何来。师云从端公问处来。刘遂礼三拜欢喜赞叹。师却问。端公问从何来。刘无语。归家三日而死。有老宿代云。适来道甚么。
　　归宗柔别云。谢和尚再三。　径山杲云。刘禹端公无语归家。三日而死。正爬着洪觉痒处。只是不知转身一路。当初待伊道问从何来。但依前礼三拜欢喜而退。且教洪觉疑三十年。
　　雪窦显颂云。风作何色。雨从何来。不用弹指。楼阁门开。波波棱棱。南方未回。
　　镜清怤禅师问僧。门外甚么声。云檐头雨滴声。师云众生颠倒迷己逐物。云。某甲只恁么。和尚作么生。师云忌不迷己。云忌不迷己意旨如何。师云。出身犹可易。脱体道应难。
　　琅琊觉云。得即得。大似平地上陷人。　黄龙心云。说难说易。转见迷己。要不迷己。如今唤作甚么声。雪窦显颂云。虚空雨滴声。作者难酬对。若谓曾入流。依前还不会。会不会。南山北山转霶霈。　无为子云。是甚么声。雨滴浩浩。迷己逐物。众生颠倒。　长灵卓云。檐前雨滴声。正在眼中鸣。贪他蓑笠者。失却旧茅亭。
　　巴陵鉴禅师。僧问如何是提婆宗。师云银椀里盛雪。
　　雪窦显颂云。老新开。端的别。解道银椀里盛雪。九十六个应自知。不知却问天边月。提婆宗。提婆宗。赤旛之下起清风。　保宁勇云。人天会上分缁素。龙象堂前定是非。选甚邪魔并异类。好教齐向此中归。　佛性泰云。银椀里盛雪。水壶含宝月。纵具四维陀。到此虚摇舌。西天令严。此土还别。

　　水火

　　庞蕴居士问马祖。不与万法为侣者是甚么人。祖云。待汝一口吸尽西江水来。即向汝道。士於言下有省悟。
　　保宁勇代云。和尚太多口生。　玉泉琏云。问处体露无依。答时堆山积岳。宾主互换。针芥相投。如空藏空。似镜照镜。诸人还知二老落处么。谁家别馆池塘上。一对鸳鸯画不成。
　　白云端颂云。一口吸尽西江水。万古千今无一滴。要知党理不党亲。马祖可惜口门窄。　保宁勇云。风吹日炙露尸骸。泣问仙人觅地埋。忍俊不禁多口老。阴阳无处可安排。　石门易云。借问乾坤独步人。全提分付太言亲。西江吸尽无涓滴。谁解喉门锁要津。
　　赵州僧问初生孩儿还具六识也无。师云急水上打球子。其僧却问投子。急水上打球子意旨如何。子云念念不停流。
　　雪窦显颂云。六识无功伸一问。作家曾共辨来端。茫茫急水打球子。落处不停谁解看。　白云端云。何谓识兮还具六。八万四千殊不足。初生孩子尚喃喃。急水打球拦口筑。
　　赵州一日敲火问僧云。老僧唤作火。汝唤作甚么。僧无语。师云。不识玄旨。徒劳念静。
　　法灯钦别云。我不如汝。
　　老衲证颂云。赵州眼放光。烁破四天下。钵盂上安柄。至今成话杷。
　　茱萸禅师因赵州将拄杖上法堂东觑西觑。师乃问作甚么。州云探水。师云。我这里一滴也无。探个甚么。州遂将拄杖靠壁而去。
　　大沩喆云。赵州善能探水。不犯波澜。茱萸一滴也无。争柰关防不得。　琅琊觉云。世乱奴欺主。年衰鬼弄人。　应庵华云。茱萸一滴也无。滔天白浪。赵州以杖靠壁。不犯波澜。虽然二老同死同生。争柰明果未肯放过在。　泐潭明云。赵老云收山岳露。茱萸雨过竹风清。谁家别馆池塘里。一对鸳鸯画不成。
　　保宁勇颂云。逐步移筇探浅深。果然沧海碧沈沈。一双足迹分明在。将谓归家不可寻。　佛鉴懃云。古今难透赵州关。取次施为不等闲。杖子靠来斜倚壁。轻如毫发重如山。　径山杲云。深浅聊将拄杖探。忽然平地起波澜。倾湫倒岳惊天地。到海方知彻底乾。
　　沩山佑禅师在百丈时。夜侍立次。丈云看炉内有火也无。师看了来报云无。丈躬目至炉。深拨忽得少火。乃挟起云。你道无这个聻。师因而契悟。丈云。欲知佛性义。当观时节因缘。时节若至。其理自彰。便知己物不从外得。汝善护持。次日百丈同师入山作务。丈云还将得火来么。师云将得来。丈云在甚么处。师拾起一枝枯柴吹三吹度与丈。丈肯之乃云。如虫御木。
　　保宁勇颂云。提起都来只一星。豁然腾焰亘天明。连延野外犹难救。直得三年草不生。　大洪遂云。力士曾遗额上珠。搜寻无处几嗟吁。傍人为指珠元在。始觉平生用意粗。　上方益云。拨动寒灰火便明。晓来山外尚荧荧。堪嗟法眼堂前客。犹向南方问丙丁。
　　大隋真禅师。僧问。劫火洞然。大千俱坏。未审这个坏也无。师云坏。云与么则随他去。师云随他去。其僧不会。持此语到投子举似。投子遂焚香遥望大隋礼拜云。西川有古佛出现。汝速回。彼僧返西川。师已迁化。复回投子。子亦迁化。
　　后有僧举问修山主。主云不坏。云为甚么不坏。主云为同大千。　道吾真云。此二老宿。一人道坏。一人道不坏。且道坏底是不坏底是。会么。坏与不坏。俱非内外。不隔纤毫。寻常面对。
　　智门祚颂云。切忌随他不会他。大隋此语播天涯。真净性中才一念。早是千差与万差。　雪窦显云。劫火光中立门端。衲僧犹滞两重关。可怜一句随他语。万里区区独往还。　慈受深云。坏与不坏两相猜。剑阁龙舒谩往来。何人更有樊公脚。一踏鸿门双扇开。
　　投子同禅师。僧问劫火洞然时如何。师云寒威威地。
　　投子青颂云。天地为炉万物燋。石人驾浪渡云霄。风生半夜霜威重。月落水寒逼鬓凋。
　　雪峰存禅师示众云。三世诸佛向火焰上转大法轮。玄沙云。近日官令稍严。师云作么生。沙云不许搀行夺市。师不觉吐舌。云门云。火焰为三世诸佛说法。三世诸佛立地听。
　　黄龙新云。雪峰云门交互争辉。薪尽火灭向甚么处听。莫恋白云深处坐。切忌寒灰煨杀人。
　　白云端颂云。火焰腾辉说最亲。无边诸佛近前闻。谁知更有傍观者。鼻孔辽天不喜君。　保宁勇云。一堆猛焰亘天红。三世如来在此中。转大法轮今已了。眉毛之上起清风。　普融平云。红焰光中也大奇。明明演说白毫辉。可怜雪老并韶石。烧却眉毛总不知。
　　雪峰僧问古涧寒泉时如何。师云瞪目不见底。云饮者如何。师云不从口入。僧后到赵州举此话。州云。不从口入。不可从鼻孔里入。僧却问。古涧寒泉时如何。州云苦。云饮者如何。州云死。师闻得乃云。赵州古佛。遥作礼。自此不答话。
　　雪窦显云。众中商量总云。雪峰不出这僧问头。所以赵州不肯。如斯话会。深屈古人。雪窦即不然。斩钉截铁本分宗师。就下平高难为作者。　天衣怀云。诸仁者。作么生会不答话底道理。赞叹赵州即不无。还知赵州片玉瑕生么。若人检点得出。相如不诳於秦主。　蒙庵岳云。雪峰不从口入。松栢千年青。不入时人意。赵州云死。牡丹一日红。满城公子醉。　天童觉云。扶竖宗乘须还大匠。雪峰办一千五百人善知识身心。赵州用一百二十岁老作家手段。不妨奇怪。如今众中随言定旨。乱作贬剥。深屈古人。然则相席打令似有知音。镂骨铭心罕逢明鉴。
　　云盖昌颂云。古涧寒泉浩渺弥。分明枝派暗流时。不从口入无滋味。苦死令渠话不知。　宝峰照云。黯黯云攒付雪峰。青青赵老一双瞳。从前汗马无人识。只要重论盖代功。　佛心才云。纵夺还他老作家。奔流度刃数如麻。深深涧底无人到。饮者重添眼里沙。
　　古德垂语云。我唤作火。汝不得唤作火。
　　无为居士颂云。我唤作火。汝即不可。已道了也。唤作甚么。
　　玄沙备禅师因镜清来参问。学人乍入丛林。乞师指个入处。师云还闻偃溪水声么。清云闻。师云从这里入。镜清於言下大悟。
　　五祖演云。果是得入。一任四方八面。若也未然。輙不得离却这里。　径山杲云。若要真个得入。直须离却这里。
　　白云端颂云。天生碧眼昆仑儿。有艺过人自不知。几度黑风翻大海。波心出没自闲嬉。　法云秀云。一滴偃溪水。四海少人闻。直饶玄会得。也是弄精魂。　罗汉南云。天飘碎玉千峰雪。雨滴岩花万国春。堪听偃溪流水意。潺潺终日不闻闻。
　　法眼益禅师。僧问如何是曹源一滴水。师云是曹源一滴水。时韶国师在会下。闻此语大悟。
　　应庵华云。法眼恁么说话。眼观东南意在西北。忽有人问荐福。如何是曹源一滴水。只对他道死。　白云端颂云。曹源一滴久澄清。流出千江绝浪声。大海几多游玩者。茫茫空绕水边行。　草堂清云。曹源一滴异常流。流入沧溟贯九州。垂钓几番波浪崄。未曾闻道失渔舟。　佛灯珣云。一滴曹源立问端。清凉答处在言前。众流截断穷源底。百川依旧势朝天。

　　禅林类聚卷第十四
　　禅林类聚卷第十五
　　衣钵　服饰(把针附)　鞋袜　珍宝　琴碁(书画乐附)　帘帐　舟楫
　　衣钵

　　世尊一日勑阿难。食时将至。汝当入城持钵。阿难应诺。佛云。汝既持钵。须依过去七佛仪式。阿难便问。如何是过去七佛之仪式。佛召阿难。阿难应诺。佛云持钵去。
　　禾山方云。阿难只解与么去。不解与么来。隆庆化士既解与么去。亦解与么来。然虽如是。且道作么生是七佛仪式。要会么。丈夫自有冲天志。不向如来行处行。
　　遁庵颂云。从前七佛轨仪。庆喜何曾欠少。堪笑黄面瞿昙。无端更打之绕。
　　阿难尊者问迦叶云。师兄。世尊传金襕袈裟外。别传个甚么。迦叶召云阿难。阿难应诺。迦叶云。倒却门前剎竿着。
　　汾阳昭云。不问那知。　五祖戒云。露。　翠岩芝云。千年无影树。今时没底靴。　草堂清云。剎竿未倒。穿却诸人髑髅。换却诸人眼睛。剎竿倒后。向甚么处见释迦老子。参。
　　白云端颂云。金襕之外复何传。弟应兄呼岂有偏。倒却门前剎竿子。免教依旧倚墙边。　觉海元云。金襕付后别何传。呼应虽勤意未圆。迦叶更能施善巧。剎竿倒却贵安然。　无尽居士云。庆喜门前倒剎竿。金襕传外有何传。天然外道无师证。争柰威音佛已前。　天童觉云。影略门前倒剎竿。个中消息授传难。玲珑侍者能相委。盘走明珠珠走盘。　慈受深云。头陀饮光。多闻庆喜。合掌擎拳。难兄难弟。一朝狭路两相逢。裂转双睛无处避。便向门前倒剎竿。丈夫自有冲天志。　旻古佛云。提起金襕。惹倒剎竿。步步踏着。绿水青山。
　　雪峰存禅师在德山作饭头。一日饭迟。师晒饭巾次。见德山托钵至法堂前。师云。这老汉。钟未鸣鼓未响。托钵向甚么处去。山便归方丈。师举似岩头。头云大小德山不会末后句。山闻令侍者唤岩头来。山问。汝不肯老僧那。头密启其意。山休去。明日升堂。果与寻常不同。头至僧堂前拊掌大笑云。且喜堂头老汉会末后句。他后天下人不柰伊何。虽然如是。也只得三年。后三年果迁化。
　　明招谦代德山云。咄咄。没处去没处去。　雪窦显云。曾闻说个独眼龙。元来只有一只眼。殊不知德山是个无齿大虫。若不是岩头识破。争得明日与昨日不同。诸人要会末后句么。只许老胡知。不许老胡会。　大沩喆云。岩头大似高崖石裂。直得百里走兽潜踪。若非德山度量深明。争得昨日与今日不同。　翠岩真云。岩头德山一状领过。雪峰一千五百人善知识地在。
　　南堂静颂云。德山托钵最为奇。好语令人特地疑。虎豹出林夸爪距。丛林千古立雄基。　宝峰祥云。凛凛霜风戛地寒。渔翁掷钓五湖宽。锦鳞触散波心月。收取丝纶上古滩。　天童觉云。末后句。会也无。德山父子太含胡。座中亦有江南客。莫向樽前唱鹧鸪。　径山杲云。一挝涂毒闻皆丧。身在其中总不知。八十翁翁入场屋。真诚不是小儿嬉。
　　云门偃禅师示众云。世界恁么广阔。为甚么钟声披七条。
　　鼓山珪颂云。七条披向钟声上。徧界难藏比丘相。若以色见音声求。迦叶师兄是虚妄。　径山杲云。钟声披起郁多罗。碧眼胡儿不奈何。一箭双雕随手落。拈来元是栅中鹅。
　　杨岐会禅师。僧问。天得一以清。地得一以宁。衲僧得一堪作甚么。师云钵盂口向天。
　　白云端颂云。钵口向天底时节。十方世界一团铁。少林面壁谩多年。衲僧眼里重添屑。　松源岳云。衲僧一拶。钵盂口阔。天下杨岐。望梅林止渴。

　　服饰(把针附)

　　洞山价禅师问僧。世间甚么物最苦。僧云地狱最苦。师云。不然。衣线下不明大事始是苦。
　　丹霞淳颂云。镬汤炉炭几何般。地狱三涂未苦酸。须听新丰亲切语。袈裟之下莫颟顸。
　　曹山本寂禅师。僧问灵衣不挂时如何。师云曹山今日孝满。云孝满后如何。师云曹山好颠酒。
　　天童觉颂云。清白门庭四绝邻。长年关扫不容尘。光明转处倾残月。爻象分时却建寅新。满孝便逢春。醉步狂歌任堕巾。散发夷犹谁管系。太平无事酒颠人。
　　香林远禅师。僧问如何是衲衣下事。师云臈月火烧山。
　　应庵华云。香林恁么道。老鼠入牛角。忽有人问归宗。如何是衲衣下事。只对他道来年更有新条在。恼乱春风卒未休。
　　雪窦显颂云。腊月烧山。万种千般。翘松鹤冷。立雪人寒。达磨不会。大难大难。　上方益云。岁晚年来正苦寒。千林木叶尽凋残。炎炎野火无流水。应是随风过别山。　白杨顺云。腊月山头火亘天。衲衣下事若为传。老来不是观时节。困即长伸两脚眠。　天童觉云。老大丛林快说禅。不将禅挂口皮边。谷深山远空无像。何处人呼应不圆。　东林颜云。腊月火烧山。苦口是黄连。相将岁除夜。窦八布衫穿。大可怜。把手入黄泉。

　　鞋袜

　　睦州踪禅师在黄檗为首座。教临济问佛法后。归乡院杜门织蒲鞋养母。人目之曰陈蒲鞋。接得云门令嗣雪峰。唯自晦迹。凡见僧唤云。大德。僧回首。师云担板汉。
　　雪窦显云。睦州只具一只眼。何故。这僧唤既回首。因甚却成担板。
　　汾阳昭颂云。垂慈只要总通灵。不是宗师妄目生。担板直教须放下。免伊虚度百千生。　圆悟勤云。辛辛辣辣。啀啀喍喍。识际北为大树拶。云门堕崄崖。机峻莫阶。言如枯柴。夫是之谓陈蒲鞋。　无为子云。睦州唤。随卦断。回不回。担板汉。　长灵卓云。脑后与一锥。头头堕坑坎。直饶唤不回。也是虚担板。透过睦州关。乾坤一只眼。　鼓山珪云。电火光中休草草。剑轮锋上莫忉忉。等门放却全身入。终不当头犯一毫。　径山杲云。睦州担板。那容眨眼。阔狭短长。不须增减。
　　灵云勤禅师问僧甚处去。云雪峰去。师云我有一信寄雪峰。云便请。师乃脱履抛向面前。僧便去。雪峰问甚处来。云灵云来。峰云和尚安不。云有书相寄。道了脱履抛向面前。峰休去。
　　沩山秀云。雪峰既不能辨他来信端的。这僧又祇知依模画样。钝置他灵云。忽若当时道我有一信寄他。云便请。灵云只据坐。这僧又若为通露。不可大丈夫汉为人驰达。教他一言不措。

　　珍宝

　　东寺会禅师因仰山来参乃问汝何处人。仰云广南人。师云我闻广南有镇海明珠是不。仰云是。师云此珠作何形状。仰云白月即现。师云汝将得来不。云将得来。师云何不呈似老僧。云某。甲昨到沩山。蒙索此珠。直得无言可对。无理可伸。师云。真狮子儿。善能哮吼。如蟭螟虫向蚊子眼睫上作窠。於十字街头大叫一声云。土旷人稀。相逢者少。(传灯作东邑政语。无蟭螟虫下一段)
　　龙潭晓云。众中唤作呈珠话。且作么生是呈珠处。山僧今日与大众注破。等闲莫向江边立。切忌寒灰炙杀人。
　　本觉一颂云。镇海明珠到处晶。由来一颗自圆成。仰山东寺曾遭索。叉手还将取次呈。
　　终南山师祖禅师问南泉。摩尼珠。人不识。如来藏里亲收得。如何是藏。泉云王老师与尔往来者是。师云不往来者。泉云亦是。师云如何是珠。泉召云师祖。师应诺。泉云去汝不会我语。师从此信入。
　　雪窦显向往来者是处云。草里汉。又向不往来者亦是处云。雪上加霜。又於如何是珠处云。崄。百尺竿头作伎俩。不是好手。这里着得个眼。宾主互换便能深入虎穴。或不漝么。纵饶师祖悟去。也是龙头蛇尾汉。　白云端云。大众。这僧一颗摩尼珠可谓稀世之宝。大可怜生。几乎落在万丈坑里。犹赖得南泉老儿手亲为他把得起。且道此珠现今在甚么处。乃云海神知贵不知价。留与人间光照夜。
　　沩山佑禅师坐次。仰山与香严侍立。师云。如今总与么者少。不与么者多。香严从东过西立。仰山从西过东立。师云。这个因缘。三十年后如金掷地相似。仰云亦须是和尚提唱始得。严云即今亦不少。师云合取狗口。
　　佛鉴懃云。沩山幸自海晏河清。刚地无风起浪。虽然。一波才动万波随。掷地金声如瓦砾。仰山香严若能慎护。才见沩山恁么道。便珍重下去。假饶沩山咳唾风生。也须无出气处。　大沩智云。沩山举令。二子唱和。偶然成曲调。不是海作做。虽然。啐啄之机。沩山未肯放过。当时仰山香严见沩山与么道。便好掀倒禅床。还知么。良久云。见性不留佛。大悟不存师。犹较些子。喝一喝。　涂毒策云。金久炼则精。水久澄则清。沩山才始调弦。二子终须别曲。当初祇道喜相逢。到底翻成怨离别。且道过在甚么处。还知么。老来祇可和云睡。休与儿孙论短长。南堂静颂云。象王嚬呻。师子哮吼。踞地盘空。移星换斗。坐断舌头。合取狗口。一回掷地作金声。九曲黄河彻底清。　隐静俨云。沩山垂语辨龙蛇。一对骊珠绝点瑕。狮子窟中无异兽。嘉声动地徧天涯。
　　洛浦安禅师。僧问众手淘金谁是得者。师云拳中旧宝不假披沙。云恁么则展手不逢也。师云莫将鹤唳拟作莺啼。
　　丹霞淳颂云。淘金岂假披沙得。不触波澜犹费力。露柱三更忽放光。此时未审何人识。
　　大岭禅师。僧问如何是一切处清净。师云。截琼枝寸寸是宝。柝旃檀片片皆香。
　　丹霞淳颂云。乾坤尽是黄金国。万有全彰净妙身。玉女背风无巧拙。灵苗花秀不知春。
　　云门偃禅师示众云。乾坤之内。宇宙之间。中有一宝。秘在形山。拈灯笼向佛殿里。将三门向灯笼上。
　　法昌遇云。且缓缓。法昌有一宝。七颠与八倒。或作无明山。或时为相好。触处尽光辉。动便入荒草。休寻讨。珊瑚枝上日杲杲。　白云端云。大众。眼在鼻上。脚在肚下。且道宝在甚处。乃云。人面不知何处去。桃花依旧笑春风。
　　雪窦显颂云。看看。古岸何人把钓竿。云冉冉。水漫漫。明月芦花君自看。　沩山秀云。看看。野花开。极撩乱。三月洞庭江上春。烟霄飞过潇湘岸。　白云端云。岭上白云舒复卷。天边皓月去还来。低头却入茅檐下。不觉呵呵笑几回。　佛心才云。帝网交罗几万般。形山消殒影团团。拈来不是无心处。只在乾坤宇宙间。
　　长庆棱禅师。僧问众手淘金谁是得者。师云有伎俩者得。云学人还得也无。师云大远在。
　　雪窦显代这僧当时便喝。复云。有伎俩者得。一手分付。有伎俩者不得。两手分付。学人还得也无。苍天苍天。
　　智门祚颂云。众手淘金得者谁。纤尘窒碍岂能为。洪波浩渺黄金远。一事无成空手归。
　　首山念禅师。僧问。学人亲到宝山。空手回时如何。师云家家门前火把子。僧於言下大悟。
　　白云端颂云。空手归时谁肯信。驴驮马载入门来。家家举起火把子。半夜天如白日开。　佛鉴懃云。宝山到日事如何。空手回时所得多。家家门前火把子。明如日月照山河。

　　琴碁(书画乐附)

　　睦州踪禅师因一秀才来参。师问先辈所蕴何业。才云某甲会二十四家书。师以拄杖空中点一点云。会么。才罔措。师云。又道会二十四家书。永字八法也不识。
　　黄龙南云。睦州一点直在威音王已前。及乎八法论书。却被个俗人勘破。若是黄龙即不然。孔门弟子无人识。碧眼胡僧笑点头。　大沩喆云。睦州不妨用得这一点妙。又似以势欺人。大沩即不然。乃画一圆相云。会么。字义炳然。文不加点。
　　明招谦颂云。一点曾无异。微尘劫不增。百千诸佛眼。同共此灵明。　佛鉴懃云。禅师拄杖秀才笔。伎俩皆从手中出。八法论书如未明。面前一点黑如漆。　水庵一云。一着机先用得亲。可怜穷手眼无筋。须知八法论书处。前箭犹轻后箭深。
　　大阳延禅师问梁山。如何是无相道场。山指观音云此是吴处士画。师拟进语。山急索云。这个是有相底。那个是无相底。师於言下大悟。作礼却依本位。立山云何不道取一句来。师云道即不辞恐上纸墨。山乃呵呵大笑云。此语已后上碑去在。
　　投子青颂云。路穷崖仞问山翁。别指岩西岭近东。拟进雾垂岚色重。回头顶见太阳红。
　　风穴沼禅师。僧问。古曲无音韵。如何和得齐。师云。木鸡啼子夜。刍狗吠天明。
　　径山杲云。这黄面浙子恁么答话也。做他临济儿孙未得在。今日或有人问径山。古曲无音韵如何和得齐。只向他道木鸡啼子夜刍狗吠天明。
　　投子青颂云。古岩月色锁重云。枯木迎芳晓带春。昨夜星河转南斗。金乌随凤过天轮。

　　帘帐

　　法眼益禅师因僧斋前来参次。师以手指帘。寻有二僧齐去卷。师云一得一失。
　　东禅斋云。上座且作么生会。有云为伊不明旨便去卷帘。亦有道指者即会。不指而去者即失。恁么会还可不可。既不许恁么会。且问上座。阿那个得那个失。
　　天童觉颂云。松直棘曲。鹤长凫短。羲皇世人。俱忘治乱。其安也潜鳞在渊。其逸也翔鸟脱绊。无何祖祢西来。里许得失相半。蓬随风而转空。船截流而到岸。个中伶利衲僧。看取清凉手段。

　　舟楫

　　六祖大师一日谓门人云。吾欲归新州。汝等速整舟楫。门人云。师从此去。早晚却回。师云。叶落归根。来时无口。
　　法云秀云。非但来时无口。去时亦无鼻孔。
　　佛眼远颂云。归根得旨复何论。洞口秦人半掩门。花落已随流水远。空留幂幂野云屯。　松源岳云。云开空自阔。叶落即归根。回首烟波里。渔歌过远村。
　　船子诚禅师与道吾云岩在药山分别后。往秀州华亭泛一小舟。曾嘱道吾云。师兄向后有座主。指一二人来。道吾后至京口竹林寺。时夹山会禅师住持上堂。有僧问如何是法身。会云法身无相。云如何是法眼。会云法眼无瑕。吾不觉失笑。会下座具礼请问。吾云。吾有同行在华亭船上接。人汝往见之必有所得。仍须更易其服。会乃散众易服径造华亭。师见会来便问大德住甚么寺。会云似则不住住则不似。师云不似又不似个甚么。会云不是目前法。师云甚处学得来。会云非耳目之所到。师云。一句合头语。万劫系驴橛。师又问。垂丝千尺。意在深潭。离钩三寸。子何不道。会拟开口。师拈桡子劈脊打落水中。会才上船。师急索云道道。会拟开口。师又打。会豁然大悟。乃点头三下。师云。竿头丝线从君弄。不犯清波意自殊。会遂问。抛纶掷钩。师意如何。师云。丝悬渌水。浮定有无之意。速道速道。会云。语带玄而无路。舌头谈而不谈。师云。钓尽江波。金鳞始遇。会乃掩耳。师云如是如是。乃嘱云。吾在药山三十年方明得此事。汝今得已。向后莫住城隍聚落。直须藏身处没踪迹。没踪迹处莫藏身。向深山镢头边接取一个半个。嗣续吾宗。无令断绝。会领旨礼辞而去。频频回首。师复唤云阇黎。会回首。师举船桡云。汝道别更有在。言讫踏翻船於烟浪。
　　投子青颂云。泛舟驾崄三十春。击处竿头活死人。夹岭桂分千古韵。朗江山翠万重新。　保宁勇云。不犯清波不掷钩。怪哉当面触鳌头。微芒一喷朦胧雨。万壑千溪水逆流。　觉海元云。舍短从长有几人。远求船子扣玄津。兰桡数拄徒开口。水色山光特地新。　佛迹昱云。长竿放去随波浪。丝线收来获锦鳞。桡下翻身何脱洒。回头不见旧时人。　无尽居士云。芦苇萧萧江岸秋。长天独月向西流。离钩三寸无人道。笑倚兰桡自点头。
　　船子有一官人问。如何是和尚日用事。师竖起桡子云会么。云不会。师云。棹拨清波。金鳞罕遇。因示偈云。三十年来坐钓台。钩头往往得黄能。金鳞不遇空劳力。收取丝纶归去来。三十年来海上游。水清鱼现不吞钩。钓竿斫尽重栽竹。不计功程得便休。千尺丝纶直下垂。一波才动万波随。夜静水寒鱼不食。满船空载月明归。
　　雪窦显云。这汉劳而无功。忽若云门道一句合头语万劫系驴橛。又作么生免得此过。良久云。莫谓水寒鱼不食。如今钓得满船归。
　　白云端颂云。闪砾金鳞跃浪时。华亭贪玩下钩迟。谁知雪老垂纶惯。不犯波涛取得伊。
　　岩头豁禅师。僧问古帆未挂时如何。师云小鱼吞大鱼。
　　汾阳昭颂云。古帆不挂更何疑。学问依前又是迷。大小二鱼俱一海。争柰钩头饵不斋。　鼓山珪云。小鱼吞大鱼。门上钉桃符。邪魔俱不入。佛法也消除。　径山杲云。小鱼吞大鱼。直路太萦纡。古帆休更问。处处得逢渠。
　　岩头僧问古帆挂后如何。师云后园驴吃草。
　　海印信颂云。槌打不碎。火烧不着。天上人间。何处安泊。阿呵呵。是甚么。莫齩破。须烂嚼。　大洪遂云。古帆不挂问岩头。月冷风高下直钩。谁见后园驴吃草。脱笼卸驮饱齁齁。　楚安方云。风信不来春已老。却忆后园驴吃草。满大明月赠行人。野客溪边归路早。　径山杲云。后园驴吃草。一老一不老。蓦地撞出来。斗凑得恰好。
　　广德周禅师。僧问波浪之中如何得妙。师云。桡棹不施兼底脱。往来终不借浮囊。
　　丹霞淳颂云。一句相酬难取则。轮王不化阎浮国。无边剎海浪痕平。独驾泥牛耕月色。
　　木平道禅师初谒洛浦。遂问一沤未发已前如何辨其水脉。浦云。移舟谙水势。举棹别波澜。师不惬意。次参盘龙。如前置问。龙云。移舟不辨水。举棹即迷源。师因此相契。
　　云峰悦云。木平若於洛浦言下会去。犹较些子。可惜许向盘龙死水里淹杀。后有问如何是木平。对云不劳斤斧。师云果然只在这里。诸禅德。大凡发言超方。也须甄别邪正。识辨真伪。带些子眼筋始得。虽然如是。也是贼过后张弓。
　　丹霞淳颂云。金乌玉兔两交辉。照破威音未兆时。若谓青霄别有路。木人依旧皱双眉。　本觉一云。移舟曾不别澄潭。举棹波生岂更堪。更会一沤初未发。木人半夜好同参。
　　法眼益禅师问觉上座船来陆来。云船来。师云船在甚么处。云船在河里。觉退师却问傍僧云。你道适来这僧具眼不具眼。
　　天童觉颂云。水不洗水。金不博金。昧毛色而得马。靡丝弦而乐琴。结绳画卦有许事。丧尽真淳盘古心。

　　禅林类聚卷第十五
　　禅林类聚卷第十六
　　法器　槌拂　数珠　缾锡　杖笠　镜扇
　　法器

　　百丈海禅师因普请锄地次。有一僧举起锄头。忽闻鼓鸣。乃抛下大笑便归。师云。俊哉。此是观音入理之门。归院乃唤其僧问。适来见甚么道理便与么。云适来肚饥闻鼓声归吃饭去。师乃笑。　沩山一日见火头闻木鱼声。放下火抄拊掌大笑。酬诘同前。(香严录亦有类此者。不收)
　　东使云。当时沩山会里无一人。　卧龙云。当时沩山会里有一人。
　　水庵一颂云。孰云意在镢头边。一击圆通彻大千。大笑低头归去后。饥餐且莫与人传。
　　普化禅师居常入市振铎云。明头来明头打。暗头来暗头打。四方八面来旋风打。虚空来连架打。一日临济令僧捉住云。或遇不明不暗来时如何。师托开云。来日大悲院里有斋。僧回举似济。济云我从来疑着这汉。
　　五祖演云。若是五祖即不然。有人问总不恁么来时如何。和声便打。是他须道五祖盲枷瞎棒。我只要你恁么道。何故。一任举似诸方。　破庵先云。这风颠汉不妨令人疑着。及至被人穷诘将来。却只道得个罗斋打供。也似熟处难忘。若是广寿即不然。待他道总不恁么来时如何。便与拦胸扭住云。道道。若是皮下有血。管取价增十倍。
　　汾阳昭颂云。老倒分明两路差。箭锋相拄勿喎斜。龙蛇混杂人难辨。白日长空下雪花。　海印信云。明暗俱打夸无上。擒住方知无伎俩。伎俩无乱称呼至。今谁解辨真虚。　佛智裕云。高堂公子醉双陆。乱撒明珠发异光。一掷输赢谁辨得。满盘骰子不成双。　鼓山珪云。慺罗须要逞聪明。金榜何曾得挂名。捋下幞头归去好。莫骑驴子傍人门。
　　曹山本寂禅师闻钟声乃云。阿耶耶。阿耶耶。僧云和尚作甚么。师云打着我心。
　　五祖戒云。作贼人心虚。
　　古德颂云。闻钟便道打余心。语浅分明理事深。上流默默点头笑。可谓真鍮不博金。
　　禾山殷禅师垂语云。习学谓之闻。绝学谓之邻。过此二者谓之真过。僧出问如何是真过。师云解打鼓。云如何是真谛。师云解打鼓。又问。即心即佛则不问。如何是非心非佛。师云解打鼓。云如何是向上事。师云解打鼓。云万法齐兴时如何。师云解打鼓。
　　雪窦显颂云。一拽石。二搬土。发机须是千钧弩。象骨老师曾辊球。争似禾山解打鼓。报君知。莫莽卤。甜者甜兮苦者苦。　投子青云。布毛拈处费人言。争似禾山一句传。打鼓一声喧宇宙。冰寒千丈忽生莲。
　　幽栖幽禅师一日敛钟上堂。大众才集。师乃问甚么人打钟。僧云维那。师云近前来。僧便近前。师遂打一掌。却归方丈卧。
　　投子青云。然自急须逃。古今皆有行穷绝处。试问傍人。不惜下情。果然获有。既从相问。急索端由。不顾危亡。得他假难。虽获小利。也是暗地伤人。不为好手。这僧虽然失利。盖为自不守分。致祸临身。未为分外。然虽如是。终是平人横遭罗网。自有傍人证据在。且道证据个甚事。乃云。东家不了。西舍受殃。复颂云。蓦路相逢借问由。寸心莫便与他酬。虽然重担教人代。终是惭颜暗地羞。
　　梁山观禅师。僧问如何是空劫已前事。师云。击动乾坤鼓。时人听不闻。
　　丹霞淳颂云。虚空为鼓须弥槌。击者虽多听者稀。半夜髑髅惊破梦。满头明月不思归。

　　槌拂

　　世尊入灭。迦叶升须弥山顶击铜键椎。普集诸圣於金刚窟中结集世尊所说教法。
　　青原思禅师因石头参。师问尔从甚处来。云曹溪来。师竖起拂子云曹溪还有这个么。云。非但曹溪。西天亦无。师云子莫曾到西天不。云若到即有也。师云未在更道。云。和尚也须道取一半。莫全靠希迁。师云。不辞向汝道。恐已后无人承当。
　　投子青颂云。白云藏玉凤。红日照无寥。隐隐星攒处。无私镇九霄。
　　百丈海禅师再参马祖。祖竖起拂子。师云即此用离此用。祖挂拂子於旧处。良久云。尔向后开两片皮。将何为人。师取拂子竖起。祖云即此用离此用。师亦挂拂旧处。祖振威一喝。师直得三日耳聋。后因黄檗来参。举此话。黄檗不觉吐舌。(一本小异)
　　汾州云。悟去便休得。说甚么三日耳聋。　石门聪云。若不三日耳聋。何得悟去。汾州云我与么道。较他石门半月程。　雪窦显云。奇怪。诸禅德。如今列其派者甚多。究其源者极少。总道百丈於喝下大悟。还端的也无。然刁刀相似鱼鲁参差。若是明眼汉。谩他一点不得。只如马师道。尔向后开两片皮将何为人。百丈竖拂。为复如虫御木。为复啐啄同时。诸人要会三日耳聋么。大冶精金应无变色。　东林总云。当言不避截舌。当炉不避火迸。佛法岂可曲顺人情。东林今日向骊龙窟内争珠去也。百丈大智不无他三日耳聋。汾州石门争免个二俱瞎汉。只这三个老。还曾悟也无。良久云。祖祢不了。殃及儿孙。　泐潭英云。大众。且道马祖当时是百丈悟了喝。不悟了喝。众中有检点得。出来道看。山僧为你证明。若无。山僧今日不惜眉毛为你注破。良久云。前三三。后三三。　云盖智云。发大机。显大用。非马祖而谁能。即此用。离此用。独百丈而得其旨。为甚么被马祖一喝直得三日耳聋。要会么。不入惊人浪。难寻称意鱼。
　　保宁勇颂云。木马踏杀天下人。泥龙饮竭沧溟水。霹雳满空山岳摧。看看平地波涛起。　天宁琏云。放去拈来更是谁。青山时见白云归。孤峰坐断无余事。翻笑蟾输对落晖。　无尽居士云。马驹一喝大雄峰。声入髑髅三日聋。黄檗闻之惊吐舌。江西从此立宗风。　上方益云。雨霁游云尚未归。晴空忽地一声雷。岭梅已得春消息。不比山桃一例开。　照觉总云。未明大智再参寻。相逐相随用不任。断浪绝流全体现。一聋三日孰知音。
　　仰山寂禅师因庞居士问。久响仰山。到来为甚么却覆。师竖起拂子。士云恰是。师云是仰是覆。士指露柱云。虽然无人。也要露柱证明。师掷下拂子云。一任举似诸方。
　　白云端颂云。两个八文为十六。从头数过犹不足。拏云乱撒向阶前。满地团团苔藓绿。　保宁勇云。贼偷贼物太希奇。好手还他火伴知。今日并赃齐捉获。得便宜是落便宜。
　　临济玄禅师辞黄檗。檗问甚么处去。师云不是河南便是河北。檗便打。师约住棒遂与一掌。檗呵呵大笑。唤侍者将先师禅板拂子来。师召侍者云将火来。檗云。汝但将去已后。坐却天下人舌头去在。
　　沩山问仰山。临济莫辜负他黄檗也无。仰云不然。沩云子作么生。云知恩方解报恩。沩云从上莫有报恩事不。仰云。有。只是年代深远。不欲举似。沩云。虽然如是。吾且不知。子但举看。仰云。如楞严会上阿难赞佛云。将此深心奉尘剎。是则名为报佛恩。岂不是报恩之事。沩云。如是如是。见与师齐减师半德。见过於师方堪传授。
　　海印信颂云。师资叙别意非遥。禅板持来命火烧。佛祖己灵犹不重。信行余长孰擎挑。
　　首山因拈竹篦示众云。汝等诸人。若唤作竹篦即触。不唤作竹篦即背。汝诸人且唤作甚么。时叶县省和尚在会。於言下大悟。乃近前掣竹篦拗作两截。掷于阶下。却云是甚么。师云瞎。县便设拜。
　　径山杲颂云。背触非遮护。明明直举扬。吹毛虽不动。遍地是刀枪。　鼓山珪云。举起竹篦子。如何便到家。秘魔岩不会。随后便擎。叉　枯木元云。不触又不背。徒劳生拟议。开口更商量。白云千万里。　东林颜云。骂他还自骂。嗔他还自嗔。戒之慎之。出乎尔者返乎尔者也。　此庵静颂云。千山飞鸟绝。万径人迹灭。孤舟蓑笠翁。独钓寒江雪。(普灯在之)

　　数珠

　　大颠通禅师因韩文公相访。问师春秋多少。师提起数珠云会么。公云不会。师云昼夜一百八。公罔措。遂回宅怏怏而已。夫人乃问。侍郎情思不怿。复有何事。公遂举前话。夫人云何不进云昼夜一百八意旨如何。公明日凌晨遂去。至门首乃逢首座。座问侍郎入寺因何太早。公云特去堂头通话。座云堂头有何因缘开示。公举前话。座云侍郎怎生会。公云昼夜一百八意旨如何。座乃扣齿三下。公复至堂头。又进前语。昼夜一百八意旨如何。师亦扣齿三下。公云信知佛法一般。师云见甚道理乃云一般。公云。适来门首接见。首座亦复如是。师遂唤首座问。适来祗对侍郎佛法是不。座云是。师便打趂出院。
　　保福展云。首座知前不知后。大颠令不单行。　净泉云。大颠前头惊杀人。后头笑杀人。当时若尽令而行。这僧也着出院。然管中窥豹只见一班。
　　汾阳昭颂云。解展机锋是大颠。明知不是小因缘。一般扣齿丛林异。出院韩公始得闲。　黄龙南云。宗师一等展家风。尽情施设为韩公。狮子窟中无异兽。象王行处绝狐踪。　保宁勇云。一步才行两步移。门前惊起凤凰儿。栖踪不在梧桐树。群鸟东西空绕枝。　佛国白云。佛法无别好商量。门前扣齿便承当。一般出院难分雪。疑杀唐朝韩侍郎。　海印信云。潮者如山。观者如市。本分弄潮人。出没如游戏。可怜不是弄潮人。往往须向潮中死。

　　缾锡

　　南泉愿禅师见邓隐峰来。指净缾云。净缾是境。缾中有水。你不得动着境。与我将水来。峰将净缾倾水於师面前。师便休去。
　　归宗云。邓隐峰也是乱舄。　黄龙心云。信知道急行不至。缓行太过。南泉亦好个话端。要且不能圆就。既是能吹亦须能拍。若不能拍。吹者徒劳。甚处是隐峰乱舄处。具参学眼试检点看。
　　鼓山珪颂云。南泉不指净缾。隐峰何曾舄水。从教打瓦钻龟。佛法不在这里。　径山杲云。眼中无翳休挑刮。镜上无尘不用磨。信脚出门行大路。横担拄杖唱山歌。
　　盐官安国师因僧问。如何是本身卢舍那。师云与老僧过净缾来。僧将净缾至。师云却安宿处着。僧安了复来问。如何是本身卢舍那。师云古佛过去久矣。
　　云门云。无朕迹。　雪窦显云。直得一手指天一手指地。争得无。还会么。云在岭头闲不彻。水流涧下太忙生。　大沩喆云。山僧不然。忽有人问。但云大众归堂去。若人向大沩门下荐得。古释迦不先。新弥勒不后。且道转身一句作么生道。良久云。明年更有新条在。恼乱春风卒未休。　开福宁云。先贤垂范。语直如弦。衲子奔波。刚然不顾。山僧今夜等是无端。试与诸人评议。这僧只知向前不觉蹉路。国师慈悲广大。检点将来。弄巧成拙。且道利害在甚么处。还委悉么。粉骨碎身未足酬。一句了然超百亿。　草堂清云。问来答去。暗里投机。识者荆棘俱为梁栋。不识者醍醐翻成毒药。
　　上方益颂云。两手分明过净缾。不知身已在隍城。直饶便具金刚眼。也较沩山半月程。　天童觉云。鸟之行空。鱼之在水。江湖相忘。云天得志。拟心一丝。对面千里。知恩报恩。之间几几。
　　麻谷彻禅师持锡到章敬处作礼。绕禅床三匝振锡而立。敬云是是。师又持锡至南泉处。绕禅床三匝振锡而立。泉云不是不是。师云。章敬道是。和尚为甚么道不是。泉云。章敬即是。是汝不是。此乃风力所转。终成败坏。
　　长庆棱代前语云。和尚佛法身心何在。又代后语云。和尚是甚么心行。　保福展别但振锡一下出。又拈云。章敬南泉可谓一是一非。又云。麻谷依俙似曲才堪听。又被风吹别调中。　云居锡云。章敬未必道是。南泉未必道不是。又云。这僧当时但持锡出去恰好。　雪窦显代两处云。错。　大沩喆云。章敬道是。落在麻谷彀中。南泉道不是。亦落在麻谷彀中。大沩即不然。忽有人持锡绕禅床三匝卓然而立。但向伊道未到。这里好与三十棒。
　　汾阳昭颂云。章敬南泉路似殊。明明道理话亲疎。多人不用磨金镜。汉自汉兮胡自胡。指月迷津迷自指。示君持锡却如无。　雪窦显云。此错彼错。切忌拈却。四海浪平。百川潮落。古策风高十二门。门门有路空萧索。非萧索。作者好求无病药。　保宁勇云。颜色规模恰似真。人前拈弄越光新。及乎入火重烹试。到了须归是假银。　圆悟勤云。如是不是。去却药忌。拟犯封疆。全军失利。杖头突出古菱花。举世风流出当家。　佛鉴懃云。昨日出都门。忽逢二商旅。一指我南行。一指我北去。南行有官船过渡。北去有车马大路。虽然南北不同途。都在中华一国土。
　　道吾智禅师因石霜问。百年后有人问极则事。向他道甚么。师唤沙弥。弥应诺。师云添净缾水着。师良久却问石霜。适来问甚么。霜拟再举。师便归方丈。霜於此有省。
　　丹霞淳颂云。垂手还他作者机。寻常语里布枪旗。重询拟进归方丈。一句分明更不疑。

　　杖笠

　　百灵禅师一日路次见庞居士。乃问。昔日南岳得力句。曾举向人么。士云曾举来。师云举向甚人。士以手自指云庞公。师云直是妙德空生也赞之不及。士却问师得力句是谁得知。师便戴笠子而去。士云善为道路。师一去更不回首。
　　佛鉴懃云。诸禅德。古人相见。差之毫牦失之千里。庞公好语举似人不着。翻成死语。百灵向鬼窟里卖瘦。一期也被卖得过。虽然如是。如人饮水冷暖自知。　径山杲云。这个话端。若不是庞公几乎错举似人。虽然如是。百灵输他庞公一着。何故。当时若不得个破笠遮却髑髅。有甚面目见他庞公。
　　黄檗运禅师因普请次。南泉云。如许大身材。戴个此儿大笠。师云三千大千世界总在里许。泉云王老师[妳-女+口]。师戴笠便行。
　　佛眼远颂云。相见锦江头。相携上酒楼。会医还少病。知分不多愁。
　　香严闲禅师初开堂日。沩山令人送拂子拄杖并书到。师接了便哭苍天苍天。僧便问和尚为甚如此。师云只为春行秋令。
　　汾阳昭颂云。拄杖将来便彻心。泪流不觉思沈吟。春行秋令人惊怪。绝后光前越古今。　疎山如云。家世拄杖。佛祖付嘱。沩山寄来。香严发哭。父子投机。阳春雪曲。不是知音。大难相续。　正觉逸云。接得杖。哭苍天。不言绝后与光前。春行秋令人难会。踏破草鞋脚底穿。
　　芭蕉情禅师示众云。你有拄杖子。我与你拄杖子。你无拄杖子。我夺却你拄杖子。
　　大沩喆云。大沩即不然。你有拄杖子。我夺却你拄杖子。你无拄杖子。我与你拄杖子。大沩既如是。诸人还用得也未。若人用得。德山先锋临济后令。若也用不得。且还本主。　开福宁云。觉海大似量才补职。度脚买鞋。要见芭蕉还应未可。新报慈即不然。你有拄杖子。我与你拄杖子。君子爱财取之有道。你无拄杖子。我夺你拄杖子。恩深转无语。怀抱自分明。或有人问。离此二途如何是报慈拄杖子。良久云。如今卓向须弥顶。六臂三头未许看。　法石空云。要识芭蕉用处么。更将归去梦。说与欲行人。　天童觉云。你有则一切有。你无则一切无。有无自是当人与夺。关芭蕉甚事。正恁么时。作么生是你拄杖子。
　　投子青颂云。有无今古两重关。正眼禅人过者难。欲通大道长安路。莫听昆仑说往还。　保宁勇云。你有面前拈取去。如无背后夺将来。可怜黑漆光生底。击着千门万户开。　正觉逸云。芭蕉示众世无邻。与夺纵横不易亲。雨散云收何处去。空令游子泪沾巾。　文殊道云。有无与夺太譊讹。拄杖当途不柰何。好把斜横禅椅畔。免令就上长枝柯。　枯木成云。纵夺临机得自由。相逢切忌更抬眸。转身必合知时节。拟议山藤便到头。
　　善崔禅师尝升座拈拄杖云。出来打出来打。时有僧出云崔禅聻。师掷下拄杖便归方丈。
　　法灯钦云。和尚且自救好。是肯他不肯他。　五祖戒云。便推倒禅床。　归宗一云。作么生道得一语救得崔禅。　琅琊觉云。久经行阵者。终不展旗枪。　云盖智云。身挨白刃不惧死生。须是这僧始得。崔禅为甚么当机放过。要会么。金鳞已得休劳力。收取丝纶归去来。
　　保宁勇颂云。镆铘横按宝光寒。侠客喽罗敢正看。飞过青霄声震吼。乾坤直得黑漫漫。
　　云门偃禅师拈起拄杖。举教中道。凡夫实谓之有。二乘扸谓之无。缘觉谓之幻有。菩萨当体即空。乃云。衲僧见拄杖但唤作拄杖。行但行。坐但坐。总不得动着。
　　鼓山珪颂云。二乘菩萨何年尽。诸佛凡夫早晚休。世事但将公道断。人心难似水长流。　径山杲云。剔开金殿锁。撞动玉楼钟。泣露千般草。吟风一样松。
　　云门拈拄杖示众云。拄杖子化为龙。吞却乾坤了也。山河大地甚处得来。
　　黄龙心云。明眼宗师至今犹在。忽若有个汉出来道。这个是拄杖子。山河大地有甚过。也许伊具一只眼。
　　雪窦显颂云。拄杖子。吞乾坤。徒说桃花浪里奔。烧尾者不在拏云攫雾。曝鳃者何必丧胆忘魂。拈了也。闻不闻。直须洒洒落落。休更纷纷纭纭。七十二棒且轻恕。一百五十难放君。师蓦拈拄杖下座。大众一时走散。　石霜云。石霜拄杖化为龙。吞却乾坤在手中。黄面瞿昙空眨眼。百千菩萨尽惊忙。
　　莲华峰庵主拈拄杖示众云。古人到这里为甚不肯。住众无对。自云。为他途路不得力。复云。毕竟如何。又自云。楖栗横担不顾人。直入千峰万峰去。
　　佛眼远横按拄杖於肩上。高声唤云。和尚和尚。又云。阖国人追不再来。千古万古空相忆。　天童觉云。负入不负出。本色住山人。思大吞尽诸佛。普眼不见普贤。且道病在甚么处。蓦拈拄杖卓一下云。官不容针。私通车马。
　　雪窦显颂云。眼里尘沙耳里土。千峰万峰不肯住。落花流水太茫茫。剔起眉毛何处去。　本觉一云。作者宁甘在半途。半途不住意如何。横肩拄杖千峰去。云木何人见得渠。
　　保寿恩禅师上堂。拈起拄杖云。得自天台绝比伦。从来无叶又无根。有时扶过断桥水。几度伴归明月村。然虽如是。也不得放过。击禅床一下便下座。
　　丹霞淳颂云。此杖不从天地得。登山涉水承渠力。如今掷向乱峰前。免致丛林为轨则。
　　云盖鹏禅师谒双泉雅禅师。雅令充侍者。示以芭蕉拄杖话。久无省发。一日雅向火次。师侍立。雅忽问。拄杖子话试举来。与子商量。师拟举。雅拈火筯便摵。师豁然大悟。
　　白云端颂云。与夺双行验正邪。才争拄杖便忘家。蓦然铁棒如风至。失却从前眼里花。

　　镜扇

　　南岳让禅师居南岳时。马祖在彼住庵。日唯坐禅。师因往问云。在此何为。祖云坐禅。师云坐禅何所图。祖云图作佛。师一日将砖一片於庵前磨。祖云磨此何为。师云要作镜。祖云磨砖岂得成镜。师云坐禅岂得成佛。祖云如何即是。师云。如人驾车。车若不行。打车即是打牛即是。祖於是悟旨於言下。遂印心传法。符西祖之谶马驹踏杀天下人之语。南宗阐於江西。
　　汾阳昭颂云。磨砖作镜慕同音。来问分明示本心。才唤木人回面指。犁牛耕出古皇金。　保宁勇云。死马医来无用处。车牛脑后更加鞭。皮穿肉绽还知不。任重应须角力全。　佛印元云。磨砖作镜不为难。忽地生光照大千。堪笑坐禅求佛者。至今牛上更加鞭。　佛灯珣云。坐禅成佛心中病。作镜磨砖眼里花。一掣牢关金锁断。等闲信步便归家。马驹子。实堪夸。自从胡乱后。着处是生涯。　旻古佛云。磨砖作镜。象席打令。一切鱼龙。知水为命。
　　盐官安国师一日唤侍者。将犀牛扇子来。者云破也。师云。扇子既破。还我犀牛儿来。侍者无对。
　　投子代云。不辞将出。恐头角不全。雪窦显又拈云。我要不全底头角。　石霜代云。若还和尚即无也。雪窦又云。犀牛儿犹在。　保福代云。和尚尊年别请人好。雪窦又云。可惜劳而无功。　资福代作圆相於中书牛字。雪窦又云。适来为甚不将出。　雪窦复拈云。若要清风再复。头角重生。请诸禅客下一转语。乃问扇子既破还我犀牛儿来。时有僧云。大众参堂去。师喝云。抛钩钓鲲鲸。钓得个虾蟆。　雪窦颂云。犀牛扇子用多时。问着元来总不知。无限清风与头角。尽随云雨去难追。　白云端云。可怜一柄犀牛扇。谩道曾遭己破除。无限清风随手处。卓然头角出寰区。　天童觉云。扇子破。索犀牛。圈圞中字有来由。谁知桂毂千年魄。妙作通明一点秋。　佛灯珣云。犀牛扇子用多年。历掌清机授手传。头角十全收拾取。雨余风月满长川。　祖印明云。老师底死索犀牛。用处其谁得自由。侍者不知头角具。鼻根绳索被他收。　草堂清云。明月冷相照。清风卒未休。盐官无限意。何用觅犀牛。
　　仰山寂禅师住东平时。沩山附书并镜一面至。师升座授书。乃提起镜示众云。大众。沩山将镜来。而今且道是沩山镜东平镜。若道是东平镜。又是沩山寄来。若道是沩山镜。又在东平这里。道得即存取。道不得即打破去也。如是三举。众皆无对。师乃扑破。
　　五祖戒代云。更请和尚说道理看。蓦夺打破。
　　汾阳昭颂云。仰山接得沩山镜。告众拈来行正令。蒙懂禅流眼不开。仰山直下蓦头钉。　洞山聪云。提起分明照正邪。众人皆不启唇牙。譬如卖物无人买。最后须归本主家。　保宁勇云。沩山古镜仰山提。日上东方月落西。扑落不知谁拾得。秋风索索草蒌蒌。　智海清云。全放全收意亦优。沩山送至仰山头。可怜一片如秋水。三问无人扑破休。　佛心才云。父子相传镜绝尘。须知秋夕不同轮。可怜无限迷头者。错认空花镜里春。
　　高亭简禅师初见德山在江岸坐。即隔江问讯。山以扇招之。师忽然契悟。横趋而过。更不渡江。遂返高亭住持。法嗣德山。
　　径山杲云。高亭横趋而去。许伊是个伶利衲僧。若要法嗣德山。即未可。何故。犹与德山隔江在。
　　古德颂云。德峤有此阵滞货。几度瞒人瞒不过。高亭幸自可怜生。隔岸无端遭染污。
　　广德义禅师。僧问久负不逢时如何。师云。扇开人不遇。陋巷莫能收。
　　丹霞淳颂云。妙体堂堂相分全。青霄独步蹑金莲。千花台上犹慵坐。弊垢襕衫岂肯穿。
　　天衣怀禅师。僧问古镜未磨时如何。师云撑天拄地。云磨后如何。师云夕阳影里快藏身。
　　松源岳颂云。拄地撑天合体用。夕阳影里不藏身。有时独坐孤峰顶。寂寂犹闻落叶频。

　　禅林类聚卷第十六
　　禅林类聚卷第十七
　　器用(碓磨车附)　刀剑　弓箭　骨董
　　器用(碓磨车附)

　　南泉一日在山上作务。有僧过问师。南泉路向甚么处去。师拈鎌子云。我这茅鎌子三十文钱买得。僧云。不问茅鎌子三十文钱买得。南泉路向甚么处去。师云我使得正快。
　　松源岳云。南泉门前活路子。八字打开。这僧肚里惺惺。徉聋诈痖。当时若见南泉道我使得正快。便乃转身一步云。赚我来。大小南泉也须倒退。
　　大沩喆颂云。问路分明指路头。青蚨三十不轻酬。用时最快无机巧。无味之谈塞众流。　圆通倦云。茆鎌三十文钱买。觌面高提第一筹。直下便知归去路。也须更上一层楼。　照觉总云。茆鎌使得快如风。三十青蚨建大功。南泉向上路难到。到者方知触处通。　道场如云。匆匆禅客问南泉。欵段徒劳痛下鞭。今日为君重漏泄。翩翩孤雁下遥天。　天童觉云。我这鎌子用得快。当时三十文钱买。南泉门下路岐通。寄语行人着精彩。
　　庞居士因卖竹摝篱。下桥吃扑。女子灵照一见亦倒爷边。士云你作甚么。女云。见爷倒地。某甲相扶。士云赖是无人见。
　　黄龙南颂云。怜儿不觉笑嗄嗄。却於中路[马*展]泥沙。黄龙老汉当时见。一棒打杀这冤家。　应庵华云。居士倒地。灵照扶起。乞儿伎俩。讨甚巴鼻。
　　赵州谂禅师。僧问道人相见时如何。师云呈漆器。
　　雪窦显云。诸禅德。还有识赵州底么。出来相共商量。若未能辨明。大好从头举。与你点破。四九三十六。
　　南堂静颂云。作家相见时。堂堂呈漆器。乌龟落漆桶。也有第一义。
　　赵州因尼问。离却上来说处。请和尚指示。师咄云。煨破铁缾。尼将铁缾添水来云。请和尚答话。师乃笑。
　　石霜诸禅师。僧问如何是和尚深深处。师云无须锁子两头摇。
　　黄龙新云。石霜老秃。不识好恶。锁既无须。即无两头。既无两头。摇个甚么。良久云。青山无适莫。白云任卷舒。
　　投子青颂云。三更月落两山明。古道程遥苔满生。金锁摇时无手犯。碧波心月兔常行。　保宁勇云。无须锁子卒难开。枯木堂中莫乱猜。千古两头摇不动。待他麟角衲僧来。
　　清平遵禅师。僧问如何是大乘。师云井索。僧云如何是小乘。师云钱贯。云如何是有漏。师云笊篱。云如何是无漏。师云木杓。
　　琅琊觉颂云。有漏笊篱。无漏木杓。烜赫禅和。妄生卜度。伶利座主。何处摸索。金牙解使神锵。李广箭穿双鹗。　无尽居士云。二乘诸漏扣空王。雪后那堪半夜霜。秦汉旌旗度沙漠。唐虞黼黻拱岩郎。法云秀云。大乘小乘。井索钱索。有漏无漏。笊篱木杓。直下承当。鼻孔失却。　南华炳云。笊篱木杓。钱贯井索。打瓦钻龟。徒劳卜度。麒麟只有一只角。　天童觉云。笊篱木杓。钱贯井索。见成家风受用。廓落生涯放得。信缘看佛法。更於何处着。不用安排只么从。自然心地常安乐。
　　雪峰存禅师出世开山之后。众盈千五百人。师以三木球接人。凡有僧来参。辊出示之。
　　智门祚颂云。雪峰辊球孰辨机。一千五百几人知。眨起眉毛千万里。须是吾门狮子儿。　天衣怀云。天兮宽。地兮阔。雪峰辊球几忉怛。一辊直上须弥山。无量人天眼开豁。脱却多年臭皮袜。步行走马到新罗。报道花须连夜发。　佛国白云。雪老平生好辊球。辊来辊去辊无休。一千五百人同戏。谁解输机赛一筹。　梦庵信云。收来辊去事方圆。独许渔郎上钓船。明月芦花同一色。落霞孤鹜共遥天。
　　雪峰因僧与造龛子了。白师云。和尚龛子成也。师云舁将向堂前着。僧舁来。师才见便问。大众。有人道得第一句即留取。如是再问。时有僧出云。某甲咨和尚。师便喝云莫[尸@豕]沸。便将龛子烧却。
　　雪峰因玄沙问。某甲如今大用去。和尚作么生。师遂将三个木球一时抛出。沙遂作斫牌势。师云。你亲在灵山。方得如此。沙云也即是自家底。
　　雪峰一日升座。众集定。乃辊出木球。玄沙遂去捉来安旧处着。
　　白云端云。此个时节。众中皆言子父共作一大事。如此见解。还梦见也未。海会今日布施诸人。乃云。浓研香翰。深蘸紫毫。
　　雪峰谓玄沙云。我时时全机提持。把三个木球一时抛。要全提去。沙云。和尚抛后。忽被个师僧出来道。和尚看球。又作么生。师云道甚么。沙云某甲即不与么。师云你作么生。沙云也未是分外。
　　仰山涌禅师向火次。有僧来参。师云一言说尽山河。僧便问如何是一言。师以火筯插向炉边却收旧处。
　　投子青颂云。一句称提万象分。摩竭空自掩重门。当初衲子微开眼。插筯炉边当火焚。
　　归宗恽禅师。僧问截水停轮时如何。师云磨不转。云如何是磨不转。师云不停轮。(或作云居)
　　径山杲云。恩大难酬。
　　古德颂云。截水停轮语已圆。借婆衫子拜婆年。后人不见云居老。往往思量在两边。
　　泐潭明禅师。僧问。碓捣磨磨。不得忘却时如何。师云虎口里活雀儿。
　　丹霞淳颂云。一念萧萧不记年。皮肤脱落自完全。长天夜夜清如镜。万里无云孤月圆。
　　云居膺禅师。僧问截水停轮时如何。师云磨不转。
　　汾阳昭颂云。云居有语机关绝。不转令君返照看。截铁闭关停妄解。百花俱发一花园。开花结果从他有。因地抽条长碧天。　佛印元云。截水停轮话已圆。借婆裙子拜婆年。后人不见云居老。往往思量在二边。

　　刀剑

　　药山俨禅师与云岩游山腰间刀响。岩云甚么物作声。师便抽刀蓦口作斫势。
　　投子青颂云。大鹏无伴过天地。狮子将儿绝后随。昆仑触犯归行路。一吼吞云万象驰。
　　临济玄禅师。僧问如何是吹毛剑。师云祸事祸事。僧礼拜。师便打。
　　投子青颂云。剑藏匣冷逼人寒。拟问栖迟过岭南。更欲进前求退后。悲风千古绕溪潭。
　　岩头奯禅师问僧甚处来。云西京来。师云黄巢过后还收得剑么。云收得。师引颈近前云[囗@力]。僧云师头落也。师呵呵大笑。僧后到雪峰。峰问甚处来。云岩头来。峰云有何言句。僧举前话。峰打三十棒趂出。
　　大沩喆云。这僧黄巢过后曾收剑。却向岩头处施设。及至雪峰面前锋铓不露。何故。为他岩头大笑一声。直得天地[陡-土+止]暗。四方绝唱。若不得雪峰。几乎陆沈。不见道杀人刀活人剑。
　　雪窦显颂云。黄巢过后曾收剑。大小还应作者知。三十山藤且轻恕。得便宜是落便宜。
　　西院明禅师未住时。闻汝州南院出世。元是同参特去相访。才人事了便云。某甲启和尚。无可作人事。自从许州来。收得江西剃刀一柄。上和尚。院云。汝从许州来。因甚却收得江西剃刀。师於南院手上搯一搯。院呼侍者云收。师以衣袖拂一拂便行。院云。阿剌剌。阿剌剌。
　　大沩喆云。西院收得江西剃刀。无处施呈。直遇同参方始拈出。如今还有收得者么。试呈似老僧看。如无。寻常用个甚么。
　　海印信颂云。南院门风信莫。窥登临无不丧全威。许州亲献江西信。针芥相投上首知。
　　云门偃禅师。僧问如何是吹毛剑。师云祖。
　　智门祚颂云。吹毛宝剑问云门。来者投机岂更存。路逢剑客如何也。甑人携手向西奔。　云溪恭云。吹毛宝剑不须抽。迸匣清光射斗牛。日用全彰人不见。云门祖字为君酬。　圆通仙云。三尺秋光匣里藏。时逢作者露锋铓。如今四塞狼烟静。不展红旗归帝乡。
　　芭蕉情禅师。僧问如何是吹毛剑。师云进前三步。僧云用者如何。师云退后三步。
　　风穴沼禅师。僧问如何是广慧剑。师云不斩死汉。
　　巴陵鉴禅师。僧问如何是吹毛剑。师云珊瑚枝枝撑着月。
　　雪窦显颂云。要平不平。大巧若拙。或指或掌。倚天照雪。大冶兮磨砻不下。良工兮拂拭未歇。别别。珊瑚枝枝撑着月。　白云端云。珊瑚枝枝撑着月。射斗锋铓未足观。四海尽来归贡后。乾坤同耀宝光寒。　长灵卓云。价重三千不可图。从教千古强名模。长因塞北烟尘息。记得江南啼鹧鸪。

　　弓箭

　　石巩藏禅师凡见僧来。以弓架箭示之。一日三平至。师云看箭。平乃拨开胸云。此是杀人箭。活人箭又作么生。师乃扣弓弦三下。平便作礼。师云。三十年架一张弓两只箭。只射得半个圣人。遂拗折弓箭。平后举似大颠。颠云。既是活人箭。为甚么向弓弦上辨。平无对。颠云三十年后要人举此话也难。
　　云门问长庆。作么生道免得云作半个圣人。长庆云若不还价争辨真伪。门云入水见长。人　雪窦显云。石巩要先拗折不难。争柰三平中的了也。然则老宿要话三平。且未免张弓架箭。　首山念云。人人尽道三平中的。莫屈他也无。良久云。机关不是韩光作。莫把胸襟当等闲。　姜山爱云。射虎不真。徒劳没羽。　佛鉴懃云。大小三平元来只是个死汉。若非死汉又觅甚么活人箭。石巩龙头蛇尾。矢在弦上又却不发。当时若便与一箭。那里来大颠作死马医。医之不差。从他掘地深埋。且如智海恁么批判古今。还有过也无。细雨洒花千点泪。淡烟笼竹一堆愁。　天童觉云。石巩习气不除。三平相席打令。却云三十年一张弓两只箭祇射得半个圣人。岂不是以己方人。大都不入惊人浪。到了难寻称意鱼。
　　汾阳昭颂云。张弓架箭唤君回。不省宗师特意来。个个尽随迷醉走。句中认影影难开。三平犹未全提得。霹雳雷声徧九垓。　佛慧泉云。张弓架箭岂徒然。中的虽多命不全。半圣投机无别意。功高何必画凌烟。　正觉逸云。三十年来事一弓。一弓弓拟定寰中。宁知半圣虽投欵。纳璧率羊信不通。　佛印元云。架箭张弓得用深。平生犹喜中红心。后来半个人难得。猛火方成百炼金。　佛国白云。张弓架箭三十年。射得三平半不全。争似万人齐指处。斜阳一雁落秋天。　崇胜珙云。三十年来握箭弓。三平才到擘开胸。半个圣人今日得。大颠弦外几时逢。
　　秘魔岩禅师常持一木杈。凡见僧来遂提起杈云。甚么魔魅教汝出家。甚魔魅教汝行脚。道得也杈下死。道不得也杈下死。速道速道。
　　法眼益代云。乞命乞命。　玄觉代云。老儿家放却杈子得也。　五祖戒云。山僧当时若见。夺取杈来蓦项杈倒。点把火照看伊面皮厚多少。　法灯钦云。但引颈示之。
　　后霍山闻。遂访秘魔禅师。才见未礼拜。便撺入怀。魔乃拊山背三下。山拍手云。师兄三千里外赚我来。三千里外赚我来。
　　保福展云。当断不断。返遭其乱。　首山念云。千闻不如一见。　翠岩芝云。还有赚处也无。非但赚他大禅佛。翠岩今日也赚大众上来。　琅琊觉云。雷声浩大。雨点全无。
　　洞山聪颂云。梨荒老倒眼弥麻。自救无疗更持杈。岭南獦獠当时见。一棒打杀这魔家。　雪窦显云。把断重津过者难。擎杈须信髑髅乾。霍山到后知端的。同死同生未足观。　黄龙南云。叔侄相逢两不猜。到头抚背似痴呆。回首恐人生怪笑。报云千里赚予来。　海印信云。自夸独握诛龙剑。及遇真龙不柰何。也似将军空索战。无功徒枉动干戈。　崇胜珙云。秘魔杈子动家邦。来往禅人被死降。禅佛单刀直入处。始知项羽到乌江。　梦庵信云。道得无言杈下死。霍山猛跳入怀中。三千里外虚相赚。更有何人透此宗。
　　钦山邃禅师因良禅客问。一镞破三关时如何。师云放出关中主看。良云恁么则知过必改。师云更待何时。良云好箭放不着所在。便出去。师云且来阇黎。良回首。师把住云。一镞破三关即且致。试与钦山发箭看。良拟议。师打七棒云。且听这汉疑三十年。有僧举似同安察。察云。良公虽能发箭。要且未中的。有僧问未审如何得中的去。察云关中主是甚么人。僧举似师。师云良公若解与么道。也免得钦山口。虽然如是。同安不是好心。亦须看始得。
　　佛鉴懃云。若识得三险道理。便能一镞破三关。还有么。有则出来与你发箭。良久云。箭穿红日影。须是射雕人。　天童觉云。山堆岳积来。瓦解冰消去。则是人知有。与我放出关中主看。且合作么生。有底道当时便喝。当时便掌。然则一期瞎用则得。要且未是关中主在。还体得么。当堂不正坐。那赴两头机。
　　雪窦显颂云。与君放出关中主。放箭之徒莫莽齿。取个眼兮耳必聋。舍个耳兮目双[瞽-支+皮]。可怜一镞破三关。的的分明箭后路。君不见。玄沙有言兮。大丈夫先天为心祖。

　　骨董

　　优波鞠多尊者在世化导证果者最多。每度一人以一筹置於石室。其室纵十八肘广十二肘。其筹充满其间。
　　南阳忠国师因耽源问。百年后有人问极则事如何。师喝云。幸自可怜生。刚要个护身符子作么。
　　保宁勇代云。粉骨碎身难报此德。　佛性泰云。大小耽源被国师一坐。直至而今起不得。若是德山要且不。然待伊道幸自可怜生须要个护身符子作么。只对他道。暗中为照烛。崄处作津梁。
　　汾阳昭颂云。护身符子最通灵。国师起坐总将行。耽源得用南方去。为说令人睡眼醒。　海印信云。不重己灵犹自可。护身符子更那堪。为君旨外通消息。秋月无云落碧潭。
　　黄檗运禅师问百丈。从上宗乘苗裔。此间如何商量。丈默然。师云教后人如何委悉。丈云我将谓你是个人。便起去。师随后入方丈云。某甲得得而来。只要个印信足矣。丈云若尔他后不得辜负老僧。
　　佛眼远颂云。打面还他州土麦。唱歌须是帝乡人。现成财本成家者。多见饥寒在子孙。
　　赵州谂禅师因与侍者文远行次。乃指一片地云。这里好造个巡铺。文远便去路傍立云。把将公验来。师遂与一掴。远云公验分明过。
　　佛鉴懃颂云。虽然公验各随身。去住皆由守铺人。踏破草鞋归去后。落花啼鸟一般春。　鼓山珪云。天子居闹市里。山僧在百草头。摆手御街来往。不怕巡火所由。　径山杲云。一正一邪。一倒一起。文远赵州。靴里动指。
　　赵州到道吾。吾预知乃取豹皮裈着。将吉嘹杖於三门下翘一足。师才到。吾便唱诺。师云小心伏事着。吾又唱诺。
　　翠岩芝云。有人见得此二人落处。不妨具眼。若不知落处。未具眼在。乃击禅床一下云。若也不会。打与三伯。　木庵永云。奴见婢殷懃。
　　鼓山珪颂云。稽首两足尊。瞻仰不暂舍。眉间白毫光。照耀大千界。　径山杲云。有礼有乐。有唱有酬。人平不语。水平不流。
　　长沙岑禅师令僧问会和尚。未见南泉时如何。会良久。僧云见后如何。会云不可别有也。僧回举似师。师云。百尺竿头坐底人。虽然得入未为真。百尺竿头须进步。十方世界是全身。僧云百尺竿头如何进步。师云。朗州山。澧州水。僧云不会。师云四海五湖王化里。
　　无用全云。大慧先师道。要见长沙么。更进一步。保宁即不然。要见长沙么。更退一步。毕竟如何。洗骨换肠重整顿。通身是眼更须参。
　　天童觉颂云。玉人梦破一声鸡。转盻生涯色色齐。有信风雷催出蛰。无言桃李自成蹊。及时节。力耕黎。谁怕春畴没胫泥。
　　潼泉禅师。僧问如何是相传底事。师云。龙吐长生水。鱼吞无尽沤。云请师挑剔。师云。擂鼓转船头。棹穿波里月。
　　丹霞淳颂云。依依半月沈寒水。耿耿三星碧落攒。昔日云岩曾漏泄。金轮王子宝花冠。
　　兴化奖禅师。僧问军旗急速时如何。师云日料半斤食。
　　投子青颂云。离城别阁暗愁时。月落星分信马蹄。风扫晓霜林木逈。夜深汀岸火生微。
　　玄沙备禅师初到。莆田县百戏迎之。次日问小塘长老云。昨日许多喧闹向甚么处去。小塘提起袈裟角。师云料掉没交涉。
　　法眼益别云。昨日有多少喧闹。　法灯钦别云。今日更好笑。　大沩喆云。大沩即不然。忽有问。遂鸣指一下。如有个衲僧出来云料掉没交涉。却肯他。何故。大丈夫汉捋虎须也是本分。且道利害在甚处。　黄龙新云。奇怪。诸禅德。扶竖宗乘也须是小塘长老始得。玄沙为甚道没交涉。我即不然。昨日许多喧闹向甚么处去也。云。天共白云晓。水和明月流。
　　天童觉颂云。夜壑藏舟。澄源着棹。龙鱼未知水为命。折筯不妨聊一搅。玄沙师。小塘老。函盖箭锋。探竿影草。潜缩也老龟巢莲。游戏也华鳞弄藻。
　　青溪琎禅师问修山主。明知生是不生之理。为甚么为生死之所流。修云。笋毕竟成竹去。如今作篾使得么。师云。汝向后自悟去在。修云。某甲所见只如此。上座作么生。师云。这个是监院房。那个是典座房。修乃作礼。
　　天童觉颂云。豁落亡依。高闲不羁。家邦平贴到人稀。些些力量分阶级。荡荡身心绝是非。是非绝。介立大方无轨辙。
　　大阳坚禅师。僧问如何是玄旨。师云壁上挂钱财。
　　投子青颂云。轻轻人问玄中事。便吐肝肠说与他。木人暗皱双眉处。石女多言争奈何。
　　护国禅师。僧问鹤立枯松时如何。师云地下底一场懡[怡-台+罗]。云滴水滴冻时如何。师云日出后一场懡[怡-台+罗]。云会昌沙汰时护法善神向甚么处去也。师云三门头两个一场懡[怡-台+罗]。
　　天童觉颂云。壮志棱棱鬓未秋。男儿不愤不封侯。翻思清白传家客。洗耳溪头不饮牛。
　　杨岐会禅师问僧。栗棘蓬你作么生吞。金刚圈你作么生跳。
　　鼓山珪颂云。杨岐老人琐口诀。万里长城一条铁。斫牌禅客如到来。不动金槌脑门裂。　径山杲云。金刚圈。栗棘蓬。玄沙三种病。石巩一张弓。直截为君说。新罗在海东。

　　禅林类聚卷第十七
　　禅林类聚卷第十八
　　粮食　斋粥　糊饼　五味　茶汤　蔬菜
　　粮食

　　五祖忍大师因诣碓坊问六祖云。米白也不。云。白也。未有筛。师於碓以杖三击之。六祖即至三鼓入室。密受衣钵。
　　临济玄禅师问院主甚处来。主云州中粜黄米来。师云粜得尽不。主云粜得尽。师以拄杖划一划云。还粜得这个不。主便喝。师便打。后典座至。师举前话。座云院主不会和尚意。师云你又作么生。座便礼拜。师亦打。
　　黄龙南云。院主下喝。不可放过。典座礼拜。放过不可。又云。临济行令。归宗放过。二十年后。有人说破。白云端颂云。宝剑持来刃似霜。几回临阵斩蛮王。有情有理俱三段。一道寒光射斗傍。　大沩喆云。院主下喝。典座礼拜。临济令行。古今独迈。　正觉逸云。功德天将黑暗女。有智主人俱不取。后代儿孙浑莽卤。宏纲委他凭谁举。　佛鉴懃云。粜米阇梨意气骄。轻如春雪自飘飘。才方落地人皆爱。力不禁风当下消。　径山杲云。一堆红焰亘晴空。不问金鍮铁锡铜。入里尽教成水去。那容蚊蚋泊其中。
　　雪峰存禅师示众云。尽大地撮来如粟米粒大。抛向面前漆桷不会。打鼓普请看。
　　西院棱问云门云。雪峰与么道。还有出头不得处么。门云有。院云作么生。门云不可总作野狐精见解也。又云。狼籍不少。　云峰悦云。虽然疋上不足。我更与你葛藤。蓦拈拄杖云。还见雪峰么。咄。王令稍严。不许搀行夺市。　大沩喆云。我更为诸人土上加泥。乃举拄杖云。看看雪峰老人。向你诸人面前放屙。咄。为甚么屎臭气也不知。　禾山方云。隆庆亦不用打鼓。但祇恁么看。设使看而未彻。亦乃熏习善种。忽若看得彻去。始知隆庆老婆心切。然虽如是。三十年后不得辜负山僧。
　　雪窦显颂云。牛头没。马头回。曹溪镜里绝尘埃。打鼓看来君不见。百花春至为谁开。　白云端云。眉毛罅里游南岳。大海波心泛钓舟。薄艺随身终不说。从他打鼓看无休。　圆悟勤云。疾焰过风。奔流度刃。唱拍相随。拳踢相应。蓦然轰起震天雷。百草头颠春色回。　楚安方云。打鼓普请看。直得骨毛寒。拾得寒山舞。笑倒老丰干。
　　雪峰在洞山作饭头淘米次。洞山问。淘砂去米。淘米去砂。师云砂米一时去。山云大众吃个甚么。师遂覆却米盆。山云。据子因缘。合在德山。
　　投子青云。大众。洞山恁么道是甚道理。虽然一色乾坤。争柰山高水阔。所以野人云。功夫不到不方圆。言语不通非眷属。乃代云。淘砂去米。淘米去砂。无影长生桂。经霜结子频。大众吃个甚么。金凤采香衔不尽。玉雏食药叶长新。　天童觉云。雪峰祇管步步登高。不觉草鞋跟断。若也正偏宛转。敲唱俱行。自是言气相合。父子相投。且道洞山不肯雪峰意在甚么处。万里无云天有过。碧潭似镜月难来。　琅琊觉云。雪峰与么去。大似抛却钳桃树。沿山摘醋梨。
　　投子颂云。满钵盛来一物无。岂同香积变珍苏。日月并轮长不照。木人舞袖向红炉。
　　黄山轮禅师因夹山问甚处人。师云闽中人。山云还识老僧么。师云和尚还识某甲么。山云。不然。子且还老僧草鞋钱。老僧然后还子江陵米价。师云。与么则不识和尚。未审江陵米作么价。山云。真狮子儿。善能哮吼。
　　佛鉴懃云。且道二老汉还有相识处也无。若也相识。何须更问。若不相识。因甚却问鞋钱米价交加。黄山云。江陵米作么价。夹山便赞云真狮子儿善能哮吼意旨如何。於此见得。债无陈。得便新。其或未然。江陵米价逐时增。草鞋钱尽教谁出。　大沩智云。啐啄同时。师资相投。草鞋米价。彼此相酬。有得有失。善能哮吼。既有得失。谁肯谁休。且道那个全得。那个全失。若择得出。许你亲见二老。
　　丹霞淳颂云。父子相逢眼倍明。灵苗业里坦然行。个中若谓金毛子。已是盐梅触大羹。

　　斋粥

　　金牛禅师凡自做饭供养众僧。每至斋时舁饭桶到僧堂前作舞云。菩萨子吃饭来。乃拊掌大笑。
　　曹山因僧问古人恁么是奴儿婢子不。山云是。云向上事请师道。山咄云。这奴儿婢。子　长庆棱云。大似因斋庆赞。　大光因僧问。长庆道因斋庆赞意旨如何。光乃作舞。僧礼拜。光云见甚道理便拜。僧却作舞。光云这野狐精。　东禅齐云。古人自出手作饭舞了。唤人来吃。意作么生。还会么。只如长庆与大光是明古人意。别为他分折。今问上座。每日持盂掌钵时。迎来送去时。为当与古人一般。别有道理。若道别。且作么生得别来。若道一般。恰到他舞又被唤作野狐精。有会处么。若未会。行脚眼在甚么处。　雪窦显云。虽然如此。金牛不是好心。雪窦颂云。白云影里笑呵呵。两手持来付与他。若是金毛狮子子。三千里外见譊讹。　佛国白云。金牛作事也奇哉。拊掌相招吃饭来。若谓因斋成庆赞。都卢笑杀老黄梅。　地藏恩云。拳中十指。展缩自由。菩萨吃饭。莫笑金牛。有意气时添意气。不风流处也风流。　佛眼远云。长连床上狐屎屎。三圣堂前狗吠春。跳出金牛窠窟子。月明照见夜行人。　长灵卓云。菩萨子。吃饭来。一唤令人眼豁开。却忆上方曾打鼓。亲持铁钵诣天台。
　　药山俨禅师一日斋持自打鼓。高沙弥捧钵作舞入堂。师便抛下鼓槌云是第几和。弥云第二和。师云如何是第一和。弥就桶内舀一杓饭便去。
　　松源岳云。停囚长智。
　　汾阳昭颂云。一般打鼓并作舞。与你诸方事不同。历历正声霄汉外。且非数日落寰中。　雪峰预云。声鼓拈槌第二筹。钵盛香饭饱还休。东风扇后韶光美。别岸垂杨弄翠柔。　枯木成云。父子相投气味同。擎盂打鼓展家风。虽然百味般般有。争柰风吹别调中。
　　丹霞然禅师问僧甚处来。云山下来。师云吃饭了未。云吃饭了也。师云将饭与汝吃底人还具眼么。僧无对。
　　长庆问保福云。将饭与人吃。报恩有分。为甚不具眼。福云施者受者二俱瞎汉。庆云尽其机来还成瞎不。福云道我瞎得么。　玄觉征云。且道长庆明丹霞意。为复自用家财。　汾阳昭代云。若不上山争识丹霞。　芭蕉彻云。各具一得一失。又代僧云。争不足让有余。又代霞云。施受俱无利益。　保宁勇代云。今日被和尚勘破。　应庵华云。丹霞既已龙头蛇尾。长庆保福只得将错就错。虽然。二三老宿要且不知这僧落处。具择法眼试请辨看。
　　雪窦显颂云。尽机不成瞎。按牛头吃草。四七二三诸祖师。宝器持来成过咎。过咎深。无处寻。天上人问同陆沈。
　　赵州谂禅师。僧问学人乍入丛林乞师指示。师云吃粥了也未。云吃粥了。师云洗钵盂去。其僧因此契悟。
　　云门云。且道有指示无指示。若言有。赵州向伊道个甚么。若言无。这僧为甚悟去。　雪窦显云。我不似云门为蛇画足。直言向尔道。问者如虫蚀木。答者偶尔成文。然虽与么。瞎却衲僧眼。作么生免得此过。诸仁者要会么。还尔赵州吃粥未。拈却这僧吃粥了。雪窦与尔拄杖子归堂。　云峰悦云。云门与么道。大似为黄门栽须。与蛇画足。若是云峰则不然。这僧道於此悟去。入地狱如箭射。　保宁勇代云。恩大难酬。
　　泉大道颂云。床窄先卧。粥稀后坐。济济锵锵。萧萧洒洒。要会赵州洗钵盂了事。沙弥消一个。　云居佑云。粥了寻常洗钵盂。奈何依样画葫芦。灵光洞彻河沙界。是则名为大丈夫。　佛陀逊云。粥了令教洗钵盂。粗心往往更心粗。直饶到此分明了。也是平生不丈夫。　云盖智云。赵州吃粥话。寻常问禅客。心若不负人。面上无惭色。　白云端云。梅花落尽杏花披。未免春风着出褫。一气不言含有象。万灵何处谢无私。　三祖宗云。乍入丛林伸一问。钵盂洗却更何疑。从前官路无迂曲。底事游人不见归。　湛堂准云。之乎者也。衲僧鼻孔。大头向下。禅人若也不会。问取东村王大姐。　护国圆云。推穷物理成家计。会合时机便识心。多谢春风无厚薄。贫家桃李也成阴。
　　普化禅师与临济在施主家斋。济问。毛吞巨海芥纳须弥。为复是神通妙用。为复是法尔如然。师遂趯倒饭床。济云太粗生。师云。这里是甚所在。说粗说细。济休去。明日又同一家赴斋。济问。今日供养。何似昨日。师又趯倒饭床。济云太粗生。师云。瞎汉。佛法说甚粗细。济乃吐舌。
　　雪窦显云。两个老贼吃饭也不了。好与三十棒。棒虽行。且道那个是正贼。　圆悟勤云。真金不百炼争得光辉。至宝不酬价争知真假。不是临济不能验得普化。不是普化不能抗他临济。所谓如水入水如金博金。虽然如是。放过则彼此作家。检点则二俱失利。　南堂静云。此二尊宿如二龙争珠。拏云擭雾不动波澜。如二虎争餐。活捉生擒不伤物命。今夜或有人问大隋道。毛吞巨海芥纳须弥。为复是神通妙用。法尔如然。只向道不见先师翁有言。一拳拳倒黄鹤楼。一趯趯翻鹦鹉洲。有意气时添意气。不风流处也风流。　应庵华云。一出一没一往一来。猛虎口里夺餐。毒蛇头上揩痒。要且未称大丈夫事在。二老名喧宇宙价重当时。光孝今日岂可谨密三寸。二俱放过。为他弄假像真。二俱不放过。为他榼[木*(天/韭)]太甚。是汝诸人若作佛法商量。达磨一宗扫土而尽。
　　上方益颂云。兰羞供养不寻常。两度遭伊趯饭床。总似这般无礼汉。将何因果利存亡。　海印信云。要识真金须入火。再三煅炼见精粗。上行买卖不饶让。好物从来价自殊。　野轩遵云。相逢一瞎一粗生。斋主浑家丧胆惊。谁识二尊龙象驾。毗卢顶上等闲行。
　　沩山佑禅师一日见刘铁磨来。师云老牸牛汝来也。磨云。来日台山大会斋。和尚还去么。师乃放身作卧势。磨便出去。
　　保宁勇代磨云。请和尚来日早起。　水庵一云。众中道放身便卧是不去。刘铁磨遂懡[怡-台+罗]而行。有甚交涉。殊不知沩山老汉平生一条铁脊梁拗不曲。被刘铁磨一推推倒。直至而今起不得。若要扶起沩山。请大众下一转语。众无对。师以拄杖一时赶散。
　　雪窦显颂云。曾骑铁马入重城。勑下传闻六国清。犹握金鞭问归客。夜深谁共御街行。　天童觉云。百战功成老太平。优游谁肯苦争衡。玉鞭金马闲终日。明月清风富一生。　无尽居士云。老牸牛来到此间。明朝大会去台山。白云一曲知音少。樵唱渔歌自往还。
　　甘贽行者因入南泉设粥。仍请南泉念诵。泉乃白搥云。为狸奴白牯念摩诃般若波罗蜜多。者拂袖便去。泉粥后问典座。行者在甚处。座云当时便去也。泉云打破锅子着。(一云泉乃击锅三下)
　　汾阳昭颂云。一般设粥古今稀。十利功圆果不低。锅镬尽穿无煮粒。丛林远近总应知。　慈明圆云。甘贽设粥诣南泉。请师念诵众僧前。狸奴典座言归去。当时锅镬一时穿。　雪峰预云。异路相逢句已酬。闲吹羌笛回河洲。渔人贪顾沙头鹭。不觉扁舟逐浪流。　无尽居士云。财施无穷法施多。为他狸牯念摩诃。无端甘贽低头拜。撩发南泉打破锅。　湛堂准云。高吟大笑性猖狂。潘阆骑驴出故乡。惊起暮天沙上雁。海门斜去两三行。　径山杲云。南泉打破闲家具。浩浩诸方作话看。今日为君重举过。明明历历不颟顸。
　　德山鉴禅师因三圣来参。师云。不用展炊单。这里无残羹馊饭。圣云。设有。向甚么处着。师便打。圣接住棒推放床上。师抚掌一下。圣将坐具盖却头哭苍天出去。(或作岩头)
　　琅琊觉云。众中商量极有云云。不见道。若无栾布作。争得见韩光。　圆悟勤云。二俱胜捷。盖各各善夺鼓搀旗。二俱失利。彼此伤锋犯手。大似把手上高山。未免傍观者哂。敢问大众。谁是傍观者。　古德云。残羹馊饭无处安着。换手槌胸劈头盖却。两个无孔铁锤。一样无绳自缚。
　　鼓山永颂云。南北山相对。东西有路分。不经场阵者。争见李将军。
　　太原隐禅师。僧问。数家檀越请。未审赴谁家。师云。月应千江水。门门尽有僧。
　　丹霞淳颂云。妙圆无相劫前人。随类权分百亿身。月夜御楼才报晓。正明六国尽知春。
　　云门偃禅师。僧问如何是尘尘三昧。师云钵里饭桶里水。
　　雪窦显颂云。钵里饭。桶里水。多口阿师难下觜。北斗南星位不殊。白浪滔天平地起。拟不拟。止不止。个个无裈长者子。　白云端云。朝打三千未为多。暮打八百未为少。钵里饭兮桶里水。人前切忌无分晓。　天童觉云。尘尘三昧。彼彼不外。千峰向岳。百川赴海。更无一法不如来。只个堂堂观自在。

　　糊饼

　　天皇悟禅师因龙潭未出家时家为饼铺。住在寺前。每日常供饼十枚上师。师受已。却留一饼与之云。惠汝以荫子孙。潭云。是某甲将来。何以返云惠汝。师云。是汝将来。复汝何咎。潭因有悟入。遂投出家。
　　汾阳昭颂云。将去将来事不差。龙潭固问勿交加。后徒多少争唇吻。春鸟喃喃骂落花。　白云端云。十饼每回留一个。因思何谓荫儿孙。团团将去还将入。不觉醍醐到顶门。　佛国白云。南岳山头见石头。便归古岸狎沙鸥。谩分糊饼为香饵。引得金龙上直钩。
　　云门偃禅师示众云。闻声悟道。见色明心。作么生是闻声悟道见色明心。乃云。观世音菩萨将钱来买糊饼。放下手。元来却是馒头。
　　五祖演云。云门好则甚好。奇则甚奇。要且只说得老婆禅。若是白云即不然。作么生是闻声悟道见色明心。遂作打杖鼓势云。堋八啰札。　松源岳云。冶父有条活路要与诸人共行。拈拄杖云。穿入诸人鼻孔里。灯笼露柱直得眼睛突出。卓拄杖一下。
　　上方益颂云。买得欣欣急走归。不知放手却成非。直饶超过毗卢顶。也落韶阳第二机。　慈受深云。小院春风特地寒。佳人寂寞倚栏干。断肠曲调无人听。更把琵琶月下弹。　南堂静云。桃花枝上一莺啼。渌水溪边路不迷。闻见分明非耳目。休将情解论曹溪。　鼓山珪云。南无观世音菩萨。补陀岩上红莲舌。不知成佛是何时。打刀须是并州铁　径山杲云。见色明心事已差。闻声悟道更交加。观音妙智慈悲力。荆棘林生优钵花。
　　云门因僧问如何是超佛越祖之谈。师云糊饼。
　　五祖演云。白云即不然。忽有人问如何是超佛越祖之谈。只向伊道驴屎似马粪。又云破草鞋。又云灵龟曳尾。且道是同是别。试辨看。
　　雪窦显颂云。超谈禅客问偏多。缝罅披离见也么。胡饼[祝/土]来犹不住。至今天下有誵讹。　云居佑云。韶阳胡饼答禅人。佛祖之谈道最亲。不落言诠休拟议。回头识取自家珍。　文殊道云。堪悲堪笑老韶阳。糊饼拈来拟鼻香。端的若知滋味者。不胜满面负惭惶。　道场如云。驾空欲上九层霄。脚下红丝系转牢。赖是龙泉未出匣。且施一割用铅刀。　佛灯珣云。云门糊饼对超谈。多少禅人看不穿。若是孔门真弟子。自然知道化三千。

　　五味

　　马祖一禅师始[匚@干]徒日。大慧遣一僧去。伺升堂乃出问作么生。看伊道甚言句。记将来。僧去一如所教。回云。马大师道。自从胡乱后。三十年不曾少盐酱。大慧然之。
　　径山杲云。云门即不然。夜梦不祥书门大吉。又颂云。见得分明识得亲。举来犹自涉途程。直饶不犯毫茎者。也是拈[饥-几+追]舐指人。　鼓山珪颂云。胡乱三十年。不少盐与酱。江西马大师。南岳让和尚。
　　云岩晟禅师初参药山。山问甚么处来。师云百丈来。山云百丈有何言句。师云有时云一句子百味具足。山云。咸即咸味。淡即淡味。不咸不淡是常味。作么生是百味具足底句。师无对。山云争柰目前生死何。师云目前无生死。山云。二十年在百丈。俗气也不除。又问。海兄更说甚么法。师云。有时道三句外省去。六句外会取。山云三千里外且喜没交涉。山又问。更说甚么法。师云有时上堂了。大众下堂次。复召大众。众回首。乃云是甚么。山云。何不早恁么道。师於言下有省。
　　投子青颂云。行尽千峰路转高。肯归方忆旧云房。贪寻古调单于曲。暨蹉胡家一韵长。
　　岩头豁禅师。僧问浩浩尘中如何辨主。师云铜砂罗里满盛油。
　　佛印元颂云。尘中辨主眼分明。特地寻力更点睛。堪笑耆婆虽瞑眩。至今南北绝人行。　云溪恭云。铜砂罗里满盛油。正是毗卢印后收。更有尘中辨得主。太平将将尽封侯。　海印信云。础润天将雨。云开月正明。渔翁闲引钓。牵动一潭星。　草堂清云。铜砂罗里油清净。照见尘中旧主人。寄语禅流猛参取。莫教辜负此生身。
　　曹山本寂禅师因僧清税问。清税孤贫请师拯济。山唤税阇黎。税应诺。师云。青源白家三盏酒。吃了犹道未沾唇。
　　玄觉云。甚么处是与他酒吃。　雪窦显别云。税阇黎应诺。是甚么心行。　松源岳云。税阇黎抛砖引玉。不知换得个击子。曹山虽来风深辨。可惜不一等与他本分草料。免致今时向黑山下作活计。　佛印元颂云。清税孤贫心太粗。曹山携手步享途。白家三盏沾唇酒。醉后添杯不似无。　地藏恩云。青源白家酒。三盏未沾唇。七十二棒且轻恕。一百五十难放君。　南华炳云。满屋黄金不肯亲。吁嗟甘自怨孤贫。无端更饮三杯酒。醉后郎当笑杀人。

　　茶汤(摘茶附)

　　文殊大士与无着吃茶次。乃拈起玻璃盏问无着云。南方还有这个不。着云无。文殊云寻常将甚么吃茶。着无对。
　　洞山代展手云。有无且置。借取这个看得不。　曹山代云。久承大士按剑。为甚么处在一尘。　长庆棱代云。若与么。痴客劝主人。　琅琊觉云。若也是去。可谓虎口里夺餐。若也不是去。移舟看水势。举棹别波澜。　保宁勇代以手指口。
　　汾阳昭颂云。文殊大士托玻璃。逐问南方有个奇。无着忽言无这个。悞他多少老阇黎。至今犹未知端的。抬手拈茶不用疑。　佛印元云。南方不可离须臾。无着因何却道无。寄语后来禅子道。吃茶拈处莫生疎。　正觉逸云。自别南方涉路岐。吃茶处处用玻璃。如何恰到清凉手。问着元来总不知。　佛眼远云。青山门外白云飞。渌水溪边引客归。莫怪坐来频劝酒。自从别后见君稀。
　　松山禅师因与庞居士吃茶次。士举起橐子云。人人尽有分。因甚么道不得。师云。祇为人人尽有。所以道不得。士云阿兄为甚却道得。师云不可无言也。士云灼然灼然。师便吃茶。士云阿兄吃茶何不揖客。师云谁。士云庞公。师云何须更揖。后丹霞闻举乃云。若不是松山。洎被个老翁作乱一上。士闻乃令人传语云。何不会取未举起橐时。
　　佛鉴懃云。譬如琴瑟箜篌虽有妙音。若无妙指终不能发。松山解吹无孔笛。庞老解弄勿弦琴。丹霞虽随声应拍。须知拍拍是令。众中若有会底。出来露个消息。也表众中有人。若无。各自归堂。　涂毒策云。辨衡鉴别端倪须是明眼庞公。探竿影草松山不负来机。虽然缁素分明。争柰傍观不肯。还知么。如人看画虎。暗地长威狞。
　　南堂静颂云。未提橐子已前。衲子难为下觜。识得这个灵苗。不向黄泉作鬼。不作鬼。何准拟。一拳拳倒黄鹤楼。一趯趯翻大海水。
　　则首座因与庞居士摘茶次。士问。法界不容身。师今还见我不。师云不是老僧洎答公话。士云有问有答盖是寻常。师不对。士云莫怪适来容易借问。师亦不顾。士喝云。这无礼仪老汉。待我一一举似明眼人去在。师乃抛下茶篮便归。
　　雪窦显云。则川只解把定封疆。不能同生同死。当时好与捋下幞头。谁敢唤作庞居士。　佛鉴懃云。两回不管。提篮便归。且道旨归何处。还会么。苦瓠连根苦。甜瓜彻蒂甜。则川老汉经事多矣。　大沩智云。诸仁者。参须参到这般田地。唤作千人队里唤不回头。万刃丛中撼他不动。始得稳坐地。若不是则川。被庞公引入荒草里。便见忘却摘茶事也。　涂毒策云。似海之深。如山之固。方能坐致太平。庞老虽则擂鼓[打-丁+么]旗。其柰则川理兵掉斗。祇如末后抛下茶篮便归。又作么生。太平基业分明在。何必忉忉问别人。
　　保宁勇颂云。相逢相识谩相邀。水碧深深隔断桥。无限雪辞殊不听。急扃门户更徒劳。
　　赵州谂禅师问新到。曾到此间么。僧云曾到。师云吃茶去。又问一僧。僧云不曾到。师亦云吃茶去。后院主云。和尚为甚曾到也云吃茶去。不曾到也云吃茶去。师召院主。主应诺。师云吃茶去。
　　保福展云。赵州惯得其便。　镜清怤举问僧作么生会。僧便去。清云邯郸学唐步。　达观颕云。有条攀条。无条攀例。乃高声云吃茶去。　雪窦显云。这僧不是邯郸人。为甚学唐步。若辨得出。与汝茶吃。
　　汾阳昭颂云。赵州有语吃茶去。天下衲僧总到来。不是石桥元底滑。唤他多少衲僧回。　黄龙南云。赵州验人端的处。等闲开口便知音。觌面若无青白眼。宗风争得到如今。　投子青云。见僧便问曾到不。有言曾到不曾来。留坐吃茶珍重去。青烟暗换绿纹苔。　佛国白云。此间曾到不曾到。人义人情去吃茶。院主不知滋味好。却来争看盏中花。　云盖智云。赵州吃茶话。自古及至今。易开终始口。难保岁寒心。　佛眼远云。赵州一瓯茶。验尽当行家。一期虽似好。争免事如麻。
　　沩山佑禅师因摘茶谓仰山云。终日摘茶。只闻子声。不见子形。仰撼茶树一下。师云。子只得其用。不得其体。师云未审和尚如何。师良久。仰云。和尚只得其体。不得其用。师云放子二十棒。
　　首山念云。夫为宗师须具择法眼始得。当时不是沩山。便是扶篱摸壁。　琅琊觉云。五更侵早起。更有夜行人。又云。若不是沩山。洎合打破蔡州。　大沩喆云。阳春白雪今古罕闻。如今还有同声相应同气相求者么。良久云。唱弥高和弥寡。　大沩智云。古人相见。互换之机。啐啄同时。体用双行。涉是兼非。当时正令若全提。方知画饼不充饥。遂乃拈起拄杖云。还会么。良久又云。家丑不可外扬。父子体用全彰。父夺子机犹可。子夺父机无良。击禅床一下。　天童觉云。沩山仰山父父子子。丛林尽道各得一橛。殊不知。天共白云晓。水和明月流。
　　汾阳昭颂云。摘茶更莫别思量。处处分明是道场。体用共推真应物。禅流顿觉雨前香。　保宁勇云。春暖相呼出翠微。时行时坐几忘归。黄昏一阵东风雨。未免浑身透湿衣。　佛印元云。体用全彰用不难。当时沩仰自相谩。禅流若具金刚眼。互换机锋子细看。　野轩遵云。龙生龙子斗全威。霹雳声中掣电机。雨过云收何处去。沩山千古独巍巍。　佛慧泉云。体用俱非。乌飞兔走。撼树默然。天长地久。二十拄杖令虽严。也是怜儿不觉丑。　佛鉴懃云。张公乍与李公友。待罚李公一盏酒。到被李公罚一杯。好手手中无好手。
　　王延彬太尉因到招庆煎茶次。时朗上座与明招把铫。忽翻却茶铫。尉见乃问上座。茶炉下是甚么。朗云捧炉神。尉云。既是捧炉神。为甚么翻却茶。朗云。事官千日。失在一朝。尉拂袖便去。明招云。朗上座吃却招庆饭了。却向江外打野榸。朗云上座作么生。招云非人得其便。
　　大沩喆云。王大尉大似相如夺璧。怒发冲冠。明招也是忍俊不禁。难逢快便。大沩若做朗上座。当时见问。但呵呵大笑。何故。见之不取。千载难追。　雪窦显云。当时但踏倒茶炉。又颂云。来问若成风。应机非善巧。可悲独眼龙。曾未呈牙爪。牙爪开。生云雷。逆水之波经几回。
　　历村禅师一日煎茶次。僧问如何是祖师西来意。师举起茶匙子。僧云莫这个便当不。师掷向火中。
　　投子青颂云。煎茶未了人来问。拈起茶匙呈似他。当初若遇收燕手。性命难存争柰何。

　　蔬菜

　　丹霞然禅师访庞居士。门前见女子云照去洗菜。师问居士在不。照放下菜篮敛手而立。师又问居士在不。照提起篮而去。师便回。居士从外归。灵照举似居士。士云丹霞在不。照云已去也。居士云。赤土涂牛奶。
　　大沩喆云。大小丹霞被居士女子勘破。山僧当时若作丹霞。但与呵呵大笑。待他问长老笑个甚么。却向道不是冤家不聚头。　佛鉴懃云。丹霞从苗辨地。灵照因语识人。放下篮下当处发生。提篮便行随处灭尽。居士赤土涂牛奶。堂屋里贩杨州。且道毕竟如何。各自散去。免增话会。　涂毒策云。问在不在。一等寻人。放篮提篮。风流难掩。最好丹霞便回去。庞公犹自下金钩。还知这般说话也无。愁人莫向愁人说。说向愁人愁杀人。
　　上方益颂云。露头露面便相酬。惯出人前不怕羞。自是奴奴肌骨好。不施红粉也风流。白面郎。白面郎。从来门户恰相当。可怜赤土涂牛奶。打瓦钻龟乱度量。　妙高台主云。丹霞一问。女子敛手。拟议之间。乌飞兔走。何人证明。庵中野叟。赤土涂牛。不说子丑。　无碍居士云。淡薄衣裳取次妆。放篮敛手自无良。老庞犹更多愁在。不到奴奴泄漏香。
　　赵州谂禅师。僧问承闻和尚亲见南泉是不。师云镇州出大萝卜头。
　　汾阳昭颂云。因问当初得法缘。不言东土及西天。镇州有菜名萝卜。济却饥疮几万千。　雪窦显云。镇州出大萝卜。天下衲僧取则。只知自古自今。争辨鹄白乌黑。贼贼。衲僧鼻孔曾拈得。　保宁勇云。镇州萝卜天然别。满口明明说向人。薄福阐提人不信。一枚秤得二三斤。　海印信云。陶潜彭泽唯栽柳。潘岳河阳只种花。何似晚来江上望。数峰苍翠属渔家。　径山杲云。参见南泉王老师。镇州萝卜更无私。拈来塞断是非口。雪曲阳春非楚词。
　　夹山会禅师在沩山作典座。沩问今日吃甚菜。师云二年同一春。沩云如法修事着。师云龙宿凤巢。沩云作家。
　　大沩喆云。夹山虽逞家风。美则美矣。善则未善。慧光即不然。寻常茶饭随家丰俭。或有人问今日吃甚么菜。向道不是茄子便是菘菜。如法修事着。五味不少。且道夹山是慧光是。　智海逸云。诸方尽道典座尽善尽美。殊不知弄巧成拙。荐福不然。今日吃甚菜。自炒菠棱着莙荙。如法修事着。自应诺。诸禅德。试辨看。若也辨得。非惟此土举世无双。任是香积门中还他第一。
　　投子青颂云。相逢借问众僧糜。莫比庵园香饭施。紫气夜随丹凤转。金龙晓缠月中枝。　正觉逸云。变生为熟逐时新。好是二年同一春。龙宿凤巢轻奋意。调和味塞口多人。　大洪预云。雨过龙庭苔藓润。夜央金殿烛初红。宫姬雅奏升平曲。禁外虚劳视听功。
　　睦州踪禅师。僧问。以一重去一重即不问。不以一重去一重时如何。师云。昨日栽茄子。今朝种冬瓜。
　　灵隐远云。问者善问不解答。答者善答不解问。山僧今日向饥鹰爪下夺肉。猛虎口里横身。为你诸人说个样子。登坛道士羽衣。轻咒力虽穷法转新。拇指破开天地暗。蛇头颠落鬼神惊。
　　南岩胜颂云。披蓑侧笠千峰上。引水浇蔬五老前。中有瓜田难纳履。睦州倒退在傍边。　笑庵悟云。昨日栽茄子。今日种冬瓜。一声河满子。和月落谁家。　自得晖云。重重去尽自平常。春暖风和日渐长。户外鸟啼声细碎。岩花狼籍满山房。
　　普化禅师因吃生菜次。临济云这汉大似一头驴。师便作驴鸣。济云直岁与他细抹草料。师云。少室人不识。金陵又再来。临济一只眼。到处为人开。
　　赵州云。何不与他本分草料。
　　上方益颂云。草里相逢两赤眉。交锋一阵疾如飞。东西旗号浑相似。试问何人得胜归。　径山杲云。先师会里呈真处。临济堂前吃菜时。连此三回露栓索。咄这沿台盘乞儿。
　　大愚芝禅师示众云。大家相聚吃茎齑。若唤作一茎齑。入地狱如箭射。
　　应庵华云。好语。要且无来处。有人辨得出。与你一两金。
　　松源岳颂云。杀活全机觌面提。大家相聚吃茎齑。后生不省这个意。只管忙忙打野榸。

　　禅林类聚卷第十八
　　禅林类聚卷第十九
　　田地　草木(竹附)　花果　香灯　搬扫　紫薪
　　田地

　　黄檗运禅师在百丈开田归。丈问。运阇黎开田不易。师云随众作务。丈云有烦道用。师云争敢辞劳。丈云开得多少田也。师将锄筑地三下。丈便喝。师掩耳而去。
　　琅琊觉云。百丈一喝。可谓垂丝於万丈潭中。黄檗掩耳。独耸於千峰之上。　大沩喆云。黄檗开田功不浪施。百丈住持令不虚行。　禾山方云。百丈正令。风行草偃。黄檗开田。水到渠成。虽然与么。且道以锄筑地处又作么生。还会么。不是苦辛人不知。　松源岳云。百丈一喝。风云耸岳。黄檗掩耳。诸人自摸索看。
　　佛眼远颂云。相见言谈理不亏。等闲转面便相挥。异竟水须朝海去。到头云定觅山归。
　　百丈政禅师一日谓众云。汝等与我开田了。我为汝说大义。僧开田了云。请和尚说大义。师乃展开两手。(或悞作海禅师)
　　白云端云。百丈说大义只止於此。当时再参马祖底句。向甚处去也。若言更有在。未免与蛇画足。且道作么生得知百丈老人立地处。乃云。客来无茶点。蒿汤备礼仪。大沩喆云。百丈说大义。可谓今古罕闻光前绝后。大沩即不然。但向道。开田劳力。请归堂歇。教他天下衲僧铓锋结舌。何故。鹤有九皋难翥翼。马无千里谩追风。　应庵华云。白云要见百丈再参马祖底道理。直是好笑。笑须三十年。又道作么生得知百丈立地处。也与笑三十年。客来无茶点。蒿汤备礼仪。也与笑三十年。三笑而九十年。为复笑白云批判未审。为复别有道理。汝诸人若检点得出。归宗拄杖子两手分付。苟或未然。几度醉归明月夜。笙歌引入画堂前。
　　白云端颂云。常怜百丈解开田。今古行人手里传。谁道舌头曾不动。五音六律太周旋。　佛眼远云。开田说大义。后人莫容易。百丈总持门。淡而还有味。
　　长沙僧问如何转得山河大地为自己去。师云如何转得自己为山河大地去。僧云不会。师云。湖南城里好养民。米贱柴多足四邻。
　　天童觉云。虽然主宾互换。要且泥水不分。或然裂转鼻孔。恁么不恁么总不得。又合作么生。如今王令稍严。不许人搀行夺市。　径山杲云。转山河大地归自己则易。转自己归山河大地则难。有人道得不难不易句。却来径山手里请棒吃。　应庵华云。蒋山随分判断。大小长沙勘这僧不破。
　　保宁勇颂云。尘剎平常露此身。疑生情动见踈亲。湖南城里从来事。米贱柴多足四邻。
　　仰山寂禅师因沩山问甚处来。师云田中来。沩云田中有多少人。师插锹叉手而立。沩云今日南山大有人刈茅。师拽锹而去。
　　玄沙云。我若见。即踏倒锹子。　镜清因僧问。插锹意旨如何。清云。狗[口*(衔-金+缶)]赦书。诸侯避道。又问。玄沙踏倒锹意旨如何。清云。不柰船何。打破戽斗。又问。南山刈茅如何。清云。李靖三兄。久经行阵。　雪窦显云。诸方尊宿咸谓插锹话奇特也。大似随邪逐恶。据雪窦见处。仰山被沩山一问。直得草绳自缚去死十分。　翠岩芝云。仰山只得一橛。诸人别有会处。　沩山杲云。潜行密用还他本分作家。或放或收须是通人自照。且道明甚么边事。吸尽西江水。方明一点心。
　　投子青颂云。沩山问处少知音。插地酬他佛祖沈。踏倒玄沙傍不肯。免教苍翠带春深。　保宁勇云。浅种深耕正及时。入泥入水更同谁。南山茅草多人刈。独是爷儿两个知。　佛心才云。金鞭击动苍龙窟。吐雾擎空出海门。溟渤吸乾天上去。空余雷电满山川。　佛眼远云。数目分明举即难。衲僧无不胆毛寒。须知更有壶中路。但向须弥顶外看。　天童觉云。老觉情多念子孙。而今惭愧起家门。是须记取南山语。镂骨铭肌共报恩。
　　仰山夏末问讯沩山。山云。子一夏不见上来。在下面作何所务。师云。某甲在下面锄得一片畬。下得一罗粟。沩云子今夏不虚过。师却问和尚今夏作得个甚么。沩云。日中一食。夜后一寝。师云和尚今夏亦不虚过。道了乃吐舌。沩云寂子何得自伤己命。
　　大沩喆云。仰山眼照四天下。到大圆面前却向净地上吃交。大圆可谓养子之缘。不免挂后人唇齿。　佛眼远云。大众。沩山父子寻常相见。游戏神通不同小小。还有知得底么。若无。山僧与诸人说看。开一片田。密密绵绵。两顿粥饭。其道自辨。山僧一夏与诸人相见。自是诸人不荐。若或荐成一片。看取当门箭。　天童觉云。少当努力。老合歇心。这一夏总不虚过。为甚么仰山道了吐舌。若点检得出。祸不入慎家之门。
　　洞山聪颂云。仰山何得太伤义。吐舌忙然又泄机。最得沩山言点责。得伊从此媿知非。　佛灯珣云。一亩田兮三硕谷。斋时饭兮早晨粥。一期父子话家风。功名万古传灯录。禅家流。细观瞩。勿谓斯言语粗俗。好似荆山白石头。会有卞和知是玉。
　　临济玄禅师因赴普请锄茶园次。黄檗后至。师问讯了按镢而立。檗云莫是困耶。师云才镢地何言困。檗拈拄杖便打。师接住推倒。檗乃唤维那。拽起我来。维那拽起云。和尚争容得这风颠汉。檗却与维那一掌。师遂镢地云。诸方火葬。我这里活埋。
　　沩山问仰山。黄檗与临济此时意作么生。仰云。作贼人走却。逻赃人吃棒。沩云如是如是。　大沩喆云。黄檗倒地。维那扶起。火葬活埋。清风未已。
　　真净文颂云。夺旗掣鼓着精神。父子虽亲法不亲。为报四方禅客道。等闲莫作守株人。　佛鉴懃云。百头马里一头骡。踢踏纵横不柰何。今日风颠临济是。却令黄檗打维那。
　　玄沙备禅师云。若论此事。喻似一片田地。四至界分结契卖与诸人了也。只有中心树子犹属老僧在。
　　鼓山珪颂云。万事由王老师。树子未属你在。广额屠儿成佛。二祖大师偿债。　径山杲云。祖父田园都卖了。四边界至不曾留。柰何犹有中心树。恼乱春风卒未休。
　　地藏琛禅师一日插田次。见新到僧乃问甚么处来。云南方来。师云南方佛法如何。僧云商量浩浩地。师云争似我这里种田博饭吃。僧云争柰三界何。师云唤甚么作三界。僧无语。
　　大沩喆云。清贫长乐。浊富多忧。
　　云峰悦颂云。种田博饭吃。言中谁辨的。午后打斋钟。真金曾失色。　灵源清云。种田博饭吃。佛法要商量。言下超三界。灵机发妙光。　云岩因云。种田博饭有来由。免见区区向外求。莫谓劳心便劳力。大都工拙要全收。　旻古佛云。种田博饭待方来。玄妙商量一任猜。无影树头悬日月。几人於此便心灰。
　　石门彻禅师。僧问实际理地如何进步。师云鸟道无前。僧进语云。幽谷白云藏白雀。拟心栖处隔山迷。
　　石门聪别云。栖心不住栖心地。物外纵横任法闲。西禅需颂云。幽谷白云藏白雀。拟心栖处隔山迷。直饶不住栖心处。犹落怡山第二机。

　　草木(竹附)

　　南阳忠国师问紫璘供奉甚处来。奉云城南来。师云城南草作何色。奉云作黄色。师乃问童子。城南草作何色。子云作黄色。师云。祇这童子。亦可帘前赐紫对御谈玄。
　　大沩喆云。国师与么问。供奉与童子与么答。且道还有利害么。若也辨得。许你亲见国师。若也未会。城南草依前黄色。
　　月堂昌颂云。惯使渡头船。如今不记年。受他风浪恶。方是趂粗钱。
　　药山俨禅师一日与道吾云岩高沙弥游山。见两株树一荣一枯。师乃问。荣者是。枯者是。吾云枯者是。师云酌然一切处。令教枯淡去。师又问云岩。岩云荣者是。师云。酌然一切处。令光明灿烂去。复问沙弥。弥云枯者从他枯。荣者从他荣。师回顾道吾云岩云。不是不是。
　　五祖戒云。梦中说梦两重重。
　　保宁勇颂云。抹粉涂坯复裹头。尽由行主线牵抽。鼓鼙打破曲吹彻。收拾大家归去休。　佛慧泉云。一枝荣。一枝枯。中心绿叶更扶苏。黄莺任解千般语。免得傍人弹子无。　海印信云。落云黄叶作金钱。痴呆啼儿见喜欢。捉得献娘俱道好。不知谁是哂傍观。　云岩因云。年老心孤笑药山。团栾诸子坐忘还。从头才问荣枯事。鼻孔元来总一般。　楚安方云。药山用处少人扶。堪笑云岩与道吾。犹向荣枯生解会。岂知潘阆倒骑驴。
　　大沩安禅师示众云。有句无句。如藤倚树。踈山闻之。径往彼请问。值师泥壁次。便问。有句无句如藤倚树。岂不是和尚道。师云是。山云。忽遇树倒藤枯时如何。师放下泥盘。呵呵大笑归方丈。踈山随后云。某甲三千里卖却布单特为此因缘而来。和尚何得相弄。师云。侍者讨钱还伊去。遂嘱云。向后有独眼龙为汝点破在。山后到明招举前话。招云。大沩可谓头正尾正。祇是不遇知音。山却问。树倒藤枯时如何。招云。更使沩山笑转新。山因而有省。乃云。沩山元来笑中有刀。遂遥礼悔过。(一本小异)
　　海印信颂云。树倒藤枯伸一问。呵呵大笑有来由。羚羊挂角无寻处。直至如今笑未休。　文殊道云。树倒藤枯问大沩。呵呵大笑显全机。布单卖却盘缠了。秋夜寒来说向谁。　大洪预云。冷刃吹毛笑里来。烁迦罗眼不容裁。一目金龙曾举爪。髑髅觉痛顶门开。　枯木成云。江边闲把直钩垂。也有金鳞上钓时。三跳若能乘羽化。免教渔父皱双眉。　楚安方云。添得沩山笑转新。当时觌面已呈君。明招漏泄沩山句。无限风光付与人。　径山杲云。若将此语定纲宗。辜负明招独眼龙。笑里忽分泥水路。方知千里共同风。
　　香严闲禅师垂语云。如人上树。口[口*(衔-金+缶)]树枝。手不攀枝。脚不踏树。树下忽有人问祖师西来意。不对则违他所问。若对他又丧身失命。当恁么时。作么生即是。时有虎头上座出云。上树即不问。未上树请和尚道。师呵呵大笑。
　　雪窦显云。树上道即易。树下道即难。老僧上树也。致将一问来。　翠岩芝云。问者对者不免丧身失命。如今衲僧作么生。　天童觉云。虎头上座是个恶贼。用无义手打不防家。直饶本色作家。往往做手脚不办。雪窦是别机宜识休咎底汉。到这里亦祇得藏身露影。还会香严做处么。二千剑客今何在。独许庄周见太平。
　　保宁勇颂云。曲设多方老古锥。那堪枝上更生枝。好如良马窥鞭影。逐块且非狮子儿。　佛慧泉云。呵呵大笑没针锥。上树何如未上时。任使香严多伎俩。傍观不免为攒眉。　地藏恩云。香严垂语真堪赏。口[口*(衔-金+缶)]树枝悬树上。此时不问祖师机。且道渠侬底模样。　上方益云。狭路转身难。东西尽是山。行人不到处。风定落花闲。　石门易云。古圣悲心利后人。口[口*(衔-金+缶)]枝上露全身。直饶玄路无消息。未免家中丧二亲。
　　临济玄禅师在黄檗栽杉松次。黄檗云深山里栽许多树作么。师云。一与山门作境致。二与后人作标榜。道了将锄头打地一下。檗云。虽然如是。已吃吾二十棒了也。师又打地一下云嘘嘘。檗云吾宗到汝大兴於世。
　　沩山问仰山。黄檗当时只嘱临济一人。别更有在。仰云。有。只是年代深远。不欲举似和尚。沩山云。虽然如是。吾也要知。但举看。仰云。一人指南。吴越令行。遇大风即止。大沩喆云。临济与么。大似平地吃交。虽然如是。临危不变方称丈夫。黄檗云吾宗到汝大兴於世。也是怜儿不觉丑。　应庵华云。黄檗道虽然如是子已吃吾二十棒了也。养子之缘故当如是。临济正令虽行。可惜向镢头边甘自活埋。仰山见解未出常流。岂止遇大风即止。当时何不道。直得尽虚空界尽。此话方始大行。岂不是头正尾正。蒋山今日捋下面皮。要与诸人相见去也。蓦拈拄杖卓一下云。惊群须是英灵汉。敌胜还他狮子儿。
　　翠岩真颂云。带砺山河画土疆。汉高殿下有张良。千言万语无人会。又逐流莺过短墙。
　　多福禅师。僧问如何是多福一丛竹。师云一茎两茎斜。云学人不会。师云三茎四茎曲。
　　黄龙新云。斜即任斜。曲即任曲。唤甚么作一丛竹。
　　松源岳云。三年一闰。喝一喝。
　　应庵华颂云。一茎两茎斜。其意毒如蛇。三茎四茎曲。无疑入地狱。言下若知非。心空及第归。堪笑蒋山老。无端入荒草。
　　云门偃禅师。僧问树凋叶落时如何。师云体露金风。
　　黄龙新云。大小云门境上缚杀。云岩即不然。树凋叶落时如何。珊瑚枝枝撑着月。　雪堂行云。大小死心向句里缚杀。山僧恁么道。为复压良为贱。为复别有道理。　泐潭清云。若向言下取则。句里呈机。要见云门。千山万水。何故。妙体本来无处所。通身那更有来由。　教忠光云。云门骑贼马赶贼队。夺贼枪杀贼。只知其杀不知其活。要知杀活。莫随言语。大用现前。超今越古。　松源岳拈拄杖云。云门可谓骑贼马赶贼。夺贼刀杀贼。只是诸人不得恁么会。何也。命若悬丝。捉拄杖下座。
　　泉大道颂云。体露金风触处周。何须叶落始知秋。清风楼上当年事。直至如今笑未休。　雪窦显云。问既有宗。答亦攸同。三句可辨。一镞辽空。大野兮凉飙飒飒。长天兮踈雨蒙蒙。君不见。少林久坐未归客。静依熊耳一丛丛。　佛性泰云。凉风落木楚山秋。满树寒蝉噪不休。红蓼白苹开两岸。不知谁在钓鱼舟。　白杨顺云。金风体露复何言。大道从来绝变迁。一叶飘空天似水。临川人唤渡头船。　佛鉴懃云。树凋叶落何时节。体露金风九月天。满目真如人不会。一川风月正翛然。

　　花果

　　世尊昔在灵山会上拈花示众。是时众皆默然。唯迦叶尊者破颜微笑。世尊云。吾有正法眼藏。涅盘妙心。实相无相微妙法门。不立文字教外别传。付嘱摩诃大迦叶。
　　白云端云。迦叶善观风云别气色。虽然如是。还觉顶门重么。　黄龙心云。直下穿过髑髅。已是换却眼睛。临危不在悚人。向甚处见释迦老子。　月庵果云。大众。辨龙蛇。别休咎。须是佩毗卢印。具顶门眼。还知释迦老子为人处么。大似见兔放鹰。看孔着楔。不妨善其枢要。福严然则晚辈。今日亦欲效颦。乃竖拂子云。见么见么。良久云。更深夜静。归堂歇去。
　　黄檗胜颂云。灵山卓地红莲发。白眉老翁笑不歇。轰轰洪韵震东西。八万迷徒犹未瞥。　佛慧泉云。霜风括地扫枯茭。谁觉东君令已回。唯有岭梅先漏泄。一枝独向雪中开。　白云端云。尽说拈花微笑是。不知将底辨宗风。若言心眼同时证。未免朦胧在梦中。　正觉逸云。教外单传事最奇。兜罗绵手举花时。会中不得鸡峰老。无限清香付与谁。　无为子云。世尊举花。迦叶微笑。殃及儿孙。上祖不了。　长灵卓云。世尊拈花。迦叶微笑。不落宫商。是何曲调。古洞风清。寒潭月皎。　无尽居士云。世尊迦叶不相知。陷虎机关各自施。正眼妙心真实相。灵山会上付他谁。
　　牛头山融禅师未值四祖以前。居牛头山栖於北岩。感百鸟[口*(衔-金+缶)]花日以供养。后四祖来广说法要。遂乃开悟。此后百鸟不复[口*(衔-金+缶)]花。后有僧问南泉。牛头未见四祖为甚么百鸟[口*(衔-金+缶)]花献。泉云为渠步步踏佛阶梯。云见后为甚么不来。泉云。直饶不来。犹较王老师一线道。
　　云门云。南泉只解步步登高。不解从空放下。僧问如何是步步登高。门云香积世界。云如何是从空放下。门云填沟塞壑。　洞山於阶梯处云。如掌观珠意不暂舍。又於一线道处云。通身去也。
　　雪窦显颂云。牛头峰顶锁重云。独坐寥寥寄此身。百鸟不来春已过。不知谁是到庵人。　无为子云。紫气氤氲透白云。因逢宗匠指迷津。[口*(衔-金+缶)]花百鸟空惆怅。不见庵中旧主人。　祖印明云。喧寂同为不二门。莫来无佛处称尊。寄言牛首庵中老。百鸟[口*(衔-金+缶)]花祸有根。　梦庵信云。寥寥风月卧烟霞。百鸟从兹不献花。人义尽从贫处断。世情偏向有钱家。　无尽居士云。花落花开百鸟悲。庵前物是主人非。桃源咫尺无寻处。一棹渔蓑寂寞归。　天童觉云。花鸟不来空过春。牛头山上懒融人。自心净故元无作。放下许多闲苦辛。
　　大梅常禅师因庞居士问。久响大梅。未审梅子熟也未。师云你向甚处下口。士云百杂碎。师云还我核子来。
　　翠岩芝云。此二人大似把手上高山。
　　松源岳颂云。大梅梅子熟。庞老已先知。正眼验深要。相逢拍手归。
　　南泉愿禅师因陆亘大夫云。肇法师也甚奇怪。解道天地同根。万物一体。师指庭前牡丹花云。大夫。时人见此一株花。如梦相似。
　　圆悟勤云。陆亘大夫手攀金锁。南泉八字打开。直得七珍八宝罗列目前。乃竖起拂子云。天地一指。万物一马。通身是口。分踈不下。　保宁勇代陆拍手云。阿谁到这个田地。　径山杲云。这一则公案流布丛林近三百载。中间有无数善知识出世。只是未尝有一人与伊分明判断。径山今日与伊断却。若向理上看。非但南泉谩他陆亘一点不得。亦未摸着他脚下一茎毛在。若向事上看。非但陆亘谩他南泉一点不得。亦未梦见他汗臭气在。或有人出来道。大小径山说理说事。即向他道但向理事上会取。　瑞岩恭云。大夫致个问端不妨奇特。被南泉将一粒黑豆换却眼睛。便见忘前失后。　雪窦显颂云。见闻觉知非一一。山河不在镜中观。霜天月落夜将半。谁共澄潭照影寒。　上方益云。一枝两枝千万枝。金刀拟剪却离披。不离披。有谁知。自缘今日人心别。未必秋香一夜衰。　黄龙心云。举则易。见还难。弥卢顶上天风寒。峨峨直下苍龙窟。谁敢觑着。　死心新云。举则易。见还难。同根天地又颟顸。南泉指出花如梦。对此凭君子细看。　佛鉴懃云。南泉沥胆为诸人。笑指庭前别是春。不是守株闲待兔。直须骑鹤上青云。　径山杲云。天地同根伸一问。未曾抬步已忘家。无阴阳处花重发。玉本无瑕似有瑕。
　　沩山佑禅师与仰山游行次。鸟[口*(衔-金+缶)]一红柿落师前。师将与仰山。仰接得以水洗了却与师。师云子甚么处得来。仰云此是和尚道德所感。师云汝也不得空然。即分一半与仰山。
　　玄沙云。大小沩山被仰山一坐。至今起不得。
　　古德颂云。鸦[口*(衔-金+缶)]柿子落师前。致献何来事皎然。各分一半甘如蜜。如今不会是何年。
　　睦州见僧来参。师便喝云上座如何偷常住果子。僧云。某甲方到。因甚道偷果子。师云赃物见在聻。
　　保宁勇云。这老贼。
　　松源岳颂云。倾尽宝山宝。全身入荒草。若是凤凰儿。不向那边讨。
　　灵云勤禅师参沩山。见桃花悟道。有颂云。三十年来寻剑客。几回叶落又抽枝。自从一见桃花后。直至如今更不疑。举似沩山。山云。从缘得入。永不退失。汝善护持。后玄沙闻云。谛当甚谛当。敢保老兄犹未彻在。
　　长庆因僧问。玄沙意旨如何。庆云。将谓胡须赤。更有赤须胡。　保宁勇云。且道灵云见甚么道理。莫是悟得个万法不生不灭无去无来空寂之理么。若与么。何曾悟在。只如玄沙与么道。为复是肯他不肯他。若道肯他。玄沙眼在甚么处。若道不肯佗。灵云有甚么过。众中商量极多。所以千闻不如一见。保宁亦敢保诸人未彻在。　南华炳云。灵云悟处穷尽万法根源。玄沙称提坐断千差要路。一唱一酬一舒一卷。大似把手上高山。然虽如是。路逢剑客须呈剑。不是诗人莫献诗。　长芦心云。灵云玄沙好一对无孔铁锤。竞生节目。若是长芦门下。与佗一坑埋却。何故。皓玉无瑕。雕文丧德。
　　首山念颂云。分明历世三十春。因悟桃花色转新。人人尽得灵云意。不识灵云是何人。　神鼎諲云。伤嗟寻剑客。桃花遇春开。灵云一见处。令我笑咍咍。　慈明圆云。二月桃花处处新。灵云一见更无亲。相逢尽道休官去。林下何曾见一人。　雪窦显云。本无迷悟数如麻。独许灵云是作家。借问徧参诸祖客。不知何处见桃花。　翠岩真云。子路当时问要津。滔滔天下丈夫人。相逢相见若如此。更有春风春又春。　觉范洪云。灵云一见不再见。红白枝枝不着花。叵耐钓鱼船上客。却来平地摝鱼鰕。　开福宁云。百炼精金大冶中。任他腾焰亘天红。须臾拈出教人看。添得行家价转丰。
　　洞山价禅师因请泰首座吃果子次。乃问。有一物。上拄天。下拄地。黑似漆。常在动用中。动用中收不得。你道过在甚处。泰云过在动用中。师便喝。乃令掇却果卓。
　　五祖戒别首座云。朝来更献楚王看。　琅琊觉云。若不是洞山老人焉能辨得。虽然如是。洞山犹少一着在。　大沩喆云。还知洞山落处么。若也不知。往往作是非得失会去。山僧道。这果子莫道泰首座不得吃。设使尽大地人来亦不得正眼觑着。　云盖本云。洞山虽有打破虚空底钳锤。且无补缀底针线。待伊道过在动用中。但道请首座吃果子。泰首座若是个汉。吃了也须吐出。　开善谦云。洞山倚势欺人。真如随风倒柂。忽有人问山僧道。过在甚么处。拈果子便吃。何故。下坡不走。快便难逢。　黄龙忠云。垂丝千尺。意在深潭。泰首座久战沙场功名不就。沩山当时若见洞山问了。便揖云。请吃果子。直饶洞山有悬河之辩。也须教伊结舌。　南堂静云。洞山老坐筹帏幄。决胜千里。泰首座通身是口。有理难伸。
　　踈山仁禅师因灵泉问。枯木生花始与他合。是这边句。是那边句。师云亦是这边句。泉云如何是那边句。师云。石牛吐出三春雾。灵雀不栖无影林。
　　丹霞淳颂云。沧海无风波浪平。烟收水色虚含月。寒光一带望何穷。谁辨个中龙退骨。
　　风穴僧问。语默涉离微。如何通不犯。师云。常忆江南三月里。鹧鸪啼处百花香。
　　雪窦显云。曾有人问。我对他道。劈腹剜心。又且如何。复云。因风吹火。别是一家。伤鳖恕龟。必应有主。　大沩秀云。江南佳景。诚合如之。千载观光。添人性[怤-寸+喿]。傥或不尔。来年更有新条在。恼乱春风卒未休。　天童觉云。露裸裸。圆陀陀。直是无棱缝。且道风穴无棱缝何似雪窦无棱缝。还会么。和光惹事刮笃成家。
　　海印信颂云。鹧鸪啼处百花香。拊掌呵呵笑一场。因忆旧年游历处。送人云坞入斜阳。　宝峰明云。鹧鸪啼处百花鲜。江国从来路坦然。为报途中夫归客。谢家人不在渔船。　鼓山珪云。快骑骏马上高楼。南北东西得自由。最好腰缠十万贯。更来乘鹤上扬州。　径山杲云。忽尔出门先见路。才方下脚便登船。神仙秘诀直堪惜。父子虽亲不可传。
　　智门祚禅师。僧问莲华未出水时如何。师云莲华。云出水后如何。师云荷叶。
　　天童觉云。灵龟无卦兆。空壳不劳钻。
　　雪窦显颂云。莲花荷叶报君知。出水何如未出时。江北江南问王老。一狐疑了一狐疑。　白云端云。莲华荷叶有由哉。泥水分时绝点埃。堪忆九龙初沐处。东西一步一枝开。　无尽居士云。莲华荷叶共河中。华叶年年绿间红。春水连漪清彻底。一声啼鸟五更风。　佛鉴懃云。香苞冷透波心月。绿叶轻摇水面风。出未出时君看取。都卢只在一池中。　慈受深云。雨余槛外差差碧。风撼池中柄柄香。多谢浣沙人不析。雨中留得盖鸳鸯。
　　净众信禅师。僧问莲花未出水时如何。师云菡萏满池流。云出水后如何。师云叶落不知秋。
　　天童觉云。李陵持汉节。潘阆倒骑驴。
　　丹霞淳颂云。白藕未萠非隐的。红花出水不当阳。游人莫用传消息。自有清风递远香。
　　雪窦显禅师。僧问。山花开似锦。涧水湛如蓝。学人分上为甚么不会。师云棺木里瞠眼。云恁么则从苗辨地因语识人也。师云三十棒且待别时。
　　白云端颂云。一枝枯草强遮羞。明镜当轩烛尽幽。满面惭惶移步去。清光灼灼避无由。

　　香灯

　　龙潭信禅师因德山侍立抵夜。师云。夜深。子何不下去。山遂珍重揭帘而出。见外黑却回云外面黑。师乃点纸烛度与山。山拟接。师便吹灭。山忽大悟作礼。师云子见个甚么道理。山云。某甲从今以去。不疑天下老和尚舌头也。师至明日升堂告众云。可中有个汉。牙如剑树。口似血盆。一棒打不回头。他时向孤峰顶上立吾道去在。山遂取平日疏钞。将一炬火提起云。穷诸玄辩。若一毫致於太虚。竭世枢机。似一滴投於巨壑。将疏钞便烧却。礼辞而去。
　　白云端颂云。明暗相凌不足云。丝毫有解未为亲。纸灯忽灭眼睛出。打破大唐无一人。　保宁勇云。一条瀑布岩前落。半夜金乌掌上明。大口开来添意气。与谁天下共横行。　上方益云。一阵旋风雾霭开。千峰突出碧崔嵬。惊猿怨鹤抛来久。半夜山前唤得回。　大洪遂云。明暗相形事渺茫。谁知脑后迸神光。都来划断千差路。南北东西达本乡。天宁琏云。德峤龙潭啐啄机。芥针投合契玄微。孤峰盘结幪头坐。不顾青山云自归。
　　云岩晟禅师。僧问二十年在百丈巾缾。为甚么心灯不续。师云头上宝华冠。僧云头上宝华冠意旨如何。师云大唐天子及冥王。后僧举问九峰虔禅师。大唐天子及冥王意旨如何。虔云却忆洞上之言。
　　丹霞淳颂云。玉鞭高举击金门。引出珊瑚价莫论。逈古轮王全意气。不彰宝印自然尊。
　　香林远禅师。僧问如何是室内一碗灯。师云三人证龟成鳖。(或作大随)
　　投子青颂云。六耳同谋事可成。直言方表赤心人。室中灯焰谁来拨。白发童儿两鬓新。　西禅需云。三人证龟成鳖。刚把天机漏泄。木人岭上歌歌。石女眼中滴血。
　　慈明圆禅师在众时到芝和尚寮。芝坐间开合子拈香烧次。师问作么生烧。芝便放炉中烧。师云齖郎当汉又恁么去也。
　　白云端颂云。千人万人行一路。几个移身不移步。对面拈香炉上烧。齖郎当汉又恁么。

　　搬扫

　　打地禅师自江西领旨。自晦其名。凡学者致问。惟以棒打地而示之。时谓之打地和尚。一日被僧藏却棒然后问。师但张其口。僧问其门人云。只如和尚每有人问便打地意旨如何。门人即於灶底取柴一片掷在釜中。
　　赵州谂禅师见僧扫地。遂问。与么扫。还得净洁也无。僧云转扫转多。师云岂无拨尘者。僧云谁是拨尘者。师顾视云会么。僧云不会。师云问取云居去。其僧后问云居如何是拨尘者。居云这瞎汉。
　　曹山本寂禅师问僧甚处去来。僧云扫地来。师云佛前扫佛后扫。僧云前后一时扫。师云与我过袈裟来。
　　五祖戒出僧语云。和尚是何心行。
　　汾阳昭颂云。器量方圆得见伊。问君扫地是慈悲。前后一时俱扫却。也是拈来第二机。

　　柴薪

　　雪峰存禅师因普请次。自负一束藤。路逢一僧。便抛下叉手立。僧拟取。师便踏倒。归举似长生云。我今日踏得这僧。甚快。生云。和尚替这僧入涅盘堂始得。师休去。
　　法眼因有二僧各说道理请师断。师云汝两僧一时入涅盘堂。　玄觉云。甚么处是替那僧入涅盘堂处。　雪窦显云。长生大似东家人死。西家助哀。也好与一踏。　白云端云。雪峰外面赢得五百。家中失却一贯。　崇寿稠云。此一转语却还老兄。　东禅齐云。只如长生意作么生。　南堂静云。雪峰一踏别传教外。雪窦一踏千古无对。长生答对失钱遭罪。若人点检得出。老僧只呵呵大笑。且道笑与踏是同是别。良久云。参。
　　上方益颂云。暗抛香饵在江滨。果是金鳞钓得归。不是丝纶收得疾。几乎输与鹭鸶儿。　佛灯珣云。伟哉雪老法中英。肩上藤薪觌面呈。目前不荐当头着。和身一踏倒囊倾。会知担重因柴束。自然便重不便轻。何山奉报诸禅侣。孩儿须是的亲生。
　　兴教寿禅师因在天台韶国师处。一日搬柴坠落而悟。乃成一颂云。扑落非他物。纵横不是尘。山河及大地。全露法王身。国师然之。
　　法昌遇禅师因普请牵木。大众放歇。师云。大众作么生是时节因缘。一僧乃发号声。师云只得八成。僧云和尚尊意如何。师云。拽。

　　禅林类聚卷第十九
　　禅林类聚卷第二十
　　狮象　龙虎　牛鹿　猫犬　龟鱼　兔蛇　飞走
　　狮象

　　云岩晟禅师因药山问。闻汝会弄狮子是不。师云是。山云弄得几出。师云弄得六出。山云我亦弄得。师云和尚弄得几出。山云我弄得一出。师云。一即六。六即一。师后到沩山。沩问承长老在药山弄狮子是不。师云是。沩云长弄还有置时。师云。要弄即弄。要置即置。沩云。置时狮子在甚么处。师云置也置也。
　　法昌云。好一场狮子。只是弄得有头无尾。当时若见沩山道。置时狮子在甚么。处便与放出踞地金毛狮子。直教沩山藏身无路。　湛堂准云。药山云岩钝置杀人。两子父弄一个狮子也弄不出。若是准上座。只消独自弄拽得来。拈头作尾。拈尾作头。转两个金睛。攫几钩铁爪。吼一声。直令百里内猛兽潜踪。满空里飞禽乱坠。准上座未弄狮子。请大众高着眼先看。做一个定场。以拄杖掷下云。个中消息子。能有几人知。喝一喝。
　　雪窦显颂云。尼愬金毛狮子子。栴檀林下青莎里。置也置也威自全。一出六出眉趯起。非拟拟。知几几。星流不问三千里。天外风清哮吼时。为君吸尽西江水。咄。
　　仰山寂禅师因见雪狮子。乃指云。还有过得此色者么。众无对。
　　云门云。当时好便与推倒。　雪窦显云。云门只解推倒。不解扶起。　琅琊觉云。即今问汝诸人。推倒扶起相去多少。拄杖子拶过眉毛鼻孔。呵呵大笑便掷下拄杖。　灵隐昌云。推倒也错。扶起也错。且道还有过此色者么。
　　天童觉颂云。一倒一起。雪庭狮子。慎於犯而怀仁。勇於为而见义。清光照眼似迷家。明白转身还堕位。衲僧家。了无寄。同死同生。何此何彼。暖信破梅兮春到寒枝。凉飙脱叶兮秋澄潦水。

　　龙虎

　　黄檗运禅师因百丈问甚处去来。师云大雄山下采菌子来。丈云还见大虫么。师便作虎声。丈拈斧作斫势。师遂与丈一掴。丈吟吟而笑便归。升座谓众云。大雄山下有一大虫。汝等诸人也须好看。百丈老汉今日亲遭一口。
　　沩山问仰山。仰云和尚怎生。沩云百丈当时便合一斧斫杀。因甚么到如此。仰云不然。沩云子又作么生。仰云。百丈非唯骑虎头。亦解把虎尾。沩云子有崄崖之句。　五祖戒云。百丈大似作贼人心虚。黄檗熟处难忘。
　　佛眼远颂云。大雄山下斑斑虎。触着伤人谁敢顾。亲遭一口老婆心。何曾用着腰间斧。
　　龙潭信禅师因德山初来参便问。久响龙潭。及乎到来。潭又不见。龙又不现。师云子亲到龙潭。德山作礼而退。
　　玄觉云。且道德山肯龙潭不肯龙潭。若肯。德山眼在甚么处。若不肯。为甚么承嗣他。　雪窦显云。将错就错。　黄龙心云。雪窦与么道。不知德山将错就错。龙潭将错就错。识休咎底衲僧必知去处。未过关者亦宜辨白。还相委悉么。纵饶栽种得。不是栋梁材。　云峰悦云。大小德山向齏瓮里淹杀。　保宁勇代德山云。洎合放过。　五祖演云。龙潭老人可谓骑贼马赶贼。
　　保宁勇颂云。浩渺深沈纳众流。谩持香饵掷金钩。风云合匝雷霆动。应讶龙王不出头。　罗汉南云。亲到龙潭不见龙。妙符先觉证玄宗。茅庵盘结孤峰上。静对寒蟾挂碧空。　佛国白云。亲到龙潭不见龙。龙潭龙不在潭中。青天白日兴云雨。千古人同笑叶翁。　长灵卓云。潭不见。龙不现。亲到龙潭遭一玷。瞥然归去牙如剑。棒头撒出光焰焰。
　　岩头奯禅师。僧问路逢猛虎时如何。师云拶。
　　圆悟勤云。天无四壁。地绝八维。直得万箭攒心千枪着体。也敌他这一机不得。还委悉么。六六元来三十六。
　　破庵先颂云。岩头一拶。虚空迸裂。父子不传。神仙妙诀。
　　玄沙备禅师与天龙普请往海坑斫柴见虎。龙云前面是虎。师云是汝阿虎。龙归院乃问。适来山中见虎云是汝。未审和尚尊意如何。师云。娑婆世界有四种重障。若人透得。许汝出阴界。
　　东禅齐云。上座。古人见了道我身心如大地虚空。如今人还透得么。　雪窦显云。要与人天为师。前面端的是虎。
　　保宁勇颂云。猛虎当途独振威。爪牙真个利如锥。可怜不觉亡身者。碎骨拾来良可悲。　佛慧泉云。前虎后虎。急须看取。凛烈威风。生狞爪距。今古樵人不回顾。丧身失命知何数。若回顾。雄雄坐断山前路。　佛眼远云。宗师方便太慈悲。是汝之言实古锥。万里神光腾顶后。肯将生死吓愚痴。
　　明招谦禅师问僧。虎生七子。那个无尾。云第七个无尾。
　　鼓山珪颂云。无尾大虫难傍近。近前便是伤人命。除非自解据虎头。自然头正尾亦正。　径山杲云。第七烟菟没尾巴。食牛之气已堪夸。丛林悱悱争唇吻。几个行人得到家。
　　大普通禅师。僧问骊龙颔下珠如何取得。师乃拊掌瞬视。
　　黄龙南禅师云。钟楼上念赞。床脚下种菜时如何。黄檗胜禅师云。猛虎当路坐。
　　鼓山珪颂云。猛虎当路坐。游鱼脚底过。不学紫湖老。便打刘铁磨。　径山杲云。直出直入。当面不识。更拟如何。着甚死急。
　　白云端云。梧桐秋动叶先落。日暮山房夜坐长。天晓起来回首见。处处风光断纸帐。(拈颂集有)

　　牛鹿

　　南泉僧问和尚百年后向甚么处去。师云作一头水牯牛去。僧云某甲随和尚去得不。师云。汝若来。[口*(衔-金+缶)]取一枝草来。
　　汾阳昭颂云。类中难辨要分明。戴角披毛卒未惺。[口*(衔-金+缶)]取草来方定动。头头物物自真灵。　佛惠泉云。异类中行得自由。拽穿鼻孔卒难收。草枝衔得相逢处。高卧深云任白头。　佛印元云。行履从来异类中。不知头角与谁同。若[口*(衔-金+缶)]水草来相见。摆尾摇头四野风。
　　药山晚参不点灯。师云。我有一句子。待犊牛生儿即向你道。时有僧便出云。犊牛生儿也。祇是和尚不道。师唤侍者将灯来。其僧便抽身入众。
　　洞山云。这僧会即会。只是不肯礼拜。　法灯钦云。生底是牯牛儿牸牛儿。又代云双生。　翠岩芝云。我即不然。犊牛生儿也不向你道。何故如是。若向你道。何处更有王老师。　崇觉空云。药山三寸甚密。争奈被这僧下一粒巴豆。直得心肝五藏一时吐出。直饶讨得火来。也是半夜天明。
　　佛眼远颂云。犊牛生子颇相谙。两眼通红色似蓝。把火照来无觅处。大家普请一时参。
　　赵州谂禅师问南泉。知有底人向甚么处去。泉云向山前檀越家作一头水牯牛去。师云谢师指示。泉云昨夜三更月到窗。
　　云峰悦云。若不是南泉。洎被打破蔡州。　佛鉴懃云。若教频下泪。东海也须枯。　径山杲云。云峰老人失却一只眼。殊不知。只因后语。当下打破蔡州。
　　保宁勇颂云。拽脱鼻头何处是。乱抛泥水恣纵横。日斜倒坐骑归去。又见东山片月生。　宝峰祥云。出窟金毛夺父机。同声哮吼众狐疑。三更窗月如清昼。谁敢重来弄崄巇。　鼓山珪云。眼中见惯是寻常。又不惊人又久长。留得寒窗夜来月。三更依旧照茅堂。　径山杲云。度体裁衣。量水打碓。毫发不差。且居门外。
　　沩山佑禅师示众云。老僧百年后向山下檀越家作一头水牯牛。於左胁书五字云沩山僧某甲。此时若唤作沩山僧。又是水牯牛。唤作水牯牛。又云沩山僧某甲。且道唤作甚么即得。仰山出。礼拜而去。
　　云居膺云。师无异号。　资福代作一圆相托起。　新罗情代作此[○@牛]相呈之。又云。同道者方知。　南塔涌云。一千五百人善知识。只得一半。　芭蕉彻代当时作此相呈之。又云。说也说了。注也注了。悟取好。　保宁勇云。一等是入泥入水。　净众岳云。沩山虽是善因而招恶果。灼然作一头水牯牛去。我当时若见。便道这老牛向甚处去。管取一场懡[怡-台+罗]。　大沩智云。瞎却天下衲僧眼。
　　道吾真颂云。水牯沩山直截机。分明人类显幽奇。两边语出分身处。夜鸟投林晓复飞。　白云端云。不道沩山不道牛。灼然何处辨踪由。丝毫蹉却来时路。万劫无由得出头。　保宁勇云。改却形容换却头。当阳难隐个踪由。驴名马字虽呼唤。多少傍观满面羞。　真如喆云。蹄角分明触处周。不劳管带不劳收。但知不犯他苗稼。水草随缘得自由。　佛心才云。翻手书空字已成。忙忙人问两头明。屈原不是逢渔父。千古谁人论独醒。　海印信云。山下为牛山上僧。河沙异号未为能。常爱暮云归未合。远山无限碧层层。　无尽居士云。野径蹄岑赚杀人。早曾耕遍大田春。有时落草无寻处。显现沩山老汉身。
　　黄檗运禅师一日与裴相国行次。见农夫耕田。泥深牛不能行。农夫便打。裴恻然悯之。师云毒打。裴云大善知识何得如此。师云两只脚儿耕不得。
　　水庵一颂云。运师裴相老婆心。不顾泥深与水深。痛棒毒槌行异类。从教皮下血淋淋。
　　德山鉴禅师。僧问如何是露地白牛。师云吽吽。僧云饮啖何物。师云吃。
　　洞山聪颂云。玉角霜毛露地牛。人间天上显踪由。不同雪岭时时吼。肯若沩山日日收。
　　神山密禅师与洞山行次。忽见白鹿走过。师云俊哉。洞云作么生。师云大似白衣拜相。洞云老老大大作这个说话。师云你作么生。洞云。积代簪缨。暂时落薄。(或作白兔)
　　天童觉颂云。抗力霜雪。平步云霄。下惠黜国。相如过桥。萧曹谋略。能成汉巢。许身心。欲避尧。宠辱若惊深自信。真情参迹混渔樵。
　　投子同禅师。僧问如何是露地白牛。师云叱叱。云饮啖何物。师云吃吃。
　　乾明惠觉颂云。露地白牛起问端。随机叱叱齿牙寒。不知饮啖是何物。吃吃直教沧海乾。
　　涌泉欣禅师因唐武宗废教。在院看牛。时有疆德二禅客到於路次。见师骑牛不识。乃云。蹄角甚分明。争柰骑者不识。师骤牛而去。二禅客相次憩於树下煎茶。师却回。下牛近前问讯与坐吃茶。师乃问二禅客近离甚处。云那边。师云那边事作么生。禅客提起茶盏。师云。此犹是这边。那边事作么生。二人无对。师云莫道骑牛者不识好。
　　丹霞淳颂云。芳草曼曼岂变秋。牧童白牯恣优游。异中有路人难见。却谓骑牛不识牛。
　　风穴沼禅师。僧问。麈鹿成群。如何射得麈中主。师云。钓船载到潇湘岸。气咽无寥问白鸥。
　　投子青颂云。禁殿重闱视听危。侧思偏立绛纶垂。汉乡云断汀洲逈。岭暮猿啼孤月随。
　　石门彻禅师。僧问云光作牛意旨如何。师云。陋巷不骑金色马。回途却着破襕衫。
　　丹霞淳颂云。瑞草丛中懒欲眠。徐行处处逈翛然。披毛戴角人难识。为报芒童不用鞭。

　　猫犬

　　南泉愿禅师因两堂首座争猫儿。师乃提起云。大众。道得即救取。道不得即斩却也。众无对。师遂斩之。至晚赵州从外归。师举似州。州乃脱履安头上而出。师云。子若在。即救得猫儿。
　　保福展云。虽然如是。也即是破草鞋。　翠岩芝云。大小赵州祇可自救。　保宁勇代但引颈向南泉面前。
　　汾阳昭颂云。两堂上座未开盲。猫儿各有我须争。一刀两段南泉手。草鞋留着后人行。　雪窦显云。两堂俱是杜禅和。拨动烟尘不奈何。赖得南泉能举令。一刀两段任偏颇。又云。公案圆来问赵州。长安城里任闲游。草鞋头戴无人会。归到家山即便休。　罗汉南云。作者纵横斩万机。赵州头戴草鞋时。当台宝鉴无私烛。离匣金刀岂乱挥。　圆通仙云。狼烟起处看兵机。不是将军孰辨伊。两段一刀垓下令。威风千古霸雄基。　佛心才云。伯牙之弦。鸾胶可续。调古风淳。霜月可掬。南泉南泉。龙象继躅。　佛眼远云。安国安家不在兵。鲁连一箭亦多情。三千剑客今何在。独许将军建太平。
　　赵州谂禅师。僧问狗子还有佛性也无。师云无。云。蠢动含灵皆有佛性。狗子因甚么无。师云为他有业识性在。又一僧问师。狗子还有佛性也无。师云有。云既有为甚么入这皮袋里来。师云知而故犯。
　　翠岩芝云。说有说无。两彩一赛。如今作么生。　五祖演云。大众。你诸人作么生会。老僧寻常只举无字便休。你若透得这一个字。天下人不柰你何。你诸人作么生透。还有透得彻底么。有则便出来道看。我也不要你道有。也不要你道无。也不要你道不有不无。你作么生道。珍重。
　　真净文颂云。言有业识在。谁云意不深。海枯终见底。人死不知心。　圆通秀云。少年学解昧宗途。老倒依还滞有无。古佛纯金谁辨色。惑为机智竞踌躇。　普融平云。有无双放复双收。赵老机关世莫俦。试上海门高处望。千江万派尽东流。　疎山如云。狗子无佛性。慈悲似海深。寻言逐句者。埋没丈夫心。　慈受深云。赵州口里有雌黄。句下谁人见短长。堪笑几多逐块狗。夜深无故吠虚堂。　径山杲云。有问狗佛性。赵州答曰无。言下灭胡族。犹为不丈夫。
　　紫湖踪禅师门下立一牌。牌上书云。紫湖有狗。上取人头。中取人腰。下取人脚。拟议则丧身失命。或新到才相看。便喝云看狗。僧才回首。师便归方丈。或有僧问如何是紫湖狗。师云嗥嗥。
　　雪窦显云。众中总道这僧着一口。着则着了也。争奈这僧在。敢问诸人。紫湖狗着者便死。因甚么这僧犹在。若无知方眼救得这僧。设使紫湖出世齩煞百千万个有甚益。我当时若见。先斫下牌。然后入院。待这老汉喝云看狗。与伊放出个焦尾大虫。如今诸人要见么。日势稍晚。归堂。
　　佛国白颂云。紫湖狗子最威狞。来者投明莫暗行。向道看时如不见。当头齩杀丧平生。　正觉逸云。紫湖堂上绝人行。只为堂前狗子狞。见影闻声心胆慑。当头宁免丧残生。　佛眼远云。老大宗师没巴鼻。养狗之缘太儿戏。夺牌禅客如到来。铅刀争及吹毛利。
　　曹山本寂禅师。僧问世间甚么物最贵。师云死猫儿最贵。云为甚么死猫儿却贵。师云无人着价。
　　天童觉云。曹山物贷不入行市。子细看来直是一钱不直。曹山遇贱则贵。我这里遇贵则贱。且道还有相违处么。
　　丹霞淳颂云。腥臊红烂不堪亲。触动轻轻血污身。何事杳无人着价。为伊非是世间珍。

　　龟鱼

　　大隋真禅师因庵畔有一龟。僧指其龟问。一切众生皮裹骨。这个众生为甚骨裹皮。师拈草鞋覆龟背上。
　　白云端颂云。分明皮上骨团团。卦画重重更可观。拈起草鞋都盖了。大隋却被这僧谩。　保宁勇云。露足藏头可笑奇。千年谁谓是灵龟。雨倾不解随流去。浮木相逢又几时。　旻古佛云。懒安的子大隋师。一着当头更莫疑。大地山河都盖了。从他衲子下针锥。　禾山方云。千古清声老大隋。机锋壁立杳难窥。未能直下超凡圣。只道将鞋盖却龟。　照觉总云。皮骨曾将问大隋。当头一着更狐疑。可怜无限寻声迹。不荐羚羊挂角时。
　　三圣然禅师问雪峰。透网金鳞未审以何为食。峰云待汝出网来却向汝道。师云。一千五百人善知识。话头也不识。峰云老僧住持事繁。
　　保福展云。争不足。让有余。　雪窦显云。可惜放过。好与三十棒。这棒一棒也饶不得。直是罕遇作家。　承天宗云。布缦天网须是雪峰。深入虎穴还他三圣。众中有般汉商量道。雪峰在网内。三圣在网外。苦哉苦哉。深屈古人。若非此二员作家。不能横行天下。　大沩喆云。三圣可谓龙门万仞惯曾作客。雪峰大似孟尝门启岂惧高宾。
　　汾阳昭颂云。透网之鱼不识钩。贪游浪水认浮头。高滩坐钓垂慈者。回掉收纶却上舟。　真净文云。老倒渔翁坐钓台。金鳞赫赫鼓波来。海门空阔才施网。霹雳一轰天地开。　真如喆云。透网金鳞掣电机。休云滞水与拖泥。雷霆一击青霄震。倾湫何处不滂弥。　王祖演云。洞里无云别有天。桃花似锦柳如绵。仙家不会论春夏。石烂松枯是一年。
　　古德云。是日已过。命亦随减。如少水鱼。斯有何乐。
　　神鼎諲云。古人恁么道。非有利益非无利益。神鼎即不然。是日已过命亦随减。如少水鱼有何不乐。且道违古人顺古人。试检点看。珍重。
　　深明二上座因到淮河。见人牵网。有鲤鱼透出。明云。深兄。俊哉。一似个衲僧。深云。虽然如此。争似当初不撞入网罗好。明云。深兄。你欠悟在。深行三十里方省。(一本小异)
　　虎丘隆云。明上座钩头有饵。深禅老一钓便上。虎丘当时若见他道深兄你犹欠悟在。只对道今日网得一个。不独塞断明上座口。且要千古之下免人怪笑。山僧亦有个缦天网子。遂举起拂子云。还见么。山僧唤作拂子了也。诸人且唤作甚么。若唤作拂子。未出山僧网子在。若不唤作拂子。行脚眼在甚么处。是汝诸人还见虎丘为人处么。三汲浪高轰霹雳。一声透过禹龙门。
　　鼓山珪颂云。网中跳出便飞腾。好个天然俊衲僧。何似当初未入网。悟来方始是知音。　径山杲云。俊哉一跃透重渊。霹雳追之去不还。却笑龙门烧尾者。依前点额在波澜。

　　兔蛇

　　归宗常禅师因刬草次。有座主来参。偶见一蛇过。师遂锄断之。主云。久响归宗。元来是个粗行沙门。师云。你粗我粗。主云如何是粗。师竖起锄头。主云如何是细。师作斩蛇势。主云与么则依而行之。师云。依而行之且置。你甚处见我斩蛇。主无对。
　　雪峰问德山。古人斩蛇意旨如何。山便打。峰便走。山召云布衲子。峰回首。山云。他后悟去。方知老汉彻底老婆心。　雪窦显云。归宗只解慎初不能护末。德山颇能据令。且未明斩蛇。乃云。大众。看翠峰今日斩三五条。以拄杖一时打散。　佛鉴懃云。归宗虽粗。粗中有细。座主虽细。细中有粗。要得粗细两忘。须会斩蛇意始得。若会得。一任依而行之。若未会。各各照顾脚下。掷拄杖下座。
　　汾阳昭颂云。庐岳宗师接上机。斩蛇特地施慈悲。高茅座主惊忙怕。却道粗心错是非。　海印信云。大用纵横掣电机。烁迦罗眼尚胶黐。迷徒梦里争唇吻。却忆随他去一随。　南华炳云。千寻竿上翻筋斗。大海波心掷钓钩。大体还他肌骨好。不搽红粉也风流。
　　大随真禅师因烧山次。见一蛇。师以拄杖挑向火中咄云。这个形骸犹自不放舍。你向这里死。如暗得灯。时有僧问。正当恁么时。还有罪也无。师云。石虎叫时山谷响。木人吼处铁牛惊。
　　南堂静颂云。劫初劫末。法弱魔强。定光老子铁作脊梁。文经武纬把定封疆。碧天云散祖风凉。佛日光辉舜日长。
　　雪峰存禅师示众云。南山有一条鳖鼻蛇。汝等诸人切须好看。长庆出云。今日堂中大有人丧身失命。云门以拄杖撺向师面前作怕势。僧举似玄沙。沙云须是棱兄始得。虽然如此。我即不与么。僧云和尚作么生。沙云用南山作么。
　　真净文云。奇哉。善知出处。非父不生其子。蓦拈拄杖召大众云。南山鳖鼻蛇却在这里。掷下拄杖云。拟即丧身失命。
　　雪窦显颂云。象骨岩高人不到。到者须是弄蛇手。棱师备师不柰何。丧身失命有多少。韶阳知。重拨草。南北东西无处讨。忽然突出拄杖头。抛对雪峰大张口。大张口兮同闪电。剔起眉毛还不见。如今藏在乳峰前。来者一一看方便。师高声喝云。看脚下。　白云端云。象骨鳖蛇当大路。棱师可惜便亡身。云门弄得虽然活。争似南山不用亲。　直净文云。打鼓弄琵琶。相逢一会家。云门能合调。长庆解随邪。古曲非音律。南山鳖鼻蛇。何人知少诀。的子是玄沙。　天童觉云。玄沙太刚。长庆少勇。南山鳖鼻死无用。风云际会头角生。果见韶阳下手弄。下手弄。激电光中看变动。在我也能遣能呼。於彼也有擒有纵。底事如今付阿谁。冷口伤人不知痛。
　　洞山虔禅师。僧问学人径往时如何。师云。死蛇当大路。劝子莫当头。云当头者如何。师云丧子命根。云不当头者如何。师云亦无回避处。云正恁么时如何。师云失却也。云未审向甚么处去。师云草深无觅处。云和尚也须堤防始得。师拊掌云。一等是毒气。
　　丹霞淳颂云。长江澄彻印蟾花。满目清光未是家。借问渔舟何处去。夜深依旧宿芦花。　天童觉云。三老暗转拖孤舟。夜回头。芦花两岸雪。烟水一江秋。风力扶帆行不棹。笛声唤月下沧洲。

　　飞走

　　世尊一日坐次。见二人舁猪过乃问。这个是甚么。云佛具一切智。猪子也不识。世尊云。也须问过。
　　明安云。不因世尊问。洎乎忘却。　地藏恩云。瞿昙老汉也是无端。大似节目上强生节目。忽若被二人呵呵大笑舁猪便行。也是一场懡[怡-台+罗]。
　　木庵琼首座颂云。舍筏怀兼济。逢耕更问津。却将未归意。说与欲行人。
　　百丈海禅师因侍马祖行次。忽见一群野鸭飞过。祖云是甚么。师云野鸭子。祖云甚处去也。师云飞过去。祖遂把师鼻搊。师负痛失声叫阿[口*耶]阿[口*耶]。祖云又道飞过去。元来只在这里。师直得浃背汗流。因兹有省。
　　汾阳昭颂云。野鸭飞空却问僧。要传祖印付心灯。应机虽对无移动。才搊纲宗道可增。　雪窦显云。野鸭子。知何许。马祖见来相共语。话尽山云海月情。依然不会还飞去。欲飞去。却把住。道道。　佛眼远云。草里寻常万万千。报云飞去岂徒然。鼻头是甚闲皮草。十字纵横一任穿。　佛鉴懃云。马师悯汝无知识。借来野鸭通消息。直得鼻头鲜血流。费尽老婆多少力。　智海清云。师资闲向草中行。野鸭飞鸣意忽生。鼻孔搊翻成底事。新罗日午打三更。
　　中邑恩禅师因仰山问。如何得见性去。师云譬如一室有六窗。内有一猕猴。外有猕猴从东边唤猩猩。猕猴即应。如是六窗俱唤俱应。仰山礼谢起云。适蒙和尚譬喻。无不了知。更有一事。只如内猕猴瞌睡。外猕猴欲相见如何。师下绳床执仰山手作舞云。猩猩与汝相见了。譬如蟭螟虫在蚊子眼睫上作窠。向十字街头叫唤云。土旷人稀。相逢者少。(依传灯添入蟭螟虫一段)
　　云居锡云。中邑当时不得仰山这一句语。何处有中邑也。　崇寿稠云。还有人定得此道理么。若定不得。只是个弄精魂脚手。佛性义在甚么处。　玄觉云。若不是仰山。争得见中邑。且道甚么处是仰山得见中邑处。　佛鉴懃云。仰山放憨。中邑卖峭。峭措卖来憨痴。憨痴放来峭措。虽然猕猴睡着。其奈肚里惺惺。直饶杜绝六窗。猩猩何处不见。诸人要见二老誵讹么。各各面皮厚三寸。　信相显云。诸人要见二老么。我也与你说个譬喻。中邑大似个金师。仰山将一块金来。使金师酬价。金师亦尽价相酬。临成交易。卖金底更与贴秤。金师虽然暗喜。心中未免偷疑。何故。若非细作。定是贼赃。
　　南堂静颂云。仰山拨草瞻风中。邑拖泥带水。猕猴独任室中。俯仰低头侧耳。六窗齐唤齐应。仰山顿悟作礼。礼拜狐疑未尽。犹恐猕猴打睡。中邑把定猩猩。相见是我是你。　天童觉云。冻眠雪屋岁摧頺。窈窕萝门夜不开。寒槁园林看变态。春风吹起律个灰。
　　雪峰存禅师一日见猕猴乃指云。这猕猴各各佩一面古镜。三圣问云。历劫无名。何以彰为古镜。师云瑕生也。圣云。一千五百人善知识。话头也不识。师云老僧住持事繁。
　　雪窦显云。好与二十棒。一棒也少不得。直是罕遇其人。这棒放过也好。免见将错就错。　天童觉云。当时若见雪峰道瑕生也。但近前云诺诺。且道何故如此。争之不足。让之有余。
　　保宁勇颂云。堪笑山翁不识羞。为他头上更安头。岩前跳踯无寻处。一片残霞晓未取。　祖印明云。大地为炉冶。何年鼓铸功。圆同诸佛面。高鉴十方空。　白杨顺云。鉴觉未萌全体现。才分鉴照便成瑕。要知莹彻圆明处。长短青黄总不差。
　　龙牙遁禅师。僧问二鼠侵藤时如何。师云须有隐身处始得。云如何是隐身处。师云还见侬家么。
　　丹霞淳颂云。寒月依依上远峰。平湖万顷练光封。渔歌惊起汀洲鹭。飞出芦花不见踪。
　　洛浦安禅师。僧问。一毫吞尽巨海。於中更复何言。师云。家有白泽之图。必无如是之怪。
　　保福展别云。家无白泽之图。必无如是之怪。
　　丹霞淳颂云。岩前虽有云千顷。户内殊无半夜灯。极目危峦今古秀。暮天斜照碧层层。
　　保寿沼禅师问僧甚么处来。云西山来。师云见狝猴么。云见。师云作甚么伎俩。云见某甲一个伎俩也作不得。师乃打之。
　　古德颂云。旧人相见话中心。借问西山路境深。对众直言呈伎俩。红炉煅炼要真金。
　　玄沙备禅师因参次。闻燕子声乃云。深谈实相。善说法要。便下座。寻后有僧请益云。某甲不会。师云。去。无人信汝。
　　东林颜召大众云。玄沙恁么道。不是苦心人不知。
　　古德颂云。紫燕飞来绕画梁。深谈实相响琅琅。千言万语无人会。又逐流莺过短墙。
　　云门问僧。江西湖南还闻长觜鸟说禅么。僧云不闻。师拈拄杖云。禅。
　　古德云。鸦鸣鸦。鹊鸣鹊。天然自会。不从人学。跛脚阿师。放过一着。拈起拄杖口边吹。[口*官][口*官]犹胜鹧鸪啼。三月提壶沽美酒。杜鹃相勉不如归。
　　投子温禅师与僧游山次。僧见蝉壳遂问。壳在这里。蝉向甚么处去。师拈蝉壳就其耳畔摇三五下。作蝉鸣声。其僧有省。(或作同禅师)
　　南堂静颂云。轻薄寒蝉壳。枯乾败叶形。拈来临耳畔。连噪两三声。
　　兴阳剖禅师。僧问。娑竭出海乾坤静。觌面相呈事若何。师云。妙翅鸟王当宇宙。个中谁是出头人。云忽遇出头时又作么生。师云。似鹘捉鸠君不觉。御楼前验始知真。云恁么则叉手当胸退身三步。师云。须弥座下乌龟子。莫待重教点额痕。
　　天童觉颂云。丝纶降。号令分。寰中天子。塞外将。军不待雷惊出蛰。那知风遏行云。机底联绵兮自有金针玉线。印前恢廓兮元无鸟篆虫文。
　　投子青禅师云。若论此事。如鸾凤冲霄不留其迹。羚羊挂角那觅其踪。金龙不守於寒潭。玉兔岂栖於蟾影。其或主宾若立。须威音路外。摇头问答言陈乃玄路傍提为唱。若能如是。犹在半途。更若凝眸。不劳相见。
　　丹霞淳颂云。水澄月满道人愁。妙尽无依类莫收。劫外正偏兼到路。不萌枝上辨春秋。
　　云居舜禅师。僧问。承师有言。不谈玄。不说妙。去此二途。如何指示。师云虾蟇赶鹞子。云全因此问。师云老鼠弄猴狲。
　　天衣怀禅师示众云。雁过长空。影沈寒水。雁无遗踪之意。水无沈影之心。若能如是。方解向异类中行。不用续凫截鹤夷岳盈壑。放行也百丑千拙。收来也挛挛拳拳。用之则敢与君王斗富。不用都来不直半分钱。参。
　　古德颂云。寒鸿高贴冷云飞。影落寒江不自知。江水无情雁无意。行於异类亦如斯。
　　正堂辩禅师室中问僧。蚯蚓为甚么化为百合。乃自颂云。住山身已老。世事任乖张。年来无侍者。客到自烧香。
　　隐静岑颂云。客舍并州已十霜。归心日夜忆咸阳。无端更渡桑乾水。却望并州是故乡。

　　禅林类聚卷第二十(终)

