续藏经   宗门拈古汇集
　清 净符汇集

 宗门拈古汇集序

　　德山云。吾宗无语句。实无一法与人。老瞿昙亦云。吾於四十九年。未尝说一字。则三藏十二部千七百则机缘。又何从而得之。此举世之所难话会者。自非额堂眼正肘后符灵。则亦未易与言斯旨矣。夫曰无语句。而主宾问答布衫胡饼之说徧丛林。曰未尝说一字。而金函玉轴炳然如日星。是岂无所谓而然乎。闻之云。善言言者。言虽满於天下。而无口过。譬彼道火者。终日齿牙唇舌终不之。然则虽龙宫充栋。云水汗牛。初未尝有一字一句。然后知瞿昙德山之所言。斯有在矣。会公云。语带玄而无路。舌头谭而不谭。其此之谓欤。吾宗自周行七步。倒却剎竿以来。流及支那。葛藤徧地。然实无一元字脚挂人唇吻。所以脚下儿孙。竞从而举唱之。拈提之。当举椎竖拂电掣雷轰之际。一扬一抑。愈出愈奇。要皆不可以意想测。直是如日里神珠。光色无定。讵扪空捕影辈。可同日而语哉。乃宋得建溪集之於前。元古林续之於后。曰宗门统要者。其宽缓采择。各有指归。读者不啻登妙峰之巅。胸空天海。不自知其为高且远。又如入娑羯罗龙宫。差珍异宝。璨然在目。不自知其为身处富乡。然则是书。即为吾宗之一大成。固已足称之。况又从而汇集之乎。符不敏。垦掘余念。建溪古林之用心。乃间取宋元迄今诸宗匠。凡一拈一代。一别一征。足以开凿人天眼目者。皆采而续之。计四十有五卷。题曰宗门拈古汇集。盖从玛瑙阶上。更布赤砂犹之乎。自江河而海。海而汇於阿耨达池。其汪洋浩瀚亦至矣。而所谓多子塔前。黄梅夜半所授受一件大事。舍是则何异弃荆山而求卞璧。直敢曰。是集真吾宗之一大成。洵非妄也。或者曰。古人接物。亦有道而已。此特糟粕耳。事之奚为。符曰。然此固古人糟粕也。古人之醇醴。试呈我以一二可乎。其人方钳口结舌。赧颜而退。噫清净宝月。固不在标月者指端。然自非彻见天心。乃离指端而别觅。又岂得哉。后之有向此。别具一只眼。彻见从上诸老一敲一拍之所自。则视此集为糟粕。又何不可。
　　康熙三年甲辰重九日庐陵嗣祖沙门净符书於待麟堂。

 宗门拈古汇集序

　　世谓宗门一派。起自鹫岭拈华。不知老瞿昙才落地来。指地指天。独自称尊之际。早已将大千世界。钉徧葛藤桩子矣。譬射者之垛。高不过三尺。毋论穿杨绕树手。即黄口小童稍解弹雀。亦忍俊不禁。相与挟烂泥丸。争向千人万人中。百步奔腾。博大声一呼。是岂止迦叶一人。发此一枝蓬蒿乎。四十九年。群矢乱飞。老瞿昙直得东闪西避。卒莫奈何。幸而得全策保生。告终双树。讵意二千年后。跛脚云门突出。要一棒打杀喂狗。且绐曰。贵图天下太平。哀哉瞿昙。真是忍痛难伸。祸出私门也。然自达磨东渡。六传至曹溪。出青原南岳为二支。二支不数传。又分为五宗。五宗之徒出。纷如逐鹿。星分碁布。插满支那。谁不高歌垓下。密握帷中。而还沛伤情。孰有过於云峰悦者。然予犹有微憾焉。尝谓。云门虽有出身之路。且无定乱之谋。此语非是借剑杀人。盖不欲辜偃老一棒耳。世衰道微。人稀土旷。究将举似阿谁。甲辰秋。客虎林。得与白岩位中和尚。叙廿年之好。两宿寒灯。高谈千古。始得一就正焉。宗门统要一书。自古林继续之后。海内宗匠。作者如林。皆未经收入。白岩恐其散漫流落。穷搜极讨。苦心百至。成书四十五卷。命曰宗门拈古汇集。视统要为大全。为法门远架津梁。可谓大有功於狂澜一柱矣。然亦不能无忧焉。何则。当此祖风滥觞日。语颂。则人人自谓乳峰宏智。语拈。则人人自谓昭觉万松。殊不知此四老者。精华淳朴。各擅其长。而所谓绕树穿杨。得凌跨偃公悦老者。则亦未必尽能无说也。或曰。白岩宝镜当轩。妍[娟-月+虫]自别。镆铘在握。魍魉敢前。似不须台下观场。为古人出泪。嗟嗟。予非不知白岩有此二物也。非白岩。予敢作此论哉。读斯集者。知白岩之用心。庶足以见先德於今日。则吾道不亦重有望於后昆乎。
　　住金陵摄山栖霞禅寺嗣祖沙门大成题於虎林报国院中。

　　宗门拈占汇集凡例

　　是书之集。自有佛祖以来。千七百则机缘。经作家手。拈掇一过。不啻黄金增色。真能使陈烂葛藤。顿生光怪。则拈掇语当。尤重於机缘。其命名。独曰宗门拈古者。在是。　　是集。宋元以上诸师拈提语。既载统要。而宋元迄今诸师。所未载者。凡一拈一别。一代一征。皆准统要成规。次第续之。其诸师有拈语。而统要乏机缘者。增补之。统要有机缘而乏拈语者。兹不录。　　古今诸方语录。其拈别代征语。有善本单刻流行者。有载上堂小参等法语中者。有成稿抄录尚未经梨枣者。有散没无闻仅考诸行状碑铭者。皆一一据实而录。匪敢凿空。　　诸师拈语。既皆璞玉浑金。岂忍割弃。苐於一公案下。璨然一目。虽等是卞璧。而厚薄未免或分。此采择之不得不注意也。至於辞旨雷同。固可称双珠联璧。然亦不敢并存。恐彼此致招蹈袭。　　是书所重。既归作家手眼。则去取责任。敢不从公。其能在本公案外。别出手眼。杀活自在。则虽行者白衣。不敢忽而不录。若仅祇依摸画样。无点铁成金手段。乏纵横与夺钳锤。则虽现踞曲[盝-(彖-豕)+?]。名震闾阎。断不能循其偏私阿谀泛采。　　书称汇集。理必广收。苐深隐厚藏贤圣辈。兼以地僻途遥。其岸岸孤风。既不屑为人所知。人又岂能尽知之。而所有高见远识。不获搜讨者。他日天龙不负自当补入。　　字经三写。乌焉成马之失。盖所从来。统要中有机缘脱误。拈语失真处。稽诸灯录。裁以祖意。一皆考证的实。决无疑溷。　　灯谱世系。既非此书所急。而卷帙次第。乃仍以南岳青原世代分列者。意在便学者易於捡讨。循世得人。机缘自见。盖机缘出载。必有其人耳。　　公案。凡师资主宾相见。看其机用。应属谁家。则收入谁家。不是可互相那移者。如凌行婆之敛手哭苍天。收在浮杯章中。澧阳路上卖饼婆之。三心中点那一心。收在德山章中。则於浮杯德山。难为情矣。又如罗山之问石霜岩头。起灭不停一则语。载罗山章中。固见其所悟之由有自。若论接机作用。又当收入岩头章。乃为其妥。知此则公案之捡讨。自不烦於思绎。
　　　　净符稽首

　　宗门拈古汇集目录

　　卷第一　七佛　　　释迦(一)卷第二　七佛　　　释迦(二)　诸经(附)卷第三　应化圣贤(西天)　　　文殊　善财　　　无边身　维摩　　　殃崛摩罗　天亲　　　舍利弗　城东老姆　　　广额屠　波罗提　　　胜思惟　障蔽魔　　　须菩提　宾头卢卷第四　应化圣贤(东土)　　　忻州老人　台山翁　　　金陵宝志　双林善慧　　　南岳慧思　天台丰干　　　天台寒山　天台拾得　　　明州布袋　杜法顺　西天祖师　　　迦叶(初祖)　阿难(二祖)　　　伏驮密多(九祖)　胁(十祖)　　　师子(二十四祖)　婆舍斯多(二十五祖)　　　般若多罗(二十七祖)卷第五　东土祖师　　　菩提达磨(初祖)　慧可(二祖)　　　僧璨(三祖)　慧能(六祖)　旁出祖师　　四祖旁出　(四祖信嗣)牛头法融(四一)　(牛头威嗣)安国玄挺(四六)　　　鹤林玄素　(鹤林素嗣)径山道钦(四七)　(径山钦嗣)鸟窠道林(四八)　　五祖旁出　(破灶堕嗣)嵩山峻极(五三)　　六祖旁出　(大鉴能嗣)荷泽神会(六一)卷第六　　六祖旁出　(大鉴能嗣)南阳慧忠(六一)　永嘉玄觉　(南阳忠嗣)耽源应真(六二)卷第七　未详法嗣　　　先净照　因禅　　　僧肇　实性　　　圆通　寿圣　　　天台智者　公期　　　宋太宗　老子聃　　　茶陵郁(传灯列为杨岐会嗣)　凌行婆　亡名古宿　　　老宿(古德)　行者　　　住庵僧　守衣钵僧　　　烧庵婆　卖饼婆　　　跨驴人　施主　　　广南僧　长者　　　韩居士　曹溪出并二支　(大鉴能嗣)青原行思(六一)　南岳怀让　青一　(青原思嗣)石头希迁卷第八　南一　(南岳让嗣)马祖道一　南二　(马祖一嗣)百丈怀海卷第九　南二　(马祖一嗣)南泉普愿卷第十　南二　(马祖一嗣)南泉普愿　归宗智常　　　　盐官齐安　大梅法常卷第十一　南二　(马祖一嗣)鲁祖宝云　盘山宝积　　　麻谷宝彻　东寺如会　　　西堂智藏　章敬怀恽　　　五泄灵默　百丈惟政　　　苕溪道行　三角总印　　　中邑洪恩卷第十二　南二　(马祖一嗣)杉山智坚　石巩慧藏　　　紫玉道通　芙蓉太毓　　　鹅湖大义　台山隐峰　　　无业大达　西园昙藏　　　金牛　利山　　　乳源　逍遥　　　水潦　乌臼　　　石臼　百灵　　　龙山　则川　　　庞蕴卷第十三　青二　(石头迁嗣)药山惟俨　丹霞天然卷第十四　青二　(石头迁嗣)天皇道悟　长髭旷　　　大川　大颠通　　　大同济　南三　(百丈海嗣)沩山灵佑卷第十五　南三　(百丈海嗣)黄檗希运　长庆大安　　　　大慈寰中　平田普岸　　　　安和寺通　百丈涅盘　(南泉愿嗣)赵州从谂卷第十六　南三　(南泉愿嗣)赵州从谂卷第十七　(南泉愿嗣)赵州从谂　长沙景岑　　　茱萸　子湖利踪　　　白马昙照　香严义端　　　日子卷第十八　南三　(南泉愿嗣)云际师祖　陆亘大夫　　　甘贽　(盘山积嗣)普化　(麻谷彻嗣)良遂　(章敬恽嗣)金州操　(永泰湍嗣)秘魔岩　上林戒灵　青三　(药山俨嗣)道吾宗智(传灯作圆智)　云岩昙晟　　　船子德诚　椑树慧省　　　拍岩明哲　高沙弥卷第十九　青三　(天皇悟嗣)龙潭崇信　(丹霞然嗣)翠微无学　　　　孝义性空　(大川嗣)仙天　(大颠嗣)三平义忠　本生　(长髭旷嗣)石室善道　南四　(黄檗运嗣)睦州道明卷第二十　南四　(黄檗运嗣)临济义玄卷第二十一　南四　(黄檗运嗣)乌石灵观　(长庆安嗣)大随法真　　　灵树如敏　灵云志勤　(沩山佑嗣)仰山慧寂　香严智闲卷第二十二　南四　(沩山佑嗣)径山洪諲　定山神英　　　延庆法端　米胡　　　九峰慧慈　晋州霍山　　　元康　三角法遇　　　王敬初　　(赵州谂嗣)光孝慧觉　　　新兴严阳　(茱萸嗣)石梯　(子湖踪嗣)日容　(高安愚嗣)末山了然　(关南常嗣)关南道吾　(天龙嗣)金华俱胝　青四　(道吾智嗣)石霜庆诸卷第二十三　青四　(道吾智嗣)渐源仲与　渌清　(龙潭信嗣)德山宣鉴卷第二十四　青四　(翠微学嗣)投子大同　清平令遵　(船子诚嗣)夹山善会卷第二十五　青四　(云岩晟嗣)洞山良价　僧密　　　幽溪卷第二十六　南五　(仰山寂嗣)南塔光涌　霍山景通　　　无着文喜　(临济玄嗣)兴化存奖　宝寿沼　　　三圣慧然　覆盆卷第二十七　南五　(临济玄嗣)魏府大觉　善崔　　　谭空　灌溪志闲　　　万寿　桐峰　　　云山　定上座　(睦州明嗣)陈操　青五　(石霜诸嗣)九峰道虔　涌泉景欣　　　覆船洪荐　(夹山会嗣)洛浦元安卷第二十八　青五　(夹山会嗣)韶山寰普　上蓝令超　(投子同嗣)牛头微　(德山鉴嗣)岩头全奯　雪峰义存卷第二十九　青五　(德山鉴嗣)雪峰义存　高亭简卷第三十　青五　(洞山价嗣)曹山本寂　云居道膺　　　踈山匡仁　青林师虔卷第三十一　青五　(洞山价嗣)白水本仁　龙牙居遁　　　华严休静　九峰普满　　　北院通　洞山道全　　　乾峰　天童咸启　　　钦山文遂卷第三十二　南六　(兴化奖嗣)南院慧颙　克宾　　　守廓　(宝寿沼嗣)西院思明　宝寿二世　(西塔穆嗣)资福如宝　(南塔涌嗣)芭蕉慧清卷第三十三　青六　(九峰虔嗣)同安常察　禾山无殷　(岩头奯嗣)罗山道闲　　　瑞岩师彦　香溪从范　　　圣寿严　(雪峰存嗣)玄沙师备卷第三十四　青六　(雪峰存嗣)长庆慧棱　保福从展　　　镜清道怤卷第三十五　青六　(雪峰存嗣)云门文偃卷第三十六　青六　(雪峰存嗣)云门文偃　鼓山神晏　　　翠岩令参　长生皎然　　　安国弘瑫　太原孚卷第三十七　青六　(曹山寂嗣)金峰从志　曹山慧霞　(云居膺嗣)同安丕　嵇山章　　　朱溪谦　佛日本空　(龙牙遁嗣)报慈藏屿　(踈山仁嗣)护国守澄　南七　(南院颙嗣)风穴延沼　(芭蕉清嗣)芭蕉继彻　(西院明嗣)兴阳归静卷第三十八　青七　(同安丕嗣)同安志　(石门蕴嗣)石门慧彻　(广德延嗣)广德周　(云门偃嗣)香林澄远　　　白云子祥　德山缘密　　　巴陵颢鉴　双泉师宽　　　洞山守初　北禅寂　　　奉先深　黄龙赞　(长庆棱嗣)招庆道匡　报慈光云　　　王延彬　(青峰楚嗣)净众归信　(罗山闲嗣)明招德谦　(玄泉彦嗣)黄龙诲机　(鼓山晏嗣)鼓山智岳　(白兆圆嗣)大龙智洪　(保福展嗣)报慈文钦　(玄沙备嗣)地藏桂琛　　　安国慧球　大章契如卷第三十九　南八　(风穴沼嗣)首山省念　广慧真　青八　(同安志嗣)梁山缘观　(地藏琛嗣)法眼文益　清溪洪进　　　龙济绍修　(白龙希嗣)东禅玄亮　(香林远嗣)智门光祚　(双泉郁嗣)德山慧远　(双泉宽嗣)五祖师戒　(奉先深嗣)祥庵主　(黄龙机嗣)枣树二世　(延寿轮嗣)归宗道诠卷第四十　南九　(首山念嗣)汾阳善昭　叶县归省　　　谷隐蕴聪　广慧元琏　　　三交智嵩　青九　(梁山观嗣)太阳警玄　(智门祚嗣)雪窦重显　(法眼益嗣)天台德韶　法灯泰钦　　　报恩慧明　(文殊真嗣)洞山晓聪　(福严雅嗣)北禅智贤　(清溪进嗣)天平从漪卷第四十一　南十　(汾阳昭嗣)石霜楚圆　琅琊慧觉　　　大愚守芝　法华全举　　　芭蕉谷泉　天圣皓泰　青十　(太阳玄嗣)投子义青　兴阳清剖　(雪窦显嗣)天衣义怀　(洞山聪嗣)云居晓舜　　　许式　(北塔广嗣)玉泉承皓　(北禅贤嗣)法昌倚遇　(开先暹嗣)云居了元　(天台韶嗣)永明延寿　严峰师木　　　瑞鹿遇安　(法灯钦嗣)云居道齐卷第四十二　南十一　(慈明圆嗣)黄龙慧南　杨岐方会　(琅琊觉嗣)兴教坦　(大愚芝嗣)云峰文悦　青十一　(投子青嗣)芙蓉道楷　(云居舜嗣)蒋山法泉　(育王琏嗣)佛日戒弼　(天衣怀嗣)法云法秀　南十二　(黄龙南嗣)黄龙祖心　宝峰克文　　　泐潭洪英　积翠永　(杨岐会嗣)白云守端　保宁仁勇　(净因臻嗣)长庆惠暹　青十二　(芙蓉楷嗣)丹霞子淳　宝峰惟照　　　净因法成卷第四十三　南十三　(黄龙心嗣)黄龙悟新　(宝峰文嗣)法云杲　九峰希广　(东林总嗣)慧力可昌　眉山苏轼　(白云端嗣)五祖法演　郭正祥　青十三　(丹霞淳嗣)长芦清了　天童宏智　(长芦信嗣)智者法铨卷第四十四　南十四　(泐潭乾嗣)圆通道旻　(五祖演嗣)昭觉克勤　龙门清远　　　九顶清素　元礼　　　法閦　(琅琊起嗣)俞道婆　青十四　(开先宗嗣)岳麓海　(长芦了嗣)天童宗珏　(天衣聪嗣)吉祥元实　南十五至三十三　(昭觉勤嗣)径山宗杲　(太平懃嗣)何山守珣　(圆通旻嗣)吴居厚　(大随静嗣)莫将　(天童杰嗣)灵隐崇岳　(元叟端嗣)天宁梵琦　(天目礼嗣)育王如珙　(径山范嗣)净慈妙伦　(仰山钦嗣)高峰原妙　(吉庵祚嗣)天宁道济　(无闻聪嗣)笑岩德宝　(敬畏空嗣)径山性冲　(笑岩宝嗣)龙池正传　(径山冲嗣)兴善慧广　(龙池传嗣)天童圆悟　(兴善广嗣)普明妙用卷第四十五　青十五至三十六　(天童珏嗣)雪窦智鉴　(雪窦鉴嗣)天童如净　(天童净嗣)鹿门觉　(鹿门觉嗣)普照一辨　(直翁举嗣)天童岫　(普照辨嗣)大明宝　(大明宝嗣)王山体　(王山体嗣)雪岩满　(雪岩满嗣)报恩行秀　(雪庭裕嗣)灵隐文泰　(灵隐泰嗣)宝应福遇　(宝应遇嗣)香岩文才　(凝然改嗣)少室契斌　(廪山忠嗣)寿昌慧经　(大觉念嗣)云门圆澄　(寿昌经嗣)博山元来　东苑元镜
　　卷首目录。原为便看读者。易於检讨。故不及赘以称呼。非慢也。且史鉴诸目。一皆直书名姓。槩未见有尊称之者。盖尊称具在本章。此固非急。
　　符稽首

　　 

　　宗门拈古汇集卷第一

　　　　古杭白岩嗣祖沙门　净符　汇集

　　△七佛

　　释迦牟尼世尊初降生时。一手指天一手指地。周行七步。目顾四方曰。天上天下唯吾独尊。
　　云门偃云。我当时若见。一棒打杀与狗子吃。贵图天下太平。雪窦显云。便与掀倒禅床。
　　法眼益云。云门气势甚大。要且无佛法道理。时有老宿云。将谓无人证明。雪窦云。钩在不疑之地。
　　琅琊觉云。云门可谓将此深心奉尘剎。是则名为报佛恩。
　　云峰悦云。云门虽有定乱之谋。且无出身之路。
　　法昌遇云。云门好一棒太迟生。未离兜率脚跟下好与一锤。虽然。也是贼过后张弓。
　　泐潭英云。释迦老子旁若无人。当时若遇个明眼衲僧。直教他上天无路入地无门。然虽如是。也须是铜砂锣里满盛油始得。
　　天童华云。云门此话虽行。未免落他陷阱。
　　高峰妙云。世尊大似灵龟拽尾。自取丧身之兆。云门虽则全提正令。也是为他闲事长无明。当时但於地上画一圆相。就中书个丁字。复展两手示之。管取氷消瓦解。
　　浮山口云。云门赤心片片。盖代功高。雪窦见义勇为。机如掣电。二俱足可观光。其奈顶门无眼。
　　南堂欲云。云门好棒可杀惊人。检点将来。未免伤锋犯手。山僧当时若见。只消道个澣盆澣盆。老汉若也知方。管取暗里抽身。免见明中落节。
　　天童悟云。我不似云门大惊小怪。当时若见。但向前以手加额云猫。看他面皮向甚处着。
　　古南门云。洪蒙未判。谁识奇人。开辟乾坤。还他作手。云门虽则见利思义。且道一棒还打得他杀也无。相知不在千杯酒。一盏清茶也醉人。蓦拈杖云。汝等诸人还有同生同死者么。且过一边着。
　　栖霞成云。大小云峰辜负云门不少。寿昌今日翻案去也。且作么生。云门虽有出身之路。且无定乱之谋。复云。寿昌当时若见者黄面瞿昙恁么道。但向前合掌云大王万福。有人辨得。许你天下横行。
　　神鼎僼云。丛林商量尽道知恩报恩。殊不知落在驴前马后。若是天童便与摩顶授记。善哉善哉。如是如是。不妨递代相传。
　　龙华体云。韶阳虽则据令。终是贼过张弓。若要天下太平。不如放过一着。何故。饶人不是痴。
　　崇先奇云。总谓云门跨灶也是疾行先长。皋亭也与云门一棒。贵图两得相见。尔等还甘么。
　　万寿范云。黄面老子固已夸大而涉险。跛足阿师岂非忠耿而蹈讥。仔细检点将来。二者皆为不了。何故。不见道天下有道则庶人不议。
　　洞山昱云。世尊手忙脚乱自生惊怪。云门棒虽有眼。怎奈身入蛊毒之乡。二俱不了。洞山今日幸是二千六百余年的远孙。只以相继为美。更不敢犯颜取逆。良久拂一拂云。祇奉一人天地贵。从教诸道自分权。
　　世尊於正觉山前腊月八日夜睹明星忽然大悟。乃叹曰。奇哉奇哉。我今普见一切众生具有如来智慧德相。但以妄想执着而不证得。
　　云居庄云。我要问释迦老子。唤什么作智慧德相。唤什么作妄想执着。拟议不来劈脊便掊。还有为瞿昙出气者么。拈拄杖云。不敢望汝与释迦老子出气。只是将自己鼻孔摸索得着也好。靠拄杖。
　　云门澄云。瞿昙话作两橛。云居菽麦不分。真个徐六担板只见一边。径山今日要各与他二十乌滕。还有不甘者么。出来为二老雪屈。
　　博山来云。根本无明即是诸佛不动智。不动智即是根本无明。者里别具一只眼。老瞿昙氷消瓦解。
　　广教玉云。大小释迦话作两橛。当时若有人下得者一语。免致后代儿孙起模画样。然虽如是。也不得屈我释迦。还有知广教落处者么。喝一喝。
　　药地智云。雪山坐久成劳。空花乱坠。一瓢恶水只合自浇。何故。为他六年奇句不及下地先声。
　　道林虑云。大小瞿昙开得一双眼。失却一张口。
　　世尊一日升座。大众集定。文殊白椎曰。谛观法王法。法王法如是。世尊便下座。
　　芭蕉彻云。忙忙者匝地普天。
　　报恩秀云。诸人未到法堂。万松未出方丈。向那时荐得已是落四落三。直饶七佛祖师道。谛观法王法。法王法如是。也须眼里抽钉脑后拔楔始得。
　　天宁琦云。将谓世尊别有长处。也只懡[怡-台+罗]便休。致令后代儿孙个个龙头蛇尾。
　　狮林则云。众中商量道。世尊入林不动草。文殊入水不动波。自然海晏河清。风行草偃。乃摇手呵呵大笑云。错了也。错了也。且道是何道理。掀翻海岳求知己。拨转乾坤致太平。
　　博山来云。世尊拉抹金针。文殊横抽玉线。弥缝海岳要是其人。且道未升座前法王法在甚么处。
　　天童悟云。文殊大似认影迷头。世尊也是脚跟不着地。
　　云门信云。双髻当时若在。夺却文殊椎子。喝一喝。看那黄面老子作何去就。
　　报恩贤云。大小世尊虽是头正尾正。殊不知却被文殊使令。
　　黄檗琦云。世尊升座惭惶杀人。文殊白椎不识好恶。更道谛观法王法法王法如是。好与三十拄杖。何故。不合随邪逐恶。
　　灵岩储云。正当恁么时。且道世尊文殊意在甚么处。者里勘破得来。一生参学事毕。
　　栖霞成云。者两个老汉大似掩耳偷铃。不顾旁观者哂。
　　金粟元云。大似赤眼撞着火柴头。虽然如是。放过则彼此作家。检点则二俱失利。具眼者端的看。
　　宝掌白云。世尊摇头。文殊摆尾。虽然头尾咤沙。未免无风浪起。有者道何不当时才见升座便与拦胸约住一喝。非唯黄面老子折合无门。亦使大智钳锤无着手处。山僧道也是贼过后张弓。
　　城山洽云。瞿昙起模画样。妙吉看孔着楔。虽云虎啸龙吟。究来总欠剿绝。且作么生得剿绝。咄。
　　东塔熹云。释迦老子幸是可怜生。被文殊将恶水蓦头一发。便见氷消瓦解。
　　凤山启云。白玉本无瑕。雕文乃丧德。
　　世尊因普眼菩萨欲见普贤不可得见。乃至三度入定徧观三千大千世界觅不可得。乃白世尊。世尊曰。汝但於静三昧中起一念便见普贤。於是普眼才起一念。便见普贤在空中乘六牙白象。
　　云居舜云。诸仁者且作么生会。云居道普眼推倒世尊。世尊推倒普眼。你道普贤在甚处。
　　崇先奇云。普眼不见普贤则且置。且道世尊还见普贤么。诸人不得随人脚跟转。世尊云但於静三昧中起一念。见的是普贤不是普贤。若说是。前三度为甚不见。若不是。又道向空中乘六牙白象。不可总作野狐精见解。
　　白岩符云。普眼要见普贤。无事讨事。更撞着个世尊。教人向睛空捏目。妄见狂华。俱好与贬向二铁围山。何故。若是普贤。你才拟心欲见。早是隔山了也。诸人要见普贤么。各请归堂。
　　世尊因五通仙人问。世尊有六通。我有五通。如何是那一通。世尊召五通仙人。通应诺。世尊曰那一通你问我。
　　雪窦显云。老胡元不知有那一通。却因邪打正。
　　琅琊觉云。世尊不知。可谓因正而打邪。五通不知。实乃因邪而打正。
　　翠岩芝云。五通如是问。世尊如是答。要且不会那一通。
　　云峰悦云。大小瞿昙被外道勘破了。有旁不肯底么出来。我要问你。作么生是那一通。
　　云盖本云。世尊如是召。五通如是应。作么生是那一通。良久云。姹女已归霄汉去。呆郎犹向火边蹲。
　　径山杲云。今时有一种弄泥团汉。往往在那一通处错认定盘星。
　　云居庄云。仙人善问。世尊善答。可谓光前绝后。若是那一通。总未梦见在。
　　古南门云。大众。呼蛇容易遣蛇难。那一通。世尊被仙人一拶。转身无路。只得将错就错。若是山僧。才问便掴。仙人若当下知归。说甚那一通。和前五通一时放下。岂不洒洒地作个平地神仙。
　　清化嶾云。若是那一通。非特五通仙人不会。直饶瞿昙老汉也未梦见在。
　　崇先奇云。老胡也知有那一通。祇是口门窄。
　　平田本云。黄面老人被仙人轻轻一靠。直得唤钟作瓮。
　　世尊因耆婆善别音响。至一冢间见五髑髅。乃敲一髑髅问耆婆此生何处。曰此生人道。又敲一髑髅问此生何处。曰此生天道。又别敲一髑髅问此生何处。耆婆罔知生处。
　　天童悟云。世尊大似有先锋无殿后。耆婆罔知也好与一敲。何故。不见道先以定动后以智拔。
　　龙华宗云。世尊敲磕分明。怎奈伤锋犯手。耆婆善别音响。也是认影迷头。且道第三度敲底毕竟生甚么处。良久云。泥牛入海无消耗。挂角羚羊不见踪。
　　世尊一日升座默然而坐。阿难白椎曰。请世尊说法。世尊曰。会中有二比丘犯律行。我故不说法。阿难以他心通观是比丘即时遣出。世尊还复默然。阿难又白。适来为二比丘犯律行。今已遣出。世尊何不说法。世尊曰。我誓不为二乘声闻人说法。便下座。
　　南堂静云。前箭犹轻后箭深。
　　高峰妙云。世尊能挽千钧之弩。银山铁壁箭箭皆穿。阿难虽有隐身之术。殊不知髑髅后中箭。还有跺避得过底么。
　　世尊从忉利天下时。四众八部俱往空界奉迎。有莲花色比丘尼作念曰。我是尼身。必居大僧后见。於是用以神力变作转轮圣王千子围绕。最初见佛。既见。世尊乃劈面呵曰。莲花色比丘尼。汝何得越大僧见吾。汝虽见吾色身。且不见吾法身。须菩提岩中宴坐。却见吾法身。
　　荐福怀云。莲花色比丘尼被热瞒则且置。还知瞿昙老汉性命在别人手里么。
　　白岩符云。大小瞿昙二见不除。好与莲花色一状领过。
　　世尊因七贤女游尸陀林。一女指尸曰。尸在者里。人在甚么处去。一女曰作么作么。诸女谛观。各各契悟。感帝释散花曰。惟愿圣姊有何所须。我当终身供给。女曰。我家四事七珍悉皆具足。唯要三般物。一要无根树子一株。二要无阴阳地一片。三要叫不响山谷一所。帝释曰。一切所须我悉有之。若三般物。我实无有。女曰。汝若无此。怎解济人。帝释罔措。遂同往白世尊。世尊曰。憍尸迦。我诸弟子大阿罗汉不解此义。唯有诸大菩萨乃解此义。
　　宝峰文征云。且道帝释是会不会。若不会。因甚散花请给。若会。又道实无此三般物。且作么生明辨。得不孤负圣女。
　　万峰藏云。圣女被帝释热瞒。
　　福严容云。七贤女游尸陀林。大似买铁获金。凿石致玉。得意则不无。怎奈被瞿昙涂抹一上。是汝诸人还检点得出么。
　　开先金云。七贤女偶尔成文。憍尸迦将错就错。世尊老老大大不合打入者场子里。诸人要识三般物么。听取个注脚。便下座。
　　世尊因地布发掩泥献华於然灯佛。然灯见布发处遂约退众。乃指地曰。此一方地且建一梵剎。时有贤于长者持标於指处插曰。建梵剎已竟。时诸天散华赞曰。庶子有大智矣。
　　博山来云。插草建精蓝。长者全身领荷。针芥相投。唧[口*留]固然唧[口*留]。要且未能免旁观者哂。
　　宝寿方云。世尊宿行未忘。长者虚应故事。总须拈向一边。祇如诸天散花赞叹。且道有利害无利害。具眼者试捡别看。
　　世尊偕阿难行次。见一古佛塔。世尊便作礼。阿难问此是甚么人塔。世尊曰过去诸佛塔。阿难曰过去诸佛是甚么人弟子。世尊曰是吾弟子。阿难曰应当如是。
　　天童悟云。我若作阿难。待世尊曰是吾弟子。但问佛是甚么人弟子。待世尊拟开口。便作礼休去乃无端。却谓应当如是。随风倒舵。岂是丈夫。
　　天界盛云。世尊言中有响。阿难句里藏锋。并须吃棒有分。为什么聻。人天师表不合用以机械。
　　莲柎策云。阿难不唧[口*留]。当时见道是吾弟子。何不便礼三拜。管教者黄面老子置身无地。
　　世尊於自恣日因文殊三处过夏迦叶欲白椎摈出。才拈椎乃见百千万亿文殊。迦叶尽其神力椎不能举。世尊遂问迦叶。汝拟摈那个文殊。迦叶无对。
　　昭觉勤云。可惜放过。当时待释迦老子道汝拟摈那个文殊。便与一椎。看他作何合杀。云居元云。一家有事百家忙。
　　天童觉云。金色头陀有心无胆。当时尽令而行。莫道百千万亿文殊。祇者黄面瞿昙也与摈出。不唯壁立真风。亦令后人知我衲僧门下着你闲佛闲祖不得。
　　保宁茂云。大小迦叶有头无尾。毕竟如何。西天令严。久立珍重。
　　高峰妙云。文殊知底。迦叶不知。迦叶知底。文殊不知。彼彼不知则且置。百千万亿文殊毕竟那个是真文殊。
　　天宁琦云。迦叶太不丈夫。莫道百千万亿文殊。便是百千万亿世尊也下一椎摈出。始见作家。不见道棒下无生忍。临机不见师。
　　龙池传云。我若作迦叶。把黄面老子先须摈却。何故。来说是非者。便是是非人。
　　鼓山贤云。文殊虽得便宜。怎奈转增丑态。当时何不默受摈去。教他迦叶三十年摸索不着。
　　宝寿新云。文殊行处迦叶不知。迦叶做处文殊不识。唯黄面老子有显有密有权有实。怎见得聻。咬牙封雍齿。滴泪斩丁公。
　　慧云盛云。大小世尊虽善为二大士解交。怎奈遭人怪笑。何故。当断不断。反招其乱。
　　崇先奇云。文殊三处过夏。闹处偏刺头。迦叶白椎欲摈。党理不党亲。世尊情知寡不敌众。致令金色头陀一椎至今无着落处。若是衲僧门下。祇知尽法。那管无民。
　　石塔忍云。文殊三处度夏。也是不守本分。迦叶白槌。大似捕风捉影。世尊道汝拟摈那个文殊。当时若是山僧。据令而行。看者黄面老子向甚么处蹲立。
　　白岩符云。诸方老宿尽谓尊者不能据令而行。致成放过。殊不知他当时无对。烂泥里有刺。大有利害。顶门有眼者莫道尊者不据令好。
　　宝峰弁云。古今尊宿尽谓迦叶把住要津。文殊十方坐断。宝峰看来正是放过一着。复云。险。
　　世尊因文殊至诸佛集处。值诸佛各还本土。唯一女子近世尊座而入三昧。文殊白曰。云何此女得近佛座。世尊曰。汝但觉此女从三昧起。汝自问之。文殊於是绕女三匝弹指一下。乃至托至梵天尽其神力定不能出。世尊曰。假使百千文殊亦出此女子定不得。下方过四十二恒河沙国土有罔明菩萨却能出得。须臾罔明从地涌出作礼世尊。世尊令出女子定。罔明至女子前弹指一下。女子於是从定而出。
　　翠岩芝云。僧投寺里宿。贼打不防家。
　　五云逢云。不唯文殊不能出此定。只恐如来也出此定不得。
　　翠岩真好问僧云。文殊是七佛之师。因甚出女子定。不得罔明从下方来。因甚却出得女子定。莫有能对者。独英邵武方其问时。以手捏其膝而去。真笑曰卖匙箸汉未在。
　　天童觉云。若定若动当人变弄。鸿毛轻而不轻。泰山重而非重。还知老瞿昙鼻孔在我手里么。
　　龙翔诉举公案了。拈拄杖云。一串穿却。
　　天童悟云。出得出不得且置。作么生是定。
　　鼓山贤云。天童道若定若动当人变弄。是即是。也只道得一半。孰知三人皆是不守本分汉。女子至今犹未出定在。
　　南涧问云。古今尽道女子出定。殊不知者一队汉个个破家荡产。山僧今日有三十棒要世尊吃。何故。不因渔父引。怎得见波涛。
　　愚庵盂云。有者道线索在女子手里。收放由他。恁么判断。矮子过深溪。又有道不可以智知。不可以识识。文殊用智识所以出他定不得。罔明初发心菩萨无智无识不可思议所以出得他定。若恁么道。乌龟钻破壁。大众。要识女子么。他是未剖之璧。要识二菩萨么。抱璞投楚。自取刖足之灾。要识世尊么。闲来无事溪头坐。绿水青山花正红。
　　栖霞成云。当时文殊若出却女子定。不独老瞿昙一生口挂壁上。天下老师向何处讨饭吃。虽然。且道女子毕竟还曾出定也无。
　　云岩学云。者一队汉神头鬼面。俱好与三十棒。
　　天目律云。者四个汉灵山会上缺一不可。若到宝寿。一个也容不得。何故。者里岂许你分出分入。喝一喝。
　　白岩符云。出得出不得。并须吃铁棒有分。若夫女子瞿昙且放过一着。何故。若教尽法只恐无民。
　　世尊见文殊在门外立。乃曰文殊文殊何不入门来。文殊曰。我不见一法在门外。何以教我入门。
　　报慈遂征云。为复是门外语门内语。
　　沩山喆代世尊出语云。吾不如汝。
　　黄龙新云。文殊恁么道。入得门入不得门。若人辨得。氷消瓦解。
　　万峰藏云。总隔一片板。
　　崇先奇云。世尊门里出身不得。文殊身里出门不得。仔细看来。总是徐六担板。
　　世尊在尼拘律树下坐次。因二商人问世尊还见车过否。曰不见。还闻否。曰不闻。莫禅定否。曰不禅定。莫睡眠否。曰不睡眠。莫别去否。曰不曾别去。商人乃叹曰善哉世尊觉而不见。遂献白[迭*毛]两段。
　　天童悟征云。商人如是问。世尊如是答。甚处是商人见世尊觉而不见处。
　　大愚鹏云。三界大师被商人推在三百丈烂泥坑里。至今起不得。
　　世尊因乾闼婆王献乐。其时山河大地尽作琴声。迦叶起作舞。王问。迦叶岂不是阿罗汉。诸漏已尽。何更有余习。世尊曰。实无余习。莫谤法好。王又抚琴三徧。迦叶亦三度作舞。王曰迦叶作舞岂不是。世尊曰实不曾作舞。王曰世尊何得妄语。世尊曰。不妄语。汝抚琴。山河大地木石尽作琴声岂不是。王曰是。世尊曰。迦叶亦复如是。所以实不曾作舞。王乃信受。
　　禾山殷因修山主问。乾闼婆王奏乐。直得须弥岌峇。海水波腾。迦叶作舞。作么生会。殷云。迦叶过去世曾作乐人来。习气未除。修云。须弥岌峇海水波腾。又作么生。殷休去。法眼别殷云。正是习气。
　　幻寄稷云。有底道世尊以药去病。澄源以病去药。梦也未梦见乾闼婆王在。
　　黄檗琦云。乾闼婆王奏乐。迦叶起舞。同坑无异土。疑有余习。以己方人。瞿昙打许多葛藤。王乃信受。钝置不少。若是山僧。待问迦叶是阿罗汉诸漏已尽何更有余习。不用之乎也者。亦乃起舞。不惟以楔出楔。抑令乾闼婆王展转疑杀。
　　白岩符云。尽道乾闼婆王被金色头陀换却眼睛。殊不知黄面瞿昙被乾闼婆王换却眼睛尤甚。
　　世尊在第六天说大集经。勑他方此土人间天上一切狞恶鬼神悉皆集会。受佛付嘱拥护正法。设有不赴者四天门王飞热铁轮追之令集。既集会已。无有不顺佛勑者。各发弘誓拥护正法。唯有一魔王谓世尊曰。瞿昙。我待一切众生成佛尽。众生界空。无有众生名字。我乃发菩提心。
　　荐福怀云。临危不变真大丈夫。诸仁者。作么生着得一转语与黄面老子出气。寻常神通妙用智慧辩才都使不着。尽阎浮大地人无不爱佛。到者里何者是佛何者是魔。还有人辩得么。良久云。欲得识魔么。开眼见明。欲得识佛么。合眼见暗。魔之与佛。以拄杖卓一卓云。一时穿却鼻孔。
　　南堂静云。当时我若作世尊。即向他道。大众。魔王已发心竟。应当如是住。不然道汝唤什么作众生。拟开口。与一热铁轮。
　　径山杲云。天衣老汉恁么批判直是奇特。怎奈话作两橛。若向何者是佛何者是魔处休去。不妨使人疑着。却云开眼见明合眼见暗。郎当不少。又云魔之与佛拄杖子一时穿却鼻孔。雪上加霜。妙喜却为黄面老子代一转语。待者魔王道众生界空无有众生名字我乃发菩提心。只向他道几乎错唤你作魔王。此语有两负门。若人检点得出。许你具衲僧眼。
　　东禅观云。怪哉。浅草拨着一个大虫。上门上户咬人火急。可惜当时放过。我若作世尊。待道众生界空无有众生名字我乃发菩提心。只消道个担板汉。非唯塞断咽喉。亦乃教伊转动不得。虽然如是。相识满天下。知心能几人。
　　天宁琦云。泽广藏山理能伏豹。二大老何用多言。当时只消对他道。魔王魔王你认那个作菩提心。还识也未。设使一切众生成佛尽。众生界空无有众生名字。你要发菩提心却未许你在。管取拱手归降。
　　龙池传征云。且道者个魔王是归依佛语是不归依佛语。
　　云门信云。魔王言中有响。护法已竟。
　　报恩琇云。世尊不语百味具足。天衣大慧虽奇特中奇特。检点将来。未免金沙不辨。菽麦不分。如小儿啖李。忙就赤边咬。大雄敢为世尊出一语。咄。男子。汝已发菩提心竟。他若拟议。与一热铁轮。
　　崇先奇云。黄面老子能说不能行。当时待道我待众生界空无有众生名字我乃发菩提心。何不向道我不如汝。管取低首归降。何故。不见道重赏之下必有勇夫。
　　补陀沃云。且道者魔王具什么眼。敢恁么道。
　　白岩符云。者魔王大似个透网金鳞。向千层浪里摇头摆尾。世尊可谓钓不虚施。只是我要问者魔王。既是众生界空无有众生名字。你向甚么处发菩提心。待他拟开口。连棒打出。
　　龙渊法云。世尊被魔王坐断舌头。龙渊路见不平要与雪屈。待才与么道。便云识得汝也。拟议不来。劈脊便棒。
　　友可玄云。大集魔王小胆薄心。当时便与掀倒华王座。喝散人天俦。不妨令人疑着。却道待众生界空无有众生名字我乃发心。正是把髻投衙。好与苕帚二十。
　　樟山量云。世尊若无握阃外威权底机。几被魔王惑乱一上。虽然。者里有不愿发菩提心者。也许伊具一只眼。
　　万寿朗云。老瞿昙有先锋无殿后。当时待道我待众生界空无有众生名字云云。便与一热紩轮。免伊向净白地上躲跟。者里还有与魔王作主者么。拈拄杖云。大众看看。四天门王飞热紩轮来也。以拄杖旋风打散。

　　宗门拈古汇集卷第一
　　宗门拈古汇集卷第二

　　　　古杭白岩嗣祖沙门　净符　汇集
　　△七佛
　　世尊因文殊一日忽起佛见法见。被世尊威神摄向二铁围山。
　　五云逢云。什么处是二铁围山。还会么。如今有人起佛见法见。五云与烹茶两碗。且道是赏伊罚伊。
　　白云端云。世尊当时无大人相。如今有向承天者里起佛见法见。承天终不敢教动着他。何谓如此。但得雪消尽。自然春到来。
　　五祖演云。五祖则具大慈悲。遂拍手云。曼殊室利不审。今后更敢也无。良久乃自云。一度被蛇伤。怕见断井索。
　　师林则云。古人用处偏枯。有前无后。我者里家法又别。直饶不起佛见法见。也须贬向二铁围山。何故。赏则俱赏。罚则俱罚。
　　宝华忍云。瞿昙白云五祖三大老虽云扶树纲宗。要且未透末后句在。曹山则不然。者里若有起佛见法见。每人分半院与他。何故。一掌不浪鸣。两掌鸣掴掴。
　　开先金云。文殊遭贬即不无。正恁么时。且道瞿云还免得二铁围山么。咦。六月朔风吹大地。家家屋上砌蹇霜。
　　菩提珍云。世尊握阃外威权全提正令。若非文殊也大难承当。如今有人起佛见法见。山僧愿舍四大作禅床供养。
　　世尊因调达谤佛生身陷入地狱。乃令阿难往问你在地狱中安否。调达曰我在此如三禅天乐。世尊又令问你还求出否。调达曰我待世尊来便出。阿难曰。佛是三界导师。岂有入地狱分。调达曰。佛既无入地狱分。我岂有出地狱分。
　　翠岩真云。亲言出亲口。
　　径山杲云。既无出分。又无入分。唤什么作释迦老子。唤什么作提婆达多。又唤什么作地狱。还委悉么。自携瓶去酤村酒。却着衫来作主人。
　　天宁琦云。妙喜与么批判。刁刀相似。鱼鲁参差。殊不知释迦自释迦。调达自调达。地狱自地狱。料掉没交涉。一夜落花雨。满城流水香。
　　伏龙长云。临危不悚真大丈夫。
　　万峰藏云。既是三界导师。为甚无入地狱分。阿难直受始得。
　　宝华忍云。世尊钩头有饵。惯钓金鳞。调达把定封疆。全身卖俏。堪笑阿难不唧[口*留]。当时若有衲僧气槩。待道我岂有出地狱分。便好云将谓你谤世尊。调达纵有通天伎俩。也只得瓦解氷消。
　　白岩符云。奇怪阿难一往看来大似替人传语。殊不知。一个葫芦败尽两家。
　　世尊因灵山会上五百比丘得四禅定具五神通未得法忍。以宿命智通各各自见往昔弑父害母及诸重罪。於自心内各各怀疑。於甚深法不能证入。於是文殊承佛神力。遂手握利剑持逼世尊。世尊乃谓文殊曰。住住不应作逆。勿得害吾。吾必被害。为善被害。文殊师利。汝从本已来无有我人。但以内心见有我人。内心起时我必被害。即名为害。於是五百比丘自悟本心如梦如幻。於梦幻中无有我人乃至能生所生父母。於是异口同声而赞叹曰。文殊大智士。深达法源底。自手握利剑。持逼如来身。如剑佛亦尔。一相无有二。无相无所生。是中云何杀。
　　天童杰云。为人须为彻。杀人须见血。文殊费尽腕头气力。要且不知此剑来处。带累释迦老子通身是口分踈不下。五百比丘恁么悟去。入地狱如箭射。忽若踏翻大海。趯倒须弥。云门扇子[跳-兆+孛]跳上三十三天筑着帝释鼻孔。东海鲤鱼打一棒雨似盆倾。又作么生。良久云。自从舞得三台后。拍拍元来总是歌。
　　万峰藏云。我若作世尊。待文殊来便一棒打杀。免得比丘於无相无生处打之绕。
　　南山宝云。世尊被文殊一拶。直得将从前所有滞货尽情抛出。若不得五百比丘善能解腕。纵文殊通身是手也收拾不及。虽然如是。在瞿昙门下则得。衲僧门下一点也用不着。
　　崇先奇云。世尊舍己从人。慈悲太杀。文殊权柄在手。未得自由。带累五百比丘髑髅粉碎。於甚深法何曾梦见。若是祖师门下。直须血溅梵天。不见道为人须为彻。
　　世尊因外道问。不问有言不问无言。世尊良久。外道叹曰。世尊大慈大悲开我迷云。令我得入。遂作礼而去。阿难乃白世尊曰。外道见何道理称叹而去。世尊曰。如世良马见鞭影而行。
　　五祖戒云。大小世尊被阿难一状领过。
　　法眼益因僧请益云。外道问世尊不问有言不问无言。声未绝。眼遽约住云。住住。你拟向世尊良久处会那。僧从此悟入。
　　雪窦显云。邪正不分。过犹鞭影。又云。诸禅德。迷云既开决定见佛。还许他同参也无。若共相委知。则天下宗师并为外道伴侣。如各非印证。则东土衲僧不如西天外道。
　　翠岩芝云。大小世尊被外道当面涂糊。祇如外道云令我得入。要且未梦见在。既不曾梦见。为什么却悟去。
　　杨岐会云。世尊既舍己从人。外道乃因斋庆赞。
　　沩山喆云。外道怀藏宝镜。世尊亲为高提。直得森罗显焕万象历然。又得阿难金钟再击。四众共闻。然虽如是。大似二龙玩珠。长他智者威狞。
　　云居齐云。什么处是外道悟处。众中道世尊良久便是举鞭处。恁么会还得否。
　　昭觉勤云。外道因邪打正。世尊看楼打楼。阿难不善旁观。引得世尊拖泥带水。若据山僧见处。待他道不问有言不问无言。和声便打。及至阿难问外道有何所证。亦和声便打。何故。杀人须是杀人刀。活人须是活人剑。
　　径山杲举雪窦语毕云。邪正两分。正由鞭影。
　　天宁琦云。欲识邪正不分么。谁是外道。谁是世尊。欲识邪正两分么。世尊自世尊。外道自外道。此是天宁见处。一任诸方贬剥。
　　寿昌经云。此事可谓空谷传声。虚堂习听。祇如世尊良久。昭觉赐棒。还是同是别。若检点得出。则外道作佛。其或未然。佛即外道。会么。龙飞凤舞真奇怪。不中胡僧碧眼看。
　　磬山修举雪窦妙喜语毕云。恰在鞭影里批判。且道离却鞭影一句作么生道。良久云。三十年后此话大行。
　　福严容云。世尊良久。填沟塞壑。外道得入。灸瘢着艾。且各与草鞋一緉。要使疑杀天下。今日或有问不问有言不问无言。山僧惟竖一指。且道与世尊是同是别。
　　古南门云。雪窦恁么道。可谓明辨华夷。虽然。迷云既开。尚不见佛。衲僧外道向甚处蹲立。者里透得。许是同参。
　　南涧问云。大小瞿昙钝置太煞。当时若是山僧。便与和座掀倒。然虽如是。知我者少。笑我者多。
　　报恩贤云。法眼道住住汝拟向世尊良久处会那。我要问。不向良久处会。向甚么处会。复云。还知么。祇如者僧悟处与外道悟处。是同是别。若道是同。灼然天下宗师尽为外道伴侣。若道是别。东土衲僧不如西天外道。者里缁素得。许汝参学事毕。
　　百丈泐云。运筹帷幄决胜千里。不无世尊。祇如外道便尔悟去。且毕竟见何道理。莫在世尊良久处么。情知你向者里错会。
　　栖霞成云。外道置个问头。不出外道见解。世尊据坐。可谓大人器度不失赤子之心。阿难犹自口喃喃。真可发一冷笑。然虽如是。不因夜来雁。怎见海门秋。
　　佛日晳云。雪窦妙喜二尊宿。虽则气吞佛祖名振古今。检点将来。三十棒一棒也放他不过。何故。不合向鞭影边妄分邪正。
　　崇先奇云。世尊不但瞒人亦且自瞒。被阿难一拶。直得向驴前马后立地者则且置。祇如外道悟去。还端的也未。
　　法云□云。伶俐波旬一拨便转。多闻庆喜三搭不回。直饶窥得鞭影。犹是刻舟求剑。
　　世尊因波斯匿王问。胜义谛中有。世俗谛否。若言无智不应二。若言有智不应一。一二之义。其义云何。世尊曰。大王。汝於过去龙光佛时曾问此义。我今无说。汝今无闻。无说无闻是名一义二义。
　　翠岩真云。波斯匿王善问不善答。世尊善答不善问。一人理上偏枯。一人事上偏枯。翠岩当时若见。点一把火照看者黄面老子面皮厚多少。
　　荐福怀云。诸仁者。大王分明问。世尊分明答。宾主历然。作么生说个无说无闻底道理。
　　愚庵盂云。者黄面老子面皮厚多少。祇可欺他俗汉。被你当面热瞒。据山僧判断。将平天冠衮龙袍与世尊穿戴了。将金缕袈裟与波斯匿王披了。正恁么时。唤作世尊又是匿王。唤作匿王又是世尊。且道如何折合。梅花连月和春送。玉映清芬入户来。
　　报恩贤云。世尊虽则善答。带累匿王堕在死水。善权则不然。待问一二之义其义云何。举起拂子云。唤作拂子则触。不唤作拂子则背。毕竟唤作甚么。待拟议。随与一喝。直使匿王透去。非惟不落一二之数。亦且庆快平生。
　　灵岩储云。佛佛授手。祖祖相传。如印印水。似空合空。虽则文彩全彰。要且不存朕迹。苟非具超方眼者。未免又坐在无说无闻处。或有问国清一二之义其义云何。只对他道。四海浪平龙睡稳。九天云静鹤飞高。
　　世尊因外道问昨日说何法。世尊曰昨日说定法。曰今日说何法。世尊曰今日说不定法。曰。昨日说定法。今日何说不定法。世尊曰。昨日定。今日不定。
　　五祖戒云。世尊何得将别人物作自己用。
　　沩山喆云。世尊大似看楼打楼。大沩即不然。待问昨日说定法今日何说不定法。但云非汝境界。
　　荐福怀云。黄面老子被外道拶着。出自偶然。虽然如此。邪正未分。若人辨得。许你顶门具眼。
　　龙华宗云。黄面瞿昙随邪逐恶。外道虽则言中有响。怎奈眼里无筋。龙华若在。一齐与他一顿。
　　世尊有异学问诸法是常耶。世尊不对。曰诸法是无常耶。世尊亦不对。曰世尊具一切智何不对我。世尊曰。汝之所问。皆为戏论。
　　高峰妙云。异学有言若哑。世尊无语如雷。者里见得分明。正是增益戏论。何故。谛听谛听。
　　世尊因黑氏梵志运神力以左右手擎合欢梧桐花两株来供养。世尊乃召仙人。志应诺。世尊曰放下着。志遂放下左手一株花。世尊又召仙人放下着。志又放下右手一株花。世尊又召仙人放下着。志曰。世尊我今两手皆空。更教放下个甚么。世尊曰。吾非教汝放舍其花。汝当放舍外六尘．内六根．中六识。一时舍却。无可舍处。是汝免生死处。志於言下悟无生忍。
　　径山琇云。佛为三界大师。尚堕在识情数量。合吃二十棒。梵志虽然悟去。亦未出得识情数量。合吃二十棒。北山恁么批判。且道有过无过。萧何制律。
　　栖霞成云。三界大师不合将闺阁中物搬出。返被梵志看破。若是寿昌。待道我今两手皆空更教放下个甚么。便与痛棒打出。何故。不见道杀人须用杀人刀。活人须用活人剑。
　　世尊坐次。见二人舁猪过乃问。者个是什么。二人曰。佛具一切智。猪子也不识。世尊曰也须问过。
　　太阳玄别二人语云。不因世尊问。洎乎忘却。
　　寿昌经云。君子有成人之美。
　　万峰藏云。羿向前过。世尊早堕了也。
　　万寿范云。世尊不是知而故问。惯於平地生波。设使此二人果是雄杰。待问时即进前叉手而立曰。老瞿昙你是甚么心行。敢保世尊有口如痖。
　　资福侣云。利动君子。
　　黄梅觉云。老瞿昙特杀无端。当时恁么问。被二人呵呵大笑羿猪竟去。又作么生。
　　崇先奇举太阳寿昌语毕云。两个老老大大都来以己方人。殊不知黄面老子将欲取之必固与之。
　　白岩符云。世尊老老大大向平地上捞甚鱼鰕。若不是者两个孟八郎。看你者番举措如何合杀。
　　世尊在灵山会上拈花示众。是时百万人天一皆默然。唯迦叶尊者破颜微笑。世尊曰。吾有正法眼藏。涅盘妙心。实相无相。微妙法门。不立文字。教外别传。付嘱摩诃迦叶。
　　白云端云。迦叶善观风云别气色。虽然如是。还觉顶门重么。
　　黄龙心云。直下穿过髑髅。已是换却眼睛。临危不在悚人。向甚处见释迦老子。
　　云峰悦因僧问。灵山拈花意旨如何。峰云一言既出驷马难追。迦叶微笑意旨如何。峰云口是祸门。
　　石田熏云。焦砖打着连底冻。赤眼撞着火柴头。
　　高峰妙云。世尊扶头。迦叶扶尾。直至如今抬举不起。莫有共着力者。么以两手作扶势云。也只兀底耳。
　　径山琇云。世尊拈花。人贫志短。迦叶微笑。马瘦毛长。若云吾有正法眼藏付嘱摩诃迦叶。也是空拳诳小儿。
　　乌石道云。当时幸是迦叶一人。设使百万人天悉皆破颜微笑。世尊正法眼藏涅盘妙心且道分付阿谁。竖拂子云。者里还有破颜微笑者么。击案云。相识满天下。知心能几人。
　　狮林则云。今日不肖儿孙要问黄面老子。者两件物你从那里得来。待拟开口。好与一喝。
　　雪窦云举手作拈花势云。众中有解笑者么。若有。可谓今之古之堪为英俊。若无。牙齿一具骨。口唇两片皮。开合总由己。胡为不自知。喝一喝。
　　天童忞云。从上祖祢不了。至今殃及儿孙则且置。且道灵山有付嘱无付嘱。若道有付嘱。埋没金色头陀。若道无付嘱。孤负释迦老子。试问诸人作么生道得出格一句。良久喝一喝云。千圣不知何处去。倚天长剑逼人寒。
　　金粟元云。迦叶虽则动弦别曲。怎奈铁枷安在项上了也。还有免得此过者么。直饶有。也祇是个淈[泳-永+盾]汉。
　　风穴喜云。世尊具拏龙手。迦叶有陷虎机。然虽父为子隐子为父隐。要且瞒他百万人天一点不得。
　　云庵悦云。我若作饮光。当时见伊道吾有正法眼藏(云云)。便好再发一笑。看者黄面老汉又如何折合。
　　崇先奇云。一人讹言乱众。一人承虚接响。总是髑髅前见鬼。可惜当时一会俱不丈夫。以致而今逐鹿不已。
　　五峰甫云。就我看来。总不如百万人天在冷地里眼骨辘地只管看。且道他看个什么。看他两个汉白日青天开了眼尿床。
　　崇庆古云。世尊平地骨堆。饮光开眼失跌。累及后代儿孙。乌龟却唤作鳖。大众。山僧与么批判也是徒劳唇舌。阿呵呵。金风一阵来。扫却庭前叶。
　　崇化能云。世尊拈花。怜儿不觉丑。迦叶微笑。刺脑入胶盆。
　　白岩符云。老瞿昙节外生枝。大迦叶随邪逐恶。黄河水向源头浊了也。并须吃棒有分。当时有人见他拈起青莲。便好一喝云。草本不劳拈出。他若更道吾有正法眼藏。但以手捉鼻掩耳而出。看者瞿昙别作个甚么勾当。
　　世尊临入涅盘。文殊请再转法轮。世尊咄曰。文殊。吾四十九年未曾说一字。请吾再转法轮。是吾曾转法轮耶。
　　雪峰空征云。且道世尊从文殊请不从文殊请。
　　宝寿方云。文殊如是问。世尊如是答。且道是转法轮不是转法轮。若言是。世尊向文殊曾说个甚么。来若言不是。怎奈赃证现在。
　　友可玄云。相逢尽道休官去。林下何曾见一人。
　　白岩符云。潦倒世尊灵龟拽尾。瞒文殊则得。我若见道请吾再转法轮是吾曾转法轮耶。便好合掌云。我今此去。专为流通。
　　世尊於涅盘会上以手摩胸告众曰。汝等善观吾紫磨金色之身。瞻仰取足。勿令后悔。若谓吾灭度。非吾弟子。若谓吾不灭度。亦非吾弟子。时百万亿众悉皆契悟。
　　云峰悦云。然则膏肓之病不足以发药。云峰今日且作死马医。汝等诸人皮下还有血么。
　　东禅观云。其时众中有个作者。才见伊以手摩胸。便出约住云。瞿昙。你者丑举止休拈出也。他若知非。决定缄口。免见百万亿众堕邪倒见。
　　径山冲云。世尊平生用尽伎俩。临死之际。求生不得生求死不得死。山僧则不然。要行便行要去便去。八臂那咤抬不住。遂化去。
　　径山琇云。病入膏肓莫能疗治。非但世医拱手。便是耆婆神医只得倒退三舍。北山远孙今日却要为他疗治去也。乃竖拂子云。巍巍堂堂。炜炜煌煌。触处显现。初不覆藏。遂击拂子一下云。柳色黄金嫩。梨花白雪香。
　　高峰妙云。黄面瞿昙四十九年颠之倒之横说竖说。贵图末后殷勤。殊不知赚他百万亿众至今堕在铁围山下无由解脱。
　　云居庄云。瞿昙末上一场败阙。百万亿众中更无一人有衲僧气息。诸人还见世尊以手摩胸么。水向石边流出冷。风从花里过来香。
　　清化嶾云。当时山僧若在。但轻轻向世尊背上抚一下云。老不休心。非但令瞿昙满面惭惶。亦免使百万人天杓卜听虚声。
　　崇先奇云。漆以坚自割。膏以明自焚。黄面瞿昙至死不变。强哉矫。
　　世尊既入涅盘。迦叶尊者最后至。世尊乃於棺中露双趺示之。迦叶作礼。请如来以三昧火而自阇维。即时金棺从七宝床升。举绕拘尸罗城七匝却还本处。化火光三昧而自焚之。
　　城山洽云。黄面老子卖弄四十九年犹未足意。临末梢头又做出许多伎俩。真个不知死活。虽然如是。粉骨碎身未足酬。

　　△诸经(附)

　　法华经曰。止止不须说。我法妙难思。诸增上慢者。闻必不敬信。
　　天宁琦云。说了也止得么。黄面老人分踈不下。卓拄杖云。有时拈在千峰顶。划断天云不放高。
　　宝寿新曰。昔日有僧入冥见地藏。藏曰你平生修何行业。僧曰持法华经。地藏乃问。止止不须说。为是说为是不说。僧无对。寿代僧云。何必重宣。
　　白岩符云。潦倒世尊把不住拏不牢。将无上宝聚狼藉殆尽。而乃云止止不须说。此处无金三十两。
　　圆觉经曰。居一切时不起妄念。於诸妄心亦不息灭。住妄想境不加了知。於无了知不辨真实。
　　雪堂行云。枯树云充叶。凋梅雪作花。击筒方木响。蘸雪吃冬瓜。长天秋水。孤鹜落霞。
　　天童杰云。释迦老子担得一担蒙懂出来。撞着雪堂。添得一担颟顸。祥符不是压良为贱。也要缁素分明。生铁铸牛头。牵犂还拽耙。智者笑忻忻。愚人惊怪差。古往今来几百年。更向鬼门重贴卦。蓦拈拄杖云。看看。释迦老子来也。向诸人道据虎头收虎尾。第一句下明宗旨。乃卓一卓下座。
　　天宁琦云。若然者。道有也得道无也得。向上也得向下也得。得也得不得也得。数片白云笼古寺。一条绿水绕青山。
　　报恩秀云。居一切时不起妄念不。於诸妄心亦不息灭不。住妄想境不加了知不。於无了知不辨真实不。圭峰科此一段。谓之忘心顿证。又名忘心入觉。万松下四个不字。且道合属那一科。
　　博山来云。四个不字是杀人刀是活人剑。点铁成金。旋天转地。万松门下卓卓全该。若是绝学沙门。更须从头删过。吽。
　　楞严经曰。若以能推的是汝心则认贼为子。
　　龙济修别云。若能推的不是汝心则认子为贼。
　　天童觉云。如今推也。是子是贼。买帽相头。食鱼去骨。
　　宝寿新云。世尊只知其一不知其二。龙济只知其二不知其一。者里则不然。能推的是心也得。不是心也得。何故。朝朝正月半。夜夜是元宵。
　　楞严经曰。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。
　　博山来云。尽大地是个释迦。阿难[祝/土]着释迦鼻孔。尽大地是个阿难。世尊裂破阿难胸襟。且道向甚么处见。甚么处不见。者里着得一只眼。黄面瞿昙非但瞒人亦乃自瞒。
　　楞严经曰。一人发真归元。十方虚空悉皆消殒。
　　五祖演云。一人发真归元。十方虚空触着磕着。
　　昭觉勤云。一人发真归元。十方虚空锦上添花。
　　洞山度云。一人发真归元。十方虚空八字打开。乃展两手下座。
　　楞严经曰。见见之时。见非是见。见犹离见。见不能及。
　　能仁珪云。落花有意随流水。流水无心恋落花。
　　楞严经曰。诸可还者自然非汝。不汝还者非汝而谁。
　　能仁珪云。常恨春归无觅处。不知转入此中来。喝一喝云。三十年后莫道能仁教坏人家儿女。
　　楞严经曰。汝但弃其生灭。守於真常。常光现前。根尘识心自然销落。
　　灵岩储喝一喝云。黄面老子和麸粜面。二千年来罕人酬价。天宁既开者个行户。难教客货久滞。今朝一时摊向人前。知时达变者便请满载而去。其或迟钝。卓拄杖云。早晚行情不定。莫言不道。
　　金刚经曰。若有人持诵此经为人轻贱。是人先世罪业应堕恶道。以今世人轻贱故。先世罪业即为消灭。
　　博山来云。者般说话。缚杀多少人。解脱多少人。兼雌带黄。灭胡种族。若以因果评。入地狱如箭射。
　　金刚经曰。若见诸相非相即见如来。
　　法眼益别云。若见诸相非相即不见如来。
　　天童觉云。世尊说如来禅。法眼说祖师禅。会得甚奇特。不会也相许。
　　宝华忍云。大小世尊抱桥柱洗澡。不肖则不然。若见诸相非相。即见诸相。虽然。要见如来则易。见诸相则难。
　　白岩符云。世尊话作两橛。法眼只见一边。者里则不然。若见诸相。不必更见如来。虽然。在祖师门下须别有长处始得。乃喝一喝。
　　涅盘经曰。诸行无常是生灭法。生灭灭已寂灭为乐。
　　径山杲云。真生无可生。真灭无可灭。寂灭忽现前。虾蟆吞却月。
　　天宁琦云。寂灭不现前。心心生与灭。龟毛扇子扇。泥牛一点血。
　　天奇瑞云。世尊为大千世界之法主。何得似灵龟拽尾拂迹成痕。既是诸行无常。因甚却存寂灭。
　　兴善广云。可惜者黄面汉话作两橛。

　　宗门拈古汇集卷第二
　　宗门拈古汇集卷第三

　　　　古杭白岩嗣祖沙门　净符　汇集

　　△应化圣贤(西天)

　　文殊菩萨一日令善财采药曰。是药者采将来。善财徧观大地无不是药。却来白云。无有不是药者。殊曰是药者采将来。善财遂於地上拈一茎草度与文殊。殊接得示众曰。此药亦能杀人亦能活人。
　　五祖戒出善财语云。惭媿。
　　首山念云。文殊大以掩耳偷铃。
　　琅琊觉云。文殊可谓诚实之言。要且额头汗出。口里胶生。
　　沩山喆云。解用不须霜刃剑。延龄何必九还丹。
　　天童华云。大小文殊被善财换却眼睛。
　　乌石道云。尽道善财能采不能用。文殊能用不能采。殊不知者两个汉。天共白云晓。水和明月流。
　　象田现竖如意云。象田者一茎草。亦能杀人亦能活人。脱或遇着个四大忘我百骸调适的到来。且道杀即是活即是。乃放下如意云。文殊祇欠者一着。
　　崇先奇云。大小文殊善财互相热瞒。不顾旁观者哂。
　　文殊因庵提遮女问。明知生是不生之理。为甚么却被生死之所流转。殊曰其力未充。
　　罗汉机云。有者道与么答话替庵提遮女添上一重枷锁。与么见解。梦见文殊也未。又有道文殊称大智被语言转。亲言出亲口。殊不知七佛之师等闲出一语。如金刚王宝剑。你才拟议。早是血溅梵天了也。虽然。今日却被机上座捉败。还有知他下落者么。请别出一只手。
　　善财童子参德云比丘。於妙高峰顶四维上下徧观求觅不可得。经七日后乃见比丘於别峰徐步经行。始得相见。
　　凤日玥云。徧观求觅竟不可见。有般汉道无见是真见。又有道法身无相更要见个甚么。恁么解会。三生六十劫也未梦见衲僧汗臭气在。然则毕竟意旨如何。以拂子击案一下云。是处是慈氏。无门无善财。
　　无边身菩萨将竹杖量世尊顶。丈六了又丈六。量到梵天不见其顶。乃擿下竹杖合掌说偈曰。虚空无有边。佛功德亦然。若有能量者。穷劫不可尽。
　　白岩符云。无见顶相莫说一无边身。设使百千万亿无边身尽其神力穷未来劫亦量不尽。虽然。乃抬眸云。白岩者里不消一觑。
　　维摩居士示疾毗耶离城。因三十二菩萨问疾各说不二法门。至文殊曰。我於一切法无言无说。无示无识。离诸问答。是为菩萨入不二法门。於是文殊却问维摩曰。我等各自说已。云何是仁者所说不二法门。维摩默然。文殊赞曰。乃至无有语言文字。是菩萨真入不二法门。
　　保福展云。维摩一默未出化门。又云。大小维摩被文殊一坐。直至如今起不得。报恩秀云。要起有甚么难。便掌。
　　雪窦显但举文殊语毕云。维摩道甚么。良久云。勘破了也。
　　琅琊觉云。文殊与么赞善。也是杓卜听虚声。维摩默然。汝等诸人不得钻龟打瓦。
　　大沩智征云。不二法门是默然不是默然。若是默然。文殊则为剩语。不是默然。维摩一场虚设。毕竟如何。具眼者辨。
　　昭觉勤云。者一转语。丛林话会不少。有道默然。有道良久。有道据坐。有道不对。要且摸索不着。直得其声如雷普震群动。自古及今前圣后圣所说法门。只向维摩片时之间一时显现。且道正当恁么时。作个甚么苟当始得与维摩相见。
　　天宝枢云。尽大地人性命被者维摩横拖倒拽。天宝即不然。如何是不二法门。劈脊便棒。
　　报恩秀云。横身为众。不免祸出私门。那堪文殊点破。已露瑕玼。直饶天童道现居俗尘而无俗气。也是掩鼻偷香。
　　博山来云。明修栈道暗度陈仓。若以语默商量。何异钵盂安足。二大士虽则传脂付粉水泄不通。以不二法门较之尚晚在。
　　磬山修云。诸方商量都只在语默上摸索。有甚交涉。你若向众菩萨未启口处识得根源。方知说的即是默的。默的即是说的。众菩萨未尝说一字。老维摩其声如雷。还会么。龙象蹴蹋非驴所堪。
　　瀛山誾云。维摩不二法门。文殊尽其神力捶击不开。争奈保福犹嫌未出化门。为甚如此。大抵祖关无崄易。由来玄路有高低。
　　凤日玥云。金粟如来被者多口阿师一靠靠倒。至今起不得。当时若是山僧。见道如何是仁者所说不二法门。便与劈头一棒。七佛之师到者里也只得退身三步。亦且免后人向默然处躲跟。
　　清化嶾云。文殊扬声止响。维摩平地吃交。二俱好笑。若论不二法门。更须吃棒始得。
　　白岩符云。文殊维摩各见一边。未免互相钝置。要显不二法门。三生六十劫。时有僧问。毕竟如何是不二法门。符曰。山僧今日牙痛。不能为汝说得。且待明日来。
　　崇先奇云。文殊维摩互相热瞒。带累三十二菩萨口挂壁上。若是不二法门。俱未梦见。
　　普明烨云。维摩洗脚抱桥。文殊葛藤徧地。总是落二落三。与不二法门绝无交涉。诸禅德。且道如何是不二法门。逢人切莫错举。
　　天目灏云。潦倒维摩若不得文殊几乎病杀。
　　维摩因须菩提持钵至。乃满盛香饭谓之曰。汝能於食等於法亦等。汝能谤於佛毁於法。不入众数亦不得灭度。其施汝者不名福田。供养汝者堕三恶道。汝能如是乃可取食。须菩提茫然不知所答。置钵欲走。
　　道场辩云。当时若有个倒拈蝎尾逆捋虎须摆手出荆棘林底汉。才见他恁么道。但云。贤贤易色。事父母能竭其力。事君能致其身。与朋友交言而有信。直饶净名老人也须倒退三千里。
　　天童忞云。道场虽善就下平高裁长补短。怎奈出尔反尔。一似巩县茶瓶。不如当时轻轻向道。将谓汝是个俗汉。管取净名一坐不起。香饭满钵持归。
　　宝峰清云。义出丰年。还他维摩居士。其奈须菩提贪观天上失却手桡。致令食到口边被人夺却。今日众中莫有与须菩提出气者么。请下一转语看。
　　广胤标云。揜驰说之口夺纷争之辨莫之。敢逆者贵乎明断。尊者当时何不取一抟食。待伊(云云)。直下塞却渠口。免得者汉向葛藤窝里着倒。虽然。於今看来亦似冷地输他先一着。分明笑倒老空生。
　　殃崛摩罗尊者因持钵至一长者门。正值其家妇人产难。长者曰。瞿昙弟子。汝为至圣。当有何法能免产难。殃崛曰。我乍入道未知此法。待我回问世尊却来相报。及返具事白佛。佛告殃崛。汝速去报言。我从贤圣劫来未曾杀生。殃崛奉佛语疾往告之。其妇得闻。当时分娩。
　　天童忞云。世尊移花兼蝶赠。殃崛担泉带月归。产妇云在岭头闲。不彻长者水流涧底太忙生。案内有犯四人。一一为诸人依律发放了也。且道生下的孩儿作么生理论。分付没眼村翁。一任钻龟打瓦。
　　通玄奇云。长者此问。险事罕闻。殃崛不知辞劳。不得瞿昙与么道未必灵验。妇闻免难。赚杀几多人。
　　百丈泐云。长者弄巧成拙。世尊相席打令。殃崛刺脑入胶盆。尽道女子当时得免产难。谁知至今母子尚未分娩。莫有救得者么。众无语。乃拈棒一齐趁出。
　　檀度依云。世尊因风吹火。尊者曲顺人情。其妇得产。多少人到者里分疎不下。噫。物类之起必有所始。荣辱之来必象其德。所由来尚矣。
　　广教玉云。殃崛持钵到长者门。掬水月在手。弄花香满衣。适值其家妇人产难险。瞿昙弟子汝为至圣当有何法能免产难。事因叮嘱起。我乍入道未知此法待我回问世尊却来相报。切忌话堕。及返具事白佛。大似诈明头。汝速去报言我从贤圣劫来未曾杀生。面赤不如语直。殃崛持佛语疾往告之。不妨软顽。其妇得闻当时分娩。且信一半。者则公案诸方尽在背后引领颟顸一生。广教今日将古人肝膈尽情揭露了也。然尚有一处誵讹未经点出。且道是那一处。送语传言只大都。上他机境便涂糊。同时绣出鸳鸯谱。信彩拈来是也无。
　　天亲菩萨从弥勒内院而下。无着问。经称人间四百年彼天为一昼夜。弥勒於一时中成就五百亿天子证无生法忍。未审说什么法。天亲曰。祇说者个法。
　　荐福怀云。弥勒已是错说。天亲已是错传。山僧今日将错就错。与你诸人注破。良久云。谛听谛听。又良久云。向下文长。付在来日。
　　云门澄云。天亲者汉错下名言。若是弥勒说底法。直得摩竭提国更须掩室。毗耶离城犹当杜口。为甚么聻。不见道万籁有心闻不得。孤崖无耳谩知音。
　　灵岩储云。将错就错则不无荐福。若是者个法。元字脚也不曾动着。更说什么向下文长。乃竖拄杖云。看看。木上座将百亿四天下。百亿须弥山。百亿香水海。百亿器世界中间。所有日月星辰森罗万象。菩萨声闻人天修罗地狱畜生。有情无情四足多足。总镕作一卷无畏普光明经。为汝诸人昼夜说炽然说无间歇。众中还有证无生法忍者么。有则出来吃棒。
　　崇先奇云。弥勒也不错说。天亲也不错传。皋亭今日与你重举。只是不得错会。良久云。止止不须说。我法妙难思。
　　舍利弗尊者问须菩提。梦中说六波罗密。与觉时是同是异。提曰此义深远吾不能说。会中有弥勒大士。汝往彼问。舍利弗乃问弥勒。弥勒曰。谁名弥勒。谁是弥勒。
　　雪窦显云。当时若不放过。随后与一拶。谁名弥勒谁是弥勒者。便见冰消瓦解。
　　昭觉勤云。梦中说六波罗密与觉时是同是异。低声低声。此义幽深吾不能说。烂泥里有刺。会中有弥勒大士可往问之。推过别人又争得。舍利弗问弥勒。将错就错。谁名弥勒谁是弥勒。者面皮厚三寸。
　　古南门云。五更侵早起。更有夜行人。
　　龙华体云。弁山有九十棒要打者三个汉。舍利弗不合向青天白日寐语。须菩提不合推过别人。雪窦不合停囚长智。或有个旁不甘底出来道。和尚棒教谁吃。也许伊具一只眼。
　　舍利弗因入城遥见月上女出城。舍利弗心中思惟。此姊见佛。不知曾得忍否。近前便问什么处去。女曰如舍利弗与么去。弗曰。我才入城尔当出城。云何言如我与么去。女曰诸佛弟子当依何住。弗曰诸佛弟子依大涅盘而住。女曰。诸佛弟子既依大涅盘而住。而我亦如舍利弗与么去。
　　沩山喆云。一人入城一人出城。何言如舍利弗与么去。若人知得此二人去处。十二时中动转施为无非住诸佛大涅盘。若也未知。业识茫茫。无本可据。
　　东禅观云。舍利弗依大涅盘而住。坐在解脱深坑。月上女如舍利弗与么去。也是随邪逐恶。
　　昭觉勤云。住无所住。行无所行。见无所见。用无所用。各人脚跟下廓同太虚。如十日并照。触处光辉。苟知恁么。则与月上女同证无生得不退转。随去来住无不皆在大解脱中。三世诸佛鼻孔一时穿却。说什么如舍利弗与么去。
　　报恩琇云。月上女见也见得到。说也说得好。然检点将来。尤欠丈夫之作。才见问什么处去。便与劈面一掌。直教他两眼流星安敢正视。
　　城东有一老姥与佛同生。不欲见佛。每见佛来即便回避。虽然如此。回顾东西总皆是佛。遂以手掩面。於十指掌中亦总是佛。
　　雪窦显云。诸上座。他虽是个老婆。宛有丈夫之作。既知回避稍难。不免吞声忍气。如今不欲见佛即许你。切忌以手掩面。何故。明眼底觑着。将谓雪窦门下教你学老婆禅。
　　福严容云。老姥不欲见佛。天然气槩。东西总皆是佛。气槩天然。於此见得。老姥即佛。佛即老姥。不然。则有寒暑兮促君寿。有鬼神兮妬君福。
　　黄檗琦云。不欲见佛。风平浪静。总皆是佛。水涨船高。瞿昙节文则且置。且道老姥风骚在什么处。若不同床睡。焉知被底穿。
　　清化嶾云。雪窦失却一只眼。殊不知者老婆犹带脂粉气在。见个黄面老子即便回避。若见山河大地草木丛林。又向什么处回避。还有为雪窦出气者么。出来试道看。
　　崇先奇云。城东老姥其知可及。其愚不可及。既知无处回避。何故以手掩面。妇女态度一时露出。即今还有不欲见佛者么。
　　漏泽杲云。有底道幸自可怜生。苦苦相逼他作甚么。有底道人人自己是佛。更向何处回避。似则似。是则未是。山僧党理不党亲。敢道释迦老子被城东觑破。何也。掀翻海岳求知己。拨转乾坤见太平。
　　安国聪云。婆子眼空四海旁若无人。宛有丈夫气槩。是则固是。将手掩面不欲见佛。殊不知此处无银三十两。
　　文峰玉云。婆子忒杀逞俊。殊不知也是日下逃影。
　　广额屠儿於涅盘会上放下屠刀。便曰我是贤劫千佛一数。
　　东山觉云。今时丛林将为广额是过去一佛权现屠儿。且喜没交涉。又谓广额是杀人不眨眼底汉扬下屠刀立便成佛。且喜没交涉。又谓广额放下屠刀曰我是千佛一数。者一佛多少分明。且喜没交涉。要识广额么。夹路桃花风雨后。马蹄何处避残红。
　　城山洽云。者屠儿都谓有大人之作。检点将来也是瞎驴趁队。何故。不见道丈夫自有冲天志。岂向他人行处行。
　　波罗提尊者示异见王曰。在胎为身。处世为人。在眼曰见。在耳曰闻。在鼻辨香。在舌谈论。在手执捉。在足运奔。徧现俱该法界。收拾在一微尘。识者知是佛性。不识唤作精魂。王闻感悟。
　　径山杲云。即今问诸人。毕竟那个是佛性。那个是精魂。
　　天宁琦云。书头教娘勤作息。书尾教娘莫瞌睡。还识娘面嘴么。玉容寂寞泪栏杆。梨花一枝春带雨。
　　松隐然云。诸方尽道异见王闻法开悟。殊不知波罗提尊者被王一拶。直得技穷力尽进退无门。妙喜尽平生力也救他不得。龙峰今日路见不平出一只手去也。乃喝一喝云。适来异见王波罗提妙喜尽向者里扫踪灭迹了也。更说甚么佛性精魂作用见闻。尽是阳焰空花不劳把捉。且归家稳坐一句作么生道。太平天子朝元日。五色云车驾六龙。
　　瀛山誾云。当时唤作佛性。尊者面皮已厚三尺。更说八处作用。教坏人家男女不少。虽然如是。比他一等弄精魂手脚犹较些子。
　　能仁鉴云。便与么会。唤作依通。己眼未开。无自由分。直须竿头进步。绝后再苏始得。一为无量。无量为一。小中现大。大中现小。虽然。还识祖师么。为怜三岁子。不惜两茎眉。
　　洞山莹拈拂子拂一拂云。者个是佛性。将什么唤作精魂。又拂一拂云。者个是精魂。将什么唤作佛性。复连拂两拂云。痴人面前不得说梦。便擿下拂子。
　　大觉升云。大小尊者只识得精魂。佛性未梦见在。今日有问佛性在什么处。向道赵钱孙李周吴郑王。
　　龙华体云。且道精魂与佛性相去多少。点石化为金玉易。劝人除却是非难。
　　胜思惟梵天谓不退转天子曰。天子。我常於此佛国土。不曾见汝。天子曰。梵天。我亦不曾於此国土。不曾见我。
　　天童悟云。者两个汉各自分疆立界。各各不相见。各各自称尊。殊不顾旁观者丑。
　　大愚鹏云。不曾见汝。不曾见我。一对无孔铁锤。难为勘破。我当时若见。各与他二十拄杖。
　　障蔽魔王领诸眷属一千年随金刚齐菩萨。觅起处不得。忽一日得见乃问曰。汝依何而住。我一千年觅汝起处不得。齐曰。我不依有住而住。不依无住而住。如是而住。
　　法眼益云。障蔽魔王不见金刚齐即且从。只如金刚齐还见障蔽魔王么。
　　径山杲云。既觅起处不得。一千年随从的是什么。我不依有住而住不依无住而住如是而住。互相热瞒。法眼道障蔽魔王不见金刚齐即且从只如金刚齐还见障蔽魔王么。恁么批判也是看孔着楔。只今莫有知妙喜起处底么。乃喝一喝云。寐语作么。
　　天宁琦云。金刚齐道我不依有住而住不依无住而住。一时被障蔽魔王捉败了也。虽然。也须扶起金刚齐始得。
　　云门信云。金刚齐太杀漏逗。既不依有无而住。怎么又被魔王觑见。
　　资福侣征云。一千年觅起处不得。为甚么忽一日得见。莫是金刚齐渗漏么。莫是魔王眼花么。咄。
　　须菩提尊者因说法次。帝释雨花。乃问此花从天得耶。曰弗也。从人得耶。曰弗也。毕竟从何而得。帝释乃举手。尊者曰如是如是。
　　云门偃云。帝释举手处。与你四大五蕴释迦老子是同是别。
　　天宁琦云。泽广藏山理能伏豹。放过须菩提尊者。寻常将什么说法。也好与一拶。
　　天宁慧云。帝释举手。尊者如是。彼此都来热瞒。到天宁者里。各与他二十拄杖。
　　云门澄云。帝释举手。尊者如是。未免互相瞒热。祖师门下无如是事。我若作尊者。待伊举手便与热喝。要使帝释天别有生涯。
　　白岩符云。大小尊者乞儿见小利。我则不然。当时见帝释举手。便一直向他道不是不是。
　　须菩提岩中宴坐。诸天雨花赞叹。尊者问。空中雨花赞叹。复是何人。云何赞叹。曰。我是梵天。敬重尊者善说般若。尊者曰。我於般若未曾说一字。汝云何赞叹。曰。如是。尊者无说。我乃无闻。无说无闻是真说般若。
　　雪窦显云。避喧求静处。世未有其方。他在岩中宴座。也被者一队汉涂污。更有者老汉把不住。问空中雨花赞叹复是何人。早见败阙了也。我重尊者善说般若。恶水蓦头泼。又云我於般若未尝说一字。草里走。尊者无说我乃无闻。识甚好恶。总似者般底汉。何处有今日。复召云。大众。雪窦幸是无事。你来者里觅个甚么碗。以拄杖一时趁散。
　　磬山修举雪窦话毕云。明觉老汉似个筑漏洞底一般。空生梵天底不妨筑着。自家底漏洞还曾筑着也无。
　　荐福如云。大小空生不善宴座。惹得一队汉撒沙撒土当面涂污一上。如来弟子解空何在。当时但兀坐不采。梵天纵有恶水。管教无处浇泼。
　　龙华宗云。须菩提老老大大。开眼着贼也不知。
　　宾头卢尊者因阿育王内宫斋三万大阿罗汉躬自行香。见第一座虚位。王问其故。海意尊者曰此是宾头卢位。此人近见佛来。须臾当至。言讫宾头卢从空而下。王修敬已便问。承闻尊者亲见佛来是否。尊者以手策起眉毛。良久曰会么。王曰不会。尊者曰。阿耨达池龙王曾请佛斋。吾是时亦预其数。
　　大沩喆云。阿育王饭三万阿罗汉。要且不识宾头卢。当时待他策起眉毛。便与作礼。非唯识得尊者。亦乃同参古佛。
　　汾阳昭代王云。却劳尊者。
　　云居元代王。当时蓦面便唾。
　　虎丘隆云。尊者得大机显大用。不枉亲见佛来。虽然。赖得育王放过。若不放过。打失眉毛也。
　　白岩符云。大小尊者瞒阿育王即得。若是别人则祸事。当时待道阿耨达池龙王曾请佛斋吾是时亦预其数。便好唤内侍撤去首席。看尊者作何去就。
　　青龙操云。二尊者若不是育王。并须出国。
　　樟山量云。操衲僧柄。偃阃外韬。在宾头卢尊者得之矣。阿育王当时可惜放过。若不放过。待策起眉毛便好云。与么则合在第二位。自却据第一位。看者老汉又当作何面孔。
　　友可玄云。阿育王只解放行不解把住。者里则不然。待道阿耨达池龙王请佛斋吾是时亦预其数。却唤内侍。尊者远降辛苦。再点一碗茶来。
　　贤峰竟云。尊者於三万大阿罗汉中作第一座则固是。若论亲见佛来则未可。何故。对大王前。不合指东话西。

　　宗门拈古汇集卷第三
　　宗门拈古汇集卷第四

　　　　古杭白岩嗣祖沙门　净符　汇集

　　△应化圣贤(东土)

　　忻州一老翁因佛陀波利尊者游台山。老翁见乃问向什么处去。尊者曰台山礼文殊去。老翁曰大德见文殊还识否。尊者无对。
　　汾阳昭代云。今日庆幸。
　　云门澄云。当时便作礼三拜。老翁若更如何若何。转身拽杖竟去。
　　台山老翁问佛陀波利曰尊者何来。者曰西国来。翁曰还将得佛顶尊胜经来否。者曰不将得来。翁曰空来何益。尊者遂回。
　　太阳玄云。当初下得甚么语。得与老翁相见。免回西天。乃展两手似伊。
　　云门澄云。还将得佛顶尊胜经来否。对曰将得来。他若道何不呈似老翁。但近前叉手云适才山下被人借去了也。老翁更若如何若何。便与一喝拂袖竟去。
　　台山翁因永嘉无着法师谒五台。至金刚窟遇翁。翁引升堂命坐。翁问近自何来。曰南方。翁曰南方佛法如何住持。曰末法比丘少奉戒律。翁曰多少众。曰或三百或五百。着却问此间佛法如何住持。翁曰龙蛇混杂凡圣同居。曰众多少。翁曰前三三后三三。
　　汾阳昭代着云。识得你。
　　灵云勤因雪峰问。老翁道前三三后三三意旨如何。勤云水中鱼山上鸟。峰云意作么生。勤云高可射兮深可钓。
　　径山杲云。我当时若见。只向他道和尚如此住持直是不易。
　　天童杰云。或三百或五百且置勿论。祇如老翁云前三三后三三如何话会。良久云。竹影扫阶尘不动。月穿潭底水无痕。
　　天宁琦云。毕竟前三三后三三是多少。有者道前三三后三三。我不如你。你自会得好。
　　佛日晳云。当时山僧若在。各与三十痛棒。缚作一束抛向万年冰下。冻得伊嘴扁。免使后代人妄自分南分北较多较寡。今日设更有个不唧[口*留]的出来问隆安佛法如何住持。向道将此深心奉尘剎。曰众多少。朝去八百暮到三千。山僧恁么答话。且道与古人孰优孰劣。良久乃横按拄杖云。除却华山陈处士。谁人不带是非行。
　　台山翁与无着茶次。翁拈起玻璃盏问曰南方还有者个么。曰无。翁曰寻常将什么吃茶。着无对。
　　洞山价代展两手。又云。有无且置。借取者个看得么。
　　曹山寂代云。久承大士按剑。为什么处在一尘。
　　长庆棱代云。若与么。痴客劝主人。
　　汾阳昭云。谢顾问。
　　云门澄代无着。当时但拱手云谢茶。
　　宝寿方云。老翁言中有响句里藏锋。争奈无着者汉是个无孔铁锤。
　　宝寿新代云。原来你不曾到我南方在。
　　白岩符云。寻常将什么吃茶。我若作无着当时但举盏吸乾。复索童子云斟茶来。他若眼目定动。便与扑碎盏子便行。直教疑杀者老翁去在。
　　台山翁因与无着话久。日色稍晚。着曰拟投一宿得否。翁曰。汝有执心在。不得宿。曰某甲无执心。翁曰汝曾受戒否。曰受戒久矣。翁曰。汝若无执心。何用受戒。着辞退。翁令均提童子相送。着问童子曰前三三后三三是多少。童召大德。着应诺。童子曰是多少。
　　洞山价云。欲观其父。先观其子。
　　汾阳昭於何用受戒处代着云。悔出前言。於童子曰是多少处代着云。识得你。
　　金陵宝志禅师问一梵僧曰。承闻尊者唤我作屠儿。曾见我杀生否。曰见。志曰。有见见。无见见。不有不无见见。若有见见是凡夫见。无见见是声闻见。不有不无见见是外道见。未审尊者如何见。僧曰你有此等见耶。
　　汾阳昭代志公云。不枉西来。
　　宝志十二时辰歌曰。鸡鸣丑。一颗圆光明已久。内外推寻一总无。境上施为浑太有。
　　天目礼云。大小志公只向境上着倒。山僧则不然。有时因好月。启户望前峰。
　　宝志垂语曰。终日拈香择火。不知身是道场。
　　玄沙备别云。终日拈香择火。不知真个道场。
　　雪窦显云。一对无孔铁锤。
　　昭觉勤云。终日拈香择火。不知拈香择火。
　　天童觉举志公语毕云。弄精魂汉有什么限。举玄沙语毕云。奇怪。八十翁翁入场屋。不是小儿戏。复云。且道利害在什么处。有智无智较三十里。
　　报恩秀云。身是道场。髑髅前见鬼无数。真个道场。何妨彻底承当。虽然楚人失弓楚人得之。未若人失弓人得之。尤为得也。
　　敬畏空云。诸禅德。既云身是道场。未审佛在那里。还要见么。乃竖拂子云。容颜甚奇妙。
　　龙池传云。老僧晚年无事。终日祇是拈香择火。
　　古南门云。诸人每日拈香择火。还见宝公也无。若见。正好吃棒。
　　佛川宗别云。终日拈香择火。不是拈香择火。
　　婺州双林善慧大士因梁武帝请讲经。士才升座。以尺挥案一下便下座。武帝愕然。宝志乃问陛下还会么。帝曰不会。志曰大士讲经竟。
　　白云端云。大士与志公被武帝一状领过。
　　汾阳昭云。讲得甚好。
　　本觉一云。大士已是葛藤。志公重下注脚。诸人如今要闻么。良久云。两段不同。收归上科。
　　磬山修举白云端语毕云。三大老。一人有定国之谋。一人有安邦之智。一人有过量之才。可惜武帝未能构得。虽然。帝王自有擎天略。不动干戈定太平。
　　白岩符云。大士志公虽善分科演义。要且未解讲经。总不如衍老当时却较些子。
　　法海猊云。大士据虎头。志公收虎尾。武帝聻。良久云。四海浪平龙睡稳。九天云静鹤飞高。
　　大士曰。法地若动。一切不安。
　　天宁琦云。寿山从朝至暮不知走了几遭。若是法地。谁敢动着一茎草。复云。我不争恁么道。傅大士坐了起不得。
　　大士曰。有物先天地。无形本寂寥。能为万象主。不逐四时凋。
　　宝寿方云。有物先天地。将什么作眼。无形本寂寥。举拂云者个聻。能为万象主。天际日上月下。作么生。不逐四时凋。瞒历代老古锥即得。山僧则不然。无物先天地。有形本寂寥。不为万象主。常逐四时凋。且道与大士是同是别。
　　城山洽云。大士恁么主张。引人向鬼窟里作活计。者里则不然。有物先天地。无时不寂寥。能为万象主。亦逐四时凋。
　　大士一日披衲顶冠靸履朝见梁武帝。帝问是僧耶。士以手指冠。帝曰是道耶。士以手指靸履。帝曰是儒耶。士以手指衲衣。
　　汾阳昭代云。大士多能。
　　五祖戒云。笑杀傍观。
　　五峰甫云。武帝若是个作家君王。好立刻赶者碧眼胡出国。何故。讥察异言异服。律有明条。
　　狮峰逊云。傅大士抖擞三百六十骨节做尽伎俩。不消武帝一个耶字。冰消瓦解了也。
　　大士有偈曰。夜夜抱佛眠。朝朝还共起。起坐镇相随。语默同居止。纤毫不相离。如身影相似。欲识佛去处。祇者语声是。
　　玄沙备云。大小傅大士祇认得个昭昭灵灵。
　　报慈遂征云。且道他认不认。若认。他又是补处弥勒不可认也。若不认。玄沙又与么道。不可徒然。
　　雪窦显於欲识佛去处下别语云。三生六十劫。乃云天下衲僧跳不出。直饶口挂壁上汉别有一窍。勘过了打。又云。玄沙也是打草惊蛇。
　　九峰勤云。大小傅大士向一法中而见有异。九峰即不然。夜夜困即眠。朝朝觉即起。
　　洞山聪云。九峰大力量人。言不虚发。洞山又不然。困来即便眠。觉来即便起。只如你衲僧家白日还打睡么。虽然如是。三十年后且莫和泥合水。
　　法昌遇云。傅大士如张漫天网罗龙打凤。奈何麟甲羽毛总在里许。逃生无路。若是灵禽异兽。决定别有生涯。
　　保宁勇云。玄沙道大士只认得个昭昭灵灵。洞山道你衲僧家白日还打睡么。者两转语。谁言世上无仙客。须信壶中别有天。保宁亦有一偈。要眠时即眠。要起时即起。水洗面皮光。啜茶湿却嘴。大海红尘飞。平地波涛起。阿呵阿呵呵。啰哩哩啰哩。
　　崇先奇云。大小傅大士话作两橛在。衲僧门下自救不了。何故。须知远烟浪。别有好商量。
　　南岳慧思禅师因志公令人传语云。何不下山教化众生。目视云汉作么。思曰。三世诸佛被我一口吞尽。何处更有众生可教化。
　　五祖戒代志公又传语云。更说道理看。
　　报慈遂征云。且道是山上语山下语。
　　雪窦显云。有什么屎臭气。
　　翠岩芝云。思大祇见锥头利。不见凿头方。
　　天圣泰云。思大祇知开口。宝公平地吃交。
　　云居舜云。思大和尚志公未传语前犹较些子。
　　保宁勇别思大语云。传语法师合取狗口。
　　云居庄云。两个汉总与一坑埋却不为分外。虽然。也不得草草。良久云。云自帝乡出。水从江汉流。
　　狮林则云。一人拖泥带水。一人敛手缩脚。徐六担板遭人点检。召众云。宝公思大二大老即今在山僧拄杖头上。眉毛撕结。共展神通。还见么。拈起一枚无孔笛。临风丁倒两头吹。
　　天宁琦代志公复传语云。勘破了也。
　　龙翔欣云。思大被志公一拶。直得倒退三千里。
　　天童忞云。志公传语不是好心。思大虽是本色人。未免落他圈缋。简点将来。犹少机关在。者里还有为思大作主者么。拈拄杖云。侬家不管兴亡事。一任和云占洞庭。
　　栖霞成云。思大高踞南岳峰顶。自谓羲皇上人。却被志公轻轻一拶。便见手忙脚乱。
　　黄檗琦云。蚌鹬相持。俱落渔人之手。
　　天目律云。将谓思大有甚长处。
　　龙唐柱云。志公惯向第二门头卖弄。要扯别人上他门户。幸是思大深辨来风。才见本色住山人。虽然。总不如龙唐者里。衲被蒙头万事休。此时山僧都不会。
　　演教泐云。从苗辨地。因语识人。宝公可谓运筹帷幄决胜千里。思大虽则眼空四海。要且不知性命落在别人手里。还有为思大作主者么。若无举鼎拔山力。千里乌骓不易骑。
　　白岩符云。者汉一钓便上。三世诸佛一口被我吞尽。噫。且缓缓。
　　天台丰干禅师一日欲去游五台。向寒山拾得曰。你共我去游便是我同流。若不去不是我同流。山曰你去游作什么。干曰礼文殊。山曰你不是我同流。
　　翠岩芝云。大似辩才见萧翼。
　　宝寿方云。明施纵夺还他寒山。暗下钩锥须是丰干。者汉是则是。在我衲僧门下并须吃棒。
　　灵溪昱云。五更侵早起。更有早行人。
　　天台寒山子因赵州游天台路次相逢。见牛迹。山问曰上座还识牛么。州曰不。识山指牛迹曰此是五百罗汉游山。州曰既是罗汉因什么却唤作牛去。山曰苍天苍天。州呵呵大笑。山曰作什么。州曰苍天苍天。山曰者小厮儿却有大人作略。
　　灵岩储云。寒山也是虚空里剜窟宠。赵州眼光烁破四天下。尽力道祇道得个不识。国清要问诸人。祇如寒山赵州一等道苍天苍天。还有优劣也无。一僧出云。苍天苍天。储云识得你也。僧拟议。储却云苍天苍天。
　　寒山子因众僧炙茄次。山将茄丳向一僧背上打一下。僧回首。山呈起茄丳曰是什么。僧曰者风颠汉。山却向傍僧曰。你道者个师僧。费却我多少盐酱。
　　宝峰文云。寒山打者僧。实为费盐酱多。莫别有道理。
　　黄龙清云。寒山子只知为者僧费多少盐酱。不知自己抛撒更多。且道什么处是抛撒处。良久云。十方世界成狼藉。一日收来五味全。
　　狮林则云。大树大皮裹。小树小皮缠。者僧既受寒山点检。寒山也合受人检点。还知寒山合受检点处么。试道看。
　　灵岩储云。寒山将常住物肆意抛撒。全不顾洁净地上狼藉。者僧合水和泥。鹅王择乳素非鸭类。诸人还识旁僧么。卓拄杖一下云。三生六十劫。
　　城山洽云。寒山弄白拈手段当面瞒人。者僧当时何不便夺却茄丳打云。茄子也不识。
　　寒山有偈曰。吾心似秋月。碧潭光皎洁。无物堪比伦。教我如何说。
　　保福权别云。老僧则不然。吾心似灯笼。点火内外红。有物堪比伦。来朝日出东。
　　灵溪昱云。大小寒山出门不认货。好与三十拄杖。且道是赏是罚。检点得出。许你亲见寒山。
　　天台拾得一日扫地次。寺主问。汝名拾得。因丰干拾得汝归。汝毕竟名甚么姓甚么。拾得乃放下苕帚叉手而立。主再问。拾得拈帚扫地竟去。寺主罔测。寒山搥胸曰苍天苍天。拾得曰作甚么。寒山曰。不见道东家人死西家人助哀。二人作舞笑哭而去。
　　灵岩储云。寺主祇问一个姓名。拾得将无量劫来氏族名字一齐陈出。寺主直是妙智圆明。分疎不下。寒山虽将众艺字母重为注疏。几多人作哭笑会。不识自己姓名者不妨疑着。
　　明州憨布袋和尚尝以杖荷一布囊。凡供身之具尽贮囊中。入廛肆聚落见物即乞。无论酰醢鱼菹才接入口。遽分少许置囊中。或於稠人处打开布袋撒下曰看看。又一一拈示问人曰。者个唤作什么。
　　琅琊觉云。慈氏菩萨。
　　昭觉勤云。熟处难忘。
　　白岩符云。太狼藉生。当时我若见。好与搥折脚骨拐。为什么。免见惑乱天下人无有了期。
　　布袋在街衢立。有僧问和尚在者里作什么。袋曰等个人。僧曰来也。袋遂於怀中取一橘子度与。僧拟接。袋却缩手曰汝不是者个人。
　　归宗柔别云。归去来。
　　宝寿方云。者僧也许伊是个行家。只是犹欠些子。待道等个人。便好云与么则请和尚先行。他若更度橘子。便好抚掌呵呵大笑拂袖竟去。管教者汉懡[怡-台+罗]而休。白落得一场狼藉。
　　栖霞成云。布袋逢人便卖弄。若不得个橘子。几被者僧赚却。汝不是者个人。贼过后张弓。
　　布袋将示寂。於岳林寺东廊下端坐盘石说偈曰。弥勒真弥勒(天童觉着语云。拶破面门)。分身千百亿(筑着鼻孔)。时时示时人(高着眼)。时人皆不识(当面讳却)。偈毕安然而化。
　　天童觉云。憨布袋拦街截巷。直是无回避处。还辨得么。脑后见腮莫与往来。
　　径山及云。慈氏如来三百六十骨节八万四千毛窍一时撒向诸人怀里了也。敢问诸人还识得也未。若也识得。天下无弥勒。地下无弥勒。卓拄杖云。此时若不究根源。直待当来问弥勒。
　　宝寿新云。尽大地是楼阁。徧法界是弥勒。为什么有识有不识。虽然。且待来日。
　　金粟元云。者汉不打自招。山僧此者路见不平要与他华劈一上。弥勒真弥勒。少卖弄。分身千百亿。者野狐精。时时示时人。费力作么。时人皆不识。切莫压良为贱。或有路见不平底。我要问他。布袋和尚聻。拟议不来。蓦头便棒。
　　雍州万年县杜法顺大师法身颂曰。怀州牛吃禾。益州马腹胀。天下觅医人。灸猪左膊上。
　　象田现云。只者一颂。如万仞银山。无你措脚处。又如一团栗棘。无你下嘴处。山僧不惜眉毛一一为诸人下个注脚。怀州牛吃禾。上大人。益州马腹胀。丘乙己。天下觅医人。化三千。灸猪左膊上。七十士。诸禅德。如其忍俊不禁出来道和尚恁么也是将土泥里洗。却向他道。尔小生。八九子。佳作人。可知礼也。

　　△西天祖师
　　初祖迦叶尊者(释迦嗣)

　　踏泥次。有一沙弥见乃问。尊者何得自为。祖曰。我若不为。谁为我为。
　　法眼益云。我当时若见。拽来踏泥。
　　五祖戒云。迦叶与沙弥说得道理好。
　　洞山价云。莫要茶吃么。
　　保宁勇云。虽然如是。旁观者哂。
　　西山音云。大小尊者极善和泥合水。

　　二祖阿难尊者(迦叶嗣)

　　问迦叶曰。师兄。世尊传金缕袈裟外。别传个甚么。迦叶召阿难。难应诺。迦叶曰倒却门前剎竿着。
　　汾阳昭云。不问那知。
　　五祖戒云。露。
　　翠岩芝云。千年无影树。今时没底靴。
　　泐潭清云。剎竿未倒。穿却诸人髑髅。换却诸人眼睛。剎竿倒后。向什么处见释迦老子。
　　云居庄云。若向剎竿未倒时会得。埋没先宗。若向剎竿倒却后会得。辜负自己。且道世尊传金襕外必竟别传何物。三面狸奴脚踏月。两头白牯手拏烟。
　　万峰蔚云。迦叶唤阿难。暗号私通。倒却门前剎竿。依前不会。若问万峰世尊传金缕袈裟外别传何物。只对他道低声低声。且道与古人是同是别。
　　万峰藏云。世尊传的。且道在金缕袈裟外在金缕袈裟内。咄。
　　灵岩储云。尽道迦叶祇解推倒不解扶起。殊不知尊者置毒药於乳中。亦能杀人亦能活人。致使西天四七东土二三。一个个析髓分皮。曹溪路上迄今血滴滴地。
　　金粟元云。尽道阿难被迦叶热瞒。殊不知迦叶被阿难勘破。
　　安国聪云。阿难扶起。迦叶推倒。两个无孔铁锤。就中有个恰好。且道那个是恰好。以手摇云。明破即不堪。

　　九祖伏驮密多尊者(佛陀难提嗣)

　　偈曰。父母非我亲。谁是最亲者。诸佛非我道。谁是最道者。
　　云盖本云。父母非我亲。无有不亲者。诸佛非我道。无有不道者。祖师得第一句。云盖得第二句。有人添得一句。许伊鼎足三分。
　　伏龙长云。父母非我亲。我亦非亲者。诸佛非我道。道亦非我者。祖师也不得第一句。云盖也不得第二句。千岩碎身如微尘。何止头破作七分。

　　十祖胁尊者(伏陀密多嗣)

　　因富那夜奢合掌前立。尊者问汝从何来。曰我心非往。尊者曰汝何处住。曰我心非止。尊者曰汝不定耶。曰诸佛亦然。尊者曰汝非诸佛。曰诸佛亦非。
　　翠岩芝云。祖师与童子一问一答。总欠会在。如今作么生会。

　　二十四祖师子尊者(鹤勒那嗣)

　　因月氏国王闻其有道。乃越国往见之。尊者曰。大王来时好道。去时亦如来时。王有省。
　　中峰本云。饭里沙。泥中刺。彷佛不同。依俙相似。大王来时好道去时亦如来时。尊者黄金铸面皮。
　　尊者因罽宾国王秉剑问师得蕴空否。尊者曰已得蕴空。曰既得蕴空离生死否。尊者曰已离生死。曰既离生死就师乞头得否。尊者曰身非我有岂况於头。王便斩之。白乳涌高数尺。王臂自落。
　　玄沙备云。大小师子尊者头也不解作得主。
　　雪窦显云。作家君王。天然有在。
　　翠岩芝云。尊者引颈。国王举剑。正与么时。还有人谏得住么。至今无人断得此公案。如今衲僧作么生断。
　　琅琊觉云。罽宾好一口剑。怎奈剑上无眼。尊者好个师子。要且不解返踯。
　　黄龙新云。黄龙要问雪窦。既是作家君王。因甚臂落。径山杲云。孟八郎汉又与么去。
　　天宁琦云。似则也似。是则未是。
　　天童华云。玄沙道大小尊者头也不解作得主。随氀[叟*毛]汉。玄觉征云。且道斩着斩不着。将虾钓鳖。汾阳道知师不吝。将错就错。雪窦道作家君王天然有在。提水救火。翠岩道当时祖引颈王举剑正与么时还有人谏得么。至今无人断得此公案。如今衲僧作么生断。莫要说梦。芭蕉道卖宝撞着瞎波斯。诬人之罪。琅琊道罽宾好一口剑怎奈剑上无眼。尊者好个师子要且不解返踯。贼过后张弓。者一队汉被山僧剿绝了也。还见师子尊者么。蓦拈拄杖卓一卓云。修身慎行。恐辱先宗。
　　龙池传云。我若作尊者。才见问得蕴空否。便云要头便斫将去。问什么蕴空不蕴空。
　　古南门云。雪窦祇解归德于君。不善承休于祖。有人辨得罽宾国王师子尊者。白头如新。倾盖如故。
　　资国秀云。国王机似星驰。尊者用如电掣。然虽各运神通。未免均为落节。何以如斯。不见道作家不啐啄。啐啄同时失。
　　宝寿新云。尊者然则酬他宿命。其中未必好心。国王虽则据令而行。未免脑门着地。

　　二十五祖婆舍斯多尊者(师子嗣)

　　因与外道无我尊论义。外道曰。请师默论。不假言说。尊者曰。不假言说。孰知胜负。曰但取其义。尊者曰汝以何为义。曰无心为义。尊者曰汝既无心安得义乎。曰我说无心当名非义。尊者曰。汝说无心当名非义。我说非心当义非名。曰当义非名谁能辩义。尊者曰汝名非义此名何名。曰为辩非义是名无名。尊者曰。名既非名义亦非义。辩者是谁当辩何物。如是往反五十九番。外道杜口信伏。
　　太阳玄云。蚌鹬相持。死在渔人之手。又云。何用繁辞。
　　径山杲云。婆舍斯多何用忉怛。当时若见他道请师默论不假言说。便云义堕也。即今莫有与妙喜默论者么。或有个衲僧出来道义堕也。我也知你向鬼窟里作活计。
　　天宁琦云。我若作二十五祖。才见外道入门便连棒打出。岂不丈夫。更待他道请师默论。远之远矣。

　　二十七祖般若多罗尊者(不如蜜多嗣)

　　因赴东印土国王斋次。王问。诸大德尽转经。师为甚么不转。尊者曰。贫道入息不居阴界。出息不涉众缘。常转如是经。百千万亿卷。
　　汾阳昭代云。却劳尊者心力。
　　报恩秀云。者老汉无大人相。把葫芦马杓翻腾一上。当时好与掀倒。打断葛藤。
　　博山来云。险处锥。稳处札。国主探端。洒不湿。钉不入。尊者机辨如是。经还转也未。待你脚跟下线断。始知信受奉行。
　　尊者路行次。或有人问汝行何急。尊者曰汝行何慢。又问汝姓甚么。尊者曰与汝同姓。或凡或圣。人莫可知。
　　天童悟云。大小祖师被路人换却眼睛。
　　古林如云。可怪。尊者大路不行。却向艹窠里辊。

　　宗门拈古汇集卷第四
　　宗门拈古汇集卷第五

　　　　古杭白岩嗣祖沙门　净符　汇集

　　△东土祖师
　　初祖菩提达磨大师(般若多罗嗣)

　　本南天竺国香至王第三子。得般若多罗记莂。后盛化本国。复念东震旦国有大乘根器。乃於梁普通七年庚子至梁。因武帝问如何是圣谛第一义。祖曰廓然无圣。帝曰对朕者谁。祖曰不识。
　　保宁勇代帝吐舌示之。
　　中峰本云。缺齿老胡手携泥弹子。要与东震旦人斗富。可谓不知量矣。被梁王指出照乘明珠问之。情知伊道个不识。
　　愚庵盂云。山僧则不。然或有问如何是圣谛第一义。双柑迤[这-言+里]黄鹂下。踏徧落花鸳水春。
　　灵岩储云。恁么答话。果然达磨不会禅。良久云。咦。如此批判。想夫子亦未必识字。毕竟如何。拍案云。王何必曰利。卓拄杖休去。
　　灵隐礼云。达磨大师气盖神洲。才被武帝一拶。直得无绳自缚去死十分。虽然如是。也须救取武帝。
　　清化嶾云。尽道武帝不会祖师意。殊不知达磨被他两度验彻骨髓。
　　天宝真云。武帝将谓是个别宝。波斯真宝现前却又不能鉴得。当时若是个汉。者碧眼胡趂出朝门有分。
　　四祖浪云。中峰老人压良为贱。殊不知万乘之君落在达磨大师圈缋里。至今无人能出。
　　初祖因慧可问诸佛法印可得闻乎。祖曰诸佛法印匪从人得。可曰我心未宁乞师安心。祖曰将心来与汝安。可曰觅心了不可得。祖曰与汝安心竟。
　　芭蕉彻云。金刚与泥人揩背。
　　五祖戒云。若只恁么。何用西来。
　　云居元云。彼自无疮勿伤之也。虽然如是。一言易出驷马难追。
　　五祖演举至乞师安心处乃云。白云当时若见。好与三十棒。何故。他人见将谓说安心法。毕竟如何。菩萨龙王行雨润。遮身向上数重云。
　　云居庄云。杀人须是杀人刀。活人须是活人剑。栖霞成云。垂钩四海为钓狞龙。吕望之志远矣。因甚一见西伯即抝折钓竿。其亦天将以夫子为木铎乎。
　　白岩符云。者碧眼胡甘沉座主。当时问诸佛法印可得闻乎。何不向道胡饼里讨甚么汁。神光他是个皮下有血的。者里必有长进。且免他又从人觅安心法。而乃联联纤纤却道诸佛法印匪从人得。呵呵。匪从人得。从甚么处得。饶他说得来处分明。更要问者碧眼胡觅法印在。拟议不来。莫怪性躁。
　　初祖曰。吾本来兹土。传法救迷情。一花开五叶。结果自然成。
　　五祖演云。达磨大师信脚来信口道。后代儿孙都成计较。诸人要会开花结果处么。郑州梨。青州枣。万物无过出处好。
　　南堂欲云。提本分钳锤。碎情解窠窟。还他五祖。要见花开结果处则太远在。诸人要会花开结果处么。拈却郑州梨。放下青州枣。出门便是长安道。久立珍重。
　　初祖一日命门人曰。时将至矣。汝等盍各言所得乎。时有道副对曰。如我所见。不执文字不离文字而为道用。祖曰汝得吾皮。尼总持曰。我今所解。如庆喜见阿閦佛国。一见更不再见。祖曰汝得吾肉。道育曰。四大本空五阴非有。如我见处。无一法可当情。祖曰汝得吾骨。最后慧可出。但礼拜依位而立。祖曰汝得吾髓。乃传衣付法为东土第二祖。
　　荐福怀云。祖师与么说话。无计较中翻成计较。无途辙中翻成途辙。若教伊踏着德山临济门。免见九年冷坐。被人唤作壁观胡僧。直饶如是。也未免殃及儿孙。
　　太阳玄云。且道更有一人出来。得个什么。自云。不得不得。又云。意况不到。
　　翠岩芝云。二祖被他当面涂糊。莫道髓皮也不曾摸着。因甚却绍祖位。
　　五祖演云。当时若见四人恁么。各与三十棒。只如白云也合吃二十九棒。留一棒与汝诸人。其有知痛痒者。不惟不孤负他先圣。亦乃得见白云。脱或未然。堂里吃粥吃饭。更须烂嚼。莫只浑囵吞却。一指海云。噫。航海西来只要觅得一个半个。那管将错就错。海上座若在。见他才礼拜便与一踏。非唯显衲僧眼目。亦免使后人向礼拜处躲跟。宝寿新云。者缺齿胡婆婆呾呾。像个嚼饭喂婴孩一般。有甚用处。若是新长老。待伊一伙黑漆桶呈了如何若何。便各与劈头一棒。不特使伊各得剿绝葛藤。管取他一个个转辘辘地。且免后人向皮髓边着倒。

　　二祖慧可大师(菩提达磨嗣)

　　因僧璨问。弟子身缠风恙。请和尚忏罪。祖曰将罪来与汝忏。璨良久曰觅罪了不可得。祖曰。与汝忏罪竟。宜依佛法僧住。璨曰。今见和尚已知是僧。未审何名佛．法。祖曰。是心是佛。是心是法。法佛无二。僧宝亦然。璨曰。今日始知罪性不在内外中间。如其心焉佛法无二。祖深器之。
　　琅琊觉云。犹欠作云何梵在。
　　梁山观於觅罪了不可得处云。罪性向甚么处去也。又云。非但罪性。觅者亦不见有。
　　云居齐云。二祖深器之。且道是肯他会佛法耶。是肯他说道理耶。
　　耽源宁云。尽道可大师得初祖安心之法。克绍西宗。看他恁么酬对。向来俗气一毫也不曾移易。更有个承虚接响者道。如其心焉佛法无二。似者般汉总与一坑埋却。有什么过。

　　三祖僧璨大师(慧可嗣)

　　信心铭曰。六尘不恶。还同正觉。
　　雪窦显云。拄杖子是尘。有什么过。过既无。应合辨主。所以道粪扫堆头现丈六金身。且拈在一边。赤肉团上壁立千仞。又放过一着。直饶八面四方。正好连架打。
　　古南门云。雪窦拄杖子虽善能为祖师作主。要且脚跟未点地在。
　　三祖信心铭曰。至道无难。唯嫌拣择。
　　报恩秀云。三祖道个嫌字。先自憎爱了也。却道但莫憎爱洞然明白。又何啻扬声而欲止响。诸人退步就己。试子细检点看。
　　德山绘别云。至道最难。须是拣择。若无憎爱。怎见明白。
　　佛川义云。祖师八字打开。两手分付了也。虽然直捷。固然直捷。怎奈极是诸讹。要得与祖师觌体相见。山僧更资一路。乃云。至道无难。唯嫌拣择。但莫憎爱。洞然明白。良久云。参。

　　南华曹溪六祖慧能大鉴禅师(五祖忍嗣)

　　寓南海法性寺廊庑间。暮夜因风扬剎旛。有二僧对论。一曰旛动。一曰风动。持论不决。祖乃曰。不是风动。不是旛动。仁者心动。
　　雪峰存云。大小祖师龙头蛇尾。好与二十棒。孚上座侍立次。不觉咬齿。峰曰。老僧与么道。也好与二十棒。保福展云。作贼人心虚。也是萧何置律。巴陵鉴云。祖师道不是风动不是旛动。既不是风旛。向甚处着。有人与祖师作主。出来与巴陵相见。
　　雪窦显云。风动旛动。既是风旛。向甚处着。有人与巴陵作主。出来与雪窦相见。
　　黄龙新云。不是风动不是旛动。明眼汉一点瞒他不得。仁者心动。且缓缓。你向甚处见祖师。乃掷下拂子曰。看。
　　泐潭清云。不是风动不是旛动。灵利汉悬崖撒手便好承当。顾后瞻前转生迷闷。仁者心动。而今还有为祖师作主者么。出来与老僧相见。天童华云。一盲引众盲。相牵入火炕。
　　径山杲举雪峰语毕云。要识孚上座么。犀因玩月纹生角。要识雪峰么。象被雷轰花入牙。
　　中峰本云。尝鼎一脔具知众味。非风动非旛动仁者心动。可谓尝鼎之一脔矣。使人不觉恶心呕吐。
　　天宁琦云。诸禅德。风动旛动心动。与你拈却了也。向什么处见祖师。
　　径山琇云。大小祖师为人错下注脚。合吃三十棒。
　　龙池传云。不是风动不是旛动也不是心动。僧问毕竟是什么动。传召僧。僧近前。传乃与僧一掌云。只许你知。不许你会。又一掌云。去。
　　龙池微云。我有四十痛棒。二十打二僧。不合道风动旛动。十棒打曹溪。不合道心动。十棒待打个人。时有僧出拟问。微劈脊便打云。惯钓鲸鲵沉巨浸。却嗟蛙步[马*展]泥沙。
　　能仁鉴云。古今多少人。不向二僧逐境漂流处着倒。定在祖师黑山鬼窟里作活计。山僧今日与诸人掀翻窠臼去也。风动也三十棒。旛动也三十棒。心动也三十棒。傍僧云和尚聻。鉴乃顾侍者云。认取者僧。便归方丈。
　　金粟元云。还知祖师落处么。书头教娘勤作息。书尾教娘莫瞌睡。中间一句不成文。无限相思华雨泪。
　　瓯峰承云。是风动是旛动。二僧各有见处。非风动非旛动。祖师漏逗不少。仁者心动。好与三十棒。为什么。凉泉者里赏罚分明。一任诸方判断。
　　大觉升云。大小祖师恶口。拶着便说心说性。敢保未彻在。大觉今日为你分明剖露。不是风动不是旛动不是心动。道得出身句。合受人天供。
　　白岩符云。大小祖师当时只道不是风动不是旛动便了。不妨令人疑着。却乃道仁者心动。千古之下得不遭人检点。顾左右云。者里还有为祖师出气者么。直饶道不是心动。也好与三十苕帚。
　　五峰甫云。六祖像个村学究。对蒙童讲中庸大学。动便诚正卒修。令人打瞌睡不彻。何不道春游芳草地。夏赏绿荷池。却解颐。
　　六祖有偈曰。兀兀不修善。腾腾不造恶。寂寂断见闻。荡荡心无着。
　　寿昌经云。兀兀不修善。撞破虚空成几片。腾腾不造恶。转身挨倒空王阁。寂寂断见闻。十方法界共慈门。荡荡心无着。惊起蟭螟吞五岳。祇如此意还相似么。噫。长江昼夜东流去。海水从来不减增。
　　六祖因永嘉到绕禅床三匝振锡一下卓然而立。祖曰。夫沙门者具三千威仪八万细行。大德从何方来。生大我慢。永曰生死事大无常迅速。祖曰。何不体取无生。了无速乎。永曰。体即无生。了本无速。祖曰如是如是。永方具威仪参礼。须臾告辞。祖曰返太速乎。永曰本自非动岂有速耶。祖曰谁知非动。永曰仁者自生分别。祖曰汝甚得无生之意。永曰无生岂有意耶。祖曰无意谁当分别。永曰分别亦非意。祖叹曰。善哉。少留一宿。
　　雪窦显举至生大我慢处便喝一喝云。永嘉当时下得者一喝。免见龙头蛇尾。又向卓然而立处代祖云。未到曹溪与你三十棒了也。
　　浮山□云。先行不到。末后太过。
　　瑞岩愠云。永嘉承虚接响。祖师将错就错。雪窦龟背刮毛。浮山马头安角。绕禅床三匝兮眼似铜铃。勉留一宿兮头如木杓。松风江月少人知。南海波斯生白泽。
　　六祖因卧轮有偈曰。卧轮有伎俩。能断百思想。对境心不起。菩提日日长。祖乃别云。慧能无伎俩。不断百思想。对境心数起。菩提作么长。
　　天童觉云。葵花向日。柳絮随风。
　　鼓山贤云。六祖为救卧轮施此法药。若执以为实。作卧轮奴也未得在。
　　宝寿新云。才说乾三连。便有坤六断。且道作么生得圆成一卦去。要知爻象分明处。只在文王掌上观。
　　六祖因僧问黄梅意旨什么人得。祖曰会佛法人得。曰和尚还得否。祖曰我不得。曰和尚为什么不得。祖曰我不会佛法。
　　翠岩芝云。会得即二头。不会即三首。作么生便有出身之路。
　　径山杲云。还见祖师么。若也不见。径山与你指出。蕉芭蕉芭有叶无了。忽然一阵狂风起。恰似东京大相国寺里三十六院东廊下壁角头王和尚破袈裟。毕竟如何。归堂吃茶。天宁琦云。棒打石人头。嚗嚗论实事。
　　云居庄云。得与不得会与不会即不问。祖师性命因甚落在者僧手里。
　　清化嶾云。者僧虽善一挨一拶却无胆量。若是久历沙场底汉。待道我不会佛法。便掀倒禅床。岂不光前启后。
　　崇先奇云。且道祖师恁么答话。还得黄梅意旨不得黄梅意旨。要会么。白马紫金鞍。骑出万人看。借问谁家子。读书人做官。
　　灵溪昱云。会佛法也三十棒。不会佛法也三十棒。毕竟黄梅意旨什么人得。姹女已归霄汉去。呆郎犹向火边[跳-兆+存]。
　　六祖一日谓门人曰。吾欲归新州。汝等速治舟楫。门人曰师从此去早晚却回。祖曰。叶落归根。来时无口。
　　法云秀云。非但来时无口。去时亦无鼻孔。
　　白云端云。祖师可谓善解借手行拳。有般汉往往道言犹在耳。不见道。子期去不返。浩浩良可悲。不知天地间。知音复是谁。
　　五祖演云。祖师恁么道。犹欠悟在。

　　△旁出祖师
　　四祖旁出
　　牛头法融禅师(四二四祖信嗣)

　　因四祖到山入后庵见虎便作怕势。融曰和尚犹有者个在。祖曰者个是什么。融於言下有省。
　　雪窦显代融但亦作怕势。又云洎合放过。
　　大沩喆因僧问牛头未见四祖时如何。寒毛卓竖。见后如何。额头汗出。
　　云门澄云。四祖见虎便作怕势。百尺丝纶直下垂。和尚犹有者个在。一钓便上。者个是什么。更与临风一拶。融於言下有省。从门入者未必家珍。若是个返踯狮儿。四祖也须着险。

　　宣州安国玄挺禅师(四六牛头威嗣)

　　因僧问。五祖忍大师云真性缘起。其义云何。祖默然。时安国侍立其旁乃曰。大德正兴一念问时是真性中缘起。僧言下大悟。
　　径山杲云。未兴一念问时不可无缘起也。时有僧云未兴一念时唤什么作缘起。妙喜云我也只要你与么道。
　　天宁琦云。昆仑奴着铁裤。打一棒行一步。
　　灵岩储云。父子上山各自努力。人人尽道黄梅就下平高。殊不知脚头太崄。者僧只顾万仞岩头进步。那识身在帝乡。挺禅妙喜一人点即不到。一人到即不点。山僧终不说破。具眼者脚下看取。
　　文峰玉别妙喜后语云。赃物现在。

　　润州鹤林玄素禅师(四六牛头威嗣)

　　因僧敲门。林问是什么人。曰是僧。林曰。非但是僧。佛来亦不着。曰佛来为什么不着。林曰无汝栖泊处。
　　宝寿方云。鹤林与么道。将谓立在高高山顶。殊不知被者僧推向万丈深渊里多少时了也。还有检点得出者么。若有试出来与雪峰拄杖子相见。

　　杭州径山国一道钦禅师(四七鹤林素嗣)

　　因马祖遣人送书到。书中作一圆相。钦发缄见。遂於圆相中着一点却封回。忠国师闻乃曰钦师犹被马师惑。
　　保福展云。甚处是钦师被马师惑处。且作么生得不惑去。
　　雪窦显云。径山被惑且置。若将呈似国师。又别作个什么伎俩免被惑去。有老宿云当时坐却便休。亦有道但与画破。若与么祇是不识羞。敢谓天下老师各具金刚眼睛广作神通变化。还免得么。雪窦见处也要诸人共知。祇者马师当时画出早自惑了也。
　　沩山喆云。诸人还识马祖径山么。一点水墨。两处成龙。国师道钦师犹被马师惑。可谓千里同风。不见道手执夜明符。几个知天晓。
　　径山杲云。马师仲冬严寒。钦师孟夏渐热。虽然寒暑不同。彼此不失时节。忠国师因甚却道钦师犹被马师惑。还委悉么。无风荷叶动。决定有鱼行。
　　天宁琦云。圆相中着点墨。日月无光天地暗黑。初未惑钦师。马师先自惑。累及老南阳也一场狼藉。良久云。平生肝胆向人倾。相识如同不相识。
　　保宁茂云。醉汉扶酒人。起倒凭谁力。虽然。国师出手也是郎当。
　　径山琇云。马祖无风起浪。国一随邪逐恶。虽是解弄精魂。未免二俱失利。致使忠国师道钦师犹被马师惑。汝诸人还知落处么。鹁鸠树头啼。意在麻畬里。
　　云居庄云。箭锋相直。纵夺当机。还他马祖国一始得。蓦拈拄杖召众云。只如国师道钦师犹被马师惑。毕竟意在於何。卓拄杖一下。
　　古南门云。古南有三十棒。一打马师不应自惑。二打钦师不应被惑。三打雪窦不应判惑。更有一棒欵欵与诸人道破。
　　崇先奇云。马师草草问候。钦师万字折点。虽然往复无差。转见道路周遮。总谓忠国师道钦师犹被马师惑。殊不知字经三写乌焉成马。
　　白岩符云。马祖径山无大人相。拈向一边。国师明於责人昧於责己。好与三十乌藤。良久顾左右云。今日幸是无人。
　　西山音云。钦师事忙不及草书。马师家贫难办素饭。虽然一往一来祇是随家丰俭。且道忠国师作么生。亲言出亲口。
　　国一因马祖遣智藏来问。十二时中以何为境。一曰待汝回去时有信。藏曰即今便回去。一曰。传语马祖道。却须问取曹溪。
　　云居庄云。马祖大似埋兵掉斗。国一可谓遇变出奇。者僧虽善通使命。要且劳而无功。蓦拈拄杖画一画云。三级浪高鱼化龙。痴人犹戽夜塘水。
　　国一同忠国师在唐代宗宫中坐次。见帝驾来乃起立。帝曰师何以起。一曰檀越何得向四威仪中见贫道。
　　径山杲云。不向四威仪中又如何见国一。
　　宝寿方云。国一妙喜各见一边。俱未免后人评议。姑置勿论。雪峰今日要问诸人。向行住坐卧中见既不得。不向行住坐卧中见又不得。毕竟向甚么处见。者里挨得身插得足。许你与古人把臂同行。不然。日用四威仪中大有蹉过。

　　杭州凤林鸟窠道林禅师(四八径山钦嗣)

　　因侍者慧通辞。林问何往。通曰诸方学佛法去。林曰。若是佛法。此间亦有少许。通曰如何是和尚此间佛法。林於身上拈起布毛吹示之。通有省。
　　大沩秀云。可惜者僧认他口头声色以当平生。殊不知自己光明盖天盖地。
　　神鼎諲举公案了。遂於身上拈布毛示众。随后一吹云。会么。已后不得孤负老僧。
　　径山杲云。沩山与么批判。也未梦见鸟窠在。
　　天宁琦云。侍者能於拈起布毛处便喝。免致诸方检点。我恁么道也是为他闲事长无明。
　　天宝真云。鸟窠与么地也是怜儿不觉丑。好与三十棒。何故。黄金自有黄金价。何必和沙卖与人。

　　五祖旁出
　　嵩山峻极禅师(五三破灶堕嗣)

　　因僧问如何是修善行人。山曰担枷带锁。曰如何是作恶行人。山曰修禅入定。曰某甲浅机请师直指。山乃曰。尔问我恶。恶不从善。尔问我善。善不从恶。僧良久。山曰会么。曰不会。山曰恶人无善念。善人无恶心。所以道善恶如浮云起灭俱无处。僧於言下有契悟。后破灶堕闻举乃曰。此子会尽诸法无生。
　　荐福怀云。前头则官不容针。后面则私通车马。若能辨得。许你具择法眼。
　　昭觉勤云。穷善善自何来。究恶恶从何起。若能明见者个田地。便知诸法无生。有问崇宁如何是大修行底人。修禅入定。如何是大作恶底人。担枷带锁。且道与嵩山是同是别。
　　径山杲云。怎奈在髑髅前作妄想。
　　乌石道云。石溪者里又且不然。有问如何是大修行底人。向道横身当宇宙。如何是大作业底人。赤脚上刀山。且道与古人是同是别。良久云。但得此身无挂碍。何妨尘事乱如麻。
　　寿昌经云。恶人无善。善人无恶。倏尔言外知归。翻然不落因果。僧大悟。悟甚么。狮儿迸断黄金索。据实举论。俱未免过。毕竟过在什么处。闲云万斛凝青嶂。一任风雷鼓复收。

　　六祖旁出
　　洛京荷泽神会禅师(六一大鉴能嗣)

　　因乡信至报二亲亡。泽乃入堂白椎曰。父母俱丧。请大众念摩诃般若。众才集。泽便结椎曰。劳烦大众。
　　宝寿方云。大小荷泽虽然放去较危。收来太速。要庄严二亲报地犹未可。雪峰则不然。今日或有报二亲俱忘。亦入堂白椎曰。父母俱丧。请大众挝法鼓。左手锣右手舞。十字街头吓跳虎。顾众云。咄。走开走开。莫来拦我球门路。

　　宗门拈古汇集卷第五
　　宗门拈古汇集卷第六

　　　　古杭白岩嗣祖沙门　净符　汇集
　　△旁出祖师(二)
　　六祖旁出

　　南阳慧忠国师(六一大鉴能嗣)

　　因西天大耳三藏到京。自谓得他心通。肃宗帝命师试验。三藏见拜起立於右。师问汝得他心通那。藏曰不敢。师曰汝道老僧即今在什么处。藏曰。和尚是一国之师。何得去西川看竞渡。师良久又问汝道老僧即今在什么处。藏曰和尚是一国之师。何得向天津桥上看弄猢狲。良久师又问。汝道老僧即今在什么处。藏罔知。师叱曰。者野狐精。他心通在什么处。藏无对。
　　玄沙备征云。汝道前两度还见国师么。雪窦云。败也败也。
　　报慈遂征云。前两度见。后来为甚么不见。且道利害在甚么处。
　　赵州谂因僧问。大耳三藏第三度不见国师。未审国师在什么处。州云在三藏鼻孔里。后有僧问玄沙。既在三藏鼻孔里因甚不见。沙云只为太近。
　　翠岩芝云。只如三藏还见国师鼻孔么。
　　白云端云。国师在三藏鼻孔里有甚难见。殊不知在三藏眼睛里。
　　天童觉云。三藏不见国师则且置。你道国师还自知下落处么。若谓自知则百鸟衔花诸天送供未有休日。且道正当恁么时落在什么处。
　　高峰妙云。大小国师平生伎俩总被者胡僧勘破。虽然。赖遇圣君证明。
　　报恩秀云。若在眼睛里有甚难见。殊不知三藏通身是国师。虽然。也只道得一半。若要全道。三藏未离西天时早已与国师相见了也。
　　天童悟云。如今若问在三藏眼睛里因甚不见。向道非汝境界。
　　宝寿新云。要见国师则易。见三藏则难。何故。只知三藏不解国师落处。殊不知国师被三藏勘破。且道那里是他勘破处。
　　城山洽云。且道第三度国师在甚么处。者里着得一只眼。方称无事衲僧。
　　凤山启云。大小国师被三藏惑乱一上。
　　佛川宗云。人人道三藏不知国师落处。殊不知国师鼻孔却在三藏手里。只是当时尚欠一筹。待道即今在甚么处。但拍掌呵呵大笑。管教他一国之师分踈不下。
　　菩提珍云。大小国师被三藏逼得无地藏身则且置。祇如第三度因甚不见。山僧道非但三藏摸索不着。敢保国师自己亦未知落处在。乃呵呵大笑。
　　国师唤侍者。者应诺。如是三召三应诺。师曰。将谓吾孤负汝。谁知汝孤负吾。
　　赵州谂云。如人暗中书字。字虽不成文彩已彰。雪窦便喝。愚庵盂云。者一喝有宾有主有照有用。径山杲云。者一喝在国师侍者分上。在赵州分上。随后一喝。愚庵盂云。相骂饶你接嘴。
　　投子同云。抑逼人作么。雪窦云。躲根汉。
　　玄沙备云。却是侍者会。雪窦云。停囚长智。
　　云门偃云。作么生是吾孤负汝处。若会得也是无端。雪窦云。元来不会。云门又云。作么生是侍者孤负国师处。粉骨碎身未报得。雪窦云。无端无端。
　　法眼益因僧问。国师唤侍者。意作么生。眼云且去别时来。云居锡云。法眼恁么道。为复明国师意不明国师意。雪窦云。瞒我不得。
　　兴化奖云。一盲引众盲。雪窦云。端的瞎。有人问。雪窦便打。也要诸方检点。
　　报慈遂问僧云。甚处是侍者会处。僧云。若不会。争解与么应。遂云汝少会在。又云。若於此见得。便识玄沙。
　　翠岩芝云。国师与侍者总欠会在。如今作么生会。
　　雪窦显云。国师三唤。点即不到。侍者三应。到即不点。又云。将谓吾孤负汝却是汝孤负吾。谩雪窦一点不得。
　　云居锡征云。且道侍者会不会。若会。国师又道汝孤负吾。若不会。玄沙又道却是侍者会。且作么生商量。
　　天童觉云。仁义道中。师资分上。再呼能再应。论实不论虚。且道有孤负无孤负。皓玉无瑕。雕文丧德。
　　浮山□云。国师好肉剜疮。云门灸瘢上着艾。雪窦大似随邪逐恶。殊不知鼻孔总在侍者手里。
　　保宁茂云。两人端的瞎。彼此弄泥团。
　　端岩愠云。丛林中商量。国师三唤。呕出心肝。侍者三应。全身担荷。是则固是。只是国师道将谓吾孤负汝谁知汝孤负吾。又作么生。若曰两无孤负。昧却云门。若曰两有孤负。屈了雪窦。总不与么。浮山又道鼻孔总在侍者手里。瑞岩向者里露个消息。也要诸方检点。易分雪里粉。难辨墨中煤。
　　南堂欲云。国师三唤侍者三应。可谓形直影端。及乎道个将谓吾孤负汝却是汝孤负吾。便见分踈不下。且道誵讹在什么处。
　　笑岩宝呵呵大笑云。诸禅德。还知者笑落处么。若知。国师只得瓦解氷消。若不知。侍者依然四棱着地。还委悉么。一阳已度先春信。腊夜寒梅破雪开。
　　愚庵盂云。老僧居平亦唤侍者。侍者随应。侍者擎杯递盏。老僧随手应接。老僧与侍者两不相负亦不相瞒。夹路桃花风雨后。马蹄何处避残红。
　　南涧问云。妙喜老人前不遘村后不迭店。要见国师侍者。三生六十劫。
　　宝寿新云。国师三唤。如珠走盘。侍者三应。如盘走珠。毕竟孤负在甚么处。波斯吹铁笛。音韵出青霄。
　　河渚谦云。国师如是唤。侍者如是应。可谓啐啄同时针芥相契。且那里是他辜负国师处。[女*它]女已归霄汉去。呆郎犹向火边蹲。
　　□□獬云。三呼三应。醉里倾杯。云门雪窦画蛇添足。直下悟去也是无端。
　　国师因肃宗帝问如何是无诤三昧。师曰檀越踏毗卢顶上行。帝曰此意如何。师曰莫认自己清净法身。
　　径山杲云。诸人要见国师么。只在你眼睛里。开眼也蹉过。合眼也蹉过。既在眼睛里。为甚么却蹉过。妙喜恁么道。也蹉过不少。
　　国师同肃宗帝到宫前。乃指石狮子曰。陛下。者石狮子奇特。下取一转语。帝曰。朕下语不得。请师下语。师曰山僧罪过。后耽源问。皇帝还会么。师曰。皇帝会且置。你作么生会。
　　玄沙备云。大小国师被侍者勘破。
　　宝寿新云。不是真狮争能善哮吼。虽然。且道国师善哮吼。肃宗善哮吼。耽源善哮吼。请下一转语看。倘复道某下不得请师下。到者里作么生结煞。噫。为君难为臣不易。
　　国师因南泉参乃问甚处来。泉曰江西来。师曰还将得马师真来么。泉曰祇者是。师曰背后底聻。泉便休。
　　长庆棱云。大似不知。
　　保福展别云。几不到和尚此间。
　　云居锡云。此二尊宿尽扶背后。只如南泉休去。为当扶面前扶背后。
　　天界盛云。南泉井底架高楼。国师漆桶里斫额。此外两两三三扶面前扶背后。正是扬州拾马粪。却去苏州卖合香。
　　国师因丹霞参。才展具师曰不用不用。霞退后三步。师曰如是如是。霞进前三步。师曰不是不是。霞绕禅床一匝出去。师曰。去圣时遥。人多懈怠。三十年后觅个汉也难得。
　　保福展云。丹霞贪程不觉行困。
　　沩山喆云。丹霞可谓怀藏至宝。遇智者乃增辉。国师鸿门大启。陟者须是其人。如今还有为丹霞作主者么。出来与大沩相见。有么。不是龙门客。切忌遭点额。
　　泐潭准云。客路如天远。侯门似海深。登弥天释之门者须是其人。接待高宾应有孟尝君之度量。苟不如是。便见主宾道异云泥不合。
　　大沩果云。丹霞一进一退。暗中赢得一着。国师倒东擂西。未免旁观者哂。
　　昭觉勤云。宾主相见欲展不展。退后进前礼过成谄。犹幸南阳老而不耄。
　　东禅观云。明镜当台胡来胡现汉来汉现。洪钟在架大扣大鸣小扣小鸣。一卷一舒一擒一纵。可谓照用两全行说俱到。且如国师道去圣时遥人多懈怠三十年后觅个汉也难得。毕竟是褒是贬。
　　崇先奇云。国师当轩布鼓难为击者。丹霞渔阳三弄意气天生。众中总谓宾主穆穆。殊不和虽得一场荣。刖却一双足。
　　云溪挺云。二老有纵有夺识咎识休。不愧一回相见。虽然如此。黄石公赖遇子房。若是汉高。不免遭他慢骂。
　　国师因丹霞来访值睡次。乃问侍者国师在否。者曰。在即在。只是不见客。霞曰太深远生。者曰。莫道上座。佛眼也觑不见。霞曰龙生龙子凤生凤儿。师睡起。侍者举似前话。师乃打侍者二十棒趁出院。霞闻叹曰。不谬为南阳国师。
　　天童华云。侍者吃棒出院盖千载一时。然归宗岂免眼热。丹霞固虽好手。怎奈落在国师网子里。诸人还辨得么。苟或未然。犹握金鞭问归客。夜深谁共御街行。
　　径山荣云。国师幸自高眠。侍者播扬家丑。不因多口丹霞怎见国师哮吼。敢问大众。国师既在为什么不见客。向者里看得破。非唯知耽源落节。亦见自己有出身之路。虽然如是。莫将闲学解。埋没祖师心。
　　天奇瑞云。丹霞只知其一不知其二。侍者只知其二不知其一。二人通该二十棒。可惜放过。且道国师眼在甚么处。复云。待汝吃了棒向汝说。
　　通玄奇云。侍者瞠眼寐语。累他国师寝食不安。丹霞虽解就地埋人。殊不顾旁人看破。还有知他侍者吃棒丹霞吃惊底么。试道看。
　　栖霞成云。国师横身世外饱食高眠。恃有侍者接待也。及乎佳宾一到。未免恭而无礼。若非国师智鉴高悬。几被丹霞铲却光彩。然丹霞虽好手。未免不会作客劳烦主人。
　　南山宝云。侍者眼孔虽高。丹霞赏鉴不善。若非国师动弦别曲拨转机宜。未免遭人检点。虽然。也是祸出私门。
　　凤山启云。门题凤字句里藏机。弘拓家风义方教子。可谓无孔笛逢毡拍板。虽然。且道丹霞还曾相见国师么。
　　灵峰灵云。丹霞向碧洞狂歌。国师在玉壶大醉。若非侍者放憨。怎见汗马功高。
　　白岩符云。丹霞个汉处心不良。非南阳照妖有镜。则一国之师几乎被侍者断送。然侍者棒虽吃。要且无恙。唯丹霞徧身骨节至今犹痛。
　　潜麓化云。利动君子。丹霞姑置勿论。贼过张弓。国师徒夸好手。检点将来。有甚气息。到不如孟八郎一枝冷箭两处中的却较些子。
　　国师因与紫璘供奉论义。师升座。奉曰。请师立义。某甲破。师曰立义已竟。奉曰是什么义。师曰。果然不见。非公境界。便下座。
　　广胤标云。善战者致人不致於人。若紫璘者只有先锋且无殿后。当时若是个人。待道立义已竟。但向道情知者老汉向鬼窟里作活计。管取因形措胜。纵越人之兵虽多。亦奚益於胜哉。
　　国师问紫璘供奉甚处来。曰城南来。师曰城南草作何色。曰作黄色。师乃问童子。城南草作何色。子曰作黄色。师曰祇者童子亦可帘前赐紫对御谈玄。
　　沩山喆云。国师恁么问。供奉与童子恁么答。且道还有利害么。若也辨得。许你亲见国师。若辨不得。城南草依前作黄色。
　　径山杲云。你道国师拖泥带水说老婆禅得么。
　　海门涌云。国师虽惯压良为贱。检点将来。也是草窠里辊。
　　国师因供奉注思益经。师曰凡注经须会佛意始得。曰若不会佛意怎解注经。师令侍者盛一碗水。水中着七粒米。碗面安一只箸。问奉曰是什么义。奉无语。师曰。老僧意尚不会。何况佛意。
　　沩山果云。供奉先锋有作殿后无功。当时才见问是什么义。便好云草本不劳拈出。踢倒便行。直饶国师通身是口也无说处。
　　国师问供奉。大德所蕴何业。曰讲青龙疏。师曰是疏金刚经么。曰是。师曰经文最初两字唤作什么字。师曰如是。师曰是什么。奉无对。
　　明招谦代供奉云。昔日灵山。今朝亲见。
　　沩山果云。沩山要问明招。昔日灵山今朝亲见。毕竟是个什么。当时有人下得者一拶。纵使明招通身是眼。也未免一状领过。
　　云溪挺代供奉云。和尚人天之师。字也不识。
　　国师问僧近离甚处。曰南方。师曰南方知识以何法示人。曰。南方知识祇道。一朝风火散。如蛇退皮。如龙换骨。本尔真性宛然无坏。师曰苦哉苦哉。南方知识说法半生半灭。曰。南方知识即如此。未审和尚此间说何法。师曰。我此间身心一如身外无余。曰和尚何得将泡幻之身同於法体。师曰你为什么入於邪道。曰什么处是某甲入於邪道处。师曰。不见教中道。若以色见我。以音声求我。是人行邪道。不能见如来。
　　云门偃举至身心一如身外无余处乃云。山河大地何处有耶。
　　神鼎諲云。国师与么道。龙头蛇尾。前来身心一如向什么处去也。试检点看。
　　净慈昌云。者僧当时待国师举六如偈了。便好云苦哉苦哉。大小国师半生半灭。
　　东禅观征云。国师与者僧即色声相见。离色声相见。若离色声相见。何异南方知识半生半灭。若即色声相见。又道色见声求是行邪道。众中莫有为国师作主者么。我要问你。既是身心一如身外无余。泡幻之身为什么不同法体。
　　国师因麻谷持锡到。绕禅床三匝振锡一下卓然而立。师曰。汝既如是。何用更见贫道。谷又振锡一下卓然而立。师曰者野狐精出去。
　　雪窦显代麻谷云。洎不到此。
　　白岩符云。宝符在握予夺从容。还他南阳老作。不媿为一国之师。然终不免麻谷在背地里冷笑。
　　国师因肃宗帝问。师在曹溪得何法。师曰陛下还见空中一片云么。帝曰见。师曰钉钉着悬挂着。
　　五祖戒云。好事不如无。
　　磬山修云。且喜国师答话不涉离微不落理路。可谓超今迈古独步乾坤。倘肃宗帝若解转身一拶。不知者一片云又如何收卷。祇如转身一句作么生道。良久云。一堂风冷淡。千古意分明。
　　白岩符云。肃宗帝等闲置个问端。未当好心。若非南阳老汉。未免彼此钝置。然则国师与么道。且道是曹溪所得耶非曹溪所得耶。试定当看。
　　国师因虞军容问。师住白岩山如何修行。师乃以手摩童子顶曰。惺惺直言惺惺。历历直言历历。他后莫受人瞒。
　　保福展云。国师被军容一拶。直得手忙脚乱。
　　白岩符云。与么修行直是个弄精魂汉。有甚么限。者里则不。然忽有人问师住白岩山如何修行。向道瓦鼎惯烹丹穴凤。长竿时钓碧潭龙。
　　国师问座主讲甚么经。曰唯识论。师曰作么生会唯识。曰三界唯心万法唯识。师指帘子曰者个是什么法。曰色法。师曰。座主帘前赐紫对御谈经。何得五戒不持。
　　宝寿方代座主别前语云。者边是香台。那边是露柱。别后语云。国师大似不曾读论。
　　国师因马祖遣西堂藏驰书至。师问汝师说什么法。藏从西过东立。师曰祇者个更别有。藏却过西立。师曰者个是马师底。仁者底作么生。藏曰早个呈似和尚了也。
　　保福展云。大小西堂埋没马大师不少。
　　白岩符云。藏公酬对有据施设可观。真不媿为马师专使。虽然。荆山浑璞不无小玼。当时待道者是马师底仁者底作么生。便好作礼云。明朝更献楚王看。便出。岂不尤为淳萃。
　　国师因马祖遣伏牛自在驰书至。师问马师近日如何示徒。牛曰即心即佛。师曰是什么语话。良久又问此外更有何言教。牛曰非心非佛。或曰不是心不是佛不是物。师曰犹较些子。牛却问。马大师即恁么。未审和尚此间如何示徒。师曰。三点如流水。曲似刈禾镰。
　　雪窦显向犹较些子处便喝。又向曲似刈禾镰处云。是甚么语话。也好与一拶。见之不取。千载难逢。
　　沩山喆云。国师道犹较些子。当时但呵呵大笑。复问和尚此间如何示徒。待云三点如流水曲似刈禾镰。又呵呵大笑。教他国师进且无门退亦无路。何故。入虎穴撩虎尾。须是其人。
　　姜山方云。大小国师有头无尾。待伊道不是心不是佛不是物。何不亦向道是甚么语话。岂不光前绝后。
　　古南门云。马祖国师鼻孔总被伏牛穿却了也。忽有个汉出来道是什么语话。劈脊棒云。三段不同。收归上科。
　　国师问紫璘供奉。佛是什么义。曰觉义。师曰佛曾迷否。曰不曾迷。师曰用觉作么。奉无语。
　　径山杲云。若不入水。怎见长人。
　　资福侣云。国师也是从井救人。
　　国师因涅盘时至乃辞代宗帝。帝曰师灭度后弟子将何所记。师曰告檀越与老僧造个无缝塔。帝曰请师塔样。师良久曰会么。帝曰不会。师曰。贫道去后。有侍者应真却谙此事。乞诏问之。后代宗诏应真入内问前语。真良久曰圣上会么。帝曰不会。真乃述偈曰。湘之南。潭之北。中有黄金充一国。无影树下合同船。琉璃殿上无知识。
　　雪窦显云。代宗不会且置。耽源还会么。祇消个请师塔样。尽西天此土诸位祖师遭者一拶。不免将南作北。有旁不肯底出来。我要问你。那个是无缝塔。
　　神鼎諲云。耽源恁么颂。且道尽善不尽善。神鼎与诸人下四转语。湘之南潭之北。君臣有路。中有黄金充一国。净妙体圆。无影树下合同船。千圣同辙。琉璃殿上无知识。凡圣路绝。若与么会去必不相赚。神鼎与么注解。只是孤负国师。
　　保宁勇云。所谓非父不生其子。虽然如是。瞒代宗一人即得。怎奈天下衲僧眼何。且道那个是衲僧眼。便下座。
　　五祖演云。国师良久。悬鼓待槌。当时代宗若是个作家君王。待伊教诏耽源。便好道国师何必。
　　瀛山誾云。国师塔样大[囗@昆]囫生。耽源塔样大玲珑生。且道国师底是耽源底是。
　　古南门云。出身犹可易。脱体道应难。当时待代宗道请师塔样。但道想陛下造者塔不得。更有问那个是无缝塔。蓦口掴云合取口。
　　金粟元云。好个塔样。从古至今未曾有一人识得。耽源与么颂。非惟欺瞒皇帝。亦乃辜负国师。
　　崇先奇云。大小雪窦抑己扬人。殊不知无缝塔样至今岿然不动。可惜代宗错过。若是作家君王。如飞龙在天光被四表。又何止衲僧门下。后来耽源述偈。也是父为子隐子为父隐。具眼者试邈摸看。

　　永嘉玄觉禅师(六一大鉴能嗣)

　　证道歌云。心是根。法是尘。两种犹如镜上痕。痕垢尽时光始现。心法双忘性即真。
　　百丈雪云。我云门者里又且不然。心是根。法是尘。两种犹如车两轮。两轮未转车无用。两轮转处示车身。
　　永嘉云。江月照。松风吹。永夜清宵何所为。佛性戒珠心地印。雾露云霞体上衣。
　　径山杲云。者个阿师好与三十棒。且道过在甚么处。不合将常住物入衣钵下。
　　荐福璨云。江月照。松风吹。永夜清宵何所为。顾视大众云。荐福门下若有个样衲僧。唤来洗脚。何故。无为无事人。犹是金锁难。
　　报恩贤云。妙喜虽则捉贼献赃棒不虚发。怎奈不顾自家失利。大众还知妙喜老人失利处么。不许他人富。甘得自家贫。
　　永嘉云。大丈夫。秉慧剑。般若锋兮金刚焰。非但空摧外道心。且曾落却天魔胆。
　　一指海云。永嘉老头儿元来胆小。山僧则不然。大丈夫。秉慧剑。般若锋兮金刚焰。非但空摧佛祖心。早曾落却虚空胆。

　　吉州耽源山应真禅师(六二南阳忠嗣)

　　参方回省觐马祖。却於祖前画一圆相就上礼拜。祖曰子莫欲作佛否。源曰某甲不解捏目。祖曰吾不如汝。
　　雪窦显云。然猛虎不食其子。怎奈来言不丰。诸人要识耽源么。只是个藏身露影汉。
　　南堂欲云。耽源归省献个胡饼。马祖舐犊自不胜情。雪窦云然猛虎不食其子怎奈来言不丰。检点将来。恰踏着耽源影子。
　　海舟慈云。耽源识得马祖。前箭虽避后箭难逃。若是伶俐衲僧。收坐具便出。
　　古南门云。耽源作个圆相。佛固不欲作。怎奈早已捏目。马祖道吾不如汝。大似信其言而不观其行。虽然。马驹踏杀天下人。莫道不食其子。
　　□□通云。耽源者汉拟归省时。早自捏目了也。更有个马簸箕把不住道吾不如汝。又岂止捏目而已。
　　耽源问国师。百年后有人问极则事。作么生。国师曰。幸自可怜生。须要个护身符子作什么。
　　五祖戒代云。和尚终是老婆心切。
　　大沩泰云。大小耽源被国师一坐。直至如今起不得。若是大沩即不然。待道幸自可怜生要须个护身符子作什么。向道暗中为照烛。崄处作津梁。
　　白岩符云。幸自可怜生要须个护身符子作什么。粉骨碎身难报此恩。大沩道暗中为照烛险处作津梁。且道与么说话还契他国师意也无。山僧代耽源进一语。贵与国师相见。幸自可怜生要须个护身符子作什么。对道某甲今日悔出此问。

　　宗门拈古汇集卷第六
　　宗门拈古汇集卷第七

　　　　古杭白岩嗣祖沙门　净符　汇集

　　△未详法嗣

　　先净照禅师问楞严大师。经中道若能转物即同如来。若被物转即名凡夫。祇如升元阁作么生转。严无对。
　　汾阳昭代大师云。彼此老大。
　　宝寿方代大师云。今日被禅师一问。直得口挂壁上。
　　唐朝因禅师微时掘地次。见一大块。戏运槌猛击之。应手而碎。忽然大悟。
　　老宿闻云。尽山河大地被因禅一击百杂碎。
　　灵岩储云。因禅虽向平田浅草蓦地回光。也是囫囵吞枣。者老宿因斋庆赞。未免矢上加尖。山僧今日打草祇要惊蛇。个中若有一拨便转的衲僧。免教撒土撒沙。其或未然。只得将错就错。以拄杖竖起云。看看。便掷下归方丈。
　　僧肇法师赴难姚秦。临法场说偈曰。四大元无我。五蕴本来空。将头临白刃。恰似斩春风。
　　玄沙备云。大小肇法师临死犹[穴/(丬*臬)]语。
　　肇公云。诸法不异者。不可续凫截鹤夷岳盈壑。然后为无异哉。
　　云门偃云。长者天然长。短者天然短。又云。是法住法位。世间相常住。乃拈起拄杖云。不是常住法。天宁琦云。一家有事百家忙。喝一喝下座。
　　肇公云。有物流动人之常情。
　　白云端云。肇法师刚然不知有流动者。
　　洞山度云。二大老也是徐六担板各见一边。好各与二十拄杖。且道洞山拄杖子还有分付处也无。若道无分付处。不可徒然。若道有分付处。二老过在甚么处。若缁素得出。洞山分半院与伊。诸禅德。还缁素得出么。良久拂一拂云。青山只解磨今古。流水何尝洗是非。喝一喝。
　　实性大师因同参芙蓉训禅师至。上堂。以右手拈拄杖倚左边良久曰。此事若不是芙蓉师兄也大难委悉。便下座。
　　黄龙南云。实性用不得便休。却将佛法以为人情。致令千载之下与人作笑端。且道利害在什么处。
　　青龙斯云。实大师虽则人情佛法一时周备。检点将来。大似向福建人前卖荔枝。未免傍观者哂。
　　圆通和尚因僧问。一尘才起大地全收。还见禅床么。通曰唤什么作尘。僧又问法灯。一尘才起大地全收。还见禅床么。灯曰唤什么作禅床。
　　东禅齐云。此二尊宿语。还是明伊问处不明伊问处。未审还得尽善也未。试断看。
　　圣寿□禅师示众。月半前用钩。月半后用锥。僧便问正当月半时如何。圣曰泥牛踏破澄潭月。
　　天童觉云。两头得用。圣寿作家。直下忘功。是谁体得。放行也互换主宾。把定也不留朕迹。还有体得底么。玉女夜抛梭。织锦於西舍。
　　宝寿新云。说甚月半前月半后。饶你踏得翻踢得破。检点将来。犹未唧[口*留]。何故。有水皆含月。无山不带云。
　　天台智者大师在大苏山诵法华经至药王品是真精进是名真法供养如来。於是悟法华旋陀罗尼三昧。亲见灵山一会俨然未散。
　　径山杲云。而今未获旋陀罗尼者。还见灵山一会否。若见。以何为证。若不见。是真精进是名真法供养如来。
　　灵岩储云。清波万里湛寂凝然。宝月凌虚光吞群象。正恁么时。唤什么作旋陀罗尼三昧。蓦地迅雷一击猛风四起。云散星飞水枯月落。灵山一会又向甚处去也。诸人要识智者么。乃举拂云。夹路桃花风雨后。马蹄何处避残红。
　　公期和尚因往罗汉路逢一骑牛公子。期问罗汉路向甚么处去。公拍牛曰道道。期喝曰者畜生。公曰罗汉路向甚么处去。期却拍牛曰道道。公曰直饶恁么犹少蹄角在。期便打。公拍牛便走。
　　白岩符云。者两个汉一拳一踢未见输赢。大似赤眼撞着火柴头。若论罗汉路。直是远在千里。
　　宋太宗帝幸相国寺。问僧看甚么经。对曰仁王经。帝曰。既是寡人经。为甚么在卿手里。僧无对。
　　雪窦显代云。皇天无私。惟德是辅。
　　天宁琦云。若问永祚。但以手顶戴经云。万岁万岁。
　　雪轩成云。宋太宗天纵之资。指出一卷真经了无文字。可惜者僧不会。若是山僧但从容对曰。王言如丝。其出如纶。诸禅德。且道还契他所问也无。
　　白岩符云。我不似雪窦老学究。既是寡人经为甚么在卿手里。向道专为陛下流通。他若是个作家君王。更道流通一句作么生。便合掌云护国仁王经卷当第二。
　　帝幸开宝塔。问僧卿是甚么人。对曰塔主。帝曰。寡人塔。为什么卿作主。僧无对。
　　雪窦显代云。阖国咸知。
　　狮峰逊代僧云。某甲今日谢恩有分。
　　帝因僧朝见乃问卿是甚处来。对曰庐山卧云庵。帝曰。朕闻卧云深处不朝天。卿因甚到此。僧无语。
　　雪窦显代僧云。难逃至化。
　　宝寿方代僧云。不学者死汉。又云。特谢陛下顾问佛日晢代僧云。只因灵山一别。
　　帝因僧入对次奏曰。陛下还记得臣僧么。帝曰甚处相见来。僧曰灵山一别直至如今。帝曰卿以何为验。僧无对。
　　雪窦显代僧云。贫道特特而来。
　　崇化能代僧拈起拂子。
　　白岩符代僧云。将谓陛下忘却。
　　帝因僧奏曰。藏经被回禄。欲乞宣赐。帝召问。昔日摩腾不烧。今日为甚却烧。僧无对。
　　雪窦显代僧云。陛下不忘付嘱。
　　白岩符代僧云。知陛下不吝宝藏。
　　老子李[日*冉]柱史曰。道湛兮似或存。吾不知其谁之子。象帝之先。
　　高峰妙云。咄哉。者汉错下注脚。湛兮似或存吾不知其谁之子。毗耶城里老维摩。
　　老子曰。上士闻道勤而行之。中士闻道若存若亡。下士闻道大笑之。
　　荐福璨云。上士闻道勤而行之。着甚死急。中士闻道若存若亡。犹较些子。下士闻道大笑之。却有衲僧气息。三种人一时格下了也。且道那个合受人天供养。
　　茶陵郁山主一日乘驴渡桥蹋板而堕。忽然大悟。有偈曰。我有神珠一颗。久被尘劳关锁。今朝尘净光生。照破山河万朵。
　　荐福璨云。郁山主向驴前马后逴得些些。便乃夸张衒耀。以当平生参学。拈拄杖卓一卓云。开先今日为伊一锤击碎了也。顾视左右云。莫有不甘者么。靠拄杖下座。
　　凌行婆谒浮杯和尚坐次。乃问尽力道不得底句分付阿谁。杯曰浮杯无剩语。婆曰未到浮杯不妨疑着。杯曰别有长处不妨拈出。婆敛手哭曰苍天中更添冤苦。杯无语。婆曰。语不知偏正。理不识倒邪。为人则祸生。有僧举似南泉。泉曰。苦哉。浮杯被者老婆摧折一上。婆闻笑曰。王老师犹少机关在。澄一禅客见婆乃问。怎生是南泉犹少机关在。婆哭曰可悲可痛。一罔措。婆曰会么。一合掌而立。婆曰伎死禅和如麻似粟。一举似赵州。州曰。我若见者臭老婆。问教口哑。一曰未审和尚怎生问他。州便打。一曰为甚么却打某甲。州曰。似者伎死禅和。不打更待何时。连棒打出。婆闻却曰赵州合吃婆手中棒。后有僧举似州。州哭曰可悲可痛。婆闻乃合掌叹曰赵州眼光烁破四天下。州令僧问如何是赵州眼。婆乃竖起拳头。僧回举似州。州作偈曰。当机觌面提。觌面当机疾。报汝凌行婆。哭声何得失。婆以偈答曰。哭声师已晓。已晓复谁知。当时摩竭国。几丧目前机。
　　高峰妙云。山僧始初一看将谓总是白拈贼。及乎再辨端倪。却是浮杯较些子。何故。不因渔父引。争得见波涛。
　　瀛山誾云。凌行婆具超方作略。虽赵州南泉亦让一筹。倒不如浮杯老人。不动干戈善能捉败。且道何人为证。乃以手搥胸曰苍天。
　　东塔熹云。一队普州人。撞着太行客。各逞好手。未见希奇。惟有澄一禅客较些子。何故。不因一事不长一智。

　　△忘名古宿

　　有老宿一夏并不为人说话。有僧叹曰。我只恁么空过一夏。不敢望和尚说佛法。得闻正因两字也得。老宿闻乃曰。阇黎莫嘶速。若论正因。一字也无。道了扣齿曰。适来无端。不合与么道。邻壁一老宿闻曰。好一釜羹。被一颗鼠粪污却。
　　报慈遂征云。且道是赞叹语不肯语。若是赞叹。又道鼠粪污却。若不肯。他老宿有甚么过。
　　雪窦显云。谁家釜里无一两颗。
　　径山琇云。者僧无事生事。老僧应病与药。线去丝来针锋不露。争奈未会末后句在。只如邻壁老宿恁么。又且如何。三台须要大家催。
　　凤日玥举雪窦语毕云。者三个汉总是随人脚跟转。未出葛藤窠在。若是凤日。待者僧恁么问。和声便打趂出山门。他若皮下有血必定别有生涯。免得郎郎当当递相钝置。
　　本觉微云。二老宿与么做处。大似拽尾灵龟。更有个凿壁偷光汉却向矢上加尖。且道那里是两颗鼠粪污处。
　　有老宿於门上书心字。窗上书心字。壁上书心字。
　　法眼益云。门上但书门字。窗上但书窗字。壁上但书壁字。
　　玄觉遂云。门上不要书门字。窗上不要书窗字。壁上不要书壁字。何故。字义炳然。
　　龙唐柱云。门上书个窗字。窗上书个壁字。壁上书个门字。何故。东涧水流西涧水。南山云起北山云。
　　白岩符云。老宿犯相违谤。法眼犯增益谤。玄觉犯损减谤。龙唐犯戏论谤。者四个汉总被山僧据欵结案了也。还有不甘者么。试出来诤一头看。
　　有老宿曰。祖师九年面壁为访知音。若恁么会。吃铁棒有日在。又一老宿曰。祖师九年面壁何不惭惶。若与么会。更买草鞋行脚三十年。
　　琅琊觉云。既不然。且道祖师面壁意作么生。良久云。欲得不招无间业。莫谤如来正法轮。
　　天童杰云。二老宿敲砖打瓦。琅琊老画虎成狸。诸人要见祖师面壁底意旨么。穷坑难满。
　　有老宿曰。者一片田地分付来多时也。我立地待汝构去。
　　法眼益云。山僧如今坐地待汝构去。还有道理也无。那个亲那个踈。试裁断看。
　　昭觉勤云。者一片田地分付来多时也。我今日当众庆忏。
　　慧云盛云。三老横身为物太煞婆心。其奈风波似难折合。山僧则不然。者一片田地分付来多时也。我倦要睡去。
　　石霜尊云。者一片田地分付来多时也。因甚诸人踏不着。只为分明极。翻令所得迟。
　　古德因僧问。一阳来复日长一线。未审佛法长多少。德曰长一线。又有僧问古德。一阳来复日长一线。未审佛法长多少。德曰一线长。
　　荐福璨云。一等共行山下路。眼中各自别风烟。
　　高峰妙云。就窠打劫还他二老本分钳锤。若谓佛法短长。端的未梦见在。今日忽有问西峰佛法长多少。只向他道东西十万南北八千。
　　象田现云。二老宿虽有补缀虚空底手段。要且红线未断。只向长短上作活计。相去佛法奚啻十万八千。若是山僧则不然。一阳来复日长一线未审佛法长多少。只向他道休将玉线较长短。好把金针绣出看。
　　古德曰。佛法大有。只是牙痛。
　　径山杲云。向道莫行山下路。果闻猿叫断肠声。
　　胜法法云。若是陶渊明。攒眉便归去。
　　古德曰。长者长法身。短者短法身。
　　天童觉云。且道舜若多神唤什么作法身。良久云。还会么。不可续凫截鹤夷岳盈壑去也。
　　有一行者随法师入佛殿。向佛而唾。法师曰。行者少去就。何以唾佛。行者曰。将无佛处来与某甲唾。法师无语。
　　沩山佑云。仁者却不仁者。不仁者却仁者。
　　仰山寂代法师。但唾行者。行者若有语。即向伊道还我无行者处来。
　　资福侣代法师便打。又云。也只救得一半。
　　白岩符云。法师无语不妨浑金璞玉。只是罕逢明鉴。
　　有二住庵僧旬日不会。一日相见上。庵主问多时不见向甚么处去。下庵主曰在庵中造个无缝塔。上庵主曰某甲也要造一个。请借塔样看。下庵主曰。何不早说。恰被人借去了也。
　　法眼益征云。且道是借他样不借他样。
　　曹溪守衣钵侍者因僧到乃提起衣曰。者是大庾岭头提不起底。僧曰为什么却在上座手里。侍者无语。
　　云门偃云。彼此不了。又於无语处代云。远向不如亲到。又云是狮子儿。
　　白岩符云。守衣钵侍者被者僧一拶。直得汗流夹脊。信知口是祸门。当时待道为什么却在上座手里。但低声云阇黎不妨疑着。管教者僧屈膝有分。
　　有婆子供养一庵主经二十年。常令一女子给侍。一日令女子抱定曰。正当恁么时如何。主曰。枯木倚寒岩。三冬无暖气。女子归举似婆。婆曰我二十年只供养得个俗汉。遂遣出。烧却庵。
　　天童杰云。者婆子洞房深稳水泄不通。偏向枯木上糁花。寒岩中发焰。个僧孤身逈逈惯入洪波。等闲坐断泼天潮。到底身无涓滴水。仔细检点将来。敲枷打锁不无二人。若是佛法。未梦见在。
　　南涧问云。凌弱附强古今皆是。长裙卖俏邪法难扶。山僧昔年曾被婆子换却眼睛。道者僧蹉过婆子。仔细检点将来。却是婆子蹉过者僧。抚掌呵呵大笑云。三十年后与汝诸人说破。
　　崆峒慈云。众中道庵主未在。婆子作家。恁么举扬只见锥头利。殊不知婆子不知庵主受用处。庵主不知婆子作用处。一对讶郎当。各与二十棒。何故。狮岩者里赏罚分明。
　　龙华体云。者婆子虽通身手眼。终是老婆禅。唯者僧入火无烟入水不溺。顿使者婆子百千伎俩一时氷消瓦解。
　　东塔熹云。庵主墙高数仞关节不通。婆子暗度重关要探阃中春色。若非一场特地。争见暗合明投。
　　天宝真云。尽谓婆子有大手眼。看来却被者僧一场活陷。者僧被遣出门。要且佛眼难觑。
　　凤山启云。高山流水。曲弥高和弥寡。伯牙与子期不是闲相识。婆子且置。还识得庵主的转身句子么。无限风流慵卖弄。免人指点好郎君。
　　西遁超云。从来拈提者多扶婆子抑者僧。不知婆子俗汉一语。骂尽天下人。者僧被逐而去。陷尽天下人。
　　大愚哲云。婆子有焚舟之计。且无破釜之能。者僧得退步之谋。尤少斩关之力。俱未免遭人检点。虽然。要见婆子则易。见者僧则难。
　　白岩符云。明中坐舌头。还他婆子。暗里抽横骨。须是者僧。虽然锥利凿方各得其长。细检将来。总是贩私盐汉。
　　澧阳路上有一婆子卖饼为业。德山鉴初出蜀道过澧阳就其买饼。点心婆指担曰。上座担头是什么文字。山曰青龙疏钞。婆曰钞何经。山曰金刚经。婆曰。我有一问。若答得施与点心。答不得请别处去买。金刚经道。过去心不可得。现在心不可得。未来心不可得。未审上座点那个心。山无语。
　　天童悟云。我若作德山。只向道山僧肚饥拣大者快搬来。及至搬来却肩担便行。管教者婆子疑杀去在。
　　栖霞成云。我若作周金刚。待道未审上座点那个心。但向道山僧今日劳倦。当时下得者一语。管教者婆子手忙脚乱搬点心不彻在。
　　昔有跨驴人问众僧何往。僧曰道场去。人曰何处不是道场。僧以拳殴之曰。者汉没道理。向道场里跨驴不下。其人无语。
　　报恩秀云。尽道者汉有头无尾。能做不能当。殊不知却是者僧前言不副后语。既知举足下足皆是道场。何不悟骑驴跨马无非佛事。万松要断者不平公案。更与花判道。吃拳没兴汉。茆广杜禅和。早是不克己。那堪错过他。道场唯有一。佛法本无多。留与阇黎道。户唵萨哩嚩。
　　龙唐柱云。者僧太粗糙。向道场里乱打人。
　　有施主入院行众僧随年钱。知事僧曰圣僧前着一分。施主曰圣僧年多少。知事无对。
　　法眼益代云。心期满处即知。
　　保宁勇云。只恐施主力所不及。
　　天宁琦代云。钵盂无底。
　　宝寿方代知事云。与么则大众今日不得半文也。
　　广南住庵僧值大王出猎。吏人报庵主。大王来。请起。僧曰。非但大王来。佛来亦不起。王乃问。佛岂不是卿师。僧曰是。王曰见师为甚么不起。僧无语。
　　法眼益代云。未足酬恩。
　　天宁琦云。欲观其师。先观弟子。
　　白岩符代僧对云。子不重则父不尊。
　　河渚谦云。今日小出大遇。
　　有长者因一僧托钵来家被狗咬。长者乃指其僧所披袈裟曰。吾闻龙披一缕金翅不吞。大师全披法服为甚么却被狗咬。僧无语。
　　宝华忍代僧云。未看山头土。先观屋下郎。
　　居士韩某因三平迁化。众请作丧主。韩乃以手巾覆钞锣。上横一口剑置龛前曰。道得即作丧主。众无对。韩便趯却钞锣哭曰。苍天苍天。先师远矣。
　　罗山闲云。噫。大奇大奇。三平门下六百来人。总被者俗汉吞却也。陈老师当时若在。只将三尺布盖却头。横亚一柄露刃刀。揭起孝幕当堂而坐。看韩家个汉要作丧主也未得。要不作丧主也未得。进之须有礼。退之须有礼。

　　△曹溪并出二支
　　吉州青原行思禅师(大鉴能嗣)

　　令石头迁驰书与南岳让和尚。且嘱曰回时吾有个鈯斧子与汝住山。迁到南岳。未呈书便问。不慕诸圣不重己灵时如何。岳曰。子问太高生。何不向下问。迁曰。宁可永劫受沉沦。不从诸圣求解脱。便归。原曰。子返何速。书信达否。迁曰。信亦不通。书亦不达。去日蒙和尚许个鈯斧子。即今便请。原垂下一足。迁便礼拜。
　　玄沙备云。大小石头被南岳推倒。至今起不得。
　　雪窦显云。石头洎担板过却。又云。大小南岳不解据令。
　　翠岩芝云。思和尚垂足。石头礼拜。要且不得斧子。且道后来使个什么。
　　黄龙南云。石头虽然善能驰达不辱宗风。其奈逞俊太忙不知落节。既是落节。回来因甚却得斧子。
　　东苑镜云。二大老皆有放过处。不慕诸圣不重己灵时如何。南岳何不劈脊一棒。子问太高生何不向下问。石头好与蓦面一喝。
　　古南门云。可惜者鈯斧子。诸上座。石头既见南岳。因甚青原问着。却云信亦不通书亦不达。还会么。金鸡啄破琉璃壳。玉兔挨开碧海门。
　　天目律云。者个鈯斧子。若不是石头承当也太难。
　　宝掌白云。石头可谓羽檄飞驰不辱使命。但不应贪他个鈯斧子。
　　药地智云。索的是斧子。如何却垂一足。既不从诸圣求解脱。作么生便礼拜。乃拂袖角云。看看。鈯斧子劈碎天地作八角磨盘。赶倒金乌玉兔了也。盲龟跛鳖那里得知。
　　青原参六祖乃问当何所务即得不落阶级。祖曰汝曾作什么来。原曰圣谛亦不为。祖曰落何阶级。原曰。圣谛尚不为。何阶级之有。祖深器之。
　　东苑镜云。我若作六祖。待问当何所务即得不落阶级。便喝云者担粪汉在者里作么。若作青原。待问曾作甚么来。便抚掌云者老汉犹作寐语在。岂不使曹溪一路别有风光。
　　灵岩储云。圣谛尚不为何阶级之有。赵州惯吃茶。曹山好饮酒。一对老古锥。两人共只手。咄。脱却嫁时衣。塞断鸿蒙口。泥牛解作狮子吼。
　　白岩符云。荡空凡圣不立纤尘。凛凛然翠壁秋崖逈绝攀仰。自非众角一麟何以能此。独惜乎岭南葛僚当时放过。他道圣谛尚不为何阶级之有。好以杖击右案云。且立者边着。青原老汉到者里。必当别有生涯。
　　青原因僧问如何是佛法大意。原顾僧曰庐陵米作么价。
　　博山来云。高低米价。环翠色於奇峰。吞吐庐陵。炼蟾华於玉树。须知大用无方有感斯应。若论青原的佛法。三生六十劫未梦见在。
　　翠岩喆云。诸禅德还识青原老汉立地处么。但见皇风成一片。不知何处有封疆。
　　青原问石头子何方来。曰曹溪。原曰将得什么来。曰未到曹溪亦不失。原曰若恁么用去曹溪作甚么。曰若不到曹溪怎知不失。
　　灵岩储拈拄杖云。上大人可知礼也。尔小生且道节文在甚么处。卓一下云。自是不归归便得。五湖烟景有谁争。
　　青原因荷泽神会参乃问甚处来。曰曹溪。原曰曹溪意旨如何。会振身而立。原曰犹带瓦砾在。曰和尚此间莫有真金与人么。原曰。设有。汝向甚么处着。
　　玄沙备云。果然。
　　云居锡云。只如玄沙道果然。是真金是瓦砾。
　　翠岩芝云。真金瓦砾错下名言。如今唤作什么。
　　天圣泰云。青原被荷泽一问。直得额头汗出口里胶生。

　　衡州南岳怀让禅师(大鉴能嗣)

　　参六祖。祖曰甚处来。岳曰嵩山。祖曰什么物恁么来。岳无对。遂经八载。忽然有省。乃白祖曰某甲有个会处。祖曰作么生。岳曰说似一物即不中。祖曰还假修证否。岳曰。修证即不无。染污即不得。祖曰。只此不染污。是诸佛之所护念。汝既如是。吾亦如是。
　　白岩符云。与么酬对。自非透顶透底亲到那边过来。则断乎不能措一辞。马驹踏杀天下。宜乎其从脚下出也。然当时六祖更能向脑后痛下一椎。则儿孙之振振又不止於今日。乃云如是如是。是岂祖师之作略欤。
　　[车*度]轹参云。南岳道说似一物即不中。与么那六祖道我亦如是。脸皮厚多少。
　　南岳因僧问。如镜铸像。像成后。未审光向甚么处去。岳曰。如大德。为童子时相貌何在。曰祇如像成后为甚么不鉴照。岳曰。虽然不鉴照。瞒他一点不得。
　　法眼益别云。阿那个是大德铸成的像。
　　宝寿方云。大小南岳笺释不易。雪峰者里则不然。如镜铸像像成后光向甚么处去。待他眼目定动。劈脊便打。

　　△青一
　　南岳石头希迁禅师(青一青原思嗣)

　　因药山问。三乘十二分教惟俨粗知。尝闻南方直指人心见性成佛。实未明了。伏望和尚慈悲指示。头曰。恁么也不得。不恁么也不得。恁么不恁么总不得。子作么生。山伫思。头曰。子因缘不在此。江西有马大师。子往彼去。应为子说。山至彼如前请问。马祖曰。我有时教伊扬眉瞬目。有时不教伊扬眉瞬目。有时教伊扬眉瞬目者是。有时教伊扬眉瞬目者不是。子作么生。山於是有省。便作礼。祖曰子见个甚么道理便礼拜。山曰惟俨在石头如蚊子上铁牛。祖曰。汝既如是。宜善护持。
　　法云秀云。石头好个无孔铁锤。大似分付不着。药山虽然过江西悟去。争奈平地上吃交。有什么扶策处。具眼者试辨看。
　　五祖演云。众中商量道。即心即佛也不得。不即心即佛也不得。若恁么敢称禅客。殊不知古人文武兼备韬略双全。山僧见处也要诸人共知。只见波涛涌。不见海龙宫。
　　沩山智云。说什么在石头时如蚊子上铁牛。只今又何曾吐露得出。
　　沩山果云。前箭犹自可。后箭射人深。药山直饶恁么悟去。也落第二月。
　　径山杲云。好个话端。阿谁会举。举得十分。未敢相许。
　　笑岩宝云。马祖当时不合放过。待他作礼。好与本分草料。何谓。直教铁牛也须通身汗出始得。
　　石头参同契曰。回互不回互。
　　云门偃因僧问如何是回互。门指板头云不可唤作板头。如何是不回互。门云祇者个是板头。
　　天童觉云。石头舌头无骨。云门眼里有筋。千古之下声光赫扬。如今要把手共行。直须恁么始解不恁么。然后没交涉。还相委悉么。少年曾决龙蛇阵。潦倒还听穉子歌。
　　宝寿新云。恁么酬酢。大似徐六担板各见一边。且道石头意在甚么处。月照千岩静。溪流万壑深。
　　石头垂示曰。语言动用没交涉。时药山出曰。直得非语言动用亦没交涉。头曰者里针札不入。山曰者里如石上栽花。
　　白岩符云。二老汉大似海龙王与帝释天赛富。直得四大部洲三山五岳一时宝光璀璨日月失辉。者里还许你插得一句嘴么。时有僧出。白岩摇手云。莫将闲学解。埋没祖师心。出去。

　　宗门拈古汇集卷第七
　　宗门拈古汇集卷第八

　　　　古杭白岩嗣祖沙门　净符　汇集

　　△南一
　　江西马祖道一禅师(南一南岳让嗣)

　　始匡徒日。南岳遣一僧来探。伺上堂时乃出问曰作么生。祖曰。自从胡乱后。三十年不曾少盐酱。僧回举似南岳。岳然之。
　　径山杲云。云门即不然。夜梦不祥。书门大吉。
　　天宁琦云。马大师道三十年不曾少盐酱。蚤是费却多少盐酱了也。我若作大师。才见这僧出来。便下禅床擒住痛与一顿。教他归去举似南岳。且显师承有据。自家眼目分明。管取坐断天下人舌头。又举妙喜语毕云。且道径山与马祖是同是别。如何黑漆屏风上。更写卢同月蚀诗。
　　伏龙长云。破驴脊上足苍蝇。
　　寿昌经云。马祖恁么道。在老僧则不然。自从胡乱后。三十年不曾有盐酱。大众。且道与马祖相去几何。
　　大觉升云。义出丰年还他马祖。然未免带累南岳悬挂心头。
　　马祖因僧问。离四句绝百非。请师直指西来意。祖曰。我今日劳倦。不能为汝说。问取智藏去。僧问藏。藏曰何不问和尚。僧曰和尚教来问。藏曰。我今日头痛。不能为汝说。问取海兄去。僧问海。海曰我到这里却不会。僧乃举似祖。祖曰。藏头白。海头黑。
　　沩山喆云。这僧与么问。马师与么答。离四句绝百非。智藏海兄都不知。会么。不见道马驹蹋杀天下人。
　　五祖演云。马大师无着惭惶处。只道得个藏头白海头黑。也是风后先生。只知其一不知其二。这僧担一担懵懂。换得个不安乐。若也眼似流星。多少人失钱遭罪。
　　高峰妙云。马师父子一门。非特佛口蛇心。亦善六韬三略。这僧若无诸葛孔明之作。管取丧身失命。
　　报恩秀云。三个老汉头脑相似。你若作离四句绝百非会。好与这僧一坑埋却。
　　龙池传云。三大老被个挑脚汉弄得家反宅乱。至今父子不和。还有解交者么。掷拄杖入方丈。
　　宝善真云。惯作白拈独羡马师父子。见贼捉贼可惜不遇作家。虽然。还有能识这僧者么。
　　崆峒慈云。大小马祖一家性命总落在这僧手里。还有知这僧落处者么。
　　焦山乘云。今古白拈须让这僧始得。何也。马师一门有铜墙铁壁之固。却被他一朝劫尽。
　　金粟元云。这僧致个问头。机关太杀崄峻。自非马师父子未免无出身之路。虽然。还觉髑髅着着中箭么。
　　资福广云。咄。这撞露柱瞎汉。好与三十棒。虽然。马师父子不得无过。何故。不见道发箭不中的信非好手。
　　灵岩储云。当大冶而不惊。临大乱而不怖。非经天下之大经。握乾坤之化育。尚不能坐筹帷幄决胜千里。又何敢望笃恭而天下平。马家父子如排百万雄师大阵。咳唾之下全军就缚。何术而致之哉。伶俐衲僧试请定当。
　　白岩符云。入水不动波。入林不动草。还他马师父子技出一门。然总未免被这僧在背地里冷笑。
　　马祖因僧於面前作四画。上一画长下三画短。曰不得道一画长三画短。离此四画外请和尚答。祖乃於地画一画曰。不得道长短。答汝了也。
　　南阳忠别云。何不问取老僧。
　　沩山果云。借婆衫子拜婆年。
　　高峰妙云。字经三写乌焉成马。西峰忍俊不禁。特为诸人改正去也。良久召侍者云。分明记取。
　　鼓山贤云。这僧立个问头也甚奇怪。若是今时师家。早是一棒打将去。马祖却不然。就地一画可谓投之木桃报以琼瑶。这僧小出大遇去也。但祖云不得道长短答汝了也。却似嚼饭喂婴儿。
　　马祖因庞公问不与万法为侣者是什么人。祖曰待汝一口吸尽西江水即向汝道。
　　育王观云。马大师只知开口易。不觉舌头长。当时若问育王。但向道直待虚空落地。自然出他一头。何故。车不横推。理无曲断。
　　能仁鉴云。马大师与么答话。大似不知问头来处。致令庞公向死水里浸杀。大岩恁么道。且道意在於何。不图打草。只要惊蛇。
　　石塔忍云。庞家个汉大似赤贫之士。偶於十字街头拾得一文金钱。逢人便自夸富。可见俗气未除。马大师又如历代簪缨孟浪公子。挥金如土。齿不关风。随口答将来。总之老不戒性。设有人问兴国。不与万法为侣者是什么人。但向他道今日设斋檀越皆是山阴道上客。只教他应接不暇。为甚如此。卓拄杖云。伤心江上客。不是故乡人。
　　马祖因百丈南泉西堂三人随侍玩月次。祖问正当与么时如何。堂曰正好供养。丈曰正好修行。泉拂袖便去。祖曰经入藏。禅归海。惟有普愿独超物外。
　　泐潭清云。是则全是。非则全非。神鼎道。只为老婆心切。与么说话大似金沙混杂玉石难分。祇如马师道经入藏禅归海惟有普愿独超物外。甚么处是老婆心切处。还辨得么。不省这个意。修行徒苦辛。
　　开福宁云。马大师等闲舒卷妙手天然。也是贪观云里雁。失却渡头船。若人捡点得出。披毛游火聚。戴角混尘泥。其或见处朦胧。为你下个注脚。经入藏。禅归海。未是衲僧亲到底。拂袖前行归去来。击碎重关门大启。还有见马师者么。良久云。休休。长安夜夜家家月。几处笙歌几处愁。
　　虎丘隆云。马驹蹋杀天下人。一掴直须一掌血。无端为三大士各展家风。不觉翻成老婆心切。丛林浩浩商量。总道玩月话奇特。捡点将来。克由叵耐。何故。三人证龟成鳖。
　　灵隐岳於正好供养处云。望梅林止渴。正好修行处云。金不博金。拂袖便行处云。只得一橛。独超物外处云。唵摩尼达里吽[口*发]咤。复云。这一伙落鼻孔汉。总被穿却了也。你诸人向什么处出气。击拂子下座。
　　乌石道云。百丈西堂说到行不到。南泉行到说不到。总须吃棒有分。虽然。祇如马祖道经入藏禅归海惟有南泉独超物外。还有优劣也无。以拂子打圆相云。幸然明似镜。何用曲如钩。击拂子下座。
　　黄檗琦云。二三子嘲风弄月。自减声价实多。马老师乱搭印子。涂污良人不少。这里有八十棒要打这四个汉。聊与明月清风增些光彩。不致成群作队各说异端。有个汉出来道黄檗棒合谁吃。也许他是个具眼。
　　理安洸云。供养修行。欵出囚口。拂袖便去。乞儿伎俩。还知马师落处么。人莫知其子之恶。莫知其苗之硕。
　　栖霞成云。古者道一片月生海。几家人上楼。马师父子有之矣。乃末上与么道。怜儿不觉丑。何哉。可惜者三个良家子弟活遭污陷。
　　白岩符云。这一队汉幸是陶公后裔。清白传家。无端为圣天子求贤。贪他升合之禄。丧名失节。山僧要与马祖二十拄杖。为什么聻。太平无事不合涂污人家男女。
　　马祖偕百丈行次。见一群野鸭飞过。乃问是甚么。丈曰野鸭子。祖曰甚处去也。丈曰飞过去也。祖遂把丈鼻扭。丈负痛失声。祖曰又道飞过去也。丈於言下有省。
　　中峰本云。设锦阱以陷兽。垂香饵以钓鱼。惟善作者能之。马师拟获一禽。深入荒艹费尽腕力。打破半边铁网。岂善作者哉。
　　宝寿方云。大小马师可谓功不浪施。然所获亦莫过只是个野鸭子。若是个冲天俊鹘。马师自己还得无事也未。
　　马祖因僧问如何是佛。祖曰即心是佛。
　　高峰妙云。众中商量皆谓心本是佛。佛外无心。故云即心是佛。苦哉苦哉。若作这般见解。明朝后日吃铁棒有分在。既然如是。合作么生。石压笋斜出。岩悬花倒生。
　　马祖因僧问和尚为什么说即心即佛。祖曰为止小儿啼。曰啼止后如何。祖曰非心非佛。曰除此二种人来如何指示。祖曰向伊道不是物。曰忽遇其中人来时如何。祖曰且教伊体会大道。
　　黄檗琦云。即心即佛。头上安头。非心非佛。无绳自缚。不是心不是佛不是物。泥里洗土块。山僧恁么道。意旨如何。良久云。土嚝人稀。相逢者少。
　　马祖因邓隐峰辞。祖问甚处去。峰曰石头去。祖曰石头路滑。峰曰竿木随身逢场作戏。便去。到石头绕禅床三匝振锡一声问是何宗旨。头曰苍天苍天。峰无语。却回举似马祖。祖曰汝更去。待他有答。汝便嘘两声。峰又去。一依前问。头乃嘘两声。峰又无语。归举似马祖。祖曰向汝道石头路滑。
　　清化嶾云。马祖有决胜千里之谋。隐峰有万夫不当之勇。惟石头老汉坐观成败。因甚如此。曹溪波浪如相似。无限平人被陆沉。
　　白岩符云。污他清白门风。教坏人家男女。马大师固已不能逃其责。若夫石头老汉斗筲器量。一个蜡枪头。两费旗鼓。是又岂大人之识度欤。
　　马祖因僧参。乃画一圆相曰。入也打。不入也打。僧才入。祖便打。曰和尚打某甲不得。祖靠却杖便休。
　　雪窦显云。二俱不了。靠却拄杖。拟议不来。劈脊便棒。
　　云居庄云。大师令虽行。争奈无风起浪。这僧棒既吃了。要且有理难伸。复云。作么生会他休去底道理。
　　宝寿新云。放则兵随将转。收则马听锣声。既论立敌两攻不无各有一能。其运筹帷幄决胜千里。独许神驹。何则。祇图邦国靖。终不贵封侯。
　　马祖因僧问如何是祖师西来意。祖曰近前来向你道。僧近前祖。劈面便掌曰。六耳不同谋。
　　黄龙南云。在古人尚六耳不同谋。那堪今日三二百众浩浩地商量。祸事祸事。
　　昭觉勤云。南禅不妨因风吹火。也未免随语生解。若有问道林如何是祖师西来意。只对他道。水长船高。泥多佛大。
　　马祖一日问百丈甚处来。曰山后来。祖曰逢着一人么。曰不逢着。祖曰为甚么不逢着。曰若逢着即举似和尚。祖曰甚么处得这消息来。曰怀海罪过。祖曰却是老僧罪过。
　　国清英云。人既不见。因甚各各担一担罪过。
　　狮峰逊云。逢着不逢着则且置。未审是什么人。若识得此人。马祖百丈与他挈草鞋有分。
　　马祖不安。院主问和尚近日尊候如何。祖曰。日面佛。月面佛。
　　昭觉勤云。此个公案若知落处。便能独步丹霄。如或不知。往往枯木岩前蹉路去也。是他本分作家。到者里须有驱耕夫牛夺饥人食底手脚。方始得见他马大师为人处。不然总没交涉。诸人到者里且作么生得平稳去。
　　祟庆古云。当时院主可惜放过。若不放过。好与云情知和尚病在膏肓。
　　白岩符云。天外游丝空中鸟迹尚不可以摹拟。况在兹以上者乎。马大师在枕席边为院主一拶揭露些子。直得夜光卞璧亦此拟不来。怎奈院主徒有先锋致成辜负。若是个汉。待云日面佛月面佛。便好向道怪得医人说和尚不解忌口。当时院主下得者一语。看马祖者汉死即是活即是。
　　马祖见南泉行食过。乃问桶里是什么。泉曰合取口。
　　天井新云。马祖问处南泉不知。南泉答处马祖不会。若也会。江西儿孙不致扫土。

　　△南二
　　洪州百丈怀海禅师(南二马祖一嗣)

　　因马祖升座。大众才集。丈遽出卷却席。祖便下座。丈随至方丈。祖曰我适来未曾说法。汝因甚便卷却席。丈曰昨日被和尚扭得鼻头痛。祖曰汝昨日向甚处留心。丈曰鼻头今日又不痛也。祖曰汝深明昨日事。
　　雪窦显云。诸方皆谓奇特。漝么举还当么。若当。譬如水母以虾为目。若不当。又空赞叹图个甚么。众中有般汉乱蹋向前。问古人意旨如何。更有老底不识好恶。对道将谓仙陀客。又道来日更到座前。苦哉苦哉。如此自称宗师。欲开人天眼目。驴年去。诸上座。雪窦当时若见伊出来卷席。劈胸一蹋。令坐者倒者俱起不得。且要使后人别有生涯。免见反相钝置。岂不是个英灵底汉。会也无。归堂。
　　白云端出马祖语云。我钝置犹可。你钝置太煞。
　　黄龙心云。马祖升座。百丈卷席。后人不善来风。尽道不留朕迹。殊不知桃花浪里正好张帆。七里滩头更堪垂钓。如今必有辨浮沉识深浅底汉。试出来定当水脉看。有么有么。如无。且将渔父笛。闲向海边吹。
　　大沩智云。曙色未分人尽望。及乎天晓也寻常。
　　百丈上堂。众方集。以拄杖一时打散。复召曰大众。众回首。丈曰是什么。
　　黄檗运上堂。众方集。以拄杖一时打散。复召云大众。众回首。檗云。月似弯弓。少雨多风。
　　雪窦显云。若是雪窦上堂。众方集。以拄杖一时打散便休。
　　天童觉云。下媒求鸽。直钩钓鱼。各有接物利生的手段。若是牢笼不住呼唤不回底汉。又作么生。以拄杖击香台一下。
　　龙泉濌云。垂任公钓架由基箭。也不过要见个头角。又谁知林静水寒杳无消息。何似龙泉这里广大门庭。一任他饥来吃饭倦来打眠。何故。白玉本无瑕。雕文恐丧德。
　　百丈再参马祖。祖竖起拂子。丈曰。即此用。离此用。祖挂拂子旧处。侍立少顷。祖曰你已后开两片皮。将何为人。丈却取拂子竖起。祖曰。即此用。离此用。丈亦挂拂子旧处。祖震威一喝。丈异日举谓黄檗曰。佛法不是小事。我当时被马大师一喝。直得三日耳聋。檗闻举不觉吐舌。
　　汾阳昭云。悟去便了。说什么三日耳聋。
　　石门聪云。若不是三日耳聋。争承当得这一喝。
　　雪窦显云。奇怪。诸禅德。如今列其派者多。究其源者少。总道百丈於喝下大悟。还端的也无。然刁刀相似鱼鲁参差。若是明眼汉瞒他一点不得。只如马师道汝已后开两片皮将何为人。百丈竖拂为复如虫御木。为复啐啄同时。诸人要会三日耳聋么。大冶精金应无变色。
　　东林总云。当言不避截舌。当炉不避火迸。佛法岂可曲顺人情。东林今日向骊龙窟内争珠去也。百丈大智不无他三日耳聋。汾州石门争免个二俱瞎汉。只这三个老汉还曾悟去也无。良久云。祖祢不了。殃及儿孙。
　　云盖智云。马祖发大机显大用。独百丈得其旨。为什么被马祖一喝直得三日耳聋。要会么。不入惊人浪。难逢称意鱼。
　　黄龙新云。黄龙路见不平要问雪窦。既是大冶精金应无变色。为甚么三日耳聋。要会么。从前汗马无人识。只要重论盖代功。
　　昭觉勤云。然则作家共相提唱。不妨各有为人眼。要且只明得马祖百丈大机。未明得他大用。山僧不惜眉毛露个消息。也要诸方捡责。还知这一喝么。直似奋雷霹雳。听者丧胆亡魂。要会三日耳聋。正如击涂毒鼓。闻者丧身失命。竖拂子云。或有个问即此用离此用。和声便打。随后与一喝。复云。还见马祖百丈么。
　　径山杲云。百丈被喝直得三日耳聋。黄檗闻举不觉吐舌。百丈疑其承嗣马祖。后因临济三度问佛法大意。三度打六十棒。便与三日耳聋出气。临济始觉如蒿枝拂相似。敢问大众。既是师承有据。因甚用处不同。曹溪波浪如相似。无限平人被陆沉。
　　浮山口云。龙骧电卷。虎啸风生。师资会遇不妨奇特。雪窦云。只如马祖道你已后开两片皮将何为人。百丈竖起拂子为复如虫御木。为复啐啄同时。胡饼里讨甚么汁。大冶精金应无变色。走作多少人。还会么。剑斩甑人头。波斯腰不屈。
　　瑞岩愠云。无辨龙蛇眼目难以荷负正宗。无超佛祖机谋难以定论今古。马祖一喝何止百丈三日耳聋。直得尽浮幢王剎海若圣若凡被他轰破耳门。听事不真唤钟作瓮。与么举扬。诸人还知落处么。良久云。云收雨霁长空阔。一对鸳鸯画不成。
　　古南门云。若是明眼汉。挂拂竖拂一喝耳聋总不必论。祇这大冶精金也不消得。何故。曹溪波浪如相似。无限平人被陆沉。复云。还见马祖百丈么。
　　愚庵盂云。马大师融冶乾坤指挥神策。百丈握阃外威权。黄檗便搀旗夺鼓所向无敌。故知机用为列祖之神髓。万类之钳锤。汾州谓悟去便休说甚么三日耳聋。石门云若不三日耳聋争得悟去。恁么批判古人还甘么。老僧不避腥膻试为断看。烽火渔阳楼上月。曲中都是断肠声。
　　开先金云。观其所以。师资契合如水投水。因甚又於一喝之下始称大悟。开先不妨逐一指出。百丈耳聋。黄檗吐舌。究竟将来。二俱未瞥。汾阳以讹传讹。石门将楔出楔。惟有雪窦老师惯会证龟成鳖。别别。正法眼藏从此灭。
　　宝掌白云。奔流度刃。疾焰过风。直下显大机发大用。还他马师父子。因甚一喝百丈直得三日耳聋。要会么。金刚脑后抽生铁。华岳三山倒卓空。
　　白岩符云。黄金入火愈见其精神。鋾镕手段还他马驹宜其蹋杀天下。若夫聋耳吐舌。虽不媿为脚下儿孙。然亦祇知顺水撑篙。不解逆风把柂。
　　百丈因云岩问每日区区为阿谁。丈曰有一人要。岩曰因甚么不教伊自作。丈曰他无家活。
　　云居庄云。明眼人瞒他一点不得。还会么。解弄不须霜刃剑。延龄何必九还丹。
　　径山琇云。或谓百丈老人口吞佛祖眼盖乾坤。未免拖泥带水。殊不知曾为浪子偏怜客。自爱贪杯惜醉人。
　　百丈因沩山五峰云岩侍立次。乃问沩并却咽喉唇吻作么生道。沩曰却请和尚道。丈曰不辞与汝道。恐已后丧我儿孙。又问五峰。峰曰和尚也须并却。丈曰无人处斫额望汝。又问云岩。岩曰和尚有也未。丈曰丧我儿孙。
　　高峰妙云。大小沩山推恶离己。今日忽有人问西峰并却咽喉唇吻道将一句来。即向道柴荒米贵。忍饥无暇祇对。
　　愚庵盂云。象王回顾挂角羚羊还他三老。怎奈临场试卷却忘了题目。明明道并却咽喉唇吻。乱开臭口作么。僧问和尚试道看。余时以他事所移。不及与对半辞。乃一揖而别。
　　洞山莹云。三个老汉恁么酬对。且道还有优劣也无。若道有。春色无高下。若道无。花枝有短长。洞山亦道一句。只是不许作道理会。若作道理会。丧我儿孙。拈拄杖便归方丈。
　　大慈言云。当时百丈与么问。大似扬声止响。好与二十笤帚。这三个汉忒煞不唧[口*留]。且放过一边。傍有僧乃曰和尚也欠唧[口*留]在。山僧道我不如你。
　　白岩符云。这一队汉巍巍堂堂。因甚却都来自语相违。山僧见处也要诸人共知。或有问并却咽喉唇吻作么生道。掷拄杖下座。
　　百丈因僧问如何是奇特事。丈曰独坐大雄峰。僧礼拜。丈便打。
　　天童华云。大小百丈答话不了。
　　径山及云。百丈只好无佛处称尊。今日或有问新隆教如何是奇特事。但对他道汝等皆当作佛。他若礼拜。更向道但办肯心必不相赚。
　　百丈因黄檗问。从上相承底事。如何指示於人。丈踞坐。檗曰后代儿孙将何传授。丈曰将谓你是个人。便归方丈。
　　云峰悦云。百丈老人大似怜儿不觉丑。虽然如是。尽法无民。
　　天童觉云。言满天下无口过。行满天下无怨恶。还他百丈老汉。黄檗不是不知有。且要此话大行。还会百丈归方丈么。林间风叶落。化外水天秋。
　　宝寿新云。纵饶有收有放。未免夷岳盈壑。由你一抬一捺。难逃续[枭-木+儿]截鹤。毕竟作么生即得聻。也是掉棒打月。
　　百丈每上堂时有一老人随众听法。一日众退惟老人不去。丈问汝是何人。老人曰。某甲非人也。於过去迦叶佛时曾住此山。因学人问大修行人还落因果也无。某对曰不落因果。遂五百生堕野狐身。今请和尚代一转语。贵脱野狐身。丈曰汝问。老人曰大修行人还落因果也无。丈曰不昧因果。老人於言下大悟。作礼曰。某已脱野狐身。住在山后。乞依亡僧津送。丈乃领众至后山岩下。挑出死狐依法火葬。
　　百丈至晚上堂。举前因缘。黄檗问。古人错对一语。五百生堕野狐身。转转不错。合作个甚么。丈云近前来向汝道。檗近前与丈一掌。丈拍手笑云。将谓胡须赤。更有赤须胡。
　　法昌遇云。敢问诸人。不落因果为甚么堕野狐。不昧因果为甚么脱野狐。直饶道得落处分明。也未出他野狐窠窟法。昌当时若见。但与他拈出雪峰古镜。教伊动转不得。然后放出紫胡狗子。尽却性命。免见儿孙今日成群作队。虽然法昌与么举论。大似持蠡酌海。明眼人前一场笑具。何故。曾经大海难为水。惯听无弦不易琴。
　　黄龙新问元首座云。百丈野狐话。意作么生。元云。甜瓜彻蒂甜。苦瓠连根苦。
　　径山杲云。不落与不昧。半明还半晦。不昧与不落。两头空索索。五百生前个野狐。而今冷地谩追呼。喝一喝云。座中若有江南客。何必樽前唱鹧鸪。
　　高峰妙云。前不落。后不昧。还有得失也无。若无。因甚有堕有脱。若有。试出来分明道看。有么有么。总是一队野狐精。莫怪山僧压良为贱。
　　狮林则云。前不落。后不昧。引得野狐成群作队。遂喝一喝云。当时下得这一喝。前后五百生一时粉碎。
　　天宁琦云。古今尽向不落不昧上妄生卜度。未有一个出格。带累百丈老人也在野狐队里。天宁不是钉桩摇橹胶柱调弦。海枯终见底。人死脚皮穿。
　　愚庵盂云。宗师家拈提向上。着着先有出身之路。则不被目前所碍。若儱侗将去。何止不堪。圆禅师问二僧举此话。一云不昧因果也未脱得野狐。一云便是不落因果又何尝堕野狐。圆因有省。圆公悟去则不无之。二僧者披毛戴角有日在。或曰谢师授记。咄。这野狐精。又云。不落因果。兔子窠边遭野火。不昧因果。粉蝶飞上梨花朵。参。
　　洞山莹云。丛林尽道不落堕因果。不昧脱因果。山僧敢道饶你总不恁么道。亦未尝脱得他野狐身在。且道利害在什么处。贪观天上月。失却手中桡。
　　义山讷云。义山更不学百丈就窠打劫。待问大修行人还落因果也无。便与震声一喝。当时若下得这一喝。管免后代儿孙不作野狐见解。
　　资福广云。前百丈恁么道。咬人师子。后百丈恁么道。狮子咬人。弁山恁么道。诸人切忌钻龟打瓦。

　　宗门拈古汇集卷第八
　　宗门拈古汇集卷第九

　　　　古杭白岩嗣祖沙门　净符　汇集
　　△南二
　　池州南泉普愿禅师(南二马祖一嗣)因东西两堂争猫儿。泉见乃提起猫曰。道得即不斩。众无对。泉便斩之。赵州自外归。泉举前语示之。州乃脱草履安头上而出。泉曰子若在即救得猫儿。
　　保福展云。虽然如是。也只是破草鞋。
　　翠岩芝云。大小赵州祇可自救。
　　雪峰存问德山。南泉斩猫意旨如何。山以拄杖便打趂出。复召云会么。峰云不会。山云我与么老婆犹自不会。
　　大沩智云。南泉据令而行。赵州见机而作。虽然如是。未免挂人唇吻。大沩要与南泉把臂共行。遂拈拂子云。若道得即夺取去。众无语。乃云。啼得血流无用处。不如缄口过残春。
　　中峰本云。南泉剑为不平离宝匣。赵州药因救病出珍瓶。然虽庆快一时。争奈古佛家风扫土矣。
　　报恩秀云。正当恁么时。尽十方世界情与无情一齐向王老师手中乞命。当时有个汉出来展开两手。不然拦胸抱住云却劳和尚神用。纵南泉别行正令。敢保救得猫儿。
　　博山来云。生擒活捉。王老全提。起死回生。赵州手段。救得救不得总不干他事。且道节文在什么处。
　　鼓山贤云。南泉据令廓尔无前。两堂祇得拱手而听。赵州虽能超出。怎奈也祇在刀下全身。老僧当时若在。却不恁么。待道道得即不斩。但云两堂未争时和尚又作么生。管取王老师束手入方丈有分。
　　愚庵盂云。还识南泉么。他是生铁铸就浑刚打成。要向骊龙颔下摘珠。阿修罗手中夺印。赵州老汉虽善来机。也是得张白狐裘脱秦虎口。这两堂是苏秦张仪。祇么投秦入赵。岂知天然王道宁可以口舌胜耶。
　　百丈雪云。赵州戴草鞋而出。虽曰据欵结案。也是贼过后张弓。子若在却救得猫儿。虽谓重赏之下必有勇夫。争奈怜儿不觉丑。山僧看来。二俱有过。好各与三十棒。山僧与么批判。也要诸方检点。
　　龙华体云。其父攘羊而子证之。南泉赵州其谓欤。汝适来若在即救得猫儿。咬牙封雍齿。滴泪斩丁公。
　　吴圣玉云。南泉据虎头。赵州收虎尾。死猫儿却被二老弄活。争奈他两堂云水一死不再活。如今要得活么。擘开眼云猫。
　　南泉谓僧曰夜来好风。僧亦曰夜来好风。泉曰吹折门前一株松。僧亦曰吹折门前一株松。又谓一僧曰夜来好风。僧曰是什么风。泉曰吹折门前一株松。僧曰是什么松。泉曰一得一失。
　　昭觉勤云。大凡酬唱随机着眼。辨龙蛇。别缁素。所谓打鼓弄琵琶。相逢两会家。只如南泉道一得一失。敢问阿那个得阿那个失。到这里须是向上人始得。还委悉么。鹅王择乳素非鸭类。
　　愚庵盂云。这公案有二僧持论致争。一云与赵州验二庵主法眼指帘无二。一云刁刀相似鱼鲁不同。争之不能已乃质之老僧。老僧云一得一失。
　　南泉示众曰。唤作如如蚤是变了也。今时师僧须向异类中行。归宗曰。虽行畜生行。不得畜生报。泉曰。孟八郎汉又恁么去也。
　　德山密云。南泉中毒也。
　　琅琊觉云。山僧不然。遇水吃水。遇草吃草。焉知畜生行。
　　法华举云。且作么生是异类中行。石牛常卧三春雾。木马时嘶秋夜泉。
　　云门澄因僧问如何是异类中行。澄云轻打我轻打我。僧云我会也。澄云汝作么生会。僧遂作驴鸣。澄休去。
　　愚庵盂云。似地擎山不知山之孤峻。如石含玉不知玉之无瑕。大通智胜迁座而成正觉。善财童子别峰而见德云。僧云。智不到处切忌道着。道着即头角生却。为甚么作这般语话。咄。孟八郎汉又与么去也。
　　慧云盛云。南泉既行荒草。归宗又入深村。不知今时师僧如何进退。设有恁么去。也是瞎驴趂大队。
　　南泉上堂。文殊普贤昨夜三更起佛见法见。各与二十棒趂出院去也。时赵州出众曰和尚棒教谁吃。泉曰王老师过在什么处。州便礼拜而出。
　　云门偃云。深领和尚慈悲。某甲归衣钵下得个安乐。又代云。与众除害。
　　报慈遂征云。且道赵州礼拜是肯南泉不肯南泉。
　　夹山龄云。南泉一期逞俊。争奈平地起堆。赵州虽是觌面投机。不觉脑门着地。
　　昭觉勤云。南泉动弦。赵州别曲。苦痛苍天。寒山拾得。若是崇宁则不然。灯笼露柱昨夜起佛见法见。各与二十棒令归本位去也。或有个汉出云和尚棒教谁吃。只对他道落宾落主。
　　高峰妙云。南泉和尚虽则顶门具眼赏罚分明。检点将来。也是虚空里钉橛。若无赵州后语。未审如何折合。高峰则不然。忽有人起佛见法见。但向他道善哉善哉。时节若至其理自彰。
　　地藏学云。南泉无风起浪。赵州绵里有针。若作佛法商量。管教入地狱如箭。
　　崇先奇云。南泉为众竭力。祸出私门。赵州固然是贼识贼。未免证父攘羊。虽然。天下太平。莫道无事好。
　　南泉同鲁祖归宗杉山吃茶次。鲁祖拈起茶盏曰。世界未成时便有这个。泉曰。今人祇识这个。不识世界。宗曰是。泉曰师兄莫同此见么。宗却拈起茶盏曰。向世界未成时道得么。泉作掌势。宗以面作承掌势。
　　昭觉勤云。鲁祖簸土扬尘。南泉和泥合水。归宗火乱灰飞。杉山坐观成败。还委悉么。箭锋相拄不相饶。四人共拈一只盏。
　　南泉因赵州问。离四句绝百非。请师道。泉便下座归方丈。州曰。这老汉寻常口吧吧地。今日被我一问直得无言可对。侍者曰莫道和尚无语好。州与一掴曰。这一掴合是王老师吃。
　　白岩符云。赵州这汉大似个新出红炉的弹子。犯着则簉破面皮。爪牙队里岂不俊哉。然总不出王老师圈缋。且道那里是王老师底圈缋。
　　南泉因僧问。师归丈室将何指南。泉曰。昨夜三更失却牛。天明起来失却火。
　　龙翔欣云。大小南泉和泥合水。中峰则不然。或有问师归丈室将何指南。即向道拄杖子今日开封。
　　天界盛云。恁么则住持不易。虽然。须是王老师始得。
　　芙蓉觉云。南泉将三百六十骨节八万四千毛窍一时攃在这僧面前了也。争奈这僧如蚊子上铁牛。无处入作。龙渊则不然。或有问师归丈室将何指南。向道饥餐渴饮闲坐困眠。
　　南泉因至庄所。庄主预设迎奉。泉曰。老僧居常出入不与人知。何得预办至是。庄主曰昨夜土地神报道和尚今日来。泉曰。王老师修行无力。被鬼神觑见。侍者便问。既是大善知识。为甚么被鬼神觑见。泉曰土地前更下一分饭。
　　报慈遂云。甚么处是土地前更下一分饭处。
　　因圣颕云。王老师被这僧一问。未免向鬼窟里作活计。
　　云居锡征云。土地前一分饭。是赏伊是罚伊。只如土地觑见。是南泉不是南泉。
　　天童觉云。我当时见庄主与么道。便与捉住云放汝不得。何故。不见道来说是非者便是是非人。
　　报恩秀云。天童虽解捉鬼卖。未免庄头鬼乱。山僧即不然。若见庄主道昨夜土地报。便与弹指三下云。唵度噜度噜地尾娑诃。
　　南泉上堂。王老师卖身去也。还有人买么。一僧出曰某甲买。泉曰。不作贵不作贱。你作么生买。僧无对。
　　赵州谂云。明年与和尚缝一领布衫。
　　卧龙球云。和尚属某甲去也。
　　禾山殷代云。是何道理。
　　雪窦显云。虽然作家竞买。要且不解输机。且道南泉还肯么。雪窦也拟酬个价。直令南泉进且无门退亦无路。良久云。别处容和尚不得。
　　云居庄云。山僧若作这僧。待道不作贵不作贱你作么生买。即对道鼻索在某甲手里。直饶王老师别有长处。也只得忍气吞声。
　　笑岩宝云。山僧今日斩新出个价。直教这老汉更属人不得属己不得。待云不作贵不作贱汝作么生买。但道请和尚暂归方丈吃茶。
　　愚庵盂云。雪窦只可作南泉奴。祇如进且无门退亦无路。还容得雪窦么。
　　古南门云。诸老宿与么拈提。还恰南泉意么。殊不知南泉老汉以己方人。因慈悲之故有落草之谈。当时这僧待道不作贵不作贱作么生买。但云与么则某甲与和尚平出也。既显自己手脚。便不虚他一番法施。还会么。子期去不返。浩浩良可悲。不知天地间。知音复是谁。
　　白岩符云。古今诸老殚精竭思。莫不皆要作王老师的主人公。殊不知价则酬矣。而契券尚未入手在。然则毕竟如何。当时待道王老师卖身去也还有人买么。便好云某甲明日出州会客。却烦和尚先行。
　　天目律云。王老师只求要人着价相当。殊不知奴儿婢使千古自招。
　　南泉因陆大夫问。弟子家中瓶内养一鹅儿。如今长大欲出此鹅。且不得打破瓶。亦不得损其鹅。未审和尚有何方便。泉召大夫。大夫应诺。泉曰出也。
　　高峰妙云。南泉潦倒手眼不亲。纵饶出得也是死货。若是高峰。只向他道大夫还曾示人么。才拟祇对。便与乱棒打出。非特为这汉脱却鹘臭布衫。要使天下衲僧个个解粘去缚庆快平生。
　　瀛山誾云。大夫设个问端固是巧妙。若不遇王老师未免瓶破鹅殒。且道唤出后如何。万里鹏同远。千年鹤共飞。
　　南泉同归宗麻谷去礼忠国师。泉於路上画一圆相曰道得即去。宗便於圆相中坐。谷便作女人拜。泉曰与么则不去也。宗曰是什么心行。泉乃相唤便回更不去礼。
　　翠岩芝云。当时若见。每人与一棒。且图天下太平。
　　云居锡云。比来要礼国师。南泉为什么却相唤回。且道古人意作么生。
　　报慈遂征云。只如南泉与么道。是肯语是不肯语。
　　五祖演云。三人是慧炬三昧．庄严王三昧。
　　荐福行云。三个中有见得国师的。有见不得国师的。若人辨得出。许你具顶门眼。
　　南华炳云。动弦别曲还他麻谷归宗。掣鼓夺旗偏宜南泉老汉。直得同行不同步。党理不党亲。白云尽处是青山。行人更在青山外。
　　天童觉云。我当时若见。便与抹却圆相。不唯打破南泉窠臼。亦乃教归宗无着身处。麻谷呈伎俩不得。南泉道恁么则不去也。果然果然。
　　天宝枢云。三大老途中与么呈伎俩。要见国师驴年也未得在。
　　中峰本云。南泉画地为牢。归宗堕坑落堑。麻谷恭而无礼。捡点将来。一人眼空四海。一人舌拄梵天。一人入地狱如箭。
　　大巍伦云。这三个汉半路做个抽身计。以为自胜。然究竟将来。千说不如一见。
　　笑岩宝云。三人未发足前鼻孔已在忠国师手里。直造中途。果见弄粥饭气。
　　磬山修云。三大老虽同条生。不同条死。各有出身之路。然三人中有一人堪为师法。若人拣得出。许你具择法眼。
　　天井新云。一人买帽相头。一人将错就错。一人看楼打楼。更有一人额头汗出。
　　宝光渊云。这三个弄泥团汉。要见国师固为不可。然王老师相唤便回。且道是何意思。
　　南泉住庵时一僧到。泉谓曰。某甲上山作务。请斋时作饭。自吃了送一分来。其僧作饭吃了。将家伙一时打破却就床卧。泉候不来乃归庵。见僧卧。泉亦就僧边卧。僧便起去。泉住后曰。我往前住庵时有个灵俐道者。直至如今不见。
　　五祖戒云。也是贫儿思旧债。
　　翠岩芝云。两个汉前不至村后不至店。
　　高峰妙云。南泉虽则步步踏实。未免随人起倒。这僧纵解饱食高眠。决定不知饭是米做。高峰恁么告报。设有一字虚妄。永堕拔舌地狱。
　　通玄奇云。这僧与么行脚。驴年也没个在处。南泉与么接待。极是没量大人。争奈彼此不无钝置。
　　愚庵盂云。可惜这僧泯然无闻。当时风仪令人可爱。南泉过后思君子。见之晚矣。彼时下山来。何不掘个坑将这僧埋却。岂不据欵一结。时有一僧云老汉聻。盂乃与一顿热棒趂出山门。
　　城山洽云。南泉青天白日着贼不少。这僧伎俩虽佳。争奈深入他家罗网。
　　云庵悦云。南泉虽有陷虎之机。要且未尽其善。我当时若见伊打破家伙高眠枕席。但只呵呵大笑。管取疑杀这汉。
　　南泉遣书与茱萸曰。理随事变。宽廓非外。事得理融。寂寥非内。僧达书了乃问萸。如何是宽廓非外。茱曰问一答百也无妨。如何是寂寥非内。茱曰睹对声色不是好手。僧又问长沙如何是宽廓非外。沙瞪目视之。如何是寂寥非内。沙闭目视之。僧又问赵州如何是宽廓非外。州作吃饭势。如何是寂寥非内。州以手作拭口势。泉闻乃曰。此三人不谬为吾弟子。
　　昭觉勤云。南泉虽则养子之缘。其奈怜儿不觉丑。殊不知这三人。一人有目无足。一人有足无目。一人足目俱无。虽然如是。皆可与南泉为师。为甚如此。理事分明。
　　南泉上堂。王老师自小养一头水牯牛。拟向溪东牧。不免犯他国王水草。拟向溪西牧。不免犯他国王水草。不如随分纳些些总不见得。
　　云门偃云。且道牛内纳牛外纳。直饶你说得纳处分明。我更要问你觅牛在。
　　沩山喆云。云门只解索牛不解穿他鼻孔。拈拄杖云。三世诸佛天下老和尚鼻孔。尽被山僧拄杖一时穿却。且道山僧鼻孔在什么处。良久云。诬人之罪以罪加之。
　　长庆棱云。你道南泉前头为人后头为人。雪窦显云。一时穿却。
　　云峰悦云。说甚纳些些。尽乾坤大地色空明暗情与无情。总在山僧这里。放行则随缘有地。把住则逃窜无门。且道放行好把住好。
　　昭觉勤云。和光顺物与世同尘。不犯锋铓收放自在。是南泉本分草料。山僧自小养一头水牯牛。有时孤峰独立。有时闹市纵横。不论溪东溪西一向破尘破的。且道即今在甚么处。试着眼看。
　　天童杰云。南泉起模画样。长庆披沙拣金。云门鼻孔先穿。雪窦据欵结案。拈拄杖云。更有一个在甚么处。乃掷下拄杖。
　　灵隐岳云。王老师倾肠倒腹则不无。未见移风易俗。在山僧只养得一头驴。一向东倒西擂。顺时一日何啻千里。抝时直是寸步不移。且道与王老师水牯牛相去多少。良久云。渔人舞棹。野老讴歌。
　　天童觉云。南泉牧牛可谓奇特。直是一切处关防不得。为甚么如此。是他随分纳些些。
　　报恩秀云。南泉水牯牛无鼻孔。你这一队汉作么生穿。所以胜默老人道。在一切同一切。一切处收不得。且道随分纳些些了后如何。刍荛莠稗愁耘处。蹄角皮毛趂謴时。
　　古南门云。南泉只知落草求人。争奈妄生头角。引得诸大宗师都向草中打辊。未得个净绝。还见南泉撒手处么。将此身心奉尘剎。是则名为报佛恩。
　　愚庵盂云。且道这些些还是溪东溪西。除是这牛儿不啮一茎草。不饮一滴水始得。就使牵到他方世界外。还出得他国王水土么。试请王老师定当看。
　　南泉巡堂次牵一头牛入堂。首座以手抚牛背一下。泉便休去。赵州乃以草二束置首座前。
　　国清英云。赵州南泉大似屋里贩扬州。首座恁么可知礼也。
　　南泉因僧问。牛头未见四祖时为甚百鸟衔花献。泉曰为渠步步踏佛阶梯。曰见后为甚么不来。泉曰。直饶不来。犹较王老师一线道。
　　云门偃云。南泉祇解步步登高。不解从空放下。时有僧便问如何是步步登高。门云香积世界。如何是从空放下。门云填沟塞壑。
　　南泉见邓隐峰来。乃指净瓶曰。净瓶是境。你不得动着境。与我将水来。峰将净瓶倾水於南泉面前。泉便休。
　　归宗常云。邓隐峰也是乱泻。
　　胜法法云。邓隐峰犹欠一槌在。南泉休去。伯牙与子期。不是闲相识。祇如归宗恁么道。且道是肯他是不肯他。
　　南泉示众曰。江西马祖说即心即佛。王老师不恁么。不是心不是佛不是物。恁么道还有过么。赵州出礼拜了便去。有僧问赵州。上座礼拜了去意作么生。州曰汝却问取和尚。僧乃问泉。适来谂上座意作么生。泉曰他却领得老僧意旨。
　　黄龙心云。古人恁么道。譬如管中窥豹但见一斑。设使入林不动草。入水不动波。犹是骑马向氷棱上行。若是射雕底手。何不向蛇头揩痒。透关者试辨看。良久云。鸳鸯绣出自金针。
　　径山杲云。两个老汉虽善靴里动指头。殊不知傍观者丑。
　　天宁琦云。南泉赵州总被这僧一状领过。
　　南泉因僧问。父母未生前鼻孔在什么处。泉曰父母已生了鼻孔在什么处。
　　国清英云。去时鼻孔撩天。来时脚踏实地。为甚么讨人处分。良久云。不因杨得意。争见马相如。
　　南泉玩月次。僧曰几时得似这个去。泉曰王老师二十年前也曾恁么来。僧便问即今作么生。泉便归方丈。
　　天童觉云。二十年前且置。二十年后作么生。还知王老师行履处么。室内无灵床。浑家不着孝。
　　紫梅周云。乐平这里也不管你二十年前二十年后。正当八月十五夜又作么生。良久云。宁可截舌。不犯国讳。
　　南泉一日不赴堂。侍者曰请和尚赴堂。泉曰老僧今日在庄上吃油糍饱也。曰和尚不曾出入。泉曰汝不信去问庄主。侍者方出忽见庄主曰谢和尚到庄。
　　径山杲云。和尚不赴堂。庄主谢临屈。一字入公门。九牛拔不出。
　　西遁超云。一人见兔放鹰。一人将错就错。可谓一队普州人。但这庄主虽然伶俐。未免一牵便动。我若作庄主。但向南泉面前冷笑一声。管教王老师满面惭惶。(此鹅湖孚事。诸方误作南泉事。非也。特此辨正)
　　南泉问座主讲什么经。曰弥勒下生经。泉曰弥勒几时下生。曰现在天宫未来。泉曰。天上无弥勒。地下无弥勒。
　　洞山价举问云居。居云。天上无弥勒。地下无弥勒。未审谁与安名。洞山被问。直得禅床震动。乃云吾在云岩曾问老人。直得火炉震动。今日被子问。直是通身汗流。
　　太阳玄云。如今老僧举起也。有解问者致将一问来。乃云地动也。
　　径山杲云。禅床动火炉动地动即不无。这三个老汉要见南泉。直待弥勒下生始得。忽有个汉出来道。天上无弥勒地下无弥勒。却教甚么人下生。又作么生祗对。但向他道老僧罪过。
　　愚庵盂云。南泉等闲置个问头。不特使座主口痖。洞山直得禅床震动。云严火炉震动。太阳玄地动。彼此随搂搜。你也动我也动。动到弥勒下生有甚了期。或问山僧。天上无弥勒地下无弥勒。未审谁与安名。山僧直得八万四千毛窍一时卓立。打失了娘生鼻孔。
　　西遁超云。天上无弥勒地下无弥勒。毕竟意旨如何。何不看取下文。咄。时时示时人。时人浑不识。
　　南泉因陆亘大夫曰。肇法师也甚奇怪。解道天地与我同根。万物与我一体。泉指庭前牡丹花曰。大夫。时人见此一枝花。如梦相似。陆罔测。
　　保宁勇代大夫拍手云。阿谁得到这般田地。
　　昭觉勤云。陆亘手攀金锁。南泉八字打开。直得七珍八宝罗列目前。乃竖拂子云。天地一指。万物一马。通身是口。分踈不下。
　　径山杲云。若向理上看。非但南泉谩他大夫一点不得。亦未摸着他脚跟下一茎毛在。若向事上看。非但大夫谩他南泉一点不得。亦未梦见他汗臭气在。或有出来道大小径山说理说事。只向他道但向理事上会取。
　　天宁琦云。还会么。你若向天地同根万法一体上会。落在肇公圈缋里。你若向事理上会。又落在妙喜葛藤中。总无自由分。祇如南泉与么道。你毕竟如何会。天宁不惜眉毛为诸人下个注脚。平芜尽处是青山。行人更在青山外。
　　愚庵盂举雪窦颂毕云。大夫梦中作梦。南泉梦中占梦。也大奇怪。雪窦善於原梦。镜里山河影中闻见。扑碎镜拂却影。可惜一枝花。拈向霜天月下。更来澄潭摸索。可不道月落夜阑不知何处相见。知有者拣点看。
　　宝寿新云。大夫与么问。南泉与么答。且道明甚么边事。以手一掴云。多嘴。
　　吴圣玉云。驱耕夫牛。夺饥人食。不无南泉。捡点将来。大似开眼说梦。当时不若劈脊一棒。免他向牡丹钻龟打瓦。
　　南泉因赵州问。道非物外。物外非道。如何是物外道。泉便打。州捉住棒曰已后莫错打人。泉曰。龙蛇易辨。衲子难瞒。
　　雪窦显云。赵州如龙无角似蛇有足。当时不管尽法无民。直须吃棒了趂出。
　　南堂欲云。赵州物外相从善能回互。南泉棒头有准放收自由。雪窦虽欲尽令而行。未具辨龙蛇眼。
　　古南门云。南泉真个怜儿不觉丑。若是其人。何待人趂。自须掩鼻便出。
　　南泉因赵州问如何是道。泉曰平常心是道。曰还可趣向也无。泉曰拟向即乖。曰不拟争知是道。泉曰。道不属知。不属不知。知是妄觉。不知是无记。若真达不疑之道。犹如太虚廓然荡豁。岂可强是非耶。州於言下悟理。
　　径山琇云。古人将心肝五脏一时吐露了也。摩霄俊鹘便合乘时。止泺困鱼徒劳激浪。
　　宝寿方云。王老师笺释不易。南石老击节犹勤。唱教门中甚为难得。若是祖师门下。千里万里。
　　白岩符云。南泉技艺惯压行家。拂袖玩月时。虽马祖亦尝称其为独超物外。乃今接赵州却似个善说座主。为当本色恁么。为当别有意旨。试定当看。
　　青龙操云。南泉虽嚼饭喂婴孩。切忌作道理会。

　　宗门拈古汇集卷第九
　　宗门拈古汇集卷第十

　　　　古杭白岩嗣祖沙门　净符　汇集
　　△南二
　　南泉山下有一庵主。或谓曰。南泉和尚近日出世。何不去礼见。主曰。非但南泉。直饶千佛出兴我亦不去。泉闻乃令赵州往勘之。州见便说拜。主不顾。州从西过东又从东过西。主并不顾。州曰草贼大败。遂拽下帘子便归。举似泉。泉曰我从来疑着这汉。次日泉乃与沙弥携茶一瓶盏三只到庵。掷向地上乃曰。昨日的昨日的。主曰昨日的是什么。泉於沙弥背上拍一下曰。赚我来赚我来。拂袖便回。
　　雪窦显云。大小南泉赵州被这担板汉勘破了。
　　沩山喆云。庵主坐观成败。大小南泉赵州向净地上吃交。
　　智海禾云。是即是。庵主只解把定封疆。不能同生同死。当时赵州礼拜。但云这贼我识得你。待伊从东过西从西过东。便拽拄杖趂出。且看赵州别有个什么伎俩。
　　瓯峰承云。且道那里是担板汉勘破南泉赵州处。若是明眼衲僧。向这里勘破雪窦也不难。
　　南泉因陆亘大夫问。弟子家中有一片石。也曾坐也曾卧。如今拟镌作佛。得么。泉曰得。大夫曰莫不得么。泉曰不得不得。
　　云岩晟云。坐即佛。不坐即非佛。
　　洞山价云。不坐即佛。坐即非佛。
　　天童觉云。转功就位。转位就功。还他洞上父子。且道南泉意作么生。直是针锥不入。
　　高峰妙云。南泉恁么祇对。正所谓圣人无常心以百姓为心也。
　　大巍伦云。陆大夫一片石。如不遇南泉。几丧淳矣。
　　天奇瑞云。大夫向这石头上坐卧不安。皆是自不守分。若非南泉。怎得风光徧界。难然。总是泥里洗土块。
　　愚庵盂云。南泉老汉也是个五百僧善知识。为甚人质所疑了无雌黄。人言得便言得。人言不得亦言不得。大众。要识南泉么。落花飞絮压浮萍。纵在苍苔不须扫。
　　芙蓉觉云。尽道南泉骑贼马赶贼。夺贼枪杀贼。殊不知落花有意随流水。流水无情恋落花。陆亘尽生平伎俩要验人。不知被这片石一生担板。
　　白岩符云。王老师机轮转处。如水银堕地颗颗皆圆。初不假丝毫造作。然要且不知他大夫是何心行。
　　南泉示众曰。三世诸佛不知有。黧奴白牯却知有。
　　大沩智云。三世诸佛既不知有。黧奴白牯又何曾梦见。灼然须知向上有知有底人始得。且作么生是知有的人。吃官酒。卧官街。当处死。当处埋。沙场无限英灵汉。堆山积岳露尸骸。
　　博山来云。手把地。尾连天。王老师异类中行也。三世诸佛不知有。掬明月於无影树头。黧奴白牯却知有。剪白云於不应山谷。何人知此意。除是长啸者。
　　愚庵盂云。我要问诸人。如何是黧奴白牯知有底事。有对曰。黄金国土琉璃地。狮子岩前水草香。余云。你作恁么语话。衔铁负鞍有日在。
　　南泉问良钦。空劫中还有佛否。钦曰有。泉曰是阿谁。钦曰良钦。泉曰居何国土。钦无语。
　　洞山莹代钦转身便行。
　　海门涌云。老胡西来觅个不受惑底人。如良公者未易多得。奈将成九仞之山欠进一篑之土。当时若能轻弹一指。敢教王老师不作等闲看。
　　南泉因甘贽行者设斋请念诵。泉拈起槌曰。大众为黧奴白牯念摩诃般若波罗蜜。甘贽拂袖便出。粥后泉问典座。行者在甚么处。座曰当时便去也。乃泉打破锅子。
　　云门信云。南泉老老大大未免随人起倒。直饶打破锅子。也是贼过后张弓。
　　愚庵盂云。兔子怀胎。蚌含明月。三十棒寄打雪窦。六不收看破云门。女娲氏炼石补天。秦始皇驱山塞海。虽然如是。三十年后举着。一回饮水一回噎。
　　明招补云。王老师虽则据令而行。也是不奈船何打破戽斗。
　　如庵彰云。行者设粥不是好心。南泉虽则念诵分明。争奈被人觑破。祇如打破粥锅。毕竟如何话会。顾左右云。知音不在频频举。达者须知暗里惊。
　　南泉因赵州问知有底人向什么处去。泉曰向山前檀越家作一头水牯牛去。州曰谢师指示。泉曰昨夜三更月到窗。
　　云峰悦云。若不是南泉。洎被打破蔡州。
　　径山杲云。云峰老人失却一只眼。殊不知只因后语。当下打破蔡州。
　　开先金云。如斯问答还他南泉父子。递相赞仰也须妙喜云峰。开先又作么生。昨夜三更月到窗。云峰妙喜两窥光。如今欲识山前事。且去襄阳问老庞。
　　洞山莹云。云峰看楼打楼。径山因孔着楔。若约衲僧眼目。敢保俱未梦见。且道洞山有甚长处。良久云。狮子不食雕残。俊鹰不打死兔。
　　南泉问维那。今日普请作甚么。那曰拽磨。泉曰磨从你拽。不得动着磨中心树子。那无语。
　　保福展代僧云。比来拽磨。如今却不拽。
　　法眼益代僧云。恁么即不拽也。
　　南泉问黄檗。黄金为世界。白银为壁落。是什么人居处。檗曰是圣人居处。泉曰更有一人居何国土。檗义手而立。泉曰。道不得。何不问王老师。檗却问。更有一人居何国土。泉曰可惜许。
　　天宁琦云。二大老一人无事生事。一人将错就错。直是好笑。当时若作黄檗。待他道更有一人居何国土。但道这野狐精。设使南泉通身是口。也须饮气吞声。
　　能仁鉴云。潜行密用如愚若鲁。还他黄檗。若是家有诤子。国有诤臣。犹欠一着。待云道不得何不问取王老师。但云可惜许。纵使南泉通身伎俩。到这里施展不开。
　　南泉坐次。一僧问讯。叉手而立。泉曰太俗生。僧合掌。泉曰太僧生。僧无语。
　　径山杲云。合掌太僧生。叉手又俗气。总不恁么时。尊体无顿处。无顿处。有巴鼻。唵苏鲁苏鲁[口*悉]哩[口*悉]哩。喝。近来王令稍严。不许搀行夺市。
　　天宁琦云。叉手太俗。合掌太僧。不僧不俗。谁敢安名。捡点将来。也是垛生招箭。且道落在这僧分上南泉分上。
　　南泉曰。我十八上便解作活计。赵州道。我十八上便解破家散宅。
　　神鼎諲云。你道破家散宅底好。解做活计底好。初参之士且取前语。久参先德直须破家。更有一言。万里厓州。
　　普贤素云。十八上便解作活计。囊无系蚁之丝。厨乏聚蝇之糁。十八上便解破家散宅。南头买贱。北头卖贵。捡点将来。各好与三十棒。这里且放过一着。何故。曾为荡子偏怜客。自爱贪杯惜醉人。
　　荐福璨云。山僧当时若见。各人脚跟下痛与三十。何故。他家自有黄金骨。不必旃檀入细雕。
　　地藏学云。诸禅德。还是解做活计底是。破家散宅底是。捡点得出。许你亲见二大老立地处。不然。自己脚跟下泥水不分无自由分。且作么生方得自由。击拂子云。等闲拶出虚空骨。出没纵横总不拘。
　　南泉因座主辞。泉问甚么处去。主曰山下去。泉曰第一不得谤王老师。主曰争敢谤和尚。泉乃喷啑曰多少。主便出去。
　　石霜诸云。不为人斟酌。
　　云居膺云。非师本意。
　　长庆棱云。请领话。
　　云居锡征云。座主当时出去。且道是会不会。
　　南泉普请择菜次。时赵州作炉头。乃在堂内叫曰救火救火。大众一齐到僧堂。州乃关却门。众无语。泉乃抛钥匙从窗入。
　　义山讷云。我不学南泉益油添薪。当时见他闭却门。便拈土块就门上书两个封字。要他赵州至今出身无计。

　　洪州庐山归宗智常禅师(南二马祖一嗣)

　　与南泉同行。一日告别煎茶次。泉曰从前与师兄商量语句。彼此已知。此后有人问。毕竟事作么生。宗曰。这一片地。大好卓庵。泉曰。卓庵且置。毕竟事作么生。宗乃踢翻茶铫便起。泉曰。师兄吃茶了。普愿未吃。宗曰。作这个语话。滴水也难消。
　　五祖戒云。南泉只解作客不解作主。
　　沩山喆云。南泉逢强即弱。归宗逢弱即强。三十年同行。毕竟事不通商量。虽然如是。犹较王老师一线道。
　　昭觉勤云。惊群之句谁不耸然。有者道南泉构他归宗不着。所以遭他呵叱。殊不知行人更在青山外。蒋山不惜眉毛。为诸人下个注脚。南泉探头太过。归宗壁立万仞。且道还有出身路也无。喝下须教三日聋。
　　天童华云。南泉贪程太急。归宗薄处先穿。二老虽发明马祖正眼。要且极则事未梦见在。何故。家住东州。
　　龙池微云。南泉逆水撑船篙篙到底。只是撑不上。归宗顺风使帆扬扬得意。其奈略遇波涛便手忙脚乱。虽然。还知二老落处么。拈拄杖卓一卓云。从前汗马无人识。只要重论盖代功。
　　归宗因僧辞乃问甚么处去。曰诸方学五味禅去。宗曰。诸方有五味禅。我这里只有一味禅。僧便问如何是一味禅。宗便打。僧曰会也会也。宗曰道道。僧拟开口。宗又打。
　　黄檗运云。马大师出八十四员善知识。个个屙辘辘地。祇有归宗较些子。
　　昭觉勤云。若作黄檗深辩端倪。几乎劳而无功。
　　资福先云。归宗幸是好一味禅。无端着盐着醋却成五味了也。如今忽有人来辞。去诸方学五味禅。只向他道善为道路。若是个汉必然别有生涯。
　　天宁琦举黄檗语毕云。说什么较些子。直是未在。我这里只有一味禅。便与掀倒禅床。见之不取。思之千里。
　　径山琇云。五味禅。一味禅。总拈向一边。当时这僧见归宗拟拈棒。拂袖便行。非但靠倒归宗。管取话行天下。
　　天井新别昭觉语云。只因黄檗明辨端倪。所以劳而无功。
　　演教泐云。黄檗昭觉只见锥头利不见凿头方。殊不知归宗被这僧一拶。直得手忙脚乱。
　　归宗因僧问如何是佛。宗曰向你道你还信否。曰和尚重言焉敢不信。宗曰只你是。曰如何保任。宗曰一翳在眼。空花乱坠。僧有省。
　　法眼益云。若无后语。何处讨归宗。
　　雪窦显於和尚重言焉敢不信下别宗云。侍者寮吃茶去。
　　归宗因芙蓉辞乃问甚么处去。蓉曰归岭中去。宗曰子在此多年。装束了却来。为子说一上佛法。蓉结束了上去。宗曰近前来。蓉乃近前。宗曰时寒途中善为。蓉聆此言顿忘前解。
　　高峰妙云。归宗佛法恁么流布。拈花微笑命若悬丝。今日凡有人来告辞。总与艹鞋一緉。
　　归宗刬草次。有座主来参。偶见一蛇过。宗以锄断之。主曰。久响归宗。元来只是个粗行沙门。宗曰你粗我粗。主曰如何是粗。宗竖起锄头。主曰如何是细。宗作斩蛇势。主曰与么则依而行之。宗曰依而行之且置。你甚处见我斩蛇。主无对。
　　德山鉴因雪峰问。古人斩蛇意旨如何。山便打。峰便走。山召云存衲子。峰回首。山云他后悟去方知老汉彻底婆心。
　　雪窦显云。归宗只解慎初不能护末。德山颇能据令未明斩蛇。乃云。大众看。翠峰今日斩三五条。以拄杖一时打散。
　　归宗因普请入园取菜。乃画圆相围却一株。以标插之。语众曰辄不得动着。便去。少顷宗复来。见菜犹在。遽以棒趂曰。这一队汉。无一个有智慧底。蹋倒标子拔菜而归。
　　云居庄云。设有僧拔却这一株菜。莫契得归宗意么。拈拄杖敲香几云。归宗和尚来也。靠拄杖下座。
　　归宗因一僧於夜半忽大叫曰。我悟也。我悟也。一众骇然。明日宗上堂曰。唤昨夜叫大悟底僧出来。僧便出。宗曰你昨夜见个什么道理便叫大悟。僧曰尼姑元是女人做。宗便休。
　　白岩符云。归宗只有照妍[娟-月+虫]镜。且无增黄金色底钳锤。若是山僧。待道尼姑原是女人做。便痛与一顿趂出。要教渠平地上别有生机。

　　杭州盐官海昌齐安国师(南二马祖一嗣)

　　一日唤侍者。与我过犀牛扇子来。者曰扇子破也。官曰。扇子既破。还我犀牛儿来。侍者无对。
　　投子同代侍者云。不辞拈出。恐头角不全。雪窦显云。我要不完全底头角。
　　石霜诸代侍者云。若还和尚即无也。雪窦云。犀牛儿犹在。
　　保福展代侍者云。和尚年尊。别请人好。雪窦云。可惜劳而无功。
　　资福宝画一圆相。相内书一牛字。雪窦云。适来为甚不拈出。
　　雪窦显云。若要清风再拂头角重生。请诸禅客下一转语。扇子既破还我犀牛儿来。一僧云。大众参堂去。窦喝一喝云。抛钩钓鲲鲸。钓得个虾蟇。
　　云居舜代侍者云。已扬在搕[打-丁+(天/韭)]堆头了也。
　　报恩秀云。诸方拈掇总是空口白话。要且端的不曾与盐官相见。万松若作侍者。见道与我过犀牛扇子来。有甚羽蒲纸竹绫绢棕榈信手拈来便与一柄。何也。纵有千般异。终无两样风。
　　证果成云。扇子既破还我犀牛儿来。这老汉何不领话。
　　宝寿新代侍者云。幸是某甲。若是别个。一场祸事。
　　白岩符云。古今诸老各出只手互呈头角。尽为侍者代语。然秋菊春兰各擅其美则不无。要且未能尽善。殊不知当时盐官错过侍者。且道那里是错过侍者处。不见道扇子破也。
　　盐官因讲僧参。官问座主业何经论。曰讲华严经。官曰华严有几种法界。曰。广说则重重无尽。略言有四种。官竖起拂子曰。这个是第几种法界。主沉吟。官曰。思而知虑而解。鬼家活计。日下孤灯。果然失照。
　　保福展代云。若礼拜即吃和尚棒。
　　禾山殷代讲僧云。某甲不烦。和尚莫怪。
　　法眼益代拊掌三下。
　　昭觉勤云。盐官以强凌弱则且置。如何道得一句恰好。免得他道鬼家活计。良久云。剑阁路虽险。夜行人更多。
　　径山杲云。两段不同。收归上科。
　　盐官会下有主事僧。忽一日见鬼使来追。乃告曰某甲身充主事未暇修行。乞容七日得否。使曰。待为白王。若许七日后来。不然须臾便至。言讫不见。至七日后复来。竟觅其僧了不可得。
　　洞山价因有举问僧曰。若被觅着时如何抵拟他。山代云。被他觅得也。
　　天童悟征云。前头鬼使因甚见。后头鬼使因甚不见。
　　盐官示众曰。虚空为鼓。须弥为椎。什么人打得。众无对。
　　南泉愿云。王老师不打这破鼓。
　　法眼益别云。王老师不打。
　　雪窦显云。打者甚众。听者极少。且问谁是解打者。莫谤盐官好。南泉道王老师不打这破鼓。法眼道王老师不打。两个既不奈何。一个更是懡[怡-台+罗]。又云。王老师不打。还肯得诸方也无。自代云。千年田。八百主。
　　黄龙心云。南泉法眼只解瞻前不能顾后。且如盐官道。虚空为鼓须弥为椎。什么处是破处。直饶检点得破处分明。我更要问你觅鼓在。
　　天童华云。南泉法眼大似吃李子只向赤边咬。山僧今日与盐官相见去也。虚空为鼓须弥为椎。要打便打。莫问是谁。乃卓拄杖一下。
　　天童杰云。诸方尊宿各出只手。只是随例打鼓。并无一人性躁。祥符今日直截与诸人道。虚空为鼓须弥为椎。漆桶参堂去。
　　天宁琦云。且道甚处是他破处。驴年梦见么。
　　云居庄云。南泉与么道。盐官还肯也无。山僧即不然。虚空为鼓须弥为槌什么人打得。但向他道打即不辞。只是罕遇知音。
　　愚庵盂云。山僧有鼓便打。有笛便弄。无论渠破与不破。若更问我觅鼓。自领出去。
　　宝寿新云。虚空为鼓须弥为椎什么人打得。乃代云。听。
　　能仁鉴云。二尊宿节拍相随。大似桑林之舞。可谓解和。捡点将来。未免随人脚跟转。大岩今日要与盐官相见。虚空为鼓须弥为槌。蓦拈拄杖卓一卓云。切忌闻着。
　　盐官因僧问如何是本身卢舍那。官曰与老僧过净瓶来。僧将净瓶至。官曰却安旧处着。僧送至本处。复理前问。官曰古佛过去久矣。
　　云门偃别官语云。无朕迹。
　　雪窦显云。直是一手指天一手指地。争得无。还会么。云在岭头闲不彻。
　　沩山喆云。山僧不然。忽有人问如何是本身卢舍那。但云大众归堂去。若人向大沩门下荐得。古释迦不先。新弥勒不后。且道转身一句作么生道。良久云。明年更有新条在。恼乱春风卒未休。
　　东禅观云。盲者难以与乎文彩。聩者难以与乎音声。这僧既不荐来机。国师只成虚设。云门道无朕迹。扶国师不起。雪窦道一手指天一手指地争得无也。扶国师不起。以拂子画一画云。前来葛藤一齐画断。且道毕竟如何是本身卢舍那。掷拂子下座。
　　南堂欲云。国师不得。云门洎合劳而无功。总似雪窦未免白日见鬼。如今有问山僧如何是本身卢舍那。向道一气不言含有象。万灵何处谢无私。
　　白岩符云。这僧贪观六桥花柳。失却故园春色。且置勿论。祇如盐官与么提持。还与他本身卢舍那有交涉无交涉。
　　盐官因法空禅师到请问经中诸义。官一一答了。乃曰。自禅师到来。贫道总未得作主人。空曰便请。官曰今日夜也。且归本位安置。待明日来。空下去。至明旦官令沙弥屈法空。空至。官顾沙弥曰。咄。这沙弥不晓事。教屈法空禅师。祇屈得个守堂家人来。空无语。
　　鼓山贤云。齐安主礼有余。法空不会为客。我若作法空。待道贫道总未得作主人。便好道和尚可谓习气难忘。更道屈得守堂家人来。向他道莫怪沙弥。自是和尚亦未识法空。拂袖便出。管教齐安作主不成。

　　明州大梅法常禅师(南二马祖一嗣)

　　住大梅。马祖令一僧问。和尚见马祖得个甚么便住此山。梅曰。大师向我道即心即佛。我便向这里住。僧曰大师佛法近日又别。梅曰作么生别。曰他又道非心非佛。梅曰这老汉惑乱人未有了日。任他非心非佛。我只管即心即佛。僧回举似马祖。祖曰梅子熟也。
　　禾山殷因僧问。大梅恁么。意作么生。殷云真狮子儿。
　　天井新云。即心即佛。非心非佛。牙齿无筋。舌头无骨。梅子熟也。是典罚语是证明语。长安今夜家家月。几处笙歌几处愁。
　　西遁超云。马祖添个八两。连前凑成一斤。大梅已足一斤。何妨佯推八两。虽然如是。未识他父子针芥水乳在。咄咄。自领三十棒。
　　白岩符云。一往看来。大梅这汉大似个隔墙担板。殊不知他是个浑刚打就生铁铸成底。而所谓杀活纵夺权实照用。一点也不曾欠缺。马祖在三千里外劈面唾噫。大梅还甘也未。
　　大梅因夹山与定山同行议论次。定曰。生死中无佛。即无生死。夹曰。生死中有佛。即不迷生死。互相不肯乃同上山请质。夹山理前语问。未审二人见处。那个较亲。梅曰一亲一踈。夹山复问那个亲。梅曰。且去。明日来。夹山明日又问那个亲。梅曰。亲者不问。问者不亲。夹山住后乃曰。我当时在大梅失却一只眼。
　　雪窦显云。夹山毕竟不知换得一只眼。大梅老汉当时闻举。以棒一时打出。岂止划断两人葛藤。亦乃为天下宗匠。
　　昭觉勤云。是则是。两口金刚王宝剑。要且拂掠虚空。金山则不然。生死为诸佛根基。诸佛乃生死炉鞴。若解险绝承当。即证六通八解。
　　南堂欲云。夹山失却只眼。住后方知。雪窦画断葛藤。作得天下宗匠。虽然。李将军有佳声在。不得封侯也是闲。
　　万善缘云。这两个瞎汉。累他大梅费盐费酱。夹山后来纵然知过。怎奈只具一只眼。
　　雪窦云云。祇如道失却一只眼。换得一只眼。同别在甚么处。若捡点得出。许你具一只眼。不然。更为你下个注脚。失却一只换一只。今朝却是四月一。一年三百六十日。每日钵盂两度湿。参。
　　古南门云。雪窦醉后添杯。不知大梅牙如剑树。二老葛藤早已划断。夹山失却一只眼。过后方知。那一只向甚处去也。古南不避检责确实评量道。有佛无佛。死生生死。一翳在眼。空花乱坠。
　　大梅因庞居士问。久向大梅。未审梅子熟也未。梅曰。熟也。你向甚么处下口。士曰百杂碎。梅伸手曰还我核子来。士无语。
　　翠岩芝云。此二人大似把手上高山。
　　宝峰文云。且道二人相见还有优劣也无。
　　大梅帜代庞公云。嚼破里头仁。用核作么。复呵呵笑曰。恁么道也是腊月扇子。
　　国清英云。要识大梅庞公么。本是同根生。相煎何太急。
　　留锡省云。不负见马大师者只一庞老子。善与诸老打口鼓无败手。因甚於大梅手里一时钝置。殊不知他当时无语其声如雷。
　　大梅因僧问如何是祖师西来意。梅曰西来无意。
　　盐官安闻云。一个棺材两个死汉。雪窦显云。三个也有。
　　玄沙备云。盐官是作家。
　　黄龙新云。雪窦道三个也有。是死汉是活汉。具眼者请试甄别。昭觉勤云。一串穿却。
　　大梅忽一日示众曰。来莫可抑。往莫可追。从容间闻鼯鼠声。梅乃曰。即此物。非他物。汝等诸人善自护持。吾今逝矣。言讫示灭。
　　雪窦显云。这汉生来莽卤。死后颟顸。即此物非他物。是何物。还有分付处也无。有般汉不解截断大梅脚跟。只管道贪程太速。
　　宝峰文云。既非他物。是什么物。
　　兴善广云。者汉临死犹口里水漉漉地。即此物非他物。瞒顸不少。咄。

　　宗门拈古汇集卷第十
　　宗门拈古汇集卷第十一

　　　　古杭白岩嗣祖沙门　净符　汇集
　　△南二

　　池州鲁祖宝云禅师(南二马祖一嗣)

　　寻常见僧来便面壁。南泉闻曰。我寻常与师僧道。向佛未出世时会取尚不得一个半个。他漝么驴年去。
　　保福展问长庆云。祇如鲁祖节文在甚么处。被南泉漝么道。庆云。退己让人。万中无一。
　　罗山闲云。陈老师当时若见。背上与五火抄。何故。为伊解放不解收。
　　玄沙备云。我当时若见。也与五火抄。
　　云居锡云。罗山玄沙总恁么道。为复一般。别有道理。若择得出。许上座佛法有会处。
　　报慈遂征云南泉为复是唱和语不肯语。
　　翠岩芝云。何劳如此。若有僧来。见个什么知时好。又云。我即不然。未具胞胎不得会。会即打折你驴腰。
　　径山杲云。鲁祖不得南泉。几乎觑破壁。
　　报恩秀云。南泉恁么贬屈。鲁祖长庆却道正是退己让人。鲁祖把断关津。罗山却道解放不解收。尽是鱼前布网贼过张弓。拈拄杖云。万松不曾面壁。你者一队来觅什么节文。乃一齐打散。
　　瑞岩愠云。诸方多作奇特解会。殊不知者个老汉被人以无文印印破面门。至今不欲呈露。还有不动舌头与他雪屈者么。良久云。只有照壁月。且无吹叶风。
　　笑岩宝云。当时若有个衲僧入来便与掀倒。不惟打断诸老葛藤。亦免魔魅人家男女。
　　云门信云。鲁祖面壁若作佛法商量。入地狱如箭射。
　　灵岩储云。妙喜要见鲁祖。直须觑破壁。设有个师僧云和尚是什么心行。但向道前村深雪里。昨夜一枝开。待伊眼目定动。合掌道果然衲子难瞒。左右顾云。且道灵岩节文在什么处。良久云。明日向汝道。
　　西遁超云。南泉老汉好像入旃檀林却烧一炉香。见咸阳火却投一束柴。虽然。若不遇知音。夜光投人鲜不按剑。
　　白岩符云。云老敲。愿老拍。玉振金声。可谓千古一遇。然在正眼看来。总是鼓粥饭气。
　　东塔熹着语云。将谓无人证明。
　　鲁祖因僧问如何是不言言。祖曰汝口在什么处。曰某甲无口。祖曰汝寻常将什么吃饭。僧无对。
　　洞山价代僧云。他不饥。吃什么饭。
　　雪窦显云。好劈脊棒者般汉。开口了合不得。合口了开不得。
　　汾阳昭代僧云。只为不会。
　　五祖戒代僧云。和尚不妨具眼。
　　黄龙新云。雪窦只知者僧。开口了合不得。合口了开不得。殊不知鲁祖被者担板汉勘破。
　　天童觉云。者僧只解握死蛇头。不能捋猛虎须。当时待他问你口在什么处。猛与一喝。拂袖便行。直饶鲁祖全机。管取做手脚不及。
　　南堂欲云。当时者僧若是个汉。待道你口在什么处。便与掀倒禅床。非唯使鲁祖高竖降旗。且免雪窦马后喝节。
　　古南门云。者僧问个不言言。却能始终照顾。只是未解转身。古南见来也未免劈脊便棒。何故。要伊知得通身是口。
　　宝掌白云。鲁祖只解塞断来机。不会移风易俗。或问山僧如何是不言言。劈脊便棒。待伊动静。连棒打出。伶俐汉忽然拶着。必然别有生涯。
　　白岩符云。杀人须见血。鲁祖以之矣。将什么吃饭。喝。当时者僧下得者一喝。鲁祖钵袋子管取分付有分。虽然者僧无对。不妨作家。只是无人委悉。
　　鲁祖因僧问如何是双林树。祖曰有相身中无相身。曰如何是无相见。祖曰金香炉下铁昆仑。
　　仰山钦云。鲁祖恁么答话。始终只是说道理。山僧则不然。有问如何是双林树。秋来叶落。春到花开。如何是春到花开。那边一片云。今日定下雨。

　　幽州盘山宝积禅师(南二马祖一嗣)

　　上堂。若言即心即佛。今时未入玄微若。言非心非佛。犹是指踪极则。
　　天童觉云。有钱不解使。解使却无钱。且作么生得十成去。娶他年少妇。须是白头儿。
　　报恩秀云。今时路头不得全体。非心非佛有缺神用。欲得十成去。除是三冬向火。六月卖氷始得。所以道娶他年少妇须是白头儿。然则。调和琴瑟一句作么生道。长翁短婆婆。递互厮折磨。
　　盘山上堂。向上一路。千圣不传。学者劳形。如猿捉影。
　　琅琊觉云。上来讲赞无限良因。
　　慈明圆云。向上一路。千圣不然。
　　径山杲云。向上一路。热碗鸣声。
　　天童杰云。向上一路。掘地觅天。
　　荐福璨云。盘山道向上一路千圣不传。深谛律尼娑婆诃。慈明道向上一路千圣不然。苏嚧悉哩娑婆诃。诸人与么领会。歌罗歌罗。
　　天宁琦云。诸大老尽力道。只发明得向下一路。若是向上一路。驴年梦见么。
　　天童忞云。盘山道向上一路千圣不传。抱赃叫屈作么。慈明道向上一路千圣不然。且莫诈明头。妙喜道向上一路热碗鸣声。合眼跳黄河。千岩道向上一路在你脚底。接竹点青天。先老人道向上一路踏破草鞋。猢狲倒上树。这五个汉被山僧一时领过了也。毕竟作么生是向上一路。拈拄杖起身云。归堂吃茶。
　　开先金云。字经三写乌焉成马。者一队汉尽力道。只道得向下一路。若是向上一路。又岂止未梦见在。要识向上一路么。良久云。屋漏看星眠。
　　天井新云。向上一路。堕坑落堑。夜梦不祥。书在壁上。
　　青龙斯云。盘山慈明二尊宿。大似假借豪门虚张声势。若是向上一路。依旧提掇不出。弁山今日要与诸人觌面拈出。遂掷下拄杖云。看看。
　　金仙璨云。盘山慈明二大老。一个喉唇紧涩。一个齿舌宽宏。虽然各立门墙。正眼看来。总未踏向上路在。
　　佛川义云。古今诸老与么提持不无长处。要透向上一路。直待驴年。
　　广教玉云。向上一路。三生六十劫。
　　海门涌云。本来一条径直大路。被者伙老古锥指点一上。返成迂曲。致使疲极之辈退失宝所。海门岂可坐视。今日要使渠一个个就路还家。乃蓦地掀倒禅床竟归方丈。
　　盘山示众。心月孤圆。光吞万象。光非照境。境亦非存。光境俱忘。复是何物。
　　洞山价云。光境未忘。复是何物。
　　云门偃云。直饶恁么犹是半途。未是透脱一路。如何是透脱一路。良久云。天台华顶。
　　径山杲云。白鹭下田千点雪。黄鹂上树一枝花。
　　清化嶾喝一喝云。字经三写乌焉成马。
　　雪窦云云。者两个汉大似徐六担板只见一边。好各与二十拄杖。若要扶竖从上来事。且缓缓。
　　东明鉴举光境俱忘复是何物。喝一喝云。是甚么。光境未忘。复是何物。乃举拂云。唤者个作甚么。复喝一喝。
　　盘山上堂。诸禅德。可中学道似地擎山不知山元孤峻。如石含玉不知玉本无瑕。若如此者是真出家。
　　雪窦显云。昼行三千。夜行八百。是我寻常用底。且拈放一边。汝诸人向什么处见盘山。
　　径山杲云。若能如是。捏目生花。
　　翠岩喆云。诸人要见盘山则易。见径山则难。
　　灵岩储云。开眼也着。闭眼也着。甚处不是盘山。良久喝一喝云。瞌睡汉醒也未。
　　盘山示众。诸禅德。譬如掷剑挥空。莫论及之不及。斯乃空轮无迹。剑刃无亏。若能如是心心无知。全心即佛。全佛即人。人佛无异始为道矣。
　　径山杲於心心无知下云。咄咄。我王库内无如是刀。
　　愚庵盂云。若论本色衲子。实无如是刀。若论本色衲子。实有如是刀。一僧旁哂云。不见盘山道学者劳形如猿捉影。盂云。咄。情知你坐在鬼窟里。
　　盘山将顺世。告众曰。有人邈得吾真否。众将所传顶相呈似。皆不契。时普化出曰某甲邈得。盘曰何不呈似老僧。化遂翻一觔斗而出。盘曰者汉向后彻风狂去在。乃奄化。
　　保福展云。普化掣颠不少。盘山丑拙更多。
　　长芦了撼身云。快活杀我也。若无烁破乾坤底眼孔。怎见浑金璞玉。复云。山僧依普化样子摸得一本。今夜展开要使大众瞻仰。遂打一觔斗归堂。
　　栖霞成云。若是临济大师。三十棒一棒也少不得。赖遇盘山放过。且道者棒头落在什么处。你若道便好劈脊。我也知你瞎棒乱做。
　　国清英云。咄咄咄。一人传虚。万人传实。
　　盘山初参时一日出门见人羿丧。歌郎振铃曰。红轮决定沉西去。未委魂灵往那方。幕下孝子哭曰。哀哀。山忽身心踊跃。归举似马祖。祖印可之。
　　云居庄云。夫为人师者须具透关眼。别邪正验来机。只如盘山认个昭昭灵灵以为极则。马大师从而印可。岂不孤负先圣欺罔后昆。山僧此间若有者般人。必然别有生涯。且道是什么生涯。鸳鸯绣出从君看。不把金针度与人。

　　蒲州麻谷宝彻禅师(南二马祖一嗣)

　　到临济。问大悲千手眼那个是正眼。济搊住曰。大悲千手眼作么生是正眼。速道速道。谷拽济下禅床却坐。济问讯曰不审。谷拟议。济便喝。拽谷下禅床却坐。谷便出去。
　　因圣颕云。诸禅德。此二尊宿如此。且道意作么生。今人尽道照用。照什么椀。一切人只解自骑马去捉贼。自持刀去杀贼。此二人便能夺贼马捉贼。夺贼刀杀贼。虽然如是。临济得便宜却是失便宜。
　　仰山钦云。二大老恁么激扬。虽则百千手眼一时俱露。又怎免得个二俱瞎汉。且道还有检点得出底么。瞎。
　　天宁琦云。二老主宾互换纵夺可观。如猛焰烧空忽雷震地相似。虽然。与他大悲千手眼有何交涉。只见波涛涌。不见海龙宫。
　　安国聪云。击节扣关冲楼跨灶。一挨一拶纵夺超群。还他二老好手。若论大悲正眼。驴年未梦见在。
　　麻谷到章敬处。绕禅床三匝振锡一下卓然而立。敬曰是是。又到南泉。绕禅床三匝振锡一下卓然而立。泉曰不是不是。谷曰。章敬道是。和尚为甚么道不是。泉曰。章敬即是。是汝不是。此是风力所转。终归败坏。
　　长庆棱代谷於是是处云。和尚佛法身心何在。又代谷於章敬即是是汝不是处云。和尚是什么心行。
　　保福展别云。但振锡一下而出。又拈云。章敬南泉可谓一是一非。又云。麻谷依稀似曲才堪听。又被风吹别调中。
　　云居锡云。章敬未必道是。南泉未必道不是。又云。麻谷当初但持锡出去恰好。
　　雪窦显代麻谷於是不是两处俱云。错。
　　沩山喆云。章敬道是。落在麻谷彀中。南泉道不是。亦落在麻谷彀中。大沩即不然。忽有人持锡绕禅床三匝振锡一下卓然而立。但向伊道未到者里好与三十棒。
　　泐潭清云。章敬道是也好与三十拄杖。南泉道不是也好与三十拄杖。何故。是与不是全彰妙义。章敬南泉一场失利。
　　胜默光云。是无可是。非无真非。是非无主。万善同归。枭鸡昼夜徒自支离。我无三寸。鳖得唤龟。迦叶不肯。一任攒眉。
　　天宁琦云。绕禅床振锡。参礼常仪。为什么章敬道是。南泉道不是。苦瓠连根苦。甜瓜彻蒂甜。
　　栖霞成云。不入虎穴怎得虎子。有者道麻谷被南泉换却眼光。殊不知南泉被麻谷一拶。几乎打破蔡州。雪窦下两错。也只救得一半。
　　博山来云。章敬道是。雪窦道错。南泉道不是。有什么语话分。惟麻谷锡杖头较些子。
　　麻谷一日在帐内坐。以手巾盖却头。披云和尚来。入见便作哭声。良久出去法堂上。绕禅床一匝却入。拨开帐见谷去却手巾坐。乃曰死中得活。万中无一。谷便下床就位抽坐具。云近前把住曰。前死后活。你还甘么。谷曰甘即甘。阿师堪作什么。云推向一边曰。知道你前言不副后语。
　　昭觉勤云。入寺看额。见表知里。披云惯作高宾。拈尾作头拈头作尾。麻谷孟尝门下看他酬对。不道他不知有。只为用意太深。当时待道死中得活万中无一。好与云苍天苍天。何故。得人一牛。还人一马。
　　麻谷使扇次。僧问风性常住。无处不周。和尚为什么却摇扇。谷曰。你只知风性常住。且不知无处不周。曰作么生是无处不周的道理。谷却摇扇。僧作礼。谷曰无用处师僧。着得一千个有什么益。
　　昭觉勤云。者僧一期可观。可惜有头无尾。若不是麻谷作家。洎合放过。敢问诸人甚处是者僧落节处。拨开向上窍。能有几人知。
　　沩山果云。者僧只知脑门着地。不觉当面错过。当时若据令而行。何处更讨麻谷。

　　潭州东寺如会禅师(南〔三〕马祖一嗣)

　　因仰山来参。问汝是甚处人。山曰广南人。寺曰我闻广南有镇海明珠是否。山曰是。寺曰此珠如何。山曰。黑月即隐。白月即现。寺曰还将得来否。山曰将得来。寺曰何不呈似老僧。山叉手近前曰。昨到沩山亦被索此珠。直得无言可对无理可伸。寺曰。真狮子儿。善能哮吼。
　　昭觉勤云。东寺只索一颗。仰山倾出一栲栳。
　　天宁琦云。仰山虽是个狮子儿。怎奈把镇海明珠作豌豆卖却。千古之下遭人检点。山僧今日党理不党亲。便是东寺到来也须勘过了打。
　　洞山莹云。仰山韫椟於斯善贾沽诸。可惜东寺被他珠光一烁。直得龙头蛇尾。山僧若作东寺。但唤侍者快将粪箕扫帚来。
　　白岩符云。镇海明珠仰山固然在握。然不免被他带累遭人涂污。当时待问还将得来否。便好对道已掷在粪扫堆头了也。他若更道真狮子儿善能哮吼。以手掩耳便出。管取东寺安排明窗不及。

　　虔州西堂智藏禅师(南〔三〕马祖一嗣)

　　普请次乃曰。因果历然。怎奈何怎奈何。时有僧出以手托地。堂曰作什么。曰相救相救。堂曰。大众。者个师僧犹较些子。僧拂袖便走。堂曰。狮子身中虫。自食师子肉。
　　昭觉勤云。西堂洞明纲要。始终正令全提。者僧异类中行。其奈龙头蛇尾。敢问大众。因果历然一句作么生道。是则龙女顿成佛。非则善星生陷坠。
　　西堂因李翱尚书尝问僧。马大师有甚么言教。僧曰。大师或说即心即佛。或说非心非佛。李曰总过者边。一日问堂。马大师有甚么言教。堂呼李翱。李应诺。堂曰鼓角动也。
　　如庵彰云。尽道李公勘验者僧。殊不知李公在者僧面前纳败一上。又向西堂处讨巴鼻。却被西堂一拶。直得转身无路。即今还有为他转得身者么。出来与如庵拄杖子相见。僧才出。彰遽云。不是弄潮人。休入洪波里。便下座。
　　西堂因僧问。有问有答宾主历然。无问无答时如何。堂曰怕烂欲那。
　　长庆棱因僧举问云。有问有答宾主历然。无问无答时如何。庆云。人人尽道休官去。林下何曾见一人。
　　雪窦显云。何不与本分草料。
　　南堂欲云。二员古佛与么答话。可使千古流芳。若要塞断衲僧咽喉。犹未可在。今夜或有问灵岩。有问有答宾主历然。无问无答时如何。向道冬至寒食一百五。上元定是正月半。
　　白岩符云。此处无金十两。俗人酤酒三升。二老其谓欤。雪窦云何不与本分草料。也是掩耳偷铃。总未得剿绝。拈拄杖云。者里或有问。有问有答宾主历然。无问无答时如何。掷下拄杖归方丈。

　　京兆章敬怀恽禅师(南三马祖一嗣)

　　因百丈遣僧来探。候敬上堂次。展坐具礼拜起。将敬一只靸鞋以袖拂却尘了倒覆向下。敬曰老僧罪过。
　　黄龙新云。百丈逞尽神通。不消章敬道个老僧罪过。便见氷消瓦解。
　　鼓山珪云。黄龙孟八郎。犹欠一着在。只知百丈逞神通。不知百丈伎俩俱尽。只知章敬道个老僧罪过。不知章敬一欵便招。会么。蛇吞虾蟆犹自可。更有蜈蚣在后头。

　　婺州五泄山灵默禅师(南二马祖一嗣)

　　谒石头便问。一言相契即住。不契即去。头据坐。泄便行。头随后召曰阇黎。泄回首。头曰。从生至死祇是者个。回头转脑作么。泄言下大悟。乃抝折拄杖而栖止焉。
　　洞山价云。当时若不是五泄先师也大难承当。然虽如是。犹涉途程在。
　　长庆棱云。险。
　　报慈遂征云。那里是他犹涉途程处。且道洞山意作么生。
　　云峰悦云。大小石头坐不定把不住。似者担板汉放去便休又唤回。被他糊涂一上道。我向者里有个悟处。驴年梦见。
　　沩山行云。五泄当时便去。不妨坐断天下人舌头。乃被人唤回。糊涂不少。直饶抝折拄杖。也是贼过后张弓。如今得失是非一时坐断。敢问大众。石头据坐。意作么生。
　　地藏恩云。五泄当时只合与么去。不合与么来。

　　洪州百丈惟政禅师(南二马祖一嗣)

　　问南泉。诸方善知识还有不说似人的法也无。曰有。丈曰作么生是不说似人的法。曰不是心不是佛不是物。丈曰恁么则说似人了也。曰。某甲即恁么。和尚作么生。丈曰我又不是善知识。怎知有说不说的法。曰。某甲不会。请和尚说。丈曰我太煞与汝说了也。
　　沩山喆云。百丈只知瞻前不知顾后。当时待伊道某甲不会。但云老僧亦不会。百丈若下得此一转语。非惟与南泉为宗匠。亦乃与天下人为宗匠。
　　天奇瑞云。者两个汉拈头失尾拈尾失头。惹那诸方笑怪。既有不说的法。且道还许你宾主问答也无。饶你检点得出。进退无门。更夸精细。转见不堪。诸人到此作么生。各请归堂珍重。
　　百丈一日路逢天使留斋次。偶驴子鸣。使曰头陀。丈举首。使却指驴。丈却指使。使无对。
　　保福展云。百丈因斋庆赞。
　　法眼益别云。但作驴鸣。
　　支提爱云。一家有事百家忙。

　　澧州苕溪道行禅师(南二马祖一嗣)

　　尝曰。吾有大病。非世所医。
　　曹山寂因僧问。古人曰吾有大病非世所医。未审是什么病。山曰攒簇不得底病。曰一切众生还有此病也无。山曰人人尽有。曰和尚还有此病也无。山曰正觅起处不得。曰一切众生为什么不病。山曰。一切众生若病。即非众生。曰未审诸佛还有此病也无。山曰有。曰既有为甚么不病。山曰为伊惺惺。
　　愚庵盂别云。吾有大病。一物可医。且道是什么物。若拈得出。可与苕溪同参。

　　潭州三角山总印禅师(南二马祖一嗣)

　　上堂。若论此事。眨上眉毛早已蹉过了也。时麻谷便问。眨上眉毛即不问。如何是此事。角曰蹉过也。谷乃掀倒禅床。角便打。
　　保福展云。三角也是贼过后张弓。
　　雪窦显云。者两个有头无尾汉。眉毛未曾眨上。说什么此事蹉过。寻有僧问眉毛为甚不眨上。窦便打。
　　昭觉勤云。唤作此事已是好肉剜疮了也。何况更云眨上眉毛早已蹉过。麻谷雪窦贼过后张弓则固是。更有一个。蓦拈拄杖下座。
　　天宝枢云。二大老恁么酬唱。不妨雷轰电卷石裂崖崩。若是此事。白云万里。
　　南堂欲云。二老虽则纵夺可观。怎奈伤锋犯手。我者里从来未曾提着此事。诸人也未曾眨上眉毛。中间固无蹉过与不蹉过。诸人既不掀倒禅床。山僧也不劈脊便棒。自然声和响顺形直影端。非惟主伴互融亦乃人天欣悦。击拂子云。水归大海波涛静。云到苍梧气象闲。
　　天界盛云。是贼识贼。不妨争先后手。麻谷见三角恁么举。便好掀倒禅床。那堪更问此事。三角见麻谷恁么问。便好劈脊一棒。那堪更道蹉过。虽则有照有用。未免皆打落节处。雪窦要争先手。钩得僧出便打。不妨照用同时。若是天覆地载山高水深。当别有不眨眉毛在。
　　古南门云。三角眉毛若无。雪窦洎合打作两橛。即今有问。劈脊便打。讨甚眉毛。
　　广教玉云。二老大似饥鹰分肉猛虎夺食。虽则竞价相酬。未免取笑旁。观山僧今日挝鼓升座。诸人簇簇上来总不敢动着。不用干戈。管取风和雨沐天下太平。其间一挨一拶。若言蹉过。欺诳平人。若言不蹉过。毕竟唤什么作此事。喝一喝下座。
　　白岩符云。者两个汉手忙脚乱。热闹门庭即得。若论此事。又岂止白云万里。

　　鼎州中邑洪恩禅师(南二马祖一嗣)

　　因仰山问如何得见佛性义。邑曰。我与汝说个譬喻。如一室有六窗。内有一猕猴。外有猕猴从东边唤猩猩。猕猴即应。如是六窗俱唤俱应。仰山礼谢起曰。适蒙和尚譬喻。无不了知。更有一事。祇如内猕猴瞌睡。外猕猴欲相见又且如何。邑下绳床执仰山手作舞曰。猩猩与汝相见了。譬如蟭螟虫在蚊子眼睫上作窠。向十字阶头叫曰。土旷人稀。相逢者少。
　　信相显云。诸人要见二老么。我也与你说个譬喻。中邑大似个金师。仰山将块金来使金师酬价。金师亦尽价相酬。临成交易。卖金的更与贴秤。金师虽然暗喜。心中未免偷疑。何故。若非细作。定是贼赃。
　　云居锡云。中邑当时若不得仰山者一句语。何处有中邑也。
　　崇寿稠云。还有人定得此道理么。若定不得。只是个弄精魂脚手。佛性义在什处。
　　报慈遂云。若不是仰山怎得见中邑。且道什么处是仰山得见中邑处。
　　东塔明云。大小中邑错下名言。又唤作佛性。又唤作猕猴。复鼓掌呵呵笑云。是何言欤。
　　报恩琇云。入惊人浪得称意鱼。不无中邑。金翅入海直取龙吞。还他仰山。山僧则不然。如何得见佛性义。蓦口便掌。免见拖泥带水。又云。若作仰山。见他说喻了。但作礼曰。谢师指示。看中邑者汉如何合煞。
　　栖霞成云。中邑闭眼说醒。仰山开眼说梦。究竟二俱不了。若是佛性义。三生六十劫也未梦见在。
　　翠岩喆云。能近取譬。中邑可谓仁矣。惜乎被仰山一拶。未免手忙脚乱。翠岩则不然。如何得明见佛性。劈脊便棒。何故。免得猩猩贪瞌睡。劳他六户唤频频。
　　资福广云。良骥负盐。非伯乐不能赏鉴。騄駬载车。须王良方堪驾御。马则固然。或遇啸风猛虎。返掷狮儿。又且如何收拾。遂以手作格势云。且道者边着。

　　宗门拈古汇集卷第十一
　　宗门拈古汇集卷第十二

　　　　古杭白岩嗣祖沙门　净符　汇集
　　△南二

　　池州杉山智坚禅师(南二马祖一嗣)

　　因普请择蕨次。南泉拈起一茎曰。者个大好供养。山曰。非但者个。百味珍羞他亦不顾。泉曰。虽然如是。个个须尝过始得。
　　报慈遂征云。且道是相见语不是相见语。
　　翠岩芝征云。只如杉山与么道。还免得无过么。若免得去。未具眼在。若免不得。又违前话。
　　白岩符云。者两个汉被一茎菜丧尽生平。

　　抚州石巩慧藏禅师(南二马祖一嗣)

　　本以戈猎为务。因趁鹿从马祖庵前过。乃问还见鹿过否。祖曰汝是何人。曰猎者。祖曰汝解射么。曰解射。祖曰汝一箭射几个。曰一箭射一个。祖曰汝不解射。曰和尚解射否。祖曰解射。曰一箭射几个。祖曰吾一箭射一群。曰。彼此生命。何得射他一群。祖曰。汝既知如是。何不自射。曰。若教某甲自射。直是无下手处。祖曰者汉旷劫无明烦恼今日顿息。巩遂掷下弓箭投祖出家。
　　清凉钦云。且作么生是一箭射一群底道理。直是三千大千世界生命也不消一箭。
　　雪窦显云。马师一箭一群。信彩射得有甚用处。不如石巩一箭一个。却是好手。雪窦今日效古人之作拟放一箭。高声喝云。看箭。又云中也。
　　翠岩芝云。马祖一箭射一群犹未善在。山僧一箭射无数。尽大地蠢动含灵无不中者。虽然如是。祇道得一半。更有一半留与诸上座道。
　　石巩凡见僧来皆张弓架箭示之。一日三平至。巩曰看箭。平乃拨开胸曰。此是杀人箭。活人箭又作么生。巩乃弹弓弦三下。平乃作礼。巩曰。三十年张弓架箭。只射得半个圣人。遂抝折弓箭。平后参大颠举前话。颠曰。既是活人箭。为什么向弓弦上辨。平无对。颠曰三十年后要人举此话也大难得。
　　云门偃问。长庆作么生免得他道半个圣人。长庆云若不还价怎辨真伪。门云入水见长人。
　　雪窦显云。要先抝折不难。怎奈三平中的了也。然则老宿要活三平。且未免张弓架箭。首山念云。人人尽道三平中的。莫屈他也无。良久云。机关不是韩光作。莫把胸襟当等闲。
　　支提爱云。射虎不真。徒劳没羽。
　　天童觉云。石巩习气不除。三平相席打令。却云三十年张弓架箭祇射得半个圣人。岂不是以己方人。大都不入惊人浪。到底难寻称意鱼。
　　高峰妙云。石巩张弓旁若无人。三平承箭弄巧成拙。然虽如是。半个圣人又作么生。落花有意随流水。流水无心恋落花。
　　中峰本云。穿百步杨。透九重鼓。固是眼亲手便。其如半个圣人有隐身之术。石巩之技穷矣。
　　鼓山贤云。披胸当箭宛有大人之作。然只忍得杀人箭。再问活人箭。蹉过多少时也。巩为作死马医。虽然救得。也只是半个了也。
　　石巩问西堂藏。你还解捉虚空么。曰捉得。巩曰作么生捉。堂以手撮虚空一下。巩曰你不解捉。堂却问师兄作么生捉。巩把堂鼻孔拽。堂作忍痛声曰。太煞拽人鼻孔直欲脱去。巩曰。直须恁么。捉虚空始得。
　　宝寿方云。这般做处何异弄泥团者。极尽心思终无济事。虽知祖师门下别有长处。当时待道你还解捉虚空么。亦曰捉得。作么生捉。直把石巩一脚踏倒。
　　白岩符云。施乾转坤不无石巩。当时被西堂近前劈面便掌。又作么生。

　　唐州紫玉山道通禅师(南二马祖一嗣)

　　因于頔相公问如何是佛。玉唤相公。公应诺。玉曰更莫别求。药山闻曰。噫。可惜于家汉生埋向紫玉山中。公闻乃谒见药山。山问曰。闻相公在紫玉山中大作佛事是否。公曰不敢。乃曰承闻有语相救。今日特来。山曰有疑但问。公曰如何是佛。山乃召于頔。公应诺。山曰是什么。公豁然有省。
　　罗山闲云。当时赖遇是于頔。可中草窠里拨着个焦尾大虫。何处有药山。
　　大沩智云。于頔当时若会见药山唤云是什么。只向道和尚赚我来。拂袖便去。不惟作个慷慨丈夫。亦乃不钝置紫玉。
　　大沩泰云。抉骊龙额上珠。取轮王髻中宝。如钟待扣。似谷传声。八面玲珑更无回互。诸人要见于頔悟处么。真金已出矿。锻炼转光辉。
　　乌石道云。可惜于頔者汉脱得紫玉酱缸。又腌在药山齑瓮。虽然如是。仔细检点将来。紫玉药山脚跟总未点地在。乌石则不然。或有人问如何是佛。即向他道。大小石头亲见了。宝山端的不空回。

　　毗陵芙蓉太毓禅师(南二马祖一嗣)

　　一日因行食到庞公前。公拟接毓乃缩手曰。生心受食。净名所呵。去此一机。居士还甘否。公曰当时善现岂不作家。毓曰非关他事。公曰食到口边被人夺却。毓乃行食。公曰不消一句。
　　昭觉勤云。善现作家。芙蓉奇特。尽被庞老子一时领过了也。只如道不消一句。且道是那一句。端坐受供养。施主常安乐。
　　芙蓉因庞公问。马祖着实为人处。还分付吾师否。蓉曰。某甲尚未见他。作么生知他着实处。公曰祇此见知也无讨处。蓉曰居士也不得一向言说。公曰。一向言说师又失宗。若作两向三向。师还开得口么。蓉曰。直是开口不得。可谓实也。公抚掌而出。
　　昭觉勤云。芙蓉何不道分付与我。待问如何是着实处。便好与一掌。待他眼目定动。更与一掌。何故。且要打断许多葛藤。
　　云居庄云。芙蓉无端惹起许多葛藤。若约径山见处。便与拦胸一踏。直饶庞公知有马大师着实处。也做手脚不及。
　　佛川宗云。者两个撮驴粪汉也甚奇怪。虽然暗地抛竿。要且瞒野山不得。

　　信州鹅湖大义禅师(南二马祖一嗣)

　　唐宪宗诏入内。於麟德殿论义。湖问诸硕德曰。行住坐卧毕竟以何为道。有对知者是道。湖曰。不可以智知。不可以识识。安得知者是乎。有对无分别是道。湖曰。善能分别诸法相。於第一义而不动。安得无分别是乎。有对四禅八定是道。湖曰。佛身无为。不堕诸数。安得四禅八定是乎。众皆杜口。
　　径山杲云。相骂饶你接嘴。相唾饶你泼水。
　　天宁琦云。僧投寺里宿。贼打不防家。
　　瑞鹿信云。鹅湖长老辨似悬河。未免旁观者哂。行住坐卧毕竟以何为道。贪观天上月。失却手中桡。
　　鹅湖举顺宗帝问尸利禅师曰。大地众生如何得见性成佛。利曰。佛性如水中月。可见不可取。谓宪宗帝曰。佛性非见必见。水中月如何攫取。帝乃问何者是佛性。湖对曰不离陛下所问。帝默契之。
　　瀛山誾云。若道不离陛下所问即是佛性。鹅湖眉毛亦须倒竖。何故。祇晓眼横。不知鼻直。

　　五台山隐峰禅师(南二马祖一嗣)

　　俗姓邓。在襄州破威仪堂只着衬衣於砧椎边拈起椎曰。道得即不打。于时大众默然。峰便打。
　　法眼益云。邓隐峰奇怪甚奇怪。要且打不着。又云。其时一众出自偶然。
　　翠岩芝云。此语有勘破处。且道勘破阿谁。雪窦显云。果然果然。
　　东禅观云。彼时堂中是有人耶无人耶。若有人。可容得伊。若无人。争容得伊。又云。笑杀旁观。
　　城山洽云。当时若有人夺椎子却打云。看破了也。看者汉作何合杀。

　　汾州无业大达禅师(南二马祖一嗣)

　　示众。若有一毫头圣凡情念未尽。不免入驴胎马腹里去。
　　白云端云。直使一毫头圣凡情念净尽。亦未免入驴胎马腹里去。
　　磬山修云。未尽净尽。山僧今日一齐拈却。诸人还见一毫头么。喝一喝云。切忌钻龟打瓦。
　　无业因僧问如何是佛。业曰莫妄想。又僧问如何是佛。业曰即心是佛。
　　雪窦显於莫妄想处着语云。塞却鼻孔。於即心是佛处着语云。拄却舌头。
　　昭觉勤云。正当恁么时。舌头又拄却。鼻孔又塞却。还有转身吐气处也无。便打。
　　古南门云。一转语无绳自缚。一转语金鍮不辨。一转语堆山积岳。更有一转语。三十年后。

　　南岳西园昙藏禅师(南二马祖一嗣)

　　一日自烧浴。僧问和尚何不使沙弥童行。园乃抚掌三下。
　　曹山寂云。一等是拍手抚掌。就中西园奇怪。俱胝一指头禅盖为承当处不谛当。僧却问西园抚掌岂不是奴儿婢子边事。山曰是。曰向上更有事也无。山曰有。曰如何是向上事。山叱曰者奴儿婢子。
　　天童觉云。识尊卑。知贵贱。西园是作家。分玉石。辨金鍮。曹山不出世。者僧虽解切磋琢磨。也祇向奴儿婢子边着倒。还知么。放旷淋漓两不伤。犹是夜明帘外客。
　　愚庵盂云。诸禅德。曹山与么批判。为复是一期压捺。为复是别有道理。有者道古人提唱总不可作实法会。理固如此。也须要头脑清白。西园抚掌是甚时节。俱胝竖指是何节目。者里缁素得出。许你亲见西园。否则在人家屋檐下坐着。驴年去在。

　　镇州金牛和尚(南二马祖一嗣)

　　每自做饭供养众僧。至斋时舁饭桶到堂前作舞。呵呵大笑曰。菩萨子吃饭来。
　　长庆棱云。金牛大似因斋庆赞。
　　大光诲因僧问。长庆道因斋庆赞意旨如何。光乃作舞。僧便礼拜。光云见甚道理便礼拜。僧却作舞。光云者野狐精。
　　东禅齐云。祇如长庆大光。是明古人意。别为他分柝。诸人每日吃饭过堂。为当与古人一般。为当别有道理。若道别。且作么生得别来。若道一般。恰到他舞又被唤作野狐精。还会么。若不会。行脚眼在甚么处。
　　雪窦显云。虽然如是。金牛不是好心。
　　瑞岩愠云。金牛露出丑举止。残羹馊饭阿谁肯吃。
　　金牛因临济来乃横按拄杖当门踞坐。济遂抚掌三下归客堂。牛却下。看人事了乃问。夫宾主相见各有轨仪。上座何得无礼。济曰老和尚道什么。牛拟开口。济便打一坐具。牛作倒势。济又打一坐具。牛曰今日不着便。遂归方丈。
　　沩山佑问仰山。此二尊宿还有胜劣也无。仰云胜即总胜。劣则总劣。
　　沩山果云。一人焦砖打着连底冻。一人得便宜是落便宜。具眼者辨取。
　　灵隐礼云。驱耕夫牛。夺饥人食。不无临济。若是毒蛇头上揩痒。猛虎口里横身。须让金牛始得。只如胜劣不分。直提向上又作么生。横按镆铘全正令。
　　西遁超云。二大老一则居胜。一则退败。是将栗棘蓬擉瞎天下人眼睛。是将烂污泥涂却天下人眼睛。今之学其宗者。打必打到胜。喝必喝到胜。以为多打得几下。多喝得几喝。便为大机大用。噫。殊不知八百年前早为金牛踏杀了也。

　　利山和尚(南二马祖一嗣)

　　因僧问众色归空空归何所。山曰舌头不出口。曰为甚么不出口。山曰内外一如故。
　　漏泽杲云。大小利山恁么答话。把人脚跟钉却。不敢动着一步。山僧者里则不然。若有问众色归空空归何所。向道此去武塘不远。为甚如此。祇要你到家。还会么。良久云。莫怪坐来频劝酒。自从别后见君稀。

　　韶州乳源和尚(南二马祖一嗣)

　　上堂。西来的的意不妨难道。众中莫有道得者么。出来试道看。时有僧出礼拜。源劈脊便打曰。是什么时节出头来。便归方丈。
　　保福展代僧云。为和尚不惜身命。长庆棱云。我即不然。福云作么生。庆云不妨不妨。
　　承天宗云。宗乘也不易扶竖。者两个老汉扶不起。我道者僧若不出头。棒即是乳源自吃。
　　沩山果云。者僧若具眼。才见开口。便好向道老和尚少卖弄。不唯勘破乳源。亦乃坐断天下人舌头。
　　广胤标云。者僧若是个汉。待伊才拈棒。便好接住送一送云。和尚也须自领一半始得。管教者老汉一场懡[怡-台+罗]。

　　筠州逍遥和尚(南二马祖一嗣)

　　因鹿西和尚曰。念念攀缘。心心永寂。遥曰昨晚亦有人恁么道。西曰道个什么。遥曰不知。西曰请和尚说。遥以拂子蓦口打。西拂袖便出。遥召众曰。大众。直是顶门上着眼也鉴他不破。
　　昭觉勤云。老僧虽顶门无眼。也验得他骨出。何以见得。古墓毒蛇头戴角。南山猛虎尾咤沙。

　　洪州水潦和尚(南二马祖一嗣)

　　问马祖如何是西来的的意。祖曰礼拜着。潦拜下。祖乃当胸踏倒。潦忽契悟。起来抚掌呵呵大笑曰。也大奇。也大奇。百千三昧无量妙义。只向一毫头上识得根源去。住后每谓众曰。自从一吃马师踏。直至如今笑不休。
　　琅琊觉云。大众。你道水潦还曾悟也未。
　　天童觉云。马大师不合放过。待伊起来恁么道。但问只者一毫头从甚处得来。待伊拟议。更与一踏。
　　鼓山霈云。大小水潦大似乞儿见小利。
　　白岩符云。可惜马师有杀人剑无活人刀。致使大小水潦在一毫头上着倒。且作么生与伊拈却者一毫头。良久云。当时好更与两踏。

　　衢州乌臼和尚(南二马祖一嗣)

　　因玄绍二上座参。臼曰二禅客发足甚么处。玄曰江西。臼便打。玄曰久知和尚有此机要。臼曰。你既不会。后面个师僧祇对看。绍拟近前。臼亦打曰。信知同坑无异土。参堂去。
　　雪窦显云。宗师眼目须是漝么。如金翅劈海直取龙吞。有般汉眼目未辨东西。拄杖不知颠倒。只管说照用同时人境俱夺。打杀一万个有什么过。
　　沩山喆云。乌臼大似巨灵逞劈泰华之威。苍龙展夺骊珠之势。直得乾坤失色日月潜辉。乃拈拄杖云。诸人还识乌臼么。若也识去。横按镆铘寰中独据。若也未识。棒头有眼明如日。卓拄杖下座。
　　白云端云。众中商量道。拄杖在乌臼手里。以强凌弱有什么难。苦哉。作者般见解。水亦难消。所以道醍醐上味为世所珍。遇斯等人翻成毒药。要识乌臼么。横按镆铘全正令。太平寰宇斩痴顽。
　　昭觉勤云。雪窦可谓明辨古今分别邪正。然虽如是。只见乌臼放行处。未明乌臼把住处。要知乌臼把住处么。直得释迦弥勒犹为走使。不敢正眼觑着。若使据令而行。尽大地人并须吃棒。
　　天目礼云。人人尽道乌臼用处如烧尾霹雳。殊不知性命落在僧手里。似败阵将军投戈散地。
　　云居庄云。平地上崄崖。孤峻处平坦。诸方祇知乌臼具超宗越格手段。且不知乌臼彻底老婆心。要识老婆心么。棒打石人头。嚗嚗论实事。
　　开先金云。雪窦乃大方宗匠。明辨古今。何得扶强抑弱。与么说话岂无识者。殊不知大小乌臼被二上座不动声色使得手忙脚乱。
　　愚庵盂云。乌臼只管据令而行。弥勒释迦立在下风。试问二禅客还甘么。若甘。则瞎却天下人眼。若不甘。则瞎却乌臼眼。或曰甘与不甘一并收下。也是瞎驴趁大队。
　　宝掌白云。乌臼老汉如神箭绕树。霹雳罩顶。直使尽大地人亡锋结舌。无回避处。且道具什么眼。以拄杖一时打散。
　　安国聪云。者僧破浪冲关危亡不顾。却有衲僧气槩。乌臼虽行阃外威权。检点将来。性命落在者僧手里。
　　凤山启云。乌臼棒头有眼。足下无私。惯用白拈手段。但不应无罪而屈平人。虽然。只知尽法。那管无民。
　　古镜奇云。乌臼吹毛在握。杀活临时。纵饶你有三头六臂。到者里未有不望崖而退。虽然。未免被者僧勘破。
　　资国秀云。乌臼尽法不管无民。雪窦也是顺朱填墨。昭觉虽则缁素精明。只知乌臼把住处。未明乌臼放行处。要知乌臼放行处么。拈拄杖连卓云。竹密不妨流水过。山高岂碍白云飞。乃擿下拄杖。
　　乌臼问僧近离甚处。曰定州。臼曰定州法道何似者里。曰不别。臼曰。若不别。更转彼中去。便打。曰棒头有眼不得草草打人。臼曰今日打着一个。又打三下。僧便出。臼曰屈棒原来有人吃在。曰争奈杓柄在和尚手里。臼曰。汝若要。山僧回与汝。僧近前夺棒打臼三下。臼曰屈棒屈棒。曰有人吃在。臼曰草草打着个汉。僧作礼。臼曰却恁么去也。僧大笑而出。臼曰消得恁么。消得恁么。
　　南堂欲云。乌臼当轩据坐正令方行。者僧自远趋风[拚-ㄙ+ㄊ]得吃棒。若是惯战作家。何处有乌臼也。更若未会。看取雪窦葛藤。
　　开先金云。云行雨施。雷奔电埽。缚虎放虎。入草出草乌。臼与者僧相见。可谓主宾互换纵夺可观。因甚乌臼却道消得恁么消得恁么。且道是肯伊不是肯伊。具眼者辨取。
　　愚庵盂云。要做临济下儿孙。须知有者般事。我坐你立。收放自由。主宾互换。血脉贯通。自然风云凛冽。所以谓之得大自在。若一棒差排。到底了无合杀。做乌臼底奴子也未得在。
　　资福广云。多钱善贾。长袖善舞。随时消息。步中规矩。善论掌上身飞。人弃我取。总欠一着在。

　　衢州石臼和尚(南二马祖一嗣)

　　参马祖。祖问什么处来。石曰乌臼来。祖曰乌臼近日有何言句。石曰几人於此茫然。祖曰茫然且致。悄然一句作么生。石乃近前三步。祖曰我有七棒寄打乌臼。你还甘否。石曰。和尚先吃。某甲后甘。
　　昭觉勤云。草窠里拨出一个半个。有什么共语处。虽然如是。犹放过一着在。
　　天井新云。者两个汉成则俱成。败则俱败。仔细看来。总是乞儿索旧债。
　　白岩符云。马大师不肯据令而行。祇缘利动君子。岂当断不断反招其乱者可同日而语哉。然则如今有恁么衲子上门。诸方必有长处始得。不然总是套袭之流。

　　百灵和尚(南二马祖一嗣)

　　一日路次见庞居士。乃问南岳得力句曾举向人也无。士曰曾举来。灵曰举向甚么人。士以手自指曰庞公。灵曰直是妙德空生也赞叹不及。士却问灵。阿师得力句是谁得知。灵戴笠子便行。士曰善为道路。灵更不回首。
　　径山杲云。者个话端若不是庞公。几乎错举似人。虽然如是。百灵输他庞老一着。何故。当时若不得个破笠子遮却髑髅。有甚面目见他庞公。
　　天宁琦云。百灵戴笠便行。得力句可谓分明举似。因甚么妙喜老人道百灵有甚面目见他庞公。也是扶强不扶弱。有人与妙喜作主。要问作么生是得力句。速道速道。拟议不来。劈脊便棒。
　　天童悟云。百灵若非径山。直饶戴破笠子也无出头分。
　　宝掌白云。百灵庞公虽然各固封疆。不知旁观者丑。今时都说百灵被庞公背地一推。再也转身不得。据宝掌看来。却是庞公末上被百灵一坐。至今无处讨个合杀。具眼者辨看。

　　潭州龙山隐山禅师(南二马祖一嗣)

　　山居。因洞山与密师伯从山下过。见溪流菜叶。洞曰。深山无人。因何有菜随流。莫有道人居否。乃共拨草溪行五七里。见隐羸形异貌。因相与问讯。隐曰。此山无路。阇黎从何处来。洞曰无路且置。山主从何而入。隐曰我不从云水来。洞曰山主住此山多少时。隐曰春秋不涉。洞曰。山主先住。此山先住。隐曰不知。洞曰为甚么不知。隐曰我不从人天来。洞曰山主得何道理便住此山。隐曰。我见两个泥牛斗入海。直至如今绝消息。洞山始具威仪作礼。便问如何是主中宾。隐曰青山覆白云。曰如何是主中主。隐曰长年不出户。曰宾主相去几何。隐曰长江水上波。曰宾主相见有何言说。隐曰清风拂白月。洞山辞退。隐乃有三间茆屋从来住。一道神光万境闲。莫把是非来辨我。浮生穿凿不相干。遂烧却庵更深入层峰焉。
　　天童觉云。主也云藏顶相。宾也雪压眉棱相。去也门司有限。言说也玉振金声。我此四句且道与隐山是同是别。丛林具眼者试请辨看。

　　则川禅师(南二马祖一嗣)

　　因摘茶次庞居士问。法界不容身。师还见我否。川曰不是老僧洎答公话。士曰有问有答盖是寻常。川乃摘茶不听。士曰莫怪适来容易借问。川亦不顾。士喝曰。者无礼仪老汉。待我一一举向明眼人。川乃抛却茶篮便归方丈。
　　雪窦显云。则川只解把定封疆。不能同生同死。当时好与捋下幞头。谁敢唤作庞居士。
　　昭觉勤云。两回不顾。抛篮便归。且道旨归何处。还会么。苦瓠连根苦。甜瓜彻蒂甜。则川老汉经事多矣。
　　保宁茂云。则川虽识阵势。不会降人。善守则许。智将未许。若是当时提起茶篮便问。者个是什么人造底。看庞公作何勾当。
　　古南门云。奇怪庞公。他虽是俗汉。置个问端却解把定封疆。则川乃来风深辨。虽然。可惜当时放过者老子。待问法界不容身师还见我否。便与把住云。者藏头露尾汉。他若拟议。拈茶篮便打。不惟截断此老葛藤。亦见我方袍圆顶中人别有长处。
　　愚庵盂云。则老把定牢关不通水泄。可谓头正尾正。庞公向雪中觅粉墨上寻煤。用尽自己心笑破他人口。幸而免不为则老所逐。
　　凤山启云。庞公冲锋直入眼已无秦。若非则川偃旗息鼓减灶藏锋。洎合打破蔡州城。

　　襄州庞蕴居士(南二马祖一嗣)

　　问马祖。不昧本来人。请师高着眼。祖直下觑。公曰。一种没弦琴。唯师弹得妙。祖直上觑。公乃作礼。祖归方丈。公随后入云。适来弄巧成拙。
　　云峰悦云。且道是宾家弄巧成拙。主家弄巧成拙。还有人拣得出么。若拣得出。三十棒一棒也较不得。若拣不出。明年更有新条在。恼乱春风卒未休。
　　琅琊觉云。一夜作窃。不觉天晓。
　　智海逸云。二老汉一个开口了合不得。一个合口了开不得。更有一个未欲说破。乃呵呵大笑归方丈。
　　径山杲云。马大师觑上觑下则不无。怎奈昧却本来人。居士虽然礼拜。也是浑仑吞个枣。马师归方丈士随后入云。适来弄巧成拙。救得一半。
　　天宁琦云。大师弹没弦琴。调高千古。居士和无谱曲。响彻九霄。溪边石女暗嗟吁。海底泥牛乱奔走。虽然如是。也未契本来身在。不见道虾蟆口里一粒椒。
　　云居庄云。我要问庞公。唤什么作本来人。作么生是没弦琴。拈拄杖云。不是放过马大师。只是不欲说破。卓拄杖一下。
　　万峰藏云。马大师者回被俗子擒下也。
　　栖霞成云。庞公若无后语。几被马师瞒过则且置。祇如庞公礼拜。马祖便归方丈。者里还有人勘得破么。若勘得破。许你具衲僧眼。
　　宝掌白云。者两个汉一等是向背地里扶个黑漆桶。扶来扶去不觉天晓。白纳得一场败阙。
　　庞公曰。护生须是杀。杀尽始安居。会得个中意。铁船水上浮。
　　昭觉勤云。且道杀个什么。杀众生物命。凡夫见解。杀六贼烦恼。座主见解。杀佛杀祖。大阐提人见解。衲僧分上毕竟杀个什么。
　　径山琰云。只知开口易。不觉舌头长。
　　庞公辞药山。山命十禅客相送至门首。公乃指空中雪曰好雪片片不落别处。全禅客曰落在甚么处。公遂与一掌。全曰居士也不得草草。公曰。恁么称禅客。阎罗老子未放你在。全曰居士作么生。公又与一掌曰。眼见如盲。口说如哑。
　　雪窦显云。好雪片片不落别处。握雪团便打。
　　磬山修云。我若作全禅客。待道好雪片片不落别处。便好云不落别处则且置。你道在什么处来。他拟开口。蓦面便掌。教者老汉别有生涯始得。
　　青龙斯云。锦上铺花人之常情。雪中送炭从来罕见。山僧要向冷灶里着把火。何则。尽谓全禅客是个孟人郎不济事。被他庞居士折挫一上。殊不知庞老儿被全禅客生生陷在雪坑里。至今出头不得。
　　庞公一日庵中独坐蓦地曰。难难难。十石油麻树上摊。庞婆应声曰。易易易。百草头边祖师意。灵照女曰。也不难。也不易。饥来吃饭困来睡。
　　径山杲云者三个俗汉同行不同步同得不同失虽然笑杀旁观。
　　大觉升云。三个俗汉好各与三十拄杖。何故。者是什么所在。说难说易。即今还有出得难易者么。设有。也是腊月扇子。
　　理安洸云。虽则家肥生孝子。国霸产谋臣。理安若见。痛与三十。何也。免致分疆立界。
　　凤山启云。风吹柳絮毛球走。雨打棃花白雪飞。荷叶团团团似镜。菱角尖尖尖似锥。若於此见得。便捉败他父子三人。
　　庞公有偈曰。心如境亦如。无实亦无虚。有亦不管。无亦不拘。不是圣贤。了事凡夫。
　　径山杲云。白的的。清寥寥。水不能濡。火不能烧。是个甚么。切不得问着。问着瞎却你眼。以拄杖击香台一下。
　　天宁琦云。要作了事凡夫。更须进前三步。
　　荐福如云。楚石道要作了事凡夫更须进前三步。且作么生进。五老云。九江水。卷舒出没太虚中。究竟在吾皇化里。
　　庞公颂曰。十方同聚会。个个学无为。此是选佛场。心空及第归。
　　天童杰云。十方同聚会。铁壁银山。个个学无为。日月照临。此是选佛场。龙蛇混杂。心空及第归。凡圣同居。蓦拈拄杖横按云。庞居士在者里坐地。是汝诸人还见么。遂擿下云。三生六十劫。
　　庞公卖箍篱一日下桥吃扑。灵照见亦去爷边倒。公曰你作什么。照曰见爷倒地某甲特来相扶。公曰赖是无人见。
　　国清英云。庞公跌倒。灵照扶起。两既不成。一何有尔。
　　庞公曰。男大不须婚。女大不须嫁。大家团圞头。共说无生话。
　　有老宿别云。男大也须婚。女大也须嫁。讨甚闲工夫。说甚无生话。
　　百丈源云。者两个汉虽则声调不同。要且舌头皆一。今日有一人。男也婚。女也嫁。逢僧喜说无生话。人间不问几千秋。但觉乾坤粟米大。富与贵。荣与华。太虚空中之乎也者。独有当户青山。原是幅图画。乃以拂空中画一画。

　　宗门拈古汇集卷第十二
　　宗门拈古汇集卷第十三

　　　　古杭白岩嗣祖沙门　净符　汇集

　　△青二
　　澧州药山惟俨禅师(青二石头迁嗣)

　　久不升座。院主白曰。大众久思法诲。请和尚说法。山令打钟。众集。山升座。良久便下座。归方丈。院主随后曰。和尚适来许为大众说法。何得不垂一言。山曰。经有经师。论有论师。怎怪得老僧。
　　雪窦显云。可惜药山老汉平地上吃扑。尽大地人扶不起。
　　琅琊觉云。药山下座不妨疑着。及乎院主一拶。失却一只眼。
　　翠岩芝云。药山下座。院主当初怪不为众说法。可谓误他三军。
　　荐福怀云。药山还见院主么。院主还见药山么。三十年后遇着作家不得错举。
　　开福宁云。药山慎初护末。佛眼难窥。院主狭路相逢。等闲蹉过。
　　雪窦宗云。威音劫外携手。谁肯同归。十字街头掷金。几多错过。敢问诸人。且道药山曾说不曾说。若道曾说。是谤药山。若道不曾说。是孤负药山。且道毕竟为人在甚么处。良久云。须知云外千峰上。别有灵松带雨寒。
　　径山杲於下座处着语云。葛藤不少。於怎怪得老僧处着语云。笑杀人。
　　天童杰云。翠岩只具一只眼。殊不知药山归方丈。正是劳他三军。
　　资福先云。药山竟归方丈。却似个好人。只被他轻轻一捏。便见忘前失后。
　　中峰本云。药山久不上堂。与对众不措一词。将谓将谓。末后道个经有经师论有论师。元来元来。
　　博山来云。接物情捐。澹泊为累。予夺相感。母怪其然。又岂知希听乱蛩音。素质烦饰彩。被院主拶着。直得百杂碎。
　　古南门举翠岩密庵语毕云。二老虽则尽力扶持。也只具一只眼。殊不知药山院主一人运筹帷幄。一人决胜千里。虽然。药山但知与么去。不知与么来。若是山僧归方丈。见院主恁么问。但向道向下文长付在来日。
　　栖霞成云。药山好个曲调。不妨音韵铿锵。无端被院主一阵风吹。直得宫商齐乱。然虽如是。犹胜人家闲弦子。
　　清化嶾云。奇怪药山老汉。惯拈无孔笛。偏向劫初吹。然则清音徧界。怎奈知音者少。
　　龙华体云。院主只管贪程。不觉错路。药山求人入草。太杀泥水通身。我若作药山。待问何得不垂一言。但道将谓你是个人。他若拟议。连棒打出。
　　龙唐敷云。药山垂格外机。放风前箭。太煞倚富欺贫。致使院主贪观天上月。失却掌中珠。者里则不然。若是监寺为众求诲。山僧不妨联珠缀玉。织绵回文。随机露布。直令各各当下知归。免使监院随后伸问。且道所说底是什么法。良久云。夜寒久立伏惟珍重。
　　西山音云。药山密度金针。院主暗穿玉线。虽谓锦缝重重。捡点将来。罗纹结角处未免特杀破绽。
　　莲柎策云。往往道药山忘前失后。未免屈他古人。殊不知药山正如神龙护尾师子迷踪。非但当时折倒院主。亦乃换却古今多少人眼。
　　白岩符云。药山向劫初已前撒下缦天网子。拟图负岳金鲲少酬宿志。乃撞入个三脚虾蟇。解得网来有闷只在肚里。捡点将来。总之侍者不得力。侍者若得力。当时待院主拟伸启请。直好把院主喝出。药山岂不头正尾正。
　　药山因僧问。学人有疑请师决疑。山曰待上堂时来与阇黎决。至晚上堂众集。山曰。今日要决疑。上座在甚么处。僧出众而立。山下禅床把住曰。大众。者僧有疑。便与一推。却归方丈。
　　报慈遂征云。且道与伊决疑不决疑。若道决疑。且甚处是决疑处。若道不与他决疑。怎奈临晚上堂何。
　　翠岩芝云。药山与么决疑。土上更加泥。虽然如是。者僧也不得孤负药山。
　　云居元云。大小药山被者僧勘破。
　　愚庵盂云。是醍醐。是毒药。杀人剑。活人刀。
　　白岩符云。以三万斛香饵沉之巨浸。则所图者不在鲂鲤。药山老汉为一田蛙井鲋。乃费力如此。岂善作者欤。
　　药山因遵布衲浴佛次。山曰者个从汝浴。还浴得那个么。遵曰把将那个来。山乃休去。
　　长庆棱云。邪法难扶。
　　报慈遂征云。且道长庆恁么道。在宾在主。众中唤作浴佛语。亦曰兼带语。且道尽善不尽善。
　　黄龙南云。此二尊宿一出一入未见输赢。三十年后不得错举。
　　昭觉勤云。药山问处暗隔重关。遵老答来一槌两当。不可只守者一路。有问崇宁只浴得者个还浴得那个么。拈起杓子向伊道。何似生。
　　天宝枢云。老僧当时若见药山恁么道。便臽杓水蓦头浇。教伊氷消瓦解。
　　磬山修云。药山旁通线路俯诱初机。布衲当仁不让一拶便了。我若作药山。待伊道把将那个来。夺杓子蓦头与他一杓。何故。定水湛然满。浴此无垢人。
　　愚庵盂云。好个休去。药山岂不能。似今时粗浮暗短之流。宗旨不合。问个把将那个来。便打便喝。掀翻浴盆。乱做一上。好不知羞。我道药山若不休去。提将来撇向东洋大海里。绝教他浴个像心像意。待弥勒下生。我还要问他。把将那个来。
　　栖霞成云。且道药山还知有那个么。若知有。为什么被布衲一拶便休去。者里还有人着得一只眼么。
　　白岩符云。我若作布衲。者个从汝浴还浴得那个么。便与掷却杓子。倾却香汤。虽然。药山休去又作么生。
　　药山因僧问。平田浅草麈鹿成群。如何射得麈中麈。山曰看箭。僧放身便倒。山唤侍者拖出者死汉。僧便走。山曰弄泥团汉有什么限。
　　雪窦显云。者僧三步虽活。五步须死。
　　云居元云。药山千钧之弩。不谓鼷鼠发机。者僧带箭出门。一死更不再活。
　　净慈昌云。者僧趁得猢狲入他闹市。药山骑个猛虎直上高山。若作一处商量。终是遭人捡点。
　　愚庵盂云。者僧置个问头也不易得。及乎发箭。原来是个死鹿。或幸而他处饮甘露而再生。不失其为威音王始祖。乃望空作弯弓势云。看箭。
　　古南门云。者僧草里藏身。立个问头。始终能荷。药山一箭中的。怎奈射者僧不死。
　　栖霞成云。超群须是英灵汉。敌胜还他狮子儿。者僧尽力飞腾。出不得药山跨下。岂狮子儿英灵汉哉。药山道拖出者死汉。者里别作个甚么语。始得不媿其为超群敌胜。试道看。
　　白岩符云。者僧虽通身铠仗。进退有由。怎奈药山老将勇於穷讨力追。那里有你亸跟处。侍者拖出者死汉。便起身抚掌呵呵大笑云。者老汉今日勘破了也。者僧若能如此。药山到者里也只得纳欵有分。
　　药山谓云岩曰与我唤沙弥来。岩曰和尚唤他作什么。山曰我有个折脚铛子要伊提上挈下。岩曰与么则与和尚出一只手去也。山便休。
　　沩山喆云。药山老汉若不得云岩。折脚铛子几成废器。大沩折脚铛子也要诸人共出一只手。何故。且图古风不坠。
　　天童华云。药山道头。云岩知尾。虽然头尾相称。要且不识羞耻。
　　天宁琦云。见与师齐减师半德。见过於师方堪传授。云岩当时也欠一着。待道我有个折脚铛子要伊提上挈下。抽身便出。雪后始知松柏操。事难方见丈夫心。
　　能仁鉴云。尽谓药山父子点头知尾。捡点将来。总是泥里洗土块。有甚么交涉。
　　白岩符云。事君者尽其忠。虽死不易。此为臣之常理。若夫致君於尧舜之上者。则又有说焉。不学云岩与么道。试别展一途看。
　　广胤标云。非千金之子不能运千金之资。药山也是年老心孤。若非云岩知他心腹。几成不顺之恩。抚掌云。三年无改於父之道。可谓孝矣。
　　药山问僧甚么处来。曰湖南来。山曰洞庭湖水满也未。曰未。山曰许多时雨水为甚么未满。僧无语。
　　云岩晟代僧云。湛湛地。
　　道吾智别云。满也。
　　洞山价云。什么劫中曾增减来。
　　云门偃云。只在者里。
　　药山看经次。朗州刺史李翱到。山默然殊不顾视。翱乃曰见面不如闻名。拂袖便出。山召李翱。翱回首。山曰刺史何得贵耳贱目。翱回拱谢且问曰。如何是道。山以手指上复指下曰会么。翱曰不会。山曰云在青天水在瓶。翱欣然作礼。乃述偈呈之曰。炼得身形似鹤形。千株松下两函经。我来问道无余话。云在青天水在瓶。
　　松隐然云。我者里则不然。今日若问龙峰如何是道。但云国正天心顺。官清民自安。且道与药山还有优劣也无。靠拄杖下座。
　　药山一日趺坐次。石头见乃问。汝在者里作什么。山曰一物不为。头曰恁么则闲坐也。山曰闲坐则为也。头曰。汝道不为。不为个甚么。山曰千圣亦不识。
　　白岩符云。大小药山不居圜圚。不住寒岩。一段稳密田地。虽大悲千眼觑见无由。乃为石头老汉等闲一拶。直是如珠囊结解。稳密云乎哉。
　　药山看经次。僧问。和尚寻常不许人看经。为什么却自看。山曰我祇图遮眼。僧曰某甲学和尚得么。山曰。你若看。牛皮也须穿。
　　长庆棱云。眼有何过。
　　报慈遂云。且道长庆会药山意不会药山意。
　　雪窦宗云。真心不动。教海澄明。得用如如。义天炳焕。正恁么时。且道是经是眼。若向者里见得彻。更不用循行数墨逐妄迷真。其或未然。牛皮穿透犹自可。髑髅徧野几人知。
　　药山晚参不点灯。乃垂语曰。我有一句子。待特牛生儿即向汝道。时有僧出曰。特牛生儿也。祇是和尚不道。山唤侍者将灯来。僧便抽身入众。
　　洞山价因云岩举乃云。者僧却会。只是不肯礼拜。清凉钦云。当时不要索灯。但问他道生底是特牛儿牸牛儿。又代云。双生也。
　　投子青云。且道甚处是者僧会处。若道得堪与者僧雪屈。道不得却被药山瞒。
　　浮山远云。我有一句子。待无舌人问即道。
　　昭觉勤云。药山垂钓意在鲲鲸。者僧吞钩三千浪激。洞山正眼千里同风。法灯重整旗枪再装甲胃。虽然如是。山僧即不然。我有一句子威音王已前与诸人道了也。或有问明头合暗头合。只对他道龙得水时添意气。虎逢山势长威狞。
　　黄龙震云。会么。如人暗中书字。字虽不成文彩已彰。文彩既彰。点灯为甚不见。不见道贼是小人智过君子。
　　云居庄云。大小药山龙头蛇尾。者僧只知捉月不觉水深。大众。特牛生儿也。山僧向汝道。问将一句来。
　　洞山莹云。药山要此话行。抝直作曲。者僧看孔着楔。快便难逢。仔细看来。大家不了。洞山亦有一句子。待露柱生儿即向你道。或有僧出云露柱生儿也祗是和尚不道。但向道我也情知你在鬼窟里作活计。
　　天井新云。药山机上生机。者僧巧上生巧。洞山阵后开旗。还未输他一半。若非法灯怎见汗马功高。毕竟如何。若不同床睡。焉知被底穿。
　　一指孚云。药山与者僧既有诸方老宿批判分明。且置而勿论。我要问诸昆仲。毕竟唤甚么作一句子。不许依模拉样。别道看。速道速道。
　　药山因化主到甘贽行者家。甘问甚处来。主曰药山来。甘曰还将得药来么。主曰行者有甚么病。甘遂舍银两锭。主得银便归纳疏。山问子归何速。主举前话。山曰子着贼了也。速送还伊。主乃送还。甘曰原来山头有人。遂益金施之。
　　同安显云。早知行者与么问。终不道药山来。
　　雪峰空云。药山老汉亦自胆小。若是雪峰即便收下。何故。且教甘贽者汉疑三十年。
　　宝寿方云。药山虽辨来风。怎奈行者肘后有符。不惟者僧着贼。药山着贼犹甚。若是山僧。当时待化主举话了。便命知事收入库司。上簿某日收甘贽行者买药银贰锭。看他行者性命落在山僧手里。
　　天童忞云。甘贽将虾钓鳖。化主贪饵忘钩。药山亡羊而后补牢。得失未免相半。同安云早知行者恁么问。终不道药山来。虽有入地之谋。且无冲天之计。广润若作供养主。当时一喝便行。管取行者疑着半生。
　　菩提密云。贪他一粒米。失却半年粮。化主立地死去。至今活不得。若是山僧。待问还带得药来么。但向道是何心行。行者若出银两锭。好道贫道从来不经手。居士须自送去始得。惜乎者僧眉眼不[目*掌]。累他二老。药山虽是贼识贼。但不合放过者僧。致令走使不已玷辱家声。
　　崆峒慈云。大小药山太杀拖泥带水。当时待渠纳疏举话。便好与本分草料。不惟使者僧向后别有生涯。亦且令甘贽行者疑杀有分。
　　龙唐柱云。我若作化主。待他施银两锭。复伸手曰行者还要再服两三剂始得。管取倾囊以施。命根依旧在我手里。
　　白岩符云。甘贽道原来山头有人遂益金施之。药山老汉在者里十分吃亏。古今诸老更无有一个知利害者。我若作药山。见化主举甘贽恁么话了。直把化主打三十痛棒摈出山门。

　　邓州丹霞天然禅师(青二石头迁嗣)

　　因过慧林寺值凝寒。乃取木佛烧火向。院主呵曰何得烧我木佛。霞以杖拨灰曰吾烧取舍利。院曰木佛何有舍利。霞曰既无舍利更请两尊来烧。院主自后眉须堕落。
　　投子青云。不会作客。劳烦主人。
　　大宁宽因僧问。丹霞烧木佛为甚么院主眉须堕落。宽云贼不打贫家儿。
　　保宁勇云。院主眉须堕落即且置。丹霞眉毛还在也无。若也见得。与古佛同参。若也不见。切忌拨无因果。
　　宝峰文云。丹霞烧木佛。院主眉须落。蓦拈拄杖云。不是木佛。掷杖云。谁敢烧你。拟即眉须堕落。不拟又且如何。高声云。行者拈起拄杖。
　　天童华云。诸方商量道院主忽起疑心以致斯祸。殊不知院主买铁得金一场富贵。
　　云峰璇因僧问丹霞烧木佛为甚院主眉须堕落。峰云一人传虚万人传实。僧云与么则不落也。峰云两重公案。僧云学人未晓特申请益。峰云筠袁虔吉头上插笔。
　　灵隐岳云。大小丹霞向深村里失却一只眼。院主也是如虫御木偶尔成文。
　　高峰妙云。丹霞烧木佛。为寒所逼岂有他哉。院主眉须堕落。偶尔成文何足疑矣。若作佛法商量。管取入地狱如箭射。
　　福严容云。丹霞通身是个大火聚。不惟呵他眉须堕落。设使赞他亦当眉须堕落。为什么聻。丈夫造就。不落凡调。
　　天童忞云。丹霞烧木佛向火。犀因玩月纹生角。院主眉须堕落。象被雷惊花入牙。蓦拈拄杖画一画云。不得动着。动着三十棒。
　　黄檗琦云。丹霞迸出星火。非但带累院主。直得尽大地人眉须堕落。何故。寒则普天寒。热则普天热。
　　神鼎泽云。人人尽道院主落却眉须。殊不知丹霞打失鼻孔。喝。者里动着一茎毛。虽是善因还招恶果。
　　金粟元云。丹霞烧木佛。无端无端。院主堕须眉。生受生受。虽然彼此分明。未免使人胡猜乱卜。拈拄杖云。木佛在者里。卓一卓云。烧却了也。乃掷下云。大家照顾眉毛好。
　　南山宝云。丹霞烧木佛。为甚么院主眉须堕落。若人捡点得出。祸不入慎家之门。
　　演教泐云。丹霞移花兼蝶至。院主买石得云饶。虽然如是。不因紫陌花开早。怎得黄鹂下柳梢。
　　丹霞一日访庞居士。门逢女子灵照洗菜次。霞问居士在否。照放下菜篮敛手而立。霞再问居士在否。照提篮便行。霞遂回。须臾居士外归。照乃举似前话。士曰丹霞在么。照曰去也。士曰赤土涂牛奶。
　　沩山喆云。大小丹霞被女子勘破。山僧若作丹霞。待他提篮便行但与呵呵大笑。他若问长老笑个甚么。却向道不是冤家不聚头。
　　昭觉勤云。丹霞从苗辨地。灵照因语识人。放下菜篮。当处发生。提起菜篮。随处灭尽。居士云赤土涂牛奶。屋里贩扬州。且道毕竟如何。各自散去。免增话会。
　　瀛山誾云。庞公若无后语。几乎被灵照丧却家风。只如道赤土涂牛奶。意作么生。不令蜂蝶误。错认隔墙花。
　　天界盛云。瀛山蹉过古人。庞公虽是没牙大虫。其爪甚利。灵照如鸾凤冲霄。隐显莫测。故於丹霞处明露秋光。於庞公处暗藏春色。
　　愚庵盂云。维摩会上散花天女与舍利佛用尽神力。显个不思议解脱法门。不如灵照一个菜篮。十八代先灵同受供养。丹霞只见菜篮。惜乎不见居士。灵照若不是个菜篮。何处觅他父亲。居士曰赤土涂牛奶。非此一论。
　　白岩符云。只者女子也有权有实有照有用。固不媿为庞家男女。然祇顾向外御敌。又岂知自家屋里失却了八钴金钗。当时问丹霞在么。何不向道灵照今日罪过。乃云去也。苍天苍天。者里若便放过。那里见甚庞公。虽然。也只是就地弹死雀。
　　丹霞问僧甚么处宿。曰山下宿。霞曰甚么处吃饭。曰山下吃饭。霞曰将饭与阇黎吃的人还具眼也无。僧无对。
　　长庆棱问保福云。将饭与人吃。报恩有分。为甚不具眼。福云施者受者二俱瞎汉。庆云尽其机来还成瞎否。福云道某甲瞎得么。
　　报慈遂征云。且道长庆明丹霞意。为复自用家财。
　　芭蕉彻云。各具一得一失。又代僧云。争不足。让有余。又代霞云。施受俱无利益。
　　汾阳昭代僧云。若不上山怎识和尚。
　　保宁永代僧云。今日被和尚勘破。
　　天童华云。丹霞既已龙头蛇尾。长庆保福只得将错就错。虽然二三老宿要且不知者僧落处。具择法眼者试请辨看。
　　龙池传代僧抚掌呵呵大笑云。勘破了也。
　　龙池微云。丹霞幸是问着者僧。若问着个作家。管取头破脑裂。长庆保福虽善酬唱。也是盲人摸象难为旁观。诸禅德。龙池恁么批判。且道意在於何。试定当看。
　　大觉升云。丹霞长庆保福总须吃棒。独许者僧出一头地。何故。不见道端坐受供养。施主常安乐。
　　平田本代僧云。与和尚一般。待丹霞眼目定动。便与掀倒禅床。
　　丹霞因去马祖处。路逢一老人与一童子。霞问公住何处。老人曰上是天下是地。霞曰忽遇天崩地陷又作么生。老人曰苍天苍天。童子嘘一声。霞曰非父不生其子。老人与童子便入山去。
　　正觉显云。上天下地不妨聪明。苍天苍天随语生解。是父是子褒贬分明。嘘一声却较些子。
　　天目律云。丹霞者汉向老人手里纳败阙。末后虽解道非父不生其子。也是破皮鞋硬争。当时见道上是天下是地。何不向道者野狐精原来只在者里。老人童子虽有裂土分茆之作。也只得拱手归降。
　　丹霞问庞公。昨日相见何似今日。公曰如法举昨日事来作个宗眼。霞曰祇如宗眼还着得庞公么。公曰我在你眼里。霞曰某甲眼窄何处安身。公曰。是眼何窄。是身何安。霞休去。公曰更道取一句便得此话圆。霞亦不对。公曰就中者一句无人道得。
　　昭觉勤云。是眼何窄是身何安。昨日今日事无两般。淮南两浙秋热春寒。恁么会得也太无端。三十年后莫受人瞒。
　　保宁茂云。机不离位堕在毒海。丹霞休去可谓力敌势均。惜乎不能圆却此话。大似弓折箭尽。者里则不然。昨日事拈向一边。今日事不用举着。明日事还有人道得么。若也道得。宗通眼活。着得千百个庞公。若道不得。莫道丹霞眼窄无处安身。直饶通身是眼八面四方。未免一时穿却。

　　宗门拈古汇集卷第十三
　　宗门拈古汇集卷第十四

　　　　古杭白岩嗣祖沙门　净符　汇集
　　△青二

　　荆州天皇道悟禅师(青二石头迁嗣)

　　因龙潭信问。某甲自到来。不蒙指示心要。皇曰。自汝到来。吾时中未尝不指示汝心要。信曰甚么处是指示某甲心要处。皇曰。汝擎茶来。吾为汝接。汝行食来。吾为汝受。汝和南时。吾便低首。何处不是指示汝心要处。信有省。
　　笑岩宝云。龙潭漝么问。天皇恁么答。若实会得。凡圣祇有虚名。迷悟皆为剩语。若不会。不可瞎驴趁大队。
　　南山宝云。大小天皇寻常斩丁截铁。被个汉一拶。便乃平高就下。若论心要。犹隔津在。
　　天皇参石头。问离却定慧以何法示人。头曰。我者里无奴婢。离个什么。皇曰如何明得。头曰汝还撮得虚空么。皇曰恁么则不从今日去也。头曰。未审。汝早晚从那边来。皇曰道悟不是那边人。头曰我早知汝来处也。皇曰师何以赃诬於人。头曰汝身现在。皇曰。虽然如是。毕竟如何示於后人。头曰汝道谁是后人。皇从此顿悟。
　　径山杲云。且道悟得个甚么。
　　明因怀云。我若作石头。当时待道恁么则不从今日去也。便与劈头一棒。免得从那边者边前人后人处绕葛藤不了。

　　潭州长髭旷禅师(青二石头迁嗣)

　　参石头。头问什么处来。髭曰岭南。来头曰大庾岭头一铺功德成就也未。髭曰。成就久矣。祗欠点眼。头曰莫要点眼么。髭曰便请。头乃垂下一足。髭便作礼。头曰你见个什么道理便礼拜。髭曰。据某甲所见。如红炉上一点雪。
　　报慈遂征云。且道长髭恁么祇对具眼不具眼。若具眼。为甚么请他点眼。若不具眼。又道成就久矣。且作么生商量。
　　法灯钦代云。和尚可谓眼昏。
　　雪窦显云。无眼功德有什么点处。
　　云居元云。可惜劳而无功。
　　径山杲云。众中商量甚多。或云无眼功德有甚点处。或云莫要点眼么。待他道便请。好劈脊便打。若恁么。未免秽污者铺功德。云门即不然。待者老汉垂下一足。但道起动和尚。
　　天宁琦云。长髭亲从大庾岭来。平白被石头热瞒一上。见个什么便问一铺功德成就也未。虚空里钉橛。又有长髭把不定。便道成就久矣只欠点眼。一盲引众盲。石头垂下一足。还当得点眼也无。一个既不惺惺。两个更是懡[怡-台+罗]。如红炉上一点雪。果然。诸人切忌接响承虚脱空妄语。
　　开先金云。好一铺功德。因甚只点得一只眼。开先即不然。一铺功德既已成就。可中有个汉出来道请师点眼。山僧但与劈脊打出。且道与石头垂足相去多少。
　　古南门云。将谓无人证明。虽然长髭也不得辜负石头。何故。要行山下路。且问过来人。
　　龙华体云。石蕴玉而生辉。蚌含珠而自媚。长髭者铺功德未到石头不妨疑着。及到石头失却一只眼。且道那里是他失却一只眼处。试辨看。
　　安国聪云。长髭好不丈夫。可惜一铺功德被人玷污了也。当时待垂一足。便与掀倒禅床。不为分外。
　　雪窦正征云。甚处是石头点眼处。雪窦恁么道。是肯伊是不肯伊。
　　长髭问僧甚处来。曰九华控石庵。髭曰庵主是什么人。曰马祖下尊宿。髭曰名什么。曰不委他法号。髭曰他不委你不委。曰尊宿眼在甚处。髭曰若是庵主亲来今日也须吃棒。曰赖遇和尚放过某甲。髭曰百年后讨个师僧也难得。
　　雪窦显云。是则二俱作家。要且只解收虎尾不解据虎头。若使德山令行。并须瓦解。
　　资福广云。热焰川流洪浪云涌。者僧能聿身径过固是难得。惜乎末后被人阴蛀。全然不知。何也。信所谓祇能慎初不善护末。资福今日为伊护末。贵图与古人相见。待道百年后讨个师僧也难得。则向道是何言欤。管教长髭开粥度夏。
　　雪窦正云。作者相见照用同时行说俱到。就中觅纤毫过患了不可得。明觉则欲决黄河之涛。控华山之石。明眼看来直是冬行春令。

　　潭州大川禅师(青二石头迁嗣)

　　因江陵僧来参。川问几时发足江陵。僧提起坐具。川曰谢子远来。下去。僧绕禅床一匝便出。川曰。若不恁么。争知眼目端的。僧抚掌曰。苦杀人。洎合错判诸方。川曰甚得禅宗道理。
　　丹霞然云。於大川法道即得。我者里即不然。僧便问未审此间作么生。霞曰犹较大川三步在。僧礼拜。霞曰错判诸方者多。洞山价云。若不是丹霞。难分玉石。
　　天童悟云。洞山老汉失却一只眼。须知者僧礼拜不是好心。只是后来少一转语。前话不圆。所以遭人检点。当时待丹霞曰错判诸方者多。但抚掌笑云者老汉大似不打自招。如此则任是老丹霞也未免疑着。
　　普荫□云。洞山只解扶强不解扶弱。丹霞好则好矣只是要便宜。二俱不了。遂以右手拍禅床云。过者边着。还知大川者僧二人落处么。一堂风冷澹。千古意分明。

　　潮州灵山大颠宝通禅师(青二石头迁嗣)

　　因韩文公过访。问和尚春秋多少。颠提起数珠曰会么。公曰不会。颠曰昼夜一百八。公不晓遂回。次日再来。至山门前见首座。便举前话问意旨如何。座扣齿三下。及见颠理前问。颠亦扣齿三下。公曰原来佛法无两般。颠曰何以见得。公曰适来问首座亦如是。颠乃召首座问。是汝如此对否。座曰是。颠便打趁出院。
　　保福展云。首座知前不知后。大颠令不单行。
　　瀛山誾云。首座眼亲。颠师手快。俱未免被文公勘破。虽然。还知大颠打首座意么。翻云全在我。覆雨更由谁。
　　宝寿方因僧问。首座扣齿。大颠亦扣齿。不妨空合空水合水。为甚么却行摈斥。方云。明修栈道暗度陈仓。僧云祇如首座又作么生。方云。但得成人美。何辞衅一身。
　　天界盛云。既首座扣齿在前。大颠扣齿在后。如何大颠反逐首座。若向者里见古人能赤手杀人活人。始堪续佛慧命。不然。总是虚生浪死有甚么受用。会么。龙生金凤子。冲破碧琉璃。
　　百丈泐云。赛翁失马已经得失相参。假途伐虢未免因行掉臂。目机铢两举一明三。网疎岂漏巨鲲。击析偏严暴客。扣齿出院。条罪俱陈。心不负人。面无惭色。
　　神鼎泽云。杀人须见血。为人须为彻。则不无大颠。检点将来。合吃山僧手中棒。何故聻。不见道杀人须见血。为人须为彻。
　　青龙斯云。诸方或曰首座不合答是。是乃十成死语。逐块语。所以摈出。或曰首座亦是作家。大颠令不单行。要借首座鼻孔出气。似恁般见解。何异群盲摸象。有甚谛当处。大众。既都不是。毕竟誵讹在甚么处。卓拄杖云。不因尽法无民。怎得山河一统。
　　天宝真云。首座扣齿互唱玄猷。祇应赞叹有分。为什么却遭摈出。还知大颠落处么。打草祇要惊蛇。
　　龙华体云。一条拄杖两人羿。虽然。当时韩公若是个汉。连大颠也须出院。
　　凤山启云。掀翻海岳别转乾坤。须是大颠老手。若非首座。孤掌难鸣。何故。不因渔父引。怎得见波涛。
　　大颠因韩文公请曰。弟子军中事繁。佛法省要处乞师一语。颠良久。公罔措。时三平为侍者。乃敲禅床三下。颠曰作么。平曰。先以定动。后以智拔。公有省乃曰。和尚门风高峻。弟子於侍者边得个入处。
　　光相得云。三平虽善正打旁敲。未免伤锋犯手。文公入处即不无。佛法省要处未梦见在。何故。不合将砂盆底当作古镜。若夫大颠良久。无孔铁锤不吝面掷。固为衲僧用处。然检点将来。太杀费盐费酱。
　　古塘□云。大颠默然。贼身已露。侍者敲床。转见不堪。文公虽然悟去。也是杓卜听虚声。
　　白岩符云。大颠良久已涉繁词。那堪侍者劳叨。致使大儒浪经跋涉。省要云乎哉。当时直把侍者打了摈出。也未救得一半。

　　澧州大同济禅师(青二石头迁嗣)

　　因米胡领众到。才欲相见同便拽转禅床面壁而坐。米於背后立少时。却回客位。同曰。是即是。若不验过已后遭人贬剥。乃令侍者请米至。米才上却拽转便坐。同乃绕禅床一匝便归方丈。米却拽倒禅床领众便去。
　　广胤标云。反古者不可非。循礼者何足多。此二老一期相见。直是眼便手亲光前耀后。然仔细看来。翻成特地。何也。谁谓含愁独不见。更教明月照流黄。
　　白岩符云。偷天之作。入地之谋。在二老互擅其长。主宾相见固足观瞻。若论古佛家风。且各与他三尺覆面布子。

　　△南三
　　潭州沩山灵佑禅师(南三百丈海嗣)

　　一日见刘铁磨来。山曰老牸牛汝来也。磨曰。来日台山大会斋。和尚还去么。山乃放身作卧势。磨便出去。
　　净慈一云。沩山老汉平生一条脊梁抝不曲。被刘铁磨一推推倒。直至如今起不得。若要扶起沩山。请各下一转语。众无语。师以拄杖一时趁散。
　　中峰本云。沩山被铁磨一拶拶倒。要起起不得。铁磨被沩山一推推转。要住住不得。本上座与么批判。多少人在背后咬断拇指。
　　博山来云。案山起云。主山下雨。杓卜听虚声。熟睡饶谵语。只饶弓折箭尽未是作家。要得同气相求同声相应。看者一队水牯牛。复笑云。鼻头总在博山手里。
　　愚庵盂云。沩山被铁磨一问。直得倒街卧路。虽有牛马践踏总不顾也。且道大会斋去不去。来日再看。
　　义山讷云。沩山婆子。者两个汉虽然一挨一拶拍拍相应。要且祇在建化门头。若论衲僧巴鼻。犹较三十步。
　　石塔忍云。沩山老子为口劳身。殊无大人气象。铁磨虽能相机而转。要且老婆气息。
　　沩山示众。老僧百年后向山下作一头水牯牛。左胁下书五字曰沩山僧某甲。当恁么时。唤作沩山僧又是水牯牛。唤作水牯牛又是沩山僧。毕竟唤作什么即得。仰山出礼拜而退。
　　云居膺代云。师无异号。
　　资福宝云。当时但作此○相拓呈之。
　　芭蕉清代作此[○@牛]相拓呈之。又云。同道者方知。
　　芭蕉彻代。当时作此[(○@初)/((○@衣)*(○@佛))]相拓呈之。又云。说也说了。注也注了。悟取好。乃述偈曰。不是沩山不是牛。一身两号实难酬。离却两处应须道。如何道得出常流。
　　中峰本云。道是沩山僧却是水牯牛好。道是水牯牛却是沩山僧好。当时有人下得者两个好字。教他百劫千生要脱水牯牛也未得在。
　　通玄奇云。沩山一身充两役。到底功不成名不就。仰山虽解扶竖。终是家业丧亡。
　　灵岩储云。沩山老子无大人相。将平生底蕴一时倾出。殊不顾旁观者哂。仰山个汉尽力欲为父隐。怎奈依旧藏头露尾。山僧今日将他父子一串穿却擿向诸人面前。个中还有拨着便转的么。如无。山僧再与你下个注脚。[○@尾]。切忌在驴胎马腹里作活计。
　　神鼎泽云。要识沩山么。以左手拍禅床云。者里是。要识水牯牛么。以右手拍禅床云。者里是。复以两手拍一拍云。六月十三。热不相瞒。
　　雪窦正云。大小沩山好似嚼饭喂婴孩。不堪检点。芭蕉虽然和盘托出。若要绝人情见则未可。知么。良久云。贪观天上月。失却手中桡。
　　沩山因仰山香严侍立次。沩举手曰。如今恁么者少。不恁么者多。严从东过西立。仰从西过东立。沩曰者个因缘三十年后如金擿地相似。仰曰亦须是和尚提唱始得。严曰即今亦不少。沩曰合取口。
　　南堂静云。象王嚬呻。狮子哮吼。踞地盘空。移星换斗。坐断舌头。合取狗口。一回擿地作金声。九曲黄河彻底清。
　　沩山与仰山摘茶次。沩曰。终日摘茶。只闻子声。不见子形。仰撼茶树。沩曰。子祇得其用。不得其体。仰曰未审和尚如何。沩良久。仰曰。和尚祇得其体。不得其用。沩曰放子三十棒。仰曰。和尚棒某甲吃。某甲棒教谁吃。沩曰放子三十棒。
　　报慈遂云。且道过在什么处。
　　首山念云。当时不是沩山。便见扶篱摸壁。
　　琅琊觉云。五更侵早起。更有夜行人。又云。若不是沩山。洎合打破蔡州。
　　白云端云。沩山放子三十棒。也是养子之缘。
　　天童觉云。沩山仰山父父子子。丛林尽道各得一橛。殊不知天共白云晓。水和明月秋。
　　玉泉琏云。直饶体用两全。怎奈当头错过。错过则且置。祇如放子三十棒又作么生。三盏酒妆公子面。一枝花插美人头。
　　荐福璨云。仰山撼树。沩山良久。说体说用。互扬家丑。且道放子三十棒又作么生。展尽旗枪用处穷。依前辊入草窠中。
　　天童悟云。沩仰父子虽善切磋。未免体用分作两路。且作么生得体用一致。举手云。普请采茶去。
　　瀛山誾云。鸾随凤舞。蝇见蛆欢。且道是得体是得用。
　　广教玉云。毡拍板六律谐听。无孔笛五音协畅。互换投机。风流不坠。还他父子作家。若在临济门下。棒折也未放在。虽然。且道沩山前后放六十棒又作么生。击案云。好雨千峰迎翠色。太平野老唱讴歌。
　　沩山问仰山。即今事且置。古来事作么生。仰叉手近前。沩曰。犹是即今事。古来事作么生。仰退后立。沩曰汝屈我。我屈汝。仰便礼拜。
　　昭觉勤云。仰山虽善进前退后发明古今。其奈沩山向胡饼里呷汁。压沙觅油。虽然如是。且道仰山叉手意作么生。若也知得。行脚事办。其或未然。老僧不曾孤负诸人。自是诸人孤负老僧。
　　沩山上堂。僧出曰请和尚为众说法。山曰我为汝得彻困也。僧便礼拜。
　　玄沙备云。大小沩山被者僧一问。直得百杂碎。
　　愚庵孟云。须知沩山未上堂早已彻困也。
　　沩山睡次。仰山问讯。沩乃回面向壁。仰曰和尚何得如此。沩起曰。我适来得一梦。你试为我原看。仰取一盆水与沩洗面。少顷香严亦来问讯。沩曰。我适来得一梦。寂子为我原了。汝更与我原看。严乃点一碗茶来。沩曰二子见解过於鹙子。
　　昭觉勤云。梦中说梦深许沩山。妙用神通须还二子。传茶度水耀古腾今。年老心孤怜儿惜子。向衲僧门下。一人在门外。一人在门内。更有一人徧界不曾藏。佛眼觑不见。
　　南堂静云。拨草瞻风。孤峰独宿。鼓无弦琴。唱无音曲。沩仰香严鼎之三足。临机不费纤毫力。任运分身千百亿。
　　白岩符云。香严仰山固不忝为沩山诤子。然职典巾瓶则有分。若是倒捋虎须当仁不让。则又须别有所长始得。我若作仰山。待道我适来得一梦汝试为我原看。便向道者老汉幸才醒来犹作寐语。管取沩山者汉惭惶无地。
　　沩山问云岩。闻汝久在药山是否。岩曰是。沩曰如何是药山大人相。岩曰涅盘后有。沩曰如何是涅盘后有。岩曰水洒不着。岩却问沩。未审百丈大人相如何。沩曰。巍巍堂堂炜炜煌煌。声前非声色后非色。蚊子上铁牛。无汝下嘴处。
　　天童华云。二尊宿说大人相。何异指鹿为马。或有问归宗。虎丘大人相作么生。向他道九九百百半青半白。
　　天童忞云。二尊宿指鹿为马。应庵祖证龟成鳖。各领三顿棒。若是天童则不然。有问先老人大人相作么生。擗胸云看看。复云。堂堂皇皇历历落落。三生六十劫悟去也不知。
　　沩山侍百丈入山作务次。丈曰将得火来么。沩曰将得来。丈曰在甚处。沩乃拈一枝柴吹两吹度与丈。丈曰如虫御木。
　　径山杲云。百丈若无后语。洎被典座瞒。
　　天宁琦云。百丈却因后语被人觑破。带累典座随邪逐恶。天宁幸是无事。汝诸人在者里觅个什么。以拄杖一齐趁散。
　　沩山因游山到一盘石上坐。仰山侍立次。忽鸦衔一红柿落在面前。仰取以呈沩。沩曰子甚处得来。仰曰此是和尚道德所感。沩分半与仰曰。子也不得无分。
　　玄沙备云。大小沩山被仰山一坐。至今起不得。
　　天童悟云。玄沙只知沩山被坐。竟不知仰山被沩山半个柿子塞却咽喉。至今转气不来。
　　沩山问道吾。甚处去来。吾曰看病来。沩曰有几人病。吾曰有病底有不病底。沩曰不病底莫是智头陀么。吾曰病与不病总不干他事。沩曰不干一句速道速道。吾曰道得也与他没交涉。
　　博山来云。沩山怀仁。道吾尚义。二老虽则不露针锋。也太杀俊俏。且道谁是病者。谁是不病者。谁是不干者。试指出看。
　　天童忞云。一千五百人善知识作与么语话。若是山僧。与他劈脊便棒。虽然。者一棒有负堕处。请诸人检点看。
　　沩山上堂。仲冬严寒年年事。晷运迁移事若何。仰山进前叉手而立。沩曰我情知你答者话不得。香严曰某甲偏答得者话。沩乃蹑前问。严亦进前叉手而立。沩曰赖遇寂子不会。
　　瑞岩愠云。沩山将引二子向冰枯雪老之时作一家燕。熊掌驮峰下箸厌喂。管弦鼉鼓声彻云霄。远近观瞻莫不欣艳。及乎分付家财。依然却成吴越。击拂云。当初只道茅长短。烧了方知地不平。
　　乌石道云。沩山父子三人装一棚傀儡。打个决杀。无好散场。千古为丛林话把。且道那里是他打决杀处。两人各各叉双手。门外砂盆井石走。笑杀沩山老古锥。却来面南看北斗。
　　金粟元云。明投暗合线去丝来。纵夺可观转身有路。若是山僧见伊叉手进前。各与一顿趁出。者里挨得身转。后代儿孙不致寂寥。还会么。杀人刀活人剑。
　　沩山泥壁次。李军容来。具公裳直至沩背后端笏而立。沩回首见。便侧泥盘作接泥势。军容便转笏作进泥势。沩乃抛下泥盘携军容手同归方丈。
　　岩头奯云。噫。佛法澹泊也。大小沩山泥壁也不了。
　　明招谦云。当时合作么生。免被岩头检点。代云。却转泥盘作泥壁势。待伊动静便归方丈。
　　黄龙新云。岩头错下名言。殊不知沩山军容弄巧成拙。
　　沩山问仰山天寒人寒。仰曰大家在者里。沩曰何不直说。仰曰。适来也不曲。和尚如何。沩曰直须随流。
　　瑞岩愠云。珠明川媚。玉润山辉。沩山父子之谓也。是则固是。当时若知有转身一路。子孙也未到断绝。还会么。人天浑莫测。珍重赤须胡。
　　沩山问僧汝会作什么。僧曰会卜。沩拈起拂子曰。者个六十四卦那一卦收。僧无对。沩曰。适来大壮。今是明夷。
　　宝寿新云。沩山担得个死猫头。只管东卜西卜。祇要人舌头上说得好些。肚里便乃快活。其或未然。遂生悔吝。竟不解者僧出鬼谷之门。所以被他觑破心肝五脏。将你从前事体悉皆断尽。但不曾留得个外象三爻。至今令人疑着。要识外象三爻么。祸福无门惟人自召。
　　白岩符代僧云。和尚今年须防失脱。
　　沩山与仰山行次。指柏树子问曰前头是什么。仰曰柏树子。沩却问耘田翁。翁亦曰柏树子。沩曰者耘田翁向后亦有五百众。
　　沩山喆云。山僧则不然。耘田翁吾不如汝。且道大圆是山僧是。若人辨得。许汝具择法眼。若也不辨。佛法炽然生灭。
　　神鼎諲征云。为复意在耘田翁处。为复意在仰山分上。为复总不恁么。
　　愚庵盂云。沩山作恁么语话。耘田翁未肯点头在。
　　沩山在法堂坐。库头击木鱼。火头擿却火抄拊掌大笑。沩曰。众中也有恁么人。遂唤来问你作么生。火头曰某甲不吃粥肚饥所以欢喜。沩乃点头。
　　镜清怤云。将知沩山众里无人。
　　鼓山球云。将知沩山众里有人。
　　昭觉勤云。者僧洪音大震。直得千五百人眼目定动。及乎勘证将来。却打个背翻筋斗。若不是沩山。怎见汗马功劳。
　　磬山修云。百姓日用而不知。故君子之道鲜矣。镜清道将知沩山众里无人。鼓山道将知沩山众里有人。且道是赏伊是罚伊。
　　愚庵盂云。者僧在千百众中夺锦而归。及乎询其所以。却又将扇子掩面而避。镜清云将知沩山众里无人。鼓山云将知沩山众里有人。则二老为此僧担板各有所见。要识此僧也大难在。会么。分明只在秋江上。明月芦花何处寻。
　　沩山夏末因仰山来问讯。沩曰。子一夏不见上来。在下面作何所务。仰曰。慧寂在下面。锄得一片畬。下得一箩种。沩曰子今夏不虚过。仰却问未审和尚一夏之中作何所务。沩曰日中一饭夜后一寝。仰曰和尚今夏亦不虚过。道了乃吐舌。沩曰寂子何得自伤己命。
　　沩山喆云。仰山眼照四天下。到大圆面前却向净地吃交。大圆虽则养子之缘。不免拄后人唇齿。
　　天童觉云。少当努力。老合歇心。者一夏总不虚过。为什么仰山道了吐舌。若检点得出。祸不入慎家之门。
　　仰山钦云。沩山与仰山是则子传父业足可观光。奈何逗到下梢却又递相矛盾。致成父不父子不子矣。龙兴今夏亦无所作亦不空过。且道与古人是同是别。井底蟾蜍吞却月。
　　天宝枢云。沩山道子也不空过一夏。施鸠毒於樽爼之间。仰山道和尚也不空过一夏。挥戈矛於笑谈之顷。召大众云。会么。两个驼子相逢着。世上只今无直人。
　　径山琇云。锄一片畬。种一罗粟。欵出囚人口。日中一食。夜间一寝。兔子不离窠。沩仰父子才相见便要打口鼓。直饶说得天雨四花地摇六震。怎如一默好。
　　芙蓉觉云。二大老发扬家计。虽互有所长。检点将来。二俱空过。我龙渊者里。一夏以来也不开畬种粟。也无饱食高眠。一味闲携拄杖松根立。笑问客从何处来。且道是空过是不空过。
　　沩山一日指田谓仰山曰。那头得恁么高。者头得恁么低。仰曰却是者头高那头低。沩曰。汝不信。但向田中立。看两头。仰曰。不必中间立。亦莫住两头。沩曰。若如是。着水看。水能平物。仰曰。水亦无定。但高处高平。低处低平。沩乃休去。
　　龙池微云。沩仰父子议论者片田地。最初到有些分晓。及乎拶到临末梢头。未免懡[怡-台+罗]而歇。且道沩山懡[怡-台+罗]而歇。仰山懡[怡-台+罗]而歇。若人定当得出。要见者片田地高低也不难。
　　沩山谓众曰。如许多人祇得大机不得大用。仰山举问山下一庵主曰。山头和尚恁么道。意旨如何。主曰更请举看。仰拟再举。被庵主踏倒。仰山归举似沩山。山呵呵大笑。
　　笑岩宝别沩山云。寂子更要一踏么。
　　南涧问云。尽道仰山被庵主一踏。殊不知仰山有作贼不犯的手脚。庵主虽得便宜。未免遭人笑破口唇皮。笑岩老汉恁么道也是只见锥头利。且道山僧与诸老相去多少。呵呵大笑。
　　白岩符云。者僧钩锥在手用处敏捷。不妨是个惯战作家。或若仰山于更请举一徧处劈面便掌。又作么生。虽然。仰山不即恁么。未必即为好心。
　　沩山问仰山曰。大地众生业识茫茫。无本可据。子作么生知他有之与无。仰曰慧寂有个验处。时有一僧从面前过。仰召曰阇黎。僧回首。仰曰。和尚。者个便是业识茫茫无本可据。沩曰。此是狮子一滴乳。迸散六斛驴乳。
　　开先金云。诸方尽谓仰山勘破者僧。据山僧看来。大小沩仰却被者僧一状领过。
　　南山宝云。二老勘验临机。虽谓快便。殊不知总被者僧看破了也。
　　沩山示众。行脚高士直须向声色里横行。声色里坐卧始得。时疎山仁新到出问曰。如何是不落声色句。沩竖起拂子。疎曰此是落声色句。沩放下拂子归方丈。疎不契遂辞香严。严曰何不且住。疎曰某甲与和尚无缘。严曰。有何因缘不契。试举看。疎举前话。严曰我有个语。疎曰请道看。严曰。言发非声。色前不物。疎曰元来此中有人。遂嘱严曰。向后有住处。某甲却来相见。乃去。至晚沩问严曰。问声色话底矮阇黎在么。严曰已去也。沩曰曾举向子么。严曰某甲亦曾对他来。沩曰试举看。严曰。某甲向他道。言发非声。色前不物。沩曰他道什么。严曰他深肯某甲。沩失笑曰。将谓者矮子有长处。元来只在者里。此子向后若有个住处。近山无柴烧。近水无水吃。
　　天童华云。在今天下觅一个言发非声色前不物底。正如掘地讨天。何况更要会他沩山说话。虽然。切忌钻龟打瓦。
　　龙翔欣云。众中商量尽道沩山用向上爪牙。惜乎疎山失却一只眼。殊不知正是沩山失却一只眼。却被疎山看破。中峰恁么道。诸人还甘么。
　　保宁茂云。宗师为人言不虚发。然疎山既不能坐断舌头在。应庵又岂免随邪逐恶。诸上座。山僧者里放一线道。堕在声色堆中。把断要津。一任诸方简责。
　　樟山量云。沩山虽用向上爪牙。怎奈鼻孔落在疎山手里。山僧即不然。无事上山行一转。借问客从何处来。
　　贤峰竟云。疎山不肯。许伊是个行脚衲僧。祇不合向香严烂草绳子里绊杀。若不是沩山老人肘后符灵。几被两个担板汉纯置一上。

　　宗门拈古汇集卷第十四
　　宗门拈古汇集卷第十五

　　　　古杭白岩嗣祖沙门　净符　汇集
　　△南三

　　洪州黄檗断际希运禅师(南三百丈海嗣)

　　上堂。汝等诸人尽是噇酒糟汉。与么行脚何处更有今日。还知大唐国里无禅师么。时有僧问。祇如诸方尊宿尽聚众开化。为什么却道无禅师。檗曰。不道无禅。只是无师。
　　仰山寂云。鹅王择乳素非鸭类。
　　五祖戒代僧云。谢和尚说得道理好。
　　石门聪云。黄檗垂示不妨奇特。才被这僧拶着。失却一只眼。
　　翠岩真云。诸方尽道黄檗坐却者僧。又道黄檗被者僧上来直得分疎不下。殊不知雾豹泽毛未尝下食。庭禽养勇终待惊人。
　　法昌遇云。我要无禅底做国师。
　　径山杲云。且道是醍醐句是毒药句。
　　天童悟云。黄檗大似龙头蛇尾。当时待道诸方匡徒领众又作么生。何不和声便打。更若拟议。连棒打出。
　　开先金云。黄檗者汉眼空四海。因甚被个布衲拶着便见瓦解冰消。且道黄檗意作么生。要会么。三盏酒庄公子面。一枝花插美人头。
　　愚庵盂云。黄檗一时将个正法眼擉瞎要津坐断。却被个噇酒糟汉一拶粉碎。
　　洞山莹云。黄檗虽则眼盖乾坤气吞寰宇。要且太煞唠嚷。还有知黄檗落节处的么。良久云。险。
　　资福广云。黄檗此语泪出痛肠。不知者以为凌驾诸方。恁么则深屈古人也。弁山管见略露一班。良久云。短歌微吟不能长。
　　法云古云。黄檗老汉大似倚势欺人压良为贱。才被者僧一拶。便乃眼睛卓朔口里模糊。虽然如是。还知古人落处么。惯钓鲸鲵澄巨浸。却嗟蛙步辗泥沙。
　　黄檗因百丈问甚么处去来。檗曰大雄山下采菌子来。丈曰还见大虫么。檗便作虎声。丈拈斧作斫势。檗遂与丈一掴。丈吟吟而笑便归。升堂谓众曰。大雄山下有一大虫。汝等诸人也须好看。百丈老汉今日亲遭一口。
　　仰山寂云。百丈只解骑虎头。不解把虎尾。
　　五祖戒云。百丈大似作贼人心虚。黄檗熟处难忘。
　　云居庄云。师资相得。针芥相投。机锋互换。照用齐行。譬如二龙争珠。拏云攫雾不动波澜。二虎夺食。活捉生擒不伤物命。有者道百丈无陷虎之机。黄檗有超师之作。如斯理论。刺脑入胶盆。以拂子划一划云。劈开华岳连天秀。放出黄河彻底清。
　　白岩符云。尽谓这汉在草窠里拨出个三脚虾蟆。便尔向十字街头夸张卖弄。岂大方之识度欤。然据山僧看来。也只好信他一半。
　　法忍谧云。看他父子拳来拳应。踢来踢应。大似虎骤龙骧。令人不可捉摹。复乃升堂告众。是甚好心。检点将来。总是有头无尾。
　　黄檗在南泉为首座。一日斋时捧钵向南泉位上坐。泉入堂见。乃问长老甚么年中行道。檗曰威音王已前。泉曰犹是王老师儿孙。下去。檗便捧钵过第二位。
　　沩山佑云。黄檗大似欺敌者亡。仰山寂云。不然。须知黄檗有陷虎之机。沩云子见处得与么长。
　　雪窦显云。可惜王老师只见锥头利。我当时若作南泉。待伊道威音王已前。即便於第二位坐。令黄檗者汉一生起不得。虽然如此。也须救取南泉。
　　云峰悦云。丛林尽道黄檗有陷虎之机。南泉具杀虎之用。若作与么说话。诚实苦哉。殊不知者老贼有年无德。吃饭坐处也不依本分。若向云峰门下说甚威音王已前。更有大於王老师者。总须吃棒趂出。
　　径山杲云。何待问他甚年行道。才入堂见他在主位。便捧钵向第二位坐。直饶黄檗有陷虎之机。拟向甚处施设。
　　宝华忍云。有收有放。互换主宾。黄檗固是作家。不但骑虎头。亦解收虎尾。南泉更为好手。沩山云欺敌者亡。也是火上着油。仰山云须知黄檗有陷虎之机。大似冷处着把火。四大老分疆列土各自称尊。全提则俱全提。败缺则俱败缺。山僧今日将沩仰父子南泉叔侄缚作一团。抛向诸人面前了也。还有为四大老出气者么。
　　愚庵盂云。王老师年尊何不退位。致使后代儿孙向头上屙。是何道理。
　　灵隐礼云。山僧住持事繁。无暇为诸子葛藤。只将者两个汉放在语下作个注脚。今日莫有坐山僧位者么。若有。山僧捧钵便归方丈。看他作么生合煞。
　　寿昌存云。二大老一等声应气求。大似埋兵掉斗。检点将来。要且不是好心。
　　西遁超举沩山欺敌者亡语毕云。沩山此语似乎蹉过黄檗。殊不知沩山者汉惯於垂钩。所谓借他香饵投青海。引得鲲鳌上直钩。仰山道黄檗有陷虎之机。此语似乎智过于师。检点将来。也是擎将清水祭潮神。沩山道子见处得与么长。人都谓深肯仰山。不觉满口称赞。不知沩山手脚更捷。即就仰山之机。还用仰山身上。后来尊宿将此药头往往送入人口。而往往当面蹉过。或有道当时仰山因甚无后语。向他道再参三十年。
　　黄檗因百丈问运阇黎开田不易。檗曰随众作务。丈曰有烦道用。檗曰争敢辞劳。丈曰开得多少田。檗将镢筑地三下。丈便喝。檗掩耳而去。
　　沩山喆云。黄檗开田。功不浪施。百丈住持。令不虚行。
　　琅琊觉云。百丈一喝。可谓垂丝於万丈潭中。黄檗掩耳。独耸於千峰顶上。
　　黄檗行脚在洪州开元寺。偶裴相国休公到。见壁间画像问院主曰。壁间是甚么像。主曰高僧真仪。公曰。真仪可观。高僧何在。主无对。公曰者里有禅师否。主曰。近有一僧投寺。颇似禅者。公遂请相见。举前话问曰。真仪可观高僧何在。檗朗声曰裴休。公应诺。檗曰在甚么处。公於言下领旨。
　　径山杲云。裴公将错就错。脱尽根尘。黄檗信口垂慈。不费心力。似地擎山不知山之孤峻。如石含玉不知玉之无瑕。虽然如是。黄檗只有杀人刀且无活人剑。今日大资相公或问云门真仪可观高僧何在。云门亦召相公。相公若应诺。云门即向道今日堂中特谢供养。
　　天宁琦云。斐相国道高僧何在。分明换却眼睛。黄檗更召相公。刚把钵盂安柄。老妙喜与人错下注脚。便道似地擎山不知山之孤峻。如石含玉不知玉之无瑕。蹉过了也。天宁则不然。亦召相公。相公应诺。劈脊便棒。免教者汉向死水里淹杀。
　　博山奉云。黄檗虽因风吹火用力不多。检点将来。只有杀人刀且无活人剑。
　　黄檗因游天台。路逢一僧如旧识。熟视之目光射人。乃偕行。属涧水暴涨。植杖而立。僧率同渡。檗曰兄要渡自渡。僧乃褰衣蹑波若履平地。回顾曰渡来渡来。檗曰。咄。者自了汉。我早知当斫汝胫。其僧叹曰。真大乘法器。我所不及。
　　慧云盛云。黄檗有胆无心放过者僧。见他渡去好向道。你只解恁么去。不解恁么来。待其渡来。拈拄杖痛与一顿。
　　黄檗一日捏拳曰。天下老和尚总在者里。我若放一线道。从伊七纵八横。若不放过。不消一捏。僧便问放一线道时如何。檗曰七纵八横。曰不放过不消一捏时如何。檗曰普。
　　云门偃因僧问如何是七纵八横。偃云念老僧年老。如何是普。偃云天光回照。如何是天光回照。偃云骼觜少人知。
　　黄檗示众。自达磨大师到中国。惟说一心。惟传一法。以佛传佛。不传余佛。以法传法。不说余法。法即不可说之法。佛即不可取之佛。佛乃是本源清净心也。
　　瑞岩愠云。黄檗将达磨大师鼻孔出气。将谓无人检点。山僧不是抑他威光。祇要家平户怗。
　　黄檗因裴相国捧一尊像跪请曰乞师安名。檗召裴休。公应诺。檗曰与汝安名竟。公乃作礼曰谢师安名。
　　雪窦显代休当时便喝。
　　径山杲云。裴公黄檗可谓如水入水似金博金。虽然如是。检点将来不无渗漏。今日蔡郎中或捧一尊像请云门安名。即向道清净法身毗卢遮那佛。若云谢师安名。更向道下坡不走快便难逢。
　　天宁琦云。裴公捧像。黄檗安名。冷地看来如阿家教新妇相似。直是好笑。笑须三十年。妙喜既不能坐断。未免随例颠倒。便唤作清净法身毗卢遮那佛。周人以栢。殷人以栗。
　　黄檗因南泉问。定慧等学。明见佛性。此理如何。檗曰十二时中不依倚一物始得。泉曰莫便是长老见处么。檗曰不敢。泉曰。浆水钱且置。草鞋钱教谁还。檗休去。
　　云峰悦云。若不同床睡。焉知被底穿。
　　径山杲云。路逢剑客须呈剑。不是诗人莫献诗。
　　天宁琦云。又是得便宜。又是落便宜。
　　愚庵盂云。老僧则不然。南泉还浆水钱。黄檗偿草鞋钱。不见道贼是小人智过君子。
　　黄檗因六僧新到。五僧作礼。一僧提起坐具作一圆相。檗曰我闻有一只猎犬甚恶。曰寻羚羊声来。檗曰羚羊无声到汝寻。曰寻羚羊迹来。檗曰羚羊无迹到汝寻。曰寻羚羊踪来。檗曰羚羊无踪到汝寻。曰与么则死羚羊也。檗便休去。明日升座曰。昨日寻羚羊僧出来。僧便出。檗曰昨日公案未了。老僧休去。你作么生。僧无语。檗曰。将谓是本色衲僧。元来祇是义学沙门。连棒打出。
　　雪窦显云。只如声响踪迹。既无猎犬向甚处寻逐。莫是绝声响踪迹处见黄檗么。诸禅德。要明陷虎之机。也须是本分衲子。
　　古南门云。黄檗钩头有饵。者僧随钩直上。虽然。既为猎犬。因甚羚羊到面前也不识。若是个汉。待黄檗云羚羊无声到汝寻。便把住云者老汉原来只在者里。恁么则稍有衲僧气息。黄檗纵有陷虎之机。又向甚处施设。
　　龙华体云。雪窦龙头蛇尾。带累黄檗堕在声迹坑阱。当时者僧若是个本分衲子。待道羚羊无声到汝寻。便好云不劳再勘。拂袖便出。直饶黄檗通身是眼。也鉴伊不得。
　　保福达云。与么答话。大似酒后。当时接临济的甚处去。也不妨令人疑着。乃曰昨日公案未了老僧休去你作么生。龙头蛇尾汉。好与者僧一状领过。

　　福州长庆大安禅师(南三百丈海嗣)

　　住大沩时号懒安。室中每问僧。有句无句如藤倚树。意旨如何。疎山仁闻。特入岭请益。值庆泥壁次。便问有句无句如藤倚树岂不是和尚语。庆曰是。山曰。忽遇树倒藤枯。句归何处。庆放下泥盘呵呵大笑归方丈。山随后曰。某甲三千里卖却布单。特为此事而来。和尚何得相弄。庆唤侍者取钱二百与者上座去。且嘱曰。向后有独眼龙为汝点破在。山后到明招举前话。招曰大沩可谓头正尾正。祇是不遇知音。山亦不契。犹问曰。树倒藤枯句归何处。招曰却使沩山笑转新。山於言下大悟。乃曰沩山元来笑里有刀。
　　开福宁举有句无句语了。良久云。会么。深秋帘幙千家雨。落日楼台一笛风。
　　天目礼云。有句无句如藤倚树。坐断千差毒蛇当路。树倒藤枯句归何处。老僧直得五年分疎不下。报恩秀云。当时若问万松。有句无句如藤倚树。树倒藤枯句归何处。但向道苍天苍天。为什么。不见道春行冬令。
　　高峰妙云。有句无句。金乌吞玉兔。如藤倚树。癞马系枯桩。树倒藤枯。一冬烧不尽。句归何处。石虎当途踞。呵呵大笑。龙头蛇尾。捺倒烂泥里。刚刀不斩无罪之人。且道沩山过在甚处。乃呵呵大笑下座。

　　杭州大慈寰中禅师(南三百丈海嗣)

　　上堂。山僧不解答话。祇能识病。时有僧出。慈便归方丈。
　　报慈遂征云。且道大慈识病不识病。此僧出来是病不是病。若言是病。每日行住不可总是病。若言不是病。出来又作么生。
　　雪窦显云。大凡扶树宗乘须辨个得失。且大慈识病不答话。时有僧出便归方丈。雪窦识病不答话。或有僧出劈脊便打。诸方识病不答话。有僧出必然别有长处。敢有动着。大唐天子只三人。
　　黄龙南云。可惜放过。当时见伊出来。劈脊便打。待伊知得行棒来处。免见千古之下遭人检点。黄龙今日也识病。会答话。忽有个汉出来掀倒禅床。者里合作么生支准。诸上座。请代一转语看。
　　翠岩芝云。者僧才出。大慈便归方丈。并无个道理。什么处是识病处。如今也须子细。
　　天童觉云。大慈雪窦二俱作家。要且祇顾目前不防脚下。或有个不识好恶不问东西底汉出来便掀倒禅床。直饶你全机大用。祇恐着手脚不办。正当恁么时。还有识病底眼么。
　　保宁茂云。大慈只好依方修合。自病却难下药。
　　南堂欲云。雪窦可使千古流芳。要且未得剿绝。若据山僧见处。直须打了拖出。何故。大海不宿死尸。
　　愚庵盂云。不是者僧怎见国手。且道者僧是甚么病。我道者问便是。还甘么。
　　古南门云。古南亦不解答话。祇能识病。有僧出但云。膏肓之疾不堪医治。大众动着了也。若善承当。便是千佛一数。
　　天童忞云。大唐天子只三人。雪窦太煞肋胸自点。诸方必然别有长处。布袋里盛锥子。不出头是好手。虽然。既已见义。不为非勇。如今山僧亦识病不答话。设有僧出。便乃呵呵大笑。若是诸方长处。座中尽有江南客。
　　宝寿新云。大慈与雪窦非唯识病亦且擅药。饶你卢医扁鹊也须缩手归降。虽然。祇如病犯膏肓。作么生治。瞎七瞎八。
　　龙华体云。弁山亦不解答话。祇是识病。待有僧出。但向道太岁头上不要动土。才拟议。连棒趂出。
　　白岩符云。龙门万仞雪浪稽天。自非擅攫雾拏云技者。到者里未免点额而归。虽然。还识者僧么。
　　大慈言云。性空老汉虽则放去较危。收来太速。检点将来。总被者僧一状领过。
　　西山音云。山僧不识病。祇解答话。待有僧出。山僧今日牙痛。
　　大慈因赵州问般若以何为体。慈曰般若以何为体。州呵呵大笑而出。明日州扫地次。慈却问般若以何为体。州下扫帚拊掌大笑。慈便归方丈。
　　雪窦显云。前来也笑。后来也笑。笑中有刀。大慈还识么。直饶识得。也未免丧身失命。
　　沩山喆云。才见呵呵大笑。便与一掌。明日问。待伊大笑。又与一掌。大慈若下得者两掌。可谓生铁铸就。风吹不入。宗师家一等是摇撼乾坤。直教如旱天霹雳。万里无云轰一声。教他眼目定动。岂不俊哉。要识赵州大慈么。莫怪从前多意气。他家曾谒圣明君。
　　黄龙新云。赵州金鍮不辨。玉石不分。直饶分去。也未梦见大慈在。
　　黄龙震云。般若非是无体。二老不能知。般若非是无用。二老不能用。若也能知能用。一言可以截断众纷。何必再三。
　　南华炳云。两个汉只解掩耳偷铃。不解移风易俗。或有问南华般若以何为体。劈脊便打。待伊眼目定动。却问般若以何为体。灵俐汉忽然蹋着。必定自知落处。
　　古南门云。雪窦与贼过梯。古南则不然。前来也笑。后来也笑。明眼衲僧分疎不下。忽有个汉出来道古南也是与贼过梯。直向道还我刀来。
　　大慈因僧辞。问甚么处去。僧曰江西去。慈曰我劳汝一段事得否。曰和尚有什么事。慈曰将取老僧去得么。曰更有过於和尚者亦不能将去。慈便休。
　　洞山价因其僧来举似前话。山责曰阇黎争合恁么道。僧曰和尚作么生。山曰得。
　　法眼益别僧云。和尚若去。某甲提笠子。
　　汾阳昭代慈云。知汝力微。
　　净因成云。者僧可谓担头不泊蝇。是则固是。要且只是个孤生独死汉。
　　天童觉云。大慈合伴不着。者僧不如独行。也须是恁么始得。直饶大慈古佛也不奈者担板汉何。且道者汉别有什么长处。
　　宝寿方别僧云。某甲无者闲气力。
　　大慈示众。说得一丈不如行取一尺。说得一尺不如行取一寸。
　　洞山价云。说取行不得的。行取说不得的。
　　云居膺云。行时无说路。说时无行路。不行不说时。合行甚么路。
　　洛浦安云。行说俱到则本分事无。行说俱不到则本分事在。
　　天童觉云。绝是非。没踪迹。相逢不识面。识面不相逢。诸尊宿各有长处。如今舌头上无十字关。脚跟下无五色线。要行便行。要说便说。若有人问长芦如何是要行便行。向伊道。步。如何是要说便说。向伊道。啊。
　　广胤标云。者一伙汉一期拈弄各逞己见。於唱教门中足可称尊。若到祖师门下。各吃拄杖有分在。虽然。点石化为金玉易。劝人除却是非难。

　　天台平田普岸禅师(南三百丈海嗣)

　　僧参。田打一拄杖。僧近前把住拄杖。田曰老僧适来造次。僧却打田一拄杖。田曰作家作家。僧礼拜。田把住曰是阇黎造次。僧大笑。田曰者个师僧今日大败也。
　　鼓山贤云。平田伸缩安闲。自是惯战老将。者僧前倨后恭。遭他活陷。真个弄巧成拙。虽然。今日讨者师僧亦不可得。

　　广州安和寺通禅师(南三百丈海嗣)

　　仰山作沙弥时。一日唤寂子。与我将床子来。山将到。和曰却送旧处着。山从之。和复召慧寂。山应诺。和曰床那边是什么物。山曰枕子。和曰者边是什么物。山曰无物。和复召慧寂。山应诺。和曰是什么。山无对。和曰去。
　　高峰妙云。潦倒安和用心不臧。仰山命蹇为魅所着。山僧恁么道。也是逆风秉炬。

　　洪州百丈法正禅师(南三百丈海嗣)

　　尝诵涅盘经。不言姓名。时呼为涅盘和尚。一日谓众曰。汝等与我开田。我为汝说大义。众开田了。礼拜曰。请和尚说大义。丈乃展两手。众罔措。
　　沩山喆曰。百丈说大义。可谓今古罕闻光前绝后。大沩即不然。但向道开田劳力。请归堂歇。教他天下衲僧亡锋结舌。何故。鹤有九皋难翥翼。马无千里谩追风。
　　广教玉云。百丈可谓将金弹子博他泥弹子。虽然剖腹刳心。未免钉桩摇橹。山僧今日领众开田。大众请说大义。但与唱个村田乐。不特为兄弟释烦慰劳。要令天下衲僧个个解黏去缚。且道是何节拍。击拂子云。久立珍重。

　　赵州从谂禅师(南三南泉愿嗣)

　　因南泉上堂。州出问。明头合。暗头合。泉便下座归方丈。州曰。者老汉被我一问。直得无言可对。首座曰。莫道和尚无语好。自是上座不会。州便与座一掌曰。者一掌合是堂头老汉吃。
　　五祖戒云。正贼走了。逻贼人吃棒。又云。南泉当断不断返招其乱。
　　云居舜云。诸人作么生会。有底道首座落他绻缋。与么会又争得。山僧道赵州大似傍若无人。
　　赵州游方时到临济。才入门洗脚次。济便问如何是祖师西来意。州曰恰值山僧洗脚。济近前作听势。州曰会即便会。啖啄作甚么。济便归方丈。州曰三十年行脚。今日错为人下注脚。
　　法云秀云。众中商量道赵州不识临济作贼。却为他下个注脚。临济当时作听势。何不劈耳便掌。若恁么。何曾梦见赵州识得临济。殊不知两个尽是老贼。须知一个好手。敢问诸人。那个是好手。具眼者辨取。
　　教忠光云。临济有验人眼。赵州又饱丛林。等闲略露风规。自然头正尾正。还会么。若不得流水。还应过别山。
　　赵州因侍者报。大王来也。州曰万福大王。者曰未到在。州曰又道来也。
　　黄龙南云。头头漏泄罕遇仙陀。侍者只解报客。不知身在帝乡。赵州入草求人。那觉浑身泥水。
　　径山琇云。侍者报客不知客是何人。赵州虾为子屈。不觉打失眼睛。且道径山恁么批判又且如何。巡人犯夜。
　　愚庵盂云。侍者虚报君情。赵州望敌轻进。直得双凤云中扶辇下。六龙海上驾山来。
　　佛日晳云。赵州古佛犹作者般去就。山僧即不然。今日御驾亲临。设有侍者报和尚万岁来也。便与劈面掌云。莫诳山僧好。何故。天威不违颜咫尺。何曾少间至尊前。
　　白岩符云。赵州费尽盐酱劳而无功。侍者黄袍加身承当未敢。二者俱不济事则且置。祇如道万福大王。者里合作么生。始堪与赵州相见。
　　赵州因台山路上有一婆子。凡游台僧问台山路向甚么处去。婆曰蓦直去。僧才行三五步。婆曰好个师僧又恁么去。有僧举似州。州曰待我去勘过。明日州便去问。台山路向甚么处去。婆曰蓦直去。州便行。婆曰好个师僧又恁么去。州归院谓众曰。台山婆子我为你勘破了也。
　　报慈遂征云。前来僧也恁么道。后来赵州去也恁么道。且道甚么处是勘破婆子处。又云。非唯被赵州勘破。亦被者僧勘破。
　　雪窦显云。还知天下衲僧出者婆子圈缋不得么。
　　琅琊觉云。大小赵州去者婆子手里丧身失命。虽然如此。错会者多。
　　宝峰文云。大小赵州若检点来。也好吃婆子手中棒。且道赵州过在什么处。若检点得出。方解不受人瞒。归宗门下莫有不受人瞒底么。喝一喝下座。
　　沩山喆云。天下衲僧只知问路老婆。要且不知脚下泥深。若非赵州老汉。怎显汗马功高。
　　仰山钦云。错。婆子心肝。赵州五脏。一捏捏碎。撒在诸人怀里了也。且道是有勘破无勘破。良久云。错会者多。
　　高峰妙云。诸方判断。尽道赵州勘破婆子。若据高峰见处。正是婆子勘破赵州。且道以何为验。以手指云。蓦直去。
　　瑞岩愠云。婆子如虫御木偶尔成文。赵州见义勇为翻成特地。诸人还会么。云收雨霁长空阔。一对鸳鸯画不成。
　　笑岩宝云。婆子率快平生。只得一橛。赵州惯能勘辨。放过当阳。当时才见道好个师僧又恁么去。但只鼓掌呵呵大笑而归。不独与天下行脚衲僧增锐。亦使者婆子向去别有生涯。
　　愚庵盂云。者婆子学得个红绵套索底法儿。不知陷害了多少良民。不期撞着个鲁智深华和尚。人在他圈缋里。打个筋斗跳出来。者婆子直得无计可施。且那里是赵州打筋斗处。
　　弁山音云。且道那里是赵州勘破处。只为梅花寒未彻。故来霜上又加雪。冻开平地起龟文。连累青山迸白血。
　　育王雪云。婆子勘破赵州。作家始终作家。赵州勘破婆子。钝置递相钝置。且道其中人又作么生。良久云。负恩者多。
　　崇庆古云。赵州拶崄崕句。婆子施陷虎机。虽则二俱作家。未免傍观者哂。
　　义山讷云。台山大路今古平夷。无端被者婆子添土添沙。高下成迹。赵州虽能高处高平低处低平。检点将来。怎奈反成坑堑。
　　西遁超云。先辈大老有谓赵州问台山路时。婆子不应与那僧一例而答。此是婆子失机处。故被赵州勘破。如此判断。恐赵州叫屈。愚庵老人问。赵州勘破婆子意旨如何。超云。火烧牛尾。有雷无雨。老人云未在更道。超云。重阳服甘菊。到老眼不花。
　　东塔熹云。赵州者汉大似假虞伐虢。惜山僧不预其会。当时若见伊说勘破了也。但对云和尚今日亦被大众勘破。管教赵州者汉无杀合在。
　　本觉微云。有者道婆子被赵州勘破。有者道赵州被婆子勘破。殊不知赵州婆子总被者僧勘破。且道节文在什么处。以拄杖一画云。路从平处险。人向静中忙。
　　四祖浪云。尽谓台山婆子被赵州勘破。殊不知赵州却被婆子勘破。且道勘破在什么处。
　　□□润云。大小赵州於婆子手里纳败。却来者里拔本。当时润上座若在。待道我为汝勘破了也。但把火照看者老汉面皮厚多少。
　　赵州因僧问。承闻和尚亲见南泉是否。州曰镇州出大萝卜头。
　　愚庵盂云。要见南泉则易。见赵州则难。要见赵州则易。见萝卜头则难。还有要见萝卜头者么。请来与老僧相见。老僧卖身供养他。不见道拾薪设食乃至以身而为床座。
　　胜法法云。赵州古佛得南泉平常之道。等闲拈出不妨塞断天下人口。检点将来。犹是鼓粥饭气。今日有问新胜法。亲见磬山是否。山僧但蓦头与伊一棒。何故聻。曹溪波浪如相似。无限平人被陛沉。
　　东塔熹云。铁壁银山截断众流。不无他赵州。者汉然要且只明陷虎机。无出身路。设有问山僧闻和尚亲见龙池是否。但对道。问话即得。礼拜了退。
　　青龙操云。赵州塞者僧口则得。塞天下人口则难。

　　宗门拈古汇集卷第十五
　　宗门拈古汇集卷第十六

　　　　古杭白岩嗣祖沙门　净符　汇集
　　△南三
　　赵州因僧问。学人乍入丛林。乞师指示。州曰吃粥了也未。曰吃粥了也。州曰洗钵盂去。僧大悟。
　　云门偃征云。且道有指示无指示。若言有。赵州向伊曾道个甚么来。若言无。这僧因甚悟去。
　　雪窦显云。我不似云门为蛇画足。直言向你道。问者如虫御木。答者偶尔成文。然虽与么。瞎却衲僧眼。作么生免得此过。诸仁者。要会么。还你赵州吃粥也未。拈却这僧吃粥了也。雪窦与你拄杖子归堂。
　　云峰悦云。云门与么道。大似为黄门栽须。与蛇画足。山僧则不然。这僧恁么悟去。入地狱如箭射。
　　黄龙心云。云门雪窦虽善锄强辅弱舍富从贫。要且不能安家立国。乃问僧。你朝来亦吃粥亦洗钵。而今是迷是悟。僧礼拜起。龙唤近前云。我有一柄拂与汝。归堂。
　　龙门远云。山僧今日吃粥了也。洗钵盂了也。只是不悟。既是善知识。为甚么不悟。还会么。岂可唤钟作瓮。终不指鹿为马。善人难犯。水银无假。冷地忽然觑破。管取一时放下。
　　开福宁云。大众且道。那里是这僧悟处。还委悉么。几般云色出峰顶。一样泉声落槛前。
　　径山杲云。云门大似阿修罗王托动三有大城诸烦恼海。随后喝云。寐语作么。复云。云峰虽善背手抽金镞。翻身控角弓。争奈蹉过云门何。又云。赵州与这僧若不得云门。一生受屈。而今诸方有一种瞎汉。往往尽作洗钵盂话会了。
　　天宁琦云。诸仁者见云门则易。见妙喜则难。誵讹在甚么处。剑去久矣。尔方刻舟。
　　云居庄云。赵州以楔出楔。云门看楼打楼。这僧悟去。还有勘破处也无。良久云。风不鸣条。雨不破块。
　　古南门云。住住。雪窦但知云门无蛇画足。自亦未免灵龟曳尾。忽若总拈过时如何。瞎。
　　愚庵盂云。赵州向蝎瓮里蹲踞。云门入蛇坑中坐卧。云峰向虎牢里游戏。蝎不能螫。蛇不能毒。虎不能措其爪牙。果然妙手。据山僧判断。赵州也无洗钵盂话。云门纵有画蛇之笔。向甚处添足。还是云峰入地狱。这僧入地狱。拍案一下云。山僧今日将三大老顶相光明神通妙用拈向诸人面前。漆桶不快。若作佛法商量。入地狱如箭射。喝一喝云。万山紫翠烟岚里。浓淡浮沉画不成。
　　东明际云。子丑寅卯辰巳午未。就里知音本无忌讳。阿呵呵。会也未。脚头脚底任纵横。长安风月何足贵。
　　清化嶾云。一个裙拖地。一个裤更长。虽然这僧悟去。也只会得个奴儿婢子边事。
　　佛日晳云。大慧道诸方拈掇甚多。下注脚亦不少。未尝有一人分明说破。妙喜今日为诸人分明说破。吃粥了便洗钵盂。且道还曾指示无。黑豆从来好合酱。比丘尼定是师姑。这大慧老汉牙如剑树口似血盆。原来只在这里。洗钵盂话何曾说得破。隆安今晚不惜唇齿。为汝诸人分明说破。吃粥了便洗钵盂。赵州东壁挂葫芦。拈得鼻好打失口。达磨不是老臊胡。
　　本觉微云。大小赵州鼓粥饭气。这僧悟去也是刺脑入胶盆。
　　赵州到黄檗。檗见来便闭却方丈门。州乃把火於法堂内叫曰救火救火。檗开门捉住曰道道。州曰贼过后张弓。
　　保福展云。黄檗有头无尾。赵州有尾无头。
　　五祖戒云。黄檗只会买贱不会卖贵。赵州因祸致福。
　　雪窦显云。直是好笑。笑须三十年。忽有个衲僧问笑个甚么。笑贼过后张弓。
　　南堂欲云。重门击柝。黄檗过於堤防。啮镞破关。赵州惯得其便。虽然两不相伤。笑破雪窦鼻孔。
　　古南门云。雪窦好一笑。祇是不合随赵州语脉走。毕竟如何。贼贼。
　　云溪挺云。一个开门入盗。一个把髻投衙。惹得黄口小儿笑破嘴唇皮。
　　赵州与侍者文远论义曰。斗劣不斗胜。胜者输胡饼。远曰请和尚立义。州曰我是一头驴。远曰我是驴胃。州曰我是驴粪。远曰我是粪中虫。州曰你在彼中作么。远曰我在彼中过夏。州曰把将胡饼来。
　　五祖戒云。祸不单行。
　　琅琊觉云。赵州文远也是萧何置律。
　　径山杲云。文远在驴粪中过夏。面赤不如语直。赵州贪他少利赢得个胡饼。捡点将来也。是普州人送贼。毕竟如何。鹅王择乳素非鸭类。
　　天童觉云。高高标不出。低低望不及。眼自争先得。筹因打结赢。
　　天宁琦云。当时文远待赵州道我是一头驴。便好道输却胡饼了也。老汉取饼就手。夺得便行。
　　宝华忍云。文远胜里输。明输暗胜。赵州输里胜。明胜暗输。才胜即输。输即胜。算来胡饼都无分。而今拈出大家看。动着些儿成话柄。咄。
　　演教泐云。赵州只知贪程不觉错路。文远虽输果饼未免暗得便宜。山僧与么道。具眼者辨取。
　　赵州外出路逢一婆子。乃问什么处去。婆曰偷赵州笋去。州曰忽遇赵州又作么生。婆便与州一掌。州休去。
　　雪窦显云。好掌。更下两掌也无勘处。
　　五祖演云。赵州休去作么生商量。白云露个消息。贵要诸人共知。婆子虽行正令。一生不了。赵州被打两掌。咬定牙关。婆子可谓去路一身轻似叶。赵州高名千古重如山。
　　南堂欲云。将谓胡须赤。更有赤须胡。
　　龙池传云。且道赵州休去。是肯伊是不肯伊。
　　古南门云。赵州今日小出大遇。
　　南山宝云。这两个汉都来病入膏肓。虽针药有所不能救。若人捡点得出。许伊具一只眼。
　　圆照森云。还识赵州老汉么。云缕缕。风絮絮。寄言行路儿。莫上山头去。
　　瓯峰承云。贼是小人。智过君子。
　　白岩符云。这婆子不惟窃笋。亦且并竹而归。可谓偷天手段不让硚跖。然赵州休去。又岂止偷天而已。
　　赵州一日於雪中倒卧曰相救相救。有僧便去身边卧。州便起去。
　　翠岩芝云。此僧在赵州圈缋里。还有人出得么。
　　天童华云。这僧如虫御木。要见赵州天地悬隔。有般瞎汉便道山僧扶强不扶弱。殊不知我王库内无如是刀。喝一喝。
　　胜法法云。这僧只顾救人。不解自救。
　　赵州到道吾。才入堂。吾曰南泉一只箭来也。州曰看箭。吾曰过。州曰中。(有本作茱萸。非也。今依会元)
　　雪窦显云。二俱作家。盖是道吾赵州二俱不作家。箭锋不相拄。直饶齐发齐中。也只是个射垛汉。
　　报慈遂云。且道二大老相见还有优劣也无。若捡点得出。许你於中字上有个入处。
　　古南门云。赵州道吾露个爪牙。不枉同条。虽然。祗如雪窦道直饶齐发齐中也只是个射垛汉。是肯伊是不肯伊。还会么。好手手中呈好手。红心心里中红心。击禅床一下。
　　明招补云。好手手中呈好手。则不无赵州。然在作家不啐啄。啐啄同时失。又作么生。
　　赵州因见僧扫地乃问与么扫还洁净也无。曰转扫转多。州曰岂无拨尘者。曰谁是拨尘者。州顾视曰会么。曰不会。州曰问取云居去。僧后问云居如何是拨尘者。居曰者瞎汉。
　　古塘□云。二老当断不断。致使这僧转扫转多。山僧则不然。待云谁是拨尘者。便接过扫帚痛与一顿。为甚如此。不见道为人须为彻。
　　赵州见文远侍者在佛殿礼佛。州以拄杖打一下曰作甚么。远曰礼佛也是好事。州曰好事不如无。
　　中峰本云。文远云礼佛也是好事。不妨顽软。赵州云好事不如无。话堕了也。要知赵州老人话随处么。待伊磕破脑门即向你道。
　　赵州因僧问狗子还有佛性也无。州曰无。僧曰。上从诸佛。下及蝼蚁。皆有佛性。狗子因甚么却无。州曰为伊有业识在。又僧问狗子还有佛性也无。州曰有。僧曰。既有。为什么入这皮袋里来。州曰为伊知而故犯。
　　翠岩芝云。说有说无。两彩一赛。如今作么生。
　　高峰妙云。大小赵州拈出一粒巴豆子。搅乱衲僧肚肠。设有吞吐得者。亦不免丧身失命。何故。急急。
　　博山来云。道有道无。灵锋横握。尽大地人向赵州手里乞命有分。惟不跨石桥者不在其限。为什么。刚刀虽快。不斩无罪之人。
　　愚庵盂云。这僧好似个辽东卖猪汉。得一白颈猪以为奇货。到淮南来不觉惭惶无地。赵州老汉好似美髯公。惯使拖刀。计不出常策。若是山僧则不然。有问狗子还有佛性也无。我则向他道癞斯吞虾蟆。
　　白岩符云。赵州这汉等闲出一言。是返魂香。起死回生只在片时。是鸩毒酒。失身丧命只在片地。且道为甚得如此利害聻。良久云。还他肘后有灵符。
　　赵州因南泉曰。今时人须向异类中行始得。州曰异即不问。如何是类。泉以两手托地。州近前一踏踏倒。却向涅盘堂里叫曰。悔悔。泉令侍者问悔个甚么。州曰悔不更与两踏。
　　白岩符云。路当穷处不解转身。锋到锐时欠於趋避。总是堕身死汉。南泉父子可谓善转身矣。善趋避矣。然细捡将来。尤欠一着。且道那里是他欠一着处。
　　天井新云。南泉欠赵州一着。赵州输南泉一机。作么生会。千年故纸好合药。
　　赵州示众。老僧今夜答话去也。有解问者致将一问来。时有僧出礼拜。州曰比来抛砖引玉。却引得个墼子。
　　保寿沼云。射虎不真。徒劳没羽。
　　法眼益举问觉铁嘴此意如何。觉云如国家拜将。乃问甚人去得。或有人出云某甲去得。须云汝去不得。眼云我会也。
　　报慈遂云。甚么处却成墼子去。丛林中道才出来便成墼子。祇如每日出入行住坐卧。不可总成墼子。且道这僧出来。具眼不具眼。
　　光孝觉因长庆问。那僧才出礼拜。为什么便将为墼子。孝云适来那边亦有人恁么问。庆云向伊道什么。孝云亦向伊道比来抛砖引玉。却引得个墼子。
　　雪窦显云。灵俐汉才闻举着便知落处。然虽如此。放过觉铁嘴。夫宗师家语不虚发。出来必是作家。因甚么抛砖引墼。诸禅德。要识赵州么。从前汗马无人识。只要重论盖代功。
　　昭觉勤云。诸方尽道赵州得逸群之机。一期施设不妨自在。这僧要击节扣关。闪电光中卒。着手脚不办。觉铁嘴能近取譬。不坠宗风。法眼有通方鉴才。便知落处。敢问诸人。既是宗师。为甚么抛砖只引得个墼子。
　　白岩符云。觉公错下名言。法眼随语生解。且置一边。赵州以势欺人。放过不可。当时这僧出来。便与掀倒禅床。看他作何合煞。
　　赵州因僧问如何是咬人师子。州曰。归依佛。归依法。归依僧。莫咬老僧。
　　天宁琦云。这僧也只是个喋屎狗。为甚么。赵州一见便撒屎彩奔龊家。
　　赵州因僧问。至道无难。唯嫌拣择。是时人窠窟否。州曰曾有人问老僧。直得五年分踈不下。
　　雪窦显云。识语不能转。死却了也。好与二十棒。这棒须有分付处。若辨不出。且放此话大行。
　　古南门云。赵州答话深辨来风。雪窦道识语不能转死却了也好与二十棒。古南道无端无端。又道这棒须有分付处。若辨不出且放此话大行。古南道个瞎。若人辨得。管取丹霄独步。
　　愚庵盂云。赵州古佛尚且经及五年道不得。何况其余。你们只管乱开大口。时旁僧哂之。余乃打三下曰。举似明眼人看。
　　赵州到百丈。丈问近离甚处。州曰南泉。丈曰南泉近日有何言句。州曰未得之人直须悄然。丈便喝。州作怕势。丈曰大好悄然。州乃作舞而出。
　　琅琊觉云。赵州老人向狮子窟中换得爪牙。
　　昭觉勤云。作家相见。彼此难构。茫然悄然。进前退后。捏不成塑不就。大路不行草里走。
　　天童忞云。贼是小人智过君子。然二人贼汉之中。有一正贼。有一草贼。若定当得出。许你是个汉子。不然。总须着贼。
　　赵州问座主讲什么经。主曰涅盘经。州曰问一段义得么。主曰得。州以脚向空趯一趯。吹一吹。曰是什么义。主曰经中无此义。州曰脱空谩语汉。此是五百力士揭石义也不识。
　　老宿代讲主云。和尚谩某甲谩大众。
　　雪窦显别云。和尚惯得其便。
　　赵州问僧发足何处。曰雪峰。州曰雪峰有何言句示徒。曰寻常道尽十方世界是沙门一只眼。汝等诸人向甚处屙。州曰。阇黎若回。寄个锹子去。
　　琅琊觉云。众中有云寄锹子去埋却雪峰。若道寄钵盂去。便说盛粥饭用。狂解梦见。作么商量。不是僧繇手。谩说学丹青。
　　清化嶾云。当时可惜不遇作家。若是山僧见道阇黎若回寄个锹子去。便云不将去。他若问为什么不将去。和尚这里少他不得。
　　赵州到云居。居曰老老大大何不觅个住处。州曰什么处是从谂住处。居曰山前有个古寺基。州曰和尚自住取。又到茱萸。萸曰老老大大何不觅个住处。州曰什么处是从谂住处。萸曰老老大大住处也不知。州曰。三十年弄马骑。今日却被驴子扑。
　　云居锡云。甚么处是赵州被驴扑处。
　　沩山喆云。云居茱萸为人犹如为己。争奈赵州不入这绻缋。然虽如是。不得雪霜力。焉知松栢操。
　　大沩泰云。二老只解把住不解放行。赵州只解放行不解把住。捡点将来。未为全美。且双放双收一句作么生道。毕竟水须朝海去。到头云定觅山归。
　　赵州问僧曾看法华经么。曰曾看。州曰。衲衣在空闲。假名阿练若。诳惑世间人。汝作么生会。僧拟礼拜。州曰汝披衲衣来么。曰披来。州曰莫惑我。曰作么生得不惑去。州曰莫取我语。
　　雪窦显云。大小赵州龙头蛇尾。诸人若能辨得。便乃识破赵州。如或不辨。个个高拥衲衣。莫惑翠峰好。
　　古南门云。雪窦也是绳上生蛇。捏目自惑。且问诸人。只如赵州恁么问。这僧恁么答。还是这僧惑赵州。赵州惑这僧。当时要得不惑。待伊问汝披衲衣来么。但云和尚眼中不可着屑。
　　赵州在井楼上打水次。见南泉过乃抱柱悬脚曰。相救相救。泉遂向踏梯上打曰。一二三四五。州少顷却具威仪上方丈曰。适来谢和尚相救。
　　昭觉勤云。一人将错就错。一人看楼打楼。虽然如是。父为子隐。直在其中。
　　径山策云。赵州悬半卖狗。南泉有年无德。作这去就。当时只好拽翻梯子。教这汉一生蹭蹬。还知么。养子方知父慈。
　　西山音云。土老师若不将错就错。赵州这汉几乎悬杀。
　　赵州问新到。曾到此间么。曰曾到。州曰吃茶去。又问一僧。曾到此间么。曰不曾到。州曰吃茶去。院主问。和尚为甚曾到也吃茶去。不曾到也吃茶去。州唤院主。主应诺。州曰吃茶去。
　　保福展云。赵州惯得其便。
　　镜清怤举问僧云。汝作么生会。僧便去。清云邯郸学唐步。
　　雪窦显云。这僧不是邯郸人。为甚学唐步。若辨得出。与汝茶吃。
　　青龙斯云。赵州老汉通身为人。不免被院主看破。
　　赵州因僧辞。州问甚处去。曰诸方学佛法去。州竖拂曰。有佛处不得住。无佛处急走过。三千里外逢人不得错举。曰与么则不去也。州曰。摘杨花。摘杨花。
　　径山杲云。有佛处不得住。生铁秤锤被虫蛀。无佛处急走过。撞着嵩山破灶堕。三千里外逢人不得错举。两个石人相耳语。恁么则不去也。此语已徧天下。摘杨花摘杨花。唵摩尼达哩吽[口*发]咤。
　　天童觉云。沉空滞迹。犯手伤锋。俱未是衲僧去就。直须不入人行市。不上他床榻。正不立玄。偏不附物。方能把住放行有自由分。
　　荐福璨云。赵州说话如巫师祭鬼相似。真实恳切要令病人当下安乐。末后一道神咒虽然灵验。争奈救这僧不得。
　　天宁琦云。妙喜老祖唱之於前。天宁远孙和之於后。门前种莴苣。莴苣生火筯。火筯开莲花。莲花结木瓜。木瓜忽然颠落地。撒出无限无限芝麻。何也。且要入拍。
　　宝寿新云。斩新铁蒺藜。直透两重关。欲透两重关。岭头依旧月弯弯。
　　赵州闻沙弥喝参。乃向侍者曰。教伊去。侍者才教沙弥去。沙弥便珍重。州向傍僧曰。沙弥得入门。侍者在门外。
　　云居锡云。什么处是沙弥入门。侍者在门外。这里会得。便见赵州。
　　赵州因僧问二龙争珠谁是得者。州曰老僧祇管看。
　　雪窦显云。看即不无。争即不得。且道扶这僧扶赵州。
　　云居庄云。争者不得。得者不争。赵州只管看。要且不失珠。
　　古南门云。争即不无。看即不得。且道珠在甚么处。
　　赵州到一庵主处。问有么有么。主竖起拳头。州曰水浅不是泊船处。便去。又到一庵主处。问有么有么。主亦竖起拳头。州曰能纵能夺。能杀能活。便礼拜。
　　姜山爱云。赵州只见锥头利。不见凿头方。
　　云居舜云。赵州当时甚生意气。虽然如是。要且鼻孔在二庵主手里。
　　龙门远云。庵主一等竖拳。赵州因甚肯一个不肯一个。且道得失在甚么处。要识赵州么。拍禅床左边一下。要识二庵主么。拍禅床右边一下。还有检点得出者么。良久云。易开终始口。难保岁寒心。
　　沩山果云。泣露千般草。吟风一样松。为什么肯一个不肯一个。这里见得透。释迦不先。弥勒不后。坐断要津。天长地久。苟或不然。月庵为你下个注脚。良久云。若不如是。争知如是。
　　昭觉勤云。佛祖命脉列圣钳锤。换斗移星惊天动地。有般汉未出窠窟。只管道舌头在赵州口里。殊不知自己性命已属他人。若能握向上纲宗与二庵主相见。便可以定龙蛇。别缁素。正好着力。还知赵州落处么。切忌瞒顸。
　　万峰藏云。可惜赵州不遇三峰。老汉当时若见与么捏怪。便与对众三十拄杖趂出院。免得天下人论量。
　　通玄奇云。二庵主怀藏至宝以待其人。赵州更是大海经商酬价。罕有人识。
　　明果淖云。赵州惯做白拈贼。不消庵主一个拳头。口欵尽供了也。虽然。且道二庵主还识赵州么。
　　西遁超云。尽道二庵主本无优劣。赵州无风兴浪惑乱人一上。料掉没交涉。又谓赵州权衡在手抬搦任意。借庵主拳头显自家作用。这便是赵州自赞杀活纵夺处。亦料掉没交涉。还有知赵州落处者么。咄。莲华峰一条拄杖子未放你在。
　　云庵悦云。水浅不是泊船处。言中有响。能纵能夺便礼拜。句里藏锋。老赵州可谓用尽神通。二庵主善能坐观成败。如今有般无主孤魂。不具透关眼。乃只管较得较失。不惟蹉过古人。亦且埋没自己。明眼见那禁一笑。还委落处么。大冶精金应无变色。
　　东塔熹云。两个担板汉坐观成败。带累老赵州净地吃交。
　　理安洸云。权衡佛祖。龟鉴宗乘。须是赵州。直捷担荷。不负来机。还他庵主。既同竖一拳头。因甚有恁么有不恁么。鸳鸯绣出从君看。不把金针度与人。
　　莲柎策云。赵州着緉草鞋到处行脚。不怕疑杀人。乃向二庵主手里纳败阙。顾左右云。且道甚处是赵州纳败阙处。两行孤雁扑地高飞。一对鸳鸯池边独立。
　　赵州因僧问。道人相见时如何。州曰呈漆器。
　　雪窦显云。诸禅德。还有识赵州底么。出来相共商量。若未能辨明。大好从头举。与你点破。四九三十六收。
　　古南门云。赵州已是无折合。雪窦更添盐添酱。虽然。还有识得赵州者么。三生六十劫。
　　灵岩储云。赵州古佛虽是当门只一齿。等闲吐露些儿。直令人五年分疎不下。
　　赵州因二僧相推不肯作第一座。主事白州。州曰总教伊作第二座。曰第一座教谁作。州曰装香着。曰装香了也。州曰。戒香．定香．慧香．解脱香。
　　天童华云。赵州下一槌。不妨惊群动众。仔细检点将来。也是泥里洗土块。若是荐福门下。不用相推。第一座也有人。第二座也有人。第三座也有人。虽然如是。不免从头注破。第一座铁眼铜睛觑不破。第二座阳春白雪无人和。第三座真实身心同达磨。且道与赵州是同是别。
　　愚庵盂云。赵州着个座元於佛祖位上。使天下丛林无敢正座。规绳自此一跌。直至於今整理不上。还有人为法社正纪纲者么。不必相推请来相见。如无。山僧摈却圣僧去也。
　　赵州到保寿。寿见来便背面而坐。州乃展坐具。寿便起归方丈。州收坐具便下去。
　　保福展云。保寿忘头失尾。赵州平地吃扑。
　　赵州因一僧曰。某甲从长安来。横一条拄杖不曾拨着一人。州曰自是大德拄杖短。僧无语。
　　天童悟代僧云。某甲罪过。不意轻触和尚。
　　赵州因僧问。久向石桥。到来祇见略彴。州曰。汝祇见略彴。且不见石桥。曰如何是石桥。州曰渡驴渡马。
　　城山洽云。这僧借事验主邈视赵州。赵州不妨顽软。用白拈手段轻轻按过。果然上钓。你道渡驴渡马是赏他罚他。这里看破。一生参学事毕。不然吃水也须防噎。
　　赵州上堂。金佛不度炉。木佛不度火。泥佛不度水。真佛屋里坐。
　　径山杲云。赵州和尚吐心吐胆。恁么告报了也。还有知恩报恩者么。便下座。
　　仰山钦云。揭示如来正体。发明向上宗猷。赵州固是好手。只是不合强生节目。雪崖见处又且不然。金佛度炉。木佛度火。泥佛度水。真佛喏。切忌话堕。忽有个汉出来道你恁么说正是强生节目。拍膝一下云。将谓无人证明。
　　天界盛云。大小妙喜不识好恶。尽大地人被赵州刳了眼睛鼻孔。将个无位真人推下万丈深坑。至今求出头不得。径山今日为伊出只手救拔去也。金佛须度炉。木佛须度火。泥佛须度水。真佛不许他在黑山下作鬼家活计。直教剑刃上行。火焰里走。入生死流。辟圣凡路。显全机大用。向如意头上纵横无碍去也。会么。换骨洗肠重整顿。通身手眼更须参。
　　赵州示众曰。老僧三十年前在南方火炉头有一则无宾主话。直至於今无人举着。
　　净慈闻云。森罗万象。明暗色空。日夜举扬。赵州古佛不是不知。只为贪程太速。
　　白岩符云。者里也有一则无宾主话。山僧三十年前未发意行脚时。早已举示诸人了也。是汝诸人还记得么。赵州三十年无人举着。白岩未发意行脚时早已举示。且道早已举示底是。无人举着底是。若言无人举着底是。错过白岩。若言早已举示底是。错过赵州。直饶你二俱坐断。中亦不存。更要问你唤什么作无宾主话。拟议不来。痛棒打出。
　　瓶山谦云。赵州祇知卖弄。殊不知未开口前早落宾主行队。

　　宗门拈古汇集卷第十六
　　宗门拈古汇集卷第十七

　　　　古杭白岩嗣祖沙门　净符　汇集
　　△南三
　　赵州上堂。至道无难。唯嫌拣择。才有语言。是拣择是明白。老僧不在明白里。是汝还护惜也无。时有僧问。既不在明白里。护惜个什么。州曰我亦不知。僧曰。和尚既不知。为甚道不在明白里。州曰。问事即得。礼拜了退。
　　雪窦显云。赵州倒退三千里。
　　天童觉云。这僧也如切如磋。不能见机而变。赵州也如琢如磨。几乎事不解交。众中祇管道退身有分。殊不知尽力提持。还体悉得么。焦砖打着连底冻。
　　天童悟云。大小赵州大似推恶离己。何不与他本分草料。
　　古南门云。赵州贵图本分。不知翻成分外。虽然。不得五丁力。蚕丛路不通。汝等诸人问甚护惜不护惜。并须吃古南棒。我今为汝保任此事终不虚也。
　　赵州因婆子令人送钱请转藏经。州受财了却下禅床转一匝。乃曰。传与婆。转藏经已竟。其人回举似婆子。婆子曰。比来请转全藏。如何只为转半藏。
　　径山杲云。众中商量道如何是那半藏。或云再绕一匝。或弹指一下。或咳嗽一声。或喝一喝。或拍一拍。恁么见解只是不识羞。若是那半藏。莫道赵州再绕一匝。直饶绕百千万匝。於婆子分上只得半藏。设使更绕须弥山百千万亿匝。於婆子分上亦只得半藏。假饶天下老和尚亦如是绕百千万亿匝。於婆子分上也只得半藏。设使山河大地森罗万象若草若木各具广长舌相异口同音。从今日转到尽未来际。於婆子分上亦只得半藏。诸人要识婆子么。良久云。鸳鸯绣出从君看。不把金针度与人。
　　天宁琦云。这婆子谓赵州只转得半藏。弄假像真。当时何不向未绕禅床时会取。
　　车溪冲云。诸上座。且道那里是他转半藏处。还会么。五五二十五。欲识全藏么。良久云。善吉维摩谈不到。目连鹙子视如盲。
　　宝寿方云。诸禅德。且道那半藏还曾有人转得么。山僧今日为你转去也。良久云。如是如是。又良久云。不是不是。
　　灵隐礼云。二人蓦拶相逢。抑扬一大藏教。直得龙吟雾起。虎啸风生。若据正眼看来。合吃山僧棒在。
　　愚庵盂云。赵州既受施利。许为转藏。以不全转。大失所望。历来诸方批判总为那半藏。欲补赵老之不足。细算大藏之数。却也争不多了。其余只待星宿劫千佛出世以补之。或不能待。山僧不惜腕头气力。代为一二。却也懒下禅床。更不能绕经周匝。极是省便。分明计取数目。更不可谓老僧负汝也。
　　赵州示众。把定乾坤眼。绵绵不漏丝毫。我要你会。你且作么生会。
　　天童觉云。还端的也未。直饶你这里会得七穿八穴。我也知你出赵州绻缋不得。
　　宝寿新云。漏与不漏。虚空着楔。会与不会。混沌增眉。饶你把得定放得开。犹未是十成稳当。大众。还识乾坤眼么。从来不藉三光力。照彻山河万斛金。
　　赵州因僧问如何是道。州曰墙外的。曰不问这个道。州曰问甚么道。曰大道。州曰大道透长安。
　　乌石道云。赵州虽然指出分明。可惜这僧当面错过。石溪则不然。忽有人问如何是道。但向他道昨日有人从四安来。今朝出广德去。且道与赵州是同是别。良久云。看脚下。
　　天奇瑞云。这僧只解问路。不知当面蹉过。赵州贪渡行人。那防失却船钱。
　　大慈璸云。这老汉真个八字打开。分明倜傥。其奈这僧当面蹉过。今日有人问如何是道。向他道富春到天目一百二十里。且道与古人是同是别。乃嘘一声。
　　赵州因僧问。百骸俱溃散。一物镇常灵时如何。州曰今朝又风起。
　　径山杲云。今朝又风起。闹处莫插嘴。触着阎罗王。带累阴司鬼。
　　天宁琦云。天宁下个注脚。也要醉后添杯。今朝又风起。不必更疑猜。就地撮将黄叶去。入山推出白云来。
　　灵岩储云。今朝又风起。老君元姓李。寥寥宇宙间。极目谁知己。喝一喝。
　　赵州因僧问。万法归一。一归何处。州曰。我在青州做领布衫重七斤。
　　昭觉勤云。摩酰三眼。一句洞明。似海朝宗。千途共辙。虽然如是。更有一着在。忽有问蒋山。万法归一一归何处。只对道饥来吃饭困来打眠。
　　仰山钦云。大小赵州脚跟下红线不断。等闲问着便见牵东补西。若是道林则不然。万法归一一归何处。劈脊便与三十。虽则太煞伤慈。要且一时庆快。拈拄杖云。只今莫有与么问底么。乃靠拄杖云。放过一着。
　　灵隐林云。赵州虽则善用太阿。截断这僧舌头。未免自扬家丑。灵隐则不然。或有问万法归一一归何处。只向他道今日热如昨日热。
　　高峰妙云。大小赵州拖泥带水。非特不能为这僧斩断疑情。亦乃赚天下衲僧死在葛藤窠里。西峰则不然。今日忽有人问万法归一一归何处。只向他道狗舐热油铛。
　　天界盛云。要头斫将去。要皮剥将去。要心刳将去。且喜没个法子。奈得白拈贼何。
　　东明际云。赵州恁么答话。大似熟处难忘。山僧则不然。设有问万法归一一归何处。但向道大地山河一片雪。
　　金粟元云。与么答话。美则美矣。只是有些儿汗臭气。
　　赵州因僧问如何是赵州。州曰东门西门南门北门。
　　径山杲云。这僧问赵州。赵州答赵州。得人一马还人一牛。人平不语。水平不流。会么。受恩深处宜先退。得意浓时便好休。
　　天宁琦云。尽这僧神通。跳赵州关不过。大丈夫汉当众决择。未到弓折箭尽即便拱手归降。何不着一转语。教他纳欵去。且道着得个什么语。
　　磬山修云。这僧设个问头也甚奇怪。道他未会。争敢入虎窟捋虎须。道他会。争肯恁么休去。
　　赵州因官人问和尚还入地狱否。州曰老僧末上入。官曰大善知识为什么入地狱。州曰。我若不入。阿谁教化你。
　　福严容云。赵州老汉手脚不同。不唯入水拖人。且能面夺旗帜。虽然。未免露柱勘破。
　　赵州因僧问如何是毗卢顶相。州曰老僧自小出家不曾眼花。
　　天童华云。大小赵州语上偏枯。若有问山僧如何是毗卢顶相。只对道大的大小的小。
　　天童杰云。若向赵州语下见得。坐杀天下衲僧。若向应庵语下见得。走杀天下衲僧。华藏又且不然。忽有问如何是毗卢顶相。只对他道碌砖。
　　赵州因僧问。未有世界。早有此性。世界坏时。此性不坏。如何是不坏之性。州曰四大五蕴。曰。此犹是坏底。如何是不坏之性。州曰四大五蕴。
　　昭觉勤云。千尺寒潭彻底清。
　　赵州因僧问。三身中。那个是本来身。州曰缺一不可。
　　义山讷云。大小赵州被人一拶。直得分踈不下。而今若有问义山。三身中那个是本来身。便起身叉手而立。待他眼目定动。劈脊便打。
　　赵州因一秀才问。佛不违众生愿是否。州曰是。曰某甲就和尚乞取手中拄杖得否。州曰君子不夺人所好。曰某非君子。州曰老僧亦非佛。
　　义山讷云。赵州古佛与夺自由。自非过量人。未免向是非窠里走却。
　　海门涌云。赵州古佛有齿无德。当时何不成人之美。若是海门便两手授之。待拟接。劈脊便打。不惟直下使他得出一身白汗。庆快平生。亦使后来慕佛之士。知我衲僧作用。

　　长沙招贤景岑禅师(南三南泉愿嗣)

　　一夕与仰山玩月次。仰曰。人人尽有这个。祇是用不得。岑曰恰是倩汝用。仰曰你作么生用。岑劈胸与一踏踏倒。仰山起来曰。[囗@力]。你直下似个大虫。
　　长庆棱云。前彼此作家。后彼此不作家。乃别云。邪法难扶。
　　保福展云。好一个月。只是用力大多。被他踏破却成两个。人人尽道岑大虫奇特。须知仰山有陷虎之机。
　　德山密云。好更与一踏。
　　琅琊觉云。李陵虽好手。争免陷番身。
　　径山杲云。小释迦有陷虎机。老大虫却无牙齿。当时一踏岂造次。蓦然倒地非偶尔。众中还有缁素得二老出者么。良久云。设有。也是掉棒打月。
　　天宁琦云。二大老如斯吐露。於建化门头足可观光。若是这个事。料掉没交涉。
　　龙翔欣云。一人开关延敌。一人埋兵掉斗。若是这个事。总未梦见在。
　　宝庆法云。小释迦不会作客劳烦主人。恰是倩汝用。便与本分草料。直饶戴角猛虎。也教倒退三千里。
　　法忍谧云。尽道小释迦被岑大虫一捺捺倒。殊不知岑大虫被小释迦一坐坐地。至今起不得。如今莫有为伊起得者么。还我大虫来。
　　长沙因一秀才看千佛名经。乃问。百千诸佛但见其名。未审居何国土。还化物也无。沙唤秀才。才应诺。沙曰。黄鹤楼崔颢题诗后。秀才还曾题也无。曰未曾题。沙曰得闲题取一篇好。
　　沩山果云。若是个汉。才见长沙恁么道。但云黄鹤楼要题也不难。未审百千诸佛居何国土。若下得这一拶。非唯坐断长沙舌头。亦乃名标青史。
　　昭觉勤云。蓦刀劈面。解辨者何人。劈面当胸。承当者有几。若能向奔流度刃疾焰过风处见长沙横身为物去。不消一捏。其或随言诠入露布。便谓问东答西。捩转话头。且喜没交涉。毕竟作么生是长沙端的处。还委悉么。杀人刀活人剑。
　　磬山修云。长沙虽得杀人刀活人剑。不无龙头蛇尾。若是山僧则不然。待他问声未绝。便唤云秀才。他拟应诺。遽索云居何国土。
　　云门信云。可惜百千诸佛被长沙和尚埋向一座黄鹤楼里。唤作注解得么。痴人面前不得说梦。
　　天界盛云。岑大虫洒食大地。皮毛有滴血处。可成甘露种族。虽然。在崇先又且不然。待问百千诸佛但见其名未审居何国土。但呼云秀才。待应诺。便向道。你好个彩头。一试便中状元。
　　翠岩喆云。长沙古佛虽然善赴来机。怎奈措大犹忙。有辜鹤楼胜槩。今日若有问翠岩百千诸佛未审居何国土。但向道碧玉殿流声浩浩。紫金光涌汗淋淋。
　　紫梅周云。长沙与么酬对。可谓千佛顶上拈来。万国土中指出。虽然。也是借手行拳因人施设。紫梅则不然。有问百千诸佛未审居何国土。但对道你今日曾吃饭么。待道不曾。便向道不吃却不要肚饥么。大众。且道与长沙相去几何。见之不取。思之千里。
　　长沙示众。我若一向举唱宗乘。法堂前须草深一丈。
　　四祖泽云。如斯举唱未当宗乘。山僧则不然。直使尽大地无寸土。更须三十棒。何故聻。鲸吞海水尽。露出珊瑚枝。
　　大觉升云。何止草深一丈。山僧若举唱宗乘。直得尽大地人讪谤不已。虽然如是。不入惊人浪。难逢快意鱼。
　　白岩符征云。长沙恁么道。且道意在於何。为复意在入廛垂手。为复意在孤峰独宿。若辨别得。许你与长沙同一眼见同一耳闻。辨别不得。九间僧堂里称禅客。黑面老子打你鬼骨臀有日在。
　　长沙因僧问。南泉迁化后向甚么处去。沙曰。东家作驴。西家作马。曰未审意旨如何。沙曰。要骑便骑。要下便下。
　　径山杲云。今日有问云门。圆悟老人迁化后向甚么处去。向道入阿鼻大地狱去。未审意旨如何。饮洋铜汁。吞热铁丸。或更问还救得也无。救不得。为什么救不得。是者老汉家常茶饭。
　　天宁琦云。若欲报德酬恩。须是长沙妙喜忤逆儿孙始得。虽然。珊瑚枕上两行泪。半是思君半恨君。
　　长沙因僧问。如何转得山河国土归自己去。沙曰如何转得自己成山河国土去。曰不会。沙曰湖南城下好养民。米贱柴多足四邻。僧无语。沙乃示偈曰。谁问山河转。山河转向谁。圆通无两畔。法性本无归。
　　昭觉勤云。得人一牛还人一马。
　　天童觉云。虽然主宾互换。要且泥水不分。忽然捩转鼻头。恁么不恁么总不得。又合作么生。如今王令稍严。不许搀行夺市。
　　瑞岩愠云。者僧担一担瞢懂。换得一担[泳-永+盾]淈。虽然。不因夜来雁。怎见海门秋。
　　磬山修云。饶你转得山河大地归自己去。却是埋没己灵。更饶你转得自己成山河大地去。犹是背觉合尘。总不恁么。且道转即是不转即是。
　　长沙一日令僧问同参会和尚曰。和尚见南泉后如何。会默然。曰和尚未见南泉已前作么生。会曰不可更别有也。僧回举似沙。沙曰。百尺竿头不动人。虽然得入未为真。百尺竿头重进步。十方世界示全身。僧便问祇如百尺竿头如何进步。沙曰朗州山澧州水。曰不会。沙曰四海五湖皇化里。
　　径山杲云。要见长沙还须更进一步。若有人问如何是者一步。待我欵欵地与你葛藤。
　　保宁全云。妙喜道要见长沙更进一步。保宁则不然。要识长沙更退一步。毕竟如何。换骨洗肠重整顿。通身是眼更须参。
　　博山来云。会公坐杀法身不通凡圣。岑老碧天云外更斗精华。白牛牯触牧多方。死猫儿解弄也活。与盲人点眼聋者开聪。会公还识痛痒么。
　　天童忞云。径山保宁二大老。一脚前一脚后。检点将来未得歇在。要识长沙。直须倒却剎竿子始得。为甚如此。打破净瓶无一事。杜鹘啼在落花枝。
　　长沙因三圣令秀上座问。南泉迁化向甚么处去。沙曰石头作沙弥时参见六祖。秀曰。不问石头见六祖。南泉迁化向甚么处去。沙曰教伊寻思去。秀曰。和尚虽有千尺寒松。且无抽条石笋。沙默然。秀曰谢和尚答话。沙亦默然。秀回举似三圣。圣曰。若实与么。犹胜临济七步。然虽如此。待我更验看。至明日圣乃上问。承问和尚昨日答南泉迁化一则语。可谓光前绝后。今古罕闻。沙亦默然。
　　昭觉勤云。也大奇也大奇。长沙画虎却成狸。南泉一去无消息。空使行人说是非。
　　南涧问云。者则公案汝诸人作么生断。祇如长沙三处默然。汝诸人作么生会。若也会得。为我各下一转语。复颂之曰。一则南泉迁化语。光前绝后古今希。大虫无齿果然别。不是亲遭不易知。
　　长沙游山归。至门首。首座问和尚甚处去来。沙曰游山来。座曰到甚么处。沙曰。始从芳草去。又逐落花回。座曰大似春意。沙曰也胜秋露滴芙蓉。
　　雪窦显云。谢师答话。
　　宝寿方云。首座若是个汉。当时待道始从芳草去又逐落花回。便好云和尚此回游山不易。看者汉又当作何去就。
　　长沙因竺尚书来谒。乃唤尚书。书应诺。沙曰不是尚书本命。曰不可离却即今祇对。别有第二主人。沙曰唤尚书作至尊得么。曰恁么则总不祇对时。莫是弟子主人否。沙曰非但祇对与不祇对时。无始劫来是个生死根本。乃示以偈曰。学道之人不识真。只为从前认识神。无量劫来生死本。痴人唤作本来人。
　　径山杲云。即今祇对者既不是本来人。却唤甚么作本来人。良久云。我恁么道。且作死马医。
　　理安洸云。区矿别金。长沙好手。妙喜虽是直捷提持。要且未能起膏肓之疾。如今有般汉。奴郎不辨菽麦不分。不能出意想窠臼五蕴身田。尽道岂有第二人。苦哉苦哉。若与么。阎老子打算饭钱。莫言不道。
　　长沙因皓月供奉问。古德曰了即业障本来空。未了应须偿夙债。祇如师子尊者二祖大师。为甚却偿债去。沙曰大德不识本来空。曰如何是本来空。沙曰业障是。
　　白岩符云。玉解连环。珠穿九曲。须让他长沙作手。若以过量衲僧巴鼻。论本分草料。犹欠也。当时问如何是本来空。便与劈头一棒。则千古称尊又岂止大虫而已。

　　鄂州茱萸禅师(南三南泉愿嗣)

　　上堂。擎起一橛竹曰。还有人向虚空里钉得橛么。时有灵虚上座出众曰虚空是橛。萸便打。灵曰莫错打某甲。萸掷竹便归方丈。
　　云门偃云。矢上加尖。有僧云和尚适来与么道那。门云。槌钟谢响。得个虾蟆出来。
　　雪窦显云。若要此话大行。直须打了趂出。
　　法云秀云。茱萸只知瞻前。者僧不能顾后。仔细检点将来。两个总须吃棒。
　　栖贤諟云。且道者僧出来与么道。具眼不具眼。茱萸当时便打。且道打伊甚么处。试检看。
　　南堂欲云。茱萸空中钉橛。灵虚旱地遭钉。雪窦不管尽法无民。只要话行千古。检点将来。总是一队撩虚汉。
　　天童悟云。茱萸当时打者僧。果错不错。若错。为甚归方丈。若不错。为甚归方丈。试断看。复云。疑杀人。
　　白岩符云。一等收放得宜。就中茱萸可爱。是则是。当时被者僧个久知和尚言清行清。浊又作么生。
　　茱萸因赵州执杖上法堂从东过西。萸曰作甚么。州曰探水。萸曰我者里一滴也无。探个甚么。州以杖靠壁便下去。
　　沩山喆云。赵州善能探水。不犯波澜。茱萸一滴也无。怎奈关防不得。
　　琅琊觉云。势败奴欺主。年衰鬼弄人。
　　天童华云。茱萸一滴也无。滔天白浪。赵州以杖靠壁。不犯清波。虽然二老同死同生。怎奈山僧未肯放过。
　　理安洸云。茱萸墙堑不牢。赵州探竿短小。检点将来。二俱不了。

　　衢州子湖利踪禅师(南三南泉愿嗣)

　　於门下立牌曰。子湖有一只狗。上取人头。中取人心。下取人足。拟议即丧身失命。临济会下有二僧来参。方揭帘。湖便喝曰看狗。僧回首。湖便归方丈。
　　雪窦显云。众中总道者僧着一口。着即着了。怎奈者僧在。敢问诸人。子湖狗着者便死。因什么者僧在。若无通方眼救得者僧。设使子湖出世咬杀百千万个。有甚么益。我当时若见。先斫下牌。然后入院。待者老汉喝云看狗。与伊放出个焦尾大虫。如今诸人要见么。日势稍晚。归堂。
　　神鼎諲云。古人提唱一段因缘诚非细事。你道正恁么时。下得甚么语。神鼎当时若在。即喝云者畜生。又云死。又作退势。
　　天童华云。者老汉虽惯得其便。怎奈咬者僧不杀。且道利害在什么处。
　　天宝枢云。若是个汉。踏碎却牌直入相见。待他道看狗。便与擒住云畜生畜生。直教子湖进不得退不得。一不钝置临济。二不孤负自己。
　　万峰蔚云。入门一喝头正尾正。拟议思量丧却性命。且作么生入得他家门户。
　　百丈泐云。不入虎穴焉得虎子。当时二僧待他喝曰看狗。便与拦胸把住曰者畜生莫探头好。他拟作伎俩。拂袖便行。岂不痛快。
　　子湖一夜於僧堂前叫曰有贼有贼。众皆惊动。有僧自堂内出。湖把住曰。维那。捉得也。捉得也。僧曰。不是。是某甲。湖曰。是即是。祇是汝不肯承当。
　　翠岩芝云。子湖也是相头买帽。
　　沩山果云。子湖恁么大似按牛头吃草。
　　天界盛云。大小子湖龙头蛇尾。若是崇先。待道不是是某甲。便即推倒曰。你还要偷老僧那。
　　子湖因刘铁磨到乃问。久响刘铁磨。莫便是否。磨曰不敢。湖曰左转右转。磨曰和尚莫颠倒。湖便打。
　　昭觉勤云。子湖棒头有眼。只为权柄在手。铁磨皮下有血。还他竿木随身。虽然柔弱胜刚强。且要话在。

　　荆州白马昙照禅师(南三南泉愿嗣)

　　常曰快活快活。及临终时乃叫曰苦苦。又曰阎罗王来取我也。院主问。和尚当时被节度使抛向水中。神色不变。如今何得恁么地。照乃举起枕子曰。汝道当时是。如今是。院主无对。照乃掷下枕子。
　　法眼益代院主。当时但掩耳出去。
　　清凉钦云。当时好夺枕子劈面便掷。
　　云峰悦云。苦苦。当时是。即今是。夺枕子呈似云。阎罗王只在者里。
　　大沩智云。彻底老婆心。
　　天宝枢云。白马死却活。院主活却死。三更过铁围。日轮正当午。
　　白岩符云。头正尾正。在白马犹欠也。院主道如今何得恁么地。但仍高声叫云苦苦阎罗王来取我也。不妨疑杀天下。乃无端举枕云云。那里讨甚么奇特。

　　邓州香岩下堂义端禅师(南三南泉愿嗣)

　　上堂。语是谤。寂是诳。语寂向上有事在。老僧口门窄。不能为汝说得。便下座。
　　灵隐岳云。香岩与么道。是说不说。良久云。吃茶去。
　　天目礼云。若教频下泪。沧海也须乾。
　　本觉微云。香岩舌头拖地。松源错下注脚。清福只管坐地看扬州。

　　日子和尚(南三南泉愿嗣)

　　因亚溪来参。子作起势。溪曰者老山鬼犹见某甲在。子曰。罪过罪过。适来失祇对。溪欲进语。子便喝。溪曰大阵当前不妨难御。子曰是是。溪曰不是不是。
　　赵州谂云。可怜两个汉。不识转身句。
　　天宁慧云。赵州不识好恶。妄判古人。殊不知者两个汉。得便宜处是失便宜。致使后来都成了龙头蛇尾。诸禅德。且道那里是他龙头蛇尾。试检点看。

　　宗门拈古汇集卷第十七
　　宗门拈古汇集卷第十八

　　　　古杭白岩嗣祖沙门　净符　汇集
　　△南三

　　终南山云际师祖禅师(南三南泉愿嗣)

　　问南泉。摩尼珠人不识。如来藏里亲收得。如何是藏。泉曰与汝往来者是。祖曰不往来者如何。泉曰亦是藏。祖曰如何是珠。泉召师祖。祖应诺。泉曰。去。汝不会我语。祖从此信入。
　　雪窦显向往来者是处云。草里汉。向不往来者亦是处云。雪上加霜。向如何是珠处别云。险。又云百尺竿头作伎俩。不是好手。这里着得个眼。主宾互换。便能深入虎穴。或不漝么。纵饶师祖悟去。也是龙头蛇尾。
　　白云端云。这僧一颗摩尼珠。可谓希世之宝。大可怜生。几乎落在万丈深坑。犹赖南泉老手亲为托起。且道此珠现今在什么处。乃云。海神知贵不知价。留与人间照光夜。
　　净因成云。南泉应机酬对。纵夺可观。检点将来。终未能指出他珠在。直饶道汝不会我语。正是藏。毕竟珠在甚么处。莫是海神知贵不知价么。此是近来新妇禅。不劳拈出。拍禅床云。珠之与藏。被老僧一拍粉碎。诸人更来这里讨什么碗。又拍一下。
　　照觉勤云。南泉一期垂手。收放擒纵则不无。要且未见向上事在。只如尽大地是如来藏。向甚么处着珠。尽大地是摩尼珠。唤什么作藏。若明得有转身处。许你具一只眼。
　　南堂欲云。南泉入草求人。雪窦横身虎穴则且置。且道师祖悟去。毕竟承谁恩力。这里着得个眼。便见头正尾正。
　　古南门云。南泉太煞繁词。待问如何是如来藏。但云更莫别求。如何是珠。一槌粉碎了也。不妨好手。诸人还会么。
　　理安洸云。南泉用尽自己心。笑破他人口。山僧则不然。有问如何是藏。锦包特石。如何是珠。铁裹泥团。

　　宣州刺史陆亘大夫(南三南泉愿嗣)

　　问南泉。大悲菩萨用许多手眼作么。泉曰如国家用大夫作什么。
　　雪窦显别南泉云。不及大夫所问。
　　保宁勇别云。也未为分外。
　　大夫因南泉迁化来吊慰。院主问大夫何不哭先师。大夫曰院主道得亘即哭。主无对。
　　长庆棱云。且道合哭不合哭。

　　池州甘贽行者(南三南泉愿嗣)

　　入南泉设斋。时黄檗为首座。贽请施财。檗曰财法二施等无差别。贽曰恁么道争消得某甲嚫。便舁钱出去。须臾复入曰请施财。檗曰财法二施等无差别。贽乃行嚫。
　　翠岩真云。甘贽行者黠儿落节。黄檗施财何曾梦见。
　　云居元云。大小黄檗被甘贽换却一只眼。
　　径山杲云。一等是随邪逐恶。云居罗汉较些子。
　　灵隐岳云。总是掩耳偷铃。殊不知甘贽有收有放。首座彻底惺惺。云收雨霁长空阔。一对鸳鸯画不成。
　　愚庵盂云。翠岩大慧观风知变裁抑有方。只是但见锥头利不见凿头方。黄檗运筹帷幄决胜千里。行者两度冲锋一抬一捺。可谓用尽自己心。笑破他人口。唯南泉老汉却能坐观成败。
　　灵岩储云。翠岩虽则一手抬一手搦。肘臂终不外曲。首座固是熟处难忘。未免执一不变。行者可谓予夺临时。太杀希功冀效。争似梁溪五居士设斋行嚫。不矜不伐。祇要诸人饱便休。
　　青龙斯云。黄檗大似停囚长智。行者亦似贫儿卖富。虽然二俱作家。检点将来。不无渗漏。若是山僧作黄檗。待行者请施财。信手拈来劈面便掷。行者虽通身是眼。管教措手不及。
　　明招补征云。行者两度请行施。是好心不是好心。黄檗答话两转一般。行者为甚肯一不肯一。
　　甘贽开接待。有问曰行者接待不易。贽曰譬如喂驴喂马。
　　琅琊觉云。快把饭来。
　　五祖演云。愿行者长似今日。
　　高峰妙云。琅琊和尚美则美矣。只是做造怆忙。不堪供养。五祖和尚不鉴来风。一锅澹齑羹。可惜着了许多盐醋。譬如喂驴喂马。只向他道残羹馊饭不劳搬出。大众且道。与古人是同是别。定当得出。日消万两黄金。不然。吃水也须防噎。

　　镇州普化和尚(南三盘山积嗣)

　　居常入市振铎曰。明头来明头打。暗头来暗头打。四方八面来旋风打。虚空来连架打。一日临济令僧捉住曰。总不恁么来时如何。化拓开曰。来日大悲院里有斋。僧回举以济。济曰我从来疑着这汉。
　　五祖演云。若是五祖则不然。有人问总不恁么来时如何。和声便打。是他须道五祖盲枷瞎棒。我只要你恁么道。何故。一任举似诸方。
　　云门信云。普化和尚恁么作怪。被临济将鼻孔一捏。酸去十分。若无大悲院躲得过。何处见有普化。
　　福严容云。普化恁么带累人。上天无路入地无门。且道端的在什么处。临济道我从来疑着者汉。也未必是好心。
　　雪窦云云。普化与么答话。虽则超今迈古令人景仰不及。检较将来。要且未能塞断衲僧咽喉去在。今日有问山僧。总不恁么来时如何。但向伊道谷谷孤谷谷孤。
　　普化因临济与河阳木塔二长老同在僧堂内坐。相与议曰普化者汉每日在街市掣风掣颠。如他是凡是圣。正议时化忽从外入来。济便问汝是凡是圣。化曰汝且道我是凡是圣。济便喝。化以手指曰。河阳新妇子。木塔老婆禅。临济小厮儿。却具一只眼。济曰者贼。化曰贼贼。便出去。
　　首山念云。者两个贼。有个正贼。且道那个是正贼。复代云。刘盆子。
　　普化同临济在一施主家斋。济问。毛吞巨海。芥纳须弥。为复是神通妙用。为复是法尔如然。化遽趯倒饭床。济曰太粗生。化曰。者里是甚么所在。说粗说细。济休去。明日又同一施主家斋。济问今日供养何似昨日。化又趯倒饭床。济曰太粗生。化曰瞎汉。佛法说甚么粗细。济乃吐舌。
　　雪窦显云。两个老贼。吃饭也不了。好与三十棒。棒虽行。且那个正贼。
　　南堂静云。二尊宿如二龙争珠。拏云攫雾不动波澜。如二虎争餐。活捉生擒不伤物命。者里或有问。毛吞巨海芥纳须弥为复是神通妙用为复是法尔如然。只向道一拳拳倒黄鹤楼。一踢踢翻鹦鹉洲。有意气时添意气。不风流处也风流。
　　南华炳云。临济觌面提撕。普化全机酬酢。直得南山鳖鼻吞却东海鲤鱼。陕府铁牛触倒嘉州大象。为甚如此。相逢不下马。各自奔前程。
　　昭觉勤云。精金不百炼。怎见光辉。至宝不酬价。怎辨真假。不是临济不能验他普化。不是普化不能抗他临济。所谓如水入水如金博金。虽然如是。放过则彼此作家。检点则二俱失利。具择法眼者试请辨看。
　　天童华云。一出一没。一往一来。猛虎口里夺餐。毒蛇头上揩痒。要且未称大丈夫事。二老名喧宇宙。价重当时。山僧岂可谨密三寸。二俱放过。为他弄假像真。二俱不放过。为他搕[打-丁+(天/韭)]太甚。是汝诸人若作佛法商量。达磨一宗扫土而尽。
　　南堂欲云。雪窦与么道。也好与二十棒。且道过在甚么处。不见道正贼走却。逻纵人吃棒。
　　磬山修云。者二老宿。一个具擒龙之手。一个得陷虎之机。可谓作家相见。且道谁是陷虎。谁是擒龙。具择法眼者。试辨取看。
　　古南门云。者两个汉蓦拶相逢。拳来脚应。不是冤家不聚头。敢问大众。临济一条棒。寻常横打竖打。到者里因甚却吐舌。还见二老汉么。一声羌笛离亭晚。君向潇湘我向秦。
　　栖霞成云。临济两度撩拨。也只要勘破普化。而普化是个担板汉。两度被临济扭捏鼻孔。全然不知。雪窦与么道。勘破了也。於今得一机者。还识临济吐舌么。
　　慧云盛云。普化掀天关。临济转地轴。就其作为不妨峻峭。正眼看来二俱瞎汉。好各与三十拄杖。忽有个汉道慧云棒教谁吃。打云。龙蛇易辨。衲子难瞒。

　　寿州良遂禅师(南三麻谷彻嗣)

　　参麻谷。谷见来便将锄头去锄草。良到锄草处。谷殊不顾。便归方丈闭却门。良次日复去。谷又闭却门。良乃敲门。谷问阿谁。良拟称名。忽尔契悟。遽曰和尚莫瞒良遂。良遂若不来礼拜和尚。洎乎被经论赚过一生。谷便开门相见。及归讲肆乃谓众曰。诸人知处良遂总知。良遂知处诸人不知。
　　云门偃云。便有逆水之波。又云。作么生是良遂知处。
　　东林颜云。作么生是良遂知处。鸬鹚语鹤。
　　灵隐岳云。为人为彻。咬着生铁。逆水之波。虚空钉橛。

　　金州操禅师(南三章敬恽嗣)

　　请米和尚斋。不排坐位。米到展坐具礼拜。州下禅床。米乃坐州位。州却席地而坐。斋讫米便去。侍者曰。和尚受一切人钦仰。今日坐位被人夺却。州曰。三日后若来。即受救在。米三日后果来曰。前日遭贼。
　　镜清怤因僧问。米和尚道前日遭贼。意旨如何。清云。止见锥头利。不见凿头方。
　　愚庵盂云。当时米和尚一到便席地而坐。绝教金州上天无路入地无门。直坐到楼至如来出世。我那时再来与渠相见。以手斫额云猫。
　　报恩贤云。金州失位。米胡遭贼。秤钩打钉。刚是拽直。可惜侍者欠伶俐。若是个汉。待米和尚道前日遭贼。便好问和尚失却甚么。当时下得者语。非但米师钦服。直使金州退身有分。

　　五台山秘魔岩和尚(南三永泰湍嗣)

　　常持一木杈。凡见僧来。才礼拜即叉却颈曰。那个魔魅教汝出家。那个魔魅教汝行脚。道得也叉下死。道不得也叉下死。速道速道。霍山通闻往见之。未礼拜便撺入怀中。秘乃拊通背三下。通拍手曰。师兄三千里外赚我来。三千里外赚我来。
　　保福展云。当断不断返招其乱。
　　首山念云。千闻不如一见。
　　法眼益於速道速道下代僧云。乞命乞命。
　　法灯钦代僧但引颈示之。
　　报慈遂代僧云。老儿家放下杈子得也。
　　五祖戒云。山僧当时若见。夺取杈来。蓦项叉倒。点把火照看伊面皮厚多少。
　　明招谦云。我当时见伊欲道未道之际。先与一杈。
　　琅琊觉云。雷声甚大。雨点全无。

　　湖南上林戒灵禅师(南三永泰湍嗣)

　　初参沩山。沩问大德作什么来。林曰介冑全具。沩曰尽卸了来与大德相见。林曰卸了也。沩咄曰。贼尚未打。卸作甚么。林无对。仰山代曰。请和尚屏却左右。沩山以手指曰喏喏。林后参永泰。方谕其旨。
　　愚庵盂云。且道上林悟沩山旨耶。悟仰山旨耶。若从沩山上悟来。甲冑何在。若从仰山上悟来。试问仰山还曾屏却也未。若总不恁么。从自己领得。卸却个甚么。僧曰和尚何得以己方人。盂以手指曰喏喏。

　　△青三
　　潭州道吾宗智禅师(青三药山俨嗣)

　　离药山见南泉。泉问阇黎名甚么。吾曰宗智。泉曰智不到处作么生宗。吾曰切忌道着。泉曰灼然道着即头角生。三日后吾与云岩在后架把针。南泉见乃问。智头陀前日道智不到处切忌道着。道着即头角生。合作么生行履。吾便抽身入僧堂。泉便归方丈。
　　五磊权云。前辈与么说话。大似病鸟栖芦。太杀无转智。者里则不然。智不到处正好道着。雨洒岩花。风生殿角。诊候临时。应病与药。看孔着楔。解粘去缚。天马挨开大施门。震动乾坤星斗落。
　　道吾因云岩不安。乃问离此壳漏子向甚么处相见。岩曰不生不灭处相见。吾曰何不道非不生不灭处亦不求相见。
　　雪窦显云。侍者与我记取者一问。
　　昭觉勤别云。何处不逢渠。
　　云居庄云。不生不灭与非不生不灭处。总无相见分。若问云居脱却壳漏子向甚么处相见。只向他道什么处不相见。蓦拈拄杖划一划下座。
　　白岩符云。者两个汉寻常出一言吐一语如铁蒺黎。谁敢咬嚼。为甚到者里却似个座主态。莫有知他落处者么。设有。切忌话作两橛。
　　道吾指佛桑花问僧。者个何似那个。曰直得寒毛卓竖。吾曰毕竟如何。曰道吾门下底。吾曰十里大王。
　　昭觉勤云。以胶投漆。验影知形。不谙正去偏来。怎解明投暗合。还委悉么。虾蟇跳上梵天。蚯蚓蓦过东海。
　　径山策云。不开户牗安知明月之光。不泛仙槎安睹天河之势。道吾以楔拔楔。者僧以智破智。虽然蓦路相逢。未免三头六臂。还委悉么。爱他年少子。翻作白头翁。
　　道吾示众。高不在绝顶。富不在福严。乐不在天堂。苦不在地狱。
　　径山杲云。高在绝顶。富在福严。乐在天堂。苦在地狱。
　　南堂欲云。一人高高处观之不足。一人低低处平之有余。唱教门中足可观光。衲僧门下犹欠悟在。本觉又作么生。但将饭向无心碗。自有人提折脚铛。
　　能仁鉴云。二大老各得一坐具地。便乃分疆列界。若是衲僧门下事。终未得在。祇如悲华者里又且如何。衲被蒙头万事休。此时山僧都不会。
　　道吾因云岩临迁化。遣书来辞。吾览书毕乃谓洞山密师伯曰。云岩不知有。我悔当时不向伊道。虽然如是。要且不违药山之子。
　　报慈遂征云。古人与么道。还知有也未。云岩当时不会。什么处是他不会处。
　　翠岩芝云。道吾道云岩不知有。悔当时不向伊说。只如与么道。道吾还知有也无。

　　潭州云岩昙晟禅师(青三药山俨嗣)

　　因药山问。闻汝解弄狮子是否。岩曰是。山曰弄得几出。岩曰弄得六出。山曰我亦弄得。岩曰和尚弄得几出。山曰我只弄得一出。岩曰一即六六即一。岩后到沩山。山问承闻长老在药山弄狮子是否。岩曰是。沩曰长弄有置时。岩曰要弄即弄要置即置。沩曰置时狮子在什么处。岩曰置也置也。
　　法昌遇云。好一场狮子。只是有头无尾。我当时若见沩山道置时狮子在什么处。便与放出踞地金毛。直教沩山藏身无路。
　　泐潭准云。药山云岩钝置杀人。两父子弄一个狮子也弄不出。若是准上座。只消自弄。乃拈拄杖云。大众高着眼。遂掷下云。个中消息子。能有几人知。
　　栖霞成云。云岩自谓解弄六出。及到大沩一出也弄不来。当时若解哮吼一声。管教大沩倒退三千里。
　　洞山度云。云岩虽善藏锋。不合将金毛收入窟里。若是山僧。待问置时狮子在什么处。便与劈面一掌。管教大沩者汉回避不及。今日人天普集。为诸人弄一出看。乃蓦拈拄杖喝一喝云。哮吼一声百兽惧。从教香象也奔驰。
　　云岩问僧汝爷在否。曰在。岩曰年多少。曰年八十。岩曰。汝有个爷不年八十。还知否。曰莫是恁么来者么。岩曰。恁么来者。犹是儿孙。
　　洞山价云。直是不恁么来者。亦是儿孙。
　　沩山果云。恁么也不得。不恁么也不得。毕竟作么生。良久云。从来无位次。不用强安排。
　　百丈泐云。要识爷则易。识儿孙则难。年来家计萧条甚。千里悬悬望信稀。
　　云岩扫地次。道吾曰太区区生。岩曰须知有不区区者。吾曰恁么则有第二月也。岩竖起扫帚柄曰者个是第几月。吾休去。
　　玄沙备云。正是第二月。
　　长庆棱问玄沙。被他倒转扫帚柄蓦面摵。又作么生。沙休去。
　　罗山闲云。噫。两个汉不识好恶。云岩个汉缚手缚脚。死来多少时也。
　　云门偃云。奴见婢殷勤。
　　沩山喆云。将勤补拙。
　　保福展云。云岩大似泥里推车。步步区区。
　　雪窦显於恁么则有第二月也处别云。洎合放过。
　　沩山行云。道吾平地生堆。云岩因行掉臂。玄沙道正是第二月。面皮厚多少。且道云岩竖起扫帚意作么生。十成好个金刚钻。摊向门前卖与谁。
　　天宁琦云。云岩竖帚。道吾休去。总是第二月。那个是不区区者。此夜一轮满。清光何处无。
　　报恩秀云。者一队汉尽谓云岩不能用扫帚摵打断葛藤。殊不知烂泥中有刺。
　　博山来云。粪草堆头辩实。扫帚柄里横身。管他第二月第几月。用得着便用。玄沙云门语里有刺。是赏伊罚伊。莫嫌霜露冷。添得好清香。
　　磬山修云。我若作道吾。待道者是第几月。但云恰是。管教他扫帚无地放在。
　　鼓山贤云。玄沙长庆者一辈汉众口铄金。非是不知云岩意。总只要渠据令而行。雪峰门下不道不是。药山门下犹隔十万里在。
　　云岩因道吾问。大悲千手眼。那个是正眼。岩曰如人夜间背手摸枕子。吾曰我会也。岩曰作么生会。吾曰徧身是手眼。岩曰。道即太杀道。只道得八成。吾曰师兄又作么生。岩曰通身是手眼。
　　白岩符云。二大老虽则眉毛彷佛。鼻孔依稀。要且不失其为大悲正眼。若是宝寿又且不然。今日有问大悲千手眼阿那个是正眼。向道瞎。他若道我会也。山僧要问他。云门亭里为什么不见唐公岭外事。拟议不来。痛与一顿趂出。为什么。不见道通身是手眼。
　　云岩因院主游石室回。岩问汝去入到石室里。为什么便回。主无对。洞山代曰。彼中已有人占了也。岩曰汝更去作什么。山曰不可人情断绝去也。
　　天童觉云。低头失却针。开眼拾得线。线无头而莫度。针无穴以难穿。到者里鸾胶续弦须是洞山始得。
　　云岩示众。有个人家儿子。问着无有道不得底。洞山出问曰他屋里有多少典籍。岩曰一字也无。山曰怎得与么多知。岩曰日夜不曾眠。山曰问一段事得么。岩曰道得却不道。
　　天宁琦云。道得却不道。作么生会。常恨春归无觅处。不知转入此中来。
　　云岩问僧作什么来。曰石上语话来。岩曰石还点头也无。僧无对。岩自代云。未语话时却点头。
　　洞山莹代僧云。多幸和尚证明。
　　证果兴代僧云。要他点头堪作甚么。复云。当时者僧下得者一语。管取云岩老汉退休有分。

　　秀州华亭船子德诚禅师(青三药山俨嗣)

　　夹山来参。子问大德住什么寺。山曰。寺即不住。住即不似。子曰不似似个什么。山曰不是目前法。子曰甚处学得来。山曰非耳目之所到。子曰。一句合头语。万劫系驴橛。子又曰。垂丝千尺。意在深潭。离钩三寸。子何不道。山拟开口。被子一挠打落水中。山才上船。子曰道道。山拟开口。子又打。山豁然大悟。乃点头三下。子曰。竿头丝线从君弄。不犯清波意自殊。山遂问。抛纶掷钓。师意如何。子曰。丝悬绿水。浮定有无之意。山曰。语带玄而无路。舌头谈而不谈。子曰。钓尽江波。金鳞始遇。山乃掩耳。子曰如是如是。遂嘱曰。汝向去直须藏身处没踪迹。没踪迹处莫藏身。吾二十年在药山只明斯事。汝今既得。他后莫住城隍聚落。但向深山里镢头边觅取一个半个接续。无令断绝。山乃辞行。频频回顾。子遂唤阇黎。山回首。子竖起桡子曰。汝将谓别有那。乃覆却船。入水而逝。
　　长芦了云。棹头拨转。河汉星辉。船子踏翻。天地黯黑。竖起拂子云。者个是镢头边乾白露净底。还知没踪迹处隐身不得底么。
　　白岩符云。如今答合头语者甚多。安得尽如夹山弃众之见船子。又安得如船子钳锤之接夹山者。两个汉直是千古一遇。然船子云。吾二十年在药山只明斯事。且道是甚么事。一僧出众举起坐具云。莫是者个事么。岩蓦拈拄杖曰。无将鹤唳误作莺啼。直打出法堂。
　　船子有偈曰。三十年来海上游。水清鱼现不吞钩。钓竿斫尽重栽竹。不计工程得便休。
　　百丈雪云。大小船子虽是落草求人。太唠嚷生。弁山即不然。数十年来山上游。草深林密兽群稠。等闲撒下漫天网。也有金毛也有猴。且道猴子堪作何用。寻常翻个筋斗子。惹得傍观笑不休。复顾左右云。莫有金毛狮子么。出来抖擞牙爪看。

　　宣州椑树慧省禅师(青三药山俨嗣)

　　道吾来相看。值树卧次。吾乃近前牵被覆之。树问作么。吾曰盖覆。树曰卧的是坐的是。吾曰不在者两头。树曰怎奈盖覆何。吾便喝。
　　昭觉勤云。椑树卧起。道吾盖覆。一喝当头。掀翻露布。
　　沩山智云。相逢不相避。个里聊游戏。喝一喝云。翻天覆地。
　　宝寿方云。者两个汉一挨一拶未肯放过。不失其为主宾敲磕也。乃临末稍头。道吾一喝。椑树为什么便竟尔休去。者里觑见一班。许你与椑树相见。

　　鄂州柏岩明哲禅师(青三药山俨嗣)

　　洞山与密师伯到访。柏问二上座甚么处来。山曰湖南。柏曰观察使姓什么。曰不得姓。柏曰名甚么。曰不得名。柏曰还治事也无。曰自有廊幕在。柏曰还出入也无。曰不出入。柏曰岂不出入。山拂袖便出。明日柏入堂召二上座曰。昨日老僧对阇黎一转语不相契。一夜不安。今请上座别下一转语。若惬老僧意。便开粥相伴过夏。山曰却请和尚问。柏曰不出入事如何。洞山曰太尊贵生。柏乃开粥同共过夏。
　　昭觉勤云。正偏回互只要圆融。直截当机惟崇尊贵。洞山观机而作。柏岩理长则就。虽然如是。在蒋山者里须别作个眼目始得。当时待伊道不委名。便好一拶道。他不委你你不委他。敢问者里合道得什么语。还有人道得么。若有道得。山僧也不开粥。只分付个龟毛拂子。若道不得。更参三十年。
　　天童杰云。明投暗合。八面玲珑。不犯当头。转身有路。曹洞门下足可观光。若是临济儿孙。棒折也未放在。当时见道不委姓。劈脊便与一拳。者里挨得身转。非但开粥相延。亦且明窗下安排。有么有么。喝一喝云。漆桶。参堂去。
　　天童觉云。主张门户自有傍来。拱默威严谁敢正视。借功施设。转位提持。左右分权。不犯尊贵一路。还知尊贵处么。宝殿无人空侍立。不种梧桐免凤来。
　　天宁琦云。要会尊贵一路么。报恩不开两片皮。你诸人向甚处摸索。
　　宝寿新云。若是新上座。待伊道太尊贵生。便好蓦面唾。还有傍不忿底么。出来与洞山作主看。

　　澧州高沙弥(青三药山俨嗣)

　　一日斋时。见药山自打鼓。高乃捧钵作舞入堂。山便掷下椎曰是第几和。高曰是第二和。山曰如何是第一和。高就桶舀一杓饭便出。
　　广胤标云。二老汉如此唱和。将谓旁若无人。木庵当时若在。和饭桶一齐踢翻。看他作何去就。
　　高沙弥结庵药山之阳。一日来礼拜。值雨。药山问你来也。高曰是。山曰可煞湿。高曰不打者破鼓笛。云岩曰。皮也无。打甚么鼓。道吾曰。鼓也无。打甚么皮。山曰今日大好一场曲调。
　　青龙斯云。者伙懵懂汉。只会卖盐不顾看秤。当时山僧若在。只向道大好不打者破鼓笛。更说甚么好曲调。管教者棚傀儡一时收场不及。
　　宝庆法云。药山父父子子。将者一片地胡钻乱凿。忽有性躁汉出来与他一槌。便见氷消瓦解。
　　云溪挺云。云岩道吾虽善鼓没弦琴唱无腔曲。要且鼻孔总在沙弥手里。
　　高沙弥初参药山。山问甚么处来。高曰南岳来。山曰何处去。高曰江陵受戒去。山曰受戒图个什么。高曰图免生死。山曰。有一人不受戒亦无生死可免。汝还知否。高曰恁么则佛戒何用。山曰者沙弥犹挂唇齿在。高乃礼拜而退。更不登戒。
　　云居显云。高沙弥向一言点拨处直下知归。如鹅王择乳。金翅摩天。甚生意气。虽然。若一向恁么。丧我儿孙。云居者里不解弄死蛇头。只是应病与药。今日用十支法。黑漆衣钵向人天众前两手分付。何故。曹溪波浪如相似。无限平人被陆沉。
　　龙渊法云。者汉被药山换却眼睛。要识那一人还未在。
　　樟山量云。污他清白门风。教坏人家儿女。药山老汉固已不能逃其责。若夫高公。不图邦国靖。祇贵在封侯。是又岂非有君心於社稷者哉。
　　贤峰竟云。善垂香饵设锦阱。可称渔猎。能竖赤帜拔连城。还他勇敢。药山父子其谓欤。是即是。祇如道有一人不受戒亦无生死可免。且道是什么人。
　　友可玄云。者里则不然。待道有一人不受戒亦无生死可免。便好蓦面唾。当时高上座若下得者般手脚。不惟见自己气槩天然。亦使药山老汉截舌有分。

　　宗门拈古汇集卷第十八
　　宗门拈古汇集卷第十九

　　　　古杭白岩嗣祖沙门　净符　汇集
　　△青三

　　澧州龙潭崇信禅师(青三天皇悟嗣)

　　因德山来参。直上法堂曰。久向龙潭。及至到来。潭又不见龙又不现。潭引身曰。子亲到龙潭。德山无语。遂栖止焉。
　　雪窦显云。将错就错。
　　云峰悦云。大小德山向齑瓮里腌杀。
　　黄龙心云。雪窦与么道。为是德山将错就错。龙潭将错就错。识休咎的衲僧必知去处。未过关者亦宜辨取。还相委悉么。纵饶栽种得。不是栋梁材。
　　天童悟云。既是潭又不见龙又不现。因甚道子亲到。大似方木逗圆窍。诸仁者。且道甚么处见亲到处。试断看。
　　古南门云。龙潭老汉就身打劫。可惜德山牙如剑树口似血盆。驱而纳诸罟获陷阱之中。而莫之知避也。且道利害在什么处。
　　栖霞成云。龙潭将虾钓鲤。德山认奴作郎。两个老汉好与三十痛棒。或曰德山且置。龙潭过在甚处。向道不当魔魅人家男女。

　　京兆翠微无学禅师(青三丹霞然嗣)

　　龙牙问。自到和尚法席。每每上参不蒙一法示诲。意在於何。翠曰嫌少个甚么。牙又问洞山。山曰争怪得老僧。
　　法眼益别云。祖师来也。
　　雪窦显云。两个老汉被这僧穿却。唯有法眼与他同参。若是雪窦门下。吃棒了趂出。
　　云居齐云。此三尊宿还有亲踈也无。若有。那个亲。若无亲踈。眼在什么处。
　　翠微因清平参问。如何是西来的的大意。微曰待无人即向你道。平良久曰。无人也。请和尚道。微下禅床引平入竹园。平又曰。无人也。请和尚道。微指竹曰。这竿得恁么长。那竿得恁么短。平乃有省。
　　天童忞云。向翠微未屙已前荐去已是第二头。若竹园里悟得底。直是第八首。毕竟作么生。顾视大众云。咦。洎合打破蔡州。

　　吉州孝义性空禅师(青三丹霞然嗣)

　　僧参次。义乃展手示之。僧近前却退后。义曰。父母俱丧。略不惨颜。僧呵呵大笑。义曰少间与阇黎举哀。僧打筋斗而出。义曰苍天苍天。
　　昭觉勤云。展开两手。只见锥头利。进前退后。不见利头锥。呵呵大笑。笑里有刀。连哭苍天。弓折箭尽。且道毕竟如何。良久云。若不共同桥上过。争信桥流水不流。

　　仙天和尚(青三大川嗣)

　　因僧参拟作礼。天曰野狐儿见什么了便礼拜。曰老秃奴见什么了便恁么问。天曰苦哉苦哉。仙天今日忘前失后。曰要且得时终不补失。天曰争不如此。曰谁甘。天呵呵大笑曰远之远矣。僧四顾便出。
　　高峰妙云。一问一答有宾有主。尽谓二俱作家。若据山僧检点。这僧犹自可。仙天笑杀人。
　　阳山顶云。尽道这两个汉箭锋相拄拳踢相应。若据阳山检点将来。直是天地悬隔。
　　白岩符云。大泽之龙。深林之虎。蓦拶相逢。风号云卷则不无。其奈上古淳风为之瓦解。
　　仙天因新罗僧到参。才展坐具天便捉住曰。未发本国时。道取一句来。僧无语。天便推出曰。问伊一句。便道两句。
　　宝寿方云。这僧无语。不妨将成九仞之山。争奈末上欠进一篑之土。若是个头尾相称的汉。待道问伊一句便道两句。便好向道却悔某甲远来。管教仙天这汉大开东阁有分。
　　广胤标云。且道那里是这僧道底两句。试分析看。若分析得出。仙天被汝看破。分析不出。辜负仙天劳力。

　　漳州三平义忠禅师(青三大颠□嗣)

　　问大颠。不用指东话西。请师直指。颠曰幽州江口石人蹲。平曰犹是指东话西。颠曰。若是凤凰儿。不向那边讨。平作礼。颠曰若不得后句。前话也难圆。
　　昭觉勤云。彻底老婆心。不向那边讨。父子要投机。无端入荒草。
　　三平升座次。有道士出众。从东过西。又有一僧从西过东。平曰。适来道士却有见处。师僧未在。士出作礼曰谢师接引。平便打。僧出作礼曰乞师指示。平亦打。复召众曰。此两件公案作么生断。还有人断得么。如是三问。众皆无对。平曰。既无人断。老僧为断去也。乃掷下拄杖归方丈。
　　沩山喆云。若不是三平老汉。几乎作道理断却。不见石巩道三十年一张弓两只箭。只射得半个圣人。果然。
　　三平有偈曰。即此见闻非见闻。无余声色可呈君。个中若了全无事。体用何妨分不分。
　　天童觉云。正相逢。没交涉。六户不掩。四衢绝踪。遍界是光明。通身无向背。正恁么时作么生。机丝不挂梭头事。文彩纵横意自殊。

　　本生和尚(青三大颠嗣)

　　示众。拈拄杖曰。我若拈起。汝便向未拈起时作道理。我若不拈起。汝便向拈起时作主宰。且道老僧为人在什么处。时有僧出曰。不敢妄生节目。生曰也知阇黎不分外。曰。低低处平之有余。高高处观之不足。生曰节目上更生节目。僧无语。生曰。掩鼻偷香。空招罪犯。
　　雪窦显云。者僧也善能切磋。怎奈弓折箭尽。总不如本生是作家宗师。拈起也天回地转。应须拱手归降。放下也草偃风行。必合全身远害。还见本生为人处么。复拈拄杖云。太平本是将军致。不许将军见太平。
　　古南门云。本生雪窦俱是作家宗师。竭力为人。怎奈节目太多。不若者僧一时坐断。何故。不见道毗婆尸佛早留心。直至如今不得妙。抛下拄杖云。是什么。
　　雪窦正云。者僧虽有衲僧气魄。怎奈少捋虎须的作略。当时若与抝折拄杖。不独见其牙爪。亦且免雪窦在节目上更生节目。

　　潭州石室善道禅师(青三长髭旷嗣)

　　每见僧来便竖起拄杖曰。三世诸佛尽由者个。对者少得冥契。长沙闻乃曰。我若见。即令放下拄杖。别通个消息。三圣将此语祇对。被室认破为长沙语。杏山闻三圣失机。乃亲到石室。室见来乃潜入碓房碓米。杏曰行者接待不易。贫道难消。室曰。穿心碗子盛将来。无底盘子合取去。说甚么难消。杏便休。
　　昭觉勤云。石室置个问端不妨孤峻。若非长沙怎得投机。虽然只知恁么。不知不恁么。遂举拄杖云。过去诸佛不恁么。现在诸佛不恁么。未来诸佛不恁么。或若总道放下拄杖子。我也知你只是个学语之流。生机处道将一句来。
　　天宁琦代杏山云。何得将常住物入衣钵下用。
　　报恩琇云。一个绵包特石。一个铁裹泥团。放行则在庙之圭璋。把住乃处堂之燕雀。拈拄杖云。恁么也不是。不恁么也不是。放下不放下总不是。卓拄杖云。倚天长剑逼人寒。
　　慧云盛代杏山云。切忌胀破肚皮。

　　△南四
　　睦州龙兴道明陈尊宿(南四黄檗运嗣)

　　因僧问。高揖释迦不拜弥勒时如何。州曰昨日有人问。趁出了也。曰和尚恐某甲不实那。州曰拄杖子不在。笤帚柄聊与三十。
　　雪窦显云。睦州只有受璧之心。且无割城之意。
　　南堂静云。衲僧家高揖释迦不拜弥勒不为分外。也须是本分钳锤方能辨其真伪。何故。出群须是英灵子。敌胜还他师子儿。选佛若无如是眼。直饶千载亦奚为。
　　西禅需云。若要扶持大法。举唱宗乘。者老汉却较些子。诸人要见睦州么。剑为不平离宝匣。药因救病出金瓶。
　　南堂欲云。雪窦与么批判。深屈古人。山僧道睦州和盘托出。只是罕遇知音。
　　古南门云。雪窦祇见一边。殊不知睦州老汉量才补职。得人一牛。还人一马。
　　龙华体云。雪窦只见锥头利。不见凿头方。殊不知睦州大似金翅劈海直取龙吞。虽然如是。怎奈被者僧勘破。
　　睦州问僧甚处来。曰那边札。州曰老僧屈。曰和尚知即得。州曰担枷过状汉。劈脊便打。
　　云峰悦云。睦州何用繁辞。那边札。劈脊便打。
　　睦州示众。我见百丈不识好恶。大众才集以拄杖一时打下。复召大众。众回首。乃曰是什么。有甚共语处。黄檗和尚大众才集。以拄杖一时打下。复召大众。众回首。乃曰月似弯弓少雨多风。犹较些子。
　　雪窦显云。说甚犹较些子。直是未在。据雪窦众集一时打下便休。或有个无孔铁锤。为众竭力善能担荷。可以笼罩今古把断乾坤。乃蓦拈拄杖云。放过一着。
　　琅琊觉云。若入洪波里。须是弄潮人。
　　灵隐岳云。转见誵讹。者几个汉出来张罗布网。却向平地上捞虾摝蚬。用尽自己心。笑破他人口。
　　昭觉勤云。百丈将棒唤狗。未免相顾睚眦。黄檗香饵缀钩。吞者丧身失命。睦州当众举觉。与贼过梯。雪窦要人担荷。无风起浪。崇宁今日总不恁么。各请归堂。
　　古南门云。睦州借剑杀人。雪窦停囚长智。虽然为众竭力。要且钝置百丈黄檗不少。会么。楖栗横担不顾人。直入千峰万峰去。
　　睦州问僧近离甚处。僧便喝。州曰老僧被你一喝。僧又喝。州曰三喝四喝后作么生。僧无语。州便打曰。者掠虚汉。
　　泐潭清云。者僧只解瞻前不能顾后。恁么行脚钝置杀人。黄龙即不然。待道三喝四喝后如何。将坐具一摵拂袖便行。非唯截断睦州葛藤。且与天下衲僧出气。
　　灵隐岳云。老睦州甚生气槩。却向者僧手里呈欵。
　　睦州一日唤僧曰大德。僧回首。州曰担板汉。
　　雪窦显云。睦州只具一只眼。何故。者僧唤既回头。因甚却成担板。
　　黄龙新云。雪窦亦只具一只眼。者僧唤既回头。因甚却不成担板。
　　鼓山珪云。睦州和尚被者僧勘破。
　　天童悟云。睦州与么道。且道是赏伊罚伊。若道罚伊。者僧唤既回头。甚么处是担板处。若道赏伊。睦州因甚道担板。诸人捡点看。莫只学矮子看戏。
　　南涧问举雪窦黄龙二语毕云。路见不平。以楔出楔则不无三大老。捡点将来。一总是担板汉。何故。字经三写乌焉成马。
　　睦州因秀才相访。州问蕴何事业。曰会二十四家书。州以杖空中点一点曰会么。曰不会。州曰又道会二十四家书。永字八法也不识。
　　黄龙南云。睦州一点直在威音王已前。及乎八法论书。却被个俗人勘破。若是黄龙即不然。孔门弟子无人识。碧眼胡僧笑点头。
　　沩山喆云。睦州虽然用得者一点妙。大似倚势欺人。大沩即不然。乃画一圆相云会么。字义炳然。文不加点。
　　径山印云。睦州大似如风吹水自然成文。惜乎逞俊太过。翻觉乌焉成马。山僧今日有秀才来。虽有拂子拄杖束之高阁。何故。文不在兹。
　　天童忞云。睦州一点偶尔成文。秀才罔措字义炳然。只为少年时顺朱顽了。兼之旧本颇有错简。山僧不免为诸人改正。二十四家书会尽。空中一点便茫然。休茫然。从来小生八九子。大人乙己化三千。
　　□□熏云。睦州善注。黄龙善判。要且二俱不了。毕竟作么生。拈拄杖画一画云。我不似睦州打葛藤。
　　睦州上堂。裂开也在我。捏聚也在我。僧便问如何是裂开。州曰三九二十七。菩提．涅盘．真如．解脱．即心即佛。我且恁么道。你又作么生。曰某甲不与么。州曰盏子扑落地。碟子成七片。曰如何是捏聚。州乃敛手而坐。
　　云峰悦云。相骂饶你接嘴。相唾饶你泼水。
　　天童觉云。睦州用处直是长三短五七纵八横。撒在面前抛向脑后。不妨奇特。然则门庭施设自是一家。入理深谈不啻百步。
　　灵隐岳云。也好笑。睦州被者僧拶得恰似落汤螃蠏。七手八脚一时露。
　　天井新云。者僧赢得一担输却两头。睦州老汉眼光烁破四天下。到者里也只得敛手而坐。
　　宝寿新云。陈老师与么说话。虽则有权有实有放有收。子细看来遭人怪笑。何故。祇如庭前金菊殿后芙蓉。是裂开耶是捏聚耶。
　　瓯峰承云。者僧拟冲霄汉。却遇漫天网子。睦州虽然头正尾正。未免傍观者哂。
　　万寿范云。将缵先王之旧迹。拟收天下之逸民。睦州可谓才醇杰异。其奈被者僧即将民事以试之。便乃法令宽弛流而为琐屑之弊。虽欲救之无术矣。
　　睦州问僧近离甚处。曰赵州。州曰赵州有何言句示徒。僧举吃茶去话。州乃呵呵大笑曰惭媿。却问僧赵州意作么生。曰只是一期方便。州曰。苦哉苦哉。赵州被你将一杓屎泼了也。便打。州却问沙弥。你作么生会。弥便设拜。师亦打。其僧往沙弥处问。适来和尚打你作甚么。弥曰若不是我。和尚不打某甲。
　　雪窦显云。者僧克由叵耐将一杓屎泼他二员古佛。诸上座若能辨得。非唯与赵睦二州雪屈。亦乃免雪窦与天下老宿无过。若道不得。到处泼人卒未了在。
　　径山杲云。雪窦只知一杓屎泼他赵睦二州。殊不知者僧当时被赵州将一杓屎泼了。却到睦州又遭一杓。只是不知气息。若知气息。什么处有二员古佛。
　　天宁琦云。者僧不会吃茶意旨。不知泼屎气息。带累好人堕屎窖中。合吃多少拄杖。雪窦妙喜一时放过。也须替他入涅盘堂始得。
　　法海猊云。雪窦妙喜恁么批判。虽则各资一路。殊不知自身亦被者僧涂污。即今还有不受涂污者么。山僧倾湘江之水与古人去秽涤垢去也。卓拄杖下座。
　　睦州晚参。汝等诸人还得个入头处也未。若未得个入头处。须觅个入头处。若得个入头处。已后不得孤负老僧。时有僧出礼拜曰某甲终不敢孤负和尚。州曰早是孤负我了也。
　　云峰悦云。古人与么道。和身放倒了也。汝诸人还相委悉么。若相委悉。孤负睦州。若不相委悉。云峰亦遭连累。
　　法云秀云。还会么。睦州便是陈蒲鞋。若见。可谓大施门开更无壅塞。其或未然。莫道不窒碍好。参。
　　白云端云。睦州老儿可谓经事多矣。要坐便坐要行便行。虽然如是。天无全功。
　　云居庄云。大小睦州通身泥水。我则不与么。遂厉声召众云。退后退后。众拟议。拈拄杖一齐趁出。
　　栖霞成云。与么说话。所谓曾为浪子偏怜客。是则是。栖霞即不然。若得个入头。逢人切忌错举。
　　白岩符云。我要问尊宿。你当时底入头处试为我说看。待他动静。便抚掌云者。老汉却自孤负了也。
　　睦州见僧来乃曰。现成公案。放汝三十棒。曰某甲如是。州曰寺门头金刚为什么竖拳。曰金刚尚乃如是。州便打。
　　云门偃云。睦州正恁么时。天下人披枷带锁。
　　云峰悦於放汝三十棒处云。作贼人心虚。妙喜曰又添一个。道了问僧云。你道我恁么道还有过也无。僧云作贼人心虚。妙喜曰三个也有。
　　径山杲云。虽然无孔笛撞着毡拍板。直是五音调畅六律和偕。仔细检点将来。未免旁观者哂。且道谁是旁观者。良久云。不得动着。动着打折你驴腰。
　　东禅岳云。临危不变真大丈夫。当时若不是者僧。几被打破蔡州。诸人还识睦州么。贫无达士将金赠。病有闲人说药方。
　　天宁琦云。睦州与者僧二俱作家。二俱不作家。还有人辨得出么。
　　白岩符云。者僧硬作主宰。尊宿有放无收。俱难为明眼。我若作睦州。待道金刚尚乃如是。便起身云老僧今日不奈你何。竟归方丈。
　　睦州因天使吴尚书至门首见便问。三门俱开。从那门入。州召尚书。尚书应诺。州曰从者门入。
　　雪窦显别云。客是主人相师。
　　睦州问武陵长老。了即毛端吞巨海。始知大地一微尘。长老作么生。曰和尚问谁。州曰问长老。曰何不领话。州曰你不领话我不领话。
　　雪窦显云。堕也堕也。复云。者葛藤好与划断。拈拄杖云。什么处去也。
　　天童觉云。睦州武陵总道不领话。其间有贪观白浪失却手桡。乃竖起拂子云。看。
　　开先金云。雪窦道堕也堕也。还是武陵堕睦州堕。试为我断看。若断不出。无将闲学解。埋没祖师心。
　　古南门云。两个老汉夺鼓搀旗。仔细看来直是好笑。且道笑个甚么。若人辨得。毛端吞巨海。大地一微尘。
　　睦州因云门偃参。才见来便闭却门。偃乃扣门。州曰谁。曰文偃。州曰作甚么。曰己事未明乞师指示。州开门一见便闭却。如是扣门者三。至第三日。州开门偃乃拶入。州便擒住曰道道。偃拟议。州便推出曰秦时[车*度]轹钻。遂掩门。损偃一足。偃从此悟入。
　　万寿范云。睦州忍心害理。云门雪屈无地。天涯知己情原我。鸿雁来时满地秋。
　　睦州因僧问如何是展演之言。州曰量才补职。如何是不展演之言。州曰伏惟尚飨。
　　径山杲云。睦州古佛恁么答话。美则美矣。也只得八成。若是径山则不然。或问如何是展演之言。向道问一答百有何妨。如何是不展演之言。喝一喝云。莫屎窖沸。
　　报恩琇云。妙喜老人土上加泥。直饶道得十成。犹是五十步而笑百步也。报恩则不然。如何是展演之言。不说一字。如何是不展演之言。其声如雷。
　　神鼎泽云。二尊宿恁么答话。大似吃李子只向赤边咬。若是菩提则不然。如何是展演之言。今日正月初十。如何是不展演之言。孟八郎汉又与么去也。且道与古人是同是别。复喝一喝。
　　睦州因僧问。以字不成八字不是。未审是何章句。州弹指一声曰会么。曰不会。州曰。上来讲赞无限良因。虾蟇[跳-兆+孛]跳上天。蚯蚓蓦过东海。
　　径山杲云。者僧只问经头一字。睦州尽将善知众艺差别字轮。以龙龛手鉴唐韵玉篇从头注解。撒在者僧怀里。者僧也不妨奇特。直下便肯承当。且道什么处是他承当处。听取个注脚。以字不成八字不是。弹指未终普天匝地。擘开四十二般若波罗密门。参透华严会中善知众艺。教内教外一时收。世出世间皆周备。无边罪咎如火消氷。无量胜义如恒沙聚。更有个末后句。坚牢库藏永收藏。总属山前熊伯庄。
　　天宁琦云。经头一字是什么字。睦州弹指一下。将黄面老人四十九年说不尽底一时吐露了也。妙喜矢上加尖道更有末后一句。诸人还委悉么。良久云。山断疑休去。峰高又起来。
　　睦州因僧问一言道尽时如何。州曰老僧在你钵囊里。
　　云门偃有僧问一言道尽时如何。门曰裂破。
　　雪窦显云。我则不然。一言道尽时如何。乃弹指三下。
　　径山杲云。或有问山僧一言道尽时如何。向道者漆桶。
　　天宁琦云。有人来问天宁一言道尽时如何。隔。
　　白岩符云。抵户撑门。抛珠击玉。在诸老各擅其长。符上座者里又且不然。一言道尽时如何。今岁六桥春事好。环湖惟见是雕鞍。
　　国清英云。有问国清一言道尽时如何。但呵呵大笑。
　　睦州因僧参。才礼拜州便叱曰。你因甚么偷常住果子吃。僧曰。某甲才到。和尚为甚么道偷果子。州曰赃物现在。
　　宝掌白云。诬人之罪以罪加之。睦州者汉好与二十棒。
　　睦州因僧问祖意教意是同是别。州曰。青山自青山。白云自白云。曰如何是青山。州曰还我一滴雨来。曰。道不得。请师道。州曰。法华锋前阵。涅盘句后收。
　　天童觉云。若向者里识得睦州。释迦出世。达磨西来。总是不守本分底汉。还识得么。臂长衫袖短。脚瘦草鞋宽。
　　报恩秀云。睦州老汉寻常辩若悬河。及乎者僧问着。便乃分踈不下。
　　睦州示众。老僧在此住持。不曾见个无事人到来。汝等何不近前。时有一僧方近前。州曰。维那不在。汝自领去山门外与二十棒。僧曰某甲过在甚么处。州曰枷上更着杻。
　　通玄奇云。睦州恁么。早是自己昏昏。焉能使人昭昭。
　　狮峰机云。大小睦州自语相违。好与者僧一状领过。复顾左右云。险。
　　睦州上堂问众曰。首座[妳-女+口]。答曰在。寺主[妳-女+口]。答曰在。维那[妳-女+口]。答曰在。州曰。三段不同。今当第一。向下文长。付在来日。便下座。
　　昭觉勤云。一等是借路经过。就中睦州奇特。若是崇宁又且不然。首座[妳-女+口]。在。寺主[妳-女+口]。在。维那[妳-女+口]。在。因行不妨掉臂。打草只要惊蛇。若能一拨便转。免致撒沙撒土。
　　睦州示众。大事未明如丧考妣。大事既明亦如丧考妣。
　　青峰楚因僧问。大事既明。为什么亦如丧考妣。楚云。不得春风花不开。及至花开又吹落。
　　天目礼云。大事未明如丧考妣则固是。大事既明因甚亦如丧考妣。曾经巴峡猿啼处。不待三声已断魂。

　　宗门拈古汇集卷第十九
　　宗门拈古汇集卷第二十

　　　　古杭白岩嗣祖沙门　净符　汇集
　　△南四

　　镇州临济义玄禅师(南四黄檗运嗣)

　　问黄檗。如何是佛法的的大意。声未绝檗便打。如是三度问三度被打。不契遂辞去。檗指见大愚。愚问甚处来。济曰黄檗来。愚曰黄檗有何言句。济曰。某甲三度问佛法的的大意。三度被打。不知某甲有过无过。愚曰。黄檗与么老婆心切。为汝得彻困。更来这里问有过无过。济於言下大悟。乃曰原来黄檗佛法无多子。愚搊住曰。这尿床鬼子。适才问有过无过。如今却道黄檗佛法无多子。你见个甚么道理。速道速道。济乃於大愚肋下筑三拳。愚拓开曰。汝师黄檗。非干我事。济遂回黄檗。檗见便问。这汉来来去去。有甚了期。济曰祇为老婆心切。檗问甚处去来。济曰昨蒙和尚慈旨令参大愚去来。檗曰大愚有何言句。济遂举前话。檗曰。大愚这汉饶舌。待来痛与一顿。济曰。说甚待来。即今便打。随与一掌。檗曰这风颠汉来这里捋虎须。济便喝。檗唤曰侍者引这风颠汉参堂去。
　　沩山佑举问仰山。临济当时得大愚力。得黄檗力。仰云。非但骑虎头。亦解把虎尾。
　　中峰本云。汝师黄檗非干我事。大愚肋下更合吃拳。这风颠汉来这里捋虎须。黄檗面门犹欠一掌。致使尿床鬼子邪见勃兴。赚他后代儿孙一个个鼓粥饭气。
　　白岩符云。临济大似从禹门霹雳声中立。见擭雾拏云於九霄之上。其得意亦至矣。然细检将来。犹未脱黄檗网子在。具眼者试辨看。
　　广胤标云。金烹大冶。玉出蓝田。养子之缘输他黄檗好手。剑刃翻身须是临济白拈。语云。福生有基。祸生有胎。不其然乎。
　　临济在滹沱河侧住院。一日谓普化克符二上座曰。我欲於此建立黄檗宗旨。汝且成褫我。二人便珍重下去。三日后普化却上来问。和尚三日前说什么。济拈棒便打。三日后克符上来问。和尚前日打普化作甚么。济亦打。
　　长芦仁云。普化克符不可放过。临济老人放过不可。若是且庵。一生担板无人成褫。然虽恁么。须知远烟浪。别有好商量。
　　天童忞云。一宾一主。一挨一拶。生铁铸就。浑刚打成。建立黄檗宗旨。发明从上心髓。须是这般汉。但惜二人珍重下去。临济不与当下剿绝。致令后人向三日前三日后弄精魂。今日山僧路见不平。不免为伊剿绝去也。诸仁者。山僧亦欲於此建立天童宗旨。敢问诸人作么生成褫山僧好。为复珍重下去耶。为复三日后上来耶。为复从东过西耶。为复良久默然耶。为复拂袖出堂耶。为复绕座三匝作女人拜耶。为复扬眉瞬目竖指擎拳耶。为复掀倒法座喝散大众耶。上来做处总是弄精魂。毕竟作么生出只手眼共山僧建立宗旨聻。还会么。鹤有九皋难翥翼。马无千里谩追风。
　　古南门云。河北正宗机如掣电。而克符普化乃当场不战阵后兴兵。要成褫临济未得在。山僧今日欲於本山建立临济宗旨。或有个衲僧见义勇为单刀直入上前云和尚道什么。山僧劈脊便棒。或有第二员衲僧上前云和尚适来为甚打这僧。山僧也劈脊便棒。且道与临济相去多少。蓦拈拄杖云。棒头有眼明如日。要识真金火里看。
　　佛日晳云。握阃外威权。据寰中正令。不无临济。若是建立黄檗宗旨。大远在。何故。既是建立宗旨。因甚只要二人成褫。晳上座恭奉纶音於此建立天童宗旨。已赖圣天子出一只手。祇如现前大众又作么生成褫。卓拄杖云。泼天门户同撑起。万国来宾法海宽。
　　演教泐云。临济纵寰中杀活。握阃外威权。直得气槩惊群风标独立。建立宗旨则不无。仔细检点将来。也是贼过后张弓。
　　临济示众。夫为法者不避丧身失命。我於先师处三度问佛法的的大意。三度被打。如蒿枝拂相似。如今更思一顿。谁为下手。时有僧出曰某甲下手。济拈拄杖度与。僧拟接。济便打。
　　雪窦显云。临济放去较危。收来太速。
　　五祖戒云。临济大似贫儿思旧债。
　　雪窦宗云。且道临济今日用底棒与当时吃底棒是同是别。若道同。孤负他黄檗。若道别。屈他临济。若也尽其机来。且道在阿谁分上。乃拈拄杖云。退后退后。
　　灵隐岳拈拄杖云。临济据令而行。不知孤负黄檗。雪窦尽力担板。也只见得一边。且道荐福节文在甚么处。掷下拄杖。
　　径山琇云。临济固是贫儿思旧债。这僧浑若饿狗吃纤缠。雪窦道临济放去较危收来太速。醉我落花天。借他弦管里。
　　南堂欲云。说什么放去较危收来太速。虽知临济有陷虎机。这僧未具透关眼。待道再思一顿谁为下手。便与掀倒禅床。非惟塞断这老汉咽喉。抑且出身有路。
　　伏龙长云。雪窦灵隐二尊宿。一人聋双耳朵。一人瞎只眼睛。不惟辜负临济亦乃丧我儿孙。无明今日路见不平。且要与渠雪屈。良久云。不得动着。动着打折你驴腰。
　　通玄奇云。临济若官居相位不忘落魄之时。这僧恰似寒微庶子拟作侯门之客。
　　宝掌白云。临济大师贵买贱卖不胜潦草。这僧抗节冲锋不顾丧身失命。祇如道蒿枝拂相似。意作么生。云鬟梳未整。香渗露花枝。
　　清化嶾云。这僧也是个初生犊儿不畏虎。若是个见义勇为底汉。当时夺转棒头。何处更有临济。
　　龙华体云。临济诱人犯法。固非好手。这僧棒虽吃。要且不甘。
　　东塔熹云。大小临济若无这僧。几乎一场懡[怡-台+罗]。虽然。我若作这僧。待道再思一顿谁为下手。便拽下禅床痛与一顿。看伊如何合煞。
　　五峰甫云。大小临济与么做处虽谓头正尾正。争奈鼻孔在这僧手里。
　　临济见僧来举起拂子。僧礼拜。济便打。又有僧来济举起拂子。僧不顾。济亦打。又有僧来济举起拂子。僧曰谢和尚指示。济亦打。
　　云门偃代云。祇宜老汉。大觉云。得即得。犹未见临济机在。
　　愚庵盂云。有宾有主有照有用。其中一棒超诸佛之先。一棒为列祖顶门。一棒撑天拄地。若人拣辨得出。许伊为临济儿孙。旁僧云。这老汉。这里是什么所在。分先分后。论佛论祖。盂便打趂出。
　　临济因普请锄地次。见黄檗来。拄镢而立。檗曰这汉困那。济曰镢也未举困个甚么。檗便打。济接住棒一推推倒。檗乃唤维那。扶起我来。维那扶起曰。和尚争容得这风颠汉无礼。檗却与维那一掌。济遽镢地曰。诸方火葬。我这来活埋。
　　仰山寂云。正贼走却。逻赃人吃棒。
　　沩山喆云。黄檗倒地。维那扶起。火葬活埋。清风未已。
　　三交嵩云。正狗不偷油。鸡衔灯盏走。
　　通玄奇云。临济吃棒亦快。黄檗吃跌甚甘。唯代罪者不得辞其责。临济与么道。太煞欺人。
　　白岩符云。城门失火殃及池鱼。大有恁么事。且置勿论。一等家富儿骄。实谓难为情理。还有与黄檗出一只手者么。有僧才出。岩云你拟放骄么。直打出方丈。
　　临济栽松次。黄檗曰深山里栽许多松作么。济曰一与山门作境致。二与后人作标榜。道了乃将锄头筑地三下。檗曰。虽然如是。子已吃吾三十棒了也。济又筑地三下嘘一嘘。檗曰吾宗到汝大兴於世。
　　沩山喆云。临济与么大似平地吃交。虽然如是。临危不变方称丈夫。黄檗云吾宗到汝大兴於世。也是怜儿不觉丑。
　　天童华云。黄檗道虽然如是子已吃吾三十棒。养子之缘固当如是。临济正令虽行。可惜甘向镢头边活埋。应庵今日捋下面皮要与诸人相见。蓦拈拄杖卓一卓云。惊群须是英灵汉。敌胜还他狮子儿。
　　临济上堂。赤肉团上有一无位真人。常在诸人面门出入。未证据者看看。时有僧出问如何是无位真人。济下禅床搊住曰道道。僧拟议。济托开曰无位真人是什么乾屎橛。便归方丈。
　　雪峰存云。临济大似白拈贼。
　　雪窦显云。善窃者鬼神莫知。既被雪峰觑破。临济不是好手。召众云。雪窦今日换却你诸人眼睛了也。你若不信。各归寮舍里自摸索看。
　　琅琊觉云。临济可谓氷棱上度。九曲剑刃上得全身。
　　天宁琦云。临济若无后语。洎被打破蔡州。虽然。家无白泽之图。必无如是妖怪。
　　仰山钦云。临济如金翅劈海直取龙吞则且置。祇如这僧被临济扭住。毕竟是有语无语。见月休观指。归家罢问程。
　　龙翔诉云。两锋相直者不虚发由基之箭。斫垩不变者始可运郢人之斤。临济寻常气宇如王。却作小厮儿戏。几乎法道遇大风而止。龙翔今日作死马医。无位真人筑着磕着。证据将来依然是错。且道是临济错龙翔错。从教天下人卜度。
　　天宝枢云。无位真人乾屎橛。临济未是白拈贼。千古长如白练飞。一条界破青山色。
　　乌石道云。临济具罗龙手段陷虎机关。怎奈被者僧看破。虽然。他道无位真人是什么乾屎橛。又作么生。卓拄杖云。黄花开满地。徧界尽铺金。
　　南堂欲云。杀人刀活人剑。乃上古之风规。亦今时之枢要。龙睛鹘眼一觑觑破。便可驱耕夫之牛。令他苗稼滋盛。夺饥人之食。令他永绝饥虚。政如上将军临阵破敌掣鼓搴旗。寸刃不施横尸万里。直教四夷入贡八表来降。岂不是大丈夫儿成就大丈夫事。其或未然。莫把是非来辨我。浮生穿凿不相干。
　　古南门云。往往道临济大师是个白拈贼。且道曾窃得个什么。雪窦云既被雪峰觑破。且那里是觑破处。古南今日虽不及古人善窃。却与诸人分明说破。乃拽拄杖一时打散。
　　金粟元云。临济放去较危收来太速。若也识得。面门出入是无位真人。若也不识。无位真人亦在面门出入。识未识且置。乾屎橛作么生道。
　　灵隐礼云。大慧与么道。大似帝释尊天恢复三有大城。未须奋杵震威便把断要津了也。还委悉么。喝一喝云。不看顽石吞金镞。那识将军射虎心。
　　龙华体云。者僧当时若是个汉。待临济才下禅床便与震威一喝。管教者汉进前无路退不容身。虽然。临济且放过一着。雪峰雪窦递相作窃放过不可。乃蓦拈拄杖一时打散。
　　资福广云。此段话。吾不取其放而独取其收。何谓也。盖为伊有当断不断不招其乱的剑。
　　崇庆古云。临济婆心片片。未免平地骨堆。当时赖是者僧。若是个汉。待道无位真人是什么乾屎橛。便与劈面掌云。者汉错下名言。管取临济退身有分。
　　西遁超云。临济大师一生拔虎须抝龙角。何今日便为人下注脚。当时我若在。即拍手大笑云。者老汉着甚死急。不打自招。
　　白岩符云。大小临济放去若憨收来最捷。直是个水面上葫芦转辘辘地。那里有你捉摸处。虽然。於他无位真人只好作个下使。
　　曹山雍云。临济胸藏韬略收放自如。固为好手。者僧虽然排闼直入不顾危亡。可惜龙头蛇尾。当时待他擒住。便好与一掌。直饶临济有陷虎之机。也须倒退三千里。
　　海门广云。大小临济一面添花锦上。一面脑后抽钉。若是无位真人。要且未在。
　　西渡金征云。既是无位真人。因甚在赤肉团上。试捡点看。
　　临济问院主什么处去来。曰州中粜黄米来。济曰粜得尽么。曰粜得尽。济以拄杖划一划曰。还粜得者个么。主便喝。济便打。适值典座至。济举前话。座曰院主不会和尚意。济曰你又作么生。座礼拜。济亦打。
　　黄龙南云。寺主下喝不可放过。典座礼拜放过不可。临济令行。归宗放过。三十年后有人说破。
　　黄龙新云。典座礼拜有过无功。院主一喝有功无过。既是有功为甚么却被打。棒头有眼明如日。要识真金火里看。
　　天童华云。二尊宿虽则力提纲要。捡点将来。未免依草附木。殊不知大小临济被者两个汉破家散宅。
　　西禅需云。院主一喝电卷雷奔山摧地裂。典座礼拜云收雨散月白风清。虽然如是。因什么总被痛棒。不见道。卧龙才奋迅。丹凤便翱翔。
　　报恩秀云。院主被棒。赏不避仇雠。供养主蒙恩。诛岂择骨肉。
　　天童悟云。临济大师谩他一点不得。且什么处是谩他不得处。乃拈拄杖云。棒头有眼明如日。要识真金火里看。遂掷下。
　　广教玉云。院主典座虽竭力担荷。怎奈临济当时祇令行一半。若据令尽行。何处更有今日。你诸人还曾梦见么。乃拈拄杖一齐打散。
　　慧云盛云。院主下喝。典座礼拜。各有见处。临济乃俱不放过。何也。黄金自是黄金价。怎肯和沙混卖人。
　　临济上堂。有一人论劫在途中不离家舍。有一人离家舍不在途中。阿那个合受人天供养。
　　径山杲云。贼身已露。
　　云岩游云。识取钩头意。莫认定盘星。
　　径山及云。临济见处偏枯。果然只具一只眼。山僧昨抵昌国访诸官寮。从东过西从西过东。波波挈挈。竟日只在途中。且如何说个不离家舍。比日归来。山门头合掌。佛殿里烧香。穿僧堂入厨库。总是自家屋舍。又如何说个不离途中。衲僧家只要据实而论。若不据实而论。谓之脱空谩语汉。怎受人天供养。隆教与么告报。也是小脱空。且平实一句作么生道。乃云。从来不唱脱空歌。把火烧山拾田螺。白榔树梢鱼扇子。急水滩头鸟作窠。好大哥。以拂子击禅床一下。
　　云居庄云。离家舍不离家舍。在途中不在途中即不论。山僧道尽大地止有一人合受人天供。养诸人还识那一人么。击拂子云。莫教开却眼。鹞子过新罗。
　　天界盛云。者小厮儿与么说话。更要吃蒿枝在。
　　天童忞云。临济大师话堕了也。还有检点得出者么。若也检点得出。许你与伊同参。合受人天供养。如或未然。喝一喝云。莫把是非来辨我。浮生穿凿不相干。
　　临济因一老宿参乃曰礼拜即是不礼拜即是。济便喝。宿便拜。济曰好个草贼。宿曰贼贼。便出去。济曰莫道无事好。时首座在傍。济乃问还有过也无。曰有。济曰宾家过主家过。曰二俱有过。济曰过在什么处。座便出去。济曰莫道无事好。
　　南泉愿云。官马相踏。
　　保宁勇云。者一群贼。其间有正贼有草贼。且道那个是正贼那个是草贼。还辨得么。口欵易招。赃物难认。
　　护国元云。老宿身挨白刃。临济功不虚施。首座不善旁观。惹得一身泥水。虽然如是。且道前头无事与后头无事相较几何。於此缁素分明。不但穿却临济鼻孔。亦许你眼光烁破四天下。其或未然。莫道无事好。
　　临济因黄檗入厨问饭头作什么。曰拣众僧米。檗曰一日吃多少。曰二石五。檗曰莫太多么。曰犹恐少在。檗便打。饭头举似济。济曰与汝勘过者老汉。乃往见檗。檗举前话。济曰。饭头不会。请和尚代转一语。檗曰汝但举。济曰莫太多么。檗曰来日更吃一顿。济曰说甚来日即今便吃。遂与檗一掌。檗曰者风颠汉又来者里捋虎须。济喝一喝便出去。
　　沩山佑云。养子方知父慈。
　　仰山寂云。黄檗大似勾贼破家。
　　宝寿方云。临济者汉惯得其便。大似家富儿骄。正眼看来。古佛家风又何止扫土而已。
　　临济示众。你要与佛祖不别。但莫外求。你一念清净心光。是你屋里法身佛。一念无分别心光。是你屋里报身佛。一念无差别心光。是你屋里化身佛。此三种身是你即今目前听法的人。只为不向外驰求。有此功用。
　　狮林则云。大小临济原来是个弄光影底。我当时若见便与一喝喝住。掀倒禅床。非唯坐断渠侬舌头。亦免后代儿孙向光影里作活计。
　　白岩符云。尽谓临济宗单主直截痛快。视他家稍涉语言便贬为联纤为葛藤。使其读大师此语又当何如。狮林虽能子为父隐。然亦祇知其一不知其二。殊不知大师乃善言言者。阔大波澜如大海焉。无物不具。岂小家儿得一升吃一顿者可得而知之哉。
　　临济曰。我有时一喝不作一喝用。
　　狮林则云。字经三写乌焉成马。老僧一喝只作一喝用。臭肉烂鲊卖与要者。有过无过。诸人试定当看。喝一喝。
　　临济曰。一喝分宾主。照用一时行。
　　昭觉勤喝一喝云。且道是宾是主。是照是用。还委悉么。千峰势到岳边止。万派声归海上消。
　　城山洽喝一喝云。且道是宾是主。众中道宾主历然。我要问他如何是历然底事。拟议不来。劈脊便棒。何故。不见道照用一时行。
　　临济闻德山示众曰。道得也三十棒。道不得也三十棒。谓洛浦曰。你去问他。道得为什么也三十棒。待伊打你。便接住棒推一推。看他作么生。浦如教而问。德山便打。浦接住推一推。德山便归方丈闭却门。浦回举似济。济曰我从来疑着者汉。虽然如是。你还识德山么。浦拟议。济便打。
　　云居齐云。只如临济道我从来疑着者汉。是肯语是不肯语。为当别有道理。试断看。
　　白岩符云。者赤稍鲤不唯蹉过德山。亦乃蹉过临济。若是符上座。当时待德山归方丈闭却门。便好向门上书个封字。归来待临济道你还识德山么。便震声一喝。拂袖而出。虽然。还知临济德山总被洛浦一状领过么。
　　临济因两堂首座相见同时下喝。时有僧问。还有宾主也无。济曰宾主历然。
　　广慧琏云。两堂首座相见同时下喝。诸人且道还有宾主也无。若道有。祇是个瞎汉。若道无。亦是个瞎汉。不有不无。万里崖州。若向者里道得。也好与三十棒。若道不得。亦与三十棒。衲僧家到者里作么生出得山僧圈缋。良久云。苦哉。虾蟆蚯蚓[跳-兆+孛]跳上三十三天。撞着须弥山百杂碎。拈拄杖曰。一队无孔铁锤。速退速退。
　　承天宗云。临济此语走杀天下衲僧。我即不然。当时见问还有宾主也无。但云一对无孔铁锤。
　　大沩智云。作么生是宾主历然底道理。若也会得。一双孤雁扑地高飞。其或未然。一对鸳鸯池边独立。
　　天童觉云。杀人刀活人剑在临济手里。虽然如是。当时道宾主历然。便与震威一喝。直饶大骋神通也只得同声相应。
　　愚庵盂云。试检点看。那家是宾那家是主。何处是宾主互换。若道无宾主。现道宾主历然。若道有宾主。同时一喝向何处分宾分主。卓拄杖一下。喝一喝云。我者里也有宾有主有照有用。若检点得出。可与二首座同参。有么有么。否则山僧自道去也。复喝一喝拽杖竟行。
　　云庵悦云。当时者僧见道宾主历然。便好与掀倒禅床。直饶临济别运机筹。也须落二落三。
　　临济临终谓众曰。吾迁化后不得灭却吾正法眼藏。三圣出曰怎敢灭却和尚正法眼藏。济曰。已后有人问你。向他道甚么。圣便喝。济曰谁知吾正法眼藏向者瞎驴边灭却。
　　沩山秀云。古者忍死待来。因何正法眼藏却向瞎驴边灭却。临济行计速速。三圣又却匇匇。因斯父子情忘。遂使后人失望。若不得流水。还应过别山。
　　中峰本云。认他财为己物。将官路当人情。济之心亦滥矣。三圣当时见他道不得灭却吾正法眼藏。便与掩却臭口犹较些子。乃云怎敢灭却。噫。以圣较济。又岂止滥而已哉。
　　报恩伦征云。祇如三圣与么喝。正法眼藏可窥不可窥。见彻见不彻。诸人试斫额看。
　　博山来云。驱耕夺食须是滹沱。补网张风还他三圣。然要传持他正法眼藏。且缓缓。
　　云岩学云。临济问处孤危。三圣答处超绝。检点将来。临济老汉也是怜儿不觉丑。
　　临济问洛浦。从上一人行棒。一人行喝。阿那个亲。浦曰总不亲。济曰亲处作么生。浦更喝。济便打。
　　仰山钦云。二大老虽是啐啄同时。要且未会转身句。或有问山僧如何是转身句。顾侍者云。牢记取。
　　临济升堂。有僧出。济便喝。僧亦喝便礼拜。济便打。
　　翠岩芝云。临济也心粗好彩。赖是者僧。若是今时衲僧。且作么生即得。
　　东禅观云。临济除是不作。作则万窍怒号。者僧搏扶摇而上九万里。噫。
　　云居庄云。譬如水母无目。求食须假於鰕。明眼衲僧不妨辨取。
　　临济因僧问如何是吹毛剑。济曰祸事祸事。僧礼拜。济便打。
　　白岩符征云。者僧礼拜是好心不是好心。临济便打是吹风剑不是吹毛剑。要做脚下儿孙。者里也不得草草。
　　临济见僧来乃竖起拂子。僧礼拜。济便打。
　　翠岩芝云。者僧有理难伸死而不吊。且作么生会。如今作么生与者僧出气。
　　临济小参。我有时夺人不夺境。有时夺境不夺人。有时人境两俱夺。有时人境俱不夺。
　　中峰本云。有时夺人。错。有时夺境。错。有时人境两俱夺。错。有时人境俱不夺。错。临济大师到者里锁却咽喉了也。莫有为伊出气者么。切忌将错就错。
　　临济曰。我者里是活祖师西来意。一切临时。要用便用。
　　狮林则拈拂子摇拽示众云。我者里也是活底。要用便用。一切临时。且道与临济是同是别。以拂子一击便掷下云。临济犹欠者一着在。
　　车溪冲拈拄杖云。我者里一切临时。要用便用。不论死活。虽然。以拄杖画圆相云。临济天如总出者个不得。
　　临济问僧甚处来。曰定州来。济拈棒。僧拟议。济便打。僧不肯。济曰已后遇明眼人去在。僧后参三圣。才举前话。圣便打。僧拟议。圣又打。
　　天童华云。临济三圣当时若有转身句。后代儿孙未至扫土。蓦拈拄杖云。更有一个甚么处去。卓拄杖一下。
　　愚庵盂云。竹上泉通竹下水。涧东花发涧西红。
　　广教玉云。诸方尽谓此僧少振作。待济拈棒。直掀翻禅床而出。不惟坐断临济舌头。亦可与三圣同参。殊不知临济父子总被者僧看破。
　　临济曰。第一句荐得。堪与佛祖为师。第二句荐得。堪与人天为师。第三句荐得。自救不了。
　　天宝枢喝一喝云。且道是那一句。若唤作第一句。自救不了。唤作第二句。万里崖州。唤作第三句。定光金地遥招手。智者江陵暗点头。
　　石霜尊云。石霜亦有三句。第一句荐得。红炉飞片雪。第二句荐得。一剑定烟尘。第三句荐得。归依佛法僧。具眼者试辨看。
　　临济半夏上黄檗。见檗看经。济曰我将谓是个人。元来是唵黑豆老和尚。住数日便辞去。檗曰。汝破夏来。何不终夏去。济曰义玄暂来礼拜和尚。檗便打趁令去。济行数里。疑此事却回。终夏后一日辞黄檗。檗问什么处去。济曰不是河南便归河北。檗拈棒。济约住。遂与檗一掌。檗呵呵大笑。乃唤侍者曰。将百丈先师禅板几案来。济曰侍者将火来。檗曰。不然。你但将去。已后坐断天下人舌头去在。
　　焦山体云。宾主历然。师资道合。轻来重答。不堕常情。分付禅板几案。贵图坐断天下人舌头。正是怜儿不觉丑。假饶索火烧却。终不向别处托生。会么。老婆心切呵呵笑。一任傍人说短长。
　　临济示众。我有时一喝如金刚王宝剑。有时一喝如踞地狮子。有时一喝如探竿影草。有时一喝不作一喝用。你作么生会。僧拟议。济便喝。
　　天宁琦喝一喝云。且道者一喝落在什么处。为复是金刚王宝剑。为复是踞地狮子。为复是探竿影草。为复是一喝不作一喝用。试辨看。若辨不出。报恩与你注破。金刚王剑。目前可验。拟议不来。堕坑落堑。踞地狮子。直下便是。打破髑髅。拈却牙齿。探竿影草。好也不好。左手扶起。右手推倒。有时一喝不作喝用。大小临济只管说梦。便与么会。犹欠一喝在。喝一喝。
　　开先金云。者僧拟议。临济便喝。还是金刚王宝剑。还是踞地狮子。还是探竿影草。还是一喝不作一喝用。者里缁素得出。权衡佛祖号令人天未为难事。其或未然。山僧更为你指出。喝一喝。
　　东明际喝一喝云。且道是金刚王宝剑耶。是踞地狮子耶。是探竿影草耶。是一喝不作一喝用耶。向者里缁素得出。许你具参学眼。其或未然。光阴迅速生死事大。切须荐取。复喝一喝。
　　临济因座主相看。乃问业何经论。主曰某甲荒虚粗习百法论。济曰有一人於三乘十二分教明得。有一人於三乘十二分教明不得。是同是别。主曰。明得即同。明不得即别。侍者洛浦曰。者里是什么所在。说同说别。济回问浦曰汝又作么生。浦便喝。济送座主回。遂问适来是汝喝老僧那。浦曰是。济便打。
　　广胤标云。洛浦可谓将成九仞功亏一篑。当时待问是汝喝老僧那。但向道剑去久矣。管教临济老汉括目相待。
　　瓶山谦云。我若作洛浦。待问是汝喝老僧那。便弹指三下。不惟筑断者汉咽喉。亦且自有出路。

　　宗门拈古汇集卷第二十
　　宗门拈古汇集卷第二十一

　　　　古杭白岩嗣祖沙门　净符　汇集
　　△南四

　　福州乌石灵观禅师(南四黄檗运嗣)

　　引面次僧参。石乃引面示之。僧便去。石至晚问小师。今日新到在甚处。小师曰当时便去也。石曰。是即是。祇得一橛。
　　雪窦显云。老观大似失钱遭罪。
　　报慈遂征云。甚么处是少一橛。
　　翠岩芝云。老观道他祇得一橛。大似压良为贱。
　　东禅观云。总似这个师僧。灵山付嘱有在。老观为什么道只得一橛。要会么。若不酬价。争辩真伪。
　　乌石居常扃户。人罕见之。一日雪峰来扣门。石问谁。曰凤凰儿。石曰作什么。曰来啖老观。石便开门搊住曰道道。峰拟议。石便托开闭却门。峰住后示众曰。我当时若入得老观门。你这一队噇酒糟汉向甚处模索。
　　明招谦代雪峰才见开门便云。动即丧。又代老观云。俊哉俊哉。
　　有老宿云。雪峰徒有此语。当时入不得。如今也入不得。
　　雪窦显云。这孤恩负德汉有甚么交涉。当时入不得。岂是教你入。今既摸索不着。累他雪峰俱在老观门下。
　　宝寿方云。见乌石则易。见雪峰则难。
　　古南门云。三尊宿可谓升老观堂入老观室。要且只在门外。何故。话在。
　　报恩琇云。山僧若作雪峰。才见渠搊住道道道。便云这汉手忙脚乱作么。管教老观进不得退不得。虽然。亦须救取老观。
　　资福侣征云。且道雪峰恁么道。入得老观门入不得老观门。若入得。怎肯恁么道。若入不得。怎敢恁么道。
　　胜法法云。雪峰向东海里失钱。要在金牛湖边捞摝。好与三十拄杖。
　　白岩符云。掣电之机门墙岸岸。乌石其人可观也。惜乎罕遇作家。白岩若作雪峰。当时待开门。蓦头便与一喝。竟拂袖去。乌石到这里。虽有搏虎之技也只得高树降旗。凤凰儿岂不俊哉。
　　乌石因僧问如何是毗卢师法身主。观曰我若向你道即别有也。僧举似洞山。山曰好个话头。只欠进语。何不问为什么不道。僧却来进前语曰为什么不道。石曰。若言我不道。即哑却我口。若言我道。即謇却我舌。僧回举似洞山。山深肯之。
　　磬山修云。洞山虽识机宜。恰似个扶小儿入市。这僧随人脚跟姑置勿论。若夫乌石老汉。也是方便不少。
　　报恩琇云。观老与么答话。好则好矣犹欠痛快。若是山僧。待问为什么不道。打落渠嘴。非惟洞山不敢正视。亦使这僧脱略见闻。免见传言送语。
　　白岩符云。还知这两个汉性命总在这僧手里么。顶门有眼者试辨看。

　　益州大随法真禅师(南四长庆安嗣)

　　因僧辞乃问甚处去。曰峨眉礼普贤去。随竖起拂子曰。文殊普贤总在这里。僧一画圆相抛向背后乃礼拜。随唤曰侍者取一贴茶与这僧。
　　保福展云。大随若无后语。笑他衲僧。
　　云门偃别云。西天斩头截臂。这里自领出去。
　　五祖戒云。大随不因一事不长一智。
　　雪窦显云。杀人刀活人剑。具眼者辨取。
　　沩山秀云。大随茶非类赵州茶。既不类赵州茶则得之者少矣。这僧得之。且道有甚长处。然不义之财於我如浮云。
　　天童觉云。识法者惧。欺敌者亡。水中择乳。须是鹅王。
　　天童悟云。这僧将成九仞之山。不进一篑之土。当时待唤侍者与茶。何不祇对道也不消得。
　　大随因僧问。劫火洞然大千俱坏。未审这个坏不坏。随曰坏。曰恁么则随他去也。随曰随他去。又僧问龙济修。劫火洞然大千俱坏。未审这个坏不坏。修曰不坏。曰为甚么不坏。修曰为同大千。
　　龙济修云。坏也碍塞杀人。不坏也碍塞杀人。
　　道吾真云。此二老宿一人道坏一人道不坏。且道坏底是不坏底是。会么。坏与不坏。俱非内外。不隔丝毫。寻常面对。
　　黄龙清云。此二尊宿虽则应处无偏。其奈影响之流瞥生二见。若是太平即不然。忽有问劫火洞然大千俱坏未审这个坏不坏。向道坏与不坏即且置。还识这个么。忽地唤回秋夜梦。举头惟见月当空。
　　博山来云。大随龙济生死同条。接物导机随家丰俭。一句则穿花折柳野渡氷消。一句则带雾披云寒灰发焰。毕竟者个坏不坏。参。
　　阳山顶云。二大老虽则机用纵横。未免旁观者笑。且道笑个什么。各见一边。
　　大随因贯休有诗曰。禅客相逢只弹指。此心能有几人知。乃即举以问休曰如何是此心。休无对。
　　归宗柔代休云。能有几人知。
　　宝寿方代休但弹指一下。

　　韶州灵树知圣如敏禅师(南四长庆安嗣)

　　因尼送瓷钵盂至。树遂托起问曰者个出在甚么处。尼曰出在定州。树乃扑破。尼无对。
　　清凉钦别云。不违此间。
　　保福展云。欺敌者亡。
　　云门澄代云。老老大大钵盂出处也不知。

　　福州灵云志勤禅师(南四长庆安嗣)

　　因见桃花有省。乃述偈曰。三十年来寻剑客。几回叶落又抽枝。自从一见桃花后。直至如今更不疑。呈沩山安。安曰。从缘荐得。永无退失。次举似玄沙。沙曰。谛当甚谛当。敢保老兄未彻在。
　　地藏琛因玄沙问。我恁么道。你作么生会。琛曰。不是桂琛。即走杀天下人。
　　翠岩芝云。有一人如今问玄沙意作么生。且道此人还彻也未。
　　黄龙心征云。诸人且道。灵云当初见底是桃花不是桃花。
　　五祖演云。说什么谛当。更参三十年。
　　昭觉勤云。千钧之弩不为鼷鼠而发机。灵云既拨转天关。玄沙乃掀翻地轴。且道那里是未彻处。
　　径山杲云。一家有事百家忙。
　　中峰本云。灵云白日青天向桃花树下为魅所着。玄沙虽则除邪辅正激浊扬清。殊不知又是鬼门上贴卦。
　　天宁琦云。人无远虑必有近忧。直饶百炼精金。不免入垆再煅。
　　东塔明云。一翳在眼空花乱坠。不是玄沙善用金錍。几乎成个瞎汉。
　　天井新云。不惟灵云未彻。敢保玄沙也未彻在。何以见得。云在岭头闲不彻。水流涧下太忙生。
　　愚庵盂云。灵云若不是玄沙。几被桃花误了一生。沩山老也是怜儿不觉丑。或问灵云未彻在甚么处。对曰不妨疑着。
　　灵隐礼云。玄沙恁么道。大似向骊龙颔下探珠。饥鹰爪下夺雀。虽则赤心片片。怎奈伤锋犯手。山僧今日要问他。既是谛当甚谛当。为甚却道敢保老兄未彻在。还有知他落处么。良久云。不因栗棘金刚话。难见银山铁壁心。
　　黄檗琦云。灵云眼中添眼。备老眉上栽眉。仔细看来。成甚面孔。
　　栖霞成云。若於玄沙地藏二老言下透得。要见灵云不难。其或未能。寿昌与你道破。三十年来寻剑客。有眼如聋。几回落叶又抽枝。眼花作么。自从一见桃花。后失却一只了。直至如今更不疑。只得一半。
　　东明鉴云。当时灵云眼睛被桃花刺破。直至如今依然成瞎。乃蓦竖拂子云。大众。桃花开也。还见么。良久云。春色满园关不住。一枝红艳出墙来。
　　永正元云。灵云触目知机。正是眼中着屑。玄沙见兔放鹰。翻成节外生枝。若道灵云是。则辜负玄沙。若道玄沙是。又埋没灵云。且道毕竟如何。遂喝一喝云。谩说超方眼。休夸劫外春。
　　灵云问僧甚处去。曰雪峰去。云曰我有一信寄雪峰得么。曰便请。云脱只履抛向面前。僧便去。至雪峰。峰问甚处来。曰灵云来。峰曰和尚安否。曰有一信相寄。峰曰在那里。僧脱只履抛向峰面前。峰休去。
　　沩山秀云。雪峰既不能辨他来信端的。者僧又祇知依模画样钝置他灵云。忽若当时道我有一信寄他。僧云便请。灵云只据坐。者僧又若为通露。不可大丈夫汉为人驰达。教他一言不措。
　　白岩符云。者僧与灵云通信。原封驰上不敢妄加一字。固邮人役也。怎奈雪峰书亦收了。只是不拆封看。知他雪峰是何心行。
　　灵云因长生问混沌未分时如何。云曰露柱怀胎。曰分后如何。云曰如片云点太清。曰未审太清还受点也无。云不答。曰恁么则含生不来也。云亦不答。曰直得纯清绝点时如何。云曰犹是真常流注。曰如何是真常流注。云曰似镜常明。曰向上还有事也无。云曰有。曰如何是向上事。云曰打破镜来与汝相见。
　　芭蕉彻云。相见便休。又打破镜作什么。白兆圆云。若不打破镜怎得相见。太阳延云。即今破也。又作么生相见。乃云。照尽体无依。通身难辨的。
　　开福宁云。好诸禅德。尽十方世界是一面镜。作么生说个打破底道理。直饶眼亲手办光境俱亡。如鸡抱卵啐啄同时。正好吃报慈拄杖。何故。弄影禅和如麻似粟。
　　黄龙忠云。二尊宿发明本分大事。可谓如切如磋如琢如磨。不妨端的。检点将来。大似贴肉汗衫未能脱体。致使一等随语生解流便向未分时计较。打破处说道理。驴年悟去么。若据牧庵见处。说甚混沌分与未分。打破镜与不打破镜。直饶向露柱怀胎处会得。正是片云点太清。诸仁者。还委悉么。待虚空落地即向你道。
　　昭觉勤云。一个善问。一个善答。胶漆相投水乳相合则且置。且道打破镜来如何相见。良久抚掌云。了。
　　天童觉云。分与未分。玉机夜动。点与未点。金梭暗抛。直是一色纯清。未得十成稳坐。且道打破镜来向甚么处相见。还会么。清秋老兔吞光后。湛水苍龙蜕骨时。

　　袁州仰山慧寂禅师(南四沩山佑嗣)

　　在沩山为直岁作务归。沩问甚处来。曰田中来。沩曰田中多少人。仰插锹叉手而立。沩曰今日南山大有人刈茅。仰拽锹便去。
　　玄沙备云。我若见。即踏倒锹子。
　　镜清怤因僧问。仰山插锹意旨如何。清云狗衔赦书诸侯避道。玄沙踏倒意旨如何。清云不奈船何打破戽斗。南山刈茅意旨如何。清云李靖三兄久经行阵。
　　雪窦显云。诸方咸谓插锹话奇特。大似随邪逐恶。据雪窦见处。仰山被沩山一问。直得无绳自缚。去死十分。
　　径山杲云。仁者见之谓之仁。智者见之谓之智。百姓日用而不知。故君子之道鲜矣。
　　天宁琦云。幸是无事。被妙喜老汉念一道真言。直得天左旋地右转。
　　博山来云。父慈子孝。夫唱妇随。要是家里人始好说家里话。不然则索盐奉马矣。二大老暗机圆合则不无。南山刈茅者。未许话会在。
　　天童悟云。我若作仰山。待问田中多少人。便乃出去。不惟截断沩山后来老婆。且教伊讨头鼻不着。
　　愚庵盂云。作务归家。父子酬唱。直得填沟塞壑无处出头。雪窦道仰山被沩山一问直得无绳自缚去死十分。还知仰山么。偶行花下路。惊起树头莺。
　　资福广云。只拘来巢空穴来风。是皆有托而然也。若是义海无际暗机无形。是岂有托而能然哉。到者里非但今人摸索不着。纵临济德山有棒有喝亦用不得。且道利害在甚么处。不见道南山大有人刈茅。
　　凤山启云。主张门户全凭得力儿孙。向上提持须是当机作者。老牯牛有舐犊之爱。小释迦知跪乳之恩。父父子子虽然可爱。怎奈难为旁观。
　　仰山因僧问。法身还解说法也无。山曰。我说不得。别有一人说得。曰说得底人在甚处。山推出枕子。沩山闻乃曰。寂子用剑刃上事。
　　径山杲云。沩山正是怜儿不觉丑。仰山推出枕子已是漏逗。更着个名字唤作剑刃上事。误他学语之流便恁么承虚接响流通将去。妙喜虽则借水献花。要且理无曲断。即今莫有旁不肯底出来。我要问你。推出枕子还当得法身说法也无。
　　天童华云。若是剑刃上事。仰山何曾会用。忽有问天童法身还解说法也无。亦向道我说不得别有一人说得。说得底人在甚处。只向道三生六十劫。
　　天宁琦云。者僧问法身说法。蹉过也不知。仰山推出枕子。又何曾见惯。大小沩山将错就错。配作剑刃上事。缚作一束秤上称来。八两半斤殊无轻重。若也当时才见者僧道法身还解说法也无。便骤步归方丈。岂不是出格宗师。免致天下衲僧贬剥。
　　仰山钦云。法身说法已於问处流通。推出枕子也只是个信受奉行。沩山老汉虽曰列段分科。若是正文。敢道不知落处。
　　天宝枢云。沩山恁么道也是怜儿不觉丑。若论剑刃上事。仰山何曾梦见。
　　径山琇云。仰山推出枕子。乞儿伎俩。沩山道寂子用剑刃上事。正是溺爱者不明。大慧道妙喜虽则借水献花理无曲断即今莫有旁不肯的出来我要问他推出枕子还当得法身说法也无。也是驴拣湿处尿。
　　天井新云。沩山仰山却被者僧捉败。
　　仰山问僧近离甚处。曰庐山。山曰曾到五老峰么。曰不曾到。山曰阇黎不曾游山。
　　云门偃云。此语皆为慈悲之故。有落草之谈。
　　沩山秀云。今人尽道慈悲之故有落草之谈。只知捉月不觉水深。忽若云门当时谨慎唇吻。未审后人若为话会。
　　黄龙新云。云门仰山只有受璧之心。且无割城之意。殊不知被者僧一时领过。黄龙今日更作死马医。乃拈拂子度与僧。僧拟接。便打。
　　沩山喆云。仰山可谓光前绝后。云门虽然提纲挈要钳锤天下衲僧。怎奈无风起浪。诸人还识者僧么。他亲从庐山来。
　　黄龙震云。仰山已是失却鼻孔。云门更下注脚有什么救处。我即不然。近离甚处。庐山。曾到五老峰么。不曾到。只向道别甑炊香供养此人。
　　天童觉云。云门虽然识得仰山底里。怎奈只知其一不知其二。且道仰山意作么生。无限风流慵卖弄。免人指点好郎君。
　　报恩秀云。我若作仰山。祇唤侍者点茶来。者僧游山困。不然喝出。教伊向后别作生涯。
　　白岩符云。仰峤万斛明珠。云门徧地荆棘。总在者僧怀揣里。山僧恁么道。还有不甘者么。
　　仰山因大沩问。妙净明心汝作么生会。山曰山河大地日月星辰。沩曰汝只得其事。山曰适来和尚问什么。沩曰妙净明心。山曰唤作事得么。沩曰如是如是。
　　青龙斯云。弦歌相和节拍相随。须让他沩仰父子。若是妙净明心。直饶圆古佛小释迦。三生六十劫也未梦见在。
　　仰山梦往弥勒内院居第二座。有尊者白椎曰。今日当第二座说法。山乃起白椎曰。摩诃衍法。离四句绝百非。谛听谛听。众皆散去。及觉举似沩山。沩曰子已入圣位。山便礼拜。
　　沩山秀云。依文解义即不无。当时弥勒会中有个作者。见道摩诃衍法。声未绝便云合取两片皮。非唯止绝仰山寐语。亦免使后人梦中说梦。
　　琅琊觉云。且道当时圣众肯仰山不肯仰山。若肯又孤负仰山。若不肯仰山平地吃交。山僧今日不惜眉毛与诸人说破。摩诃衍法离四句绝百非。你若举似诸方。诸方恁么会。入地狱如箭射。
　　天童觉云。玉女依俙夜动机。锦丝历历吐梭脐。水天湛碧全功堕。雪月寒清一色迷。诸禅德。全功负堕。一色犹迷。作么生体悉得相应去。权挂垢衣云是佛。却披珍御复名谁。
　　东禅观云。尊者白椎圣众便散。不妨使人疑着。却待第二杓恶水泼了方始惺惺。迟也。且如摩诃衍法离四句绝百非。道已道了。诸人还识仰山么。
　　报恩秀云。大沩若解回光返照和万松无地容身。莫有梦中了了醉里醒醒底么。
　　天童悟云。大小仰山刺脑入胶盆。被尊者白椎云今当第二座说法。脑门粉碎了也。当时拂袖便行。直令一院圣众疑着。犹更白椎。逐块不少。
　　青龙斯云。昨夜山僧亦作一梦。梦见阿耨达池龙王请山僧斋。斋毕问云。威音王底父亲名甚么。者个问头奇特。不敢姑他。遂乃振威一喝。龙王作礼而退。忽然觉来。只见徧地好雪。大众。且道山僧梦的与仰山梦的是同是别。
　　仰山因一日有梵僧乘空至。山问近离甚处。曰西天。山曰几时离。彼曰今早。山曰何太迟生。曰游山玩水。山曰。神通游戏不无阇黎。佛法须还老僧始得。曰特来东土礼文殊。却遇小释迦。遂出梵书贝多叶与山。作礼复乘空而去。
　　东林总云。大小仰山被梵僧将两杓恶水蓦头浇了也。当时集云峰下自有正令。何不施行。大众。且作么生是正令。咄。
　　黄龙新云。大小仰山被者僧热瞒。更出贝多梵书涂糊一上。如今若有异僧乘空而至云岩门下。唤来洗脚。
　　泐潭准云。可惜仰山放过这汉。当时若是宝峰便与擒住。教维那僧堂前撞钟集众责状赶出。况佛法不当人情。既称罗汉。诸漏已尽梵行已立。为什么不归家稳坐。只管游山玩水。
　　大沩泰云。仰山只知进前趂鹿。不知身堕网罗。尊者偶尔成文。颇有衲僧气息。若人会得。许你倒捋虎须。
　　白岩符云。仰山被异僧活埋且置勿论。祇如神通佛法是一是二。若道是二。治世语言资生业等皆与实相不相违背。又作么生。若道是一。不无阇黎须还老僧。又作么生。者里定当不出。莫言无事好。
　　仰山指雪狮子谓众曰。还有过得此色者么。
　　云门偃云。当时便与推倒。
　　雪窦显云。云门只解推倒不解扶起。
　　琅琊觉云。即今问诸人。推倒扶起相去多少。乃拈拄杖云。拶过眉毛鼻孔。呵呵大笑遂掷下。
　　净慈昌云。推倒也错。扶起也错。还有过得此色者么。错错。
　　南堂欲云。云门推倒。雪窦扶起。直饶过得此色。也未是金毛狮子。
　　报恩秀云。一则推倒。一则扶起。在他宗异派不道不得。若洞上宗风更须知有正倒时便起正起时便倒底时节。然后起倒同时起倒不立。更买草鞋行脚三十年。
　　古南门云。三个老汉虽则因事长智。总未踏着向上关棙子。如何是向上关棙子。日出后一场懡[怡-台+罗]。
　　雪窦正云。者一队汉总被雪狮子转。
　　白岩符云。偃老卢公虽善看孔着楔。总是口还人事。若是白岩。还有过得此色者么。但云有。他若眼目定动。便与劈面一掌。却云还有过得此色者么。
　　仰山问陆郎中。承闻郎中看经得悟是否。曰。是。弟子因看涅盘经道不断烦恼而入涅盘。得个安乐处。山竖拂子曰。只如者个作么生入。曰入之一字也不消得。山曰入之一字不为郎中。陆便起去。
　　清凉钦云。且道入之一字为什么人。又云郎中且莫烦恼。
　　雪窦显於仰山举拂处别陆云。拂子到某甲手里也。又别仰山后语云。我将谓你是个俗汉。
　　白岩符云。我若作仰山。当时郎中才道个是字。便与摇手云犹隔远在。何故。要使者汉别立生涯。免在葛藤窠里着脚。
　　仰山因庞公问。久向仰山。到来因甚却覆。山竖拂子曰是仰是覆。公乃打露柱曰。虽然无人。也要露柱证明。山掷下拂子曰。若到诸方。一任举似。
　　隐静岑云。大小仰山被庞公一拶。直得手忙脚乱。只如居士打露柱一下又作么生。鲸吞海水尽。露出珊瑚枝。
　　仰山坐次。有僧来作礼。山不顾。僧问和尚还识字否。山曰随分。僧乃右旋一匝曰是什么字。山於地上书十字。僧又左旋一匝曰是什么字。山改十字作卍字。僧画圆相以两手托如修罗擎日月势曰是什么字。山画圆相围却[○@卍]字。僧乃作娄至德势。山曰。如是如是。善自护持。
　　报恩秀云。仰山十字注也注了。说也说破。更要后面许多粥饭气作么。当初待问师识字否。何不道自来文寡。看他又且如何。
　　笑岩宝云。大小仰山泥水不分。山僧则不然。待者僧作娄至德势。劈脊便打云。者野狐精。何故如此。不见道是真难灭是伪不昌。
　　仰山问僧甚处来。曰幽州。山曰。我恰要个幽州信。幽州米作么价。曰。某甲无端从他市桥上过。踏折他桥梁。
　　保宁勇云。放你三十棒。
　　宝掌白云。大小仰山龙头蛇尾。者僧便是崩倒了幽州城八十里。宝掌拄杖也未肯放伊过在。
　　普宁颕云。者僧也好与一顿。何故。若不酬价焉知真伪。
　　仰山到东寺既有广南明珠。机缘相见了却入客位。复具威仪再上人事。寺才见乃曰已相见了也。山曰与么相见莫不当否。寺便归方丈闭却门。山归举似沩山。沩曰寂子是什么心行。山曰若不与么怎识得伊。
　　保福展云。仰山大似蚊子上铁牛。
　　承天宗云。仰山识得东寺。强说道理即得。相见即不可。何也。直使沩山亲来。也未能得与东寺相见在。
　　仰山因有官人来。山问官居何位。曰推官。山竖起拂子曰还推得者个么。
　　南涧问云。险。
　　白岩符云。当时官人若是个性躁汉。待道还推得者个么。便好叫班上拏下捆打三十。看仰山者汉作何处置。
　　仰山携拄杖行次。僧问和尚手中是什么。仰拈向背后曰见么。僧无语。
　　天童悟代僧抚掌笑云。今日识得和尚。
　　仰山问双峰。你近日见处如何。峰曰。据某甲见处。实无一法可当情。山曰你解犹在境。峰曰。某甲只如此。师兄又如何。山曰你岂无能知无一法可当情者。
　　沩山喆云。前箭犹轻后箭深。无限平人被陆沉。
　　东禅岳云。解弄不须双刃剑。延龄何必九还丹。
　　宝寿方云。双峰者一件汗衫子。仰山费尽腕头力毕竟未能与伊拈却在。我若作仰山。待道某甲见处实无一法可当情。便好劈面唾云。我将谓你是个人。便归方丈。管教双峰者汉脱落一层有分。
　　仰山因归沩山省觐。沩问。子既称善知识。怎辨得诸方来者知有不知有。有师承无师承。是义学是玄学。子试说看。山曰。慧寂有验处。但见僧来便竖起拂子。问伊诸方还说者个不说。又曰者个且置。诸方老宿意作么生。沩叹曰此是从上宗门中牙爪。
　　□□端云。沩山无事生事。为怜三岁子。仰山承虚接响弄丑出乖。俱未免遭人怪笑。当时众中若有个汉。见伊举拂便好近前夺却。大声一喝而去。沩山父子虽有通身牙爪。亦当倒退千里。

　　邓州南阳香严智闲禅师(南四沩山佑嗣)

　　上堂。若论此事。如人上树口[衔-金+缶]树枝。脚不踏枝手不攀枝。树下忽有人问如何是祖师西来意。不对他又违他所问。若对他则丧身失命。当恁么时作么生即得。时有虎头招上座出众曰。树上即不问。未上树时请和尚道。严乃呵呵大笑。
　　雪窦显云。树上道即易。树下道却难。老僧上树去也。致将一问来。
　　翠岩芝云。问者对者俱不免丧身失命。如今衲僧作么生。
　　径山杲云。吞得栗棘蓬。透得金刚圈。看者般说话。也是泗洲人见大圣。
　　大沩果云。香严慈悲之故有落草之谈。虽然。检点将来。未免弄巧成拙。
　　鼓山珪云。香严大似萧何制律。
　　天童觉云。虎头上座是个恶贼。用无义手打不防家。直饶本色作家。往往做手脚不办。雪窦是别机宜识休咎底汉。到者里也只得藏身露影。还会香严做处么。三千剑客今何在。独许庄周见太平。
　　天宁琦云。香严老人曲设方便。虎头上座未辨端倪。若论激扬此事。三生六十劫。
　　天宝枢云。上树未上树。铁蛇横古路。觌面笑呵呵。苦瓠连根苦。
　　南堂欲云。香严用尽神通。不消虎头一拶。便乃四棱塌地。雪窦纵有生机。也只扶他不起。
　　愚庵盂云。大众。香严握昆吾刀。尽大地人丧身失命。竖拂子云。山僧今日上树去也。置将一问来。自代云。金香炉下铁昆仑。
　　通玄奇云。虎头虽识好恶。只见一边。我当时若在。但礼香严三拜。
　　南涧问云。香严前不构村后不迭店。不得虎头上座。几乎无出身路。
　　天宝真云。香严善排阵势。虎头不动旗枪。彼彼皆知。且道呵呵大笑意作么生。杀人刀活人剑。
　　净慈参云。香严此话要与天下人断命根。细检将来。真个萧何制律。虎头虽善别机宜。也只在平展处着倒。乃呵呵大笑云。佛法大有。只是牙痛。
　　白岩符云。香严以大地作一红炉。烈焰亘天。虽生铁浑钢立时镕却。如当时虎头上座岂不俊哉。怎奈眉毛至今尚带焦气。然香严之作可谓善矣至矣。然自己眉毛未审还得完全也未。
　　香严因仰山问。闻你近日有省处。试说看。严举击竹颂曰。一击忘所知。更不假修持。动容扬古路。不堕悄然机。处处无踪迹。声色外威仪。诸方达道者。咸言上上机。山曰。此是夙昔记持。有正悟别说看。严曰。去年贫未是贫。今年贫始是贫。去年贫尚有卓锥之地。今年贫锥也无。山曰。如来禅许你会。祖师禅未梦见在。严曰。我有一机。瞬目视伊。若人不会。别唤沙弥。山乃对沩山曰。闲师弟会祖师禅也。
　　报恩遂征云。且道如来禅与祖师禅是分不分。长庆棱云。一时坐却。
　　沩山喆云。香严可谓上无片瓦。下无卓锥。露裸裸。赤洒洒。没可把。若不是仰山。几乎放过。何故。不得雪霜力。焉知松柏操。
　　径山杲云。沩山晚年好则剧。教得一棚肉傀儡直是可爱。且作么生是可爱处。面面相看手脚动。怎知语话是他人。
　　天宁琦云。师兄师弟。去年今年。论甚道。说甚禅。总是掉棒打月掘地讨天。禅禅也无妙也无玄。莫把封皮作信传。
　　香严曰。去年贫未是贫。今年贫始是贫。去年贫尚有卓锥之地。今年贫锥也无。
　　宝峰文云。去年富未是富。今年富始是富。去年富惟有一领黑黪布衫。今年添得一条百衲袈裟。岁朝抖擞呈禅众。实谓风流出当家。
　　天宁琦云。香严贫未是贫。奈何犹有个浑身。真净富不是富。家私未免俱呈露。凤山者里不说富不说贫。随家丰俭没踈亲。竖拂子云。收来兔角长三尺。放去龟毛重九斤。
　　博山奉云。香严贫而謟。真净富而骄。天宁虽能随家丰俭。未免为贫富两字累。致成狡诈。且道博山者里又作么生。竖拂子云。泥牛触折珊瑚枝。石女裁成火浣布。
　　香严开法时沩山遣僧送书并拄杖到。严接得曰苍天苍天。僧便问和尚为甚如此。严曰只为春行冬令。
　　天井新云。得人一牛还人一马。理固然矣。检点将来。也是死而不吊。
　　法忍谧云。沩山杖子千里同风。者僧送到对面千里。且道誵讹在甚么处。甜瓜彻蒂甜。苦匏连根苦。
　　天目律云。香严与么。也是珊瑚枕上两行泪。半是思君半恨君。
　　东塔熹云。沩山送杖。养子之缘。香严便哭。不为分外。则且置。祇如道春行冬令又作么生。报恩须是报恩人。
　　风穴喜云。者僧为沩山送拄杖。兵随印转。香严接得便哭。将逐符行。且道春行冬令意旨如何。咄。
　　退庵智云。大小香严把不住。被拄杖子转。不得者僧一拶。几乎屈辱大沩。

　　宗门拈古汇集卷第二十一
　　宗门拈古汇集卷第二十二

　　　　古杭白岩嗣祖沙门　净符　汇集
　　△南四

　　杭州径山洪諲禅师(南四沩山佑嗣)

　　因僧问奄息如灰时如何。諲曰犹是时人功干。曰干后如何。諲曰耕人田不种。曰毕竟如何。諲曰禾熟不登场。
　　天童华云。凤阁香沉。雪巢夜冷。半窗明月。和气霭然。正与么时。且道归宗与径山还有相见分也无。见与不见且止。只如这僧与么。还具眼么。苟或未然。云藏无缝袄。鸟宿未萌枝。
　　保宁茂云。打鼓弄琵琶。相逢两会家。九年人不识。几度过流沙。

　　滁州定山神英禅师(南四沩山佑嗣)

　　因椑树省行脚时参问。不落数量请师道。山提起数珠曰是落不落。曰圆珠三窍时人知有。请师圆前话。山便打。树拂袖便出。山曰三十年后搥胸大哭去在。树住后示众曰。老僧三十年前被定山热瞒一上。不同小小。
　　雪窦显云。定山用即用。争奈险。椑树知即知。要且未具择法眼。试请辨看。
　　古南门云。众中商量道椑树被定山瞒。殊不知定山被椑树引得牵筋动骨。诸人还辨得么。如辨不得。莫待三十年。只今也须搥胸大哭一上。且道古南又具什么眼。

　　襄州延庆法端禅师(南四沩山佑嗣)

　　因僧问。蚯蚓斩为两段。两头俱动。佛性在阿那一头。庆展两手。
　　洞山价别云。即今问底在阿那一头。
　　笑岩宝别云。但呼阇黎。僧若应诺。却问云端的在阿那一头。
　　慧云盛别庆和声便打云。在这一头。

　　京兆米和尚(南四沩山佑嗣)

　　问僧近离甚处。曰药山。米曰药山老子近日如何。曰大似一片顽石。米曰得漝么郑重。曰也无你提掇处。米曰。非但药山。米胡亦漝么。僧近前顾视而立。米曰。看看。顽石动也。僧便出。
　　雪窦显云。米胡也纵夺可观。争奈死而不吊。
　　沩山喆云。米胡好片顽石。多少游人不识。及乎衲僧一见。不免将南作北。
　　昭觉勤云。雪窦细处细如米末。冷处冷似氷霜。要且只见锥头利。若据蒋山见处。只这米胡趂得老鼠打破油瓮。
　　天童华云。这僧岂不是具眼底。叵耐将药山一片顽石到处卖弄。苟非米胡深辨端倪。几遭惑乱。
　　宝掌白云。者僧一问一酬有宾有主。岂不是曾见药山来。可惜米胡错过一着。若是白上座。待他转身出时。劈脊便棒。何故。我要使者顽石生光。
　　白岩符云。者僧进退可观。米师延纳有礼。主宾相见不玷旁观。只是总未免被块顽石累却。诸禅德。还有能为他拈却者么。本分宗师试出手看。
　　米胡令僧去问仰山。今时人还假悟否。山曰。悟即不无。怎奈落在第二头。米深肯之。
　　投子青云。仰山与么道。还免得自己不落么。若免得。更有一人大不肯在。若免不得。亦落第二头。米胡虽然肯他。自己还有出身之路也无。诸人试检点看。若捡点得出。二人瓦解氷消。不然。且莫造次。
　　泐潭清云。门庭施设。米胡深肯。仰山入理深谈。第一头犹未悟在。
　　天童华云。米胡提本分钳锤。仰山展剑刃上事。二老於唱教门中足可称尊。若是衲僧门下。总是吃棒底汉。
　　伏龙长云。如镜鉴像。像不来时镜将何鉴。如氷融水。水归源后氷复何融。只如仰山米胡与么道。还有为人处也无。若把半斤称八两。依然错认定盘星。喝一喝。
　　米胡因僧问。自古上贤还达真理也无。米曰达。曰祇如真理作么生达。米曰。当时霍光卖假银城与单于。契书是什么人做。曰某甲直得杜口无言。米曰平地教人作保。
　　昭觉勤云。米胡是大善知识。
　　径山杲举至契书是什么人做处云。径山当时若作者僧。下一转语塞却者老汉口。且道下甚么语。良久云。若教容易得。便作等闲看。
　　笑岩宝云。米胡佛果俱大善知识。要且不能尽善。何故。割鸡焉用牛刀。

　　福州九峰慧慈禅师(南四沩山佑嗣)

　　因沩山上堂。汝等诸人只得大机不得大用。慈便抽身出去。沩召慈。慈更不回顾。沩曰此子堪为法器。
　　保福展云。依稀似曲。失前忘后。
　　暠山季征云。九峰抽身出去。是大用不是大用。沩山道此子堪为法器。是赏伊是罚伊。

　　晋州霍山和尚(南四沩山佑嗣)

　　因仰山会下一僧至。自称集云峰下四藤条天下大禅佛参。霍乃唤维那打钟着。僧乃骤步而去。
　　雪窦显云。者汉虽见机而变。怎奈有头无尾。
　　昭觉勤云。者汉担却仰山冬瓜印子向人前卖弄。若不是霍山。几被涂糊。虽然如是。可惜令行一半。当时不用唤维那。好与擒住更打四藤条。且听者汉疑三十年。
　　证果兴云。者两个汉都来雷声浩大雨点全无。

　　元康和尚(南四沩山佑嗣)

　　因访石楼。楼才见便收足坐。康曰得与么威仪周足。楼曰汝适来见个什么。康曰无端被人领过。楼曰须是与么始为真见。康曰苦哉赚杀几人来。楼便起身。康曰。见即见矣。动则不动。楼曰尽力道不出定也。康拊掌三下。
　　南泉愿云。天下人断者两个汉是非不得。若断得。与他同参。

　　蕲州三角山法遇庵主(南四沩山佑嗣)

　　因荒乱魁师入山。执刃而问曰。和尚有甚财宝。角曰。僧家之宝。非君所宜。魁曰是何宝。角震声一喝。魁不悟。以刃加之。
　　龙唐柱云。渠魁大似瞎眼波斯。焉能辨得真宝。三角不善深藏。未逢别者辙尔开拳。所以二俱有咎。一场懡[怡-台+罗]。当时待道是何宝。好与云。折脚铛品字灶。无底钵盂。断鼻草鞋。汝若用得着。一任将去。使渠知我衲僧风味。放下夜叉心。突起菩萨面。也未可知。
　　白岩符云。一个按剑夜光。一个袖手嫂溺。二俱有过。黄口雌禅谁不恁么道。殊不知投桃报李各尽其私。之二人者直是脱体风流千秋未已。岂泛泛辈可得而知哉。

　　襄州常侍王敬初居士(南四沩山佑嗣)

　　视事次。米胡至。公乃举笔示之。米曰还判得虚空么。公掷下笔入后堂。更不相见。米致疑。明日凭鼓山供养主入探其意。米亦随入。潜屏蔽间侦伺。主就席乃问。昨日米和尚未审有甚言句便不相见。公曰。狮子咬人。韩卢逐块。米遽出朗笑曰我会也。公曰。会即不无。试道看。米曰请常侍举。公乃竖起一只箸。米曰者野狐精。公曰者汉彻也。
　　沩山喆云。常侍虽是个俗汉。笔下有生杀之权。米师是一方知识。要且出他绻缋不得。当时待他掷下笔。但向道我从来疑着者汉。
　　瀛山誾云。王常侍可谓铁眼铜睛。不但令米胡致疑。亦可疑杀天下人。虽然。当时也草草放过。待道者野狐精。复抽身便入。何故。要教伊疑个彻底。
　　宝寿方云。且道当时常侍举笔处。合作个什么苟当。免得遭他检点。
　　敬初与临济到僧堂。乃问者一堂师僧还看经也无。济曰不看经。曰还习禅也无。济曰不习禅。曰禅又不习经又不看。究竟教他做什么。济曰总教伊成佛作祖去。初曰金屑虽贵落眼成翳。济曰我将谓你是个俗汉。
　　灵隐岳云。一着高一着。一步阔一步。明眼人前犹涉露布。凤栖不在梧桐树。
　　径山杲云。临济气宇如王。握金刚王宝剑横行海内。等闲遇着者官人。瓦解氷消。
　　天宁琦云。临济吹毛剑甚处去也。若也拈出有什么。王常侍自出洞来无敌手。得饶人处且饶人。
　　普明领云。尽谓临济大师到者里失却一只眼。殊不知者两个汉狭路相逢两彩一赛。
　　南涧问云。二大老相见。明如杲日宽若太虚。所谓本色作家。一挨一拶全彰本地风光。若不是恁么人怎识得恁么话。者里还有识得者一堂师僧者么。水不洗水。金不博金。横身当宇宙。谁是个般人。
　　栖霞成云。妙喜佩肘后符悬当台镜。检点将来。祇具一只眼。殊不知者官人被临济一推。至今起不得。
　　白岩符云。问既不良。答亦非善。从寻常语里密布枪旗。二老用心亦至矣。然要风行六合云卷长空。又须是别转一途。始见衲僧眼目。
　　古塘□云。临济老人等闲被官人一拶。便见脑门着地。且道官人具什么眼。

　　扬州光孝慧觉禅师(南四赵州谂嗣)

　　到崇寿法眼。眼问近离甚处觉。曰赵州。眼曰承闻赵州有栢树子话是否。觉曰无。眼曰。往来皆谓僧问如何是祖师西来意。州曰庭前栢树子。上座何得道无。觉曰。先师实无此语。和尚莫谤先师好。
　　径山杲云。若道有此语。错过觉铁嘴。若道无此语。又错过法眼。若两边俱不涉。又错过赵州。直饶总不恁么。别有透脱一路。入地狱如箭射。
　　鼓山珪云。觉铁嘴名不虚得。只是不曾梦见赵州。
　　天宁琦云。祖师西来意。庭前栢树子。此话已徧天下了也。因甚觉铁嘴却道先师无此语。众中往往商量道。赵州只是一期方便。不可作实解。所以道无。与么乱统。谤他古佛不少。妙喜云若道有此语蹉过觉铁嘴。若道无此语蹉过法眼。若道两边俱不涉又蹉过赵州。今日烟波无可钓。不须新月更为钩。
　　笑岩宝云。法眼当时失却一只眼。觉公与么道亦扶赵州不起。
　　愚庵盂云。衲子竞头纷纭栢树子话。则所尚者岂非话柄。纵你识得赵州意。还须知有觉铁嘴者一门槛在。乃卓拄杖一下云。今日要与光孝相见者试道看。一僧才出。庵便打。僧掀翻香案。庵直打趁出院。

　　洪州新兴严阳尊者(南四赵州谂嗣)

　　参赵州问一物不将来时如何。州曰放下着。阳曰。既是一物不将来。放下个甚么。州曰。放不下。担取去。阳於言下大悟。
　　胜果[、/(、*、)]於严阳初问下着语云。抱赃叫屈。於进语下着语云。苦哉苦哉。
　　□□香云。赵州就垆打铁费炭不多。严阳惹祸上身抖擞不下。虽然悟去。也是庭前生瑞草。好事不如无。

　　石梯和尚(南四茱萸嗣)

　　一日见侍者托钵赴堂。乃问什么处去。曰赴堂斋去。梯曰我岂不知汝上堂斋去。曰除此外别道个什么。梯曰我只问汝本分事。曰。若论本分事。某甲实是赴堂斋去。梯曰汝不谬为吾侍者。
　　天童觉云。放过即不可。如今直与扭得鼻孔痛。打得骨头出。始得免见瞎驴趂大队。所以道平地上死人无数。透得荆棘林是好手。且道适来者僧透得也未。多虚不如少实。
　　清化嶾云。入此门来直须田地稳密堪受钳锤。百炼千敲终始不变。所谓要识真金火里看也。石梯肯他也是罗公照镜。当时何不与他三十棒。使渠纵遇百味珍馐也须吐却始得。
　　慧云盛云。太公钓鲤鱼。负命上钩丝。脚跟点地还他侍者。鼻孔撩天且待别时。

　　日容远禅师(南四子湖踪嗣)

　　因奯上座参。日拊掌三下曰猛虎当轩谁是敌者。奯曰俊鹞冲天阿谁捉得。日曰彼此难当。奯曰且休未要断者公案。日将拄杖舞归方丈。奯无语。日曰死却者汉也。
　　昭觉勤云。力敌势均不妨好头。对眼亲手。辨彼此。没便宜。下梢可惜放过。待他将拄杖舞归方丈。却好与拊掌三下拂袖便行。非唯头尾完全。亦免遭人指注。
　　大沩智云。强中更有强中手。天下元无第一人。还知么。伎俩全无。波旬失途。到者里无你解会处。自检点看。

　　筠州末山尼了然禅师(南四高安愚嗣)

　　因灌溪到问如何是末山。山曰不露顶。如何是末山主。山曰非男女相。溪乃喝曰何不变去。山曰。不是神不是鬼。变个甚么。溪於是伏膺作园头三载。
　　天童觉云。非男女之相。出有无之量。透万机之前。超三界之上。穷而通。简而当。松含风而夜寒。溪带雨而春涨。
　　灵隐礼云。末山弄假像真。寻常得此便。灌溪酬本及末。一饱忘百饥。乃至沤麻句下倒转成褫。劈箭锋前谁当啮镞。要识末山落处么。大鹏欲展摩霄翅。谁顾崩腾六合云。

　　襄州关南道吾禅师(南四关南常嗣)

　　因赵州访。南乃着豹皮裈执吉獠棒在三门下翘一足等候。才见州便高声唱喏而立。州曰小心祇候着。南又唱喏一声而去。
　　凤山启云。大小关南无端向人纳败阙。虽然。还知赵州出不得他圈缋么。梁山泊里称豪杰。看来都是不良人。

　　婺州金华俱胝禅师(南四天龙嗣)

　　初住庵时有实际尼来戴笠执锡绕庵三匝曰。道得即下笠子。如是三问。胝皆无对。尼便去。胝曰日色稍晚请且住去。尼曰道得即住。胝又无对。尼既去。胝感悔欲弃庵徧参。其夜山神告曰。禅师不须离此。将有肉身菩萨来为说法。旬余果天龙至庵。[月*氏]迎礼具陈前事。龙竖一指示之。胝当下大悟。自是凡有学者参问。胝唯竖一指。及将顺世谓众曰。吾得天龙一指头禅。一生用不尽。
　　玄沙备云。我当时若见抝折指头。报慈遂征云。且道玄沙恁么道意作么生。
　　曹山章云。俱胝承当处卤莽。只认得一机一境。一等是拍手拊掌。是他西园奇怪。报慈遂征云。且道俱胝还悟也未。若悟。为甚么曹山道承当处卤莽。若不悟。俱胝又道用一指头禅不尽。且道曹山意作么生。
　　云居锡征云。只如玄沙与么道。是肯伊是不肯伊。若肯伊。何言抝折指头。若不肯伊。俱胝过在什么处。
　　径山杲举琅琊颂。俱胝一指报君知。朝生鹞子扑天飞。若无举鼎拔山力。千里乌骓不易骑。乃云俱胝和尚不得琅琊为伊出气。几乎埋没。妙喜既恁么举。不免随后也有个注脚。俱胝一指头。吃饭饱方休。腰缠十万贯。骑鹤上扬州。
　　天童忞云。琅琊妙喜只顾盘中喝彩。不解马上夺标。诸人要知者一指头落处分明么。更听山翁念个真言补阙。一指头禅谁不有。灵枢妙转在天龙。巨灵抬手无多子。分破华山千万重。

　　△青四
　　潭州石霜庆诸禅师(青四道吾智嗣)

　　因僧在窗外问。咫尺之间为什么不睹师颜。霜曰徧界不曾藏。僧举问雪峰。徧界不曾藏意旨如何。峰曰什么处不是石霜。僧回举似霜。霜曰者老汉着甚死急。峰闻曰老僧罪过。
　　洞山价云。笑杀土地。
　　玄沙备云。山头老汉错过石霜。
　　琅琊觉云。雪峰虽有利人之心。且无出人之眼。石霜虽有出人之眼。且未知有向上一窍。
　　太阳玄云。今时人要明此事。大须子细。只如石霜恁么道。落在甚么处。若不子细。非但累及石霜。和他雪峰累及。
　　净因成云。诸人要识石霜雪峰么。天共白云晓。水和明月流。
　　天童觉云。雪峰石霜相去多少。直是千里万里。若有问长芦。徧界不曾藏意旨如何。向道什么处是石霜。
　　报恩秀云。者僧愈寻愈远。转问转疑。雪峰不惜性命横身相为。犹较天童十万八千。还会么。拈却肯路根尘空。脱体无依活卓卓。
　　清化嶾云。且道者僧还见石霜不见石霜。若见。是何面貌。若不见。怎奈徧界不曾藏。
　　石霜尊云。二大老一人舌拄梵天。一人华铺锦上。且道那个是华铺锦上。那个是舌拄梵天。若检点得出。如久客还故乡。检点不出。且居门外。
　　凤山启云。石霜藏身露影。雪峰为蛇画足。二老宿虽则同行却不同步。天童道什么处是石霜。潮平两岸阔。风正一帆悬。
　　白岩符云。者两个汉与么答话。大似依科判断。据义消文。祖师门下笑破口唇皮。当时问咫尺之间为甚么不睹师颜。何不向道许子亲见石霜。
　　石霜因裴相国参。乃拈裴手中笏问。在天子手中为珪。在官人手中为笏。在老僧手中且道唤作什么。裴无对。霜乃留下笏。
　　雪窦显云。弄巧成拙。
　　保宁勇代相国云。只恐和尚使不着。
　　百丈泐云。为石霜助恶则扶强抑弱。为裴公拔本则重俗轻僧。不如一齐趂出。免见以平报不平。恁么得人憎。
　　清化嶾云。我若作相国。只消道个太俗生。且看石霜老汉还留得下么。
　　云溪挺代相国云。不惜为他安名。只恐负累和尚。
　　石霜因云盖元问。万户俱闭即不问。万户俱开时如何。霜曰堂中事作么生。盖无语。经半年乃对曰。无人接得渠。霜曰。道即太杀道。只道得八成。盖曰和尚又作么生。霜曰无人识得渠。
　　翠岩芝云。先行不到。末后太过。
　　天童觉云。稳密田地忌堕功勋。贴肉衣裳会须脱却。宗中辨的量外转机。须仔细始得。同中之异。灼然尚带依希。异中之同。直是难臻妙极。还知石霜父子转侧处么。烛晓玉人初破梦。夜寒青女未登机。
　　天宁琦云。或有问永祚万户俱开时如何。向他道且喜到来。你道与古人是同是别。
　　灵岩储云。者两个汉无端於白昼里擘开鬼眼栽荆棘。全不顾旁观者哂。灵岩则不然。设有问堂中事作么生。但向道祇有憍陈如较些子。
　　白岩符云。脱体无依要见寸丝不挂。尊严不犯会须及尽今时。在者里毫忽之差则律吕有所不应矣。还知石霜父子稳密处么。方外那许论量。
　　石霜因僧问。真身还出世也无。霜曰不出世。曰怎奈真身何。霜曰琉璃瓶子口。
　　天童觉云。通身及尽。彻底无功。撒手兴来。随处得用。还识石霜老汉么。当堂无影迹。遍界不曾藏。
　　宝寿新云。好个琉璃瓶。然虽有口要且无底。还用得么。差之毫厘失之千里。
　　石霜因僧辞。霜问船去陆去。曰遇船即船遇陆即陆。霜曰我道半途稍难。僧无对。
　　云门偃代云。三十年后此话大行。又云。临行一句永劫不忘。
　　石霜因僧问。三千里外远闻石霜有个不顾是否。霜曰是。曰祇如万象历然是顾不顾。霜曰我道不惊众。曰。不惊众是与万象合。如何是不顾。霜曰徧界不曾藏。
　　雪窦显云。谁是不顾者。
　　石霜因僧问。如何是祖师西来意。霜乃咬齿示之。僧不契。
　　九峰虔因僧问。先师咬齿意旨如何。虔云。宁可截舌。不犯国讳。
　　云盖元亦因僧问。先师咬齿意旨如何。元曰。我与先师有甚冤雠。
　　荐福璨云。诸人要知二老用处么。子为父隐直在其中矣。
　　石霜示众。初机未觏大事。先须识取头。其尾自至。踈山仁便问如何是头。霜曰直须知有。如何是尾。霜曰尽却今时。有头无尾时如何。霜曰吐得黄金堪作什么。有尾无头时如何。霜曰犹有依倚在。直得头尾相称时如何。霜曰。渠不作个解会。亦未许渠在。
　　福善品云。既是头尾相称。为甚么亦不许渠在。几多人到者里。一似遇着铁壁。

　　宗门拈古汇集卷第二十二
　　宗门拈古汇集卷第二十三

　　　　古杭白岩嗣祖沙门　净符　汇集
　　△青四

　　潭州渐源仲兴禅师(青四道吾智嗣)

　　侍道吾至檀越家吊慰。源拊棺问生耶死耶。吾曰。生也不道。死也不道。曰为什么不道。吾曰不道不道。回至中路。源曰。和尚今日须与某甲道。若不道。打和尚去也。吾曰。打即任打。道即不道。源便打。归院。吾令去。后有省。值吾化去。乃造石霜举此话请益。霜曰。不见道生也不道死也不道。源大悟。
　　云居元云。石霜矢上加尖。唤醒千个渐源也无用处。当初待伊举了。痛棒打出。非唯作天下宗师。亦乃为道吾雪屈。
　　五祖演云。白云今日愤气不平。须要断这公案。道吾第一不解为身作主。第二不能随机入俗。当时待伊问生耶死耶。但向道等归院里向你道。若着得此语。伶俐汉一踏踏着。大小道吾和尚也免一顿拳头。
　　昭觉勤云。道吾横身为物。指出生死根源。渐源亲到宝山当面蹉过。若不是金刚正性夙植根深。争得向平田浅草蓦地回光。见得道吾着力相为处。且作么生是道吾着力相为处。试道看。
　　径山杲云。生也不道死也不道。两重公案一状领到。露刃吹毛截断纲要。脱却鹘臭衫。拈却炙脂帽。大坐当轩气浩浩。喝一喝。
　　天宁琦云。生耶死耶。动念即乖。不道不道。何处寻讨。拽脱鼻孔。打破髑髅。腰缠十万贯。骑鹤上扬州。有意气时添意气。不风流处也风流。
　　妙云雄云。道吾入水求人。叵耐杖头太短。致侍者重重蹉过。者里若有问生耶死耶。蓦唤云阇黎。待应诺。却问云生耶死耶。他拟开口。便与劈面掌。要使伊当下知恩。
　　渐源因宝盖约侄来访。源乃卷帘在方丈内坐。盖一见乃下却帘便归客位。源令侍者传语曰。长老远涉不易。犹隔津在。盖遂擒住侍者与一掌。者曰。有堂头和尚在。莫打某甲。盖曰。为有堂头老汉。所以打你。者回举似源。源曰犹隔津在。
　　昭觉勤云。老汉一舒一卷宾主历然。隔津通津彼此相照。侍者亲蒙赐掌。恩大难酬。宝盖到处垂慈。费尽腕头气力。
　　天童觉云。灼然犹隔津在。然则各各彼彼自是一家。且作么生得同生同死共命连枝去。暗里抽横骨。明中坐舌头。
　　鼓山贤云。渐源见宝盖。宝盖未见渐源。
　　宝寿新云。既谓宾主合欢。因甚各立疆界。莫有奇特处么。拍手一下云。相逢不下马。各自奔前程。
　　渐源一日持锹到石霜。於法堂上从东过西从西过东。霜曰作么。源曰觅先师灵骨。霜曰洪波浩渺白浪滔天。觅甚先师灵骨。曰正好着力。霜曰者里针札不入着什么力。源持锹肩上便出。
　　太原孚别源云。先师灵骨犹在。
　　明招谦云。莫道作么。别下得什么语。代云鸬鹚语鹤。又代渐源。便掷却锹子云浅水无鱼。
　　青龙斯云。二老可谓同条共贯收放临时。仔细看来犹未剿绝。要得剿绝么。先师灵骨谩劳寻。溢目烟光亘古今。堪笑持锹徒着力。何如抚掌共披襟。
　　渐源在帐内坐。有僧来拨开帐曰不审。源以目视之。良久曰会么。曰不会。源曰七佛已前事。为甚么不会。僧举似石霜。霜曰。如人解射。箭不虚发。
　　东林总云。渐源道七佛已前事则且从。未审石霜唤什么作箭。良久云。渐源头白。石霜头黑。七佛已前曾漏泄。既漏泄。掩不得。南海波斯生白泽。
　　鼓山永云。渐源梦中说梦。石霜接响承虚。要且二俱不了。

　　渌清和尚(青四道吾智嗣)

　　因僧问。不落道吾机。请师道。清曰。庭前红苋树。生叶不生华。僧良久。清曰会么。曰不会。清曰。正是道吾机。为什么不会。僧礼拜。清便打曰。须是老僧打你始得。
　　昭觉勤云。来源既正。只贵转身。者僧眼既[目*答]眵。渌清遂因风放火。当时若是个汉。待他道庭前红苋树生叶不生华。便与掀倒禅床。直饶道吾亲来也须与他平展。还委悉么。棋逢敌手难藏幸。诗到重吟始见工。

　　鼎州德山宣鉴禅师(青四龙潭信嗣)

　　示众。今夜不答话。问话者三十棒。时有僧出礼拜。山便打。僧曰。某甲话也未问。因甚么便打。山曰你是甚处人。曰新罗人。山曰未跨船舷好与三十棒。
　　法眼益云。大小德山话作两橛。
　　报慈遂云。丛林中唤作隔下语。且从。祇如德山道问话者三十棒。意作么生。
　　德山密云。大小德山龙头蛇尾。
　　雪窦显云。此二老宿虽善裁长补短舍重从轻。要见德山老汉亦未可在。何故。殊不知德山握阃外威权。有当断不断不招其乱底剑。诸人还识新罗僧么。只是个撞着露柱的瞎汉。
　　琅琊觉云。德山何似履春氷。虽然如是。如猫弄鼠。
　　沩山喆云。德山大似清平世界锃甲磨枪。者僧不惜性命身挨白刃。法眼道话作两橛。大似药病相治。圆明道龙头蛇尾。也是金鍮不辨。雪窦道撞着露柱底瞎汉。截断众流。如今还有人为新罗僧作主么。出来与大沩相见。乃竖拂云。去去西天路。迢迢十万余。
　　翠岩芝云。时人尽道德山作家。用得好。若与么会。还曾梦见么。山僧道德山被者僧一推直得瓦解氷消。
　　黄龙清云。虽则雪窦高提祖印。坐断寰区。只解瞻前不能顾后。者僧堂堂出来。什么处是撞着露柱处。还有人辨得么。若也辨得。不唯与新罗僧雪屈。亦见当人眼目分明。若辨不得。非唯新罗僧撞着露柱。尽大地衲僧个个出来撞着露柱。
　　南堂静云。德山老人寂寂惺惺。法眼圆明精精灵灵。六韬三略武纬文经。新罗衲子有丙无丁。
　　丹霞淳云。诸方尽道者僧才出德山便打。末后却道未跨船舷好与三十棒。是话作两橛处。龙头蛇尾处。若与么会。大似盲人摸象。非惟不曾梦见德山。自己亦乃未有参学眼在。何故。殊不知德山韬略双全文武兼备。放开则大野风行。把住则碧天星落。然则贪扶正宗步步登高。仔细观来。一向只顾他非。不能自省己过。者僧当时若是个作家。直饶德山通身手眼也须放下拄杖子。岂不见道大丈夫捋虎须未为分外。者僧既无夺骊龙珠的手段。致使德山令行一半。如今众中莫有为新罗僧雪屈者么。便请掀倒禅床喝散大众。丹霞者里不学德山倚势欺人。却分半院与伊住。为甚如此。深嗟季运一将难求。若无实说。异兽藏头角。灵禽惜羽毛。
　　昭觉勤云。德山大似金轮圣主寰中独据。四方八表无不顺从。等闲布一勑施一令。直得风行草偃。若不是者僧。争见杀活擒纵威权自在法眼圆明。雪窦虽则直截单提各能扶树德山。要且只扶得末后句。未扶得最初句。且作么生是德山最初句。大鹏一展摩霄翅。谁顾奔腾六合云。
　　护国元云。忒煞倚势欺人。山僧见处也要诸人共知。者僧当时若是个汉。待他道你是甚处人。便与掀倒禅床。撩起便行。直饶德山牙如剑树口似血盆。也须倒退三千里。何故。识法者惧。
　　净慈一云。者僧以赤肉挨他白刃。也不易抵当。当时若是个汉。才见道今夜不答话问话者三十棒。便好震声一喝。夺德山棒到行正令去。直饶德山全机。也须退后三千里。
　　荐福璨云。大小德山可惜龙头蛇尾。却引者僧向草窠里头出头没。当时待他道某甲话也未问因甚打某甲。脚跟下痛与三十。何故。为人须为彻。
　　浮山□云。德山门下草偃风行。其奈法眼圆明犹不放过。雪窦虽则纵夺可观抑扬有准。要见二老宿亦未可。拈拄杖画一画云。到江吴地尽。隔岸越山多。
　　瑞岩愠云。德山以强凌弱。者僧有理难伸。法眼圆明固是见义勇为。怎奈死而不吊。浮山云雪窦虽则纵夺可观抑扬有准要见二老宿亦未可。图他一粒米。失却半年粮。
　　南堂欲云。总谓德山勾贼破家。者僧把髻投衙。法眼圆明据欵结案。雪窦扶强抑弱逐恶随邪。如斯理论要契他古人。直是白云万里。当时者僧见道今夜不答话。珍重便行。非唯坐断德山。亦且光扬宗眼。
　　云居庄云。诸方老宿只能扶强不能扶弱。径山今夜要断不平。牙如剑树口似磉盆还他德山老汉。若是辨衲僧眼。犹欠悟在。者僧当时才出。直云某甲今夜不问话只与和尚相见。他若行棒便与接住一推。非唯坐断德山。且免雪窦检罚。岂不是个俊快衲僧。拈拄杖卓一卓云。鹤有九皋难翥翼。马无千里谩追风。
　　松隐然云。且道者僧合吃棒不合吃棒。若道合吃棒。者僧过在甚么处。若道不合吃棒。怎奈德山令不虚行。要会么。良久云。不是李将军。徒劳射石虎。
　　大巍伦云。我若作新罗僧。见德山才开口。呵呵大笑便出。
　　福严容云。德山埋兵挑斗要验作家。者僧只知贪程不觉错路。若是山僧。见道今夜不答话问话者三十棒。便对云。和尚今夜不着便。他若动静。但云夜深请和尚尊重。
　　开先金云。德山悬羊卖狗。雪窦欺胡罔汉。不因法眼圆明怎得从公判断。开先挈领振纲。也只救取一半。敢问诸人。因甚不与全救。分付无眼村翁。打鼓普请自看。
　　崆峒慈云。德山虽别肘后符悬纵横自在。要且阵脚不稳。者僧虽然奋勇当前危亡不顾。惜无先见之机。何故。当时待道今夜不答话。便与掀倒禅床。德山纵有通天作用。管教氷消瓦解。
　　栖霞成云。从上古德各出手眼。虽则互有所长。要且断者话不倒。不知德山布个万里长阵。拟窥天下英奇。无端走出个驴前马后汉来。德山为之气索。未跨船舷好与三十棒。亦不得已。岂德山心之所欲哉。
　　大慈璸云。一往看来。者僧大似个孟八郎汉。不识利害。猛虎腮边捋须。不几丧身失命。殊不知德山老汉被者僧暗地里把条断贯索穿却鼻孔了也。诸人还委悉么。山僧不是扶弱锄强。也要指诸人个入处。卓拄杖云。月黑霜浓毛骨冷。鹤翅千尺一声鸦。喝一喝。
　　东塔熹云。德山干将在握杀活自由。怎奈一席两令未见好手。若是长溪。见者僧出礼拜。便归方丈。不惟使者僧结舌有分。且免得彼此递相钝置。
　　广胤标云。德山寻常一条脊梁骨硬似铁抝不折。及乎遇着者僧。尽平生气力都使不去。未审者僧有甚长处。不见道。放过一着。缚手缚脚。
　　德山到沩山挟复子上法堂。从西过东从东过西。顾视方丈曰。有么有么。沩坐次殊不顾盻。山曰无无。便出。至门首乃曰。虽然。也不得草草。遂具威仪再入相见。才跨门提起坐具曰和尚。沩拟取拂子。山便喝。拂袖而出。沩至晚问首座。今日新到在否。座曰当时背却法堂着草鞋去也。沩曰。此子已后向孤峰顶上盘结草庵。呵佛骂祖去在。
　　雪窦显於无无便出及拂袖而出两处皆着语云。勘破了也。又於呵佛骂祖去在处着语云。雪上加霜。
　　五祖戒云。德山大似作贼人心虚。沩山也是贼过后张弓。
　　昭觉勤云。雪窦两处俱道勘破。且道是勘破德山勘破沩山。
　　径山杲云。二尊宿恁么相见。每人失却一只眼。
　　城山洽云。二尊宿一出一入。各各胸藏韬略力举千钧。多少卤莽的尽谓沩山不及德山。有甚么交涉。祇如沩山道此子已后向孤峰顶上盘结草庵呵佛骂祖去在。是何意旨。泽广藏山。理能伏豹。
　　德山因一僧相看。乃近前作相扑势。山曰与么无礼合吃山僧手里棒。僧拂袖便行。山曰。饶你如是。也只得一半。僧转身便喝。山打曰须是我打你始得。曰诸方有明眼人在。山曰天然有眼。僧擘开眼曰猫便出。山曰黄河三千年一度清。
　　天童华云。者僧是透关底汉。若非德山本分钳锤。几乎死在句下。只如德山道黄河三千年一度清。又作么生。岭梅残雪里。云鬓未梳时。
　　龙池微云。者僧虽久经行阵。到德山面前未免纳诚降欵。德山只欲坐致太平。被者僧枪旗一展。直得伎俩俱露。总未免旁观者哂。且道谁是旁观者。若也识得。龙池与伊三十拄杖。
　　报恩琇云。咸谓德山举鼎拔山气吞寰宇。谁知揖让升降折旋中礼有如此。夫语云。临事而惧。好谋而成。德山其谓欤。
　　德山凡见僧入门便棒。临济凡见僧入门便喝。
　　龙泉濌云。闭门打睡。接上上机。须还他过量丈夫始得。若夫二老汉与么做处。未免旁观者哂。何故聻。黄金自有黄金价。何必和沙卖与人。
　　德山上堂。我先祖见处即不然。者里无佛无祖。达磨是老臊胡。释迦是乾屎橛。文殊普贤是担屎汉。等觉妙觉是破执凡夫。菩提涅盘是系驴橛。十二分教是鬼神簿拭疮疣纸。四果三贤初心十地是守古冢鬼。自救不了。
　　云门偃云。赞佛赞祖须是德山老人始得。
　　琅琊觉云。诸方若与么会。入地狱如箭射。只如云门与么道。也须入地狱如箭射。
　　德山因临济侍立次。山曰今日困。济曰者老汉寐语作么。山便打。济便掀倒禅床。山休去。
　　雪窦显云。二员作者具啐啄同时眼。有啐啄同时用。雪窦拟向饥鹰爪下夺肉。猛虎口里争餐。敢谓德山临济俱是瞎汉。有人辨得。天下横行。
　　云峰悦云。奇怪。诸德看此二员作家一拶一捺。略露风规。大似把手上高山。虽然如是。未免旁观者哂。且道谁是旁观者。喝一喝下座。
　　径山杲云。云峰与么批判。大似普州人。径山若见。缚作一束送在河里。不见道蚌鹬相持俱落渔人之手。
　　西堂显云。然则德山门下草偃风行。怎奈临济当机不让。虽然如是。未出葛藤窠里。
　　护国元云。二老忒煞旁若无人。真如若见。每人各与二十痛棒。且道利害在什么处。有人明辨得。许你亲见临济德山。
　　天宁琦云。众中道德山临济好手手中呈好手。红心心里中红心。殊不知用尽自己心。笑破他人口。
　　天童悟云。临济拽倒禅床。大似不奈船何打破戽斗。当时若作今时。拽倒蓦面掷。岂不得人一牛还人一马。
　　古南门云。二老汉当时恁么相见。可谓旁若无人。岂料千古之下咽喉被雪窦把定。大众还辨得么。若辨不得。古南今日放一线道。乃击禅床云。长安风月贯今昔。那个男儿摸壁行。
　　城山洽云。德山无事生事。临济惯捋虎须。且置勿论。敢问当时临济掀倒禅床德山便尔休去。意作么生。
　　天目律云。饶你恁么也是鼓粥饭气。复云。恶。
　　雪窦正云。德山向水棱上行船。临济於针锋尖走马。实为今古罕觏。雪窦为什么却道二俱瞎汉。试定当看。
　　白岩符云。者两个汉一挨一拶。技艺都来可观。就中一个更毒。若人委悉得。许你亲见临济德山。不然。总是瞎汉。
　　踈山顺云。者两个汉踈山当时若见。将一条麻绳缚作一束送在大洋海里。何故。太平无象日。何必待以干戈。
　　德山上堂。问即有过不问犹乖。有僧出礼拜。山便打。僧曰某甲才礼拜为甚便打。山曰待汝开口堪作什么。
　　云居庄云。德山权衡在握杀活临时。者僧久经行阵奋不顾身。然虽如是。未免二俱不了。还有缁素得出者么。真金自有真金价。终不和沙卖与人。
　　宝寿新云。者僧兴兵只为德山讨战。观其势似有得失。察其原本无输赢。是以饶你杀得北斗归南。终不能使天下立地太平。如何得立地太平去。君王懒问朝堂事。卿相何由奏帝基。
　　白岩符云。德山据令未到手酸棒折。为甚么便尔放过。者里也有些子誵讹。当时我若作者僧。待道待汝开口堪作什么。好与云恁么则和尚却须吃棒。
　　德山因雪峰问。从上宗乘。学人还有分也无。山打一棒曰道什么。峰曰不会。明日复上请益。山曰我宗无语句。实无一法与人。峰於此有省。
　　岩头奯云。德山老人一条脊梁骨硬似铁。虽然如是。於唱教门中犹较些子。
　　长庆棱因保福问。只如岩头出世。有何言教过於德山便与么道。庆云。汝不见伊道。如人学射久久自中。福云中后如何。庆云展阇黎莫不识痛痒。福云和尚今日非唯举话。庆云展阇黎是什么心行。明招谦云大。小长庆错下名言。
　　丹霞淳云。德山恁么说话。祇知入草求人。不觉通身泥水。仔细看来。祇具一只眼。丹霞则不然。我宗有语句。金刀剪不开。深深玄妙旨。玉女夜怀胎。
　　德山因龙牙问。学人仗镆耶剑。拟取师头时如何。山引颈近前曰[囗@力]。牙曰头落也。山呵呵大笑。牙后到洞山举前话。洞曰德山道什么。牙曰德山无语。洞曰。莫道无语。且将德山落底头呈似老僧看。牙方省。便忏谢。有僧举似德山。山曰。洞山老人不识好恶。者汉死来多少时。救得有甚么用处。
　　保福展云。龙牙只知进前不知失步。
　　翠岩芝云。龙牙当断不断。如今作么生断。
　　法华举云。诸上座莫是德山无机锋么。为当别有道理。良久云。[囗@力]。
　　东禅观云。龙牙抱剑伤身。自招过咎。德山为头作主。幸好机筹忽被洞山指踪。不觉尾巴露出。
　　白岩符云。遁公轻敌去死十分。无足与论。德山做处暗陷烟菟。是称好手。然为新丰白泽一照。则又手忙脚乱。好在什么处。
　　德山一日饭迟自托钵至法堂前。时雪峰作饭头。见曰。者老汉。钟未鸣鼓未响。托钵向甚么处去。山便低头归方丈。峰举似岩头。头曰大小德山未会末后句在。山闻令侍者唤岩头问曰。你不肯老僧那。岩密启其意。山乃休。至明日升堂。果与寻常不同。岩至僧堂前抚掌大笑曰。且喜老汉会末后句也。他后天下人不奈伊何。虽然如是。也只得三年活。
　　雪窦显举明招谦代德山语云。咄咄没处去没处去。云。曾闻说个独眼龙。元来只在者里。殊不知德山是个无齿大虫。若不是岩头识破。怎得今日与昨日不同。诸人要会末后句么。只许老胡知。不许老胡会。
　　沩山喆云。岩头大似高崖石裂。直得百里走兽潜踪。若非德山度量深明。怎得昨日与今日不同。
　　沩山果云。古今无异路。达者共同途。透出威音外。须明肘后符。且道那里是岩头识破德山处。若检点得出。非但参学眼明。亦乃领过雪峰。其或缁素不辨邪正未分。路远夜长休把火。大家吹灭暗中行。
　　高峰妙云。佛祖机缘古今公案。其中誵讹无出於此。或谓岩头智过於师。故有密启其意。殊不知犯弥天之咎万劫遭殃。且道利害在什么处。抚掌大笑云。侍者分明记取。三十年后有人证明。
　　云门信云。密启其意。壁上贴门神。低头归方丈。惭惶杀人。果与寻常不同。毫厘有差天地悬隔。
　　愚庵盂云。一个在高高峰顶立。一个在深深海底行。一个山上行船。一个岩前走马。直得花飞锦上月到上林。然虽如是。禾黍不阳焰。竞栽桃李春。翻令力耕者。半作卖花人。
　　古南门云。字经三写乌焉成马。诸人若於钟未鸣鼓未响时会去。不惟穿却德山明招鼻孔。亦乃坐断岩头雪窦舌头。不然碗子扑落地。碟子成七片。要会末后句。且缓缓。
　　报恩琇云。承虚接响者蹉过德山。抑强扶弱者埋没岩头。山僧老实告报道。师胜资强还他德山父子。喝一喝云。好手手中呈好手。知音知外有谁知。
　　崆峒慈云。大小雪峰龙头蛇尾。当时待低头归方丈。何不以手拊其背云。者老汉做贼人心虚。不惟使父兄做伎俩不成。亦免后人向末后句里着倒。诸方要识末后句么。良久云。星沉水底光千点。雁过空中字几行。
　　百丈泐云。其父攘羊而子证之。直则直矣。天下不奈伊何。父为子隐子为父隐。美则美矣。天下不肯伊何。纵饶见得分明。要识岩头则易。识德山则难。何故。便归方丈闭却门。
　　宝寿新云。德山虽则无事生事。检点将来亦未为分外。怎奈遇着个无下落汉。便乃当头一拶。非特使伊暗里藏刀。亦要知你做处若何。不料折脚波斯蓦头跳出。复来剑刃上弄险。怎教伊不高悬战鼓密布枪旗。他见你锋头稍硬。也只得抽身便转别露囊锥以为得志。那知伊冷地退败是个兵行伪计。所以刚到临崖之际。便欲放出辣手拦腮一拶。岂期宗门不幸重遭一上扭捏。直得枪头卓朔。无可奈何。祇如临末稍头一场露布。又作么生好。还有人遮掩得么。殊不知德山父子性命已落在新长老手里。
　　栖霞成云。德山父子虽善簧鼓其道。怎奈不善临风别调韵出青霄。大家暗地摇唇。未免自扬家丑。然不因一事不长一智。且道伊毕还会末后句也无。禹力不到处。河声流向西。
　　雪窦正云。明招只知向前不知退后。雪窦漝么批判不妨难会。祇如末后句毕竟作么生会。乃喝一喝。
　　东塔熹云。德山藏身露影。似个无齿大虫。雪峰暗得便宜。不觉通身着贼。若非多口阿师。怎得今日不同昨日。虽然。且道末后句如何委悉。也是胡饼里讨汁。
　　枝山选云。者老汉寻常逞尽英俊。刚被雪峰一问。直得分踈不下。若无岩头密启。洎乎埋没生平。虽然。且道末后句子既会得。因甚只得三年活。
　　踈山顺云。德山被雪峰一拶。直得去死十分。若无岩头一贴返魂药。何处有德山众兄弟。要会末后句么。逢人但恁么举。
　　智者林云。德山作贼心虚。被雪峰一拶懡[怡-台+罗]而回。雪峰见伊低头。若能云者贼。则德山伎俩穷矣。
　　友可玄云。潜师夜战者固不见德山。略地晓攻者是又岂知岩头。殊不知将军日挑战。都护夜巡营。还他德山父子。虽然。燕山犹有石。须勒几人名。

　　宗门拈古汇集卷第二十三
　　宗门拈古汇集卷第二十四

　　　　古杭白岩嗣祖沙门　净符　汇集
　　△青四

　　舒州投子大同禅师(青四翠微学嗣)

　　一日指庵前一片石向雪峰曰。三世诸佛总在里许。峰曰须知有不在里许者。子曰不快漆桶。又一日与峰游龙眠。有两路。峰问那个是龙眠路。子以杖指之。峰曰东去西去。子曰不快漆桶。峰又问一槌便就时如何。子曰不是性躁汉。曰不假一槌时如何。子曰不快漆桶。又一日峰问此间还有人参也无。子将镢头抛向峰面前。峰曰与么则当处掘去也。子曰不快漆桶。
　　雪窦显云。然则一期折挫雪峰。且投子是作家垆鞴。我当时若作雪峰。待道不是性躁汉。只向伊云钳槌在我手里。诸上座合与投子着得个什么语。若能道得。便乃性躁平生光扬宗眼。若也颟顸。顶上一槌。莫言不道。
　　沩山喆云。雪峰虽是本分钳槌。争奈投子是作家炉鞴。众中还有本分钳槌者么。如无。山僧为你诸人下一槌。直是火星迸散。乃卓拄杖云。看看。诸人护取眉毛好。
　　东禅观云。与么酬对。唤做作家炉鞴。正是认狸为虎自取疑怖。若据性空见处。投子心肝五脏被雪峰尽情搂出。
　　古南门云。投子雪窦俱是作家炉鞴。争奈钳槌在手。善说不善用。未为性躁。若是古南。待雪峰才问一槌便就时如何。劈脊便棒云。打破者漆桶。诸上座。漆桶既然打破。宗眼又作么生光扬。
　　投子路次逢赵州。州问莫便是投子山主么。子曰茶盐钱布施我。州乃先至庵。子后归手携油缶。州曰。久向投子。及乎到来。祇见个卖油翁。子曰。你只识卖油翁。且不识投子。州曰如何是投子。子提起油瓶曰油油。州问大死底人却活时如何。子曰。不许夜行。投明须到。州曰。我早候白。伊更候黑。
　　南堂静云。赵州作家炉鞴。要煅百炼精金。投子本分钳槌。不免途中受用。诸人要见二老落处么。十年辛苦无人问。一旦成名天下知。
　　博山来云。跨逐日之蹄。截奔汇之水。非赵州即投子。非投子即赵州。如善知奕者各见数着之先。应在临机自然调妥。要知二老落处么。向铁围城穿下过。来十字街头与汝相见。
　　投子因巨荣禅客参。子曰。老僧未有一言半句挂诸方唇齿。何用要见老僧。荣曰到者里不施三拜要且不甘。子曰。出家儿得与么。没碑记。荣乃绕禅床一匝而去。子曰。有眼无耳朵。六月火边坐。
　　雪窦显云。也不得放过。才绕便擒住云是谁不甘。若跳得出。不妨是一员衲僧。
　　沩山喆云。者僧虽是惯战沙场。怎奈投子善能折挫。何故。真金若不经炉冶。怎得光华彻底鲜。
　　古南门云。者僧放过且不论。祇如有眼无耳朵六月火边坐。还放过得投子么。
　　投子因僧问如何是十身调御。子下禅床立。又问凡圣相去多少。子亦下禅床立。
　　雪窦显云。此公案诸人无不委知。若与么举。天下衲僧尽为念话杜家。雪窦还有长处也无。试为大众举看。凡圣相去多少。投子下禅床立。如何是十身调御。投子下禅床立。且道与前来举底是同是别。若道一般。许上座具一只眼。若道别有奇特。也许上座具一只眼。复更开一线道。凡圣相去多少。请上座下一转语。如何是十身调御。请上座答一转语。非但参见投子。亦乃知雪窦长处。或若总道下禅床立。惜取眉毛好。
　　五祖演云。或有人恁么问。山僧亦下禅床立。为什么。却依样画猫儿。待我计较得成却向你道。
　　径山杲云。投子下禅床。今朝为举扬。驴前马后汉。切忌乱承当。
　　高峰妙云。一转语天悬地殊。一转语言端语的。具眼者试辨取。
　　古南门云。投子好个十身调御。被雪窦咬得百杂碎。设有问者。但道口上着。
　　龙华体云。投子抱璞示人贵图识者。争奈不遇贾目。祇作瓦砾擿却。雪窦固是明眼指瑜摘瑕争奈太伤风化。致令后人不见完璧。诸人要见完璧么。良久云。来朝更献楚王看。
　　投子因僧问如何是一大事因缘。子曰尹司空请山僧开堂。
　　昭觉勤云。投子古佛丛林中推其得逸群之辨。得朴实道用。看其等闲拈掇。不妨佛法世法打成一片。然虽如是。惜其不甚宽廓。今日有问天宁如何是一大事因缘。即向他道。手握金轮清四海。圣躬弥亿万斯年。
　　龙翔欣云。投子老人可谓应机施设不犯锋铓。中峰不免因斋庆赞。一发由来引万钧。全肩荷负见当人。通身手眼重拈掇。枯木花开大地春。
　　磬山修云。二老宿举扬一大事因缘。本无优劣。作么生是投子实头处。设有问磬山如何是一大事因缘。但向他道。朝看云片片。暮听水潺潺。
　　天童忞云。佛果眼盖五天胸罗万有。据其生平施设。发一言举一令。直欲上穷圆盖下透风轮。山僧今日非敢抑他威光。细检此语。未免碌碌因人成事。若是道峰即不然。有问如何是一大事因缘。但向他道。数声黄鸟青山外。占断风光作主人。
　　金粟元云。与么答话虽则朴实十分。要且惊群动众。新金粟则不然。如何是一大事因缘。但向他道。横吹玉笛鸥滩上。九九奇峦尽点头。
　　神鼎僼举昭觉勤天童忞二语毕云。三大老相席打令。各展家风。可谓一步高一步。一浪阔一浪。天童新长老则不然。有问如何是一大事因缘。但向他道。云开日现人人见。水到渠成处处通。
　　投子因僧问一大藏教还有奇特事也无。子曰有。曰如何是奇特事。子曰演出一大藏教。
　　云岩新别云。演入一大藏教。
　　昭觉勤云。差病不假驴驮药。
　　径山杲云。演出演入则不无二老。若是奇特事。三生六十劫也未梦见在。
　　狮林则云。丛林商量都道大慧不肯二老。若作恁么见解。三生六十劫未梦见大慧在。
　　投子因僧问月未圆时如何。子曰吞却三个四个。曰圆后如何。子曰吐却七个八个。
　　天童杰云。吞却与吐却。算来无处着。要见滑稽人。便是黄番绰。
　　南山宝云。者则公案你若向吞吐处着倒。我知你未识投子。若问紫云月未圆时如何。徧界是光明。圆后如何。通身无向背。且道与投子相去多少。
　　广润融云。大小投子为人不无直截。祇是赚他在三三四四七七八八上作活计。若有问广润月未圆时如何。向道大家在者里。圆后如何。待山僧出队回来为你说破。
　　投子因僧问。不断烦恼而入涅盘时如何。子作色曰者个师僧好发业杀人。
　　国清机因其僧又问。不断烦恼而入涅盘时如何。清便打。
　　松隐然云。投子只解裁长不能补短。国清只解补短不能裁长。或有问龙峰不断烦恼而入涅盘时如何。只对他道。有水皆含月。无山不带云。
　　洞山度云。投子古佛杀人不用刀活人不用剑。非但善能裁长而且善於补短。虽然。在洞山者里又且不然。今日或有人恁么问。但向道柴炭纸衾松风水石。且道与古人是同是别。
　　投子因僧问。依俙似半月。彷佛若三星。乾坤收不得。师於何处明。子曰道什么。僧曰想师只有湛水之波且无滔天之浪。子曰闲言语。
　　雪窦显云。投子古佛不可道不知。若检点将来。直是天地悬隔。若是雪窦。才问和声便打。
　　天童杰云。田地稳密佛眼不能窥。坐筹帷幄决胜千里。还他投子老人。者僧也解扣关击节。上门上户。只是插手脚不得。雪窦道和声便打。也是贼过后张弓。
　　云居庄云。有人与么问山僧。山僧亦云道什么。待道只有湛水之波且无滔天之浪。脚跟下痛与一顿。拈拄杖云。有么有么。靠拄杖云。纵饶栽种得。不是栋梁材。
　　海舟慈云。者僧文辞灿烂。投子本分提持。若是济下儿孙。痛打一顿逐出。
　　投子因一婆子家中失却牛。特诣方丈请卜。子召婆婆。婆应诺。子曰牛在。
　　白岩符云。大小投子奇则奇矣。要且鬼家活计未有杀活。当时婆子应诺。何不曰在即在。祇是少了些头角。婆子从者里构去也未可知。

　　鄂州清平安乐令遵禅师(青四翠微学嗣)

　　因僧问如何是小乘。平曰钱贯。如何是大乘。平曰井索。如何有是漏。平曰笊篱。如何是无漏。平曰木杓。觌面相呈时如何。平曰分付与典座。
　　天宁琦云。永祚不避诸方检责。也要矢上加尖。打破大唐国。觅一个会佛法底不可得。

　　澧州夹山善会禅师(青四船子诚嗣)

　　因僧问如何是夹山境。山曰猿抱子归青嶂里。鸟衔花落碧岩前。
　　法眼益云。老僧二十年只作境话会。
　　浮山远云。直饶不作境话会。亦未许在。何故。犀因玩月纹生角。象被雷轰花入牙。
　　琅琊觉云。且道如今作甚么会。良久云。上士游山水。中人坐竹林。
　　黄龙新云。者僧分明问境。法眼因甚不作境会。既不作境会。作什么会。长忆江南三月里。鹧鸪啼处百花香。
　　黄龙震云。直饶法眼尽力[跳-兆+孛]跳也出夹山圈缋不得。法眼既出不得。且道是什么人出得。乃竖起拂子云。须是者老汉始得。
　　高峰妙云。大众还会么。直饶向者里会得。见法眼则易。见夹山则难。
　　白岩符云。不作境话会。且作么生会。者里也须有个眼目始得。不然总是念言语汉。
　　真如元征云。者僧问底。夹山答底。两两分明是境话。法眼因甚却恁么道。
　　蟠龙长云。法眼与么解会。要见夹山直待驴年。
　　夹山示众。百草头上荐取老僧。闹市里识取天子。
　　云门偃云。虾蟆钻你鼻孔。毒蛇穿你眼睛。且向葛藤里会取。
　　云峰悦云。云门与么道。大似和泥脱墼。若无后语。疑杀天下人。山僧今日因行不妨掉臂。乃竖拄杖云。还见云门么。
　　保宁勇云。百草头上分明显露。为甚不荐。闹市里终日相逢。为甚不识。未开眼者且莫错怪夹山。虽然如是。干保宁什么事。
　　云居舜云。古人与么。实为慈悲。大众。且作么生是闹市门头天子。会么。愁人莫向愁人说。说向愁人愁杀人。
　　径山杲云。夹山垛生招箭。云门认贼为子。虽然如是。知恩者少。负恩者多。
　　天宁琦云。百草头荐阿谁。闹市里识什么。
　　仰山钦云。与么说话。正是妄认前尘分别影事。若是端拱垂衣孤峰独宿。未梦见在。汝等诸人要见夹山。竖拂子云。一状领过。
　　佛川义云。大小妙喜错判不少。众中还有辨别得出者么。如无。野山翻案去也。云门垛生招箭。夹山认贼为子。我与么道。也是空费口唇皮。何也。不见道知恩者少负恩者多。
　　崇先奇云。夹山好事不如无。云门祸不单行。虽然如是。驾与青龙不解骑。又争怪得山僧。
　　夹山上堂。我二十年住此山。未曾举着宗门中事。僧便问。承和尚有言二十年住此山未曾举着宗门中事是否。山曰是。僧便掀倒禅床。山休去。明日普请掘一坑。令侍者请昨日问话僧至。曰老僧二十年说无义语。今请上座打杀老僧埋向坑里便请便请。若不打杀老僧。上座自着打杀埋向坑里始得。其僧归堂束装潜去。
　　昭觉勤云。夹山浊时头尾皆浊。者僧清时始终俱清。后人不会。尽云者僧怕被打杀潜然而去。殊不知绵里有针。者僧好即好。只是少一转语。待道若不打杀老僧上座自着打杀埋向坑中始得。只近前两手擘开云猫。
　　中峰本云。者僧始则搀旗夺鼓。终则诈败佯输。夹山虽有添兵减灶之谋。争奈脚跟下泥深三尺。
　　敬畏空云。夹山者汉贼过张弓。当时待者僧问。何不曰我向来无此语。唤侍者立时摈出。亦不失乎有前无后。乃无端掘坑。不曾埋者僧。却自埋却了也。
　　天井新云。者僧若不潜去。好与夹山一坑埋却。
　　慧云盛云。夹山裤内火发。几乎自身难保。者僧虎头[打-丁+瓜]痒。幸其作速躲得过。
　　白岩符云。夹山掘个坑子。尽大地人乞命有分。其奈者僧别有条软套索子。不惟自得全生。且能绊倒夹山。如今还有为夹山扶起者么。
　　夹山因虎头上座参。山问甚处来。曰湖南来。山曰曾到石霜么。曰要路经过争得不到。山曰闻石霜有球子话是否。曰和尚也须急着眼始得。山曰作么生是球子。曰跳不出。山曰作么生是球杖。曰没手足。山曰。且去。老僧未与阇黎相见。
　　雪窦显云。亲见者僧从石霜来。夹山因甚道不相识。
　　智海逸云。夹山恁么道。是肯者僧不肯者僧。若辨得出。许你具择法眼。
　　径山策云。入虎穴者不畏死。登危竿者不怕险。者僧要路经过夹山。因兹落草。检点将来。未免如猫弄鼠。涂毒若作夹山。待他道和尚也须急着眼。即和声打出。且向道净地上不要放屙。还知么。伤鳖恕龟。杀活由我。
　　开先金云。夹山何用繁词。待道要路经过争得不到。便与劈脊打出。不惟见我门庭高峻。亦使者僧脱皮换骨。
　　夹山因与虎头上座相见了。次日又升座曰。昨日新到在么。头出应诺。山曰。目前无法。意在目前。不是目前法。非耳目之所到。头曰。今日虽问。要且不是。山曰。片月难明。非关天地。头曰莫[尸@豕]沸。便作掀禅床势。山曰且缓缓。亏着上座甚么处。头竖起拳曰目前还着得者个么。山曰作家作家。头又作掀禅床势。山曰。大众。看者一员战将。若是门庭布列。山僧不如他。若据入理深谈。也较山僧一级地。
　　天童觉云。夹山老子解开布袋头。将差珍异宝撒向诸人面前了也。正当恁么时作么生。路不拾遗。君子称美。
　　东禅岳云。夹山只吹无孔笛。手提毡拍板。大家唱云。去年梅。今年柳。颜色馨香依旧。且道是何曲调。还会么。曲终人不见。江上数峰青。
　　夹山因僧问拨尘见佛时如何。山曰。直须挥剑。若不挥剑。渔父栖巢。僧后问石霜拨尘见佛时如何。霜曰。渠无国土。甚处逢渠。僧回举似山。山上堂举了乃曰。门庭施设不如老僧。入理深谭犹较石霜百步。
　　护国元云。参须实参。见须实见。毫端许言之本末皆为自欺。今夜忽有问三峰拨尘见佛时如何。和声便打。为什么。黄金自有黄金价。终不和沙卖与人。
　　梅山相云。夹山斫木为舟。石霜藏头露面。山僧则不然。有问拨尘见佛时如何。便与劈脊一棒。非但使者僧当下悟去。亦免费后人许多气力。
　　石霜尊云。夹山为众竭力。祸出私门。石霜觌露全机。遭人邈摸。护国要且只有利人之心。且无出人之眼。若问山僧拨尘见佛时如何。亦与和声便打。待伊拟议。便与掷下拄杖。
　　夹山会下有一僧到石霜。入门便道不审。霜曰不必阇黎。僧曰与么则珍重便去。又到岩头。入门便道不审。头乃嘘两嘘。僧曰与么则珍重。才回步。头曰虽是后生亦能管带。其僧归举似夹山。山明日升堂乃唤曰。昨日从石霜岩头来底阿师出来。如法举前话。僧举了。山曰大众还会么。若无人道。老僧不惜眉毛道去也。乃曰。石霜虽有杀人刀。且无活人剑。岩头亦有杀人刀。亦有活人剑。
　　白岩符云。石霜岩头已有夹山发放了也。兹置弗论。若夫者僧亦不妨许伊是个俊俏衲子。祇是不合向夹山手里纳败缺。当时若解慎初护末。待道如法举前话。便好掀倒禅床。教夹山者汉要做盐铁判官也未得在。
　　夹山因僧问如何是佛。山曰此位无宾主。曰寻常与什么人对谈。山曰。文殊与吾携水去。普贤犹未折花来。
　　百丈泐云。在家不会迎宾客。出路方知无主人。花阶柳巷皆空过。嗟怨堂中老令公。且道寻常毕竟与什么人对谈。良久云。命坐孤星。日犯岁君。
　　夹山问黄山月轮。子是甚处人。曰是闽中人。山曰还识老僧么。曰还识学人么。山曰。不然。子且还老僧草鞋钱。然后老僧还子庐陵米价。曰恁么则不识和尚也。未审庐陵米作么价。山曰。真狮子儿。善能哮吼。
　　天奇瑞云。神之通也。虎穴魔宫无不自在。用之妙也。海角天涯有何障蔽。纵之星布高穹。夺之风卷残云。自古明枪易躲。至今暗箭难防。鼷口鼠食人不觉疼。若人会得八表横行。
　　大珠□云。凡参学流。顶门具眼方堪共语。看他作者相见。机锋相拄。唱愈高和愈峻。八面玲珑何等自在。虽然。还知者僧暗伤毒箭处么。
　　夹山因僧问。如何是相似句。山曰。荷叶团团团似镜。菱角尖尖尖似锥。复曰会么。僧曰学人不会。山曰风吹柳絮毛球走。雨打棃花蛱蝶飞。
　　仰山钦云。大小夹山虽然不负来机。争奈被者僧勘破。仰山则不然。如何是相似句。荷叶团团团似镜。菱角尖尖尖似锥。学人不会。风吹柳絮毛球走雨打棃花蛱蝶飞。终是别些子。
　　天宁琦云。夹山老汉与么答话。恰似夹竹桃花锦上铺花。只是未曾点着本分事在。若有问天宁如何是相似句。向道无将支遁鹤误作右军鹅。
　　夹山见船子后再住京口。僧问如何是法身。山曰法身无相。如何是法眼。山曰法眼无瑕。僧举似道吾。吾曰者汉此回方彻。
　　育王雪云。三十年前卖牛买马。三十年后卖马买牛。若是出格流。决不向他语脉里转。还见么。法身无相。法眼无瑕。
　　青龙斯云。夹山答话前来也恁么道。后头也恁么道。为什么道吾前头失笑。后头却满口肯他。且道节目在什么处。竖拂子云。寻常一样窗前月。才有梅花遂喝一喝云。不得者一喝。几乎道个便不同。
　　夹山在沩山充典座。沩一日问今日吃甚么菜。山曰两年同一春。沩曰好好修事着。山曰龙宿凤巢。
　　天童杰云。杷柄在手。纵夺临时。敲磕将来。百味具足。其中只欠一味。且道是油是酱。若人检点得出。华藏功不浪施。
　　天界盛云。夹山者汉才遭一笑。三桡开得眼来。便乃气吞诸方。虽然。汝等时中还曾咬着二年同一春么。喝一喝云。赶起石老虎着。
　　夹山将示灭。垂语曰。石头一枝看看即灭矣。洛浦曰不然。山曰何也。浦曰他家自有青山在。山曰。苟如是。即吾宗不坠矣。
　　愚庵盂云。石头一枝有赖洛浦此语。坠吾宗者可惜夹山后语。减价卖丝帛。儿孙尽布衣。
　　白岩符云。大小洛浦错过夹山。当时若是个克肖儿。待道石头一枝看看即灭矣。便好震威一喝云者汉临死犹寐语。拂袖便出。管教夹岭一枝至今蕃茂。乃无端云云。岂不令夹山担尽干系。愚庵云坠吾宗者可惜夹山后语。失却一只眼。殊不知夹山此语只好信他一半。

　　宗门拈古汇集卷第二十四
　　宗门拈古汇集卷第二十五

　　　　古杭白岩嗣祖沙门　净符　汇集
　　△青四

　　瑞州洞山悟本良价禅师(青四云岩晟嗣)

　　因僧问。寒暑到来如何回避。山曰何不向无寒暑处去。曰如何是无寒暑处。山曰。寒时寒杀阇黎。热时热杀阇黎。
　　投子同云。几乎与么去。
　　琅琊觉云。我即不然。如何是无寒暑处。僧堂里去。
　　云居舜云。大小琅琊作者个去就。山僧即不然。如何是无寒暑处。三冬向暖火。九夏取凉风。
　　黄龙新云。洞山袖头打领。腋下剜襟。争奈者僧不甘。如今有个出来问。黄龙且作么生支遣。良久云。安禅不必须山水。灭却心头火自凉。
　　宝峰文云。大众若也会得。不妨神通游戏一切临时。寒暑不相干。若也不会。且向寒暑里经冬过夏。
　　上封才云。洞山一句可谓主宾交参正偏涉入。诸人如今向什么处回避。无事上山行一转。借问诸人会也无。
　　泐潭准云。若为人时冰也暖。不为人时火也寒。
　　仰山钦云。洞山与么答话。虽则头正尾正。只是鼻孔落在者僧手里。明眼道流试检点看。
　　乌石道云。洞山只有杀人刀。且无活人剑。山僧则不然。忽有问寒暑到来如何回避。亦向他道何不向无寒暑处去回避。那里是无寒暑处。寒时热杀阇黎。热时寒杀阇黎。为什么。三冬炎暑炽。九夏雪花飞。
　　五磊权云。洞山古佛虽则善赴来机。犹欠悟在。何故。不应话作两橛。若人检点得出。许你具一只眼。
　　清化嶾云。洞山老祖如将摩尼宝王直授凡庸。者僧若是眼里有筋。不但三冬枯木秀。管教九夏雪花飞。
　　道峰清云。袖头打领。腋下剜襟。还他洞山老人。拣点将来。未免向语脉里转却。道峰即不然。有问如何是无寒暑处。只向道。火焰不容蚊蚋泊。长连床上任高眠。
　　白岩符云。金针密刺就中不犯锋铓。玉线横抽里许浑忘断续者。是我洞山老祖垂手接人处所建立的宗旨。如今有一类黄口雏禅道。洞山与么答话太涉廉纤。若问我寒暑到来如何回避。蓦头与伊一棒。何等痛快呵呵者。好似个裸形之域。笑我汉国衣冠。我孔门子弟固不足与之较短论长。独惜其瓮里酰鸡争知天日。顾左右云。者里还有识洞山者么。试为我下一转语。良久众无语。乃自代云。雾锁晴空峰不露。鸡鸣深夜月流辉。
　　五峰甫别真净语云。若也会得。一任向寒暑里经冬过夏游戏神通。若也不会。寒时寒杀。热时热杀。摸索他寒暑不着。
　　百丈瑡云。洞山老祖向茫无可据处抉出金刚眼睛。直令人人自见。可谓九转还丹也。然捡点将来。只有杀人刀。且无活人剑。今日有问瑡上座。寒暑到来如何回避。但向道向寒暑处回避。他若再问寒暑处作么生回避。直向道瑡上座不可作洞上儿孙不得。
　　洞山与泰首座冬节吃果子次。乃问。有一物上拄天下拄地黑似漆。常在动用中。动用中收不得。且道过在什么处。泰曰过在动用中。山唤侍者掇退果桌。
　　同安显於过在什么处下代泰云。不知。
　　琅琊觉云。若不是洞山老人。焉能辨得。虽然如是。洞山犹欠一着在。
　　沩山喆云。诸人还知洞山落处么。若也不知。往往作是非得失会去。山僧道者果子非但首座不得吃。即使三世诸佛也不敢正眼觑着。
　　云盖本云。洞山虽有打破虚空底钳锤。要且无补缀底针线。待伊道过在动用中。但向道请首座吃果子。泰首座若是个衲僧。吃了也须吐出。
　　净慈昌云。洞山虽然掇退果桌。要且塞泰首座口不得。
　　照觉勤云。天下衲僧尽道泰首座箭锋不相拄。所以遭洞山贬剥。后来沩山喆道此果子莫道泰首座不得吃三世诸佛也不敢正眼觑着。宗师家正令当行十方坐断。有定乾坤句辨龙蛇眼。不妨难趂。当时若是个英灵衲子解捋虎须。待道过在什么处。便拈起果子云和尚毕竟唤作什么。待他拟议。劈面便擿。何故。有意气时添意气。不风流处也风流。
　　沩山果云。洞山压良为贱。泰首座有理难伸。山僧略见不平。要为泰公雪耻。当时才见与么问。只向道灵山授记未到如此。待他拟议。拈果子劈面便擿。不惟塞断洞山咽喉。免见后人妄生卜度。
　　保宁茂云。者个说话在今诸方每至冬夜未尝不拈出注解一上。然于正文未尝道着一字。有底道洞山只见锥头利不见凿头方。抑屈人作么。有底道泰首座不得果子吃。要且尽大地人皆不得吃。成人者少败人者多。殊不知洞山有偏正回互不犯的手脚。直饶泰首座道不在动用中。也不得他果子吃。良久云。水流黄叶来何处。牛带寒鸦过别村。
　　南堂欲云。太阿横按凛凛神威。宝鉴当台澄澄光采。祇如掇退果桌又作么生。云自帝乡出。水归江汉流。
　　乌石道云。洞山和盘托出。首座当面错过。带累众人都不得果子吃。当时若有个汉出来道。和尚莫谈天说地且请吃果子。教洞山者汉满面惭惶无着身处。虽然。也须救取泰首座始得。击拂子云。妙药不医冤债病。横财岂富命穷人。
　　云居庄云。当断不断反招其乱。若是径山。见他道过在什么处。便与掀倒果桌。亦使旁观知有宗门爪牙。虽然。也须脚蹋实地始得。拈拄杖云。不向蓝田射石虎。何人知是李将军。卓拄杖下座。
　　剑门□云。我当时若在。亦对云过在动用中。待渠令侍者掇退果桌。便拈起果子劈面擿。
　　笑岩宝云。泰公便恁么道有什么过当。时才见举话。拈果子蓦口[祝/土]云。和尚比来请客。直饶洞山古佛吞吐不及。
　　鼓山贤云。大小洞山心行不少。泰首座既遭活陷黜罚何疑。剑门犹欲强作主宰。好与三十痛棒。
　　古南门云。祇如首座恁么道。因甚洞山便掇退果桌。者里明得。万两黄金也合消。不然。吃水也须防噎。又云。要见洞山则易。见泰首座则难。
　　石霜尊云。洞山老人祇有杀人刀且无活人剑。何不当时待首座道过在动用中。但云作家作家。首座若是个本分衲僧。必然另有长处。岂不佛法人情两尽其美。
　　东塔熹云。洞山老汉无大人相。若是山僧。见伊道过在动用中。只消云作家禅客宛尔不同。不惟使伊一时好采。且令人千古疑着。
　　白岩符云。我若作泰首座。待问过在什么处。亦向道过在动用中。他若唤侍者掇退果桌。便好拍掌呵呵大笑。看洞山者汉又当作何苟当。
　　洞山解夏上堂。秋初夏末。兄弟东去西去。直须向万里无寸草处去。良久曰。祇如万里无寸草处作么生去。顾左右曰。欲知此事。直须枯木上生花方与他合。
　　石霜诸云。出门便是草。
　　太阳玄云。如今直得不出门亦是草漫漫地。且道合向什么处行履。莫守寒岩异草青。坐着白云宗不妙。
　　圆通善云。且道诸人即今脚跟下一句作么生道。若道万里无寸草。许你参见洞山。若道出门便是草。许你参见石霜。若道不出门亦是草漫漫地。许你参见太阳。若总道不得。却许你参见延圣。何故。惟有好风来席上。更无闲语落人间。
　　白云端云。若见得庵主。便见得洞山。若见得洞山。便见得庵主。见洞山则易。见庵主则难。不见道。云在岭头闲不彻。水流涧底太忙生。(庵主盖指石霜)沩山果云。斩钉截铁。豁开向上玄关。语谛言诚。直指当人要路。且作么生会他出门便是草。石霜恁么道。上封恁么举。你诸人不得动着。动着三十棒。
　　径山杲云。师子一滴乳。迸散十斛驴乳。
　　雪岩满云。三个老汉虽然异口同音。未免撞头磕额。何也。一人大开口了合不得。一人高抬脚了放不下。一人紧闭门了出不去。王山即不然。徧十方界非外。全在一微尘。在一微尘非内。徧十方界。祇者一微尘许。也须及尽不可得。向那里安门。甚处入草。还会么。休侵洞岭初秋草。请看疎山腊月莲。
　　乌石道云。洞山背手弯弓。石霜当面架箭。虽然用处不同。直是眼亲手便。石溪要且不然。万里无寸草处毕竟作么生去。良久云。四海五湖龙世界。十洲三岛鹤乾坤。击拂子下座。
　　鼓山贤云。洞山恁么说话。正是瑞凤不栖於凡木。金龙岂守於寒潭。转功就位。转位就功即不无。看来也祇似猢狲上树。舍一取一未为好手。且作么生是本分底去处。良久云。钓船载到潇湘岸。气噎无聊问白鸥。
　　百丈雪云。山僧则不然。兄弟东去西去。直须向冰河发焰处去。只如冰河发焰处作么生去。良久云。兔角杖头挑日月。龟毛绳子缚虚空。
　　东山澓云。三大老忘却自己四大五脏。尽力提持恐人入草。今日东山解制。腊节初临春气未至。正值烧痕满界。众兄弟直须向乾茅丛里信手拈来。寸寸琼枝缕缕玉叶。不妨和身卧在荆棘林中。累地辊他十七八辊。起来通身荆棘。非但佛祖难亲。饶他舜若多神拟着则鲜血淋漓。纵使腊月三十索债盈门难以近傍。东山如是告报。大似逐客颠狂。自露通身丑恶。虽然。也不得错举。
　　天童忞云。者一队汉怪力乱神。只知一重去一重。一步高一步。及乎辊到牛角尖里。和自己动弹不得。山僧为伊拨转天关打开篱落。贵要诸人个个阔步坦道。免蹈者辈崄僻之途。还肯恁么承当者么。卓拄杖云。如今四海清如镜。行人莫与路为仇。
　　灵隐礼云。洞山祇解借功明位。焉知玉殿苔生。石霜虽能转位投机。犹未回途复妙。正饶功位齐转。芝生朽木。功位齐隐。雪冻红炉。佛日要问他二老。祇如五马不嘶一牛不饮处。如何趋向。
　　石塔忍云。大众总似者一队老古锥。平日向甚么处下脚。兴国者里四望青青。不妨东去西去。略无些子妨碍。只是有一件事不可不向诸人说破。虽是王道坦坦。毕竟不许贩卖私盐。
　　崇先奇云。从苗辨地。因语识人。二俱作家。且如今东去西去者尽是草里汉。又何曾有出身路。良久云。皋亭恁么举。不图打草。祇要惊蛇。
　　天目律云。者一班草里汉。着甚死急。
　　莲柎策云。洞山老人把住玄关严行正敕。直得春秋寒暑迥绝往来。南北东西浑无行路。然则万里无寸草且置。出门便是草又作么生。金鸡啄破瑠璃壳。玉兔挨开碧海门。
　　瓶山谦云。洞山一期逞俊。争知当地艹深。当时若有个汉。待老新丰语未绝。便好呵呵大笑云。老和尚逆风扬尘作么。不惟勘破洞山。亦乃坐断后人舌头。
　　洞山供养云岩真次。僧问先师道祇者是莫便是否。山曰是。曰意旨如何。山曰当时几错会先师意。曰未审先师还知有也无。山曰。若不知有。争解恁么道。若知有。争肯恁么道。
　　长庆棱云。既知有。为甚恁么道。又云。养子方知父慈。
　　龙华体云。诸禅德。者则公案若唤作云岩真话。未免乌焉成马。何故。不见道世间无限丹青手。到此都来画不成。
　　洞山因僧问。时时勤拂拭。为什么不得他衣钵。山曰。直饶本来无一物。也未合得他衣钵。曰未审甚么人合得。山曰不入门者。曰祇如不入门者还得也无。山曰。虽然如此。不得不与他。又曰。直道本来无一物。犹未合得他衣钵。汝道什么人合得。者里合下得一转语。且道下得甚么语。时有一僧连下九十六转语并不契。末后一语始惬洞山意。山曰。阇黎何不早恁么道。别有一僧密听。祇不闻末后一语。遂请益其僧。僧不肯说。如是三年相从终不为举。一日因疾。其僧曰某甲三年请举前话不蒙慈悲。今日再不为举。当杀上座去也。其僧悚然乃为举曰。直饶将来亦无处着。僧乃礼谢。
　　雪窦显云。他既不受是眼。将来必应是瞎。还见祖师衣钵么。若於此入门。便乃两手分付。非但大庾岭头一个提不起。设使阖国人来且欵欵将去。
　　翠岩芝云。总不合得他衣钵。却与古佛同参。且道参阿谁。○。
　　天童觉云。长芦则不然。直须将来。若不将来。争知不受。将来底必应是眼。不受底真个是瞎。还会么。照尽体无依。通身合大道。
　　古南门云。洞山理长则就。雪窦举一明三。祇如将来既不受。诸人早晚横披竖搭。是衣不是衣。一日过堂两度湿。是钵不是钵。若是。争奈洞山不肯。若不是。祖师衣钵掉向甚处去也。即今日用行持又是个什么。诸仁者。若於此入门。何待两手分付庾岭力争。管取黄梅儿孙传徧天下。
　　胜法法云。二大老彻底举扬。未免各见一边。胜法则不然。若有将来必当是受。若是不受必不将来。将来的也非是眼。不受的也非是瞎。还见祖师衣钵么。万古碧潭空界月。再三捞摝始应知。
　　洞山因僧问。三身之中阿那身不堕众数。山曰吾常於此切。
　　曹山寂因僧问。吾常於此切。意作么生。曹云要头便斫将去。
　　雪峰存因僧问。吾常於此切。意作么生。峰以拄杖劈面打云。我也曾到洞山来。
　　承天宗云。一转语海晏河清。一转语风高月冷。一转语骑贼马趂贼。试请辨看。忽有个僧出来道。总不与么。也许伊具一只眼。
　　径山杲云。恁么葛藤也未梦见三个老汉在。复云。何不向膏肓穴上下一针。
　　博山来云。近不得倚。远不得携。推之弗前。约之弗后。洞山於此若铁橛也。若夫辨奇货。采骊珠。求华璞。追蓝琰。安可以语於此哉。离乎言句。亲之可矣。
　　广胤标云。盲者无以与乎文章之观。聋者无以与乎钟鼓之声。三个老汉一手提持。赤心片片。大似丰城宝剑当面擿。只是知恩者少。者僧非但耳聋亦兼眼瞎。错过当阳。如今还有不错过的么。关门令尹谁能识。河上仙翁去不回。
　　洞山因辞京兆兴善平禅师。平曰什么处去。山曰沿流无定止。平曰法身沿流报身沿流。山曰总不作此解。平乃抚掌。
　　保福宁云。洞山自是一家。乃别云。觅得几人。
　　崇先奇云。保福老汉错下名言。殊不知洞山老人居天下之广居。立天下之正位。保福又道觅得几人。果然构不着。
　　洞山於扇上书佛字。云岩见却书不字。山又改作非字。雪峰见乃一时除却。
　　兴化奖代洞山云。吾不如汝。
　　白杨顺云。我若作洞山。只向雪峰道。你非吾眷属。
　　天钵元云。洞山云岩平地起堆。雪峰老汉因事长智。
　　洞山有一僧不安。要见山。山遂往见。僧曰和尚何不救取人家男女。山曰你是什么人家男女。曰某甲是大阐提人家男女。山良久。僧曰四山相逼时如何。山曰老僧日前也向人家屋檐下过来。曰回互不回互。山曰不回互。曰教某甲向甚处去。山曰粟畬里去。僧嘘一声曰珍重。便坐脱。山以拄杖敲头三下曰。汝只解与么去。不解与么来。
　　昭觉勤云。大凡行脚人正要透脱者一件事。者僧既是大阐提人家男女。直至四山相逼手脚忙乱。若不是洞山具大慈悲放一线道。与他平展。争解恁么去。所以古人道。临终之际若一毫头圣凡情量未尽。未免入驴胎马腹里去。只如洞山道我亦曾从人家屋檐下过。粟畬里去。鼎鼎碍四山不碍四山。到者里须是桶底子脱始得。且道洞山意作么生。还会么。金鸡啄破瑠璃壳。玉兔挨开碧海门。
　　洞山因僧问。和尚寻常教人行鸟道。未审如何是鸟道。山曰不逢一人。曰如何行。山曰直须足下无私。曰祇如行鸟道莫便是本来面目否。山曰阇黎因甚颠倒。曰甚处是学人颠倒。山曰。若不颠倒。因甚么唤奴作郎。曰如何是本来面目。山曰不行鸟道。
　　理安洸云。不行鸟道始是本来面目。因甚寻常却只教人行鸟道。且道洞山意作么生。良久云。渡河须用筏。到岸始辞舟。
　　凤山启云。识尊卑。明贵贱。自然君君臣臣父父子子。冠履不致倒置。钱谷不肯浪费。当今之世孟八郎汉。见处瞒盰。得之卤莽。菽麦不分。金鍮不辨。以其素无大志自甘颠倒故也。且道不行鸟道又是如何面目。良久云。不辞向汝道。相续也大难。
　　白岩符云。若论本来面目。直饶你不行鸟道。要恰洞山意亦未可在。然则争奈洞山现有语在何。者里跨得一步。不妨作个脱洒衲僧。不然。总是途中未了汉。
　　洞山与密师伯在饼铺。密於地上画一圆相谓山曰。把将去。山曰。拈将来。
　　保宁喃云。非但二人提不起。尽大地人亦提不起。
　　天童忞召众云。诸人还提得起么。良久云。也须是个踞地狮子始得。若是山僧。待他道拈将来。便与一掌。者一掌有生复有死。有利亦有害。
　　洞山有偈曰。贪嗔痴。太无知。赖我今朝识得伊。行便打。坐便搥。分付心王子细推。无量劫来不解脱。问汝三人知不知。
　　神鼎諲云。我则不然。贪嗔痴。实无知。十二时中任从伊。行即往。坐即随。分付心王拟何为。无量劫来原解脱。何须更问知不知。
　　紫柏可云。锻炼自心。钳锤猛密。须是洞山。咳嗽掉臂。戏笑讥呵。无非解脱三昧。还他神鼎。虽然。如神鼎不打洞山炉鞴中鋾铸过来。安得便恁么自在。洞山不打神鼎见地上得个消息。从汝朝打暮搥敢保贪嗔痴驴年也未调伏在。者里拣别得。许汝会如来禅。若是祖师禅。犹隔乡关万里。
　　大觉升云。恁么说话。幸遇不在大觉门下过。若在大觉门下。打折驴腰未放过在。何故。既有让王节。何争洗耳清。虽然如是。也须是个人始得。
　　洞山不安。有僧问。和尚违和。还有不病者么。山曰有。曰不病者还看和尚否。山曰老僧看他有分。曰未审和尚如何看他。山曰老僧看时则不见有病。
　　博山来云。不二门开。日面月面。总不似洞山癖病。混之弗得。类之不齐。病中善看病也。者僧眼里有筋皮下有血。要见洞山也不难。
　　洞山问密师伯作什么。密曰把针。山曰把针事作么生。密曰针针相似。山曰二十年同行作者个语话。密曰长老又作么生。山曰大地火发。
　　天童觉云。大地火发间不容发。南海昆仑天寒不袜。祖祖相传一堆搕[打-丁+(天/韭)]。
　　南林弘云。神山一段古锦。风吹不入雨打不湿。被洞山一拶。直得零零落落。至今补不得。
　　洞山与云居渡水。山问水深浅。居曰不湿。山曰粗人。居曰和尚作么生道。山曰不乾。
　　五祖演云。二老恁么说话。还有优劣也无。山僧今日因行掉臂。为诸人说破。过水一句不湿。库藏珍珠堆积。过水一句不乾。无锥说甚贫寒。乾湿二途俱不涉。任他绿水与青山。
　　笑岩宝云。演师恁么道。与他洞山有交涉无交涉。还辨得么。若能辨得。不独识破五祖。亦能亲见洞山。若不能辨得。山僧略为诸人说破。洞山不下为人手。五祖能谈本分禅。
　　洞山因僧问如何是沙门行。山曰。头长三尺。颈长二寸。因令侍者持此语问三圣然。圣於侍者手上搯一搯。山肯之。
　　文峰玉云。妙得衲僧家转身活路。还他新丰老人。三圣虽能暗号私通。终是输他一着。今日若问文峰。头长三尺颈长二寸意旨如何。向道待你四脚踏地时自然有个分晓。
　　洞山垂语。知有佛向上人。方有语话分。僧问如何是佛向上人。山曰非佛。
　　保福展别云。佛非。
　　云门偃云。名不得。状不得。所以言非。
　　法眼益云。方便呼为佛。
　　天童觉云。二老宿相去多少。直是刁刀相似鱼鲁参差。到者里转劫外机。放风前箭。横身担荷。撒手承当。具者般眼目始得。还辨得么。易分雪里粉。难辨墨中煤。
　　径山杲云。二尊宿恁么提持佛向上事。且缓缓。者里则不然。如何是佛向上事。拽拄杖劈脊便打。免教伊在佛向上亸跟。
　　报恩秀云。我要问洞山。佛向上人还有答话分也无。
　　天宁琦云。我者里无向上向下。佛是西天老比丘。今朝有酒今朝醉。明日无钱明日求。
　　东明际举云门语毕云。大小云门犹作者般见解。山僧当时若在。但冷笑一声。
　　大珠□云。控佛祖玄关。揭人天正眼。须还大慧。若据佛向上事。非但者老汉。纵饶西天四七东土二三到来。大珠者里未敢相许。何也。不见道向上一路千圣不传。
　　龙华体举云门语毕。蓦拈拄杖召众云。者个是拄杖子。有甚名不得。以杖倒卓云。不可不唤作拄杖子。有甚状不得。虽然。不是龙门客。切忌遭点额。
　　洞山到南泉。值马祖讳辰修斋。泉设问云。来日设斋未审马祖还来否。众皆无对。山出对曰。待有伴即来。泉曰此子虽后生甚堪雕琢。山曰和尚莫压良为贱。
　　慧云盛云。南泉倚势欺人。洞山因客见主。虽与马祖把臂共行。犹较王老师七步。
　　洞山上堂。有一人在千人万人中。不背一人。不向一人。你道此人具何面目。云居出曰。某甲参堂去。
　　资福广於具何面目下着语云。七凹八凸。於参堂去下着语云。只得一橛。复云。虚白堂启。珍珠帘垂。面面无私。识者其谁。任是抽身快便。犹难合伴同归。然则洞山底意毕竟如何。金针双锁备。挟路隐全该。
　　紫梅周云。云居者汉承虚接响则不无。要识此人面目。只恐新丰老子也窥觑不着。为甚么。不见道虽处寰阓中。从来不见客。
　　洞山与密师伯山行次。见一兔子从草中跃出。密曰。俊哉。大似白衣拜相。山曰。老老大大作者个语话。密曰你又作么生。山曰。积代簪缨。暂时落魄。
　　广润融云。者二老汉一人尚行心处路。一人犹挂本来衣。若遇广润。各与二十苕帚柄。脱有问长老你又作么生。乃卓拄杖云。会么。人居大国方知贵。水到潇湘一样清。且道山僧还有渗漏也无。若检点得出。二十苕帚柄山僧自吃。如无。更有二十各领归堂去。
　　洞山问座主曰。不可以智知。不可以识识。唤作什么语。曰赞法身语。山曰唤作法身早是赞也。主无语。
　　天宁琦云。者里合下得什么语。塞却洞山口。复云。千。
　　龙池传别云。唤作法身早是谤也。

　　潭州神山僧密禅师(青四云岩晟嗣)

　　与洞山行。因过独木桥。洞山先过了。乃拈起木桥曰过来。神曰价阇黎。洞山乃放下木桥。
　　普明烨云。洞山用剑刃上事。若非神山也大难承当。虽然。洞山鼻孔却在神山手里。

　　幽溪和尚(青四云岩晟嗣)

　　僧问。大用现前不存轨则时如何。溪起身绕禅床一匝而坐。僧拟进语。溪遂与一踏。僧归位立。溪曰。汝恁么。我不恁么。汝不恁么。我却恁么。僧再拟进语。溪又与一踏曰。三十年后吾道大行。
　　天童华云。善射者箭不虚发。若是个汉。何处更有幽溪。虽然如是。最初一踏何异最后一踏。
　　天宝枢云。幽溪门庭壁立。家法森严。不因者僧怎见汗马功高。
　　古塘□云。者老汉费尽腕头气力。要且踏者僧不着。
　　白岩符云。颠倒乾坤。粉碎华岳。还他幽溪。者汉怎奈撞着个钝根阿师。未免劳而无功。者僧若肘后有符。待他绕禅床一匝而坐。便好呵呵大笑云。者老汉一钓便上。管教幽溪死在手里。

　　宗门拈古汇集卷第二十五
　　宗门拈古汇集卷第二十六

　　　　古杭白岩嗣祖沙门　净符　汇集

　　△南五
　　袁州仰山南塔光涌禅师(南五仰山寂嗣)

　　因僧问。文殊是七佛之师。未审文殊还有师否。塔曰遇缘即有。曰如何是文殊师。塔竖起拂子。僧曰莫只者便是么。塔放下拂子叉手。
　　宝寿方云。文殊固有师也。只是无人敢道。直饶南塔与么提持。在他七佛之师则得。若论文殊之师。就是老僧也只好口挂壁上。
　　南塔因归省仰山。山问汝来作甚么。塔曰礼觐和尚。山曰还见和尚么。塔曰见。山曰和尚何似驴。塔曰某甲见和尚亦不似佛。山曰不似佛似个什么。塔曰。若有所似。与驴何别。山大惊曰。凡圣两忘。情尽体露。吾以此验人二十年无决了者。子保任之。
　　白岩符云。尽谓他父子如空合空似水投水。只是仰山末上欠驱耕夺食辣手。若以山僧看来。却是仰山恶毒。何故。当途锦阱。虽智者难忘。
　　□□日云。仰山不合大惊小怪。与伊蓦头印定。当时待伊道若有所似与驴何别。便好震威喝出。沩仰法道不致今日。

　　晋州霍山景通禅师(南五仰山寂嗣)

　　参仰山。山闭目坐。通乃翘起右足曰。如是如是。西天二十八祖亦如是。东土六祖亦如是。和尚亦如是。景通亦如是。仰下禅床打四藤条。通因此自称集云峰下四藤条天下大禅佛。
　　雪窦显云。仰山藤条未到折。因甚只与四下。须是个斩钉截铁汉始得。
　　翠岩芝云。此四藤条亦不得作赏会。亦不得作罚会。如今作么生会。
　　昭觉勤云。师资会合。辊芥投针。一期借路经过。不免递相钝置。雪窦道藤条未到折因甚只打四下。胡饼里讨甚么汁。又云。须是斩钉截铁汉始得。大似随邪逐恶。
　　云盖智云。大禅佛翘一足。仰山打四藤条。不是盲枷瞎棒。且欲分付知音。若不同床睡。焉知被底穿。
　　天童忞云。者囫囵吞枣汉。你要知者四藤条落处么。一藤条打他西天二十八祖亦如是。一藤条打他东土六祖亦如是。一藤条打他和尚亦如是。一藤条打他某甲亦如是。诸仁者。还肯山僧恁么判断也无。若肯。不惟埋没仰山。何处有他大禅佛。若不肯。怎奈囫囵吞枣。者里也须是个斩钉截铁汉始得。

　　杭州无着文喜禅师(南五仰山寂嗣)

　　在仰山充典座。文殊尝现於粥镬上。着以搅粥篦便打曰。文殊自文殊。文喜自文喜。殊乃说偈曰。苦瓠连根苦。甜瓜彻蒂甜。修行三大劫。却被老僧嫌。
　　白岩符云。无着老汉眼中犹有物在。若是个见怪不怪底衲僧。莫说一文殊现相。纵使百千万亿文殊徧空徧界。还动得他一丝毫么。
　　髻珠昰征云。且道粥镬边打底。与当年金刚窟见底。是同是别。者里定当得。要见无着也不难。

　　魏府兴化存奖禅师(南五临济玄嗣)

　　在大觉为院主。一日觉唤院主。我闻你道向南方行脚一遭。拄杖头不曾拨着一个会佛法底。你凭个甚么道理与么道。化便喝。觉便打。化又喝。觉又打。化来日从法堂过。觉召院主。我直下疑你昨日者两喝。化又喝。觉又打。化再喝。觉又打。化曰。存奖在三圣师兄处学得个宾主句。总被师兄折倒了也。愿与存奖个安乐法门。觉曰。者瞎汉来者里纳败缺。脱下衲衣痛与一顿。化於言下荐得临济於黄檗处吃棒底道理。
　　中峰本云。二虎之下。兽不容蹄。两刃之间。人不容足。当大觉兴化棒喝交驰之际。岂容心思意解於其间哉。虽然祗如大觉云脱下衲衣痛与一顿。兴化言下大悟。又悟个甚么。者里见得。许你作临济半个儿孙。
　　南涧问云。龙骧虎骤举步犹迷。一纵一擒翻成钝置。三圣大觉各具一只眼。若非兴化老汉。洎合劳而无功。脱下衲衣痛与一顿则且置。作么生是临济在黄檗吃棒底道理。蓦拈拄杖云。太平本是将军致。不许将军见太平。
　　白岩符云。兴化一生点胸点肋。坐断天下人舌头。到者里为什么不震威再喝。却道我在三圣学得个宾主句总被师兄折倒了也。而大觉棒未折。为什么不尽令行。乃亦曰者瞎汉来者裹纳败缺脱下衲衣痛与一顿。者里也有些子誵讹。你若不曾与他兴化大觉二老打个契合过来。要作临济儿孙且缓缓。即饶你与二老契勘分明。白岩者里未敢全许。为什么。不见道我尚未曾向紫罗帐里与你撒珍珠。
　　兴化示众。若是作家战将。不用如何若何。便请单刀直入。时有旻德长老出众便喝。化亦喝。德又喝。化亦喝。德礼拜归众。化曰适来若是别人。三十棒一棒也较不得。何故。为他旻德会一喝不作一喝用。
　　首山念云。看他兴化与么用。为什么放得他过。诸上座。且道甚处是一喝不作一喝用。前一喝后一喝。且道那个是宾那个是主。虽然如是。亦须仔细。便下座。又曰。二俱有过。二俱无过。
　　琅琊觉云。且道那一喝是不作一喝用。兴化若无后句。疑杀天下人。虽然如是。晓者还稀。
　　昭觉勤云。作家相见须是恁么。机如掣电眼似流星。原始要终扶头接尾。所谓羽毛相似言气相合。祇如两家互换相喝。且作么生辨得一喝不作一喝用。要作临济儿孙切须明取。且道二老宿意作么生。百尺竿头须进步。紫罗帐里撒真珠。
　　教忠光云。兴化与旻德各出只手。要发明临济正法眼藏。殊不知临济一宗扫土而尽。且道利害在什么处。具眼者辨取。
　　云居庄云。二尊宿一人买帽相头。一人隔靴抓痒。虽则一期施设。怎奈递相钝置。何故。见义不为。何勇之有。
　　伏龙长云。阵云动地而来。雪刃挨身而入。铁旗铁鼓未为好手。全杀全活方见作家。较他登九龙御辇而被烹。失千里乌骓而自刎者。盖相万万。剑戟尽为农器用。马牛归放华山阳。何以见得。王登宝位。野老讴歌。
　　通玄奇云。者两个汉大似一对无孔铁锤。看他你掷我抛递相抑扬。虽则二俱敏手。旻德未免输他一筹。被伊涂污面门。至今羞惭无地。
　　报恩琇云。且道那里是他一喝不作一喝用处。直饶倜傥分明。要见旻德则易。见兴化则难。
　　灵隐礼云。首山但识二俱有过二俱无过。殊不知兴化父子个里杀活。二俱放过二俱不放过。诸仁者。且道灵隐底是。首山底是。良久喝一喝云。不得动着。动着三十棒。
　　栖霞成云。兴化旻德聚头作闹。主宾历然即不无。一喝不作一喝用也须更见临济始得。
　　崆峒慈云。一人权衡在手收放自由。一人影草随身逢场作戏。虽则舒展无殊。主宾有序。怎奈互相钝置。检点将来。二俱失利。何故。当仁不让始是丈夫。喝。
　　宝掌白云。兴化和尚向针锋上削铁。电影里驱雷。送断雁於秋旻。扫残霞於剩水。职到威成。毋容少渗。者里还着得佛法身心也无。若教频下泪。沧海也须乾。
　　广胤标云。看他兴化父子主宾互换。师授资承。赤手提持。二俱作者则固是。为什么兴化又道他旻德会一喝不作一喝用。还知者老汉为人处么。
　　佛日晳云。兴化虽惯向针锋尖上张弓架箭。电光影里辨敌施能。检点将来。也只是擒降将的手段。旻德虽则久经行阵不顾危亡。怎奈鼻孔落在兴化手里。果是临济德山把手共行的汉。待兴化未开口已前。踏翻香案。拽下座烂捶一顿。管取兴化生受生受。即今还有恁么人么。新隆安性命在汝手里。有么有么。喝一喝云。金翅鸟王当宇宙。个中谁是出头人。
　　资国秀云。兴化生平气宇如王。因甚到者里便全身放下。还委悉么。从来相识贵知音。水入水兮金博金。不似寻常盲瞎汉。强将乱喝当生平。是则是。祇如教忠道临济一宗扫土而尽。又作么生。喝。多谓海枯终见底。谁知人老不知心。
　　兴化侍临济。因洛浦来参。济问甚么处来。浦曰銮城来。济曰有事相借问得么。浦曰新戒不会。济曰打破大唐国觅个不会的人也无。参堂去。化随后问。适来新到。是成褫他不成褫他。济曰我谁管你成褫不成褫。化曰。和尚祇解将死雀就地弹。不解将一转语盖覆却。济曰你又作么生。化曰请和尚作新到。济遂曰新戒不会。化曰却是老僧罪过。济曰你语藏锋。化拟议。济便打。至晚济又曰。我今日问新到。是将死雀就地弹。就窠子里打。及至你出得语。又喝起了向青云里打。化曰草贼大败。济便打。
　　广教玉云。若论此事。击石火闪电光。构得构不得俱未免丧身失命。看他临济权衡在手纵夺随宜。兴化虽云为众竭力。未免祸出私门。总似今日门风委地。汝辈瞻前顾后。有什么气息。喝一喝云。龙象蹴踏是谁堪。雪曲应希徒侧耳。
　　兴化见同参僧来。才上法堂化便喝。僧亦喝。化又喝。僧亦又喝。化近前拈棒。僧又喝。化曰。你看者瞎汉。犹作主在。僧拟议。化直打下法堂。侍者问适来者僧有甚触忤和尚。化曰是他适来也有权也有实也有照也有用。及乎我将手向伊面前横两横。到者里却去不得。似者般瞎汉不打。更待何时。
　　昭觉勤云。辨王库刀。振涂毒鼓。掣电未足以拟其迅。震霆未足以方其威。可谓善驱耕夫之牛。能夺饥人之食。祇如主宾互换。有照有用。有权有实则且置。甚处是兴化将手向伊面前横两横处。者里洞明得。可以荷负临济正法眼藏。如或泥水不分。未免瞎驴随大队。
　　天童华云。兴化门墙千仞。从来家法森严。者僧暗透重关。要看洞中春色。好则好。未免二俱失利。祇如兴化道。我将手向伊面前横两横。又作么生。天堂未就。地狱先成。
　　育王光云。高提祖印独耀寰中。大启洪炉烹凡煅圣。非兴化不能验同参。非同参不能见兴化。直得主宾互换照用双行。且道那里是兴化将手向伊面前横两横处。者里明得。临济一宗不至扫土。脱或未然。育王为你道破。拈拄杖卓一卓云。金镞惯调曾百战。铁鞭多力恨无雠。
　　南堂欲云。阿呵呵。狮子儿返踯。龙马驹[跳-兆+孛]跳。打破上头关。主宾俱失照。有底便道当时再与一喝。不然掀倒禅床拂袖而去。恁么见解有甚共语处。山僧不逢别者终不开拳。适值大道师兄远临。要使现前一众与他古人两得相见。还委悉么。青山不锁长飞势。沧海合知来处高。
　　灵隐礼云。兴化据寰中正令。展肘后神符。直得尽大地人一时吃棒。其奈令行太严。未免伤锋犯手。要知者僧纳败处么。当断不断反招其乱。纵饶不顾危亡掀倒禅床喝散大众。也只是个有头无尾客作担板汉。
　　白岩符云。者僧若是个识休咎辨机宜底汉子。待兴化近前拈棒。便好退身三步云住住。今日若是别人。怪和尚去在。他若眼目定动。却好与一喝。拂袖而出。不独见向来同参契谊。而临济正法眼藏在掌握矣。
　　兴化因僧问四方八面来时如何。化曰打中间底。僧便礼拜。化曰。我昨日赴个村斋。中途遇一阵卒风暴雨。却向古庙里亸避得过。
　　福严容云。者僧虽解单刀直入。怎奈兴化有百匝千重。所以将在谋而不在勇。兴化虽运筹帷幄决胜千里。未免旁观者哂。若问山僧四方八面来时如何。未是作家。他若拟议。劈脊便棒。
　　栖霞成云。者僧礼拜不是好心。若非兴化顶门有眼。几几乎被伊揭却脑盖。
　　资国秀云。者僧有擒王射马之才。怎奈龙头蛇尾。兴化有破壁更旗之术。犹亏末后一槌。当时若是见他礼拜。劈脊便打。何故。不入虎穴焉得虎子。虽然。祗如兴化末上与么道。又作么生。
　　蟠龙长云。为人须为彻。杀人须见血。兴化恁么犹欠稳在。若当时就其旗鼓未动气力未衰。便能活捉生擒。非但与者僧浣肠换骨。亦且免慕膻之流向卒风暴雨处亸跟。
　　兴化因后唐庄宗车驾幸河北回至魏府行宫。诏问曰。朕收中原获得一宝。未曾有人酬价。化曰请陛下宝看。帝以两手舒幞头脚。化曰君王之宝谁敢酬价。
　　报慈遂征云。且道兴化肯庄宗不肯庄宗。若肯庄宗。兴化眼在什么处。若不肯庄宗。过在什么处。
　　雪窦显云。至尊所得只可旁观。若非兴化作家。往往高价酬却。
　　云峰悦云。真不掩伪。曲不藏直。有眼者辩取。
　　翠岩芝云。兴化当时下一着。可谓酩酊。如今作么生断。
　　黄龙心云。兴化一期见机而作。怎奈埋没伊一朝天子。当时若但向道。蚌蛤之珠收得也无用处。教伊向后别有生涯。免得递相钝置。如今若有人问。又作么生酬偿。
　　笑岩宝云。作家君王不妨做得出说得行。兴化明眼宗师亦善能相席别偿。然略且蒙昧当时。未必光辉后世。我若作兴化。待帝舒幞头脚。直云陛下何得说真方卖假药。瞥令喜识见尽宝爱情忘。不独致君王得大解脱。亦免使天下人承虚接响。只在光影门头做活计。
　　博山来云。径寸之璧照乘之珠。望中原光影万一不得。为比文殊宝冠隐晦不得。净名方丈说示不来。兴化毕竟酬价不可得。然虽如是。谁道黄金如粪土。
　　天童忞云。雪窦兴化不无颟顸放过。黄龙晦堂太煞伤触风化。若是山僧。待他引幞头脚。但云皇天无亲惟德是辅。不惟使庄宗履安知危。亦显衲僧家袖里有金锤。以拂子画一画云。且道者宝作么生酬价。良久云。可怜三尺龙须。唤作寻常破布。
　　宝掌白云。庄宗是一朝天子。轻将中原之宝撒向人前。兴化是天下宗师。且不能逆鳞擒角。当时待伊引幞头脚。便道鱼珠不劳拈出。纵使同光十倍施呈。也较三千里。何故。随处等闲垂一钓。会须牵动碧潭龙。
　　白岩符云。尽道兴化只有顺捋虎须的胸襟。且无逆披龙鳞的辣手。殊不知他兴化舌头是龙泉是石密。大有利害。若人委悉得。请为同光帝别代一转语。
　　兴化到云居问。权借一问以为影草时如何。居无对。化曰。想和尚答者话不得。不如礼拜了退。居后出住曰。我二十年前不曾对兴化一语。为他致个问头奇特。如今思量。当时不消道个何必。化闻乃曰。云居老汉二十年祇道得个何必。若是兴化即不然。怎如道个不必。
　　径山杲云。何必不必。绵绵密密。觌面当机。有人续得末后句。许伊亲见二尊宿。
　　天童忞云。云居放憨。兴化厮赖。虽则互相激扬。怎奈只作得个宾中主。作不得主中主。若是天童。如今有个衲僧恁么问。但云好。才拟议。劈脊打出。不惟使他差异禅和无开口处。且显宗师家有三玄戈甲照用同时底手眼。
　　兴化示众。我闻前廊下也喝。后架里也喝。诸子。汝莫盲喝乱喝。直饶喝得兴化向半天里。却扑下来一点气也无。待我欵欵地苏息起来向你道未在。何故。我未曾向紫罗帐里撒珍珠与你诸人去在。胡喝乱喝作么。
　　天宁琦云。我当时若见。只向他道何必。待者老汉东西顾视。却与一喝。惊群须是英灵汉。敌胜还他师子儿。
　　兴化曰。若立一尘。家国兴盛野老颦蹙。不立一尘。家国丧亡野老安怗。
　　雪窦显举若立一尘家国兴盛。不立一尘家国丧亡。遂拈拄杖云。还有同生同死底衲僧么。
　　昭觉勤云。当时若有个汉出来。道得一句互为宾主。免得雪窦者老汉后面自点胸。
　　鼓山贤云。且道立即是。不立即是。若道有时立有时不立。却似疟病相似。若道双照双遮遮照同时。犹未离教家极则。毕竟作么生。拈拄杖卓一卓。

　　镇州宝寿沼禅师(南五临济玄嗣)

　　僧问讯次。寿曰百千诸圣尽不出此方丈内。僧曰。祇如古人道。大千沙界海中沤。未审此方丈向甚么处着。寿曰千圣现在。僧曰阿谁证明。寿便掷下拂子。僧从西过东立。寿便打。僧曰若不久参焉知端的。寿曰三十年后此话大行。
　　昭觉勤云。宝寿在方丈里布网张罗。者僧钓饵边擎头截角。三度冲浪上来。三度被他笼罩。且道他得个什么。还会么。重赏之下必有勇夫。
　　宝寿因僧问。万里无片云时如何。寿曰青天也须吃棒。曰未审青天有什么过。寿便打。
　　天奇瑞云。大小宝寿可谓为人为彻。杀人见血。
　　证果兴云。宝寿者汉不妨说也说得到。用也用得到。只是迟了。若是山僧。待道万里无片云时如何。便与劈头一棒。免得他向青天着倒。
　　宝寿因胡钉铰参。寿问莫是胡钉铰么。胡曰不敢。寿曰还钉得虚空么。胡曰请和尚打破来。寿便打。胡曰和尚莫错打某甲。寿曰向后有多口阿师与你点破在。胡后到赵州举前话。州曰汝因甚么被他打。胡曰不知某甲过在甚么处。州曰祇者一缝尚不奈何。胡乃有省。
　　雪窦显云。我要打者三个汉。一打赵州不合瞎却胡钉铰眼。二打宝寿不能塞断赵州口。三打胡钉铰不合放过宝寿。蓦拈拄杖云。更有一个。大众一时退。乃击禅床一下。
　　沩山喆云。者汉虽然省去。可惜赵州放过。当时待问过在甚么处。劈脊便棒。非但承他宝寿威光。亦乃与丛林为龟为鉴。
　　径山杲云。直饶钉得者一缝。检点将来亦非好手。可怜两个老禅翁。却对俗人说家丑。
　　鼓山永云。宝寿虽具打破虚空底钳锤。未免伤锋犯手。胡公末后悟去。谁知眼尚[目*答][强-弓+目]。
　　天宁琦云。胡钉铰原不知者一缝。当时赵州若不与贼过梯。便是踏破百二十緉草鞋也未瞥地在。虽然钉铰明得。也较宝寿三千里。
　　资福广云。千钧之弩不为鼷鼠发机。宝寿不得无过。赵州虽善挽转。也是就地弹雀。
　　云溪挺云。宝寿虽则孙承祖业。未免依样画葫芦。胡钉铰终是死汉。若解知恩报恩。打赵州拳头有分在。
　　宝寿因西院来参问。踏倒化城来时如何。寿曰不斩死汉。院曰斩。寿便打。院连道斩斩。寿又随声打。少顷乃谓侍僧曰。适来者僧将赤肉抵他乾棒。着甚死急。次有一僧来白曰。某甲启和尚。者问话底僧在大觉处来。两人同参。在者里见解总与么。恐已后委悉和尚法道。须是趂出二人。若不趂出。已后难得人承嗣。寿即将陈白僧趂出。
　　风穴喜云。西院踏破化城。要且脚跟未得点地。宝寿不斩死汉。早已血溅梵天。则且置。祇如趂出者僧。意作么生。韬略双全多意气。安南塞北一齐收。
　　宝寿问新到近离甚处。曰崔禅。寿曰还将得崔禅喝来么。曰不将得来。寿曰与么则不从崔禅来。僧便喝。寿拈棒。僧拟议。寿便打。
　　云居舜云。宝寿与么问也险。者僧食到口边被人夺却。
　　白岩符云。者僧不妨顽软。怎奈有始无终。若是个汉。当时待拈棒。好更与一喝。拂袖便出。管取宝寿另眼相看。

　　镇州三圣慧然禅师(南五临济玄嗣)

　　到德山才展具。山曰不用展炊巾。者里无残羹馊饭。圣曰。赖遇无。设有向甚处着。山便打。圣接棒推倒向绳床上。山大笑。圣哭曰苍天苍天。便下参堂。
　　琅琊觉云。若无栾布作。怎得见韩光。
　　沩山行云。三圣拨草瞻风有舒有卷。德山勘凡验圣有放有收。德山笑去即且置。三圣哭苍天便出。意作么生。不贪香饵味。可谓碧潭龙。
　　云岩游云。三圣便展坐具。作贼人心虚。山云不用展炊巾。尾巴露也。圣云设有向什处着。口是祸门。山便打。裂破古今。圣接棒推山向绳床上。老鼠入牛角。更有一转语。待无舌人忌口却向汝道。
　　清化嶾云。赤眼火金刚。伎俩恰相当。好手逢好手。何更哭苍苍。洞中春色几人知。门外秋红风落了。
　　三圣到仰山。山问汝名甚么。圣曰慧寂。山曰慧寂是我名。圣曰我名慧然。山大笑而已。
　　昭觉勤举雪窦颂毕云。者个笑。千古万古清风凛凛地。为甚么。雪窦却道只应千古动悲风。也是死而不吊。
　　径山杲云。两个藏身露影汉。殊不顾旁观者哂。
　　愚庵盂云。仰山向虚空里挖缝。三圣炼石补天。陈希夷一觉睡千年。至今不知。直是好笑。
　　凤山启云。同声相应。同气相求。出没卷舒随机自在。自是衲僧巴鼻。若只对泥神土地而壁立万仞。又安知云龙之变化。雾豹之文蔚哉。虽然。且道仰山一笑是何节拍。掷拄杖归方丈。
　　三圣上堂曰。我逢人即出。出即不为人。便下座。兴化奖云。我即不然。逢人即不出。出即便为人。
　　保宁勇云。此二尊宿恁么为人。犹在半途。保宁今日路见不平。拈拄杖下座。大众一时走散。掷杖归方丈。
　　宝峰文云。者两个老古锥。窃得临济些子活计。各自分疆列界气冲宇宙。使明眼衲僧见。只得好笑。且道笑个甚么。还知落处么。若知。一任七颠八倒。若不知。且向二老葛藤里咬嚼。
　　昭觉勤云。一人在孤峰顶上土面灰头。一人在十字街头斩钉截铁。有头有尾。同死同生。且道出即不为人底是。出即便为人底是。万古碧潭空界月。再三捞摝始应知。
　　灵隐岳云。二老汉灭却临济正法眼。却向长安路上把手共行。直至於今递相钝置。且如何是共行一句。掣开金殿锁。撞动玉楼钟。
　　天童觉云。堕也堕也。今日不是减古人声光。且要长后人节操。若是本色汉。提佛祖印。转铁牛机。把拄杖一时穿却。方见衲僧手段。
　　径山杲云。真净老人大似欺诬亡没。杲上座即不然。豁开三要三玄路。坐断须弥第一峰。且道在三圣分上耶。在兴化分上耶。具眼者辨取。
　　仰山钦云。二老可谓一条拄杖两人舁。今日被天宁抝作两橛了也。以拄杖倚左边云。且听各自平分。
　　报恩秀云。者两个汉大似才高语壮倚势欺人。拈拄杖云。还见三圣兴化么。复靠却杖云。直饶具衲僧手段。也且向者边立。
　　天宁琦云。三圣兴化明眼宗师。因什么活计本同生涯逈异。但有路可上。更高人也行。
　　径山琇云。一人得其体。一人得其用。总未有作家手段。万寿既已出了。且道有为人处无为人处。祝融峰顶上。露滴万年松。
　　乌石道云。一人向高高峰顶立。一人向深深海底行。欲扶临济正宗。犹迂远在。石溪则不然。何以见得。两头俱坐断。一剑倚天寒。
　　松隐然云。者二老同门出入。夙世怨家。一人向孤峰顶上卧月眠云。一人向十字街头扬尘簸土。检点将来二俱漏逗。各与三十拄杖。且道龙峰与么是赏伊是罚伊。蓦拈拄杖卓一卓云。天上有星皆拱北。人间无水不朝东。
　　雪窦云云。者两个汉一人有余处不足。一人不足处有余。细检将来。好各与三十拄杖。复云。山僧与么批判。且道是为人不为人。具眼者辨取。
　　愚庵盂云。山僧今日出也。还是为人是不为人。若是为人。则落兴化圈套里。若不为人。又落三圣圈套里。若总不恁么。又落山僧圈套里。毕竟如何。喝一喝云。一把柳丝收不得。和烟搭在玉栏杆。
　　栖霞成云。者两个汉。鼓两片皮。美则美矣。善则未善。何故。灵龟负图。自取丧身之兆。
　　宝寿新云。三圣有割己之能。岂无为人之心。兴化有为人之心。岂无割己之能。还端的得么。易分雪里粉。难辨墨中煤。
　　五磊权云。钦祖幸然抝折。今日不肖儿孙未免更将鸾胶为伊续起。逢人即出。逢人不出。两彩一赛。如箭中的。金凤衔花下彩楼。眼里瞳人吹觱栗。三台须是大家催。无限清风生八极。
　　资福侣云。三圣如虎头戴角。兴化如牛羊无角。识得二老。一饮一啄。咄。
　　宝掌白云。三圣兴化二尊宿。将一个秤锤抛来掷去。使人啖啄不入。且道当恁么时。谁者在先谁者在后。良久云。一把柳丝收不得。和烟搭在玉栏杆。
　　神鼎泽云。者两个汉大似手执兵符。各霸一方。若到老祖门下。总与三十拄杖趂出。何故。四祖新开铺席。赏罚分明。
　　菩提珍举真净语毕云。真净老人错下名言。累及后人循途守辙列界分疆。殊不知二大老背手抽金镞。翻身控角弓。激扬临济宾主即不无。若是活计。何曾梦见。今日新菩提落处也要诸人共知。以拄杖画一画云。自出洞来无敌手。得饶人处且饶人。乃掷下拄杖下座。
　　河渚谦云。一人牙如剑树。一人口似血盆。共拈一条龟毛索子。拟穿天下人鼻孔。殊不知自己鼻孔却被天下人穿却。
　　三圣问僧近离甚处。僧便喝。圣亦喝。僧又喝。圣又喝。僧曰行棒即瞎。便喝。圣拈棒。僧转身作受棒势。圣曰下坡不走。快便难逢。便打。僧曰者贼。便出去。圣遂抛下棒。次有僧问。适来怎容得者僧。圣曰是伊曾见先师来。
　　天井新云。拈头作尾则易。看楼打楼则难。何故。不见道。白云尽处是青山。行人更在青山外。
　　法忍谧云。者僧具超方手眼。三圣展格外威权。虽然纵夺可观。未免旁观者哂。

　　覆盆庵主(南五临济玄嗣)

　　因有僧从山下哭上。盆闭却门。僧於门上画一圆相。门外立地。盆从庵后出。却从山下哭上。僧喝曰犹作者个去就在。盆便换手搥胸曰可惜先师一场埋没。僧曰苦苦。盆曰庵主被谩。
　　白岩符云。有僧从山下哭上。捏怪不少。盆闭却门。着忙作么。僧於门上画一圆相门外立地。我早候白。盆从庵后出却从山下哭上。伊更候黑。僧喝曰犹作者个去就在。明於责人昧於责己。盆换手搥胸曰可惜先师一场埋没。赤眼撞着火柴头。僧曰苦苦。灼然灼然。盆曰庵主被谩。咦。且信一半。复云。者两个汉蓦拶相逢。如龙得水似虎逢山。意气威狞则不无。若到白岩者里。且各与他二十拄杖。为什么。古佛堂前无如是事。
　　瓶山谦云。者僧鬼家伎俩姑置不论。庵主随邪逐恶。好与二十笤帚。

　　宗门拈古汇集卷第二十六
　　宗门拈古汇集卷第二十七

　　　　古杭白岩嗣祖沙门　净符　汇集
　　△南五

　　魏府大觉和尚(南五临济玄嗣)

　　参临济。济见竖起拂子。觉展坐具。济擿下拂子。觉收坐具参堂去。时众议曰。此僧莫是和尚亲故。不礼拜又不吃棒。济闻令侍者唤觉至曰。大众道汝来参长老。又不礼拜又不吃棒。莫是长老亲故。觉乃珍重下去。
　　如庵彰云。风来树动。雨过山青。若二老者可谓作家相见逈出常情。虽然。检点将来。大觉犹欠一筹。当时待侍者来唤。便好掌云。者一掌合是堂头老汉吃。非唯塞断临济咽喉。且使一众狐疑涣然冰释。

　　定州善崔禅师(南五临济玄嗣)

　　因州将王令公於衙署张座请说法。崔升座拈拄杖曰。出来也打。不出来也打。僧出曰崔禅聻。崔便擿却拄杖曰。久立令公。伏惟珍重。便下座。
　　五祖戒别僧便推倒禅床。
　　琅琊觉云。久经行阵者。终不展枪旗。
　　云盖智云。身挨白刃。不惧死生。也须是者僧始得。崔禅为什么当机放过。要会么。锦鳞已得休劳力。收取丝纶归去休。
　　荐福行云。崔禅美则美矣。善则未善。何故。大似放过者僧。山僧即不然。待者僧出众。未开口便与痛棒。他若皮下有血。必然别有生涯。
　　龟峰光云。崔禅布长蛇偃月大阵。欲统四大部洲为一世界。不是者僧搀旗夺鼓。未免陷在虏庭。且道坐筹帷幄镇静八方。水乳和同风云会合一句作么生道。若不蓝田射石虎。几乎悞杀李将军。
　　南涧问云。云盖道者僧身挨白刃不惧死生。可惜崔禅当机放过。殊不知者僧吃了崔禅一顿棒至今转身不得。要识崔禅么。运筹帷幄决胜千里。
　　宝掌白云。崔禅拟欲当堂据令十处埋兵。不知冷地里被个贩私盐汉突围而入。几乎打破蔡州。
　　白岩符云。者僧疋马单刀向龙蛇阵里斩将搴旗。不妨许伊是个豪杰中豪杰。争奈崔禅韬略尤能妙出孙吴。虽然。总不禁王公冷眼。
　　广教玉云。出来也打。不出来也打。浑钢打就生铁铸成。僧出曰崔禅聻。满地刀枪。崔擿却拄杖便下座。掘地陷平人。古人尽道者僧不顾危亡身挨白刃。殊不知大小崔禅被者僧靠来。只得将错就错。还有识他汗臭气者么。

　　幽州谭空禅师(南五临济玄嗣)

　　因镇州牧有姑为尼。行脚回欲开堂为人。牧令空勘过。空问曰闻汝欲开堂为人是否。尼曰是。空曰。尼是五障之身。你作么生为人。尼曰龙女八岁南方无垢世界成等正觉又作么生。空曰。龙女现十八变。你试一变看。尼曰。不是野狐精。变个什么。空便打。
　　镇州牧主闻云。和尚拄杖折那。
　　翠岩芝云。且道尼具眼不具眼。只担得条断贯索。作么生会。

　　鄂州灌溪志闲禅师(南五临济玄嗣)

　　参临济。济蓦胸搊住。溪曰领领。济托开曰且放你一顿。
　　天童华云。灌溪气宇如王。被临济活埋在镇州城里十字街头。当时若是光孝。棒折也不放在。何故。家肥生孝子。国霸有谋臣。
　　灵隐岳云。炉鞴之所钝铁犹多。虽然如是。不因夜来雁。争见海门秋。
　　灌溪住后上堂。我在临济爷爷处得半杓。末山娘娘处得半杓。共成一杓吃了。直至如今饱不饥。
　　天童觉云。灌溪恁么说话。且道是临济处得底。末山处得底。虽然一箭落双雕。怎奈有时走杀有时坐杀。且作么生得恰好去。捏聚放开全在我。拈来抛去更由谁。
　　灌溪上堂。十方无壁落。四面亦无门。露裸裸。赤洒洒。没可把。便下座。
　　崇觉空云。灌溪老汉向十字街头逞风流。卖惺惺。道我解穿珍珠。解玉版。濄乱丝。卷筒绢。淫坊酒肆。瓦合舆台。虎穴魔宫。那咤忿怒。遇文王兴礼乐。逢桀纣逞干戈。今日被崇觉觑见。一场懡[怡-台+罗]。
　　灌溪因僧问。久向灌溪。到来只见沤麻池。溪曰。汝只见沤麻池。要且不见灌溪。曰如何是灌溪。溪曰劈箭急。
　　玄沙备云。更学三十年未会禅在。
　　天童悟云。灌溪虽能拽转鼻孔。争奈惹人情见。何不待伊问如何是灌溪。劈脊便打。

　　镇州万寿和尚(南五临济玄嗣)

　　一日过访宝寿。宝坐不起。万展坐具。宝下禅床。万却坐。宝骤步入方丈闭却门。万乃归院翌。日宝寿来复谒。万亦坐不起。宝展坐具。万亦下禅床。寿却坐。万遂归方丈闭却门。宝於侍者寮取灰围却方丈门便归去。万开门见曰。我不恁么。他却恁么。
　　磬山修云。二老一冲一撞。如两虎相见各露爪牙。无有一毫亏损处。不媿同参。足为模范。虽然。总未免傍观者哂。
　　白岩符云。二老主宾相见。进退可观。使覆师辱国者见。得不汗下。虽然。二手平出。就中一个占先。还委悉么。我若作万寿。见灰围却门。便展具望空与伊三拜。

　　桐峰庵主(南五临济玄嗣)

　　因僧问者里忽遇大虫作么生。峰便作虎声。僧作怕怖势。峰大笑。僧曰者老贼。峰曰争奈老僧何。僧却大笑。
　　雪窦显云。是即是。两个恶贼只解掩耳偷铃。
　　愚庵盂云。桐峰不用棒所以妙。者僧不用喝所以妙。桐峰大笑。者僧亦大笑。梁山泊里称豪杰。看来都是不良人。

　　云山和尚(南五临济玄嗣)

　　问僧甚处来。曰西京来。山曰还将得西京主人书来否。曰不敢妄通消息。山曰作家师僧天然有在。曰残羹馊饭谁吃。山曰独有阇黎不甘吃。僧便作吐势。山唤侍者曰扶出者病僧着。僧便出去。
　　昭觉勤云。一往观来二俱作家。节节勘证二俱落草。当时若有人截断葛藤。不妨光前绝后。还委悉么。多虚不如少实。

　　定上座(南五临济玄嗣)

　　镇府斋回。到桥上坐。次有三座主至。一座主问。如何是禅河深处须穷到底。定擒住拟抛向桥下。其二座主遽前劝曰。休休。莫怪触忤上座。且望慈悲。定曰。若不是者两个座主。直教他穷到底。
　　南涧问云。定上座性命在二座主手里。

　　睦州尚书陈操居士(南五睦州陈嗣)

　　一日偕僚属登楼次。遥见数僧来。有一官人曰来者总是行脚僧。公曰不是。曰焉知不是。公曰待来验看。须臾僧至楼前。公蓦唤曰上座。僧皆举首。公谓众官曰不信道。
　　沩山喆云。陈尚书可谓手擎仲尼日月。腰佩毗卢金印。非惟儒士惊慑。亦乃衲僧罔措。不见道。当机如电拂。方免病栖芦。
　　天童觉云。陈操尚书白拈贼。瞒长芦一点不得。
　　鼓山永云。者僧有理难伸。死而不吊。尚书按剑当门。谁敢正眼觑着。
　　通玄奇云。尚书可谓善识休咎。闹里换人眼睛。者僧虽则举首称奇。可惜还同受屈。
　　天井新云。诸官施陷虎机。尚书具透关眼。山僧只得眼横鼻直。检点将来。沩山不惟涂污尚书。亦乃埋没自己。且作么生是行脚僧汗臭气。当言不避截舌。
　　髻珠昰云。众官人被尚书当面热瞒。情犹可恕。带累他数员禅客平白受屈。其可恕乎。
　　尚书斋次拈糊饼问僧曰。江西湖南还有者个么。曰尚书适来吃个什么。书曰敲钟谢响。
　　瀛山誾云。者僧俊鹘冲霄。到也快便。怎奈末上遭他网子。祇如道敲钟谢响。者里合作么生对他。何不道草贼大败。

　　△青五
　　瑞州九峰道虔禅师(青五石霜诸嗣)

　　在石霜典侍司。会霜迁化。众欲举首座继席。峰白众曰。须明得先师意始可住。座曰先师有什么意。峰遂问。先师道休去歇去冷湫湫地去。一念万年去。寒灰枯木去。古庙香炉去。一条白练去。其余则不问。一条白练去。首座作么生会。座曰者个祇是明一色边事。峰曰元来未会先师意在。座曰你不肯我那。但装香来。香烟断处若去不得。即不会先师意。遂焚香。香烟才起。座便脱去。峰拊其背曰。坐脱立亡即不无。先师意未梦见在。
　　云居舜曰。侍者平生只具一只眼。
　　开福宁征云。且道首座是会先师意不会先师意。若道会。虔侍者为甚道坐脱立亡即不无。先师意未梦见在。若道不会。其奈首座良哉快便撒手便行。且道利害在什么处。会么。路远夜长休把火。大家吹灭暗中行。
　　南华炳云。透生死关。高超物表。秉杀活剑。独据寰中。若非智眼洞明。未免扶篱摸壁。要会么。春兰与秋菊。各自一时荣。
　　荐福行云。大凡本分法席肘臂欲其重。非重不能权衡佛祖。爪牙欲其利。非利无以开拓人天。看他石霜迁化。首座侍者各出一只手扶持石霜宗旨。直是光前绝后今古罕闻。诸人要辨来端。各请抝折弓箭踏翻射垛来与老僧相见。
　　径山杲云。两个无孔铁锤。就中一个最重。
　　天宁琦云。首座坐脱立亡。侍者说黄道黑。先师意在钩头。须信曲中有直。若在临济门下。三十棒教谁吃。才说是非者。便是是非人。
　　报恩秀云。首座担板只得一橛。当时见道恁么则未会先师意在。只消道吾不如汝。管教九峰无地容身。不见道争之不足让则有余。
　　云门澄云。诸方尽谓首座未会先师意。以径山检点将来。恰是九峰未会。何也。置枯木堂。做死工夫。岂不是石霜意。承言者丧。滞句者迷。岂不是洞上宗。见首座恁么便谓不会先师意。蹉过了也。首座见他不会。便乃尽令而行。正恁么时。还是一色耶。非一色耶。九峰到者里。浑身是眼鉴不及。满身是口辨不得。只得强作主宰道。坐脱立亡则不无。先师意未梦见在。当时虽得便宜。争奈后来有个径山澄长老冷眼难瞒。要与首座雪屈。大众。是他一宾一主共作一番广大佛事了也。你诸人徒向他舌头底觅是非分得失便觉远矣。山僧如此批判。大众还甘么。良久云。莫将闲学解。埋没祖师心。
　　博山来云。善建者不拔。善辨者若讷。首座损其华填其实。洁其操楷其式。住持事业岂其然乎。九峰太煞劲挺不近人情。还会石霜意也未。总好与三十笤帚。
　　福严容云。首座坐断十方。不能密移一步。若是山僧见道作么生会。好向云吹毛宝剑逼人寒。他若拟议。便与一喝云莫埋没先师好。管取九峰结舌。且赢得一代住持。
　　清化嶾云。者两个汉好似吴越摇船各使一边。吾想石霜老祖决未肯点头在。
　　理安洸云。我若作首座。待伊道明什么边事。但向道先师无此语。莫谤先师好。
　　云溪挺云。首座只知其一不知其二。九峰只知其二不知其一。要且先师意。总未梦见在。
　　龙泉濌云。一人善观风化。一人太杀煎逼。可惜石霜一宗扫地而尽。若是冰河焰发枯木花开的汉。待他道明甚么边事。和声便棒。不特光扬祖道。亦使九峰倒退三千。
　　白岩符云。石霜擿下一只没底船。首座拦头。侍者把柂。直入洪波浩渺间撑风载月。兴亦至矣。但不知船舱里有几人坐得稳当。
　　九峰因僧问。西天夏末得道者如林。此间夏末还有得道者么。峰曰有。曰何者是。峰曰。头带午夜月。脚踏黄金地。
　　径山琇云。今日忽有问径山。此间夏末有人得道么。但对道无。曰何谓无。向道个个眉毛横眼上。人人鼻孔大头垂。且道九峰是径山是。
　　九峰因僧问如何是头。峰曰开眼不觉晓。如何是尾。曰不坐万年床。有头无尾时如何。曰终是不贵。有尾无头时如何。曰虽饱无力。直得头尾相称时如何。曰儿孙得力室内不知。
　　博山来云。指活路于廛中。舌头不粘着肉。披全提於向上。头颅不拄着天。九峰口齿若梭肠。自有巧妇针线也。所贵者儿孙得力室内不知。且道不知底是何事。
　　灵隐礼云。洞山明妙叶於正偏。四臣咸奉一君。九峰辨贵贱於内绍。五子全身归父。殊不知威音那畔五马不嘶。今世门头一牛不饮。且道云生碧嶂风起青萍。枯木龙吟髑髅喜笑。又作么生。乃卓拄杖云。万古碧潭空界月。再三捞摝始应知。

　　台州涌泉景欣禅师(青五石霜诸嗣)

　　因强德二禅客於路次。见泉骑牛。不识乃曰。蹄角甚分明。争奈骑者不鉴。泉骤牛而去。及回见二禅客於树下煎茶。泉下牛与坐。乃问近离甚处。强曰那边。泉曰那边事作么生。强提起茶盏。泉曰。此犹是者边事。那边事作么生。强无对。泉曰莫道骑者不鉴好。
　　保宁勇代泉指参随人云。归到山中分明举似。
　　宝寿方云。大小涌泉大似南头失利。却来北头盘本。当时待道头角甚分明争奈骑者不鉴。何不下牛向前搊住曰速道速道。他若拟议。便与劈面一掌。却好曰莫道骑者不鉴好。
　　涌泉因雪峰来访。乃门送峰入轿了。泉曰。者个四人舁。那个几人舁。峰乃踊身起曰道什么。泉再问。峰曰行他不会。泉曰。知即知。只是道不得。
　　云居庄云。有主有宾。全收全放。直须识取涌泉。雪峰脱或未然。切忌向虚空里钉橛。

　　福州覆船洪荐禅师(青五石霜诸嗣)

　　僧问钩锥不到处。请师到。船良久。僧曰掣电之机徒劳伫思。船曰出格一句汝试道看。僧近前三步却退后。船曰。此是出格句。即今事作么生。僧拂袖便出。船曰也是天津桥上汉。
　　昭觉勤云。者僧浑金璞玉。覆船大冶宏开。百炼千煅成一个金刚王宝剑。还委悉么。也是天津桥上汉。北斗南头着眼看。
　　覆船因僧问如何是师子子。船曰善哮吼。僧拊掌曰好手好手。船曰青天白日却被鬼迷。僧作掀禅床势。船便打。僧曰驴事未去马事到来。船曰灼然作家。僧拂袖便出。船曰将瓯盛水拟比大洋。
　　瀛山誾云。若不是覆船肘后符灵。几被者僧夺却。

　　澧州洛浦元安禅师(青五夹山会嗣)

　　结庵夹山。经年不访。山乃作书令僧驰问。浦接得便坐却。展手索曰还有么。僧无对。浦便打云。归去举似和尚。僧回举似山。山曰者僧若开书三日内必来。若不开书此人救不得矣。三日后浦果至。见夹山不礼拜。当面叉手而立。山曰。鸡栖凤巢非其同类。出去。浦曰自远趋风请师一接。山曰目前无阇黎。此间无老僧。浦便喝。山曰住住。且莫草草匇匇。云月是同。溪山各异。截断天下人舌头则不无阇黎。争教无舌人解语。浦伫思。山便打。浦因兹伏膺。
　　兴化奖代浦云。但知作佛。莫愁众生。
　　雪窦显云。者汉可悲可痛。钝置他临济。他既云月是同。我亦溪山各异。说什么无舌人不解语。以坐具劈口便摵。夹山若是个知方汉。必然明窗下安排。
　　五祖戒出洛浦语云。更说道理看。便出去。
　　昭觉勤云。雪窦虽是贼过后张弓。不妨与临济雪屈。若子细检点将来。令行一半。倘若担荷正法眼藏。待伊道争教无舌人解语。便与掀倒禅床喝散大众。更待什么明窗下安排。剔起便行。直饶机如掣电眼似流星辨泻悬河。也卒着手脚不得。且道誵讹在什么处。乃云。险。
　　东山澓云。洛浦当时虽无言可对无理可伸。其不知。如勾践之行成。卒能卧薪尝胆。
　　洛浦上堂。孙膑今日收铺去也。有卜者出来。时有僧出曰请和尚一卜。浦曰你家爷死。僧无语。
　　法眼益代抚掌三下。
　　径山杲云。者僧没兴死却爷。又彼他人抚掌。信知祸不单行福无双至。然洛浦善卜。法眼善断。若子细思量。爻象吉凶二老一时漏逗。既占得火风鼎卦。何故断作地火明夷。云门即不然。蓦拈拄杖云。孙膑门下死却郎罢。连卓三下云。会么。内属艮宫。再求外象。又卓三下云。千神万灵。万圣千灵。莫顺人情。复卓一下云。吉凶上卦。
　　天宁琦云。洛浦道你家爷死。拄却舌头。妙喜牙上生牙。角上生角。妄谈休咎。强说是非。一时抖乱六十四卦了也。
　　天童忞云。大慧老人错下名言。要知者僧正是因祸致福。第恨不解。即庆为祥。能仁门下龙象。必定别有长处。不妨为者僧下一转语。
　　金粟元云。洛浦开大卜铺。善断吉凶。可惜者僧不还卦钱。带累傍人拊掌。今日者里则不然。孙膑收铺去也有卜者出来。忽孝子出云。请和尚一卜。祇向他道汝家爷活。大众。他家爷已死。为甚却道活。岂不闻七十一年名着於乡。善士之风山高水长。
　　洛浦因木平道参问。一沤未发已前。如何辨其水脉。浦曰。移舟谙水脉。举棹别波澜。平不契乃参蟠龙。问一沤未发已前如何辨其水脉。龙曰。移舟不别水。举棹即迷流。平从此悟入。
　　云峰悦云。木平若於洛浦言下会去犹较些子。可惜许向蟠龙死水里淹杀。后有问如何是木平。对曰不劳斤斧。果然只在者里。诸禅德。大凡发言超方。也须甄别邪正。识辨真伪。带些子眼筋始得。虽然如是。也是贼过后张弓。
　　高峰妙云。若不是悦公。洎合被他瞒却。然虽如是。且道蟠龙誵讹在什么处。移舟不别水。举棹即迷源。
　　天童忞云。者则机缘。大似狙公赋芧曰朝三而暮四。众狙皆怒。曰然则朝四而暮三。众狙皆悦。名实未亏而喜怒为用固矣。真诠不谬而迷悟攸分何也。诸仁者。於此还曾拣辨得明么。出来通个消息。不则射虎不真徒劳没羽。良久云。参。
　　报恩琇云。二大老恁般答话。且道还有优劣也无。若道无优劣。为甚一能令人悟。一不能令人悟。若道有优劣。优劣在什么处。咄。到岸休争筏。归家罢问程。
　　古南门云。恁么答话。虽则啐啄同时。若是一沤未发已前。敢保未在。今日若有人问山僧。一沤未发已前如何辨其水脉。向他道晴湖平似镜。不碍往来看。
　　洛浦因僧问。学人拟归乡时如何。浦曰家破人亡子归何所。曰恁么则不归去也。浦曰。庭前残雪日轮消。室内红尘遣谁扫。乃有偈曰。决志归乡去。乘舟泛五湖。举篙星月隐。停棹日轮孤。解缆离邪岸。张帆出正途。到来家荡尽。免作屋中愚。
　　天奇瑞云。者僧旷劫孤露。所以念念不忘。洛浦虽然冰消瓦解。又恐创建璚楼。外脱牢笼内存经纪。不免更赠一言。何故。雁飞不到处。人被利名牵。
　　洛浦因侍者云。肇法师制得四论也甚奇怪。浦曰肇公甚奇怪。要且不见祖师。者无对。
　　清凉钦代云。和尚什么处见祖师。
　　云居锡云。甚么处是肇公不见祖师处。莫是有许多言语么。又云。肇公有多少言语。
　　洛浦问蛤溪曰。自从棃溪别后。今得几载。溪曰和尚犹记得昔年事。浦曰见说道者总忘却年月也。溪曰。和尚住持事繁。且容子细看。浦曰打则打会禅汉。溪曰某甲消得。浦曰道者住山事繁。
　　青龙斯云。二老可谓有主有宾有收有放。检点将来。总是互扬家丑。弁山今日将条龟毛索子缚作一团。抛向山门外宝珠池浸杀了也。还有相救者么。如无。烦东禅长老为伊解交。
　　洛浦问僧近离甚处。曰荆南。浦曰。有一人与么去。还逢么。曰不逢。浦曰为甚么不逢。曰若逢即头粉碎。浦曰阇黎三寸甚密。
　　云门偃於江西见其僧。乃问还有此语不。僧云是。门云洛浦倒退三千里。
　　白岩符云。者僧应对有据。不妨许伊是个行脚师僧。为甚却向云门手里生被活埋。有人能於云门语下代者僧出一只手。山僧当与你个东瓜印。
　　洛浦临终告众曰。今有一事问你诸人。若道者个是。即头上安头。若道不是。即斩头求活。首座曰。青山不举足。日下不挑灯。浦曰是什么时节作者个语话。时有彦从上座对曰。离此二途请和尚不问。浦曰未在更道。从曰彦从道不尽。浦曰我不管你尽不尽。从曰彦从无侍者。祇对和尚。浦休去。至晚唤从至。曰阇黎今日祇对甚有来由。汝合体得先师意。先师道目前无法意在目前。不是目前法。非耳目之所到。且道那句是宾。那句是主。若检得出。分付钵袋子。从曰彦从不会。浦曰汝合会。曰彦从实不会。浦喝出。乃曰苦苦。
　　洛浦既告众矣。至明日又僧举前话问浦。浦曰慈舟不棹清波上。剑峡徒劳放木鹅。
　　报慈遂征云。且道从上座实不会。为复怕见钵袋子粘着伊。
　　博山来云。将迁化之时托契於儿孙。其妙思天造。情怀自别。首座彦公大有出身之路。奈娱老者难以言句取则。若迹解求之。未免谙图索马也。

　　宗门拈古汇集卷第二十七
　　宗门拈古汇集卷第二十八

　　　　古杭白岩嗣祖沙门　净符　汇集
　　△青五

　　洛京韶山寰普禅师(青五夹山会嗣)

　　白头因参。山曰莫是多口白头因么。因曰不敢。山曰有多少口。曰通身是。山曰寻常向甚么处屙。曰向韶山口里屙。山曰有韶山口即得。无韶山口向甚么处屙。因无语。山便打。
　　云门偃云。者话堕阿师。放你三十棒。又云。将谓是师子儿。又云。韶山今日瓦解氷消。
　　雪窦显云。从来疑着韶山。
　　愚庵盂云。拨草伤蛇。惹火烧身。恁么人在在有之。因禅多口。直得闭杀。韶山无口。直得屙杀。
　　清化嶾云。因白头徧身是口。不奈韶山一屙何。
　　慧云盛云。尽道因白头多口。忽被把住咽喉。无能出气。徧身是的甚处去了。设向眼睫里识些机宜知些进退。三十棒韶山合当自吃。
　　白岩符云。者多口阿师浪有其名。当时待问有多少口。何不向前劈面便掌。
　　韶山因僧问。是非不到处。还有句也无。山曰有。曰是什么句。山曰一片白云不露丑。
　　天童觉云。通身回互不触尊严。退位傍提要当宛转。还见韶山相为处么。尽力推爷向里头。
　　东山澓云。韶山可谓打落楚天月。摘去汉地星。等闲道出一句。藏锋不露。捡点将来。犹未剿绝。今日有问显圣。是非不到处还有句也无。直云无。他若道为甚么无。但云秋水长天一色。落霞孤鹜齐飞。
　　韶山有僧到参。礼拜起立。山曰大材藏拙户。僧过一边立。山曰丧却栋梁材。
　　城山洽云。前箭犹自可。后箭射人深。
　　韶山因遵布衲访。值山在山下。遵问韶山路向甚么处去。山以手指曰。呜。那青青点黯处去。遵近前把住曰。久向韶山莫便是否。山曰。是即是。阇黎有什么事。遵曰拟伸一问师还答否。山曰。看君不是金牙作。怎解弯弓射尉迟。遵曰。凤凰直入烟霄去。惟怕林问野雀儿。山曰。当轩布鼓从君击。试展家风似老僧。遵曰。一句逈超千圣外。松萝不与月轮齐。山曰。饶君直出威音外。犹较韶山半月程。遵曰过在甚处。山曰个傥之辞时人知有。遵曰。恁么则真玉泥中异。不拨万机尘。山曰鲁班门下徒施巧妙。遵曰。学人即恁么。未审师意如何。山曰。玉女夜抛梭。织锦於西舍。遵曰莫便是和尚家风也无。山曰。耕夫制玉漏。不是行家作。遵曰。此犹是文言。如何是和尚家风。山曰。横身当宇宙。谁是出头人。遵无语。山遂同归至方丈。人事了。山遽召近前曰。阇黎有冲天之气。老僧有入地之谋。阇黎横吞巨海。老僧背负须弥。阇黎按剑上来。老僧挜枪相待。向上一路速道速道。遵曰。明镜当台。请师一鉴。山曰不鉴。遵曰为甚么不鉴。山曰水浅无鱼徒劳下钓。遵无语。山便打。
　　黄龙新云。好打者般汉。打杀百千万个有甚么过。当时若在黄龙手里。棒折也未放过在。
　　何山珣云。布缦天网打凤罗龙。主则琢玉镂氷。宾则攒花簇锦。当机不让觌面争先。结角螺文互存互夺。诸方咸谓好手手中呈好手。还端的也无。若约慧日见处。遵布衲若能慎初护末。待韶山指出路头。骤步便升堂奥。管取明窗下安排。非唯截断葛藤。亦免上他钩线。何也。一着不到处。满盘空用心。
　　昭觉勤云。遵布衲如虎戴角。凛凛威风。怎奈韶山解踞虎头收虎尾。直得步步登高声声相应。还知二老落处么。好手手中跨好手。红心心里中红心。
　　天童华云。死心和尚一期大惊小怪。殊不知韶山自遭布衲毒手之后。至今无人捡点得出。且道誵讹在什么处。
　　龙唐柱云。布衲何用繁辞。乌那青青黯黯处。便作礼云。今日亲见作家。纵使韶山有入地之谋。也要把他作拨草瞻风人管待。
　　城山洽云。看者两员尊宿枪来剑去胜负难分。正是有意气时添意气。不风流处也风流。苐可惜布衲末后落节。还有为伊出一只手者么。

　　洪州上蓝令超禅师(青五夹山会嗣)

　　僧问。善财见文殊后。因甚却往南方。蓝曰。学凭入室。知乃通方。曰为甚么弥勒却遣见文殊。蓝曰。道旷无涯。逢人不尽。
　　天宁琦云。奇特中奇特。玄妙中玄妙。达法源底须是上蓝始得。祖师门下直是未在。

　　福州牛头微禅师(青五投子同嗣)

　　僧问如何是和尚家风。头曰山畬脱粟饭。野菜澹黄齑。曰忽遇上上客来又作么生。头曰。吃即从君吃。不吃任东西。
　　瀛山誾云。生铁铸心肝。打得丁当响。

　　鄂州岩头全奯禅师(青五德山鉴嗣)

　　参德山。才跨门便问是凡是圣。山便喝。岩便礼拜。洞山闻僧举乃曰。若不是奯公也大难承当。岩曰洞山老汉不识好恶。错下名言。我当时一手抬一手搦。
　　雪窦显云。然则德山门下草偃风行。要且不能塞断天下人口。当时才拜。劈脊便打。非唯剿绝洞山。亦乃把定奯老。还会么。李将军有嘉声在。不得封侯也是闲。
　　琅琊觉云。岩头无人问着不妨奇特。才被洞山脑后一锥。便乃氷消瓦解。
　　南华炳云。岩头一期展露。事不徒然。无人赞叹犹较些子。才被洞山称提。直得惊群骇众。还会么。无滞自然随势去。有声多为不平来。
　　昭觉勤云。德山据令而行。只得一半。洞山通方有眼。千里同风。岩头既善据虎头又能收虎尾。大似作家战将临阵扣敌七事俱全。不妨奇特。敢问那里是一手抬一手搦处。谓言侵早起。更有夜行人。
　　径山杲云。猛虎不识阱。阱中身死。蛟龙不怖剑。剑下身亡。岩头虽於虎阱之中自有透脱一路。向剑刃上有翻身之机。若仔细捡点将来。犹欠悟在。即今莫有为岩头作主底么。出来与妙喜相见。良久喝一喝拍一拍云。洎各停囚长智。
　　教忠光云。还知三大老落处么。德山通身放倒。洞山带水拖泥。若非岩头具通方眼。有格外机。怎显功高汗马。且作么生是一手抬一手搦处。杀人刀活人剑。
　　天宁琦云。德山具咬猪狗手脚。岩头是煅了底精金。蓦拶相逢。更无回互。将他八两换他半觔。洞山虽是作家。也只旁观有分。妙喜费许多气力作什么。拈拄杖画一画云。一。
　　南堂欲云。家肥生孝子。国霸有谋臣。雪窦云然则德山门下草偃风行。要且不能塞断天下人口。当时才礼拜劈脊便打。非唯剿绝德山。亦乃把定奯老。说得道理好。归依佛法僧。
　　报恩秀云。诸方尽谓岩头一抬一捺。洞山错下名言。殊不知洞山一抬一捺更甚。虽然岩头抬捺洞山。赚出洞山抬捺。万松说破。忽有个出来礼拜。万松却放过不打。何也。为伊皮下无血。
　　云居庄云。德山不无养子之缘。洞山乃是因斋庆赞。作么生是岩头一手抬一手搦。不是射雕手。徒说李将军。
　　博山来云。问不在意里。答预於机先。余所谓进得德山门。破得岩头句。灼然两彩一赛。洞山虽是善因而招恶果。又安知岩头子为父隐直在其中耶。鼓吹将来。三人捆作一束始得。
　　古南门云。雪窦恁么道。虽则看孔着楔。殊不知岩头历代簪缨。若不是德山如金博金。大难酬对。洞山向背后叉手道。若不是奯公大难承当。诬人之罪以罪加之。简点将来。四大老固虽各恃己长。衲僧门下总欠棒在。何故。青山只解磨今古。流水何曾洗是非。忽有个汉出来道。古南也是为他闲事长无明。合掌云。山僧罪过。
　　愚庵盂云。德山是荆山韫玉之石。岩头是剖玉之良工。始终俱妙。祇不当持一条断贯索要量无边身菩萨身才多少长。不免被旁人耻笑。且道笑个什么。笑他是贵介公子打殴傩沿门乞丐。
　　灵岩储云。岩头只知乘长风破万里浪。不顾黄河无底。德山但解驱泰华塞四沧溟。那识黑山有根。父父子子使尽气力。至今无出头分。可笑。又有个弄巧成拙底引鬼入墙。致令者汉棺材里瞠眼。唬张吓李。古今无数知识出世。一个个水上描根。空中绘影。吃尽许多生受。终没交涉。设有僧到灵岩。入门便问是凡是圣。但呵呵冷笑。直教者汉脊背汗出。
　　西遁超举大慧语毕云。如何是欠悟处。令天下人向岩头嘴边东卜西卜无出头日。试再捡点看。捡点不出。我大礼他九拜。有捡点得出者。九十棒一棒也不饶。
　　演教泐云。德峤布龙蛇大阵。洞山设陷虎机关。岩头久经行阵。虽则不为所困。其奈掩耳偷铃。若放过则彼此无伤。捡点来。三人尽皆是贼。中有一个正贼。一个草贼。且道那一个是正贼。那一个是草贼。
　　白岩符云。德山当堂据令。末上犹欠一筹。岩头泥里藏锋。脚跟终是不稳。并须受罚。若夫洞山老汉且置勿论。为什么。留与后人捡点。
　　岩头因辞德山。山曰甚么处去。头曰暂辞和尚下山去。山曰子他后作么生。头曰不忘和尚。山曰子凭何有此语。头曰。岂不闻智与师齐减师半德。智过於师方堪传授。山曰。如是如是。善自护持。
　　天童觉云。德山寻常棒下不立佛祖。及乎到者时节。得恁么老婆。虽然。是养子之缘。怎免得后人捡责。待伊道智过於师方堪传授。拽拄杖蓦脊便打。
　　岩头因僧问三界竞起时如何。头曰坐却着。曰未审师意如何。头曰移取庐山来即向汝道。
　　径山杲云。岩头古佛向万仞岩头垂手。镬汤炉炭里横身。盖为慈悲之故。有落草之谈。今日若有人问云门。三界竞起时如何。只向道快便难逢。未审师意如何。移取云门山来即向汝道。
　　天宁琦云。三界竞起。岩头道坐却着。见怪不怪其怪自坏。妙喜道快便难逢。顺水流舟更加橹棹。天宁道在什么处。长安甚闹我国晏然。未审师意如何。待上山斫棒来却向汝道。三段不同。收归上科。
　　大珠口云。岩头古佛答一转语。如泰华之岳顿落千峰。似沧溟之海截断众流。盖道眼精明有刮膜之手。今日若有问大珠。三界竞起时如何。珍重。未审师意如何。移取少微山来即向汝道。
　　眉山霈云。岩头虽有杀人刀。且无活人剑。
　　岩头问僧甚处来。曰西京来。岩曰黄巢过后还收得剑么。曰收得。岩引颈近前曰[囗@力]。曰师头落也。岩呵呵大笑。僧后到雪峰。峰问甚处来。曰岩头。峰曰岩头有何言句。僧举前话。峰便打三十棒趂出。
　　沩山喆云。者僧黄巢过后曾收得剑。却向岩头处施设。及至雪峰前锋铓不露。何故。为他岩头大笑一声。直得天地陡暗四方绝唱。若不得雪峰。几乎陆地平沉。不见道杀人刀活人剑。
　　承天宗云。可惜许者般汉。只学得胜负之法。殊不知胜负是生灭之因。我当时若见。但向他道作家作家。教他担板过一生。
　　宝掌白云。者僧既收得剑。因甚杀活威权全在他人手里。当时待他引颈向前。何不道草贼大败。他若拟议。呵呵一笑便出。不唯塞断岩头咽喉。就是雪峰也只与他平展。如今莫有恁么人么。良久云。洎合停囚长智。
　　白岩符云。可惜者僧有剑不善用。动便犯手伤锋。当时待他引颈。何不道降者不斩。岩头到者里不独有技无所施。就使象骨老汉也只得从旁喝采。
　　岩头因罗山闲问石霜。起灭不停时如何。霜曰直须寒灰枯木去。一念万年去。函盖相应去。纯清绝点去。山不契。乃造岩头。问起灭不停时如何。岩喝一喝曰。是谁起灭。山有省。
　　报恩秀云。若是万松。喝了便休。
　　径山琇云。杀人须是杀人剑。
　　资福侣云。大海不着死尸。针锋不留蚊蚋。二大老千古提持。两两相照。今人向言句上着倒。那个有活眼那个无活眼。所以不契。所以省去。不惟不识二大老。亦且不识罗山。
　　白岩符云。必大死一回。枯木上别见春光。参取石霜。当下点铁作金。化鲲鲵而腾高汉。参取岩头。若夫杀人刀活人剑颠拈倒用。则又於他二老分上岂疎亲可得而较哉。如今有问起灭不停时如何。不许循途蹈辙。试别道看。
　　岩头到百丈。丈曰有事相借问得么。奯曰。幸自非言。何须譗[言*窒]。丈曰收得安南又忧塞北。奯劈开胸曰。与么不与么。丈曰。要且难构。要且难构。奯曰。知即得。知即得。
　　仰山寂云。若有人知此二人落处。不妨奇特。若辨不得。大似日中迷路。
　　昭觉勤云。百丈独坐大雄峰顶。咳[口*敕]风生。四海英灵望崖而退。因甚奯公到来直得弓折箭尽。
　　岩头再到德山。山见便下绳床作抽坐具势。奯曰。者个且置。或遇心境一如底人来。向伊道个甚么免被诸方捡责。山曰。犹较昔日三步在。别作个主人公来。奯便喝。山默然。奯曰塞却者老汉咽喉。拂袖便出。
　　沩山佑云。奯上座虽得便宜。怎奈掩耳偷铃。
　　昭觉勤云。奯公一喝宾主历然。德山无语言徧天下。沩山老子雪上加霜。子细捡点将来。总不可放过。乃掷下拄杖。
　　岩头值沙汰於鄂州渚边撑渡。两岸各挂一板。有过渡者击板一下。岩曰阿谁。或曰要过那边去。岩乃舞棹迎之。一日有婆抱儿渡。乃问。呈桡舞棹即不问。且道婆手中儿甚处得来。岩便打。婆曰。婆生七子。六个不遇知音。只者一个也不消得。便抛向水中。
　　琅琊觉云。欺敌者亡。
　　大沩智云。岩头业在其中。只得通身泥水。老婆虽有丈夫手段。也是家丑外扬。
　　天奇瑞云。绵里有针。泥里有刺。者婆子不妨奇怪。若不是岩头也大难抵对。
　　笑岩宝呵呵笑云。者婆子图个什么。岩头当时待他才抛。便好连棒打入水中始较些子。何故。不见道只者一个也不消得。
　　宝寿方云。琅琊道欺敌者亡。且道在婆子分中。在岩头分中。
　　天童忞云。奇怪。者婆子虽是女流。却有衲僧气槩。看他两两作家相见。如击石火闪电光相似。如今衲僧总情解搏量道。抛儿奇特错过了也。殊不知婆子下水拖人。岩头逆风把柂。一个滑头一个。然捡点将来。二俱不了。若是山僧。待他抛儿更与一桡打落。教他母子俱丧。不唯塞断今时露布。且与者老婆争气。
　　崆峒慈云。者婆子抱赃叫屈。着甚来由。奯公令虽行。怎奈猫头鼠尾。当时待道者个也不消得。何不更与一桡。使伊知有宗门牙爪。不见道。杀人须见血。做鬼也光鲜。
　　菩昙深云。者婆子虽有丈夫气槩。能提正令。简点将来。大似徐六担板。只见一边。
　　安乐方云。婆子言中有刺。岩头棒下无情。当时若再与一顿。者臭老婆家私不唯无处卖。弄连性命也须断送。
　　岩头因僧问。浩浩尘中如何辨主。岩曰铜砂锣里满盛油。
　　天童杰云。岩头拔贫助富未是作家。灵隐者里则不然。忽有问浩浩尘中如何辨主。向道日轮正当午。喝一喝。
　　石霜尊云。大小岩头只有定乱之谋。且无出人之眼。若问山僧。浩浩尘中如何辨主。劈脊便棒。为甚如此。蓦地唤回秋夜梦。举头惟见月当空。
　　岩头因僧问。古帆未挂时如何。岩曰小鱼吞大鱼。又僧问。古帆未挂时如何。岩曰后园驴吃草。
　　瓯峰承云。一转语箭锋相拄。一转语天地悬殊。有人拣辨得出。许你具一只眼。
　　岩头因瑞岩问。如何是本常理。头曰动也。曰动后如何。岩曰不见本常理。瑞伫思。头曰肯即迥脱根尘。不肯即永沉生死。瑞乃有省。
　　东塔明云。将金博金。瓦罐不离井上破。以楔出楔。水母何曾离得虾。纵使瑞岩漆桶子快。也是君子可入。
　　岩头因德山曰。我者里有两僧入山住庵多时。汝去看他怎生。头遂将一斧去。见两僧在庵内坐。岩乃拈起斧曰。道得也一下斧。道不得也一下斧。二僧殊不顾。岩掷下斧曰作家作家。归举似德山。山曰汝道他如何。岩曰。洞山门下。不道全无。若是德山门下。未梦见在。
　　南涧问云。岩头大似金翅劈海直取龙吞。二庵主虽则稳坐家堂。到者里也只得退身三步。敢问诸人。洞山门下且置。作么生是德山门下事。剑去久矣。徒劳刻舟。
　　雪窦正云。岩头当场落节。背后扬威。有什么共语处。若也据令而行。德山合吃拄杖。何也。欲观前人。先观所使。
　　眉山霈云。虽然不趂行情。家无滞货不富。
　　岩头因僧。问路逢猛虎时如何。岩曰拶。
　　天童杰云。岩头具杀人不眨眼底手段。被者僧一问却向射垛后亸避。若也捡点得出。虽是善因而招恶果。又云。岩头眼观东南。意在西北。好一拶。性命落在别人手里。
　　岩头因罗山问。和尚三十年在洞山又不肯洞山是否。岩曰是。曰。和尚岂不是承嗣德山又不肯德山是否。岩曰是。曰。不肯德山即且置。祇如洞山有甚么亏欠处。岩良久曰。洞山好佛。只是无光。闲便礼拜。
　　白岩符云。当机觌面提。觌面当机捷。奯公可谓善达其旨。然被罗山奉个三尺帽子。却似不曾知。诸人还辨得出么。

　　福州雪峰义存禅师(青五德山鉴嗣)

　　上堂曰。南山有一条鳖鼻蛇。汝等诸人切须好看。长庆出曰。今日堂中大有人丧身失命。云门以拄杖撺向雪峰面前。复作怕势。有僧举似玄沙。沙曰须是棱兄始得。虽然。我即不然。僧便问和尚作么生。沙曰用南山作么。
　　宝峰文云。雪峰无大人相。然则蛇无头不行。长庆却似怕阿家相似。便道今日堂中大有人丧身失命。云门撺拄杖作怕势。为蛇画足。玄沙用南山作么。道我见处亲切。不免在窠窟里。更无一个有些子天然气槩。报宁门下莫有天然气槩底么。不敢望你别悬慧日独振玄风。且向古人鹘臭布衫上知些气息也难得。
　　护国元云。雪峰摇头。云门摆尾。长庆为蛇添足。玄沙一向插嘴。诸人还知者一队汉落处么。妙舞也应夸徧拍。三台须是大家催。
　　高峰妙云。雪峰和尚虽惯作窃。怎奈诸子不善参随。未免一场败露。致令千载之下恶声犹在。
　　报恩秀云。万松当时若作云门。以拄杖撺向雪峰怀里。他若拟议。随后教伊自作自受亲遭一口。为什么。今朝二月二。暂放龙抬头。
　　愚庵盂云。雪峰毒气熏蒸。长庆拚命挨拶。云门矢上加尖。堪作甚么。玄沙用南山作么。巧不如拙。然虽如是。即今还有不被其所熏蒸者么。不妨出来与老僧相见。罢罢。救得来已是不堪了也。
　　雪峰问僧甚么处去。僧曰识得即知去处。峰曰。你是了事人。乱走作么。曰和尚莫涂污人好。峰曰。我即不涂污你。古人吹布毛作么生。与我说来看。曰残羹馊饭已有人吃了也。峰休去。
　　云门偃别雪峰前语云。筑着便屎臭气。又代后语云。将谓是钻天鹞子。元来只是死水里虾蟆。
　　雪窦显出雪峰语云。一死更不再活。
　　雪峰住庵时二僧来。峰以手拓庵门放身出曰是什么。僧亦曰是什么。峰乃低头归庵。后僧到岩头。头问甚处来。曰岭南来。头曰曾到雪峰否。曰曾到。头曰有何言句。僧举前话。头曰他道甚么。曰他无语低头归庵。头曰。噫。我当初悔不向伊道末后句。若向伊道。天下人不奈雪老何。僧至夏末再举前话请益。头曰何不早问。曰未敢容易。头曰。雪峰与我同条生。不与我同条死。要识末后句。祇者是。
　　沩山喆云。大小雪峰岩头。却被者僧勘破。
　　泐潭准云。且道雪峰是会末后句。不会末后句。若道会。岩头又道当初悔不向伊道末后句。若道不会。因甚如今儿孙徧天徧地。虽与我同条生。不与我同条死。末后岩头虽与劈头说破。未免有些誵讹。久参先德一举便知。后学初机莫道不疑好。
　　径山杲云。雪峰低头归庵。疑杀天下人。岩头道我当初若向伊道末后句天下人不奈雪老何。若不同床睡。焉知被底穿。又道雪峰与我同条生不与我同条死。要识末后句祇者是。杀人须是杀人刀。活人须是活人剑。
　　博山来云。莫道无语。其声如雷。佛事门中商量不下。岩头宝焰吐华。雪峰金针露鼻。固是难兄难弟。若论生死同条。待别时来抹过一着。
　　瓯峰承云。大小岩头龙头蛇尾。
　　雪峰问僧近离甚处。曰覆船。峰曰。生死海未渡。为什么便覆却船。僧无语乃回谓覆船。船曰何不道渠无生死。僧再来进其语。峰曰此不是汝语。曰是覆船恁么道。峰曰。我有二十棒寄打覆船。二十棒老僧自吃。要且不干阇黎事。
　　雪窦显於为甚么便覆却船处代僧云。久向雪峰。待峰拟议。拂袖便行。又於末后不干阇黎事处云。能区能别。能杀能活。若也辨得。天下横行。
　　昭觉勤代僧便与掀倒禅床。复云。雪峰有验人句。覆船有透关眼。雪窦有陷虎机。且道崇宁成得个什么边事。
　　径山杲云。作家宗师天然有在。然虽如是。也是作贼人心虚。是则不干者僧事。二十棒何须自吃。当时但添打覆船便了。且道渠过在什么处。老老大大不合与人代语。
　　天宁琦云。覆船道渠无生死。还契得雪峰意么。若契得雪峰意。为什么道我有二十棒寄打覆船。二十棒老僧自吃。会么。者里若会。便见妙喜道作贼人心虚。勘破雪峰了也。是则不干者僧事。二十棒何须自吃。但添打覆船便了。你道妙喜还有过也无。头上着枷。脚下着杻。
　　古南门云。覆船把髻投衙。遡流寻源。寄打二十棒也得。因甚雪峰却自吃二十棒。还会么。好事不须频话会。留将和气暖丹田。
　　夹山豫代僧云。幸知和尚是作家。
　　龙华宗云。好只无底船。载得两个没巴鼻的老汉。怎奈者僧不解把梢。连累大家通身打湿。当时若是个伶俐衲僧。见雪峰恁么道。好与震威一喝。见覆船恁么道。亦好与震威一喝。若下得者两喝。达磨一宗不致寂寥。山僧者里还有恁么人么。良久云。出头天外看。谁是者般人。
　　雪峰上堂云。望州亭与汝相见了也。乌石岭与汝相见了也。僧堂前与汝相见了也。
　　保福展问鹅湖孚云。僧堂前相见即且置。祇如望州亭乌石岭作么生相见。鹅湖骤步归方丈。保福低头入僧堂。
　　雪窦显云。二老是即是。只知雪峰放行。不知雪峰把定。
　　云居齐征云。此二尊宿且道会得会不得。相见不相见。试断看。
　　荐福璨云。雪峰老人已是伤盐费酱。今时师僧入了门升了堂见了主人。刬地握节当胸。更求指示个入处。哑黄连和根嚼未是苦。
　　乌石道云。雪峰布个缦天网子打凤罗龙。保福鹅湖无端撞入里许。至今出头不得。如今还有透得者个缦天网子底么。卓拄杖云。疎而不漏。
　　愚庵盂云。请和尚下涅盘堂里去。
　　鼓山霈云。大众。鹅湖归方丈。保福入僧堂。什么处是相见处。良久云。两个漆桶相揩着。冷光射破万重山。
　　大觉升云。大小雪峰有年无德。屈抑多少人。大觉则不然。望州亭也不须相见。乌石巅也不须相见。僧堂前也不须相见。何故。茫茫宇宙人无数。那个男儿不丈夫。喝一喝下座。
　　雪峰因僧问。声闻人见性如夜见月。菩萨人见性如昼见日。未审和尚见性如何。峰打三棒。僧复问岩头。头打三掌。
　　雪窦显云。应病设药。且与三下。若据令而行。合打多少。
　　天童觉举雪窦语毕云。雪窦一期趂快。往往后人作行令会。殊不知雪峰岩头是个无固必汉。
　　南堂欲云。前三后三。应病与药。据令而行。别有一着。顾侍者云。且道是那一着。侍者拟议。便打出。
　　愚庵盂云。雪峰打。岩头打。若论见性。如隔罗縠在。
　　宝寿新云。者僧大似向班门弄斧。怎怪得二老恶辣钳锤。然捡点将来。都来只得一橛。且道那里是他一橛处。试道看。
　　白岩符云。者僧祇有先锋且无殿后。带累他雪峰岩头只作得个齐头故事。者里还有能代者僧进一语者么。山僧当为你结案。
　　雪峰升座召众曰。看看东边的。又曰。看看西边的。汝若要会。拈拄杖掷下曰。向者里会取。
　　灵岩储云。雪峰古佛剖腹露心。将从上来家业尽情分付了也。众中若有克家之子。便好一肩担荷去。若无。山僧不妨为伊清理一上。东边的。玉树撑天。西边的。绿阴覆地。掷下拄杖。四止分明。向者里会。都卢一契。若人於此倜傥分明。正好将三条篾牢束肚皮。拈一柄鈯斧子随处耕种去。会么。铁牛吼处春光满。木马嘶时夜浦平。拄杖不知何处去。一双秋雁落沙汀。
　　雪峰在洞山作饭头淘米次。洞问。淘沙去米。淘米去沙。峰曰沙米一时去。洞曰大众吃个什么。峰遂覆却盆。洞曰。据子因缘。合在德山。
　　琅琊觉云。雪峰与么去。大似抛却甜桃。树沿山摘醋棃。
　　投子青云。洞山恁么道。是甚道理。虽然一色乾坤。怎奈山高水阔。所以野人云。工夫不到不方圆。言语不通非眷属。淘米去沙淘沙去米。乃代峰出语云。无影长生桂。经霜结子频。大众吃个什么。金凤采香衔不尽。玉雏食蕊叶长新。
　　天童觉云。雪峰步步登高。不觉草鞋跟断。若也正偏宛转敲唱双行。自然言气相合父子相投。且道洞山不肯雪峰。意在什么处。万里无云天有过。碧潭似镜月难来。
　　报恩秀云。我者里又且不然。淘沙去米淘米去沙。向道涤尽尘砂不遗颗粒。大众吃个什么。粥将木杓舀。饭用笊篱捞。
　　雪窦宗云。直木不栖鸾凤。金针已绣鸳鸯。若不是新丰老人。便见氷消瓦解。

　　宗门拈古汇集卷第二十八
　　宗门拈古汇集卷第二十九

　　　　古杭白岩嗣祖沙门　净符　汇集
　　△青五
　　雪峰上堂。尽大地撮来如粟米粒大。抛向面前。漆桶不会。打鼓普请看。
　　长庆棱问云门云。雪峰与么道。还有出头不得处么。门云有。棱云作么生。门云不可总作野狐精见解。又云狼藉不少。
　　云峰悦云。疋上不足。我更与你葛藤。蓦拈拄杖云。还见雪峰么。咄。近来王令稍严。不许搀行夺市。
　　沩山喆云。我更为诸人土上加泥。举拄杖云。看看。雪峰老人向你面前放屙。咄。为甚么屎臭气也不知。
　　智海逸云。惭媿雪峰老。一等是弄精魂。就中弄得好。虽然如是。好事不如无。
　　昭觉勤云。绝天维。立地纪。未足称奇。擘太华。逗黄河。亦非敏手。若向者里觑得透。便可以撒骊龙窟明珠。喷旃檀林香气。岂不快哉。山僧今日不避泥水放一线道。乃拈拄杖云。还见雪峰么。遂卓一卓云。札。
　　灵隐岳云。陕府铁牛不觉胆颤。嘉州大象通身汗流。且道象骨老人面皮厚多少。
　　乌石道云。大小雪峰抛三放两。有甚了期。兴国则不然。尽大地撮来在诸人眉毛眼睫上。眠也同眠。起也同起。行也同行。坐也同坐。还见得亲切么。击拂云。蚯蚓吸乾四大海。藕丝牵动五须弥。
　　雪峰因三圣问。透网金鳞以何为食。峰曰待汝出得网来即向汝道。圣曰。一千五百人善知识。话头也不识。峰曰老僧住持事繁。
　　保宁展云。争不足。让有余。
　　雪窦显云。可惜放过。好与三十棒。一棒也饶不得。直是罕遇作家。
　　承天宗云。布缦天网须是雪峰。深入虎穴还他三圣。有般汉道雪峰在网内。三圣在网外。苦哉苦哉。深屈古人。若非此二员作家。不能横行天下。
　　沩山喆云。三圣可谓龙门万仞。惯曾作客。雪峰大似孟尝门启。岂惧高宾。
　　宝峰文云。俊哉俊哉。快活快活。恰似一只鹞子。莫惊着。报宁即不然。透网金鳞以何为食。待汝出得网来即向汝道。一千五百人善知识话头也不识。便拽拄杖打出三门。复云。也好快活。恰似一只虎。莫动着。诸禅德且道。报宁快活何似三圣快活。莫有快活底汉么。出来定当看。良久云。把手拽不入。
　　径山杲云。一人粗似丘山。一人细如米粖。虽然粗细不同。秤来轻重恰好。径山今日真实告报。汝等诸人切忌钻龟打瓦。
　　天宝枢云。三圣大似毒龙搅海白浪滔天。若不是雪峰惯入洪波。争得骊珠在握。击拂子一下。
　　报恩秀云。三圣置个问头。不妨向荆棘林中掇出个胶盆子。争奈雪峰老汉先在三十步外。看你自黏自惹。直饶解别行一路。终难逃雪峰法网。
　　海舟慈云。我若作雪峰。见三圣道透网金鳞以何为食。劈面便掌云。以此为食。
　　笑岩宝云。雪峰老汉龙头蛇尾。一千五百人善知识话头也不识。但向道与么则不虚为临济儿孙。待伊眼目定动。劈脊便殴。
　　博山来云。捶打不开。屏折不下。各各具有隐身之术。大似埋兵索战。然虽如是。透网金鳞毕竟以何为食。问取高邮定和尚。
　　古南门云。雪峰老汉惯得其便。雪窦好三十棒只是下手太迟。有问古南透网金鳞以何为食。和声便打云。一棒打杀。纵饶作家。又向甚处啖啄。
　　愚庵盂云。三圣是将门之子。用处固有家法。雪峰是卜商之后。善於方人。一个是海青惯打天鹅。一个是大鹏金翅擘海直取龙吞。虽然。作雪峰则易。作三圣则难。他要从刀枪林里过不损一毛。百华丛中来不沾一瓣。始是作家。
　　栖霞成云。雪峰虽是纵夺可观。要且无大人相。若有问摄山。透网金鳞以何为食。但向道死猫头。他更道一千五百人善知识话头也不识。向道莫怪空疎伏惟尚飨。且道与古人相去多少。
　　宝掌白云。草头出没不费光彩。雪峰固是作家。兀目昂头。扬鬐鼓鬣。三圣讵非好手。山僧又且不然。透网金鳞以何为食。和声便打。若更动静。连棒打出。直饶三圣气势腾天。也只得曝腮有分。
　　佛日晳云。三圣出处不凡。雪峰惯得其便。一挨一拶机用当行。一放一收箭锋中的。龙腾沧海鹤舞丹霄。虽各展谋略。检点将来。也是平地栽荆棘。丛林中到今犹自刬削不尽。如今莫有下手刬削得者么。三圣雪峰在汝脚底。如无。莫道透网金鳞。泥里鳅也做不得在。
　　檀度依云。因行棹臂。风正帆张。自是衲僧行径。岂古庙里钟磬边缩脚老摩诃。对泥神土佛而壁立万仞耶。一千五百癞狗啮枯桩。一个半个俊鹰环狡兔。然而豹载威而幽可据。龙得云而变可神。善知识遇恁般汉。不知声应气求。而终日对长连床畔黄口沙弥行棒行喝。将鹤唳为莺啼。斯亦志士大痛矣哉。然虽如是。山僧尚有三十拄杖要打三圣。何故。吾辈饥当从谢仁祖索食。不须陶胡奴米。
　　雪峰因一僧礼拜次。峰乃打五棒。僧曰过在甚么处。峰又打五棒喝出。
　　雪窦显云。我不曾与人葛藤。前五棒日照天临。后五棒云腾致雨。汝若得。也好与五棒。
　　沩山秀云。者僧脑门着地过犯弥天。雪峰轻恕。犹自不知罪名。再犯不容。更道日照天临云腾致雨惑乱后人。何谓。曾被雪霜苦。杨花落也惊。
　　东禅观云。性空自来性直。不似雪窦瞒人。雪峰前五棒打者僧礼拜。后五棒打者僧无过。诸人且道是不是。若道是。要你眼作甚么。
　　保宁茂云。前是杀人刀。后是活人剑。无奈者僧不悟。若悟。雪峰吃拳有分。
　　雪峰塔铭云。兄弟横十字。同心着一仪。土主曰松山。卵塔号难提。更有胡家曲。汝等切须知。我唱泥牛吼。汝和木马嘶。但看五六月。冰片满长街。薪尽火灭后。密室烂如泥。
　　翠岩芝云。然寰中天子勅。塞外将军令。雪峰前不至村后不遘店。若是翠岩。和泥合水且与么。三十年后莫颟顸。
　　雪峰因僧问。古涧寒泉时如何。峰曰瞪目不见底。曰饮者如何。峰曰不从口入。僧举似赵州。州曰不可从鼻孔里入。僧却问。古涧寒泉时如何。州曰苦。饮者如何。州曰死。峰闻乃曰赵州古佛。遂遥礼。从此不答话。
　　雪窦显云。众中总道雪峰不出者僧问头。所以赵州不肯。如斯话会。深屈古人。雪窦即不然。斩钉截铁本分宗师。就下平高难为作者。
　　荐福怀云。诸仁者。作么生会不答话底道理。赞叹赵州即不无。还知赵州一片玉瑕生么。若人检点得出。相如不诳於秦主。
　　天童觉云。扶竖宗乘须还大匠。雪峰办一千五百人善知识身心。赵州用一百五十岁手段。不妨奇怪。如今众中随言定旨。乱作褒贬。深屈古人。然则相席打令自有知音。镂骨铭心罕逢明鉴。
　　径山杲云。雪峰不答话。疑杀天下人。赵州道苦。面赤不如语直。若是妙喜则不然。古涧寒泉时如何。到江扶橹棹。出岳济民田。饮者如何。清凉肺腑。此语有两负门。若人辨得。许你有参学眼。
　　浮山□云。赵州不因者僧。争得与雪峰相见。雪峰不得赵州。争能圆得此话。大小雪窦刺脑入胶盆。
　　育王权云。一人随波逐浪。一人截断众流。检点将来。总欠会在。今日有问育王。古涧寒泉时如何。须是亲见雪峰。饮者如何。问取赵州。
　　瑞岩愠云。者僧当面错过。累他雪峰赵州辊入草窠里。雪窦浮山可谓入理深谈。互相擎展。要且只能委曲不能直截。今日有问古涧寒泉时如何。蚁子擎天柱。饮者如何。藕丝挂须弥。且道与古人是同是别。
　　南堂欲云。雪峰一期答话。不知爬着赵州痒处。赵州忍俊不禁。不觉札着雪峰痛处。痛处痒。痒处痛。一时移在雪窦身上。且道者僧还曾梦见也无。
　　乌石道云。雪峰有活人剑无杀人刀。赵州有杀人刀无活人剑。带累者僧。活又活不得。死又死不得。石溪则不然。忽有问古涧寒泉时如何。但道万里碧云收。一轮明月皎。饮者如何。鲸吞海水尽。露出珊瑚枝。
　　古南门云。雪峰不答话。钦哉。不恃己长。赵州道个苦死。尽美而未尽善。古南则不然。古涧寒泉时如何。阇黎从什么处得者消息来。待拟更问。连棒打出。不惟使者僧不向古涧寒泉处亸跟。且令向去别有通天活计。
　　通玄奇云。者僧担枷带杻罪犯弥天。只得泥首求救。二老虽与敲枷打锁雪罪释刑。苐恐情理难容。还有识他雪峰不答话底么。堪笑堪悲。
　　天童忞云。山僧即不然。有问古涧寒泉时如何。浸烂鼻孔。饮者如何。穿过髑髅。设若有个知气息底问道。与龙池水是同是别。向伊道溪涧岂能留得住。终归大海作波涛。拍一拍。
　　宝寿新云。雪峰具顶门眼。照破蹄涔。赵州出通天手。导归江海。俾天下衲僧尽弃浮沤悉悟真源。非法门大匠不可得而知也。祇如雪峰从此不答话。又作么生。莫把是非来辨我。浮生穿凿不相干。
　　宝掌白云。打动毡拍板。吹起无孔笛。雪峰赵州不妨奇特。山僧又且不然。古涧寒泉时如何。好归江海里。长负济川舟。饮者如何。清风生两腋。爽气透乾坤且。道与古人同别。
　　雪峰示众。尽大地是个解脱门。把手拽不入。时有僧出曰。和尚怪某甲不得。又一僧曰。用入作么。峰便打。
　　雪窦显云。三个中有一人受救在。忽若总不辨明。平地上有甚数。
　　龙池传云。即如二僧也俱会。到者里因甚有吃棒有不吃棒。且道誵讹在甚么处。
　　疎山顺云。既是尽十方世界总是个解脱门。且道正屋在什么处。
　　雪峰上堂。要会此事。如明镜当台。胡来胡现。汉来汉现。玄沙出众曰。忽遇明镜来时如何。峰曰胡汉俱隐。沙曰老和尚脚跟犹未点地在。
　　玄沙备别云。我即不与么。若有问忽遇明镜来时如何。向道百杂碎。
　　明招谦云。当与么时。莫道胡汉俱隐。别作么生道。玄沙云破。明招云丧也。
　　琅琊觉云。验人端的处。下口便知音。
　　龙池传云。山僧则不然。忽遇明镜来时如何。但道收起收起。为什么。若不收起。有甚合杀。
　　雪峰上堂举拂子曰。者个为中下根人。僧便问。忽遇上上人来时如何。峰亦举拂子。僧曰者个为中下。峰便打。
　　云门偃云。我不似雪峰擒葛藤乃拈拄杖云。者个为中下根人。忽遇上上人来时如何。便打。
　　护国元云。宗师家有擒有纵有杀有活。若是蛇头上揩痒又且不然。蓦拈拄杖云。者个为中下根人。有问忽遇上上根人来时如何。只向道我不似云门打葛藤。
　　车溪冲云。雪峰云门虽则杀活纵横甚生意气。检点将来。犹是节外生枝。若据车溪见处。遂竖拂子云。祇将者个普为诸人。无论上中下。若要擎展一任擎展。若要承当一任承当。处处把断要津。个个壁立万仞。且道忽遇其中人来时如何。万国醉心尝大鼎。相将携手上高台。
　　古南门蓦拈拄杖云。山僧者个为一切人。不敢分上中下。何故。祇为诸人共有。你若信得及。便与释迦老子同鼻孔出气。还会么。须知鹫岭当年事。一念回光尚宛然。
　　圆照森云。雪峰拈起拂子。云门问着便打。慈翁即不然。忽遇上上人来时如何。但云。去。汝非其人。
　　白岩符云。者两个老古锥打葛藤不少。者里则不然。拈拄杖云。者个为中下。忽遇上上根人来时如何。乃擿下拄杖归方丈。
　　雪峰山下有一住庵僧。多年不剃头。有问如何是西来意。僧曰溪深杓柄长。峰闻乃袖刀躬访。才见便问。道得即不剃你头。僧便洗头跪峰前。峰乃剃之。
　　昭觉勤云。庵主虽生铁铸就。争奈雪峰是本分钳锤。当初若只颟顸。那显惊天动地。还委悉么。金镞惯调曾百战。铁鞭多力恨无雠。
　　南涧问云。庵主要得便宜。末后却输雪峰一筹。
　　胜法法云。雪峰爱讨便宜。始终被庵主看破。
　　雪峰在洞山时。山问作甚么来。峰曰斫槽来。山曰几斧斫成。峰曰一斧斫成。山曰。此是者边事。那边事作么生。峰曰直得无下手处。山曰。犹是者边事。那边事作么生。峰休去。
　　汾阳昭代峰云。某甲早困也。
　　云溪挺云。洞山飞电闪晴空。雪峰担云入岩壑。虽则两两作家。者里还欠一着。且道是那一着。待枯木糁花即向你道。
　　白岩符云。洞山验人不怕骨出。苟非雪峰是个点头知尾底汉。几成钝置。然在一期探索。展拓可观。若是那边事。三生六十劫。
　　雪峰问僧什么处去。曰普请去。峰曰去。
　　云门偃云。随语识人。
　　天童觉云。莫动着。动着三十棒。云门云。随语识人。又是为蛇画足。
　　宝寿方云。雪峰老汉多是事因叮嘱起。已往莫究。直饶天童与么。又何止扬声止响。三十棒却须自领始得。
　　宝寿新云。出草入草切莫动着。一毫动着。打折你驴腰。
　　雪峰普请搬柴次。路逢一僧。乃擿下一段柴曰。一大藏教只说者个。
　　真如喆云。一大藏教不说者个。
　　天宁琦云。只者个。是什么。说与不说且置。诸人向什么处见二大老。
　　中岳能竖起拂子云。提起则如是我闻。放下则信受奉行。
　　雪峰问僧甚处来。僧曰浙中来。峰曰船来陆来。曰二途俱不涉。峰曰争得到者里。曰有甚么隔碍。峰便打趂出。僧后十年再来。峰问甚处来。曰湖南。峰曰湖南与此间相去多少。曰不隔。峰举拂曰还隔者个么。曰若隔怎得到者里。峰又打趁出。僧住后每见人必诟骂雪峰。同行闻。特去访问。你因甚骂雪峰。者僧举前两段因缘。同行乃痛骂与伊点破。者僧遂悲泣。乃每于中夜焚香望雪峰礼拜。
　　高峰妙云。者个公案颇类德山托钵话。诸方商量者极多。错会者不少。俱眼底但於德山低头处见得。便会雪峰打意。於岩头不肯处见得。便会者僧骂意。又於岩头密启处见得。便会同行点破意。於岩头抚掌处见得。便会者僧悲泣意。又於岩头受记处见得。便会者僧遥礼意。西峰今日将二老父父子子缚作一束。抛在诸人面前了也。诸人要见二老则易。要见西峰则难。何故。有眼无耳朵。六月火边坐。
　　雪峰因僧请益临济四喝意旨。峰曰。我当初行脚时便过河北。已值大师迁化。不得见他。所以至今不知。你要理会四喝意旨。可往见他直下儿孙。僧乃往见南院。院曰那里来。僧曰雪峰。院曰雪峰有何言句。僧具陈前意。院乃展具遥礼雪峰曰。天下古佛。
　　中峰本云。言不在口。语不在舌。端的有来由。特地无交涉。临济四喝岂但雪峰不知。纵是他直下儿孙也未梦见在。不知且置。只如南院遥礼雪峰。是有来由耶。无交涉耶。者里定当得下。要见临济也不难。
　　云庵悦云。雪峰蜜里藏砒。南院恭而无礼。幸赖者僧不善观光。免却二大老一场祸事。
　　雪峰夹篱笆次。玄沙曰。正当恁么时。还有佛法也无。峰曰有。沙曰作么生是夹篱处佛法。峰撼篱笆一下。沙曰某甲不然。峰曰汝作么生。沙曰穿过篾头来。
　　广润融云。雪峰父子眼目人天则不无。料拣将来。未免笆堑不坚。以至儿孙冷落。今日若问广润。正当恁么时还有佛法也无。曰有。作么生有。向他道内不放出。外不放入。
　　雪峰普请次。路逢一猕猴。峰曰人人有一面古镜。者个猕猴亦有一面古镜。三圣曰。旷劫无名。何以彰为古镜。峰曰瑕生。也圣曰者老汉着甚么死急。话头也不识。峰曰老僧住持事繁。
　　雪窦显云。好与二十棒。复云。者棒放过也好。免见将错就错。
　　天童觉云。当时若见雪峰道瑕生也。但近前云诺诺。且道何故如此。争之不足。让之有余。
　　报恩秀云。三圣神锋颕利。每当点勘太难为人。其如雪峰大方海涵天覆。直饶浪激千层。争奈龙王不顾。虽然。也须知他烂泥里有刺。
　　古南门云。雪峰放去较危。收来太速。三圣虽则当仁不让。要且自己话头也不识。检点将来。总被者猕猴换却眼睛。
　　愚庵盂云。好一面古镜。被二老击得粉碎。直至如今要个完全的也难得。僧曰老汉又恁么去也。余曰老僧罪过。
　　雪峰示众。饭箩边坐。饿死人无数。海水边坐。渴死人无数。
　　玄沙备云。饭箩里坐。饿死人无数。海水没头。渴死人无数。
　　云门偃云。通身是饭。通身是水。
　　天童觉云。我则不然。饭箩里坐。胀杀人无数。海水没头。浸杀人无数。以前伤乎不吞。以后失乎不吐。祇如云门通身是饭。通身是水。到者里无你吞吐处。又作么生。
　　宝寿新云。雪峰门下开得口。玄沙手里出得气。也是去死十分。唯除云门一关略较些子。若是宝寿又且不然。饶你通身是饭。不消一踢。通身是水。不消一踏。也是平地起风波。
　　青原然云。者数大老为诸人说也尽情说了。注也尽情注了。然子细看来。一队不唧[口*留]汉。好人不肯做。徧向屎里卧。者里则不然。通身是饭。切忌饱杀。也须屙得出。通身是水。切忌淹杀。也须尿得出。何故聻。酥酪醍醐世所珍。饮食不消成毒药。
　　代云鳌云。尽大地是饭。尽大地是海水。直饶你吞得下吐得出。鳌上座敢曰未在。何故。若是凤凰儿。岂向那边讨。
　　雪峰一日普请。自负一束藤。路逢一僧。峰便抛下。僧拟取。峰便踏倒。归举似长生曰。我今日踏者僧快。生曰和尚替者僧入涅盘堂始得。峰便休去。
　　雪窦显云。长生大似东家人死。西家人助哀。也好与一踏。
　　白云端云。雪峰外面赢得五百。家中失却一贯。
　　浮山口云。者僧吃雪峰一踏。小出大遇。长生吃雪窦一踏。祸出私门。检点将来。总是涅盘堂里汉。
　　瑞岩愠云。者僧吃雪峰一踏。白日见鬼。长生吃雪窦一踏。平地成仙。大小浮山蹉过不少。
　　南堂欲云。雪峰是则下坡不走。快便难逢。若不是长生。未免劳而无功。虽然。且雪峰一踏何似雪窦一踏。
　　开先金云。大小白云错会不少。殊不知雪峰外面失了五百。家中拾得一贯。
　　古南门云。者僧当时踏倒。如今起得也未。若也起得。东家人死。西家人助哀。不妨快畅。若未起得。你者一队汉生淹在涅盘堂里。几时得个转身。拈拄杖一时趁下。
　　报恩琇於峰便抛下处代僧便就藤边卧。又於便踏倒下代僧云。好心不得好报。
　　雪峰指火云。三世诸佛向火焰里转大法轮。玄沙云近日王令稍严。峰曰作么生。沙曰不许搀行夺市。
　　云门偃云。火焰为三世诸佛说法。三世诸佛立地听。
　　黄龙新云。雪峰云门交互争辉。忽若薪尽火灭。三世诸佛向什么处听。乃云。莫恋白云深处坐。切忌寒灰烧杀人。
　　天童忞云。雪峰云门只知锥头利。黄龙新老但见凿头方。山僧要问诸人。薪尽火灭。三世诸佛毕竟向什么处听。良久云。鲸吞海水露珊瑚。大家依旧嘴都卢。
　　广润融云。二老提唱纲宗。犹欠剿绝。一则劳三世诸佛摇唇鼓舌。一则劳一世诸佛立在地听。至今移步不得。融上座则不然。火焰转大法轮了也。并不曾说着一字。起身云。久立众慈。伏惟珍重。
　　雪峰访瓦棺茶话次。问当时在德山斫木因缘作么生。棺曰先师当日肯我。峰曰和尚离师太早。时面前有一碗水。峰曰将水来。棺度与。峰接得便泼却。
　　云门偃云。莫压良为贱。
　　广润融云。今时丛林批判者多。有云待举斫木话。便将一碗水泼却。或云祇消道个不会不会。管取雪峰舌断。与么批判。不但离师太早。正未遇师在。山僧若作瓦棺。不妨亦道个先师肯我。待至雪峰泼水处。便命侍者装香遥礼德山云。今日若非雪峰师兄。何由得见先师大机大用。非但据虎头亦且收虎尾。
　　雪峰住后。僧问和尚见德山得个甚么便休去。峰曰我当时空手去空手归。
　　五祖演云。如今说与透未过者。有两人从东京来。问伊近离何处。却云苏州。便问苏州事如何。伊云一切寻常。虽然。瞒山僧不过。何故。只为语音不同。毕竟如何。苏州菱。邵伯藕。
　　保宁茂云。从门入者不是家珍。自己流出还同瓦砾。老东山依模脱墼。殊不知二大老正是食饱伤心。虽然。既是东京来。因甚却说苏州话。
　　雪峰因闽王封柑橘各一颗。遣使柬问曰。既是一般颜色。为什么名字不同。峰将柑橘依旧封回。闽王复遣问玄沙。沙遂将一张纸盖却。
　　谷隐启云。雪峰玄沙二大老脚跟欠点地。被两枚柑橘惑乱。俱未免为闽王所晒。
　　雪峰因僧问。学人大事未明乞师指示。峰曰是什么。僧于言下大悟。
　　凤日玥征云。且道雪峰有指示无指示。若道有。雪峰向伊道什么。若道无。者僧为什么便悟去。

　　襄州高亭简禅师(青五德山鉴嗣)

　　参德山。隔江才见便曰不审。山乃摇扇招之。简忽开悟。乃横趋而去更不回顾。
　　径山杲云。高亭横趋而去。许伊是个伶俐师僧。若要法嗣德山则未可。何故。犹与德山隔江在。
　　天目礼云。诸方尽道水云一照啐啄同时。有甚交涉。要见德山高亭么。便下座。
　　天宁琦云。众中商量道。高亭见德山。不与他说话便去。所以妙喜道犹隔江在。还曾梦见高亭么。拈拄杖云。便好唤回与一顿。且道是赏伊罚伊。
　　磬山修云。径山一抬一捺。要且贼过后张弓。今人在知识门下三二十年。既不隔江。合作么生。路遥知马力。岁久见人心。
　　白岩符云。德山隔江招手。殊费盐酱。高亭横趋便去。已涉途程。直饶你向父母胞胎未出已前荐得。到山僧者里。拄杖子正未肯放过你在。
　　广胤标云。高亭才拟见德山。脚跟下好与三十。便饶横趋而去。更卖草鞋始得。
　　枝山选云。高亭横趋而去。未免承虚接响。德山隔江招手。也是因风吹火。若到枝山者里。未轻易放过在。
　　河渚谦云。德山隔江招手。且作死马医。高亭横趋而去。药发狂乱。莫有不出户庭坐享太平者么。唤来与山僧洗脚。
　　高亭因夹山会下一僧到。才礼拜亭便打。僧曰特来礼拜何得便打某甲。亭又打趁出。僧回举似夹山。山曰会么。僧曰不会。山曰。赖汝不会。汝若会即夹山口痖。
　　天童华云。高亭一期忍俊不禁。争奈拄杖放行太速。者僧当时若是个汉。莫道高亭夹山。便是达磨大师出来也斩为三段。何故。家肥生孝子。国霸有谋臣。
　　净慈明云。高亭夹山门庭施设各得其宜。但中间一人较些子。应庵与么道。也是巩县茶瓶。
　　广胤标云。才难不其然乎。高亭不合倚势欺人。夹山那堪压良为贱。者僧一等是为魅所着。木庵到者里路见不平。未免拔刀相助。何故聻。执其两端用其中於民。

　　宗门拈古汇集卷第二十九
　　宗门拈古汇集卷第三十

　　　　古杭白岩嗣祖沙门　净符　汇集
　　△青五

　　抚州曹山本寂禅师(青五洞山价嗣)

　　僧问世间什么物最贵。山曰死猫儿头最贵。曰为什么死猫儿头最贵。山曰无人着价。
　　天童觉云。曹山物货不入行市。仔细看来一文不值。曹山遇贱则贵。我者里遇贵则贱。且道还有相违处么。
　　报恩秀云。家无滞货不富。又云。世尊拈花。俱胝竖指。且道与死猫儿头是同是别。
　　曹山因僧问。子归就父。为甚么父全不顾。山曰理合如是。曰父子之恩何在。山曰始成父子之恩。曰如何是父子之恩。山曰刀斧斫不开。
　　天童觉云。翡翠帘垂。丝纶未降。紫罗帐合。视听难通。犯动毛头。月升夜户。密移一步。鹤出银笼。还知么。脱身一色无遗影。不坐同风落大功。
　　报恩秀云。退位朝君。转身就父。曹山乃竭力提持。罄囊分付了也。天童於夜明帘外空王殿中。借无舌人传宣。勑无耳人承旨。此犹是月升夜户边事。鹤出银笼一句作么生道。九皋才翥翼。千里漫追风。
　　曹山示众。诸方尽把格则。何不与他一转语。教他不疑去。云门便问。密密处为甚么不知有。山曰。只为密密。所以不知有。曰此人如何亲近。山曰莫向密密处亲近。曰不向密密处亲近时如何。山曰始解亲近。门应诺诺。
　　径山杲云。浊油更点湿灯心。
　　天宁琦云。雪山南面三千里。
　　白岩符云。只为密密所以不知有。错。不向密密处亲近始解亲近。错。大小曹山。山僧为诸人捉败了也。且道如何是此人。祇如妙喜楚石二老与么道。有交涉无交涉。不可一向忽略放过错会古人。他时阎老子考鞫。莫言不道。
　　曹山因僧问如何是法身主。山曰谓秦无人。曰者个莫便是否。山曰斩。
　　百丈泐云。依门傍户觅主问奴。祇如曹山道个斩字。且道意在於何。喝一喝云。将谓无人。莫言不道。
　　白岩符云。穷峰极顶。不可不到。到得不更进一步。也只是个坐地死汉。曹山为者僧抖擞尿肠。发泄殆尽。虽然。你若便作不守珍御会。却须斩为三段。何故。者里无你着脚处。
　　曹山因僧问灵衣不挂时如何。山曰曹山今日孝满。曰孝满后如何。山曰曹山好颠酒。
　　报恩秀云。曹山有时醉。醉里醒醒。有时醒。不分昼夜。盖为他黄粮梦断。闺合情忘。新丰所以谓触目荒林。论年放旷也。然则孝满后毕竟如何。四时春富贵。万物酒风流。
　　白岩符云。今时师僧抱个不哭底孩儿。便拟向十字街心掣风掣颠。而堂上尊慈且不曾尽杯水之敬。即望他灵衣着体。已是见卵而求时夜。况所谓孝满乎。又况所谓孝满后乎。实实此事非三病。二光一一透尽。更透尽。连更透尽底气息一点也无者。要与曹山相见。山僧者里断断不许。为什么聻。不是吾门无肯语。乘龙端是不凡人。
　　曹山问僧作什么来。曰扫地来。山曰佛前扫佛后扫。曰前后一时扫。山曰与曹山过靸鞋来。
　　五祖戒代僧进语云。和尚是何心行。
　　天界盛云。曹山一向只会作主。若是山僧则不然。待道前后一时扫。却唤行者。者僧扫地辛苦。且与他一碗茶吃。
　　曹山一日闻钟声乃曰。啊[口*耶]啊[口*耶]。僧问和尚作什么。山曰打着我心。僧无对。
　　五祖戒代僧云。作贼人心虚。
　　径山琇云。贼不打自招。
　　宝寿方云。弄精魂汉有什么限。好与贬向他方。
　　清化嶾云。没量大人却向声色里鼓弄人家男女。
　　丰山严云。曹山老汉要验作家。殊不知却被者僧勘破。
　　曹山因僧问如何是狮子。山曰众兽近不得。曰如何是狮子儿。山曰能吞父母者。曰。既是众兽近不得。为什么却被儿吞。山曰岂不见道子若哮吼祖父俱尽。曰尽后如何。山曰全身归父。曰未审祖尽时父归何所。山曰所亦尽。曰前来为什么道全身归父。山曰譬如王子能成一国之事。
　　宝寿方云。诸人要识全身归父底意旨么。大用齐彰忘触避。临机杀活更由谁。
　　寿昌存征云。既是所亦尽。脚下儿孙拟从何处与祖父相见。
　　曹山问强上座。佛真法身犹若虚空应物现形。如水中月。作么生说个应底道理。曰如驴觑井。山曰道即太煞道。只道得八成。曰和尚作么生。山曰如井觑驴。
　　博山来云。豪士之锋。诗人之态。贯协精华。斯无余蕴。曹山提挈过人。如万仞岩头打觔斗下来。攀仰不得。非但三玄五位。直是佛祖髑髅悉穿下过。咦。
　　白岩符云。如驴觑井。说个应底道理。不妨许你东卜西卜。至曰如井觑驴。你又作么生会。者里着不得一只眼。要做曹山底奴子也未得在。
　　曹山因镜清问。清虚之理毕竟无身时如何。山曰。理即如此。事作么生。曰如理如事。山曰瞒曹山一人即得。怎奈诸圣眼何。曰。若无诸圣眼。怎鉴得个不与么。山曰。官不容针。私通车马。
　　沩山喆云。曹山虽然善能切磋琢磨。其奈镜清玉本无瑕。要会么。不经敏手终成废器。
　　东山澓云。二尊宿唱拍相随。拳踢相应。且道站脚在什么处。山僧为你饶舌去也。曹山向煤墨里突出眼睛。一时被镜清拈虚空楔塞却。其奈曹山如佛图澄胁下有孔。远近森罗人物骈阗。一一殊形无不照见。
　　栖霞成云。朕兆未分。理微莫睹。机轮才转。事相全彰。穷玄於鸟道之先。辨的於羊肠之外。镜清固已卓然有识矣。官不容针私通车马。曹山非等闲语。无身有事超岐路。无事无身落始终。
　　演教泐云。动弦别曲叶落知秋。放去收来明投暗合。正偏不失妙叶无私。不犯当头转身有路。何故。不见道但能不触当今讳。也胜前朝断舌才。
　　曹山因僧问香严。如何是道。严曰枯木里龙吟。如何是道中人。严曰髑髅里眼睛。僧不领往问石霜。如何是枯木里龙吟。霜曰犹带喜在。如何是髑髅里眼睛。霜曰犹带识在。又不领乃问曹山。如何是枯木里龙吟。山曰血脉不断。如何是髑髅里眼睛。山曰乾不尽。未审还有得闻者么。山曰尽大地未有一人不闻。曰未审枯木里龙吟是何章句。山曰。不知是何章句。闻者皆丧。遂示偈曰。枯木龙吟真见道。髑髅无识眼初明。喜识尽时消息尽。当人那辨浊中清。
　　玄沙备别香严初语云。龙吟枯木。
　　昭觉勤云。念不异。心不差。圆融五位君臣。跳出无为三毒。便可以向枯木上生华。寒岩中吹律。看他三个老宿。一人透语渗漏。一人透情渗漏。一人透见渗漏。若善参详便可玄关独步。还委悉么。莫守寒岩异草青。坐断白云机不妙。
　　径山杲举圆悟语毕云。诸人还拣得出么。若拣不出。妙喜不惜眉毛为诸人说破。香严透语渗漏。被语言缚杀。石霜透情渗漏。被情识使杀。曹山透见渗漏。被见闻觉知惑杀。分明说了。具眼者辨。
　　天宁琦举妙喜语毕云。妙喜老人全身坐在三种渗漏里。却不被三种渗漏所拘。虽然。要见古人直是远在。为什么聻。无事教坏人家男女。
　　天童觉云。王居门里臣不出门。报恩秀云。天童能以无量法门作一句说。有时一字法门海墨书而不尽。还识天童安家乐业处么。独鹤有时常伴水。好云无事不离山。
　　曹山因僧问。抱璞投师请师雕琢。山曰不雕琢。曰为什么不雕琢。山曰须知曹山好手。
　　云居庄云。且道者僧会曹山语不会曹山语。山僧道。直饶会得也是无端。
　　白岩符云。大小曹山为一个贩骨董汉乃费却许多斧凿。未为好手。今日有问觉王。抱璞投师请师雕琢。便蓦头与伊一棒。直饶是荆山良璧。教他百杂碎。为什么。要使伊脱却鹘臭布衫。拈却炙脂帽子。
　　曹山因僧问。皓月当空时如何。山曰犹是阶下汉。曰请师接上阶。山曰月落后相见。
　　天童悟上堂举毕乃云。且道既是月落后又如何相见。时万峰藏便出法堂。悟便下座。
　　荐福如云。曹山老汉审症开方。天童万峰依方合药。固皆不媿为杏林中国手。然细捡将来。俱未免带些子医生气态。
　　曹山因辞洞山。山问子向甚么处去。曰不变异处去。山曰不变异处岂有去耶。曰去亦不变异。
　　报恩伦云。还知不变易处么。你拟心动念早是变易了也。祇如曹山道去亦不变易。又作么生。要委悉么。转尽无功伊堕位。孤标不与汝同盘。
　　□□弘云。者片田地被曹山占却了也。虽然如是。劵书还在洞山手里。

　　洪州云居道膺禅师(青五洞山价嗣)

　　因刘禹端公上山谢雨问。雨从何来。居曰从端公问处来。公遂礼三拜欢喜而退。行数步居乃召端公。公回首。居曰问从何来。公无语。归家三日而薨。
　　径山杲云。端公无语归家三日而死。正爬着弘觉痒处。只是不知转身一路。当时待道问从何来。但依前礼三拜欢喜而退。且教弘觉疑三十年。
　　天童忞云。云居问杀端公。眉毛落却大半。端公遭问脱去。说话终不借人舌头。即今有问天童雨从何来。但向道合取口。然则作么生得他雨下。但办肯心决不相赚。
　　云居令侍者送裤与一住庵道者。道者曰自有娘生裤。竟不受。居却令侍者去问。娘未生时着个什么。道者无语。后迁化烧得舍利持似居。居曰。直饶烧得八斛四斗。不如当初下取一转语好。
　　菩提密代道者云。谢和尚再三。
　　慧云盛云。且道当时下得什么语始免罪戾。我若作庵主。待道娘未生时着个什么。向道多谢和尚重惠。
　　天目律云。云居老汉令行忒煞。道者无语。识法者惧。侍僧从旁曰。当时若问和尚娘未生时穿个什么。未审又作么生。乃向道是谁作造。虽然今时师僧家非不能下千语万语。要求其舍利半粒又安得哉。
　　白岩符云。云居老汉错过道者道者。当时无语不妨作家。只是可惜无人证明。
　　云居因成尚书问。如来有密语。迦叶不覆藏。此理如何。居召尚书。书应诺。居曰会么。曰不会。居曰。若不会。如来有密语。若会。迦叶不覆藏。
　　清凉钦征云。且道唤底是密语。应底是密语。若也应唤总是去即不密也。且作么生是密语。
　　东林总云。怪哉。弘觉二十年羚羊挂角绝迹忘踪。及被尚书一问。直得带水拖泥。未免遭人笑怪。法灯恁么。也是日午点灯夜半泼墨。
　　东禅观云。逢人且说三分话。未可全抛一片心。
　　白岩符云。经未明。疏通之。疏未明。钞通之。弘觉老汉疏亦疏矣。钞亦钞矣。且道尚书还会么。直饶会得。也未是自己家珍。
　　云居参洞山。山问汝名什么。居曰道膺。山曰何不向上道。居曰向上则不名道膺。山深肯之。
　　天目律云。二大老向寻常相见处一问一答。竭力要发明尊贵一路。殊不知只好替他作通事人即得。若是向上事。此去京师尚隔半月程在。
　　白岩符云。帘垂香阁不露尧眉。妙得其旨还他云居老汉。所以成洞家父子。然只发挥得僚属边事。若是尊贵一路。敢曰欠在。侍者便问。如何是尊贵一路。山僧出舌示之曰。要舌头便割取去。
　　云居因僧问。如何是诸佛师。居喝曰者田厍奴。僧礼拜。居曰你作么生会。僧曰者老和尚。居曰元来不会。僧作舞出去。居曰沿台盘乞儿。
　　昭觉勤云。识机宜。别休咎。有回互转关底眼。千百人中难得一个半个。为什么却成沿台盘乞儿去。也是怜儿不觉丑。
　　何山珣云。翻手为云。覆手为雨。主宾互换。当机作舞。堪笑沿台盘乞儿。也是面南看北斗。
　　百丈泐云。田厍奴有什么了期。何不待他礼拜时一踏踏倒。岂不剿绝。虽然。也不得草草。
　　云居因洞山问甚处来。居曰踏山来。山曰阿那个山可住。居曰阿那个山不可住。山曰与么则国内总被阇黎占却也。居曰不然。山曰子莫得个入路么。居曰无路。山曰怎得与老僧相见。居曰若有路即与和尚隔生也。山曰此子已后千人万人把不住。
　　罄山修云。作家相见如珠走盘盘走珠。纵横无碍。岂与敲氷索火缘木求鱼者可同日而语。今日有人踏山来。我且问你有路来无路来。谓有路来。不合云居。谓无路来。不合洞山。有路无路。罄山道个俱隔。且作么生合得古人意去。试道看。
　　云居上堂。如人将三贯钱买个猎狗。祇解寻得有踪迹底。若遇羚羊挂角。莫道踪迹。气息也无。僧便问羚羊挂角时如何。居曰六六三十六。曰挂角后如何。居曰六六三十六。僧礼拜。居曰会么。曰不会。居曰不见道无踪迹。
　　赵州谂闻僧举此语乃云。云居师兄犹在。僧便问羚羊挂角时如何。州曰九九八十一。曰挂角后如何。州曰九九八十一。曰得恁么难会。州曰有什么难会。曰请和尚指示。州曰新罗新罗。
　　洞山莹云。一人高高山顶立。要下下不得。一人深深海底行。要出出不得。好各与三十拄杖。何故。一对无孔铁锤。
　　云居因僧问。山河大地从何而有。居曰从妄想有。曰与某甲想出一锭金得么。居便休去。僧不肯。
　　云门偃云。已是葛藤。不能折合。待伊道想出一锭金得么。以拄杖便打。
　　笑岩宝云。云门虽能折合。尤未径庭。我若作云居。待伊问山河大地从何而有。劈口打云妄想作么。何故。虽善截其流而折其蔓。未若拔乎本而塞乎源也。
　　白岩符云。云居与么答话。古今多少人谁不在他语脉里失却一只眼。殊不知他帝青摩尼宝觌面拈来。初无吝惜。怎奈者僧有眼如盲。当面不识。云居也只得抱羞而返。虽然。若是白岩。待道与某甲想出一锭金得么。便好呵呵大笑归方丈。

　　抚州疎山匡仁禅师(青五洞山价嗣)

　　示众。老僧咸通年前会得法身边事。咸通年后会得法身向上事。云门出问如何是法身边事。山曰枯桩。曰如何是法身向上事。山曰非枯桩。曰还许学人说道理也无。山曰许。曰枯桩岂不是明法身边事。山曰是。曰非枯桩岂不是明法身向上事。山曰是。曰未审法身还该一切也无。山曰法身周徧岂得不该。门指净瓶曰。祇如净瓶。还该法身么。山曰阇黎莫向净瓶边觅。门便礼拜。
　　径山杲征云。且道云门礼拜。是好心不是好心。
　　白岩符云。不是疎山老汉。净瓶子几乎粉碎。
　　疎山因冬至僧问。如何是冬来意。山曰京师出大黄。
　　古南门云。有问山僧如何是冬来意。向道兴化莲壳好种火。且道与古人相去多少。诸人若作世谛流布。佛法未梦见在。更作佛法商量。千里万里。毕竟如何。须知远烟浪。别有好商量。
　　疎山访香严。值严上堂。时有僧问。不慕诸圣不重己灵时如何。严曰万机休罢千圣不携。山在众作呕声曰是何言欤。严便下座召山曰。适对此僧语必有不是。致招师叔赐责。未审过在什么处。山曰。万机休罢犹有物在。千圣不携亦从人得。如何无过。严曰却请师叔道。山曰。若教某甲道。须还师资礼始得。严乃礼拜蹑前问。山曰何不道肯诺不得全。严曰肯又肯个什么。诺又诺於阿谁。山曰肯即肯他千圣。诺即诺於己灵。严曰。师叔恁么道。向去倒屙三十年在。山住后果如前记。
　　镜清怤因疎山问。肯诺不得全。汝作么生会。清曰全归肯诺。山曰不得全又作么生。清曰个中无肯路。山曰始惬病僧意。
　　资福广云。香严一抬一搦甚生光彩。好则好。惜乎不用衲僧拄杖。当时若用衲僧拄杖。也不待三十年。虽然。我更要问诸人。祇如香严道师叔恁么道向去倒屙在。踈山果如其记。还是佛法灵验。为复别有道理。良久乃拍手呵呵笑云。子期死后无知己。怎教伯牙不断弦。
　　白岩符云。香严道万机休罢千圣不携。笺释不易。山作呕声曰是何言欤。义之所在愤不顾身。严下座曰适对僧语未审过在什么处。大似脚跟欠稳当。山曰万机休罢犹有物在千圣不携亦从人得如何无过。好个盐铁判官。严曰却请师叔道。倒转枪头来也。山曰若教我道须还师资礼始得。也欠看风使帆。严乃礼拜蹑前问。干戈相待。山曰何不道肯诺不得全。只恐不是玉是玉也太奇。严曰肯又肯个什么诺又诺於阿谁。者一拶也难当抵。山曰肯即肯他千圣诺则诺於己灵。说得道理好。严曰师叔恁么道向去倒屙三十年。何异灵山记莂。山住后果如前记。疑杀天下人。复云。山僧为诸人花判了也。还有知他肯诺不得全底意旨么。切忌向镜清舌头着倒。
　　踈山因知事僧为造寿塔。造毕白山。山曰将多少钱与匠人。僧曰一切在和尚。山曰。为将三钱与匠人。为将两钱与匠人。为将一钱与匠人。若道得。与吾亲造寿塔来。僧无语。后僧举似大岭闲。岭曰还有人道得么。僧曰未有人道得。岭曰。汝归与踈山道。若将三钱与匠人。和尚此生决定不得塔。若将两钱与匠人。和尚与匠人共出一只手。若将一钱与匠人。累他匠人眉须堕落。僧回如教而说。山具威仪望大岭作礼叹曰。将谓无人。大岭有古佛。放光射到此间。虽然如是。也是腊月莲花。大岭闻此语亦曰。我与么道。早是龟毛长三尺。
　　浮山远云。踈山以锥锥地。大岭用刀剜空。虽然二古德错下锥刀。今时人亦难构副。何故。后语中有捎有杀。虽然如是。河里失钱河里摝。
　　雪窦宗云。说甚么龟毛长三尺。腊月莲花。尽是和衣草里辊。直饶向者里分三列四说得倜傥分明。祖师正眼未梦见在。我当时若见踈山恁么道。只向道一文也无。待他更说道理。便与掀倒禅床拆却寿塔。教者老汉终身无依倚处。为甚如此。知恩方解报恩。
　　报恩伦云。当时大岭见义勇为当仁不让。便与从头酬价。今日林泉更资一路。若将三文钱与匠人和尚此生决定不得塔。何故。劳而无益。为伊多酒慢功。若将两文钱与匠人和尚与匠人共出一只手。两不相亏。并无悬欠。若将一文钱与匠人累他匠人眉须堕落。皆知疎山一毛不拔。还知林泉恁么判断处么。醉汉口。没量斗。闲割炒。胡厮殴。半窗凉月酒醒时。灯火清荧何所有。
　　鼓山贤云。疎山恁么垂语陷阱不少。幸得大岭放光一一照破。虽然。要与疎山相见亦太远在。
　　五祖冈云。也是曹瞒疑冢七十二。
　　资福广云。疎山卖了布单。学得些子算法。便来者里瞒人。赖遇监院不会。监院若会。管取疎山死无葬身之地。
　　西渡金云。疎山罗山二大老性命总落在知事手里。
　　疎山常握木蛇。有僧问和尚手中是什么。山提起曰曹家女。
　　天月礼云。手中木蛇是曹家女。美态异常恶心难御。蓦拈拄杖云。如今变现在南山。倒用横拈谁敢觑。掷下杖云。照顾性命。
　　白岩符云。疎山年老忒杀懵懂。分明手中木蛇却唤作曹家女。可惜者僧乏屠龙手段。放过疎山。当时若是个汉。待提起曰曹家女。便与礼拜而去。管教他性命落在我手里。

　　随州青林师虔禅师(青五洞山价嗣)

　　凡有新到。先令搬柴三转。然后参堂。有一僧不遵。乃问曰。三转内即不问。三转外如何。林曰铁轮天子寰中旨。僧无对。林便打趂出。
　　大沩秀云。夫欲君臣道合。应须水乳和同。者僧既抗节朝堂。自应丧身失命。当时见道铁轮天子寰中旨。将坐具便摵。待伊拟议。拂袖出去。岂不尤为峻利。
　　青林初参洞山。山问近离甚处。林曰武陵。山曰武陵法道何似此间。林曰胡地冬抽笋。山曰别甑炊香供养此人。林拂袖便出。山曰此子向后走杀天下人去在。
　　鼓山永云。恁么抵对滴水难消。因甚别甑炊香饭。莫有知他洞山利害者么。
　　天界盛云。青林头正尾正。固是圣朝俊彦廊庙英标。怎奈新丰老人未肯放过。且道那里是他未肯放过处。试定当看。
　　青林因僧问。学人竟往时如何。林曰。死蛇当大路。劝子莫当头。曰当头时如何。林曰丧子命根。曰不当头时如何。林曰亦无你回避处。曰正当恁么时如何。林曰失却也。曰未审向什么处去。林曰草深无觅处。曰和尚也须堤防始得。林抚掌曰一等是个毒气。
　　博山来云。青林棒喝不施。针锥在舌根上。何曾放过。者僧烂泥中有刺。纵得便宜。不知早入行铺了也。当时若问博山。但咄云没去处。看他道个什么。虽然。在今之日讨个师僧也难得。
　　鼓山贤云。既不许当头。亦不许回避。暂生拟议便隔千山。教学人毕竟如何行履。虚舟无意浮秋水。橹柂浑忘渡月明。
　　白岩符云。一往看来。者僧大似把髻投衙。殊不知善战者不居胜。当时若不是青林老将。几被打破蔡州。

　　宗门拈古汇集卷第三十
　　宗门拈古汇集卷第三十一

　　　　古杭白岩嗣祖沙门　净符　汇集
　　△青五

　　高安白水本仁禅师(青五洞山价嗣)

　　上堂。老僧寻常不欲向声前色后鼓弄人家男女。何故。且声不是声色不是色。僧便问如何是声不是声。水曰唤作色得么。曰如何是色不是色。水曰唤作声得么。僧礼拜。水曰。且道为汝说答汝话。若向者里会得。许你有个入处。
　　雪窦显云白水也甚奇怪要且贪观天上既非声前句后且作么生入。
　　云居舜云。白水既已入草。者僧又落深村。然则阳春雪曲时人难和。村歌社舞到处与人合得着。
　　大沩秀云。白水只知横千不会竖百。如何是声不是声。莫逐音响。如何是色不是色。莫逐青黄。且从伊向声前色后觅个安身。自然别有生涯。
　　径山杲云。白水将一串云居子换却天下人眼睛。却被者僧将一条断贯索不动干戈穿却鼻孔。云居道阳春雪曲时人难和村歌社舞到处与人合得着。是则也是。未免随搂搜。杲上座不惜眉毛为诸人说破。声不是声色不是色。马后驴前。神出鬼没。雪曲阳春和不齐。村歌社舞且淈[泳-永+盾]。以拂子击禅床云。者个决定不是声。复举起云。者个决定不是色。且毕竟是个什么。喝一喝云。此时若不究根源。直待当来问弥勒。
　　天宁琦云。白水也只道得个声不是声色不是色。别有什么奇特。白雪阳春虽唱得。争奈时人和不得。誵讹在甚么处。声不是声色不是色。
　　灵岩储云。白水掩耳偷铃。者僧当面着贼。
　　佛日晳云。大小白水不惜眉毛。未免傍观者哂。隆安寻常无拘无束。不妨向声前句后鼓弄人家男女。何故。祇因声不是声色不是色。设有问如何是声不是声。但云山青水绿。如何是色不是色。犬吠驴鸣。或云和尚何得颠倒声色。便与劈脊一棒云。不是知音徒劳侧耳。虽然。此中有两负门。且道在白水分上隆安分上。检点得出。许你具参学眼。
　　广教玉逐句下着语云。老僧寻常不欲向声前句后鼓弄人家男女。曾为浪子偏怜客。自爱贪杯惜醉人。何故要且声不是声色不是色。绵包特石。铁裹泥团。如何是声不是声。金将火试。唤作色得么。担枷过状。如何是色不是色。不到乌江不尽头。唤作声得么。重言不当吃。且道与你说答你话。两段不同收归上科。有人辨得曲不藏直。许你有个入处。误赚人不少。复云。古人恁么提唱。唤作嚼饭喂婴孩。汝等直下扫破迷云豁开慧日。不妨於声色中起倒。声色中坐卧。立地见本仁和尚败阙处。
　　白水垂语。眼里着沙不得。耳里着水不得。僧便问如何是眼里着沙不得。水曰应真无比。如何是耳里着水不得。水曰白净无垢。
　　天童觉云。白水老人可谓大而无外小而无内。具足千变万化。祇个赤手空身不受一滴一尘。直是满眼满耳。还见么。立足无闲地。知心有几人。

　　潭州龙牙居遁禅师(青五洞山价嗣)

　　问翠微如何是祖师意。微曰与我将禅板来。牙遂过禅板。微接得便打。牙曰。打即任打。要且无祖师意。又问临济如何是祖师意。济曰与我将蒲团来。牙过蒲团。济接得便打。牙曰。打即任打。要且无祖师意。住后僧问。和尚行脚时问二尊宿祖师意。未审二尊宿明也未。牙曰。明即明也。要且无祖师意。
　　五祖戒云。祖师土宿临头。又云。和尚得与么面长。
　　雪窦显云。临济翠微只解放不解收。我当时若作龙牙。待伊索蒲团禅板。拈得劈胸便擿。
　　沩山喆云。翠微临济可谓本分宗师。龙牙一等是拨草瞻风。与他后人为龟为鉴。住后道二尊宿明即明矣要且无祖师意。瞻前顾后应病与药不无龙牙。大沩则不然。待问未审二尊宿明也未。劈脊便棒。非唯扶竖翠微临济。亦乃不孤他来问。
　　石门聪云。龙牙无人拶着犹可。才被个衲子一拶。失却一只眼。
　　东禅齐云。众中道佛法即有只是无祖师意。若恁么会有何交涉。且别作么生会无祖师意底道理。
　　昭觉勤云。龙牙参来莽卤学处颟顸。虽然顾后瞻前。争奈藏身露影。既是无祖师意。用明作么。若向者里辨得出。山僧与你拄杖子。若辨不出。和鼻孔一时穿却。
　　博山来云。龙牙者汉一副铁脊梁直硬到底。打破大唐国讨个头正尾正的难得。
　　古南门云。三个老汉靴里动指头。雪窦虽为龙牙出气。要且只见锥头利不见凿头方。
　　明觉地云。龙牙大似块真金。千煅万炼愈精愈净。可谓临危不变真大丈夫。虽然。却被者僧看破。
　　龙牙因僧问。如何是祖师西来意。牙曰待石乌龟解语即向汝道。曰石乌龟语也。牙曰向汝道什么。又僧问香林远。如何是祖师西来意。林曰坐久成劳。
　　天童觉云。一句子仰之弥高。一句子钻之弥坚。一句子瞻之在前。一句子忽然在后。还辨得么。赤心片片知人少。觌面堆堆睹者稀。
　　龙牙颂曰。天下名山到因脚。辛苦年深与袜着。而今老大不能行。手里把柄破木杓。
　　白云端云。龙牙老人可谓熟处难忘。
　　径山杲云。端和尚恁么。大似以己方人。杲上座即不然。家贫难办素食。事忙不及草书。
　　天宁琦云。者一个那一个和本三人一时放过。是非终日有。不听自然无。
　　五祖演云。山僧即不然。脚也不能着草鞋。手也不能把木杓。端坐受供养。施主常安乐。
　　古南门云。龙牙只为破木杓不能放下。虽则夸经卖纪。要且有年无德。山僧则不然。天下名山在双脚。辛苦穷途无袜着。而今思忆转伤神。手里空空无木杓。既无木杓将个甚么接待诸人。今日人事烦倦要睡去。留与诸人啖啄。
　　龙牙因僧问。十二时中如何着力。牙曰如无手人行拳。
　　云居齐云。好言语。且作么生会。尝问一僧。他道无手底人何更行得拳也。不妨道得是。及问伊佛法。伊便休去。将知露布说得无用处。不如子细体取古人意好。
　　大沩秀云。是则是。又教人入阴界作活计。十二时中如何用力。如有手人行拳。又且如何。
　　龙牙示众。学道如钻火。逢烟未可休。直待金星现。归家始到头。
　　神鼎諲别云。学道如钻火。逢烟便可休。莫待金星现。烧脚又烧头。
　　翠岩真云。若论顿也。龙牙犹在半途。若论渐也。神鼎正欠悟在。毕竟如何。今年多落叶。几度扫归家。
　　普荫□云。二尊宿不循本分。将常住地各自分疆列界。致令后人竟无立足之处。山僧今日亦有一颂。从本不曾学。於兹何可休。当人真活计。不在此两头。且中间一句作么生道。白日依山静。黄河入海流。参。
　　龙牙一日在帐中坐。僧问。不是无身。不欲全露。请师全露。牙拨开帐曰还见么。曰不见。牙曰不将眼来。
　　报慈屿云。龙牙老汉只道得一半。
　　法眼益别云。饱丛林。
　　古塘□云。龙牙全身独露。者僧觌面不逢。当时见伊拨开帐。便好和身推倒。

　　京兆华严休静禅师(青五洞山价嗣)

　　在洛浦作维那。因普请白椎曰。上间搬柴。下间锄地。时首座便问。圣僧作什么。严曰。当堂不正坐。那赴两头机。
　　泐潭准云。华严和尚虽临时对答应用不失其宜。然只解顺水撑篙。不解逆风把柁。当时若是准上座。才见伊道圣僧作甚么。便打一椎云。大众普请罢。首座当出院。谨白诸禅德。且道因什么如此。不见道。一朝权在手。看取令行时。
　　昭觉勤云。珠钻九曲休静可谓神功。玉解连环山僧更资一路。或有问圣僧作个什么。只对他道。廓如明镜当台照。不动形声应万缘。

　　瑞州九峰普满禅师(青五洞山价嗣)

　　问僧近离甚处。曰闽中。峰曰远涉不易。曰。不难。动步便到。峰曰有不动步者么。曰有。峰曰争得到此间。僧无对。峰以拄杖趁下。
　　洞山莹云。为人为彻。杀人见血。固是九峰一片热肠。可惜者僧不善为客劳烦主人。当时若是个衲僧。但向道和尚大似不曾行脚。管取者棒别有分付处。

　　益州北院通禅师(青五洞山价嗣)

　　问夹山。目前无法。意在目前。不是目前法。非耳目之所到。岂不是和尚语。山曰是。通便掀倒禅床叉手而立。山起来打一拄杖。通乃下去。
　　法眼益云。是他掀倒禅床何不便去。须待夹山打一棒了才去。意在什么处。
　　愚庵盂云。夹山好拄杖。祇是分付迟了。待问岂不是和尚语。蓦头便打。此时北院纵有神用也措手不及。然虽如是。北院待夹山打一下始行。是何意思。弄玉已随萧史去。丹青留与后人狂。

　　洞山道全禅师(青五洞山价嗣)

　　因僧问。清净行者不入涅盘。破戒比丘不入地狱时如何。山曰。度尽无遗影。还他越涅盘。
　　宝寿新云。好个师僧竟不知堕在无影坑中。凭空以为究竟。若不是洞山重布梯航。何时复出得见天日。要识清净行者么。东边是。要识破戒比丘么。西边是。还信得及么。也是无事生事。

　　越州乾峰和尚(青五洞山价嗣)

　　上堂。法身有三种病。二种光。须是一一透得。始解归家稳坐。更须知有向上一窍在。云门出问。祇如庵内人。为什么不知庵外事。峰呵呵大笑。门曰犹是学人疑处。峰曰子是什么心行。门曰也要和尚相委。峰曰直须与么始解稳坐。门应曰喏喏。
　　雪窦显云。若明得褒贬句。未必善因而招恶果。
　　昭觉勤云。动弦别曲。问一知十。手搦手抬。以胶投漆。庵内不见庵外。无孔铁锤不会。人生相识贵知音。水入水兮金博金。
　　沩山果云。乾峰平地生堆。韶阳因风起浪。然虽合水和泥。千古丛林榜样。既是合水和泥。为什么是丛林榜样。不入洪波里。争见弄潮人。
　　天童觉云。坐着病在膏肓。用着光不透脱。直饶纵横十字圆转千机。也未知有向上一窍在。还得稳坐地么。到头霜夜月。任运落前溪。
　　资福侣云。乾峰无端划地成牢。韶阳亦乃就空作跌。检点将来。总成笑具。且道笑个什么。贼是小人智过君子。
　　乾峰示众。举一不得。举二放过。一着落在第二。云门出众曰。昨日有人从天台来。却往径山去。峰曰典座来日不得普请。便下座。
　　雪窦显云。诸禅德。云门老汉只解一手抬。不能一手搦。还有共相着力者么。试露爪牙看。
　　云居元云。此语众中商量甚多。会者极少。乾峰梦里合眼跳黄河。觉来身在床上。云门醉后扶人倒上。树醒来只在座中。二人打作一团。至今分疎不下。若人知得落处。许你解空第一。
　　沩山喆云。乾峰善唱。云门善拍。唱拍相随。风清古格。还有知音者么。一堂风冷澹。千古意分明。
　　育王琏云。举一黑如漆。举二全不是。且道作么生。良久云。城东打鼓城西响。园内花开园外春。
　　护国元云。道头知尾。告往知来。若非彼此共知。又安能向者里共出一只手。是即是。争奈犹欠一着在。
　　径山杲云。乾峰洗面摸着鼻。云门吃饭咬着砂。二人蓦地相逢着。元来却是旧怨家。虽然如是。只许老胡知。不许老胡会。又云。彼此扬家丑。赖遇无傍观者。
　　育王光云。眼亲手辨。彼此作家。检点将来。犹欠一着在。鸿福即不然。举一不得。举二放过。一着落在第二。忽有人出。劈脊便打。何故。击碎髑髅消息尽。从教大地黑漫漫。
　　天童觉云。坐断十方。千差路绝。放开一线。万派朝宗。二尊宿开拓家风。方见衲僧去就。还端的么。太平天子寰中旨。汗血将军塞外心。
　　东山报云。古人恁么说话。正是抱赃叫屈。东山即不然。举一不得。举二放过。一着落在第七。到者里须知有向上一路始得。如何是向上一路。良久云。莫守寒岩异草青。坐着白云宗不妙。
　　天童忞云。乾峰恁么说话。大似钉桩摇橹。抱桥柱洗澡。忒杀无转智。若是山僧举一不妨。举二放过。一着横三竖四。昨日有人从天台来却往径山去。呼直岁新年头已过第三日了也。今朝好普请。且道天童意在於何。良久云。春风景里乾坤大。无限江山开画图。
　　古南门云。云门只解步步登高。不解从空放下。拈拄杖云。古南亦乃放过。且任此话大行。
　　愚庵盂云。二大老要共扶者破砂盆。一个向高高山顶立。一个向深深海底行。山僧今日举二去也。乃左右顾视云。大众万福。
　　广胤标云。独掌不浪鸣。两掌鸣掴掴。你看雪窦恁么道。要且知一不知二。殊不知云门是个无孔笛。遇着毡拍板。说甚五音六律。直是阳春白雪亦须却步。何故。自从舞得三台后。拍拍都来总是歌。
　　普宁颕云。乾峰丁一卓二。云门放两抛三。虽谓唱拍投机。然只解顺水推舟。不解逆风把柁。当时待他恁么道。何不便与掀倒禅床。直饶乾峰全机。也较三千里。
　　宝庆法云。夫好手终不彰名。既一个向孤峰顶上放两抛三。一个从平地里神出鬼没。已自漏逗了也。后来道典座来日不得普请。不奈船何打破戽斗。
　　慧云盛云。乾峰动弦。云门别曲。拍唱拍和。声金振玉。洞山门下足可观光。若到滹沱。未堪收录。且道誵讹在什么处。
　　西山音云。一个砧杵敲残深夜月。一个井梧摇落故园秋。西山则不然。为什。么大抵还他肌骨好。不搽红粉也风流。
　　乾峰因僧问。十方薄伽梵。一路涅盘门。未审路头在什么处。峰以拄杖画一画云。在者里。
　　云门偃因其僧持此语请益。门乃拈起扇子曰。扇子[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。会么。
　　雪窦显代僧便喝。有僧请益长庆。庆云问取堂中第二座。雪窦代僧云。错。寻有僧问雪窦。窦云堕坑落堑。又自代云。作贼人心虚。
　　黄龙南云。乾峰一期指路。曲为初机。云门乃通其变。故使后人不倦。
　　大沩秀云。古今尽道乾峰安居祖师之堂。开后人之径路。殊不知乾峰老汉被者僧一问。直得手忙脚乱。诸禅德。且道誵讹在甚么处。良久云。不在水兮不在山。只在人心返覆间。
　　东林总云。古德道乾峰摇头。云门摆尾。者僧只是个撞露柱汉。脚跟下错过也不知。便谓东家点灯西家暗坐。龙衔海宝。游鱼不顾。山僧今日不可也随波逐浪。临危悚人。殊不知大小乾峰云门俱被者僧勘破。且道什么处是勘破处。良久云。多时雨水。不及晒[日*良]。
　　宝峰文云。乾峰与么还梦见也未。若是真净则不然。十方薄伽梵一路涅盘门。未审路头在什么处。劈脊便棒。却问他路头在什么。处待伊拟开口。热喝出去。更有个折脚老比丘。不分缁素不辨邪正。拈起扇子道。扇子[跳-兆+孛]跳上三十三天筑着帝释鼻孔。东海鲤鱼打一棒雨似盆倾。似者般和泥合水汉。粪埽堆头埋却十个五个有什么过。阿呵呵。乐不乐。足不足。而今幸对山青水绿。年来是事一时休。信任身心懒拘束。大众休磕睡好。
　　黄龙清云。若向乾峰句中会去。正是死句。坐杀阇黎。若向云门语下承当。业识茫茫。随波逐浪。既俱不许。毕竟向甚么处会。诸人还知落处么。自古上贤犹不识。造次凡流岂可明。
　　南华炳云。乾峰曲尽慈悲。当机提掇。云门巧开方便。觌面发机。直得枯木生花。冷灰腾焰。且道东海鲤鱼打一棒雨似盆倾。明什么边事。因风吹火。用力不多。
　　径山琰云。唱愈高。和愈峻。还他二老。若是十方薄伽梵一路涅盘门。总未踏着在。
　　愚庵盂云。韶阳酬机太奢。乾峰答话太啬。奢则不可以便愚蒙。啬则不可以周广众。我云门者里。九逵八达之路。其道坦坦。其平如砥。一任你骑驴跨马。奔南走北。只是山僧于津口要路蓦展手云。讨将公验来。
　　鼓山霈云。乾峰周道如砥。云门十字纵横。若能信步归来。方知道常在於其中经行及坐卧。如或未然。山僧更与饶舌。十方薄伽梵一路涅盘门路头在什么处。拈拄杖云。下坡不走。快便难逢。乃卓一卓下座。
　　广胤标云。苟可以强国。不法其故。苟可以利民。不循其礼。二老汉虽是一等为人。未免巧尽拙出。若是木庵。待问十方薄伽梵一路涅盘门未审路头在甚么处。便和声踏倒。使伊直下得个倒断。则庶几不致于亡羊泣岐矣。
　　演教泐云。乾峰摇头。云门摆尾。二老神通妙用则不无。未免被者僧勘破。
　　白岩符云。变二王真楷作张颠草书。云门善得其妙。非久精授阵补戈之法者。要寻他转换结构处断不可得。然於他涅盘门路终难指出在。如今有僧恁么问。诸方曲录床上汉又当别作个什么苟当。不可也依样画葫芦。
　　乾峰因云门问请师答话。峰曰到老僧也未。曰恁么则文偃在迟也。峰曰恁么那恁么那。曰。将谓侯白。更有侯黑。
　　报恩秀云。云门晴空激电。乾峰旱地奔雷。及乎双放双收。虽作家衲僧难为摸索。
　　博山来云。非常之问。非常之答。迅雷不及掩耳。良驷不及追风。宛转偏圆各负钩深索隐的手段。然检点将来。好与痛棒。何也。为他无事生事。放过即不可。
　　瓯峰承云。两个漆桶失却鼻孔。

　　明州天童咸启禅师(青五洞山价嗣)

　　简大德问。学人卓卓上来。请师的的。启曰我者里一屙便了。有甚么卓卓的的。曰和尚与么答话。更买草鞋行脚好。启曰近前来。僧近前。启曰只如老僧与么祇对。过在什么处。简无对。启便打。
　　天童华云。启禅师固是本分钳锤。塞断新天童口未得在。者僧虽深入阃域。要且未具透关眼。

　　澧州钦山文邃禅师(青五洞山价嗣)

　　良禅客问一镞破三关时如何。山曰放出关中主看。良曰与么则知过必改。山曰更待何时。良曰。好箭放不着所在。便出。山曰且来阇黎。良回首。山下禅床把住曰。一镞破三关则且置。试与钦山发箭看。良拟议。山打七棒曰。且听者乱统汉疑三十年。
　　同安察云。良公虽解发箭。要且未中的。僧便问未审如何得中的。安云关中主是什么人。钦山闻云。良公若解与么。也免得钦山口。然虽如是。同安不是好心。亦须看始得。
　　天童觉云。山堆岳积来。瓦解冰消去。则时人知有。与我放出关中主看。且合作么生。有的道当时便喝。当时便掌。然则一期瞎用则得。要且未是关中主在。还体得么。当堂不正坐。那赴两头机。
　　钦山与岩头雪峰同到德山。钦出问。天皇也恁么道。龙潭也恁么道。未审和尚作么生道。德山曰汝试举天皇龙潭道底看。钦拟议。德山便打。钦被打归延寿堂曰。是即是。打我太煞。岩头曰。你恁么。他后不得道见德山来。
　　法眼别云。是则是。错打我。
　　雪窦显云。诸禅德。钦山置个问端甚是奇特。争奈龙头蛇尾。汝试举天皇龙潭道底看。以坐具便摵。大丈夫汉捋虎须也是本分。他既不能。德山令行一半。若尽令行。雪峰岩头总是涅盘堂里汉。
　　翠岩芝云。钦山只顾其前不顾其后。如今作么生与钦山出气。
　　五祖戒云。德山只解打死钦山。不会打活钦山。
　　沩山喆云。德山门下草偃风行。大沩则不然。待问未审和尚作么生道。劈脊便打。且道德山是大沩是。会么。横按镆铘全正令。太平寰宇斩痴顽。
　　古南门云。雪窦扶强不扶弱。不知德山老汉被钦山一拶。直得推过别人。拟议便打。死马医了也。若据令而行。何待道天皇龙潭。才踏步向前便大棒趁出。定龙蛇。摛虎兕。又有甚么过。
　　洞山昱云。大小德山杀活自在。钦山虽有迎刃之谋。争奈龙头蛇尾。岩头雪峰坐观成败。义不容诛。若尽令而行。总须大棒打出。
　　白岩符云。你试举天皇龙潭道底看。喝。者老汉见面不如闻名。拂袖便出。当时钦山下得者翻手脚。不但使德山令无所施。且得增同参十倍意气。
　　钦山因僧问。如何是和尚家风。山曰。锦绣银香囊。风吹满路香。岩头闻乃令僧传语曰。传语十八姐。好好事潘郎。
　　天童忞云。邃老不昧洞上之宗。奯公无违德山之子。检点将来。一人犹挂本来衣。一人尚行心处路。未出曹山四禁在。若是山僧。如何是和尚家风。似玉珍不御。如簧语带悲。遂顾视左右云。即今莫有传语底么。众默然。乃云。血染杜鹃春又过。为君那惜损蛾眉。
　　灵岩储云。钦山祇图卖弄风流。不顾魂消梦断。岩头虽然宪章国法。争奈罪不重科。有问山僧。如何是和尚家风。向道。明知君不至。再上小楼头。顾左右云。且道山僧恁么告报意在於何。良久击竹篦一下云。频呼小玉元无事。祇要檀郎认得声。
　　钦山因德山侍者来参。才礼拜遽把住曰。还甘钦山与么也无。侍曰。某甲却悔久住德山。今日无言可对。山乃放手曰一任祇对。侍拨开胸曰。且听某甲通气一上。山曰德山门下即得。者里一点也用不着。侍曰久委钦山不通人情。山曰累他德山眼目。参堂去。
　　径山策云。杀人不问。问人不杀。拨胸吐气。彼此孟八。直饶有始有终。也是戽水相泼。要识钦山与者僧么。李顺王小破草鞋。方十三李师囊破袜。
　　钦山与雪峰岩头行脚时至一店吃茶次。山曰不会转身通气者不得茶吃。头曰若恁么我定不得茶吃。峰曰某甲亦然。钦曰者两个汉话头也不识。头曰甚处去也。钦曰布袋里老鸦虽活如死。头退后曰看看。钦曰。奯公且致。存公作么生。峰以手画一圆相。钦曰不得不问。头呵呵笑曰太远生。钦曰有口不得茶吃者多。
　　昭觉勤云。钦山虽解转身吐气。亦未有吃茶分。何也。话在。
　　鹅湖心云。钦山大似忍辱仙人。节节支解面不改客。无它子当时若在。就初问处便与打破茶具。那有许多琐碎。
　　钦山因僧参。山竖起拳又伸掌曰。开即成掌。五指参差。复握拳云。如今为拳。必无高下。汝道钦山还通商量也无。僧近前却竖起拳。山曰你恁么只是个无开合汉。
　　雪窦显云。我即不然。乃竖起拳云。握则为拳。有高有下。复开云。开即成掌。无党无偏。且道放开为人好。把定为人好。开也造车。握也合辙。若谓闭门造车出门合辙。我也知你向鬼窟里作活计。
　　昭觉勤云。掌亦是手。握亦是手。商量个什么。乃举一足云。展亦是脚。收亦是脚。无高无下。不许商量。且道与钦山是同是别。
　　南堂欲云。展也不是掌。握也不是拳。两头俱坐断。一剑倚天寒。且道还有为人处也无。喝。西风吹渭水。落叶满长安。
　　古南门云。差之毫厘失之千里。可惜个无开合汉被钦山热瞒。当时才见伊举。何不云和尚莫寐语好。直令钦山倒戈而退。雪窦恁么道。也是随邪逐恶。
　　白岩符云。钦山者汉惯会倚势欺人。大似自家只管放火烧山。却不许人点灯吃饭。

　　宗门拈古汇集卷第三十一
　　宗门拈古汇集卷第三十二

　　　　古杭白岩嗣祖沙门　净符　汇集

　　△南六
　　汝州南院宝应慧颙禅师(南六兴化奖嗣)

　　上堂。赤肉团上壁立千仞。僧问。赤肉团上壁立千仞。岂不是和尚道。院曰是。僧便掀倒禅床。院曰者瞎驴乱做。僧拟议。院便打。
　　径山杲云。吾今为汝保任此事终不虚也。
　　天童华云。也是勾贼破家。若非者僧敢捋虎须。怎见汗马功高。虽然如是。山僧更资一路。赤肉团上壁立千仞。若有僧出劈脊便棒。何故。杀人刀活人剑。具眼者看。
　　鼓山永云。电光影里缁素区分。纤毫不犯总教灭门。
　　天宁琦云。者僧敢向毒蛇头上揩痒。苍龙颔下披鳞。谁不赏他大胆。只是末上少了一着。自出洞来无敌手。得饶人处且饶人。
　　云居庄云。重赏之下必有勇夫。
　　磬山修云。者僧将成九仞之山。欠进一篑之土。
　　宝寿方於僧拟议处代云。情知和尚龙头蛇尾。
　　黄檗琦云。南院门庭孤峻。者僧步骤亦奇。祇是不合龙头蛇尾。致被点罚气闷杀人。待他道瞎汉乱做。劈面便掌。管教壁立千仞。一时推倒。岂不俊哉。
　　资国秀云。南院虽然纵夺可观。但知尽法不管无民。者僧也是龙头蛇尾。此间若有僧出掀倒禅床。但分付明窗下安排。
　　南院因僧问。祖意教意是同是别。院曰王尚书李仆射。曰意旨如何。院曰牛头南马头北。
　　径山杲云。前头答得着。后头答不着。
　　明因怀征云。妙喜恁么道。且道恰南院意不恰南院意。
　　南院因僧问。从上诸圣向什么处去。院曰不上天堂则入地狱。曰和尚又作么生。院曰还知宝应老落处么。僧拟议。院以拂子蓦口打曰。你还知吃拂子底么。曰不会。院曰令合是你行。又打一拂子。
　　雪窦显云。令既自行。且拂子不知来处。雪窦道个瞎。且要雪上加霜。
　　黄龙心云。然则白珪之玷犹尚可磨。病在膏肓最难救疗。者僧令既在手。为什么不能行。过在甚处。
　　径山杲云。权衡临济三玄三要。须还他南院始得。雪窦为什么道拂子不知来处。妙喜道个瞎。且要两得相见。
　　东禅观云。令合是者僧行。为什么却自行。懵懂底便道拂子在南院手里。若与么。非惟自抑威光。亦乃不识南院。性空道南院令虽自行。要且打者僧不着。
　　天宁琦云。雪窦虽是明眼宗师。要且不知宝应老落处。既未知宝应老落处。因什么却道拂子不知来处。只具一只眼。妙喜道个瞎。也是东家人死西家人助哀。
　　开先金云。旁观喝彩。锦上铺花即不无。他雪窦妙喜若是宝应老落处未梦见在。开先道个瞎。要且别资一路。诸人还知开先落处么。便下座。
　　瑞光彻云。猛虎口里分蹄。饥鹰爪下夺雀。敲骨取髓痛下针锥。须是临济嫡骨儿孙方始有此作略。
　　云溪挺云。南院打死汉不算好手则且置。祇如妙喜如此告报。毕竟是第几玄。
　　□□泰云。南院虽善夺鼓褰旗。终是自救不了。
　　南院问风穴曰。南方一棒作么生商量。曰作奇特商量。穴却问和尚此间一棒作么生商量。院拈拄杖曰。棒下无生忍。临机不见师。穴於言下大悟。
　　径山杲云。风穴当时好大展坐具礼他三拜。不然便与掀倒禅床。乃回谓侍者云。你道当时风穴礼拜是掀倒禅床是。者云草贼大败。杲云你看者瞎汉乱统。便打。
　　磬山修云。风穴悟则不无。怎奈落在第二头。山僧若作南院。待问此间一棒作么生商量。劈脊便棒。管教伊七通八达。
　　白岩符云。往与天界盛和尚征论次。因举及此。界曰。我若作南院。待问此间一棒作么生商量。便好与劈面打。符曰和尚也不妨说得到。界乃反诘曰长老又作么生。符乃起身曰。不念和尚老大。拳痛手酸也未放在。便出。
　　南院上堂。诸方只具啐啄同时眼。不具啐啄同时用。时有僧便问。如何是啐啄同时用。院曰。作家不啐啄。啐啄同时失。曰此犹未是某甲问处。院曰汝问处作么生。曰失。院便打。其僧不肯。
　　翠岩真云。运筹帷幄决胜千里。南院虽则全机受敌。其奈土旷人稀。
　　沩山喆云。南院高提祖印纵夺临时。者僧善能当锋抗敌。怎奈力竭计穷。如今还有本色衲僧么。出来与大沩相见。不图鼓舞扬声。贵要宗风不坠。有么有么。如无。大沩今日大似索战无功。
　　云居悟云。作么生是啐啄同时眼。眼若得明。其用自备。又道作家不啐啄啐啄同时失。何故不啐啄。所以道子若哮吼其母即丧。诸人还明得么。乃颂曰。子若哮吼其母即丧。全归其子十方通畅。大用现前理自然。何必起心作模样。若更不会。云居拄杖。
　　其僧后於云门会下闻二僧举此话。一僧曰当时南院棒折那。其僧忽契悟。遂奔回省觐。院已迁化。乃谒风穴。穴问莫是当时问先师啐啄同时话底僧么。曰是。穴曰汝当时作么生会。曰某甲当时如在灯影里行相似。穴曰汝会也。
　　琅琊觉云。者僧只解竖降旗。不解夺剑戟。
　　翠岩真出风穴语云。当时待者僧拟祇对。以坐具劈口摵。
　　沩山喆云。大小风穴却将恶水泼人。大沩即不然。某甲当时如在灯影里行相似。便好向道先师肉犹暖在。你作者般见解。以拄杖打下法堂。免见孤他南院。
　　东禅观云。扶南院门风。还他风穴。诸方往往道伊肯者僧。殊不知者僧被伊推在万丈坑里。
　　南涧问云。全机胜敌。草偃风行。提持向上纲宗。须是南院老汉。者僧后来悟去。祗知纳款投降。不解搴旗斩将。风穴当时待伊道是。便好连棒打出。者僧或可别立生涯。免得后人向灯影边摸索。蓦拈拄杖云。今日有人为者僧作主。出来与山僧拄杖子相见。如无。山僧今日失利。
　　资福广云。吾读赵括傅。慨其徒能读父书而不知观机制变。是以丧师损威。死於敌人之手。若是廉颇辈则不然。观机制变。着着该通。以是而知作家不啐啄啐啄同时失。其旨深矣。
　　白岩符云。古今诸老各出手眼。扶树自己门风即不无。若是南院落处。何异隔靴抓痒。首山云。你若坐时我须立。我若坐时你须立。者里不曾讨个头鼻。望他南院门墙何啻千里。
　　南院因僧问。日月交谢寒暑迭迁。如何是不涉寒暑者。院曰紫罗抹额绣裙腰。曰。向上之机今已晓。中下之流如何解会。院曰炭库里藏身。
　　虎丘隆云。问既有宗。答亦惊群。虽然如是。南院只解观根逗机应病与药。虎丘更资一路。或有问日月交谢寒暑迭迁如何是不涉寒暑者。向他道前村深雪里昨夜一枝开。向上之机今已晓中下之流如何解会。向道买帽相头。
　　宝寿新云。南院虎丘虽则各展机谋。要且终无二致。有问新上座。日月交谢寒暑迭迁如何是不涉寒暑者。向道好个问头。向上之机今已晓中下之流如何解会。便与蓦头一掴。且道与古人相去多少。试参合看。若参合得。可以广赞法化辅弼真风。如或未然。新上座更有话在。乃按拂下座。
　　南院因一僧参。才入方丈便以手指曰败也。院拈拄杖度与。僧拟接。院便打。
　　云峰悦云。者僧头上有光。不知脚下似漆。且作么生。直饶你十字纵横。正好朝打三千暮打八百。
　　天宝枢云。者僧当时才见南院拟取拄杖。便好震威一喝。拂袖而出。纵使南院全机杀活。也只是个贼过后张弓。
　　南院因僧问。古殿重兴时如何。院曰明堂瓦插檐。曰与么则庄严毕备也。院曰斩草蛇头落。
　　昭庆庭云。贫思宝所。曲指化城。设忽遨游亡家失业。毕竟如何。须知泣玉人。特地成狼藉。

　　大行山禅房院克宾禅师(南六兴化奖嗣)

　　一日兴化曰维那汝不久为唱导之师。宾曰不入者保社。化曰。你会了不入。不会不入。宾曰总不与么。化便打。复曰。克宾维那法战不胜。罚钱五贯。设饡饭一堂。来日斋时。化自白槌曰。克宾维那法战不胜。不得吃饭。即便趁出院。
　　雪窦显云。克宾要承嗣兴化。罚钱出院且置。却须索取者一顿棒始得。且问诸人。棒既吃了。作么生索得。雪窦要断不平之事。今夜与克宾雪屈。以拄杖一时打散。
　　黄龙南云。克宾失钱遭罪。有理难伸。兴化以刚决柔。未足观也。并须一状领过。
　　沩山喆曰。兴化令虽行。大似以势欺人。克宾一期输机。怎奈千古声光不坠。且道利害在甚么处。若不沙场经久战。揭天犪鼓丧红尘。
　　白云端云。丛林自古至今尽道克宾知恩方解报恩。恁么说话可谓埋没古人。然则诸人且作么生见得他克宾维那。要会么。虽为兴化烧香。要且自熏天炙地。
　　云居舜云。大冶精金应无变色。其奈兴化令行太严。不是克宾维那也大难承当。若是如今泛泛之徒。翻转面皮多少时也。
　　径山杲云。云居抝曲作直。妙喜道。要作临济儿孙。直须翻转面皮始得。
　　天童华云。大小雪窦与克宾维那雪屈。要且无合杀。
　　中峰本云。有令不行。有事不断。天下之公患也。兴化既行矣。又断矣。未免旁观者哂。
　　南堂欲云。兴化全师出征。克宾坚壁不战。及乎力尽伎穷。未免牵牛纳璧。雪窦要断不平。直为克宾雪屈。会么。虽得一场荣。刖却一双足。
　　天宁琦云。克宾法战不胜。兴化据令而行。称提临济宗风。揭示正法眼藏。棒头出孝子。佛法无人情。当时将谓茆长短。烧了方知地不平。
　　通玄奇云。兴化为人可谓深入虎穴。只是不得虎子。克宾虽则咬牙吃棒。大似梦还故乡。若是伶俐衲僧。管教兴化棒折。
　　栖霞成云。兴化白椎老婆心切。克宾出院乳哺情深。从上先德互相激扬。何曾梦见他父子斧斫不开处。所谓三级浪高鱼化龙。痴人犹戽夜塘水。
　　灵岩储云。兴化虽然间不容发。太杀倚势欺人。克宾固能始终一贯。未免成父之恶。舜老夫足则抝曲作直。要且车不横推。妙喜慈悲之故。有落草之谈。且喜新兴化总不在者里。岂不闻垂衣裳而天下治者尧也。声色之於以化民末也。君子胡不慥慥尔。
　　能仁鉴云。兴化令行。维那有些不甘。雪窦为维那雪屈。兴化还甘么。不因杨得意。怎识马相如。
　　宝庆法云。尽道克宾法战不胜罚钱出院。殊不知兴化被他一坐。至今起不得。且道利害在什么处。具眼者辨看。
　　龙华体云。大丈夫威武不能屈。於克宾见之矣。虽然。若非兴化怎见汗马功高。
　　广教玉云。尽道兴化门墙千仞。不是克宾赤身担荷。怎见汗马功高。殊不知龙门无宿客。霹雳送飞腾。卓拄杖一下。
　　法云□云。克宾既为兴化入室之子。甘居门外。不打不罚更待何时。虽然如是。三盏酒装公子面。一枝花插美人头。
　　白岩符云。宾则始终宾。主则始终主。扶持临济正宗。还他兴化父子。有者道你不久为唱导之师。贼。你会了不入不会不入。贼。当时下得者两个贼字。免见狼当。殊不知龙象蹴踏非驴所堪。
　　白云静云。赤身挨白刃。扷剑搅龙门。须还他英灵汉子。兴化既移星换斗。克宾乃将错就错。且道他二老恁么。意作么生。雪后始知松柏操。事难方见丈夫心。

　　守廓侍者(南六兴化奖嗣)

　　问德山。从上诸圣向什么处去。山曰作么作么。廓曰。勅点飞龙马。跛鳖出头来。山休去。明日山浴出。廓过茶与山。山抚廓背一下曰。昨日公案作么生。廓曰者老汉今日方始瞥地。山又休去。
　　雪窦显云。然精金百炼要须本分钳锤。德山既以己方人。者僧还同受屈。以拄杖画一画云。适来公案且置。从上诸圣向什么处去。大众拟议。一时趁出。
　　黄龙南云。德山持聋作哑。虽然暗得便宜。廓公掩耳偷铃。怎奈旁观者哂。
　　报恩秀云。岂止偷铃。如九重渊底骊龙颔下抉珠。正值龙睡。若觉时。必为齑粉。
　　沩山喆云。若不登龙门。焉知沧海深。直饶浪激千寻。怎奈龙王不顾。
　　云居元云。大凡一宾一主须是知音。同死同生方堪受敌。廓侍者独立於悬崖石上。翻身倒捋虎须。周金刚安坐於大海波心。背手逆擒麟角。在檀特山前列阵。向占波国里争锋。分明有输有赢。且道谁得谁失。请诸人断看。
　　报恩秀云。若问万松从上诸圣向什么处去。便与拦腮一掌云。在者里。直教飞龙跛鳖缩项攒蹄。侍者德山亡锋结舌。虽然。还识德山老汉么。少年曾决龙蛇阵。老倒还听稚子歌。
　　南堂欲云。德山固是作家炉鞴本分钳锤。怎奈廓侍者是煅过了的金。从他以己方人。毕竟无屈可受。灵岩与么批判。莫有为雪窦作主者么。
　　博山来云。德山一条棒寻常血滴滴地。到者里因甚不用。还会么。暗里抽横骨。明中坐舌头。
　　古南门云。猛虎口里横身。毒蛇头上揩痒。一出一入一挨一拶。不妨好手。雪窦恁么举。从上诸圣且置。者一队汉向什么处去。可怜无限弄潮人。毕竟还落潮中死。
　　资福广云。探头太过者堕坑落堑而不知。输机诱敌者奔南败北而不辞。妙略神算终古无双。待得眼开剑去久矣。
　　白岩符云。廓公一期俊俏。不玷旁观。德山养子之缘。殊费乳血。若是诸圣去处。咄。剑去久矣尔方刻舟。
　　莲柎策云。廓老轮鞭深入。其奈搏击无功。德山两度班师。祗解暗中屈敌。放过则二俱作家。检点则总欠一着。然虽如是。不是沙场行阵久。揭天犪鼓丧红尘。
　　守廓因行脚到襄州华严。严上堂曰。大众。今日若是临济德山高亭大愚鸟窠船子儿孙。不用如何若何。便请单刀直入。华严与汝证据。廓出礼拜起便喝。严亦喝。廓又喝。严亦喝。廓礼拜曰。大众。看者老汉一场败缺。复喝一喝拍手归众。严便下座归方丈。时风穴作维那。上去问讯。严曰。维那汝来也。叵耐守廓适来把老僧扭捏一上。待集众打一顿趁出。穴曰。趁他迟了也。自是和尚言过。他是济下儿孙。本分恁么。严方息怒。穴下来举似廓。廓曰你着甚来由劝者汉。我未问前早要棒吃。得我话行。如今不打。搭却我者话也。穴曰。虽然如是。已徧天下也。
　　天童悟别华严方息怒云。老僧若作华严。连棒打出。则风穴不敢传言送语矣。
　　福严容云。华严龙头蛇尾。不能令廓公契服。若是山僧。当时见他道大众看者老汉一场败缺。声未绝连棒打出。不惟两个作家。益见华严令不孤行。
　　南涧问云。二虎之下兽不容蹄。两刃之间人不容足。华严一期施设可谓主令森严。不知守廓是透脱牢笼底汉。横冲直撞收展自如。遂致者老汉卸甲倒戈龙头蛇尾。千载之下宁免遭人检点。敢问诸人那里是他华严败缺处。蓦拈拄杖云。匡扶须藉英灵手。显发还他过量人。
　　资福广云。战如雷霆。解如风雨。乃衲僧游戏事。而华严又欲声钟以难廓公。何也。为是阵后兴兵。为复别有道理。具眼者试请道看。
　　净慈岩云。华严最初亦未尝不开个铺面。奈何龙头蛇尾。故令太阿倒授而汉尽得楚。徒成千秋遗恨。乃今学语流谓。华严不解作主到底。若在今日某人不待守廓拜起。便与痛棒打出。不惟可免养虎伤身。管取寰中独踞。如斯杜硬。盖为从前学处不玄。向后又不遇人。是以出言吐气总不惭惶。得不为识者笑。
　　白岩符云。诸方各出手眼。盾坚矛利不无所长。若要与华严守廓二老相见。未敢相许。白岩不顾犯忌。敢为直言道。风穴在二老手里生遭陷没。固不待言。又岂知他华严守廓一上神通非同小小。还委悉么。除却华山陈处士。谁人不带是非行。

　　汝州西院思明禅师(南六宝寿沼嗣)

　　因同参颙公出住南院。往访之。才见人事了乃曰。某甲从许州来。无可人事。收得江西剃刀一柄献和尚。南院曰。汝从许州来。为甚么却收得江西剃刀。西院遂於院手上搯一搯。南院曰侍者收取。西院以衣袖拂一拂便出。南院曰阿剌剌阿剌剌。
　　沩山喆云。西院虽收得江西剃刀。无处施呈。直遇同参方始拈出。如今还有收得者么。试呈似山僧看。如无。寻常用个什么。
　　西院因僧问。学人有一问在和尚处时如何。院曰设有也斩为三段。僧作礼。院便休去。会下有一僧曰。堂头和尚道即太煞道。未了在。问话僧乃拽其僧上方丈白曰。者僧不肯和尚语。院曰是上座不肯老僧那。僧曰。不曾觉事。亦不曾说。院乃一时喝下。僧到法堂又曰。说甚太煞道。直下未了在。问话僧又拽其僧白方丈。院曰上座果不肯老僧那。僧曰。莫信者僧。今日三度见伊风发。乃一总趁下。
　　云岩学云。思明棒头有眼。者僧见机而作。检点将来。总被者担板汉使得七上八下。

　　镇州宝寿二世禅师(南六宝寿沼嗣)

　　开堂日。三圣推出一僧。寿便打。圣曰。漝么为人非但瞎者僧眼。瞎却镇州一城人眼去在。寿便擿下拄杖归方丈。
　　法眼益征云。什么处是瞎却镇州一城人眼。瞎。
　　雪窦显云。宝寿三圣虽发明临济正法眼藏。要且只解无佛处称尊。当时者僧若是个汉。才被推出便与掀倒禅床。直饶宝寿全机。也较三千里。
　　琅琊觉云。不是三圣怎到今日。虽然如是。错会者多。
　　沩山秀云。宝寿为将。因何三圣却作中军。可惜镇州一城人眼。至今未辨东西。然清议之排必有窃吹之处。当时连三圣趁出。必然救得镇州一城人眼。
　　泐潭准云。三圣成褫宝寿出世。好则甚好。要且只得一橛。
　　沩山喆云。宝寿大似寰中天子敕正行。三圣塞外将军令正举。还有不惜性命者么。出来与老僧相见。老僧今日要断不平之事。良久云。横按镆铘全正令。太平寰宇斩痴顽。
　　昭觉勤云。宝寿全机担荷不妨奇特。要且只见一边。当时若善发明临济正法眼藏。待三圣道恁么为人非但瞎者僧眼瞎却镇州一城人眼去在。便与本分草料。何故。一不做二不休。
　　天童华云。尽道宝寿三圣是作家炉鞴本分钳锤。有甚交涉。殊不知二大老被者僧一拶。直至如今扶不起。今日莫有为二老雪屈者么。出来与明果相见。蓦拈拄杖擿下云。龙蛇易辨。衲子难瞒。
　　天童杰云。二尊宿美则美矣。若要扶持临济正宗。每人各须吃一顿棒始得。且道那里是欠处。具眼者试定当看。
　　东禅观云。尽道三圣有奔流度刃之作。向平地上涌波澜。宝寿用疾焰过风之机。向虚空里轰霹雳。二老各出只手扶竖临济正法眼藏。与么说话要作临济儿孙。且缓缓。性空道。蚊子如何擎大柱。藕丝焉可系须弥。若是临济正法眼藏。端的向二人边灭却。
　　灵隐岳云。二尊宿等闲一挨一拶。直下发明临济心髓。只是不知性命总在者僧手里。还有检点得出者么。
　　龙翔欣云。斩钉截铁发挥格外真机。捏聚放开显示当阳正眼。直得龙吟雾起虎啸风生。一道神光贯通今古。如斯举唱犹涉途程。且到家稳坐一句作么生道。三事衲衣青嶂外。一炉沉水白云中。
　　仰山钦云。一收一放。有主有宾。盖是寻常茶饭。就中宝寿三圣犹较一着。且如何见得。若无举鼎拔山力。千里乌骓不易骑。
　　南堂欲云。手眼通身。拳踢相副。宝寿三圣固是作家。若要发明临济正法眼藏。直是未在。雪窦道者僧若是个汉便与掀倒禅床。不是射雕手。徒说李将军。
　　乌石道云。宝寿用秦楚强兵之术。三圣画孙吴吞并之机。各各气宇如王。欲得一统封疆万民乐业。犹未得在。何故。太平本是将军致。不许将军见太平。
　　径山琇云。宝寿三圣发明临济正法眼藏。直是斩钉截铁。怎奈承当者少。雪窦既是权柄在手。便合与者僧雪屈。说甚么当时。还会么。若无举鼎拔山力。千里乌骓不易骑。
　　东山澓云。二大老虽然水滴不漏。未免惹人向是非胜负里走作。山僧今日开堂。有人推出僧来。山僧也不用棒也不用喝。但向他道我不如你。他若道与么为人非但瞎者僧眼瞎却越州一城人眼去在。不妨向他道个瞎。且道与古人相去多少。未过关者看看。
　　东明际举天童杰语毕云。若论扶竖临济正宗。岂但二老吃棒。直饶尽大地人吃棒也只扶竖得一半。何故。不见道攻乎异端斯害也已。
　　南涧问云。二老是临济嫡骨儿孙。故能向人天众前发明临济骨髓。惜乎当时无人承当。致使二大老不能转身吐气。
　　开先金云。明修暗度不无三圣。决胜运筹还他宝寿。似则似。祇如三圣道。恁么为人非但瞎者僧眼。瞎却镇州一城人眼去在。未审诸人作么生会。卧龙才奋迅。丹凤便翱翔。
　　栖霞成云。风驰电卷。海震岳摇。二老灼然有惊群之作。然究其实落。未免都成乾弄一场。不特笑杀旁观。亦被者僧冷地看破。
　　道峰清云。宝寿提持祖令。非但瞎却镇州一城人眼。直得十方黑暗日月无光。若不是三圣高悬古镜。未免人人扶墙摸壁。今日新道峰既无人推出僧来。山僧亦不行棒。要且瞎却天下人眼。且道利害在其么处。呈拄杖云。一片白云横谷口。几多归鸟尽迷巢。
　　东塔熹云。我要翻雪窦案。纵使者僧才推出便掀倒禅床。也只是棺材里瞠眼。有甚用处。者僧若果是个汉。才推出珍重便出。不惟阖会观光。亦使二老疑杀。
　　白岩符云。二大老发挥临济正法眼藏。可谓竭其力矣。只是终未免被者僧在背地里泠笑。
　　宝寿在先宝寿沼为供养主。沼问。父母未生前。还我本来面目来。寿立至夜深下语不契。翌日辞去。沼曰汝何往。寿曰。昨日蒙和尚语问。某甲不契。往南方参善知识去。沼曰。南方禁夏不禁冬。我此间禁冬不禁夏。汝且作街坊过夏。若是佛法。阛阓之中浩浩红尘常说正法。寿不敢违。一日街头见两人交争。挥一拳曰你得恁么无面目。寿当下大悟。
　　昭觉勤云。筑着磕着。当头彰本地风光。应声应色。直下无丝毫透漏。还会他道得恁么无面目么。龙袖拂开全体现。
　　磬山修云。得恁么无面目。噫。锦绣丛中撞着。白云堆里活埋。洞见本地风光。面目依然长在。噫。

　　吉州资福如宝禅师(南六西塔穆嗣)

　　僧问。古人拈椎竖拂意旨如何。福曰古人与么那。曰拈椎竖拂又作么生。福便喝出。
　　云门偃云。古人是什么眼目。有僧曰。和尚与么。驴年会么。门乃召僧曰来来。僧近前。门以拂子蓦口打。
　　髻珠是云。者里则不然。古人拈椎竖拂意旨如何。向道频呼小玉元无事。只要檀郎认得声。者僧若是个见角知牛底汉。者里必能别露一斑。且免资福空费许多盐酱。
　　资福因陈操尚书来乃画一圆相。操曰。弟子与么来。早是不着便。何况更用如此。福於圆相中着一点。操曰将谓是南番舶主。福便归方丈闭却门。
　　雪窦显云。陈操只具一只眼。
　　沩山喆云。资福虽是本分炉鞴。怎奈陈操是煅了精金。诸人要识资福么。等闲抛一钓。惊动碧潭龙。
　　灵岩储云。雪窦恁么批判。肘臂终不外曲。殊不知尚书拨尽白云。为寻知己。资福打开青嶂。善应来机。虽则二俱好手。未免起模画样。
　　资福因僧问。如何是一尘入正受。资作入定势。曰如何是诸尘三昧起。资曰汝问阿谁。
　　灵溪昱云。灵溪则不然。如何是一尘入正受。举拳云者个是拳头。如何是诸尘三昧起。便与蓦口[祝/土]。
　　龙唐古云。资福老汉也是随人起倒。者里则不然。如何是一尘入正受。汝问阿谁。如何是诸尘三昧。却作入定势。

　　郢州芭蕉慧清禅师(南六南塔涌嗣)

　　上堂拈拄杖示众曰。你有拄杖子。我与你拄杖子。你无拄杖子。我夺却你拄杖子。靠拄杖下座。
　　沩山喆云。大沩即不然。你有拄杖子。我夺却你拄杖子。你无拄杖子。我与你拄杖子。大沩既如是。诸人还用得也未。若人用得。德山先锋临济后令。若也用不。得且还本主。
　　投子青云。人无远虑必有近忧。
　　天童觉云。你有则一切有。你无则一切无(有无自是)。当人与夺。关芭蕉什么事。正漝么时。作么生是你拄杖子。
　　宝峰文云。大众。现钱买卖莫受人瞒。知么。有利无利不离行市。
　　天童杰云。芭蕉老汉将常住物私置。草簿花破过头。致令后代儿孙向拄杖子节目上更生节目。凌辱宗风。径山乾索索地。有也不与。无也不夺。为甚如此。拈拄杖卓一卓云。一朝权在手。看取令行时。
　　天宝枢云。你有拄杖子我与你拄杖子。错。你无拄杖子我夺却你拄杖子。错。良久云。错错。
　　乌石道云。有处与。固为锦上添花。无处夺。毕竟作么生话会。诸仁者。还勘辨得出么。良久云。来年更有新条在。恼乱春风卒未休。
　　愚庵盂云。者老汉宽处有余狭处不足。显圣者里则不然。你有拄杖子。双手提不起。你无拄杖子。和身放不下。
　　金粟元云。觌面提持。临机与夺。二尊宿固不妨兵随印转别立一家。要且劳而无功。未识当人拄杖子在。且作么生是当人拄杖子。若也道得。非惟坐断古人舌头。亦乃与天下衲僧出气。
　　金仙璨云。芭蕉者汉大似个三家村里小孩子。挖得团臭泥。搓圆捏扁。缩短扯长。辊辘辘圆活活。虽谓收放自由。未免劳掌费指。弁山则不然。你有拄杖子夺你拄杖子。你无拄杖子与你拄杖子。且道与古人是同是别。检点得出。许伊具一只眼。
　　神鼎泽云。一分银子买一双草鞋。了无奇特。只是不许人穿。何故。法如是故。喝一喝。
　　神鼎僼云。芭蕉与么道。大似仁义尽从贫处断。世情偏向有钱家。天童则不然。你有也与你。你无也与你。只是要你识得拄杖子来处。你若识得伊来处。有则锦上铺花。无则雪中送炭。寻常应用如龙得水似虎靠山。你若不识得来处。二六时中要横不得横。要竖不得竖。未免被伊碍却。设有个汉道。我有也不要。无也不要。和尚又作么生。我也要问你底来处。你有也不要。你底从何而有。识得你自己底即是山僧底。要且推不去。若无也不要。我且问你寻常拨草瞻风穿云渡水全承谁力。与么豁豁达达莽莽荡荡。近年来如稻麻竹苇。大众。知来处。不思议。不知处。无本据。毕竟拄杖子从甚处来。良久云。休从林下觅。莫向涧边求。
　　芭蕉示众。如人行次。忽遇前面万丈深坑。背后野火来逼。两畔荆棘丛林。若也向前则堕在坑堑。若也退后则野火烧身。若也转侧则被荆棘林碍。当与么时作么生免得。若也免得。合有出身之路。若免不得。则堕身死汉。
　　广胤标云。芭蕉老汉到者里为你和赃捉败了也。是你诸人皮下还有血么。且如今合着得个什么语与芭蕉相见。还知么。若是凌行婆。定合哭苍天。
　　芭蕉因僧问。贼来须打。客来须看。忽遇客贼俱来时如何。蕉曰屋里有一緉破草鞋。曰祇如破草鞋还堪受用也无。蕉曰。汝若将去。前凶后不吉。
　　资福广云。双关把住一剑通开。若是短贩之徒。便见冰消瓦解。虽然如是。我不恁么。忽遇客贼俱来时如。何但向道你是作家。

　　宗门拈古汇集卷第三十二
　　宗门拈古汇集卷第三十三

　　　　古杭白岩嗣祖沙门　净符　汇集

　　△青六
　　洪州同安常察禅师(青六九峰虔嗣)

　　僧新到。绕禅床三匝振锡一下曰。凡圣不到处。请师道。安鸣指三下。僧曰同安今日吓得忘前失后。安曰阇黎发足何处。僧珍重便出。安曰。五湖衲子。一锡禅人。未到同安不妨疑着。僧回首曰。近见不如远闻。安曰。贪他一杯酒。失却满船鱼。
　　昭觉勤云。全军队伍马步相参。两阵交锋不妨奇特。怎奈二俱失利。具眼者试辨看。
　　何山珣云。奋大用。发大机。明来暗合。平坦崄巇。彼既杀活拄杖。我即绵里秤锤。纵使诸方眼目。难断个是个非。毕竟如何。堪笑一枝无孔笛。主宾颠倒两头吹。
　　洞山莹云。者僧好如张翼德在霸陵桥上横冲直闯威武可观。被同安缓缓地念了一道真言便把不住。所以遭他点罚道。贪他一杯酒失却满船鱼。众中还有为者僧出气者么。卓拄杖云。疎而不漏。
　　古塘□云。者两个汉虽然宾主相合言气相符。若是圣凡不到处。要且俱未梦见在。
　　同安因僧问远趋丈室乞师一言。安曰孙膑门下徒话钻龟。曰名不浪施。安曰吃茶去。僧便珍重。安曰虽得一场荣。刖却一双足。
　　天童杰云。拳来拳应。踢来踢应。拳踢交参。孰负孰胜。摇头摆尾过牢关。刖足之言谁肯信。虽然。有一处誵讹在。诸人试检点看。
　　同安因闻鹊声谓众曰。喜雀鸣寒桧。心印是渠传。僧出曰何必。安曰众中有人在。僧曰同安门下道绝人荒安。曰胡人饮乳返怪良医。僧曰休休。安曰。老鹤入枯池。不见鱼踪迹。
　　天童杰云。动弦别曲有唱有酬。其唱愈高其和愈峻。其间郑卫之声虽则杂然。五音六律拍拍是令。
　　同安问僧近离甚处。曰江西。安曰江西法道何似此间。曰。赖是问某甲。若问着别人则祸生。安曰老僧适来造次。曰。某甲不是婴儿。徒用止啼黄叶。安曰伤鳖恕龟杀活由我。
　　昭觉勤云。宗师家握佛祖钳锤。理当即行不留朕迹。者僧就上门上户。更说甚么伤鳖恕龟。劈脊便棒。何故。重赏之下必有勇夫。
　　同安因僧问。如何是天人师。安曰。头上角未全。身上毛不出。曰如何是头上角未全。安曰不擎戴。如何是身上毛不出。安曰寸丝不挂。
　　报恩伦云。同安转劫外机。放风前箭。圣解凡情一齐穿却。何止劈筈夺窝红心中的。设使者僧手亲眼辨如八臂那咤。亦难摸索。又於不擎戴下着语云。已太峥嵘。寸丝不挂下着语云。犹有赤骨律在。
　　寿昌经云。关津易过。险阱难行。谋士有先见之能。将元惟威勇之力。预知险处不践。定获胜地高登。不须血战以成功。善保军民之涂炭。从教神机妙算。终是乾弄一场。要知同安意么。突然掇出燎原燧。惊散巢居鬼窟精。

　　吉州禾山澄源殷禅师(青六九峰虔嗣)

　　僧问。习学谓之闻。绝学谓之邻。过此二者谓之真过。如何是真过。殷曰禾山解打鼓。曰如何是真谛。殷曰禾山解打鼓。曰。即心即佛则不问。如何是非心非佛。殷曰禾山解打鼓。曰如何是向上事。殷曰禾山解打鼓。
　　东禅岳云。禾山以无量义百千法门若揭日月而行。浮云岂能掩蔽。东禅不打者破鼓。临机变豹见兔放鹰。且要诸人各各相委。如何是真过。实语。如何是真谛。如语。如何是非心非佛。不诳语。如何是向上事。不异语。此四转语如铁蒺藜。吞得过是好手。其或未然。言多去道转远。
　　丰山岩云。禾山老汉被者僧一拶。直得注脚太过。
　　禾山因江南李主召入宫问和尚何处来。山曰禾山来。主曰山在什么处。山曰。人来朝凤阙。山岳不曾移。
　　瀛山誾云。当时李主若道。与么则和尚遣侍者来耶。禾山又作么生。请代禾山对一语看。咄。速道速道。
　　荐福如云。禾山异境灵踪。睹者皆羡。今日被李主勘破。

　　福州罗山道闲禅师(青六岩头奯嗣)

　　因保福问。僧问岩头浩浩尘中如何辨主。头曰铜沙锣里满盛油。意作么生。山召大师。福应诺。山曰猕猴入道场。山却问明招。忽有人问你又作么生。招曰箭穿红日影。
　　径山杲云。还会么。猕猴入道场。箭穿红日影。两个老古锥。担雪共填井。喝一喝。
　　天童杰云。岩头拔贫助富要且不能。设有问山僧浩浩尘中如何辨主。但对道日轮正卓午。喝一喝。
　　天宁琦云。我当时若作罗山。待问铜沙锣里满盛油意作么生。也与一喝。召众云。且道天宁一喝与妙喜一喝是同是别。
　　天童忞云。岩头理上偏枯。杰祖事上不足。不肖儿孙随例看孔着楔。有问浩浩尘中如何辨主。但云白面郎敲金镫过。红妆人揭绣帘看。
　　资福侣云。锦上铺花还他三个老汉。若是尘中主。尚未敢相许。

　　台州瑞岩师彦禅师(青六岩头奯嗣)

　　到夹山。山问甚处来。岩曰卧龙来。山曰来时龙起也未。岩近前顾视之。山曰灸疮瘢上更着艾燋。岩曰和尚又苦如此作么。山休去。
　　沩山喆云。瑞岩虽然威狞[后-口+匕]愬。怎奈夹山水清不容。
　　径山杲云。若不蓝田射石虎。几乎悞杀李将军。
　　瑞岩愠云。二尊宿一挨一拶。如善舞太阿不伤其手。然也有到处也有不到处。
　　瑞岩坐盘石上终日如愚。每自唤主人公。复自应诺。乃曰。惺惺着。他后莫受人瞒。
　　玄沙备因僧举似。乃云一等是弄精魂。瑞岩较些子。复谓僧云。何不在彼中住。僧云已迁化也。沙云如今还唤得应么。僧无对。雪窦显云。苍天苍天。保宁勇代僧云。和尚为什么对面不闻。
　　云居元云。天下宗师总为者僧下语。大似东家人死西家人助哀。直饶瑞岩自出头来。也是棺材里瞠眼。
　　昭觉勤云。百丈寒潭彻底。月在波心千尺。岩松倚天。风生幽谷。直得凛凛孤标澄澄丰采。及至月离碧嶂影落云衢。遂乃当面蹉过。当时若是个汉。待伊道即今还唤得应么。直下便喝。非唯把断玄沙要津。亦乃与瑞岩老子出气。
　　径山琇云。惊群须是英灵汉。敌胜还他狮子儿。者僧只解传言送语。不能悬崖返踯。非但错过瑞岩。亦乃错过玄沙。
　　瑞岩愠云。祖师弄者一解。可谓超今迈古。然只作得个看家儿子。山僧向者里着一只眼。非独绍续箕裘。直要冲楼跨灶。会么。电光莫及。石火难追。兔径非大象之所游。鸡粟岂凤凰之啖啄。喝一喝。
　　古南门云。者僧若从瑞岩来。待问如今还唤得应么。但对道和尚莫瞒某甲。不唯为瑞岩作主。亦免雪窦助哀。
　　资福侣云。如今还唤得应么。当时只消弹指一下。管取唱和分明。

　　福州香溪从范禅师(青六岩头奯嗣)

　　鼓山僧到参。溪曰汝岂不是鼓山僧。僧曰是。溪曰额上珠为何不现。僧无对遽辞。溪门送。复召上座。僧回首。溪曰满肚是禅。曰和尚是甚么心行。溪大笑而已。
　　瀛山誾云。者僧前面失节。后面拔本。香溪为什么到者里却放过。良久云。也须知笑里有刀。

　　福州圣寿严禅师(青六岩头奯嗣)

　　补衲次僧参。圣提起示之曰。山僧一衲衣。展似众人见。云水两条分。莫教露针线。速道速道。僧无对。圣曰如许多时作甚么来。
　　瀛山誾云。者僧当时何不道。破也破也。待圣寿动静。便与震声一喝。

　　福州玄沙师备禅师(青六雪峰存嗣)

　　上堂。众集。遂将拄杖一时趁下。却回谓侍者曰。我今日作得一解。险入地狱如箭射。侍者曰喜得和尚再复人身。
　　翠岩芝云。大小玄沙前不遘村后不迭店。且作么生道得出身句。
　　道吾真云。大小芝老只是偏枯。若是道吾即不然。玄沙与侍者一人具一只眼。
　　云居舜云。此话众中举得烂如泥。且作么生会。山僧道。侍者不在言。玄沙也是荆棘林里求栴檀。
　　东禅观云。大小玄沙性命在侍者手里。
　　玄沙垂语。诸方老宿尽道接物利生。忽遇三种病人来且作么生接。患盲者。拈椎竖拂他又不见。患聋者。语言三昧他又不闻。患哑者。教伊说又说不得。且作么生接。若接不得。佛法无灵验。时有僧出曰。三种病人还许学人商量否。沙曰。许。汝作么生商量。其僧便出。沙曰不是不是。地藏琛出曰。某甲有眼耳口。和尚作么生接。沙曰惭媿。便归方丈。
　　云门偃因僧请益。门云汝礼拜着。僧拜起。门以拄杖挃之。僧乃退后。门云汝不是患盲。复唤近前来。僧才近前。门云汝不是患聋。复云还会么。僧云不会。门云汝不是患痖。其僧於是有省。
　　雪窦显举了便喝云。者盲聋喑痖汉。若不是云门。驴年去。如今有底或拈椎竖拂。他又不管。教伊近前。他又不来。问还会么。他又不应。诸方还奈何得么。雪窦若不奈何。汝者一队驴汉又堪作什么。以拄杖一时趁散。
　　翠岩芝云。早知灯是火。饭熟已多时。
　　云居元云。地藏如龙无角似蛇有足。玄沙只有先锋且无殿后。两人病在膏肓。针药之所不到。山僧为你诸人点破。拈拄杖云。棒头有眼明如日。要识真金火里看。
　　本觉一云。云门雪窦也是因风吹火。见兔放鹰。争如地藏逆水之波。当时闻玄沙恁么道。便出众云某甲有眼耳口请师接。噫。只者一拶。非但玄沙。尽西天此土诸佛诸祖也不免退身有分。蓦拈拄杖云。放过则不可。
　　径山杲云。者僧虽然悟去。只悟得云门禅。若是玄沙。更买草鞋行脚。
　　天童觉云。云门平展。者僧实酬。且道什么处是者僧悟处。不救之疾。难为针艾。
　　天宁琦云。玄沙云门气急杀人。彼自无疮勿伤之也。
　　笑岩宝云。云门当时不合放过者僧。反使他患盲聋喑痖无有休日。何故。杀人须教死。作鬼也光鲜。
　　古南门云。种谷不生豆。者僧既是盲聋喑痖底。因甚却向云门言下省去。驴汉还会么。击拂子云。上士一决一切了。中下多闻多不信。
　　梅山相云。者里又且不然。诸禅德。若向拈椎竖拂上相见。不如盲底。若向语言三昧上摸索。不如聋底。若逞驴唇马嘴而作伎俩。不如痖底。且道作么生即得。无影树头擒木马。不湿波中捉活鱼。
　　栖霞成云。三种病话如一部难经。不特庸医茫然。即云门虽能发药。要且不能按经。妙喜道此僧只悟得云门禅。果然。地藏云某甲有眼耳口和尚作么生接。可惜玄沙真病现前却拱手而去。当时但云礼拜着。待伊拟议。痛棒打出。岂不名擅诸方。作个医方捷径。
　　西遁超云。玄沙老人无端压良民为贱。指好肉作疮。合得何罪。还有为玄沙出罪者么。但向云何幸如之。
　　玄沙因僧问。如何是学人自己。沙曰用自己作么。
　　云门偃云。没量大人。向语脉里转却。
　　宝寿新云。且道是者僧在语脉里转却。玄沙在语脉里转却。有理何用高声。
　　玄沙到莆田县百戏迎接。次日问小塘长老曰。昨日许多喧闹向甚么处去也。塘提起袈裟角。沙曰料掉没交涉。
　　法眼益别小塘云。昨日有多少喧闹。
　　清凉钦别云。今日更好笑。
　　沩山喆云。大沩则不然。或有人恁么问。但鸣指一下。如有个衲子出来道料掉没交涉。却肯他。何故。大丈夫捋虎须也是本分。且道利害在甚么处。
　　黄龙新云。奇怪。诸禅德。扶竖宗乘须是小塘长老始得玄。沙为甚么道料掉没交涉。我即不然。昨日许多喧闹向什么处去也。天共白云晓。水和明月流。
　　昭觉勤举沩山语毕云。二老宿虽是提振纲宗。要且贪观天上月。而今或有问山僧。昨日许多喧闹向什么处去。只向他道又是从头起。他若道料掉没交涉。劈脊便棒。何故。曹溪波浪如相似。无限平人被陆沉。
　　南华炳云。玄沙恁么道。还有得失是非也无。若谓有。当人未具眼在。若谓无。因甚么道料掉没交涉。还会么。是非已去了。是非里荐取。
　　博山来云。人将语探。水将杖探。烈火里辨真金。闹市里识天子。袈裟下认取老僧。玄沙小塘斯人也。纵然盖覆将来。口苦心甜更有事在。
　　磬山修云。山僧即不然。或有问昨日许多喧闹向什么处去。只向道今日一出尤胜昨日。他若道料掉没交涉。我也知你是个瞎汉。
　　开先金云。苟非玄沙。洎被小塘热瞒一上。黄龙道天共白云晓水和明月流。也好与他个料掉没交涉。何故。不见道是非只为多开口。烦恼皆因强出头。
　　玄沙与天龙入山见一虎。龙曰和尚虎。沙曰是汝虎。归院后。龙问。适来见虎云是汝。未审尊意如何。沙曰。娑婆世界有四种极重事。若人透得。不妨出得阴界。
　　雪窦显云。要与人天为师。面前端的是虎。
　　径山杲代天龙进语云。也知和尚为人切。
　　天宁琦云。毕竟是个什么。随例道虎。虾跳不出斗。
　　宝寿方云。玄沙天龙互相屈辱。各自丧身失命了也。还有为二老出一只手者么。
　　南涧问云。天龙抛砖。玄沙引玉。翻手覆手一直一曲。赚却多少人性命不留妄生捏目。山僧今日据令而行去也。卓拄杖喝一喝。
　　慧云盛於尊意如何下代沙便作虎声。於许汝出得阴界下代龙云。明破即不堪。
　　玄沙见鼓山来。画一圆相示之。山曰人人出者个不得。沙曰情知你向驴胎马腹里作活计。山曰和尚又作么生。沙曰人人出者个不得。山曰和尚恁么道却得。某甲恁么道为什么却不得。沙曰我得你不得。
　　雪窦显云。祇解贪观白浪。殊不知失却手中桡也。
　　云峰悦云。道得道不得。总在玄沙圈缋里。如今作么生出得他玄沙圈缋。
　　昭觉勤云。灼然者一条路。作者方知。直得穷天地亘万古而不移。消劫石空芥城而无尽。便是透关底也须着眼始得。一等是恁么时节。为什么道我得汝不得。切忌向驴胎马腹里作活计。
　　净因成云。丛林中往往作鼓山未到玄沙境界会却。诸人要识玄沙鼓山么。不见道尽出者个不得。
　　南华炳云。捩转鼻孔。换却眼睛。若无者个手段。如何扶竖宗乘。虽然如是。直是好笑。笑须三十年。且道笑个什么。情知你在驴胎马腹里作活计。
　　东禅观云。当时我若作鼓山。待道人人出者个不得。即向道和尚元来别有长处。不图成就前功。且要与玄沙向驴胎马腹里相见。
　　天童觉云。玄沙大似倚势欺人。用强凌弱。盖他拨得转弄得出。两个一般。为甚么道我得你不得。是真难掩。是伪不昌。
　　报恩秀云。天宫净土时人爱去。鼓山不爱。驴胎马腹时人怕堕。玄沙不怕。所以降声负气。惟俯视横行。具狮子王不欺之力。还信天童保证么。尘中能作主。化外自来宾。
　　古南门云。你也说者个。我也说者个。者个毕竟是个什么。若也辨得。驴胎马腹里作活计也不难。其或失却手桡。不惟贪观白浪。管取业识茫茫。
　　佛川义云。丛林往往道。鼓山机见未圆。落在玄沙圈缋里。殊不知玄沙鼻孔被鼓山穿却。至今动转不得。若有为玄沙作主者。我要问他。一等与么道。为甚我得汝不得。
　　本觉微云。玄沙心肝五脏被鼓山一拶拶出。至今收拾不起。何故。不见道不入惊人浪。争见弄潮人。
　　白岩符云。人人出者个不得。一等与么道。为什么有得有不得。者里着得一只眼。许你亲见玄沙。
　　玄沙令僧驰书上雪峰。峰开缄见三幅白纸。乃问僧会么。曰不会。峰曰不见道君子千里同风。僧回举似沙。沙曰山头老汉蹉过也不知。曰和尚如何。沙曰孟春犹寒也不解道。
　　五祖戒出语云。将谓胡须赤。
　　明招谦云。玄沙三幅白纸。争奈文彩已彰。雪峰千里同风。何故不知蹉过。不见道养子莫教大。大了好骂爷。
　　云门澄云。玄沙孟春犹寒。雪峰千里同风。总是开书后语。未开书已前作么生道。
　　口口泰云。玄沙未封白纸已前。早已氷消瓦解。雪峰道个千里同风。可谓雪上加霜。检点将来。二者俱错。
　　玄沙问镜清。教中道。不见一法为大过患。且道不见什么法。清指露柱曰莫是不见者个法么。沙曰。浙中清水白米从你吃。佛法未梦见在。
　　雪窦显云。大小镜清被玄沙热瞒。我当时若见。但向道灵山授记未到如此。
　　沩山喆云。若不是镜清。几乎忘前失后。何故。不逢别者。终不开拳。
　　天童觉云。镜清当时恁么答。玄沙末后恁么道。还相契也无。然则镜清久不作佛法梦。也须是玄沙同参始得。
　　天童华云。镜清放顽。佛也不奈伊何。若不是玄沙识破。几被露柱吞却。
　　天童杰云。二尊宿蓦札相逢。大似小儿则剧相似。佛法身心何在。乃举应庵华语毕。喝一喝云。若教频下泪。东海也须乾。
　　愚庵盂云。玄沙幸遇镜清。若是个反踯的汉。那里容得。我常见欺敌者亡。
　　宝寿新云。木人举手。石女点头。若论佛法二字。依旧面南看北斗。良久云。会么。江北用锄。江南使牛。
　　白岩符云。伯牙与子期。不是闲相识。二老其谓欤。虽然。当时镜清大似口里无舌。未审玄沙还信得过么。
　　玄沙示众。若论此事。喻如一片田地。四至界分结契卖与诸人了。也只有中心树子犹属老僧在。
　　佛川义征云。诸禅德。既是四至界分结契卖了。因甚中心树子犹属玄沙。
　　玄沙因雪峰曰。世界阔一尺。古镜阔一尺。世界阔一丈。古镜阔一丈。玄沙指火炉曰。火炉阔多少。峰曰如古镜阔。沙曰者老汉脚跟未点地在。
　　镜清怤问僧。为复古镜致火炉与么阔。为复火炉致古镜与么阔。西院明云。与么问人。也未可在。
　　云门偃云。馊饭泥茶炉。
　　昭觉勤云。现成公案。古镜本非火炉。打破罗笼。火炉即是古镜。若非父子相投。怎见赤心片片。祇如玄沙道者老汉脚跟未点地。在诸人毕竟作么生会。
　　天宝枢拈拄杖卓一卓云。世界古镜火炉百杂碎了也。玄沙道者老汉脚跟未点地在。意作么生。国清才子贵。家富小儿骄。
　　天奇瑞云。且道世界谁世界。古镜谁古镜。不可逐境打做两橛。竖拄杖云。者是世界。者是古镜。若然直下承当。坐断雪峰玄沙。大丈夫切忌鬼窟里虚淹岁月。
　　髻珠昰云。一言既出驷马难追。复喝一喝。
　　白岩符云。象骨老人被玄沙一拶。直得立地尿出。虽然。玄沙与么道了。而雪峰者里不措一辞。莫道无利害好。
　　玄沙因声明三藏善别音响。刘大王请验之。沙乃将铜火箸敲铁火炉。问声明曰是什么声。明曰铜铁声。沙曰大王莫受外国人瞒。
　　雪窦显别玄沙语云。大王宜加信敬。又别三藏语云。莫瞒外国人好。
　　清凉钦代三藏进语云。却是和尚瞒大王。
　　净因成云。既不是铜铁声。玄沙唤作什么声。然则三藏只知渡水。不觉湿衣。玄沙偏解诬人。争奈国有宪章。且道三藏瞒大王何似玄沙瞒大王。
　　天童觉云。理契则神。贫子获衣中之宝。情封则物。力士失额上之珠。三藏只解瞻前不能顾后。还知么。诬人之罪以罪加之。
　　高峰妙云。大小玄沙能所未忘。当时赖遇是刘大王。若撞个本分衲僧。管取一场漏逗。
　　莲柎策云。玄沙欺胡谩汉。孤负国恩。三藏祇明得声。未许观光上国。当时大王不受人瞒。玄沙三藏总好与趁出国门。
　　玄沙因光侍者激曰。师叔若学得禅。某甲打铁船下海去。沙住后遣书问光曰。打铁船也未。
　　法眼益代光侍者云。和尚终不与么。
　　清凉钦代光侍者云。请和尚上船。
　　支提爱云。玄沙也是贫人思旧债。
　　慧林本代光侍者云。昨日过新罗。
　　云居元云。禅也未曾参得。何用思量旧事。忽然被他撑动铁船。玄沙堪作甚么。
　　云居庄云。诸方批判者不为不多。然只能扶强不能扶弱。山僧今日久勘不离元状。敢谓玄沙被光侍者领过。直尔分疎不下。毕竟如何。官无定条。从民私约。
　　玄沙因僧问。承和尚有言。尽十方世界是一颗明珠。学人如何得会。沙曰。尽十方世界是一颗明珠。用会作么。僧便休。来日沙却问僧。尽十方世界是一颗明珠。汝作么生会。曰。尽十方世界是一颗明珠。用会作么。沙曰知汝在鬼窟里作活计。
　　报慈遂征云。一般恁么道。为甚么却成鬼窟去。
　　雪窦显别玄沙语云。诸方即得。我者里不得。
　　大觉升云。者福建子生平一条铁脊。到者里和身折倒。若论此珠。不但此僧不识。敢保玄沙未识在。何故。民可使由之。不可使知之。
　　玄沙示众。世尊道吾有正法眼藏付嘱摩诃迦叶。犹如话月。曹溪竖拂子。还如指月。时鼓山出曰月聻。沙曰者个阿师就我觅月。山不肯。却归众曰。道我就他觅月。
　　雪窦显云。玄沙与鼓山如排百万大阵。祇抛瓦砾相击。有衲僧辨别得。当知正法眼藏付嘱有在。
　　护国元云。玄沙鼓山各说道理。要且未识月在。诸人要识月么。幸无偏照处。刚要未明人。
　　古南门云。玄沙诱人犯法。鼓山买帽相头。若非雪窦明辨端倪。往往作肯不肯会。即今莫有旁不肯底衲僧么。我要问你。唤甚么作正法眼藏。
　　玄沙侍雪峰行次。峰指地曰。者一片田地好造个无缝塔。沙曰高多少。峰乃上下顾视。沙曰人天福报即不无。和尚灵山授记未梦见在。峰曰你作么生。沙曰七尺八尺。
　　琅琊觉云。国清才子贵。家富小儿骄。
　　宝寿方云。雪峰放憨。玄沙逞俊。师胜资强千古一遇。热闹门庭即得。若是无缝塔。且缓缓。
　　玄沙因雪峰迁化。众请作丧主。三朝集众点茶次。沙遂於灵前拈起一只盏子问曰。大众。先师在日从你道。如今且作么生道。若道得则先师无过。若道不得过在先师。还有人道得么。如是三问。众俱无对。沙遂扑碎盏子归院。
　　中塔口因玄沙问你作么生会。塔云先师有什么过。沙便面壁。塔便出去。沙复召塔。塔回首。沙曰你作么生会。塔便面壁。沙休去。
　　笑岩宝云。当时有个衲僧才见伊恁么举。便掀翻茶桌。免教祖祢不了殃及儿孙。
　　玄沙坐次。见面前地上一点白。指问侍者曰见么。者曰见。如是三问三对。沙曰。你也见。我也见。因甚么道不会。
　　高峰妙云。大众见即见。会即会。无复疑矣。且道者一点白决定是个甚么。白岩符云。不识不识。
　　玄沙因韦监军曰。曹山和尚甚奇怪。沙乃问抚州取曹山几里。韦顾旁僧曰。上座曾到曹山否。曰曾到。韦曰抚州取曹山几里。曰一百二十里。韦曰与么则上座不到曹山。韦却起礼拜。沙曰监军却须作礼此僧。此僧却具惭媿。
　　云居锡云。甚处是此僧具惭媿处。若检点得出。许你有行脚眼。
　　承天宗云。者僧可悲可痛。直饶玄沙具金刚眼睛。蹉过韦监军了也。
　　玄沙与地藏方丈坐话。值夜深。沙乃曰。侍者关格子门了。汝作么生出得。藏曰唤什么作门。
　　雪窦显别地藏当时珍重便行。
　　清凉钦别云。和尚莫欲歇去么。
　　玄沙因韦监军曰。占波国人语稍难辨。何况五天梵语。还有人辨得么。沙提起槖子曰。识得者个即辨得。
　　云门偃云。玄沙何用繁辞。又云。适来道什么。
　　玄沙因南际一长老到雪峰数日。次到玄沙。沙曰。此事唯我能知。长老作么生会。际曰须知有不求知者。沙曰山头老汉费辛苦作么。
　　雪窦显别际语云。雪峰门下几个如斯。
　　玄沙对雪峰曰。某甲如今大用去也。和尚作么生。峰将三个木球一齐抛出。沙作斫牌势。峰曰汝亲在灵山方得如此。沙曰也是自家事。
　　瀛山誾云。父作子述真个克家。检较将来。未免挂人唇齿。
　　慧云盛云。看他父子则剧相似。舞拍递承宫商合调。若论大用。拈却象骨岩。许伊有个话会分。
　　玄沙因镜清问。学人乍入丛林。乞师指个入路。沙曰还闻偃水声么。曰闻。沙曰从者里入。清有省。
　　五祖演云。果是得入。一任四方八面。若也未然。輙不得离却者里。
　　径山杲云。若要真个得入。直须离却者里。
　　天童杰云。三大老总是岐路相角。漆桶相揩。有甚快活处。山僧则不然。入之一字亦不喜闻。
　　天宁琦云。者里是什么所在。离与不离便问阿谁。忆昔东溪日。花开叶落时。几拟以黄金。铸作锺子期。
　　积翠润云。者里则不然。也不管你离与不离。且道者里是什么所在。众无对。侍者云吃茶。润打云。谁教你多口。
　　古林如云。得个入路。许他镜清。更进一程。须还妙喜。然望他堂奥总未在。

　　宗门拈古汇集卷第三十三
　　宗门拈古汇集卷第三十四

　　　　古杭白岩嗣祖沙门　净符　汇集
　　△青六

　　福州长庆慧棱禅师(青六雪峰存嗣)

　　因僧问。众手淘金谁是得者。庆曰有伎俩者得。曰学人还得也无。庆曰太远在。
　　雪窦显代者僧当时便喝。复云。有伎俩者得。一手分付。有伎俩者不得。两手分付。学人还得也无。苍天苍天。
　　高峰妙云。西峰则不然。今日有问。众手淘金谁是得者。只向道阿谁无分。学人还得也无。犹嫌少在。
　　南堂欲云。长庆和盘托出。者僧当面蹉过。雪窦忍俊不禁。不免按牛头吃草。今日有问灵岩。众手淘金谁是得者。只向他道物见主眼卓竖。学人还得也无。又争怪得老僧。
　　长庆上堂。净洁打迭了。却近前就我觅。我劈脊与你一棒。有一棒到你。你须生惭媿。无一棒到你。你又向什么处会。
　　雪窦显云。雪窦即不然。净洁打迭了也。直须近前就我觅。我劈脊与你一棒。有一棒到你。你即受屈。无一棒到你。与你平出。但与么会。
　　黄龙清云。长庆只知支离臃肿。不知道之根源。雪窦引蔓牵枝。未免随波逐浪。宝峰则不然。净洁打迭了。近前来。只向道会么。归堂去。虽然如是。也须是仙陀婆始得。
　　天童觉云。死口吃常住饭。展脚卧长连床。求个知惭媿者难得。还知长庆棒头落处么。雷开蛰户电烧尾。引出峥嵘头角来。
　　天宁琦云。众中商量道。坐在净洁地上必须打迭。近前觅底吃棒有分。觅底是病。棒底是药。所以雪窦云。有一棒到你你即受屈。无一棒到你与你平出。杜撰禅和如麻似粟。殊不知二大老。一个掘地为坑。一个夷井塞灶。皆欲坐致太平。争奈返招怪笑。毗婆尸佛早留心。直至如今不得妙。
　　天界盛云。天界则不然。不消先打迭了。来到者里便劈脊与你一棒。有一棒到你。你作么生会。无一棒到你。也须具大惭媿。还有知长庆天界落处么。石压笋斜出。岩悬花倒生。
　　古南门云。古南又不然。净洁打迭了也直须近前。我劈脊与你一棒。有一棒到你。免你向净洁处躲跟。无一棒到你。你须自解作活计始得。
　　天童忞云。天童又且不然。净洁打迭了也。待你向前。我劈脊与你一棒。有一棒到你。你须知些痛痒。无一棒到你。你须生些惭媿。拈拄杖卓一卓云。且道有棒到你。无棒到你。夹路桃花风雨后。马蹄何处避残红。
　　宝掌白云。长庆只知老婆垂手。不知肿不益肥。雪窦热处刺头。未免相锢着铁。宝掌则不然。净洁打迭了也。却近前问我觅。我劈脊与你一棒。有一棒到你。苍天苍天。无一棒到你。苍天苍天。
　　长庆与保福游山次。福问。古人道妙峰山顶。莫祇者个便是也无。庆曰。是即是。可惜许。
　　镜清怤云。若不是孙公。便见髑髅徧野。
　　雪窦显云。今日共者汉游山。图个什么。复云。百千年后。不道全无只是少。
　　理安洸云。平田浅草。略露风规。是则酒逢知己饮。检点将来。犹亏一半。
　　长庆拈拄杖示众曰。识得者个。一生参学事毕。
　　云门偃云。识得者个。为什么不住。
　　灵岩安云。恁么住者。丧我儿孙。恁么去者。寒灰发焰。然虽如是。未得剿绝。拈拄杖云。识得者个么。敲出凤凰五色髓。击碎骊龙明月珠。
　　长庆上堂。总似今日老胡有望。保福展出曰。总似今日老胡绝望。
　　报慈遂云。恁么道是相见语不是相见语。
　　天童觉云。富嫌千口少。贫恨一身多。
　　云居庄云。总似今日老胡有望。金将石试。总似今日老胡绝望。玉将火试。击拂子云。一年春已过。台榭绿阴多。
　　宝寿方云。二大老春兰秋菊各擅其长。初不许以优劣较。然敲磕将来。大似徐六担板。
　　长庆上堂。撞着道伴交肩过。一生参学事毕。
　　雪窦显云。是即是。针不札。风不入。有什么用处。
　　昭觉勤云。撞着道伴交肩过。露柱灯笼共证明。
　　古南门云。相识满天下。知心能几人。
　　长庆因僧问。羚羊挂角时如何。庆曰草里汉。曰挂角后如何。庆曰乱叫唤。曰毕竟如何。庆曰。驴事未去。马事到来。
　　雪窦显云。宁可碎身如微尘。终不瞎个众生眼。长庆较些子。复云。一般汉设使羚羊未挂角。也似万里望乡关。
　　南堂欲云。长庆恁么答话。瞎却天下人眼去在。雪窦道终不瞎个众生眼。万里望乡关。
　　长庆因僧问。长期进道西天以蜡人为验。未审此间以何为验。庆曰铁弹子。曰意旨如何。庆曰大的大小的小。
　　瑞岩愠云。长庆与么答话。也是贪观云里雁。失却渡头船。我此一众个个自谓握灵蛇之珠。抱荆山之璞。且山僧如此批判。还有不甘者么。良久云。拟心凑泊终难会。达者应须暗里惊。
　　长庆问秀才曰。佛教有众生日用而不知。儒亦曰百姓日用而不知。且道不知个甚么。才曰不知大道。
　　云门偃云。灼然不知。
　　宝寿新云。长庆解放不解收。云门解收不解放。饶你总不与么。只好与新上座挈草鞋。
　　长庆因僧问。如何是合圣之言。庆曰。山僧被阇黎一问。只得口似匾担。曰何故如此。庆曰适来问什么。
　　昭觉勤云。是则是。应机无差。争奈大惊小怪。或有问道林。如何是合圣之言。只对他道志公不是闲和尚。剪刀只在卧床头。
　　资福侣云。道林何用繁词。若有问如何是合圣之言。向他道如是如是。
　　长庆因僧问。如何是正法眼。庆曰有愿不撒沙。保福曰不可更撒也。
　　雪窦显云。夫宗师决定以本分相见不敢撒沙。且那个是诸人正眼。不受人瞒底汉出来对众道看。共相知委。若道不得。翠峰与你一一点过。开眼也着。合眼也着。
　　古南门云。长庆戒慎恐惧。保福饮牛上流。雪窦和泥合水。虽皆为众点眼。古南不妨代一转语。更为点破。诸人要不受人瞒。直须不自瞒好。
　　长庆因僧问。有问有答宾主历然。无问无答时如何。庆曰怕烂却那。
　　睦州明因僧问。有问有答宾主历然。无问无答时如何。州云。相逢尽道休官好。林下何曾见一人。
　　昭觉勤云。若有问崇宁。有问有答宾主历然无问无答时如何。向道收得安南又忧塞北。
　　洞山莹云。二老汉只解较俭不较奢。洞山则不然。有人恁么问。但向道心不负人面无惭色。

　　漳州保福从展禅师(青六雪峰存嗣)

　　因僧问。雪峰平生有何言句。得似羚羊挂角时。福曰我不可作雪峰弟子不得。
　　雪窦显云。一千五百个布衲。保福较些子。
　　昭觉勤云。翡翠羽毛麒麟头角。重重光彩的的相承。要明陷虎之机须施崄崖之句。虽然如是。只知与么来不知与么去。或问山僧。五祖平生有何言句得似灵羊挂角时。只对他道不敢孤负先师。委悉么。山高岂碍白云飞。
　　笑岩宝云。保福要且只有千尺寒松。我若作保福。待问雪峰平生有何言句得似灵羊挂角时。劈脊便打云。我不可作雪峰弟子不得。雪窦道一千五百个布衲保福较些子。只见锥头利不见凿头方。
　　灵岩储云。圆悟可谓言中有响句里藏锋。检点将来。未免依他作解。祥符则不然。或问三峰生平有何言句得似灵羊挂角时。对道珊瑚枕上两行泪。半是思君半恨君。
　　清化嶾云。者话大似黑漆皮灯笼。外暗内明。争奈无人见得。若见得。保福无藏身之地。
　　保福闻长生卓庵乃往相访。茶话次生问。曾有僧问祖师西来意。某甲举拂子示之。不知得不得。福曰从展争敢道得不得。有个问。有人赞叹此事如虎戴角。有人轻毁此事分文不值。一等是恁么事。因甚么毁赞不同。生曰适来出自偶尔。
　　一老宿云。毁又争得。又一老宿云。惜取眉毛好。
　　太原孚云。若无智眼难辨得失。
　　雪窦显别云。若非和尚证明。拂子一生无用。
　　报慈遂云。一等是恁么事。为什么有得有不得。
　　保福问长庆。盘山道光境俱忘复是何物。洞山道光境未忘复是何物。据此二老商量。尤未得剿绝。作么生道得剿绝。庆良久。福曰情知和尚向鬼窟里作活计。庆却问汝又作么生。福曰两手扶犂水过膝。
　　雪窦显云。俱忘未忘总由我。保福因什么道未得。剿绝灼然。能有几个。诸人又作么生道。免得长庆在鬼窟里。良久云。柳絮随风自西自东。
　　大沩秀云。保福拈提颇有宗风。及乎问着。又却拖泥带水。
　　天童觉云。俱忘未忘夺人夺境。为什么保福不肯长庆。太平本是将军致。不许将军见太平。
　　古南门云。保福向悬崖走马剑刃翻身。固是好手。虽然呈能露巧之时。何似帝力不知之世。具眼者辨。
　　法忍谧云。盘山洞山固是廉纤。保福长庆未见剿绝。若在衲僧门下。又当如何。到头霜夜月。任运落前溪。
　　白岩符云。保福与么问。将谓较他二老别有长处。及被棱公一拶。依旧联联纤纤。今日或有问白岩。作么生道得剿绝。转身便归方丈。
　　保福上堂。此事如击石火闪电光。构得构不得未免丧身失命。僧便问。未审构得底人还免丧身失命也无。福曰。适来且置。阇黎还构得么。曰。若构不得。未免大众怪笑。福曰作家作家。曰和尚是什么心行。福曰一杓屎拦面泼也不知臭。
　　雪窦显云。诸上座。保福有生擒虎兕底爪牙。者僧也不易相敌。虽然如此。要且放过保福一着。祇如雪窦与大众还许诸方检责也无。若免不得。平地上死人无数。其中有得活底么。乃拈起拄杖云。来也来也。
　　护国元云。能擒能纵。能杀能活。保福可谓作家。者僧可惜许。错转话头。待他道阇黎还构得么。向道明眼宗师天然有在。当时下得者语。直饶保福全机。更买草鞋行脚。何故。不见道得人一牛还人一马。
　　古南门云。保福与者僧敲击且置。且道构得底是个什么。又那个是构得底。那个是构不得底。大众还曾简责也未。古南不避口业为你分析一上。构不得底。活得也无用。构得底。死去又何妨。忽有个出来道。只今是死是活。拈拄杖便趁。
　　保福因僧侍立次。乃曰你得与么粗心。曰甚处是某甲粗心处。福拈一块土度与曰抛向门外着。僧接土抛了却。又问甚处是某甲粗心处。福曰。我见你触着磕着。所以道你粗心。
　　雪窦显云。然则者僧被热瞒。争奈真不掩伪。曲不藏直。雪窦将今视古。於理不甘。你者一队汉或僧堂里来寮舍内出。筑着磕着亦乃不知。近来粗心转盛。我若放过便见诸方检责。卓拄杖下座。
　　古南门云。雪窦也似随搂搜。说甚筑着磕着。遂卓拄杖云。直得百杂碎了也。你辈粗心还知么。
　　清化嶾云。保福为怜三尺子。不惜两茎眉。者僧若与么会去。也是韩卢逐块。
　　宝掌白云。保福有点铁成金起死回生的手段。争奈者僧蒙袋到底。粗心有甚可救处。山僧慨古思今。宁忍坐观屈辱。乃蓦拈拄杖撺下云。开也筑着。合也筑着。汝等更若粗心。山僧与你保任此事终不虚也。
　　保福因僧问。家贫遭劫时如何。福曰不能尽底去。曰为什么不能尽底去。福曰贼是家亲。曰既是家亲为什么翻成家贼。福曰。内既无应。外不能为。曰忽然捉败功归何处。福曰赏亦不曾闻。曰恁么则劳而无功。福曰。功即不无。成而不取。曰既是成功为什么不取。福曰。不见道。太平本是将军致。不许将军见太平。
　　径山杲云。丝来线去弄精魂。
　　天宁琦云。家无白泽之图。必无如是妖怪。
　　保福在病。问僧曰。我与汝相识年深。有何方术相救相救。僧曰。方术甚有闻说。和尚不解忌口。
　　清凉钦别云。和尚解忌口么。
　　雪窦显别云。只恐难为和尚。
　　瑞岩愠云。者僧也不易得。怎奈保福心且未甘。当时只好轻轻道。和尚病得几时。看他出什么语。但云不堪发药。岂不笼罩古今。

　　越州镜清道怤禅师(青六雪峰存嗣)

　　僧问。学人未达其源。乞师方便。清曰是什么源。曰其源。清曰。若是其源。怎受方便。僧礼拜退。侍者问。和尚适来莫是成褫伊么。清曰无。曰莫是不成褫伊么。清曰无。曰未审师意如何。清曰。一点水墨。两处成龙。
　　雪窦显於争受方便处云。死水里浸却。有甚用处。於两处成龙处云。犹较些子。复云。雪窦不是减镜清威光。要与者僧相见。是什么源。其源。三十年后与汝三十棒。
　　五祖戒云。与么道也太险。虽然语险。争奈用得者一点亲。要会么。莫怪镜清多意气。他家曾谒圣明君。
　　昭觉勤云。镜清具本分钳锤。有作家炉鞴。正如明镜当台举无遗照。虽则赴感应机。要且犹费葛藤。若是山僧。是什么源。其源。劈脊便棒。未审师意如何。劈脊便棒。非唯截断众流。亦乃光扬宗眼。
　　南堂欲云。镜清一点水墨两处成龙。直得倾湫倒岳云黯长空。雪窦要减他威光与者僧相见。且欵欵地。山僧见处也要诸人共知。是什么源。其源。劈脊便棒。直下悟去裂破古今。
　　古南门云。雪窦也则放过。是什么源。其源。待甚三十年。劈脊便棒。何故。是真难掩。是伪不昌。
　　灵岩储云。佛果奢而不俭。镜清俭而不奢。固是二俱好手。未免者僧不甘。当时若问灵岩。学人未达其源乞师方便。对他道今日有斋。不特使那僧虚来实往。亦免者一队汉饭后添羹。
　　广教玉云。学人未达其源乞师方便。家住大梁城。更觅长安路。是什么源。金锤劈面。其源。苍天中更添冤苦。若是其源争受方便。虽然赤心片片。可惜放过。适来莫是成褫伊么。也须问过。无。纯钢打就。莫是不成褫伊么。掉转枪头。无。生铁铸成。未审师意如何。相逼来也。一点水墨两处成龙。大众试把火来照看镜清面皮厚多少。
　　镜清一日於僧堂前自击钟曰。玄沙道底。玄沙道底。僧便问玄沙道什么。清乃画一圆相。僧曰若不久参怎知与么。清曰失钱遭罪。
　　雪窦显云。洎被打破蔡州城。
　　古南门云。者僧虽善成褫镜清。若论蔡州城。打破多时了也。
　　镜清问僧近离甚处。曰石桥。清曰本分事作么生。曰近离石桥。清曰。我岂不知你近离石桥。本分事作么生。曰和尚何不领话。清便打。僧曰某甲话在。清曰。你但吃棒。我要者话行。
　　雪窦显云。然则倚势欺人。怎奈事不孤起。者僧若能慎初护末。棒须是镜清自吃。
　　镜清上堂良久。有僧问祖歌如何唱。清曰拖送醉人酒。曰与么则孤负和尚也。清曰猛虎不食伏肉。
　　大觉升云。镜清虽纵夺可观。却乃添杯醉后。大觉则不然。今日有问祖歌如何唱。向他道上大人。与么则孤负和尚也。可知礼也。且道与镜清是同是别。
　　镜清因僧问。学人啐请师啄。清曰还得活也无。曰。若不活。遭人怪笑。清曰也是草里汉。
　　雪窦显云。衲僧有此奇特事。若一个半个互相平展。古圣也不虚出来一回。
　　证果成云。镜清者汉大似不打自招。
　　白岩符云。镜清门下有此一僧。固不虚费油盐浆水。为什么。却道也是草里汉。莫是镜清惯压良为贱么。且喜没交涉。莫是明罚暗赏么。且喜没交涉。毕竟如何。良久云。敕律吉。
　　镜清住庵。时有行者来。徐徐近绳床取拂子提起问曰。某甲定唤者个作拂子。庵主唤作什么。清曰不可更安名立字也。行者乃擿却拂子曰着甚死急。
　　明招谦代云。敢死喘气。
　　宝寿方云。行者也不妨是个行家。可惜庵主当时放过。若不放过。管取行者报恩有分。
　　镜清问僧门外是什么声。曰雨滴声。清曰众生颠倒迷己逐物。曰和尚作么生。清曰洎不迷己。曰洎不迷己意旨如何。清曰。出身犹可易。脱体道应难。
　　黄龙心云。说难说易。转见迷己。要不迷己。如今唤作甚么声。
　　琅琊觉云。得即得。大似平地陷人。
　　法云秀云。出身句诸人总知。脱体句还有道得底么。良久云。事难方见丈夫心。
　　光相得云。者里则不然。门外是什么声。雨滴声。便与合掌云。真语者。实语者。如语者。不诳语者。不异语者。或有道者僧一样答话。为什么毁誉不同。向道。一点水墨。两处成龙。
　　胜法法云。琅琊虽解抝曲作直。决定不知是甚么声。
　　理安洸云。炉鞴不热。顽矿难镕。当时待伊道和尚作么生。劈脊便棒。非惟剿绝者僧。亦乃头正尾正。
　　镜清问僧。赵州吃茶话你作么生会。僧便出去。清曰邯郸学唐步。
　　雪窦显云。者僧不是邯郸人。为什么学唐步。若辨得出。与你茶吃。
　　南堂欲云。镜清亲见者僧是邯郸人。雪窦因什么道不是。拈拄杖画一画云。有口不得茶吃者多。
　　镜清问灵云。行脚事大。乞师指南。灵曰浙中米作么价。清曰。若不是道怤。洎作米价会却。
　　大沩秀云。灵云只解放去不能收来。若不是某甲洎作米价会却。何不更问你作什么会。他若拟对。便与热棒打出。
　　白岩符云。善射者不轻发。发必中的。勤老可谓善射矣。然只有杀人箭。且无活人箭。若是山僧。待道若不是某甲洎作米价会却。便高声唤侍者云。教维那领向明窗下安排。
　　镜清在雪峰普请次。峰问沩山。道见色便见心。还有过也无。清曰古人与么道那。峰曰。虽然如此。我要共你商量。清曰。若与么。不如某甲镢地去。
　　灵隐泉云。雪峰探竿在手影草随身。若不是镜清普请。几乎狼藉。
　　镜清因僧问。新年头还有佛法也无。清曰有。曰如何是新年头佛法。清曰元正启祚万物咸新。曰谢师答话。清曰镜清今日失利。又僧问明教。新年头还有佛法也无。教曰无。曰。年年是好年。日日是好日。为什么却无。教曰张公吃酒李公醉。曰老老大大龙头蛇尾。教曰明教今日失利。
　　昭觉勤云。道有也失利。道无也失利。且道誵讹在什么处。者里明得。不妨识进退别休咎。始知一句下有分身之意。有出身之路。今日或有问崇宁。新年头还有佛法也无。对他道不在者两头。他或道为什么如此。向道崇宁今日失利。且道与古人是同是别。
　　径山杲云。二尊宿。一人向高高峰顶立。不露顶。一人向深深海底行。不湿脚。是则也是。未免有些誵讹。今日或有问杲上座。新年头还有佛法也无。只向道。今日一队奴仆在茶堂里邨歌社舞弄些神鬼。直得点胸尊者恶发。把钵盂峰一掷掷过恒河沙世界外。惊得憍陈如怕怖慞惶。倒骑露柱跳入担板禅和鼻孔里。撞倒舒州天柱峰。安乐山神忍俊不禁出来拦胸搊住曰。尊者你既称阿罗汉。出三界二十五有尘劳。超分段生死。因什么有许多无明。被者一问不胜懡[怡-台+罗]。却回佛殿里第三位打坐。依旧点胸点肋道。天上天下唯我独尊。自云。住住。杲上座。他问新年头佛法。为什么一向虚空里打筋斗说脱空谩人。良久云。杲上座今日失利。
　　天宁琦云。有佛法无佛法。尽被镜清明教二大老当头坐断。不许后人抟量。妙喜以虚空口掉广长舌。将三千大千世界过现未来佛及众生真如凡圣阴阳寒暑乘除加减束作一句。卷舒无碍收放自由。管什么新年头旧年尾。佛法道有也得。道无也得。谁敢正眼觑着。若到天宁门下更须勘过。少年曾决龙蛇阵。潦倒还同稚子歌。
　　道林慧云。镜清明教总是个撒蓬尘汉。丈夫气槩。安肯踏他故辙。今日有问弁山。新年头还有佛法也无。向道沿村爆竹连天响。万里歌谣贺太平。伊若眼目定动。便与劈脊一棒。何故。好日彼此要发利市。
　　大觉升云。一人道有。一人道无。二俱失利。胆大心粗。大觉有三十拄杖一时发付。且道在镜清分上。明教分上。二僧分上。若检点得出。可与古人把手同行。
　　紫梅周云。道有也失利。道无也失利。孟夏渐热。仲冬严寒。是则是。祇如有人问乐平。新年头还有佛法也无。且道合作么生。良久云。山僧今日失利。
　　镜清因僧问。新年头还有佛法也无。清曰有。僧曰如何是新年头佛法。清曰孟春犹寒。
　　剑门永云。剑门则不然。今日若有人问。如何是新年头佛法。向道孟春犹寒。
　　鼓山贤云。镜清剑门二语既是一般。因甚么有异。善知时节同露春光则不无。若是新年头佛法。俱未梦见在。

　　宗门拈古汇集卷第三十四
　　宗门拈古汇集卷第三十五

　　　　古杭白岩嗣祖沙门　净符　汇集
　　△青六

　　韶州云门文偃禅师(青六雪峰存嗣)

　　到鹅湖。闻上堂曰。莫道未了底人长时浮逼逼地。设使了得底。明明得知有去处尚乃浮逼逼地。门下问首座。适来和尚意作么生。曰浮逼逼地。门曰首座久在此住。头白齿黄。作者个语话。曰上座又作么生。门曰。要道即道。见即便见。若不见莫乱道。曰只如道浮逼逼地又作么生。门曰。头上着枷。脚下着杻。曰与么则无佛法也。门曰此是文殊普贤大人境界。
　　沩山喆云。大凡拨草瞻风须是其人。云门可谓青天霹雳旱地震雷。直得百里魂虑变慑。不见道。惊群须是英灵汉。敌胜还他狮子儿。
　　黄龙新云。云门以锥锥地。首座以刀剜空。直饶齐下锥刀。未免头上着枷脚下着杻。
　　宝掌白云。云门大似按剑鸿门。气冲牛斗。其时虽有猛将如云谋臣如雨。也只得敛衽有分。何故。眼空宇宙谁当敌。三尺龙泉照胆寒。
　　云门因僧问。如何是法身向上事。门曰。向上与汝道即不难。作么生会法身。曰请和尚鉴。门曰。鉴即且置。作么生会法身。曰与么与么。门曰。者个是长连床上学得底。我且问你法身还解吃饭么。僧无对。
　　雪窦显云。者僧将成九仞之山。不进一篑之土。过在什么处。
　　积翠永云。云门直得入泥入水。
　　保福展代僧云。欠他一粒也不得。
　　昭觉勤云。云门可谓驱耕夫之牛。夺饥人之食。权衡佛祖龟鉴宗乘。所以后来尊宿各出眼目互相扶竖。虽然如是。只明得法身边事。未明得法身向上事。且如何是法身向上事。域中无背面。阃外有威权。
　　南堂静云。者僧敢将游艇子撩拨洞庭湖。殊不知云门金镞惯调曾百战。铁鞭多力恨无雠。若是大随又且不然。者僧也拈却。云门也架阁。且作么生会法身。良久云。任从沧海变。终不为君通。
　　天童杰云。云门浑刚打就生铁铸成。不动钳锤火星迸散。永庵主冷处着把火。义出丰年。保福闹处爱入头。未免傍观者哂。天童据款结案。也要诸方捡点。若捡点得出。生陷无间地狱。
　　南堂欲云。若论战也。个个立在转处。者僧眨得眼来。枪头早在云门手里。直得上天无路入地无门。雪窦更要进土在。还委悉么。箭穿红日影。须是射雕人。
　　古南门云。君子务本。者僧吃饭不知下落。便问法身向上事。自非云门明鉴秋毫。焉到水穷山尽。雪窦云将成九仞之山不进一篑之土。只恐不是玉。是玉也太奇。
　　清化嶾云。韶阳如大冶红炉。惯炼精金。者僧却将一锭汞银不觉入炉便了。要会法身向上事么。故国无消息。家乡绝往还。
　　云门问新到汝是甚处人。曰新罗。门曰将什么过海。曰草贼大败。门引手曰为什么在我手里。曰恰是。门曰一任[跳-兆+孛]跳。僧无对。
　　雪窦显别云门后语云。嘘嘘。又云。云门老汉龙头蛇尾。放过者僧。为什么在我手里。恰是。劈脊便棒。
　　沩山喆云。云门雪窦只知步步登高。大沩即不然。为什么在我手里。恰是。便乃呵呵大笑。不见道杀人刀活人剑。
　　南堂欲云。者僧过得海来。恰值落在云门手里。雪窦推波助澜。可谓小出大遇。
　　白岩符云。雪窦斩钉截铁。大沩放两抛三。虽然各出只眼。总不堪与云门把手。殊不知云门老汉豁达大度。虽百亿须弥卢包纳有余。又岂在乎一新生犊子。为什么在我手里。恰是。如今不许蹈二老旧辙。试别道看。
　　云门上堂。直得尽乾坤大地无纤毫过患。犹是转句。不见一色始是半提。更须知有全提底时节。
　　乌石道云。云门雷声甚大雨点全无。当时若有个汉。待道更须知有全提底时节。便与掀倒禅床。管取云门一场败缺。
　　云门曰。尽大地是个解脱门。枉作佛法会却。何不见山是山见水是水。
　　师林则云。潦倒云门前言不应后语。如今尽大地人见山何曾唤作水。见水何曾唤作山。既不作佛法会。又唤什么作解脱门。我眼本正。因师故邪。邪师过谬。非众生咎。喝一喝。
　　云门因僧问。如何是西来意。门曰长连床上有粥有饭。
　　师林则云。跛脚阿师只会现成受用。不知稼穑艰难。若问老僧。却向他道。元日人日。未有不阴。料想今年桃李贵。不如井底种林檎。
　　云门示众。拈拄杖曰。凡夫实。谓之有。二乘析。谓之无。缘觉谓之幻有。菩萨当体即空。衲僧见拄杖但唤作拄杖。行但行。坐但坐。总不得动着。
　　径山杲云。我不似云门。将虚空剜窟竉。蓦拈拄杖云。拄杖子不属有。不属无。不属幻。不属空。卓一下云。凡夫二乘缘觉菩萨。尽向者里各随根性悉得受用。唯於衲僧分上为害为冤。要行不得行。要坐不得坐。进一步被拄杖子迷却路头。退一步被拄杖子穿却鼻孔。只今莫有不甘的么。试出来与拄杖子相见。如无。来年更有新条在。恼乱春风卒未休。
　　天宁琦云。凡夫不合起有见。二乘不合起无见。缘觉不合起幻有见。菩萨不合起当体即空见。不可放过。云门老汉贪观白浪。失却手桡。累他天下衲僧总落拄杖圈缋。放过不可。好与一坑埋却。
　　愚庵盂拈拄杖云。凡夫二乘缘觉菩萨总向者里着倒。直得行不得。坐不得。动不得。静不得。擿下云。如今抛向东洋大海里。免教向者枯木上生枝生叶。
　　云门举马大师道。一切语言是提婆宗。以者个为主。乃曰。好语。只是无人问我。时有僧便问。如何是提婆宗。门曰。西天九十六种。你是最下种。
　　雪窦显云。赤旛被者僧夺了也。
　　白岩符云。雪窦道赤旛被者僧夺了也。噫。也只见到者里。殊不知马祖当时恁么道。早是义堕。
　　云门问僧甚处来。曰江西。门曰江西一队老汉寐语住也未。僧无对。
　　法眼益云。大小云门被者僧勘破。
　　五云逢云。什么处是勘破云门处。要会么。法眼亦被者僧勘破。
　　宝寿方云。大小云门只见他非。要且不知己过。
　　无量现云。我若作者僧。当时见云门恁么道。但礼拜了退。
　　白岩符云。大小韶阳明於责人昧於责己。大似个灯台子相似。惟者僧无语。不虚曾见作家来。
　　云门到灌溪。有僧举溪上堂语曰。十方无壁落。四面亦无门。净[嬴-女+衣][嬴-女+衣]。赤洒洒。没可把。上座作么生会。门曰。举即易。出也大难。曰上座不肯和尚与么道那。门曰你适来恁么举那。曰是。门曰你驴年梦见灌溪。曰某甲话在。门曰。十方无壁落。四面亦无门。你道大梵天王与帝释天商量甚么事。曰岂干他事。门喝曰逐队吃饭汉。
　　天童忞曰。大凡举话须知话之起倒。者僧既不是弄潮手。空将鼻孔与人扭捏。广润见处也要诸人共知。拈拄杖云。看看。望海鑯动也。[跳-兆+孛]跳上瑞云峰顶。压着诸人顶门。是你还解回避也无。良久云。十方无壁落。四面亦无门。净[嬴-女+衣][嬴-女+衣]。赤洒洒。没可把。甚处去也。曳拄杖一时打散。
　　云门问直岁甚处去来。曰刈茅来。门曰刈得几个祖师。曰三百个。门曰。朝打三千。暮打八百。东家杓柄长。西家杓柄短。又作么生。直岁无语。门便打。
　　沩山喆云。直岁为众竭力。到云门面前乃力尽神疲。何故。棋逢敌手难藏幸。水到沧溟始识波。
　　径山杲云。直岁无语。有三百个祖师证明。云门令虽行。要且棒头无眼。
　　沩山果云。者僧若具眼。见云门恁么道。但云和尚休要把髻投衙。拟议之间。随手便摵。不惟庆快平生。亦乃参学眼正。
　　天宁琦云。大小云门却被直岁勘破。
　　云门示众。尽十方世界乾坤大地。以拄杖画一画曰。百杂碎。
　　雪窦显云。者汉是即是。要且未有出身路。如今拄杖在雪窦手里。复横按云。东西南北甚处得来。
　　古南门云。云门雪窦向万仞崖头垂手。不妨各有出身之路。虽然如是。无风匝匝波。
　　资福侣云。云门雪窦。一人舞百尺寒松。一人坐千寻巨浪。捡较将来。忒煞惊群动众。拈拄杖云。者是凌霄峰得来底。乃掷下。
　　云门示众。三乘十二分教。达磨西来。放过即不可。若不放过。不消一喝。
　　雪窦显举毕随后喝一喝云。大众。好喝。且道落在什么处。若要鼻孔辽天。辨取者一喝。
　　开先金云。辨即辨矣。三乘十二分教着在什么处。直饶你知得着处分明。三十棒一棒也少你不得。何故。不见道放过即不可。
　　云门示众。直得触目无滞达。得名身句身一切法空。山河大地是名身。亦不可得。唤作三昧性海俱备。犹是无风匝匝之波。直得忘知於觉。觉即佛性。唤作无事人。更须知有向上一窍在。
　　天童觉云。宾主不谙。二俱有过。各与二十棒。祇如向上一窍又作么生。犀因玩月纹生角。象被雷惊花入牙。
　　径山杲云。泼油救火浑闲事。雪上加霜愁杀人。
　　天童忞云。山僧即不然。收拾诗书归旧隐。鸟啼花笑一般春。
　　龙池微云。云门打葛藤。不出知解。若是向上一窍。未梦见在。且道如何是向上一窍。遂震威一喝。
　　博山奉云。向上一窍是什么碗脱丘。
　　报恩琇云。云门慈悲之故。而有落草之谈。
　　大觉升云。诸人要见云门么。昔日曾担睦州板。一朝伸屈在灵枢。所以病多谙药性。路远说途艰。若是俊鹰快鹞。总无恁么事。
　　云门因僧问。秋初夏末。前程若有人问。作么生祇对。门曰大众退后。曰未审过在甚么处。门曰还我九十日饭钱来。
　　沩山喆云。者僧贪程太速。致使云门随索饭钱。如今还有识云门者么。出来与大沩相见。良久云。不是弄潮人。休入洪波里。
　　昭觉勤云。者僧贪观白浪。云门见机而作。虽然斩钉截铁。未是本分草料。有问崇宁。只对道驴事未去马事到来。待伊如何若何。劈脊便打。
　　护国元云。老韶阳据虎头收虎尾则不无。斩钉截铁犹欠一着。或有问护国。劈脊便打。待伊道过在甚么处。向道我不似云门索饭钱。
　　天童觉云。大众退后。衲僧去就。岂用机关。那容体究。蓑翁老熟惯波澜。桡棹不施船放流。
　　天童华云。者僧有迎刃底谋略。云门具杀活底手段。虽然如是。应庵门下更须勘过了打。
　　天童杰云。平如镜面。崄似刀山。者僧有破关底机谋。云门善用不战屈人兵底手段。虽然如是。鼻孔在灵隐手里。
　　天宁琦云。放过即不可。作么生祇对。但对他道。七十二棒翻成一百五十。过在甚么处。对他道。你但吃棒。我要者话行。
　　南涧问云。云门可谓知机观变。善为切磋。检点将来。亦是慈悲之故有落草之谈。诸人且如何委悉。去路一身轻似叶。高名千古重如山。
　　云门示众。你若不相当。且觅个入头处。微尘诸佛在你舌头上。三藏圣教在你脚跟底。不如悟去好。还有人悟得么。出来对众道看。
　　雪窦显云。然则养子之缘。怎奈压良为贱。其间或有不甘底出来掀倒禅床。岂不是大丈夫汉。然虽如是。且问据个甚么道理。乃蓦拈拄杖云。洎合停囚长智。击禅床下座。
　　昭觉勤云。崇宁今日土上加泥。敢道直得沩山水牯牛。触杀东海鲤鱼。陕府铁牛吞却嘉州大象。
　　云门因僧问。如何是透法身句。门曰北斗里藏身。
　　玉泉皓因张无尽举傅大士与洞山二颂。皓云。此只颂得法身。未颂得法身向上事。尽云如何是法身向上事。皓云。昨夜雨霶烹。打倒蒲萄棚。知事普请行者人力。拄的拄撑的撑。撑撑拄拄到天明。依旧可怜生。
　　径山杲云。云门只答得法身句。未答得透法身句。今日有问径山。如何是透法身句。向道蟭螟眼里放夜市。大虫舌上打秋千。
　　天童悟云。通玄又且不然。有问如何是透法身句。劈脊便棒。纵使不会。管教永劫不忘。
　　白岩符云。韶阳老汉是透过法身那边的人。与么答话。笑杀皓布裈。者里有问如何是透法身句。向道本铺发卖南北川广生熟药材。下顾者认招牌为记。
　　云门因僧问。如何是和尚家风。门曰有读书人来报。
　　径山杲云。读书人既到者里。且如何与伊相见。乃云不是冤家不聚头。
　　天童悟云。和尚家风。云门尽情说了。相见之意。大慧不妨道破。祇如相见后又作么生。乃云。君向潇湘我向秦。
　　云门因僧问。如何是诸佛出身处。门曰东山水上行。
　　昭觉勤云。者里则不然。有问如何是诸佛出身处。向道熏风自南来。殿角生微凉。
　　高峰妙云。二老虽具顶门正眼。悫其本源。天地悬隔。
　　径山琇云。东山昭觉恁么提持。郑州出曹门。妙喜悟去。真州望长芦。径山见处也要诸人共知。诸佛出身处。浑不用思惟。早晨吃白粥。如今肚又饥。
　　乌石道云。云门脚跟浮逼逼。未尝点地。圆悟坐在家舍。寸步不移。检点将来。总未会诸佛出身处在。若有问乌石。如何是诸佛出身处。但向道。奇怪石头形似虎。火烧松树势如龙。
　　龙池传云。山僧则不然。有问如何是诸佛出身处。向道西河火里坐。
　　云门信云。东山水上行则不难。须弥安嘴上如何理会。
　　南涧问云。二老答处。不是高峰大难委悉。诸人切不得错会。有问理安。如何是诸佛出身处。但对道吾常於此切。且道与古人是同是别。
　　愚庵盂云。韶阳昭觉二大老。可谓得之于心应之于手。眉毛中挂五座须弥。鼻孔里藏四大海水。要扶个诸佛出身处。厓洲万里。
　　灵隐礼云。韶阳佛果二大老。虽则陷虎却物正按旁提。检点将来。於他诸佛出身处大似郑州出曹门。今日有问天宁。如何是诸佛出身处。但向道鹤唳蜀冈三尺雪。乌栖古树一枝云。
　　洞山昱云。提持向上玄关。还他云门老作家。若是本分接人。犹欠悟在。设有问山僧。如何是诸佛出身处。向道三春已往孟夏渐热。且道与云门是同是别。
　　云门垂语。古佛与露柱相交是第几机。乃自代云。南山起云。北山下雨。
　　博山来云。古佛在众生肚里结冬。众生在古佛肚里度夏。众生不识古佛。古佛不识众生。且道南山起云北山下雨是甚么节文。拈拄杖云。向下文长。
　　云门因僧问。不起一念还有过也无。门曰须弥山。
　　圆通善云。此公案或云才拟问早是过如须弥。或云如须弥山八风吹不动千古镇常安。或云为人难透如须弥山。与么商量。要且未梦见云门在。除是桶子底脱红丝线断。方知总不恁么。不见道三句明一句。一句明三句。三一不相涉。分明向上路。
　　天童杰云。大小云门话头也不识。
　　径山琇云。者僧无量劫来着此贴肉汗衫。若不遇云门作家难为脱却。
　　云门因僧问。和尚寿年多少。门曰七九六十八。曰学人不会。门曰。不会。为汝减却五年。
　　佛日晳云。云门大师一期演唱宗乘。美则美矣未免玩人丧德。山僧者里则不然。若有问和尚寿年多少。但向道拄杖子同年。倘更问拄杖子年多少。便与劈脊一棒。管取庆快平生。虽然。也是寒山道底。
　　云门上堂。闻声悟道。见色明心。遂举起手曰。观世音菩萨将钱买胡饼。放下手曰。元来祇是馒头。
　　白云端举毕。展两手云。有么有么。又摇手云。无也无也。乃云。曾经大海难为水。除却巫山总是烟。
　　法云秀拈拄杖卓一卓云。者个是声色。那个是心。良久云。世间无限丹青手。到此都卢画不成。
　　黄龙清云。云门可谓食饱伤心。诸人切忌向胡饼里讨汁。
　　五祖演云。我即不然。乃以手作打杖鼓势云。棚八攞扎。
　　南堂静云。老僧即不然。张公吃酒李公醉。李公吃酒张公醉。张公李公酩酊醉。鼻息如雷瓮里睡。
　　径山杲拈拄杖云。者个是色。卓一卓云。者个是声。诸人总见总闻。那个是明底心。那个是悟底道。喝一喝云。贪他一粒米。失却半年粮。复卓杖一下。
　　圆通善云。韶阳老人可谓唱弥高和弥寡。如今却向廷寿拂子头上入方网三昧。东方入定西方起。乃至男身入定女身起。还会么。野色更无山隔断。天光直与水相通。
　　天宁琦云。汝等诸人不是不闻声。因什么不悟道。不是不见色。因甚么不明心。云门恁么堤撕。妙喜恁么判断。一曲两曲无人会。雨过夜塘秋水深。
　　仰山钦云。跛脚师抚怜赤子。动则倒腹倾肠。只是做造怆忙。带些粘牙缀齿。钦上座则不然。闻声悟道见色明心。卓拄杖云。家家观世音。
　　伏龙长云。大小云门只在声色里头出头没。者里则不然。拈拄杖卓一卓喝一喝。
　　云居庄云。我不似云门认奴作郎指鹿为马。蓦拈拄杖云。看看拄杖子穿过诸人髑髅。乃卓一卓。
　　博山来云。闻声悟道。虚空敲不响。又作么生。见色明心。清风无形质。又作么生。胡言汉语即不无。观世音菩萨入普门三昧。云门者汉向甚处摸索。
　　雪窦云云。韶阳与么说话。大似嚼饭喂婴孩。山僧则不然。闻声岂悟道。见色不明心。证取三摩提。南无观世音。
　　云门问僧什么处来。曰礼塔来问。曰谑我。曰某甲实礼塔来。门曰五戒也不持。
　　保福展云。智不责愚。
　　汾阳昭云。彼此相钝置。
　　云门因僧问。如何是超佛越祖之谭。门曰胡饼。
　　径山杲云。云门直是好一枚胡饼。要且无超佛越祖底道理。
　　松隐然云。妙喜一手抬一手搦。未免话作两橛。既是好一枚胡饼。又道无超佛越祖底道理。诸禅德。且道妙喜还有为人处也无。参。
　　天宁琦云。[祝/土]。
　　天宁杰云。云门信口垂慈不费心力。天宁却不恁么。或有问如何是超佛越祖之谈。向道清晨吃白粥。午后便不饥。
　　安国聪云。妙喜只知其一不知其二。殊不知临济玄要主宾。洞山君臣偏正。乃至百千法门无量妙义。总不出者枚胡饼。诸人还委悉么。苟或不然。且向胡饼里咬嚼。
　　云门垂语。人人尽有光明在。看时不见暗昏昏。作么生是诸人光明。自代曰。厨库山门。又曰。好事不如无。
　　愚庵盂云。云门代两语。一语水里拈星。一语山头张网。大唐国里打鼓。新罗国里鸣钟。料掉没交涉。请归堂吃茶。
　　灵岩储卓拄杖云。厨库山门一击洞开了也。杓大碗小一任诸人检点。毕竟光明在什么处。不见道开口即错拟心即乖。
　　云门因僧问。如何是道。门曰透出一字。
　　径山杲云。透出一字。却不相似。急转头来。张三李四。
　　天宁琦云。天宁作么生。拈拄杖击禅床云。洎合停囚长智。
　　云门曰。百草头上道将一句来。众无语。自代曰。俱。
　　昭觉勤云。札。复云。直得万机寝削千眼顿开。细如须弥大如芥子。软如铁硬如泥。虽然如是。只道得一半。或有问山僧。只对他道收。且道落在什么处。
　　径山杲云。普。复云。俱札普。日轮午。李将军。射石虎。虽然透过那边。枉发千钧之弩。
　　天宁琦云。云门俱。少实多虚。圆悟札。了无交涉。妙喜普。直须荐取。者三个汉各立生涯。摇头摆尾到处逢他。深山藏猛虎。浅草露群蛇。
　　灵岩储云。圆悟老汉不识好恶。错下名言。云门当时恁么答话。惑乱人不少。那堪土上加泥。今日若有人问国清。百草头上道将一句来。拽拄杖劈脊便打。何故。免教伊在百草头上躲跟。
　　佛川宗云。一把柳丝收不得。和烟搭在玉栏杆。
　　云门因僧问。十二时中作么生得不空过。门曰你向甚么处着此一问。曰学人不会请和尚举。门曰。举不顾。即差互。拟思量。何劫悟。
　　夹山豫云。云门恁么为人。正是前头打得着。后头打不着。若是山僧。待道学人不会请和尚举。劈头一棒。向伊道逢人切莫错举。
　　云门问僧看什么经。曰瑜伽论。门曰义堕也。曰甚么处义堕。门曰自领出去。
　　中峰本云。雪上霜。枷上杻。觌面无私。移星换斗。要见者僧话堕处么。且待三十年后。
　　云门示众。光不透脱有两般病。一切处不明面前有物是一。透得一切法空。隐隐地似有个物相似。亦是光不透脱。又法身亦有两般病。得到法身为法执不忘。己见犹存。坐在法身边是一。直饶透得法身去。放过即不可。子细检点将来。有甚么气息。亦是病。
　　博山来云。造精之极。研极之疵。非慧目莫能鉴。若夫心知体合。截流注之病根。达本忘情。镜无己之景象。除是向威音那畔分身。十字街头打睡底汉。方可诊候。不然莫将日疟悞作伤寒。
　　愚庵盂云。世尊三昧迦叶不知。迦叶三昧阿难不知。阿难三昧商那和修不知。佛祖三昧众生不知。众生三昧山河大地不知。灯笼三昧露柱不知。打破情识窠臼。掀翻从前鬼窟。柏树子开花。虚空粉碎。且道是三昧是病。若检点得出。好参云门禅。若检点不出。不免髑髅前见鬼。
　　云门因僧问。弑父弑母佛前忏悔。弑佛弑祖向什么处忏悔。门曰露。
　　育王雪云。云门具杀人不眨眼底手段。被者僧轻轻一拶。直得无言可对无理可伸。
　　云门因讲僧参。经时乃曰。未到云门时恰似初生月。及乎到后曲弯弯地。门得知乃问。是你恁么道耶。曰是。门曰。甚好。吾问汝。作么生是初生月。僧乃斫额作望月势。门曰。你如此。已后失却目在。僧经旬日复来。门又问。你还会也未。曰未会。门曰。你问我。僧便问如何是初生月。门曰曲弯弯地。僧罔措。后果失目。
　　琅琊觉云。你道佛法灵验不灵验。如今有人问琅琊。如何是初生月。向道经堂前打板声。
　　白云端云。者僧失却目。云门和鼻孔不见。虽然如是。家住□州西。
　　黄龙新云。语惊时听。得无动机。若谓者僧失双目。入地狱如箭射。
　　东禅观云。者僧虽失双目。光射九天。云门两眼虽存。前明后暗。
　　云门上堂。平地上死人无数。过得荆棘林始是好手。时有僧便出众曰。与么则堂中第一座有长处也。门曰苏噜苏噜。
　　沩山喆云。若非云门被者僧一问。几乎将南作北。
　　黄龙南拈起拂子云。大众。若唤作拂子。是平地上死人。不唤作拂子。未透荆棘林在。
　　五祖演云。太平即不然。平地上个个丈夫。荆棘林里坐得始是好手。何故。格。
　　泐潭清云。只者拂子是荆棘林。诸人作么生过。直饶过得。也是猢狲系露柱。
　　云居庄云。云居则不然。平地上活人无数。入得荆棘林是好手。或有出来说长说短。拈拄杖便打。何故。水流湿。火就燥。祸福无门。惟人自召。
　　笑岩宝云。云门被者僧一拶。輙自先跳入荆棘林中坐地。我则不然。待道与么则堂中第一座有长处也。劈头便打云。汝为什么又深入者一重。

　　宗门拈古汇集卷第三十五
　　宗门拈古汇集卷第三十六

　　　　古杭白岩嗣祖沙门　净符　汇集
　　△青六
　　云门曰。一任横说竖说。未是宗门苗裔。若据宗门苗裔。是甚么热碗鸣。三乘十二分教说梦。达磨西来说梦。若有老宿开堂为人说法。将利刀杀却百千万个有甚么过。
　　天童忞云。眼盖诸方。气凌一世。许他云门老子。检点将来。跛脚阿师说得行不得。当时山僧若在。直出众前。扼腕立地向他道。和尚项上三百斤铁枷何不卸却。待他动静。便与掀倒禅床。
　　白岩符云。韶阳老汉像心像意信口说。大似旁若无人。殊不知话堕了也。还有出他一头地者么。
　　云门因僧问。如何是佛。门曰乾矢橛。
　　理安问云。惊群句直是惊群。奇特事不妨奇特。云门大师可谓硬峻一时。汝等诸人切忌向者里咬嚼。
　　云门曰。既知来处。什么劫中无祖师。自代曰。某甲今日不着便。
　　径山杲云。云门也是作贼人心虚。径山则不然。既知来处甚么劫中无祖师。不图打草。祇要惊蛇。
　　云门上堂众集。门以拄杖指面前曰。乾坤大地微尘诸佛总在里许争佛法觅胜负。还有人谏得么。若无人谏得。待老汉与你谏看。僧曰请和尚谏。门曰者野狐精。
　　愚庵盂云。者老汉挟势凌人。取面镜来。请老汉试照照看你面皮厚多少。
　　云门问岭中顺维那。古人竖起拂子放下拂子意旨如何。顺曰拂前见拂后见。门曰如是如是。门后却举问僧。汝道当初诺伊不诺伊。僧无对。门曰可知礼也。
　　愚庵盂代僧云。和尚也须防护口业好。
　　云门示众。十五日以前即不问。十五日以后道将一句来。乃自曰。日日是好日。
　　天童觉云。属虎人本命。属猴人相冲。
　　云门到库下。问僧作什么。曰设供。门曰你是甚处人。曰某处人。门乃唤典座与者上座设却供。
　　沩山喆云。云门一期慈悲却成多事。当时便回去。免见挂人唇齿。良久云。若不登楼望。焉知沧海宽。
　　云门曰。佛法太杀有。祇是舌头短。复自曰。长也。
　　天童觉云。云门大师虽然自起自倒。要且车不横推理无曲断。
　　径山杲云。向道莫行山下路。果闻猿叫断肠声。
　　天宁琦云。云门原不知有佛法。一个个舌头徧覆十方世界。特地说无说有说短说长。好劈口便掌。且道天宁意在什么处。河里失钱河里摝。
　　宝寿新云。佛法两字在云门手里以为一件奇货。殊不知在新长老门下一些也用不着。何则。拄大门又短。做火叉又长。
　　云门因僧问。如何是清净法身。门曰花药栏。曰便恁么去时如何。门曰金毛狮子。
　　雪窦显着语云。太无端。
　　昭觉勤云。还知者僧问处与云门答处么。若知得。两口无一舌。若不知。未免颟顸。
　　天童觉云。贼来须打。客来须待。云门雪窦二俱作家。者里莫有便恁么去者么。切忌撞头磕额。
　　云门示众。拄杖子化为龙。吞却乾坤了也。山河大地甚处得来。
　　通玄奇云。云门一期施设不妨新鲜。斟酌将来。也是抱赃叫屈。
　　灵隐礼云。云门恁么道。大似藏尽楚天月。犹存汉地星。山僧则不然。卓拄杖云。拄杖子把定乾坤了也。山河大地分付阿谁。复卓拄杖云。一人有庆。兆民赖之。
　　云门因僧问。树凋叶落时如何。门曰体露金风。
　　昭觉勤云。云门善巧方便。可谓即事即理。即隐即显。三句可辨。一镞辽空。虽然。犹是粘皮着骨。若有问蒋山。树凋叶落时如何。对他道撑天拄地。且道是三句是一镞。试玉须经火。求珠不离泥。
　　天宁琦云。者僧若道个谢师答话。云门大师管取有理难伸。山僧即不然。树凋叶落时如何。拈起拄杖。才伫思。打下法堂。免致诸方检点。
　　昭觉渊云。云门具逸群机击节扣关。於闪电光中与人解粘去缚拔楔抽钉。不妨好手。检点将来。大似与贼过梯。者里则不然。或有问树凋叶落时如何。向道落霞与孤鹜齐飞。秋水共长天一色。
　　云居庄云。者僧置个问头不妨亲切。只如云门与么答。还有为人处也无。径山则不然。忽有与么问。但向道。不因夜来雁。争见海门秋。拈拄杖画一画下座。
　　天宝枢云。得人一牛。还人一马。喝一喝。
　　愚庵盂云。释迦老子无事向水中捞月。达磨祖师有手只可拏空。挨得黄檗痛棒。再到睦州折脚。三个球子一时辊来。四下藤条好称禅佛。竖拂子云。云门大师来也。你若向体露金风上见。崖州万里。
　　白岩符云。文义相随还他韶阳答话。若是白岩又且不然。树凋叶落时如何。但向他道。分付火炉头。
　　云门因僧问。如何是尘尘三昧。门曰。钵里饭。桶里水。
　　雪窦显云。直饶多口阿师也难下嘴。
　　报恩秀云。者僧问处直要人当面拈出。云门恁么道。且道是拈出不拈出。
　　资福广云。何止钵里桶里。直得通身徧身。犹见有饥渴者。且道过在什么处。
　　云门因僧问。佛法如水中月是否。门曰清波无透路。曰和尚从何处得。门曰再问复何来。曰正恁么时如何。门曰重迭关山路。
　　昭觉勤曰。者僧泛一只船。入云门法海里。引得一阵猛风。看他把舵张帆也不易当抵。及至下梢。可惜输他一筹。且道什么处是输处。试辨看。
　　磬山修云。者僧向万古碧潭再三捞摝。争奈云门有翻天覆地之能。
　　灵岩储云。者僧将成九仞之山。终亏一篑之土。当时但向道。和尚脚下草鞋钱什么人还。待伊眼目定动。便与一喝。免使多少人向光影里捞摸。
　　云门上堂。眼睫横亘十方。眉毛上透乾坤下透黄泉。须弥塞却汝咽喉。还有人会得么。若有人会得。拽取占波国。与新罗斗额。
　　愚庵盂云。上南京船。往福建去。北京人来。为什么不得江西信。试道看。
　　云门上堂拈起拂子曰。者里得个入处去。捏怪也。日本国里说禅。三十三天有个人出来唤曰。特舍儿担枷过状。
　　愚庵盂云。是时天子雨[曼-又+万]陀罗花。摩诃[曼-又+万]陀罗花。[曼-又+万]殊沙花。摩诃[曼-又+万]殊沙花。旃檀香风悦可众心。漆桶不快。请过一边。
　　云门示众。与你说菩提涅盘真如解脱。是烧枫香供养你。与你说佛说祖。是烧黄熟香供养你。与你说超佛越祖之谈。是烧饼香供养你。归依佛法僧下去。
　　径山及云。云门气宇如王。乃作此座主见解。山僧者里。道菩提涅盘真如解脱。是将黑豆换你眼睛。说佛说祖。是将木槵子换你眼睛。说超佛越祖之谈。是将鱼目换你眼睛。归依佛法僧下去。
　　焦山乘云。我又不然。说菩提涅盘真如解脱。是将陈葛藤绊杀汝。说佛说祖。是将乾屎橛熏杀汝。说超佛越祖之谈。是将栗棘蓬鲠杀汝。归依佛法僧下去。
　　云门因僧问。如何是正法眼。门曰普。
　　风穴沼因僧问。如何是正法眼。答云瞎。
　　天童杰云。如何是正法眼。破砂盆。
　　大梅帜云。三大老各奏宫商自成曲调。且道还有亲疎也无。阳春雪曲无人和。一遇知音便与弹。
　　云门示众。乾坤之内宇宙之间。中有一宝秘在形山。拈灯笼向佛殿里。将山门来灯笼上。
　　灵隐礼云。云门恁么告报。虽谓出就藏锋。佛日者里又且不然。四威仪内万象之中。中有一宝秘在当阳。以拄杖卓一卓云。会么。四顾良久。复卓一卓云。海神知贵不知价。留与人间光照夜。
　　云庵悦云。云门田地稳密。神通妙用则不无。若较解粘去缚。犹欠一着在。
　　云门游历时到陈操尚书家。操问。儒书即不问。三乘十二分教自有座主。作么生是衲僧行脚事。门曰尚书曾问几人来。操曰即今问上座。门曰。即今且置。作么生是教意。操曰黄卷赤轴。门曰。此是文字语言。作么生是教意。操曰。口欲谈而词丧。心欲缘而虑忘。门曰。口欲谈而词丧。为对有言。心欲缘而虑忘。为对妄想。作么生是教意。操无语。门云。曾闻尚书看法华经是否。操曰是。门曰。经中道。一切治世语言资生业等。皆与实相不相违背。且道非非想天即今有几人退位。操又无语。门曰。尚书不得草草。师僧家抛却千经五论。十年二十年尚不奈何。尚书又争怪得。
　　保宁茂云。云门道一句语中具三句。且道从前许多络索在三句内三句外。诸方商量咸谓。云门有掣电之机。陈操尚书虽则肩横日月背负须弥。及乎挨拶将来。未免草绳自缚。如斯话会。要见古人远之远矣。毕竟如何。李将军有嘉声在。不得封侯也是闲。

　　福州鼓山神晏国师(青六雪峰存嗣)

　　示众。鼓山门下不得咳[口*敕]。时有僧咳[口*敕]一声。山曰作甚么。僧曰伤风。山曰伤风即得。
　　琅琊觉云。大小国师雷声甚大雨点全无。
　　云盖本云。鼓山虽是探竿影草。未免将曲作直。道林即不然。作么生伤风。山中无别药。门外有青松。
　　城山洽云。鼓山把定封疆。不许半人来往。为什么却放过者僧。不见道狮子不食雕残。俊鹰不打卧兔。
　　广教玉云。鼓山垂钩四海。者僧拽裾龙门。虽然拳踢不施。却也师承有据。诸方尽道鼓山龙头蛇尾。殊不知者僧被鼓山推在百丈深坑里了也。至今出头不得。
　　鼓山示众。欲知此事。如一口剑。僧便问。学人是死尸。如何是剑。山曰拖出者死尸着。僧应诺。便归衣钵下结束而去。至晚山问首座。问话底僧在否。座曰当时便去也。山曰好与三十棒。
　　东禅齐征云。者僧若不肯。鼓山有甚么过。若肯。何得便发去。又云。鼓山拄杖赏伊罚伊。具眼者试商量看。
　　雪窦显云。诸方老宿总道鼓山失却一只眼。殊不知重赏之下必有勇夫。虽然如是。若子细检点将来。未免一时埋却。
　　东禅观云。者僧将个死尸出来。弄得活活地。鼓山好一口剑。尚欠磨砻在。
　　宝寿方云。尽道鼓山好棒。惜乎用得迟了。学人是死尸如何是剑。劈脊便与二十趁出。诸方虽有舌剑唇锋。谁敢检点。恁么批判。未梦见鼓山在。诸人试检点看。
　　古南门云。者僧藏锋运剑。被鼓山二十棒打得横尸万里。虽然如是。旁观者哂。
　　鼓山有偈云。直下犹难会。寻言转更赊。若论佛与祖。特地隔天涯。举以问僧曰汝作么生会。僧无语。其僧乃谓侍者曰。某甲不会。请代一转语。侍者曰。和尚与么道犹隔天涯在。山闻乃唤侍者问。汝为者僧代语是否。者曰是。山便打趁出院。
　　开先金云。鼓山与侍者做处不密。总被者僧一状领过。且置不问。只如开先亦曰。直下犹难会寻言转更赊。若论佛与祖特地隔天涯。诸人又作么生会。
　　白岩符云。者僧无语。不妨直下会得。鼓山与侍者却乃远在天涯。不见道直下犹难会寻言转更赊。
　　鼓山初参雪峰。才入门峰便搊住曰是什么。山释然契悟。举首摇舞。峰曰子作道理耶。山曰何道理之有。峰为首肯。
　　径山琇云。卧龙才奋迅。丹凤便翱翔。

　　明州翠岩令参禅师(青六雪峰存嗣)

　　上堂。一夏与兄弟东语西话。看翠岩眉毛在么。长庆曰生也。云门曰关。保福曰作贼人心虚。
　　翠岩芝云。为众竭力。祸出私门。
　　云居元云。翠岩知而故犯。经赦不原。云门按后施行。依公问罪。还识长庆保福么。普州人送贼。
　　昭觉勤云。输机是算人之本。翠岩坐却天下人舌头无啖啄处。长庆云生也。因事长智。保福云作贼人心虚。是精识精。云门云关。据欵结案。虽宗师竞酬。还截得翠岩脚跟么。不蹑前踪。试请道看。
　　雪窦宗云。尽大地是翠岩一只眼。更说什么眉毛在不在。直得诸方尊宿做尽伎俩。出他圈缋不得。宗上座又作么生。以拂子画圆相云。分付海山无事客。钓鳌时下一圈圞。
　　大沩泰云。保福道作贼人心虚。同道者方知。长庆云生也。随语生解。云门云关。塞断咽喉。若有问大沩。又作么生。拈拄杖卓一卓云。一串穿却。
　　报恩秀云。雪窦道善窃者鬼神不知。既为保福天童觑破。翠岩不是好手。殊不知许大云门长庆都被翠岩一茎眉毛一时穿脚鼻孔。
　　径山琇云。翠岩也是和麸粜面。又云一队无孔铁锤。
　　松隐然云。保福道作贼人心虚。好事不出门。长庆道生也。恶事传千里。云门道关。错。者一队汉只解护惜眉毛。不知打失鼻孔。龙峰今日直要与伊据欵结案。大众还委悉么。暑气尽随云雨去。清风透入户庭来。喝一喝。
　　普明领云。灼然是贼是贼。
　　宝掌白云。翠岩只知开口易。不觉舌头长。长庆闹处爱入头。云门丧车挂药袋。保福抱赃叫屈。宝掌今日据欵结案了也。更要露个消息。贵要诸人共知。乃竖拂子云。见之不取思之千里。
　　天目律云。翠岩将谓拭唾。谁知狼藉转多。保福长庆云门不堪向狼藉处更添龌龊。虽然。他弟兄恁么做处。且道还据干计也无。
　　翠岩因座主请就讲筵斋。岩曰。山僧有个问头。道得即斋。乃拈起胡饼曰。者个还具法身么。座主曰具。岩以胡饼就口曰。与么则吃却法身也。座主无对。
　　云门偃代座主。特谢和尚降重空筵。
　　明因怀代座主云。不谓宗师家也作恁么见解。

　　福州长生皎然禅师(青六雪峰存嗣)

　　因有僧问雪峰。如何是第一句。峰良久。僧举似生。生曰此是第二句。峰令其僧再问。如何是第一句。生曰苍天苍天。
　　白岩符云。雪峰长生揭尽神思妙策。也只提持得第二句。直饶瞿昙掩室。毗耶杜口。也只提持得第二句。且作么生是第一句。归堂吃茶。
　　长生因僧问。古人有言。无明即佛性。烦恼不须除。如何是无明即佛性。生忿然作色举拳呵曰。今日打者师僧去也。曰如何是烦恼不须除。生以手拏头曰。者师僧得恁么发人业。
　　荐福如云。长生与么答话。大似随人脚跟转。

　　福州安国弘瑫禅师(青六雪峰存嗣)

　　举国师碑文云。得之於心。伊兰作栴檀之树。失之於旨。甘露乃蒺藜之园。谓僧曰。一语须具得失两意。汝作么生道。僧竖拳曰不可唤作拳头。瑫不肯。亦竖拳别云。祇为唤者个作拳头。
　　雪窦显云。无绳自缚汉。拳头也不识。
　　大沩秀云。雪窦安国尽谓孤高方外。及乎临锋受敌。又却逐队随行。
　　天童华云。若见得雪窦彻。便见得安国龙头蛇尾。若见不彻。伊兰作栴檀之树。甘露乃蒺藜之园。
　　东禅观云。者僧不能钳安国之口。安国不能止雪窦之讥。雪窦不能免大沩之议。可怜者一队汉。不奈一个拳何。待云我要个语具得失两意。只向道休。何谓如此。狮子一滴乳。迸散十斛驴乳。
　　南堂欲云。我不似安国论得论失一语两意。拈拄杖。我此拄杖能杀能活。活中有杀杀中有活。或则杀活同时。或则杀活不同时。若善用去。世出世间无法不备。便乃纵夺可观卷舒无碍。若用不得。总是无绳自缚汉。
　　笑岩宝云。大小安国脚跟未点地在。
　　古南门云。安国也是自起自倒。唤作拳头道失得么。不可唤作拳头道得得么。只为唤作拳头。若向得失上走。有甚了期。雪窦虽则动弦别曲。要且不出此老圈缋。毕竟如何。展手云。急须着眼看仙人。
　　四祖浪云。甚处是安国龙头蛇尾处。若检点得出。伊兰作栴檀之树。检点不出。甘露乃蒺藜之园。

　　太原孚上座(青六雪峰存嗣)

　　上雪峰。峰闻乃集众。原到法堂上顾视。雪峰便下看知事。明日却上礼拜曰。某甲昨日触忤和尚。峰曰知是般事便休。
　　雪窦显云。一千五百人作家宗师。被孚老一觑便高竖降旗。明日道知是般事便休。果然。
　　云门偃因僧问。作么生是触忤处。门便打。雪窦云。打得百千万个有甚用处。直须尽大地人吃棒方可扶竖雪峰。且道太原孚具什么眼。
　　云居舜云。大小雪峰被孚上座惑乱一上。又云。只者孚上座。也是担枷过状。
　　雪窦宗云。只知其一不知其二。殊不知雪峰坐筹帷幄决胜千里。孚上座呈尽平生见解。也只在雪峰圈缋里。
　　南堂欲云。眼眼相觑心心相知。僧问云门作么生是触忤处。门便打。棒头有眼明如日。雪窦云打得千个万个有甚用处。要识真金火里看。
　　法忍谧征云。孚上座上法堂顾视。便下看知事。那里是他触忤处。雪峰道知是般事便休。且道伊知什么事。
　　白岩符云。雪窦道一千五百人作家宗师被孚老一觑便竖降旗。是又岂知他雪峰老汉不动干戈善能坐观成败。
　　太原因鼓山赴闽王请。雪峰门送。回至法堂曰。一只圣箭射入九重城里去。原曰是伊未在。峰曰渠是彻底人。原曰。若不信。待某甲去勘过。遂趁至中路便问。师兄向甚么处去。山曰九重城里去。原曰忽遇三军围绕时如何。曰他家自有通霄路。原曰恁么则离宫失殿去也。曰何处不称尊。孚拂袖便回。峰问如何。原曰。好只圣箭。中路折了也。遂举前话。峰乃曰渠有语在。原曰者老冻侬犹有乡情在。峰休去。
　　沩山喆云。此话众中商量不少。或云才问甚处去。者里便好打。不打是圣箭折处。或云忽遇三军围绕时如何。好打。不打是圣箭折处。如斯理论。非唯瞒他亦乃自瞒。要会么。相如曾夺连城璧。秦主安然致太平。
　　宝峰文云。雪峰一千五百人善知识受侯王供养。福报因缘即不无。若是佛法。未在。洞山则不然。待道好只圣箭中路折了也。却问他你道什么。他拟举。便痛棒打出。一使孚上座已后作个本色衲子。二与圣箭子增其锋铓。三与禅门作个真正宗匠。为后人眼目。诸禅德。是不是。有眼者辨取。
　　保宁勇别鼓山语云。孚上座我也知你是个恶人。
　　径山杲云。众中商量甚么处是圣箭折处。云鼓山不合答他话。是圣箭折处。鼓山不合说道理。是圣箭折处。恁么批判。非唯不识鼓山。□□不识孚老。殊不知孚上座正是一枚贼汉。於鼓山面前纳一场败阙。懡[怡-台+罗]而归。却来雪峰处拔本。大似屋里贩扬州。若非雪峰有大人相。者贼向甚么处容身。当时可惜放过。却成个不了公案。只今莫有为古人出气底么。试出来。我要问你甚么处是圣箭折处。
　　天宁琦云。鼓山圣箭子射入九重城。甚生意气。孚上座却云箭折。诬人之罪以罪加之。妙喜谓孚上座是一枚贼汉向鼓山面前纳败阙归。骑贼马杀贼。苍天苍天。大凡事不孤起。当时雪峰只因卖弄者一只圣箭子。致使勾贼破家。若也咬定牙关。谁敢无风起浪。便是尽大地稻麻竹苇化作衲僧。要勘鼓山也无启口处。天宁不是贬剥古人。圣箭子是甚么。厕草茎抛向垃圾堆头着。更问他折处。且莫[尸@豕]沸汤好。
　　云门澄云。一人死中得活。好手手□□好手。一人半路抽身。得便宜处失便宜。雪峰道好只圣箭射入九重城里去。早是抛钩掷钓。孚上座云待某甲勘过始得。盲龟跛鳖纳败阙了也。孚趂至中途归举似雪峰。大似把髻投衙。峰云他有语在。须知不是好心。孚云老冻侬犹有乡情在。□□贪前不觉错后。峰便休。无齿大虫伤人不知痛。
　　太原因保福签瓜次。福曰道得与你瓜吃。原曰把将来。福度与一片。原接得便。
　　雪窦显云。虽是死蛇。解弄也活。谁是好手者。试请辨看。
　　南堂欲云。猛虎口中夺食。饥鹰爪下分餐。太原较些子。保福若具奔流度刃底手。待伊拟接。便与抛向背后。看他把什么蛇弄。
　　白岩符云。者两个汉昂昂藏藏。等是狮门牙爪。乃尔弄泥弹子过日。明眼人见。讨甚面目。我若作孚上座。待道道得与你瓜吃。便取瓜而去。看保福又作么生。若作保福。待道把将来。便以瓜度与。他拟接。却缩手袖瓜。看孚上座又作么生。
　　疎山顺云。太原被保福一片瓜塞却咽喉。至今出气不得。众中莫有与孚上座雪屈□□。出来与疎山拄杖子相见。
　　太原到投子。子曰。久向太原孚上座。莫便是么。原便作掌势。子曰老僧招得。原便出。子曰且听诸方断看。原却回。首子便打。
　　玄沙备云。莫是投子招得么。
　　白岩符云。投子太原虽谓手亲眼辨。怎奈互相屈辱。
　　太原在雪峰。一日玄沙到。峰谓沙曰。此间有个老鼠子。今在浴室里。沙曰待与和尚勘过。遂到浴室。值原打水。沙曰相看上座。原曰已相见了。沙曰甚么劫中曾相见。原曰瞌睡作么。沙却入方丈白峰曰。已勘破了。峰曰作么生勘伊。沙举前话。峰曰汝着贼也。
　　南涧问云。孚上座略展锋铓。却被玄沙据定。雪峰到底具大人之相。不谬为一千五百人善知识。还有人检点得出么。神仙秘诀父子不传。
　　太原因鼓山问。父母未生时鼻孔在什么处。原曰老兄先道。山曰。如今生也。汝道鼻孔在什么处。原曰恁么又争得。山却问。师兄作么生。原曰将手中扇子来。□□扇子再问。原但摇扇而已。山□□□殴原一拳。
　　昭觉勤云。崇宁又不然。父母未生□□鼻孔在什么处。只劈口便掌。

　　宗门拈古汇集卷第三十六
　　宗门拈古汇集卷第三十七

　　　　古杭白岩嗣祖沙门　净符　汇集
　　△青六

　　抚州金峰从志禅师(青六曹山寂嗣)

　　上堂。事存函盖合。理应箭锋拄。还有人道得么。若有人道得。金峰分半院与他住。时有僧出礼拜。峰曰。相见易得好。共住难为情。便下座。
　　天童觉云。重赏之下必有勇夫。者僧拟乎强取。金峰却又不甘。还知蚌鹬相持总落渔人之手么。若也辨得函盖箭锋。金峰一院两手分付。
　　宝寿新云。金峰将个破院子看得活宝相似。放又恐放去。捏又怕捏杀。当时者僧若是个汉。待道有人道得金峰分半院与他住。便好掀倒禅床喝散大众。管教一院两廊双手分付。还有旁不甘底么。出来与金峰作主。
　　金峰因僧侍次。乃谓僧曰。举一则因缘。汝第一不得乱会。僧曰请和尚举。峰竖起拂子。僧良久。峰曰知道阇黎乱会。僧以目视东西。峰曰雪上□□霜。
　　昭觉勤云。金峰起模画样。者僧好肉剜疮。不唯雪上加霜。亦且将错就错。山僧亦有一则机缘。只是不举向诸人。何故。六耳不同谋。
　　清化嶾云。古洞云兴。碧潭雾起。金峰老汉不合教坏人家男女。怎如山僧者里。全无□□佛法道理。
　　金峰一日拈起枕子示僧曰。一切人唤作枕子。金峰道不是。僧曰未审和尚唤作什么。峰拈起枕子。僧曰恁么则依而行之。峰曰你唤作什么。曰枕子。峰曰落在金峰窠里。
　　法云秀云。买卖不相当。牛头南马头北。与么说话也未出得金峰窠窟在。毕竟如何。心不负人。面无惭色。
　　云盖本云。卖宝遇着瞎波斯。
　　昭觉勤云。浑囵无缝罅。绵密不通风。画也画不成。描也描不就。唤作枕子固是落在金峰窠窟里。直饶不唤作枕子。未免亦落在金峰窠窟里。且作么生出得金峰窠窟。识取钩头意。莫认定盘星。
　　髻珠昰云平。地上栽荆棘。不善趋避者刺手刺脚。未审和尚唤作什么。他拈起枕子便好一喝。当时者僧若能下得者一喝。管取金峰□□在窠窟里出头不得。
　　金峰因僧问讯次。乃把住曰輙不得向人道我有一则因缘举似你。僧作听势。峰与一掌。僧曰为什么打某甲。峰曰我要者话行。
　　明招谦云。可惜许。金峰好一则因缘被者僧塌却。若要话行。者一掌须是金峰自吃始得。
　　昭觉勤别云。六耳不同谋。
　　金峰上堂。老僧二十年前有老婆心。二十年后无老婆心。僧便问如何是和尚二十年前有老婆心。峰曰问凡答凡问圣答圣。如何是二十年后无老婆心。峰曰问凡不答凡问圣不答圣。
　　天童杰云。乌巨当时若见。但冷笑两声。者老汉忽若瞥地。自然不堕圣凡窠臼。
　　报恩琇云。金峰可谓得向上钳锤。不落时人窠窟。然检点将来。也是自起自倒。
　　寿昌浩云。金峰老汉缜密处水泄不通。疎顽时随邪逐恶。者僧贪他香饵。未免堕在圣凡窠窟里。百劫千生出身无路。兴国今日平高就下买帽相头。诸仁者。莫谓山僧为你说老婆禅好。喝一喝。
　　□□泰云。二十年前有老婆心。也没交涉。二十年后无老婆心。也没交涉。毕竟如何。再迟二十年与诸人道破。
　　金峰因僧问。是身无知如土木瓦石。此意如何。峰下禅床扭僧耳朵。僧负痛作声。峰曰今日始捉着个无知汉。僧作礼出。峰召阇黎。僧回首。峰曰若到堂中切不得举着。曰为什么。峰曰恐有人笑金峰老婆心。
　　南山宝云。杀人刀活人剑。在金峰惯得其妙。怎奈者僧贪观天上月失却手中桡。当时若是个汉。待伊拟下禅床。便与一啐。管取金峰作伎俩不成。
　　金峰一日见僧来便起身。僧便出去。峰曰恰共昨日那师僧见解不别。僧遂回曰昨日僧道什么。峰曰恰与么问。曰知道金峰有眼。峰曰。金峰且置。你今日何处吃饭。曰道着即不中。峰曰与么则无来处也。曰老婆心堪作什么。峰曰。金峰问僧不曾弱他。就中阇黎无话会处。曰岂是分外。峰曰小慈妨大慈。
　　昭觉勤云。钩头香饵放去收来。冲浪锦鳞摇头振鬣。虽金峰不曾弱他。奈者僧承机自弱。还会么。小慈妨大慈。
　　金峰问僧甚处来。曰东国来。峰曰作么生过得金峰关。曰公验分明。峰曰试呈似金峰看。僧展两手。峰曰金峰关从来无人过得。曰和尚过得么。峰曰波斯吃胡椒。
　　仰山钦云。过关须是透关眼。守关须是把关人。金峰不觉瞌睡。致被者僧冲突。虽然。荡荡一条官驿路。晨昏曾不禁人行。
　　金峰因僧问。金杯满酌时如何。峰云金峰不胜酩酊。
　　昭觉勤云。承言会宗。明机普应。则不无金峰。子细检点将来。也大漏逗。若有人问蒋山。金杯满酌时如何。只对他道山僧自来天戒。

　　抚州曹山慧霞禅师(青六曹山寂嗣)

　　僧问。佛未出世时如何。山曰曹山不如。曰出世后如何。山曰不如曹山。
　　天童觉云。佛与曹山主宾互换。出世不出世各具一只眼。未有常行而不住。未有常住而不行。还会么。幽洞岂拘关锁意。纵横不涉两头机。
　　报恩秀云。曹山不如。自携瓶去酤村酒。不如曹山。却着衫来作主人。天童拈处不碍裂开。万松着语何妨捏聚。佛与曹山主宾和合出。世不出世双眼圆明。终日在途中不离家舍。终日在家舍不离途中。还会么。云生洞口还归洞。密密金刀剪不开。
　　天宁琦云。大小曹山口甜心苦。若有人问寿山。佛未出世时如何。好。出世后如何。好。与他三个好。且听一生参。
　　龙华体云。曹山可谓宝镜高悬妍媸并照。美则美矣未免话作两橛。今日若有问新弁山。佛未出世时如何。向道以吾为隐乎。出世后如何。吾无隐乎尔。且道与曹山是同是别。
　　寿昌浩云。正偏妙叶还他本分宗师。就里明机须□当阳有准。若有问山僧。佛未出世时如何。水足草足。出世后如何。牵犂拽耙。何故。不见道云散家家月。春来处处花。
　　曹山因僧侍立。山曰道者可煞热。曰是。乃问。祇如恁么热。向什么处回避。山曰向镬汤炉炭里回避。曰镬汤炉炭里作么生回避。山曰众苦不能到。
　　昭觉勤云。回机转位。宛尔通方。直下似腊月莲花。虽然如是。斩钉截铁更饶一路。或有问山僧。恁么热向什么处回避。只向他道镬汤炉炭里回避。镬汤炉炭里如何向避。向道热杀也。且道还有为人处也无。
　　资福侣云。亲切提持。圆融自在。还他曹山。然检点将来。尚存义路。山僧者里则不。然若有问镬汤炉炭里作么生回避。向他道知汝信不及。
　　洞山度云。诸禅德。只如镬汤炉炭里苦不可言。因甚道众苦不能到。还知古人落处也无。若知落处。寒则普天普地寒。热则普天普地热。者里会得。更须知有向上一窍。其或未然。只知事逐眼前过。不觉老从头上来。
　　龙潭观云。喜善则不然。寒暑到来向什么处回避。只向伊道。三条椽下七尺单前。他若更问祇如三条椽下七尺单前作么生回避。向道热则乘凉寒便添衣。
　　曹山因僧问。四山相逼时如何。山曰曹山在里许。曰还求出也无。山曰在里许即求出。
　　瀛山誾云。潦倒曹山被者僧拶得立地尿出。
　　白岩符云。与么答话。大似自语相违。我若作曹山。待道还求出也无。不求出。他必问为什么不求出。却向道。是他受用惯常。

　　洪州凤栖山同安丕禅师(青六云居膺嗣)

　　僧问。如何是和尚家风。安曰。金鸡抱子归霄汉。玉兔怀胎入紫薇。曰忽遇客来将何祇待。安曰。金果早朝猿摘去。玉华晚后凤衔归。
　　广福勤云。广福则不然。有问如何是和尚家风。祇向他道。翠竹丛边歌欵乃。碧岩深处卧烟萝。忽遇客来将何祇待。没底篮儿盛皓月。无心碗子贮清风。
　　径山杲云。同安家风不妨奇怪。径山要且不然。有问如何是和尚家风。但向道。斋时一钵和罗饭。禅道是非总不知。客来将何祇待。蒸饵[饥-几+丕]饦。
　　天宁琦云。正偏回互不犯锋铓。问答纵横唯明尊贵。同安老人惯得其便。或有人问天宁。如何是和尚家风。向道钵盂鐼子。忽遇客来将何祇待。饭后一杯茶。且道与古人是同是别。
　　天童忞云。同安十分奇怪。大慧一味寻常。从上家风但只恁么。达磨一宗埽土而尽。大觉门下又复不然。有问如何是和尚家风。烂研巴豆三千颗。泻却诸方五味禅。客来将何祇待。换骨洗肠重整顿。通身是眼更须参。
　　紫梅周云。同安家风太杀富贵。要且无衲僧气味。者里则不然。忽有问如何是和尚家风。但对道。郁郁长松盘翠盖。林林修竹结青垣。忽遇客来将何祇待。斋时炊燕麦。午后点粗茶。且道与古人相去多少。
　　凤山启云。同安老祖富同金谷侠比孟尝。虽则卖弄祖父家风。未免糜费常住。脱有问妙叶家风。向他道。鉏翻碧落云千顷。消受青山月一瓢。客来将何欵待。只有家常饭。殊无五味香。
　　同安问僧甚处来。曰湖南。安曰还知同安者里风云体道花槛璇玑么。曰知。安曰非公境界。僧便喝。安曰短败樵人徒夸书剑。僧拟进语。安曰剑甲未施贼身已露。
　　百丈泐云。者僧祇知贪程不觉错路。同安善於接机却费许多周折。百丈则不然。问他甚处来。曰湖南。便云剑甲未施贼身已露。不特令者僧庆快平生。亦免使诸人话堕。
　　同安看经次。见僧来参遂以衣袖盖却头。僧近前作吊慰势。安放下衣袖提起经曰会么。僧却以衣袖盖头。安曰苍天苍天。
　　宝寿方云。尽道者两个汉大似赤眼撞着火柴头。殊不知他是个名门老将。遇着孙武子家儿孙。自然纵夺可观互换有准。虽然。笑杀钓鱼台上客有分在。
　　□□泰云。横身宇宙。明暗交驰。换手捶胸。互为宾主。所谓作家相遇各尽来机。然就中一句。终是未曾道着。

　　池州嵇山章禅师(青六云居膺嗣)

　　在投子作柴头。一日侍投子同吃茶次。子举茶碗曰。森罗万象总在里许。山遂将茶泼却曰。森罗万象在什么处。子曰可惜一碗茶。
　　明招谦云嵇山未泼茶前合下得什么语免他道可惜一碗茶。

　　歙州朱溪谦禅师(青六云居膺嗣)

　　韶国师行脚时到参。值犬咬灵鼠。韶便问是什么声。溪曰犬咬灵鼠声。韶曰。既是灵鼠。因甚么却被犬咬。溪曰咬杀也。韶曰好个犬。溪便打。韶曰莫打某甲话在。溪休去。
　　昭觉勤云。朱溪八面受敌。固宜委曲接人。国师一着当机。未免承虚接响。当时待他道莫打某甲话在。但向道已后须遇人始得。

　　杭州佛日本空禅师(青六云居膺嗣)

　　参夹山。入方丈。才至阶前。山便问甚处来。曰云居来。山曰即今在什么处。曰在夹山顶[宁*页]上。山曰。老僧行年在坎。五鬼临身。日拟上阶。山曰三道宝阶从何而上。曰。三道宝阶曲为今时向上一路。请师直指。山便揖。日乃上阶礼拜。山问阇黎与什么人同行。曰木上座。山曰何不来相看老僧。曰和尚看他有分。山曰在甚处。曰在堂中。山便同日下到堂中。日遂取拄杖掷在山面前。山曰莫从天台得否。曰非五岳之所生。山曰莫从须弥得否。曰月宫亦不逢。山曰恁么则从人得也。曰。自己尚是冤家。从人得。堪作什么。山曰冷灰里有一粒豆爆。
　　宝寿方云。本公一酬一对大有来由。不媿为云居嫡子。然敲磕将来。不无话作两橛。当时待问木上座在甚处。何不向道某甲乍到劳倦。别日再来呈似。拂袖便出。夹山眼里有睛。自当大开东阁。却乃曰在堂中。衲僧分上成得个甚么。

　　潭州报慈藏屿禅师(青六龙牙遁嗣)

　　僧问。情生智隔。相变体殊。只如情未生时如何。慈曰隔。曰情未生时隔个什么。慈曰者个梢郎子未遇人在。
　　琅琊觉云。报慈不妨入泥入水。若据衲僧门下。远之远矣。
　　黄龙新云。也是小慈妨大慈。者僧还同受屈。梢郎子未遇人在。今时往往作是非会。不作是非会如何理论。良久云。天上有星皆拱北。人间无水不朝东。
　　开福宁云。报慈一隔。佛祖命脉。放去收来。凡圣罔测。
　　东禅观云。报慈始初大开东阁。末梢只以粗茶备礼。
　　南涧问云。报慈可谓冰棱上行。剑刃上走。怎怪者僧对面千里。
　　大同安云。慈禅法施非悭。无问其人。将至宝一时擿出。怎奈困神穷子见不能取。乃曰。惜哉。如何而处。

　　隋州护国守澄净果禅师(青六疎山仁嗣)

　　僧问。鹤立枯松时如何。国曰地下底一场懡[怡-台+罗]。曰滴水滴冻时如何。国曰日出后一场懡[怡-台+罗]。曰会昌沙汰时护法善神向甚么处去。国曰三门头两个汉一场懡[怡-台+罗]。
　　博山来云。护国三懡[怡-台+罗]。囫囵无缝罅。便是具铁眼铜睛底汉子也分剖不下。惟同道者方知。且道谁是同道者。直饶你知得道得。总是一场懡[怡-台+罗]。

　　△南七
　　汝州风穴延沼禅师(南七南院颙嗣)

　　在郢州衙内升座曰。祖师心印状似铁牛之机。去即印住。住即印破。祇如不去不住。印即是不印即是。时有卢陂长老出问。某甲有铁牛之机。请师不搭印。穴曰惯钓鲸鲵沉巨浸。却嗟蛙步蹍泥沙。陂伫思。穴喝曰。长老何不进语。陂拟议。穴打一拂子曰。还记得话头么。陂拟开口。穴又打一拂子。牧主曰。信知佛法与王法一般。穴曰太守见个甚么道理。牧曰当断不断反招其乱。穴便下座。
　　昭觉勤云。风穴擐三玄戈甲。施四种宾主。明立信旗密排阵敌。及至卢陂才跨铁牛。画时擒下。遂令牧主知归。所谓龙骧虎骤凤翥鸾翔。虽然。若是崇宁。待伊道有铁牛之机。劈脊便棒。杀人刀活人剑还知落处么。
　　报恩秀云。风穴道太守见个甚么道理。者里便好与卢陂雪屈。
　　天宁琦云。击石火。闪电光。构得构不得。未免丧身失命。风穴壁立千仞。坐断卢陂舌头。卢陂若是个人。未到牧主检责。才见他道祖师心印状似铁牛之机。呵呵大笑。他若拟议。拍一拍便行。无端请师不搭印。倚他门户旁他墙。刚被时人唤作郎。如今有人与风穴作主。我要问他。心印在什么处。
　　博山来云。风穴泥印子在手。印住也得。印破也得。卢陂不搭印。正是铁牛机。可惜乾爆爆地。若带些水头。管取他泥印子烂去。
　　磬山修云。决战者不顾其首。卢陂也是一员猛将。敢来夺令搀旗。怎奈风穴作家阵势排定。教你无门可入无路可出。自非披三玄戈甲七事随身者。孰能如是。虽然。当时不得牧主。怎生收煞。
　　天童忞云。风穴据令。牧主知归。可谓龙骧虎骤凤翥鸾翔。旦暮一时。千秋或遇。祇如卢陂落节。且道过在什么处。
　　焦山乘云。风穴牧主早已被卢陂看破。
　　龙华宗云。向弓弦上走马。针锋上削铁。卷舒自在收放临时。还他兴化老汉。若是龙华又且不然。遂拍膝一下云。自有一双穷相手。未曾容易舞三台。
　　崇庆古云。者僧祇解据虎头不解收虎尾。累及风穴丧尽生平。何似我龙上座。入水不动波。出林不动草。便能以铁牛机一印印定。且道凭何证据。呈拄杖云。应如是知。如是见。如是信解。复卓一卓。
　　大觉升云。风穴正令全行。卢陂退身卖阵。检点将来。总让牧主一筹。何故。伯牙纵有高山调。不是知音也是闲。
　　白岩符云。大小风穴一期做处。却被个俗官觑破。若不得个隐身符子。讨甚衲僧。好与卢陂长老一状领过。
　　风穴参南院。入门不礼拜。院曰入门须辨主。穴曰端的请师分。院於左膝拍一拍。穴便喝。院於右膝拍一拍。穴又喝。院曰左边一拍且置。右边一拍作么生。穴曰瞎。院便拈棒。穴曰。莫盲枷瞎棒。夺打和尚。莫言不道。院擿下棒曰。今日被黄面浙子钝置一场。穴曰。和尚大似持钵不得诈道不饥。院曰阇黎曾到此间么。穴曰是何言欤。院曰老僧好好借问。穴曰也不得放过。
　　灵隐岳云。嗄。也甚奇怪。一个秃笤帚。一个破粪箕。搕[打-丁+(天/韭)]堆头也用得着。然未免钝置门风。若据令而行。总欠一着。
　　南堂欲云。精金跃冶正要钳锤。赤骥追风岂资鞭影。是他南院末上太杀伤慈。直到下梢分疎不下。本觉者里设有问。入门须辨主端的请师分。便与连棒趁出。何故。当门不用栽荆棘。免得人来惹着衣。
　　风穴上堂。若立一尘。家国兴盛野老颦蹙。不立一尘。家国丧亡野老安怗。於此明得。阇黎无分全是老僧。於此不明。老僧却是阇黎。阇黎与老僧。亦能悟却天下人。亦能瞎却天下人。欲识阇黎么。右边一拍曰者里是。欲识老僧么。左边一拍曰者里是。
　　云门偃云。者里即易。那里即难。
　　琅琊觉云。杓卜听虚声。
　　雪窦显举若立一尘家国兴盛不立一尘家国丧亡。遂拈拄杖云。还有同生同死底衲僧么。
　　白云端云。大众。立即是不立即是。良久云。心不负人。面无惭色。拍禅床一下。
　　五祖演云。太平即不然。若立一尘。法堂前草深一丈。不立一尘。锦上铺花。何也。不见道九九八十一。穷汉受罪毕。才拟展脚眠。蚊虫獦蚤出。
　　灵隐岳云。大小风穴醋气犹在。何故。始作翕如也。纵之纯如也。皦如也。绎如也以成。喝一喝。
　　报恩秀云。云门矢上加尖。琅琊脑后拔楔。此亦一尘废立家国兴亡也。其实中心树子何曾少动。
　　乌石道云。风穴大似个卖卜汉。未抛卦钱时吉凶祸福尽在自身。擿下卦钱祸福吉凶尽在他人分上。然虽如是。且道他以手左边拍一拍。右边拍一拍。意作么生。
　　愚庵盂云。吃官酒。卧官街。当处死。当处埋。妙手何须夸徧拍。三台须是大家催。
　　洞山莹云。风穴将十方常住一片田地。开两路门头与人较奢论富。美则美矣。检点将来。少些大人气相。洞山则不然。卓拄杖云。荡荡皇风成一片。不知何处有封疆。
　　广润融云。者黄面浙子把临济主宾玄要一时瓜分得七花八裂了也。虽然。幸喜伊能喝不作喝用。故门风不致扫土。且道那里是喝不作喝用处。遂一喝。
　　风穴因僧问。语默涉离微。如何通不犯。穴曰。常忆江南三月里。鹧鸪啼处百花香。
　　雪窦显云。曾有人问。我对他道。劈腹剜心。又且如何。复云。因风吹火。别是一家。伤鳖恕龟。必应有主。
　　鼓山珪云。且道是犯不犯。
　　南华炳云。风穴入林不动草。入水不动波。眼睛里倒卓须弥。眉毛里横安世界。毕竟落在甚处。只许老胡知不许老胡会。
　　西禅需举雪窦语毕云。二老汉一人如三春和煦。一人如雪上加霜。虽则来机不昧纵夺可观。其奈未出者僧所问。曾有僧问西禅。向伊道。泥牛吼处千华秀。木马嘶时万木秋。复云。师子频呻。象王回顾。三千年后。和泥合水。莫道见西禅来。
　　天童觉云。露裸裸。圆陀陀。直是无棱缝。且道风穴无棱缝何似雪窦无棱缝。还会么。和光惹事。刮笃成家。
　　天童杰云。风穴老祖将白面和麸壳粜了。引得后来人徒向百花深处作道理。成群作队外边打之绕。径山则不然。有问语默涉离微如何通不犯。即向他道。置将一问来。
　　中峰本云。者僧问处如大浸稽天。无物不在波澜之内。风穴固是入水不溺。怎奈全身在里许。
　　云居庄云。者僧与么问。风穴与么答。似则似矣。是则未是。虽然。你要见他风穴。三生六十劫。
　　积翠润云。者里若有问。语默涉离微如何通不犯。便劈脊棒云。话堕了也。
　　风穴因僧问。九夏赏劳请师言荐。穴曰。出袖拂开龙洞雨。泛杯波涌钵囊华。
　　昭觉勤云。风穴用得当阳事。不妨风流儒雅。要且只道得途中句。或有问道林。九夏赏劳请师言荐。向道四绝堂边呈瑞气。三湘江畔夺高标。
　　风穴因真园头同念法华问讯次。穴问真。如何是世尊不说说。迦叶不闻闻。真曰鹁鸠树上啼。穴曰。你作许多痴福作么。何不体究言句。乃问念法华。你作么生。念曰。动容扬古路。不堕悄然机。穴却顾真曰。你何不看念法华下语。
　　高峰妙云。山僧昔年侍立先师次。亦尝被问此话。拟下语间。遂遭一顿热棒打出。直得三日忍痛不已。大众。端要见二老优劣。但将妙上座吃棒处看。
　　风穴因僧问。古曲无音韵。如何和得齐。穴曰。木鸡啼子夜。刍狗吠天明。
　　径山杲云。者黄面浙子恁么答话也。做临济儿孙未得在。今日或有问径山。古曲无音韵如何和得齐。只向他道。木鸡啼子夜。刍狗吠天明。
　　南堂欲云。先行不到。末后太过。要见条理始终。须是金声玉振。
　　磬山修云。妙喜老人恁么答话。亦未作得风穴儿孙在。有人问磬山。古曲无音韵如何和得齐。但向他道。木鸡啼子夜。刍犬吠天明。
　　报恩贤举妙喜语毕云。富而好礼。以见无骄。财不苟得。方无滥取。径山老人只欲抑人扬己。不顾旁观。自不能逃二者之咎。虽然。还知他为人处么。若非舍己从人。那见婆心切切。喝一喝。
　　瓯峰承云。此三大老一人得第一句。一人得第二句。一人得第三句。有人拣辨得出。堪为济下儿孙。其或未然。郑州出曹门。
　　风穴因僧问。如何是学人自己。穴曰是汝自己。僧礼拜。穴便打。
　　天宝枢云。是汝自己。以水浇水。劈脊便棒。彻骨彻髓。

　　郢州芭蕉继彻禅师(南七芭蕉清嗣)

　　僧问。有一人不舍生死不证涅盘。师还提携也无。蕉曰不提携。曰为什么不提携。蕉曰林溪粗识好恶。
　　天童觉云。芭蕉虽然识好恶。且不能驱耕夫之牛夺饥人之食。如今有问长芦。便和声打。为什么如此。从来不识好恶。
　　洞山莹云。芭蕉虽识好恶。大似醉后添杯。要活者僧不得。天童不识好恶。是则驱耕夺食。虽活者僧。未免伤锋犯手。若有问新丰。但向道利剑不斩死汉。他若是个衲僧。管取别有生涯。

　　郢州兴阳归静禅师(南七西院明嗣)

　　初参西院便问。拟问不问时如何。院便打。阳良久。院曰。若唤作棒。眉须堕落。阳於言下大悟。
　　保福展云。虽然如是。你眉毛有几茎。
　　开福宁云。者僧却有陷虎之机。西院不觉投他深阱。若人辨得。亲佩毗卢印。当阳捋虎须。如其见解未圆。棒头有眼明如日。要识真金火里看。
　　樟山量云。兴阳悟去则且置。诸人还知西院落处么。良久乃曰。倚天长剑用无痕。

　　宗门拈古汇集卷第三十七
　　宗门拈古汇集卷第三十八

　　　　古杭白岩嗣祖沙门　净符　汇集

　　△青七
　　洪州同安志禅师(青七同安丕嗣)

　　先同安临寂上堂曰。多子塔前宗子秀。五老峰前事若何。如是三举。莫有对者。末后志出曰。夜明帘外排班立。万里歌谣道太平。安曰须是者驴汉始得。
　　白岩符云。先同安钵袋子分付。不得个人。到临末梢头尤切切也。求贤之急亦至矣。志老与么应对。虽不失其为宗旨。然未审还恰他意也无。若不恰他意。他又道须是者驴汉始得。若恰他意。怎奈三十代后有个白岩不肯。

　　襄州石门慧彻禅师(青七石门蕴嗣)

　　僧问。如何是伶俐底人。彻曰。维摩不离方丈室。文殊未到早先知。又僧问。如何是伶俐底人。彻曰垢腻汗衫皂角洗。又僧问。如何是伶俐底人。彻曰古墓毒蛇头戴角。
　　天童觉云。一句子把定要关。一句子不存轨则。一句子体用双照。若人会得。许你伶俐。还端的么。枯龟妙在孙膑手。一灼爻分十字文。
　　石门因僧问。年穷岁尽时如何。门曰东村王老夜烧钱。
　　开先暹因其僧又问。年穷岁尽时如何。先曰依旧孟春犹寒。
　　昭觉勤云。不妨田地稳密。若有问道林。年穷岁尽时如何。只向他道。定盘星上转风车。
　　乌石道云。石门虽则善应来机。怎奈倚他门户数他珍宝。石溪则不然。忽有问年穷岁尽时如何。只向他道。两竿红烛下。一片祖师心。
　　磬山修云。有人问磬山。年穷岁尽时如何。对他道。一炉红焰暖腾腾。
　　道林慧云。石溪虽则尽力提撕。终是以常住物私做人情。今夜忽有问弁山。年穷岁尽时如何。向他道。寒暄一夜隔。客须两年催。且道与古人相去多少。

　　襄州广德周禅师(青七广德延嗣)

　　僧问。阿逸多不断烦恼不修禅定。佛记此人成佛无疑。此理如何。周曰。盐又尽炭又无。曰盐尽炭无时如何。周曰。愁人莫向愁人说。说起愁来愁杀人。
　　径山杲云。古人恁么。唤作洗脚上船。
　　愚庵盂云。不是问津来渡口。安能游徧武陵春。

　　益州青城香林澄远禅师(青七云门偃嗣)

　　僧问如何是室内一碗灯。林曰三人证龟成鳖。
　　瑞岩愠云。三人证龟成鳖。一口各含一舌。当机不辨来风。吃水也须防噎。老香林。能捩挈。真灯照世都吹灭。喝一喝。
　　香林因僧问。如何是衲衣下事。林曰腊月火烧山。
　　雪窦显云。腊月火烧山。万种千般。翘松鹤冷。踏雪人寒。达磨不会。大难大难。
　　昭觉勤云。举一明三。衲僧孔窍。千差一辙。本分钳锤。虽然如是。道林则不然。或有问如何是衲衣下事。只对他道。绵包特石。铁裹泥团。
　　天童华云。香林恁么道。老鼠入牛角。忽有问归宗。如何是衲衣下事。只对他道。来年更有新条在。恼乱春风卒未休。
　　天童忞云。应庵老祖恁么道。亦未免贪前失后。若是山僧。有问如何是衲衣下事。但向他道。一气不言含有象。万灵何处谢无私。
　　古南门云。香林冬行春令。雪窦拆东补西。若要理会衲衣下事。各自摸取好。
　　灵岩储云。恁么答话。虽则及时及节。未免移东补西。若是东山则不然。如何是衲衣下事。向道动则风生。且道香林底是。东山底是。若捡点得出。东山性命在诸人手里。捡点不出。诸人性命在东山手里。抛拄杖云。负命者上钩来。
　　天井新云。雪窦拖泥带水处截铁斩钉。昭觉截铁斩钉处带水拖泥。诸人还知香林为人处么。狗衔枯骨走。
　　宝掌白云。唱既高。和亦峻。还他二老。若是衲衣下事。正未梦见在。
　　瓯峰承云。者一队汉将衲衣下事错下注脚。各好与三十拄杖。
　　□□獬云。二尊宿向玛瑙阶前垂手。琉璃殿上经行。若是衲衣下事。白云万里。

　　韶州白云子祥禅师(青七云门偃嗣)

　　问僧。不坏假名而谈实相。你作么生会。僧指椅子曰者个是椅子。祥以手拨椅曰。与我将鞋袋来。僧无对。祥曰者虚头汉。
　　云门偃闻云。须是他始得。
　　径山杲云。云门扶强不扶弱。怎奈怜儿不觉丑。者僧当时若是个汉。待他道将鞋袋来。便与掀倒禅床。直饶白云牙如剑树口似血盆。也分疎不下。
　　天宁琦拈拄杖云。者个是假名。那个是实相。者个是实相。那个是假名。一不是。二不成。路远夜长休把火。大家吹杀暗中行。
　　昭庆庭云。公道无私。民情得所。既谙风宪。那许替身。然虽易辨来锋。怎奈难为去就。良久云。放过一着。
　　南涧问云。云门怜儿不觉丑。不知白云当时失却一只眼。何故。只有杀人刀且无活人剑。

　　鼎州德山缘密圆明禅师(青七云门偃嗣)

　　上堂。及尽去也。直得三世诸佛口挂壁上。犹有一人呵呵大笑。若识此人。参学事毕。
　　投子青云。藏尽楚天月。犹存汉地星。
　　报恩秀举投子语毕云。车也去了。藉甚油缸。
　　博山来云。孤危不立。更用相亲。法外无身。犹欠哮吼。鼻孔与眉毛从来不相识。相识去。舌头原在口里。
　　白岩符云。山僧拟辞贤岫远赴长安。长揖矣烟霞云鸟。把臂乎车马袍笏。你若向者里觑见一班。要与他山相见有甚么难。
　　德山上堂。俱胝和尚凡有扣问只竖一指。寒则普天普地寒。热则普天普地热。
　　雪窦显云。什么处见俱胝老。莫错认定盘星。复云。森罗万象彻下孤危。大地山河通天崄绝。什么处得一指头禅。妙喜曰。可谓是贵人多忘。
　　古南门云。有利无利。不离行市。

　　岳州巴陵新开颢鉴禅师(青七云门偃嗣)

　　僧问。祖意教意是同是别。陵曰。鸡寒上树。鸭寒下水。
　　五祖演云。大小巴陵只道得一半。白云即不然。掬水月在手。弄花香满衣。又因僧问。祖意教意是同是别。答。云。人贫志短。马瘦毛长。
　　佛日晳云演祖文皱皱地。也只道得一半。隆安即不然。祖意教意是同是别。马搭鞍。驴拽磨。
　　巴陵示众。祖师道不是风动不是旛动。既不是旛风。向甚么处着。有人与祖师作主。出来与巴陵相见。
　　雪窦显云。雪窦道风动旛动。既是风旛。向甚处着。有人与巴陵作主。亦出来与雪窦相见。
　　古南门云。巴陵大似见角知牛。雪窦亦乃因风吹火。固能尽力提持。要且未解与祖师作主。古南也只因风吹火。不是风动不是旛动。大众。曹溪大师来也。高着眼。

　　随州双泉师宽明教禅师(青七云门偃嗣)

　　游山回。首座领众门接。座曰和尚游山崄巇不易。宽提起拄杖曰。全得者个力。座乃夺却拄杖。宽放身便倒。大众皆进前扶起。宽起以拄杖一时趂散。回谓侍者曰。向道全得者个力。
　　黄龙南云。明教虽然会起会倒。不觉弄巧成拙。
　　资福侣云。一倒一起煞有规程。然当时一众竟不扶起。非唯省却一顿拄杖。且看此老如何起身。复云。险。
　　白岩符云。首座见义勇为。犹欠末着参随。持公力护。妄惹冤情。若夫明教者汉。虽曰通身手眼予夺自在。然未免被侍者笑破口唇皮。

　　襄州洞山守初禅师(青七云门偃嗣)

　　参云门。门问近离甚处。山曰查渡。门曰夏在甚处。山曰湖南报慈。门曰几时离彼。山曰八月二十五。门曰放汝三顿棒。山明日却上问讯曰。昨蒙和尚放三顿棒。不知过在甚么处。门曰。饭袋子。江西湖南便恁么去。山於言下大悟。
　　雪窦显云。云门气宇如王。拶着便氷消瓦解。当时若据令而行。子孙也未到断绝。
　　白云端云。大小云门被洞山一问。直得额头汗出。口里胶生。
　　天童杰云。云门放去太奢。收来太俭。末后殷勤。何不与他本分草料。洞山恁么悟去。也是杓卜听虚声。
　　灵隐岳云。诸方尽谓父子投机。啐啄同时。殊不知云门正令不行。却向草窠里辊。致令洞山打失鼻孔。至今无摸索处。
　　保宁茂云。云门探竿在手。洞山抱赃领罪。若当时云门才开口。洞山好大展坐具三拜。复归客寮。看他者汉何处着楔。
　　浮山□云。把定乾坤。佛祖无进入之路。放开江海。鱼龙得游泳之方。云门老人不妨奇特。雪窦云。云门气宇如王拶着便冰消瓦解。识甚好恶。当时若据令而行。瞎却天下人眼。
　　瑞岩愠云。云门放洞山三顿棒。汝诸人作么生会。诸人会处便道。洞山惯曾作客少遇知音。云门食店虽开不许人吃。所以雪窦抑云门而出洞山。浮山小雪窦而扶云门。与么见解天地悬殊。诸人要会么。年年八月二十五。查渡依然冷浸秋。
　　天井新云。山高水深。云行鸟飞。在云门则可。在天井则不可。何故。家无滞货不富。
　　灵岩储云。雪窦恁么道。为复是成褫云门。为复是成褫洞山。若谓一点水墨两处成龙。错过目前。更道两段不同收归上科。辜负先觉。山僧今日不图雪上加霜。祇要诸人寒毛卓竖。有么有么。良久卓拄杖云。饭袋子。江西湖南便恁么去。
　　愚庵盂云。云门到者里也把不住。使人上头上面。会见老胡一枝扫土而尽。
　　法忍谧云。洞山若非末后殷勤。堕在烂泥坑里永拔不出。又云。只为末后殷勤。堕在烂泥坑里永拔不出。
　　□□獬云。云门放洞山三顿棒。俭生不孝。雪窦据令而行。义出丰年。要见洞山么。人居大国方知贵。水到潇湘一样清。
　　洞山示众。五台山上云蒸饭。佛殿阶前狗尿天。幡竿头上煎[饥-几+追]子。三个胡孙夜簸钱。
　　道吾真别云。老僧则不然。三面狸奴脚踏月。两头白牯手拏烟。戴冠碧兔立庭栢。脱壳乌龟飞上天。且道誵讹在什么处。
　　保福达云。一等为虚空画眉目。洞山道吾较些子。
　　云溪挺云。上大人。收拾起。如何若何。赵钱孙李。
　　洞山上堂。言无展事。语不投机。承言者丧。滞句者迷。复云。於此四句语中见得分明也。作个脱洒衲僧。根椽片瓦粥饭因缘。堪与人天为善知识。於此不明。终成莽卤。
　　愚庵盂云。夜梦不祥。题破在壁。君子读之。化为大吉。
　　洞山因都谏太保问。眼处入正受。诸尘三昧起。此意如何。山曰。洞山茶碗里有太保。太保茶碗里有洞山。太保无语。却将此语问谷隐。隐曰不落无言说。又问延庆。庆曰唤什么作三昧。
　　幻寄稷云。三老恁么道。忒杀廉纤。若有问幻寄。如何是眼处入正受诸尘三昧起。但向伊道。过。
　　愚庵盂云。一个老婆禅。一个新妇禅。一个女儿禅。总被太保折倒了也。
　　洞山因僧问。如何是佛。山曰麻三觔。
　　天宝枢云。麻上生绳犹自可。那堪绳上更生蛇。喝一喝云。一条来往长安路。
　　金粟元云。向者里会得。见洞山则易。见自己则难。既见洞山。为甚却不见自己。乃竖拳云。看看者个重多少。
　　松隐理云。我不似洞山指东话西。如何是佛。你问阿谁。他若眼目定动。直向道。古佛过去久矣。

　　蕲州北禅悟空寂禅师(青七云门偃嗣)

　　问僧甚处来。曰黄州。禅曰夏在什么处。曰资福。禅曰福将何资。曰两重公案。禅曰怎奈在北禅手里何。曰在手里即收取。禅便打。僧不甘。禅随后趂出。
　　雪窦显云。奇怪。宛有超师之作。还知者僧么。只解贪前不能顾后。若在雪窦手里。棒折也未放在。
　　保宁茂云。北禅抛钩。者僧施钓。一个半觔。一个八两。且道优劣在者僧在北弹。
　　南堂欲云。一不做二不休。打人须是铁拳头。

　　金陵奉先深禅师(青七云门偃嗣)

　　同明和尚在众时。闻僧问法眼如何是色。眼竖起拂子。或曰鸡冠花。或曰贴肉汗衫。二人特往请益。问曰。承闻和尚有三种色话是否。眼曰是。深曰鹞子过新罗。便归众。李后主在座不肯。白法眼曰。寡人来日置茶筵请二僧重新问话。明日后主备彩一箱剑一口。谓二人曰。今日请上座重新问话。若问得是。奉赏杂彩。若问不是。只赐一剑。法眼升座。深出问。今日奉勑问话。师还许也无。眼曰许。深曰鹞子过新罗。捧彩便行。大众一时散去。时法灯作维那。乃声钟集众僧堂前勘辩。灯曰。承闻上座久在云门。有什么奇特因缘。举一两则商量看。深曰。古人道白鹭下田千点雪。黄鹂上树一枝花。维那作么生商量。灯拟议。深乃打一坐具。便归众。
　　佛日晢云。法眼大人相。法灯小丈夫。深上座惯得其便。虽然。若到隆安门下。总不许动着。何故。识法者惧。
　　云溪挺云。法灯纵饶掘得万丈深坑。将他一时埋却。也是贼过后张弓。况乎立马成擒。未免丧师辱国。深公深公。得利不可再往。
　　奉先同明和尚到淮河。见人牵网有鱼从网中透出。深曰。明兄。俊哉。一似个衲僧相似。明曰。虽然如此。怎如当初不撞入网罗好。深曰。明兄。你省悟在。明至中夜方省。
　　径山杲云。明上座省得底。且道是网罗里底网罗外底。
　　愚庵盂云。一度被蛇咬。三年怕烂草。
　　西遁超云。须知古人言不虚发。且道如何是他欠悟处。若向明公语下搜求。直须打到棒折。若儱侗道个惑乱一上。打到棒折尚未放休。除此二途。还有知二公落处者么。乃呵呵大笑云。入也入也。
　　东塔熹云。深禅布弥天网子验衲僧鼻孔。惜明上座没量大人。被语脉转却。末后省去不无。未免从他网子里经过。

　　眉州黄龙赞禅师(青七云门偃嗣)

　　问僧近离甚处。曰香林。龙曰在彼多少时。曰六年。龙曰。世尊在雪山六年证无上菩提。汝在香林六年成得个甚么。僧无语。龙曰移厨吃饭汉。
　　宝寿新云。者僧据黄龙判断。分文不值。仔细看来。不无长处。且道那里是他长处。只见波涛阔。不觉洞庭深。

　　泉州招庆道匡禅师(青七长庆棱嗣)

　　普请挑泥次。中路按拄杖问僧。上窟泥下窟泥。曰上窟泥。庆打一棒。又问一僧。上窟泥下窟泥。曰下窟泥。庆亦打一棒。又问明招。上窟泥下窟泥。招放下泥担叉手曰。请和尚鉴。庆便休。
　　径山杲云。招庆虽然休去。怎奈明招不甘。云门当时若见他放下泥担云请师鉴。劈脊也与一棒。看他如何折合。
　　天宁琦云。国清才子贵。家富小儿骄。
　　愚庵盂云。上窟也打。下窟也打。放下泥担便休去。好不了事。且道是赏伊是罚伊。捡点不出。也与你一拄杖。

　　福州报慈光云禅师(青七长庆棱嗣)

　　问僧近离甚处。曰卧龙。慈曰在彼多少时。曰经冬过夏。慈曰。龙门无宿客。为什么在彼许多时。曰狮子窟中无异兽。慈曰汝试作狮子吼看。曰。若作狮子吼。即无和尚。慈曰念汝新到放汝三十棒。
　　雪窦显云。奇怪。诸禅德。若平展则两不相伤。据令则彼此俱险。还捡点得出么。
　　古南门云。者僧且置。忽若据令。报慈合吃多少棒。
　　清化嶾云。主善验宾。宾能看主。可谓二俱作家。虽然。若是山僧者里。只管尽法不顾无民。
　　仁王教云。一主一宾虽然好手。未免互相钝置。虽然。末上报慈道念汝新到放汝三十棒。且道是赏是罚。时有僧出。教便打。

　　泉州太傅王延彬居士(青七长庆棱嗣)

　　入招庆佛殿。指钵盂问殿主。者个是什么钵。主曰药师钵。公曰只闻有降龙钵。主曰待有龙即降。公曰忽遇拏云擭浪来时作么生。主曰他亦不顾。公曰话堕也。
　　云门偃别殿主云。他日生天莫辜负老僧。
　　玄沙备别殿主云。尽你神力走向什么处去。
　　保福展别云。归依佛法僧。
　　百丈恒别殿主作覆钵势。
　　沩山喆云。殿主只知瞻前不知顾后。太傅神威既逞。殿主钵盂犹覆。大沩当时若见他道拏云擭浪来时如何。托起钵盂道。尽汝神力。直饶八大龙王来。也只得振威[虒-虎+乇]愬。
　　白岩符云。忽遇拏云擭浪来时作么生。以手指空云。放尔为霖霄汉去。复指钵云。莫教忘却此中来。当时殿主下得者番手脚。管取太傅屈膝有分。
　　太傅到招庆煎茶。朗上座与明招把铫。忽翻却茶铫。公乃问茶垆下是什么。朗曰捧垆神。公曰。既是捧垆神。为什么翻却。朗曰。事官千日。失在一朝。公拂袖便出。明招曰。朗上座吃却招庆饭了。却向外边打野榸。朗曰上座作么生。招曰非人得其便。
　　雪窦显云。当时但踏倒茶垆。
　　沩山喆云。王太傅大似相如夺璧怒发冲冠。明招也是忍俊不禁。难逢快便。大沩若做朗上座。当时见问。既是捧垆神为什么翻却。但呵呵大笑。何故。见之不取。千载难追。
　　瀛山誾云。王太傅如秤衡上星儿。觔两分明。秤得天下衲僧也。然简点将来。却被招庆明招捉败。且道捉败在甚么处。
　　宝掌白云。太傅大似挑战无功。山僧若作朗上座。待问茶垆下是什么。便与震威一喝。管教者俗汉心平意降。又云。明招也是东家人死西家人助哀。
　　资福侣别云。正现大人相。

　　益州净众归信禅师(青七青峰楚嗣)

　　僧问。莲花未出水时如何。净曰菡萏满池流。曰出水后如何。净曰叶落不知秋。
　　天童觉云。李陵持汉节。潘阆倒骑驴。
　　牛眠炯云。净众与么答话。未免惹人情解。山僧者里则不然。莲花未出水时如何。龙师火帝。出水后如何。鸟官人皇。

　　婺州明招德谦禅师(青七罗山闲嗣)

　　问国泰。古人道俱胝只念三行咒。便得名超一切人。作么生与他拈却三行咒。便得名超一切人。泰竖起一指。招曰。不因今日。怎识得者瓜洲客。
　　泐潭清云。明招只识得瓜洲客。且不识国泰。直饶识得。也未梦见俱胝老在。
　　明招违和。国泰深和尚来问疾。才入招便曰。阿[口*耶]阿[口*耶]。深师叔救取老僧。深曰和尚有什么救处。招举头一觑曰。咦。眼子乌律律地。依前是个旧时深上座。乃回身面壁。更不相见。
　　径山印云。明招若不转身面壁。有甚面目见国泰。一疾尚不奈何。岂况出入生死。
　　愚庵盂代国泰高声唤侍者拏汤来。复云。苦哉屈哉。
　　明招拥炉次。僧问。目前无法。意在目前。不是目前法。非耳目之所到。那句是宾。那句是主。招指火曰。与我向此中拈出一茎眉毛得么。曰。非但某甲。尽大地人丧身失命。招曰你因甚自把髻投衙。
　　径山杲云。者僧有头无尾。明招有尾无头。若人道得头尾圆全句。云门与你拄杖子。
　　天宁琦云。不解拈出火里眉毛。未知四句中那一句是宾那一句是主。妙喜道者僧有头无尾明招有尾无头。直饶妙喜道得头尾圆全句。天宁拄杖子未放伊在。
　　愚庵盂云。前不遘村后不迭店。且幸留得个火垆子。
　　灵岩储云。者僧於荆棘林里出头。明招向火焰中垂手。虽则予夺临时。捡点将来。二俱不了。当时若是灵岩见者僧恁么问。便与他劈头一喝。不唯使者僧即棘林而成宝所。亦与从上漆桶增几分光彩。
　　明招到招庆。有度上座问罗山。寻常道诸方尽是麨饭。惟有罗山是白饭。上座从罗山来。遂展手曰。白饭请些子。招打两掌。度曰。将谓是白饭。元来只是麨饭。招曰痴人棒打不死。度至晚举似诸禅客次。招近前曰不审。度曰今日便是者上座下两掌。有瑫上座曰。不用下掌。就里许作么生道。招曰。就里许也道道。瑫无对。招曰是你诸人一时缚作一束。倒卓向尿闼下。来日相见珍重。
　　天童杰云。寻常向诸人道。终日在洪波浩渺中。舀水相泼浑身无一点湿。是他明招踏着者些子。自然用出闲闲地。惜乎锋头少锐。引得许多葛藤。若是华藏见他道。将谓是白饭元来只是麨饭。连腮更与两掌。且教者汉疑三十年。
　　明招上堂。众才集便曰。风头稍硬。不是汝安身立命处。且归暖室商量。便归方丈。大众随后到方丈。招曰。才到暖室。便见瞌睡。以拄杖一时打散。
　　荐福璨云。风头稍硬且归暖室商量。钩头有饵。大众随后到方丈。黄连随根嚼未是苦。才到暖室即便瞌睡以拄杖一时打散。可惜黄金如粪土。复云。明招先锋有作。殿后并。吞可惜众中无人。当时若见道。此处风头稍硬且归暖室商量。便好一时散去。教者老汉要归方丈未可在。

　　鄂州黄龙诲机禅师(青七玄泉彦嗣)

　　僧问。禅以何为义。机曰以谤为义。
　　雪堂行云。三世诸佛是谤。西天二十八祖是谤。唐土六代祖师是谤。天下老和尚是谤。诸山是谤。山僧是谤。於中还有不谤者也无。谈玄说妙无沙数。怎似双峰谤得亲。
　　天宁琦云。若有人问南湖。禅以何为义。向他道以赞为义。且道谤底是。赞底是。眼见则瞎。耳听则聋。口说则哑。心思则穷。天际雪埋千丈石。洞门冻折几株松。

　　福州鼓山智岳了宗禅师(青七鼓山晏嗣)

　　初游方至鄂州黄龙便问。久向黄龙。及乎到来祇见赤班蛇。龙曰。汝祇见赤班蛇。且不识黄龙。山曰如何是黄龙。龙曰滔滔地。山曰忽遇金翅鸟来又作么生。龙曰性命难存。山曰恁么则被他吞却去也。龙曰谢阇黎供养。山便礼拜。
　　瀛山誾云。今日撞着个买剑客。三十文货与一口。
　　白岩符云。黄龙一等做处予夺得宜。不媿为岩头嫡孙。然冷地里不知不觉直为鼓山吞却。还有人辨得出么。

　　鼎州大龙智洪弘济禅师(青七白兆圆嗣)

　　僧问。色身败坏。如何是坚固法身。龙曰。山花开似锦。涧水湛如蓝。
　　径山杲云。若以此明坚固法身。生身入地狱。
　　愚庵盂云。试问大龙还曾梦见坚固法身么。
　　广教玉挥拂子云。会么。昨日是三十。今朝乃初一。展事投机知不知。野老爱闲烟树立。无限轮椎劈不开。古今空射辕门戟。拟不拟。如山屹。三更半夜过牢关。忠言不避风前泣。

　　福州报慈院文钦禅师(青七保福展嗣)

　　僧问如何是妙觉明心。慈曰。今冬好晚稻。出自秋雨成。
　　瀛山誾云。知时识节须是报慈。若论妙觉明心。未梦见在。且毕竟作么生是妙觉明心。喝一喝。

　　漳州地藏桂琛禅师(青七玄沙备嗣)

　　问僧甚处来。曰南州。藏曰彼中佛法如何。曰商量浩浩地。藏曰怎如我者里栽田博饭吃。曰怎奈三界何。藏曰唤什么作三界。
　　沩山喆云。清贫长乐。浊富多忧。
　　报恩秀於怎如我者里栽田博饭吃下云。当时便好道。恁么则非但南州也。
　　博山来云。者僧羁縻三界。带累他南州禅客俗气不除。如今还有与地藏相见者么。更须抛却犁耙锄头始得。
　　大慈言云。大小地藏道个栽田博饭。不妨令人疑着。无端末上道你唤什么作三界。却似龙头蛇尾。
　　仁王教云。地藏家风无媿古佛。真个千载一遇。乃为者僧一拶。直得七零八落。
　　地藏问僧甚处来。曰秦州。藏曰将得什么物来。曰不将得物来。藏曰你为什么对众谩语。其僧无对。藏却问秦州岂不是出鹦鹉。曰鹦鹉出在陇西。藏曰也不较多。
　　沩山喆云。者僧亲从秦州来。为什么道对众谩语。要会么。作客不殷勤。带累主人拖泥涉水。

　　福州安国慧球禅师(青七玄沙备嗣)

　　上堂。我此间粥饭因缘为兄弟举唱终是不常。欲得省要。却是山川大地与汝发明。其道既常。亦能究竟。若从文殊门入者。一切无情土木瓦砾助汝发机。若从观音门入者。一切音响瑕蟇蚯蚓助汝发机。若从普贤门入者。不动步而到。以此三门方便示汝。如将一只折箸搅大海水。令彼鱼龙知水为命。会么。若无智眼而审谛之。任汝百般巧妙不为究竟。
　　琅琊觉云。虽是善因而招恶果。
　　荐福行云。若据山僧捡点。安国自己性命亦未知落处。在者里。一只折箸也不消得。莫有虎口夺食者么。若无。山僧不免向灸瘢上更下一燋去也。拍禅床下座。
　　东禅观云。安国一时嚼饭喂婴儿。不知旁观恶心。

　　福州大章山契如庵主(青七玄沙备嗣)

　　僧问。生死到来如何回避。章曰符到奉行。曰恁么则被生死拘将去也。章曰阿[口*耶][口*耶]。
　　瀛山誾云。者老汉恁么放憨。直得阎家拱手。虽然。更须勘道始得。

　　宗门拈古汇集卷第三十八
　　宗门拈古汇集卷第三十九

　　　　古杭白岩嗣祖沙门　净符　汇集

　　△南八
　　汝州首山省念禅师(南八风穴沼嗣)

　　示众。拈竹篦曰。唤作竹篦则触。不唤作竹篦则背。汝诸人且唤作什么。时叶县省在会下。乃近前掣得抛向阶前。却曰是什么。山曰瞎。县於言下大悟。
　　广慧琏云。省驴汉悟则太煞悟。要且未尽先师意旨。
　　天宁琦云。广慧恁么道。先师实有意旨那。将一把火照看面皮厚多少。下坡不走。快便难逢。若是向上提持。还我竹篦师兄始得。
　　云居庄云。脱体风流须是首山。当机抗敌还他叶县。一向与么去。临济佛法扫土而尽。
　　瓯峰承云。我王库内无如是刀。
　　明招补云。我当时若在。待道汝诸人唤作什么。但嘘两虚。管取首山者汉瓦解氷消。
　　首山因汾阳问。百丈卷席意旨如何。山曰龙袖拂开全体现。曰师意如何。山曰象王行处绝狐踪。汾於言下大悟。礼拜起曰。万古碧潭空界月。再三捞摝始应知。
　　保宁茂云。大小首山龙头蛇尾。有底便道真不掩伪曲不藏直。拍禅床云。毗婆尸佛早留心。直至如今不得妙。
　　首山因僧问。如何是佛。山曰新妇骑驴阿家牵。曰未审甚么句中收。山曰。三玄收不得。四句岂能该。曰此意如何。山曰。天长地久。日月齐明。
　　首山念又因僧问。新妇骑驴阿家牵。意旨如何。山曰百岁翁翁失却父。曰百岁翁翁岂有父耶。山曰汝会也。又曰。此是独坐无尊卑。从上无一法与人。
　　愚庵盂云。钦深渊默。漆鸡头大。将军除壁虱。
　　光相得云。与么答话。应机接物不妨迅捷。检较将来。未免旁观者哂。
　　首山因僧问。如何是佛。山曰杖林山下竹筋鞭。
　　道峰清云。首山控千里马。发穿杨箭。无有不中之者。怎奈遇着者僧。致令劳而无功。若有问道峰。如何是佛。祇向道。此问何来。且道与首山是同是别。

　　汝州广慧真禅师(南八风穴沼嗣)

　　风穴问。会昌沙汰时。护法善神向什么处去。真曰。常在阛阓中。要且无人见。穴曰你彻也。
　　径山杲云。你道风穴自彻也未。

　　△青八
　　鼎州梁山缘观禅师(青八同安志嗣)

　　示众。南来者与伊三十棒。北来者与伊三十棒。
　　琅琊觉云。梁山好一片真金。将作顽铁卖却。琅琊即不然。南来者与你三十棒。北来者与你三十棒。从教天下人贬剥。
　　天童忞云。琅琊虽不将金作铁卖。其奈自不说价要人还钱。广润又则不然。南来者与你三十棒。北来者与你三十棒。棒头有眼明如日。要识真金火里看。
　　佛日晳举琅琊语毕云。二老可谓婆心太切。只知入水入泥。不顾旁观者哂。隆安即不然。南来者任他南来。北来者任他北来。三十棒切忌动着。何故。黄金自有黄金价。何必和沙卖与人。
　　白岩符云。琅琊搀行夺市。锥只恁么利。广润拟出一头。凿只恁么方。要见梁山。较三千里。
　　梁山上堂。真园头出问。家贼难防时如何。山曰识得不为冤。曰识得后如何。山曰贬向无生国里。曰莫是他安身立命处么。山曰死水不藏龙。曰如何是活水龙。山曰兴波不作浪。曰忽遇倾湫倒岳时如何。山下座把住曰。阇黎。莫教湿着老僧袈裟角。
　　黄龙清云。梁山老汉洞达机宜。堪称作者。怎奈借便开门。展转令人着贼。黄龙即不然。才见问家贼难防时如何。便与一刀两断。教伊永绝窥窬。然虽如是。忽有个衲僧出来。却指山僧云贼贼。又作么生。具眼者辨取。
　　天童华云。梁山和尚要且只解战贼不解杀贼。有问山僧。家贼难防时如何。劈脊便打。何故。不见道齐之以礼。
　　云门信云。园头久默此要。真有运筹帷幄决胜千里之机。苟非梁山大难抵敌。虽然末后中他一箭。且喜卸甲而归。还有救得者么。若问云门。忽然倾湫倒岳时如何。但向道照管尾巴。且看园头作何折合。
　　栖霞成云。擒贼须擒王。梁山纵之而不擒。何也。盖欲试其贼之手段果能为王否。应庵云只解战贼不解杀贼。呜呼。杀又何难。战不易也。使其弓折箭尽自肯投降。则贼可转为良民矣。齐之以礼。必先导之以德。
　　龙华体云。梁山老人向平田浅草拨着个焦尾大虫。直是利害。若非深谙伏虎之方几遭毒口。遂高声召云。大众。者里也有一个。好生堤防。还见么。乃蓦拈拄杖下座一齐打散。
　　凤山启云。正偏妙叶。玉线金针。者僧如庖丁游刃用有余。饶梁山似郢匠挥斤纤毫无损。应庵曰只能战贼不解杀贼。殊不知垂衣裳而天下治者尧舜也。
　　河渚谦云。梁山原来胆小。只能识贼贬贼。不能用贼。若是山僧。待问家贼难防时如何。但向道用防作么。不见道家无小使不成君子。
　　白岩符云。真公一挨一拶。尽有捋虎须底胆略。自非梁山老汉阔大门墙。难为包裹。虽然。者里却不恁么。待道忽遇倾湫倒岳时如何。劈脊便打云。者畜生。看你走向甚么处去。
　　宝光渊云。梁山老汉也是当断不断返招其乱。若据宝光见处。待问家贼难防时如何。便与三十痛棒趁出。为什么。不见道来说是非者便是是非人。
　　梁山因太阳玄参。问如何是无相道场。山指观音像曰者是吴处士画底。玄拟进语。山急索曰。者个是有相底。如何是无相底。玄顿悟於言下。遂作礼起。却依位立。山曰何不道取一句。玄曰。道即不辞。恐上纸笔。
　　报亲舟云。大似云雷相送。冲霄跨汉只在片时。咦。
　　清化嶾云。犀因玩月纹生角。象被雷惊花入牙。
　　栖霞成云。梁山可谓有奔流度刃之机。活捉生擒之手。太阳如香象渡河截流而去。忽然回顾。直得满地落花红似锦。百川四渎尽芬芳。
　　乌龙岑云。玉线金针绣鸳鸯於锦上。须是梁山。东君布令见春工於一枝。还他玄老。虽然杰出当时。未免费人唇舌。

　　金陵清凉法眼文益禅师(青八地藏琛嗣)

　　问修山主。毫厘有差天地悬隔。你作么生会。修曰毫厘有差天地悬隔。眼曰与么又争得。曰和尚作么生。眼曰毫厘有差天地悬隔。修便礼拜。
　　东禅齐征云。山主恁么祇对。为甚么不肯。及乎请益法眼。乃仍只恁么道。且道疑讹在什么处。者里看得透。许你具一只眼。
　　五祖戒别法眼劈脊便打。
　　保宁勇云。修山主当时何不也好向法眼道。与么会又争得。白岩符云。大小保宁错过修山主也不知。是他便礼拜也太煞誵讹。
　　径山杲云。法眼与修山主丝来线去。绵绵密密。扶起地藏门风。可谓满目光生。若是径山门下。更买草鞋行脚始得。何故。毫厘有差天地悬隔。甚处得者消息来。
　　天宁琦云。二老汉不会转身句。加今有问天宁。毫厘有差天地悬隔作么生会。向他道。昨日有人恁么问。三十棒趁出院去也。
　　报恩秀云。万松当时见法眼道恁么又怎得。向道久闻和尚有此机要。不然摆手便行。管取一时坐断。
　　博山来云。法眼勾人在不疑之地。且道有多少法术。王言如丝。其出如纶。
　　河渚谦代修云。和尚元来别有长处。
　　法眼问僧甚处来。曰泗洲礼拜大圣来。眼曰大圣今年出塔否。曰出。眼却问旁僧曰。你道伊到泗洲不到泗洲。
　　浮山远云。者僧到即到泗洲。只是不见大圣。
　　道场全云。者僧见即见大圣。只是不曾识法眼。
　　东禅观云。者僧到也到泗洲。见也见大圣。识也识法眼。只是自讨头不见。
　　报恩琇云。者一队汉病在膏肓。只顾道那僧不见。谁知却是自不识那僧。有人出来道和尚也是扶弱不扶强。新报恩随声便打。且道是肯他不肯他。
　　法眼因僧问。声色两字甚么人透得。眼却谓众曰。诸上座。且道者个师僧还透得也未。若会此僧问处。透声色也不难。
　　天童觉云。从前不了。祇为家贼难防。直下分明。且向草庵止宿。
　　高峰妙云。明修栈道。暗度陈仓。
　　愚庵盂云。平地上死人无数。
　　法眼指[柷-口+登]子曰。识得[柷-口+登]子。周匝有余。
　　云门偃云。识得[柷-口+登]子。天地悬殊。
　　雪窦显云。泽广藏山理能伏豹。
　　荐福怀云。识得[柷-口+登]子是楠木做。
　　圆通秀云。识得[柷-口+登]子。四脚着地。
　　泐潭清举法眼云门雪窦语毕云。三个汉总是依他作解。明昧两岐。不脱见闻。如水中月。黄龙即不然。逼塞乾坤外。开张日月前。
　　径山杲云。识得[柷-口+登]子。好剃头洗脚。虽然如是。错会者多。
　　龙池传云。识得[柷-口+登]子。更参三十年。归来休云依旧是[柷-口+登]子。
　　云门澄云。识得[柷-口+登]子。正有事在。
　　清化嶾云。识得[柷-口+登]子。不许坐着。坐着则祸事。
　　资福侣云。识得[柷-口+登]子。双目如瞽。
　　灵溪昱云。法眼解放不解收。云门解收不解放。天衣平地上吃交。总是依草附木。何如拽杖看云起。闲听黄鹂三两声。
　　法眼问觉上座船来陆来。觉曰船来。眼曰船在什么处。曰船在河里。觉退。眼乃问旁僧曰。你道适来者僧具眼不具眼。
　　博山来云。虚空无彩色。大海有波澜。
　　报恩琇代旁僧云。贼过点兵。
　　义山讷云。丝来线去不露锋铓。自非见处精明用处自在。何以能此。虽然。你若作佛法会。带累他二老不值半文钱。
　　慧云盛云。觉上座四棱蹋地。故法眼退己让人。旁僧若是个汉。好与道潭州纸贵一状领过。
　　白岩符云。与么相见。可谓大羹玄酒一扫诸方古今残剩。不妨奇特中奇特。乃无端向旁僧露尿臭气。得不返令人恶心。
　　□□獬云。法眼恁么问。觉上座恁么答。若作佛法会。入地狱如箭射。
　　法眼因僧参次。乃以手指帘。寻有二僧齐去卷帘。眼曰一得一失。
　　黄龙清云。法眼镆铘在手杀活临时。二僧齐去卷帘。且道那个得那个失。还会么。世事但将公道断。人心难与月轮齐。
　　南涧问云。法眼探头。二僧逐块。直饶收处迅捷。未免平地吃交。
　　百丈泐云。八字打开。眉横鼻直。眼里无筋一世贫。千古万古空相忆。法眼道一得一失。还有分疎得者么。卓拄杖云。山僧口门窄。
　　资福侣云。虎啸堂前又且不然。或有二僧一齐卷帘。但向道一对无孔铁锤。且道赏伊罚伊。若到诸方不得错举。
　　曹溪珠云。清凉老汉指尖头上大有神锋。二僧不善回避。未免丧身失命。若是个汉。当时待指帘。便好与掀倒禅床。
　　法眼因僧问。承教有言。从无住本立一切法。如何是无住本。眼曰。形兴未质。名起未名。
　　博山来云。形未兴。名未起。且道森罗万象从何处得来。者里放过即不可。喝一喝。
　　法眼上堂。三通鼓罢。簇簇上来。佛法人事。一时周毕。
　　慧温尼云。三通鼓罢。簇簇上来。拄杖不在。苕帚柄聊与三十。
　　天童忞云。法眼用钩。慧温用锥。山僧也不钩你。也不锥你。且放教冷来看。乃云。三通鼓罢。簇簇上来。向下文长。付在来日。
　　法眼问永明潜曰。律中道隔壁闻钗钏声即名破戒。现睹金银合杂朱紫骈阗。是破戒是不破戒。明曰好个入路。眼曰汝向后有五百毳徒。为王侯所重在。
　　天宁琦云。真个入得。锦上铺花。若入不得。眼中着屑。
　　光相得云。法眼欲从火里拈出一茎眉毛。既不可得。而永明乃善于就窠打劫。固足称矣。然只解瞻前不能顾后。
　　资福广云。石雨和尚住云门时。每拈此话问人。无有契其机者。广后至亦蒙问及。广答云。此是古人作用耳。雨持以示众。大为称赏。越年复举此话问广云。汝去年道是作用。且道是甚么作用。广云大似骑贼马杀贼。雨便休去。不复措一辞。大众。且道山僧此两语有得失无得失。雨和尚赞叹休去。是好心不是好心。者里见得。方有参学眼。
　　法眼因僧问。如何是曹源一滴水。眼曰是曹源一滴水。
　　天童杰云。法眼和尚向百战场中舞纛旗。未免旁观者哂。忽有问灵隐。如何是曹源一滴水。只对他道。和屎合尿。
　　法眼因僧慧超问。如何是佛。眼曰汝是慧超。
　　金粟元云。法眼恁么抵对。可谓瘥病不假驴驮药。能弹何用玉丝弦。者僧悟去亦觉可人。检点将来。犹有事在。且道是什么事。咄。玄沙道底。
　　广胤标云。红炉点雪还他作者。者僧懵懵懂懂。担一尊没鼻孔古佛。要法眼与他点睛。法眼轻轻与他一点。立时光天照地。然到衲僧门下。更须擉瞎。方堪共语。
　　法眼因僧问。古佛堂前何人先到。眼曰不动步者。
　　资福广云。法眼恁么答话。引他业识茫茫者坐在无魂必死之地。将谓古佛堂前可以坐致。殊不知唐丧光阴虚消岁月。古佛堂前。驴年梦见。然则毕竟什么人先到。即向他道。牛头狱卒。

　　襄州青溪洪进禅师(青八地藏琛嗣)

　　问修山主。明知生是不生之理。为甚么为生死之所流。修曰。笋毕竟成竹去。如今作篾使还得么。进曰汝向后自悟去在。修曰某甲所见止如此。上座意作么生。进指廊下曰。者个是监院房。那个是典座房。修即礼谢。
　　白岩符云。大小青溪他是将门之子。不是惯欺僚属。祇为他富堪敌国。差珍异宝东掷西抛。总是他寻常事。又何足怪。虽然。祇如修山主礼谢。且道是会了恁么。不会恁么。为是别有利害。

　　抚州龙济绍修禅师(青八地藏琛嗣)

　　问僧甚处来。曰翠岩。济曰翠岩有何言句示徒。曰。寻常道出门逢弥勒。入门见释迦。济曰与么道又争得。僧便问和尚又如何。济曰。出门逢阿谁。入门见什么。僧於言下有省。
　　荐福怀云。山僧则不然。出门则吴山楚水。入门则佛殿行廊。或有个衲僧出。问师意如何。却许伊具一只眼。
　　西禅需云。龙济头白齿黄作恁么语话。懒庵即不然。出门竹径无人埽。入户方塘照影寒。
　　龙济上堂。具足凡夫法。凡夫不知。具足圣人法。圣人不会。圣人若会。即同凡夫。凡夫若知。即是圣人。此语具一理二义。若人辨得。不妨於佛法中有个入处。若辨不得。莫道不疑好。珍重。
　　黄龙清云。修山主只知布网张罗。不觉自遭笼罩。至今不得出身。
　　径山杲云。点铁化为金玉易。劝人除却是非难。
　　天宁琦云。修山主熟处难忘。也是胡地冬抽笋。
　　净慈一云。直饶有个入处。堪作什么。凡夫则是凡夫。圣人则是圣人。且道凡圣两忘一句作么生道。闲持经卷倚松立。笑问客从何处来。
　　愚庵盂云。辨得也是草里汉。辨不得也是草里汉。若龙济者不敢批评。请自领去。
　　龙济颂曰。欲识解脱道。诸法不相到。眼耳绝见闻。声色闹浩浩。
　　昭觉勤云。声不到耳。色不到眼。声色交参。万法成现。且道还蹋着解脱道也无。不省者个意。修行徒苦辛。
　　龙济颂曰。初心未入道。不得闹浩浩。钟声里荐取。鼓声里颠倒。
　　天目礼云。修山主可谓五音六律无相夺伦。美则美矣。要且活埋在声尘堆里。至今出身不得。何故。玄沙道底。
　　龙济颂曰。二破不成一。一法镇长存。若人一二解。永劫受沉沦。
　　昭觉勤云。修山主直似倚天长剑凛凛神威。向平坦坦处壁立千仞。壁立千仞处平坦坦。虽然。只道得一半。山僧即不然。二破不成一。一法亦不存。不作一二解。永劫受沉沦。
　　龙济曰。是柱不见柱。非柱不见柱。是非已去了。是非里荐取。
　　径山杲咄云。又是从头过。
　　天宁琦云。教里少哩。修山主有多少奇特。也只是座主见解。未梦见我衲僧巴鼻在。见露柱但唤作露柱。见灯笼但唤作灯笼。不得动着。动着三十棒。
　　龙济曰。万法是心光。诸缘唯性晓。本无迷悟人。只要今日了。
　　天宁琦云。既无迷悟。了个什么。从前汗马无人识。只要重论盖代功。

　　福州东禅玄亮禅师(青八白龙希嗣)

　　僧问。本无迷悟为什么却有佛有众生。禅曰话堕也。
　　瀛山誾征云。且道是者僧话堕。东禅话堕。试论量看。

　　随州智门光祚禅师(青八香林远嗣)

　　僧问。莲花未出水时如何。门曰莲花。曰出水后如何。曰荷叶。
　　天童觉云。灵龟无卦兆。空壳不劳钻。
　　智门因僧问。如何是佛。门曰踏破草鞋赤脚走。如何是佛向上事。门曰拄杖头边挑日月。
　　雪窦显云。千兵易得。一将难求。
　　笑岩宝云。一句明三句。三句明一句。还他智门。只如雪窦恁么道。在者僧。在智门。具眼者定当看。
　　智门因僧问。如何是般若体。门曰蚌合明月。曰如何是般若用。门曰兔子怀胎。
　　雪窦显云。非惟把定世界。亦乃安怗邦家。若善能参详。便请丹霄独步。
　　古南门云。古南则不然。如何是般若体。盲人见暗。如何是般若用。机妇停梭。大众。何必特地参详。幸在家中稳坐。还会么。早知灯是火。饭熟几多时。

　　鼎州德山慧远禅师(青八双泉郁嗣)

　　解夏上堂。僧问九旬禁足今已满。自恣之仪事若何。山曰。猢狲趁蛱蝶。九步作一歇。曰未审意旨如何。山以颂示之曰。两个儿童舁木鼓。左边打了右边舞。剎那变现百千般。分明示君君记取。
　　瑞岩愠云。答也答了。颂也颂了。怎奈者僧未肯点首在。灵岩路见不平。要与德山相见。自恣在今朝。有花当面贴。一句定誵讹。猢狲趁蛱蝶。蛱蝶飞。无处寻。空中打坐。海底穿针。蓦拈拄杖顾视左右云。众中莫有因斋庆赞者么。卓拄杖云。休将闲学解。埋没祖师心。

　　蕲州五祖戒禅师(青八双泉宽嗣)

　　因玉涧颂云门北斗藏身话曰。北斗藏身为举扬。法身从此露堂堂。云门赚杀他家子。直至如今谩度量。且问其作颂之意。涧乃张目视之。戒曰若恁么会。云门不值一钱。公亦当无两目。后涧果如其言。戒暮年亦失一目。觉范曰。今人妄意测度先德之言。疑误后昆。亦可以少诫。
　　中峰本云。北斗藏身。岂但玉涧颂不出。便是五祖戒也只得向背后叉手。暮年各损其目。也是好采。洪公谓误谤先宗感果如是。休将闲学解。埋没祖师心。
　　五祖问僧近离甚处。曰东京。祖曰还见天子也无。曰常年一度出金明池。祖曰。有理可恕。无理难容。出去。
　　真如元征云。者僧亲从东京来。他恁么应对。见天子不见天子。五祖末上与么道。是赏伊是罚伊。

　　莲华峰祥庵主(青八奉先深嗣)

　　示寂日拈拄杖示众曰。古人到者里为什么不肯住。众无对。峰乃曰。为他途路不得力。复曰。毕竟如何。以拄杖横肩曰。楖栗横担不顾人。直入千峰万峰去。言毕而逝。
　　昭觉勤云。也好与三十棒。只为他担板脑后见腮莫与往来。诸人还辨得庵主么。脚跟也未点地在。
　　天童觉云。负入不负出。本色住山人。思大吞尽诸佛。普眼不见普贤。且道病在甚么处。蓦拈拄杖卓一下云。官不容针。私通车马。
　　宝寿新云。莲峰拄杖子搅乱三千大千世界了也。还知么。却化为龙矣。还降得么。咦。
　　明招补云。庵主老不歇心。怎奈土旷人稀。相逢者少。

　　枣树第二世禅师(青八黄龙机嗣)

　　问僧近离甚处。曰汉国。树曰汉国天子还重佛法也无。曰。苦哉。赖值问着某甲。若是问着别人则祸生。树曰作什么。曰。人尚不见。有何佛法可重。树曰。阇黎受戒来多少时。曰二十夏。树曰大好不见人便打。
　　雪窦显云。者僧棒即吃。要且去不再来。枣树令虽行。怎奈无风浪起。
　　南堂欲云。者僧句里藏锋。枣树棒头有眼。说什么去不再来。直须棒了出院。
　　天奇瑞云。埋兵索战输他作者。量敌排军岂不伤躯。正眼从来付大谋。大众。到者里如何免得。良久云。涂毒鼓边休侧耳。
　　古南门云。者僧有前无后。枣树有后无前。雪窦明眼难瞒。要且蹉过棒头。
　　白岩符云。者僧祇解慎初不解护末。枣树虽善护末要且不解慎初。拈拄杖云。者里还有善始善终者么。设有。在白岩门下并须吃棒。为什么聻。待你脱却汗臭衫子。谩谩来与你道。
　　枣树问僧发足甚处。曰闽中。树曰俊哉。曰谢师指示。树曰屈哉。僧作礼。树曰。我与么道。落在什么处。僧无语。树曰彼自无疮勿伤之也。
　　昭觉勤云。凡为宗师言不虚发。者僧既是闽中来。有何俊哉。谢师指示。有何屈哉。还见得誵讹么。若见得。方信道枣树在山僧拂子头上。无风起浪好肉剜疮。其或未然。老僧罪过弥天。
　　枣树因僧辞。乃问。若到诸方。有问老僧此间法道。你作么生对。曰待问即道。树曰何处有无口底佛。曰祇者也还难。树竖拂子曰还见么。曰何处有无眼底佛。树曰祇者也还难。僧绕禅床一匝而出。树曰善能祇对。僧便喝。树曰老僧不识子。曰用识作么。树敲禅床三下。
　　昭觉勤云。枣树有口如哑。者僧有眼如盲。绕禅床一匝。败军之将。敲禅床三下。弓折箭尽。
　　白岩符云。枣树用尽伎俩。毕竟不奈者僧何。者僧呈尽丑态。毕竟脱枣树笼罩不得。二俱不了。若到山僧者里。并须吃棒趁出。

　　宗门拈古汇集卷第三十九
　　宗门拈古汇集卷第四十

　　　　古杭白岩嗣祖沙门　净符　汇集

　　△南九
　　汾阳太子院善昭禅师(南九首山念嗣)

　　僧问如何是接初机底句。阳曰汝是行脚僧。如何是辨衲僧底句。阳曰西方日出卯。如何是正令行底句。阳曰千里特来呈旧面。如何是立乾坤底句。阳曰。北俱卢州长粳米。食者无瞋亦无喜。又曰。只将此四转语。验天下衲僧。才见汝出来。验得了也。
　　翠岩芝云。先师将此四句语验天下衲僧。仔细思量。却被天下衲僧一时勘破。
　　径山杲云。诸人要识大愚么。三年无改於父之道。可谓孝矣。
　　汾阳示众。识得拄杖子。行脚事毕。(有作首山示众)
　　云峰悦拈拄杖云。者个岂不是拄杖。那个是你行脚事。复云。楖栗横檐不顾人。直入千峰万峰去。
　　沩山喆拈拄杖云。者个是拄杖。那个是行脚事。直饶向者里见得。於衲僧门下只是个脱白沙弥。若也不识。且向三家村里东卜西卜。忽然卜着也不定。
　　泐潭澄云。识得拄杖子。入地狱如箭射。
　　灵隐岳云。汾阳虽是开口见胆。未免落在第二头。蓦拈拄杖云。者个不得唤作拄杖子．漆桶。参。
　　妙峰善云。识得拄杖子。行脚事毕。错。识得拄杖子。入地狱如箭。错。老僧则不然。识得拄杖子。错。复云。妙峰三个错。不是无病药。庞公卖笊篱。清平道木杓。
　　径山琇拈拄杖云。者个唤作拄杖子。早是头上安头。那堪更云识得行脚事毕。大小汾阳话作两橛。
　　伏龙长云。识得拄杖子。更买草鞋行脚三十年。
　　云居庄云。汾阳一条拄杖。换却天下衲僧眼睛。
　　宝掌白云。今之禅和子。才见人提起个拄杖子。便向白木枝上着倒。莫说行脚事。要做个脱白沙弥犹未得在。乃呈起拄杖云。者个是拄杖子。用识作么。皮下有血底。一手夺来抝作两橛。山僧也只得唾手休去。若是三搭不回。正好南天台北五台。行驴脚马脚。无了日在。
　　普荫□举伏龙语毕云。二尊宿一人坐杀天下衲僧。至今走不得。一人走杀天下衲僧。至今坐不得。大云道识得者个穿却鼻孔。到者里直使天下衲僧欲走走不得欲坐坐不得。然虽如是。报恩有分。
　　白岩符云。尽大地是条拄杖子。你作么生识。不学汾阳头上安头。别道一句看。拟议不来。劈脊便打。
　　汾阳示众。拈拄杖曰。三世诸佛在者里。为汝诸人无孔窍。遂走向山僧拄杖里去强生节目。
　　净因成云。汾阳与么示徒。大似担雪填井。旁若无人。山僧今日为汝诸人出气。拈起拄杖云。三世诸佛不敢强生节目。却向山僧拄杖里走出。向诸人道。我不敢轻於汝等。汝等皆当作佛。
　　天童忞云。呼来遣去。许他二老死蛇活弄。然虽如是。向上一窍未曾动着。山僧今日为诸人拈掇去也。拈起拄杖云。识得者个。三世诸佛被诸人穿却鼻孔。若也未识。诸人鼻孔被三世诸佛穿却。掷下拄杖云。是个什么。
　　汾阳示众。夫学般若菩萨。当参活句。莫参死句。
　　天童忞云。有般汉闻恁么说话。便商量道。有义味是死句。无义味是活句。似则固似。怎奈摩斯咤心肝不在树头上。此去弥勒佛下生时尚隔五十六亿七千万岁在。然则毕竟作么生是活句。靠拄杖云。强中强。吉中吉。波罗会上有殊利。当门不用栽荆棘。急力勑。明州城内近来少贼。顾侍者云。有人守方丈么。者云有。自云。山僧今秋防失脱。
　　汾阳因僧问。如何是祖师西来意。阳曰青绢扇子足风凉。
　　中峰本云。拈得便用。道出平常。山高水阔。地久天长。青绢扇子足风凉。是拈得便用耶。道出平常耶。谁人知此意。令我忆汾阳。

　　汝州叶县归省禅师(南九首山念嗣)

　　问僧。日暮投林。朝离何处。曰新戒不曾。学禅县曰。生身入地狱。下去。
　　智门宽代僧进语云。钥匙在和尚手里。
　　洞山聪云。者僧言中有响。许你是个作家。怎奈有前无后。当时若是个俊俏衲僧。待道生身入地狱。何不向道却烦和尚引导。
　　叶县因僧问。诸余即不。问如何是今日施设。县曰有你者瞎驴在。曰与么则打鼓弄琵琶。县曰捺胃放屁声。
　　云峰悦云。然则一期以势欺人。其奈事不孤起。叶县老人失却一只眼。还有人捡点得出么。你若捡点得出。云峰分半院与。你若捡点不出。良久云。横按镆铘全正令。太平寰宇斩痴顽。

　　襄州谷隐山蕴聪慈照禅师(南九首山念嗣)

　　上堂。十五日已前诸佛生。十五日已后诸佛灭。十五日已前诸佛生。你不得离我者里。若离我者里。我有钩子钩你。十五日已后诸佛灭。你不得住我者里。若住我者里。我有锥子锥你。且道正当十五日。用钩即是。用锥即是。正当十五日。钩锥一时息。更拟问何如。回头日又出。
　　昭觉勤云。放行处把住。把住处放行。虽是为人钳锤。怎奈伤锋犯手。若是崇宁则不然。十五日已前。不得住我者里。若住我者里。我放火烧你。十五日已后。你不得离我者里。你若离我者里。我放火烧你。正当十五日。化为万斛明珠。撒在大千沙界。处处尽放光明。各各急须着眼。
　　径山杲云。恢张三玄三要。扶竖临济正宗。须是恁么人始得。虽然如是。云门即不然。十五日已前。诸佛本不曾生。十五日已后。诸佛本不曾灭。十五日已前。你若离我者里。我也不用钩钩你。一任横担拄杖紧捎草鞋。十五日已后。你若住我者里。我也不用锥锥你。一任抝折拄杖高挂钵囊。且道正当十五日。合作么生。十五日前后。钩锥徒尔为。今朝十五日。正好用钩锥。且作么生用。路逢死蛇莫打杀。无底篮子盛将归。天宁琦云。用尽自己心。笑破他人口。
　　报恩秀云。妙喜向石门放行处把定。把定处放行。终是撞头磕额。赖有末后句。与天童同参。且道同参底事作么生。石女夜裁无缝锦。死蛇多出放生篮。
　　伏龙长云。二大老把手上高山。怎奈旁观者哂。且道无明有甚长处。十五日已前诸佛生。以不生生为生。十五日已后诸佛灭。以不灭灭为灭。十五日已前。你若住我者里。我却用锥锥你。直须尸横万里血溅梵天。十五日已后。你若离我者里。我却用钩钩你。直须眉毛撕结鼻孔相拄。所以道十五日前后钩锥常在手。正当十五日。大家要知有。一任面南看北斗。草木丛林狮子吼。
　　栖霞成云。谷隐恁么说话。大似手忙脚乱奈伊不何。摄山即不然。十五日已前。你若住我者里。一任吟风啸月。十五日已后。你若离我者里。一任玩水观山。正当十五日又作么生。意气不从天地得。英雄岂藉四时催。
　　谷隐因僧问。如何是夜半正明天晓不露。隐曰牡丹花下睡猫儿。
　　广胤标云。花明无月夜。声急正秋天。今人动輙以理事功位会他家里事。却似捧土培泰山。掬水沃东海。直是远在。且毕竟如何即是。竿头丝线从君弄。不犯清波意自殊。
　　谷隐入州看官。路逢延庆长老问。中路相逢。一句作么生道。隐曰某甲礼拜和尚有分。明日到院茶话次。庆曰。昨日闻学士说新石门和尚。和尚久在石门。为什么却新去。隐曰脑后合掌。
　　天宁琦云。石门道某甲礼拜和尚有分。延庆着贼也不知。要识石门么。李靖三兄久经行阵。虽然如是。未免倚势欺人。
　　谷隐因僧问。一阳才起天地咸知。依时及节事如何。隐曰午夜灯光连夕照。曰照后如何。隐曰茶烟香篆一时清。
　　天童忞云。山僧则不然。有问一阳才起天地咸知依时及节事如何。但向道。长至来朝贺。昏钟此夜参。参后如何。大众归单打坐。两序寝堂茶汤。
　　广教玉云。慈照禅师答者僧话。要且无合杀。山僧则不然。有问依时及节事如何。便捧。更问如何若何连。棒趂出。倘或是个衲僧。必定有转身一路。
　　谷隐因僧问。一处火发任从你救。八方齐发时如何。隐曰快。曰还求出也无。隐曰若求出即烧杀你。僧礼拜。隐曰直饶你不求出也烧杀你。
　　仁王教云。我不似谷隐联纤。八方火发时如何。合掌云。诸行无常是生灭法。生灭灭已寂灭为乐。

　　汝州广慧元琏禅师(南九首山念嗣)

　　参首山问。学人亲到宝山。空手回时如何。山曰家家门前火把子。慧曰某甲从今不疑天下老和尚舌头也。山曰。汝会处作么生。与我说来看。慧曰祇是地上水碙砂。山曰汝会也。慧便礼拜。
　　径山杲云。你道首山还肯他广慧也无。若道肯他。何故不与一棒。若道不肯他。何故不与一棒。有人於此道得。妙喜与你一棒。

　　并州承天三交智嵩禅师(南九首山念嗣)

　　示众。第一单枪甲马。第二甲马单枪。第三撒星排阵。第四衣锦还乡。僧便问如何是单枪甲马。交曰。不是金牙作。怎能射尉迟。曰如何是甲马单枪。交曰。金镞马前落。娄樊丧胆魂。曰如何是撒星排阵。交曰。阵云横海上。未辨圣明君。曰如何是衣锦还乡。交曰。四海无消息。回奉圣明君。
　　天宁琦云。三交幸是太平时节。何得干戈相待。报恩今日也不用单枪甲马。也不用甲马单枪。也不用撒星排阵。也不用衣锦还乡。寒来向火。热则乘凉。撒手到家人不识。了无一物献尊堂。
　　大觉升云。三交虽有图王定乱之谋。不免为太平奸贼。大觉无者许多般去就。却能坐致太平。乃竖拂子云。会么。吾宁斗智不斗力。一纸贤於十万师。

　　△青九
　　郢州太阳警玄禅师(青九梁山观嗣)

　　上堂。夜半乌鸡抱鹄卵。天明起来生老鹳。鹤毛鹰嘴鹭鸶身。却共乌鸦为侣伴。高入烟霄。低飞柳岸。向晚归来仔细看。依稀却似云中雁。
　　崇先奇云。混不得。类不齐。太阳老人拈示殆尽。只是罕遇知音。皋亭恁么道。多少错会者又向炭库里作活计。
　　白岩符云。恁么说话。若人委悉得。三病二光一时透脱。不然。山僧且为你点破。舜若多神被无手人将兔角杖打得通身红烂。直得鲜血淋漓。大地如雪。还委悉么。直饶你委悉得。要见太阳犹隔一由旬在。
　　太阳问僧甚处来。曰洪山。阳曰先师在么。曰在。阳曰。在即不无。请渠出来我要相见。僧曰聻。阳曰者个犹是侍者。僧无对。阳曰吃茶去。
　　龙池微云。者僧将一条断贯索到处要穿人鼻孔。者回却被明安老汉穿却。直得措手脚不办。虽然明安老汉在洞下不无所长。若是临济棒折也未放在。
　　崇先奇云。者僧果的从洪山来。只是错传洪山语。以致虚费太阳常住茶汤。
　　太阳因僧问。如何是和尚家风。曰。满瓶倾不出。大地没饥人。
　　报恩伦云。明安老汉不负问端。尽情吐露。可谓所得甚简。施设弥宽。丹霞道。罔象无心黄帝重。卞和有志楚王嫌。虽谓知言。然亦只是矢上加尖。空中着楔。要识明安家风么。热则乘凉寒向火。了无闲事挂心头。
　　崇先奇云。太阳老人从来家风严密。门庭广大。可惜者僧不是登龙者。

　　明州雪窦重显禅师(青九智门祚嗣)

　　到大龙问。语者默者不是。非语非默更非。总是总不是拈却。大用现前时人知有。未审大龙如何。龙曰子有如是见解那。窦曰者老汉瓦解氷消。龙曰放你三十棒。窦礼拜归众。龙却唤云。适来问话底僧出来。窦便出。龙曰甚处是老僧瓦解氷消。窦曰转见败阙。龙作色曰叵耐叵耐。窦不顾。后举似南岳福严雅雅曰。大龙何不与本分草料。窦曰和尚更须行脚。
　　南涧问云。宾则始终宾。主则始终主。检点将来。二俱不了。山僧则不然。待问大龙如何。劈脊便棒。者老汉今日瓦解氷消。连棒趂出。免得递相钝置。福严云何不与本分草料。雪窦却道和尚更买草鞋行脚始得。我要问福严。本分草料甚么处去也。拈拄杖云。龙蛇易辨。衲子难瞒。
　　崇先奇云。雪窦老人大似个黠儿拾得风流袋。不顾旁观者哂。且道谁是旁观。
　　白岩符云。逆剥龙鳞。倒拖兕尾。固是英雄豪杰流事。然在大方老作。又当好笑。你道他笑个甚么。他笑道。新妇儿。方梳澡。六幅长裙就地扫。翻踪马上握金鞭。不顾堂前有大嫂。
　　雪窦举古德曰。眼里着沙不得。耳里着水不得。忽有个汉信得及。把得住。不受人瞒。佛祖言教是什么热椀鸣声。便请高挂钵囊抝折拄杖。管取一员无事道人。又曰。眼里着得须弥山。耳里着得大海水。一般汉受人商量。佛祖言教如龙得水似虎靠山。却须挑起钵囊横担拄杖。亦是一员无事道人。复云。恁么也不得。不恁么也不得。然后没交涉。三员无事道人中。选一人为师。
　　天童觉云。坐断乾坤。建立世界。和光混俗。各有所长。且道选那一人为师。蓦拈拄杖云。穿过了也。
　　南堂欲云。高挂钵囊抝折拄杖。未是无事道人。挑起钵囊横担拄杖。亦未是无事道人。恁么也不得。不恁么也不得。然后没交涉。亦未是无事道人。卓拄杖喝一喝云。木马火中嘶。黄昏后日出。
　　崇先奇云。雪窦虽则慈悲之故有落草之谈。带累多少人生陷地狱。要识三员无事道人么。也只是官驿里撮马粪汉。
　　雪窦为道日损偈曰。三分光阴早二过。灵台一点不揩磨。区区逐日贪生去。唤不回头怎奈何。
　　无禅才云。雪窦老汉颟颟顸顸儱儱侗侗。更参三十年也未会禅在。然虽如是。土旷人稀。试听下个注脚。瞎却摩酰三只眼。南北东西路不分。千林落叶无人扫。独自松门展脚眠。
　　雪窦曰。大施门开无壅塞。忽有个衲僧出来。雪窦倒退七百里。何故。临危不悚人。
　　有老宿云。大施门开无壅塞。忽有个衲僧出来。两手分付。何故。心不负人面无惭色。
　　又老宿云。大施门开无壅塞。忽有个衲僧出来。三十棒一棒也不较。何故。许人一物。千金不移。
　　天童忞云。灵峰今日亦大施门开无壅塞。忽有个衲僧出来。且教他立在门外。何故。伊欠少个什么。
　　雪窦因僧问。古人道有读书人到来。意旨如何。窦曰且在门外立。曰请师相见。窦曰任是颜回亦不通。
　　天童忞云。雪窦虽是真实相为。太杀不近人情。若是天童有问。读书人到来时如何。导之以德。请师相见。齐之以礼。毕竟意旨如何。相逢相见呵呵笑。更有春风春又春。
　　雪窦上堂起立曰。雪窦得与么高。诸人得与么矮。若人道得齐肩句。许伊把定乾坤。
　　广润融云。雪窦恁么说禅。忒杀齐头故事。山僧则不然。蓦涌身上禅床竖拄杖云。广润得与么高。诸人得与么矮。若人道得齐肩句。犹是兔子吃牛奶。
　　雪窦示众。客从远方来。遗我径寸璧。中有四个字。字字无人识。
　　佛鉴懃云。客从远方来。遗我径寸璧。中有四个字。不必重拈出。
　　高峰妙云。二大老一人说易。一人说难。未免见有偏枯。高峰则不然。客从远方来。遗我径寸璧。中有四个字。字字无平仄。
　　焦山杰云。前二老明中有暗。暗中有明。高峰半明半暗。总未免偏枯。我则不然。客从远方来。遗我径寸璧。中有四个字。字字无点画。
　　雪窦示众。天得一以清。地得一以宁。衲僧得一以无风浪兴。尔若辨得。祸不入慎家之门。
　　天童悟云。者龙头蛇尾汉错下注脚。天得一以清。地得一以宁。衲僧得一以无风浪兴。以拄杖一时趂散。
　　石佛伽云。大小雪窦惯向人前卖弄。我当时若在。便与掀翻几案。
　　雪窦示众。诸人要知真实相为么。但上无攀仰。下绝己躬。自然常光现前。个个壁立千仞。
　　云峰悦云。雪窦恁么为人。入地狱如箭射。
　　广教玉云。雪窦虽则养子之缘。怎奈无出身路。云峰路见不平。亦且枷上着杻。三角则不然。要知真实相为。个个须从拄杖上翻身。其或未委。长连单上有粥有饭。作么生道。
　　白岩符云。雪窦恁么为人。未见好手。我者里则不然。诸人要知真实相为么。但饥来吃饭困来打眠。只是不得动着。动着则入地狱如箭。
　　雪窦示众。乾坤之内。宇宙之间。中有一宝。挂在壁上。达磨九年面壁。不敢正眼觑着。如今衲僧要见。劈脊便打。
　　昭觉勤云。雪窦妙中之妙。奇中之奇。向佛祖头上提持。衲僧顶门凿窍。不妨自在。要且只见锥头利不见凿头方。若是山僧则不然。乾坤之内。宇宙之间。中有一宝。竖拄杖云。在拄杖头上。拈起也天回地转。放下也草偃风行。有时八臂三头。有时壁立千仞。如今莫道衲僧要见。直饶千圣出来列祖齐至。并须倒退三千里。敢问大众。且道什么人合得受用。分付天台木上座。突出南山鳖鼻蛇。撺拄杖下座。
　　宝寿方云。二老与么说话。要提持者一着子。大似压沙取油。殊不知我王库内无如是刀。
　　天界盛云。二老汉拨乱乾坤即不无。若是安邦定国未敢相许在。杖人即不然。乾坤之内。宇宙之间。中有一宝。良久。噫。无限珍奇何处用。前三三与后三三。
　　福严容云。二大老一人说近。一人说远。依稀越国。彷佛扬州。山僧者里则不然。乾坤之内。宇宙之间。中有一宝。遂喝一喝。
　　洞山度云。者里则不然。乾坤之内。宇宙之间。中有一宝。蓦竖拂子云。要见便见。要拈便拈。其或伫思停机。莫怪洞山性躁。乃击禅床喝一喝。
　　雪窦因僧问。黑荳未生芽时如何。窦曰透水透砂。生芽后如何。窦曰喂驴喂马。
　　广教玉云。扩佛祖心印。提本分钳锤。饶我雪窦。山僧承大众锄荳。将今视古。也拟定个眼目。设有问黑荳未生芽时如何。白云峰倒卓。生芽后如何。西河浪泼天。若道与古人别。法无异旨。若道与古人同。语言又异。具眼者辨取。
　　雪窦到洞山聪处。山问。沩山水牯牛。上座作么生会。窦曰作后人标榜。山拟道。窦以坐具拂一下便行。山曰且来上座。窦曰未参堂。
　　古南门云。雪窦好一头水牯牛。只是不受人调制。虽然。不唯标榜后人。亦乃标傍佛祖。
　　雪窦示众。春山迭乱青。春水漾虚碧。寥寥天地间。独立望何极。便下座。却顾谓侍者曰。适来有人看方丈么。曰有。窦曰作贼人心虚。
　　乌石道云。雪窦家私平生受用之物。尽情掷出与诸人了也。乌石者里虽然活计无多。也要诸人委悉。且作么生是乌石活计。卓拄杖云。燕语莺啼春日暖。园林是处百花香。
　　雪窦上堂。十方无壁落。四面亦无门。古人向什么处见客。或若道得接手句。许你天上天下。
　　崇先奇云。雪窦恁么为人。何能坐断得天下人舌头。当时若有个师僧出众。但向他道。和尚话堕也。不知待他眼目定动。拂袖便行。
　　灵峰祥云。我要问雪窦。你即今向甚处着此一问。

　　天台山德韶国师(青九法眼益嗣)

　　示众。通玄峰顶。不是人间。心外无法。满目青山。法眼闻曰。只此一颂。堪起吾宗。
　　径山杲云灭却法眼宗祇缘者一颂。
　　昭庆庭云。天不盖。地不载。无处隐身。水自绿。山自青。纤毫碍眼。祇如通玄峰顶不是人间。且道是什么所在。一片落花飞。万国春归去。
　　天童悟云。新通玄则不然。今日别开一路。通玄峰顶。别是人间。只缘不荐。错认青山。喝一喝云。还荐么。便下座。
　　天台因僧问。乍离凝峰丈室。来坐般若道场。今日家风。请师一句。台曰亏汝甚么处。曰恁么则雷音震动乾坤界。人人无不尽沾恩。台曰。幸然未会。且莫探头。僧礼拜。台曰探头即不中。
　　护国蕴云。国师恁么答话。揭露佛祖家风则不无。要且此僧未肯点头。今日若有问山僧今日家风请师一句。但向道。天台一万八千丈。朝夕烟云八面封。

　　金陵清凉法灯泰钦禅师(青九法眼益嗣)

　　开堂。山僧本欲居山。藏拙养病过时。奈缘先师有未了底公案。出来与他了却。时有僧出问。如何是先师未了底公案。灯便打曰。祖祢不了殃及儿孙。曰过在什么处。灯曰过在我殃及你。
　　翠岩芝云。为众竭力。祸出私门。
　　云峰悦云。者老汉一期与夺也似光前绝后。及乎拶着。又却龙头蛇尾。如今莫有为清凉作主底么。
　　昭觉勤云。法灯纵域中杀活。握阃外威权。直得气槩惊群风标独立。山僧卑志。本亦如斯。今日出来祇缘五祖先师有个现成公案。对众举扬。有不惜性命底出来挨拶看。如无。不免自拈自弄去也。喝一喝击拂子下座。
　　天童觉云。者僧若是个汉。出来便掀倒禅床。不惟自己有出身之路。亦免祖祢不了殃及儿孙。
　　东禅观云。千钧上弦必思鏖战。寸铁入手惟恐无敌。者僧既不惜出来。好大家割舍理会。却只恁么把伊涂糊一上。所以清凉公案至今未了。
　　仰山钦云。跨灶起家。法灯是则好手。其奈自身不了。殃及祖翁。新护圣欲了先师公案。别有人在。且道是阿谁。乃打喷啑一声。
　　百丈雪云。山僧本欲潜栖岩壑养病过时。亦为先师有不了公案。今日出来特为了却。或有问云门有甚不了公案。只向他道。石女惊回霜夜梦。木人扑落午天星。更问过在甚么处。向道。易使清风梳翠竹。难教明月住须弥。
　　古南门云。法灯可谓谦光导物。枉尺直寻。山僧则不然。徧界不曾藏。虽踞孤峰绝顶。未尝不在水云深处。又何曾隐遁来。本师现在吃得屙得。有甚公案不了。既然如是。今日又向诸人面前叫唤作么。祖灯续焰明无尽。只要钩头得锦鳞。
　　龙唐敷云。当仁不让。法灯固是作家。见义勇为。者僧翻成特地。若是治平欲了先师公案。又且不然。良久曰。铁牛吃尽栏边草。轰角春风匝地生。

　　杭州报恩慧明禅师(青九法眼益嗣)

　　一日有新到参。恩问近离甚处。曰城都。恩曰。上座离城都到此山。则城都少上座。此间剩上座。剩则心外有法。少则心法不周。说得道理即住。不会请去。僧无对。
　　洞山莹代僧云。某甲纵说得道理。终不似和尚好。

　　瑞州洞山晓聪禅师(青九文殊真嗣)

　　上堂。晨鸡报晓灵。粥后便天明。灯笼犹瞌睡。露柱却惺惺。复曰。惺惺直言惺惺。历历直言历历。明朝后日。莫认奴作郎。珍重。
　　崇先奇云。大众。好言语。若人信受奉行。敢保一生受记。从教三十年后有人道。皋亭和泥合水。
　　白岩符云。说到灯笼犹瞌睡。露柱却惺惺处。便止。不妨令人疑着。阳春雪曲难为和者。乃复云。惺惺直言惺惺。历历直言历历。下里巴歌岂堪王者之听。虽然。他道不得认奴作郎。吃饭穿衣是奴。擎拳竖指是奴。毕竟郎在甚么处。
　　洞山示众。天晴盖却屋。乘时刈却禾。输纳王租了。鼓腹唱讴歌。
　　荐福璨云。打净洁球子谁人不会。开先则不然。天晴盖却屋。乘时刈却禾。输纳王租了。秋冬事转多。呵呵呵。唤不回头怎奈何。
　　枝山选云。洞山家法固是严密。捡点将来。惜乎太杀安排。枝山者里。田不耕。税不纳。几间败屋随缘修补。也无甚讴歌可唱。诸仁者。且道枝山家法与洞山家法相去多少。

　　潭州北禅智贤禅师(青九福严雅嗣)

　　除夕小参。年穷岁尽无可与诸人分岁。老僧烹一头露地白牛。炊黍米饭。煮野菜羹。烧榾柮火。大家吃了唱村田乐。何故。免见倚他门户旁他墙。刚被时人唤作郎。便下座归方丈。至夜深维那入方丈问讯曰。县里有公人到。禅曰作甚么。那曰道和尚宰牛不纳皮角。禅遂捋下头帽掷地上。那便拾去。禅下禅床擒住曰贼贼。那乃还帽曰。天寒且还和尚。禅呵呵大笑。那出去。时法昌为侍者。禅顾昌曰。者公案作么生。昌曰潭州纸贵一状领过。
　　仰山钦云。活剥耕牛。北山是则好手。其奈墙堑不牢。被个贩私盐汉子和赃捉败。天宁则不然。今夜无可管顾。诸人不免烹个独角泥牛。炊无米饭。唱无声曲。与诸人分岁。忽有个汉出来道。有公人索和尚筋角。便与和声一棒。何故。有功者赏。
　　宝华忍云。北禅将官路当人情。虚装好体面。钦祖贴别人不发积。连你一齐穷。灵佑则不然。也不烹露地白牛。免得天寒地冻捋帽露顶。也不宰独角泥牛免。得年穷岁尽动棒劳神。然虽如是。毕竟如何是分岁一句。乃拽杖便归方丈。
　　宝寿方云。新云门今夜无可与诸人分岁。也煮些野菜羹。炊黍米饭。与众兄弟吃了。烧榾柮火。也唱个村田乐。只是不烹露地白牛。何故。不欲将常住物私做人情。
　　佛川义云。野山者里也无潭底月可[利-禾+皮]。也无岭头云可切。也无折角泥牛可宰。也无露地白牛可烹。但向氷河中取火。枯木上拈花。缓操没弦琴。谩吹无孔笛。唱个菩萨蛮。与诸人分岁去也。良久云。哩啰哩哩啰啰哩啰啰哩。

　　相州天平山从漪禅师(青九清溪进嗣)

　　到西院旬日。尝自曰。莫道会佛法。觅个举话底人也无。院闻而默之。异日上法堂。院召曰上座。漪举首。院曰错。漪进三两步。院又曰错。漪近前。院曰。适来两错。是上座错。是思明老汉错。漪曰是从漪错。院曰错错。乃曰。上座且在者里过夏。共汝商量者两错。漪不肯便去。住后每举前话曰。我行脚时被业风吹到汝州。有西院长老勘我。连下两错。更留我过夏。待共我商量。我不道恁么时错。我发足向南方去时。早知错了也。
　　首山念云。据天平作恁么解会。未梦见西院在。何故。话在。
　　昭觉勤云。如今人闻他道。未发足向南方时早知道错了也。便去卜度道。未行脚时自无许多佛法禅道。及至行脚被诸方热瞒。不可未行脚时唤地作天唤山作水。幸无一星子事。若总恁么作流俗见解。何不买一片帽大家戴。有甚么用处。佛法不是者个道理。
　　龙翔欣举雪窦颂毕云。者则公案丛林中商量者多。决断者少。中峰今日为诸人断看。一人监主自盗。一人卖贼放赃。一人知而不首。各与三十拄杖。何也。速则易改。久则难追。
　　愚庵盂云。山僧要与二老把臂同行。西院要做他家嫡骨儿孙。观风知变。不昧其源。七事随身。师子威狞。有照有用。将道天平是个人。临济爪牙实有望焉。那知是个抱桥柱洗澡汉。有欲与天平雪屈者。试来与愚庵商量者四错看。
　　五祖冈云。假使九洲之铁。也难铸此两错。
　　凤山启云。天平老钉桩摇橹。将鱼目要与龙王斗富。可谓不知量矣。若也主宾互换与夺自如。非惟不负西院。亦不致担板到底。
　　西遁超云。古今知识判断者多。要皆冬运机筹。各立营寨。但未识孙吴兵法有主客。强弱之势在我耳。老夫今用唐虞三代之风。扫却诸军阵势。贵图君尊臣奉。父严子顺。以见太平景象。还会么。莫带累二大老做了瞎汉。
　　白岩符云。适来者两错。是上座错。是思明老汉错。错错。天平当时下得者两错。管取西院懡[怡-台+罗]而休。免见后来费却许多唇舌。至今遭人捡点。

　　宗门拈古汇集卷第四十
　　宗门拈古汇集卷第四十一

　　　　古杭白岩嗣祖沙门　净符　汇集

　　△南十
　　潭州石霜慈明楚圆禅师(南十汾阳昭嗣)

　　室中常插剑一口。旁置水一盆。草鞋一緉。凡见僧参。遽曰看剑。稍涉拟议。便喝出。
　　天童华云。我当时若见。便去左耳边低声下一转语。待他贪观天上。却与一指。拟议拔剑便斩。蓦拈拄杖下座。一时打散。
　　高峰妙云。大小慈明劳而无功。西峰不动一枪一旗。从教凫短鹤长。何故。年年九月九。徧地菊花香。
　　栖霞成云。慈明如汉高之歌大风相似。若寝食不能一日去诸怀也。岂其终身以干戈待天下乎。何恐惧如此。
　　大沩海云。慈明老人与么施设。大似做成圈缋坑陷平人。大沩者里则不然。有僧入门便高声云仔细。伊若眼目定动。连棒打出。
　　慈明与永首座同辞汾阳后。相从二十年终不脱洒。一夕围炉夜深。明以火箸敲炭曰。永首座永首座。永咄曰野狐精。明以手指曰。讶。郎当汉又恁么去也。永於言下顿悟。
　　高峰妙云。慈明无端坑陷平人。合吃三十棒。永首座不合随风倒柂。亦当代吃十棒。或有个抱不平底出来道。西峰聻。只向道心不负人面无惭色。
　　龙池微云。永公虽然悟去。却被火炉看破。慈明虽有起死回生手段。要且不出野狐见解。好与一坑埋却。
　　慈明问真点胸如何是佛法大意。真曰。无云生岭上。有月落波心。明呵之曰。头白齿黄作者般见解。真却问明。如何是佛法大意。明曰。无云生岭上。有月落波心。真於言下大悟。
　　中峰本云。驱耕夫牛。夺饥人食。慈明老人未为好手。真点胸虽则向者里悬崖撒手绝后再苏。若要知佛法大意。更参三十年始得。
　　翠岩喆云。慈明用向上钳锤。敲出凤凰五色髓。真老於言下吐气。扑碎骊龙明月珠。虽则师资妙叶。啐啄同时。捡点将来。未免吃翠岩手中棒。何故。无云生岭上。有月落波心。
　　神鼎僼云。慈明虽解就窠打劫。怎奈与贼过梯。翠岩悟则不无。其如有屈无叫处。何故聻。早知灯是火。饭熟已多时。
　　白岩符云。惯敲识锁。善破情关。浏阳手段有之。真公虽然悟去。文成偶尔。若是佛法大意。又岂止未曾梦见。
　　慈明示众。一切圣贤皆以无为法而有差别。前是案山。后是主山。那个是无为法。良久曰。向下文长。付在来日。
　　天童华云。天童也着一只眼。一切圣贤皆以无为法而有差别。东拂于逮。西瞿耶尼。南阎浮提。北郁单越。到处去来。不如在此。
　　天童忞云。山僧也着一只眼。一切圣贤皆以无为法而有差别。翻身趯倒剑门关。大地山河无寸土。
　　广教玉云。慈明应庵二大老若有转身处。佛法到今日不至扫土。广教别资一路。一切圣贤皆以无为法而有差别。盏子扑落地。碟子成七片。相骂饶你接嘴。相唾饶你泼水。还会么。击拂云。大海若知足。百川应倒流。
　　慈明冬日榜僧堂。作此字[(○*○*○)/＝]二[一/一]三[┘*└][(┐@三)*(田/?)][水-?+(曲-曰+口)]。其下注曰。若人识得。不离四威仪中。首座见曰。和尚今日放参。明闻而笑之。
　　龙翔欣云。众中尽作奇特商量。其奈旁观者哂。龙翔则不然。慈明如虫御木。首座偶尔成文。昆仑来处无涓滴。流出黄河九曲浑。
　　芙蓉觉云。大小慈明向威音王以前拈出一个胶盆子。首座随邪逐恶。便向他机境上起模画样。养子不及父。家门一世衰。山僧当时若在。直向道草本不劳拈出。
　　神鼎僼云。一人肘后符灵。难瞒识者。一人顶门眼正。已堕圈挛。捡点将来。各有差池。虽然。伯牙与子期。不是闲相识。然而天童今晚不可空然。拈拄杖空中打一圆相云。若有人跳得出来。朝与他一腰玉泉布裈。
　　东塔熹云。大小石霜虽慈悲太煞善巧多方。捡点将来。也是好肉剜疮。
　　慈明问显英首座近离甚处。曰金銮去。夏在甚处。曰金銮前。夏在甚处。曰金銮先前。夏在甚处。曰和尚何不领话。明曰我也不能勘得汝。教库下供过奴子来勘。且点一碗茶与汝湿口。
　　愚庵盂云。石霜不奈者担板汉何。只得打个悬空觔斗。何不与渠本分草料赶出山门。绝教渠一世向金銮坐着。

　　滁州琅琊慧觉禅师(南十汾阳昭嗣)

　　僧问。拈椎竖拂即不问。瞬目扬眉事若何。琊曰赵州曾见南泉来。曰学人未晓。琊曰。今冬多雨雪。贫家怎奈何。
　　宝寿方云。琅琊与么答话。可谓宝藏大开。怎奈不遇高鉴。功成浪施。然不因夜来雁。怎见海门秋。
　　琅琊上堂拈拄杖曰。盘山道向上一路。滑。南院道壁立千仞。险。临济道石火电光。钝。琅琊有定乾坤底句。各各高着眼。高着眼。卓拄杖下座。
　　白岩符云。三个老古锥。被琅琊各与一杓恶水泼了也。更道我有定乾坤句。诸昆仲。祇如他卓拄杖下座。还是定乾坤句。不是定乾坤句。良久云。者杓恶水却是琅琊自泼了也。
　　琅琊因僧问。清净本然。云何忽生山河大地。琊曰。清净本然。云何忽生山河大地。僧有省。
　　松隐然云。骑贼马赶贼。大小琅琊固是作家。然犹欠淘冶在。今日或有问龙峰。清净本然云何忽生山河大地。劈脊便棒。且道与琅琊是同是别。有眼衲子试辨看。
　　资福广云。琅琊和尚就窠打劫。不资余力。信是敏子。若清净本然。毕竟不知下落。

　　瑞州大愚守芝禅师(南〔三〕汾阳昭嗣)

　　示众。三世诸佛不知有。黧奴白牯却知有。乃拈起拂子曰。黧奴白牯总在者里放光动地。何谓如此。两段不同。
　　径山杲云。大愚若无后语。洎合被黧奴白牯换却眼睛。虽然如此。也未免秤椎蘸醋。
　　愚庵盂云。大愚拈个黧奴白牯。还曾梦见么。
　　大愚问侍者曰。你问讯了一边立地。是什么道理。曰不会。愚曰过者边立。者便过。愚曰无端无端。
　　天宁琦云。成人者少。败人者多。
　　广胤标云。侍者却难得。何以见得聻。不因夜来雁。怎见海门秋。
　　大愚示众。竖穷三际。横徧十方。拈起也帝释心惊。放下也地神胆战。不拈不放唤作什么。自曰。虾蟇。
　　灵岩储云。祥符则不然。竖穷三际。横徧十方。拈起也至简至易。放下也同天同地。不拈不放唤作什么。自云。啊啑。
　　大愚因僧问。通身是眼。口在什么处。愚曰三跳。曰不会。愚曰。章底词秋罢。歌韵向春生。
　　愚庵盂云。大愚果有悬河之辩。怎奈者僧无眼。
　　大愚示众。大家相聚吃茎齑。若唤作一茎齑。入地狱如箭射。
　　能仁鉴云。若不唤作一茎齑。亦入地狱如箭射。毕竟如何。但能饭向无心碗。自有人提折脚铛。
　　灵泉开云。恁么说话。大似豆腐拆骨。醋里除酸。西山又且不然。大家共吃者茎齑。若不唤作一茎齑。入地狱如箭。何也。棒打石人头。只要论实事。

　　舒州法华全举禅师(南十汾阳昭嗣)

　　到琅琊。琊问近离甚处。华曰两浙。曰船来陆来。华曰船来。曰船在甚处。华曰埠下。曰不涉程途一句作么生道。华以坐具摵一摵曰。杜撰长老如麻似粟。拂袖而出。琊问侍者。此是什么人。者曰举上座。琊曰莫是举师叔么。先师教我寻见伊。遂下。旦过问。上座莫是举师叔么。莫怪适来相触忤。华便喝。复问长老何时到汾阳。曰某时到。华曰我在浙江早闻你名。元来见解只如此。何得名播寰宇。琊遂作礼曰某甲罪过。
　　径山杲云。宾则始终宾。主则始终主。二大士蓦札相逢。主宾互换。直下发明临济心髓。苟非彻证向上巴鼻。具出常情正眼。未免作得失论量。
　　云门信云。拳来脚去。本分钳锤。若将破提篮盛水救火。笑杀旁观。三十年后有人说破。
　　东山澓云。众兄弟向二尊宿舌头上打得个秋千过来。方得道出常情。非特不被是非绊却。抑且即是非而作佛事。不然君向西秦我之东鲁。
　　宝寿方云。硬者硬似铁。软者软如绵。发挥临济纲宗则不无。正眼看来。也是鼓粥饭气。
　　青龙斯云。二老一宾一主。一抬一搦。发明临济家风则不无。怎奈都来是个小家子禅。云门今日若有法兄到来。既本问他船来陆来。想他亦不道在河下步下。但只唤侍者汲耶溪水烹垆峰茶吃了。促膝抵掌谈笑寒暄而已。且道是世谛流布。别有佛法。良久云。须知远烟浪。别有好商量。
　　云岩学云。举上座可谓竿木随身逢场作戏。虽然若无琅琊唱拍相随。那得阳春雪曲。
　　东塔熹云。二老宿言中带戟语内藏锋。虽则碁逢敌手。要且识者难瞒。祇如一人拂袖。一人作礼。意归何处。具眼者定当看。
　　资国秀云。琅琊有陷虎之机。法华有擒龙之作。虽则二俱作家。而法华犹未免暗输一筹。明眼者试辨看。
　　□□日云。龙象蹴踏。全主全宾。终始还他二俱作家。虽然。者里有三十棒。二人平分。
　　法华示众。释迦不出世。达磨不西来。佛法徧天下。谈玄口不开。
　　径山杲云。作贼人心虚。
　　愚庵盂云。大小法华龙头蛇尾。
　　一指海云。既曰谈玄。为什么又道口不开。乃以如意击案云。还会么。若将耳听终难会。眼处闻来方始是。

　　南岳芭蕉谷泉禅师(南十汾阳昭嗣)

　　到慈明。明问。白云横谷口。游人何处来。泉左右顾曰。夜来何处火。烧出古人坟。明曰未在更道。泉乃作虎声。明以坐具便摵。泉接住推明置禅床上。明却作虎声。泉大笑曰。我见七十余员善知识。今日始遇作家。
　　龙翔欣云。若论作家。总未是在。何也。一人得体不得其用。一人得用不得其体。如何敢称临济儿孙。诸德。你若捡点得出。非唯圆他古人旧话。亦免今日钝置我无传和尚。蓦拈拄杖卓一卓云。棒头有眼明如日。要识真金火里看。
　　天宁琦云。错下名言。当时慈明怎容得者风颠汉恁么道。更与一坐具。看他作个什么伎俩。才眼目定动。便连棒趂出。临济法道未致寂寥。
　　愚庵盂云。二大老蓦拶相逢。如马伏波陈师。反正俱妙。似孙武子用兵。进退有宜。如龙插翼。似虎戴角。直是撄他不得。近他不得。虽然。临济门下足可观光。若在显圣者里。乃拍左案云。且立一边看。
　　谷泉同慈明山行。遇一毒龙湫。泉捉明同浴。明掣肘去。泉解衣跳入。霹雳随至。腥风吹雨。林木振摇。明蹲草中。意泉死矣。须臾晴霁。泉乃引头出波间曰。[囗@力]。
　　南涧问云。谷泉拚得一条穷性命。要验天下衲僧。却被慈明老汉勘破。
　　黄檗琦云。谷泉井底虾蟇。年久月深成精作怪。与毒龙何异。大小慈明掣肘而去。虽然不被他惑。未免在草中蹲。不得出头。若是山僧。待引颈时一棒打杀。免致腥风作浪。魔魅人家男女。
　　资福广云。谷泉卖弄。若无慈明证据。不免徒劳。

　　安吉州天圣皓泰禅师(南十汾阳昭嗣)

　　到琅琊。琊问埋兵掉斗未是作家。匹马单枪便请相见。泰指琊曰。将头不猛带累三军。琊打泰一坐具。泰亦打琊一坐具。琊接住曰。适来一坐具是山僧令行。上座一坐具落在甚么处。泰曰伏惟尚飨。琊拓开曰。五更侵早起。更有夜行人。泰曰贼过后张弓。琊曰且坐吃茶。
　　白岩符云。二老相见。可谓遇故乡人说故乡话。然本色固是本色。捡点将来。未免俱带些子客气。

　　△青十
　　舒州投子义青禅师(青十太阳玄嗣)

　　因僧问。师唱谁家曲。宗风嗣阿谁。子曰。威音前一箭。射透两重山。曰如何是相传底事。子曰。全因淮地月。得照郢阳春。曰恁么则入水见长人也。子曰。祇知金玉异。那辨楚王心。僧礼拜。子以拂子击之。
　　报恩伦云。者僧恁么问。投子恁么答。宗中辨的。量外转机。可谓事存函盖合。理应箭锋拄。还晓会得也无。其或莽卤漫汗。报恩为你饶舌。拈拂子云。笑把金针穿断线。殷勤分付到儿孙。掷下拂子。
　　崇先奇云。开疆辟土。革故鼎新。投子老人自是一代英杰。且道者一只箭如今落在什么处。有人道得。天下横行。
　　投子因芙蓉楷参问。祖师言句如家常茶饭。离此之外别有为人处么。子曰汝道寰中天子还假尧舜禹汤也无。蓉拟进语。子以拂子蓦口摵曰。汝发意来早有三十棒也。蓉忽开悟。礼拜便行。子曰且来阇黎。蓉不顾。子曰汝到不疑之地耶。蓉掩耳而去。
　　栖霞成云。芙蓉当时直出。岂不使人疑着。被投子轻轻拽回。不觉全身漏逗。到者里若能兴波作浪。管教投子回互不来。
　　崇先奇云。俊哉。大似破壁飞腾。三十棒分付得着。虽然。捡点将来。犹少三十棒在。

　　郢州兴阳青剖禅师(青十太阳玄嗣)

　　在太阳作园头。种瓜次太问。甜瓜何时得熟。阳曰即今熟烂了也。曰拣甜底摘来。阳曰与什么人吃。曰不入园者。阳曰未审不入园者还吃也无。曰汝还识伊么。阳曰。虽然不识。不得不与。太阳笑而去。
　　崇先奇云。瓜熟子离离。不入园者坐享无功。太阳父子恁么拣辨。可谓甜者彻蒂甜。噫。
　　白岩符着语云。甜瓜何时得熟。平地上捞甚鱼虾。即今熟烂了也。面皮厚多少。拣甜底摘来。深入虎穴。与什么人吃。倒转枪头来也。不入园者。话作两橛。未审不入园者还吃也无。大好一拶。汝还识伊么。苍天苍天。虽然不识不得不与。是何言欤。笑而去。且信一半。
　　兴阳因僧问。娑羯出海乾坤震。觌面相呈事若何。阳曰。金翅鸟王当宇宙。个中谁是出头人。曰忽遇出头时又作么生。阳曰。似鹘捉鸠君不信。御楼前验始知真。曰恁么则叉手当胸退身三步也。阳曰。须弥座下乌龟子。莫待重教点额痕。
　　报恩秀云。者僧如牢度差与舍利弗创给孤独园时斗胜。然龙固为鳞虫之长。其如终不免为妙翅之食。
　　幻寄稷云。剖公着贼不知。更授之太阿。可悲可痛。

　　越州天衣义怀禅师(青十雪窦显嗣)

　　示众。百骸俱溃散。一物镇常灵。百骸溃散皆归土。一物常灵甚处安。
　　南堂静云。一物常灵甚处安。长空云散碧天宽。莲宫佛剎花无数。眨起眉毛仔细观。天宁琦云。观则不无。唤什么作一物。喝一喝。
　　能仁鉴云。南堂恁么道。只堪入佛不堪入魔。山僧见处也要诸人共知。亦有一颂。一物长灵甚处安。转身踏破月团团。刀山剑树须摧折。热铁烊铜饮必乾。
　　香山济云。既是百骸溃散。唤什么作一物。良久云。一物常灵甚处安。可中有句许谁参。云收雾卷秋空静。万里蟾光玉一团。
　　天衣示众。古人道。五蕴山头一段空。同门出入不相逢。无量劫来赁屋住。到头不识主人翁。有老宿云。既不识他。当初问什么人赁。恁么拈也太远在。何故。须知死人路上有活人出身处。活人路上死人无数。那个是活人路上死人无数。那个是死人路上活人出身处。若捡点得分明。拈却炙脂帽子。脱却鹘臭布衫。
　　径山杲云。天衣古佛美则美矣。善则未善。具眼衲僧试甄别看。
　　愚庵盂云。辨金鍮。分玉石。还他天衣古佛。不解出身。未免向鬼窟里作活计。者里甄别得出。正好戴却炙脂帽子。穿却鹘臭布衫。且道与古人是同是别。

　　南康云居晓舜禅师(青十洞山聪嗣)

　　初参洞山。一日如武昌。行乞至刘居士家。士曰。老夫有一问。答得相契即开疏。否则且请还山。遂问。古镜未磨时如何。居曰黑似漆。曰磨后如何。居曰照天照地。士揖曰且请上人还山。拂袖入宅。居懡[怡-台+罗]而还。洞山问何返太速耶。居具言前事。山曰你问我。我与你道。居遂问。古镜未磨时如何。山曰此去汉阳不远。磨后如何。山曰黄鹤楼前鹦鹉洲。居於言下大悟。
　　天童忞云。居士即俗明真。谁言世上无仙客。云居行廛悟道。须信壶中别有天。然从长捡点。当时未离鄂州城荐去犹较些子。若向洞山门下悟来。直是隔云千里望长安。何故。天酥酡饭非珍馔。一味园蔬饱即休。
　　象田现别前语云。门前水数曲。别后语云。屋后山万层。
　　云居上堂。诸方有弄蛇头。拨虎尾。跳大海。剑刃里藏身。云居者里寒天热水洗脚。夜间脱袜打睡。早朝旋打行缠风。吹篱倒。唤人夫劈篾缚起。
　　天童忞云。云居与么住持极是省缘。捡点将来。翻成多事。何故。逢人且说三分话。未可全抛一片心。

　　洪州刺史许式居士(青十洞山聪嗣)

　　一日与泐潭澄上蓝溥坐次。潭问。闻郎中道。夜坐连云石。春栽带雨松。当时答洞山甚么话。公曰今日放衙早。潭曰。闻答泗州大圣扬州出现底是否。公曰别点茶来。潭曰名不虚传。公曰和尚早晚回山。潭曰今日被上蓝觑破。蓝便喝。潭曰须是你始得。公曰不奈船何打破戽斗。
　　瀛山誾云。贼来相趂。客来相待。一个引玉抛砖。一个埋兵掉斗。无端殃及上蓝。真个不奈船何打破戽斗。要识三大老面目么。琵琶随手拨。箫鼓应时鸣。

　　荆门军玉泉承皓禅师(青十北塔广嗣)

　　僧入室次。有狗子在旁。泉叱一声。狗子便出去。泉曰。狗却会。你却不会。
　　瀛山誾云。玉泉用尽伎俩。逞尽机谋。者僧不妨坐观成败。
　　玉泉一日因众集。泉问曰作么。众曰入室。泉曰待我抽解来。及上厕毕来。见众僧不去。以拄杖赶散。
　　白岩符云。与么做处。虽谓迥出常情。然捡较将来。犹带粥饭气在。若是山僧。见众僧不去。但唤将水来。待伊将水至。乃洗手云。事讫就水。当愿众生。出世法中。速疾而往。便休。
　　玉泉示众。晷运推移。布裈赫赤。莫怪不洗。无来换替。
　　荐福璨云。荐福当时若见。即向他道少卖弄。
　　玉泉因苏东坡微服过访。泉问尊官高姓。坡曰。姓秤。是秤天下老和尚底秤。泉乃喝一喝曰。且道者一喝重多少。坡无对。於是尊礼之。
　　天宁琦云。玉泉是作家宗匠。东坡是当世大儒。蓦札相逢。发挥此道。尽谓东坡休去。秤尾无星。殊不知八两半觔。总在自家手里。虽然如是。也须扶起玉泉。只如他道者一喝重多少。多少人道不得。直饶道得。更与一喝。
　　罄山修代东坡云。犹未出定盘星在。
　　天界盛代子瞻抚掌云。草贼大败。
　　天童忞云。丛林商量尽道子瞻胸藏万卷。不须玉泉一喝便见瓦解氷消。殊不知玉泉墙堑不牢。轻轻被他一拶。直得全身败露。大众请简点看。那里是他败露处。若简点不出。未免总被俗官勘破。
　　金粟元云。尽道东坡大儒秤子折却。谁知玉泉老汉一钓便上。当时学士若知有转身句。敢保天下长老不奈伊何。虽然。也须扶起玉泉。喝一喝。
　　西遁超云。东坡固是钝汉。玉泉亦太杀欺人。见人可欺。遂尔不顾自己败缺。东坡说姓秤。便与他秤一秤。万一东坡云果然上钩来也。或云恰值牙行不在。岂不使俗官反居上风。
　　□□岩代东坡云。不劳再验。
　　□□玉代东坡云。者汉一钓便上。

　　洪州法昌倚遇禅师(青十北禅贤嗣)

　　问英胜二首座曰。我欲来者里起法堂。且道作得个什么向当。英曰贼是小人。昌曰邵武子动着便作屎臭。英曰曾经霜雪苦。昌曰。明珠自有千金价。怎肯林间打雀儿。英曰。大似持钵不得。诈道不饥。昌却指胜曰。你且道。合作得个什么向当。胜曰。本来无位次。不用强安排。昌曰。你者驴汉。安向甚处着。胜曰一任敲砖打瓦。昌曰也只是个杜撰巡官。英曰。若是千金宝。何须打雀儿。昌曰东家人死西家人助哀。英曰路见不平。
　　白岩符云。拳来脚去。枪来剑去。一步紧一步。一着高一着。三个老汉可谓经事多矣。若是法堂向当。终未能定夺在。何故。今年太岁当头。合逢戊巳。
　　法昌垂语。我要一个不会禅底作国师。
　　径山杲云。且道是醍醐句。是毒药句。
　　永州祚云。恁么则十字街头廖胡子。大有长处。
　　平田本云。心不负人面无惭色。
　　法昌上堂。春山青。春水绿。一觉南柯梦初足。携筇纵步出松门。是处桃花香馥郁。因思昔日灵云老。三十年来无处讨。如今竞爱摘杨花。红香满地无人扫。
　　云门信云。者个语话若作禅道佛法商量。太远在。若作风流景致会。又辜负法昌。还有人向者里和会得么。出来说看。若和会未得。元在法昌舌根上转。
　　东明际云。雪峤老汉与么拈提。且道还契他法昌也未。

　　南康云居佛印了元禅师(青十开先暹嗣)

　　入室次。苏子瞻适至。印曰此间无坐榻。学士来此作么。瞻曰暂借和尚四大为坐。印曰山僧有一问。学士道得即请坐。道不得当输玉带。瞻欣然曰便请。印曰。四大本空。五蕴非有。学士向什么处坐。瞻无对。遂解下玉带。
　　宝寿方别佛印。於暂借四大为坐处拈棒便打。
　　天界盛於学士向什么处坐处代子瞻云。若恁么则被某甲坐断也。又云。者个破禅床我不坐。
　　天童忞云。佛印贪饵忘钩。东坡弄巧成拙。若是山僧。待他道四大本空五蕴非有。向前曳倒便坐。岂不显得俊俏底苏学士。
　　慧云盛云。佛印虽则便宜。性命已在东坡手里。
　　檀度依云。学士方才要坐。和尚锦帐高张。怎奈措大寒酸。不解蓦直便上。岂可谓入幕之宾乎。虽然。至今玉带犹镇山门。大好疑着。
　　白岩符云。金山者汉贪他蝇头小利。却向俗官手里生被活埋。

　　杭州慧日永明延寿禅师(青十天台韶嗣)

　　因二僧参。乃问。参头曾到此间否。曰曾到。又问第二上座。曾到此间否。曰不曾到。明曰一得一失。少选侍者问。适来二僧。未审那个得那个失。明曰。你曾识者二僧也无。曰不曾识。明曰同坑无异土。
　　清化嶾云。平展处不犯锋铓。验人处岂用多辞。叵耐二僧无端累他侍者受屈。
　　天斗伟云。黄河九曲。非无其源。梗楠千尺。非无其本。永明一期施设。自非本深源远。岂可得哉。然懵懂侍者且置勿论。当时被二僧道个情知和尚曾见法眼。又作么生。

　　福州严峰师木禅师(青十天台韶嗣)

　　僧问。灵山一会迦叶亲闻。严峰一会谁是闻者。峰曰问者不弱。
　　瀛山誾云。者僧问处。大似把炬逆风先着手。严峰答处。正如当垆卖酒便倾卮。良久复云。笑杀旁观。

　　温州瑞鹿寺上方遇安禅师(青十天台韶嗣)

　　尝阅楞严经。至知见立知。即无明本。知见无见。斯即涅盘。乃破句读曰。知见立。知即无明本。知见无。见斯即涅盘。於此有省。或者曰师破句了也。安曰此是我悟处。乃毕生不易。时号安楞严。
　　瀛山誾云。安公若不是悟去。几多人笑水潦鹤也。且道伊悟底是有知见无知见。

　　洪州云居道齐禅师(青十法灯钦嗣)

　　因大梅煦参乃曰。我要问汝从什么处来。若从僧堂来。即是谩语。不从僧堂来。又是自瞒。汝毕竟从甚处来。梅於言下顿悟。
　　翠岩芝云。若不如是。怎知如是。
　　友可玄云。者僧亲从堂中来。为甚却道谩语。云居也是心斜不觉口歪。

　　宗门拈古汇集卷第四十一
　　宗门拈古汇集卷第四十二

　　　　古杭白岩嗣祖沙门　净符　汇集

　　△南十一
　　洪州黄龙慧南禅师(南十一慈明圆嗣)

　　因化主归上堂。世间有五种不易。一化者不易。二施者不易。三变生为熟者不易。四端坐吃者不易。更有一种不易。是甚么人。良久曰聻。便下座。
　　翠岩真时为首座。藏主问。适来和尚道第五种不易。是什么人。真曰。脑后见腮。莫与往来。
　　天童杰云。一手不独拍。两手鸣掴掴。豁开三要三玄。捏碎佛祖标格。村歌社舞得人憎。胜似当年白拈贼。
　　天宁琦云。山僧则不然。第五种不易是甚么人。莫怪坐来频劝酒。自从别后见君稀。
　　雪窦云云。是则是。犹有者个在。今日有问雪窦。第五不易是什么人。但向道老僧随例餐[饥-几+追]子。也得三文买草鞋。
　　五磊权云。二大老与么答话。美则甚美。了则未了。山僧则不然。第五不易是什么人。无漏国中留不住。浮幢王剎任分身。
　　石霜尊云。或有问山僧。第五不易是谁。向道有眼无耳朵。六月火边坐。
　　黄龙因僧问。德山棒。临济喝。直至如今少人拈掇。请师拈掇。龙曰千钧之弩不为鼷鼠而发。机曰作家宗师今朝有在。龙便喝。僧礼拜。龙曰。五湖衲子。一锡禅人。未到同安。不妨疑着。
　　百丈泐云。黄龙一向具咬猪狗底手脚。今日被者僧折倒。既是千钧之弩不发鼷机。为甚轻为破的。具眼者分辨看。
　　黄龙示众。有一人朝看华严暮观般若。昼夜精勤无有暂暇。有一人不参禅不论义。把个破席日里睡。如是二人同到黄龙。一人有为一人无为。安下那一个即是。良久云。功德天。黑暗女。有智主人。二俱不受。
　　天童忞云。山僧不比黄龙小家子禅。如是二人同到能仁。一齐安下。何故。海阔从鱼跃。天空任鸟飞。
　　佛川义云。智眼精明。门庭孤峻。须让黄龙。捡点将来。犹欠大人之相。且道野山者里又作么生。击拂子云。但愿春风齐着力。一时吹入我门来。
　　黄龙室中尝问僧曰。人人尽有生缘。上座生缘在何处。正当问答交锋。却复伸手曰。我手何似佛手。又问诸方参请宗师所得。却复垂脚曰。我脚何似驴脚。三十余年示此三问。学者莫能契其旨。丛林目为三关。
　　龙翔欣云。黄龙三关如商君立法。法虽行而先王之道废矣。故当时出其门者甚多。得其传者益寡。使其恪守慈明家法。子孙未致断绝。
　　白岩符云。阳春雪曲无能和者。邨歌舞社到处与人合得着。龙翔深悉此意。故为如是语。若曰曹溪波浪如相似。无限平人被陆沉。则龙翔失言又其甚矣。盖黄龙用处敏捷不落窠臼。斯所以为慈明诤子。而乃曰使其恪守慈明家法子孙未致断绝。噫。是何言之厉且过也。吾所不敢闻命。
　　瑞鹿信云。我手何似佛手。上大人丘乙己。我脚何似驴脚。化三千七十士。人人有个生缘。尔小生八九子。上座生缘在甚么处。佳作仁可知礼也。复云。黄龙设三关捞摝四海英灵。大似布缦天网。被山僧一时收下了也。现前大众还委悉么。鸳鸯绣出从君看。不把金针度与人。

　　袁州杨岐方会禅师(南十一慈明圆嗣)

　　因僧问如何是佛。岐曰三脚驴子弄蹄行。曰莫祇者便是么。岐曰湖南长老。
　　径山琇云。大小杨岐被者僧一问。未免手脚俱露。
　　云门信云。要会三脚驴子落处。须向驴胎马腹里走一遍来。见杨岐始不难。
　　能仁鉴云。尽谓杨岐答话奇特。殊不知却被者僧勘破。悲华恁么道。有为杨岐作主底么。
　　白岩符云。剖破籓篱。别开泼天门户。还他杨岐老作。然只答得佛边事。若是佛向上事。此去殑伽河十万八千未为远。
　　杨岐上堂。杨岐乍住屋壁疎。满床尽撒雪真珠。缩却项。暗嗟吁。良久曰。翻忆古人树下居。
　　龙唐柱云。会长老亲见慈明。将谓有多少奇特。遇兹境缘便打不过。未免长吁短叹。山僧乍住龙唐。上无片瓦旁无四壁。烟云堆里坐卧经行。举头天外。自在逍遥庆快。诸禅德。桃花流水杳然去。别有天地非人间。
　　杨岐在九峰受请。下座。九峰勤和尚把住曰。且喜今日得个同参。岐曰作么生是同参底事。曰九峰牵犂杨岐拽杷。岐曰。正恁么时。杨岐在前。九峰在前。峰拟议。岐拓开曰。将谓同参。元来不是。
　　天宁琦於拟议处代峰便喝。
　　龙翔欣云。杨岐九峰埙篪迭奏。今古罕闻。龙翔今日对众举扬。贵要大家知有。且道知有个什么。祖翁田地无多子。努力同心两弟兄。
　　石塔忍云。者两个尊宿骨肉操戈。不顾旁观者哂。怎似我其天和尚。甜言美语逼得鲇鱼上竹竿。略无回避处。虽然。在前在后固无论。祇如弟遂兄高又且如何。良久云。板拍相催难缩手。当风妙叶贵知音。
　　河渚谦於拟议处代峰云。念你今日新做长老。
　　杨岐一日问白云端。你受业师为谁。端曰茶陵郁和尚。岐曰闻伊过桥遭颠有省。作偈甚奇。能记否。端为诵曰。我有明珠一颗。久被尘劳关锁。今朝尘净光生。照见山河万朵。岐笑而趋起。端愕然。通夕不寐。黎明咨询之。适岁暮。岐曰。汝见昨日打殴傩者么。端曰见。岐曰汝一筹不及渠。端益眩然。乃问曰毕竟意旨如何。岐曰。渠爱人笑。汝怕人笑。端大悟。
　　护国元云。杨岐大笑。眼观东南意在西北。白云悟去。听事不真唤钟作瓮。捡点将来。和杨岐老汉都在架子上将错就错。若是南明则不然。我有明珠一颗。切忌当头错过。虽然觌面相呈。也须一槌打破。举拂子云。还会么。碁逢敌手难藏幸。诗到重吟始见工。
　　天童忞云。诸禅德。若论者颗明珠。体超太虚。坚逾金石。生佛圣凡总在渠景子里头出头没。山僧要问南明。且作么生打破。若打得破。世界人物一时空荒绝灭。若打不破。来年更有新条在。恼乱春风卒未休。还有为南明作主者么。
　　杨岐上堂。薄福住杨岐。年来气力衰。寒风凋败叶。犹喜故人归。啰啰哩。拈却死柴头。且向无烟火。
　　天目礼云。净慈亦有一颂。自住南山寺。年荒遇水灾。风凄蒲柳变。不见故交来。正恁么时如何。相思黄叶落。白露点苍苔。

　　宣州兴教坦禅师(南十一琅琊觉嗣)

　　开堂日。雪窦化主省宗出问。诸佛未出世。人人鼻孔撩天。出世后为什么杳无消息。教曰鸡足峰前风悄然。宗曰未在更道。教曰大雪满长安。宗曰。谁人知此意。令我忆南泉。拂袖归众更不礼拜。教曰新兴教今日失利。便归方丈。令侍者请宗至。教曰。适来错抵对一转语。人天众前何不礼拜盖覆却。宗曰。大丈夫膝下有黄金。怎肯礼拜无眼长老。教曰我别有语在。宗乃理前语。至未在更道处。教曰我有三十棒寄你打雪窦。宗乃礼拜。
　　南涧问云。宾则始终宾。主则始终主。忽然宾主互换。未免有得有失。若道兴教是主。怎奈被省宗不肯。若道省宗是宾。因甚却寄棒打雪窦。者里缁素分明。许你具超方眼目。还委悉么。不因夜来雁。怎见海门秋。
　　天井新云。虽然二俱作家。怎奈一齐捉败。当时宗化主礼拜。兴教合下个什么语。得圆前话。李向赤边咬。
　　龙唐柱云。宗化主惯临大敌。虽是作家。怎奈坦堂头埋兵掉斗。却有掩袭之计。所以化主一鼓而勇。再鼓而怯。不免束手投降。若是个汉。待他道我有三十棒寄你打雪窦。即好云。且喜和尚出世事毕。岂不头正尾正。
　　光相得征云。宗化主前头不礼拜。后头却礼拜。且道有利害无利害。
　　檀度依云。祥麟不踏生草。大鹏耻宿鸡栏。寒山子忘却来时路。要且须知有倒行逆施手段。鸡足长安之句。虽空花水月。耀古腾今。不拜高风。於雪窦门下。吾必以省宗为巨擘焉。然而三十拄杖。毕竟是阿谁领。

　　南岳云峰文悦禅师(南十一大愚芝嗣)

　　上堂。汝等诸人与么上来。大似刺脑入胶盆。与么下去。也是平地吃交。直饶不来不去。朝打三千暮打八百。
　　宝寿方云。云峰者汉如当台镜子相似。只会照人不能照己。殊不知自己未出方丈门时。早已吃交了也。
　　云峰因僧问。如何是心地法门。峰曰不从人得。曰不从人得时如何。峰曰此去衡阳不远。
　　径山杲云。云门即不然。如何是心地法门。不从人得。不从人得时如何。看脚下。
　　龙华体云。弁山又且不然。如何是心地法门。不从人得。不从人得时如何。困来打眠饥来吃饭。
　　金明进云。二老恁么答话。心地法门何曾梦见。金明则不然。如何是心地法门。不从人得。不从人得时如何。劈脊便棒。
　　白云静云。者里又不然。如何是心地法门。不从人得。不从人得时如何。到江吴地尽。隔岸越山多。

　　△青十一
　　东京天宁芙蓉道楷禅师(青十一投子青嗣)

　　在投子作典座。子曰厨务勾当不易。蓉曰不敢。子曰煮粥耶蒸饭耶。蓉曰。人工淘米着火。行者煮粥蒸饭。子曰汝作甚么。蓉曰和尚慈悲放他闲去。
　　崇先奇云。深相体信。出入无难。芙蓉得之矣。三十年后人多懈怠。那里讨者闲汉。
　　文峰玉云。持筹画策自有群寮。端拱无为须还主上。芙蓉与么酬对。可谓善得其旨。然到文峰者里。尚须别有个话会始得。为甚么。曹溪波浪如相似。无限平人被陆沉。
　　芙蓉因侍郎杨杰居士相会。公曰与师相别几年矣。蓉曰七年。公曰学道来参禅来。蓉曰不打者鼓篴。公曰恁么则空游山水百无所能也。蓉曰。别来未久。善能高鉴。公乃大笑。
　　东明际云。平坦处不妨孤危。孤危处不妨平坦。
　　博山奉云。非杨公不能见芙蓉之造。诣非芙蓉不能当杨公之探讨。黄金遇火愈见精光则固是。若在明眼作家。俱难为捡点。且道什么处是难为捡点处。若人辨别得出。许你具超方眼。
　　芙蓉一日侍投子游菜园。子度拄杖与蓉。蓉接得便随行。子曰理合如是。蓉曰与和尚提鞋挈杖也不为分外。子曰有同行在。蓉曰那一人不受教。子休去。至晚问蓉。早来说话未尽。蓉曰请和尚举。子曰卯生日戌生月。蓉即点灯来。子曰汝上来下去总不徒然。蓉曰在和尚左右理合如此。子曰。奴儿婢子。谁家屋里无。蓉曰。和尚年尊。缺他不可。子曰得恁么殷勤。蓉曰报恩有分。
　　风穴喜云。明投暗合。玉转珠回。宾主和同不无洞达。然则门庭酬唱足可观光。若论向上一途。犹未可在。何也。不见道那边不坐空王殿。怎肯耘田向日轮。
　　芙蓉因僧问。师唱谁家曲。宗风嗣阿谁。蓉曰。金凤夜栖无影树。峰峦才露海云遮。
　　天目律云。还见芙蓉老汉答处通玄么。不见道韶阳曾见睦州来。
　　芙蓉因僧问。如何是无缝塔。蓉曰。白云笼岳顶。终不露崔巍。
　　凤山启云。湘南潭北金刀已剪不开。白鸟芦花玉户推归不得。芙蓉恁么道。虽则针线绵密。由来巴鼻全无。要见无缝塔也大难在。何故。霜天月落夜将半。谁共沉潭照影寒。

　　金陵蒋山法泉禅师(青十一云居舜嗣)

　　僧问。初祖面壁意旨如何。泉曰撑天拄地。曰便与么去时如何。泉曰落七落八。又问二祖立雪齐腰意旨如何。泉曰三年逢一闰。曰为什么付法传衣。泉曰村酒足人沽。
　　白岩符云。蒋山言中有响。响夺可观。诚堪眼目人天。千古一遇。若是山僧者里。又且不然。初祖面壁意旨如何。平地摝鱼虾。便恁么去时如何。曹溪波浪如相似。无限平人被陆沉。二祖立雪齐腰意旨如何。刺脑入胶盆。为什么付法传衣。若要不招无间业。莫谤如来正法轮。

　　杭州佛日戒弼禅师(青十一育王琏嗣)

　　因僧问。如何是毗卢印。日曰草鞋踏雪。曰学人不会。日曰步步成迹。
　　高峰妙云。佛目和尚虽则高提祖印不负来机。殊不知古篆难明。致令者僧遇如不遇。若是高峰则不然。忽有人问如何是毗卢印。但云文不加点。学人不会。要会作么。且道与佛日是同是别。
　　清化嶾云。古今参学者往往被一緉草鞋遮却双眸。不睹光明。当时若别开只眼。管取觑透佛日面门。返观毗卢印。值什么破铜钱。

　　东京法云圆通法秀禅师(青十一天衣怀嗣)

　　上堂。山僧不会巧说。大都应个时节。相唤吃椀茶汤。亦无祖师妙诀。禅人若也未相谙。踏着秤锤硬似铁。
　　龙唐柱云。宝寿即不然。山僧惯会巧说。着着应时及节。未须相唤茶汤。超胜祖师妙诀。禅人若也能相谙。大冶红垆无钝铁。

　　△南十二
　　洪州黄龙祖心禅师(南十二黄龙南嗣)

　　与夏倚公立谈肇论。至会万物为自己者。及情与无情共一体处。时有狗卧香桌下。龙拈压尺击狗。又击香桌曰。狗有情即去。香桌无情自住。情与无情。如何得成一体。公立不能对。龙曰。才涉思惟便成剩法。何尝会万物为自己。
　　瑞岩愠云。黄龙老汉场慈不少。夏公立如入宝山空手而回。诸人要会万物为自己。情与无情共一体么。槌杀有情狗子。碎却无情香桌。尽情收拾将来。与他一团束缚。抛向东洋大海。自然洒洒落落。虽然。更须知有顶门一窍始得。拈拄杖击香台云。阿剌剌。阿剌剌。登山脚膝酸。吃茶舌头滑。十字街头石敢当。对月临风吹尺八。
　　天童忞云。抽钉拔楔即不无瑞岩。怎奈伤锋犯手。何如有情狗子仍教他守夜。无情香桌且留来支用。诸人要会万物为自己。情与无情共一体么。且听拄杖子为你着力。击香桌一下。
　　龙华体云。黄龙博得些些小利。未免旁观者哂。恕中虽能据欵结案。且未出得他肇公圈缋。总不如公立当时却较些子。

　　隆庆宝峰云庵真净克文禅师(南十二黄龙南嗣)

　　示众。今朝九月一。夜来霜气寒。当知门外路。一一透长安。喝一喝。
　　瑞岩愠云。老真净向净洁地上撒屎撒溺。当时一众甚么处去也。山僧敢将狗尾要续其貂。今朝九月一。山风吹面寒。知音千里外。白雁报平安。是则是。未见作家。不见道。善言言者言所不能言。善迹迹者迹所不能迹。喝一喝。才有是非。纷然失心。
　　宝峰因黄龙南曰。适令侍者卷帘问渠。卷起帘时如何。渠曰照见天下。放下帘时如何。渠曰水泄不通。不卷不放时如何。渠无语。汝作么生。峰曰和尚替侍者下涅盘堂始得。龙喝曰关西人果无头脑。乃顾视旁僧。峰却指之曰。只者师僧也未梦见。龙大笑。
　　白岩符云。黄龙道渠无语汝作么生。若是今时学者。十个有五双便向他不卷不放时着倒。是他宝峰却不恁么。宝峰道和尚替侍者下涅盘堂始得。若是如今师家。不是蛮骂便是瞎棒。是他黄龙却不恁么。且道他父子节文在什么处。觌面当机雷电疾。还他家富产儿骄。虽然。总不禁旁僧冷眼。
　　宝峰自香城归见黄龙。龙问甚处来。峰曰特来礼拜和尚。龙曰恰值老僧不在。峰曰向甚么处去。龙曰天台普请南岳游山。峰曰恁么则学人得自在去也。龙曰脚下鞋甚处得来。峰曰庐山七百五十文唱得。龙曰何曾得自在。峰指鞋曰何尝不自在。龙骇之。
　　资福广云。黄龙攻其所不守。宝峰守其所不攻。冲车临埤。火箭飘空。敌手相逢。胜负难决。余艎蓦唤随声应。夺得荆蛮一个船。且道宾家分上。主家分上。
　　宝峰上堂。衲僧门下无非过量境界。自在禅定。乃喝一喝曰。岂不是过量境界。又謦欬一声曰。岂不是自在禅定。阿呵呵。将此深心奉尘剎。是则名为报佛恩。
　　云居庄云。显示过量境界自在禅定。还他真净老人。若是衲僧门下。犹欠悟在。径山则不然。拈拄杖卓一卓云。得之於心。事事无碍。应之於手。法法圆成。靠拄杖云。他家自有通霄路。不向如来行处行。
　　宝峰法界三观六颂。其一曰。事事无碍。如意自在。手把猪头。口诵净戒。趂出淫房。未还酒债。十字街头。解开布袋。
　　一指海云。宝峰老汉奇特甚奇特。冷眼看来只是个破戒比丘。山僧则不然。事事无碍。如意自在。食不论顿。睡懒解带。见恶不瞋。见好亦爱。一生从来。不会捏怪。大众。且道山僧底是宝峰底是。

　　隆庆府泐潭洪英禅师(南十二黄龙南嗣)

　　因僧参礼拜起。便垂下袈裟角曰。脱衣卸甲时如何。潭曰。喜得狼烟息。弓弰壁上悬。僧却揽上袈裟曰。重整衣甲时如何。潭曰。不到乌江畔。知君未肯休。僧便喝。潭曰惊杀我。僧拍一拍。潭曰也是死中得活。僧礼拜。潭曰将谓是收燕破赵之才。元来是贩私盐汉。
　　瀛山誾。云将军节制屈杀偏裨。当时者僧何不道贼贼便出。
　　如庵彰云。者僧冲锋抗敌。不觉脑后着戈。泐潭虽能布长蛇大阵。怎奈无生擒活捉之机。顾左右云。者里还有不顾危亡单刀直入者么。如无。看山僧向饿虎口中夺食去也。拈拄杖一齐趂散。

　　黄檗积翠永庵主(南十二黄龙南嗣)

　　问僧审奇。汝久不见。何所为。奇曰近见伟藏主。有个安乐处。永曰试举似我。奇乃叙所得。永曰。汝是。伟未是。奇莫测。归以告伟。伟笑曰。汝非。永不非。奇愈疑。走积翠。质之南公。南亦大笑之。永闻作偈曰。明暗相参杀活机。大人境界普贤知。同条生不同条死。笑倒庵中老古锥。
　　阳山顶云。三个老汉。绵里有针。泥里有刺。明赏暗罚则不无。若是衲僧巴鼻。天地悬隔。何故。不合说是说非。
　　白岩符云。者三个汉向平地上铺锦阱。者僧一往看来。分明被他活陷。然以山僧捡点。恰是他父子三人被者僧将条断贯索一串穿却。

　　舒州白云守端禅师(南十二杨岐会嗣)

　　上堂。若端的得一回汗出。便向一茎草上现琼楼玉殿。若未端的得一回汗出。虽有琼楼玉殿。却被一茎草盖却。作么生得汗出去。自有一双穷相手。未曾轻易舞三台。
　　径山杲云。一茎草上现琼楼玉殿。决定可信。琼楼玉殿被一茎草盖却。莫被他热瞒。径山恁么道。为已得一回汗出者说。未得一回汗出者。切不得动着。
　　伏龙长云。善知识者是大因缘。解粘去缚盖是寻常。夺食驱耕须还敏手。白云张千钧之弩。岂因鼷鼠发机。大慧垂四海之钩。只为狞龙上钓。且道无明者里作么生。既有一双穷相手。不妨容易舞三台。
　　天宁琦云。拈却一茎草。琼楼玉殿在什么处。到江吴地尽。隔岸越山多。
　　笑岩宝云。白云大慧俱善抑扬当时则不无。怎奈扑鼻臭汗气在。
　　宝寿新云。白云虽然为众竭力。犹未十分称的。殊不知一茎草全是琼楼玉殿。说甚端的不端的。琼楼玉殿即是一茎草。更要现个什么。直饶凤山另展机谋。运出奇才。折合将来。也只得一半。何故。只见锥头利。不见凿头方。还知新长老落处么。幸是五湖南畔客。相将携手出云楼。
　　资福广云。琼楼玉殿被一茎草盖却。古今有之。若於一茎草上现琼楼玉殿。只恐白云徒有此语。何故。不见道。末大必折。尾大不掉。
　　佛日晳云。隆安者里即不然。不须汝诸人汗出。但只饥来吃饭困来打眠。
　　白云上堂。古人留下一言半句。未透时撞着铁壁相似。忽然一日觑透。方知自己原是铁壁。如今作么生透。复曰。铁壁铁壁。
　　狮林则云。白云被铁壁觑透。打失一只眼睛。
　　伏龙长喝一喝云。用铁壁作么。
　　宝掌白弹指一声云。百杂碎。
　　白云因僧问。一喝分宾主。照用一时行。去此二途请师别道。云便喝。僧曰从来疑着和尚。云便打。僧曰作家宗师。云曰也不消得。僧礼拜。
　　伏龙长云。者僧道从来疑着和尚。是肯语是不肯语。白云便打。是赏伊是罚伊。选佛若无如是眼。直饶千载亦奚为。
　　白云因提刑郭公甫谒。上堂。夜来枕上作得个山颂。谢公甫大儒庐山廿载之旧。今日远访白云之勤。而今举与大众。请已后分明举似诸方。此颂岂唯谢公甫大儒。且要与天下有鼻孔衲僧脱却贴肉汗衫。乃曰。上大人。丘乙己。化三千。七十士。尔小生。八九子。佳作仁。可知礼也。
　　友可玄云。白云本欲令提刑脱却贴肉汗衫。殊不知更为伊添上一重了也。诸人试捡点看。

　　金陵保宁仁勇禅师(南十二杨岐会嗣)

　　上堂。若说佛法供养大众。未免眉须堕落。若说世法供养大众。入地狱如箭射。去此二途。且道保宁今日当说什么。三寸舌头无用处。一双空手不成拳。
　　百丈泐云。保宁参禅不过雪窦。誓不再还。故能赤手空拳向十字街头横冲直撞。谁敢撄锋角敌。今日山僧不顾危亡。为大众捉败去也。乃呵呵大笑归方丈。
　　石霜尊云。大小保宁元来小胆。石霜即不然。若说佛法供养大众。如龙得水。若说世法供养大众。似虎靠山。去此二途又作么生。从前汗马无人识。只要重论盖代功。
　　保宁示众。释迦老子四十九年说法。不曾道着一字。优波鞠多丈室盈筹。不曾度得一人。达磨不居少室。六祖不住曹溪。谁为后昆。谁为先觉。既然如是。彼自无疮勿伤之也。拍膝顾众云。且喜得天下太平。
　　宝寿方云。保宁道彼自无疮勿伤之也。不知早自挖肉了也。又道天下太平。不知早自作乱了也。
　　保宁示众。大方无外。大圆无内。无内无外。圣凡普会。瓦砾生光。须弥粉碎。无量法门百千三昧。拈拄杖曰。总在者里。还会么。苏噜苏噜[口*悉]哩[口*悉]哩。
　　松源岳云。者老汉大似业识茫茫。无奈船何打破戽斗。
　　保宁茂云。松源搂出心肝。要且未见先保宁在。山僧今日重为拈出。会尽万法一如。拈却金圈栗棘。也是泗洲人见大圣。
　　保宁上堂。风鸣条。雨破块。晓来枕上莺声碎。虾蟇蚯蚓一时鸣。妙德空生都不会。都不会。三个成群四个作队。窈窈窕窕飘飘飖飖。向前村后村折得梨花李花。一佩两佩。
　　南堂欲云。保宁大似二八少年风流才子。一向卖俏。於唱教门中足可观光。在我衲僧门下正好吃棒。何故。禾黍不阳艳。竞栽桃李春。翻令力耕者。半作卖花人。
　　能仁鉴拈拄杖云。者里则不然。白云为盖。流水作琴。一曲两曲无人会。雨过夜塘春水深。

　　福州长庆惠暹文慧禅师(南十二净因臻嗣)

　　僧问。离上生之宝剎。登延圣之道场。如何是不动尊。庆曰孤舟载明月。曰忽遇橹掉俱停又作么生。庆曰渔人偏爱宿芦花。
　　瀛山誾别云。我不与么道。或有问如何是不动尊。祇向道烧香礼拜着。且道与长庆是同是别。

　　△青十二
　　邓州丹霞子淳禅师(青十二芙蓉楷嗣)

　　上堂。乾坤之内。宇宙之间。中有一宝。秘在形山。肇法师恁么道。祇解指踪话迹。且不能拈示於人。丹霞今日劈开宇宙。打破形山。为诸人拈出。具眼者辨取。以拄杖卓一下曰。还见么。鹭鸶立雪非同色。明月芦花不似他。
　　象田现云。剖破藩篱。高厂玄阁。要人把手共登。固是丹霞一片热肠。怎奈荆山良璧尚带玼痕。当时以拄杖卓一下便休。不妨奇特。乃更笺了又注。祖师门下济得个什么边事。
　　丹霞因僧问。牛头未见四祖时如何。霞曰金菊乍开蜂竞采。曰见后如何。霞曰苗枯花谢了无依。
　　白岩符云。大小丹霞与么答话。未免令人向牛头见与未见处话作两橛。者里则不然。牛头未见四祖时如何。松直棘曲。见后如何。鹄白乌玄。
　　丹霞上堂。宝月流辉。澄潭布影。水无蘸月之意。月无分照之心。水月两忘方可称断。所以道。升天佛事直须扬却。十成底事直须丢却。掷地作金声不须回顾。若能如是。始解向异类中行。诸人到者里还相委悉么。良久曰。常行不举人间步。披毛戴角混尘泥。
　　崇先奇云。有国有家未尝不本此。丹霞老人恁么为人。难免丧尽家珍。
　　南山宝云。与么说话。且道与雪峰轻打我还有同别也无。若人捡点得出。要明异中异也不难。遂抚案云。咦。也不得自瞒。

　　洪州宝峰阐提惟照禅师(青十二芙蓉楷嗣)

　　示聪藏主法语五则。其第五曰。有情故情渗漏。有见故见渗漏。有语故语渗漏。设得见无。情无。语无。拽住便问他。你是何人。
　　灵岩储良久云。会么。夜来床席破。[口*息]嗦到天明。
　　宝峰上堂。太阳门下妙唱弥高。明月堂前知音盖寡。不免舟横江渚。棹举清波。唱庆尧年。和清平乐。如斯告报。普请承当。拟议之间。白云万里。
　　天目律云。当堂慵正坐。狭路不相逢。直得双放双收。全宾全主。还他宝峰则固是。若是向上一途。又岂止白云万里。

　　东京净因枯木法成禅师(青十二芙蓉楷嗣)

　　上堂。知有佛祖向上事。方有说话分。诸禅德。且道那个是佛祖向上事。有个人家儿子。六根不具七识不全。是大阐提。无佛种性。逢佛杀佛。逢祖杀祖。天堂收不得。地狱摄无门。大众还识此人么。良久曰。对面不仙陀。睡多饶寐语。
　　宝寿方云。大小净因恁么提持。撑门抵户即得。若是佛向上事。三生六十劫。且作么生是佛向上事。吃官饭。游官街。兴时踏断长溪月。散发狂歌笑落腮。
　　贤峰竟云。三种渗漏语。从上以来要得断尽无余者实鲜。若夫成枯木断拂翁。与么提持可无憾矣。然所谓向上事则未可。竟上座有一转语举似诸人。诸人切不得作向上会。
　　友可玄云。宝寿也是酒助歌娱乐。风催景气新。若是佛祖向上事。何曾道着。良久云。还有人道得么。乃击案一下云。天意高难问。人情老易悲。

　　宗门拈古汇集卷第四十二
　　宗门拈古汇集卷第四十三

　　　　古杭白岩嗣祖沙门　净符　汇集

　　△南十三
　　洪州黄龙悟新禅师(南十三黄龙心嗣)

　　示众。粗言及细语。皆归第一义。你者一队尿床鬼子。三生六十劫也未梦见第一义在。
　　天童忞征云。死心恁么说话。为是眼盖诸人气吞一切耶。为复第一义谛不可图度耶。为复不愤不启不悱不发激厉将来耶。请捡点看。
　　白岩符云。黄龙老秃。山翁瞎驴。要提持第一义谛。第一义谛是个什么。风雨亭边破草鞋。即使拾得有什么用处。汝辈有血性汉。切不得被他惑乱。
　　黄龙因僧问。承师有言。老僧今夏向黄龙潭内下三百六十个钓筒。未曾遇着个锦鳞红尾。为复是钩头不妙。为复是香饵难寻。龙曰。雨过竹风清。云开山岳露。曰。恁么则已得真人好消息。人间天上更无疑。龙曰。是钩头不妙。是香饵难寻。曰。出身犹可易。脱体道应难。龙曰乱统禅和如麻似粟。
　　灵岩储喝一喝云。者汉何异缘木求鱼。天宁今夏抛却丝纶。冷坐巾帻山前。看他鸢飞鱼跃。凤走麟奔。总不暇顾着。数尽落霞对明月。拨开松影露青天。偶尔有个蟭螟撞到面前。并不与他京三下四。一任越水吴山。何故聻。若将有意为有意。往往事从有意生。
　　黄龙上堂。行脚高人。解开布袋。放下钵囊。去却药忌。一人所在须到。半人所在须到。无人所在也须亲到。
　　天童杰云。死心有年有德。语不妄发。如大冶精金千煅万炼始成绕指。然后裁截并无虚弃。虽然。毕竟意归何处。三边一箭收功后。四海何愁不太平。
　　白岩符因僧问云。如何是半人所在。未闻梅破。腊如何是一人所在。尚有菊擎霜。无人所在还用到否。岩便喝一喝云。者瞎汉乱撞作么。
　　黄龙因太史黄庭坚参。龙问。死心死。学士死。彼此烧作一堆灰。向甚处相见。坚无语。龙曰。晦堂处参得底。用未着在。坚后谪官黔南。忽有省乃曰。寻常被天下老和尚瞒却多少。唯死心道人不肯。可谓真实相为。
　　瀛山誾云。铁面去皮。晦堂拆骨。死心又敲骨出髓矣。山谷始得疑情尽。命根断。若到山僧者里。且立一边着。为什么。铁壁从渠透。银山更要通。
　　石霜尊云。死心舍命从人。太史一死更不再活。

　　东京法云佛照杲禅师(南十三宝峰文嗣)

　　示众。老僧熙宁八年文帐在凤翔府供申。当年崩了华山四十里。压倒八十村人家。汝辈后生茄子瓠子。几时知得。
　　白岩符云。者汉大似为魅所着。白日见鬼。不知惑乱多少人。山僧今日放他不过。直贬向铁围山里。永不许伊出头。为什么。太平天下。那许妖言。
　　法云因一座主曰。禅家流多爱脱空。云乃问。承闻座主讲得百法论是否。曰不敢。云曰。昨日晴。今日雨。是什么法中收。主无对。云曰莫道禅家流多爱脱空好。主抗声曰。和尚且道。昨日晴。今日云。是什么法中收。云曰二十四时分不相应法中收。主乃屈膝作礼而谢。
　　径山杲云。昨日晴。今日雨。时分不相应。三日后看取。
　　天宁琦云。云自帝乡去。水归江汉流。

　　瑞州九峰希广禅师(南十三宝峰文嗣)

　　游方日。谒云盖智。乃问兴化打克宾意旨如何。智下禅床展两手吐舌示之。峰打一坐具。智曰此是风力所转。又问石霜琳。琳曰你意作么生。峰亦打一坐具。琳曰。好一坐具。祇是不知落处。又问真净。净曰你意作么生。峰复打一坐具。净曰他打你也打。峰於言下大悟。
　　南涧问云。三大老中有一人堪为佛祖之师。有一人堪为人天之师。有一人自救不了。且那个堪为佛祖之师。那个堪为人天之师。那个自救不了。捡点得出。三十棒一棒也不较。若捡点不出。三大老为你证明。然虽如是。广道者悟去。又悟个甚么。切忌钻龟打瓦。
　　风穴喜云。九峰虽则三度令行到底。不知坐具落处。真净道他打你也打。正是金鍮莫辨。玉石难分。即今还有辨得出底么。若辨得出。生陷无间地狱。

　　临江慧力可昌禅师(南十三东林总嗣)

　　因僧问。佛力法力即不问。如何是慧力。力曰。踏倒人我山。扶起菩提树。曰菩提无树。向甚处下手。力曰。无下手处。正好着力。曰今日得闻於未闻。力曰莫把真金唤作鍮。
　　报恩琇云。新报恩则不然。有人问如何是慧力。但向他道。吃官酒。卧官街。当处死。当处埋。
　　天童忞云。高高山顶立。还他慧力。深深海底行。须是报恩始得。然从长捡点。一人入佛不能入魔。一人入魔不能入佛。若是天童又且不然。设有人问。如何是慧力。祇向他道。山月如银牵老兴。闲行不觉过峰西。
　　神鼎僼云。昌老见处只可自了。若有问山僧。如何是慧力。但向他道。烦恼海中为雨露。无明山上起云雷。

　　眉山学士苏轼居士字东坡(南十三东林总嗣)

　　参东林论无情说法话有省。乃献投机颂曰。溪声便是广长舌。山色无非清净身。夜来八万四千偈。他日如何举似人。
　　上竺智谒护国元。举前颂且云。也不易到此田地。元曰。尚未见路径。何言到耶。智云。溪声便是广长舌。山色无非清净身。若不到此田地。如何有者个消息。元云是门外汉耳。智致疑。通夕不寐。乃晓钟鸣。去其秘蓄。乃别前颂云。东坡居士太饶舌。声色关中欲透身。溪若是声山是色。无山无水好愁人。持以告元。元云向汝道是门外汉。
　　幻寄稷云。上竺者汉思量了一夜却寐语。东坡门外汉。者汉未及门。此庵云向汝道是门外汉。且道是赏伊罚伊。莫错会好。

　　蕲州五祖山法演禅师(南十三白云端嗣)

　　垂语。譬如水牯牛过窗棂。头角四蹄都过了。因甚尾巴过不得。
　　天童华云。者样说话多年在肚皮里。信知天下无人理会。所以密之三寸。今日拈出。敢问诸仁者。既是大的俱过了。因甚尾巴过不得。
　　狮林则云。者个是东山演祖不了事处。老汉参方三十年。也有两件不了底事。是什么两件事。饥来要吃饭。困来要打眠。
　　大梅帜云。过得过不得则且置。毕竟唤什么作牛尾巴。良久云。徧界不藏全体露。丝毫有见事还差。喝一喝。
　　五祖示众。今夏无可管顾。诸人近作得一家燕。遂抬手曰。啰啰招啰啰摇啰啰送。莫怪空疎。伏唯珍重。
　　荐福璨云。老东山龙肝凤髓百味具足。怎奈美食不中饱人吃。
　　伏龙长云。一个铁酸饀百味具足。知他祭了多少闲神野鬼。直饶一咬百杂碎。到者里急须吐却。
　　佛日晳云。东山老祖设一佳宴。破费常住不少。隆安今晚也设一佳宴管顾大众。只是不破费常住一丝毫许。良久云。罢罢罢休休休。免使诸方笑怪。不见道好男不吃分家饭。好女不穿嫁时衣。自家珍宝用不尽。何必区区向外驰。
　　五祖上堂。山僧昨日入城。见一棚傀儡。不免近前看。或见端严奇特或见丑陋不堪动转行坐青黄赤白一一见了。仔细看来。元来青布幙里有人。山僧忍俊不禁乃问。长史高姓。他道老和尚看便了。问甚么姓。大众。山僧被他一问。直得无言可对。无理可伸。还有人为山僧道得么。昨日那里落节。今日者里拔本。
　　天宁琦云。谁家别馆池塘里。一对鸳鸯画不成。
　　白岩符云。五祖是从那边过来底人。胸次间要禅道佛法气息一点也无。斯所以能向空中建城雉。海面上架楼台也。自余是什么新妇禅骨董禅。又那里得知。虽然。尚有一人呵呵大笑。若识得此人。许你具透关眼。
　　五祖谢监收上堂。人之性命事。第一须是○。欲得成此○。先须防於○。若是真○人。○○。
　　南涧问云。大小五祖弄巧成拙。
　　宝掌白云。会么。山僧今日不惜舌头。与诸人略为道破。良久云。摩斯咤心肝要且不在树头上。诸人莫错会好。
　　宝峰弁云。贼不打贫家。
　　五祖因僧问。一代时教是个切脚。未审切那个字。祖曰钵啰娘。曰。学人祇问一字。为什么却答许多。祖曰七字八字。
　　昭觉勤云。迅雷不及掩耳。
　　甄峰承云。利似倚天长剑。钝如无孔铁锤。
　　五磊权云。大小演祖与么答话。毕竟正文未曾道着。且道如何是正文。良久云。孔门弟子无人识。碧眼胡僧笑点头。
　　天目律云。者僧问个切脚。五祖乃恁么答。且道是什么义。红尘堆中花街柳巷。僻谷穷山白云澹宕。
　　五祖示众。释迦弥勒犹是他奴。且道他是阿谁。开圣觉曰。胡张三黑李四。祖然之。时圆悟为首座。乃曰。好则好。恐未实。更当搜看。次日祖入室。仍举前话问觉。觉曰昨日向和尚道了也。祖曰道什么。觉曰胡张三黑李四。祖曰不是不是。觉曰和尚为甚昨日道是。祖曰昨日是今日不是。觉於言下大悟。
　　天童忞云。大小东山只知有己不知有人。将常住果子私自受用。若是天童即不然。释迦弥勒犹是他奴。且道他是阿谁。高声召云。大众。今晚小尽二十九。普请大众吃茶去。曳拄杖骤步下应供堂。
　　铁佛源云。诸人要知五祖底端的么。问取古庙里中央第一尊泥塑土地位下黑将军。
　　五祖曰。世有一物。不属凡不属圣。不属邪不属正。万事临时。自然号令。
　　瑞岩愠云。大小五祖白云正传将谓有回天关转地轴底谋略。如斯吐露。何异宋人以死鼠为璞。瑞岩则不然。世有一物在凡属凡在圣属圣。在邪属邪在正属正。万事纷纷何须号令。拈拄杖卓一卓。
　　五祖曰。四五百石麦。二三千石稻。好个休粮方。耆婆不得妙。
　　灵隐岳云。五祖老人好语。只为探头太过。香山有个方便。也要诸人共知。透得金刚圈。细嚼铁酸馅。一饱忘百饥。始信不相赚。
　　伏龙长云。管取有钱常住不无演祖。若是将无作有拔贫助富。还我无明老汉始得。米不蓄一粒。菜不栽一茎。任渠往来者。吃得饱膨脝。
　　天童忞云。千岩贫而謟。五祖富而骄。不肖忝为后裔。终不敢邯郸学他唐步。何故。大抵还他肌骨好。不搽红粉也风流。
　　宝峰清云。有钱常住实是千岩。将无作有还他五祖。若是贫无不足富不有余。除是天童老人始得。然则道峰者里又作么。生良久云。祇有杨岐粟棘蓬。
　　五祖示众。祖师说不着。佛眼看不见。四面老婆心。为君通一线。便下座。
　　径山及云。若教频下泪。沧海也须乾。
　　焦山杰云。二老汉用尽气力费尽唇舌。千载而下未免遭人捡点。
　　五祖因僧问。如何是佛。祖曰露胸跣足。如何是法。祖曰大赦不原。如何是僧。祖曰钓鱼船上谢三郎。
　　径山杲云。此三转语。一转语具三玄三要。四料拣四宾主。洞山五位。云门三句。百千法门无量妙义。若人拣辨得出。许你具一只眼。
　　五祖因僧问。牛头未见四祖时如何。祖曰头上戴累垂。曰见后如何。祖曰青布遮前。曰未见时因甚么百鸟衔花献。祖曰富与贵是人之所欲。曰见后为什么不衔花献。祖曰贫与贱是人之所恶。
　　径山杲云。师翁虽则善赴来机。怎奈语惊时听。径山今日有两语要与师翁相见。牛头未见四祖因甚百鸟衔花献。茅屋上安鸱吻。见后因甚不衔花献。佛殿里掘东司。
　　灵岩储云。径山固是别转旗枪。未免分身两处。国清今日只有一转语。要与径山相见。牛头未见四祖因甚百鸟衔花献。不快漆桶。见后为什么不衔花献。不快漆桶。且道五祖底是。径山底是。国清底是。一僧才出。储云不快漆桶。便下座。
　　五祖示众。前回底今日使不着。今日底后回使不着。使不着。重遭扑。自古至于今。谁错谁不错。忽有个汉出来道白云不是今日错。自云错。
　　保宁茂云。扶竖临济正宗。揭示杨岐奥旨。还他五祖始得。虽然。也是泥里洗土块。山僧即不然。去年底今日用得着。今日底后日用得着。用得着。重拈却。一步阔一步。一着高一着。或有个汉出来道。长老与么说话也是无孔铁锤。只向他道若是无孔铁锤正用得着。
　　五祖示众。如何是祖师西来意。庭前柏树子。恁么会则不是了也。如何是祖师西来意。庭前柏树子。恁么会方始是。
　　白岩符云。恁么会则不是。滴泪斩丁公。恁么会方始是。咬牙封雍齿。顾左右云。大小五祖为诸人一捏粉碎了也。还会么。
　　五祖因诸寺长老入山上堂。临济入门便喝。是什么热椀鸣声。德山入门便棒。抝曲作直。云门三句。洞山五位。大开眼了作梦。何故如此。国清才子贵。家富养儿骄。
　　云居庄云。五祖老人大似将常住物作自己人情。径山见处也要诸人共知。乃竖起拂子云。德山．临济．洞山．云门只今在拂子头上。各说不二法门了。一时走入净瓶里澡浴去也。何故如此。水流原在海。月落不离天。
　　五祖示众曰。狗子胜猫十万倍。
　　愚庵盂云。搂破南泉窠窟。掀翻赵老家私。再看五祖为什么平白地上分个胜负。为复抑扬之语耶。为复故意扭捏耶。为复一期方便耶。若作恁般见解。不唯不识五祖。要见南泉赵州远之远矣。古人一般提持个事。利害在什么处。法性不宽。波澜不广。不到七通八达处。难以评论古今。却不是你一味该抹得去底道理。不见道当时摩竭令。几丧目前机。
　　五祖出队归示众。出队半个月。眼不见鼻孔。失却祖师禅。拾得个骨董。且道甚处着。一分奉释迦牟尼佛。一分奉多宝佛塔。
　　峰顶[邱-丘+宗]云。山僧出队五个月。眼睛鼻孔无差别。有人问我祖师禅。劈头拄杖要见血。祇如遇着释迦牟尼佛。多宝佛塔。又作么生。良久乃和南云。恭惟合山头首久别众慈万福万福。
　　五祖参白云。举南泉摩尼珠话。方伸请问。云便叱之。祖领悟。乃献投机偈曰。山前一片闲田地。叉手叮咛问祖翁。几度卖来还自买。为怜松竹引清风。云特印可。令掌磨事。
　　文峰玉征云。卖来还自买即不问。诸人且道毕竟唤什么作一片闲田地。直饶你道得分明。我更要问你讨契券在。
　　方山舍云。演老师毒中浮山后。担一担骨董撞入白云。保社忽地打翻始。知自己库藏取用无竭。虽然。捡点将来。也是不唧[口*留]汉。

　　提刑郭正祥居士字功甫(南十三白云端嗣)

　　到云居请佛印元升座。公拈香曰。觉地相逢亦何早。鹘臭布衫今脱了。要识云居一句玄。珍重后园驴吃草。召大众曰。此一瓣香熏天炙地去也。印曰今日不着便。被者汉当面涂糊。便打。乃曰。谢公千里来相访。共话东山竹径深。借与一龙骑出洞。若逢天旱好为霖。掷拄杖下座。公拜起。印曰收得龙么。公曰已在者里。印曰作么生骑。公摆手作舞便行。印抚掌曰祇有者汉犹较些子。
　　白岩符云。功甫龙即骑矣。只是不能为雨为霖以润枯稿。当时若是头角峥嵘。待道还收得龙么。便好掀倒法座。
　　提刑郭公一日谒白云。云问牛醇乎。公曰醇矣。云遽厉声叱之。公拱而立。云曰醇乎醇乎。於是为公升堂曰。牛来山中。水足草足。牛出山去。东触西触。
　　瀛山誾云。郭公水牯牛醇则醇矣。惜乎欠些头角。当时待白云厉声叱。便好拽下座痛与一顿。
　　博山奉云。白云一抬一捺善得养子之缘。末上与么道。也是怜儿不觉丑。

　　△青十三
　　真州长芦真歇清了禅师(青十三丹霞淳嗣)

　　上堂。处处觅不得。祇有一处不觅自得。且道是那一处。良久曰。贼身已露。
　　车溪冲云。处处觅不得。且道什么处不是。有一处不觅自得。人无下贱。下贱自生。良久。什么处去也。贼身已露。还我赃物来。复云。真歇和尚祇解闭门作活。未知夺角冲关。且作么生是夺角冲关底句。卓拄杖云。扛江入水。
　　宝寿新云。者老贼被新上座捉败了也。还有人遮盖得么。如无。且与你一条出路。拍香几云。去。
　　道林志云。祇有一处不觅自得。且道是那一处。拈拄杖云。春在草头上。游人几个知。乃卓一卓。
　　崇先奇云。督亢图穷匕首。现旁观者为之发竖。还有不惜性命底汉么。
　　长芦普请次。路逢一僧。芦以杖指地上竹担。僧拈起竹担曰短些子。芦劈脊打曰。者里是什么所在。说长说短。
　　大慈言云。者僧赤身挨白刃。不善趋避。未免丧身失命。长芦虽则见兔放鹰。怎奈劳而无功。二者俱好与三十乌藤。大慈恁么道。还有为长芦出气者么。复云。险。
　　长芦上堂。转功就位是向去底人。玉韫金山贵。转位就功是却来底人。红炉片雪春。功位俱转。通身不滞。撒手无依。石女夜登机。密室无人扫。正恁么时。绝气息一句作么生相委。良久曰。归根风堕叶。照尽月潭空。
　　闻庵宗答僧问云。如何是转功就位。撒手无依全体现。扁舟渔父宿芦花。如何是转位就功。夜半岭头风月静。一声高树老猿啼。如何是功位齐彰。出门不踏来时路。满目飞尘绝点埃。如何是功位齐隐。泥牛饮尽澄潭月。石马加鞭不转头。
　　云溪挺云。且作么生说个转底道理。良久云。且过那边着。又云。切忌折合。

　　明州天童宏智正觉禅师(青十三霞淳嗣)

　　示众。诸禅德。吞尽三世佛底人。为什么开口不得。照破四天下底人。为什么合眼不得。许多病痛为你一时拈却了也。且作么生得十成通旸去。还会么。劈开华岳连天色。放出黄河倒海声。
　　百丈泐云。天童费许多气力。不消山僧一弹指。已拈却了也。复喝一喝云。无人识得渠。
　　天斗伟云。小大天童者两种人底病痛不妨为伊拈却。若是十成通旸则未可。诸人要得十成通旸么。吃官酒。卧官街。毫无一物挂胸怀。狂歌明月清风里。天子征书召不来。
　　天童因僧问。清虚之理毕竟无身时如何。童曰。文彩未痕初。消息难传际。曰。一步密移玄路转。通身放下劫壶空。童曰。诞生就父时。合体无遗照。曰。理既如是。事作么生。童曰。历历才回分化事。十方机应又何妨。曰恁么则尘尘皆现本来身去也。童曰透一切色超一切心。曰如理如事又作么生。童曰。路逢死蛇莫打杀。无底篮子盛将归。曰。入市能长啸。归家着短衫。童曰。木人岭上歌。石女溪边舞。
　　崇先奇云。者僧久客未归。犹思故园风景。天童老人不惜老婆与他话尽云山。若是未能身里出门者。何异梦中悲喜。然虽如是。瞒皋亭不得。
　　白岩符云。问在答处。答在问处。如此相见。自非曲巷回廊无往不穿通过来者。要插一嘴知不可得。然细捡将来。是则总是。不是则总不是。为什么。我王库内无如是刀。
　　天童因僧问。如何是向去底人。童曰。白云投壑尽。青嶂倚空高。曰如何是却来底人。童曰。满头白发离岩谷。半夜穿云入市廛。曰如何是不去不来底人。童曰。石女唤回三界梦。木人坐断六门机。
　　清化嶾云。觉祖真乃道枢绵密智域渊深。等闲为人处赤心片片及尽玄微。而今不肖儿孙也要平分风月土上加泥。有问如何是向去底人。开眼不觉晓。如何是却来底人。日午打三更。如何是不去不来底人。威音犹不住。那赴两头机。且道与天童相去几多。试简点看。

　　婺州智者法铨禅师(青十三长芦信嗣)

　　上堂。要扣玄关须是有节操极慷慨。斩得钉截得铁。硬剥剥地汉始得。若是畏刀避箭碌碌之徒。看即有分。以拂子击禅床下座。
　　天宁琦云。大小智者用尽自己心。笑破他人口。寿山别无奇特。晨朝热水洗面。黄昏脱袜打眠。大海从鱼跃。长空任鸟飞。
　　瀛山誾云。智者天宁一个紧似铁篐。一个宽如皮袋。各见一边则固是。如今诸方在者里作么生。始得与二老别出一头地。良久云。坐断两边中不立。还他过量越情人。
　　青龙操云。自口里水漉漉地。要人剿截恐难在。

　　宗门拈古汇集卷第四十三
　　宗门拈古汇集卷第四十四

　　　　古杭白岩嗣祖沙门　净符　汇集

　　△南十四
　　江州圆通道旻圆机禅师(南十四泐潭乾嗣)

　　因左丞范冲宇致虚守豫章时过谒。茶罢曰。冲行将老矣。堕在金紫行中。去此事稍远。通呼内翰。公应诺。通曰何远之有。公跃然曰乞师再垂指诲。通曰此去洪都有四程。公伫思。通曰见即便见。拟思即差。公豁然有省。
　　瀛山誾云。圆通老人囊中有妙药。能起死回生在顷刻。左丞虽於此省入。去此事不远。怎奈乡音犹易识。家国尚茫然。

　　成都府昭觉寺克勤佛果禅师(南十四五祖演嗣)

　　上堂。逈无依倚。超宗越格。非物非心。万仞壁立。桑树上着箭。柳树上出汁。
　　天井新云。直饶恁么也只道得一半。且道是那一半聻。听事不真。唤钟作瓮。
　　昭觉示众。通身是眼见不到。通身是耳闻不及。通身是口说不着。通身是心鉴不出。通身即且置。或若无眼作么生见。无耳作么生闻。无口作么生说。无心作么生鉴。若向者里拨得一线路。便与古佛同参。且道参什么人。
　　径山杲云。惜乎径山当时不在。若在。点一把火照看者老汉面皮厚多少。即今莫有旁不甘底出来道和尚也是普州人。又作么生。即向他道。西天斩头截臂。者里自领出去。
　　昭觉示众。古德道结夏已十一日。寒山子作么生。又有道结夏已十一日。水牯牛作么生。山僧即不然。结夏已十一日。灯笼露柱作么生。若识得灯笼露柱即识得水牯牛。若识得水牯牛即识得寒山子。
　　径山琇云。大众。碎金鸾头。出五色髓。固是他三大老之手。若是新灵岩总无许多事。何故。家家门前赫日月。太平不用将军威。
　　白岩符云。我要问昭觉。寒山子作么生识。眼目定动。便与掀倒禅床。

　　舒州龙门佛眼清远禅师(南十四五祖演嗣)

　　一日不安。僧问生死到来时如何。远曰皖公山。曰。为复只者个。别有在。远曰桐城县。有僧举似礼首座。座曰。远兄不相见三十年。者汉彻也。
　　荐福行云。礼首座与先师同参。可怜死在句下。
　　白岩符云。海龙王宫里无凡物。佛眼答话不妨惊群。怎奈赏鉴非人。致成钝置。我若作礼首座。不恁么道。且作么生道。远兄不相见三十年。尤作者般见解。梦见也未。

　　嘉州九顶清素禅师(南十四五祖演嗣)

　　因太守吕公来瞻大像。问既是大像为什么肩负大楹。素曰船上无散工。守乃作礼。
　　昭觉勤云。疑杀天下人。
　　荐福行云。将谓无人。又云。本有余力。
　　大沩果别云。全身担荷。

　　元礼首座(南十四五祖演嗣)

　　僧问。金刚经曰修一切善法。如何是善法。礼遽起曰上是天。下是地。中间坐底坐立底立。唤什么作善法。僧无对。礼便打。
　　荐福行云。大众。道无横径。理当即行。敢道礼首座鼻孔落在者僧手里。若人捡点得出。天下横行。
　　法閦上座(南十四五祖演嗣)到东林度座下。见其得平实之旨。一日拈一枝花。绕度禅床一匝。背手插香垆中曰。和尚且道意作么生。度屡下语皆不契。踰两月度遂问閦曰。你试为我说。看閦曰某甲祇将花插香垆中。和尚自疑有什么事。
　　南涧问於和尚且道意作么生处云。者野狐精。我当时若作东林。便与劈脊打趂出。免得递相钝置。於和尚自疑有什么事处。乃嘘两嘘云。古今尽道閦上座驱耕夫牛夺饥人食。有夺有纵能杀能活。若约山僧捡点将来。似者般底也祇是个龙头蛇尾汉。自救未得在。
　　平田本云。家无白泽之图。必无如是妖怪。

　　金陵俞道婆(南十四琅琅起嗣)

　　凡有僧至则曰儿儿。僧拟议。即掩却门。佛灯珣往勘之。婆见如前问。灯曰爷在甚么处。婆转身拜露柱。灯即踏倒曰将谓有多少奇特。便出。婆蹑起曰。儿儿。来惜你则个灯。竟不顾。
　　白岩符云。灵龟负图自取丧身之兆。婆子固为可惜。何山虽铁符在握。善扫狼烟。然只解明击不解暗攻。具眼者为何山别出一只手看。

　　△青十四
　　潭州岳[樊-大+鹿]海禅师(青十四开先宗嗣)

　　因僧问。进前三步时如何。麓曰撞头磕额。退后三步时如何。麓曰堕坑落堑。不进不退时如何。麓曰立地死汉。
　　白岩符云。海和尚祇知严霜酷暑。不解暖日春风。者里则不然。进前三步时如何。金花满酌。退后三步时如何。紫诰荣归。不进不退时如何。仙翁顾问慵回首。天子招呼不上船。

　　明州天童宗珏禅师(青十四长芦了嗣)

　　因僧问。如何是道。童曰十字街头休斫头。
　　瀛山誾云。天童老汉向当阳指出八达康庄。人人可得而履。固称作者。然犹未是衲僧痛快。或有问山僧如何是道。便与劈面掌云。谁教你草窠里走出去。

　　无为军吉祥元实禅师(青十四天衣聪嗣)

　　参天衣。一日偶失笑喧众。衣摈之。中夜宿田里。睹星月粲然有省。归呈衣。衣见乃问。洞山五位君臣如何话会。祥曰我者里一位也无。衣令参堂。乃谓侍僧曰。者汉却有个见处。奈不识宗旨何。入室次。衣预令行者五人分序而立。祥至俱召实上座。祥於是密契奥旨。遂述偈曰。一位才彰五位分。君臣叶处紫云屯。夜明帘卷无私照。金殿重重显至尊。衣称善。
　　荐福如云。天衣为其向上关未透。大法未明。乃一时婆心所至。妙手巧心有难於形容者。自非吉祥未易神会。然祖师门下果有如是事乎。抑果无如是事乎。吉祥云一位才彰五位分。我要问他五位且置。只者一位从甚处得来。

　　△南十五
　　杭州径山大慧宗杲禅师(南十五昭觉勤嗣)

　　开堂日下座次。少卿冯公楫问。和尚常言不作者般虫豸。因甚今日败缺。山曰尽大地是个杲上座。你作么生见。冯拟议。山便掌。
　　天童忞云。冯济川可谓运斤有法。其奈斫垩无功。若是山僧。尽大地是个杲上座你作么生见。但云恁么则世界总被和尚占却。待他动静。随后便喝。岂不增色采僚。虽然。也须扶起大慧。正当今日有问山僧。又当对他个什么。云绽家家月。春来处处花。
　　白岩符云。冯少卿向洪波浩渺里要见长人。却似个斗筲器量惯搜人短。怎奈妙喜是个摩天金翅。不但不婴其罗絷。且能直取龙吞。虽然。捡点将来。犹少机关在。今日有问新宝寿。和尚常言不作者般虫豸。为什么又在者里。向道符上座性命今日在你手里。
　　径山初在云居首众。圆悟命秉拂小参。昭觉元出问。眉端挂剑时如何。山曰血溅梵天。悟於座后喝采曰。住住。问得极好。答得更奇。元乃归众。山由此名着。
　　龙翔欣云。奇哉奇哉。一千七百人善知识生气凛然。谁知二百年后金陵城中再逢作者。如狮子筋琴一奏则众弦皆绝。如涂毒鼓一击则闻者皆丧。我此一众亲近承事勿生疲厌。各随根器成就法器。虽然。有际天之云涛。可容吞舟之鱼。有九万里之风。可负垂天之翼。
　　东明际云。圆悟老人虽是养子之缘。怎奈旁观者哂。
　　大慈璸云。奇则奇矣。怎奈怜儿不觉丑。看他父子法战一合下马。何如百战场中见作家耶。者里捡点得出。许你向剑刃上翻身。其或未然。未免伤锋犯手。咄。
　　径山问僧。道不用修但莫染污。如何是不染污底道。曰某甲不敢道。山曰为甚不敢道。曰怕染污。山高声叫曰。行者将粪箕苕帚来。僧茫然。山便打出。
　　白岩符云。者僧将成九仞之山欠进一篑之土则且置。祇如大慧与么道。还免得无过也未。我若作者僧。待道如何是不染污底道。但捧水一盆置妙喜前便出。
　　径山问僧。不是心不是佛不是物。你作么生会。僧曰领。山曰领你屋里七代先灵。僧便喝。山曰适来领。如今喝。干他不是心不是佛不是物什么事。僧拟议。山打出。
　　瑞岩愠云。大慧老人提持个一着子。纵以太虚空为口。须弥卢为舌。亦难拟其用处。然捡点将来。未免有得有失。当时者僧若是个人。见他与么问。只向道三更过铁围。岂不光前绝后。击拂子云。竹杖化龙去。痴人戽夜塘。
　　径山谓子韶曰。你只知格物。不知物格。韶便问如何是物格。山曰。你不见唐明王斩阆守故事么。韶因有省乃曰。子韶格物。妙喜物格。欲识一贯。两个五百。
　　宝寿方云。妙喜子韶虽曰议论风生千古希遘。然只解依样画葫芦。者里则不然。或有问如何是物格。向道者枚如意是陶宗伯送底。还会么。红日一轮天外晓。痴人尽向雾中看。喝一喝。
　　光相得云。釜中点沸不如灶里抽薪。惟善识者能之。妙喜老人固是其手。子韶便尔知归不妨伶俐。捡点将来。大似虾跳不出斗。
　　径山问僧。香严上树话。你作么生会。曰好对春风唱鹧鸪。山曰。虎头上座道。树上即不问。树下道将一句来。又作么生。曰适来向和尚道了也。山曰。好对春风唱鹧鸪。是树上语树下语。僧拟对。山便打。
　　大珠□云。惜乎者僧龙头蛇尾。好对春风唱鹧鸪是树上语树下语。只消道个疑则别参。敢保径山氷消瓦解。

　　安吉州何山佛灯守珣禅师(南十五太平懃嗣)

　　既见佛鉴有所证入。是夕厉声谓众曰。者回珣上座稳睡去也。圆悟闻得。疑其未然欲与勘过。遂召至。因与游山。偶到一水潭。悟乃推灯入水。遽问曰牛头未见四祖时如何。灯曰潭深鱼聚。曰见后如何。灯曰树高招风。曰见与未见时如何。灯曰伸脚在缩脚里。悟乃称赏之。
　　南堂欲云。何山得即得。未免带水拖泥。圆悟高则高。怎奈使心用行。虽然。不入惊人浪。难逢称意鱼。
　　白岩符云。水不将杖探。不知水之深浅。金不将火试。不知金之真伪。何山之於昭觉既试矣探矣。使大方老作家见。必为喷饭。为什么。本是同根生。相煎何太急。

　　□州枢密吴居厚居士(南十五圆通旻嗣)

　　拥节归锺陵谒圆通曰。某顷赴省试过此。过赵州关尝问前住讷老。透关底事如何。讷曰且去做官。今不觉五十余年。通曰曾明得透关底事么。公曰。八次经过。常存此念。然未甚到脱洒处。通度扇与之曰请使扇。公即挥扇。通曰有甚不脱洒处。公忽有省曰。更请末后句。通却挥扇两下。公曰亲切亲切。通曰吉撩舌头三千里。
　　瀛山誾云。圆通若无后语。未免钝置。吴公只向挥扇处弄精魂。有甚了期。祇如道吉撩舌头三千里。是何意旨。

　　洪州分宁尚书莫将居士字少虚(南十五大随静嗣)

　　官西蜀。谒南堂咨决心要。堂使其向好处提撕久无所入。适如厕急。秽气甚急。以手掩鼻。遂有省彻。见南堂相为乃呈以偈曰。从来姿韵爱风流。几笑时人向外求。万别千差无觅处。得来元在鼻尖头。堂印之。
　　瀛山誾云。尚书虽是苦心造到。捡点将来。犹带些秽气在。何故。为他向厕坑头着倒。

　　△南十六
　　台州国清简堂禅师(南十六护国元嗣)

　　住江州圆通日上堂。圆通不开生药铺。单单只卖死猫头。不知那个无思算。吃着通身冷汗流。
　　盘山嵩云。盘山者里既不开生药铺。也不卖死猫头。只把一枝无孔笛。临风吹断楚江秋。

　　△南十八
　　杭州灵隐松源崇岳禅师(南十八天童杰嗣)

　　临终示众。久聚正路行者有。只不能用黑豆法。难以荷负正宗。临济佛法到此平沉。痛哉痛哉。
　　云居庄云。松源老祖压良为贱。若是黑豆法用得有甚奇特。直须将断贯索穿过从上佛祖鼻孔方有自由分。时有僧问断贯索莫在和尚手中么。庄云者瞎汉。拈拄杖便打。

　　△南二十
　　海盐天宁楚石梵琦禅师(南二十元叟端嗣)

　　上堂。通身是眼为什么看不见。通身是耳为什么听不闻。通身是口为什么说不到。通身是心为什么鉴不出。报恩有一道聪明神咒。布施诸人去也。便下座。
　　大觉升云。山僧即不然。通身是眼有什么看不见。通身是耳有什么听不闻。通身是口有什么说不到。通身是心有什么鉴不出。也无聪明神咒布施诸人。珍重归堂吃茶去。
　　天宁因僧问。如何是山里禅。曰猢狲上树尾连颠。如何是城里禅。曰十字街头一片砖。如何是村里禅。曰扶桑人种陕西田。曰谢师答话。宁曰苍天苍天。
　　天目律云。大小楚石恁么答话。若不得后语。大似光景未忘。宝寿则不然。山里禅。虚岩午夜锁轻烟。城里禅。肉案头边唱哩嗹。村里禅。牯牛[牛*孛]跳出猪圈。谢师答话。泼油救燃。祇者末后一句。一任天下衲子钻研。

　　明州育王横川如珙禅师(南二十天目礼嗣)

　　晚参。少室无门户。如何便得通。夜深宁耐立。听我说西东。
　　保宁茂举毕召大众云。也有权也有实。也有照也有用。只是不得恁么会。珍重。
　　普明用云。大好无门户。

　　杭州净慈断桥妙伦禅师(南二十径山范嗣)

　　参无准。准以狗子因何有业识。令下语凡三十转。皆不契。伦云可无方便乎。准乃举真净颂示之。伦悚然良久。忽闻板声大悟。
　　金明进云。径山养子之缘。不顾脚跟泥水。伦祖白汗通身。要难恩酬罔极。有问金明。狗子因何有业识。向道伏惟和尚珍重万福。如更眼目定动。便与掀倒禅床。何故。牵藤引蔓恐辱先也。
　　龙渊法云。无准老汉惯将死语开人活眼。可谓婆心太切。伦祖虽然瞥地收回劫外风光。要且尤欠一筹。何也。不见道。道泰不传天子令。时清休唱太平歌。
　　净慈上堂。德山低头。夹山点头。俱胝竖起手指头。玄沙[祝/土]破脚指头。拈棒云。都来不出山僧拄杖头。何以见得。卓拄杖云。一叶落。天下秋。
　　瓶山谦云。开疆辟土。革故鼎新。固是净慈老汉为人的赤心片片。瓶山今日也要平分风月。贵在诸昆仲共知。蓦拈如意云。德山．玄沙．夹山．俱胝总在瓶山如意头上。各各显扬无量妙义。还委悉么。不因夜来雁。怎见海门秋。

　　△南二十一
　　杭州天目高峰原妙禅师(南二十一仰山钦嗣)

　　上堂。海底泥牛衔月走。岩前石虎抱儿眠。铁蛇钻入金刚眼。昆仑骑象鹭鸶牵。此四句内有一句。能杀能活能纵能夺。若人捡点得出。一生参学事毕。
　　宝寿方问僧云。高峰道此四句内有一句能纵能夺能杀能活。且道是那一句。僧乃弹指云。只者一句也能纵能夺能杀能活。和尚请定当看。寿叱云。挑葱卖韭汉出去。你那里得知。
　　古南门云。山僧亦有四句。五更撞钟脚落地。三更接板狗子吠。二时粥饭湿匙筯。半夜放参霜点被。此四句中有一句全用。有一句全体。有一句全体即用全用即体。有一句体用双忘。腾腾任运任运腾腾。若人捡点得出。便请归家稳坐。
　　崆峒慈云。山僧亦有四句。水流湿。火就燥。云从龙。风从虎。中有一句能纵能夺能杀能活。若人捡点得出。不惟参学事毕。亦且堪与人天为师。
　　道林志云。高峰道内有一句能纵能夺能杀能活。且道是那一句。诸人还定当得出么。如其不然。乃蓦竖如意云。敢烦者个上座与汝通个消息。遂击案一下。
　　光相得云。山僧亦有四句。开田而食。凿井而饮。日出而作。日没而息。内有一句能纵能夺能杀能活。若人辨得。一生参学事毕。且道与高峰是同是别。
　　□□[爂-火+山]云。藏春色於壶天。栽犊角於马首。固是高峰作略。若论擒飞龙捉猛虎。犹未可在。
　　高峰示众。竖拂子曰。大众。到者里进一步也不得。退一步也不得。总不恁么也不得。毕竟如何。不得不得。
　　佛川宗云。野山则不然。乃竖拂子云。大众。到者里进一步也得。退一步也得。总不恁么也得。毕竟如何。得得。且道与高峰相去多少。良久云。两彩一赛。
　　慧庆诠云。二老与么提持。直截不妨直截。义学看来不免被得失进退瞒过。者里则不然。乃蓦竖拂子云。切忌头上安头。便掷下。

　　△南二十九
　　秀州天宁法舟道济禅师(南二十九吉庵祚嗣)

　　因陆五台问。画前元有易否。宁曰。若无。将甚么画。曰画后如何。宁曰元无一画。曰。现有六十四卦。何得言无。宁曰居士莫着文字好。曰请师离文字发一爻看。宁召五台。台应诺。宝曰者一爻从何处起。
　　普明用云。画前画后。论有论无。总与大易无涉。直饶一唤一诺爻象分明。也未是衲僧极则。画前元有易否。天宁者汉何不当头便唤五台。待他应诺。却好云元有易否。陆公者里必然别有所入。且免后来许多周遮。

　　△南三十一
　　金陵月心笑岩德宝禅师(南三十一龙泉聪嗣)

　　侍龙泉无闻聪围炉次。泉问。人人有个本来父母。子之父母今在何处。岩曰一火焚之。泉曰恁么则子无父母耶。岩曰。有即有。佛眼觑不见。泉曰子还见么。岩曰某甲亦不见。泉曰为甚么不见。岩曰若见则非真父母。泉然之。
　　白岩符云。二老与么酬对。自非亲从广堂深奥中履历过来。要如此丝来线去血脉联络。则三家村卖柴汉问他九重禁殿中事断所不知。而今主张直截痛快者。卑为联纤。是又何曾嗅着他一点汗臭气聻。虽然。若论本来父母。犹隔远在。为什么。不见道。若有所见则非真父母。
　　笑岩上堂拈拄杖曰。有么有么。时有僧出作礼。岩劈脊便打曰多口作么。曰。某甲一言也未。何为多口。岩复打曰。再犯不容。
　　万峰藏云。俊则太煞俊。未免着忙在。

　　杭州径山无幻性冲禅师(南三十一敬畏空嗣)

　　因编无趣录归。趣云。子一向做得个甚么。山云。性冲买得一段田。收得原本契书。请和尚佥押。乃将录呈上。趣接得云。者个是我底。你底聻。山云和尚莫搀夺行市。趣掷下录本。山便出。
　　金明进云。我若作敬畏。待云请和尚佥押。便乃垂下一足。他更如何。但云念子远来且坐吃茶。不特不负来机。要且主宾有礼。若作径山。待云者个是我底你底聻。遽好与一掌。何故。大丈夫捋虎须未为分外。
　　古林如云。我若作径山。待道者个是我底你底聻。便与作礼云。今日念和尚老大。

　　△南三十二
　　荆溪龙池禹门正传禅师(南三十二笑岩宝嗣)

　　因僧问。如何是祖师西来意。池曰屋北鹿独宿。僧曰不会。池曰溪西鸡齐啼。
　　夹山豫云。师翁答话虽则一椎两当。未免令者僧分西着北。不肖孙则不然。今日或有问如何是祖师西来意。但向道。面临江水阔。早晚看行舟。更曰不会。向道。两岸芦花里。清风引白鸥。

　　绣州兴善南明慧广禅师(南三十二径山冲嗣)

　　示众。五峰头卓朔。双径尾颠先喝。石岩一任[跳-兆+孛]跳。明月池覆地倾天。此四句中。有一句有杀人刀无活人剑。有一句有活人剑无杀人刀。有一句杀人刀活人剑俱有。有一句杀人刀活人剑俱无。拣点得倜傥分明。许你参学事毕。
　　龙渊法云。兴善虽然杀活纵夺通身手眼。捡点将来。不无钝置杀人。
　　空诸性云。四句外尚有一句子。百味具足不独杀活也。然虽南明终未能举出在。且道是那一句。良久云。觑着则瞎。
　　兴善因看雪次。僧云满山都是雪。善云随声逐色汉。僧云请师离声色道一句。善却云满山都是雪。
　　普明用云。者僧身挨白刃。活得命来不妨好手。南老人费尽盐酱。究竟不获称心。者里还有向声色外别道一句者么。良久云。切忌道满山都是雪。
　　藕庵衍云。兴善老汉惯将官物欺压平人。此间有为者僧雪屈者么。出来与藕庵拄杖子相见。
　　永宁振云。大小南明却被者僧看破。且道看破在甚处。具眼者辨看。

　　△南三十三
　　明州天童密云圆悟禅师(南三十三龙池传嗣)

　　因僧问。如何是不动尊。童曰此去径山五百里。
　　翠岩喆云。天童老汉惯用金刚王宝剑觌面全提。可惜者僧不知落处。若知落处。便好向百草头上卸却干戈。虽然。者里则不然。或有问如何是不动尊。但向道。露柱骑牛登五老。灯笼踏雪返西峰。
　　天童因僧问。学人远来。要问和尚讨个佛做。童曰佛也是你分外事。
　　翠岩喆云。斩钉截铁本分宗师。直下知归罕逢达者。还委悉么。浑身已在含元殿。何事唠唠问帝都。
　　白岩符云。者老汉生平一条白棒不顺人情。不管是佛是魔蓦头便与一揕。在者里为什么不用聻。少年曾决龙蛇阵。淹倒还同稚子歌。
　　天童因挂牌入室。有僧才跨门即曰。不用拈提。请师便棒。童曰为什么聻。僧无语。童便打。
　　天童忞云。者僧将成九仞之山。尚亏一篑之土。若是山僧。待道为什么聻。但向道。横趋金殿过。定惹[衔-金+缶]炉香。敢保先师拄杖子两手分付。
　　积翠润云。老天童祇有顺水之波。且无逆潮之浪。若是山僧。待渠道不必拈提。声未绝直与打出方丈。令渠倒疑三十年。不致后人向者里亸跟。虽然。如今有恁么僧来又作么生。乃喝一喝云。曹溪波浪如相似。无限平人被陆沉。

　　建宁普明鸳湖妙用禅师(南三十三兴善广嗣)

　　同雪峤上弦夜玩月次。峤指月问那半个在那里去了。明良久云会么。峤云也只得半个。明却问那半个在那里去了。峤亦良久。明云也只得半个。峤乃呵呵大笑。
　　金明进云。二老举扬个事。如善舞太阿终不伤锋犯手。虽然。捡点将来。太杀艹窠里辊。金明若在。见他恁么。便好拂袖而出。何故。不见道。此夜一轮满。清光何处无。
　　永正元云。埙篪递奏互换可观。还他二老作家。然只好明者一半事。若是那一半事。敢曰未在。且作么生是那一半事。待月落后与你道。
　　龙渊法云。二老道即太杀。祇道得一半。金明虽则善为折衷。以小子看来大似凑成三个担板。
　　退庵智云。二老为那半个费却许多腕头力作么。者里若有问。那半个在那里去了。但举拳云。鉴。他更如何。劈面便掌。
　　瓶山谦云。向上一着即三世诸佛只得口挂壁上。二大老合水和泥。直是笑破人口。向上云乎哉。到瓶山者里。好各与三十笤帚。

　　宗门拈古汇集卷第四十四
　　宗门拈古汇集卷第四十五

　　　　古杭白岩嗣祖沙门　净符　汇集

　　△青十五
　　明州雪窦足庵智鉴禅师(青十五天童珏嗣)

　　参翠山宗。宗问。道者为众竭力。不无其劳。窦曰须知有不劳者。曰尊贵位中留不住时如何。窦曰触处相逢不相识。曰。犹是途中主宾。如何是主中主。窦曰丙丁吹灭火。宗以手掩窦口。窦拓开便行。
　　崇先奇云。翠山恁么问。雪窦恁么答。尽谓宾主穆穆。检点将来。大似持钵不得诈道不饥。

　　△青十六
　　明州天童长翁如净禅师(青十六雪窦鉴嗣)

　　上堂。霜风号肃杀。霜叶堕萧[台-台+(癸-天+虫)]。举拂子曰。看。惟有玲珑岩。崔嵬望转高。所谓天童滞货今朝短贩一遭。莫有酬价底么。下座。
　　文峰玉云。长翁与么说法。阳春雪曲固难为和。乃无端唤作滞货要人酬价。从前雪曲可惜变作下里巴歌了也。还有挽转者么。试与长翁出臂力看。
　　天童六坐道场并未言禀承。有请为拈香者。童曰我待涅盘堂里拈出。及临终果拈香曰。如净行脚四十余年。首到乳峰失脚堕於陷阱。此香今不免拈出钝置我雪窦足庵大和尚。
　　龙唐柱云。长翁老祖被雪窦活埋在碧玉阱中。直得有屈无伸。所以三回两度吐露不得。逗到临末梢头方才雪屈。何也。纵有伯牙琴。应难写心曲。
　　天童开炉上堂。召众打圆相曰。个是天童火炉。近前则烧杀。退后则冻杀。忽有个汉出来道合作么生。[囗@力]。火炉动也。
　　天界盛云。我当时若见者汉恁么道。便与蓦头一喝云。者老汉自己眉毛烧却也不知。
　　白岩符云。在者里又且不然。尽大地是个火炉。你近前则烧杀。退后亦烧杀。直饶你总不恁么也无你亸避处。忽有个汉出来道毕竟合作么生。[囗@力]。可惜许。
　　崇先奇云。天童老祖大似贫儿暴富卖弄家珍。皋亭当时若见。踏翻便行。令者一队趋炎附热汉冻杀有甚么过。

　　△青十七
　　襄州鹿门觉禅师(青十七天童净嗣)

　　参天童长翁。值翁上堂曰。一个乌梅似本形。蜘蛛结网打蜻蜓。蜻蜓落了两片翼。堪笑乌梅咬铁钉。门不觉失笑曰。早知灯是火。饭熟几多时。
　　天界盛云。长翁用尽伎俩。不过只发得没意智汉个好笑。究竟向上事。未曾打发在。
　　鹿门示众。尽大地是学人一卷经。尽乾坤是学人一只眼。以者个眼读如是经。千万亿劫无有间断。
　　报恩秀云。看读不易。
　　愚庵盂云。正恁么时。有经处无眼。有眼处无经。举意读时便成间断。报恩云看读不易。咄。寐语作么。
　　龙唐柱云。看则眉毛落地。读则碓嘴生花。
　　乌龙岑云。以者只眼读者卷经。直是东南西北无一物能为障碍。古今三世无一刻能为间断。只是看读不易。山僧为伊拈却去也。遂竖起拂子高声云。尽大地是一卷经。尽乾坤是一只眼。孟八郎汉便恁么去。乃掷下拂子。
　　崇先奇云。鹿门恁么示众。也是依经解义。报恩虽善断章节句。怎奈打失眼睛。皋亭一出娘肚皮便开眼见明闭眼见暗。至今胸无一元字脚。山依旧是山。水依旧是水。又何用别作解会。也别无难易。且道与古人是同是别。辨得者出来吐露。不知者切忌心粗。
　　鹿门因普照参。照问如何是尽乾坤是学人一只眼。门曰汝被一卷经遮却也。照拟对。门摇手曰不快漆桶。照於是得言外旨。
　　天界盛云。鹿门惯得其便则且置。且道如何是言外旨。盏子扑落地。碟子成七片。

　　△青十八
　　青州普照一辨禅师(青十八鹿门觉嗣)

　　因大明宝问。离四句绝百非。请师直指西来意。照曰。昨日有人恁么问。被打出去也。明曰今日又如何。照曰你得恁么不识痛痒。明礼拜。照曰。可惜许。棒折也。明直得汗下。
　　文峰玉云。一挨一拶有放有收。还他二大老不虚其为作家手眼。有者道赤眼撞着火柴头。也不妨许伊道着。若是大明汗下。犹未梦见在。
　　白岩符云。杀人不用刀。活人何必剑。在普照老汉得之矣。当时大明可惜放过。若不放过。待道可惜许棒折也。便好进云。知和尚祇有受璧之心。且无割城之意。看者老汉又当作何处置。
　　普照尝垂百问勘验学者。兹略记其五问。声前荐得落在今时。句后承当迷头认影。作么生是空劫已前自己。
　　愚庵盂云。道即不难。恐落今时。旁僧云。请和尚道看。余打一掴云。羞也不识。要称禅客。
　　龙唐柱云。青州老人秉洞上宗纲。为天下归仰。大开东阁迎宾。不忘重闱禁殿。要识空劫已前自己么。良久云。从来无位次。谁敢强安排。
　　百丈源云。贫逸富劳。
　　问。二边纯莫立。中道不须安。且道甚处相见得个端的。
　　愚庵盂云。可怜无定河边骨。尽是春闺梦里人。
　　百丈源云。和尚口乾。叫侍者过茶来。
　　问。回途转位直须戴角披毛。唤作畜生得么。
　　愚庵盂云。娲女不知亡国恨。隔江犹唱后庭花。
　　百丈源云。轻打我轻打我。
　　问。念念释迦生世。步步弥勒下生。为甚么拟心即错动念即乖。
　　愚庵盂云。富嫌千口少。贫恨一身多。
　　百丈源云。甜瓜甜。苦瓜苦。
　　问。有口读不尽。无言心自明。是则裂破虚空。不是则鬼家活计。上人端的处。道将一句来。
　　愚庵盂云。骨鎈。又云。背手抽金镞。
　　百丈源云。莫装聋好。

　　明州天童云外岫禅师(青十八直翁举嗣)

　　上堂。闹市红尘里有闹市红尘里佛法。深山岩崖中有深山岩崖中佛法。山僧昨日出城门。闹市红尘里佛法一时忘却了也。归到二十里松云。便见深山岩崖中佛法。大众。且道如何是深山岩崖中佛法。白云澹泞出没太虚之中。青萝夤缘直上寒松之顶。
　　龙唐柱云。深山佛法。云外一一发泄了也。且道如何是闹市红尘里佛法。楼连湖野梅花弄霁雪之天。乐作行营鼓吹杂胡笳之曲。
　　暠山季云。云外恁么说法。大似随境漂流。
　　佛日哲云。云外老汉寻常气吞寰宇。及至拈着佛法二字。便打作两橛。隆安佛法则不然。闹市红尘里便是深山岩崖中。深山岩崖中即是闹市红尘里。所以太白峰头和泥合水。长安市上壁立万仞。壁立万仞处通身合水和泥。合水和泥时斩然壁立万仞。且道隆安有甚长处乃能如是。卓拄杖云。但见皇风成一片。不知何处有封疆。
　　天童垂语。天童今日大死去也。你作么生救。天童今日大死去也。你不要相救。天童今日大死去也。阿谁与我同行。
　　雪窦证於第一问着语云。救他作么。第二问云。请和尚吃饭。第三问云。和尚先行。某甲后随。
　　龙唐柱云。可惜放过天童者汉。我若在。待云今日大死去也阿谁与我同行。即与挑起钵囊横担楖栗。看者汉去得去不得。若去不得。便与推倒方丈。才见真狮子儿。岂不俊哉。

　　△青十九
　　磁州大明宝禅师(青十九普照辨嗣)

　　示众。若论此事。如人作针线。幸然针针相似。忽见人来。不觉失却针祇见线。者边寻也不见。那边寻也不见。却自曰近处尚不见远处那里得来。多时寻不得。心烦昏闷。乃打睡。拽衣就枕。方就枕时。蓦然一札。曰原来在者里。
　　愚庵盂云。大明不能为后人抽钉拔楔。作洒落了事人。反引渠向针线上作活计。就使模索得来。转见迷头认影。虽然。三十年后一回饮水一回噎。
　　龙唐柱云。有时求不得。无心还自来。须知此事奇特非常。祇如枕边一札时如何。分明一段风流事。惟许佳人独自知。
　　暠山季云。若论此事。直饶你蓦札相逢。到山僧者里犹未许在。何故聻。从门入者不是家珍。
　　崇先奇云。大明虽婆心切切。若是皮下有血底自然不甘。还有为古人出气者么。皋亭要问伊知痛痒也未。

　　△青二十
　　太原王山体禅师(青二十大明宝嗣)

　　示众。既有尊贵之位。须明尊贵底人。须知尊贵底人。不处尊贵之位。方明尊贵不落阶级。
　　宝寿方云。太原与么提持。要明尊贵一路尚欠在。为什么。不见道方外谁敢论量。
　　愚庵盂云。如何黑漆屏风上。更写卢仝月蚀诗。
　　王山见雀子啄生台饭。乃拍手一下。雀飞去。大明遂於山背上打一掌。山回首。明曰。还是雀子辜负你。还是你辜负我。山罔措。明曰。幸自可怜生。却乃互相辜负去。山豁然有省。十载执侍。秘重深严。一旦抽单。罔不疑怪。或问大明侍者何往。明曰。诸方来诸方去。何介意哉。曰参学何似。明曰。道有参学。栽他头角。道无参学。减他威光。一众方疑。后承印记。
　　龙唐柱云。全身奉重不触威严。转位提持纵横得妙。道有道无二俱不涉。诸人作么生会。天晓便藏无影树。太阳虽照不能寻。

　　△青二十一
　　磁州雪岩满禅师(青二十一王山体嗣)

　　初参普照。照曰。兄弟年少正宜力参。老僧当年念念以佛法为事。严避席进曰。和尚而今如何。照曰如生冤家相似。严曰若不得此语。几乎枉行千里。照下禅床握岩手曰作家那。
　　报恩秀云。死灰里一粒荳爆。
　　愚庵盂云。普照当时待他问和尚而今如何。也好顶门一棒。或再进语。更与一棒。且教者汉参三十年。普照若行得此令。吾宗不止如是。虽然。烂泥里有刺。作者方知。
　　龙唐柱云。雪岩向狮子颔下解铃。骊龙额上探珠。诚为好手。然终未免被普照赃诬一上。至今称不得好人。报恩曰冷灰里一粒荳爆。也是压良为贱。
　　崇先奇云。万松祖错下名言。殊不知青州勾贼破家。我若作普照。待问而今如何。拈棒趂出。免见互相钝置。
　　白岩符云。雪岩末上若不与一拶。岂不失却青州。虽然。犹欠辣手。当时待道如生冤家。何不向道。和尚今日瓦解氷消。青州虽有恶水。管取无处浇泼。
　　雪岩后造王山问。洞山於睹影处悟邈师真意旨。临济於彻困处悟佛法无多子。如何后来出世为人立甚正偏君臣玄要人境。无乃反惑乱人乎。山笑曰。子欲了此生死病源。既於彻悟处与为人处自生惑乱。则生死病根如何断得。古人所谓不疑言句是为大病。子今既疑则病发矣。子知此病即子药乎。岩於是坐卧不宁久之。一日读洞山兼中到颂曰。折合终归炭里坐。乃忽然契悟曰。今日方知病即药也。呈解於山。山曰料掉没交涉。岩曰者老汉此回瞒我不得也。
　　天界盛云。草头方子撞采。医得一个也。拈拄杖云。还有要识者草头方子者么。卓一卓云。料掉没交涉。
　　白岩符云。大疑大悟。不疑则不悟。雪岩既疑矣悟矣。且道还谛当也无。直饶道此回瞒我不得。殊不知早被王山笼罩了也。山僧与么批判。还有为雪岩作主者么。良久云。设有也是料掉没交涉。

　　△青二十二

　　燕京报恩万松行秀禅师(青二十二雪岩满嗣)示众。机轮转处智眼犹迷。宝镜开时纤尘不度。开拳不落地。应物善知时。两刃相逢时如何回互。
　　愚庵盂云。徧身绮罗者。不是养蚕人。
　　报恩示众。去则留住。住则遣去。不住不去。渠无国土。何处逢渠。在在处处。且道是什么物得恁么奇特。
　　愚庵盂云。秤锤蘸醋。
　　报恩示众。动则埋身千丈。不动则当处生苗。直须两头撒开。中间放下。更买草鞋行脚始得。
　　愚庵盂云。曾经三峡猿啼处。不是愁人也断肠。
　　报恩示众。踢翻沧海大地尘飞。喝散白云虚空粉碎。严行正令犹是半提。大用全彰如何施设。
　　愚庵盂云。瑠璃殿上无知识。
　　报恩示众。向上一机鹤冲霄汉。当阳一路鹞过新罗。直饶眼似流星。未免口如匾檐。且道是何宗旨。
　　愚庵盂云。闭眼食蜗牛。一场酸涩苦。
　　报恩问僧。俱胝竖指意旨如何。僧乃竖一指。恩曰。祇者个。更别有。僧无语。恩便喝出。
　　龙唐柱云。措大汉子随人语脉里走。不识转身一路。待云祇者个更别有。便缩却指头。不惟与俱胝相见。亦乃使天下人摸索不着。
　　报恩问僧。洞山道龙吟枯木异响难闻。如何是异响。曰不会。恩曰善解龙吟。
　　崇先奇云。报恩老人虽别音响。怎奈欠一着在。者僧善解龙吟。只是不知时节。仔细看来。也是别宝遇着瞎波斯。
　　报恩因僧问。撒手那边底人。为什么不居正位。恩曰大功不宰。曰。回头者畔底人。为什么不堕偏方。恩曰至化无为。
　　白岩符云。芳花丛里不措一足。万年床上懒去安眠。独许万松个汉。尽大地人无敢论量。虽然。你若作正偏回互会。堕拔舌犁耕地狱有日在。

　　△青二十三
　　西京少室雪庭福裕禅师(青二十三报恩秀嗣)

　　因僧问。如何是祖师西来意。庭曰待乳峰点头即向汝道。
　　愚庵盂云。乳峰点头也。道个什么。火里[即*鸟]鹩吞大虫。
　　龙唐柱云。天华则不然。有问如何是祖师西来意。即向他道。直待乳峰点头亦不向汝道。
　　崇先奇征云。为是答者僧语。为是别有道理。者僧当时若果然会去。乳峰至今横点头竖点头。若也不会。祖师归天竺久矣。
　　雪庭因僧问。如何是向上尊贵一路。庭曰。渔歌惊起沙汀鹭。飞出芦花不见踪。
　　愚庵盂云。一字入公门。九牛拔不出。
　　崇先奇云。有人透得过者。可辨语渗漏。
　　白岩符云。与么答话。诸方尽作向上尊贵语会。还谛当也未。苟不曾认得皓布裈面目清楚。要与他雪庭老汉相见。千里万里。

　　△青二十四
　　西京少室灵隐文泰禅师(青二十四雪庭裕嗣)

　　上堂。尘劫来事只在於今。河沙妙德总在心源。试教伊觌面相承。便不解当风拈出。且道过在什么处。卓拄杖曰。祇为分明极。翻令所得迟。
　　愚庵盂云。只如灵隐还拈得出么。若拈得出。何不略借一观。若拈不出。河沙妙德向何处去也。隔墙恩怨如何说。独抱琵琶月下弹。
　　龙唐柱云。大小灵隐将差珍异宝撒出。当阳供养诸人了也。拈拄杖云。看看。见之不取。思之千里。
　　崇先奇云。大小灵隐只见锥头利不见凿头方。
　　白岩符云。逆来则瞋。顺来则喜。甚处不是觌面相承处。更要当风拈出作么。泰翁与么说话。大似要人头上安头。蓦竖拂子云。决定是见。击案云。决定是闻。良久云。不可更头上安头也。乃掷下拂子。

　　△青二十五
　　西京还源宝应福遇禅师(青二十五少室泰嗣)

　　因僧问。如何是西来的的大意。应曰。风送泉声来几畔。月移花影到窗前。
　　愚庵盂云。大小祖师引人向声色里作窠臼。好与三十棒。除却声色也好与三十棒。祇如愚庵聻。点石化为金玉易。劝人除却是非难。
　　南山宝云。有能向者里点得宝应老落处出。方知释迦掩室维摩杜口总是不守本分底人。
　　龙唐柱云。转功就位。转位就功。则不无宝应。若问山僧。更有入理底句。寒松尽夜无虚籁。老鹤移栖空月巢。
　　崇先奇云。宝应老人平常六韬三略七事随身。恁么答话。大似坐观成败。然虽如是。还觉脑门重么。

　　△青二十六
　　南阳香严淳拙文才禅师(青二十六宝应遇嗣)

　　因僧问。如何是理法界。严曰。虚空扑落地。粉碎不成文。如何是事法界。严曰。到来家荡尽。免作屋中愚。如何是事理无碍法界。严曰。三冬枯木秀。九夏雪花飞。如何是事事无碍法界。岩曰。清风伴明月。野老笑相亲。
　　崇先奇云。香严老人只知指疆画界。不觉通身水泥。者僧会即会也。是纸上富贵。若是四法界。未梦见在。
　　白岩符云。尽谓香严老汉被者僧扯入葛藤窠里东兜西搭。殊不知善言言者言满天下无口过。还知者老汉舌根不动处么。良久云。切忌道山僧饶舌。
　　香严尝读证道歌。至幻化空身即法身处。豁然契悟。
　　愚庵盂云。若向者里悟去。披毛戴角有日在。
　　龙唐柱云。不离花下路。便见洞中春。会么。山僧借手行拳去也。乃举长芦上堂云。幻化空身即法身。遂作舞云。见么见么。恁么见得。过桥村酒美。又作舞云。见么见么。恁么不见。隔岸野花香。且道香严悟底与长芦道底还有差别也无。

　　△青二十九
　　西京少室俱空契斌禅师(青二十九凝然改嗣)

　　僧问。如何是空劫已前底事。空曰乌龟向火。
　　愚庵盂云。料掉没交涉。且道过在主家宾家。者里明得。方许你会空劫已前底事。如或不明。且看乌龟向火。
　　龙唐柱云。恁么举扬。还当得空劫已前事么。天色稍晚。各自归堂参取好。
　　凤山启云。五月五日午时节。赤口白舌尽消灭。
　　崇先奇云。者僧当时悟去。可以随处作主。若更去东卜西卜。则病在心头。

　　△青三十四
　　建昌寿昌无明慧经禅师(青三十四廪山忠嗣)

　　问僧。赵州道台山婆我为汝勘破了也。毕竟勘破在什么处。僧曰和尚今日败缺了也。昌曰老僧一生也不奈何。好教你知。若实会。举似来看。僧拟进语。昌打一棒云。者掠虚汉。
　　栖霞成云。台山一案拈却多少人鼻孔。换却多少人眼睛。者僧也解诈明头。及乎老汉拈出个柴头向他面前一吹。直得退身无路。且道者一棒他还知落处么。
　　白岩符云。可惜者僧有前无后。当时若是个善始善终底。待道老僧也不奈何。便好向道转见不堪。拂袖便出。管教者老汉刮目相待。
　　崇先奇云。台山路惟赵州与寿昌老人亲履实践。故不与路为雠。可惜者僧当时舍近求远遂成周遮。若是皋亭。待他道老僧一生也不奈何。但云和尚更须买草鞋行脚。不图勘破寿昌。并得参见赵老。

　　△青三十五
　　越州云门显圣湛然圆澄禅师(青三十五大觉念嗣)

　　因鹤林参五台山达观可。盘桓夜深次。观曰你信得及么。鹤曰信得及。观曰既信得及。请将法华经抛入尿桶看。鹤如所言。诸方疑骇。门往勘之。问鹤有此事否。鹤曰实有此事。门曰汝信得及么。鹤曰信得及。门曰既信得及割取头来。鹤不知所措。门曰。虚头禅客。观闻曰。阿耶阿耶。鹤林万劫地狱。云门一语出之矣。
　　东明际云。此二尊宿一人有杀人刀无活人剑。一人亦有杀人刀亦有活人剑。若人捡点得出。许伊具择法眼。
　　宝寿方云。二老汉生平气吞宇宙。虽岳偃湫倾无能动其丝发。乃被一孟八郎转却。而所谓生平气宇向什么处去也。
　　广润融云。云门一语虽出鹤林万劫地狱。又累天下老和尚及大地有情无情齐陷阿鼻。还有跳得出者么。一僧云广润长老聻。润便打。
　　云门因僧问。如何是异类中行。门曰轻打我轻打我。僧曰我会也。门曰你作么生会。僧遂作驴鸣。
　　天目律云。师翁生平发一机垂一语。如金刚圈栗棘蓬。直是无你攒簇处。因甚到者里被人一拶便乃入泥入水。宝寿孙又且不然。如何是异类中行。便与他一把草。他若眼目定动。向道。者畜生。草料也不识。
　　崇先奇云。者僧虽善步趋。犹欠返掷。捡点将来。也是邯郸学唐步。
　　白岩符云。云门师翁一生眼脑端正气宇清明。无端引者僧向瞎驴痛马队里作活计。不肖孙则不然。设有问如何是异类中行。向他道。木作头。泥水作头。解作头。石作头。
　　云门在云栖。栖举高峰海底泥牛话问门曰。他道内有一句能纵能夺能杀能活。你且道是那一句。门推出旁僧曰。大众证明。栖颔之。
　　愚庵盂云。彼时此语传之海内。直得须弥山震动。大洋海波翻。阿修罗手擎日月高声唱云。邪正不分。过由旁僧。
　　崇先奇云。披沙拣金。还他云门老人眼亲手快。若是内中一句能纵能夺能杀能活。莫道云栖。便是高峰老汉亦拈不出。何故聻。大众证明。
　　龟山宣云。云栖借马行追。云门当风指出。二老与么相见。五湖衲子便宜多矣。然就中一句子。毕竟未能指出。
　　云门在云栖时因津送亡僧回。栖问众曰。亡僧迁化。向什么处去。门出众曰。谢和尚挂念。
　　愚庵盂云。云门老汉虽善机宜。还须替者僧入涅盘堂始得。
　　云门因僧参乃问。你行脚事作么生。僧画一圆相。门划破圆相。僧敲桌三下。门却画一圆相。僧又敲桌三下。门又重画三圆相。僧以手抹却。门曰离此之外别道一句看。僧拟议。门便喝出。
　　东明际云。者僧将成九仞之山。不进一篑之土。
　　崇先奇云。王者之师有征无战。者僧不识大命擅自对垒。及乎被云门老人大书露布。方肯束手归降。
　　锦德寒云。我若作者僧。待道离此之外别道一句看。拂袖便出。
　　云门一日上堂说法毕。忽召众曰。还有问话者么。若有出来。我祇要打草惊蛇。僧才出。门曰真是一场业地。卓拄杖便下座。
　　愚庵盂云。者老汉图得一时俊快。不顾后人捡点。者片地从古至今何曾清净得来。偶然一时打草。却被者僧靠倒。
　　云门因雪峤大师问。如何是杀人刀。门曰布鼓当轩谁敢击。如何是活人剑。门曰虽然后学也堪为。
　　东明际别前语云。照顾汝头。别后语云。快走快走。
　　云门因中丞苏云浦问。鸳鸯绣出从君看。不把金针度与人。如何是金针。门曰。我在京师走一遭。不曾遇着一人。浦复问。门曰古佛过去久矣。
　　崇先奇云。云门老汉金针暗掷。辜负鸳鸯独宿。者俗汉锦衣夜行。不思故国风光。
　　凤山启云。祥麟不践生草。大鹏耻宿鸡栖。啮镞之机惊群之句谁敢追风。但末梢头太煞老婆。若是不肖。待复问。便与一棒。教者俗汉疑三十年。
　　海门涌云。云门不合将精金杂以沙卖。诸人请另出一只手。

　　信州博山无异元来禅师(青三十五寿昌经嗣)

　　因寿昌以玄则禅师答僧问龙吟雾起虎啸风生话命颂。山冲口颂云。杀活争雄各有奇。模糊肉眼曷能知。吐光不遂时流意。依旧春风逐马蹄。昌颔之。
　　栖霞成云。掀翻海岳须还拔地之才。驱走雷霆要有滔天之作。博山此颂拔地之才有矣。滔天之作具矣。要五百年名世凤舞岐山。十万里传心龙吟枯木。又须别有话会处始得。

　　建阳东苑慧台元镜禅师(青三十五寿昌经嗣)

　　因有省。以偈呈寿昌曰。识破不值半文钱。可怜摸索几多年。宗流尽是欺心汉。说甚祖师别有禅。昌曰。识得破果然不值钱。你且道那里是赵州勘破婆子处。苑厉声曰和尚莫作怪。昌为大笑曰。参禅要到者一着。始不受人牢笼。苑礼拜。
　　栖霞成云。东苑老人被寿昌冷地一锥。若无后语。祸事祸事。
　　白岩符云。东苑所供既实。寿昌乃又向无头对处捏出冤辞。自非抚心无媿者则勘鞫临场又安能当抵。虽然。末上一机未免彼此钝置。

　　宗门拈古汇集卷第四十五(终)

