续藏经   禅宗颂古联珠通集
　宋 法应集　元 普会续集

 禅宗颂古联珠通集序

　　　　前集贤待制承事郎冯子振　撰
　　禅宗颂古联珠者。钱唐沙门普会演宝鉴师法应所编。从上古德直指之声欬也。其机缘每一则。续已有补未有。因寿之板以唤禅客。一日似争第一帙蕲小序阅将竟。则为之称赞曰。此胜自在耶。此具足如意摩尼耶。此会师所为联珠。果象罔亲得之赤水者耶。异时西域槖装。咸阳晞价之贾髯。高鼻碧矑而之列肆。双肘擎戴端的即是非是。则荆山之璞投之瞎砌。病足再刖。何有洒血抱泣以相明。或谓。游吾园者。睹须曼花。登觉地者。证庵罗果。彼花不待眼拨而胸领。果不待枚举而髓味。谓之实悟实参。假泛而览暂而尝。仓卒莫辨其为何者决定。则亦寻常盂浪之布袜青行缠耳。吾谓智有利钝故解有疾迟。见有浅深故思有工拙。譬之天涯芳草王孙经目。共知风光流转不涉藜沙。特於芊绵错杂之丛。独能望而名。其为荃为蘅为芷为[廿/(〡*臣)]。斯则名为六合一薢茩之真赏识。不然鼻端普嗅种种清芣肤颊小差。终未是离骚注脚下具眼本色。虽然掩舌摩竭。分别相空。杜口毗耶。言语道断。尊者无说。我乃无闻。他日禅林。觌面相呈。交手付与家珍。回首密在汝边。衲衣下一抖擞。满倾僧宝人人沧海珠矣。奚联之云书以为序。

 禅宗颂古联珠通集序

　　夫鼻祖西来。不立文字直指而已。时门人又有所谓不执文字不离文字而为道用。已向第二机矣。故有汝得吾皮之记。道不在言也审矣。子以为何如。曰非也。道虽不在於言。言而当终日言。於道庸何伤。否则一语犹以为赘也。爰自一华敷而五叶联芳。方世传而两派支衍。机缘公案五灯烨。如诸祖相继。有拈古焉。有颂古焉。拈古则见之於八方珠玉类要等集。颂古则有宝鉴大师。宋淳熙间居池阳报恩。采集佛祖。至茶陵机缘。凡三百二十有五则颂古。宗师一百二十有二人。颂二千一百首。目之曰禅宗颂古联珠。丛林尚之而板将漫灭。因念淳熙至今垂二百载。其间负大名尊宿星布林立。颂古亦不下先哲。惜乎联继之作阙如也。每惭滥厕宗门。且有年矣。禅无所悟。道无所诣。欲作之复止之。趑趄者亦屡矣。元贞乙未。叨尸义乌普济山院。事简辄事续稿。仅得一二。萍梗之踪。或出或处。随见随笔。二十三四年间稍成次序。机缘先有者颂则续之。未有者增之加机缘。又四百九十又三则。宗师四百二十六人。颂三千丹五十首。题曰禅宗颂古联珠通集。将募板行与后学共惑者。曰道不在是。拈华微笑三拜得髓。初无一语与之。而昭昭於心目之间。道播无垠。乌有如今日叶音韵事言句簧鼓。后人俾其弃本逐末。诚可叹哉。予笑而不答。良久乃歌曰。五云影里神仙现。手把红罗扇遮面。急须着眼看仙人。莫看仙人手中扇。已而谓之曰。子所论者手中扇也。予所集者果在扇邪。噫知我罪我其惟此集乎。时延佑戊午六月旦。前住绍兴路天衣万寿禅寺。钱唐沙门普会自序。

 重刻禅宗颂古联珠通集序

　　佛祖葛藤。水浸不烂。火烧不坏。枝联蔓衍。流布无穷。禅宗颂古联珠通集者。鲁庵会公集成。锓梓行世久矣。近以他故其板散落人间。洪武己巳夏。余虑其亡失。托道友收赎。庋藏於大慈山之幻居。实六月二十八日也。明日旧置板处。火作风烈。燎及千数百家。吁斯亦异矣。然佛祖葛藤。其果灵验如此耶。抑神物护持而致然耶。敬捐衣资命工补完。用广流通永延慧命。因书其得板所由之异。庸识岁月云。
　　洪武壬申春二月中天竺住山沙门　净戒　识

 禅宗颂古联珠旧序

　　　　宁武军承宣使提举隆兴府玉隆万寿宫武功郡开国矦张抡　撰
　　西方圣人为一大事因缘故出现於世。后以正法眼藏付嘱迦叶。传至二十七世。而达磨入于中夏。设大法药。开甘露门。直接上根。不立文字。逮今六百余年。获菩提者不可胜数。虽其心以无传而传。其法以无说而说。然机缘偈颂前后寖多。玉句金章公案具在。池州报恩宝鉴大师法应。尝因禅悦余暇。[褒-保+臼]集采摭。由佛世尊以至古今宗师。凡得机缘三百廿五则。颂古一百廿二人。目之禅宗颂古联珠集。可谓毗卢藏内全收众珍。旃檀林中莫非香木。开悟知见利益后来。锓木流通岂曰小补。以予夙慕宗乘乐推法施。请为序引。不获固辞。淳熙岁在屠维大渊献。冬十一月序。

 禅宗颂古联珠旧集本序

　　　　宋池州报恩光孝禅寺传法宝鉴大师法应述
　　法应自昔南游访道。禅燕之暇集诸颂古。咨参知识。随所闻持同学讨论。去取校定三十余年。采摭机缘三百二十五则。颂二千一百首。宗师一百二十二人。编排成帙。命名禅宗颂古联珠集。愿与天下学般若菩萨共之。虽佛祖不传之妙不可得而名言。初无字书安有密语。临机直指更不覆藏。彻见当人本来面目故。诸佛以一大事因缘出现於世。譬喻言词说法开示。欲令众生悟佛知见。岂徒然哉。池阳信士裒金刻板。以广见闻。为大法光明之施。淳熙二年乙未腊八日。编次谨书。

　　 

　　禅宗颂古联珠通集卷第一
　　禅宗颂古联珠通集目录

卷第一
　　通集叙(冯子振撰)　　通集叙(普会撰)　　重刻叙(净戒撰)　　旧叙(张抡撰)　　本叙(法应撰)　　品目

卷第二
世尊机录
　　佛世尊(廿四则)
卷第三
菩萨机缘
　　文殊师利(四则)　　舍利弗(二则)　　宾头卢(一则)　　殃崛摩罗(二则)　　那咤太子(一则)　　七贤圣女(一则)　　城东老姥(一则)　　善慧大士(七则)
卷第四
菩萨机缘之余
　　布袋和尚(一则)　　跋陀尊者(一则)　　维摩居士(一则)　　善财菩萨(五则)　　天台智者(一则)　　志公和尚(二则)

大乘经偈
　　经题[米-木+八]字(一则)　　首楞严经(十七则)
卷第五
大乘经偈之余
　　圆觉经(十则)　　法华经(九则)　　文殊般若经(一则)　　维摩经(五则)　　金刚般若经(十一则)　　华严经(六则)　　楞伽经(一则)　　般若心经(一则)
卷第六
祖师机缘
西天诸祖
　　初祖迦叶尊者(二则)　　九祖伏驮蜜多(一则)　　十祖胁尊者(一则)　　十四祖龙树大士(一则)　　廿四祖师子尊者(一则)　　廿七祖般若多罗(一则)

东土诸祖
　　初祖达磨大师(六则)

卷第七
祖师机缘
东土诸祖
　　二祖慧可大师(一则)　　三祖僧璨大师(一则)　　四祖道信大师(一则)　　五祖弘忍大师(一则)　　六祖慧能大师(一则)

卷第八
祖师机缘
东土旁出诸祖
(初祖旁出)
　　波罗提尊者(一则)

(四祖旁出)
　　牛头法融禅师(一则)　　鹤林玄素禅师(一则)　　径山国一禅师(二则)　　鸟窠道林禅师(二则)

(五祖旁出)
　　蒙山道明禅师(一则)　　破灶堕和尚(二则)

(六祖旁出)
　　河北智隍禅师(一则)　　西京慧忠国师(十一则)　　永嘉玄觉禅师(一则)
卷第九
祖师机缘
六祖下第一世
　　南岳怀让禅师(四则)　　清源行思禅师(六则)

六祖下第二世(南岳下第一世)
　　马祖道一禅师(九则)

六祖下第二世(清源下第一世)
　　石头希迁禅师(三则)

北宗
　　终南惟政禅师(一则)

卷第十
祖师机缘
六祖下第三世之一(南岳下第二世之一)
　　百丈怀海禅师(九则)　　南泉普愿禅师(五则)

卷第十一
祖师机缘
六祖下第三世之二(南岳下第二世之二)
　　南泉禅师之余(廿二则)　　盐官齐安国师(三则)　　归宗智常禅师(七则)　　韶州乳源禅师(一则)

卷第十二
祖师机缘
六祖下第三世之三(南岳下第二世之三)
　　大梅法常禅师(四则)　　五泄灵默禅师(一则)　　盘山宝积禅师(七则)　　水潦和尚(二则)　　麻谷宝彻禅师(四则)　　东寺如会禅师(二则)　　西堂智藏禅师(一则)　　大珠慧海禅师(三则)　　百丈惟政禅师(二则)　　泐潭法会禅师(一则)　　杉山智坚禅师(一则)　　石巩慧藏禅师(一则)　　朗州中邑和尚(二则)

卷第十三
祖师机缘
六祖下第三世之四(南岳下第二世之四)
　　泐潭常与禅师(一则)　　汾州无业国师(二则)　　鹅湖大义禅师(一则)　　三角总印禅师(三则)　　鲁祖宝云禅师(二则)　　紫玉道通禅师(二则)　　五台隐峰禅师(二则)　　马头神藏禅师(一则)　　华林善觉禅师(一则)乌臼和尚(二则)　　石臼和尚(二则)　　本溪和尚(二则)　　西山亮座主(一则)　　金牛和尚(一则)　　嵩山和尚(二则)　　则川和尚(三则)　　忻州打地和尚(一则)　　江西椑树和尚(五则)　　石林和尚(一则)　　潭州秀溪和尚(一则)　　浮杯和尚(一则)　　潭州龙山和尚(一则)

卷第十四
祖师机缘
六祖下第三世之五(南岳下第二世之余)
　　襄州庞蕴居士(十四则)

六祖下第三世之六(清源下第二世之一)
　　药山惟俨禅师(十四则)　　丹霞天然禅师(六则)

卷第十五
祖师机缘
六祖下第三世之余(清源下第二世之余)
　　大颠宝通禅师(三则)　　长髭旷禅师(三则)　　法门佛陀禅师(一则)　　大同普济禅师(四则)

六祖下第四世之一(南岳下前第三世之一)
　　(沩仰宗)沩山灵佑禅师(廿五则)

卷第十六
祖师机缘
六祖下第四世之二(南岳下前第三世之二)
　　黄蘖希运禅师(六则)　　大慈寰中禅师(二则)　　平田普岸禅师(二则)　　长沙景岑禅师(九则)　　子湖利踪禅师(二则)　　鄂州茱萸和尚(二则)　　白马昙照禅师(一则)　　云际师祖禅师(一则)　　陆亘大夫(五则)

卷第十七
祖师机缘
六祖下第四世之三(南岳下前第三世之余)
　　甘贽行者(二则)

六祖下第四世之四(清源下第三世)
　　龙潭崇信禅师(二则)　　道吾宗智禅师(六则)　　云岩昙晟禅师(七则)　　百岩明哲禅师(一则)　　船子德诚禅师(二则)　　药山高沙弥(二则)　　刺史李翱居士(一则)　　翠微无学禅师(一则)　　孝义性空禅师(一则)　　仙天禅师(二则)　　马颊本空禅师(一则)　　三平义忠禅师(一则)

卷第十八
祖师机缘
六祖下第四世之五(南岳下后第三世之一)
　　赵州从谂禅师(二十则)

卷第十九
祖师机缘
六祖下第四世之六(南岳下后第三世之二)
　　赵州禅师之二(廿五则)

卷第二十
祖师机缘
六祖下第四世之七(南岳下后第三世之三)
　　赵州禅师之余(廿四则)　　芙蓉灵训禅师(二则)　　五台智通禅师(一则)　　镇州普化和尚(六则)

卷第二十一
祖师机缘
六祖下第四世之余(南岳下后第三世之余)
　　五台秘魔和尚(一则)　　湖南祗林和尚(一则)　　河中公畿和尚(一则)

六祖下第五世之一(南岳下前第四世之一)
　　(临济宗)临济义玄禅师(十七则)

卷第二十二
祖师机缘
六祖下第五世之二(南岳下前第四世之二)
　　睦州陈尊宿(十七则)　　乌石灵观禅师(四则)　　相国裴休居士(四则)　　新兴严阳尊者(一则)　　杭州多福和尚(一则)　　兴化石梯禅师(一则)　　大随法真禅师(六则)　　灵树如敏禅师(二则)　　漳州浮石禅师(一则)

卷第二十三
祖师机缘
六祖下第五世之三(南岳下前第四世之余)
　　灵云志勤禅师(五则)　　金华俱胝和尚(二则)　　末山尼了然禅师(一则)

六祖下第五世之四(清源下第四世之一)
　　德山宣鉴禅师(十四则)

卷第二十四
祖师机缘
六祖下第五世之五(清源下第四世之二)
　　(曹洞宗)洞山良价禅师(廿六则)　　神山僧密禅师(三则)　　石霜庆诸禅师(六则)　　渐源仲兴禅师(一则)　　夹山善会禅师(十则)

卷第二十五
祖师机缘
六祖下第五世之六(清源下第四世之余)
　　清平令遵禅师(二则)　　投子大同禅师(十九则)

六祖下第五世之七(南岳下后第四世之一)
　　(沩仰)仰山慧寂禅师(廿二则)　　香严智闲禅师(五则)

卷第二十六
祖师机缘
六祖下第五世之余(南岳下后第四世之余)
　　(沩仰)京兆府米和尚(二则)　　王敬初常侍(三则)　　三角法遇庵主(一则)

六祖下第六世之一(南岳下第五世之一)
　　(临济)兴化存奖禅师(八则)　　宝寿沼禅师(六则)　　三圣慧然禅师(三则)　　魏府大觉和尚(二则)　　灌溪志闲禅师(二则)　　定州善崔禅师(一则)　　襄州历村和尚(一则)　　虎溪庵主(一则)　　桐峰庵主(一则)　　沧州米仓禅师(一则)　　云山和尚(一则)　　刺史陈操尚书(二则)

卷第二十七
祖师机缘
六祖下第六世之二(南岳下第五世之余)
　　(沩仰)霍山景通禅师(二则)　　南塔光涌禅师(二则)　　无着文喜禅师(三则)

六祖下第六世之三(清源下第五世之一)
　　大光居诲禅师(一则)　　九峰道虔禅师(十则)　　凤翔石柱禅师(一则)　　涌泉景欣禅师(二则)　　云盖志元禅师(一则)　　覆船洪荐禅师(一则)　　张拙秀才(一则)　　洛浦元安禅师(十二则)

卷第二十八
祖师机缘
六祖下第六世之四(清源下第五世之二)
　　韶山寰普禅师(五则)　　天盖山幽禅师(一则)　　太原海湖禅师(一则)　　岩头全奯禅师(十三则)　　雪峰义存禅师(廿一则)

卷第二十九
祖师机缘
六祖下第六世之五(清源下第五世之三)
　　雪峰禅师之余(十一则)　　高亭简禅师(一则)　　(曹洞)云居道膺禅师(十则)　　曹山本寂禅师(廿一则)

卷第三十
祖师机缘
六祖下第六世之余(清源下第五世之余)
　　(曹洞)龙牙居遁禅师(八则)　　疎山匡仁禅师(十二则)　　越州乾峰和尚(四则)　　钦山文邃禅师(三则)　　白水本仁禅师(一则)　　天童咸启禅师(二则)　　京兆蚬子和尚(一则)　　九峰普满和尚(一则)　　幽栖道幽禅师(一则)

六祖下第七世之一(南岳下第六世之一)
　　(临济)南院慧颙禅师(五则)

卷第三十一
祖师机缘
六祖下第七世之二(南岳下第六世之余)
　　(临济)镇州宝寿禅师(二则)　　西院思明禅师(一则)　　鲁祖山教禅师(一则)　　(沩仰)资福如宝禅师(一则)　　芭蕉慧清禅师(二则)

六祖下第七世之三(清源下第六世之一)
　　瑞岩师彦禅师(一则)　　罗山道闲禅师(五则)　　玄沙师备禅师(十九则)

卷第三十二
祖师机缘
六祖下第七世之四(清源下第六世之二)
　　长庆慧棱禅师(七则)　　保福从展禅师(六则)　　镜清道怤禅师(十则)　　鼓山神晏国师(三则)　　翠岩令参禅师(一则)　　太原孚上座(四则)　　(云门宗)门文偃禅师(七则)

卷第三十三
祖师机缘
六祖下第七世之五(清源下第六世之三)
　　云门禅师之二(三十则)

卷第三十四
祖师机缘
六祖下第七世之余(清源下第六世之余)
　　云门禅师之余(廿五则)　　谷山有缘禅师(一则)　　白云善藏禅师(一则)　　禾山无殷禅师(一则)　　同安常察禅师(四则)　　新罗泊严和尚(一则)　　新罗大岭禅师(一则)　　(曹洞)杭州佛日和尚(一则)　　同安丕禅师(二则)　　朱溪谦禅师(二则)　　云居道简禅师(三则)　　归宗怀恽禅师(一则)　　新罗云住和尚(一则)　　荷玉光慧禅师(一则)　　育王弘通禅师(一则)　　金峰从志禅师(五则)　　曹山慧霞禅师(二则)　　黄蘖山慧禅师(一则)　　护国守澄禅师(五则)　　报慈藏屿禅师(一则)　　广德延禅师(一则)　　石门献蕴禅师(一则)　　木平善道禅师(二则)

卷第三十五
祖师机缘
六祖下第八世之一(南岳下前第七世)
　　(临济)风穴延沼禅师(十二则)　　颖桥安禅师(二则)　　(沩仰)资福贞邃禅师(一则)　　芭蕉继彻禅师(一则)

六祖下第八世之二(清源下第七世)
　　黄龙诲机禅师(一则)　　明招德谦禅师(二则)　　地藏桂琛禅师(二则)　　大龙智洪禅师(三则)　　白马行霭禅师(一则)　　(曹洞)荐福思禅师(一则)　　同安志禅师(二则)　　广德义禅师(二则)　　广德周禅师(一则)　　石门慧彻禅师(三则)　　太阳慧坚禅师(一则)　　(云门)德山缘密禅师(一则)　　巴陵颢鉴禅师(四则)　　般若启柔禅师(一则)　　香林澄远禅师(六则)

卷第三十六
祖师机缘
六祖下第八世之余(南岳下后第七世)
　　(云门)洞山守初禅师(四则)　　奉先深禅师(一则)　　荐福承古禅师(一则)　　双峰竟钦禅师(一则)

六祖下第九世之一(南岳下第八世)
　　(临济)首山省念禅师(九则)

六祖下第九世之二(清源下第八世之一)
　　(法眼宗)法眼文益禅师(十四则)　　清溪洪进禅师(一则)　　龙济绍修禅师(四则)

卷第三十七
祖师机缘
六祖下第九世之余(清源下第八世之余)
　　(曹洞)梁山缘观禅师(四则)　　云顶德敷禅师(一则)　　石门绍远禅师(一则)　　(云门)文殊应真禅师(二则)　　南台勤禅师(一则)　　五祖师戒禅师(四则)　　智门光祚禅师(四则)　　莲华峰祥庵主(一则)

六祖下第十世之一(南岳下第九世)
　　(临济)汾阳善昭禅师(三则)　　叶县归省禅师(一则)　　谷隐蕴聪禅师(二则)　　广慧元琏禅师(一则)

六祖下第十世之余(清源下第九世)
　　(云门)北禅智贤禅师(二则)　　洞山晓聪禅师(三则)　　雪窦重显禅师(十二则)　　云盖继鹏禅师(一则)　　天平从漪禅师(一则)　　(曹洞)太阳警玄禅师(二则)　　(法眼)天台德韶国师(二则)　　清凉泰钦禅师(一则)　　报恩玄则禅师(一则)　　永明道潜禅师(一则)

卷第三十八
祖师机缘
六祖下第十一世之一(南岳下第十世)
　　(临济)石霜慈明禅师(十五则)　　琅琊慧觉禅师(二则)　　大愚守芝禅师(二则)　　法华全举禅师(三则)　　大道谷泉禅师(一则)　　天圣皓泰禅师(一则)　　浮山法远禅师(三则)　　内翰杨文公亿(三则)

六祖下第十一世之余(清源下第十世)
　　(云门)云居晓舜禅师(一则)　　玉泉承皓禅师(一则)　　天衣义怀禅师(七则)　　法昌倚遇禅师(一则)　　(曹洞)投子义青禅师(二则)　　(法眼)永明延寿禅师(二则)　　九曲庆祥禅师(一则)　　上方遇安禅师(一则)

六祖下第十二世之一(南岳下第十一世之一)
　　(临济)黄龙慧南禅师(一则)

卷第三十九
祖师机缘
六祖下第十二世之二(南岳下第十一世之余)
　　(临济)黄龙禅师之余(四则)　　杨岐方会禅师(十则)

六祖下第十二世之余(清源下第十一世)
　　(曹洞)芙蓉道楷禅师(四则)

六祖下第十三世(南岳下第十二世)
　　(临济)黄龙祖心禅师(二则)　　白云守端禅师(五则)　　保宁仁勇禅师(二则)　　比部孙居士(一则)

六祖下第十四世(南岳下第十三世)
　　(临济)五祖法演禅师(十则)　　兜率从悦禅师(一则)　　法云杲禅师(一则)

六祖下第十五世(南岳下第十四世)
　　(临济)昭觉圜悟禅师(二则)　　太平佛鉴禅师(一则)　　龙门佛眼禅师(一则)　　金陵俞道婆(一则)

卷第四十
祖师机缘
六祖下第十六世(南岳下第十五世)
　　(临济)虎丘绍隆禅师(一则)　　径山大慧禅师(三则)　　正堂明辩禅师(一则)　　大沩月庵禅师(一则)

六祖下第十七世(南岳下第十六世)
　　(临济)天童应庵禅师(二则)　　育王佛照禅师(二则)　　水庵师一禅师(一则)

六祖下第十八世(南岳下第十七世)
　　(临济)彦充肯堂神师(一则)　　密庵咸杰禅师(一则)　　伊庵有权禅师(一则)　　焦山或庵禅师(一则)

六祖下第十九世(南岳下第十八世)
　　(临济)松源崇岳禅师(四则)

六祖下第二十世(南岳下第十九世)
　　(临济)天目文礼禅师(一则)　　荆叟珏禅师(一则)

六祖下第二十一世(南岳下第二十世)
　　(临济)石溪心月禅师(一则)　　虚堂智愚禅师(一世)
未详承嗣
　　楼子和尚(一则)　　杜顺和尚(一则)　　月氏国王(一则)　　西天外道(一则)　　老宿(一则)　　茶陵郁山主(一则)　　二庵主(一则)　　古德(五则)　　宋太宗皇帝(四则)　　钱塘镇使(一则)　　烧庵婆(一则)

　　禅宗颂古通集目录卷第一
　　禅宗颂古联珠通集卷第二

　　　　宋池州报恩光孝禅寺沙门法应　集元绍兴天衣万寿禅寺沙门普会续集

　　世尊机缘

　　释迦牟尼世尊初降生。一手指天一手指地。周行七步目顾四方云。天上天下唯吾独尊。后云门云。我当时若见。一棒打杀与狗子吃。贵图天下太平　琅琊觉云。可谓将此深心奉尘剎。是则名为报佛恩。　颂曰。
　　四月八佛降生日。指天指地称第一。九龙喷水沐金躯。摩诃般若波罗蜜。(洞山聪)。
　　指天指地语琅琅。送语传言出画堂。使者尚能多意气。主人应是不寻常。(泉大道)。
　　宝殿龙楼忽降时。周行七步豁眉开。言不是言无谦逊。天上人间更有谁。(野轩遵)。
　　开基创业前王事。端拱持盈后帝心。剑戟尽为农器用。此时谁报太平音。(佛印元)。
　　才降王宫示本然。周行七步又重宣。指天指地无人会。独震雷音徧大千。(海印信)。
　　混沌未分人未晓。乾坤才剖事全彰。天生伎俩能奇怪。末上鍮他弄一场。(保宁勇)。
　　七步周行手指天。衲僧棒下命难全。母胎出后成何事。争似阎浮未降前。(张无尽)。
　　周行七步便称尊。家丑那堪放出门。只向母胎度人毕。也须一棒一条痕。(长灵卓)。
　　才生能步便英灵。天上人间我独尊。可笑瞻前不顾后。那知身后有云门。(草堂清)。
　　一火铸成金弹子。团圞都不费钳锤。拈来万仞峰头放。打落天边白凤儿。(慈受深)。
　　无忧树下诞全身。七步周行事斩新。相见谓言侵早起。谁知更有夜行人。(南华炳)。
　　老胡不免出胞胎。也解人前恁么来。指地指天称第一。众生四十九年灾。(鼓山珪)。
　　老汉才生便着忙。周行七步似颠狂。赚他无限痴男女。开眼堂堂入镬汤。(径山杲)。
　　兜罗绵手指天地。绀目重瞳顾四维。七步周行浑属我。一生卖弄小孩儿。(佛灯珣)。
　　黑白未分全体妙。才彰文彩便成乖。因兹漏泄家风甚。末代儿孙鼻孔喎。(月庵果)。
　　才出胞胎便逸群。周行七步独称尊。当时若见云门老。不到如今累子孙。(踈山如)。
　　【续收】老胡种种空意气。一手指天兼指地。当时尽谓独称尊。今日翻思谁不是。人人尽在光明里。临文不用更加讳。(育王达)。
　　千年石虎产麒麟。一角通身五彩明。金锁玉关浑掣断。毗卢界内鼓烟尘。(雪窦宗)。
　　美如西子离金阙。娇似杨妃下玉楼。犹把琵琶半遮面。不令人见转风流。(佛鉴懃)。
　　毗岚园里丧嘉声。分手徒劳布恶名。决是一文偷不得。至今虚作不良人。(瞎堂远)。
　　五天一只蓬蒿箭。搅动支那百万兵。不得云门行正令。几乎错认定盘星。(石窗恭)。
　　周行四顾独称尊。平地无风起浪痕。祸及私门犹自可。谁知千古累儿孙。(懒庵需)。
　　掀翻地轴乾坤窄。拨转天轮宇宙宽。须向强中呈好手。虚空打碎劫初看。(正堂辩)。
　　奴儿婢子。十生九死。於里不正。被外边使。纵饶开口便过头。未免浑身辊泥水。(月堂昌)。
　　无忧树下浴婴孩。清晓蔷微带露开。转过衲僧相见处。后槽驴马出胞胎。(天童净)。
　　草本无端拈出来。更加注脚转痴呆。西天此土谁知己。夜半优昙火里开。(应庵华)。
　　走出门风相副称。东西南北更无人。看来不得韶阳老。未免儿孙惹客尘。(或庵体)。
　　指天指地。无处回避。瞿昙瞿昙。讨甚巴鼻。(月林观)。
　　自谓五更侵早起。谁知更有夜行人。条风块雨非云昔。尧舜垂衣万国宾。(运庵岩)。
　　未曾撞入摩耶腹。两手知他甚处安。右胁出来魔境现。只堪惆怅不堪看。(天目礼)。
　　一声哇地便咤哩。突出如斯大阐提。此土西天起殃害。堂堂洗土不成泥。(北磵简)。
　　七步周行犹彷佛。指天指地不分明。是非既落傍人耳。洗到驴年也不清。(虚堂愚)。
　　两手指天地。周行步更多。可怜黄面老。螃蟹落汤锅。(西岩惠)。
　　生来自恨错同条。铁铸心肝也合销。还你独尊三界内。奈何今日又明朝。(觉庵真)。
　　僧问九峰虔云。承闻和尚有言。诸圣间出祇是传语人。是否。师曰是。曰世尊一手指天一手指地云。天上天下唯吾独尊。和尚为甚么却唤作传语人。师曰。祗为一手指天一手指地。所以唤作传语人。　颂曰。
　　妙相圆明不可亲。奴儿婢子自殷勤。指天指地称尊大。也是传言送语人。(丹霞淳)。
　　【增收】世尊未离兜率已降王宫。未出母胎度人已毕。　颂曰。
　　大象本无形。至虚包万有。末后已太过。面南看北斗。王宫兜率度生出胎。始终一贯初无去来。扫踪灭迹除根蒂。火里莲华处处开。(圆悟勤)。
　　是非海里横身入。豺虎群中自在行。莫把是非来辨我。平生穿凿不相干。(鼓山珪)。
　　利刃有蜜不须舐。蛊毒之家水莫尝。不舐不尝俱不犯。端然衣锦自还乡。(径山杲)。
　　本离兜率降王宫。便就刀山入镬汤。等闲擒下白拈贼。满眼俱为败露赃。(瞎堂远)。
　　垂钩不似迷津客。张网诚非待兔人。半夜乌鸡何处去。天明吞却玉麒麟。(正堂辩)。
　　肌骨当初赫赤穷。面皮今日厚千重。撩头搭尾应更点。嬴赛阇黎斋后锺。(或庵体)。
　　【增收】世尊初於臈月八日明星出时。忽云。奇哉一切众生。具有如来智慧德相。但以妄想执着不能证得。　颂曰。
　　瞿昙失却眼睛时。雪里梅华只一枝。而今到处生荆棘。却笑春风恼乱吹。(晦堂心)。
　　黄面瞿昙不丈夫。明星现处自涂糊。如今好觅生蛇弄。免使儿孙在半途。(佛心才)。
　　一见明星梦便回。千年桃核长青梅。虽然不是调羹味。曾与将军止渴来。(雪窦宗)。
　　出得山来早是迟。却於世上讨便宜。直饶一念超三界。好与拳头劈面椎。(佛照光)。
　　此老从来谩自夸。无端病眼见空华。直教当下超三际。检点将来未到家。(无用全)。
　　六年落草野狐精。跳出浑身是葛藤。打失眼睛无处觅。诳人刚道悟明星。(天童净)。
　　二千年前黄面老。举头莫是见明星。茫茫宇宙人无数。几个男儿眼有睛。(肯堂充)。
　　雪岭崎岖岁月深。何曾夜半见明星。可怜业识茫茫者。蹉过如来正法轮。(妙峰善)。
　　夜半明星出现时。分明丧尽目前机。若言总具如来相。也是空拳诳小儿。(顽石空)。
　　六载隈藏在雪山。灰头土面自惭颜。今朝忽睹明星现。始觉从前被眼瞒。(铁山仁)。
　　六载将身草里埋。当时有眼几曾开。果然见得明星现。未到门庭冷似灰。(介石朋)。
　　雪岭六年修苦行。今朝打失主人公。普天匝地无寻处。百亿分身是脱空。(天目礼)。
　　正觉山前失眼睛。是凡是圣尽生盲。至今夜夜明星现。谁肯向伊行处行。(痴绝冲)。
　　明星见处月三更。个个眉毛眼上横。平地起堆黄面老。梦中说梦可怜生。(大歇谦)。
　　明星一见眼皮穿。汉语胡言万万千。暴富乞儿休说梦。谁家灶里火无烟。(无量寿)。
　　金锺夜击九重城。六载归来改瘦形。待得众生心眼活。雪山依旧碧崚层。(虚堂愚)。
　　轻金轮位重草座。金弹换人泥弹丸。末世众生心眼巧。明星空照雪山寒。(闲极云)。
　　月满长空星满天。瞿昙一见眼皮穿。长安市上人无数。何似家家夜莫眠。(千峰琬)。
　　世尊一日升座。大众才集定。文殊白槌云。谛观法王法。法王法如是。世尊便下座。　颂曰。
　　声振大千龙虎伏。无人解和法王才。言下便明犹是钝。顿教千眼一时开。(明招谦)。
　　文殊白槌报众知。法王法令合如斯。会中若有仙陁客。不待眉间毫相辉。(北塔祚)。
　　列圣丛中作者知。法王法令不如斯。会中若有仙陀客。何必文殊下一槌。(雪窦显)。
　　百万灵山似苇麻。风行云集已周遮。当时不是文殊老。往往瞿昙更撒沙。(佛印元)。
　　头角麟龙众若干。当时一例受欺谩。法王真子挥楗椎。直至而今作笑端。(正觉逸)。
　　未兆之前早二三。白槌之后更那堪。当时若有仙陀客。不到如今强指南。(海印信)。
　　七佛之师下一槌。鹅王成鸭鳖成龟。满筵龙象齐倾耳。笑杀灵山老古锥。(野轩遵)。
　　巍巍顶相终难见。舒卷何当如掣电。彼时若有此时人。文殊槌下分针线。(白云端)。
　　谛观法王法。法王法如是。玉轮影射珊瑚枝。一阵清风动天地。(地藏恩)。
　　月在波心彻底寒。澄澄应不许龙蟠。五湖多少未归客。却被傍人把钓竿。(上方益)。
　　弥卢出海横天外。南北东西不见边。一幅素缣描不得。竞将天下与人传。(大洪遂)。
　　据坐凝眸语未形。一槌直下意何明。倒行此令如相委。无限清风动地生。(梦庵信)。
　　一段真风见也么。元元化母理机梭。织成古锦含春象。无奈东君漏泄何。(天童觉)。
　　一轮明月映天心。四海生灵荷照临。何必西风撼丹桂。碧霄重送九秋音。(佛鉴懃)。
　　法王法令若为酬。老倒文殊强出头。负累释迦犹可事。至今千古闹啾啾。(龙门远)。
　　银蟾皎洁岂容模。刚被文殊强涂糊。千古儿孙无觅处。三条椽下觜卢都。(月庵果)。
　　金槌影动。宝剑光寒。百万之众。齐着眼看。(楚安方)。
　　瞿昙按指。文殊据令。漏泄天机。一槌打正。(南华炳)。
　　【续收】正令付全提。不存凡圣机。牢关百杂碎。石火电光辉。(尼无着总)。
　　古皇前化超群檄。无字印文明划划。今时衲子若当阳。往往半千成五百。(正堂辩)。
　　法王法令没周遮。一片虚凝绝点瑕。槌下不开诸圣眼。几多骐骥困盐车。(灵岩安)。
　　见成活计莫周遮。椎下分疎事转差。若是咬人师子子。何须牙上更安牙。(月林观)。
　　道泰时清才子贵。家肥国富小儿娇。不因紫陌花开早。争见黄莺下柳条。(木庵永)。
　　世尊因五通仙人问云。佛有六通。我有五通。如何是那一通。世尊召仙人。仙人应诺。世尊曰。那一通尔问我。　颂曰。
　　仙人一问通皆备。却是瞿昙一物无。唤得兔来依旧放。几多山鬼暗相呼。(佛印元)。
　　那一通尔问我。令人惭愧释迦老。只知步步踏红莲。不觉茫茫入荒草。(正觉逸)。
　　无量劫来曾未遇。如何不动到其中。莫言佛法无多子。最苦瞿昙那一通。(保宁勇)。
　　问佛如何那一通。世尊当面指迷踪。祥云密密微微雨。大震雷音匝地风。(云溪恭)。
　　汝问如何此问亲。岭梅江柳共芳春。抱赃不用行搜检。已自当堂露贼身。(长灵卓)。
　　【续收】那一通你问我。玄关倒插无须锁。等闲一掣掣得开。三个老婆相对坐(咄)。(断桥伦)。
　　那一通。你问我。口是祸门。招因带果。惭愧慈悲大法王。丙乙离壬不属火。(宝叶源)。
　　世尊因外道问云。不问有言不问无言。世尊据坐。外道赞曰。世尊大慈大悲。开我迷云令我得入。作礼而去。后阿难问佛。外道有何所证。而言得入。世尊曰。如世良马见鞭影而行。　颂曰。
　　鞭影分明指似君。多闻瞥地爽精神。汾阳报汝诸禅侣。信手拈来莫厌尘。(汾阳昭)。
　　机轮曾未转。转必两头走。明镜忽临台。当下知妍丑。妍丑分兮迷云开。慈门何处生尘埃。因思良马窥鞭影。千里追风唤得回。(雪窦显)。
　　双锋覆护两俱摧。迷云从此豁然开。收得劫初铃子后。轻轻一振动云雷。(天衣怀)。
　　万丈寒潭彻底清。锦鳞夜静向光行。和竿一掣随钩上。水面茫茫散月明。(白云端)。
　　经过遇夜宿荒草。开得眼来天大晓。空心赤脚唱歌归。路上行人已不少。(保宁勇)。
　　特地殷勤问有无。因风应不费工夫。迷云纵得开令入。未免区区在半途。(净照臻)。
　　雪覆乔林同一色。清光上下含虚碧。采樵人立渡头寒。极目圆蟾为谁白。(成枯木)。
　　外道粗心惯险夷。老胡鞭影露针锥。行人拾得东门兔。谁管韩卢精力疲。(长灵卓)。
　　世尊恰似青铜镜。挂向虚空秋月静。表里无私照胆寒。高低一一皆相映。(佛鉴懃)。
　　杲日连天照有无。孰云善逝坐跏趺。如今要见当年事。邪正由来在半途。(龙门远)。
　　有无不问语先墯。明镜当台双照破。迷云散尽晓天空。杲日团团红似火。(佛性泰)。
　　露影藏身问世尊。瞿昙一点不加文。迷云舒卷从斯入。十倍精神减八分。(佛灯珣)。
　　迷悟躅髅前。何劳更举鞭。只持鸡狗戒。不学祖师禅。(鼓山珪)。
　　两处牢关击不通。纤尘不动自乖宗。忽然业镜百杂碎。黄面瞿昙失却踪。(径山杲)。
　　【续收】外道殷勤来问佛。有言不问及无言。大雄不费纤毫力。良马何曾用举鞭。(照堂一)。
　　世尊只眼通三界。外道双眸贯五天。华意正浓桃脸笑。春光不在柳梢边。(雪巢一)。
　　不问有言无言。说甚见影见鞭。露柱口挂壁上。灯笼倒退三千。(瞎堂远)。
　　陷虎机关两处安。湍流一截万源乾。骏驹瞥尔窥鞭影。凛凛霜蹄毛骨寒。(尼无着总)。
　　猎涉荣枯未是奇。到头谁是出家儿。故乡漠漠无消息。时有孤云岭外归。(正堂辩)。
　　赤日辉空照大千。佛魔俱尽头超然。悠悠莫论途中事。露出胸襟子细看。(大沩智)。
　　不问有无先话墯。轩辕古镜忽临台。虽然当下分妍丑。依旧迷云拨不开。(肯堂充)。
　　自把碌砖空里掷。必端自打自家头。灼然自痛自难说。自着摩挲归去休。(断桥伦)。
　　不问无言及有言。坐观成败自安然。仙陀瞥尔知宗堕。谁谓世尊曾举鞭。(本觉一)。
　　【增收】世尊因外道问。昨日说何法。曰说定法。又问。今日说何法。曰说不定法(云云)。　颂曰。
　　古鉴从来绝点痕。随其妍丑目前分。而今鉴破无光影。风辊长江水色浑。(涂毒策)。
　　昨日与今日。说定说不定。寰中天子敕。塞外将军令。外道当年入梦乡。直至如今犹未省。(高安悟)。
　　昨日定今日不定。正令已行皆逐正。卓下灵山皂纛旗。百万麾军皆乞命。(山堂淳)。
　　【增收】世尊因调达谤佛。生身陷地狱。佛敕阿难传问云。汝在地狱中安否。云我虽在地狱。如三禅天乐。佛又令阿难传问。你还求出不。云我待世尊来便出。阿难云。佛是三界大师。岂有入地狱分。云佛既无入地狱分。我岂有出地狱分。　颂曰。
　　好笑提婆达多。入捺落十小劫波。然得三禅妙乐。吹布毛须还鸟窠。(湛堂准)。
　　大隐居廛。小隐居山。各得其所。随分安闲。何必更来论出入。人生在处有余欢。(别峰云)。
　　地狱天堂八字打开。谁知无去亦无来。若言已得三禅乐。未免将身自活埋。(松源岳)。
　　万仞崖头[拚-ㄙ+ㄊ]得去。不知何处觅全尸。业风吹起再苏省。却问如今是甚时。(虚堂愚)。
　　【增收】世尊因长爪梵志索论义。预约云。我义若墯。我自斩首以谢。世尊云。汝义以何为宗。梵志云。我义以一切不受为宗。世尊云。是见受不。志拂袖而去。行至中路有省。乃谓弟子云。吾当回去。斩首以谢世尊。弟子云。人天众前幸当得胜。何以斩首。志云。我宁於有智人前斩首。不於无智人前得胜。乃叹云。我义两处负墯。是见若受负门处粗。是见不受负门处细。一切人天二乘皆不知我义墯处。唯有世尊诸大菩萨知我义墯。回至世尊前云。我义两处负墯。故当斩首以谢。世尊云。我法中无如是事。汝当回心向道。於是同五百徒众。一时投佛出家证阿罗汉。　颂曰。
　　是见若受破家门。是见不受与谁论。匾檐蓦折两头脱。一毫头上现乾坤。(天衣怀)。
　　一切不受逞家风。片言双破两头攻。赤旛夺了回光处。始信言前堕己宗。(本觉一)。
　　是见受时眼着屑。见如不受事犹乖。贼身已露徒回首。鬼面神头一处埋。(无用全)。
　　【增收】世尊因乾闼婆王奏乐。其时山河大地尽作琴声。迦叶起舞。王问。迦叶岂不是阿罗汉。诸漏已尽。何更有余习。世尊曰。实无余习。莫谤法也。王又抚琴三徧。迦叶亦三度作舞。王曰。迦叶作舞。岂不是。世尊曰。实不曾作舞。王曰。世尊何得妄语。世尊曰。不妄语。汝抚琴山河大地草木尽作琴声。岂不是。王曰是。世尊曰。迦叶亦复如是。实不曾作舞。王乃信受　修山主问澄源禅师。乾闼婆王奏乐。直得须弥岌峇海水腾波。迦叶作舞作么生会。源曰。迦叶过去世曾作乐人来。习气未除。修曰。须弥岌峇海水腾波又作么生。源休去　法眼代曰。正是习气。　颂曰。
　　轻轻拨转一条弦。声振三千与大千。赖得饮光知密意。肯将罗袖惹春烟。(涂毒策)。
　　有三尺剑。可以谒赵国。无千里眼。难以见悬丝。巍巍堂堂。三界大师。(虚堂愚)。
　　【增收】世尊在忉利天为母说法。优瑱王思佛。命匠雕旃檀像。及至世尊下来。像亦出迎。　颂曰。
　　紫金光聚照山河。天上人间意气多。曾敕文殊领徒众。毗耶城里问维摩。(虚堂愚)。
　　【增收】世尊一日坐次。见二人舁猪子过。乃问这个是甚么。其人云。世尊具一切智。猪子也不识。世尊曰。也要问过。　颂曰。
　　舍筏怀兼济。逢耕更问津。却将未归意。说与欲行人。(木庵琼首座)。
　　【增收】世尊三唤三应乃云。无为真佛实在我身　大沩智云。世尊为谁家分上事。又喝云。汝等切忌认着昭昭灵灵。复颂曰。
　　真佛无为在我身。三呼三应太惺惺。若人不悟元由者。尘劫茫茫认识神。
　　【增收】世尊一日敕阿难。食时将至。汝入城持钵。难应诺。曰汝既持钵。当依过去七佛仪式。难遂问。如何是七佛仪式。佛召阿难。难应诺。佛曰。持钵去　密庵云。大小世尊。被阿难轻轻靠着。未免唤锺作瓮。　颂曰。
　　从前七佛仪式。庆喜何曾欠少。堪笑黄面瞿昙。无端打个之绕。(遁庵演)。
　　【增收】世尊因灵山会上有五百比丘。得四禅定。具五神通。未得法忍。以宿命智通各各自见。过去杀父害母及诸重罪。心内怀疑。於甚深法不能证入。於是文殊承佛神力。手握利剑持逼如来。世尊谓文殊曰。住住。不应作逆。勿得害吾。吾必被害为善被害。文殊。从本已来无有我人。但以内心见有我人。内心起时我必被害。即名为害。於是五百比丘。自悟本心如梦如幻。於梦幻中无有我人。乃至能生所生父母。於是五百比丘同声赞叹曰。文殊大智士。深达法源底。自手握利剑。持逼如来身。如剑佛亦尔。一相无有二。无相无所生。是中云何杀。　颂曰。
　　为渠中路惹埃尘。致使全机截断云。佛剑两忘何处去。还家曲调一番新。(象田卿)。
　　佛祖由来总是冤。电机旋处直如弦。金毛若解和声拶。月里麒麟笑揭天。(瞎堂远)。
　　文殊当日逼如来。五百声闻眼豁开。欲会如来佛亦尔。青蛇匣里吼风雷。(本觉一)。
　　【增收】世尊敲髑髅问耆婆。生何道。曰生人道。又敲一曰。生何道。曰生天。又敲一。耆罔措。　颂曰。
　　如来一击少人知。直下分明更是谁。无限月光随水去。片云偏向故山归。(涂毒策)。
　　老胡一击许谁知。大冶红垆片雪飞。青草冢间留不住。白云还望故山归。(瞎堂远)。
　　【增收】世尊因地布发掩泥。献华於然灯佛。灯见布发处遂约退众。乃指地云。此一方地宜建一梵剎。时有贤于长者。持标於指处插云。建梵剎已竟。时诸天散花赞云。庶子有大智矣。　颂曰。
　　百草头上无边春。信手拈来用得亲。丈六金身功德聚。等闲摆手入红尘。尘中能作主。化外自来宾。触处生涯随分足。未嫌伎俩不如人。(天童觉)。
　　一枝修竹建精蓝。风卷蟭螟入海南。恶水泼来成第二。钝根蹉过问前三。(张无尽)。
　　【增收】世尊因广额屠儿日杀千羊。一日至世尊前。扬下屠刀云。我是千佛一数。世尊云。如是如是。　颂曰。
　　昔日为刀今日佛。今朝为佛佛能刀。能刀能佛无差别。便见眉间白玉毫。(圆悟勤)。
　　放下屠刀处。棒打不回头。云自帝乡去。水归江汉流。(退庵休)。
　　【增收】世尊因波斯匿王问。胜义谛中有世俗谛否。若言无智不应一。若言有智不应二。一二之义云何。世尊曰。大王。汝於过去龙光佛法中曾问此义。我今无说汝今无听。无说无听是名一义二义。　颂曰。
　　问处奇特。答处殊绝。一二义谛。骊龙角折。(真如喆)。
　　无听无说意无穷。铁壁银山一线通。何处是渠真圣谛。秋风昨夜到梧桐。(东谷光)。
　　【增收】世尊昔至多子塔前。命摩诃迦叶分座令坐。以僧伽黎围之。遂告云。吾有正法眼藏密付於汝。汝当护持。传授将来毋令断绝。　颂曰。
　　密传分半座。正好蓦面唾。不与么且放过。子孙未免遭殃祸。(海印信)。
　　僧问兴化。多子塔前共谈何事。化曰。一人传虚。万人传实。　颂曰。
　　於道无所证。方通万法路。或明或暗行。不慎亦不护。月来松色寒。云去青山露。今古天台桥。几人能得度。(投子青)。
　　【增收】世尊因黑齿梵志运神力。以左右手擎合欢梧桐树两株。至灵山献佛。佛云梵志。志应诺。佛云放下着。志放下左手一株。佛又云放下着。志放下右手一株。佛又云放下着。志云我两手尽空。未审更放下个甚么。佛云吾非教汝放舍其华。汝当放下内六根外六尘中六识。无一可舍。是你免生死处。志忽然大悟。　颂曰。
　　梵志谁知有过愆。阎王业镜照无偏。因兹见佛成罗汉。方信壶中别有天。(南堂兴)。
　　两手擎来教放下。空身立地更疑猜。根尘识界无寻处。多谢春风烂漫开。(心闻贲)。
　　截断千崖路。风前活计新。谁知席帽下。元是昔愁人。(无际派)。
　　【增收】世尊临入涅盘。文殊请佛再转法轮。世尊咄云。吾四十九年住世。未尝说一字。汝请吾再转法轮。是吾曾转法轮邪。　颂曰。
　　四十九年打之绕。下梢大作师子吼。虽然未始转法轮。毕竟分疎成应口。(无际派)。
　　末上何曾转法轮。只今再转谩劳神。路行人不知天晓。犹把灵符执夜明。(北磵简)。
　　老汉生平太脱空。将无作有诳盲聋。临期一语方真实。也是阇黎饭后钟。(别山智)。
　　世尊临入涅盘。以手摩胸。普告人天大众云。汝等谛观吾紫磨金色之身。瞻仰取足。莫令后悔。若言吾灭度。非吾弟子。若言吾不灭。亦非吾弟子。　颂曰。
　　言吾入灭非吾子。言吾不灭亦非亲。但见落花随水去。不知流出洞中春。释迦老若为邻。临行卖弄紫金身。双林尽道泥洹也。夜夜群星拱北辰。(佛鉴懃)。
　　【续收】老倒瞿昙不识羞。临行犹自逞风流。摩胸示众归何处。啼鸟一声山更幽。(皖山凝)。
　　灭度不灭度。总非吾弟子。更把双趺展示人。苦瓠连根苦。(云耕静)。
　　双林树下手摩胸。说有谈无恣脱空。若谓瞿昙曾入灭。错教啼鸟笑春风。(卢舟度)。
　　【增收】世尊涅盘日。迦叶最后至。世尊乃於椁中露双趺示之。迦叶乃作礼请如来。以三昧火而自阇维。即时金棺从七宝床升举。绕俱尸罗城七匝。却还本处。化火光三昧而自焚之。　颂曰。
　　惭愧老胡椁示双趺。金色尊者还会也无。目前悟得未辨精粗。绕七匝兮成何事。个个男儿是丈夫。(地藏恩)。
　　未出王宫已涅盘。何须双足露金棺。致令迦叶双眉皱。庆喜门前倒剎竿。(佛鉴懃)。

　　禅宗颂古联珠通集卷第二
　　禅宗颂古联珠通集卷第三

　　　　宋池州报恩光孝禅寺沙门法应　集元绍兴天衣万寿禅寺沙门普会续集

　　菩萨机缘

　　文殊师利。在灵山会上诸佛集处。见一女子近佛坐入於三昧。文殊白佛。云何此女得近佛坐。佛云。汝但觉此女令从三昧起。汝自问之。文殊绕女子三匝。鸣指一下。乃至托上梵天。尽其神力而不能出。佛云。假使百千文殊。亦出此女定不得。下方过四十二恒沙国土有罔明菩萨。能出此女定。须臾罔明至佛所。佛敕出此女定。罔明即於女子前鸣指一下。女子於是从定而出　有尊宿问僧曰。文殊是七佛之师。为甚么出女子定不得。罔明为甚么却出得。僧无对　翠岩芝和尚云。僧投寺里宿。贼打不防家。　颂曰。
　　文殊托上梵天。罔明轻轻弹指。女子黄面瞿昙。看他一倒一起。(天衣怀)。
　　千眼莫辩来由。孤坐是何三昧。文殊着力虽多。女子随邪亦杀。罔明关捩有谁知。雨过春山如泼黛。(佛慧泉)。
　　罔明弹指也寻常。岂是文殊智不长。因忆江南二三月。鹧鸪啼处百华香。(佛印元)。
　　佛性天真事。谁云别有师。罔明弹指处。女子出禅时。不费纤毫力。何曾动所思。众生总平等。日用自多疑。(真净文)。
　　百千文殊出不得。罔明不费纤毫力。落霞与孤鹜齐飞。秋水共长天一色。(云居佑)。
　　独坐灵山谁得知。罔明出定破群迷。如今四海皆通达。信道无心总不疑。(云盖智)。
　　文殊用尽平生力。罔明弹指便回来。不是老胡深有意。双眸未肯为渠开。(成枯木)。
　　拂拭瑶琴月下弹。调高雪曲和还难。五矦费尽平生志。从此诗书懒更看。(宝峰照)。
　　坐拥群峰覆白云。莺啼深谷不知春。岩前华雨纷纷落。梦觉初回识故人。(石门易)。
　　一拳拳倒黄鹤楼。一踢踢翻鹦鹉洲。欲识罔明弹出定。青山不动水长流。(智海清)。
　　当机密荐个中玄。女子何因坐佛前。切莫途中为解碍。刻舟求剑实徒然。(禾山方)。
　　女子文殊与罔明。禅徒毕竟如何委。除非格外妙投机。始信波涛元是水。(龙牙才)。
　　出定只消弹指。佛法岂用工夫。我今要用便用。不管罔明文殊。(洪觉范)。
　　画得天然别。花间试展开。黄莺偷眼觑。不敢下枝来。(慈受深)。
　　出得出不得。初不离是定。圣者超凡情。凡人而乃圣。到用与横拈。扶邪及显正。春雨春风竹户凉。落花啼鸟千峰静。(龙门远)。
　　瞿昙身心如泥。女子肝肠似铁。文殊贪寻锅子。罔明由来着楔。历观大地众生。不解闭门作活。不动干戈建太平。雨过青山如黛泼。(佛灯珣)。
　　女子与瞿昙。自起还自倒。无眼傍观人。投身入荒草。(月庵果)。
　　二菩萨出定。笑杀老禅和。富嫌千口少。贫恨一身多。(圆觉演)。
　　不假文殊神通。休要罔明弹指。尔时灵山会中。女子从定而起。(鼓山珪)。
　　出得出不得。是定非正定。罔明与文殊。丧却穷性命。(径山杲)。
　　文殊出不得。罔明却出得。叵耐这冤家。冷地里作贼。(白杨顺)。
　　文殊弹指。罔明出定。今日重新。打翻旧令。女子瞿昙。在我心镜。(楚安方)。
　　【续收】入定出定。因邪打正。堪笑文殊。春行秋令。(石[(工*几)/石]明)。
　　长江辊底浪如银。秋日白苹红蓼新。莫怪扁舟难到岸。行船由在把梢人。(慈受深)。
　　大定等虚空。廓然谁辨的。女子与瞿昙。据令何调直。师子奋迅兮摇荡乾坤。象王回旋兮不费余力。孰胜孰负谁出谁入。雨散云收青天白日。君不见。马驹踏杀天下人。临济未是白拈贼。(圆悟勤)。
　　抹粉涂坏恰我呆。神头鬼面舞三台。千千万万人窥看。子细不知谁见来。(开福宁)。
　　怀藏日月。八面玲珑。袖里金锤。鲜血通红。香风[台-台+弗][台-台+弗]。花雨蒙蒙。兵随印转处万里长虹。将逐符行时些子神通。(南堂兴)。
　　四个没意智汉。做处总无畔岸。一状领过阶前。与伊据欵结案。(开善谦)。
　　出得出不得。满面是埃尘。愁人莫向愁人说。说向愁人愁杀人。(应庵华)。
　　金不博金。水不洗水。两既不成。一何有尔。罔明文殊。靴里动指。(尼无着总)。
　　一亩之地。三蛇九鼠。子细看来。是何面胔。(佛县光)。
　　苦瓠连根苦。同坑无异土。二千年已前。一火破落户。(或庵体)。
　　出得何如未出时。瞎驴成队丧全机。如今四海平如砥。芦笛迎风撩乱吹。(密庵杰)。
　　人平不语。水平不流。瞿昙女子。鬼面神头。(肯堂充)。
　　出得出不得。颠落精灵窟。何处不风流。祖师无妙诀。(松源岳)。
　　子不嫌母丑。犬不厌家贫。举头天外看。谁是我般人。(孤峰深)。
　　文死罔明休卜度。瞿昙女子谩针锥。推倒铁山归去也。纵横十字更由谁。(石庵玿)。
　　谁在画楼西。相逢语笑低。到家春色晚。华落鹧鸪啼。(雪庵瑾)。
　　文殊绕三匝。罔明轻弹指。世尊努眼睛。女子从定起。(幻庵觉)。
　　鹊鸦午夜破云飞。宝印无私孰解提。若道罔明能出定。是人拔舌入阿鼻。(剑门分)。
　　古老相传鬼叫坑。看来人鬼不多争。早知鬼便是人作。夜半三更也可行。(无准范)。
　　鲍叔眼下安眉。赵哥口边着耳。蓦然狭路相逢。两个是甚面胔。(断桥伦)。
　　出得出不得。渠侬得自由。神头并鬼面。败阙当风流。(无门开)。
　　是定出得不得。关捩初无多子。文殊神通太过。罔明轻轻弹指。(横川珙)。
　　文殊师利。令善财童子采药。云是药者采将来。善财徧采无不是药。却来白云。无不是者。殊云。是药者采将来。善财拈一枝草度与殊。殊接得示众云。此药能杀人亦能活人。　颂曰。
　　是药拈来更不疑。师资相见在临时。从兹病甚无医处。杀活还应作者知。(佛印元)。
　　信手拈来草最灵。一枝能杀亦能生。曼殊室里开金口。直至如今药道行。(正觉逸)。
　　大地苍生病似麻。吉祥灵药示无涯。其间杀活难分辨。又是重添眼里花。(保宁勇)。
　　药病相治贬更褒。当机杀活按吹毛。毗卢海阔烟波静。谁把长竿钓巨鳌(照觉总)。
　　历劫何曾异。明明百草头。甘和苦涩味。死活病须瘳。好笑文殊老。怜儿不觉羞。(云溪恭)。
　　善财拈起一枝草。持来度与文殊老。杀活虽然在手中。徧界不藏光杲杲。(楚安方)。
　　【续收】善财采药不知名。度与文殊用得灵。便把黄连当甘草。等闲杀活几多人。(铁山仁)。
　　采药与用药。相逢一会家。杀人活人不眨眼。白玉无瑕却有瑕。(石田熏)。
　　一茎草上定纲宗。杀活全归掌握中。未举已前先荐得。分明鹞子过辽东。(掩室开)。
　　【增收】文殊问庵提遮女云。生以何为义。女云。生以不生生为生义。殊云。如何是生以不生生为生义。女云。若能明知地水火风四缘。未尝自得有所和合。而能随其所宜。以为生义。殊又问。死以何为义。女云。死以不死死为死义。殊云。如何是死以不死死为死义。女云。若能明知地水火风四缘。未尝自得有所离散。而能随其所宜。以为死义。　颂曰。
　　生以不生生。死以不死死。根本豁然明。应时超佛祖。随宜离散与和合。十字纵横活鱍鱍。金刚宝剑倚天寒。外道天魔皆胆慑。(圆悟勤)。
　　生以不生生为生。指天指地四方行。死以不死死为死。双林树下亦如此。生不生死不死。四十九年无一字。掣断金锁天麒麟。突出金毛师子子。(南堂兴)。
　　生无所生。死无所死。风动尘飞。波澄浪止。和合离散。随处发现。满月弯弓。双雕一箭。(佛性泰)。
　　问处分明答处端。当机觌面不相谩。死生生死元无际。月上青山玉一团。(简翁敬)。
　　【增收】文殊三处度夏。一月在魔宫。一月在长者家。一月在淫坊。夏毕却归世尊会中解制。迦叶欲白槌摈出。才举此念。见会中有无量释迦无量文殊无量迦叶无量楗稚。迦叶既见。世尊云汝摈那个文殊　晦室明云。文殊徧越圣制。固是罪不容诛。大小世尊前。言不副后语。楞严会上道。如是文殊。若有二相即非文殊。者里又道。欲摈出那个文殊。惑乱不少。育王当时作迦叶。且放过文殊。但摈出世尊一个。何故。杀一有罪而天下咸服。　颂曰。
　　千峰月照楚江秋。衲子初开布袋头。闻道淮南米价贱。便随船子下杨州。(褚衲秀)。
　　大象不游兔径。燕雀安知鸿鹄。据令宛若成风。破的浑如啮镞。徧界是文殊。徧界是迦叶。相对各俨然。举槌何处罚。好一札。金色头陀曾落节。(圆悟勤)。
　　剎剎尘尘见不难。头陀何苦被他瞒。当初若论收奸细。莫把瞿昙做佛看。(心闻贲)。
　　天高云静月弯弯。雨过秋空眼界宽。百亿文殊真妙体。分明只在一毫端。(正堂辩)。
　　三处移场定是非。顽心全不改毫厘。胡言汉语凭谁会。铁额铜头也皱眉。(密庵杰)。
　　锦衣公子春游惯。白首佳人懊恨多。彼富尚嫌千口少。自贫无奈一身何。(月庭忠)。
　　舍利弗入城。遥见月上女出城。弗心口思惟。此姊见佛。不知得忍不。我试问之。才近便问。甚么处去。女曰。如舍利弗与么去。弗云。我方入城。汝当出城。云何言如舍利弗与么去。女云。诸佛弟子当依何住。弗云。诸佛弟子当依大涅盘而住。女云。诸佛弟子既依大涅盘而住。而我如舍利弗与么去。　颂曰。
　　淡笼烟深琐雾。鹙子宁知此条路。直饶撞入涅盘城。未免随他与么去。月上女实堪悲。爱将青黛画峨眉。(佛慧泉)。
　　本来正体彻根源。出入同途只此门。已住如来大解脱。掌中至宝耀乾坤。(圆悟勤)。
　　重城晓入冒轻烟。闹市相逢岂偶然。一句等闲相借问。平田忽尔浪滔天。月上女实堪怜。云髻高梳何处去。借婆裙子拜婆年。(佛性泰)。
　　涅盘一路同来往。寸步宁亏达本乡。鹙子黠儿轻借便。由如哑子吃生姜。月上女太无良。不涂红粉自风光。金琐玄关留不住。百尺竿头信脚行。(佛灯珣)。
　　【续收】出入分明报已知。更言何处有孤疑。但如鹙子恁么去。莫管傍人说是非。(文殊道)。
　　如舍利弗与么去。千人万人拦不住。优游自在涅盘城。步步莲华随足举。(且庵仁)。
　　相逢打鼓弄琵琶。须是还他两会家。曲罢不知何处去。夕阳斜映暮天霞。(石庵玿)。
　　有礼有乐。能放能收。人平不语。水平不流。汉地不收秦不管。又骑驴子下杨州。(无际派)。
　　月上女曾与么去。我今亦依如是住。明明今古不曾藏。一点灵光常独露。(月林观)。
　　大地绝纤尘。面南看北斗。嫁鸡逐鸡飞。嫁狗逐狗走。(雪庵瑾)。
　　【增收】舍利弗因维摩诘室有一天女散华。次问言。汝何不转却女身。曰我从十二年来求女人相了不可得。当何所转。即时天女以神通力变舍利弗作天女。天乃化身如舍利弗。而问言。何不转却女身。弗以天女像而答。我今不知何转而变为女身。天曰。舍利弗若能转此女身。则一切女人亦当能转。如舍利弗非女而现女身。一切女人亦复如是。虽现女身而非女也。即时摄舍利弗身。还复如故。而问言。女身色相今何所在。舍利弗言。女身色相无在无不在。天曰。一切诸法亦复如是。无在无不在。　颂曰。
　　鹙子已圆无漏种。换却身形总不知。通途一贯非他物。午夜胡僧步雪归。(正堂辩)。
　　宾头卢尊者。赴阿育王宫大会。王行香次作礼问曰。承闻尊者亲见佛来是不。者以手策起眉毛曰。会么。王曰不会。者曰。阿耨达池龙王请佛斋。吾是时亦预其数。　颂曰。
　　拈起眉毛示育王。当时凡圣绝商量。从来对众难收拾。眼上依前两簇长。(佛印元)。
　　一翳在眼空花乱坠。狭路相逢难为回避。大王还识老僧无。似雪眉毛长窣地。(佛慧泉)。
　　我佛亲见宾头卢。眉长发短双眉粗。阿育王犹疑狐。唵摩呢哒哩悉哩苏嚧。(保宁勇)。
　　【续收】灵山会上旧家风。脱略从兹势莫穷。金斗峰前重漏泄。莫将附子当天雄。(正堂辨)。
　　尊者亲曾见佛来。双眉策起笑颜开。古今不隔丝毫许。天上人间孰可陪。(佛照光)。
　　以手策起眉毛。千圣从来不识。一会灵山俨然。说甚今朝昨日。(月林观)。
　　策起眉毛答问端。亲曾见佛不相谩。至今应供四天下。春在梅梢带雪寒。(天童净)。
　　尊者当时亲见佛。眉毛策起有来端。顶门[翟*欠]瞎金刚眼。恩大难酬雨露宽。(枯禅镜)。
　　厖眉策起貌棱层。见佛元来却不曾。南岳天台相撞着。被人唤作捉斋僧。(巳庵深)。
　　策起眉毛示育王。分明佛面露堂堂。至今阿耨池中水。流落人间润八荒。(天目礼)。
　　君王一语出如纶。尊者眉毛八字分。四海风清烟浪静。碧天无际水无垠。(无准范)。
　　尊者策眉王不会。十方剎土古风清。佛斋胜会亲曾预。不是寻常粥饭僧。(横川珙)。
　　殃崛摩罗未出家时。事外道受教。为憍尸迦欲登王位。用千人拇指为花冠。所得九百九十九。唯欠一指。遂欲杀母取指。时佛在灵山。以天眼观之。乃化作沙门在殃崛前。殃崛遂释母欲杀佛。佛徐行。殃崛急行追不及。乃唤曰。瞿昙住住。佛告曰。我住久矣。是汝不住。殃崛闻之心忽开悟。遂弃刃投佛出家。佛即授与落发披衣。　颂曰。
　　殃崛雄雄方勇锐。瞿昙住住息风波。杀人作佛当头札。覆雨翻云在剎那。(踈山如)。
　　急行缓步无前后。浑踏长安路一条。殃崛回头知住处。便能平步上云霄。花冠不用娘生指。须发宁烦费力摇。好是移花兼蝶至。等闲买石得云饶。(佛灯珣)。
　　【续收】我住久矣是汝不住。是汝若住鼻孔相拄。不动步而徧界游。师姑毕竟女儿作。(云居悟)。
　　从人求觅枉奔波。过在孳生口数多。杀却浑家仍自杀。谁能奈得你侬何。(野云南)。
　　殃崛摩罗既出家为沙门。因持钵入城至一长者家。值其妇产难。子母未分。长者云。瞿昙弟子汝为至圣。当有何法能免产难。殃崛曰。我乍入道未知此法。当去问佛却来相报。遽返白佛。具陈上事。佛告曰。汝速去说。我自从贤圣法来未曾杀生。殃崛往告。其妇人闻之。当时分免。母子平安。　颂曰。
　　圣法从来不杀生。本无生杀亘精明。是诸人我皆空相。一切冤亲尽假名。甘露才沾除热恼。玉莲金子两敷荣。(觉海元)。
　　月里姮娥不画眉。只将云雾作罗衣。不知梦逐青鸾去。犹把花枝盖面归。(鼓山珪)。
　　华阴山前百尺井。中有寒泉彻骨冷。谁家女子来照影。不照其余照斜领。(径山杲)。
　　【续收】不迟一步不疾一刻。明眼衲僧如何会得。粉骨碎身未足酬。一句了然超百亿。(尼无着总)。
　　贤圣劫来未曾杀。而今断这一刀休。果然葛怛胸中落。笑杀灵山老比丘。(密庵杰)。
　　不因一事不长一智。不曾杀生了无忌讳。傅言送语当风流。拈得口兮失却鼻。(木庵永)。
　　贤圣中来不杀生。其家子母自团圆。阴阳造化初无迹。春在花枝特地妍。(天目礼)。
　　彩仗神旗猎晓风。鸡人催唱鼓冬冬。铜壶漏永何时歇。如此相催即老翁。(南叟茂)。
　　非食不疗饥。非药不疗病。黄面老瞿昙。识尽众生性。(宝叶源)。
　　我瞿昙佛。具正徧知。子母分解。只在当时。(横川珙)。
　　那咤太子。析肉还母。析骨还父。然后现本身运大神力。为父母说法　佛眼远云。肉既还母。骨聚还父。用甚么为身。学人到这里若见得去。廓清五蕴吞尽十方。乃颂曰。
　　骨还父。肉还母。何者是身。分明听取。山河国土现全躯。十方世界在里许。万劫千生绝去来。山僧此说非言语。
　　骨肉都还父母了。未知那个是那咤。一毛头上翻身转。一一毛头浑不差。(径山杲)。
　　【续收】那咤太子本来身。卓卓无依不受尘。云散水流天地静。篱间黄菊正争春。(自得晖)。
　　析骨还父肉还母。不知那个是那咤。夜深失脚千峰外。万古长风片月斜。(少室睦)。
　　骨还父肉还母。日西沉水东注。(良久)露。(北磵简)。
　　雨散云收后。崔嵬数十峰。王维虽敏手。难落笔头踪。(无准范)。
　　七贤圣女姊妹。同游尸陀林。一姊指尸曰。尸在此人在甚处。诸姊妹谛观皆悉悟道。乃感帝释雨华赞曰。我是帝释。见诸姊悟道故来供养。但诸姊有何所须。我能给施。女曰我家四事七珍悉皆具足。唯要三般物。一要无根树一株。二要无阴阳地一片。三要叫不应谷一所。帝释曰。一切所须我悉有之。若此三物我实无。女曰。汝若无此。争解济人。遂同往白佛。佛言。我诸弟子不解此义。唯有诸菩萨乃解此义。　颂曰。
　　寒林里忽逢伊。帝释行檀恨已迟。三物索来何处有。却令诸姊皱双眉。憍尸迦知不知。更献天华三两枝。(佛慧泉)。
　　尸在此兮人何在。疾雷破山风振海。云飞雨散相见时。髑髅眼睛放光彩。(龙牙才)。
　　帝子游春不逐他。相邀诸姊入尸陀。死人堆里出身路拨动烟尘见也么。灵利汉不消多。回头踏着自家底洞云深处旧烟萝。(佛灯珣)。
　　【续收】谈玄谈妙实堪夸。帝释才闻便雨华。临机须索三般物。看看愁杀憍尸迦。历劫不曾违背面。明明借问却周遮。(大沩智)。
　　无阴阳地无根树。谷呼不应当头露。罗列七珍森太虚。动地雨华无量数。天帝释七贤女。明明指出真金处。无生无法本如如。只个如今离言语。(圆悟勤)。
　　无阴阳地叫不响山。无根树子大家攀。七贤女太娇痴。却将红粉画蛾眉。憍尸无此三般物。那得天华撩乱飞。(佛鉴懃)。
　　无根树子枝条累。山谷无声句最亲。阴阳不到闲田地。结子开华朵朵新。(正堂辩)。
　　观之不可见。听之不可闻。家有三般宝。富贵压乾坤。(月庵果)。
　　无根树子一株。山翁不费诛锄锤碎千年桃核不须缘木求鱼。(蒙庵岳)。(三)。
　　无阴阳地一片。明明卖贵买贱。死尸无处活埋。露出三头两面。
　　不应山谷一所。透出千门万户。清晓一声杜鹃。劝人不如归去。
　　无阴阳地有甚巴鼻。无根树子荒得人死。叫不响山谷。摩酰亚三目。作么作么。因祸致福。恼得憍尸迦。大笑却成哭。(退庵奇)。
　　七珍八宝任君需。三物从来的是无。若向无中拈得出。不须见佛问何如。(天目礼)。
　　【增收】昔城东有一老姥。与佛同生。而不欲见佛。每见佛来即便回避。虽然如此。回顾东西总皆是佛。遂以手掩面。於十指掌中亦总是佛。　颂曰。
　　觉城东际老婆婆。白发毿毿意气多。与佛同生嫌见佛。恶人无奈恶人何。(笑翁堪)。
　　开眼也着。合眼也着。回避无门。将错就错。祥麟只有一只角。(掩室开)。
　　城东圣姥坐莲台。大地众生正眼开。与佛同生嫌见佛。一身难作二如来。(虚堂愚)。
　　平生不愿佛相逢。十指尖头现绀容。夹路桃华风雨后。马蹄无处避残红。(石室辉)。
　　双林善慧大士。因梁武帝请讲经。士升座。以尺拊案一下。便下座。武帝愕然。志公乃问。陛下会么。帝云不会。志云。大士讲经竟。　颂曰。
　　不向双林寄此身。却於梁土惹埃尘。当时不得志公老。也是凄凄去国人。(雪窦显)。
　　远别双林事有因。金陵明主慕仁人。良哉高座登临次。一击大千经出尘。(正觉逸)。
　　大士何曾会讲经。志公方便且相成。一挥案上俱无取。直得梁王努眼睛。(白云端)。
　　大士讲经时。挥案成注脚。一丸消众病。不假驴驼药。(慈受深)。
　　案上一声鸣[口*(日/出/大/米)][口*(日/出/大/米)]。已是重重添注脚。梁王何事不回头。志公将错还就错。(佛鉴懃)。
　　【续收】身受龙华三会主。槌开凤阁九重城。梁王筑倒金刚佛。更问如何不讲经。(克符道者)。
　　两口明明一无舌。同生同死为君决。那咤顶上吃蒺藜。金刚脚下流出血。(东山空)。
　　大士错解注。志公错注解。臭肉积屠门。堪笑无人买。(范无准)。
　　双林大士太无端。又向梁朝露一班。经旨未分玄路绝。一挥案上动龙颜。(葛庐覃)。
　　傅大士见梁武帝不起。群臣曰。大士见王。为甚不起。士曰。法地一动一切不安。　颂曰。
　　梁国令他魏国愁。渡江投水暗随流。虽然寸土居无动。争奈双林半树秋。(投子青)。
　　【增收】傅大士一日披衲顶冠靸履。朝见梁武帝。帝问是僧邪。士以手指冠。帝云是道邪。士以手指靸履。帝云是俗邪。士以手指衲衣　汾阳昭代云。大士多能　五祖戒云。笑杀傍观　佛心才云。要识三教圣人体么。向武帝问处会。要识三教圣人用处么。向大士指处荐取。直饶体用分明。衲僧门下大远在。　颂曰。
　　道冠儒履释袈裟。和会三家作一家。忘却率陁天上路。双林端坐待龙华。(胡隐济)。
　　身披坏衲片云寒。脚着朝靴顶戴冠。要使三宗同一辙。捏沙终是不成团。(笑翁堪)。
　　泥封三诏出烟霞。直到金陵帝主家。自古多能谁得及。道冠儒履释袈裟。(宝叶源)。
　　非儒非道亦非禅。杜撰修行忒可怜。担阁一身三不了。至今八百有余年。(一衲戒)。
　　【增收】傅大士颂云。夜夜抱佛眠。朝朝还共起。起坐镇相随。如形影相似。欲识佛去处。祇者语声是。　颂曰。
　　谁有单于调。换取假银城。(良久)曾被雪霜苦。杨花落也惊。(天衣怀)。
　　要眠时便眠。要起时即起。水洗面皮光。啜茶湿却觜。大海红尘生。平地波涛起。呵呵阿呵阿。啰哩哩啰哩。(保宁勇)。
　　【增收】傅大士颂云。空手把锄头。步行骑水牛。人从桥上过。桥流水不流。　颂曰。
　　六月上伏。八月中秋。人平不语。水平不流。(心闻贲)。
　　鱼行水浊。鸟飞毛落。大士横身。不受斧凿。(木庵永)。
　　狗走抖擞口。猴愁搂搜头。瑞岩门外水。自古向西流。(断桥伦)。
　　【增收】傅大士颂云。须弥芥子父。芥子须弥爷。山水坦然平。敲氷来煮茶。　颂曰。
　　须弥纳芥不容易。芥纳须弥匹似闲。长河搅着成酥酪。轻轻击透祖师关。(圆悟勤)。
　　【增收】傅大士颂云。有物先天地。无形本寂寥。能为万象主。不逐四时凋　五祖演云。古人恁么道。可谓锦上铺花。不妨奇特。诸人且作么生会。白莲今日曲顺后机。不惜眉毛。亦为颂云。
　　有中有。无中无。细中细。粗中粗。
　　土面灰头不染尘。华街柳巷乐天真。金鸡唱晓琼楼梦。一树华开浩劫春。(足庵鉴)。

　　禅宗颂古联珠通集卷第三
　　禅宗颂古联珠通集卷第四

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　菩萨机缘
　　布袋和尚常在通衢。或问在此何为。师云。等个人来。曰来也。师曰。汝不是这个人。或解布袋。百物俱有。撒下曰。看看。又一一将起问人曰。这个唤作甚么。或袋内探果子与僧。僧拟接。师乃缩手曰。汝不是这个人。或见僧行过。乃拊背一下。僧回首。师曰。把一钱子来。有时倚袋终日憨睡。或起行市肆间。小儿哗逐之。或拄杖。或数珠。与儿戏。有僧问如何是祖师西来意。遂放下布袋叉手而立。僧曰。祇此别更有在。师拈起布袋肩负而去。　颂曰。
　　弥勒既非。布袋不是。是非两忘。金生丽水。至宝满袋。贵买贱卖。若解商量。不劳三拜。诠了义注大乘。月里萤光日下灯。布袋枕头眠一觉。倚天山色碧层层。(野轩遵)。
　　拈起即行。放下便歇。瞌睡阿师。弄巧成拙。佛意祖意宁知。裙子褊衫百结。有时独立兮谁是知音。归去来兮一天明月。(佛慧泉)。
　　困来抱囊无语。傍观尽生疑虑。未免开献诸人。是甚闲家破具。莫讶衣裳破碎。入廛且无忌讳。横身要道等人。那个便知圈缋。(云峰悦)。
　　千般万样。有谁能会。瞌睡老僧。收拾满袋。心无诸受。触处三昧。巷尾街头。贵买贱卖。(圆通秀)。
　　都卢一个布袋。里面讨甚奇怪。困来且得枕头。携去亦无妨碍。有时闹市打开。多是自家买卖。(白云端)。
　　咄这憨皮袋。眉粗兼眼大。终日在街头。市行无买卖阿呵呵归去来。典钱还却债。(保宁勇)。
　　分身百亿混尘埃。气貌憨憨勿可猜。一袋挑擎随处去。千般撒下复拈来。人间天上相呈示。市尾街头睡觉回。等得个时还不是。至今犹是老黄梅。(佛国白)。
　　天不能盖。地不能载。包括乾坤。全归布袋。十字街头大打开。般般拈起随人爱。(灵源清)。
　　三千威仪都不修。八万细行全不顾。只因闹市里等人。被人唤作破落户。兜率内院久抛离。纵归忘却来时路。稽首弥勒世尊。得与么宽肠大肚。(径山杲)。
　　【续收】接着一个半个。觅得三文两文。谁知破布袋里。许多弥勒世尊。(瞎堂远)。
　　拊背觅钱成漏逗。回头转脑昧真机。可怜闹市无人识。空手肩担布袋归。(佛照光)。
　　长汀汀上风颠子。曳杖回头等阿谁。向道那人元不在。汝须知有转身时。(天目礼)。
　　转得头来已是迟。恰如曾未转头时。一钱觅得无及处。犹自区区诳阿谁。(北磵简)。
　　逢人乞一文。袋里敌国富。不是下生迟。嫌佛不肯作。(环溪一)。
　　【增收】跋陁尊者。因生法师论众微聚曰。色众微无自性曰空。者云。只明得因中色空。未明得果上色空。法师问。如何是果上色空。者云。一微空故众微空。众微空故一微空。一微空中无众微。众微空中无一微　盐官云。因中色空。果上色空。总是梦中说梦。　颂曰。
　　灵光满目簇山河。幻境之中物像多。体妙已知缘不碍。执情还被境消磨。(双泉琼)。
　　色空空色色空空。阂却潼关路不通。劫火洞然毫末尽。青山依旧白云中。(天衣怀)。(二)。
　　东西南北。十万八千。空生罔措。火里生莲。
　　堂堂色里无空相。皎皎空中绝色形。直下色空无一二。色号元来不我名。(灵隐本)。
　　【增收】维摩居士示疾毗耶离城。自念寝疾于床。世尊大慈宁不垂愍。佛知其意。告文殊师利言。汝行诣维摩诘问疾。文殊白言世尊。彼上人者难为酬对。深达实相善说法要。辩才无滞智慧无碍。一切菩萨法式悉知。诸佛秘藏无不得入。降伏众魔游戏神通。其慧方便皆已得度。虽然当承佛圣旨诣彼问疾。　颂曰。
　　咄这维摩老。悲生空懊恼。卧病毗耶城。全身太枯槁。七佛祖师来。一字俱屏扫。请问不二门。当时便靠倒。不靠倒。金毛师子无处讨。(雪窦显)。
　　佛病法病最难医。独有杂摩也大奇。文殊稽首赞居士。失却金毛师子儿。(天衣怀)。
　　毗耶城里维摩诘。知伊毕竟彻不彻。金毛师子未到来。一室屏除先漏泄。及乎回问不二门。推出一团无孔铁。刚被文殊下一槌。千年万载成凹凸。(大洪遂)。
　　冷坐毗耶城。百病一时发。不得文殊来。几乎无合杀。(径山杲)。
　　千人万人射一雁。个个手亲并眼辨。刮地西风雁影奇。可怜发尽弦中箭。猨臂将军仰面看。弓开秋月影团圆。飞星一点天边去。羽翼离披落眼前。(广鉴英)。
　　冤憎会苦。爱别离苦。钝置瞿昙。一场莽卤(咄)。(正堂辩)。
　　示疾毗耶方丈。文殊亦难近傍。看来无药可医。只是忌口为上。(淛翁琰)。
　　诈病从来不可医。文殊特为下针锥。事褫一喙长三尺。问着依前似鼓椎。(无准范)。
　　一个病维摩。无风自起波。富嫌千口少。贫恨一身多。(胡隐济)。
　　【增收】善财初诣娑罗林中参文殊。文殊指往南方胜乐国谒德云比丘。次第至弥勒楼阁所。归至普门城外。思惟伫立欲得奉觐文殊。文殊伸手过百十由旬。与摩其顶。即见微尘数知识。即受行其教　上蓝超因僧问。善财见文殊后。为甚么却往南方。师云。学凭入室。知乃通方。僧云。到苏摩城为甚么弥勒却遣见文殊。师云。道旷无涯。逢人不尽　投子青云。然道无迷悟。发证由师。不住圣凡庄严妙行。是以文殊遣去登须弥山。海岸逢师市廛礼友。或刀山淫舍罪杻王宫。或童女童男瞿夷圣后。弥勒弹指普贤亲瞻。再见文殊复有何事。信知通方知有。道旷无涯。不昧光踪。历穷尽妙。诸仁者还知。更有一人。为甚么善财不参。且道是甚么人。(良久云)满头白发离岩谷。半夜穿云过市廛。复颂曰。
　　日出升空高下用。昆仑源派入川流。春山云逗风无尽。雁去回南天地秋。
　　五十三人指路人。因循流落百余城。草鞋踏破成何事。争似归家罢问程。(铁山仁)。
　　茫茫梦里去游南。五十三参发指端。大士臂长衫袖短。善财脚瘦草鞋宽。(大川济)。
　　【增收】善财诣妙峰山参德云比丘。四维寻觅七日方见。在别峰上徐步经行。顶礼闻法入佛境界。得忆念诸佛普见法门。证发心住。　颂曰。
　　妙高峰顶寻知识。南北东西望何极。德云遥自别山来。珍重分身千百亿。(延庆忠)。
　　妙高峰顶草茸茸。步步相随不见踪。若谓别山亲觌面。片帆已过海门东。(别山智)。
　　澹烟幂幂草茸茸。七日徘徊信不通。一步竿头轻蹉脚。海门波卷白苹风。(棘田心)。
　　【增收】善财诣那罗素国。参毗目瞿沙仙人。无量仙人同音赞已。下床执手。佛剎现前。悟真净智。卷舒自在。得无胜幢法门。证童真住。　颂曰。
　　毗目仙人下宝床。摩头执手看殊祥。十方佛境同时现。万象森罗忽顿彰。无胜妙床腾瑞色。遮那文藏显灵光。却还本座求端的。转觉平生见处长。(佛国白)。
　　坦然古路勿迂疎。霁月凉风动十虚。毗目善财当日事。好如潘阆倒骑驴。(或庵体)。
　　【增收】善财诣佛会中。参普贤菩萨。见乘白象王处红莲座。一心亲近谘闻法要。智悲圆满行愿功成。即获佛德显同果海。得一切佛果微尘数三昧法门。　颂曰。
　　百一由旬摩顶归。片心思见普贤师。堂堂现在红莲座。落落分明白象儿。沙劫智悲方满日。微尘行愿正圆时。佛功德海重宣说。愁见波涛转渺弥。(佛国白)。
　　打鼓弄琵琶。还他一会家。木童能抚掌。石女解煎茶。云散天边月。春来树上华。善财参徧处。黑豆未生芽。(延庆忠)。
　　【增收】善财历百十城。参五十三位善知识。后到毗卢楼阁前曰。是解空无相无作之所住处(云云)。见楼阁门闭。善财暂时敛念曰。大慈大悲愿楼阁门开令我得入。寻时弥勒领诸眷属。至善财前。弹指一下。楼阁门开。善财得入。入已还闭。见百千万亿楼阁。一一楼阁有一弥勒。领诸眷属。并有一善财。面在前立。弥勒复弹指云。善男子起。法性如是。　颂曰。
　　妙意童真末后收。善财到此罢南游。豁然顿入毗卢藏。悔向他山见比丘。(张无尽)。
　　妙峰孤顶无知识。百十城游丧善财。楼阁若还弹指现。分明有眼不曾开。(或庵体)。
　　五十三人一缕穿。小儿虽小胆如天。茫茫烟水无重数。买得风光不用钱。(北磵简)。
　　问处分明答处端。还同双剑倚天寒。一从楼阁门开后。满面惭惶无处安。(淛翁琰)。
　　知识曾参五十三。精金百炼罢锤钳。回头万壑烟云散。午夜蟾光浸碧潭。(坦堂圆)。
　　南方经历几云烟。收得珍奇货满船。弹指便风帆到岸。一时翻作大光钱。(无准范)。
　　【增收】天台智者大师。在南岳诵法华经。至药王品曰。是真精进是名真法供养如来。於是悟法华三昧。获旋陁罗尼。见灵山一会俨然未散。　颂曰。
　　世尊三昧安详起。师悟药王精进时。灵鹫山中人未散。不因南岳有谁知。(杨无为)。
　　溪山尽处夕阳斜。溪上冬风雪满沙。便是江南旧行路。和烟隔水见梅华。(萝月莹)。
　　舍尽家财与己财。只将真法供如来。当初一路今何在。触目灵山翠作堆。(天目礼)。
　　好将真法供如来。花在幽岩险处开。一夜狂风吹欲尽。落英无数点苺苔。(虚堂愚)。
　　心迷念念法华转。心悟时时转法华。谁知百万灵山客。尽是天台眼里沙。(此山应)。
　　【增收】金陵志公和尚。或名宝公。令人传语南岳思大云。何不下山教化众生。一向目视云霄作么。思云。三世诸佛被我一口吞尽。何处更有众生可度。　颂曰。
　　一口吞尽三世佛。牙如剑树眼如铃。断弦不必鸾胶续。只要知音侧耳听。(虚堂愚)。
　　佛与众生一口吞。纤毫不立道方存。杖头日月才挑起。鼓动三千海岳昏。(尼闲林英)。
　　目视烟霄卧白云。不知山下有乾坤。从何更有众生度。三世如来一口吞。(本觉一)。
　　时清休唱太平歌。大冶红垆着一毛。试向其中撮灰烬。亘天红焰已周遭。(蒙庵岳)。
　　志公曰。终日拈香择火。不知身是道场　玄沙曰。终日拈香择火。不知真个道场　玄觉征云。只如此二尊者语。还有亲疎也无　雪窦显云。一对无孔铁锤　圆悟勤云。终日拈香择火。不知拈香择火　天童觉云。奇怪八十翁翁出场屋。不是小儿戏。且道利害在甚么处。有智无智较三十里。　颂曰。
　　五蕴山头古佛堂。拈香择火好承当。何须向外求贤圣。终日无非是道场。(本觉一)。

　　大乘经偈

　　经首题[米-木+八]字　昔有僧问地藏琛和尚。以字不成八字不是。未审是甚么字。地藏曰。看取下注脚　又有问披云寂。师答以颂曰。
　　以字不是八不成。森罗万象此中明。直饶巧说千般妙。不是沤和不是经。
　　以八不成只目前。经中未识注中看。垂慈不为多知解。切要参玄达本源。(汾阳昭)。
　　以字不成八不是。拈起经题皆拟议。下头注脚任君看。却是入门先问讳。(佛印元)。
　　以字不是八不成。龙门风浪苦雷霆。多少游鱼迷去路。依前和雨落沧溟。(佛慧泉)。
　　我佛金言义海深。开遮唯要悟真心。首标妙在当头札。密使泥牛晓夜吟。(云居佑)。
　　拈起题摸不着。却看下头注脚。了知字义炳然。大藏潜通广略。(地藏恩)。
　　以字不成八字不是。法身睡着无遮闭。衲僧对面不知名。百万人前呼不起。(觉范洪)。
　　以字不成。八字不是。十方诸佛同参。三世如来共轨。庆喜多闻罔措。鹙子神通莫拟。若非金色头陁。焉能密传斯旨。(旻古佛)。
　　以字不是八字非。满琅函载绝毫厘。看经到此须开眼。玉轴分明两畔题。(罗汉南)。
　　经题满目孰知元。点画分明句义全。佐国欲知功力大。萧何元是汉朝贤。(疎山常)。
　　以字不是八不成。无言童子笑忻忻。优昙华现人间世。鼻孔通天嗅不闻。(开福宁)。
　　以字不成八字非。烁迦罗眼不能窥。一毛头上重拈出。忿怒那咤失却威。(径山杲)。
　　龙宫海藏不曾收。梵语唐言亦谩求。刚被祖师轻漏泄。当门齿缺乃因由。(灵岩因)。
　　【续收】鸟迹半露苍苔。科斗并游春水。若不信受奉行。未免即从座起。(石[(工*几)/石]明)。
　　不向经题识本真。纸堆讨甚法王身。未开梵夹承当去。免作循行数墨人。(绝岸湘)。
　　问你地藏知不知。下头注脚万千千。算沙入海徒疲倦。不若教他了目前。(横川珙)。
　　楞严经。佛告阿难。吾不见时何不见吾不见之处。若见不见。自然非彼不见之相。若不见吾不见之地。自然非物。云何非汝。　颂曰。
　　全象全牛意不殊。从来作者共名模。如今要见瞿昙老。剎剎尘尘在半途。(雪窦显)。
　　堂堂露柱久怀胎。长下孩儿颇俊哉。未解语言先作赋。一操直取状元来。(白云端)。
　　老胡彻底老婆心。为阿难陀意转深。韩干马嘶芳草渡。戴嵩牛卧绿杨阴。(湛堂准)。
　　云收空阔天如水。月载姮娥四海流。惭愧牛郎痴爱叟。一心犹在鹊桥头。(佛心才)。
　　说离百非存轨则。言无一法尚筌罤。毗耶默默曾缄口。摩竭寥寥镇掩扉。(佛鉴懃)。
　　【续收】初学卖华日。娇羞掩齿牙。及至容颜老。脱然无可遮。却笑白云它自散。不知明月落谁家。(崇觉空)。
　　隔林彷佛闻机杼。知有人家在翠微。及至入门亲见了。元来只是小儿嬉。(简堂机)。
　　见时不见非见见。非见不见总非非。织女机梭撩乱掷。牧童鞭索恣胡挥。幽鸟一声惊宇宙。碧湾溪畔绿杨垂。(呆堂定)。
　　石润非玉。水丽非金。大禹决而西溯。卞和泣而陆沉。美兮渺兮。错古砻今。(虚堂愚)。
　　楞严经。佛谓阿难。若能转物。即同如来。　颂曰。
　　若能转物即如来。春暖山华处处开。自有一双穷相手。不曾容易舞三台。(白云端)。
　　若能转物即如来。处处门开见善财。花柳巷中呈舞戏。九衢乘醉卧楼台。(真如喆)。
　　毛吞巨海。芥纳须弥。乾坤大地。直下同归。一气不言含有象。万灵何处谢无私。(佛心才)。
　　若能转物。即同如来。咄哉瞿昙。诳呼痴呆。(径山杲)。
　　【续收】雨色和烟匝四维。眼皮未绽若为窥。等闲觑破金刚际。坦荡无因役路岐。(或庵体)。
　　他人住处我不住。他人行处我不行。不是与人难共处。大都缁素要分明。(此山应)。
　　楞岩经。佛谓阿难。见见之时。见非是见。见犹离见。见不能及。　颂曰。
　　见不及处江山满目。不睹纤毫花红柳绿。白云起处本无心。江海滔滔岂盈缩。(海印信)。
　　拄杖头边无孔窍。大千沙界犹嫌小。毗婆尸佛早留心。直至而今不得妙。(鼓山珪)。
　　春至自开花。秋来还落叶。黄面老瞿昙。休摇三寸舌。(径山杲)。
　　【续收】色空明暗本无因。见见由来亦误人。见不及时犹未瞥。那知殃祟是家亲。(遁庵演)。
　　没弦琴上无私曲。一曲弹来转辘轳。断崖流水少知音。六六不成三十六。(妙峰善)。
　　瘦藤拄到风烟上。乞与游人眼界宽。不知眼界宽多少。白鸟去尽青天还。(朴翁铦)。
　　雨洗淡红桃萼嫩。风摇浅碧柳丝轻。白云影里怪石露。绿水光中古木清。(潜庵光)。
　　隔墙见角便骑牛。骑入红尘闹市游。游徧归来栏里卧。三更半夜失踪由。(雪庵瑾)。
　　【增收】楞严经。七处征心。　颂曰。
　　七处征心心不遂。懵懂阿难不瞥地。直饶征得见无心。也是泥中洗土块。(西余端)。
　　七处征心欵便成。推穷寻逐按分明。都缘家贼难防备。拨乱乾坤见太平。(卍庵颜)。
　　吹糠着米。翻成特地。不因一事。不长一智。(北磵简)。
　　七处征他天外天。毫光直射阿难肩。瞿昙忒杀怜儿切。逼得鲇鱼上竹竿。(绝岸湘)。
　　【增收】楞严经。八还辨见。(颂曰)。
　　八还之教垂来久。自古宗师各分剖。直饶还得不还时。也是鰕跳不出斗。(西余端)。
　　明暗色空不可还。不可还者绝跻攀。夹截虚空成畔岸。一重水隔一重山。(卍庵颜)。
　　色空明暗。各不相知。行到水穷处。坐看云起时。(北磵简)。
　　还还还后更无还。一个闲人天地间。昨夜大虫遭虎咬。皮毛落尽体元斑。(绝岸湘)。
　　【增收】楞严经。阿难大众。获本妙心。　颂曰。
　　东西南北捉虚空。海角天涯信不通。力尽神疲无处觅。万年松在祝融峰。(卍庵颜)。
　　适我昔所愿。今者已满足。是玉也大奇。只恐不是玉。(北磵简)。
　　【增收】楞严经。观世音菩萨。成三十二应身。获十四无畏法。　颂曰。
　　良哉观世音。旋闻与声脱。犬吠驴鸣休未休。世出世间活鱍鱍。(瞎堂远)。
　　三十二应不思议。十四无畏如流水。男子身中入定时。女子身中从定起。(卍庵颜)。
　　趂队选圆通。无端立下风。当时供死欵。错说在闻中。(北磵简)。
　　【增收】楞严经。妙性圆明离诸名相。　颂曰。
　　一钱为本万钱利。富不足而贫有余。换骨夺胎些子药。输他潘阆倒骑驴。(卍庵颜)。
　　金盘不可动。辘辘转难住。停待良久间。圆明湛如露。(北磵简)。
　　【增收】楞严经。诸可还者自然非汝。不汝还者非汝而谁。　颂曰。
　　日暖风和景更奇。华华草草露全机。荼[菧-氐+(林/纟)]一阵香风起。引得游峰到处飞。(心闻贲)。
　　千山鸟飞灭。万里人迹绝。扁舟蓑笠翁。独钓寒江雪。(肯堂充)。
　　不汝还者复是谁。残红流在钓鱼矶。日斜风定无人扫。燕子衔将水际飞。(天目礼)。
　　【增收】楞严经。六解一亡。　颂曰。
　　根尘缚脱本同源。一处休复六用捐。手把一条红断贯。娘生鼻孔一时穿。(卍庵颜)。
　　六用无功信不通。一时分付与春风。篆烟一缕闲清昼。百鸟不来花自红。(北磵简)。
　　结解非殊。存亡无据。试问本来宗。当初谁缚汝。
　　【增收】楞严经。阿难大众复白佛言。若此妙明真净妙心本来徧圆。如是乃至大地草木蠕动含灵。本元真如。即是如来成佛真体。佛体真实。云何复有地狱饿鬼畜生。　颂曰。
　　双剑峰前古寺基。天尊元是一牟尼。时难只得同香火。莫听闲人说是非。(卍庵颜)。
　　三蛇九鼠。一亩之地。竿木随身。逢场作戏。(北磵简)。
　　【增收】楞严经。佛言阿难。此等众生不识本心。受此轮回。经无量劫。不得真净。皆由随顺杀盗淫故。反此三种。又则出生无杀盗淫。有名鬼伦。无名天趣。有无相倾起轮回性。　颂曰。
　　七处精研一妄心。更随三业杀盗淫。身心不是闲家具。前箭犹轻后箭深。(卍庵颜)。
　　客舍并州已十霜。归心日夜忆咸阳。无端又渡桑乾水。却望并州是故乡。(北磵简)。
　　【增收】楞严经。佛告阿难。无令心魔自起深孽。　颂曰。
　　瞿昙彻底老婆心。见明色发理难任。入乡随俗那伽定。佛魔到此尽平沉。(卍庵颜)。
　　挽弓须挽强。用锵须用长。射人先射马。擒贼先擒王。(北磵简)。
　　【增收】楞严经。佛言富楼那。如汝所言。清净本然云何忽生山河大地。汝常不闻如来宣说。性觉妙明本觉明妙(详在本经)。　颂曰。
　　清净本然徧法界。山河大地即皆现。性觉必明认影明。眼耳便随声色转。(卍庵颜)。
　　弥满清净。中不容他。山河大地。万象森罗。(北磵简)。
　　【增收】楞严经。若能推者即是汝心。则是认贼为子修山主云。若能推者不是汝心。则是认贼为子。　颂曰。
　　如今推也。是子是贼。买帽相头。食鱼去骨。(天童觉)。
　　【增收】楞严经。跋陀婆罗入浴忽悟水因。　颂曰。
　　了事衲僧消一个。长连床上展脚卧。梦中曾说悟圆通。香水洗来蓦面唾。(雪窦显)。
　　超诸现量。即悟水因。体明无垢。孰云洗尘。得无所有。了无相身。成佛子住。妙触常存。(大沩智)。
　　洗尘触体两空寂。妙证密圆超见思。白璧无瑕空受玷。圆通会里受涂糊。(涂毒策)。
　　【增收】楞严经。当知虚空生汝心内。犹如片云点太清里。况诸世界在虚空耶。汝等一人发真归元。此十方空皆悉消殒。　颂曰。
　　一人发真归元。十方虚空消殒。试问杨岐栗蓬。何似云门胡饼。(尼无着总)。
　　瞌睡茫茫困思来。吃椀浓茶眼便开。四海五湖王化里。更无一物是尘埃。(朴翁铦)。

　　禅宗颂古联珠通集卷第四
　　禅宗颂古联珠通集卷第五

　　　　宋池州报恩光孝禅寺沙门法应　集元绍兴天衣万寿禅寺沙门普会续集

　　大乘经偈之余

　　【增收】圆觉经。如是我闻。一时婆伽婆入於神通。大光明藏三昧正受。一切如来光严住持。是诸众生清净觉地身心寂灭平等本际。圆满十方不二随顺。　颂曰。
　　东西南北水茫茫。无角铁牛入海藏。千眼大悲寻不见。倒骑佛殿入僧堂。(冶父川)。
　　【增收】圆觉经。於不二境现诸净土。与大菩萨摩诃萨十万人俱。　颂曰。
　　明镜当台照不差。短长好丑尽归家。山河大地浑如故。不妨随处玩烟霞。(冶父川)。
　　【增收】圆觉经。非幻不灭。　颂曰。
　　不属内外与中间。才落思惟入魔境。大丈夫儿不自欺。翻身坐断毗卢顶。(月林观)。
　　【增收】圆觉经。修多罗教如标月指。　颂曰。
　　方便门指头月。譊讹因底多甄别。冷光霭霭登清途。匝地茫茫寻旧穴。指看画处眼中屑。到此何须更饶舌。(育王达)。
　　【增收】圆觉经。一切障碍即究竟觉。　颂曰。
　　枯树云充叶。凋梅雪作花。击桐成木响。蘸雪吃冬瓜。长天秋水。孤鹜落霞。(雪堂行)。
　　早朝心闷三杯酒。午后头昏一椀茶。入夜脱衣伸脚睡。五更走起眼瞇麻。(或庵体)。
　　【增收】圆觉经。有我爱者亦爱涅盘。伏我爱根为涅盘相。　颂曰。
　　黑山鬼窟至幽阴。认得顽空尽力寻。何似天窗饶一拨。顿令大地作黄金。
　　【增收】圆觉经。弃爱乐舍还滋爱本。便现有为增上善果。皆轮回故不成圣道。　颂曰。
　　傀儡牵丝舞柘枝。百般俏俊百般宜。自从舞罢青丝断。堪笑渠侬撒手归。
　　圆觉经。居一切时不起妄念。於诸妄心亦不息灭。住妄想境不加了知。於无了知不辨真实。　颂曰。
　　黄花烂烂。翠竹珊珊。江南地暖。塞此天寒。游人去后无消息。留得溪山到老看。(晦堂心)。
　　举手攀南斗。翻身倚北辰。出头天外看。谁是我般人。(鼓山珪)。
　　【续收】巍巍堂堂。磊磊落落。闹处刺头。稳处着脚。脚下线断我自由。鼻端泥尽君休斫。莫动着。千年故纸中合药。(天童觉)。
　　荷叶团团团似镜。菱角尖尖尖似锥。风吹柳絮毛球走。雨打梨花蛱蝶飞。(径山杲)。
　　和烟钓月是生涯。古策风高未足夸。欵乃一声天地阔。祖师何处渡流沙。(或庵体)。
　　胡孙吃毛虫。乌狗上佛殿。大地雪漫漫。澄江净如练。(圆极岑)。
　　生铁铸牛头。牵犁还拽耙。智者笑忻忻。愚人惊怪差。古往今来几百年。更向鬼门重贴卦。(密庵杰)。
　　庭前栽莴苣。莴苣生火筯。火筯生莲花。莲花结木爪。木瓜才擘破。撒出白油麻。参。(拗堂仁)。
　　昨夜深沙铸铁劵。阿那律陀来合伴。醉来相打见阎王。阎王握笔不能判。不能判却相劝。彼此事同一家。更莫前思后算。[囗@力]。你恁么断公事大醋。(无庵全)。
　　张果老踏破葫芦。吕洞宾失却宝剑。两个撒手相逢。囊箧更无一线。何仙姑铁笛横吹。解道长江静如练。(正堂辩)。
　　身世悠悠不系舟。得随流处且随流。今朝有酒今朝醉。明日无钱明日愁。(石庵玿)。
　　春眠不觉晓。是处闻啼鸟。夜来风雨声。花落知多少。(朴翁铦)。
　　春生夏长。淡饭粗茶。鱼投浊水。彩奔龊家。(无准范)。
　　【增收】圆觉经。以大圆觉为我伽蓝。　颂曰。
　　毫发不留。纵横自由。阃外乾坤廓落。大方无外优游。明明祖师意。明明百草头。褫破狐疑网。截断爱河流。纵有回天力。争如直下休。四衢道中净裸裸。放出沩山水牯牛。(圆悟勤)。
　　【增收】圆觉经。恒作是念。我今此身四大和合。发毛爪齿等皆归地。唾涕脓血等皆归水。暖气归火。动转归风。四大各离。今者妄身当在何处。　颂曰。
　　今者妄身当在何。不应焰水更寻波。狂心误认鉴中影。岂异迷头演若多。(本觉一)。
　　【增收】法华经。佛放眉间白毫相光。照东方万八千世界。　颂曰。
　　蛮奴赤脚上皇州。卖尽奇珍跨白牛。贪着市朝人作市。又随歌舞上官楼。多意气好风流。月冷珠帘挂玉钩。分明妄却来时路。百尺竿头辊绣球。(圆极岑)。
　　【增收】法华经。假使满世间。皆如舍利弗。尽思共度量。不能测佛智　五祖演云。寻常衲僧家。高揖释迦不拜弥勒。是会佛智。不会佛智。众中有则有。只是藏牙伏爪。太平有个见处。不惜眉毛举向诸人。待有人问。随口便答　破庵先云。且毕竟如何是佛智。乃颂曰。
　　雪子落纷纷。乌盆变白盆。忽然日头出。依旧是乌盆。
　　【增收】法华经。观世音菩萨普门品偈曰。咒咀诸毒药。所欲害身者。念彼观音力。还着於本人　东坡居士别云。念彼观音力。两家都没事　法眼益禅师因阅至此。乃有颂曰。
　　咒咀毒药。形声之逆。眼耳若通。本人何失。
　　【增收】法华经。譬如长者有一大宅。於后宅舍忽然火起。毒害火灾众难非一。　颂曰。
　　蝴蜂休恋旧时窠。五百郎君不奈何。欲火逼来无走路。痴心要上白牛车。门前羊鹿权为喻。室内啀喍总是讹。蓬勃臭烟相恼处。出身不用动干戈。(冶父川)。
　　【增收】法华经。如来如实知见三界之相。无有生死若退若出。亦无在世及灭度者。非实非虚非如非异。不如三界见於三界。如斯之事。如来明见无有错谬。　颂曰。
　　峋嵝峰头神禹碑。字青石赤形模奇。无目仙人才一见。便应抚掌笑嘻嘻。云暗苍龙化葛陂。(圆极岑)。
　　火虐风饕水渍根。石边尚有旧苔痕。化工肯未随寒暑。又孽清香为返魂。(闲极云)。
　　【增收】法华经。此经开方便门示真实相。深固幽远无人能到。　颂曰。
　　虽然幽远涉途程。到者方知不夜城。鼓角声寒莲漏永。佛灯犹作向来明。(圆极岑)。
　　【增收】法华经云。是法住法位。世间相常住　云门云。释迦老子甚处去也。　颂曰。
　　犬子便吠贼。牛子便牵犂。衲僧若恁么。未曾摸着皮。(杨岐会)。
　　世间相常住。黄莺啼绿树。真个可怜生。动着便飞去。(朴翁铦)。
　　法华经偈。大通智胜佛。十劫坐道场。佛法不现前。不得成佛道。　颂曰。
　　三际断时凡圣尽。十身圆处剎尘周。无私应物随高下。未过僧祇大劫修。(保宁勇)。
　　种谷不生豆苗。蒸沙岂能成饭。大通智胜如来。一个担板底汉。(鼓山珪)。
　　【续收】燕坐道场经十劫。一一从头俱漏泄。世间多少守株人。掉棒拟打天边月。(径山杲)。
　　红日杲杲。切忌寻讨。拈得便用。无非是宝。郑州棃青州枣。大抵还他出处好。(月林观)。
　　太平时代不论兵。路不赍粮户不扃。十劫坐来成底事。平生肝胆一时倾。(道场融)。
　　劫初铸就毗卢印。古篆雕虫尚宛然。堪笑堪悲人不识。却嫌字画不完全。(环溪一)。
　　【增收】法华经。若有众生。闻是观世音菩萨品者。当知是人功德不少。　颂曰。
　　观音门普普门收。才着襕衫便不羞。昨夜猿啼新岭上。今朝鹤唳古溪头。恶风飘墯回光息。欲火焚烧当处休。璎珞受来都不用。平生活计冷湫湫。(冶父川)。
　　文殊所说般若经。清净行者不入涅盘。破戒比丘不入地狱。　颂曰。
　　平生疎逸无拘捡。酒肆茶坊信意游。汉地不收秦不管。又骑驴子过杨州。(保宁勇)。
　　养就家栏水牯牛。自归自去有来由。而今稳卧深云里。秦不管兮汉不收。(祖印明)。
　　鹄白乌本玄。松直棘自曲。清净比丘僧。却须入地狱。(鼓山珪)。
　　壁上安灯盏。堂前置酒台。闷来打三盏。何处得愁来。(径山杲)。
　　【续收】僧问洞山诠。清净行者不入涅盘。破戒比丘不入地狱时如何。师云。度尽无遗影。还他越涅盘。　颂曰。
　　相好巍巍大丈夫。一生无智恰如愚。从来佛祖犹难望。地狱天堂岂可拘。(丹霞淳)。
　　清净行者不涅盘。破戒比丘无地狱。天台相接到西川。总是自家亲眷属。(照堂一)。
　　夜来村饮归。健到三四五。摩挲青莓苔。莫瞋惊着汝。(自得晖)。
　　嘉州石像。陕府铁牛。人平不话。水平不流。(尼无着总)。
　　陪钱弄傀儡。[拚-ㄙ+ㄊ]命打秋千。浑家无眼见。掩面哭苍天。(或庵体)。
　　事神者吃神。事佛者吃佛。神佛俱不事。浑家穷彻骨。(肯堂充)。
　　汉既不管。秦亦不收。人平不语。水平不流。(月林观)。
　　犯重比丘清净行。平等性中无损益。水里不用觅鱼踪。天边何处观鸟迹。(懒庵枢)。
　　国有定乱剑。家无白泽图。神仙张果老。踏碎药葫芦。(朴翁铦)。
　　清净行者清净。破戒比丘破戒。各自安贴家邦。切忌放贼过界。(退庵奇)。
　　饮官酒卧官街。当处死当处埋。寒山逢拾得。抚掌笑咍咍。(此山应)。
　　涅盘地狱本无差。只为从来被眼遮。三脚瞎驴才[跳-兆+孛]跳。镬汤垆炭即吾家。(高峰妙)。
　　维摩经。须菩提持钵入维摩舍乞食。时维摩诘取钵盛饭。谓言。汝能於食等者诸法亦等。诸法等者於食亦等。如是行乞乃可取食。乃至彼外道六师是汝之师。因其出家。彼师所墯汝亦随墯。乃可取食。入诸邪见不到彼岸。住於八难不得无难。同於烦恼离清净法。汝得无诤三昧。一切众生亦得是定。其施汝者不名福田。供养汝者堕三恶道。为与众魔共一手作诸劳侣。汝与众魔及诸尘劳等无有异。於一切众生而有怨心。谤诸佛毁於法不入众数。终不得灭度。汝若如是乃可取食。须菩提闻此茫然。不知以何答。置钵欲出。　颂曰。
　　无边无际休斟酌。潮去潮来本自平。清浊浅深并苦淡。一般滋味逈分明。(保宁勇)。
　　入林不动草。入水不动波。镬汤无冷处。合眼跳黄河。(鼓山珪)。
　　独坐许谁知。青山对落晖。花须连夜发。不待晓风吹。(径山杲)。
　　【续收】白日街头独自行。夜间屋里独自卧。山高不碍白云飞。竹密不妨流水过。(照堂一)。
　　邪见归依外道师。与师同堕复何疑。凭君满钵盛香饭。午日亭亭腹正饥。(张无尽)。
　　七七四十九。六六三十六。是非才入耳。浑家不和睦。(肯堂充)。
　　独弄单提。单提独弄。剑刃上行。寂然不动。(月林观)。
　　所生各不同。所润一雨普。甜瓜彻蒂甜。苦瓠连根苦。(冰谷衍)。
　　青山白云。碧溪萝月。画虎成狸。只得一橛。(虚堂愚)。
　　【增收】维摩经。三十二菩萨各说不二法门。至文殊云。我於一切法。无言无说。无示无识。离诸问答。是为菩萨入不二法门。殊又问维摩。摩默然。殊叹曰。乃至无有语言文字。是真入不二法门。说是入不二法门时。与此众中五千菩萨。皆入不二法门。得无生法忍。　颂曰。
　　维摩大士去何从。千古令人望莫穷。不二法门休更问。夜来明月上高峰。(雪窦显)。
　　虚空鸟迹谩追寻。幽鸟投声又报春。若识东西无异路。净名一室不平沉。(慈明圆)。
　　毗耶城里竞头走。谩谓南星真北斗。还知蚌鹬两相持。须臾尽落渔人手。(太洪恩)。
　　一个两个百千万。屈指寻文数不办。暂时放在暗窗前。明日与君重计算。(白云端)。
　　春有百花秋有月。夏有凉风冬有雪。若无闲事在心头。便是人间好时节。(讷堂思)。
　　毗耶城里老维摩。一默无言诡诈多。三万二千师子座。一时掀倒看如何。(无用全)。
　　言言言兮飘风洒雪。默默默子雷轰电掣。藕丝孔里骑大鹏。等闲挨落天边月。(懒庵需)。
　　毗耶老子善藏机。渊默雷声彻四维。今古竞传真不二。岂知黄叶止儿啼。(尼无着总)。
　　有无语默谩徒劳。居士何曾动一毫。世祖功成三十六。云台争似钓台高。(别峰印)。
　　深入不二门。巧尽反成拙。一默定千差。常说炽然说说拙。万古清风寒彻骨。(松源岳)。
　　【增收】维摩经。不断烦恼而入涅盘。　颂曰。
　　朝生暮死千万徧。一日几回相见面。展阵开旗放出来。一指动时客戏见。(白云端)。
　　【增收】僧问投子。如何是不断烦恼而入涅盘。师曰。这个师僧。恁么发人业。　颂曰。
　　虽然无背面。触处头头现。吞却太虚空。吐出瑠璃殿。(佛心才)。
　　者个师僧发人业。卖油老翁说向人。啼得血流无用处。不如缄口过残春。(文殊道)。
　　【增收】维摩经。观身实相。观佛亦然。　颂曰。
　　眼空四海恣纵横。鼻孔辽天信脚行。拏得电光为火把。却来日午打三更。(或庵体)。
　　【增收】维摩经。佛以一音演说法。或有怖畏或断疑。　颂曰。
　　或有怖畏或断疑。双明一句绝针锥。於斯切莫生欣厌。觌面还须眼似眉。(禾山方)。
　　【增收】金刚般若经。世尊食时着衣持钵。入舍卫城乞食。於其城中次第乞已还至本处。收衣钵洗足已敷座而坐。须菩提白佛言。希有世尊。　颂曰。
　　食讫跏趺坐石床。斗间间气烛天光。几多业识茫茫者。衲被蒙头在醉乡。(水庵一)。
　　一字未曾谈般若。谩天谩地尽饶伊。祇园乞食归来后。法会因由又是谁。(北磵简)。
　　卫城乞食沿门处。祇苑收衣洗足时。善现无端赞希有。斯文安得是如斯。(宝叶源)。
　　【增收】金刚般若经。应如是住。如是降伏其心。　颂曰。
　　希有希有佛。妙理极泥洹。云何降伏住。降伏信为难。二仪法中妙。三乘教喻宽。善哉今谛听。六贼免遮拦。(傅大士)。
　　七手八脚。神头鬼面。棒打不开。刀割不断。阎浮跳踯几千回。头头不离空王殿。(冶父川)。
　　截断从教来[褒-保+公][褒-保+公]。随流未必去滔滔。青山长锁欲飞势。沧海合知来处高。(心闻贲)。
　　【增收】金刚般若经。凡所有相皆是虚妄。若见诸相非相即见如来　法眼云。若见诸相非相。即不见如来。　颂曰。
　　有相有求皆是妄。无形无相堕偏枯。堂堂密密何曾间。一道寒光烁太虚。(冶父川)。
　　映林映日一般红。吹落吹开总是风。可惜撷芳人不见。一时分付与游蜂。(心闻贲)。
　　金刚般若经。一切贤圣皆以无为。法而有差别。　颂曰。
　　一金成万器。皆由匠者智。何必毗耶城。人人说不二。(觉海元)。
　　仁者见之谓之仁。智者见之谓之智。寒时向火。热时乘凉。健即经行。困即打睡。仰面看天。开口取气。(保宁勇)。
　　【增收】金刚般若经。一切诸佛及诸佛阿耨多罗三藐三菩提法。皆从此经出　僧问首山。如何是此经。山曰低声。云如何是受持。山曰莫染污　冶父川云。且道此经从甚处出。须弥顶上大海波心。乃颂曰。
　　佛祖垂慈实有权。言言不离此经宣。此经出处还相委。便向云中驾铁船。切忌错会。
　　水出昆仑山起云。钓人樵客问来因。只知洪浪岩峦阔。不肯抛丝弄斧斤。(投子青)。
　　长时诵不停。非义亦非声。若欲受持者。应须用眼听。(宝相元)。
　　【增收】金刚般若经。应无所住而生其心。　颂曰。
　　山堂静坐夜无言。寂寂寥寥本自然。何事西风动林野。一声寒雁唳长天。(冶父川)。
　　应无所住豁心空。金屑依然着眼中。蓦地虚空连地脱。大千经卷一时通。(孤云权)。
　　应无所住生其心。廓彻圆明处处真。直下顶门开正眼。大千沙界现全身。(呆堂定)。
　　金刚般若经。若为人轻贱。是人先世罪业应堕恶道。以今世人轻贱故。先世罪业则为消灭。当得阿耨多罗三藐三菩提。　颂曰。
　　明珠在掌。有功者赏。胡汉不来。全无伎俩。伎俩既无。波旬失途。瞿昙瞿昙识我也无。(雪窦显)。
　　水不洗水谁不知。旋岚常静太驱驰。千年历日如能算。免被巡官掌上推。(白云端)。
　　四序炎凉去复还。圣凡只在剎那间。前人罪业今人贱。倒却前人罪业山。(张无尽)。
　　【续收】宝剑不失。虚舟不刻。不失不刻彼此为得。倚待不堪。孤然仍则。鸟迹虚空。有无弥忒。思之。(法眼益)。
　　半夜窗明邻家有火。鲍老敲门李老打锁。王婆叫船赵婆过渡。油尽灯灭一场懡[怡-台+罗]。(佛鉴懃)。
　　缀缀功过。胶胶因果。镜外狂奔演若多。杖头击着破灶堕。灶堕破来相贺。却道从前孤负我。(天童觉)。
　　【增收】金刚般若经。如来所得阿耨多罗三[苹-步+豸]三菩提。於是中无实无虚。　颂曰。
　　菩提无实亦无虚。几个男儿是丈夫。丹穴不归金鸾鷟。碧潭空浸玉蟾蜍。(佛慧泉)。
　　生涯如梦若浮云。活计都无绝六亲。留得一双清白眼。笑他无限往来人。(冶父川)。
　　【增收】金刚般若经。过去心不可得。现在心不可得。未来心不可得　南堂兴举。德山行脚时。到潭州诣胡饼店。觅点心吃。店婆出问。过现未来心不可得。上座点那个心。德山无语。今夜代德山几转语。与诸人商量。待他道三心不可得。只向道。咄咄老婆不得无礼。似恁么莫太刚么。不然道。婆子你从甚么处。得这个消息来。似恁么。又却太弱么。当时若是老僧。待他道过去心不可得。现在心不可得。未来心不可得。上座点那个心。只向道。与我换热底一只来。才拟议。便与换却眼睛。乃颂曰。
　　过去现在未来心。簸土扬尘无处寻。坐卧经行无不是。承当直下莫沉吟。
　　过去心不可得。收纶罢钓秋江碧。扁舟古岸恣闲眠。明月芦华深稳密。现在心不可得。法王家法存今昔。谋臣猛将定封疆。说甚隋珠并赵璧。未来心不可得。不可得中只么得。石含玉兮地擎山。惟证乃知难可测。千古流芳谁共知。清风匝地有何极。(雪窦宗)。
　　三际求心心不见。两眼依然对两眼。不须遗剑刻舟寻。雪月风华常见面。(冶父川)。
　　后念起时前念灭。起灭之念何尝别。唤取机关木人问。从头弄尽元无说。(懒庵枢)。
　　三清道士无仙骨。八教阇黎毁梵书。黑漆昆仑舞华鼓。天亲无着暗嗟吁。(或庵体)。
　　去岁春风燕子多。社前先到旧时窠。今年春色归将半。帘幕萧萧不见过。(宝叶源)。
　　【增收】金刚般若经。若以色见我。以音声求我。是人行邪道。不能见如来。　颂曰。
　　色身声求也不妨。百花影里绣鸳鸯。自从识得金针后。一任风吹满袖香。(涂毒策)。
　　尽却耳根并眼底。不知何处见如来。数声幽鸟啼寒木。一片闲云铺断崖。(野庵璇)。
　　【增收】金刚般若经。一切有为法。如梦幻泡影。如露亦如电。应作如是观。　颂曰。
　　幻化空身即法身。个中无染亦无尘。拈匙把箸如明了。扫地烧香不倩人。(慈受深)。
　　水中捉月。镜里寻头。刻舟求剑。骑牛觅牛。空花阳焰。梦幻浮沤。一笔勾断。要休便休。巴歌杜酒村田乐。不风流处也风流。(冶父川)。
　　作事存心贵要精。不精终是不通灵。棋逢绝处着方妙。梅到寒时香愈清。(闲极云)。
　　暑往寒来总不知。有无名相一时离。正如黑漆屏风上。醉写卢仝月蚀诗。(雪岩钦)。
　　【增收】佛华严经。世尊因普眼菩萨欲见普贤不能得见。乃至三度入定。徧观三千大千世界。觅普贤不能得见。却来白佛。佛云。汝但於静三昧中起一念。便见普贤。普眼於是才起一念。便见普贤乘六牙白象住於空中　翠岩芝云。诸仁者作么生会。翠岩道普眼推倒世尊。世尊推倒普眼。你道普贤在什么处。　颂曰。
　　飘飘一雁落寒空。步步追空觅雁踪。蹋破草鞋跟子断。巍然独坐大雄峰。(瞎堂远)。
　　瞿昙几个舌头。众会几个眼睛。头头物物。剎剎尘尘。自谩犹自可。最苦是谩人。(北磵简)。
　　【增收】华严经。世尊告普眼菩萨。颇有人能说幻术文字中种种幻相所住处不。答云不也。佛言普眼。幻中幻相尚不可得。何况普贤菩萨秘密身境界。秘密语境界。秘密意境界。而入其中能入能见。　颂曰。
　　晃晃在心目。昭昭居色尘。莫将银世界。唤作假银城。(北磵简)。
　　【增收】华严经。菩萨以菩提心为家。以如理修行为家法。　颂曰。
　　浪宕楼头无藉在。零丁利帝可怜生。恶叉聚是此中入。佛子住非他处成。(北磵简)。
　　【增收】华严经偈。如有大经卷。量等三千界。在於一尘中。一切尘亦然。有一聪慧人。净眼悉能见。破尘出经卷。广饶益众生。　颂曰。
　　拟破一微尘。分明昧此经。如何破经卷。出此一微尘。(北磵简)。
　　【增收】华严经。我今普见一切众生。具有如来智慧德相。但以妄想执着。而不证得。　颂曰。
　　天盖地载。成团成块。周法界而无边。析邻虚而无内。及尽玄微。谁分向背。佛祖来偿口业债。问取南泉王老师。人人只吃一茎菜。(天童觉)。
　　【增收】华严经法界观。法身流转五道名曰众生。故令众生现时法身不现。　颂曰。
　　佛真法身。抵死谩生。自沽村酒。自把磁瓶。却着衫来作主人。(北磵简)。
　　【增收】楞伽经。五法三自性二种无我。　颂曰。
　　破缾岂复作缾事。焦种不因生蘗牙。如彼灵空盘大子。毛轮垂法翳花开。(鼓山珪)。
　　陕府铁牛白癞。嘉州大像耳聩。两个病痛一般。咄哉漆桶不快。(径山杲)。
　　【增收】般若心经。是大神咒。是大明咒。是无上咒。是无等等咒。能除一切苦。　颂曰。
　　黯淡滩黯淡滩。十度船来九度翻。唯有三山陈上舍。担一柄伞岸上行。奈我何。(无准范)。
　　是大神咒。四大六根元不有。是大明咒。三世十方无透漏。是无上咒。海印圆光明已久。是无等等咒。士农工商各成就。何故。去年梅今岁柳。颜色馨香依旧。等闲勘破悟桃花。选甚法身藏北斗。(或庵体)。

　　禅宗颂古联珠通集卷第五
　　禅宗颂古联珠通集卷第六

　　　　宋池州报恩光孝禅寺沙门法应　集元绍兴天衣万寿禅寺沙门普会续集

　　祖师机缘
　　西天诸祖

　　西天初祖摩诃迦叶尊者。见世尊在灵山会上。拈起一枝华。以青莲目普示大众。百万圣贤。惟迦叶破颜微笑。世尊乃曰。吾有正法眼藏涅盘妙心实相无相微妙解脱法门。付嘱於汝。汝当护持流通。无令断绝。　颂曰。
　　仙子持来别是春。还将分付与仙人。可怜坏衲曾微笑。有理傍观不解伸。(佛印元)。
　　霜风刮地埽枯荄。谁觉东君令已回。唯有岭梅先漏泄。一枝独向雪中开。(佛慧泉)。
　　尽说拈花微笑是。不知将底辨宗风。若言心眼同时证。未免朦胧在梦中。(白云端)。
　　拈花我佛在灵山。迦叶头陀忽破颜。金口密言亲付嘱。不唯天上与人间。(保宁勇)。
　　教外全提号别传。饮光闭目笑无言。可怜十万灵山众。不荐当头一着玄。(照觉总)。
　　灵山旱地红莲发。白眉老翁笑不歇。轰轰洪韵震东西。八万迷徒犹未瞥(黄蘗胜)。
　　世尊举华。迦叶微笑。殃及儿孙。上祖不了。(杨无为)。
　　饮光谁谓悟拈华。微笑依前隔海涯。黄面只图传大事。赤眉终不打贫家。(祖印明)。
　　正眼由来付饮光。灵山七众尽归降。枝繁叶茂宗门盛。自得儿孙满大唐。(草堂清)。
　　世尊拈华。迦叶微笑。不落宫商。是何曲调。古洞风清。寒潭月皎。(长灵卓)。
　　世尊迦叶不相知。陷虎机关各自施。正眼妙心真实相。灵山会上付他谁。(张无尽)。
　　举华示众谁相委。迦叶头陀独破颜。无限白云藏不得。又随流水落人间。(南华炳)。
　　闻琴作舞。见华破颜。一彩两赛。天上人间。(旻古佛)。
　　百万人天普请看。头陀末上独开颜。堪笑衣穿瘦骨露。一肩授手搭金襕。(佛灯珣)。
　　饮光当日笑无言。家丑从来不外传。不拨韶弦成一曲。至今清韵出人天。(雪峰预)。
　　拈花已落微笑后。笑出精神拈处先。一片银蟾无昼夜。十分光影向人圆。(佛心才)。
　　教外单传事最奇。兜罗绵手举花时。会中不得鸡峰老。无限清香付与谁。(正觉逸)。
　　兜罗绵手举花时。风递幽香几个知。除却鸡峰迦叶后。谁人眼内有瞳儿。(慈受深)。
　　百万人天望举扬。拈华微笑太乖张。几多业识茫茫者。问着劳生沸似汤。(龙门远)。
　　海水翻空[褒-保+公]底流。鱼龙鰕蟹信沉浮。可怜金色头陀子。直至如今笑未休。(鼓山珪)。
　　一花拈起便承当。正眼传来不覆藏。今古流通无间断。枝枝叶叶尽芬芳。(踈山如)。
　　拈起一枝花。风流出当家。若言付心法。天下事如麻。(径山杲)。
　　灵山用处许谁知。迦叶偷颜笑展眉。动便最初先漏泄。儿孙扶取上玄机。(楚安方)。
　　【续收】瞿昙拈起花枝。迦叶微开笑面。要知造物无私。更听黄莺一啭。(石[(工*几)/石]明)。
　　拈花亲付老头陀。平地俄兴一丈波。后代钉桩摇橹者。竹篙量水转譊讹。(宝华鉴)。
　　古冢露枯骨。穷源逢断桥。一番新雨过。翠色满林梢。(白杨顺)。
　　项上铁枷三百斤。分明有理不容伸。默然鸡足峰前坐。犹把金襕诳后人。(尼无着总)。
　　末后无端重漏泄。焦齿翁翁嚼生铁。玉鞭击碎月明珠。累及儿孙扬丑拙。(湛堂深)。
　　世尊拈花。迦叶微笑。天际二轮。更相互照。若能截断老瞿昙。闭目黄河只一跳。(惠通旦)。
　　雪压怪松露。风高野渡横。将谓众生苦。更有苦众生。(万年闲)。
　　金色头陀忽破颜。看来也是管窥斑。当时若得回头早。免见儿孙堕黑山。(应庵华)。
　　世尊拈华。迦叶微笑。一对铁锥。浑无孔窍。(佛照光)。
　　释尊拈起枝花。分明勾贼破家。致今千古之下。儿孙逐恶随邪。(蒙庵聪)。
　　世尊不曾拈花。迦叶不曾微笑。大地总是儿孙。谁明向上一窍。(肯堂充)。
　　白日青天。开眼放尿。黄面瞿昙。一场漏逗。(木庵永)。
　　拈起花来。尾巴已露。迦叶破颜。人天罔措。(无门开)。
　　迦叶因阿难问。世尊传金襕外。别传何物。迦叶召阿难。难应诺。迦叶曰。倒却门前剎竿着。　颂曰。
　　影略门前倒剎竿。个中消息授传难。玲珑侍者能相委。盘走明珠珠走盘。(天童觉)。
　　金襕付外有何传。倒却门前旧剎竿。不取一时为上瑞。百千年后与人看。(草堂清)。
　　金襕付外别何传。呼应虽勤意未圆。迦叶更能施善巧。剎竿倒却贵安然。(觉海元)。
　　花叶联芳信有期。饮光抗召划芬披。而今莫问当时事。路上行人口是碑。(正觉逸)。
　　金襕之外复何传。弟应兄呼岂有偏。倒却门前剎竿子。免教依旧倚墙边。(白云端)。
　　象王行处绝狐踪。象子雄雄继此风。休说二千年后事。纵尘沙劫又何穷。(保宁勇)。
　　金襕传外更瞒顸。漏泄天机倒剎竿。东震西乾扶不起。至今殃祸及儿孙。(照觉总)。
　　提起金襕。惹倒剎竿。步步蹋着。绿水青山。(旻古佛)。
　　庆喜门前倒剎竿。金襕传外有何传。天然外道无师证。争奈威音佛已前。(张无尽)。
　　金襕传外更何传。背角泥牛痛下鞭。哮吼一声魔胆裂。翻身踏破碧潭烟。(南华炳)。
　　难兄难弟问来端。百衲金襕递代传。弟应兄呼成底事。免认剎竿头指天。(佛灯珣)。
　　心心相照始相知。金色头陀别是非。五里牌从郭外看。当人不肯怨它谁。(道场如)。
　　琉璃殿上付金襕。棣萼联芳得二难。门外剎竿从放倒。免教南北问风旛。(上方益)。
　　弟兄相应鹡鸰原。相唤相呼岂等闲。金襕之外传何物。向道门前倒剎竿。(文殊道)。
　　头陀饮光。多闻庆喜。合掌擎拳。难兄难弟。一朝狭路两相逢。裂转双睛无处避。便向门前倒剎竿。丈夫自有冲天志。(慈受深)。
　　草衣木食道人高。传得金襕意气豪。此外已知无别法。剎竿倒处累儿曹。(踈山如)。
　　【续收】金襕传外复何传。报道门前倒剎竿。好笑踏青人烂醉。满川桃李自无言。(石[(工*几)/石]明)。
　　怛萨阿竭二千年。密付亲承尽浪传。直至如今成露布。剎竿依旧倚门前。(大洪恩)。
　　凤毛麟角一般奇。弟应兄呼岂不知。堪笑灵源春雨后。落花流水自相宜。(开先瑛)。
　　多子塔前衣付后。更传何物示於人。骊珠迸出剎竿倒。直得寒光彻四邻。(佛性泰)。
　　等闲饶舌话金襕。便与当头倒剎竿。从此天伦转无义。冷光犹自逼人寒。(瞎堂远)。
　　弟应兄呼画不成。谁人肯向里头行。自从家破人亡后。直至如今事转生。(月林观)。
　　弟应兄呼。有礼有义。虎咬大虫。蛇吞鳖鼻。倒却门前剎竿着。唵苏噜苏噜悉哩悉哩。(退庵奇)。
　　翡翠羽毛。麒麟头角。弟应兄呼。振动海岳。路远夜长休把火。倒却门前剎竿着。(高原泉)。
　　家家门口透长安。不见纤毫眼界宽。无法无人谁付嘱。难兄难弟自相谩。(雪庵瑾)。
　　倒却门前剎竿。全提那涉玄端。翻身不坐空王殿。月照千峰夜色寒。(足庵鉴)。
　　面面相看。眼眼厮觑。衣外别传。有甚凭据。倒却门前剎竿着。凤栖不在梧桐树。(无准范)。
　　宠弟常常在侍边。传金襕外问何传。自家兄弟无多事。只道门前倒剎竿。(闲极云)。
　　煮豆然豆萁。豆在釜中泣。本是同根生。相煎何太急。(云衲庆)。
　　【增收】九祖伏驮蜜多尊者。问八祖佛驮难提。父母非我亲。谁是最亲者。诸佛非我道。谁是最道者。八祖以偈答。汝言与心亲。父母非可比。汝行与道合。诸佛心即是。外求有相佛。与汝不相似。欲识汝本心。非合亦非离。　颂曰。
　　闲却年光半百春。可怜嫌富不嫌贫。祖佛非道求何道。父母不亲谁更亲。七步岂劳莲捧足。无言须信鉴生尘。禅门自古牢关钥。漏泄家风是此人。(佛慧泉)。
　　见处孤危立处高。急如石火利如刀。到家问路家何在。掀倒棋盘脱布袍。(瞎堂远)。
　　半生足不履地。轩知蹋徧天涯。得个冬瓜印子。至今目瞪口呿。(松源岳)。
　　父母分明非我亲。祖师肝胆向人倾。直下若能亲荐得。优昙华发火中春。(高原泉)。
　　父母非亲亲是谁。双眸炯炯带双眉。含元殿上不相识。正是岷峨相见时。(石溪月)。
　　【增收】十祖胁尊者。本名难生。处胎六十年。神珠梦应。诞生之日满室光明。出家得道至一林中。有富那夜奢合掌前立。祖问汝从何来。奢曰。我心非往。祖曰。汝何处住。曰我心非止。祖曰。汝不定邪。曰诸佛亦然。祖曰。汝非诸佛。曰诸佛亦非。祖知是法器。即与剃度。付法说偈曰。真体自然真。因真说有理。领得真真法。无行亦无止。　颂曰。
　　打鼓弄琵琶。相逢两会家。清风拂白月。地角接天涯。碎玉凝朝露。残阳送晚霞。寒山逢拾得。拊掌笑嗄嗄。(南堂兴　二)。
　　诸佛亦非。穷子腹肥。才一顿饱。忘百日饥。二十拄杖十分槌。免教辜负两茎眉。
　　电卷星飞。珠回玉转。打破面皮。赤心片片。(瞎堂远)。
　　【增收】十四祖龙树大士。见十五祖迦那提婆来。先令侍者将一椀水致面前。提婆见乃取一针投之。祖由是大喜。　颂曰。
　　龙猛盂中水。提婆毳上针。人人争得失。个个话疎亲。不睹云中雁。焉知沙塞深。农人移片磉。磉下获黄金。(琅琊觉)。
　　漏传长乐未央静。月泻甘泉太液秋。夜半乐声回步辇。唤回三十六宫愁。(心闻贲)。
　　二十四祖师子尊者。因罽宾国王秉剑於前曰。师得蕴空不。祖曰。已得蕴空。曰离生死不。祖曰。已离生死。曰既离生死。可施我头。祖曰。身非我有。何吝於头。王即挥刃断尊者首。涌白乳高数尺。王之右臂旋亦堕地　玄沙云。大小师子尊者。头也不解作得主。　颂曰。
　　尊者理非谬。玄沙语甚奇。首随锋刃落。彼此没毫厘。(永明寿)。
　　杨子江头杨柳春。杨花愁杀渡头人。一声羌笛离亭晚。君向潇湘我向秦。(龙门远)。
　　作家手段天然别。不辞臂堕除妖孽。万里歌谣贺太平。夜夜清光辉雪月。(大沩智)。
　　得人一牛。还人一马。有往有来。可知礼也。(佛性泰)。
　　船子下杨州。浮萍逐水流。一声河满子。千古动悲愁。(鼓山珪)。
　　杀人须是杀人汉。当下一刀成两段。头臂虽亏剑刃锋。何似秦时[车*度]轹钻。(径山杲)。
　　君王宝剑不虚施。尊者遭逢也大奇。从此清风徧寰宇。太平消息几人知。(或庵体)。
　　吹毛剑首乾坤黑。臂堕山河掩日光。趯起须弥头倒卓。方知两两不成双。(湛堂深)。
　　尊者何曾得蕴空。罽宾从自斩春风。桃花雨后乱零落。染得一溪流水红。(咦庵鉴)。
　　口念木瓜医脚气。纸画锺馗驱鬼崇。一生若解和罗槌。日日吃酒日日醉。(懒庵枢)。
　　佛法王法。更无两样。直下一刀。未为谛当。(月林观)。
　　师子头落。罽宾臂折。各人眼底有西施。谁家瓮里无明月。(朴翁铦)。
　　遇着山中人。便说山中话。六月卖松风。人间恐无价。(孤峰深)。
　　觌面当机掣电飞。当机觌面谁能用。一剑分身定死生。君王万古声名重。(木庵永)。
　　剑下十分真。难藏独露身。江流石不转。独有蕴空名。(北磵简)。
　　梦中要渡深溪水。伎俩多般进不能。蓦地觉来伎俩尽。床头山月已三更。(石庵玿)。
　　蕴空谁见法中王。觌体何曾碍剑光。古庙藤萝穿户牖。断碑风雨碎文章。(雪庵瑾)。
　　夜阑天际堕金盆。膝上焦桐调转新。易水悲风轻按指。鸾胶难续断肠人。(虚堂愚)。
　　二十七祖般若多罗。东印土国王请师斋次。王问。诸人尽转经。唯师为甚不转。师云。贫道出息不涉世缘。入息不居蕴界。常转如是经百千万亿卷。非但一卷两卷　汾阳昭云。却劳尊者心力　大沩智云。诸仁者还见二十七祖看经么。行时脚跟不着地。坐时心识似风飘。乃颂曰。
　　秋高月色连云白。澹泊禅心滋味长。历历分明今古意。何须特地更商量。
　　灵犀玩月璨含辉。木马游春骏不羁。眉底一双寒碧眼。看经那得透牛皮。明白心超旷劫。英雄力破重围。妙圆枢口转灵机。寒山忘却来时路。拾得相将携手归。(天童觉)。
　　入息未尝居蕴界。出息何曾涉万缘。一声渔笛离南浦。依旧芦华深处眠。(懒庵需)。

　　东土诸祖

　　东土初祖菩提达磨大师。即西土二十八祖。初至金陵见梁武帝。帝问曰。如何是圣谛第一义。师曰。廓然无圣。曰对朕者谁。师曰不识。帝不领悟。师遂折芦渡江至魏。后帝举问志公。公曰。陛下识此人不。曰不识。志曰。此是观音大士传佛心印。曰当遣使诏之。志曰。莫道陛下诏。盍国人去。它亦不回。　颂曰。
　　圣谛廓然。何当辨的。对朕者谁。还云不识。因兹暗渡江。岂免生荆棘。盍国人追不再来。千古万古空相忆。休相忆。清风匝地有何极。师顾示左右云。这里还有祖师么。唤来与老僧洗脚。(雪窦显)。
　　客从方外来。一人也弗识。无心得可传。九年空面壁。冷坐寥寥不自安。手携只履归西国。(法云秀)。
　　凡圣萦缠情未忘。廓然无圣便惊狂。梁王殿下无谋略。刚被胡人乱一场。(泉大道)。
　　廓然一镞辽天。不识重下锥刺。梁帝不知何处去。千古万古无消息。(正觉逸)。
　　廓然绝圣犹方便。不识天颜今对面。对面不契渡长江。北去少林方眷恋。(觉海元)。
　　一箭寻常落一雕。更加一箭已相饶。直归少室峰前坐。梁主休云更去招。(白云端)。
　　炼得通红打一锤。周遭无数火星飞。十成好个金刚钻。摊向门前卖与谁。(保宁勇)。
　　廓然无圣不须征。句后通机是眼睛。莫怪相逢不下马。奈缘各自有前程。(云汉恭)。
　　第一义廓兮零兮超象帝。不把多年历日看。争辨春分并夏至。辽东白鹤去无踪。三山半落青天外。(上方益)。
　　圣谛第一义门。廓然无圣谁尊。堪笑江南二月里。鹧鸪啼在百花村。(太平古)。
　　闲将一段秦川锦。裁作人间巧妇衣。几度着来呈伎俩。暗中曲调少人知。(成枯木)。
　　远泛鲸涛入大梁。廓然无圣对君王。可怜寸径无人鉴。却与相如依旧藏。(佛心才)。
　　不解作客。劳烦主人。面无惭色。少喜多嗔。(长灵卓)。
　　始鸣阿阁一声钟。日暖苍龙睡正浓。再击凤皇台上鼓。半夜祥鸾未飞舞。帝基永固如盘石。胡僧虚费平生力。回指少林归去来。春风一阵花狼藉。(佛鉴懃)。
　　展阵开旗便要嬴。谁知御驾不亲征。把定锵旗收阵脚。直向熊峰不出兵。(佛灯珣)。
　　当时卞璧亲持献。未遇徒然更再三。折苇渡江江上水。滔滔今古色如蓝。(梦庵信)。
　　西天屠子气雄豪。欺负神州罪莫逃。梁帝当头轻一拶。果然提起活人刀。(雪堂行)。
　　廓然无圣露全身。觌面相呈已隔津。莫问梁邦并魏苑。一华五叶自然春。(云岩因)。
　　【续收】胡僧对汉主。廓然无圣语。复云不识。渠神骥捉老鼠捉不着。千里清光浑失却。(石[(工*几)/石]明)。
　　黄金凿。白玉椎。凿开混沌窍。透出玄元机。(正堂辩)。
　　老胡元不渡长江。孰谓曾将一苇航。堪笑普通年远事。儿孙多是错商量。(肯堂充)。
　　踏翻地轴地不动。推倒天关天更高。稳泛铁船归少室。至今天下起风涛。(雪庵瑾)。
　　强将不识鼓唇牙。胡语如何乱得华。若使老萧皮有血。定应赶逐过流沙。(天目礼)。
　　一言既出驷难追。赖遇梁王放过伊。杨子江头航折苇。浪头何似问头危。(朴翁铦)。
　　五叶芬敷自一花。无人图蔓剪根芽。不教着脚金陵地。犹恨萧梁未作家。(北磵简)。
　　金乌飞上玉阑干。黑漆昆仑对面看。毕竟这些传不得。落花流水太无端。(天童净)。
　　提起须弥第一槌。玉门金锁击难开。重施背踏空劳力。应悔迢迢万里来。(痴钝颕)。
　　玉箫吹彻凤皇台。古殿深沉晓未开。满地落花春已过。绿阴空锁旧苺苔。(虚堂愚)。
　　万浪千波一苇横。翩翩只影可怜生。老萧若会截流句。杨子江头放你行。(石溪月)。
　　一苇截流。深心叵测。梁土太平。魏邦着贼。(雪屋珂)。
　　远到支那十万余。清波无路一茎芦。而今面越之燕者。对朕还曾识也无。(德岩佑)。
　　廓然无圣真实语。对朕者谁心未息。本光灿烂照十方。无量劫来到今日。(横川珙)。
　　西来十万路迢迢。智鉴当轩影莫逃。四海浪平龙睡稳。九霄云净鹤飞高。(雪岩钦)。
　　【增收】达磨大师西来。直指人心见性成佛。　颂曰。
　　急水波心下直钩。鱼龙鰕蟹一时收。祖师活计无多子。恼乱春风卒未休。(松源岳)。
　　达磨大师自梁涉魏。至洛阳少林面壁而坐。经於九年。方得二祖传法。　颂曰。
　　先被梁王勘破。却向少林孤坐。谩言教外别传。争奈不识这个。(白云端)。
　　十万途穷得到梁。梁王言语不相当。少林不假东君力。五叶花开动地香。(佛国白)。
　　精进翻成怠墯。莫守痴禅兀坐。少林面壁九年。已被梁王勘破。(祖印明)。
　　六宗调伏向东来。五叶芬披震旦开。冷坐九年人不识。手携只履又空回。(草堂清)。
　　泛舶来梁自普通。一槌击碎有为功。谩言面壁无言说。争奈当门齿露风。(佛性泰)。
　　航海梯山缘底事。游梁历魏意何传。九年面壁垂慈切。刚被时人唤作禅。(太平古)。
　　九年熊耳。空留只履。一花五叶。春风四起。(旻古佛)。
　　达磨西来未足夸。少林捏目强生花。得皮得髓徒分别。妙性圆明本不差。(疎山如)。
　　少室山前风过耳。九年人事随流水。若还不是弄潮人。切须莫入洪波里。(鼓山珪)。
　　金鳌一掣沧溟竭。徒自悠悠泛小舟。今日烟波无可钓。不须新月更为钩。(径山杲)。
　　【续收】祖师面壁九年余。此是西来末上机。直至如今天下客。强将言句为施为。(南山省堂主)。
　　千乡万里寻知己。一语临机不契梁。面壁九年居少室。觅心千古累神光。(天童觉)。
　　一片虚凝地。丹青画不成。圣贤难启口。佛祖强安名。(正堂辩)。
　　祖师远远来东土。面壁少林坐九年。二祖传心亲得髓。算来早是已轮先。(高庵悟)。
　　丧尽家财。无本可据。赤手杀人。弥天罪过。(木庵永)。
　　渡江一苇风涛急。少室九年空面壁。错把安心露一机。至今满地花狼藉。(皖山凝)。
　　不契梁王暗渡江。一身无地避惭惶。九年面壁成何事。赚却平人入镬汤。(湖隐济)。
　　九年面壁。转身无策。冷地有人。奋一臂力。(月坡明)。
　　达磨大师将返西天。谓门人曰。时将至矣。盍各言所得乎。时门人道副曰。如我所见。不执文字。不离文字。而为道用。祖曰。汝得吾皮。尼总持曰。我今所解。如庆喜见阿閦佛国。一见更不再见。祖曰。汝得吾肉。道育曰。四大本空五阴非有。而我见处无一法可得。祖曰。汝得吾骨。最后慧可出礼三拜依位而立。祖曰。汝得吾髓。乃传法付衣。　颂曰。
　　神光三拜退后立。瀑布嵓前水长急。楞严会上逞圆通。却使老卢双泪泣。(天衣怀)。
　　少林真嗣择全才。诸子纷纷点额回。衣法莫言容易得。曾凭三拜作良媒。(正觉逸)。
　　门前诸子列成行。各逞英雄越霸王。如何独有无言者。坐断毗卢不可当。(保宁勇)。
　　四维上下绝遮拦。涌出冰壶印碧天。无孔笛中藏六律。一声惊起钓鱼船。(成枯木)。
　　神光三拜依位立。解会都忘未端的。皮毛脱尽孰亲踈。谁言得髓能情息。(圆通秀)。
　　当门齿[(乏-之+(坐-工+巫))*夬]真堪笑。面壁无言坐九年。皮髓些些分表了。依前懡[怡-台+罗]返西天。(地藏恩)。
　　谁透少林关。三拜仍依位。立雪要心安。忘形甘断臂。(祖印明)。
　　缺齿胡僧到大唐。却将皮髓强分张。九年懡[怡-台+罗]空归去。添得华人笑几场。(佛国白)。
　　【续收】弟昆各自逞功能。独有家兄彻骨贫。三拜起来无一语。鼻孔累垂盖口唇。(雪窦宗)。
　　一从三拜后。千古错流通。永日无人到。萧萧桧柏风。(龙门远)。
　　社舞村歌笑杀人。骑牛挑鸭走成群。三杯酒罢归家去。留得猪头碍塞人。(正堂辩)。
　　镜凹照人瘦。镜凸照人肥。不如打破镜。还我旧面皮。(懒庵枢)。
　　捏目生花立问端。得它皮髓被它瞒。这般瞎汉能多事。六月无霜也道寒。(简庵清)。
　　死款都来一口供。情穷理极卒难容。若将皮髓论高下。争见花开五叶红。(高峰妙)。
　　【增收】达磨大师曰。吾法於三千年后。未曾移易一丝毫许。　颂曰。
　　东西纵目乾坤阔。玉露澄秋气宇高。山是山兮水是水。何曾移易一丝毫。(葛庐覃)。
　　【增收】达磨大师既葬熊耳山。后三岁魏宋云使西域。回遇祖於葱岭。手携只履翩翩独逝。云问师何往。祖曰。西天去。又谓云曰。汝主已厌世。云闻之茫然别祖。东迈暨复命。即明帝已登遐矣。迨启圹惟空棺。一只革履存焉。举朝为之惊叹。奉诏取遗履。於少林寺供养。　颂曰。
　　熊耳宗师葬洛阳。龙城天子泣千行。回担只履葱山上。惊杀梁王与魏王。(克符道者)。
　　师眼兮深师鼻兮大。师耳兮穿师舌兮快。师身兮墨师心兮戴。手携只履返流沙。熊耳石塔今犹在。(琅琊觉)。
　　祖师遗下一只履。千古万古播人耳。空自肩担跣足行。何曾踏着自家底。(五祖演)。
　　梁魏山河本太平。无端容此老狐精。九年皮髓分张尽。只履空棺更诳人。(东山空)。
　　阖国人难挽。西携只履归。只应熊耳月。千古冷光辉。(虎丘隆)。
　　梯山航海自西来。谁谓梁王眼未开。一句等闲轻勘破。九年端坐冷如灰。来时打落当门齿。去后空留左(子计切)脚鞋到底往还无个事。依前只履又空回。(开善祖)。
　　航海东来黠儿落节。为法求人自作深孽。赖遇梁王是作家。有理直教无处雪。及乎只履复西归葱岭。无端重漏泄不漏泄。分明弄巧反成拙。(尼无着总)。
　　扬下一只履。明明不覆藏。儿孙才着脚。徧地是刀枪。(妙峰善)。
　　九年冷坐已败阙。只履西归更脱空。后代儿孙空妄想。鹤鸪啼不为春风。(雪庵瑾)。
　　死也不伏埋殡。偷携只履西归。不被宋云捉败。官司何处寻尸。(孤峰深)。
　　【增附】禾山方曰。死心先师。每举只履西归话。以问衲子。而实难明。诸方或谓之隐显。或谓不可有两个。或谓唯此一事实。若也恁么。未识祖师意旨。诸人要见么。乃颂曰。
　　浊中清清中浊。勿谓麒麟生只角。西行东向路不差。大用头头如啐啄。莫莫玄要灵机休卜度。

　　禅宗颂古联珠通集卷第六
　　禅宗颂古联珠通集卷第七

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘
　　东土诸祖
　　二祖慧可大师。初至少林。参承达磨。立雪断臂悲泪求法。磨知是法器乃曰。诸佛最初求道。为法忘形。汝今断臂求亦可在。祖曰。诸佛法印可得闻乎。磨曰。诸佛法印不从人得。祖曰。我心未宁。乞师安心。磨曰。将心来与汝安。祖曰。觅心了不可得。曰与汝安心竟。祖於此悟入。　颂曰。
　　九年面壁待当机。立雪齐腰未展眉。恭敬愿安心地法。觅心无得始无疑。(汾阳昭)。
　　断臂难於立雪难。觅心无处始心安。谁知万顷芦花境。一一渔翁把钓竿。(正觉逸)。
　　终始觅心无可得。寥寥不见少林人。满庭旧雪重知冷。鼻孔依然搭上唇。(白云端)。
　　觅心不可得。处处逢知识。无用一双眉。同渠超百亿。(云居佑)。
　　立雪齐腰成底事。以刀断臂亦奚为。从门入者非家宝。休殢西来老古锥。(地藏恩)。
　　思量何用觅安心。求得心安却苦身。三尺雪深曾立处。不知谁是雪中人。(佛国白)。
　　少林面壁太多言。接得门人一臂全。京洛至今三尺雪。天寒何止普通年。(杨无为)。
　　觅心不得已安心。屠肆淫坊嗣少林。争奈子孙嫌直截。诸方五味苦参寻。(张无尽)。
　　断臂觅心心不得。觅心无得始安心。心安后夜雪庭际。满目瑶花无处寻。(草堂清)。
　　觅心不有三拜聊施。灵焰益炽肯首自知。回观法印全彰处。江月松风尽入微。(佛心才)。
　　父财子用。父用子财。觅心无处。心眼自开。(长灵卓)。
　　若有丝毫付与人。可师何得更全身。人间天上迷逢处。八两元来是半斤。(龙门远)。
　　三拜勤劬雪到腰。觅心无处强相饶。神光冷地思量着。始觉春来雪自消。(佛灯珣)。
　　二祖当年立少林。满庭积雪到腰深。叉手当胸无一事。不求不觅不安心。(鼓山珪)。
　　觅心无处更何安。嚼碎通红铁一团。纵使眼开张意气。争如不受老胡谩。(径山杲)。
　　【续收】不待七处征。当下便不见。猢孙水上打秋千。新罗王子放一箭。高着眼分明。穿破波斯面。(石[(工*几)/石]明)。
　　立雪齐腰。宝刀断臂。不动神情。十方游戏。(白杨顺)。
　　二祖无端向少林。庭前立雪到腰深。直饶觅得心无有。未免全身被陆沉。(谁庵演)。
　　屈节从长也大[拚-ㄙ+ㄊ]。雪堆断臂仰高寒。铁牛鞭起熊峰下。一吸黄河彻底乾。(或庵体)。
　　达磨九年面壁。坐深雪之中。得一个得一个。森罗万象平分破。(尼无着总)。
　　拈刀截臂露全真。忘却求安心底人。若是当时知痛痒。老胡何处着浑身。(无际派)。
　　长安深夜雪漫漫。欲觅心安转不安。纵使言前开活眼。那知已被老胡谩。(息庵观)。
　　平地无端起骨堆。将身活向雪中埋。假饶觅得安心法。还我娘生一臂来。(隐山璨)。
　　自有觅不得。无端面发红。翻身吃一蹎。两手摸虚空。(雪庵瑾)。
　　深雪堆中断一肢。老胡抑下十分威。当时便好掀翻去。未到教他死马医。(石室辉)。
　　二祖当年不丈夫。分皮分髓被涂糊。可怜要乞安心法。直至而今一臂无。(毒庵常)。
　　觅心无处觅。当下便心安。早知冰是水。两臂定完全。(石田熏)。
　　三祖僧璨大师。不知何许人。不言名氏。为居士谒二祖曰。弟子身缠风恙。请和尚忏罪。祖曰。将罪来与汝忏。居士良久曰。觅罪不可得。祖曰。我与汝忏罪竟。宜依佛法僧住。曰今见和尚已知是僧。未审何名佛法。祖曰。是心是佛是心是法。法佛无二僧宝亦然。曰今日始知罪性不在内不在外不在中间。如其心然佛法无二也。祖深器之。即为剃发曰。是吾宝也。宜名僧璨。执侍二载。乃付达磨信衣正法眼藏。说偈密嘱。护持无令断绝。后居舒州潜皖山谷或司空山。　颂曰。
　　潜溪水急天柱峰高。洞然明白不隔丝毫。从来生计平如掌。后世儿孙弄海潮。(杨无为)。
　　罪已无根性已空。正生风处不生风。至今山谷山前水。一派清流入海中。(佛国白)。
　　说罪师前请忏除。罪忘心灭两如如。谁知璨是僧中宝。来往司空山下居。(草堂清)。
　　半醒半醉卧街衢。忽悟通身业本无。三昧若从人处得。效颦何异更涂糊。(成枯木)。
　　无孔笛子毡拍板。五音六律皆普徧。时人不识黄番绰。笑道侬家登宝殿。(五祖演)。
　　风恙缠身。觅罪不得。九万里程。展摩霄翼。(旻古佛)。
　　三祖以罪忏罪。二祖将错就错。一阵清风劈面来。罪花业果俱凋落。灵丹一粒有神功。瘥病不假驴驼药。(佛鉴懃)。
　　【续收】浑身燥痒倩人搔。入骨搔来身已劳。一下被伊搔着了。平生痒处一时消。(水庵一)。
　　二祖安心三祖忏罪。逐恶随邪成群作队。只许老胡知。不许老胡会。(退庵奇)。
　　弥天罪过无门忏。红烂通身世莫医。已是四棱俱蹋地。尽教后代乱针锥。(无门开)。
　　平生罪性觅无踪。直得乾坤大地空。天地依然高突兀。潜溪一派自朝宗。(痴绝冲)。
　　风恙缠身世莫医。家贫遭劫更堪悲。谁知觅罪了无处。正是贼归空屋时。(大歇谦)。
　　罪过弥天乞忏除。看时似有觅浑无。直饶言下灭胡族。冷地寻思不丈夫。(石室辉)。
　　四祖道信大师。初为沙弥。年始十四。礼三祖曰。愿和尚慈悲乞与解脱法门。祖曰。谁缚汝。曰无人缚。祖曰。何更求解脱乎。师於言下大悟。服劳九载。乃付衣法。住蕲州破头山。学侣云臻。摄心不寐胁不至席。一日告众曰。吾武德中游庐山。登绝顶望破头山。见紫云如盖。下有白气横分六道。汝等会不。众默然。弘忍曰。莫是和尚它后横出一枝佛法不。师曰善。唐太宗响师道。三诏不赴。就赐紫服。　颂曰。
　　慈云之塔大医之师。瞻之仰之双峰巍。巍懒融不得西天钵。直付黄梅路上儿。(杨无为)。
　　岛外逢师解缚归。双峰山下独幽奇。却将衣钵为人事。乞与黄梅个小儿。(佛国白)。
　　道出乾坤动至尊。飞云三诏不离云。求人的嗣周家子。遥望牛头紫气分。(草堂清)。
　　绝知名迹能妨道。正恐师承亦累人。问法沙弥莫饶舌。百年逆旅要同尘。(觉范洪)。
　　无缚无释。胁不至席。分开一贯。两个五百。(旻古佛)。
　　牛头未生梅子熟也。玩步人间池成月下。凤书三到懒开眸。白莲峰顶光相射。(云嵓因)。
　　【续收】坚辞凤阙紫泥诏。玷辱宗风个古锥。坐断双峰无寸草。爱松留得碍人枝。(无门开)。
　　掀翻解脱脱巢窠。从此缦天布网罗。落赚小儿犹自可。一枝横出转譊讹。(痴绝冲)。
　　谁缚无人缚。何更求解脱。未必右军鹅。便是支郎隺。(石田熏)。
　　破头峰顶紫云飞。三却天书老翠微。滞贷虽然无用处。不应分付小孩儿。(少室睦)。
　　五祖弘忍大师。前身在蕲州西山栽松遇四祖。告曰。吾欲传法与汝。汝已年迈。汝若再来吾尚迟汝。师诺。遂往周氏家女托生。因抛浊港中神物。护持至七岁。为童子。四祖一日往黄梅县逢一小儿骨相奇秀。乃问曰。子何姓。曰姓即有非常姓。祖曰。是何姓。曰是佛性。祖曰。汝无性耶。曰性空故。祖默识其法器。即俾侍者后令出家。后付衣法。居黄梅东山。　颂曰。
　　栽松何老传衣何少。前身后身一梦两觉。白藕花开峰顶头。明月千年冷相照。(杨无为　二)。
　　日出而作。栽松为乐。昔栽几何。今满嵓壑。白头人去小儿归。笑杀林梢千岁鹤。
　　在圣权方世莫评。双峰密付岂虚称。前身已老难传钵。托阴重来始继灯。昔日栽松名尚振。千灵报母愿何增。如今海内宗风徧。只为春中择得能。(白云端)。
　　垂垂白发下青山。七载归来换旧颜。人却少年松已老。是非从此落人间。(佛国白)。
　　谁是前身孰后身。谩将名字较新陈。邻家莫问去来事。吾是昔人非昔人。(祖印明)。
　　无父无兄绝是非。江心谁辨逆流时。西山得法东山隐。此事只教能者知。(草堂清)。
　　浊港滔滔歧路绝。翻身钉出空中橛。白莲花向半天开。从此天机浑漏泄。(旻古佛)。
　　黄梅果熟白藕花开。问唯佛性体异凡胎。衣传南岭人将去。松老西山我再来。两借皮囊成底事。一壶风月湛无埃。(天童觉)。
　　老大不堪用。约去了还来。伸脚缩脚里。贪程速快哉。有娘生面无爷姓。趂得昙华五叶开。(佛灯珣)。
　　香火绵绵五百年。孤猨野隺老松巅。人传妙道回南岭。我礼浮图向半天。前后真身无觅处。古今灵迹尚依然。若人问我东山事。峰顶池中有白莲。(白杨顺)。
　　东山法门众盈七百。真能者师为世作则。浊港滔滔清有余。黄梅路上人南北。(云嵓因)。
　　【续收】一去一来一老一少。两镜对悬光影俱照。直饶用尽神通。未明向上一窍。(尼无着总)。
　　约去栽松个老人。还来传法喜童真。有娘生面无爷姓。劫外灵苗不犯春。(水庵一)。
　　元是黄梅旧日僧。事师年老气弥增。翻身扬下栽松镢。转步来分照世灯。皮袋假於溪畔女。衣盂付与岭南能。佳声籍籍能长久。雨过淮山碧万层。(湖隐济)。
　　满头白发老嵓隈。万本青松懒更栽。皮袋累他周氏女。难寻踪迹去还来。(天目礼)。
　　好个栽松道者。临老无端打野。不识从本爷娘。负累周家小姐。浊港浸他不杀。养大便成奸猾。鼓弄黄梅七百僧。成群逐队争衣钵。(朴翁铦)。
　　青松未种鼻辽天。种了青松失半边。玷辱周家犹自可。再来不直半文钱。(笑翁堪)。
　　栽徧满山松。暗地翻身转。虽然得信衣。何曾识爷面。(石田熏)。
　　几年活计镢头边。万本青松琐翠烟。梦破曹溪天地阔。再来不直半文钱。(少室睦)。
　　栽松幸自可怜生。刚要随人入火坑。换得皮囊急回首。依前鼻孔不多争。(石室辉)。
　　六祖慧能大师。本姓卢。家贫卖薪养母。因往五祖求法。祖曰。汝自何来。曰岭南。祖曰。欲须何事。曰唯求作佛。祖曰。岭南人无佛性。若为得佛。曰人即有南北。佛性岂然。祖知是异人。乃诃曰。着糟厂去。遂礼足而退。便入碓坊。服劳於杵臼之间。因五祖示众索偈。欲付衣法。堂中上座神秀大师呈偈曰。身是菩提树。心如明镜台。时时勤拂拭。莫遣有尘埃。师和偈曰。菩提本无树。心镜亦非台。本来无一物。何假拂尘埃。祖默而识之。夜呼入室。密示心宗法眼。传付衣钵。令渡江过大庾岭。南归曹溪。开东山法门。　颂曰。
　　今古曹溪一派寒。师来因为起波澜。携囊庾岭人空逐。负石黄梅众识难。(佛慧泉)。
　　石坠腰间舂碓鸣。老卢便重不便轻。黄梅衣钵虽传得。犹去曹溪数十程。(杨无为)。
　　七百高僧梦里时。三更月下独南归。卖柴舂米侬家事。底事亲传六代衣。(佛国白)。
　　一偈投机一众降。衔花百鸟去双双。家山记得来时路。半夜传衣过九江。(祖印明)。
　　六祖当年不丈夫。倩人书壁自涂糊。明明有偈言无物。却受他家一钵盂。(死心新)。
　　七百僧中选一人。本来无物便相亲。夜传衣钵曹溪去。铁树花开二月春。(草堂清)。
　　【续收】担柴卖火村里汉。舌本澜翻不奈何。自道来时元没口。却能平地起风波。(径山杲)。
　　黄梅席上数如麻。句里呈机事可嗟。直是本来无一物。青天白日被云遮。(西塔□)。
　　壁间书偈言无物。腰石当知力有余。莫道懒翁无伎俩。糠中舂出走盘珠。(水庵一)。
　　菩提无树镜非台。臭口分明鬼劈开。幸是卖柴无事獠。刚然惹得一身灾。(无门开)。
　　扬下采樵斧。直入碓坊舂。一脚踏到底。黄梅信息通。(佛照光)。
　　应无所住以生心。大地山河一发沉。从此别开穷世界。新州柴把贵如金。(破庵先)。
　　四句伽陀不解书。三更传得本来无。曹溪路上生荆棘。直至如今在半途。(妙峰善)。
　　个样村夫举世无。鬻薪终日奔穷途。黄梅有路何曾到。谁谓衣盂亲付渠。(少室睦)。
　　黄梅分付太仓忙。半夜凄凄暗渡江。将谓无人知下落。贼身已露更和赃。(辛庵俦)。
　　不作樵夫作碓夫。只将脚力验精粗。知他踏着踏不着。和米和糠到钵盂。(西嵓惠)。
　　痴意贪他破钵盂。闲言长语倩人书。只知半夜潜身去。祖意还曾梦见无。(石室辉)。
　　师资缘会有来由。明镜非台语暗投。坏却少林穷活计。橹声摇月过沧洲。(葛庐覃)。
　　六祖受法辞五祖。令隐於怀集四会之间。屇南海遇印宗法师於法性寺。暮夜风扬剎幡。闻二僧对论。一云幡动。一云风动。往复酬答曾未契理。祖曰。可容俗流輙预高论否。直以风幡非动。动自心耳。印宗闻语。竦然异之。遂问其由。祖实告之。印宗於是集众。请开东山法门。祖遂落发披衣受戒。即广州天宁寺也。　颂曰。
　　非风幡动唯心动。自古相传直至今。今后水云徒欲晓。祖师直是好知音。(瑞鹿先)。
　　不是风兮不是旛。黑花猫子面门斑。夜行人只贪明月。不觉和衣渡水寒。(法昌遇)。
　　不是风兮不是旛。斯言形已播人间。要会老卢端的意。天台南岳万重山。(天衣怀)。
　　荡荡一条官驿路。晨昏曾不禁人行。浑家不是不进步。无奈当门荆棘生。(保宁勇)。
　　不是风兮不是旛。於斯明得悟心难。胡言汉语休寻觅。剎竿头上等闲看。(圆通秀)。
　　东西南北无空处。上下四维随分举。眷属都来止一身。行尽天涯无伴侣。(三祖宗)。
　　不是风兮不是旛。白云依旧覆青山。年来老大浑无力。偷得忙中些子闲。(雪峰圆)。
　　不是风兮不是旛。清霄何事撼琅玗。明时不用论公道。自有闲人正眼看。(圆通仙)。
　　不是风旛不是心。迢迢一路绝追寻。白云本自无踪迹。飞落断崖深更深。(草堂清)。
　　昔时卢老泄天机。直指风旛说向伊。是风是旛便是你。左之右之不曾离。(黄蘗胜)。
　　风旛非动。乞儿得梦。金银珍宝。快活受用。(旻古佛)。
　　沧溟直下取骊珠。觌面相呈见也无。到此不开真正眼。膏[(└@人)/月]之病卒难苏。(道场如)。
　　不是风旛是汝心。人传此语徧丛林。若还踏着乡关路。瓦砾无妨唤作金。(祖印明)。
　　不是风兮不是旛。寥寥千古竞头看。彻见始知无处所。祖庭谁共夜堂寒。(通照逢)。
　　指出风旛俱不是。直言心动亦还非。夜来一片寒溪月。照破侬家旧翠微。(佛心才)。
　　不是风旛不是心。几人求剑刻舟寻。分明寄语诸禅侣。自古真镇不博金。(佛鉴懃)。
　　不是风兮不是旛。认为心者亦颟顸。风吹碧落浮云尽。月上青山玉一团。(踈山常)。
　　相争但见风旛动。不肯回头识动心。从此老卢露消息。松风江月尽知音。(梦庵信)。
　　梦游华顶过丹丘。蹑尽寒云倚石楼。贪看瀑泉泻崖壁。不知身在碧江头。(长灵卓)。
　　不是风旛不是心。曹溪深也未为深。那咤忿怒掀腾去。析徧微尘不可寻。(黄龙震)。
　　不是风兮不是旛。几人北斗面南看。祖师直下无窠臼。眼绽皮穿较不难。(佛灯珣)。
　　不是风兮不是旛。一重山后一重山。青春雨过无余事。独倚危楼望剎竿。(佛性泰)。
　　不是风旛不是心。从来只为少知音。举头万里长空外。唯见白云流水深。(楚安方)。
　　【续收】不是风兮不是旛。多口阇黎莫可诠。若将巧语求玄会。特地千山隔万山。(琅琊觉)。
　　非风旛动唯心动。龙生龙兮凤生凤。老卢直下示全机。底事今人见如梦。(石[(工*几)/石]明)。
　　不是风旛是心动。似倩麻姑痒处搔。天外孤鸾谁得髓。何人解合续弦胶。(崇觉空)。
　　不是风旛不是心。祖师正眼只如今。如今不识山河碍。识得如今海岳沉。(雪窦宗)。
　　风旛不动人心动。直指分明休瞢懂。若将知见巧商量。大似梦中加说梦。(大沩智)。
　　非风旛动唯心动。犹涉廉纤强指陈。大地未曾添寸土。不知谁是点头人。(开福宁)。
　　直指单传自祖宗。非风旛动出卢公。玄徒若具金刚眼。剎剎尘尘总是空。(南堂兴)。
　　是风是旛君莫疑。百草丛中信步归。王道太平无忌讳。戏蝶流莺绕树飞。(自得晖　二)。
　　不是风旛不是心。衲僧徒自强锥针。岩房雨过昏烟静。卧听凉风生竹林。
　　浪静风恬正好看。秋江澄彻碧天宽。渔人竞把丝轮掷。不见冰轮蘸水寒。(常庵崇)。
　　不是风旛动。亦非仁者心。自从胡乱后。淈[泳-永+盾]到如今。(瞎堂远)。
　　风动旛动心动。死蛇要人活弄。嘶风木马当途。无角铁牛入洞。(白杨顺)。
　　非风旛话露全机。千古丛林起是非。咄这新州卖柴汉。得便宜是落便宜。(佛照光)。
　　不是风旛不是心。休将此语播丛林。从来一派天河水。透石穿崖古到今。(涂毒策)。
　　大海波涛涌。千江水逆流。龙王宫殿里。不见一人游。(应庵华)。
　　不是风旛动。天生李老君。出胎头上发。寸寸白如银。(雪堂行)。
　　不是风兮不是旛。碧天云静月团团。几多乞巧痴男女。犹向床头瓮里看。(水庵一　二)。
　　不是旛兮不是风。轩辕宝鉴出怀中。森罗万象难逃影。恋窟狐狸失却踪。
　　张骞推倒昆仑后。几人穷到孟津源。堪笑不知天地者。至今刚道有乾坤。(肯堂充)。
　　非风旛动唯心动。踏雪贫儿彻骨寒。在圣在凡谁改变。螂蟟嚼碎铁围山。(剑门分)。
　　不是风兮不是旛。入泥入水与人看。莫把是非来辨我。浮生穿凿不相干。(月林观)。
　　不是风兮不是旛。白云尽处见青山。可怜无限英灵汉。开眼堂堂入死关。(淳庵净)。
　　不是风兮不是旛。分明裂破万重关。谁知用尽腕头力。惹得闲名落世间。(松源岳)。
　　不是风兮不是旛。将军骑马出潼关。安南塞北都归了。时复挑灯把剑看。(天目礼)。
　　不是风旛也可疑。却言心动甚言词。天生不受形容者。举世何人见得伊。(朴翁铦)。
　　长安一片月。万户捣衣声。西风吹不断。总是玉关情。(孤峰深)。
　　风旛心动。一状领过。只知开口。不觉话堕。(无门开)。
　　地神归地。天神归天。殷勤奉送。宝马金钱。(无准范)。
　　【增收】育王崇举。巴陵和尚道。不是风动不是旛动。不是风旛又向甚么处着。有人为祖师出气出来。与巴陵相见。雪窦和尚道。风动旛动。既是风旛又向甚么处着。有人为巴陵出气出来。与雪窦相见。师乃颂曰。
　　非风非旛无处着。是风是旛无着处。辽天俊鹘悉迷踪。踞地金毛还失措。阿呵呵悟不悟。令人转忆谢三郎。一丝独钓寒江雨。
　　【增收】六祖因僧问黄梅衣钵是何人得。祖云。会佛法者得。僧曰。和尚还得不。祖曰不得。僧曰。因甚不得。祖曰。我不会佛法。　颂曰。
　　信手拈来见自殊。个中消息没工夫。黄梅未许传斯旨。半夜曾将付老卢。(大洪恩)。
　　斩钉截铁大巧若拙。一句单提不会佛法。尽他叶落花开。不问春寒秋热。别别。万古寒潭空界月。(圆悟勤)。
　　我不会佛法。不得黄梅旨。本体自圆成。毕竟只者是。道已契平生。脚已踏实地。无一法当情。灵山亲授记。(佛鉴懃)。
　　不会黄梅佛法。梦中合眼惺惺。此地无金二两。俗人酤酒三升。(雪庵瑾)。
　　蕉芭蕉芭有叶无丫。忽然一阵狂风起。恰似东。京大相国寺里。三十六院。东廊下北角头。王和尚破袈裟。(径山杲)。
　　【增收】六祖示众曰。吾有一物。非青黄赤白男女等相。还有人识得么。时有沙弥神会出曰。某甲识得。祖曰。你唤作什么。曰是诸佛之本源神会之佛性。祖便打曰。我唤作一物尚自不中。更唤作本源佛性。　颂曰。
　　呼为一物早不中。那堪指作本源佛。应现纵横总不[(虎-儿+隹)*(乞-乙+(亍-二))]。动用施为收不得。活泼泼黑焠焠。借问诸人知不知。直待当来见弥勒。(海印信)。
　　画师五彩画虚空。落笔须知失本踪。更有唐朝吴道子。平生纸上枉施功。(慈受深)。
　　一翳在眼空华乱坠。神会沙弥失钱遭罪。只见凿头方。不见锥头利。大丈夫小释迦。铁鞭一击珊瑚碎。(圆悟勤)。
　　【增收】六祖谓门人曰。吾欲归新州。汝等速治舟楫。门人曰。师从此去早晚却回。祖曰。叶落归根。来时无口　法云秀云。非但来时无口。去时亦无鼻孔。　颂曰。
　　叶落归根来时无口。水长船高乌飞兔走。若非林间师子儿。三岁便能大哮吼。(海印信)。
　　五蕴山头一段空。来时无口去无踪。要明叶落归根旨。末后方能达此宗。(本觉一)。
　　祖师底物待客。只是家常茶饭。如今后代儿孙。须要珍羞异馔。(圆悟勤)。
　　叶落归根后。曹溪一滴深。山居人少到。真实好知音。(龙门远　二)。
　　归根得旨复何论。洞口秦人半掩门。花落只随流水远。空留幂幂野云屯。
　　落叶归根铁牛当路。来时无口索盐得醋金。槌不动落群机。列圣丛中第六祖。(雪堂行)。
　　云开空自阔。叶落即归根。回首烟波里。渔歌过远村。(松源岳)。
　　兴在天南天尽头。未行先已到新州。来时无口去无伴。那更萧萧黄叶秋。(虚堂愚)。

　　禅宗颂古联珠通集卷第七
　　禅宗颂古联珠通集卷第八

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　东土旁出诸祖

　　【增收】波罗提尊者(西天无相宗首)因异见王问。何者是佛。者曰。见性是佛。王曰。师见性否。曰我见佛性。王曰。性在何处。曰性在作用。王曰。是何作用。我今不见。曰今见作用王自不见。王曰。於我有否。曰王若作用无有不是。王若不用体亦难见。王曰。若当用时几处出现。曰若出现时当有其八。王曰。其八出现当为我说。者即说偈曰。在胎为身。处世名人。在眼曰见。在耳曰闻。在鼻辨香。在口谈论。在手执捉。在足运奔。徧现俱该沙界。收摄在一微尘。识者知是佛性。不识唤作精魂。　颂曰。
　　古有异见王。执迷生异见。波罗提尊者。为君通一线佛性等虚空。八门常出现。荣华有盛衰。大道无更变。变不变清凉。须是犀牛扇。(南堂兴)。
　　在胎为身。随缘托质示天真。分明见得当时事。昼夜舒光转法轮。(刘兴朝居士　八)。
　　处世名人。我今知是释迦身堪悲扰扰昏昏者。个个埋藏无价珍。
　　在眼曰见。昨夜三更光掣电。照破尘根一物无。始知身坐空王殿。
　　在耳曰。闻如何昏聩满乾坤。那知鼓响钟鸣夜。一一齐开众妙门。
　　在鼻辨香。旃檀林里亲闻得。彻地熏天只自知。相逢觌面难相识。
　　在舌谈论。方便须开大施门。若是知音两相见。何劳一默与多言。
　　在手执捉。放开捏聚总由伊。笑他庞老当年道。运水搬柴未是奇。
　　在足运犇。草鞋踏破无消息。吾今了了报君知。自是不归归便得。
　　金陵牛头山第一世法融禅师。幽栖石室。有百鸟衔花之异。唐贞观中。四祖遥观气象。知有奇人。躬自寻访。见师端坐。祖问曰。在此作什么。师曰观心。祖曰。观是何人心是何物。师无对。作礼问曰。大德高栖何所。祖曰。贫道不决所止。师曰。还识道信禅师不。曰何以问他。师曰。向德滋久冀一礼谒。祖曰。即贫道是。师曰。因何降此。祖曰。特来相访。莫更有宴息处否。师引至庵所。唯见虎狼之类。祖举两手作怖势。师曰。犹有这个在。祖曰。适来见什么。师无语。祖於师坐石书一佛字。师睹之竦然。祖曰。犹有这个在。师未晓。乃请说法。祖曰。百千法门同归方寸。河沙妙德总在心源。师领悟。祖曰。吾受三祖顿教法门。今付於汝。汝受吾言只住此山。后有五人绍汝玄化。百鸟不复[衔-金+缶]花。号懒融　僧问南泉。牛头未见四祖。为什百鸟衔花。泉曰。为渠步步踏佛阶梯。曰见后为什不来。泉曰。直饶不来。犹较王老师一线道　又赵州因僧问牛头未见四祖时如何。州曰。饱柴饱水。见后如何。曰饱柴饱水。　颂曰。
　　古人抱志坐牛头。信师说话示无休。饱柴饱水安心静。真正无私是赵州。(汾阳昭)。
　　牛头峰顶锁重云。独坐寥寥寄此身。百鸟不来春又尽。不知谁是到庵人。(雪窦显)。
　　紫气氤氲透白云。因逢宗匠指迷津。衔花百鸟空惆怅。不见庵中旧主人。(杨无为)。
　　喧寂同为不二门。莫来无佛处称尊。寄言牛首庵中老。百鸟[衔-金+缶]花祸有根。(祖印明　二)。
　　一榻萧然傍翠阴。昼扃松户冷沉沉。懒融得到平常地。百鸟[衔-金+缶]花无处寻。
　　花鸟不来空过春。牛头山上懒融人。自心净故元无作。放下许多闲苦辛。(天童觉)。
　　花落花开百鸟悲。庵前物是主人非。桃源咫尺无寻处。一棹渔蓑寂寞归。(张无尽)。
　　寥寥风月卧烟霞。百鸟从兹不献花。人义尽从贫处断。世情偏向有钱家。(梦庵信)。
　　【续收】六叶牛头树别栽。五天熊耳纵云雷。须知四祖乘机接。百鸟[衔-金+缶]花去不来。(克符道者)。
　　水因有月方知静。天为无云始觉高。独坐孤峰休更问。此时难着一丝毫。(别峰印)。
　　雨前不见花间叶。雨后浑无叶底华。胡蝶纷纷过墙去。不知春色落谁家。(孤峰深)。
　　着鞭骑马去。空手步行归。寂寞庵前路。衔花鸟不飞。(铁山仁)。
　　学者疑心尚未什。饱柴饱水坐牛头。子期不用黄金铸。末世知音有赵州。(横川珙)。
　　【增收】润州鹤林玄素禅师(嗣牛头威)有僧敲门。师云谁。僧云是僧。师云莫道是僧。佛来也不着。僧云为甚么不着。师云无栖泊处。　颂曰。
　　十月清霜重。临风彻骨寒。苦无栖泊处。摆手出长安。(松源岳)。
　　道个佛来也不着。骨头节节是黄金。不消三拜勘破了。鹤唳空山竹满林。(自默恭)。
　　杭州径山国一道钦禅师(嗣鹤林素)因马祖遣人送书到。书中作一圆相。师发缄见。遂於圆相中着一画。却封回。忠国师闻得乃曰。钦师犹被马祖惑。　颂曰。
　　马祖当时见径山。同风微露密机关。无端却被南阳老。平地坑人似等闲。(佛印元)。
　　被惑之言事有由。神交千里芥针投。谁知解使云通信。我不然兮石点头。(照觉总)。
　　自南自北自西自东。溪山虽异云月还同。何事南阳老。倒令人扰扰匇匇。(地藏恩)。
　　马师仲冬严寒。钦师孟夏渐热。虽然寒热不同。彼此不失时节。(径山杲)。
　　【增收】国一因唐代宗诏至阙下。亲加礼敬。一日师在大内。见帝来乃起立。帝云师何以起。师云檀越何得向四威仪中见贫道。　颂曰。
　　法地安然不动移。振身而立亦相宜。勿於起坐经行外。别讨大唐天子师。(石溪月)。
　　立在威仪外。全身在里头。重重赐龙袖。难掩面门羞。(西岩惠)。
　　万乘君王一国师。寻常不离四威仪。山长水远空相忆。黄叶吹风人未归。(闲极云)。
　　杭州鸟窠道林禅师(嗣国一)初诣长安西明寺学华严。唐代宗诏国一禅师至阙。乃谒之得法。归於西湖秦望山。有长松枝叶繁茂盘屈如盖。遂栖止其上。故以为名。有侍者会通。乃唐德宗六宫使。弃官从师落发。伏勤数年未蒙印授。一日告辞。师曰。往甚处。通曰。往诸方学佛法去。师曰。若是佛法。老僧亦有少许。曰如何是和尚佛法。师拈起布毛吹一吹。通於言下大悟。更不复他游。乃居左右。后开法为的嗣。或号布毛侍者。　颂曰。
　　侍者初心学胜缘。辞师拟欲去参禅。鸟窠知是根机熟。吹毛当下得心安。(汾阳昭)。
　　鸟窠拈起布毛吹。一道寒光对落晖。虽是老婆心意切。悟来由在半途归。(石门易)。
　　无风匝匝起波痕。碧髻罗纹正眼观。恰值黄河三冻锁。那罗延窟见龙蟠。(云居佑)。
　　鸟窠吹布毛。红日午方高。赵王因好剑。合国人带刀。(真净文)。
　　顾视颦眉落二三。那堪重把布毛拈。承当直下便休去。眼里无筋举世嫌。(成枯木)。
　　老倒忘机是鸟窠。西湖湖上控烟萝。布毛吹起无多子。铁眼铜睛不奈何。(宝峰乾)。
　　鸟窠拈起布毛吹。鹫岭祇园顿息疑。须信化工多少力。枯槎生出向东枝。(张无尽)。
　　老师曾把布毛吹。举处分明第一机。欲识个中端的意。岭头遥指白云飞。(真觉添)。
　　直下无私是鸟窠。布毛吹起绝譊讹。会通忽绽顶门眼。照破山河佛与魔。(旻古佛)。
　　眼中难着透金尘。悟了今人即古人。大地撮来如粟米。一毛头上现全身。(佛鉴懃)。
　　欲求佛法往南方。老大宗师为举扬。山花满地都狼藉。一阵风来一阵香。(龙门远)。
　　布毛一吹。当下知归。冷光徧地。独露针锥。(楚安方)。
　　【续收】白凤烟霞控鸟窠。骊龙珠耀祖山河。当初捻起布毛意。体用毗卢些子多。(克符道者)。
　　游骑纷纷骤晓风。将军施令在城东。拈来金镞些儿妙。射破花心一点红。(涂毒药)。
　　两指爪开权撮起。一毛头上为吹开。这回不在身边立。休说清风徧九垓。(心闻贲)。
　　用处天然别。更不落思惟。山河并大地。全露法王机。(月林观)。
　　鸟窠拈起布毛吹。万仞孤峰对落晖。未举已前先瞥地。早知不是丈夫儿。(秀岩瑞)。
　　鸟窠佛法无多子。只在褴襂一布毛。一气吹来何处去。至今天下有譊讹。(懒庵需)。
　　八十翁翁要力行。布毛吹起祸重生。杀人流血三千里。枯树枝头一老僧。(北山隆)。
　　佛法有些少。言中没网罗。布毛吹起处。依旧不离窠。(无准范)。
　　【增收】鸟窠因白居易侍郎问。如何是佛法大意。师曰。诸恶莫作众善奉行。白曰。三岁孩儿也解恁么道。师曰。三岁孩儿虽道得。八十老人行不得。　颂曰。
　　恶无相貌善无形。皆自心田长养成。不动锋铓轻剔破。菩提烦恼等空平。(无量寿)。
　　【增收】袁州蒙山道明禅师(嗣五祖)因趂卢行者至大庾岭。者见师至。即掷衣钵於石上曰。此衣表信。可力争耶。任将去。师遂举之。如山不动。踟蹰悚栗乃曰。我来求法。非为衣耶。愿行者开示。曰不思善不思恶。正与么时阿那个是明上座本来面目。师当下大悟。徧体汗流。泣礼问曰。上来密语密意外。还更别有意旨不。曰今与汝说者。即非密也。汝若返照自己面目。密却在汝边。师云。某甲虽在黄梅随众。实未省自己面目。今蒙指授入处。如人饮水冷暖自知。今行者即是某甲师也。曰汝若如是。则吾与汝同师黄梅。善自护持。　颂曰。
　　正当恁么时。历劫不曾迷。步步趋三略。归家镇绝疑。(龙门远)。
　　堂堂妙相绝缁铢。善恶都忘见也无。万里云收天界净。海心无浪月轮孤。(佛性泰)。
　　平欺佛祖气如王。直趂卢能到岭傍。不得衣盂遭恶水。分明雪上更加霜。(笑翁堪)。
　　不思善不思恶。千手大悲难摸索。难摸索处尽掀翻。方知普化摇铃铎。(杀六岩辉)。
　　描不成兮画不就。赞不及兮休生受。本来面目无处藏。世界坏时渠不朽。(无门开)。
　　夜深传付老卢衣。恨杀黄梅老古锥。向道赶人休赶上。果然落节一番归。(雪溪戒)。
　　嵩岳破灶堕和尚(嗣嵩岳安国师)因嵩山坞有庙甚灵。殿中唯安一灶。远近不辍祭祀。烹杀物命甚多。师以杖敲灶三下云。咄此灶。只是泥瓦合成。圣从何来灵从何起。恁么烹宰物命。又打三下。灶乃倾破堕落。须臾有青衣峨冠设拜曰。我本此庙灶神。久受业报今蒙师说无生法。得脱此处生天。特来致谢。师曰。是汝本有之性。非吾强言。神再拜而没。后僧问师。某甲久侍左右。未蒙方便。灶神得何宗旨。便乃生天。师曰。我只向伊道。是泥瓦合成。别也无道理为伊。僧伫思。师曰会么。曰不会。师曰。本有之性为什么不会。僧作礼。师曰。堕也堕也。破也破也。后有僧举白安国师。国师叹曰。此子会尽物我一如。　颂曰。
　　古庙神灶。禅师法要。杖子敲来。业身勃跳。(杨无为)。
　　灶破土落。不在图度。呼茶唤饭。量水煎药。(黄蘖胜)。
　　祸福威严不在灵。残杯冷炙笑何人。一从去后为消息。野老犹敲祭鼓声。(龙门远　二)。
　　春寒料峭冻杀年少。切忌参商别无奇妙。低头侍奉欢喜问讯。佛法商量伤子性命。
　　倚灶为灵自不灵。灵踪断处一堆尘。野老不来敲祭鼓。打正因邪别是春。(佛灯珣)。
　　【续收】圣不圣兮灵不灵。砖瓦为堆土合成。杖头击着无消息。多年妖怪不成精。而今仔细思量着。为他闲事长无明。(大沩智)。
　　摩天鸩鸟九头毒。护世那咤八臂长。水自竹边流出冷。风从花里过来香。(南岩胜)。
　　【增收】破灶堕因僧问。如何是大修行底人。师曰。担枷带锁。如何是大作业底人。师曰。修禅入定。　颂曰。
　　带锁担枷招罪犯。安禅入定堕深坑。两头踢脱无依倚。一个闲人天地间。(别山智)。
　　【增收】河北智隍禅师(嗣六祖)始参五祖。循乎渐行。后结庵长坐二十余载。不见惰容。及遇六祖门人策禅师激心勤求法要。往参六祖。祖愍其远来。便垂开抉。师於言下豁然契悟。前二十年所得心。都无影响。　颂曰。
　　禅非出入非行坐。坐立经行总是禅。若是守他山鬼窟。迢迢特地隔西天。(本觉一)。
　　当年睥睨此山阿。欲着红楼贮绮罗。今日重来无一事。却骑羸马下坡陁。
　　【增收】西京光宅寺慧忠国师。(嗣六祖)居南阳白崖山党子谷。四十载不下山。唐肃宗诏赴京。待以师礼。问师得何法。(或曰师在曹溪得何法)师曰。陛下还见空中一片云么。曰见。师曰。钉钉着悬挂着。　颂曰。
　　无开口处却开口。有意归时即便归。赵州不在明白里。未是羺羊挂角时。(慈受深)。
　　【增收】忠国师因肃宗问。如何是十身调御。师乃起立曰。还会么。曰不会。师曰。与老僧过净瓶来。　颂曰。
　　[咸*鸟][咸*鸟]鸟宿空池。鱼从脚下过。[咸*鸟][咸*鸟]总不知若也知。碧潭深万丈。直下取鱼归。(宝峰淳)。
　　带雪含霜半倚篱。横斜影里露仙姿。前村昨夜春来了。竹屋老僧犹未知。(心闻贲)。
　　国师因肃宗又问曰。如何是无诤三昧。(今讹作如何是十身调御)师曰。檀越踏毗卢顶上行。曰此意如何。师曰。莫认自己清净法身。又问师。师都不视之。曰朕是大唐天子。师何以殊不顾视师曰。还见虚空么。曰见。师曰。他还眨眼。视陛下否。　颂曰。
　　一国之师亦强名。南阳独许振佳声。大唐扶得真天子。曾踏毗卢顶上行。(雪窦显　二)。
　　铁槌打碎黄金骨。天地之间更何物。三千剎海夜澄澄。不知谁入苍龙窟。
　　作者清规世莫俦。金篦曾握上龙楼。良哉拨破毗卢顶。直得文殊笑点头。(沩山秀　二)。
　　宝月含虚列数峰。高低谁辨淡烟中。须弥击碎盐官鼓。降得毗卢在下风。
　　步步踏着毗卢顶。亦非自己清净身。妙入空门得空相。祖师肝胆佛精神。(佛鉴懃)。
　　【增收】国师因代宗命试验西天大耳三藏。师问曰。汝得他心通邪。曰不敢。师曰。汝道老僧即今在什么处。曰和尚是一国之师。何得却去西川看竞渡。良久再问。汝道老僧即今在什么处。曰和尚是一国之师。何得却在天津桥上看弄猢狲师。良久复问。汝道老僧只今在甚么处。藏罔测。师叱曰。这野狐精。他心通在什么处。藏无对。　颂曰。
　　他心三藏太颟顸。猢孙观了看划船。对面国师寻不见。祇为从来被眼谩。(冶父川)。
　　日应群机必有方。未知何处觅南阳。自从失却猢孙后。桥上多时不作场。(懒庵枢)。
　　藏锋避箭路千差。万古相饶老作家。好是鹭鸶无觅处。夜深和月宿芦华。(铁山仁)。
　　国师一日唤侍者。者应诺。如是三召。皆应诺。师曰。将谓吾孤负汝。却是汝孤负吾。　颂曰。
　　师资会遇意非轻。无事相将草里行。负汝负吾人莫问。任从天下竞头争。(雪窦显)。
　　国师唤侍者。重言不当吃。他耳又不聋。自又无处雪。(投子青)。
　　龙吟虎啸与谁同。天际云生洞下风。从此太平田舍老。儿孙携手贺年丰。(佛印元)。
　　国师三唤侍者。打草只要蛇惊。谁知涧底青松。下有千年茯苓。(黄龙南　二)。
　　国师有语不虚施。侍者三应绝消息。平生心胆向人倾。相识不如不相识。
　　侍者何曾唤不回。国师乾地起风雷。当时若也相逢着。九转还丹化作灰。(翠岩真)。
　　老倒南阳太古锥。等闲垂钓泛江湄。夜静水寒鱼不食。满船空载月明归。(海印信)。
　　国师三度唤。侍者三回应。家富小儿娇。病多谙药性。吾负汝。陇西鹦鹉能言语。汝负吾。笑杀西来碧眼胡。欲会南阳端的意。大都年老觉心孤。(佛慧泉)。
　　国师三唤侍者。侍者三度应喏。茫茫乱下针锥。谁知可知礼也。(白云端)。
　　国师三唤古今明何事劳。生不自能。信是与人无旧分。非干人与我无情。(照觉总)。
　　三唤三回应已休。却云孤负强生雠。大唐国里扬家丑。试问南阳羞不羞。(佛国白)。
　　国师三唤侍者三应。两个无孔铁槌。傍观也须气闷。彼此无便宜。今古谁相信。(圆通秀)。
　　国师三唤侍者。侍者三度应喏。若言负汝负吾。真个可知礼也。(智海清)。
　　国师三唤侍者。侍者三应无余。只知身强力壮。不觉年老心孤。(宝峰祥)。
　　南阳三唤侍者三酬。依稀鲁国彷佛扬州。回首寒江空漾碧。夕阳西去水东流。(上方益)。
　　国师年老太多图。截鹤由来要续凫。彼此无疮安乐甚。何劳伤损好皮肤。(祖印明)。
　　雄镇南阳传祖令。清风凛凛动寰区。老来偏爱晚生子。把手时时教顺朱。(佛心才)。
　　唤处分明应处亲。不知谁是负恩人。东家漏泄西家事。却使傍人笑转新。(长灵卓)。
　　三唤三应意已深。南阳曲尽老婆心。傍人莫谓扬家丑。到底真鍮不博金。(慈受深)。
　　国师侍者共悠悠。无事堂前互唱酬。钻天鹞子穿云去。空使行人指路头。(佛鉴懃)。
　　宝剑连飞急。透顶便通神。有时轻按处。惊动五湖宾。(高庵悟)。
　　世路风波不见君。一回见面一伤神。水流花落知何处。洞口桃花别是春。(鼓山珪)。
　　哑子得梦向谁说。起来相对眼麻迷。已向人前输肺府。从教他自觅便宜。(径山杲)。
　　【续收】三呼三应诺。彼此不相辜。踏断南阳路。馨香满道途。(五祖演)。
　　三唤三应更饶贴称。月逗寒窗水归巨浸。负汝负吾全锋敌胜。(瞎堂远)。
　　唤应寻常谁不晓。及乎按剑总茫然。分明好个神仙诀。父子从来不许传。(讷堂思)。
　　南阳三唤无风起浪。侍者应诺为蛇安脚。明眼衲僧知不知。万古清风自廖廓。(尼无着总)。
　　三唤须知意不轻。平生肝胆一时倾。负吾负汝还知否。纵有丹青画不成。(水庵一)。
　　一段风光画不成。洞房深处畅予情。频呼小玉元无事。只要檀郎认得声。(灵岩安)。
　　全提正令。高低普应。三应三呼。谛听谛听。(月林观)。
　　一日君家把酒杯。几年波浪与尘埃。不知乌石岭头路。老去相寻能几回。(顽石空)。
　　一箭射双雕。双雕随手落。波动岳阳城。月满滕王阁。(雪庵谨)。
　　铁枷无孔要人担。累及儿孙不等闲。欲得撑门并拄户。更须赤脚上刀山。(无门开)。
　　一掷神杯定吉凶。再占重卜转灵通。分明见了今年事。却说明年事不同。(无准范)。
　　三唤声声出痛肠。国师何事错商量。欲分恩怨无分处。吴楚茫茫共一江。(觉庵真)。
　　【增收】国师因僧问。如何是佛法大意。师曰。文殊堂里万菩萨。曰不会。师曰。大悲千手眼。　颂曰。
　　时年蔬菜贱。满地萝卜头。一文买一个。得者饱齁齁。(佛鉴懃)。
　　寻真悟入蓬莱岛。香风不断松花老。采芝何处未归来。白云满地无人扫。(棘田心)。
　　国师因耽源问。百年后有人问极则事作么生。师曰。幸自可怜生。刚要个护身苻子作么。　颂曰。
　　护身苻子最通灵。国师起坐总将行。耽源得用南方去。为说令人睡眼醒。(汾阳昭)。
　　不重己灵犹自可。护身苻子更那堪。为君旨外通消息。秋月无风落碧潭。(海印信)。
　　【续收】真正道流行脚去。护身符子不须担。国师实为耽源切。不是临岐作对谈。(横川珙)。
　　国师化缘将毕。乃辞唐代宗。帝曰。师灭度后。弟子将何所记。师曰。告檀越。造取一所无缝塔。曰就师请取塔样。师良久曰会么。曰不会。师曰。贫道去后。有侍者应真。却知此事。师迁化后。帝诏应真。问此意如何。真述偈。湘之南潭之北。中有黄金充一国。无影树下合同船。琉璃殿上无知识。应真后住耽源山。　颂曰。
　　无缝塔见还难。澄潭不许苍龙蟠。层落落影团团。千古万古与人看。(雪窦显)。
　　无缝塔从谁手造。虽然有样不堪传。如何强写无层级。永向琉璃殿上悬。(白云端)。
　　窣堵无缝立还危。宝铎玲珑八面垂。千手大悲扪不着。百重关锁下金槌。(罗汉南)。
　　前面是珍珠琉璃。后面是玛瑙珊瑚。左边是观音势至。右边是普贤文殊。中间有个旛子被风吹着。道胡卢胡卢。(五祖演)。
　　【续收】欲建南阳无缝塔。般输下手实应难。本来成现何须作。到处巍然着眼看。(本觉一)。
　　八面自玲珑。盘空势岌[山/口/咢]。表里镇巍然。若为分六凿。执名匿相。认影迷形。卧龙长怖碧潭清。合同船子开心椀。日用如何不现成。(圆悟勤)。
　　无缝塔兮不见影。廓然一片真如境。烁迦罗眼电光流。杳杳冥冥不见顶。(佛鉴懃)。
　　窣堵古形仪。未举已先知。巍然存海底。影落树头辉。(潜庵光)。
　　无缝塔兮谁敢知。国师也是落便宜。信知师子行踪绝。何必寻常问是非。问是非。百草头头雨露垂。(戴无为)。
　　湘南潭北影团团。面面檐楹风雨寒。突出虚空无缝罅。从教千古与人看。(无门开)。
　　国师塔样最尖新。觌面拈来不露文。却被耽源添一线。至今描邈乱纷纷。(高峰妙)。
　　【增收】国师曰。语渐也返常合道。论顿也不留朕迹。　颂曰。
　　上无冲天之计。下无入地之谋。蔡州千个万个。打破只在须臾。(雪窦显)。
　　二六时中合返常。经行坐卧好参详。相逢不审人人会。问着依前未厮当。(本觉一)。
　　【增收】忠国师因丹霞来才展坐具。师曰。不用不用。霞退后三步。师曰。如是如是。霞进前三步。师曰。不是不是。霞绕禅床一匝而出。师曰。去圣时遥人多懈怠。三十年后。讨个师僧也难得。大沩喆云。丹霞可谓怀藏至宝。遇智者乃增辉。国师鸿门大启。陟者须是其人。如今还有为丹霞作主者么。出众与大沩相见有么。良久云。不是龙门客。切忌遭点额。　颂曰。
　　不用不用千圣不共。如是如是蝮蝎蛇虺。不是不是彻骨彻髓。进前退后绕禅床。掣电之机落二三。(印空叟)。
　　【增收】国师问紫璘供奉甚处来。曰城南来。师曰。城南艹作何色。曰作黄色。师乃问童子。城南艹作何色。童曰。作黄色。师曰。祇这童子。亦可帘前赐紫对御谈玄。　颂曰。
　　惯使渡头船。如今不记年。爱他风浪恶。方是趂粗钱。(月堂昌)。
　　欲把枯肠尽底倾。出门不觉又叮宁。劝君及早回头去。莫待春风柳眼青。(虚堂愚)。
　　【增收】永嘉真觉玄觉禅师(嗣六祖)精天台止观圆妙法门。四威仪中常冥禅观。后因左溪朗激励。与东阳策同诣曹溪。初到。振锡携瓶。绕祖三匝。祖曰。夫沙门者。具三千威仪八万细行。大德自何方而来生大我慢。师曰。生死事大无常迅速。祖曰。何不体取无生了无速乎。师曰。体即无生。了本无速。祖曰。如是如是。时大众无不愕然。师方具威仪参礼。须臾告辞。祖曰。返太速乎。师曰。本自非动。岂有速耶。祖曰。谁知非动。师曰。仁者自生分别。祖曰。汝甚得无生之意。师曰。无生岂有意耶。祖曰。无意谁当分别。师曰。分别亦非意。祖叹曰。善哉善哉。留一宿。时谓一宿觉。　颂曰。
　　圆悟真心作本心。无人证据自沉吟。崛多激发缘当熟。一见能师便得金。(汾阳昭)。
　　永嘉万里到曹溪。三拜云何略不施。却绕禅床三匝后。卓然振锡底威仪。(本觉一)。
　　掀翻海岳求知己。拨动乾坤见太平。二老不知何处去。宗风千古播家声。(正法灏)。
　　振锡曹溪生大我慢。一宿少留咄哉龊汉。永嘉城里阐宗风。江月松风无畔岸。(无禅才)

　　卷第八
　　禅宗颂古联珠通集卷第九

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第一世

　　南岳怀让禅师(嗣六祖)初往曹溪参六祖。祖问什处来。师曰。蒿山来。曰什么物恁么来。师曰。说似一物即不中。曰还可修证否。师曰。修证即不无污染即不得。曰只此不污染。诸佛之所护念。汝既如是。吾亦如是。　颂曰。
　　因师顾问自何来。报道嵩山意不回。修证不无不染污。拨云见日便心开。(汾阳昭)。
　　玉在池中莲出水。污染不能绝方比。大家如是若承当。洞庭一夜秋风起。(佛印元)。
　　戴角擎头与么来。铁围山岳尽冲开。阎浮踏杀人无数。蓦鼻深云拽不回。(保宁勇)。
　　嵩顶来来恁么来。不中一物早尘埃。便归南岳磨砖片。照得追风马子回。(佛国白)。
　　【续收】是什么物恁么来。此中何假拂尘埃。瞪目看时还不见。谩将明镜挂高台。(大洪恩　二)。
　　说似一物即不中。风从虎兮云从龙。此事由来非草草。休言无法是真宗。
　　什么堂堂与么来。当机觌面不迂回。经行坐卧非他物。自是时人眼不开。(本觉一)。
　　当堂古路白云漫。碧眼黄头尚未谙。无孔笛儿毡拍板。轻轻吹破御街寒。(正堂辩)。
　　说似一物即不中。八年方契卖柴翁。大都模样无多子。历劫如何用得穷。(朴翁铦)。
　　直言发足自嵩山。荡荡乾坤任往还。一物尚无宁有似。倚天长剑逼人寒。(无际派)。
　　让和尚居南岳。时马祖住传法院。常日坐禅。师知是法器。往问曰。大德坐禅图什么。曰图作佛。师一日乃取一砖。於彼庵前磨曰。磨此何为。师曰磨作镜。曰磨砖岂得成镜。师曰。坐禅岂得成佛。曰如何即是。师曰。如人驾车。车若不行。打车即是。打牛即是。於是悟旨於言下。遂印心传法。符西祖谶马驹踏杀天下人之语。南宗阐於江西。　颂曰。
　　磨砖作镜慕同音。来问分明示本心。才唤木人回面指。犁牛耕出古黄金。(汾阳昭)。
　　磨砖作镜不为难。忽地生光照大千。堪笑坐禅求佛者。至今牛上更加鞭。(佛印元)。
　　死马医来无用处。车牛脑后更加鞭。皮穿骨绽还知否。任重应知角力全。(保宁勇)。
　　磨砖作镜。相席打令。一切鱼龙。知水为命。(旻古佛)。
　　坐禅成佛心中病。作镜磨砖眼里华。一掣牢关金锁断。等闲信步便归家。马驹子实堪夸。自从胡乱后。着处是生涯。(佛灯珣)。
　　【续收】打车即是打牛是。鼻孔辽天也被穿。已向人前输肺府。可怜今古妄加鞭。(懒庵需)。
　　车牛脑后痛加鞭。弃却黄金抱碌砖。逐恶随邪至今日。即非心佛错流传。(笑翁堪)。
　　平生心胆向人倾。过犯弥天已不轻。带累马师胡乱后。至今错认定盘星。(松源岳)。
　　坐禅成佛生妄见。磨砖成镜妄尤多。打车打牛俱是妄。搅得心肠没奈何。(横川珙)。
　　万法俱忘百念灰。等闲蓦鼻拽将回。镜光一点明如日。直得木人心眼开。(雪岩钦)。
　　【增收】让和尚因僧问。如镜铸像。像成后镜明向什么。
　　处去。师曰。如大德为童子时。相貌何在。曰只如像成后为什么不鉴照。师曰。虽然不鉴照。谩他一点不得。　颂曰。
　　髑髅里眼见犹在。枯木中龙声更狂。打破虚空光境尽。个中别有好商量。(慈受深)。
　　问处钩深答更幽。就身打劫最风流。要知一点难谩处。江上数峰青欲浮。(掩室开)。
　　【增收】让和尚因马大师阐化江西。师问众曰。道一为众说法否。众曰。已为众说法。师曰。总未见人持个消息来。众无对。因遣一僧去云。待伊上堂时但问作么生。伊道底言语。记将来。僧去一如师旨。回谓师曰。马师云。自从胡乱后三十年。不曾缺盐酱吃。师然之。　颂曰。
　　胡乱三十年。不曾少盐酱。江西马大师。南岳让和尚。(鼓山珪)。
　　见得分明识得亲。举来犹自涉途程。直饶不犯毫芒者。也是拈[饥-几+追]舐指人。(径山杲)。
　　家贫连子屈。事急不由人。开口露拴索。郎当累近邻。(或庵体)。
　　做得些儿活计成。人前卖弄逞才能。直饶踏杀人无数。也是西川老鬼精。(中庵空)。
　　自从胡乱后。更不少盐酱。开口便见胆。岂在语言上。(月林观)。
　　石火光中验正邪。等闲拈却眼中沙。自从不曾少盐酱。敢保渠侬未到家。(木庵永)。
　　昔年高甲已登科。读尽人间万卷书。今日一身天地窄。思量好事不如无。(雪庵瑾)。
　　老婆心切日忡忡。恐堕他家齑瓮中。消息得来胡乱后。江西宗派好流通。(虚堂愚)。
　　吉州清源行思禅师(嗣六祖)初参六祖。问当何所务即不落阶级。祖曰。汝曾作什么来。师曰。圣谛亦不为。祖曰。落何阶级。师曰。圣谛尚不为。何阶级之有。祖深器之。　颂曰。
　　无见顶露云攒急。劫外灵枝不带春。那边不坐空王殿。争肯耘田向日轮。(投子青)。
　　卓尔难将正眼窥。迥超今古类难齐。苔封古殿无人侍。月锁苍梧凤不栖。(丹霞淳)。
　　无阶无级见何求。夺得曹溪第一筹。却向庐陵言米价。百行千市竞相酬。(佛国白)。
　　【续收】劫外相逢那畔行。灵苗丛里铁牛耕。东风吹散千岩雪。空界无云孤月明。(成枯木)。
　　一掬澄潭镜样磨。无风何必自生波。转身纵不离初际。子细看来较几何。(雪岩钦)。
　　【增收】清源既得法。往吉州清源山静居寺。六祖将示灭。有沙弥希迁(即南岳石头和尚)问曰。和尚百年后。希迁未审当依附何人。祖曰。寻思去。及祖顺世。迁每於静处端坐。寂若忘生。第一座问曰。汝师已逝。空坐奚为。迁曰。我禀遗诫。故寻思尔。座曰。汝有师兄行思和尚。今住吉州。汝因缘在彼。师言甚直。汝自迷耳。迁闻语便辞祖龛。直诣静居。　颂曰。
　　寻思去此地。清凉离烦暑。暮雨朝云乐太平。青山绿水人难睹。不难睹深林有个白额虫。元来却是玄沙虎。(高庵悟)。
　　【增收】清源因石头问。和尚出岭多少时。师曰。我却不知。汝早晚离曹溪。曰希迁不从曹溪来。师曰。我亦知汝去处也。曰和尚幸是大人莫造次。　颂曰。
　　木人来问青霄路。石女年尊似不闻。携手相将归故国。暮山岌岌锁重云。(丹霞淳)。
　　【增收】清源问石头。汝什么处来。曰曹溪。师乃举拂子曰。曹溪还有这个么。曰非但曹溪。西天亦无。师曰。子莫曾到西天否。曰若到即有也。师曰。未在更道。曰和尚也须道取一半。莫全靠学人。师曰。不辞向汝道。恐已后无人承当。　颂曰。
　　白云藏玉凤。红日照无辽。隐隐星攒。处无私镇九霄。(投子青)。
　　相见锦江头。相携上酒楼。月阑歌笑罢。回首上扁舟。(遁庵演)。
　　清源令石头持书。与南岳让和尚曰。汝达书了速回。吾有鈯斧子与汝住山。头至彼未呈书。便问。不慕诸圣不重己灵时如何。岳曰。子问太高生。何不向下问。曰宁可永劫沉沦。不慕诸圣解脱。岳便休。头回至静居。师问曰。子去未久。送书达否。曰信亦不通。书亦不达。师曰。作么生。头举前话了却曰。发时蒙和尚许斧子。便请取。师垂一足。头礼拜寻辞往南岳。　颂曰。
　　诸圣不求己灵不重。一问太高天惊地动。拂袖而回。音书肯开。从兹盘石上。更不过山来。(佛印元)。
　　从来祖上作君王。子子孙孙代代昌。文武百僚都不识。只应金殿有尊堂。(保宁勇)。
　　千里迢迢信不通。归来何事太匇匇。白云锁断岩前石。挂角羚羊不见踪。(成枯木)。
　　鈯斧持来便住山。斫开南岳好峰峦。儿孙失利将何用。又被[口*胡]嚧笑鲁般。(佛国白)。
　　【续收】顺水使船犹自可。逆风把舵世间稀。虽然好个担板汉。到头未免落便宜。(海印信)。
　　千里亲传事不同。须凭鈯斧赏优功。相如夺璧来还赵。可拟当时一信通。(投子舒)。
　　清源因僧问。如何是佛法大意。师曰。庐陵米作么价。　颂曰。
　　出家学道未心开。请问宗师大意来。却问庐陵米几价。当时心境一时灰。(汾阳昭)。
　　乌龟三眼赤。祥麟一角尖。腾云生暮雨。溪月夜明帘。(法昌遇)。
　　巨宋山河四百州。交关物物有来由。卢陵米价依然在。天下衲僧语路绸。(正觉逸)。
　　庐陵米价逐年新。道听虚传未必真。大意不须岐路问。高低宜见本来人。(黄龙南)。
　　庐陵米价越尖新。那个商量不挂唇。无限清风生阃外。休将升斗计踈亲。(白云端)。
　　庐陵米价知不知。合下相酬两莫亏。君信入廛空返者。到头只是爱便宜。(三祖宗)。
　　太平治业无象。野老家风至淳。只管村歌社饮。那知舜德尧仁。(天童觉)。
　　丰俭时年各不同。岂教浮俗妄争功。庐陵米价谁增减。贵贱宜当见祖翁。(草堂清)。
　　庐陵米价播诸方。高唱轻酬力未当。觌面不干升斗事。悠悠南北谩猜量。(长灵卓)。
　　庐陵米价若为酬。入市知行趣自由。借问年来何所直。大宋山河四百州。(佛灯珣)。
　　老清源没缝罅。问佛法酬米价。衲僧一粒若沾唇。拄杖横担绕天下。(高庵悟)。
　　庐陵米价少知音。佛法商量古到今。绣出鸳央任人看。无端却要觅金针。(鼓山珪)。
　　老清源没缝罅。问佛法酬米价。差毫厘成话霸。无面目得人怕。(径山杲)。
　　【续收】庐陵米价走禅徒。五老嵯峨矗太虚。堪笑华山图籍上。又添潘阆到骑驴。(海印信)。
　　自古庐陵是吉州。至今米价没人酬。青山绿水依前在。黄叶西风又一秋。(佛陀逊)。
　　清源佛法意如何。米价酬来太老婆。眨上眉毛行大道。莫於平地起风波。(照堂一)。
　　庐陵米价报君知。浩浩尘中识者稀。回首不知何处去。白云流水共依依。(妙峰善)。
　　冲开碧落松千尺。截断红尘水一溪。饱食高眠人不到。日从东出又沉西。(无准范)。
　　一派清源出少林。信衣到此只传心。寻常示众无人会。尽向庐陵米价寻。(张无尽)。

　　六祖下第二世(南岳下第一世)

　　江西道一禅师。时号马祖(嗣南岳让)示众曰。汝等诸人。各信自心是佛。此心即是佛心。达磨南天竺国来至中华。传上乘一心之法。令法等开悟。有僧问云。和尚为什么说即心即佛。祖曰。为止小儿啼。僧曰。啼止后如何。祖曰。非心非佛僧曰。除此一种人来如何指示祖曰。向伊道。不是物。曰忽遇其中人来时如何。祖曰。且教伊体会大道。　颂曰。
　　百万雄兵出。将军猎渭城。不闲弓矢力。斜汉月初生。(翠嵓真)。
　　心心即佛佛心心。佛佛心心即佛心。心佛悟来无一物。将军止渴望梅林。(佛国白)。
　　兔角不用有。牛角不用无。有无不是处。馨香满道途。(草堂清)。
　　风劲叶频落。山高日易沉。坐中人不见。窗外白云深。(长灵卓)。
　　素琴张午月。流水落花深。寂听希声彻。泠泠太古音。(佛心才)。
　　韶光三月景和融。锦绣山川处处同。碧瓦晓烟寒食雨。朱帘晴卷杏花风。(慈受深)。
　　敲之即响听则无。声严冬汗湿酷热。冰清试问道途来。往客长安去此几多程。(黄龙震)。
　　江西马祖据通津。只浆孤帆度世人。不是大梅看得破。也应虚度岭头春。(张无尽)。
　　无须锁子八面玲珑。不拨自转南北西东。海神知贵不知价。留与人间光照夜。(圆悟勤)。
　　美如西子离金合。娇似杨妃倚玉楼。犹把琵琶半遮面。不令人见转风流。(佛鉴懃)。
　　即心是佛一家风。马祖声传四海中。灵利衲僧才一顾。娘生赋性出天聪。(佛灯珣)。
　　即心即佛莫妄求。非心非佛休别讨。红炉焰上雪花飞。一点清凉除热恼。(径山杲)。
　　【续收】铁牛耕破洞中天。桃花片片出深源。秦人一去无消息。千古峰峦色转鲜。(雪窦宗)。
　　即心即佛眉拖地。非心非佛双眼横。蝴蝶梦中家万里。子规枝上月三更。(瞎堂远)。
　　即心是佛外忘求。心佛圆明不假修。云净远山千点翠。水和明月一天秋。(足庵鉴)。
　　马祖非心非佛。直下更无窠窟。今年树上胡桃。胜似去年柑橘。(正堂辩)。
　　一簇人烟岛外村。落花流水月黄昏。百川到海应须住。毕竟何曾别有源。(铁山仁)。
　　金毛师子。生铁称槌。浑仑无缝。切忌针锥。(无准范)。
　　马祖一日升堂。百丈收却面前席。祖便下座。　颂曰。
　　百丈当时侍马师。对师卷席更无私。人天不测为奇特。恰是攒鸦捉凤儿。上士瞥然全体现。太阳出照岳峰低。(汾阳昭)。
　　升堂马祖卷席百丈。得人半斤还他八两。直饶缝罅全无。未免傍观拊掌。(泉大道)。
　　百万雄师阵相睹。何人却会回戈鼓。将头不猛悞三军。可怜正令无行处。(佛印元)。
　　升堂卷席迥难俦。杲日腾辉处处周。堪笑忽雷惊宇宙。井中之物不抬头。(海印信)。
　　高登猊座已圆成。大智仙陀卷便行。师子嚬呻犹似可。象王回首更堪惊。(净照臻)。
　　野鸭飞鼻头裂。卷席更来呈丑拙。直饶独坐大雄峰。也是天边第二月。(杨无为)。
　　昨日东风偶然恶。桃花乱落如红雨。昨夜东风又发狂。满地不知何处去。(白云端)。
　　谁将秦镜挂高台。妍丑分明皆显露。石女溪边努目嗔。相逢对面难回互。(成枯木)。
　　夜深认得归时路。不待天明便出关。三尺镆铘横在手。至今坐断大雄山。(上方益)。
　　潮来潮子上潮头。手把红旗逆水流。忽被猛风吹退浪。此时伎俩一时休。(佛鉴懃)。
　　挂得帆来遇便风。须臾千里到家乡。临门上岸逢妻子。欢喜情怀不可当。(龙门远)。
　　卷起堂堂露眼睛。拈来觌面更相呈。鼻头脱尽谁能觑。把手归来相并行。(楚安方)。
　　【续收】马祖升堂。百丈卷席。正令不从。拗曲作直。(雪窦显)。
　　马驹千里行。卷席相随逐。秋风一夜生。处处开黄菊。(石□□)。
　　鬼子挂起那咤面。赤脚跨定须弥卢。铁牛鞭起黄河岸。大洋海底食珊瑚。(雪窦宗)。
　　马祖升堂。百丈卷席。现成公案。不用寻觅。(草堂清)。
　　马祖才始升堂。百丈卷席归去。不是拾得寒山。有理也无雪处。(石窗恭)。
　　风定五湖宽。收帆恣意观。波光随水静。练色逼人寒。举棹逗云坞。移舟上碧湾。声华光祖域。千载与人看。(龙门远)。
　　马祖才升堂。百丈便卷席。春风一阵来。满地花狼藉。(高庵悟)。
　　浩浩长江碧际空。片帆高挂便乘风。快哉不费纤毫力。万里家山只尺通。(开善谦)。
　　卷席因缘也大奇。诸方闻举尽攒眉。台盘趯倒人星散。直汉从来不受欺。(张无垢)。
　　百丈卷席。马祖升堂。作么作么。验尽当行。(月林观)。
　　一柄无情雪刃刀。当锋谁敢犯秋毫。马师父子亲提掇。血喷千山风怒号。(无准范)。
　　【增收】马祖因僧问。如何是佛。祖云。即心即佛。　颂曰。
　　即心是佛铁牛无骨。戏海狞龙摩天俊鹘。西江吸尽未为奇。火里生莲香拂拂。(南堂兴)。
　　即心即佛。龙入蛇窟。出将入相。安邦定国。(石头回)。
　　谁家饭挂空梁。指与小儿令看。解开即是灰囊。当下命根便断。(开善谦)。
　　美如西子离金阙。娇似杨妃下玉楼。终日与君花下醉。更嫌何处不风流。(肯堂充)。
　　即心是佛颟顸淈[泳-永+盾]。菽麦不分光阴飘忽。三杯两碗背爷娘。百怪千妖同一窟(咄　或庵体)。
　　大海波涛阔。千峰气象雄。古今无间断。南北路头通。(密庵杰)。
　　即心便是佛。姮娥不画眉。才将脂粉污。妍好却成媸。(天目礼)。
　　即心是佛。砒霜狼毒。起死回生。不消一服。(环溪一)。
　　【增收】马祖因僧问。如何是佛。祖云。非心非佛。　颂曰。
　　碧海珠荆山璧。耀乾坤谁别识。利刀剪却无根树。万迭峰峦敛烟雾。(圆悟勤)。
　　卖尽田园彻骨贫。不知何处可容身。楼头浪荡无拘检。铁笛横吹过洞庭。(开善谦)。
　　二月风光景气浮。少年公子御街游。银床锯坐倾杯乐。三个孩童打马球。(牧庵忠)。
　　非佛非心绝谓情。玄途鸟道急回程。烁迦罗眼存机变。莫守寒岩异草青。(南岩胜)。
　　分明与么无无无。释迦弥勒是他奴。茫茫宇宙人无数。几个男儿是丈夫。(月林观)。
　　路逢剑客须呈。不遇诗人莫献。逢人且说三分。未可全抛一片。(无门开)。
　　马祖与百丈西堂南泉玩月次。祖曰。正与么时如何。丈曰。正好修行。堂曰。正好供养。泉拂袖便行。祖曰。经入藏禅归海。唯有普愿独超物外。　颂曰。
　　三兽渡河深浅别。不劳精辨迥然分。争如巨浸张帆者。不顾波涛过海门。(海印信)。
　　经入藏禅归海。唯有普愿独超物外。(咄)只有照璧月。且无吹叶风。(照觉总)。
　　经入藏禅归海。稽首皈依合掌顶戴。王老师超物外。二十年前恁么来。而今去尽闲光彩。(天童觉)。
　　马师曾玩月。三子左右侍。吹个无孔笛。清音聒天地。(真如〔诘〕)。
　　皎皎凝虚碧。沉沉发皓彩。秋色共澄清。永夜临寰海。修行供养逗圆机。聊闻便行超方外。马驹儿端的别。万古定乾坤。一言全杀活。(圆悟勤)。
　　经入藏禅归海。未是衲僧亲道底。拂袖前行归去来。击碎重关门大启。(开福宁)。
　　国清才子贵。家富小儿娇。大家出只手。彼此不相饶。(径山杲)。
　　张公养得三个儿。长大不知谁立志。呼来月下问踪由。眼睛个个皆相似。(佛性泰)。
　　【续收】大机大用。银山铁壁。供养修行。眼横鼻直。拂袖便行。万象绝迹。敢问诸人。谁是端的。(楮衲秀)。
　　一个翁翁三个儿。威音路上偶相携。风前唱起玄中曲。千古同声和莫齐。彼一时此一时。指鹿为马证鳖成龟。虽然弄巧翻成拙。免教闲却两片皮。(雪窦宗)。
　　古渡无风下直钩。丝纶意在得鲸鳌。马师言下扬家丑。千古儿孙草里游。(湛堂深)。
　　诸子营家各自肥。就中一个最堪悲。满篮盛墨无人买。半夜持归染皂衣。(大歇谦)。
　　诸子生涯各有成。从来孝顺两边生。贪欢一夜浑家乐。失晓连忙打五更。(无准范)。
　　马祖不安。院主问。和尚近日尊位如何。祖曰。日面佛月面佛。　颂曰。
　　日面佛月面佛。五帝三皇是何物。二十年来曾苦辛。为君直下苍龙窟。屈。堪述。明眼衲僧莫轻忽。(雪窦显)。
　　日面月面。左旋右转。大唐击鼓。新罗发箭。流水前溪后溪。落花三片五片。聋人不听忽雷声。空向云中看闪电。(佛慧泉)。
　　少年公子忽猖狂。半夜穿云入洞房。二八仙娥百般巧。眼睛之上绣鸳鸯。(野轩遵)。
　　日面佛月面佛。夜夜朝朝好风物。马驹踏杀天下人。轩辕照破精灵窟。(扬无为)。
　　大地山河俱是宝。不识之人入荒艹。日面月面佛现前。闪烁珊瑚光杲杲。(白云端)。
　　蒲团上端坐。针眼里穿线。西风一阵来。落叶两三片。(保宁勇)。
　　日面月面佛无私。谁荐骊龙颔下珠。满握光明耀牛斗。何须按剑立阶除。(照觉总)。
　　日面月面。胡来汉现。一点灵光。万化千变。(真净文)。
　　日面月面。星流电卷。镜对像而无私。珠在盘而自转。君不见。钳槌前百炼之金。刀尺下一丝之绢。(天童觉)。
　　日面东兮月面西。谁言任运落前溪。山桃落尽春归去。犹有子规枝上啼。(上方益)。
　　什邡驹子气生狞。蹴踏毗卢顶上行。正患脾疼却头痛。病来犹有巧心情。(张无尽)。
　　日面佛。月面佛。大海波翻。须弥突兀。磕破脑门。额头汗出。明眼衲僧未辨明。抬头好看冲天鹘。(长灵卓)。
　　丫鬟女子画娥眉。鸾镜台前语似痴。自说玉颜难比并。却来架上着罗衣。(五祖演)。
　　东街柳色拖烟翠。西巷桃华相映红。左顾右盻看不足。一时分付与春风。(佛鉴懃)。
　　近日尊位复如何。日面月面哩来啰。自从舞得三台后。拍拍元来总是歌。(佛灯珣)。
　　日面月面。空中闪电。顾杼停机。垛成招箭。(南华炳)。
　　日面月面灵光洞现。大地山河南州北县。虽是老婆心切。那知疑杀监院。(踈山如)。
　　日面月面。头头出现。捏聚放开。成团成片。(楚安方)。
　　【续收】金乌才唱日方中。王道平平触处通。争奈马驹生太早。依前踏杀太虚空。(正觉逸)。
　　日面月面。星移斗转。失晓波斯。讨头不见。(翠岩真)。
　　日面月面。突出难辨。绣出巧鸳鸯。双双谁不羡。戴月宿芦华。随波戏水面。瞥然飞起碧霄空。举首银河横素练。(雪窦宗)。
　　日面月面。虚空闪电。虽然截断天下衲僧舌头。分明也只道得一半。(金陵俞道婆)。
　　打杀黄莺儿。莫教枝上啼。几回惊妾梦。不得到辽西。(典牛游)。
　　尊位如何。澄潭影里探秋波。日面月面。铁眼铜睛安可辨。君不见。一声霹雳兮雾罩长空。千眼顿开兮云收岳面。(瞎堂远)。
　　朱沙镜里开颜笑。白玉盘中展脚眠。大抵人生难得共。得团圆处且团圆。(佛性泰)。
　　两轮举处烟尘起。电急星驰拟何止。目前不碍往来机。正令全施无表里。丈夫意气自冲天。我是我兮你是你。(信相修)。
　　古殿无人到者稀。蒲团端坐有谁知。不因院主通消息。争得寒光万里辉。(中际能)。
　　尊位如何问最亲。攒簇不得病源深。等闲提起轩辕镜。扁鹊卢医无处寻。(退庵奇)。
　　汉州生得马驹儿。病在膏肓不可医。院主无端问安好。引他卖弄口唇皮。(铁山仁)。
　　日面佛月面佛。西岩树色含烟。东谷华光映日。仰视莫穷。俯看已老。一时分付主林神。明眼衲僧无处讨。(天目礼)。
　　日面月面。突出难辨。拟欲抬眸。空中两片。(无准范)。
　　马祖因僧问。离四句绝百非。请师直指西来意。祖曰。我今日劳倦。不能为汝说得。问取智藏去僧去问藏。藏云。何不问和尚。僧云。和尚教来问。藏云。我今日头疼。不能为汝说得。问取海兄。僧去问海。海云。我到这里却不会。僧回举似马祖。祖曰。藏头白海头黑。　颂曰。
　　藏头白海头黑。明眼衲僧会不得。马驹踏杀天下人。临济未是白拈贼。离四句绝百非。天上人间唯我知。(雪窦显)。
　　不知何所问人觅。将宝示渠渠不识。持来持去问商人。不别东西徒费力。依旧回自惆怅。踏破草鞋多少辆。(海印信)。
　　百非四句绝何言。黑白分明定正偏。师子窟中无异兽。骊龙行处浪滔天。(照觉总)。
　　湘灵二女神仙格。笑倚朱门香陌陌。一抹臙脂透脸红。更加十分天真色。(佛鉴懃)。
　　四句百非皆杜绝。阳春白雪唱弥高。风清月皎无云夜。谁把吹毛换宝刀。(南华炳)。
　　百非四句绝疎亲。马驹踏杀天下人。藏头白兮海头黑。门外金刚笑又嗔。(圆觉演)。
　　【续收】却似暗地箭。半夜飞来人不见。又似藏锋笔。白日堂堂明不出。藏头白海头黑。瑠璃殿上加金碧。反思达磨见梁王。对面者谁还不识。(佛鉴懃)。
　　短帽轻衫宫样窄。舞徧胡笳十八拍。曲罢酒阑犹未归。归来月色和云白。(瞎堂远)。
　　百非路绝透离微。四句情忘发上机。竹密不妨流水过。山高岂碍白云飞。(足庵鉴)。
　　离四句绝百非。西来祖意太离披。藏头白海头黑。叵耐马师这老贼。千古万古黑漫漫。填沟塞壑无人识。(无禅才)。
　　父为子隐。子为父隐。一火白拈。谁敢亲近。藏头白海头黑。不动刀枪断人性命。(退庵奇)。
　　离四句兮绝百非。递相推过几曾知。这僧担一檐懵懂。换得两头[泳-永+盾]淈归。(月坡明)。
　　【增收】马祖示众云。凡有言句是提婆宗。以此个为主。　颂曰。
　　玉转珠回着眼看。有相干处没相干。只将此个以为主。(喝一喝云)一剑倚天星斗寒。(石溪月)。
　　【增收】马祖一日。封三瓮酱。令僧驰书寄与百丈。百丈集众上堂。开书了。拈拄杖指瓮曰。道得即不打破。道不得即打破。众无语。丈打破。归方丈。　颂曰。
　　送酱三瓶通远信。当时打破众还惊。父慈子孝谁相委。莫道禅家太不情。(本觉一)。

　　六祖下第二世(清源下第一世)

　　【增收】石头希迁大师。(嗣清源思)因清源曰。有人道岭南有消息。师曰。有人不云云。曰若恁么。大藏小藏从何而来。师曰。尽从这里去。终不少他事。源甚然之。　颂曰。
　　有消息太沉屈。无消息转埋没。大藏小藏从兹出。撒沙撒土无终极。甜如蜜苦如蘗。明如日黑如漆。击碎千年野狐窟。填沟塞壑无人识。(圆悟勤)。
　　【增收】石头因。僧问。如何是解脱。师曰谁缚汝。　颂曰。
　　未息狐疑问上流。如何解脱得心休。承君解脱从谁起。直得无生是石头。(汾阳昭)。
　　曾把疑情问解脱。拟意投师示一诀。兴慈旨意应机酬。是汝当观第二月。(般若柔)。
　　【增收】石头因僧问。如何是祖师西来意。师曰。问取露柱。曰某甲不会。师曰。我更不会。　颂曰。
　　觌面相呈便相骂。两个中有一人嗔。要识是非须看取。铁牛耕出玉麒麟。(灵源清)。

　　北宗

　　【增收】终南山惟政禅师。(嗣北宗秀下嵩山寂)因唐文宗大和中嗜蛤蜊。一日御馔中有擘不张者。帝以为异。焚香祷之。俄变为菩萨形。梵相具足。即贮以金粟檀香合。覆以美锦。赐兴善寺。令众僧瞻礼。因问群臣。斯何祥也。或言。太一山有惟政禅师。深明佛法。博闻强识。帝即令召至问其事。师曰。臣闻物无虚应。此乃启陛下信心耳。契经曰。应以此身得度者。即现此身而为说法。帝曰。菩萨身已现。且未闻说法。师曰。陛下睹此。为常耶。非常耶。为信耶。非信耶。帝曰。希奇之事。朕深信焉。师曰。陛下已闻说法竟。皇情大悦。诏天下寺院各立观音像。以答殊休。　颂曰。
　　螺蛳蚌蛤类。大唐天子心。嗜好即深信。南无观世音。(西岩惠)。
　　合水和泥底事忙。被渠点破太乖张。虽然嘿契君王意。已是全身陷镬汤。(北海心)。
　　一点悲心擘不开。镬汤衮处笑盈腮。希奇之事朕深信。见与君王说法来。(石溪月)。
　　蚌蛤之中有应身。更言说法亦非真。补陀大士唐天子。横眼人无隔宿恩。(闲极云)。

　　禅宗颂古联珠通集卷第九
　　禅宗颂古联珠通集卷第十

　　　　宋池州报恩光孝禅寺沙门法应　集元绍兴天衣万寿禅寺沙门普会续集

　　祖师机缘
　　六祖下第三世之一(南岳下第二世之一)

　　洪州百丈山怀海大智禅师。(嗣马祖)再参马祖。祖於禅床角。取拂子示之。师曰。只遮个更别有。祖乃放旧处曰。你已后将什么为人。师却取拂子示之。祖曰。只遮个更别有。师以拂子挂安旧处方侍立。祖叱之。后檀信请住大雄山。岩峦峻极。故号之百丈。一日师谓众曰。佛法不是小事。老僧昔日被马大师一喝。直得三日耳聋眼黑。黄蘗闻举。不觉吐舌。　颂曰。
　　每因无事侍师前。师指绳床角上悬。举放却归本位立。分明一喝至今传。(汾阳昭)。
　　悟了游方却再还。全机大用久当权。若无喝下忘知解。良马何曾离得鞭。(佛印元)。
　　大寂雄峰再会时。相将行处草离离。回头一喝乾坤暗。两耳俱聋总不知。(正觉逸)。
　　一喝丛林辨者稀。耳聋今古强针锥。灯笼拊掌呵呵笑。露柱低头却皱眉。(海印信)。
　　一喝分明守死灰。青天赫日起风雷。傍人拊掌呵呵笑。唯有知音吐舌来。(净照臻)。
　　放收谁道没譊讹。漏泄机关见也么。一喝如雷闻者丧。耳聋三日未为多。(佛慧泉)。
　　未明大智再参寻。相逐相随用不任。断浪绝流全体现。一聋三日孰知音。(照觉总)。
　　客情步步随人转。有大威光不能现。突然一喝双耳聋。那咤眼开黄蘗面。(真净文)。
　　顾视拈来事已同。师资相见展家风。因思昔日鼻头痛。一喝分明三日聋。(佛国白)。
　　木马踏杀阎浮人。泥牛饮竭沧溟水。霹雳满空山岳摧。看看平地波涛起。(保宁勇)。
　　马祖亲传古佛心。海禅百丈是知音。当时一喝聋三日。无见无闻直至今。(智海清)。
　　雨霁游云尚未归。晴空忽地一声雷。岭梅已得春消息。不比山桃一例开。(上方益)。
　　放去拈来更是谁。青山时见白云归。孤峰坐断无余事。翻笑蟾轮对落晖。(京兆府天宁琏)。
　　马驹一喝大雄峰。声入髑髅三日聋。黄蘗闻之惊吐舌。江西从此立宗风。(张无尽)。
　　百丈重来参马祖。相逢便指曹溪路。休言一喝双耳聋。须知别有亲闻处。(疎山常)。
　　大机大用不虚传。挂拂遭呵岂偶然。打破画缾归去后。从教千古黑漫漫。(南华炳)。
　　挂拂遭呵耳便聋。衲僧奚苦验宗风。金刚脑后抽生铁。华岳三峰倒卓空。(龙门远)。
　　江西一喝动乾坤。大用全机是灭门。三日耳聋风过树。累他黄蘗丧儿孙。(鼓山珪)。
　　马驹脚下丧家风。四海从兹信息通。烈火焰中捞得月。巍巍独坐大雄峰。(径山杲)。
　　挂拂亲遭喝。当下舌头脱。把起便相呈。为君重提掇。要知三日聋。大地如尘末。(楚安方)。
　　【续收】踏着船头把钓竿。浪粗风紧得鱼难。翻思几处云为雨。只见四方争出山。(翠岩真)。
　　父子相逢臭味同。龙泉宝剑再磨砻。要明马祖当年喝。大地山河尽耳聋。(慈受深)。
　　迅雷吼破澄潭月。当下曾经三日聋。去却膏肓必死疾。丛林从此有家风。(虎丘隆)。
　　一喝非唯三日聋。龙威虎势也潜踪。从前汗马无人识。只要重论盖代功。(讷堂思)。
　　父子相将草里游。人前拈弄几包羞。返雷一震惊天地。直得沧溟绝点流。(懒庵需)。
　　顶门一击涂毒鼓。生杀全机振古今。雪后始知松柏操。事难方见丈夫心。(尼无着总)。
　　马驹蹴踏非驴事。要使儿孙脚下行。三日耳聋犹可怪。谩劳灼卜听虚声。(牧庵忠)。
　　喝声绝处怒雷收。丧尽家风一不留。总是战争收拾得。却因歌舞破除休。(石庵玿)。
　　精金无变色。因甚聋三日。一字入公门。九牛车不出。(肯堂充)。
　　风云会合又相期。觌面难明第一机。霹雳一声天地迫。西河师子却生儿。(龙牙言)。
　　世路风波不见君。愁肠暗写共谁论。迅雷才震清飙起。白日一天星斗分。(木庵永)。
　　匹马单枪与么来。铁连之阵势难开。忽然一棒锣声响。不动干戈得胜回。(野云南)。
　　一喝当头雷电奔。人间说亦暗销魂。看来岂止聋三日。直至如今海岳昏。(雪庵瑾)。
　　啐啄之机类不同。飞星撒火髑髅空。偷心死尽难为语。忽见金乌出海东。(虚堂愚)。
　　【增收】沩山问仰山。百丈再参马祖竖拂因缘。此二尊宿意旨如何。仰曰。此是显大机之用。沩曰。马祖出八十四人善知识。几人得大机。几人得大用。仰曰。百丈得大机。黄蘗得大用。余者尽是唱导之师。沩曰。如是如是。　颂曰。
　　家肥生孝子。国霸有谋臣。拳头劈口搥。未到无儿孙。(龙门远)。
　　百丈侍马祖游山次。见野鸭飞过。祖曰。是甚么。师曰。野鸭子。曰甚么处去也。师曰。飞过去也。祖[捅-用+丑]师鼻头。师负痛失声曰。阿耶耶。阿耶耶。祖曰又道飞过去也。师於此契悟。　颂曰。
　　野鸭飞空却问僧。要传祖印付心灯。应机虽对无移动。才[捅-用+丑]纲宗道可增。(汾阳昭)。
　　野鸭子知何许。马祖见来相共语。话尽山云海月情。依前不会还飞去。却把住道道。(雪窦显)。
　　师资闲向草中行。野鸭飞鸣意忽生。鼻孔[捅-用+丑]翻成底事。新罗日午打三更。(智海清)。
　　流水有西东。芦花无背向。沙鸟忽飞来。渔人惊夜唱。谁道月明无处寻。元来只在秋江上。(上方益)。
　　野鸭过前溪。千峰凛寒色。相顾不知归。未免资傍击。[捅-用+丑]破疑团葛怛销。梢风直上透青霄。云山海月浑余事一语归宗万国朝。(圆悟勤)。
　　马师悯汝无知识。借来野鸭通消息。直得鼻头鲜血流。费尽老婆多少方。(佛鉴懃)。
　　草里寻常万万千。报云飞去岂徒然。鼻头是甚闲皮革。十字纵横一任穿。(龙门远)。
　　野鸭野鸭无来无去。飞去飞来本无去住。忽然把住鼻头看。大地山河全体露。(太平古)。
　　【续收】野鸭群飞势莫留。瞥然一过已高秋。和声[捅-用+丑]着平生痛。短绠毋劳系鼻头。(佛灯珣)。
　　野鸭从空过。张三逢李大。岸上系孤舟。黄牛解拽磨。(白杨顺)。
　　心灯不可付。祖印亦难传。野鸭飞过去。[捅-用+丑]得鼻头穿。(横川珙)。
　　【增收】百丈侍马祖游山。归侍者寮。哀哀大哭。同事问汝忆父母邪。师曰无。曰被人骂邪。师曰无。曰你哭作甚么。师曰。我鼻孔被大师[捅-用+丑]得。痛不可彻。同事曰。有甚因缘不相契。师曰。你问取和尚去。同事问马祖曰。海侍者有何因缘不契在寮中哭。告和尚为某说。祖曰。是伊会也。汝自问取。同事归寮曰。和尚道汝会也。教我自问汝。师乃呵呵大笑。同事曰。适来哭如今为甚却笑。师曰适来哭如今笑。同事罔然。　颂曰。
　　一回思想一伤神。不觉反然笑转新。云在岭头闲不彻。水流涧下太忙生。(龙门远)。
　　有时笑有时哭。悲喜交并暗催促。此理如何举向人。断弦须是鸾胶续。(径山杲)。
　　有时笑兮有时哭。调高和寡难拘束。一派清音彻九天。风前谁解联芳躅。(妙峰善)。
　　哭不彻笑不彻。倒腹倾肠向君说。父子非亲知不知。抬头脑后三斤铁。(松源岳)。
　　百丈因沩山五峰云岩侍立次。师问沩山。并却咽喉唇吻作么生道。沩曰。却请和尚道。师曰。不辞向汝道。恐已后丧我儿孙。又问五峰。峰曰。和尚也须并却。师曰。无人处斫额望汝。又问云岩。岩曰。和尚有也未。师曰。丧我儿孙。　颂曰。
　　却请和尚道。虎头生角出荒草。十洲春尽花凋残。珊瑚树林日杲杲。(雪窦显　三)。
　　和尚也并却。龙头阵上看谋略。令人长忆李将军。万里天边飞一鹗。
　　和尚有也未。金毛师子不踞地。两两三三旧路行。大雄山上空弹指。
　　三个儿郎尽长成。大家将本去经营。其间消折兄嫌弟。也有嬴钱弟怨兄。(保宁勇)。
　　却请和尚道。千人万人所不到。杲日曚昽海面红。清风凛凛霜天晓。(佛鉴懃　三)。
　　和尚也并却。后人要踏前人脚。其余利钝不同途。毕竟到头输一着。
　　和尚有也未。且向自身明见地。未能展翼逆风飞。少逐青云千里志。
　　百丈因僧问。如何是奇特事。师曰。独坐大雄峰。僧礼拜。师便打。　颂曰。
　　祖域交驰天马驹。化门舒卷不同途。电光石火存机变。堪笑人来捋虎须。(雪窦显)。
　　巍巍独坐镇雄峰。三尺龙泉握掌中。堪笑人来挨白刃。立为齑粉在谁躬。(正觉逸)。
　　巍巍独坐大雄山。咳唾风生天地寒。直下棒头开正眼。隔云千里望长安。(野轩遵)。
　　雄峰独坐镇巍巍。四海歌谣满路歧。任是通身锋刃者。到来无不竖降旗。(海印信)。
　　大机大用岂虚然。独坐雄峰自有权。稍若错传王令者。脑门须吃棒三千。(白云端)。
　　大雄峰顶独巍巍。直下横分八字眉。赖得缩头知进退。未尝容易敢相亏。(保宁勇)。
　　独坐大雄峰。言谈宇宙空。不行峰顶上。四海路难通。(宝峰祥)。
　　清风括地气横天。独坐雄峰有大权。哮吼一声岩洞裂。更无狗迹到门前。(佛鉴懃)。
　　【续收】酱里着盐。雪中送炭。才捋虎须。棒头有眼。怪来独坐大雄山。他家曾踏上头关。(圆悟勤)。
　　雄峰独坐不囊藏。捉败分明已见赃。设或更求奇特事。野狐涎唾涴诸方。(无际派)。
　　百丈机先疾似风。巍巍独坐大雄峰。要知奇特中奇特。明月难教下碧空。(石田熏)。
　　百丈每上堂。有一老人常随众听法。众退。唯老人不退。师问汝何人也。曰吾非人也。於过去迦叶佛时曾住此山。因学人问。大修行人还落因果也无。某甲对曰。不落因果。遂五百生堕野狐身。今请和尚代一转语。贵脱野狐身。师曰汝问。乃问。大修行人还落因果也无。师曰。不昧因果。老於言下大悟。作礼曰。某甲已脱野狐身。住在山后。敢乞依亡僧事例。师令维那白椎告众。食后送亡僧。众惊异。食后师领众至山后岩下。以杖挑出一死野狐。乃依法火葬。师至晚上堂。举前因缘。黄蘗便问。古人错祗对一转语。五百生堕野狐身。转转不错。合作个什么。师曰。近前来与汝道。蘗近前与师一掌。师拍手笑曰。将谓胡须赤。更有赤须胡　灵源和尚观诸家颂野狐话。复为颂曰。
　　明明道不落。老人何曾错。的的言不昧。百丈何曾会。不会将不错。浑然宣妙觉。不落与不昧。卓尔标正位。全机因果有来由。脱体升沉无忌讳。非自非是谁是。言下迷宗生拟议。再问重教举一回。潜观彻底起风雷。逆风喝转雷声绝。饮气归家藏丑拙。他日如何举似人。雄峰撑破秋天月。
　　画师画地狱。画出百千般。驻笔从头看。特地骨毛寒。(百丈政)。
　　老人当日曾祗对。五百生来由自悔。一言才出马难追。累他百丈成群队。落不落昧不昧。逃得须弥赴沧海。寄语修行大彻人。从来十字难更改。(佛印元)。
　　不昧不落。二俱是错。取舍未忘。识情卜度。执滞言诠。无绳自缚。廓尔太虚。何处摸索。(海印信)。
　　问来答去尽因缘。流落寰区数百年。自古自今诸衲子。一人传了一人传。(净照臻)。
　　不落不昧。成群作队。师子咬人。韩卢逐块。(大洪恩)。
　　大雄曾决野狐因。五百生前错堕身。不落不昧如未晓。年华又历几秋春。(照觉总)。
　　五百生前堕野狐。元来用处太心粗。一字尚能招是报。那堪心地更模糊。(佛迹昱)。
　　大雄山里大雄师。曾谓言中脱野狐。一剑令传家国静。狼烟无使息亨途。(三祖宗)。
　　不落不昧。僧俗本无忌讳。丈夫气宇如王。争受囊藏被盖。一条楖栗任纵横。野狐跳入金毛队。(大庾岭圆)。
　　五百生前堕此身。而今依旧入红尘。相逢尽道休官去。林下何曾见一人。(真如喆　二)。
　　大冶红垆。烹佛烹祖。规模镕尽。识者罔措。
　　六合英雄无限。几个能知痛痒。临川羡人取鱼。不如归家结网。(宝峰祥)。
　　百丈亲曾见野狐。为渠参请太心粗。而今敢问诸禅客。吐得狐涎尽也无。(枯木成)。
　　不落与不昧。依前入皮袋。不昧与不落。皮袋俱抛却。令人长忆李将军。万里天边飞一鹗。(草堂清)。
　　万丈洪崖倚碧空。人间有路不能通。奈何一点云无碍。舒卷纵横疾似风。(兜率悦)。
　　临机只为语偏枯。五百生来堕野狐。姹女已归霄汉去。呆郎犹自守寒垆。(圆通仙)。
　　韩信收齐密用机。食其烹处共攒眉。到头自有荣身计。盖代之功复是谁。(道埸如)。
　　入骨忿难摅。背楚复投吴。将谓胡须赤。更有赤须胡。雄峰常独坐。寥寥镇八隅。(黄龙震)。
　　大智虚明彻果因。一言超脱野狐身。雄峰极目烟霄里。列耀分辉拱北辰。(云溪恭)。
　　百丈堂前验野狐。还如水上捺葫芦。而今到处全机入。便好当场捋虎须。(禾山方)。
　　江北江南问野狐。只因昧落有差殊。鸿门一踏开双扇。那个男儿是丈夫。(上方益)。
　　百丈野狐。因果何如。善财未了。再见文殊。(沩山秀)。
　　不落与不昧。当机无人会。一个老狐儿。走入金毛队。(罗汉南)。
　　大雄山下古路纵横。野狐岩中师子踞地。狂风荡尽落残花。独有清香来扑鼻。(佛心才)。
　　不落分明不昧亲。老人何事脱狐身。丈夫气锐冲牛斗。方见临危不悚人。(踈山常)。
　　化形来问大修行。当下金篦刮眼睛。转得野狐成百丈。夜来依旧野干鸣。(张无尽)。
　　鱼行水浊。鸟飞毛落。至鉴难逃。太虚寥廓。一往迢迢五百生。只缘因果大修行。疾雷破山风震海。百炼精金色不改。(圆悟勤)。
　　醉眠醒卧不归家。一身流落在天涯。祖佛位中留不住。夜来依旧宿芦花。(龙门远)。
　　不昧与不落。老人何太错。不落与不昧。分明如是对。重举示诸人。诸人会不会。平芜断处是青山。行人更在青山外。(文殊道)。
　　修行不落与不昧。尽作野狐涎唾腥。拾取娘生穷相口。拶开云路吸雷霆。(佛智裕)。
　　不落因果何曾堕。不昧因果何曾脱。当堂镜破两头忘。扫影灭踪无摸索。无摸索何倚托。秋风吹梧桐。树叶鸣[口*(日/出/大/米)][口*(日/出/大/米)]。(佛性泰)。
　　一言才谛当。便脱野狐身。早知雨是水。不作两般声。(佛灯珣)。
　　百丈野狐。两耳卓朔。脱兮不昧。堕兮不落。不昧不落。何是何错。若於当处不留情。万里晴空步廖廓。(踈山如)。
　　百丈野狐。塞雁衔芦。李广神箭。张颠艹书。(鼓山珪)。
　　不落不昧。石头土块。陌路相逢。银山粉碎。拍手呵呵笑一场。明州有个憨布袋。(径山杲)。
　　不落不昧。徒云解会。言下知归。牢关粉碎。(楚安方)。
　　【续收】明镜当台鉴者稀。禅人到此拟何之。直饶点破秋天月。元来只是野狐儿。(琅琊觉)。
　　百丈野狐。语至言粗。怛萨阿竭。吾有吾庐。(翠岩真)。
　　语路分明在。凭君子细看。和雨西风急。近火转加寒。(道吾真)。
　　不落藏锋不昧分。要伊从此脱狐身。相逢尽道休官去。林下何曾见一人。(真净文)。
　　一尺水一丈波。五百生前不奈何。不落不昧商量也。依前撞入葛藤窠。阿呵呵。会也么。若是你洒洒落落。不妨我哆哆和和。神歌社舞自成曲。拍手其间唱哩啰。(天童觉)。
　　含血喷人。先污其口。百丈野狐。失头狂走。蓦地唤回。打个筋斗。(宗觉空)。
　　谛观五百生前事。不昧何如不落亲。因果历然殊可怕。人人尽道野狐精。(牧庵忠)。
　　飒飒春风动物华。园林开叶又开花。归来谩与佳人说。鸾镜台前云鬓斜。(白杨顺)。
　　不昧不落作么会。会得依前堕野狐。一夜凉风生画角。满船明月泛江湖。(台州鸿福文)。
　　不昧不落。将错就错。百丈野狐。一坑埋却。(尼无着总)。
　　不是翻涛手。徒夸跨海鲸。由基方捻镞。枝上众猨惊。(宣秘礼)。
　　一人道不落。一人道不昧。夜来一阵狂风生。浪打石头如粉碎。(自得晖)。
　　秉大火聚。烧太虚空。达磨不会。眼瞎耳聋。(涂毒策)。
　　不向东山久。蔷薇几度花。白云他自散。明月落谁家。(正堂辩)。
　　世人住处我不住。世人行处我不行。全身跳入野狐窟。嬴得风流五百生。(肯堂充)。
　　百丈堂前辨野狐。紫罗帐里撒真珠。谁家别馆池塘里。一对鸳鸯水上浮。(灵岩安)。
　　不落不昧。二俱是错。受舍未忘。识情卜度。执滞言诠。无绳自缚。春至花开。秋来叶落。错错。谁知普化摇铃铎。(苏州定慧信)。
　　动口生荆棘。移身堕野狐。赵州来斗富。东壁挂葫芦。(或庵体)。
　　不落不昧诬人之罪。不昧不落无绳自缚。可怜柳絮随春风。有时自西还自东。(三峰印)。
　　不落不昧东倒西擂。铁壁银山一时粉碎。不昧不落且无造作。诚哉是言不从人学。(月林观　二)。
　　不昧不落。错错错错。不落不昧。莫莫莫莫。坐致太平。实难摸索。
　　堕脱知何处。凭君子细看。潮来无别浦。木落见他山。(天目礼)。
　　堕狐身与脱狐身。叶落花开几度春。名利只随骑马客。是非不到钓鱼人。(朴翁铦)。
　　大雄山下老狐精。千古丛林恼杀人。若遇金毛师子子。看伊无处着浑身。(石庵玿)。
　　百丈野狐。石女无夫。一回泪下。沧海乾枯。(率庵琮)。
　　不落不昧。两彩一赛。不昧不落。千错万错。(无门开)。
　　不落因果。突出野狐。人心似铁。官法如垆。不昧因果。得脱野狐。顶上无骨颔下有须。(虚堂愚)。
　　【增收】百丈普请鉏地次。一僧闻饭鼓声。举起鉏头。大笑便归。师曰。俊哉此是观音入理之门。归院乃唤其僧问。适来见什么道理便与么。僧曰。适来闻鼓声动归吃饭去来。师乃笑。(颂曰)。
　　孰云意在镢头边。一击圆通彻大千。大笑低头归去后。饥餐且莫与人传。(水庵一)。
　　风前一曲动离愁。那个行人不举头。手把花枝半遮面。不令人见转风流。(无准范)。
　　天生个样铁昆仑。机智偏能入海门。无限差珍收拾了。却来空手叙寒温。(简翁敬)。
　　【增收】百丈因一女子(联灯录作一僧)哭上法堂。师曰。作甚么。女曰。父母俱丧。请和尚选日。师曰。明日来。一时埋却。　颂曰。
　　百丈山头坐不遥。女人山下哭嗥咷。一时埋向清凉地。至孝方能今古超。(汾阳昭)。
　　此理分明答教人。爷娘俱丧向师深。虽道分灯传正法。一时埋却始为亲。(延寿慧)。
　　【增收】百丈因黄蘗问。从上诸圣以何法示人。师良久。蘗曰。后代儿孙将何传授。师曰。我将谓你是个人。便归方丈。　颂曰。
　　国泰由来自偃兵。路逢剑客也须呈。虽然猛虎不食子。正令他时作么行。(本觉一)。
　　池州南泉普愿禅师(嗣马祖)示众曰。唤作如如。早是变了也。今时师僧须向异类中行。归宗闻曰。虽行畜生行。不得畜生报。师曰。孟八郎又恁么去也。　颂曰。
　　张公移住向深村。被贼潜身入后门。锅子一时偷去了。更来敲椀玩儿孙。(保宁勇)。
　　【续收】父不慈。子不孝。作之在前。悔之在后。明眼衲僧。难缄其口。(佛日才)。
　　唤作如如已变名。廓然无圣岂容情。其间妙叶皆同类。不有玄晖辨浊清。(护国钦)。
　　涅盘寂灭本无名。唤作如如早变生。若问经中何极则。石人夜听木鸡鸣。(本觉一)。
　　南泉有时曰。文殊普贤。昨夜三更。(五灯会元三更下有相打二字)每人与二十棒趂出院也。赵州曰。和尚棒教谁吃。师曰。且道。王老师过在什么处。赵州礼拜而出　玄觉云。且道。赵州休去。是肯南泉。不肯南泉　云门曰。深领和尚慈悲。某甲归衣钵下得个安乐。又代曰。为众除害。　颂曰。
　　普贤昨夜斗文殊。趂出还同两手袪。却道赵州行正令。从兹王老一时无。(佛印元)。
　　彩云影里仙人现。手把红罗扇遮面。无人着眼看仙人。却看随后红罗扇。(佛鉴懃)。
　　鸳鸯绣出世无双。好手元来更有强。呈罢各归香合去。金针难把度萧郎。(佛灯珣)。
　　【续收】二俱不了。随合多少。纵使夜行。投明未到。(月堂昌)。
　　雾起龙吟。风生虎啸。两口一舌。异音同调。文殊普贤佛法见。南泉赵州日月面。据令而行指顾间。尽情贬向铁围山。(圆悟勤)。
　　布鼓当轩为击来。卧龙惊起出岩隈。千峰秀色凭谁写。一带澄江古镜开。(无庵全)。
　　是贼识贼精识精。南泉无过强惺惺。赵州礼拜归堂去。前箭犹轻后箭深。(石庵玿)。
　　春风吹落碧桃花。一片流经十万家。谁在画楼沽酒处。相邀来吃赵州茶。(石鼓夷)。
　　【增收】南泉因到庄所。庄主预备迎奉。师曰。老僧居常出入不与人知。何得排办如此。庄主曰。昨夜土地报道。和尚今日来。师曰。王老师修行无力。被鬼神觑见。侍者便问。和尚既是善知识。为甚么被鬼神觑见。师曰。土地前更下一分饭　玄觉云。甚么处是土地前。更下一分饭　云居锡云。是赏伊罚伊。只如土地前见。是南泉。不是南泉。　颂曰。
　　土地堂前一分饭。只为当年图口办。行年在坎鬼临身。奉劝禅人休赞叹。(大圆智)。
　　石上栽花分外奇。枝头春色暗芳菲。馨香徧界无人齅。一任狂风取次吹。(伊庵权)。
　　【增收】南泉曰。江西马祖说即心即佛。王老师不恁么道。不是心不是佛不是物。恁么道。还有过么。赵州礼拜而出。僧随问州曰。上座礼拜了便出。意作么生。曰汝却问取和尚。僧问师曰。适来谂上座意作么生。师曰。他却领得老僧意旨。　颂曰。
　　不是心兮不是物。那咤夜入苍龙窟。铁鞭击碎明月珠。从教大地如翻墨。(雪窦宗)。
　　深深深汲古今。浅浅浅浑成现。水莹玉壶。江澄素练。跳出桃花三级浪。戴角擎头乘快便。点额鱼。马师口下空踌躇。(圆悟勤)。
　　古佛场中不展戈。后人刚地起譊讹。道泰不传天子令。时清休唱太平歌。(龙门远)。
　　剔起便行三万里。只今休去八千年。分明更为从头举。一任诸方取次传。(鼓山珪)。
　　倒腹倾肠说向君。不知何事尚沉吟。如今便好猛提取。付与世间无事人。(径山杲)。
　　金刚南际老番王。反着襕衫入大唐。牛首旃檀都卖了。唯垂鼻孔不囊藏。(正堂辩)。
　　心佛物兮俱不是。坐断舌头除药忌。横拈倒用总由他。活捉魔群穿却鼻。(南岩胜)。
　　不是心不是佛不是物。通身一串金锁骨。赵州参见老南泉。解道镇州出萝卜。(吴元昭)。
　　不是心不是佛不是物。(以拂子击禅床)为君击碎精灵窟。天上人间知不知。鼻孔依前空突兀。(谁庵演)。
　　不是心佛不是物。六六依前三十六。因思长庆陆大夫。解道合笑不合哭。(尼无着总)。
　　华岳三峰翠插天。上头无路可跻攀。不知谁有神仙手。折取峰头十丈莲。(开善谦)。
　　饿鬼鞭死尸。仙人礼枯骨。野犬吠荒丘。铁山空突兀。六合群灵竞出头。不知何处为窠窟。(或庵体)。
　　倒腹倾肠几个知。更无丝发可相依。直饶彻底承当去。也落他家第二机。(灵岩日)。
　　突出难辨辨得出。师子翻身师子窟。哮吼一声天地空。惊起须弥高突兀。(月林观)。
　　剃头头光生。洗脚脚清爽。脱衣上床眠。抓着通身痒。(雪庵瑾)。
　　不是心不是佛不是物。沥尽野狐涎。趯反山鬼窟。平田浅草里。露出焦尾大虫。太虚寥廓中。放出辽天俊鹘。阿呵呵露风骨。等闲拈出众人前。毕竟分明是何物。咄咄。(遁庵珠)。
　　鲸饮海水尽。露出珊瑚枝。海神知贵不知价。留与人间光照夜。(朴翁铦)。
　　惯弄瑶琴与琵琶。清音历历徧天涯。堪嗟不入聋人耳。空使西山月又斜。(息庵观)。
　　夫子不识字。达磨不会禅。大唐天子国。依旧化三千。(松源岳)。
　　破业亡家后。浑身没处安。倒拈无孔笛。吹过汨罗湾。(如庵用)。
　　不是心佛物。开口已话堕。更拟问如何。好与劈面唾。(杀六岩辉)。
　　不是心兮不是物。白头生得黑头鹘。觑破门前下马台。通身冷汗黑如墨。(蓬庵会)。
　　南泉因黄蘗首座一日捧钵於师位坐。师乃问。长老甚年中行道。曰威音王佛前。师曰。犹是王老师儿孙。蘗遂过本位。　颂曰。
　　彼此老来谁记得。人前各自强惺惺。一坑未免俱埋却。几个如今眼子青。(龙门远)。
　　威音王佛是儿孙。王老当时开大言。黄蘗见机分主伴。典刑千古定宗门。(踈山如)。
　　【续收】明明搅动一缸屎。却把麝香烧[旖-大+(立-一)]旎。许多香气不曾闻。浑身坐在屎缸里。(蒙庵岳)。
　　南泉捧钵入堂来。宾主分明肯自乖。莫把威音论戒臈。本无位次可差排。(天目礼)。
　　黄蘗下座。南泉上坐。常州纸贵。一状领过。(北磵简)。
　　黄蘗能施陷虎机。奈何王老策尤奇。舌头反转聊相问。直得移身旧路归。(简翁敬)。

　　禅宗颂古联珠通集卷第十
　　禅宗颂古联珠通集卷第十一

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第三世之二(南岳下第二世之二)

　　南泉问黄蘗。定慧等学明见佛性是否。蘗曰。十二时中不依倚一物。师曰。莫便是长老见处否。蘗曰不敢。师曰。浆水钱且置。草鞋钱教谁还。　颂曰。
　　两阵交锋战不难。埋兵调斗何人晓。只解轮锵趂势来。丧身失命有多少。(海印信)。
　　猎猎奔驰势不休。草深风劲更堪愁。翻身师子无寻处。空使行人说路头。(佛慧泉)。
　　昨夜银蟾夸箕尾。蓦然一阵天风起。卷尽千重万重云。碧空寂寂凝如水。(佛鉴懃)。
　　问答分明已切磋。几人於此见譊讹。少年曾决龙蛇阵。老倒还听稚子歌。(龙门远)。
　　【续收】水乳不分。菽麦难辨。担带病深。改移功浅。十二时中不依倚。明见佛性有此理。浆水钱在草鞋里。(月堂昌)。
　　李下不得整冠。瓜田岂可纳履。行藏自要分明。免见傍人说你。(懒庵怄)。
　　【增收】南泉因僧问。师归丈室将何指南。师曰。昨夜三更失却牛。天明失却火(五灯会元作天明起来失却火)。　颂曰。
　　昨夜三更失却牛。天明起来失却火。腰未系兮鞋未穿。面不洗兮头不裹。(保宁勇)。
　　奴颜婢膝走人间羞见羊裘七里滩。文叔虽为天子贵。子陵元作故人看。(希叟昙)。
　　丈室端居无隐乎。更何言语可名模。失牛遭火分明道。还觉眉毛在也无。(宝叶源)。
　　南泉因东西两堂各争猫儿。师遇之。白众曰。道得即救取猫儿。道不得即斩却也。众无对。师便斩之。赵州自外归。师举前语示之。州乃脱草履安头上而出。师曰。汝适来若在。即救得猫儿也。　颂曰。
　　两堂上座未开盲。猫儿各有我须争。一刀两段南泉手。草鞋留着后人行。(汾阳昭)。
　　两堂俱是杜禅和。拨动烟尘不奈何。赖得南泉能举令。一刀两段任偏颇。(雪窦显　二)。
　　公按圆来问赵州。长安城里任闲游。草鞋头戴无人会。归到家山便即休。
　　手把狸奴定死生。禅人空使口相争。赵州救得成何事。恰似天明打五更。(佛印元)。
　　提起两堂应尽见。拈刀要取活狸奴。可怜皮下皆无血。直得横尸满道途。(白云端　二)。
　　狸奴夜静自舒张。引手过头露爪长。王老室中巡逻了。狼忙走出恐天光。
　　雪刃含光射斗牛。不唯天地鬼神愁。命根落在南泉手。直下看看两段休。(保宁勇　二)。
　　狸奴头上角重生。王老门前独夜行。天晓不知何处去。楚山无限谩峥嵘。
　　一刀两段南泉令。当头高着赵州关。劈面若无宗正眼。又随流水落人间。(照觉总)。
　　狼烟起处看兵机。不是将军孰辨伊。两段一刀垓下令。威风千古霸雄基。(圆通仙)。
　　当机不荐眼如痴。岂辨锋铓未露时。日暮草鞋头戴去。暗中拊掌笑嘻嘻。(成枯木)。
　　作者纵横斩万机。赵州头戴草鞋时。当台宝鉴无私烛。离匣金刀岂乱挥。(罗汉南)。
　　伯牙之弦。鸾胶可续。调古风淳。霜月可掬。南泉南泉。龙象继躅。(佛心才　二)。
　　草鞋头戴与谁论。四海无风浪自平。解道曲终人不见。江头嬴得数峰青。
　　五色狸奴尽力争。及乎按剑总生盲。分身两处重相为。直得悲风动地生。(龙门远　二)。
　　安国安家不在兵。鲁连一箭亦多情。三千剑客今何在。独许将军建太平。
　　要得狸奴觌面酬。浑如钳口锁咽喉。一刀两段从公断。直得悲风动地愁。(佛灯珣　二)。
　　堂前饭店重新贩。屋里扬州胜外求。头戴草鞋高跨步。晚春江景也风流。
　　斩了猫儿问谂师。草鞋头戴自知时。两堂不是无言对。只要全提向上机。(踈山如)。
　　南泉提起为诸人。自是诸人眼不亲。付与赵州呈好手。拈来觌面便翻身。(楚安方)。
　　【续收】捕鼠有功人竞爱。霜刀挥处罢相争。太平本是将军致。不许将军见太平。(石[(工*几)/石]明)。
　　缩水酒越浓。负心人越穷。铁刚刀自利。不用苦磨砻。草鞋头戴今何在。我见牵来劈面舂。(阐提照)。
　　石里藏金谁辨别。游人但见藓痕斑。却被石人窥得破。铁船载入洞庭山。(雪窦宗)。
　　放去若雷奔。收来如掣电。不识李将军。徒学穿杨箭。(南堂兴　二)。
　　赵州牙如剑树。南泉口似血盆。两个无孔铁槌。打就一合乾坤。释迦老子不会。问取弥勒世尊。
　　手握乾坤杀活机。纵横施设在临时。满堂兔马非龙象。大用堂堂总不知。(胡文定公安国)。
　　南泉提起下刀诛。六臂修罗救得无。设使两堂俱道得。也应流血满街衢。(广德光孝慜)。
　　提起分明斩处亲。落花飞絮扑行人。头戴草鞋出门去。四月圆荷叶叶新。(檇李楶)。
　　青蛇提起血腥臊。几个男儿有胆毛。直下血流犹未觉。举头还见铁山高。(简堂机)。
　　南泉一刀斩了。赵州戴履摩挲。虽然子承父业。满地老鼠奈何。(典牛游)。
　　当日临崖看浒眼。至今观水忆南泉。赵州头戴草鞋去。渔翁腰带好牵船。(龙牙言)。
　　克己堂前开饭店。股肱屋里贩扬州。头戴草鞋呈丑拙。凑成一段好风流。(或庵体)。
　　手按吹毛岂易为。两堂要活死猫儿。赵州上树安身法。多少傍人眼搭[目*(山/虫)]。(别峰印)。
　　南泉挥剑斩猫儿。杀活唯凭作者知。权柄一朝如在手。分明看取令行时。(尼无着总)。
　　草鞋头戴有譊讹。诸老机锋会得么。道泰不传天子令。时清休唱太平歌。
　　一刀两段绝譊讹。天下禅和不奈何。头戴草鞋重漏泄。知恩者少负恩多。(木庵永)。
　　赵州若在。倒行此令。夺却刀子。南泉乞命。(无门开)。
　　尽力提持只一刀。狸奴从此脱皮毛。血流满地成狼籍。暗为春风染小桃。(无准范)。
　　一刀成两段。释得二僧争。草鞋头戴出。猫儿无再生。(横川珙)。
　　【增收】南泉因僧问讯叉手而立。师曰。太俗生。其僧便合掌。师曰。太僧生。僧无对。　颂曰。
　　合掌太僧。叉手太俗。撒手出门。山青水绿。换步移身振古风。木人共唱无生曲。(大洪遂)。
　　南北东西无不利。令人深爱老南泉。眉毛厮系如相似。鼻孔辽天不着穿。(龙门远)。
　　南泉示众曰。王老师要卖身。阿谁要买。一僧出曰。某甲买。师曰。他不作贵价。不作贱价。汝作么生买。僧无对　卧龙代云。属某甲去也　禾山代云。是何道理　赵州代云。明年来与和尚缝个布衫。　颂曰。
　　王老明明要卖身。一时分付与傍人。可怜天下争酬价(请续此句　佛印元)。
　　贵贱非同价不常。个中交道没商量。赵州布衫应时用。一任闲人说短长。(泉太道)。
　　南泉铺席大开张。差宝希珍压市行。竞买虽多酬价少。至今天下错商量。(野轩遵)。
　　卖身王老难为价。贵贱俱非不易酬。若使当时无退悔。唤来分付与园头。(海印信)。
　　王老哀哉不惜身。临危将卖与何人。若无令子轻酬价。往往一年空过春。(保宁勇)。
　　【续收】不作贵兮不作贱。翻覆高低隔一线。利害分明说向人。怜悧衲僧见不见。(呆堂定)。
　　南泉与归宗麻谷。同去参礼南阳国师。先於路上画一圆相曰。道得即去。宗便於圆相中坐。谷作女人拜。师曰。与么则不去也。宗曰。是什么心行。师乃相唤曰。不去礼国师　玄觉云。只如南泉恁么道。是肯底语。不肯语　云居锡云。比来去礼拜国师。南泉为甚么却相唤回。且道古人意作么生。　颂曰。
　　国师欲见义多般。圆坐端居拜请看。不去同音闻便解。久经行阵夺旗旛。(汾阳昭)。
　　由基箭射猿。绕树何太直。千个与万个。是谁曾中的。相呼相唤归去来。曹溪路上休登陟。复云。曹溪路坦平。为什么休登陟。(雪窦显)。
　　三人同行。必有我师焉。择其善者而从之。其不善者而改之。(翠岩真)。
　　三个同人去选官。偶值清风明月夜。或吟或咏或弹琴。夜静更阑犹未舍。忽觉天明归去来。他时自有知音者。(海印信)。
　　漫漫大地盈尺雪。江湖一片难分别。渔父披蓑月下归。谁道夜行人路绝。(保宁勇)。
　　三人礼拜南阳去。半路抽身信已通。休论东西与南北。此心千里自同风。(草堂清)。
　　巧夺豪拈浪苦辛。谁能於此辨疎亲。落花芳草空歧路。细雨斜风不见人。(旻古佛)。
　　珍重南阳好在哉。三人半路不空回。道存目击犹多事。若遇知音请举来。(云岩因)。
　　同气相求事可论。一回见面一欢情。两行何处闲文字。一队谁家好弟兄。(龙门远)。
　　同坑无异土。千古少人知。月下休相唤。还从旧路归。(开福宁)。
　　南泉麻谷与归宗。道眼元来总不通。去礼国师瞻相好。区区只到半途中。(踈山如)。
　　【续收】手携花鼓到城根。反着麻鞋过短门。笑把柴头书古字。大家来步月黄昏。(月堂昌)。
　　野店斋余聊问津。作家竿木镇随身。相逢尽道休官去。林下何曾见一人。(尼无着总)。
　　气直语直。眼亲手亲。峰峦竞秀。红紫争春。神通妙用施呈尽。要见国师犹隔津。(且庵仁)。
　　金针绣出玉鸳鸯。石女擎来不覆藏。刚被木人偷眼觑。至今两两不成双。(万庵柔)。
　　各将财本去经营。上国如天好趂晴。未出门时先算帐。如何得到凤凰城。(虚堂愚)。
　　圆相中间坐底谁。便施女拜各呈机。国师道大徧天下。未许寻常人得知。(横川珙)。
　　【增收】南泉玩月次。赵州指月问曰。何时得恁么。师曰。王老师二十年前亦恁么来。曰只今作么生。师便归方丈。　颂曰。
　　剑落寒潭谩刻舟。霜花浪急使人愁。若凭言语论高下。嬴得南泉一默酬。(虎头上座)。
　　赵州捧出菱花镜。王老亲拈白玉槌。一击当阳令瓦碎。此心能有几人知。几人知。两个分明是赤眉。风前月下扬家丑。笑倒灵山老古锥。(慈受深)。
　　皎月团团丽碧天。赵州王老玩阶前。二人心眼俱相似。光彩从来共宛然。(本觉一)。
　　剑落寒潭谩刻舟。霜花浪急使人愁。渔翁罢钓归深坞。一只鸳鸯落渡头。(上方岳)。
　　【增收】南泉因赵州问。道非物外。物外非道。如何是物外道。师便打。州捉住棒云。已后莫错打人去。师曰。龙蛇易辨。衲子难谩(联灯录与此稍异。乃示众云。道非物外。物外非道赵州出问。如何是物外道。师便打。州捉住云。和尚莫打某甲。已后错打人去在。师掷下棒云。龙蛇易辨衲子难谩)。　颂曰。
　　软缠藏锋入阵来。尽将擒下眼瞠开。死生一决英雄士。文武双行将相才。(保宁勇)。
　　龙蛇能易辨。衲子最难谩。性净秋空阔。心清巨海宽。天涯毫末见。世界掌中观。万法不为侣。西江一吸乾。(南堂兴)。
　　【增收】南泉住庵时。有一僧到庵。师向其僧道。某甲上山。待到斋时作饭自吃了。送一分来山上。少时其僧自吃了。却一时打破家事就床卧。师待不见来。遂归见僧卧。师亦去一边而卧。僧便起去。师住后曰。我往前住庵时。有个伶俐道者。直至如今不见。　颂曰。
　　吹毛剑利。逆水波清。丈夫志气。不顺人情。君征塞北。我伐西秦。千古万古。共乐升平。(南堂兴)。
　　短袴长衫白苎巾。咿咿月下急推轮。洛阳路上相逢着。尽是经商买卖人。(虚堂愚)。
　　斩猫机用未为过。犹胜厨中打粥锅。才有此心招此报。恶人无奈恶人何。(宝叶源)。
　　【增收】南泉谓座主曰。你与我讲经得么。主曰。和尚为某甲说禅。某甲与和尚讲经。师曰。不可将金弹子换银弹子去。　颂曰。
　　盘走珠兮珠走盘。当机脱略好生观。世人知贵不知价。信手拈来也不难。(正堂辩)。
　　南泉因僧问。和尚百年后。向什么处去。师曰。山下作一头水牯牛去。曰某甲随和尚去。还得也无。师曰。汝若随我。即须衔取一茎草来。　颂曰。
　　类中难辨要分明。戴角披毛卒未醒。衔取草来方定动。头头物物自真灵。(汾阳昭)。
　　行履从来异类中。不知头角与谁同。若衔水草时相见。摆尾摇头四野风。(佛印元)。
　　异类中行得自由。拽穿鼻孔卒难收。草枝衔得相逢处。高卧深云任白头。(佛慧泉)。
　　南泉在山上刈茅次。有僧问。南泉路什向么处去。师拈起鎌子曰。我这鎌子是三十文钱买。曰我不问这个。南泉路向什么处去。师曰。我用得最快。　颂曰。
　　茆鎌使得快如风。三十青蚨建大功。南泉向上路难到。到者方知触处通。(照觉总)。
　　茆鎌三十文钱买。觌面高提第一筹。直下便知归去路。也须更上一层楼。(圆通仙　二)。
　　拨草瞻风探祖禅。谁知草里有南泉。分明一句无私语。彻骨风生天地寒。
　　王老真机迅若风。示人方便孰能通。茆鎌举起神锋露。惊得泥牛过海东。(智海清)。
　　问路分明指路头。青蚨三十不轻酬。用时最快无机巧。无味之谈塞众流。(真如喆)。
　　我这鎌子用得快。当时三十文钱买。南泉门下路歧通。寄语行人着精彩。(天童觉)。
　　匇匇禅客问南泉。欵段徒劳痛下鞭。今日为君重漏泄。翩翩孤雁下遥天。(道场如)。
　　【增收】南泉曰。三世诸佛不知有。狸奴白牯却知有。　颂曰。
　　吃官酒卧官街。当处死当处埋。沙场无限英雄汉。堆山积岳露尸骸。(大沩智)。
　　三世诸佛不知有。一一面南看北斗。狸奴白牯却知有。戴角擎头师子吼。四棱塌地又团栾。八角磨盘空里走。拟推寻劈脊搂。拈得鼻孔失却口。为问普化一头驴。何似子湖一只狗。(圆悟勤)。
　　三世诸佛不知有。老老大大外边走。眼皮盖尽五须弥。大洋海里翻筋斗。(径山杲　二)。
　　狸奴白牯却知有。瀑布不溜青山走。堪笑无端王老师。错认簸箕作熨斗。
　　越鸟巢南枝。胡马嘶北风。狸奴并白牯。寸步不曾通。千山都坐断。万派尽朝东。天王才合掌。那咤扑帝锺。(或庵体)。
　　野老祭江神。乞儿打筋斗。莫作两般看。等是扬家丑。(村翁铦)。
　　【增收】南泉鲁祖杉山归宗四人。离马祖处去各住庵。於路分袂处。师插下拄杖曰。道得也被这个碍。道不得也被这个碍。归宗拽拄杖打师一下曰。只是者个。王老师说什么碍与不碍。鲁祖曰。只此一句大播天下。宗曰。还有不播者么。祖曰有。宗曰。作么生是不播者。祖作掌势。　颂曰。
　　同门曰朋。同志曰友。同门同志。始终相守。长大分离。得缘好丑。同条生也大家知。同条死也谁知有。一句分明播天下。无味之谈塞人口。(大圆智)。
　　难兄难弟。一二三四。同母而生。个个相似。竿木随身。逢场作戏。莫言碍塞不得。一句播天播地。(佛鉴懃)。
　　碍与不碍。龙吟雾起。播与不播。蝇附骥尾。南北东西。千里万里。俊哉。(正觉显)。
　　【增收】南泉巡堂次。牵一头牛入堂。首座以手拊牛背一下。师便休去。赵州以草二束。放在首座前。　颂曰。
　　等将草料好供看。何故皮毛要一般。惹起群中相似者。翻令头角不完全。(宝叶源)。
　　【增收】南泉访百丈。丈问甚处来。师曰。江西来。丈曰。还将得马大师真来么。师曰。只这是。丈曰。背后底[妳-女+口]。师拂袖便去。　颂曰。
　　八面当风祇这是。拂袖之谈动天地。堪爱卖身王老师。不作贱兮不作贵。(龙门远)。
　　兄难兄弟难弟。马祖真只这是。撼动西江十八滩。水面无风波自起。(石溪月)。
　　【增收】南泉因赵州问。明头合暗头合。师便归方丈。州到僧堂前曰。堂头老汉。被我一问。直得无言可对。首座曰。莫道和尚无语。自是上座不会。州便掌曰。这一掌本是堂头老汉吃　五祖戒云。正贼走却。逻贼人吃棒。又云。南泉当断。返招其乱。　颂曰。
　　大事当阳已皎然。十分须是更周圆。堂中上座黑如漆。冷地为谁吃暗拳。(保宁勇)。
　　【增收】南泉示众曰。王老师自小养一头水牯牛。拟向溪东牧。不免食他国王水草。向溪西牧。亦不免食他国王水草。如今不免随分纳些些。总不见得。　颂曰。
　　溪东去溪西去。难免官家苗税赋。直饶随分供输。未解牵牛去住。(杨无为)。
　　垂垂杨柳暗溪头。不问东西却自由。几度醉眠牛背上。数声横笛一轮秋。(懒庵枢)。
　　南泉水牯自天然。随分些些任变迁。大笑一声天地窄。更无佛法与人传。(月林观)。
　　不放溪东西。随分纳些儿。冷暖只自知。分明说向谁。(木庵永)。
　　南泉水牯忘鞭索。南北东西共一家。王税及时都纳了。牧童横笛远山斜。(天目礼)。
　　不如随分纳些些。唤作平常事已差。绿草溪边头角露。一蓑烟雨属谁家。(铁牛印)。
　　【增收】南泉一日因斋次。乃自将生盘去。首座前出生。时杉山坚和尚为首座。乃曰无生。师曰。无生犹是末。师才行数步。座乃召曰。长老长老。师回顾曰。作么。座曰。莫道是末。　颂曰。
　　古老巡堂亲掠生。渡水行舟不易耕。莫道无生犹是末。纤毫不了乱纵横。(智门祚)。
　　【增收】南泉问座主。讲得甚么经。曰弥勒下生经。师曰。弥勒甚么时下生。曰现在天宫未来。师曰。天上无弥勒。地下无弥勒。洞山举问云居。居云。天上无弥勒。地下无弥勒。未审谁与安名。洞山被问。直得禅床振动。乃云。吾在云岩曾问老人。直得火炉振动。今日被子问。直得通身汗流。　颂曰。
　　禅床惊振被搽糊。惹得儿孙不丈夫。拄杖劈头连打出。也教知道赤须胡。(龙门远)。
　　【增收】云居悟云。昔日东山和尚谓众曰。天上无弥勒。地下无弥勒。十字街头被人唤作贼。且道此人被他唤作贼。欢喜则是。烦恼则是。元来也不欢喜亦不烦恼。何故。为伊有个着到处。乃颂曰。
　　被人唤作贼。吞声便饮气。虽然言语恶。真个好滋味。不向如来行处行。丈夫自有冲天志。
　　上天下地无弥勒。安名立字是何因。黄金自有黄金价。终不和沙卖与人。(文殊道)。
　　【增收】南泉因赵州问。离四句绝百非。请师道。师下座归方丈。州曰。这老和尚每常口爬爬地。及其问着。一言不措。侍者曰。莫道和尚无语好。州便打一掌云。这一掌合是王老师吃。　颂曰。
　　离四句绝百非。作者相谙识得伊。跳下禅床便归去。从他鹞子搏天飞。(智门祚)。
　　南泉一日不赴堂。侍者请赴堂。师曰。我今日在庄上吃油糍饱。曰和尚不曾出入。师曰。汝去问庄主。者方出门。忽见庄主归谢。和尚到庄吃油糍。　颂曰。
　　咄哉王老师。赤穷身也卖。吃些油糍归。至今被人怪。(典牛游)。
　　不出方丈门。已到庄上坐。好一饤油糍。至今咬不破。(万庵如)。
　　骑虎穿市过。把火去偷猪。主人开眼睡。邻舍叫失驴。(卍庵颜)。
　　偷吃油糍。卖弄口觜。年老成魔。谩神[言*赫]鬼。(潜庵光)。
　　阿魏无真。水银无假。老倒南泉。可知礼也。(复庵封)。
　　杭州盐官齐安国师。(嗣马祖)一日唤侍者曰。将犀牛扇子来。者曰破也。师曰。扇子既破。还我犀牛儿来。者无对　投子代云。不辞将出。恐头角不全　资福代作圆相。心中书牛字　石霜代云。若还和尚即无也　保福云。和尚年尊。别请人好。　颂曰。
　　犀牛扇子用多时。问着元来总不知。无限清风与头角。尽随云雨去难追。(雪窦显)。
　　可怜一柄犀牛扇。谩道曾遭已破除。无限清风随手处。卓然头角出寰区。(白云端)。
　　扇子破索犀牛。圈栾中字有来由。谁知桂毂千年魄。妙在通明一点秋。(天童觉)。
　　老师底死索犀牛。用处其谁得自由。侍者不知头角具。鼻根绳索被他收。(祖印明)。
　　明月冷相照。清风卒未休。盐官无限意。何用觅犀牛。(草堂清)。
　　犀牛扇子用多年。历掌清机授手传。头角不全收拾取。雨余风月满长川。(佛灯珣)。
　　【续收】扇上犀牛从古画。索来既破要元牛。纵教戴子重描出。不是当时那一头。(胜因戏鱼静)。
　　炎暑蒸人汗似汤。盐官用底岂寻常。轻摇休问犀牛在。拈出清风宇宙凉。(虎丘隆)。
　　犀牛扇子有来由。几度拈来几度休。荷叶乱倾珠的皪。一番雨过碧溪头。(懒庵枢)。
　　扇子分明都破了。盐官却又索犀牛。须知侍者难开口。无可还他即便休。(天目礼)。
　　【增收】盐官一日谓众曰。虚空为鼓。须弥为椎。甚么人打得。众无对　有人举似南泉。泉云。王老师不打这破鼓　法眼别云。王老师不打。　颂曰。
　　南泉王老太无端。却逐盐官作乐官。西祖令严行禁止。免他禅会错欣欢。(南岩胜)。
　　虚空为鼓。须弥为椎。要打便打。莫问是谁。(应庵华)。
　　国师费力置面鼓。犹胜涂毒万千千。解打南泉非好手。至今天下勿声冤。(野牛平)。
　　【增收】盐官因僧问。如何是本身卢舍那。师曰。与老僧过净瓶来。僧将净瓶至。师曰。却安旧处着。僧安了复来问。如何是本身卢舍那。师曰。古佛过去久矣。　颂曰。
　　两手分明过净瓶。不知身已在隍城。直饶便具金刚眼。也较沩山半月程。(上方益)。
　　鸟之行空。鱼之在水。江湖相忘。云天得志。拟心一丝。对面千里。知恩报恩。人间几几。(天童觉)。
　　庐山归宗智常禅师。(嗣马祖)一日刬草次。有讲僧来参。忽见一蛇过。师以锄断之。僧曰。久向归宗。元来是个粗行沙门。师曰。你粗我粗。曰如何是粗。师竖起锄头。曰如何是细。师作斩蛇势。曰与么则依而行之。师曰。依而行之且致。甚处见我斩蛇。僧无对。　颂曰。
　　庐岳宗师接上机。斩蛇特地施慈悲。高茆座主惊忙怕。却道粗心错是非。(汾阳昭)。
　　大用纵横掣电机。烁迦罗眼尚胶黐。迷徒梦里争唇吻。却忆随他去一随。(海印信)。
　　千寻竿上翻筋斗。大海波心掷钓钩。大体还他肌骨好。不搽红粉也风流。(南华炳)。
　　【续收】斩蛇却非小小事。直是教他脱苦轮。座主高茆心未泯。如何胡乱妄通言。(横川洪)。
　　【增收】归宗示众曰。吾今欲说禅。诸子总近前。大众进前。师曰。汝听观音行。善应诸方所。僧问。如何是观音行。师弹指曰。诸人还闻么。曰闻。师曰。一队汉。向这里觅个什么。以拄杖打趂。呵呵大笑归方丈。　颂曰。
　　无学弹指超。圆通耳根净。透出闻不闻。妙哉观音行。棒头指出金刚王。崄恶道中为津梁。(圆悟勤)。
　　【增收】归宗因泥壁次。白舍人来。师便问。君子儒小人儒。白曰。君子儒。师乃打泥盘一下。白遂过泥与师。师接得便使。(良久云)莫便是快俊底白侍郎否。曰不敢。师曰。祇有过泥分。　颂曰。
　　堂堂非是小人儒。得得深云访隐居。已与过泥殊不耻。更何言外见亲疎。(宝叶源)。
　　【增收】归宗因小师辞。乃问甚处去。曰诸方学五味禅去。师曰。诸方有五味禅。我这里只有一味禅。僧便问。如何是和尚一味禅。师便打。僧曰。会也会也。师曰。道来道来。僧才开口。师又打。　颂曰。
　　五味与一味。吃了须噫气。金轮峰下令行时。凛凛清风诚可畏。(石[(工*几)/石]明)。
　　私酝香醇价又轻。至今官路少人行。归宗一味如连苦。蹉过丛林几后生。(长灵卓)。
　　【增收】归宗因僧问。如何是玄旨。师曰。无人能会。曰向者如何。师曰。有向即乖。曰不向者如何。师曰。谁求玄旨。又曰。去无汝用心处。曰岂无方便门令学人得入。师曰。观音妙智力能救世间苦。曰如何是观音妙智力。师敲鼎盖三下曰。子还闻么。曰闻。师曰。我何不闻。僧无语。师以棒趂下。　颂曰。
　　三声鼎盖普门开。苦海劳生唤不回。九十春光今又半。空飞花片点莓苔。(绝岸湘)。
　　【增收】归宗因僧问。如何是触目菩提。师翘足曰。会么。曰不会。师曰。三个见在。一任选取。　颂曰。
　　触目菩提不撒沙。示渠三个更周遮。衲僧相见呵呵笑。春鸟喃喃骂落花。(海印信)。
　　归宗因江州刺史李渤问。尝闻须弥纳芥子。渤则不疑。芥子纳须弥。莫是妄谈否。师曰。人传史君读万卷书。是否。曰不敢。师曰。身如椰子大。万卷书向甚么处着。李俛首而已。　颂曰。
　　放开日月明。把定乾坤黑。一札不回头。满地生荆棘。龙宫海藏兮非多。石火电光兮非急。君不见。紫霄峰下墨池边。八骏如风追不及。(佛慧泉)。
　　芥纳须弥特地疑。琴书抛下扣禅扉。忽闻万卷难藏处。瞥转神机唯自知。唯自知。丹桂和根拔得归。(佛心才)。
　　芥纳须弥验祖风。清机历历妙难穷。要知万卷书来处。跳出当人智鉴中。(禾山方)。
　　【续收】用尽自己心。笑破他人口。八角磨盘空里走。金毛师子变作狗。喝一喝。(雪堂行)。
　　万卷诗书。一时头角。才跨宗门。便施谋略。古归宗。真老作。只顾满弯弓。不知谁见双雕落。绝毫绝厘。如山如岳。堂堂气宇冠儒林。浩浩清风播寥廓。(痴禅妙)。
　　【增收】韶州乳源禅师(嗣马祖)上堂。西来的的意不妨难道。大众。莫有道得者。出来试道看。有僧出才礼拜。师便打曰。是什么时节出头来。后人举似长庆。庆云。不妨不妨　资福代云。为和尚不惜身命。　颂曰。
　　祖意西来岂易量。抬眸已是错承当。阇棃不解知时节。开眼堂堂入镬汤。(此山应)。
　　西来的的意何如。举唱多怜在半途。勾贼到门还破贼。信知身佩辟兵符。(赵善期通判)。

　　禅宗颂古联珠通集卷第十一
　　禅宗颂古联珠通集卷第十二

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第三世之三(南岳下第二世之三)

　　【增收】明州大梅法常禅师。(嗣马祖)住山后。马祖令一僧到问曰。和尚见马祖得个什么便住此山。师曰。马祖向我道即心是佛。我便向这里住。曰马祖近日佛法又别。师曰。作么生别。曰近日又道非心非佛。师曰。这老汉惑乱人未有了日。任汝非心非佛。我只管即心即佛。僧回举似马祖。祖曰。大众梅子熟也。　颂曰。
　　只将马祖铅刀子。裂破漫天铁网罗。碧沼夜敲荷叶雨。至今贫恨一身多。(一关溥)。
　　荷衣松食住深云。盖是当年错见人。埋没一生心即佛。万年千载不成尘。(野云南)。
　　郎心叶薄妾冰清。郎说黄金妾不应。假使偶然通一笑。半生谁信守孤灯。(简翁敬)。
　　【增收】大梅因庞居士问。久向大梅。未审梅子熟也未。师曰。你向甚处下口。曰百杂碎。师曰。还我核子来。　颂曰。
　　大梅梅子熟。庞老已先知。正眼验真要。相逢拍手归。(松源岳)。
　　庞公亲到竖降旗。一剑当香斩万机。不是从前生咬破。为他梅子熟多时。(辛庵俦)。
　　【增收】大梅因夹山与定山同行。定山曰。生死中无佛即无生死。夹山曰。生死中有佛即不迷生死。二人互相不肯。同上大梅。夹山乃问曰。不知那个亲那个疎。师曰。一亲一疎。夹山曰。未审那个亲。师曰。且去明日来。夹山来日上方丈再问。师曰。亲者不问。问者不亲。夹山住院后曰。我当初在大梅。失却一只眼　云峰悦云。夹山只知失却一只眼。殊不知换得一只眼　圆悟云。是则两口金刚王宝剑。要且拂掠虚空。金山则不然。生死为诸佛根基。诸佛乃生死炉鞴。若解险绝承当。即证六通八解。乃颂曰。
　　有佛不迷。无佛则无。大梅顶门正眼。划时已验亲疎。家抱荆山璞。人握灵蛇珠。失却与换得。同归故殊途。作家金锤当面掷。临机俊鹞趂不及。将谓赤须胡。更有胡须赤。
　　未曾拈出定盘星。多少行家怨不平。待得权衡来就手。方知斤两自分明。(心闻贲)。
　　生死有无佛。虚名如电拂。俊鹞博天飞。不打篱边鹘。无欠无余若太虚。不知谁解强名模。(冶父川)。
　　同行自古不相肯。峰顶老人何足论。山凹落尽桃花片。流水依前绕竹门。(懒庵枢)。
　　竹篱茆舍酒旗斜。一个葫芦败两家。酒后不知天与地。归来满地是桃花。(雪庵瑾)。
　　苦瓠连根苦。甜瓜彻蒂甜。两般滋味恶。终后入黄泉。(应庵华)。
　　佛之一字强安排。有无生死一坑埋。大梅老子舌无骨。腊月莲花火里栽。(云巢岩)。
　　青天白日。切忌寻觅。更问如何。抱赃叫屈。(无门开)。
　　【增收】大梅因僧问。如何是祖师西来意。师曰。西来无意。盐官闻之乃曰。一个棺材。两个死汉　玄沙云。盐官是作家　雪窦云。三个也有。　颂曰。
　　活中死眼。无作有用。方寸不移。十方独弄。巧拙不到处。盐官有出身。亲言出亲口。鸡犬闹比邻。(月堂昌)。
　　因事长智。认渠遭累。反身晓行。全家富贵。竞头抬荐自埋没。逆顺是非谁可出。提起是令放得行。两手扶犂水过膝。
　　【增收】婺州五泄山灵默禅师。(嗣马祖)远谒石头便问。一言相契即住。不契即去。头据坐。师便行。头随后召曰。阇棃。师回首。头曰。从生至死祇是这个。回头转脑作么。师言下大悟。乃抝折拄杖栖止焉　洞山云。当时若不是五泄先师。大难承当。然虽如此。犹涉在途　长庆云。险　玄觉云。那个是涉在途处。有僧云。为伊三寸途中荐得。所以在途。觉云。为复荐得自己。为复荐得三寸。若是自己。为甚么成三寸。若是三寸。为甚么悟去。且道。洞山意作么生。莫乱说子细好。　颂曰。
　　石头据坐。五泄便去。石头唤回。却成多事。(翠岩芝)。
　　在途在舍若为酬。莫把先师一例求。雄雄宇宙如王者。未免半边无髑髅。(龙门远)。
　　欲去高声唤得回。当时心眼一齐开。要知不假修持力。生死悠悠任往来。(成枯木)。
　　幽州盘山宝积禅师。(嗣马祖)初参马祖作街坊。一日出门。见人舁丧歌郎振铃云。红轮决定沉西去。未委魂灵往那方。幕下孝子哭云哀哀。师睹之忽然省悟。举似马祖。祖印可之。　颂曰。
　　歌声缭绕哭声悲。笑杀盘山老古锥。历劫无明昏暗处。一时顿觉发光辉。(文殊道)。
　　红轮决定沉西去。未委魂灵往那方。踏得故乡田地稳。本来面目露堂堂。人只在不曾亡。率陀天上非人世。须知别有好商量。(佛灯珣)。
　　哀哀相应便承当。毕竟魂灵往那方。踊跃自然全体露。始知徧界不曾藏。(海印信)。
　　【续收】未审魂灵往那方。无栖泊处露堂堂。水向石边流出冷。风从花里过来香。(月林观)。
　　红轮决定沉西去。未委魂灵往那方。孝子尽情宣说了。盘山无处可遮藏。藏不得。堪与人天为轨则。(遁庵演)。
　　忽闻幕下哭哀哀。顿使天台对五台。风月一天今古在。通身是口也难开。(谁庵演)。
　　薤歌声咽些声长。听得哀哀忽断肠。依旧红轮西畔没。大千无地着凄凉。(天目礼)。
　　薤露凄凉亦可怜。白杨丹旐去翩翩。哀哀声里无消息。打着南边动北遵。(北磵简)。
　　红轮决定沉西去。未审魂灵往那方。哭恸一声无处避。抬头亲见本爷娘。(无准范)。
　　盘山又一日於街市见人在肉肆买肉云。精底割一斤来。屠儿放下刀叉手云。长史。那个不是精底。师闻之忽然大悟。归以所悟告马祖。祖印可之。　颂曰。
　　个事分明不覆藏。头头物物自相当。千言万语无人会。又逐流莺过短墙。(南华炳)。
　　【续收】江边送客上扁舟。相对渔翁暗掷钩。一掣锦鳞随手上。远山迭迭水悠悠。(妙峰善)。
　　盘山示众曰。三界无法。何处求心。四大本空。佛依何住。璇玑不动寂尔无言。觌面相呈更无余事。珍重。　颂曰。
　　三界无法。何处求心。白云为盖。流泉作琴。一曲两曲无人会。雨过夜塘秋水深。(雪窦显)。
　　青青入座当轩竹。黯黯遮门对面山。更有一般堪羡处。夜深流水响潺潺。(佛鉴懃)。
　　三界无法。何处求心。山容雨过。松韵风吟。横眠倒卧无余事。一任莓苔满地侵。(佛性泰)。
　　【续收】三界无法。何处求心。月明夜暗。山高水深。三界本因心所现。无心三界自平沉。(本觉一)。
　　三界无法。何处求心。山花似锦。绿叶成阴。杜宇一声归去也。呆郎犹自守园林。(涂毒策)。
　　三界无法。何处求心。惊蛇入草。飞鸟出林。雨过山堂秋夜静。市声终不到孤岑。(善权智)。
　　春眠不觉晓。处处闻啼鸟。夜来风雨声。花落知多少。(或庵体)。
　　山舍无尘分外清。石榴花发透帘明。槐阴满地日卓午。梦觉流莺时一声。(掩室开)。
　　依依杨柳欲藏鸦。社后东风卷落花。理策邀朋何处好。山南山北看桑麻。(愚谷困)。
　　【增收】盘山示众曰。心月孤圆。光吞万象。光非照境。境亦非存。光境俱忘复是何物　洞山曰。光境未忘复是何物。　颂曰。
　　光非照境境非存。光境俱忘复是痕。百鸟不来春已老。落花流水绕江村。(月堂昌)。
　　光非照境境非存。光境俱忘复是痕。满地落花风扫尽。依前流水绕孤村。(肯堂充)。
　　描不成兮画不成。卧龙长怖碧潭清。拟心凑泊终难会。达者应须暗里惊。(松源岳)。
　　【增收】盘山示众曰。禅德。可中学道似地擎山。不知山之孤峻。如石含玉。不知玉之无瑕。若如此者。是名出家。　颂曰。
　　山既孤峻。游人罕至。玉既无瑕。莫辨真伪。(死心新)。
　　地厚山高孰使然。中藏巨璞不知年。若人念念常如是。堪作人间火里莲。(本觉一)。
　　山忘孤峻玉忘瑕。到处仙源是我家。堪笑葛洪曾未悟。远从勾漏问丹砂。(天目礼)。
　　【增收】盘山曰。向上一路千圣不传　慈明云。向上一路千圣不然　杨歧云。口上着。　颂曰。
　　盘山向上路何言。罕见行人耳有穿。口上着来无咬处。方知千圣不能传。(白云端)。
　　不传不然。海口难宣。须弥顶上。驾起铁船。(径山杲)。
　　千圣不传到今日。口上着来无等匹。洞庭山脚太湖心。行人路上空啾唧。(松源岳)。
　　【增收】盘山将顺世。告众曰。有人邈得吾真否。众将所写真呈。皆不契师意。普化出曰。某甲邈得。师曰。何不呈似老僧。化乃打筋斗而出。师曰。这汉向后掣风狂去在。　颂曰。
　　师真丑拙不堪呈。用尽身心笑杀人。彼中莫觅丝头意。白鼻昆仑贺新正。(龙门远)。
　　彻底冰壶无影像。倒翻筋斗摸难成。千峰雨歇黄梅后。桂魄还从海上生。(雪庵瑾)。
　　清奇古怪娘生面。妙笔丹青作么施。者厮十分传得似。依然画虎只成狸。(宝叶源)。
　　水潦和尚(嗣马祖)来参马祖。礼拜起欲伸问次。祖一踏踏倒。师忽然大悟。起来呵呵大笑曰。也大奇也大奇。百千三昧无量妙义。只向一毫头上识得根源去。　颂曰。
　　马驹一踏。驴儿倒地。大笑起来。羊鸣犬吠。(野轩遵)。
　　一踏倒时堪大笑。从前伎俩尽徒劳。蛇头却要重揩痒。万万千千出一毫。(白云端)。
　　水潦承机彻祖意。马驹一踏晓根源。虚空扑落无闲地。却向沧溟驾铁船。(照觉总)。
　　海上追奔天马驹。偶来腾踏露全躯。百千妙义毫端现。拊掌呵呵笑识渠。(旻古佛)。
　　【续收】筠管酿来应已熟。不辞醉里帽欹斜。酴醾浪有幽香在。是酒元来不是花。(懒庵枢)。
　　无量妙义皆周匝。旋乾转坤为一合。当阳横按笑中刀。犹欠顶门上一踏。(南岩胜)。
　　说道春来好。狂风太放颠。吹花随水去。翻却钓鱼船。(雪庵瑾)。
　　【增收】水潦因僧到。乃画圆相放师肩上。师拨三下。却画圆相指其僧。僧礼拜。师打曰。这掠虚汉　保宁勇。别僧拜处。但唾之而去。复颂曰。
　　趯去拳来乃是常。如何得不见参商。依公定夺无偏党。短自短兮长自长。
　　蒲州麻谷宝彻禅师。(嗣马祖)持锡到章敬。绕禅床三匝。振锡一下。卓然而立。敬曰。是是。又持锡到南泉亦如是。泉曰。不是不是。师曰。章敬道是。和尚为甚道不是。曰章敬是是。汝不是。此是风力所转。终成败坏　雪窦拈两处云。错。又颂曰。
　　此错彼错。切忌拈却。四海浪平。百川潮落。古策风高十二门。门门有路空萧索。非萧索。作者好求无病药。
　　章敬南泉路不殊。明明道理话亲疎。多人不用磨金镜。汉自汉兮胡自胡。指月迷津迷自指。示君持锡却如无。(汾阳昭)。
　　颜色规模却似真。人前拈弄越光新。及乎入火重烹试。到了终归是假银。(保宁勇)。
　　如是不是。去却药忌。拟犯封疆。全军失利。杖头突出古菱花。举世风流出当家。(圆悟勤)。
　　晓日出都门。忽逢二商旅。一指我南行。一指我北去。南行有官船过渡。北去有车马大路。虽然南北不通途。都在中华一国土。(佛鉴懃)。
　　【续收】振锡通风似章敬。章敬无私蓦头钉。其僧寻讨到南泉。深深一杓更酩酊。(般若柔)。
　　是与不是。全彰妙义。章敬南泉。一场失利。(草堂清)。
　　是两头语。未出泥水。非两头语。依前自死。振锡卓然。白日青天。风力还他败坏时。漫天大网生光辉。(月堂昌)。
　　章敬道是南泉非。逆水之波透者谁。可怜个汉皮无血。驾与青龙不解骑。(南堂兴)。
　　是是。放出南山真鳖鼻。不是不是。勒回千里追风骥。终成败坏可怜生。塞断咽喉无出气。无出气有巴鼻。赵州东壁挂葫芦。堪笑维摩谈不二。(穷谷琏)。
　　妙转之机掣电飞。目前生杀尽交驰。明珠自有明珠价。休向篱边弹雀儿。(木庵永)。
　　麻谷问临济。大悲千手眼。那个是正眼。济曰。大悲千手眼。那个是正眼。速道速道。师近前拽临济下禅床却坐。济近前曰。不审。师拟议。济便喝。拽下禅床却坐。师便出去。　颂曰。
　　大悲正眼问来端。互换之机仔细看。会得不得亦瞒顸。也似鲇鱼上竹竿。(海印信)。
　　正眼英雄逢正眼。胜劣短长徒用拣。那咤现出本来身。且非父母能生产。(觉海元)。
　　多年塞上只闻名。今日阵前亲见面。疋马单锵战数场。好是见机开一箭。(保宁勇)。
　　相逢狭路转身难。一阵交锋瞬息间。旗鼓纵横浑莫辨。试问何人得胜还。(普融平)。
　　【续收】胡须赤赤须胡。珠走盘兮盘走珠。狭路相逢夸好手。两边雪刃血模糊。(石田熏)。
　　贼队相逢午夜时。搀旗夺鼓讨便宜。蓦然天晓重相见。满面羞惭各自归。(别山智)。
　　麻谷因良遂座主来参。师见来闭却门。将锄头去削草。遂又来扣门。师曰谁。曰某甲。师曰。钝根阿师下去。凡数四如是。遂忽然有省。再去扣门曰。和尚莫谩良遂。良遂若不来礼拜。洎被十二本经赚过一生。师乃开门令通悟。由印可之。遂返都城讲肆散席。告诸徒曰。诸人知处。良遂总知。良遂知处诸人不知。　颂曰。
　　逆顺之机不易当。大根良遂解思量。若非久积同风事。争肯回头见法王。(汾阳昭)。
　　禅林深邃乍游盘。锄草关门岂易看。莫谓老师浑不是。得相谩处且相谩。(正觉逸)。
　　闭户携锄理最幽。豁然大悟话元由。从来学业空劳力。始信黄河辊底流。(海印信)。
　　闭户携锄已太赊。更来当面受糊涂。光中自觉遭谩久。方信无人共出家。(白云端)。
　　韶石汾阳肯诺他。便知回首逆风波。不登麻谷玄关路。十二本经休得么。(照觉总)。
　　平生心胆向人倾。到此门中有几人。别后都城旧知己。暖烟斜日又黄昏。(龙门远)。
　　闭户敲门向谁道。遂公言下便知归。从前活计都抛下。争奈时人会者稀。(楚安方)。
　　【续收】寻言逐句谩多端。只为从前被眼谩。撒手便能归故国。暗思歧路几多般。(丹霞淳)。
　　亲到桃源景物幽。一壶明月湛如秋。反思洞口春残日。无数红英逐水流。(成枯木)。
　　麻谷高声问阿谁。一言驷马卒难追。遂公打破精灵窟。现出金毛师子儿。(真净文)。
　　闭门入圃已周遮。一唤回头便到家。良遂知时人不委。海山空映夕阳斜。(懒庵需)。
　　为人为彻。咬着生铁。逆水之波。虚空钉橛。(松源岳)。
　　诸人知处良遂知。良遂知处人不知。王维已死无人尽。留得青山对落晖。(破庵先)。
　　闭户复携锄。云深路更迂。须知形影外。肝胆向人输。(虚堂愚)。
　　携锄不顾。便好回去。谁人敢道。你是座主。(月坡明)。
　　【增收】麻谷一日在纸帐内坐。以手巾盖却头。披云和尚入见。便作哭声。良久出去法堂。绕禅床一匝。却入拨开帐见。师去却手巾而坐。乃曰。死中得活。万中无一。师便下床就位。作抽坐具势。云近前把住曰。前死后活。你还甘么。师曰。甘即甘。师堪作什么。云推开曰。知道你前言不副后语。　颂曰。
　　五十笑他先百步。何如骑马胜骑牛。不须重较多和少。归到家山即便休。(虚堂愚)。
　　【增收】湖南东寺如会禅师。(嗣马祖)尝患门徒以即心即佛之谈诵忆不已。且谓佛於何住。而曰即心。心如画师。而曰即佛。遂示众曰。心不是佛。智不是道。剑去久矣。汝方刻舟。　颂曰。
　　心不是佛。智不是道。举得十分。未敢相保。携条拄杖闲行。切忌回头转脑。(照堂一)。
　　心不是佛。智不是道。青山白云。落花芳草。若是伶俐阿师。终不回头转脑。(鼓山珪)。
　　雨散云收后。崔嵬数十峰。倚阑频顾望。回首与谁同。(径山杲)。
　　太平时节岁丰登。旅不赍粮户不扃。官路无人夜无月。唱歌归去恰三更。(开善谦)。
　　青山不青。白云不白。针锋太宽。宇宙太窄。寥寥独坐有谁知。流水涓涓花片飞。浩浩风光人不会。满园春色鹧鸪啼。(妙峰善)。
　　昨日因过竹院西。邻家稚子隔溪啼。山寒水肃半黄落。无数归鸦卜树栖。(虚堂愚)。
　　天晴日头出。雨下地上湿。尽情都说了。只恐信不及。(无门开)。
　　心不是佛。智不是道。飞鸟出林。惊蛇入草。无缝罅难寻讨。笑倒嵩山破灶堕。(南叟茙)。
　　【增收】东寺问仰山。甚处人。山曰。广南人。师曰。我闻广南有镇海明珠。是否。曰是。师曰。此珠如何。曰白月即隐黑月即现。师曰。将得来否。曰将得来。师曰。何不呈似老僧。曰某甲昨到沩山被索此珠。直得无言可对无理可伸。师曰。真师子儿善能哮吼。　颂曰。
　　镇海明珠到处晶。从来一颗自圆明。仰山东寺曾遭索。叉手还将取次呈。(本觉一)。
　　善抚太阿铗。决无伤手阨。惯编猛虎须。必有全身策。镇海珠巧呈。似离色离声离名字。旃檀林里爇旃檀。师子窟中吼师子。(圆悟勤)。
　　师子窟中师子儿。逸群游玩海珠玑。沩山呼索浑无窍。有理难伸穿得奇。(南岩胜)。
　　无言可对口才开。已是和光吐出来。东寺不知何意志。深深一丈掘坑埋。(云衲庆)。
　　【增收】虔州西堂智藏禅师(嗣马祖)僧问。有问有答即且置。无问无答时如何。师曰。怕烂却那。百丈曰。从来疑着老兄。僧问丈曰。请和尚道。丈曰。一合相不可得。后有僧问长庆。庆云。相逢尽道休官去。林下何曾见一人。　颂曰。
　　终日论文不记年。禅心淡泊契幽玄。白云缭绕青山在。一法无私万古传。(大沩智)。
　　【增收】越州大珠慧海禅师(嗣马祖)因僧问。如何是佛。师曰。清谈对面非佛而谁。众皆茫然　法眼曰。是即没交涉。　颂曰。
　　偃蹇苍髯十万本。参差翠玉数千竿。风敲月户三秋冷。雨打茅堂六月寒。(石溪月)。
　　【增收】大珠示众曰。身口意清净是名佛出世。身口意不净是名佛灭度　黄龙南云。也好个消息。古人一期方便。与你诸人讨个。入路既得个入路。又须得个出路。登山须到顶。入海须到底。登山不到顶。不知宇宙之宽广。入海不到底。不知沧溟之浅深。既知宽广又知浅深。乃颂曰。
　　一踏踏翻四大海。一掴掴倒须弥山。撒手到家人不识。鹊噪鸦鸣栢树间。
　　【增收】大珠问座主。蕴何经论。曰讲金刚经。师曰。若言如来有所说。则为谤佛。若言不是佛说。又是谤经。除此之外。试与老僧说看。主无对。　颂曰。
　　百非四句都拈了。敢问云何会此经。却是虚空能讲得。炽然常说有谁听。(本觉一)。
　　洪州百丈山惟政禅师(嗣马祖)师问。南泉。诸方善知识还有不说似人底法也无。曰有。师曰。作么生。曰不是心不是佛不是物。师曰。恁么则说似人了也。曰某甲即恁么。和尚作么生。师曰。我又不是善知识。争知有说不说底法。曰某甲不会。请和尚说。师曰。我太煞与汝说了也。　颂曰。
　　祖佛从来不为人。衲僧今古竞头走。明镜当台列象殊。一一面南看比斗。斗柄垂无处讨。拈得鼻孔失却口。(雪窦显)。
　　涅盘老子顺风吹。啰哩哩啰争得知。隔岭几多人错听。一时唤作鹧鸪词。(白云端)。
　　不会谁不会。相逢且吃茶。不寻云水路。争得到僧家。(长灵卓)。
　　谁谓宗师有妙旨。切切为人须到底。手按瑶琴彻晓弹。其来不入聋人耳。(佛鉴懃)。
　　倒腹倾肠说向君。不知何故尚沈吟。而今便好猛提取。付与世间无事人。(径山杲)。
　　【续收】百丈南泉论古今。龙生龙子老婆心。若人要识二禅老。绣出鸳鸯须是针。(慈受深)。
　　鸾胶续断弦。猊血化驴乳。从来不为人。今古参佛祖。箭既离弦无返回。将欲夺之必固与。语时默默时语。人从陈州来。却往许州去。(圆悟勤)。
　　百丈政示众曰。汝等为我开田。我为汝说大义。普请开田了。众请和尚说大义。师展两手示之。　颂曰。
　　常怜百丈解开田。今古行人手里传。谁道舌头曾不动。五音六律太周旋。(白云端)。
　　大义由来不可陈。休於言下觅疎亲。而今欲识大雄老。金毛生得玉麒麟。(佛迹昱)。
　　开口说大义。后人莫容易。百丈总持门。淡而还有味。(龙门远)。
　　百丈开田说大义。理事圆融无不备。梵音清彻十方闻。草树锄锹皆耸起。末后双拳再展开。拖泥带水为痴呆。船流到岸五千里。刻舟求剑徒悠哉。(佛性泰)。
　　【续收】展开两手当时说。大义流通满世间。莫谓入荒田不拣。而今到处草漫漫。(牧庵忠)。
　　大义开田创祖基。分明书契示传持。儿孙不肯遗先业。乞食年年役路歧。(懒庵需)。
　　普请开田力已齐。纷纷带水又拖泥。展开两手人休问。昨夜三更月落西。(此庵净)。
　　百丈说大义。全然没巴鼻。通身是水泥。溺死在平地。(无际派)。
　　【增收】洪州泐潭法会禅师(嗣马祖)问马祖。如何是西。
　　来祖师意。祖曰。低声近前来。师近前。祖打一掴曰。六耳不同谋。来日来。师至来日犹入法堂曰。请和尚道。祖曰。且去待老汉上堂时出来与汝证明。师乃悟曰。谢大众证明。绕法堂一匝便去。　颂曰。
　　鸡声茅店月华明。客梦沉迷尚未醒。开得眼来天大晓。髼头垢面便奔程。(绝象鉴)。
　　十八佳人嫁未酬。每凭媒妁善搜求。一从嫁却潘郎后。便解人前不识羞。(竹屋简)。
　　【增收】池州杉山智坚禅师(嗣马祖)与归宗南泉路次逢虎。各从边过了。泉问归宗。适来见虎。似个甚么。宗曰。似个猫儿。复问师。师曰。似个狗子。师却问泉。泉曰似个大虫　大沩智曰。三个老汉。聚头寐语。若要彻一时参取这大虫始得。复颂曰。
　　一虎三人见不同。高低各自立宗风。为伊途路不得力。空过浮生一梦中。
　　一物两名也大奇。三人那个可为师。顶门未具金刚眼。透出纵横孰辨伊。(开先瑛)。
　　五五二十五。大虫元是虎。狗子与猫儿。岂可同时语。夜闭门早开户。须信利牙爪可怖。家家门首透长安。尽是举子朝天路。(佛鉴懃)。
　　抚州石巩山慧藏禅师(嗣马祖)初为猎人射鹿。因遇马祖。令自射无下手处。省悟投出家。既得法住山。后常张弓架箭。凡见僧来便曰。看箭。一日三平到。师曰。看箭。平乃披襟当之曰。此是杀人箭。活人箭又作么生。师弹弓弦三下。平乃礼拜。师曰。三十年张弓架箭。只射得半个圣人。遂抝折弓箭。平后到大颠处举前话。颠曰。既是活人箭。为甚么向弓弦上辨。平无对。遂再参。既悟为颠之嗣。　颂曰。
　　张弓架箭唤君回。不省宗师特意来。个个尽随迷醉走。句中认影影难开。三平犹未全提得。霹雳雷声徧九垓。(汾阳昭)。
　　三十年来事一弓。一弓弓拟定寰中。宁知半圣虽投欵。纳璧牵羊信不通。(正觉逸)。
　　架箭张弓用得深。平生犹喜中红心。后来半个人虽得猛火方成百炼金。(佛印元)。
　　张弓架箭岂徒然。中的虽多命不全。半圣投机无别意。功高何必画凌烟。(佛慧泉)。
　　张弓架箭三十年。射得三平半不全。争似万人齐指处。斜阳一雁落秋天。(佛国白)。
　　三十年来握箭弓。三平才到擘开胸。半个圣人今日得。大颠弦外几时逢。(崇胜珙)。
　　【续收】古有石巩师。架弓箭而坐。如斯三十年。知音无一个。三平中的去。父子相投和。子细返思量。元伊是箭垛。(法灯钦)。
　　解擘当胸箭。因何只半人。为从途路晓。所以不全身。(灌州灵岩安)。
　　认得斑斑急上弦。吼风一镞去惊天。近前子细来观觑。谁把蓝田石射穿。(心闻贲)。
　　张弓架箭几何年。接得三平机不全。若使当时能羿射。免教落节向弓弦。(水庵一)。
　　朗州中邑和尚。(嗣马祖)每见僧拍手鼓唇曰。呜[口*耶]呜[口*耶]。仰山到参。从东过西立。师曰。子甚处学得此三昧。山曰。从曹溪脱印学来。师曰。如是如是。山却问。和尚甚处得此三昧。师曰。吾从章敬处得来。　颂曰。
　　鼓唇拍手口呜[口*耶]。直引来人辨正邪。千万往来都不荐。仰山才见便同家。(汾阳昭)。
　　曹溪脱印传来错。章敬师承受处粗。将谓胡须天下赤。元来更有赤须胡。(正觉逸)。
　　仰山善问。中邑善应。覆去翻来。拍拍是令。(慈受深)。
　　【增收】中邑因仰山问。如何得见性去。师曰。譬如一室有六窗。内其一猕猴。外有猕猴从东边唤狌狌。猕猴即应。如是六窗俱唤俱应。山作礼曰。适来蒙和尚譬喻无不了知。更有一事。只如内猕猴瞌睡。外猕猴欲相见时如何。师下绳床捉山手作舞曰。狌狌。我与汝相见了也。　颂曰。
　　六窗一一唤猕猴。睡着如何解应酬。只与加鞭令醒悟。当时中邑谩悠悠。(本觉一)。
　　冻眠雪屋夜摧颓。窈窕篱门夜不开。寒槁园林看变态。春风吹起律筒灰。(天童觉)。
　　人人有个老猕猴。暮四朝三卒未休。唤着便能知落处。八花砖上辊金球。(慈受深)。
　　一室虚涵对六窗。猕猴留在更无双。忘怀绝虑猕猴死。一国安宁六国降。(南堂兴)。
　　一室萧然六窗廓。尔中邑仰山自作自起。拈弄一个猢狲作出千般举止。浣盆浣盆我识得你。(皖山凝)。

　　禅宗颂古联珠通集卷第十二
　　禅宗颂古联珠通集卷第十三

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第三世之四(南岳下第二世之四)

　　【增收】洪州泐潭常兴禅师。(嗣马祖)因南泉来见。师面壁而坐。泉抚师背。师曰阿谁。曰普愿。师曰如何。曰也寻常。师曰。汝何多事。　颂曰。
　　面壁堆危引客过。问谁那更问如何。道寻常已成多事。检点侬家事更多。(西岩惠)。
　　【增收】汾州大达无业国师(嗣马祖)僧问。如何是佛。师曰。莫忘想。　颂曰。
　　王令威严谁敢拟。纤毫才动铁轮随。时人只见锥头利。几人能见利头锥。(懒庵需)。
　　无业示众曰。若有一毫头圣凡情念未尽。未免入驴胎马腹里去。白云端曰。直饶一毫头圣凡情念顿尽。亦未免入驴胎马腹里去。瞎汉但恁么会。　颂曰。
　　无业何太切。白云何太孤。胡须将谓赤。更有赤须胡。(南岩胜)。
　　一道如弦直。心亲手更亲。箭穿红日影。方是射雕人。(鼓山珪)。
　　【增收】信州鹅湖大义禅师(嗣马祖)因唐宪宗诏入内论议。法师问。如何是禅师以手点空。法师无对。帝曰。法师讲无穷经论。祇这一点尚不奈何。师却举。顺宗问尸利禅师。大地众生如何得见性成佛。利曰。佛性如水中月。可见不可取。师谓帝曰佛性非见必见。水中月如何攫取。帝乃问。如何是佛性。师曰。不离陛下所问。帝默契。　颂曰。
　　因地而倒因地起。离地求起无是理。不离所问语虽亲。认着依前还不是。(枯禅镜)。
　　说理谈真面紫宸。鹅湖大义枉劳神。由来佛性难名邈。争似君王默契亲。(天目礼)。
　　空中一点是个甚么。直饶讲无限经论。其奈不识者行货。虽然价重须弥。也被君王识破。(尼闲林英)。
　　【增收】潭州三角山总印禅师(嗣马祖)示众曰。若论此事。贬上眉毛早已蹉过也。麻谷便问。贬上眉毛即不问。如何是此事。师曰。蹉过也。谷乃掀倒禅床。师便打　长庆代云。悄然。　颂曰。
　　正令威严断不容。星移斗转觅无踪。将军勒起当头马。杀气纷纷衮黑风。(呆堂定)。
　　【增收】三角示众曰。凡说法须用应时应节。时有僧问。四黄四赤时如何。师曰。三月杖头挑。曰为甚么满肚皮贮气。师曰。争奈一条绳何。曰如何得出气去。师曰。直待皮穿。　颂曰。
　　平地安身未肯休。花阴柳径逐时流。放教满肚无闲气。始信渠侬得自由。(慈受深)。
　　【增收】三角因僧问。如何是三宝。师曰。禾豆粟。曰意旨如何。师曰。大众欢喜奉行。　颂曰。
　　三角对酬禾豆粟。龙宫海藏难收录。空门曾问疎山僧。便道如今粥饭足。(大洪遂)。
　　池州鲁祖山宝云禅师(嗣马祖)师寻常见僧来便面壁。南泉闻曰。我寻常向师僧道。向佛未出世时会取。尚不得一个半个。他恁么驴年去玄觉云。为复唱和语不肯语　保福问长庆。祇如鲁祖节文在甚么处。被南泉恁么道。长庆云。退己让於人。万中无一个　罗山云。陈老师当时若见。背上与五火抄。何故。为伊解放不解收　玄沙云。我当时若见。也与五火抄　云居锡云。罗山若沙总恁么道。为复一般别有道理。若择得出。许上座佛法有去处　玄觉云。且道。玄沙五火抄。打伊着不着。　颂曰。
　　人来面壁坐颙颙。不话多端说异同。亲切不教心外觅。免将明暗呼盲聋。秋霜博地生寒暑。鲁祖垂慈不用功。(汾阳昭)。
　　老倒禅门传鲁祖。见僧面壁亲垂顾。个中若是丈夫儿。剔起眉毛便回去。(佛印元)。
　　鲁祖三昧最省力。才见僧来便面壁。若是同心达道者。不在扬眉便相悉。(梁山冀)。
　　祖师面壁播诸方。无限禅人谩度量。无事晚来江上立。数株寒栢倚斜阳。(琅琊觉)。
　　坐断千山与万山。劝人除却是非难。池阳近日无消息。果中当年不目观。(翠岩真)。
　　面壁咸言上上机。衲僧到此拟何之。直饶截断千江水。也落宗门第二槌。(海印信)。
　　鲁祖孤风振四维。僧来面壁少人知。南泉提起驴年事。且道如今是甚时。(白云端)。
　　鲁祖当年不用功。逢僧面壁显家风。若遇上乘同道者(请续此一句　黄龙新)。
　　堪笑池阳老古锥。僧来面壁拟何为。大都端正人男女。清净不劳红粉施。(草堂清)。
　　虽然不是作家。好恶他家自识。吃拳还似打人。面赤不如语直。(黄龙震)。
　　鲁祖山前古路通。熙微一径没西东。杜鹃声里春光老。零落桃花藉地红。(普融平)。
　　无弦不弹有曲谁听。匏土革木宫商自正。寥寥千古少林人。也道九年传此令。(佛心才)。
　　池阳何处得扪摸。后代商量涉异途。古人刚地成多事。试问如今会也无。(龙门远)。
　　【续收】虎径龙泉绕行岩。凤栖霜倚鹤和杉。谁人会得宗师意。纽转乾坤好不参。(克符道者)。
　　鲁祖见僧面壁。此理何妨径直。时人更莫斟量。祇者不劳心力。中间或闻一类。强言正是相为。非唯谤他古人。亦乃困於上智。会得祖师现前。不会也难逃避。(永明寿)。
　　南泉黑豆未生时。喃喃终是泄天机。休向未生全晓悟。日出东方月落西。(药山昱)。
　　池阳面壁许谁知。万古孤峰对落晖。才见攒眉便回去。早知不是丈夫儿。(懒庵需)。
　　鲁祖逢人面壁。老大慵懒追随。后之参徒罔测。一向打瓦钻龟。(水庵一)。
　　叶落江头一望长。几茎乔木倚斜阳。曾经巴峡猿啼处。铁作心肝也断肠。(简堂机)。
　　背前面后扬家丑。揭地洪音师子吼。分付仙陀知不知。法身午夜藏北斗。(足庵鉴)。
　　家财丧尽没丝毫。祇个一身犹恨多。却向池阳最深处。杀人空手不持刀。(石庵玿)。
　　无目仙人揣骨头。暗中摸索认王侯。价高毕竟无人买。冷却构栏懡[怡-台+罗]休。(雪庵瑾)。
　　日暖佳人刺绣迟。紫荆枝上啭黄鹂。欲知无限伤春意。尽在停针不语时。(南叟茙)。
　　人来面壁成何事。争得心开见本源。空劫已前诸佛子。话头不举自然圆。(横川珙)。
　　【增收】鲁祖因僧问。如何是不言言。师曰。汝口在甚么处。曰某甲无口。师曰。将甚么吃饭。僧无语　洞山云。他又不饥。吃甚么饭　雪窦云。好劈脊便棒。这汉开口了合不得。合口了开不得。　颂曰。
　　得因失有是在非边。根源未断枝派相连。不言言口何在。转得身来难下载。一帆风过洞庭湖。对面须知已违背。(月堂昌)。
　　【增收】唐州紫玉山道通禅师(嗣马祖)因于頔相公问。佛法至理乞师一言。师曰。若问须去情谓。公曰便请。师曰。但问将来。曰如何是佛。师召于頔。公应诺。师曰。更莫别求。　颂曰。
　　如何是佛。更莫别求。相随来也。四大部洲。(月林观)。
　　【增收】紫玉因于公一日问。如何是黑风吹其船舫漂堕罗剎鬼国。师曰。于頔客作汉。问恁么事作么。于失色。师指曰。这个便是黑风漂堕罗剎鬼国。于作礼而谢。　颂曰。
　　就身打劫壮吾曹。唤得贤侯智眼高。忿色不知何处去。珠回玉转透云袍。(南岩胜)。
　　【增收】五台山隐峰禅师(嗣马祖)一日辞祖。祖曰。甚处去。师曰。石头去。曰石头路滑。师曰。竿木随身逢场作戏。便去。才到石头。遂绕禅床一匝振锡一下。问。是何宗旨。头曰。苍天苍天。师无语。回举似马祖。祖曰。汝更去。见他道苍天苍天。便嘘两声。师又去。一依前问。头乃嘘两声。师又无语。归举似马祖。祖曰。向汝道石头路滑。　颂曰。
　　石头路险人难到。到者方知滑似苔。两度三回虽蹋倒。满身泥水又归来。(虚堂愚)。
　　唱彻黄金缕。重吹紫玉箫。倚楼人不见。风过树头摇　□□□。
　　【增收】隐峰因南泉把净瓶与师曰。净瓶是境。你不得动着境与我将水来。师将净瓶倾水於泉面前休去　归宗曰。邓隐峰也是乱舄。　颂曰。
　　南泉特地指瓶。隐峰便来舄水。两人自不识羞。掘地深埋自己。(照堂一)。
　　南泉不指净瓶。隐峰何曾舄水。从教打瓦钻龟。佛法不在这里。(鼓山珪)。
　　眼中无翳休挑刮。镜上无尘不用磨。信脚出门行大路。横担拄杖唱山歌。(径山杲)。
　　【增收】磁州马头峰神藏禅师(嗣马祖)上堂谓众曰。知而无知。不是无知。而说无知　南泉曰。恁么依师道。始道得一半　黄蘖曰。不是南泉驳他要圆前话。　颂曰。
　　从头数到一二三。倒数却成三二一。直饶善会大衍算。掐指巡文数不出。(中庵空)。
　　【增收】潭州华林善觉禅师(嗣马祖)裴相国访师问曰。师还有侍者否。师曰有。只是不可见客。曰何妨。师乃唤曰。大空小空。唯二虎自庵后出。裴见之惊悚。师语二虎。有客且去。二虎於是哮吼而去。曰师作何行业感得如斯。师提起数珠曰。会么。曰不会。师曰。老僧常念观世音。　颂曰。
　　常念观音力伏猛兽。道眼通明万缘何有。良哉大士时时垂手。念兹在兹安乐长寿。(龙门远)。
　　新罗渤海竺乾此土。月白风清三界独步。对境无心驯庵有虎。忽然提起数珠时。谁识当阳第一机。奇奇敌胜还他师子儿。(南堂兴)。
　　【增收】乌臼和尚(嗣马祖)因玄绍二上座参。师乃问二禅客发足甚处。玄曰江西。师便打。曰久知和尚有此机要。师曰。汝既不会。后面个师僧祇对看。绍拟近前。师便打曰。信知同坑无异土。参堂去。　颂曰。
　　乌臼分明棒有眼。这僧直是眼无筋。假饶打着百千个。切莫将伊挂齿唇。(照堂一)。
　　赤身挨白刃。死中还得活。一箭自迷踪。万车齐丧辙。(鼓山珪)。
　　烈焰不容蚊蚋泊。大海那堪宿死尸。任是三头并六臂。望风无不竖降旗。(径山杲)。
　　镆铘在握当堂坐。拟欲冲前便丧躯。纵使机锋如电拂。到头未免病栖芦。(懒庵需)。
　　【增收】乌臼问僧。近离甚处。曰定州。师曰。定州法道何似这里。曰不别。师曰。若不别。更转彼中去。便打。僧曰。棒头有眼。不得草草打人。师曰。今日打着一个也。又打三下。僧便出去。师曰。屈棒元来有人吃在。曰争奈杓柄在和尚手里。师曰。汝若要山僧回与汝。僧近前夺棒打师三下。师曰。屈棒屈棒。曰有人吃在。师曰。草草打着个汉。僧礼拜。师曰。却与么去也。僧大笑而坐。师曰。消得恁么消得恁么。　颂曰。
　　呼即易遣即难。互换机锋子细看。劫石固来犹可坏。沧溟深处立须乾。乌臼老乌臼老。几何般。与他杓柄太无端。(雪窦显)。
　　相见不虚图。分明付与渠。汝醉我扶起。我倒汝相扶。交互为宾主。相将入帝都。高歌大笑九衢里。天上人间我唯尔。(佛性泰)。
　　【增收】石臼和尚初参马祖。祖问。甚处来。师曰。乌臼来。曰乌臼近日有何言句。师曰。几人於此茫然在。曰茫然且置。悄然一句作么生。师乃近前三步。曰我有七棒寄打乌臼。你还甘否。师曰。和尚先吃。某甲后甘。却回乌臼。　颂曰。
　　石臼发脚太迟。马祖开口太早。十字街头要钱。须是打他栲栳。(月堂昌)。
　　【增收】石臼因僧问。如何是地藏手中珠。师曰。你手中还有么。曰不会。师曰。莫谩大众。复颂曰。不识自家宝。随他认外尘。日中逃影质。镜里失头人。　颂曰。
　　贪观天上月。失却手中桡。石臼山下路。归计转迢遥。觌面光辉日。拍手笑吾曹。且道笑他个甚么。为人不得力。(佛灯珣)。
　　丧尽自家宝。何须问外尘。万缘俱照破。方见本来人。(涂毒策)。
　　【增收】本溪和尚(嗣马祖)一日坐次。庞居士至。师才顾视。公以拄杖画一圆相。师近前踏却。士曰。与么不与么。师亦画一圆相。士亦近前踏却。师曰。与么不与么。士抛下拄杖而立。师曰。来时有杖。去时无杖。曰幸目圆成。徒劳侧目。师抚掌曰。奇哉奇哉。一无所得。士拈杖便行。师曰。看路看路。　颂曰。
　　砖子来瓦子掷。拳头来脚尖趯。子细点检一场狼藉。先贤为榜样。今人为法则。莫学相似禅。青天轰霹雳。个中若是惺惺汉。馊饭残羹谁肯吃(咄)。(大圆智)。
　　起模画样弄精魂。拂迹除踪更见人。行到水穷山尽处。满天云散月华明。(瞎堂远)。
　　十九条平路。终无一局同。欲分先后手。侧目辨来踪。(正觉显)。
　　各呈见解。互逞机锋。石火莫及。电光罔通。抛下拄杖而立。不同草草拈起拄杖便行。亦岂匇匇者里着得只眼。许你亲见庞公。(石溪月)。
　　【增收】本溪因庞公问。丹霞打侍者意旨如何。师曰。老老大大见人长短。曰为我与师同参。所以借问。师曰。若恁么从头举来共你商量。曰老老大大不可共你说人是非。师曰。念公年老。曰罪过罪过。　颂曰。
　　一对铁槌如绵团。一双乌鸦如白鹤。忽然狭路相逢。不免将错就错。(佛鉴懃)。
　　【增收】亮座主(见马祖)讲经论因参马祖。祖问。见说座主大讲得经论。是否。师曰不敢。曰将甚么讲。师曰。将心讲。曰心如工伎儿。意如和伎者。争解讲得。师抗声曰。心既讲不得。虚空莫讲得么。曰却是虚空讲得。师不肯便去。将下阶。祖召曰座主。师回首。祖曰。是甚么。师豁然大悟。便礼拜。曰这钝根阿师礼拜作么。师曰。某甲所讲经论。将谓无人及得。今日被大师一问。平生功业一时冰释。礼谢而退。乃隐於洪州西山。更无消息。　颂曰。
　　几年错谓将心讲。谁信虚空讲似流。蓦唤回头方瞥地。西山一去绝踪由。(本觉一)。
　　马师瞎却亮师眼。一入西山更不返。我有三十二藤条。寄与山中这担板。(东山空)。
　　昨夜月初明。柴门犹未闭。苗儿捉老鼠。引得狗儿吠。(懒庵枢)。
　　却是虚空解讲经。驴鸣狗吠一般声。郡楼昨夜冬冬鼓。不是知音不解听。(白杨顺)。
　　弓弦难结鸳鸯纽。御道那栽栗棘蓬。堪笑香严饶舌老。今年犹胜去年穷。(正堂辩)。
　　却是虚空讲得经。雨花狼籍晓风清。赚人深入西山后。多少阇黎又错听。(闲极云)。
　　镇州金牛和尚(嗣马祖)每日自作饭供养众僧。至斋时舁饭桶到僧堂前。作舞呵呵大笑曰。菩萨子吃饭来　长庆因僧问。古人抚掌唤僧吃饭意旨如何。庆云。大似因斋庆赞。僧问大光。未审庆赞个甚么。光作舞。僧礼拜。光云。这野狐精　东禅齐云。古人自出手作饭。舞了唤人来吃。意作么生。还会么。祇如长庆与大光。是明古人意。别为他分析。今问上座。每日持钵掌盂时。迎来送去时。为当与古人一般。别有道理。若道别且作么生得别来。若一般恰到他舞。又被唤作野狐精。有会处么。若未会。行脚眼在甚么处。　颂曰。
　　白云影里笑呵呵。两手扶来付与他。若是金毛师子子。三千里外见譊讹。(雪窦显)。
　　拳中十指展缩自由。菩萨吃饭莫笑金牛。有意气时添意气。不风流处也风流。(地藏恩)。
　　金牛作舞也奇哉。抚掌相招吃饭来。若谓因斋成庆赞。都卢笑杀老黄梅。(佛国白)。
　　菩萨子吃饭来。一唤令人眼豁开。却忆上方曾打鼓。亲持铁钵诣天台。(长灵卓)。
　　长连床上狐屎尿。三圣堂前狗吠春。跳出金牛窠窟子。月明照见夜行人。(佛眼远)。
　　【续收】襕衫席帽积尘埃。柳巷花衢去复来。拈得旧时毡拍板。逢人徧爱舞三台。(佛心才)。
　　丝来线去分明过与。若不相谙如何验取。因斋庆赞和泥土蹈袭。只言呈作舞野狐精。七星利剑血长鲸。(圆悟勤)。
　　堂前事事已办。只欠开口吃饭。一饱能忘百饥。说甚因斋庆赞。识得当面主人翁。眉毛决定遮双眼。(佛鉴懃)。
　　钟鼓声声已唤斋。堂前作舞老公家。虽然一钵充饥困。不觉牙生满口沙。(懒庵枢)。
　　鸩鸟落水鱼鳖死。毒龙行处草木枯。坐中若有江南客。休向人前唱鹧鸪。(简堂机)。
　　作舞金牛错用心。唤人吃饭笑忻折。黄金自有黄金价。何必和沙卖与人。(天目礼)。
　　【增收】嵩山和尚(嗣马祖)因与庞居士吃茶。士举槖子曰。人人尽有分。为甚么道不得。师曰。祇为人人尽有。所以道不得。曰阿兄为甚么却道得。师曰。不可无言也。曰灼然灼然。师便吃茶。士曰。阿兄吃茶。为甚么不揖客。师曰谁。曰庞公。师曰。何须更揖。后丹霞闻乃曰。若不是嵩山。几被个老翁惑乱。一上士闻之。乃令人传语霞曰。何不会取未举槖子时。　颂曰。
　　未提槖子已前。衲子难为下觜。识得这个灵苗。不向黄泉作鬼。不作鬼何准拟。一拳拳倒黄鹤楼。一踢踢翻大海水。(南堂兴)。
　　七椀清风生两腋。一回举着便惺惺。相逢不用轻相揖。须要当头道姓名。(正觉显)。
　　【增收】嵩山与庞公见众僧择菜次。师曰。黄叶即去。青叶即留。士曰。不落青黄又作么生。师曰。道取好。曰互为宾主也大难。师曰。却来此间强作主宰。曰谁不与么。师曰是。曰不落青黄就中难道。师笑曰。也解与么道。士珍重大众。师曰。大众放你落机处　佛鉴云。庞公当时若下得一转语。方得话圆。且道。下得什么语。当时但道。某甲亦放过长老蹉过处。且道。甚么处是蹉过处。诸人捡点得出么。若捡点不出。山僧更与你注破。乃颂曰。
　　蹉过处甚分明。无耳僧人子细听。但得白云消散尽。夕阳斜照数峰青。
　　不落青黄道取好。互为宾主也大难。珍重众僧便下去。后回相见作何颜。(大圆智)。
　　胶投漆水和乳。一卷一舒全宾全主。谁言不落青黄。就中要人道取。谁道取分付。镬汤熟蒸烂煮。(佛性泰)。
　　【增收】则川和尚(嗣马祖)因庞居士相看次。师曰。还记得见石头时道理否。曰犹得阿师重举在。师曰。情知久参事慢。曰阿师老耄。不啻庞公。师曰。二彼同时又争几许。曰庞公鲜健且胜阿师。师曰。不是胜我。祇欠汝个幞头。士拈下幞头曰。恰与师相似。师大笑而已。　颂曰。
　　初见石头久参事慢。阿师老耄庞公鲜健。一顶幞头机锋互换。大笑呵呵风和日暖。(正觉显)。
　　【增收】则川与庞居士摘茶次。士问曰。法界不容身。师还见我否。师曰。不是老僧洎答公话。曰有问有答盖是寻常。师乃摘茶不听。士曰。莫怪适来容易借问。师亦不顾。士喝曰。这无礼仪老汉。待我一一举向明眼人。师乃抛却茶蓝便归方丈雪窦云。则川只解把定封疆。要且不能同死同生。当时好与捋下幞头。谁敢唤作庞居士。　颂曰。
　　相逢相识谩相邀。碧水溪深隔断桥。无限说辞殊不听。急扃门户更徒劳。(保宁勇)。
　　二老机关谁共委。幞头捋下发髼松。山深不记来时路。彷佛猿啼碧涧中。(懒庵枢)。
　　二八佳人巧画眉。穿帘入户意如痴。空劳笑语相调戏。白发山翁肯采伊。(宝叶源)。
　　【增收】则川一日在方丈内坐。居士来见乃曰。只知端居丈室。不觉僧到参。时师垂下一足。士便出行三两步却回。师乃收足。士曰。可谓自由自在。师曰。我是主。士曰。阿师只知有主。不知有客。师唤侍者点茶。士作舞而出　南堂兴拈云。好则川亦好庞公。看他两作家恁么相见。如二龙玩宝。两无相伤。所谓入林不动草。入水不动波。到这里方知有自由自在分。且道。是什么得恁么灵验。(良久)复颂曰。
　　衲子怀中宝。文星袖里珠。夫子步亦步。夫子趋亦趋。
　　又颂曰。
　　则川善唱居士能舞。云既从龙风亦从虎。师子嚬呻象王回顾。北斗藏身月宫趂兔。踏破草鞋不移寸步。乐行不如苦住。富客不如贫主。趋前退后说来端。舞袖高歌却回去。(正觉显)。
　　【增收】忻州打地和尚(嗣马祖)自江西领旨。常晦其名。凡学者致问。唯以棒打地示之。时谓之打地和尚。一日被僧藏却棒然后致问。师但张其口。僧问门人曰。祇如和尚每日有人问便打地意旨如何。门人即於灶内取柴一片掷在釜中。　颂曰。
　　请问吾师皆打地。问处虽殊理不殊。古人总在斯门入。早是慈悲曲为渠。(般若柔)。
　　紫府山前真正事。拄杖常擎在手中。南北问津无限众。唯将打地报盲聋。(汾阳昭)。
　　棒棒打着地。始信无虚弃。祇见凿头方。失却锥头利。(慈受深)。
　　端坐似无为。逢人却打地。吓得虚空神。走入波斯鼻。(福州宝寿乐)。
　　【增收】江西椑树和尚(嗣马祖)一日因。道吾从外归。师问。甚么处去来。曰亲近来。师曰。用簸这两片皮作么。曰借。师曰。他有从汝借。无作么生。曰祇为有所以借　后曹山闻举乃云。一子亲得。　颂曰。
　　从来父子不相离。石女何劳更问伊。昨夜寒岩无影木。白云深处露横枝。(丹霞淳)。
　　【增收】椑树卧次。道吾近前。牵被覆之。师曰作么。曰盖覆。师曰。卧底是坐底是。曰不在这两处。师曰。争奈盖覆何。曰莫乱道。　颂曰。
　　椑树卧起。道吾盖覆。一喝当头。掀翻路布。(圆悟勤)。
　　相逢不相避。个里聊游戏(喝一喝)反天覆地。(大圆智)。
　　【增收】石林和尚(嗣马祖)见庞居士来。乃竖起拂子曰。不落丹霞机。试道一句子。士夺却拂子。却自竖起拳。师曰。正是丹霞机。曰与我不落看。师曰。丹霞患哑庞公患聋。曰恰是。师无语。士曰。向道偶尔。　颂曰。
　　担东过西。移前作后。马首千差。佛面百丑。(月堂昌)。
　　作家相见别无道理。彼既摇头此亦摆尾。头尾相应须存终始。多少杜撰禅和。一向拨波求水。(佛鉴懃)。
　　【增收】潭州秀溪和尚(嗣马祖)因谷山问。声色纯真如何是道。师曰。乱道作么。山却从东过西立。师曰。若不恁么即祸事也。山又从西过东立。师乃下禅床方行两步。被谷山捉住曰。声色绝真事作么生。师便打一掌。山曰。三十年后要个人下茶也无在。师曰。要谷山这汉作甚么。山呵呵大笑。　颂曰。
　　楼前巧燕双双语。林上娇莺对对飞。因看古人无义语。等闲又得一联诗。(佛鉴懃)。
　　两阵交锋笑似嗔。双眉倒卓眼生筋。溪山云月谁为侣。南北东西绝近邻。(瞎堂远)。
　　【增收】浮杯和尚(嗣马祖)一日。凌行婆来礼拜。师与坐吃茶。婆乃问。尽力道不得底句分付阿谁。师曰浮杯无剩语。曰未到浮杯不妨疑着。师曰。别有长处不妨拈出。婆敛手哭曰。苍天中更添冤苦。师无语。曰语不知偏正理不识倒邪。为人即祸生。后有僧举似南泉。泉曰。苦哉浮杯。被这老婆摧折一上。婆后闻笑曰。王老师犹少机关在。澄一禅客逢见行婆便问。怎生是南泉犹少机关在。婆乃哭曰。可悲可痛。一罔措。婆曰。会么。一合掌而立。婆曰。伎死禅和如麻似粟。一举似赵州。州曰。我若见这臭老婆问教口痖。一曰。未审和尚怎生问他。州便打。一曰。为甚么却打某甲。州曰。似这伎死汉不打更待几时。连打数棒。婆闻却曰。赵州合吃婆手里棒。后僧举似赵州。州哭曰。可悲可痛。婆闻此语合掌叹曰。赵州眼光烁破四天下。州令僧问。如何是赵州眼。婆乃竖起拳头。僧回举似赵州。州作偈曰。当机觌面提。觌面当机疾。报汝凌行婆。哭声何得失。婆以偈答曰。哭声师已晓。已晓复谁知。当时摩竭国。几丧目前机。　颂曰。
　　掌内摩尼曾不顾。谁能护惜娘生袴。浮杯不会老婆禅。直至如今遭点污。(径山杲　三)。
　　电光石火尚犹迟。伎死禅和那得知。转面回头拟寻讨。夕阳已过绿梢西。
　　眼光烁破四天下。婆子拳头无缝罅。当机觌面事如何。猛虎脊梁谁解跨。
　　动弦别曲。叶落知秋。拟议不来。休休休休。(中庵空)。
　　行婆能击涂毒鼓。远近闻之皆胆怖。唯有南泉与赵州。同死同生殊不顾。阿呵呵。伎死禅和不奈何。(佛性泰)。
　　年少行藏独倚楼。一家女子百家求。只因不入浮杯网。对镜看看白尽头。(笑翁堪)。
　　【增收】潭州龙山和尚。(亦云隐山嗣马祖)洞山与密师伯经由。见溪流菜叶。洞曰。深山无人。因何有菜随流。莫有道人居否。乃共议。拨草溪行五七里间。忽见师羸形异貌。放下行李问讯。师曰。此山无路。阇黎从何处来。洞曰。无路且置。和尚从何而入。师曰。我不从云水来。曰和尚住此山多少时耶。师曰。春秋不涉。曰和尚先住。此山先住。师曰不知。曰为甚么不知。师曰。我不从人天来。曰和尚得何道理便住此山。师曰。我见两个泥牛斗入海。直至于今绝消息。　颂曰。
　　泥牛入海无消息。天上人间何处觅。谓言春去秋复来。步步乘骑得渠力。(保宁勇)。
　　拨草瞻风海上游。海山深处叶随流。相将行到水穷处。果见厖眉老比丘。这比丘冷啾啾。清风为线明月为钩。一合乾坤作钓舟。孤峰绝顶垂纶坐。不风流处也风流。(南堂兴)。
　　眼目高低鼻孔横。浅深轻重不多争。蚊虻虿上挨肩入。鸑鷟牙根借路行。便把长河搅酥酪。敢将粟柄作禾茎。隐山未是潜身处。出没任他乌兔更。(瞎堂远)。

　　禅宗颂古联珠通集卷第十三
　　禅宗颂古联珠通集卷第十四

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第三世之五(南岳下第二世之余)

　　襄州庞蕴居士(见马祖)初谒石头乃问。不与万法为侣者是甚么人。头以手掩其口。豁然有省。后参马祖问曰。不与万法为侣者是甚么人。祖曰。待汝一口吸尽西江水。即向汝道。士於言下顿领玄旨。　颂曰。
　　一口吸尽西江水。万古千今无一滴。要知傥理不傥亲。马祖可惜口门窄。(白云端)。
　　风吹日炙露尸骸。泣问仙人觅地埋。忍俊不禁多口老。阴阳无处可安排。(保宁勇)。
　　吸尽西江向汝道。马师家风不草草。截流一棹破烟寒。天水同秋清渺渺。(天童觉)。
　　一口吸尽西江水。洛阳牡丹新吐药。簸土扬尘勿处寻。抬眸撞着自家底。(五祖演)。
　　一口吸尽西江水。道头便合自知尾。可怜庞老马大师。相逢对面千万里。(佛鉴懃)。
　　一口吸尽西江水。大师也是不得已。偶被庞公借问来。尽力道得只如此。(文殊道)。
　　借问乾坤独步人。全提分付太言睹。西江吸尽无涓滴。谁解喉门锁要津。(石门易)。
　　一口吸尽西江水。鹧鸪啼在深花里。自有知音笑点头。其来不入聋人耳。(宝峰照)。
　　一口吸尽西江水。岭上桃华香幞鼻。枝枝叶叶尽含春。也是因我得礼你。(高庵悟)。
　　大海波涛阔。小人方寸深。海枯终见底。人死不知心。(鼓山珪)。
　　一口吸西江。通身不隐藏。圣凡不到处。顶上放祥光。(楚安方)。
　　【续收】一口吸尽西江。栗棘[祝/土]杀老庞。当阳若也吞得。管取海内无双。(圆悟勤)。
　　一口吸尽西江水。涓滴不留洪浪起。驹儿自是不寻常。嘶风弄影斜阳里。(白杨顺)。
　　一口吸尽西江。马驹踏杀老庞。不用烧钱引鬼。自然安怗家邦。(尼无着总)。
　　吸尽西江。今古无双。及第归也。本身姓庞。(典牛游)。
　　庞公孰谓问头亲。马祖言犹泥齿唇。吸尽西江禁不住。崄崖句里笑翻身。(水庵一)。
　　一口吸尽西江水。碓觜生花犹未已。叶叶枝枝垂雨露。须弥藏在针锋里。(大禅明)。
　　一口吸尽西江水。庞老不曾明自己。烂醉如泥胆似天。巩县茶瓶三只觜。(松源岳)。
　　密呾哩狐。密咀哩智。开口动舌。是甚滋味([囗@力])你莫痴。(简堂机)。
　　西江一吸了无余。突出堂堂大丈夫。尽道世间胡须赤。谁知更有赤须胡。(密庵杰)。
　　秤锤搦出油。闲言长语休。腰缠十万贯。骑鹤上扬州。([仁-二+幻]堂仁)。
　　净裸裸。赤洒洒。没可把。喏可知礼也。(退庵休)。
　　一口吸尽西江水。千手大悲提不起。碓觜生花春昼长。狸奴白牯皆欢喜。(普庵玉)。
　　一着高一着。一步阔一步。马驹踏杀人。住住住住住。(枯禅镜)。
　　【增收】居士见丹霞。霞作走势。士曰。犹是抛身势。作么生是嚬呻势。霞便坐。士向前以拄杖画个七字。於下画个一字曰。因七见一。见一忘七。霞便起去。士曰。更坐少时。犹有第二句在。霞曰。向这里着语得么。士遂哭出去。　颂曰。
　　因七见一。见一忘七。月在中央。天无四壁。十方虚空。扫踪灭迹。通身是口说不出。青黄碧绿乱搽抹(嗄　南堂兴)。
　　因七见一寻踪访迹。见一忘七青天白日。第二句中因凶得吉。挂剑虚堂归去来。忠义之言难可失。哀哀哀。(方庵显)。
　　【增收】居士访丹霞。於霞前立少时便出去。霞不顾。士却来坐。霞却来士前立少时便归方丈。士曰。汝出我入。未有事在。曰者老翁出出入入有甚了期。士曰。略无些子慈悲。曰引得个汉到这田地。士曰。把甚么引。霞拈起居士幞头曰。恰似一个师僧。士拈幞头安霞头上曰。恰似一个俗人。霞应喏三声。士曰。犹有些子气息在。霞抛下幞头曰。大似个乌纱巾。士亦应喏三声。师曰。昔时气息争解忘得。士弹指三下曰。动天动地。　颂曰。
　　一出一入徐行欵步。庠序威仪风流。俏措互换谁分。僧俗礼义於兹富足。(正觉逸)。
　　丹霞与庞公终日用神通。是处游历尽全身徧界中。千峰势到岳边止。万派流归海上融。(大圆智)。
　　烧木佛老有甚心肝。卖笊篱翁家破人残。相追相逐相激相欢。难难。倚天长剑兮射斗光寒。搅海苍龙兮不触波澜。看看。家家有路透长安。(南堂兴)。
　　【增收】居士见丹霞来。遂不语亦不起。霞乃提起拂子。士便拈起槌子。霞曰。只与么。别更有在。士曰。此回见师不似於前。曰不妨减人声价。士曰。本来要折倒汝一上。曰与么则哑却天然口去。士曰。汝哑却本分犹累我哑却。霞掷下拂子便行。士召然阇黎。霞不顾。士曰。不唯患哑。兼亦患聋。　颂曰。
　　丹霞初访庞公日。觌面分明竟不言。竖拂只因无外物。拈槌何别有天然。回头患哑真兼实。拂袖如聋外得玄。欲得会师相见处。石人行处笑喧喧。(般若柔)。
　　古人觌面机。相见无可道。竖拂有丹霞。拈槌是庞老。龟毛逐语斜。兔角随意倒。患哑仍患聋。分明好更好。(汾阳昭)。
　　动弦别曲叶落知秋。聋盲槌拂彼此相酬。有意气时添意气。不风流处也风流。(涂毒策)。
　　挂角羚羊亡气息。倚天长剑用无痕。纤波不动寒蟾影。无限鱼龙暗吐吞。(正觉显)。
　　【增收】居士因辞药山。山命十禅客相送至门首。士乃指空中雪曰。好雪片片不落别处。有全禅客曰。落在甚处。士遂与一掌。全曰。也不得草草。士曰。恁么称禅客。阎罗老子未放你在。曰居士作么生。士又掌曰。眼见如盲。口说如哑　雪窦显别云。初问但握雪团打。复颂曰。
　　雪团打雪团打。庞老机关没可把。天上人间不自知。眼里耳里绝。潇洒潇洒绝。碧眼胡僧难辨别。
　　庞公全提滴水滴冻。药山阇黎两眼定动。机不发时一场困梦。本自天真阿谁解用。(真净文)。
　　全禅相送庞公正值。满天雪下片片不落别处。可怜有口如哑。直饶握得成团。鹞过新罗去也。解道前路善为免得。东打西打也大奇。三年留客住。莫待去时饥。(上方益)。
　　三尺寒光射斗牛。镆铘提处鬼神愁。蛮夷不识军将令。误入重围血颈流。(冶父川)。
　　头上漫漫脚下漫漫。拄定即易瞥转还难。金刚宝剑逼人寒。不堕机锋句外看。(石溪月)。
　　【增收】云居悟曰。若有人问云居。落在甚么处。即向伊道。落在雪里。大众会么。　颂曰。
　　落在雪里不犯脚手。钉觜铁舌也难下口。挥掌雪团劈面来。打着金刚脑背后。
　　【增收】居士有偈曰。有男不婚。有女不嫁。大家团栾头。共说无生话。　颂曰。
　　收拾山云海月情。团栾鼻直眼眉横。龟毛拂子兔角杖。敲得虚空嚗嚗声。(石溪月)。
　　春至花开。秋后叶落。父子团栾。识甚好恶。(枯禅镜)。
　　不说是不说非。扬眉瞬目奸里放痴。父慈子孝无他事。浑家一味讨便宜。(尼闲林英)。
　　男儿懒墯女无良。多口翁翁快口娘。讨尽便宜不知足。何曾有个会无生。(闲极云)。
　　【增收】居士偈曰。十方同聚会。个个学无为。此是选佛场。心空及第归。　颂曰。
　　幞头尘土靴襕破。选佛场中无两个。若道心空及第归。顶上一槌难放过。(佛慧泉)。
　　风月山川共一家。谁来语下定龙蛇。太白不曾登便殿。笔头昨夜自生花。(心闻贲)。
　　丧尽生涯卖笊篱。白拈火里讨便宜。看来伎俩只如此。也道心空及第归。(佛照光)。
　　居士一日曰。难难十石油麻树上摊。婆应声曰。易易百草头边祖师意。灵照曰。也不难也不易。饥来吃饭困来睡。　颂曰。
　　口子喃喃略不休。把却笊篱做火游。有个女儿不肯嫁。他年定作老丫头。(懒庵枢)。
　　冤家复冤家。面面咸相睹。品弄没弦琴。清声播千古。(夏庵观)。
　　居士以家业尽投湘水。女子灵照日将笊篱鬻於市中。　颂曰。
　　髽角堆云美态娇。笊篱数柄杖头挑。入廛宁可无人问。撞着行家定不饶。(圆照本)。
　　爷将活计沉江水。累汝沿街卖笊篱。不是家贫连子苦。此心能有几人知。(无际派)。
　　父既心空及第归。女儿依样画蛾眉。一家只了一家事。那得闲钱买笊篱。(无量寿)。
　　居士因卖竹漉篱下桥吃朴。女子灵照一见亦去爷边倒。士曰。你作甚么。女曰。见爷倒地某甲相扶。士曰。赖是无人见。　颂曰。
　　怜儿不觉笑嗄嗄。却於中路碾泥沙。黄龙老汉当时见。一棒打杀者冤家。(黄龙南)。
　　居士倒地。灵照扶起。乞儿伎俩。讨甚巴鼻。(应庵华)。
　　孝顺藏五逆。人前丑莫遮。今生亲骨肉。夙世恶冤家。(南叟茂)。
　　庞公倒地灵照扶起。至今几百年清风犹未已。犹未已。东海鲤鱼千尺觜。(巳庵深)。
　　居士坐次问灵照曰。古人道。明明百草头。明明祖师意。如何会。照曰。老老大大作这个语话。士曰。你作么生。照曰。明明百草头。明明祖师意。士乃笑。颂曰。
　　万里无云银汉横。大方玄路等闲行。阿爷智量世希有。女子圆光顶[宁*页]生。(或庵体)。
　　庞老家声千古在。说难说易互相酬。就中灵照较些子。祖意分明百草头。(成首座)。
　　居士将入灭。谓灵照曰。视日早晚。及午以报。照遽报。日已中矣。而有食也。士出户观次。灵照即登父座合掌坐亡。士笑曰。我女锋捷。於是更延七日。　颂曰。
　　家有全棚乐。新翻调不同。分明恨离别。却是喜相逢。(西岩惠)。
　　一棚戏舞浑家乐。鼓乐喧天恣撺掇。戏衫卸下许谁知。无端笑倒黄番绰。(北海心)。
　　居士临示寂。州牧于公頔问疾次。士谓之曰。但愿空诸所有。慎勿实诸所无。好住世间皆如影响。言讫就枕公膝而化。　颂曰。
　　欲识穷源处。何人为指迷。夕阳鸡犬外。桃李自成溪。(虚堂愚)。
　　庞婆入鹿门寺作斋。维那请疏意回向。婆枯梳子插向髻后曰。回向了也。便出去。　颂曰。
　　庞婆移转髻边梳。一段风流举世无。万事便将公道断。维那不用笔头书。(慈受深)。
　　维那对众要宣扬。返被婆婆笑一场。挈转牙梳重诘脚。相逢犹更醋商量。(呆堂定)。

　　六祖下第三世之六(清源下第二世之一)

　　澧州药山惟俨禅师(嗣石头)师辞马祖返石头。一日在石上坐次。头问曰。汝在这里作么。师曰。一切不为。曰恁么即闲坐也。师曰。若闲坐即为也。曰汝道不为。且不为个什么。师曰。千圣亦不识。头以偈赞曰。从来共住不知名。任运相将祇么行。自古上贤犹不识。造次凡流岂可明。　颂曰。
　　玄微及尽本修然。若谓渠闲万八千。月印澄江鱼不见。钓人何必更抛筌。(丹霞淳)。
　　任运不知名。轻轻着眼听。水上青青绿。元来是浮萍。(五祖演)。
　　摆拨佛祖缚。旷然绳墨外。一物亦不为。纵横得自在。古鉴临台明辨去来。金槌影动树花开。任运相将不可陪。法云随处作风雷。(圆悟勤)。
　　【续收】行行月冷风高。步步山寒水深。逢人披肝露胆。见义劈腹剜心。(瞎堂远)。
　　石头打草要蛇惊。密护玄机绝汇情。迅马追风须辨的。报云千圣不知名。(隐静俨)。
　　平常闲坐与闲行。岭上无心云片横。照境俱忘人不立。从前日午打三更。(雪岩钦)。
　　【增收】药山首造石头之室便问。三乘十二分教某甲粗知。尝闻南方直指人心见性成佛。实未明了。伏望和尚慈悲指示。曰恁么也不得。不恁么也不得。恁么不恁么总不得。子作么生。师罔措。曰子因缘不在此。且往马大师处去。师禀命恭礼马祖仍伸前问。祖曰。我有时教伊扬眉瞬目。有时不教伊扬眉瞬目。有时扬眉瞬目者是。有时扬眉瞬目者不是。子作么生。师於言下契悟。便礼拜。祖曰。你见甚么道理便礼拜。师曰。某甲在石头处。如蚊子上铁牛。祖曰。汝既如是。善自护持。　颂曰。
　　总不得太无端。野老焉知天地宽。直饶数到八九十。家山犹隔一重关。(杨无为)。
　　四海狼烟静。中原信息通。罢拈三尺剑。休弄一张弓。(鼓山珪)。
　　好个话端。阿谁解举。举得十分。未敢相许。(径山杲)。
　　倒腹倾肠说向伊。不知何故尚迟疑。只今便好猛提取。莫待天明失却鸡。(蒙庵聪)。
　　重迭峰峦俱锁断。知谁深入到桃源。行人只见一溪水。流出桃花片片鲜。(肯堂充)。
　　坐断千峰路。穿开碧落天。那容问端的。端的髑髅前。(松源岳)。
　　恁么不得总不得。脱却布衫赤骨律。劈头一搭忽翻身。便见口开并眼白。(雪庵瑾)。
　　一重山了一重云。行尽天涯转苦辛。蓦札归来屋里坐。落花啼鸟一般春。(虚堂愚)。
　　剖尽枯肠丧尽机。通身不挂一毫丝。清风步步随身转。明月谁分上下池。(高峰妙)。
　　【增收】药山侍奉马祖三年。一日祖问。子近日见处作么生。师曰。皮肤脱落尽。唯有一真实。曰子之所得可谓恊於心体布於四肢。既然如是。将三条篾束取肚皮。随处住山去。师曰。某甲又是何人。敢言住山。祖曰不然。未有常行而不住。未有常住而不行。欲益无所益。欲为无所为。宜作舟航。无久住此。　颂曰。
　　师资会遇意非轻。脱落皮肤转不亲。三篾束来成话杷。至今错认定盘星　□□□。
　　【增收】药山因僧问。如何是道中至宝。师曰。莫謟曲。曰不謟曲时如何。师曰。倾国不换。　颂曰。
　　道中有至宝。济世无伦匹。药峤发深藏。唯云不謟曲。不謟曲倾国。相酬未相直。壁立万仞此心真。不必当来问弥勒。(圆悟勤)。
　　直如弦。莹如玉。露胆倾心。更无迂曲。直饶徧地黄金。未免易之不得。易不得。南海波斯面如墨。(佛性泰)。
　　药山久不升堂。院主白云。大众久思和尚示诲。师曰。打钟着。众才集。师便下座归方丈。主随后问曰。和尚既许为大众说法。为甚么一言不措。师曰。经有经师。论有论师。争怪得老僧(传灯录与此稍异。乃曰。一日院主请师上堂。大众才集。师良久便归方丈闭门。院主逐后曰。和尚许某甲上堂。为什么却归方丈。师曰。院主经有经师。论有论师。律有律师。又争怪得老僧)。　颂曰。
　　药山老应病药。请上堂椎锺着。一丸不再愈颠狂。孤负金仙换骨方。(野轩遵)。
　　家法简严。非二非三。月来明湛水。云退露寒岩。真机自得。妙处谁参。不是文殊白槌后。也应千古屈瞿昙。(天童觉)。
　　明珠一颗价难酬。不是知音便暗投。翻笑药山空费力。水清鱼现不吞钩。(慈受深)。
　　【续收】谁云药峤不升堂。日日相逢为举扬。独耀无私常显露。莫将无语错商量。(成枯木)。
　　痴儿刻意止啼钱。良驷追风顾影鞭。云扫长空巢月鹤。夜寒入骨不成眠。(天童觉)。
　　明修栈道。暗度陈仓。丝毫不犯。总教灭亡。(掩室开)。
　　铺席宏开见也么。买人何似看人多。十成好个吹毛剑。只作陶家壁上梭。(无准范)。
　　钟鸣众集归方丈。苦杀当头请法人。法法本来无一法。若言无法法缠身。(横川珙)。
　　【增收】药山坐次。僧问。兀兀地思量什么。师曰。思量个不思量底。曰不思量底如何思量。师曰。非思量。　颂曰。
　　兀兀地思量。无可得思量。无可思量处。真个好思量。大庾岭头逢六祖。鳌山店上见曾郎。(无准范)。
　　【增收】药山一日因遵布衲浴佛。乃曰。这个从汝浴。还浴得那个么。曰把将那个来。师乃休　长庆云。邪法难扶　玄觉云。且道。长庆恁么道。在宾在主。众中唤作浴佛语。亦曰兼带语。且道尽善不尽善。　颂曰。
　　爱将恶水蓦头浇。引得清风慰寂寥。无限远山描不得。乔松修竹冷萧萧。(涂毒策)。
　　一番雨过一番晴。蚕眼已开桑眼青。鹁鸠树头啼不已。百舌黄鹂相共鸣。(懒庵枢)。
　　【增收】药山书佛字问道吾。是什么字。曰佛字。师曰。多口阿师。　颂曰。
　　道吾忽尔见先师。问字开拳显妙机。对佛是真真是佛。药山为破肚中疑。(汾阳昭)。
　　药山此问实堪嗟。啐啄同风不易夸。问佛须知呈妙旨。多因於此现空花。(延寿慧)。
　　药山手中书佛字。问他端尔要心开。只将佛字为酬对。元是曾持五戒来。(横川珙)。
　　【增收】药山夜参次不点灯。师垂语曰。我有一句子。待特牛生儿。即向你道。时有僧曰。特牛生儿也。何以不道。师曰。把灯来把灯来。其僧退入众　云岩举似洞山。山曰。这僧却会。祇是不肯礼拜。　颂曰。
　　犊牛生子颇相谙。两眼通红色似蓝。把火照来无觅处。大家普请一时参。(龙门远)。
　　药山看经。有僧问。和尚寻常不许人看经。为什么却自看。师曰。我只图遮眼。曰某甲学和尚。还得也无。师曰。若是汝。牛皮也须看透　长庆云。眼有何过　玄觉云。且道。长庆会药山意。不会药山意。　颂曰。
　　彻底更何疑。觑穿会者稀。叮咛由付嘱。句句是玄机。(汾阳昭)。
　　门前自有千山月。室内都无一点尘。贝叶若图遮得眼。须知净地亦迷人。(成枯木)。
　　遮眼谁同药峤看。牛皮穿透骨毛寒。五湖四海知多少。字密行踈总一般。(保宁勇)。
　　【续收】药山不许众看经。自是时人眼不明。常持经卷去来者。学师遮眼不惺惺。(石门聪)。
　　看破牛皮彻底穿。到头无义亦无文。问伊遮得何人眼。梵语唐言总不分。(天目礼)。
　　你若学他看。牛皮真个穿。长年横案上。字义自然圆。(横川珙)。
　　【续收】药山谓云岩曰。与我唤沙弥来。曰唤他来作甚么。师曰。我有个折脚铛子。要他提上挈下。曰恁么则与和尚出一只手去也。师便休。　颂曰。
　　药山道头。云岩知尾。虽然头尾相称。要且不识羞耻。(应庵华)。
　　岂要共出一只手。只教唤着沙弥来。铁铛无脚又无耳。墙下春深荠叶开。(横川珙)。
　　药山一日坐次。道吾云岩侍立。师指案山上枯荣二树问吾曰。枯者是荣者是。曰荣者是。师曰。灼然一切处。光明灿烂去。又问岩。枯者是荣者是。曰枯者是。师曰。灼然一切处。放教枯淡去。高沙弥忽至。师曰。枯者是荣者是。曰枯者从他枯。荣者从他荣。师顾道吾云岩曰。不是不是。　颂曰。
　　落霜黄叶作金钱。痴呆啼儿见喜欢。捉得献娘俱道好。不知谁是哂傍观。(海印信)。
　　一枝荣一枝枯。中心绿叶更扶踈。黄莺任解千般语。免得傍人弹子无。(佛慧泉)。
　　抹粉涂坏复裹头。尽由行主线牵抽。鼓皮打破曲吹彻。收拾大家归去休。(保宁勇)。
　　说尽荣枯转见难。沙弥平堕语言端。老僧遥指猿啼处。云散千空月色寒。(地藏恩)。
　　云岩寂寂无窠臼。灿烂宗风是道吾。深信高禅知此意。闲行闲坐任荣枯。(草堂清)。
　　药山用处少人扶。堪笑云岩与道吾。犹向荣枯生解会。岂知潘阆倒骑驴。(楚安方)。
　　年老心孤笑药山。团栾诸子坐忘还。从头细问荣枯事。鼻孔元来总一般。(云岩因)。
　　【续收】三三两两不相同。携手行行入草中。掇转脚头穿绣履。何妨腊月鼓春风。(东谷光)。
　　【增收】药山因僧问。平田浅草麈鹿成群。如何射得麈中主。师曰。看箭。僧放身便倒。师曰。侍者拖出这死汉。僧便走。师曰。弄泥团汉。有甚么限。　颂曰。
　　麈中主君看取。下一箭走三步。五步若活。成群趂虎。正眼从来付猎人。师高声云看箭。(雪窦显)。
　　平地飞铁骑。弓矢不开张。好个麈中主。穿心向路傍。(佛心才)。
　　猎人有神箭。射得麈中主。箭下便承当。跳出曹溪路。翻身踏着上头关。敌胜惊群瞥尔间。(圆悟勤)。
　　马驹出廐腰犹软。凤子离巢力尚微。生就玉蹄千里去。养成金翅九霄飞。(佛鉴懃)。
　　药山一日斋时自打鼓。高沙弥棒钵作舞入堂。山便抛下鼓槌曰。是第几和。曰第二和。师曰。如何是第一和。高就桶内。舀一杓饭便去。　颂曰。
　　一般打鼓并作舞。与你诸方事不同。历历正声霄汉外。且非数目落寰中。(汾阳昭)。
　　父子相投气味同。擎盂打鼓展家风。虽然百味般般有。争奈风吹别调中。(成枯木)。
　　声鼓拈槌第二筹。钵盛香饭饱还休。东风扇后韶光美。别岸垂杨弄翠柔。(雪峰预)。
　　【增收】邓州丹霞天然禅师。(嗣石头)参石头。执役三载。忽一日头告众曰。来日刬佛殿前草。至来日大众诸童行。各备锹镢刬草。独师以盆盛水沐头。於头前胡跪。头见而笑之。便与剃发。又为说戒。师乃掩耳而出。　颂曰。
　　石头刬草验英豪。懵懂丹霞眼不高。若解转身行活路。至今应不累儿曹。(谷源道)。
　　丹霞於慧林寺遇天寒。取木佛烧火向。院主诃曰。何得烧我木佛。师以杖子拨灰曰。吾烧取舍利。曰木佛何有舍利。师曰。既无舍利。更取两尊烧。主自后眉须堕落。　颂曰。
　　古岩苔闭冷侵扉。飞者惊危走者迷。夜深寒爇汀洲火。失晓渔家忙自疑。(投子青)。
　　雪拥嵓扉冻不春。一尊木佛劈为薪。眼睛动处眉毛落。为谤如来正法轮。(张无尽)。
　　老倒丹霞烧木佛。院主眉须刚突出。罪过从来作底当。谁道千虚不博实。(佛灯珣)。
　　觌面难藏向上机。家风千古为人施。银山铁壁重重透。赖有丹霞院主知。(楚安方)。
　　【续收】横行私路。乍赴公筵。幞头脚短。腰带夸圆。不是伴郎来劝酒。误他年少觅青毡。(月堂昌)。
　　丹霞烧却木佛。院主眉须堕落。普天匝地人知。院主当头不觉。本是醍醐上味。争奈反成毒药。果报自家担当。罪因却是他作。丛林浩浩商量。未免情识卜度。却虑一个自己。直下不须推托。更问如何若何。要且无绳自缚。(圆悟勤)。
　　彭祖八百乞延寿。秦皇登位更求仙。昨向天津桥上过。石崇犹自送穷船。(文殊道)。
　　丹霞寒烧木佛。院主因祸得福。可怜杜撰巡官。祇管胡卜乱卜。(应庵华)。
　　丹霞烧木佛。院主眉须落。弯弓射蔚迟。须是金牙作。(无相范)。
　　荒院天寒烧木佛。一堆红焰对枯床。浑身终夜烘烘暖。罪过难教院主当。(横川珙)。
　　丹霞一日访庞公。见女子取菜次。师曰。居士在否。女放下菜蓝敛手立。师又问。居士在否。女便提蓝去。师回须臾公归。女举前话。公曰。丹霞在么。曰去也。公曰。赤土涂牛妳。　颂曰。
　　丹霞一问。女子敛手。拟议之间。乌飞兔走。何人证明。庵中野叟。赤土涂牛。不谈子丑。(妙高台主)。
　　露头露面便相酬。惯出人前不怕羞。自是奴奴肌骨好。不施红粉也风流。白面郎。从来门户恰相当。可怜赤土涂牛妳。打瓦钻龟乱度量。(上方益)。
　　淡薄衣裳取次妆。放篮敛手自无良。老庞犹更多愁在。不到奴奴漏泄香。(张无尽)。
　　【续收】作者相逢用处亲。携篮归去意深深。云收雨散江天净。一曲渔歌过远村。(妙峰善)。
　　爷顽赖儿。还债彻底。老婆心赤。土涂牛妳。(北磵简)。
　　人前卖俏最风流。一钓无端便上钩。纵使菜蓝提得去。奈何覆水已难收。(笑翁堪)。
　　放行把住谩周遮。一段风流出当家。不是当年漆桶破。争能撒土又抛沙。(蓬庵会)。
　　揖问居士在否。放下蓝儿敛手。咄哉一对冤家。独许庞公知有。(退庵演)。
　　当风鸦臭气。一个豆娘儿。熏得行人走。冲爷皱断眉。(西岩惠)。
　　唠嘈口觜是丹霞。敛袂携蓝已答他。要得家私无漏泄。归来莫说与爷爷。(闲极云)。
　　【增收】丹霞问僧。甚处宿。曰山下宿。师曰。甚处吃饭。曰山下吃饭。师曰。将饭与阇黎吃底人还具眼也无。僧无对　长庆问保福。将饭与人吃。感恩有分。为甚么不具眼。福云。施者受者。二俱瞎汉。庆云。尽其机来又作么生。福云。道某甲瞎得么玄觉征云。且道长庆明丹霞意。为复自用家财。　颂曰。
　　尽机不成瞎。按牛头吃草。四七二三诸祖师。宝器持来成过咎。过咎深无处寻。天上人间同陆沉。(雪窦显)。
　　【增收】丹霞问庞居士。昨日相见何似今日。曰如法举昨日事来作个宗眼。师曰。祇如宗眼。还着得庞公么。曰我在你眼里。师曰。某甲眼窄。何处安身。曰是眼何窄。是身何安。师休去。士曰。更道取一句。便得此话圆。师亦不对。士曰。就中这一句无人道得。　颂曰。
　　是眼何窄。是身何安。昨日今日。事无两般。淮南两浙。秋热春寒。恁么会得。也太无端。三十年后。莫受人谩。(佛鉴懃)。
　　昨日今朝事不同。一番寒雨一番风。太平基业分明在。溪涧河源总向东。(涂毒策)。
　　棋逢敌手着还新。得意难藏眼里身。局罢不知何处去。空山惆怅烂柯人。(方庵显)。
　　昨日与今日。同中却不同。狞龙搅沧海。俊鹘摩青空。宗眼明如日。机轮疾似风。丹霞回首处。徧界觅无踪。(石溪月)。
　　【增收】丹霞一日手提数珠。居士近前夺却曰。二彼空手即休。师曰。妬忌老翁不识好恶。曰捉师公案未着后回终不恁么。师曰吽吽。曰吾师得人怕。师曰。犹少棒在。曰年老吃棒不得。师曰。不识痛痒汉。打得也无益。曰也无接引机关在。师抛下数珠而去。曰贼人物终不敢收。师回首呵呵大笑。士曰。这贼败也。师近前把住曰。更不讳得。士与一掌。　颂曰。
　　庞老无风起浪。丹霞浪起风生。迤逦雷奔电掣。逡巡虎战龙争。引水插田博饭。居山火种刀耕。雨散云收日出。信步东行西行。(南堂兴)。

　　禅宗颂古联珠通集卷第十四
　　禅宗颂古联珠通集卷第十五

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第三世之余(清源下第二世之余)

　　潮州灵山大颠宝通禅师。(嗣石头)韩文公一日相访。问师春秋多少。师提起数珠曰。会么。曰不会。师曰。昼夜一百八。公不晓遂回。次日再来。至门前见首座。举前话问意旨如何。座扣齿三下。及见师。理前问。师亦扣齿三下。公曰。元来佛法无两般。师曰。是何道理。曰适来问首座亦如是。师乃召首座。是汝如此对否。曰是。师便打趂出院。　颂曰。
　　解展机锋是大颠。明知不是小因缘。一般扣齿丛林异。出院韩公始得闲。(汾阳昭)。
　　宗师一等展家风。尽情施设为韩公。师子窟中无异兽。象王行处绝狐踪。(黄龙南)。
　　潮者如山。观者如市。本分弄潮人。出没如游戏。可怜不是弄潮人。往往须向潮中死。(海印信)。
　　一步才行两步移。门前惊起凤凰儿。栖踪不在梧桐树。群鸟东西空绕枝。(保宁勇)。
　　问来岁数数珠呈。百八循环意甚明。底事如何触风化。潮阳从此令严行。(照觉总　二)。
　　文公问处无多子。大颠直答岂千差。首座若教能返掷。当时二老亦离家。
　　佛法无别好商量。门前扣齿便承当。一般出院难分雪。疑杀唐朝韩侍郎。(佛国白)。
　　【续收】一串摩尼。觌面当机。赚却首座。疑杀昌黎。弄尽许多穷伎俩。春秋元自不曾知。(石帆衍)。
　　牙齿唇皮包不过。吾家密事俗人知。首座出院未为过。长老罚油方合宜。(横川珙)。
　　【增收】大颠因韩文公至白师曰。弟子军州事繁。佛法省要处。乞师一语。师良久。公罔措。时三平为侍者。乃敲禅床三下。师曰作么。平曰。先以定动。后以智拔。公乃曰。和尚门风高峻。弟子於侍者边得个入处。　颂曰。
　　径截之言问大颠。文公良马暗窥鞭。敏手三平加智拔。中霄云散月当天。(大洪遂)。
　　省要之言伸一问。宗师遽坐不轻酬。无端醉后添杯酒。恼乱春风卒未休。(枯禅镜)。
　　将军宴坐碧油幢。凛凛威风冷似霜。却把机关轻漏泄。至今千古错商量。(北海心)。
　　事繁求省要。省要事频繁。纵得三平老。文公只姓韩。(西岩惠)。
　　【增收】大颠因韩文公问。如何是佛。师曰看。　颂曰。
　　宗师一等展家风。尽情施设与韩公。师子窟中无异兽。象王行处绝狐踪。(黄龙南)。
　　轰然如雷。瞥然如电。非青非黄。非见不见。兔角杖龟毛拂。万法宗千圣骨。即处分明千百亿。何必释迦又弥勒。(佛鉴懃)。
　　潭州长髭旷禅师。(嗣石头)师初往曹溪礼祖塔。回参石头。头问。甚处来。师曰。岭南来。曰岭头一尊功德成就也未。师曰。成就久矣。祇欠点眼在。曰莫要点眼么。师曰。便请。头乃翘一足。师礼拜。头曰。汝见个什么道理便礼拜。师曰。据某甲所见。如红炉上一点雪　玄觉云。且道长髭具眼祗对。不具眼祗对。若具眼。为甚么请他点眼。若不具眼。又道成就久矣。且作么生商量　法灯代云。和尚可谓眼昏。　颂曰。
　　一铺大悲千手眼。十分圆就未开光。君看笔下神通现。更有灵踪在上方。(保宁勇)。
　　长髭未向岭南来。功德圆成眼已开。珍重善财回首处。文殊元不下楼台。(智海清)。
　　拨草瞻风到石头。关山重迭路迢迢。岭头功德圆成久。一点红炉雪未消。(草堂清)。
　　这铺功德自何来。垂足清机孰可猜。点雪分明休指注。木人心眼自然开。(禾山方)。
　　圆光皎皎耀寒虚。妙手丹青书不如。当日石头轻点破。至今赤土乱搽糊。(普融平)。
　　岭头功德眼。倦足等闲垂。红炉一点雪。直下廓亡依。(天童觉)。
　　国手精奇老石头。毫端点出佛双眸。破绳床上闲垂足。两道神光夜不收。(张无尽)。
　　大庾岭头功德成。谩言点眼访知音。红炉片雪明端的。象外风光照古今。(疎山如)。
　　【续收】红炉一点雪。知音瞥不瞥。龟毛扇子扇。泥牛一点血。(五祖演)。
　　一足垂来亲点眼。岭头功德已圆成。长髭只怕精神露。却指红炉片雪轻。(心闻贲)。
　　南岳峰前老石头。怜儿何事不知羞。为人点眼长伸脚。直至而今懒不收。(无准范)。
　　【增收】长髭因李行婆来乃问。忆得在绛州时事么。曰非师不委。师曰。多虚少实在。曰有甚讳处。师曰。念你是女人。放你拄杖。曰某甲终不见尊宿过。师曰。老僧过在甚处。曰和尚无过。婆岂有过。师曰。无过底人作么生。婆竖拳曰。与么总成颠倒。师曰。实无讳处。　颂曰。
　　长髭李行婆。相见打破锅。彼此两无失。是非转更多。大圆若见伊。扫荡葛藤窠。奉劝参学者。休哆哆啰啰(咄　大圆智)。
　　长髭解接无根树。婆子能挑水底灯。灯烂树生真可笑。佳声千古播。乾坤讳得么。(方庵显)。
　　【增收】长髭有僧为点茶。三巡后僧问。不负从上诸圣。如何是长髭第一句。师曰。有口不能言。曰为什么有口不能言。师乃颂云。石师子木女儿。第一句诸佛机。言不得也大奇。直下是莫狐疑。(良久云)是第一句第二句。曰不一不二。师曰。见利忘锥犹自多在。僧礼拜。师拈起盏子曰。直下不负从上诸圣。曰直指人心见性成佛又作么生。师放下盏子便归方丈。僧随后入。师翘一足曰。大地不容针。汝从何处来。曰直是维摩也缄口不得。师曰。偶尔之间又逢猛虎。僧便作虎声。师以拄杖作亚锵势。僧却把住曰。大地不容针。何处得这个来。师曰。不但维摩。文殊也缄口不得。曰着箭虎不可当。师与一掌推出方丈。　颂曰。
　　是精识精。是贼识贼。猛虎鳖蛇。释迦弥勒。观音势至。寒山拾得。一盏清茶。古今规则。(南堂兴)。
　　一句两句。葛藤路布。维摩文殊。缄口无处。暗箭藏锋。射中猛虎。一掌相酬。绘事后素。(方庵显)。
　　第一句言不及。见利忘锥。何得何失。拈起放下。翘足而立。文殊维摩。枪箭交击。果不可当。一掌推出。纵是舜若多神。额头也须汗出。(石溪月)。
　　【增收】凤翔府法门寺佛陀禅师。(嗣石头)寻常持一串数珠念三种名号。曰一释迦。二元和。三佛陀。自余是甚么椀跶丘。乃过一珠。终而复始。事迹异常。时人莫测。　颂曰。
　　三种佳名一个过。邀君把手上高坡。时人自没登山力。空负当年一曲歌。(佛灯珣)。
　　【增收】澧州大同普济禅师(嗣石头)因僧问。如何是本来人。师曰。共住不相识。曰恁么则礼拜去也。师曰。暗写愁肠寄阿谁。　颂曰。
　　共住同行世莫知。几人当面便逢伊。纵饶绍续家门者。半是贫寒乞养儿。(保宁勇)。
　　【增收】大同一日问庞居士曰。是个言语。今古少人避得。只如庞公还避得么。曰诺。师再举前话曰。什么处去来。师曰。非但如今。古人亦有此语。士作舞出去。师曰。风颠老风颠老。自过教谁检。　颂曰。
　　惯逐羊肠路。相逢莫问津。江山异今古。风物逐时新。(方庵显)。
　　【增收】大同因庞居士来访。提起笊篱唤曰。大同师大同师。师不顾。士曰。石头一宗瓦解冰消。师曰。若不得庞公辈。灼然如此。士抛下笊篱曰。宁教不直一文钱。师曰。钱虽不直。欠他又争得。士作舞而退。师乃提起笊篱曰。庞公庞公。士曰。你要我笊篱。我要你木杓。师作舞而退。士抚掌笑曰。归去来归去来。　颂曰。
　　提起笊篱。清风满寰宇。放下笊篱。黄金如粪土。可怜两个老古锥。相见何用同作舞。(涂毒策)。
　　你爱我笊篱。我爱你木杓。主山才放高。案山又岌嶪。居士大同师。将错便就错。归去来兮天地宽。一对铁槌何处着。(瞎堂远)。
　　普济把定。被庞公痛处一锥。直得左转右侧前依后随。笊篱提起处。相呼作舞时。若言依样画猫儿。定把黄金铸子期。(石溪月)。
　　【增收】大同因僧问。十二时中如何合道。师曰。汝还识十二时么。曰如何是十二时。师曰。子丑寅卯。僧礼拜。师示颂曰。十二时中那字别。子丑寅卯吾今说。若会惟心万法空。释迦弥勒从兹诀。　颂曰。
　　十二时中别不别。通身是口难分说。东村王老暗嗟吁。达磨西来有妙诀。(佛鉴懃)。
　　十二时中时时别。终日说兮未尝说。经行坐卧在其中。吾今直下为君诀。(大圆智)。
　　子丑寅卯何曾别。古人今人如是说。丧尽灵台一物无。佛祖分明为秘诀。(涂毒策)。
　　识得子丑寅卯句。应须继绍此门风。如王仗剑当堂坐。佛魔俱拂一时空。(石溪月)。

　　六祖下第四世之一(南岳下前第三世之一)

　　潭州沩山灵佑禅师。(嗣百丈)一日侍立。百丈问谁。师曰灵佑。丈曰。汝拨炉中有火否。师拨曰。无火。丈躬起深拨得少火。举以示之曰。此不是火。师发悟礼谢陈其所解。丈曰。此乃暂时岐路耳。经曰。欲见佛性。当观时节因缘。时节既至。如迷忽悟。如忘忽忆。方省己物。不从他得。故祖师云。悟了同未悟。无心亦无法。只是无虚妄。凡圣等心。本来心法元自备足。汝今既尔。善自护持。(传灯录所载如此。五灯会元於护持下云)次日同百丈入山作务。丈曰。将得火来么。师曰。将得来。曰在甚处。师乃拈一枝柴。吹两吹度与丈。丈曰。如虫御木。　颂曰。
　　提起都来只一星。豁然腾焰亘天明。连延野外犹难救。直得三年草不生。(保宁勇)。
　　力士曾遗额上珠。搜寻无处几嗟吁。傍人为指珠元在。始觉平生用意粗。(大洪邃)。
　　拨动寒灰火便明。晓来山外尚荧荧。堪嗟法眼堂前客。犹向南方问丙丁。(上方益)。
　　大雄山下路遥长。父子相将草里行。拈得枯柴呈是火。家私稳密自斟量。门前幸有通津路。信脚何妨步夕阳。四海五湖龙世界。高梧修竹凤雏乡。(佛灯珣)。
　　【续收】通身是口。徧身是舌。口欲谈而不谈。舌欲说而不说。说不说瞥不瞥。皎皎光明徧大千。任从天下纷纷说。(南堂兴)。
　　拈起枯柴吹两吹。应时星焰亘天飞。可怜痴坐围炉底。面面相看总不知。(高原泉)。
　　用尽工夫夜欲兰。东挑西拨见还难。蓦然豆爆寒灰里。便把柴头作火看。(别山智)。
　　重重何必逞风流。个事才知便合休。纵使见烟非是火。也须烧手更烧头。(宝叶源)。
　　根寻到底得星儿。冷焰腾辉是此时。拈一茎茅轻点着。不知烧杀五须弥。(雪岩钦)。
　　沩山在百丈为典座。因司马头陀自湖南来。寻得一山名大沩。是一千五百人善知识所居之处。丈曰。老僧住得否。曰彼是肉山。和尚是骨人。若居徒不盈千。观典座可住得。丈呼来说与。时首座闻得曰。合当某去。彼何人也。丈乃告众。下语。出格者得。遂拈净瓶置地上设问。不得唤作净瓶。唤作什么。座曰。不可唤作木突。丈复问典座。座乃踢倒净瓶而去。丈笑曰。首座输却山子也。因命典座往住山。即大沩圆佑禅师也。果安千众。　颂曰。
　　定夺英雄是净缾。毫厘分处更无情。太平本是将军致。不许将军见太平。(照觉总)。
　　正令全提作者知。净缾拈起定狐疑。须知大智无私鉴。解道沩山却属伊。(佛迹昱)。
　　净缾踢处有来由。自是行人不到头。须信春风生大野。不风流处也风流。(兜率悦)。
　　百丈堂前定大沩。金毛师子振全威。净缾踢倒还元化。千里淳风动地归。(智海清)。
　　不顾山前有信旗。单刀一直入筹帷。长戈短戟都无用。夺得将军金印归。(上方益)。
　　大用应须作者知。当场一踢绝狐疑。堪嗟不绍家园者。只向缾边定是非。(通照逢)。
　　净缾踢倒赢山子。体用全彰迈古今。洞彻玄关垂手处。到头须是遇知音。(踈山如)。
　　沩山与仰山摘茶次。师谓仰曰。终日摘茶。祇闻子声不见子形。请现本形相见。仰撼茶树。师曰。子祇得其用。不得其体。曰未审和尚如何。师良久。仰曰。和尚祇得其体。不得其用。师曰。放子三十棒。(五灯会元於此下又云)仰曰。和尚棒某甲吃。某甲棒教谁吃。师曰。放子三十棒　玄觉云。且道过在甚么处。　颂曰。
　　摘茶更莫别思量。处处分明是道场。体用共推真应物。禅流顿觉雨前香。(汾阳昭)。
　　体用全彰用不难。当时沩仰自相谩。禅流若具金刚眼。互换机锋子细看。(佛印元)。
　　龙生龙子斗全威。霹雳声中掣电机。雨过云收何处去。沩山千古独巍巍。(野轩遵)。
　　体用俱非。乌飞兔走。撼树默然。天长地久。三十拄杖令虽严。也是怜儿不觉丑。(佛慧泉)。
　　春暖相呼出翠微。时行时坐几忘归。黄昏一阵东风雨。未免浑身透湿衣。(保宁勇)。
　　【续收】祇闻子声不见子形。茶株撼处太分明。要知寂子惺惺处。便乃徐徐着眼听。(慈受深)。
　　家丑不可外扬。父子体用全彰。父夺子机犹可。子夺父机无良。(大沩智)。
　　张翁乍与李公友。待罚李公一盏酒。倒被李公罚一杯。好手手中无好手。(佛鉴懃)。
　　沩山得体。仰山得用。体用俱全。梦中说梦(喝一喝)。(谁庵演)。
　　闻声不见形。撼树却惺惺。体用何须论。归家落日明。(横川珙)。
　　【增收】沩山问仰山。从何处归。曰田中归。师曰。禾好刈也未。曰好刈。师曰。作青见作黄见。作不青不黄见。曰和尚背后是甚么。师曰。子还见么。仰拈起禾穗曰。和尚何曾问这个。师曰。此是鹅王择乳。　颂曰。
　　不作青黄见。其如稻穗何。鹅王能择乳。鹞子过新罗。(天目礼)。
　　【增收】沩山冬月问仰山。天寒人寒。曰大家在这里。师曰。何不直说。曰适来也不曲。和尚如何。师曰。直须随流。　颂曰。
　　北风逞寒威。凛凛侵肌骨。一句括天寒。几曾容朕迹。随流认得本来身。徧界莫非无价珍。(圆悟勤)。
　　吹尽风流大石调。唱出富贵黄锺宫。舞腰催拍月当晓。更进蒲萄酒一锺。(正堂辨)。
　　大家在这里。两手扶不起。放下近前看。是什么面觜。(无际派)。
　　大家在这里。初不碍随流。两口无一舌。葛藤殊未休。茫茫大地人无数。几个男儿解点头。(寂岩中)。
　　大家在里许。南山焦尾虎。牙爪利如锋。日轮正当午。(已庵深)。
　　【增收】沩山睡次。仰山问讯。师便面向壁。仰曰。和尚何得如此。师起曰。我适来得一梦。汝试为我原看。仰取一盆水与师洗面。少顷香严亦来问讯。师曰。我适来得一梦。寂子原了。汝更与我原看。严乃点一椀茶来。师曰。二子见解过於鹙子。　颂曰。
　　取水烹茶不失机。当时原梦善知时。如斯始谓仙陀客。鹙子神通岂及伊。(本觉一)。
　　拨草瞻风。孤峰独宿。鼓无弦琴。唱无生曲。沩仰香严。鼎之三足。临机不费纤毫力。任运分身千百亿。(南堂兴)。
　　神机妙用。开眼作梦。非时现通。显异惑众。(万庵显)。
　　一杯晴雪早茶香。午睡初醒春昼长。拶着通身俱是眼。半窗疎影转斜阳。(雪岩钦)。
　　沩山示众曰。老僧百年后。向山下作一头水牯牛。左胁书五字。曰沩山僧某甲。此时唤作沩山僧。又是水牯牛。唤作水牯牛。又是沩山僧。唤作甚么即得。(五灯会元於即得下又云)仰山出礼拜而退　云居膺代曰。师无异号　资福宝曰。当时但作此○相拓呈之　新罗和尚作此[○@牛]相拓呈之。又曰。同道者方知　芭蕉彻作此相拓呈之。又曰。说也说了也。注也注了也。悟取好。乃述偈曰。
　　不是沩山不是牛。一身两号实难酬。离却两头应须道。如何道得出常流。
　　古德垂慈力未酬。才闻异相便争牛。声前句后明玄旨。失却沩山见不周。且与同袍通一线。芦花雪覆菊当秋。(汾阳昭)。
　　千群万群水牯牛。不出沩山这一只。无心管带常现前。作意追寻寻不得。不大不小有筋力。一身两号少人识。随缘放去草木青。遇晚收来天地黑。收放须得鼻头绳。若不得绳无准则。世间多少无绳人。对面走却这牛贼。(黄龙南　二)。
　　昔日沩山有水牯。而今老倒卧荒丘。形容卓荦虽无力。灌啖依前是好牛。四野草青随处放。千峰雪白早须收。若能提举及时节。极目桑田何用忧。
　　水牯沩山峭峻机。分明人类显幽奇。两途语出分明处。夜鸟投林晓复飞。(道吾真)。
　　山下为牛山上僧。河沙异号未为能。常爱暮云归未合。远山无限碧层层。(海印信)。
　　不道沩山不道牛。酌然何处辨踪由。丝毫差却来时路。万劫无由得出头。(白云端)。
　　改却形容换却头。当阳难隐个踪由。驴名马字虽呼唤。多少傍观满面羞。(保宁勇)。
　　山上山僧山下牛。披毛戴角混同流。普天成佛兼成祖。独有沩山作水牛。(佛国白)。
　　蹄角分明触处周。不劳管带不劳收。但知不犯他苗稼。水草随缘得自由。(真如喆)。
　　沩山山上老禅翁。山下作牛而已矣。是非些子不能消。说甚参禅明自己。(宝峰祥)。
　　反手书空事已成。忙忙人问两头明。屈原不是逢渔父。千古谁人论独醒。(佛心才)。
　　野径蹄涔赚杀人。早曾耕徧大田春。有时落草无寻处。显现沩山老汉身。(张无尽)。
　　千头万头只一头。骑去骑来得自由。放去高原水草足。也须时把鼻绳收。(佛鉴懃)。
　　异类中行得自由。须知千圣亦难收。和光日照溪山晓。笑指乾坤那一头。(楚安方)。
　　【续收】沩山水牯牛。禅人聚头咬。可怜负舂人。唤作岭南獠。(天童觉)。
　　春寒料峭。冻杀年少。切忌参商。别无玄妙。(龙门远)。
　　沩山水牯异常流。不是沩山不是牛。举世有谁能道得。波声渔笛钓鱼舟。(南堂兴)。
　　一个形骸两姓名。入泥入水可怜生。回头掣断黄金锁。肯向毗卢顶上行。(别峰印)。
　　百年犹恐没人知。名字仍将左胁题。入水入泥难放牧。仰山只得半边骑。(虚堂愚)。
　　【增收】沩山上堂云。仲冬严寒年年事。晷运推移事若何。仰山进前叉手而立。师曰。我情知汝答这话不得。却顾香严。严曰。某甲偏答得这话。师蹑前问。严亦进前叉手而立。师曰。赖遇寂子不会。　颂曰。
　　晷运推移事若何。丝来线去定譊讹。织成蜀锦千般巧。不出当时一只梭。(懒庵枢)。
　　叉手进前。寂子不会。杀人活人。好个三昧。这般阿师。丛林殃害。白云尽处是青山。行人更在青山外。(月林观)。
　　一竿丝线两金鱼。不犯清波意自殊。斜拽蓑衣遮盖后。空余明月满江湖。(石溪月)。
　　一箭暗穿红日影。双雕已落碧云端。不知李广无玄妙。多向弓弦发处看。(闲极云)。
　　沩山见尼刘铁磨来。师曰。老牸牛汝来也。磨曰。来日台山大会斋。和尚还去么。师乃放身作卧势。磨便出去。　颂曰。
　　曾骑铁马入重城。勑下传闻六国清。犹握金鞭问归客。夜深谁共御街行。(雪窦显)。
　　百战功成老太平。优游谁肯共争衡。玉鞭金马闲终日。明月清风富一生。(天童觉)。
　　老牸牛来到此间。明朝大会去台山。白云一曲知音少。樵唱渔歌自往还。(张无尽)。
　　【续收】主人无德客无机。石火光中闪电飞。同死同生同得失。此心能有几人知。(中庵空)。
　　云巢梦断月华秋。玉女翻身过斗牛。卸却花冠归旧隐。玄途鸟道未容收。(足庵鉴)。
　　共乐升平道泰时。相逢终不展枪旗。随宜淡饭清茶外。困卧闲行几个知。(无准范)。
　　岸草青青得自由。等闲牵着便昂头。通身露出一般白。莫是山前水牯牛。(雪岩钦)。
　　打鼓弄琵琶。相逢一会家。阳春同唱罢。蘸雪吃冬瓜。(云衲庆)。
　　【增收】沩山因僧问。如何是百丈真。师下禅床叉手立。曰如何是和尚真。师却坐。　颂曰。
　　百丈狸奴面。沩山鬼眼睛。见人空解笑。弄物不知名。(松源岳)。
　　老妇临妆绛点唇。人前自逞好精神。颦眉冷笑浑相似。不颜傍边掩鼻人。(石帆衍)。
　　【增收】沩山问仰山。即今事且置。古来事作么生。仰叉手近前。师曰。犹是即今事。古来事作么生。仰退后立。师曰。汝屈我我屈汝。仰便礼拜　方庵显云。仰山进前退后。洞古明今。沩山因甚道。彼此相屈。乃颂曰。
　　相见锦江头。相携上酒楼。会医还少病。知分不多愁。师资会遇意何深。蓦地临机问古今。叉手近前还退后。曾经百炼见真金。(本觉一)。
　　沩山坐次。仰山香严侍立。师举手曰。如今恁么者少。不恁么者多。严从东过西立。仰从西过东立。师曰。这个因缘三十年后如金掷地相似。仰曰。亦须是和尚提唱始得。严曰。即今亦不少。师曰。合取狗口。　颂曰。
　　一窟金光师子儿。相将无事共游嬉。同时啐啄知机变。凤转龙盘也大奇。(本觉一)。
　　沩山垂语辨龙蛇。一对骊珠绝点瑕。师子窟中无异兽。嘉声动地徧天涯。(隐静俨)。
　　象王嚬呻师子哮吼。踞地盘空移星换斗。坐断舌头合取狗口。一回掷地作金声。九曲黄河彻底清。(南　兴)。
　　待得郎来月已西。寒暄不道醉如泥。五更又欲向何去。骑马出门乌夜啼。(寂窗照)。
　　【增收】沩山坐次。仰山入来。师以两手握拳相交示之。仰作女人拜。师曰。如是如是。　颂曰。
　　仰山自外才方入。两手相交复握拳。寂子深深女人拜。谢师特为老婆禅。(本觉一)。
　　佳人十八正娇痴。一曲堂前舞柘枝。祇有五郎知雅态。更无人道柳如眉。(慈受深)。
　　芙蓉月向怀中照。杨柳风来面上吹。夜半庭前柘枝舞。天明罗袖湿臙脂。(心闻贲)。
　　【增收】沩山方丈内坐次。仰山入来。师曰。寂子近日宗门令嗣作么生。曰大有人疑着此事。师曰。寂子作么生。曰慧寂祇管困来合眼。健即坐禅。所以未曾说着在。师曰。到这田地也。难得曰据慧寂所见祗如此。一句也着不得。师曰。汝为一人也不得。曰自古圣人尽皆如此。师曰。大有人笑汝恁么祇对。曰解笑者是慧寂同参。师曰。出头事作么生。仰绕禅床一匝。师曰。裂破古今。　颂曰。
　　宗门中令嗣。合眼坐禅处。平地打球子。急须着眼觑。两挑挑得上。三筑筑不住。筑得住依前。辊向球门去。(石溪月)。
　　【增收】沩山问仰山。妙净明心汝作么生会。曰山河大地日月星辰。师曰。汝祇得其事。曰和尚适来问甚么。师曰。妙净明心。曰唤作事得么。师曰。如是如是。　颂曰。
　　妙净明心一句全真。山河大地日月星辰。舒肝沥胆照彻古今。个中如不昧。徧界是黄金。(雪窦宗)。
　　【增收】沩山因僧问。如何是祖师西来意。师竖起拂子。后有僧到王常侍处举前话。王曰。彼中兄弟如何商量。曰即色明心。附物显理。理曰。不是这个道理。上座快归沩山去。某甲寄一封书与和尚。僧得书驰上师。师开书见一圆相。相中书日字。师曰。谁知千里外有个知音。仰山侍立乃曰。虽然如是。也祇是个俗汉。师曰。子又作么生。仰作圆相。於中书日字。以脚抹却。师乃大笑。　颂曰。
　　南星北斗忽移位。四海九州如鼎沸。波斯匿王鼻拄天。楼至如来脚踏地。(保宁勇)。
　　竖起拂子封白纸。千里谁知有知己。行人莫与路为雠。四海五湖王化里。(别峰印)。
　　【增收】沩山因僧问。如何是道。师曰。无心是道。曰某甲不会。师曰。会取不会底好。曰如何是不会底。师曰。祇汝是不是别人。复曰。今时人但直下体取不会底。正是汝心正是汝佛。若向外得一知一解将为禅道。且没交涉。名运粪入。不名运粪出。污汝心田。所以道不是道。　颂曰。
　　雪中送炭堪为喜。酱里添盐更是佳。往往尽随言语转。却同蛙步[马*展]泥沙。(东叟颕)。
　　沩山问仰山。什么处来。曰田中来。师曰。田中多少人。仰插锹子叉手而立。师曰。南山大有人刈茅。仰拔锹子便行　玄沙云。当时便踏倒锹子。　颂曰。
　　沩山问处少知音。插地酬他佛祖沈。踏倒玄沙傍不肯。免教苍翠带春深。(投子青)。
　　浅种深耕正及时。入泥入水更同谁。南山茅草多人刈。独是爷儿两个知。(保宁勇)。
　　借问亲从甚处来。插锹叉手口慵开。虽然不犯当头令。争奈音声徧九垓。(成枯木)。
　　尽道沩山父子和。插锹犹自带干戈。至今一井明如镜。时有无风匝匝波。(黄龙震)。
　　老觉情多念子孙。而今惭愧起家门。是须记取南山语。镂骨铭肌共报恩。(天童觉)。
　　金鞭击动苍龙窟。吐雾拏云出海门。溟渤吸乾天上去。空余雷电满山川。(佛心才)。
　　数目分明举即难。衲僧无不胆毛寒。须知别有壶中路。但向须弥顶上看。(龙门远)。
　　插锹叉手异何同。要显全机立大功。虽然有数通呈了。留得高传振祖风。(楚安方)。
　　【续收】叉手当胸锹插深。几人遗剑刻舟寻。面前水牯全头角。田里生涯自古今。雪后始知松柏操。事难方见丈夫心。刈茅尽是南山事。达磨休言在少林。(佛鉴懃)。
　　试问田中有几人。插锹叉手意分明。可怜不逐南山去。撒手归家罢问程。(佛性泰)。
　　插锹叉手事希奇。谁识沩山父子机。回首南山山下路。刈茅人去已多时。(文殊道)。
　　贼火相逢恰五更。见成赃物不须争。暗中多少都分了。天晓依然各自行。(无准范)。
　　一日频来三五度。有时欢喜有时瞋。改头换面休疑着。元是尖檐帽下人。(虚堂愚)。
　　【增收】沩山坐次。仰山问。和尚百年后。有人问先师法道。如何祇对。师曰。一粥一饭。曰前面有人不肯又作么生。师曰。作家师僧。仰便礼拜。师曰。逢人不得错举　慧海仪曰。自古及今多少人下语道。严而不威。恭而无礼。横按拄杖。竖起拳头。若只恁么。如何知得他父子相契处。山僧今日也要诸人共知。乃颂曰。
　　莫分彼我彼我无殊。困鱼止泺病鸟栖芦。逡巡不进泥中履。争得先生一卷书。
　　沩山在百丈。因司马头陀问。野狐话作么生会。师以手撼门扇三下。陀曰。太粗生。师曰。佛法不是这个道理。　颂曰。
　　因果双行孰共知。茫茫四海路多岐。抬头拶出初生月。便效张公画翠眉。(佛心才)。
　　春至自花开。朱颜安在哉。可怜园里色。不入镜中来。(龙门远)。
　　盲人来与哑人抓。说着无因话病苗。一下被他抓着后。平生痒处一时消。(佛灯珣)。
　　【增收】沩山因。仰山问如何是西来意。师曰。大好灯笼曰莫只这个便是么。师曰。只这个是什么。曰大好灯笼。师曰。果然不识。　颂曰。
　　觌面提来付与伊。分明此意没东西。腕头有力千钧重。谁道通身是水泥。(雪岩钦)。
　　沩山问仰山。终日与子商量。成得个什么边事。仰空中画一画。师曰。若不是吾终被子惑。　颂曰。
　　尽日商量古佛言。当时一画却成冤。至今尚有沩山在。莫道宗枝绝子孙。(佛印元)。
　　松直棘曲乌玄鹄。白末后商量空中。一画若言向上玄。关走杀诸方禅客。(地藏恩)。
　　【续收】父子虽亲共较量。胸中争信有刀枪。当时一画画得断。徧界葛藤无复生。(简翁敬)。
　　【增收】沩山一日见野火乃问道吾。还见火么。曰见师曰。从何处起。曰除却经行坐卧。请师别致一问来。师便休去。　颂曰。
　　野火连天谁云不见。道吾有准聊通一线。坐卧经行风力所转。妙辩纵横机轮掣电。还会么。若也拟议。事久多变。(大圆智)。
　　连天野火了无涯。起处犹来辨作家。眼里瞳人双翳尽。面前徧界绝空华。道吾老也堪夸(旦道毕竟从什么处起)汲水僧归林下寺。待船人立渡头沙。(佛灯珣)。
　　野火炎炎何处起。紫烟红焰便烧人。须知坐卧经行里。见得无殊用得亲。(石溪月)。
　　【增收】沩山因僧问。如何是露地白牛。师曰。叱叱。僧云。啖喂何物。师曰。吃吃。　颂曰。
　　白牛生下是白牛。现起堂堂莫外求。是我不能藏委曲。直下分明是一头。(般若柔)。
　　白牛露地没遮阑。在处横眠在处闲。水草恣情甘美足。醍醐纯出润良田。(汾阳昭)。
　　玉角霜毛露地牛。人间天上显踪由。不同雪岭时时吼。肯若沩山日日收。冷吸月光无影像。徧经尘国任遨游。牧童忽上须弥顶。指出乾坤那一头。(洞山聪)。
　　露地白牛起问端。随缘叱叱齿牙寒。不知饮啄是何物。吃吃直教沧海乾。(天童觉)。
　　【增收】沩山问僧。甚处来。曰西京来。师曰。还得西京主人公书来么。曰不敢妄通消息。师曰。作家师僧天然犹在。曰残羹馊饭谁人吃之。师曰。独有阇黎不吃。僧作呕吐势。师曰。扶出者病僧着。僧便出去。　颂曰。
　　莫怪相逢无信息。谁能长作置书邮。直饶说尽千般事。那个心中得到头。(懒庵枢)。

　　禅宗颂古联珠通集卷第十五
　　禅宗颂古联珠通集卷第十六

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第四世之二(南岳下前第三世之二)

　　【增收】洪州黄蘗希运禅师(嗣百丈)初游天台逢一僧。与之言笑如旧相识。熟视之目光射人。乃偕行属涧水暴涨。捐笠植杖而止。其僧率师同渡。师曰。兄要渡自渡。彼即褰衣蹑波。若履平地。回顾曰。渡来渡来。师曰。咄这自了汉。吾早知当斫汝胫。其僧叹曰。真大乘法器。我所不及。言讫不见。　颂曰。
　　道人猛利难亲近。漾笠中流验作家。忆昔高人何处去。夜深和月过平沙。(虚堂愚)。
　　前溪绿涨雨初晴。浮笠波心掌样平。伎俩由来祇如此。放教急急奔前程。(石溪月)。
　　【增收】黄蘗一日在盐官殿上礼佛次。时唐宣宗为沙弥。问曰。不着佛求。不着法求。不着僧求长老礼拜当何所求。师曰。不着佛求。不着法求。不着僧求。常礼如是事。弥曰。用礼何为。师便掌。弥曰。太粗生。师曰。这里是甚么所在说粗说细。随后又掌。　颂曰。
　　象王蹴踏师子嚬呻。奇哉三掌分付着人。大唐扶得真天子。不动干戈致太平。(枯禅镜)。
　　黄金殿上显全机。争似扬眉瞬目时。三度爪牙亲弄处。干戈中立太平基。(东山源)。
　　曾施三掌触君王。佛法何曾有寸长。粗行沙门封断际。至今无地着惭惶。(北海心)。
　　大机之用谁担荷。断际孤风不可追。济北少年曾未委。风光太子已先知。(石溪月)。
　　从门入者不是家珍。拦腮便掌重赏分明。前际后际独见太平。宝剑拂开龙体现。直至如今六国清。(尼闲林英)。
　　膝下黄金贵。掌中天地宽。风云欣际会。四海尽涛寒。(西岩惠)。
　　轰雷掣电奋全机。正是潜龙熟睡时。忽地梦回春恨断。晓风吹雨过前溪。(闲极云)。
　　【增收】黄蘖一日辞南泉。泉门送。提起师笠曰。长老身材没量大。笠子太小生。师曰。虽然如此大千世界总在里许。泉曰。王老师聻。师戴笠便行。　颂曰。
　　相见锦江头。相携上酒楼。会医还少病。知分不多愁。(龙门远)。
　　黄蘖因裴相国镇宛陵。建大禅苑。请师说法以师酷爱旧山。还以黄蘗名之。公一日拓一尊佛於师前跪曰。请师安名。师召曰。裴休。公应诺。师曰。与汝安名竟。公礼拜。　颂曰。
　　师前跪托请安名。蓦地当锋唤一声。不是裴公谁敢应。直教聋瞽也开听。(汾阳昭)。
　　裴相当时忘却名。被人唤着又惺惺。不知未具胞胎日。谁敢涂糊此性灵。(佛印元)。
　　五彩妆来掌上擎。老胡刚为立虚名。君今欲得超诸祖。须向金刚顶上行。(保宁勇)。
　　不是心兮不是佛。黄蘖唤出是何物。裴公从此认虚名。天下衲僧跳不出。(草堂清)。
　　捧来前面请安名。黄蘖高高唤一声。剖出从前真面目。从兹佐得国风清。(楚安方)。
　　【续收】裴公悟处绝譊讹。尺水能翻万丈波。霹雳机中反活眼。锋铓句里罢干戈。峰头路暂经过浓。绿万枝红一点。动人春色不须多。(湛堂深)。
　　名正字亦正。形端影必端。呼来并诺去。驴屎杂旃檀。(西岩惠)。
　　土木形骸权号佛。呼来唤去强名谁。要知个里难安立。相国须当大姓裴。(闲极云)。
　　黄蘗云。汝等尽是噇酒糟汉。还知大唐国内无禅师么。时有僧问。诸方聚众。为甚么却道无禅师师曰。不道无禅。祇是无师。　颂曰。
　　凛凛威风不自夸。端居寰海定龙蛇。大中天子曾轻触。三度亲遭弄爪牙。(雪窦显)。
　　无师充塞大唐国。噇酒糟汉会不得。竹寺闲过春已深。落花乱点莓苔色。(佛慧泉)。
　　大唐国里无禅师。与君携手归家里。抛钩本欲钓鲲鲸。谁知钓得跛鳖子。(白云端)。
　　黄蘖山中明示众。大唐国里暗藏身。袈裟一角犹拖地。谁是丛林有眼人。(佛鉴懃)。
　　大唐国里无禅师。不许会兮祇许知。着肉汗衫如脱了。方知棒喝诳愚痴。(龙门远)。
　　大唐国里无禅师。礼拜归堂更不疑。堪笑河阳新妇子。不如临济小厮儿。(鼓山珪)。
　　身上着衣方免寒。口边说食终不饱。大唐国里老婆禅。今日为君注破了。(径山杲)。
　　【续收】象外横该宇宙身。圣凡极尽不容尘。衲僧意气合如此。当场谁是夺标人。(雪窦宗)。
　　有禅无师真可笑。大唐国里何处讨。可怜多少路行人。噇却酒糟随路倒。(懒庵枢)。
　　荆棘林中宣妙义。蒺藜园里放毫光。千言万语无人会。又逐流莺过短墙。(慧通旦)。
　　义从亲处断。贫向富边休。腰缠十万贯。骑鹤上扬州。(或庵体)。
　　大冶烹金岂一途。无星秤子定锱铢。祗这无师成漏逗。扁舟已过洞庭湖。(退庵奇)。
　　鬼门贴卦鬼犹惊。又见毛头扫帚星。若得过关公验正。夜深把手御街行。(中庵空)。
　　国内无师眼最高。分明拈起七星刀。衲僧皮下如无血。未免依前噇酒糟。(咦庵鉴)。
　　洞门无钥。剑阁崔嵬。风露高寒。且非人世是则是。天上人间知几。几者僧一问不将来。黄蘖通身是泥水。(运庵岩)。
　　大唐国里无禅师。独弄单提见也无。茫茫宇宙人无数。几个男儿是丈夫。(月林观)。
　　大唐国里无禅师。噇酒糟汉难解注。只是无师苦口禅。天下无如黄蘖苦。(朴翁铦)。
　　【增收】黄蘖在百丈开田归。丈问。运阇黎开田不易。师云。随众作务。丈云。有烦道用。师云。争敢辞劳。丈云。开得多少田地。师将锄筑地三下。丈便喝。师掩耳而去。　颂曰。
　　相见言谈理不亏。等闲转面便相挥。毕竟水须朝海去。到头云定觅山归。(龙门远)。
　　【增收】杭州大慈山寰中禅师(嗣百丈)上堂曰。山僧不解答话。祇能识病。时有僧出。师便归方丈　法眼云。众中唤作病。在目前不识　玄觉云。且道大慈识病不识病。此僧出来。是病不是病。每日行住不可总是病。若言不是病。出来又作么生。　颂曰。
　　轻如毫末重如山。地角天涯去复还。黄叶殒时风骨露。水边依旧石斓斑。(虚堂愚)。
　　【增收】大慈一日因赵州问。般若以何为体。师曰。般若以何为体。州大笑而出。明日州扫地次。师曰。般若以何为体。州置帚拊掌大笑。师便归方丈。　颂曰。
　　以何为体呵呵笑。推倒当头陷虎机。鸟带香从花里出。龙含雨向洞中归。(心闻贲)。
　　【增收】台州平田普岸禅师(嗣百丈)师一日访茂源。源才起迎。师把住曰。开口即失闭口即丧。去此二途请师别道。源以手掩鼻。师放开曰。一步较易两步较难。源曰。着甚死急。师曰。若非和尚。不免诸方检点。　颂曰。
　　主山高与案山低。几见云开又合时。彷佛暮楼堪对处。两峰相峙绝高低。(绝像鉴)。
　　厮[打-丁+业]欣逢是对头。拳来踢去两相酬。中间手面交加处。鹘眼鹰睛莫可求。(竹屋简)。
　　【增收】平田见僧来便打。僧近前把住拄杖。师曰。适来造次。僧夺棒却打师。师曰。作家作家。僧礼拜。师近前作搀势。僧呵呵大笑拂袖出去。师曰。草贼大败。　颂曰。
　　祖令初行亦可观。从他互换太无端。幸然打着其间汉。草贼终来识不难。(本觉一)。
　　湖南长沙景岑招贤禅师(嗣南泉)师一日游山归。首座问。和尚甚处去来。师曰。游山来座曰到甚么处。师曰。始从芳草去。又逐落花回。座曰。大似春意。师曰。也胜秋露滴芙蕖。　颂曰。
　　天地绝纤埃。何人眼不开。始随芳草去。又逐落花回。羸鹤翘寒木。狂猿啸古台。长沙无限意(咄　雪窦显)。
　　拂拂山香满路飞。野花零落草离披。春风无限深深意。不得黄莺说向谁。(上方益)。
　　独步曾无语。逢人口便开。始随芳草去。又逐落花回。薄雾筛红日。轻烟衬绿苔。若将诗句会。埋没法王才。(佛鉴懃)。
　　【续收】无事携筇闲纵步。堂中首座问何来。潜奇掩胜皆穷尽。不谩游山空往回。(本觉一)。
　　落花芳草如铺锦。满目春光人画图。门外相逢亲切处。也胜秋露滴芙蕖。(圆悟勤)。
　　芳草织茵迎步绿。落花铺锦拂衣香。归来说似诸禅子。荡荡风光绕画梁　□□□。
　　【增收】长沙因僧问。如何是上上人行履处。师曰。如死人眼曰上上人相见时如何。师曰。如死人手。　颂曰。
　　死人眼死人手。金乌飞玉兔走。直截根源取之左右。张翁醉倒官街。元是李翁吃私酒。(印空叟)。
　　【增收】长沙因僧问。了即业障本来空。未了应须还宿债。只如二祖是了不了。师曰空。又问云门。门曰确。　颂曰。
　　长沙空云门确。信手拈非造作。离心意识参出圣凡路学。才有丝毫腾蛇绕脚。(大沩秀)。
　　【增收】长沙一日遣僧问同参会和尚曰。和尚见南泉后如何。会默然。僧曰。和尚未见南泉已前作么生。会曰。不可更别有也。僧回举似师。师示偈曰。百尺竿头不动人。虽然得入未为真。百尺竿头须进步。十方世界是全身。僧便问。祇如百尺竿头如何进步。师曰朗州山澧州水。曰不会。师曰。四海五湖皇化里。　颂曰。
　　玉人梦破一声鸡。转眄生涯色色齐。有信风雷催出蛰。无言桃李自成蹊。及时及节力耕犁。谁怕春畴没膝泥。(天童觉)。
　　朗州山澧州水。四海五湖皇化里。百尺竿头进步时。筑着磕着自家底。老长沙也希有。好路不行草里走踏着南山鳖鼻蛇。惊起面南看北斗。(佛鉴懃)。
　　一句举扬宗旨事。法堂上草亦须荒。回头却说人间话。大地山河常放光。光未明无有佛。三条椽下好商量。岑大虫岑大虫澧州水朗州峰。(蒙庵岳)。
　　长沙因张拙秀才看千佛名经问师曰。百千诸佛但见其名。未审居何国土。还化物也无。师曰。黄鹤楼崔颢题后。秀才还曾题也未。曰未曾。师曰。得闲题取一篇。　颂曰。
　　黄鹤楼前法战时。百千诸佛竖降旗。渠无国土居何处。留与多才一首诗。(死心新)。
　　闻名直下惊天地。更问所居成自谩。回首却登归去路。家家门下透长安。(灵源清)。
　　黄鹤楼诗崔颢题。古今吟咏韵难齐。秋空月影千江印。春晓流莺是处啼。(大洪遂)。
　　千佛灵踪莫别求。长沙机转有来由。要知觌面难藏处。黄鹤楼前鹦鹉洲。(禾山方)。
　　海水有时终见底。人生到死不知心。秀才若会翻身句。管取白衣入翰林。(慈受深)。
　　黄鹤楼中四望赊。满天风月属诗家。百千诸佛居何土。风起长江涌浪花。(普融平)。
　　百千诸佛倒骑牛。对面分明失路头。却问老师何处去。劝君更上一层楼。(黄龙震)。
　　百千诸佛闻名久。国土庄严何处求。觌面若无精彻眼。又随船子下扬州。(南华炳)。
　　百千诸佛但闻名。国土何曾不现成。自是不归归便得。五湖烟景有谁争。(宝峰明)。
　　【续收】龙门远曰。大众。秀才问佛居何国土。长沙为甚么。却恁么道。秀才寻常嘲风咏月。为甚么长沙面前一辞不措。若是黄鹤楼。有甚么难题处。听取山僧题破。乃颂曰。
　　容颜甚奇妙。光明照十方。我适曾供养。今复还亲觐黄鹤楼前共语时。白苹红蓼对江湄。衷肠已诉无人会。惟有清风明月知。(天童觉)。
　　赤土才将画簸箕。乌鸡何事忽惊飞。自从题入新诗后。黄鹤楼前忘却归。(月堂昌)。
　　黄鹤楼前鹦鹉洲。夕阳西去水东流。要知诸佛居何处。风叶萧萧月满楼。(讷堂思)。
　　黄鹤楼前题一篇。无限措大失平仄。长沙一只眼长长。今古何曾有踪迹。(心闻贲)。
　　堂堂妙相真难比。历历梵音犹更奇。可怜逐句寻言者。蹉过长沙觌面机。知不知。黄鹤楼崔颢题诗。(佛性泰)。
　　百千诸佛问来由。崔颢曾题黄鹤楼。雪后竹篱梅乱放。一枝临水最风流。(懒庵枢)。
　　[咸*鸟][咸*鸟]鸟守。空池鱼从。脚底过[咸*鸟]。[咸*鸟]总不知。(遁庵演)。
　　崔颢曾题黄鹤楼。上头春色少人游。清香已逐残春去。无限狂蜂恋不休。(湛堂深)。
　　崔颢曾题黄鹤楼。长沙拈起当风流。大千国土俱家业。诸佛何曾有地头。(混源密)。
　　秀才觅火和烟得。长沙卖石着云饶。欲知千佛居何土。嬴得诗禅价转高。(伊庵权)。
　　黄鹤楼前一首诗。把将扫帚画蛾眉。百千诸佛真消息。觌面分明举似伊。(松源岳)。
　　百尺竿头一布巾。分明写出酒家春。相逢不饮空归去。明月清风也笑人。(掩室开)。
　　百千诸佛居何土。崔颢曾题黄鹤楼。倒腹倾肠犹不会。长江千古自东流。(天目礼)。
　　百千诸佛在何居。黄鹤楼诗锦不如。问汝秀才题也未。一篇题取莫踌躇。(石田熏)。
　　【增收】长沙与仰山玩月次。山曰。人人尽有这个。祇是用不得。师曰。恰是倩汝用。山曰。你作么生用。师劈胸与一踏。山曰。[囗@力]直下似个大虫。自此诸方称为岑大虫　长庆云。前彼此作家。后彼此不作家。乃别云。邪法难扶。　颂曰。
　　浮云散尽月当空。兔子怀胎产大虫。跳出风前弄牙爪。至今撼动广寒宫。(曹源生)。
　　作者提持逈不同。广寒宫里起清风。一朝踏到虽然活。已落他家陷阱中。(掩室开)。
　　长沙因僧问。本来人还成佛也无。师曰。汝见大唐天子还自割茅刈草么。曰未审是何人成佛。师曰。是汝成佛。僧无语。师曰。会么。曰不会。师曰。如人因地而倒因地而起。地道甚么。　颂曰。
　　岑公拂袖播鸿机。问佛人多作佛稀。王主割茅亲下手。不能土上更加泥。(汾阳昭)。
　　台殿重重紫气深。星分辰位正乾坤。金轮不御阎浮境。岂并诸侯宝印尊。(投子青)。
　　帘幙春风晓尚寒。歌楼声咽梦惊残。金舆不御人间世。休羡壶中日月宽。(云岩因)。
　　【续收】巨岳何曾乏土。唐皇岂可刈茅。礼拜近前叉手。西天十万迢迢。古佛即自己。自己即古佛。珊瑚潋滟十洲春。蟾蜍映夺骊龙窟。(圆悟勤)。
　　【增收】长沙因三圣令秀上座问师曰。南泉迁化向甚么处去。师曰。石头作沙弥时。参见六祖。秀曰不问石头见六祖。南泉迁化向甚么处去。师曰。教伊寻思去。秀曰。和尚虽有千尺寒松。且无抽条石笋。师默然。秀曰。谢和尚答话。师亦默然。秀回举似三圣。圣曰。若恁么犹胜临济七步。然虽如此。待我更验看。至明日三圣上问。承闻。和尚昨日答南泉迁化一则语。可谓光前绝后。今古罕闻。师亦默然。　颂曰。
　　客见长沙路陌同。令人依约探家风。须弥万仞磨今古。折箭量天枉费工。(佛印元)。
　　长沙似水洗水。者僧自倒自起。三圣特地出头。卖尽满园桃李。(月堂昌)。
　　长沙老长沙老。入理深谈何处讨。昨夜三更斗柄垂。依旧天明日杲杲。南泉迁化知不知。今古传来也大奇也大奇。雪里谁能解辨梅。(大圆智)。
　　探花蝴蝶舞三台。啄木掉头鸣讶鼓。处处相逢岑大虫。元来便是长沙虎。(长灵卓)。
　　萝卜头禅聒噪人。霜刀累切了无痕。自古不通人咬嚼。只容衲子鹘仑吞。(正堂辩)。
　　也大奇也大奇。长沙画虎却成狸。南泉一去无消息。空使行人说是非。(佛鉴懃)。
　　王老踪由孰可知。那堪更问大虫儿。直饶石笋抽条尽。无处堪寻向上机。(投子舒)。
　　也大奇也大奇。卷舒出没看全机。若非鉴物张华眼。未免随人说是非。(石溪月)。
　　【增收】长沙因僧。问如何转得山河国土归自己。去师曰。如何转得自己成山河国土去。曰不会。师曰。湖南城下好养民。米贱柴多足四邻。僧无语。师示偈曰。谁向山河转。山河转向谁。圆通无两畔。法性本无归。　颂曰。
　　尘剎平常露此身。疑生情动见疎亲。湖南城里从来事。米贱柴多足四邻。(保宁勇)。
　　谁问山河解转身。转身方觉体全真。清净界中无一物。一重山后一重人。(大圆智)。
　　一颗圆明非内外。老卢镜里绝纤尘。山河大地非他物。万象森罗露此身。既不会更无人向道。湖南好养民　□□□。
　　长沙因有僧问。如何是诸佛师。师云。汝从无量劫来。承甚么人恩力。　颂曰。
　　水墨丹青状不成。混然竹木个精灵。求恩乞福抛柸校。向道明明自不听。(保宁勇)。
　　混沌未分便有渠。堂堂相貌绝名模。长沙谩道承恩力。试问还曾识也无。(疎山常)。
　　衢州子湖岩利踪禅师(嗣南宗)师住子湖院。於门下立牌曰。子湖有一只狗。上取人头中取人心下取人足。拟议即丧身失命。临济会下二僧参师方揭帘。师喝曰。看狗僧回顾。师便归方丈。或有人问。如何是子湖狗。师云嗥嗥。　颂曰。
　　子湖堂上绝人行。只为堂前狗子狞。见影闻声心胆慑当头宁免丧残生。(正觉逸)。
　　子湖狗子最威狞。来者投明莫暗行。向道看时如不见。当头咬杀丧平生。(佛国白)。
　　老大宗师没巴鼻。养狗之缘太儿戏。夺牌禅客如到来。铅刀争及吹毛利。(龙门远)。
　　【续收】子湖狗子剑戟牙齿。虎豹遭伤象龙被耻。外道天魔望风顶礼。立国安邦不劳弧矢。(南堂兴)。
　　贫家无所有。只养一只狗。任是佛出来。也须遭一口。(颜如如)。
　　蹉过跨门一机。昧却见成公案。子湖指处太亲。直须急着眼看。(浙翁琰)。
　　【增收】子湖因僧问。自古上贤还达真正理否。师曰达僧曰。真正理作么生达。师曰。霍光当时卖银城与单于契书。是什么人作。其僧无语。　颂曰。
　　手里丝纶卷复舒。扁舟撩拨洞庭湖。忽然恶浪翻空立。收拾归来一伎无。(月坡明)。
　　鄂州茱萸山和尚(嗣南泉)问僧曰。阇黎为复是游山玩水。为复是问道参禅。曰和尚试道看。师曰。雕蚶镂蛤不渗之泥劳君远至。曰浑身是铁犹被一槌。师曰。降将不斩。　颂曰。
　　杖藜林下步苍苔。扰扰劳生眼未开。好是花红随水绿。一时流出洞中来。(地藏恩)。
　　游山玩水事寻常。早晚归来鬓似霜。踏破草鞋回首看。数声猿叫白云乡。(保宁勇)。
　　来时相伴来。去时相伴去。须知去与来。同行不同步。池边鸭听雷。岭上风吹树。九曲黄河彻底浑。三千年清只一度。(佛鉴懃)。
　　【增收】茱萸上堂。汝等诸人。莫向虚空里钉橛。时有灵虚上座出众曰。虚空是橛。师便打。虚曰。和尚莫错打某甲。师便归方丈。　颂曰。
　　虚空是橛几人谙。独有灵虚最善参。潦倒茱萸虽倚势。龙头蛇尾更何堪。(本觉一)。
　　【增收】荆南白马昙照禅师(嗣南泉)常曰。快活快活。及临终叫苦。又曰。阎罗王来取我也。院主问。和尚当时被节度使抛向水中。神色不动。如今何得恁么地。师举枕子曰。汝道当时是。如今是。主无对　法眼代云。当时但掩耳出去。　颂曰。
　　一二三四五。金木水火土。鼓之以雷霆。润之以风雨。谁道者汉。生也颟颟顸顸。死也莽莽卤卤(咄)。(地藏恩)。
　　甜瓜彻蒂甜。苦瓠连根苦。拈起枕子时。新罗夜打鼓。(宝峰照)。
　　一生叫快活。临终没依怙。甜瓜彻蒂甜。苦瓠连根苦。(圆照本)。
　　终南山云际师祖禅师(嗣南泉)初参南泉。问云。摩尼珠人不识。如来藏里亲收得。如何是藏。泉云。王老师与汝往来者是藏。(雪窦云草里汉)师云。直得不往来时如何。泉云亦是藏。(雪窦云雪上加霜)师又问。如何是珠(雪窦云险)泉召师祖。师应诺。泉云。你不会我语。师信入　雪窦云。百尺竿头作伎俩不是好手。者里着得只眼。宾主互换。便能深入虎穴。或不恁么。纵饶师祖悟去。也是龙头蛇尾汉。　颂曰。
　　问渠摩尼珠。摩尼在何许。呼名应答声。诸方莫错举。(神鼎諲)。
　　碧波深处钓鱼翁。抛饵牵丝力已穷。一棹清风明月下。不知身在水晶宫。(佛慧泉)。
　　别是非明得丧。应之心指诸掌。往来不往来。只这便是藏。轮王赏之有功。黄帝得之罔象。转枢机能伎俩。明眼衲僧莫卤莽。(天童觉)。
　　往来是藏珠何在。省去方知不外求。罔象得之犹特地。回光返照便甘休。(海印信)。
　　【续收】苍鹰逐兔。骊龙玩珠。透青眼不瞬照物手宁虚。往来不往来。草里漫涂糊。百尺竿头入虎穴。分明月上长珊瑚。(圆悟勤)。
　　收者易见者难。见者易用则难。见得用得二无两般。闲把一枝归去笛。夜深吹过汨罗湾。(遁庵演)。
　　分明月上长珊瑚。一段风光烁太虚。大地众生同受用。如来藏里本来无。(松源岳)。
　　一颗玄珠不昧。历劫曾无向背。可怜穷汉愚痴。日逐伶俜群队。南泉倾尽愁肠。恰似水浇鸭背。而今直下拈来。对面一槌打碎。(普庵玉)。
　　宣州刺史陆亘大夫。或称侍御。或称中丞(见南泉)问南泉。弟子家中有一片石。有时或坐或卧。如今拟镌作一尊佛。还得么。泉云得。大夫云。莫不得么。泉云。不得不得。　颂曰。
　　问得也道得。不得还不得。侯白何曾白。侯黑未是黑。贵他王老师。天下贼中贼。贼大夫象简曾拈得。(正觉逸)。
　　得与不得。天宽地窄。坐卧经行。无劳疑惑。(真如喆)。
　　南泉得得。何似不得。淑人君子。其仪不忒。(黄龙震)。
　　亲从家中来。家中何所有。持此一片石。广大坚且久。灵山曾献佛。帝释聊举手。心中出何物。安乐并长寿。(龙门远)。
　　【续收】南泉道得拈出片石。南泉道不得拈出片石。石中有玉净无瑕。堪与大夫为宝璧。见得不见一丝毫。坐卧未曾离顷刻。不用雕镌徒劳拂拭。仪相堂堂分明历历。若人於此便回光。何必当来见弥勒。(佛鉴懃)。
　　前得得后不得。一贯谁知两五百。雨桧萧萧风松瑟瑟。隔山人听鹧鸪词。错认胡笳十八拍。(石庵玿)。
　　大夫镌石意弥高。王老无端教坏他。裂破重关行活路。一天风月照娑婆。(掩室开)。
　　得得与不得。分明露肝胆。无人知此意。令我忆南泉。(简翁敬)。
　　坐卧曾经几度春。半封苔藓半笼云。无棱无缝难提掇。空把肝肠说向人。(闲极云)。
　　两手持来难盖覆。依前两手还分付。一枕清风睡正浓。鸟衔花落嵓前路。(诺庵肇)。
　　陆大夫问南泉曰。肇法师也甚奇怪。解道天地同根万物一体。泉指庭前牡丹曰。大夫。时人见此一株花。如梦相似。　颂曰。
　　见闻觉知非一一。山河不在镜中观。霜天月落夜将半。谁共澄潭照影寒。(雪窦显)。
　　举则易见还难。弥卢顶上天风寒。峨峨直下苍龙窟。谁敢觑着。(晦堂心)。
　　天地同根自唯然。当时犹喜遇南泉。指言见此花如梦。须信壶中别有天。(白云端)。
　　大夫作牧见南泉。举古明今理事圆。正好舍身[拚-ㄙ+ㄊ]命处。不知何故却茫然。(保宁勇)。
　　举则易见还难。同根天地又颟顸。南泉指出花如梦。对此凭君子细看。(死心新)。
　　一枝两枝千万枝。金刀拟剪却离披。不离披有谁知。自缘今日人心别。未必秋香一夜衰。(上方益)。
　　山润石韫玉。林秀渊藏珠。见此一株花似梦。灼然根本不同途。王老师脱规模。解向长安正闹处。唤起悠悠陆大夫。(圆悟勤)。
　　南泉沥胆为诸人。笑指庭前别是春。不是守株闲待兔。直须骑鹤上青云。(佛鉴懃)。
　　孰云天地与同根。事见争如理见亲。一槛庭花浑巳物。满天风月与谁论。堪笑南泉老作。犹来因语识人。可怜陆亘大夫。对面埋没家珍。(佛灯珣)。
　　若知天地本同根。不应重来更问人。却得南泉亲指似。等闲花发梦中春。(鼓山珪)。
　　天地同根伸一问。未曾抬步已亡家。无阴阳处花重发。玉本无瑕似有瑕。(径山杲)。
　　【续收】南泉据令不轻酬。曾指庭花对陆侯。举世尽从忙里老。谁人肯向死前休。(真净文)。
　　须知天地共同根。万物从来元一体。未审南泉庭下花。几人看了梦相似。(照堂一)。
　　指点深红与昔同。更无夭艳在芳丛。南泉笑里移春去。留得残红醉蜜蜂。(心闻贲)。
　　玉洞玄关道路长。蟠桃岂是等闲芳。遮藏不许人间见。只恐春风漏泄香。(正堂辩)。
　　堪笑当年陆大夫。独夸身外更无余。不因指出花如梦。争得双眸翳尽除。(懒庵需)。
　　未曾脚下分泥水。刚向人前弄口唇。满眼芳花蝴蝶梦。不知辜负洛阳春。(肯堂充)。
　　同根一体都如梦。梦里惺惺眼又花。蝴蝶飞来过墙去。不知春色落谁家。(雪庵瑾)。
　　天地同根物一体。大夫曾举向南泉。庭前指出花如夜。几个亲曾到槛前。(天目礼)。
　　裁书拟欲扣天阍。往往无人可共论。因得老生轻指拨。临风不觉暗消魂。(虚堂愚)。
　　天地同根已自明。大夫何用逞英灵。压良为贱南泉老。笑指庭花换眼睛。(无隐鉴)。
　　陆亘回珠转玉。南泉换斗移星。花阴满地日午。梦觉流莺一声。(南岩胜)。
　　天地同根元一体。画师难画亦难描。南泉转步移身处。引得黄莺下柳条。(啸岩蔚)。
　　【增收】陆大夫问南泉。师姓甚么。泉曰。姓王公曰。还有眷属么。曰四臣不昧。公曰。王居何位。曰玉殿苔生。公曰。玉殿苔生时如何。曰不居正位。　颂曰。
　　金鸭香消更漏长。沉沉玉殿紫苔生。高空有月千门照。大道无人独自行。(石帆衍)。
　　玉殿苔生正不居。四臣无路纳嘉谟。老农知是承谁力。风暖歌声落野鉏。(石林巩)。
　　【增收】陆大夫问南泉。大悲菩萨用许多手眼作什么。泉曰。如国家用大夫作甚么。　颂曰。
　　大悲手眼问来亲。王老酬机列主宾。倒转枪头来快便。从兹六国绝烟尘。(野庵璇)。
　　【增收】陆大夫问南泉。弟子从六合来。彼中还有身么。泉曰。分明记取举似作家。公曰。和尚不可思议。到处世界成就。曰适来总是大夫分上事。　颂曰。
　　马前相扑入交失脚。不来外求当面修削。六合彼中身。分明举似人。到处世界总成就。脱略窠臼还渗漏。(月堂昌)。

　　禅宗颂古联珠通集卷第十六
　　禅宗颂古联珠通集卷第十七

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第四世之三(南岳下前第三世之余)

　　【增收】池州甘贽行者。(见南泉)一日入南泉设斋。时黄蘗为首座。行者请施财。座曰。财法二施等无差别。甘曰。恁么道。争消得某甲嚫。便将出去。须臾复入曰。请施财。座曰。财法二施等无差别。甘乃行嚫。　颂曰。
　　甘贽有收有放。首座彻底惺惺。云收雨霁长空阔。一对鸳鸯画不成。(松源岳)。
　　抛来撒去互施呈。地狱门前鬼眼睛。觑破髑髅肝胆外。摩酰顶上复重明。(虚堂愚)。
　　甘贽又一日入南泉设粥。仍请南泉念诵。泉乃白椎曰。请大众。为狸奴白牯。念摩诃般若波罗蜜。甘拂袖便出。泉粥后问典座。行者在甚么处。座曰。当时便去也。泉便打破锅子。　颂曰。
　　一般设粥古今稀。十利功圆果不低。锅镬尽穿无煮粒。丛林远近总应知。(汾阳昭)。
　　甘贽设粥诣南泉。请师念佛众僧前。狸奴典座言归去。当时锅镬一时穿。(慈明圆)。
　　两头水牯忽相逢。出入平田浅草中。杖子击来何处去。悠悠千古永无踪。(保宁勇)。
　　槌下分明漏泄多。寻常设粥却誵讹。狸奴白牯无寻处。枉使厨头打破锅。(佛国白)。
　　异路相逢句已酬。闲吹羌管向汀洲。渔人贪顾沙头鹭。不觉扁舟逐浪流。(雪峰预)。
　　财施无穷法施多。为他狸牯念摩诃。无端甘贽低头拜。撩拨南泉打破锅。(张无尽)。
　　特来设粥夸英俊。那知王老更风流。打破粥锅呈丑拙。狸奴白牯一齐收。(踈山如)。
　　高吟大笑性猖狂。潘阆骑驴出故乡。惊起暮天沙上雁。海门斜去两三行。(湛堂准)。
　　狸奴白牯念摩诃。争似南泉打破锅。虽然佛法无多子。天下丛林不奈何。(鼓山珪)。
　　南泉打破闲家具。浩浩诸方作话看。今日为君重举过。明明历历不颟顸。(径山杲)。
　　【续收】甘贽设粥显家风。王老无端赞施功。报去始将锅打破。也知贼过后张弓。(海印信)。
　　甘贽设粥念摩诃。致见南泉打破锅。万事但将公道断。任教四海动干戈。(照堂一)。
　　甘贽设粥施财。南泉将锅打破。输他白牯狸奴。嬴得一场因果。二人暗中红心。疑杀厨前典座。莫疑好煮粥别。无巧只要频频搅。(圆悟勤)。
　　太平自来不打。诸人也须照顾。甘贽米里有虫。南泉锅是铁作。君看大冶精金。终不堕群锢鏴。(佛鉴懃)。
　　甘贽设白粥。南泉费盐醋。彼此落便宜。至今断来路。(或庵体)。
　　针锋相揍便干戈。带累南泉打粥锅。莫谓当年轻放过。大都有罪不重科。(笑翁堪)。
　　甘贽设粥。南泉打锅。一般病痛。彻底誵讹。更有些儿好笑。明朝饿杀禅和。(雪庵瑾)。
　　设粥殷勤请念诵。白槌各为念摩诃。上来功德要圆满。复去厨头打破锅。(横川珙)。
　　行者失却眼。南泉破却锅。满堂僧不厌。一个俗人多。(南岩胜)。

　　六祖下第四世之四(清源下第三世)

　　澧州龙潭崇信禅师。(嗣天皇悟)师未出家时。为饼铺住在寺前。每日常供饼十枚上天皇。皇受已却留一饼与之曰。惠汝以荫子孙。师曰。是某将来。何以返曰惠汝。皇曰。是汝将来。复汝何咎。师因有悟入。遂投出家。　颂曰。
　　将去将来事不差。龙潭固问勿交加。后来多少争唇吻。春鸟喃喃骂落花。(汾阳昭)。
　　十饼每将留一个。因思何谓荫儿孙。团团将去还将入。不觉醍醐到顶门。(白云端)。
　　南岳山头见石头。便归古岸狎沙鸥。谩分胡饼为香饵。引得金龙上直钩。(佛国白)。
　　【续收】持来送去样团团。覆荫儿孙义不寒。何似当时休擘破。浑仑留与后人看。(无准范)。
　　受惠当思报。将他一饼回。出家缘法到。当下得心灰。(横川珙)。
　　【增收】龙潭因天皇曰。汝昔崇福善。今信吾言。可名崇信。由是服勤左右。一日问曰。某自到来。不蒙指示心要。皇曰。自汝到来。吾未尝不指汝心要。师曰。何处指示。曰汝擎茶来。吾为汝接。汝行食来。吾为汝受。汝和南时。吾便低首。何处不指示心要。师低头良久。皇曰。见则直下便见。拟思即差。师当下开解。复问。如何保任。皇曰。任性逍遥。随缘放旷。但尽凡心。别无圣解。　颂曰。
　　脱白投师贵苦辛。擎茶问讯尽躬亲。无端再叙三年事。笑倒街头卖饼人。(白云端)。
　　据欵结案。得失过半。尽力担当。上船离岸。无不指示汝擎茶行食处。圣解凡情不过来。轩轩头角起风雷。(月堂昌)。
　　潭州道吾山宗智禅师。(嗣药山)因僧问。如何是和尚深深处。(或云深深密密意)师下禅床作女人拜曰。谢子远来。无可抵待。　颂曰。
　　骊龙海卧瑞云高。四望归宗万派潮。木人来问西宫事。回惠东园一颗桃。(投子青)。
　　回头已落今时路。不露锋铓岂得圆。拨动少林关棙子。谁知别是一堂天。(成枯木)。
　　草户柴门谢子来。躬身下拜笑眉开。深深密密亲分付。莫道宝山空手回。(踈山如)。
　　【续收】深深亲下拜。三代礼全该。此意如不然。玉帛云乎哉。(无准范)。
　　岁稔时清礼义多。相逢陪酒又陪歌。当筵不解开怀饮。如此一天风月何。(东叟颕)。
　　【增收】道吾见南泉。泉问。阇黎名甚么。师曰。宗智。泉曰。智不到处。作么生宗。师曰。切忌道着。泉曰。灼然道着即头角生。三日后师与云岩在后架把针。泉见乃问。智头陀。前日道。智不到处切忌道着。道着即头角生。合作么生行履。师便抽身入僧堂。泉便归方丈。师复来把针。岩曰。师弟适来为甚不抵对和尚。师曰。你不妨伶俐。岩不荐。却问南泉。适来智头陀为甚不抵对和尚。某甲不会。乞师垂示。泉曰。他却是异类中行。岩曰。如何是异类中行。泉曰。不见道。智不到处切忌道着。道着即头角生。直须向异类中行。岩亦不会。　颂曰。
　　言诠不到是同袍。拂袖归堂众乃淘。沙砾真金无辨别。不须疑虑更忉忉。(汾阳昭)。
　　金刚际下古髑髅。几被人踏血溅空。明月任从君自掬。寒松那弃白云封。(投子青)。
　　【增收】道吾因石霜问。百年后有人问极则事。向他道甚么。师唤沙弥。弥应诺。师曰。添净瓶水着。师良久却问霜。适来问甚么。霜拟再举。师便归方丈。霜於此有省。　颂曰。
　　垂手还他作者机。寻常语里布枪旗。重询拟进归方丈。一句分明更不疑。(丹霞淳)。
　　【增收】道吾到五峰。峰问。还识药山老宿么。师曰不识。曰为甚么不识。师曰。不识不识。　颂曰。
　　白云深处路难通。拟问踪由已涉功。挂角羚羊无影迹。从容还落正偏中。(丹霞淳)。
　　【增收】道吾因沩山问。甚么处去来。师曰。看病来。山曰。有几人病。师曰。有病底有不病底。山曰。不病底莫是智头陀么。师曰。病与不病总不干他事。速道速道。山曰。道得也与他没交涉。　颂曰。
　　妙药何曾过口。神医莫能捉手。若存也渠本非无。至虚也渠本非有。不灭而生。不亡而寿。全起威音之前独步劫空之后。成平也天盖地擎。运转也乌飞兔走。(天童觉)。
　　【增收】道吾因赵州来。着豹皮裈。把吉撩棒。在三门前等候。才见州来。便高声唱喏而立。州曰。小心祗候着。师又唱喏一声而去。　颂曰。
　　得人一牛。还人一马。虎骤龙骧。谁敢定价。三千里外见譊讹。生铁一团无缝罅。(尼无着总)。
　　一吹无孔笛。一抚没弦琴。一曲两曲无人会。雨过夜塘秋水深。(潜庵光)。
　　道吾作舞。一曲无谱。若将耳闻。未敢相许。(野庵璇)。
　　潭州云岩昙晟禅师。(嗣药山)因道吾问。大悲千手眼。那个是正眼。师曰。如人夜间背手摸枕子。吾曰。我会也。师曰。作么生会。吾曰。徧身是手眼。师曰。道也太煞道。祇道得八成。吾曰。师兄作么生。师曰。通身是手眼。(此依五灯会元所载)按传灯录乃曰。道吾问。大悲千手眼如何。师曰。如无灯时把得枕子作么生。道吾曰。我会也我会也。师曰。作么生会。道吾曰通身是眼。当据传灯录为正。联灯与旧颂古联珠所载。皆作云岩问道吾。(云云)恐非。　颂曰。
　　徧身是通身是。拈来犹较十万里。展翅崩腾六合云。抟风鼓荡四溟水。是何埃[土*(壴-士+山)]兮忽生。那个毫厘兮未止。君不见。网珠垂范影重重。棒头手眼从何起。(雪窦显)。
　　一窍虚通。八面玲珑。无象无私春人律。不留不碍月行空。清净宝目功德臂。徧身何处通身是。现前手眼显全机。大用纵横何忌讳。(天童觉)。
　　弟应兄呼岂偶然。嬉游时在旧山前。通身手眼如何会。拾得寒山笑揭天。(大洪预)。
　　演若怖回镜里首。那咤还复旧时身。不知手眼从何起。便道全躯在剎尘。(佛心才)。
　　通身是手眼。徧界不曾藏。背摸床头枕。翻身嫌夜长。(京兆府天宁琏)。
　　【续收】观音妙音。十八十九。眼见耳闻。是人知有。左握军持。右擎杨柳。捏聚放开。乌飞兔走。(大洪恩)。
　　大悲许多手眼。如人夜摸枕子。徧身通身起来。尽受奴驱婢使。君不见。认着牛迹里。失却大海水。转变未得时。依前有依倚。归去来归去来。拍天洪浪如浮埃。(月堂昌)。
　　徧身是通身是。酥酪醍醐为一味。毫端涌出须弥卢。芥子吸竭沧溟水。十虚吞烁。正眼寥廓。照用同时。人境俱夺。棒头喝下错承当。背手拈来已失却。莫莫。水是水兮山是山。切忌无绳而自缚。(圆悟勤)。
　　大悲菩萨千手眼。如人背手摸枕头。猢孙跳出布袋口。不妨随处逞风流。(懒庵枢)。
　　徧身是通身是。净洁浑身涴却屎。拽来露出猛风吹。谁教背手摸枕子。复打三棒。(无庵全)。
　　云岩扫地次。道吾曰。太区区生。师曰。须知有不区区者。吾曰。恁么则有第二月也。师竖起扫帚曰。这个是第几月。吾休去　玄沙闻云。正是第二月。　颂曰。
　　借来聊尔了门头。得用随宜即便收。象骨岩前弄蛇手。儿时作处老知羞。(天童觉)。
　　【增收】云岩同道吾。自南泉回药山。师问药山曰。如何是异类中行。山曰。吾今日困倦。且待别时来。师曰。某甲特为此事归山来。山曰。且去。师便出。吾在方丈外。闻师不荐。不觉齩得指头血出。却下来问师。师兄去问和尚那因缘作么生。师曰。不为某甲说。吾便低头。　颂曰。
　　饥餐嫩草遥山去。渴饮寒泉曲涧回。放荡不耕空劫地。暮天何用牧歌催。(丹霞淳)。
　　云岩因僧问。暂时不在如同死人时如何。师曰。便好埋却。　颂曰。
　　便好埋却。更无依托。天上人间。逍遥快乐。切忌思量涉路途。不劳弹指开楼阁。(普庵玉)。
　　【增收】云岩因药山问。闻汝解弄师子是否。师曰是。曰弄得几出。师曰。弄得六出。曰我亦弄得。师曰。和尚弄得几出。曰我弄得一出。师曰。一即六。六即一。后到沩山。沩问。承闻长老在药山弄师子是否。师曰是。曰长弄有置时。师曰。要弄即弄。要置即置。曰置时师子在甚么处。师曰。置也置也。　颂曰。
　　厇愬金毛师子子。旃檀林下青莎里。置也置也威自全。一出六出眉趯起。非拟拟知几几。星流不啻三千里。天外风清哮吼时。为君吸尽西江水(咄　雪窦显)。
　　放出金毛师子。百兽不见踪由。要得爪牙全露。直须自把绳头。(懒庵枢)。
　　【增收】云岩初参百丈。后造药山。山问。甚处来。师曰。百丈来。曰百丈有何言句示徒。师曰。寻常道。我有一句子。百味具足。曰咸则咸味。淡则淡味。不咸不淡是常味。作么生是百味具足底句。师无对。曰争奈目前生死何。师曰。目前无生死。曰在百丈多少时。师曰。二十年。曰二十年在百丈。俗气也不除。　颂曰。
　　行尽千峰路转高。肯归方忆旧云房。贪寻古调单于曲。暨蹉胡家一韵长。(投子青)。
　　【增收】云岩因僧问。二十年在百丈侍巾缾。为甚么心灯不续。师曰。头上宝华冠。曰头上宝华冠意旨如何。师曰。大唐天子及冥王。后僧举问九峰虔禅师。大唐天子及冥王意旨如何。虔曰。却忆洞上之言。　颂曰。
　　玉鞭高举击金门。引出珊瑚价莫论。逈古轮王全意气。不彰宝印自然尊。(丹霞淳)。
　　【增收】鄂州百岩明哲禅师。(嗣药山)洞山与密师伯到参。师问曰。阇黎近离什么处。洞山曰。近离湖南。师曰。观察使性什么。曰不得姓。师曰。名什么。曰不得名。师曰。还治事也无。曰自有廊幕在。师曰。岂不出入。山便拂袖去。师明日入僧堂曰。昨日对二阇黎。一转语不稔。今请二阇黎道。若道得。老僧便开粥。相伴过夏。速道速道。山曰。太尊贵生。师乃开粥共过一夏。　颂曰。
　　烧香人静杳无声。苔满丹墀皓月明。入户当堂慵正坐。出门尤懒下阶行。(丹霞淳)。
　　枯木岩前烟嶂昏。羚羊挂角觅无门。玉梭暗掷千峰外。一线虚通晓色分。孤逈逈绝瘢痕。万古寒潭搅不浑。正坐当堂金殿冷。回头尽是我儿孙。(自得晖)。
　　宾则始终宾。主则始终主。拂袖辨誵讹。依前还自举。还自举。栢岩堂上雨花雨。(月庵果)。
　　秀州华亭船子德诚禅师。(嗣药山)师印心於药山。与道吾云岩为交。洎离药山。谓同志曰。予率性疎野。唯好山水。他后知我所止。遇伶俐座主。指一人来。遂分携至华亭。泛一小舟随缘度日。吾后到京口。遇夹山上堂。僧问。如何是法身。曰法身无相。曰如何是法眼。曰法眼无瑕。吾失笑。山下座请问。某甲抵对这僧话必有不是。致令失笑。望不吝慈悲。吾曰。和尚一等是出世。未有师在。山曰。甚处不是。曰某甲终不说。请往华亭船子处去。山曰。此人如何。曰此人上无片瓦。下无卓锥。若去须易服而往。山乃散众直造华亭。船子才见便问。大德住甚么寺。山曰。寺即不住。住即不似。师曰。不似似个甚么。山曰。不是目前法。师曰。甚处学得来。山曰。非耳目之所到。师曰。一句合头语。万劫系驴橛。师又问。垂丝千尺。意在深潭。离钩三寸。子何不道。山拟开口。被师一桡打落水中。山才上船。师又曰。道道。山拟开口。师便打。山豁然大悟。乃点头三下。师曰。竿头丝线从君弄。不犯清波意自殊。山遂问。抛纶掷钓师意如何。师曰。丝悬渌水。浮定有无之意。山曰。语带玄而无路。舌头谈而不谈。师曰。钓尽江波锦鳞始遇。山乃掩耳。师曰。如是如是。　颂曰。
　　泛舟驾险三十春。系处竿头死活人。夹岭桂分千古韵。朗江山翠万重斯。(投子青)。
　　舍短从长有几人。远求船子扣玄津。兰桡数拄徒开口。水色山光特地新。(觉海元)。
　　不犯清波不掷钩。怪哉当面触鳌头。微茫一喷朦胧雨。万壑千溪水逆流。(保宁勇)。
　　长竿放去随波浪。丝线收来获锦鳞。桡下反身何脱洒。回头不见旧时人。(佛迹昱)。
　　芦苇萧萧江岸秋。长天独月向西流。离钩三寸无人道。笑倚兰桡自点头。(张无尽)。
　　蓦口一桡玄路绝。药山之道始流传。离钩三寸无消息。觉海方乘般若船。(径山杲)。
　　【续收】白云槛外思悠哉。密密金刀剪不开。幽洞不拘金锁意。纵横无系去还来。(丹霞淳)。
　　一叶轻舟泛海隅。金钩钓得锦鳞粗。几多逐浪迷源者。谁识清波意自殊。(枯木成)。
　　离钩三寸如何道。驻拟还同眼里沙。篷底月明载归去。劫前风韵落谁家。(真歇了)。
　　离钩三寸何不道。法眼无瑕瑕转多。若使一桡全腕力。朱泾无复水重波。(竟陵海首座)。
　　渺渺烟波一叶舟。竿头丝线几沉浮。离钩三寸如何道。便有金鳞暗点头。(尼无着总)。
　　一桡提起定纲宗。直得乾坤大地空。只为夹山轻放过。至今四海错流通。(别峰印)。
　　一桡打着这瞎汉。堪笑令犹行一半。竿头丝线钓鲸波。[瓜*矍]浪拏云犹是钝。(圜极岑)。
　　一桡劈脑没遮拦。大海波涛彻底乾。尽谓单传并直指。谁知总被祖师谩。(密庵桀)。
　　离钩三寸已周遮。臭口才开隔海涯。嬴得云山渺秋水。至今长映夕阳斜。(孤云权)。
　　三寸离钩槭一桡。百千毛窍冷飕飕。虽然两手亲分付。要在渠侬自点头。(无际派)。
　　夹峤当年错用心。贪他香饵被他擒。点头三下无言说。水阔山遥恨转深。(浙翁琰)。
　　了无锥地可容身。却泛孤舟据要津。不独夹山遭毒手。至今赚杀一船人。(笑翁堪)。
　　合头着语酬船子。恰如掘地觅青天。直饶桡下通明彻。也是华亭破漏船。(苏台辩)。
　　无相无瑕便倒戈。只因轻信智头陀。若还不到华亭上。铁铸船桡奈汝何。(南叟茙)。
　　朱泾深处泛扁舟。伶俐阇黎上直钩。劈口一桡空宇宙。远山迭迭水悠悠。(葛庐覃)。
　　笑中弃却竹林寺。将谓华亭有几多。穷性命於桡下丧。细思成败是萧何。(末宗本)。
　　三十余年在药山。鬼家活计岂能传。当时不得夹山老。你且耐烦撑破船。(清溪彻)。
　　船子嘱夹山曰。汝向去直须藏身处没踪迹。没踪迹处莫藏身。吾二十年在药山。祇明斯事。汝今既得。他后莫住城隍聚落。但向深山里镢头边。觅取一个半个接续。毋令断绝。山乃辞行。频频回顾。师遂唤阇黎。山乃回首。师竖起桡曰。汝将谓别有。乃覆船入水而逝。　颂曰。
　　夹山桡下悟心休。何患身名踏覆舟。今古华亭垂钓者。烟波江上使人愁。(照觉总)。
　　蓼夹芦花碧海秋。锦鳞跃浪上金钩。目前无法回头看。踏覆船来得自由。(罗汉南)。
　　【续收】不犯清波意自殊。口开目瞪尚踟蹰。渔舟覆却无踪迹。落日秋风战荻芦。(佛陀逊)。
　　老手当年靠夹山。全机丧尽结深冤。父南子北家何在。拨转天关地轴翻。(瞎堂远)。
　　蓦口一桡全杀活。点头三下鼻撩天。至今千古风流在。谁道华亭覆却船。(佛照光)。
　　拶透机先子欲酬。迅雷楫下汗如流。踏翻船子水悠悠。直入千峰不转头。(水庵一)。
　　藏身无迹更无藏。脱体无依便厮当。古镜不磨还自照。淡烟和露湿秋光。(□□□)。
　　没踪迹处莫藏身。看来端是眼中尘。全机打破系驴橛。棒头敲出玉麒麟。(圜极岑)。
　　明镜当台。一椎打破。东鲁西秦。无可不可。(肯堂充)。
　　一桡劈口虚空破。三点驴头覆却船。父子至今俱不了。江湖波浪错流传。(天童净)。
　　机轮元不挂丝头。会有金鳞上直钩。蓦口一桡犹未彻。踏反船子有来由。(松源岳)。
　　臭口未开经万劫。丝毫才犯铁轮随。雨散云收明月夜。反动江波说向谁。(木庵永)。
　　夹山不在一桡上。明月芦花夜夜寒。谁谓华亭消息断。俨然秋色在江山。(解空观)。
　　散席迢迢到海涯。点头桡下丧全机。父南子北今何在。月冷渔歌落钓矶。(天目礼)。
　　一下兰桡蓦口鞭。大洋海底火烧天。父南子北家何许。风满长空月满船。(蒙庵聪)。
　　称意金鳞一上钩。华亭江水合西流。钓船尽底掀翻了。恼乱春风卒未休。(朴翁铦)。
　　药贴分明说得亲。不知里面伪和真。谆谆教诫痴儿女。莫把方书误后人。(虚堂愚)。
　　一棹绿杨湾。金鳞得处难。长江深有恨。不合踏反船。(西岩惠)。
　　藏身处没踪迹。无影树头灵鸟宅。没踪迹处莫藏身。不萌枝上春花拆。有来由谁辨的。天晓西风拂拂吹。松钗一径争抛掷。(东谷光)。
　　药山高沙弥(嗣药山)因药山问曰。见说长安甚闹。师曰。我国晏然。(法眼别云见谁说)山曰。汝从看经得请益得。师曰。不从看经得。亦不从请益得。山曰。大有人不看经不请益。为甚么不得。师曰。不道他无。只是他不肯承当。　颂曰。
　　撞破虚空七八片。逆开金锁两三重。转身直入青霄外。多少行人觅路踪。(成枯木)。
　　兴亡虚去又虚来。为渠国土绝纤埃。须弥顶上无根草。不受春风花自开。(投子青)。
　　高沙弥住庵。一日雨中来相看药山。山曰。你来也。师曰是。山曰。可煞湿。师曰。不打这鼓笛。云岩曰。皮也无。打甚么鼓。道吾曰。鼓也无。打甚么皮。师曰。今日大好。一场曲调。　颂曰。
　　偶尔垂言借问伊。知音争使落今时。胡笳不犯宫商曲。玉笛横时劫外吹。(丹霞淳)。
　　鼎州李翱刺史。(见药山)向药山玄化。屡请不赴。乃躬谒之。山执经卷不顾。侍者曰。太守在此。李性褊急。乃曰。见面不如闻名。拂袖便出。山曰。太守何得贵耳贱目。李回拱谢。问曰。如何是道。山以手指上下曰。会么。李曰不会。山曰。云在青天水在瓶。李忻惬作礼。述偈曰。炼得身形似鹤形。千株松下两函经。我来问道无余说。云在青天水在瓶。　颂曰。
　　云在青天水在瓶。恐君妄解作惺惺。汾阳问你幽魂听。如实神通现姓名。(汾阳昭)。
　　云在青天水在瓶。丹霄把手共君行。回头不觉寒更晓。一片红光海上生。(圆通仙)。
　　云在青天水在瓶。眼光随指落深坑。溪花不耐霜风苦。说甚深深海底行。(张无尽)。
　　陇西贤相登药峤。云在青霄水在瓶。风静云消空独露。天门玉女不曾扃。(京兆府天宁琏)。
　　古人问道复何言。水在瓶中云在天。故国要归归便得。离亭云月渡头船。(白杨顺)。
　　【续收】制使当年问道时。单枪匹马到禅扉。再四垂慈犹未晓。挥毫落纸更明诗。(洞山聪)。
　　陌路相逢不相识。云水悠悠无定迹。饶君富贵百千般。争似侬家穷的的。(大洪恩)。
　　贵耳而贱目。背手抽金镞。仰面看青天。箭过新罗国。(弁山阡)。
　　云在青天水在瓶。平生肝胆向人倾。真金自有真金价。终不和沙卖与人。(北海心)。
　　若陈见面太悬殊。云水重新诳惑渠。谩说当时曾省悟。却将鱼目当明珠。(天目礼)。
　　拨草瞻风不奈何。深山有道要经过。只因贵耳而贱目。引得全身入草窠。(毒庵常)。
　　即今非见面。昔日不闻名。一句添三句。篇章读不成。(西岩惠)。
　　【增收】京兆府翠微无学禅师。(嗣丹霞)一日在法堂内行。投子进前接礼问曰。西来密旨和尚如何示人。师驻步少时。子曰。乞师垂示。师曰。更要第二杓恶水那。子便礼谢。师曰。莫跺根。曰时至根苗自生。　颂曰。
　　曾扣西来问翠微。经行驻步大慈悲。当时投子如能荐。恶水重将更泼谁。(水庵一)。
　　师子出窟。骊龙入穴抬眸风生。众兽脑裂。更弄爪牙。反成漏泄。时至须凭返掷机。分明踏破澄潭月。(投子舒)。
　　【增收】吉州孝义寺性空禅师(嗣丹霞)因僧参。人事了。师曰。与么下去。还有佛法道理也无。曰某甲结舌有分。师曰。老僧又作么生。曰素非好手。师便仰身合掌。僧亦合掌。师乃拊掌三下。僧拂袖便出。师曰。乌不前兔不后。几人於此茫然走。祇有阇黎达本源。结舌何曾着空有。　颂曰。
　　进不前退不后。头尾中间两处走。胡僧抚掌笑呵呵。此土西天未曾有。(佛鉴懃)。
　　入林不动草。入水不动波。曾经达本源。结舌更无过。若是参方士。须达末后句。(大圆智)。
　　昼复夜初中后。金乌飞玉兔走。於此茫然与悄然。总是鰕跳不出斗(石溪月)。
　　【增收】仙天禅师(或作天仙嗣潭州大川)披云和尚来才入方丈。师便问。未见东越老人时。作么生为物。云曰。祇见云生碧嶂。焉知月落寒潭。师曰。祇与么也难得。曰莫是未见时么。师便喝。云展两手。师曰。错怪人者有甚么限。云掩耳而出。师曰。死却这汉平生也。　颂曰。
　　有客访师才入门。由来宾主未曾分。箭锋相拄皆无咎。善始全终诚罕闻。(本觉一)。
　　眼明惯识挥云高。两手挥戈战不休。世事若将公道断。将军归去合封侯。(绝象鉴)。
　　作者相逢箭拄锋。其中绵密不通风。要须惜取眉毛好。免使全身落草中。(竹屋简)。
　　【增收】仙天因僧参。方展坐具。师曰。不用通时暄。还我文彩未生时道理来。曰某甲有口哂却即闲苦死。觅个臈月扇子作么。师拈棒作打势。僧把住曰。还我未拈棒时道理来。师曰。随我者随之南北。不随我者死住东西。曰随与不随且置。请师指出东西南北。师便打。　颂曰。
　　将军帐上孰能过。不易僧初善切磋。蛇尾龙头弓剑折。山藤三十未为多。(本觉一)。
　　【增收】马颊山本空禅师(嗣大颠)因僧问。去却即今言句。请师直指本来性。师曰。你迷源来得多少时。曰即今蒙和尚指示。师曰。若指示你。我即迷源。曰如何即是。师示颂曰。心是性体。性是心用。心性一如。谁别谁共。妄外迷源。祇者难洞。古今凡圣。如幻如梦　佛鉴云。问不徒然。答无虚设。才随语转。觌面千山。后偈中虽有收有放。其奈错下名言。山僧重为别过。乃有偈曰。
　　心本非心。性本非性。心性两忘。谁少谁剩。老倒本空。灼艾求病。妄外迷源。孤负凡圣。
　　心性从来体一同。有无空处透真空。古今妄外迷源者。春入园林处处红。(涂毒策)。
　　【增收】本空上堂。祇这施为动转。还合得本来祖翁么。若合得。十二时中无虚弃底道理。若合不得。吃茶说话往往唤作茶话在。僧便问。如何免得不成茶话去。师曰。你识得口也未。曰如何是口。师曰。两片皮也不识。曰如何是本来祖翁。师曰。大众前不要牵爷恃娘。曰大众忻然去也。师曰。你试点大众性看。僧作礼。师曰。伊往往道。一性一切性在。僧欲进语。师曰。孤负平生行脚眼。　颂曰。
　　参禅学道莫匇匇。动转无非触祖翁。口在面门犹不见。吃茶清话故难通。水中盐味如相似。色里胶清信不空。欲得不招无间业。莫将情解谤宗风。(南堂兴)。
　　漳州三平义忠禅师(嗣大颠)因问大颠。不用指东划西。请师直指。颠曰。幽州江口石人蹲。师曰。犹是指东划西。颠曰。若是凤凰儿。不向那边讨。师礼拜。颠曰。若不得后句。前话也难圆。　颂曰。
　　彻底老婆心。不向那边讨。父子要投机。无端入荒草。(圆悟勤)。

　　禅宗颂古联珠通集卷第十七
　　禅宗颂古联珠通集卷第十八

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第四世之五(南岳下后第三世之一)

　　【增收】赵州观音院从谂禅师。(嗣南泉)师初谒南泉。泉问。汝是有主沙弥。无主沙弥。师曰。有主沙弥。泉曰。那个是你主。师近前躬身曰。仲冬严寒。伏惟和尚尊候万福。泉器之许其入室。　颂曰。
　　解把一茎野草。唤作丈六金身。会得头头皆是道。眼中童子面前人。(颜如如)。
　　试问如何是主人。进前叉手叙寒温。但知北极群星拱。不见黄河彻底浑。(宝叶源)。
　　赵州一日问南泉曰。如何是道。泉曰。平常心是道。师曰。还可趣向也无。泉曰。拟向即乖。师曰。不拟争知是道。泉曰。道不属知。不属不知。知是妄觉。不知无记。若真达不疑之道。犹如太虚廓然荡豁。岂可强是非耶。师於言下悟理。　颂曰。
　　平常心是道。举步入荒草。翻嗟王老师。到底不能晓。不能晓。玉兔金乌任飞走。(云峰悦)。
　　欲识平常道。天然任自然。行船宜举棹。走马即加鞭。若遇饥来饭。还应困即眠。尽从缘所得。所得亦非缘。(佛鉴懃　二)。
　　所得亦非缘。当人自了然。雨中看皓月。火里汲清泉。直立头垂地。横眠脚指天。应须与么会。方契祖师禅。
　　若谓平常心是道。枝蔓向上更生枝。贴肉汗衫如脱了。唤来眼上与安眉。(鼓山珪)。
　　劝君不用苦劳神。唤作平常转不亲。冷淡全然没滋味。一回举着一回新。(径山杲)。
　　【续收】赵州昔日见南泉。言下投机自廓然。要会平常心是道。平常不住道方玄。(本觉一)。
　　白日迟迟兮花菲菲。白云流水兮两相依。长安路上人迹稀。南泉也落第二机。(慈受深)。
　　碍得铜盘。不打老鼠。所以抽身入。还从屋里来。圾教台凳稳。聊且劝三杯。兄呼弟应殷勤处。留得儿孙辨劫灰。(月堂昌)。
　　遇饭吃饭。遇茶吃茶。千重百匝。四海一家。解却粘去却缚。言无言作无作。廓然本体等虚空。风从虎兮云从龙。(圆悟勤)。
　　万里长空雨霁时。一轮明月莹清辉。浮云掩断千人目。见得嫦娥面者稀。(龙门远)。
　　向道平常心是道。斩丁截铁妙中妙。若将玄路拟思量。连累儿孙入荒草。业识茫茫知不知。终日红尘无价宝。(大沩智)。
　　玄途不涉透离微。道合平常发上机。无影树头春色晓。金鸡啼在不萌枝。(足庵鉴)。
　　悟得平常达本乡。时人多怕落平常。青春只有九十日。烂醉都无一百场。(雪庵瑾)。
　　春有百花秋有月。夏有凉风冬有雪。若无闲事挂心头。便是人间好时节。(无门开)。
　　赵州一日问南泉曰。知有底人向甚么处去。泉曰。山前檀越家作一头水牯牛去。师曰。谢师指示。泉曰。昨夜三更月到窗。　颂曰。
　　拽脱鼻头何处是。乱抛泥水恣纵横。日斜倒坐骑驴去。又见东山片月生。(保宁勇)。
　　出窟金毛夺父机。同声哮吼众狐疑。三更窗月如清画。谁敢重来弄崄巇。(宝峰祥)。
　　眼中见惯是寻常。又不惊人又久长。留得寒窗夜来月。三更依旧照茅堂。(鼓山珪)。
　　度体裁衣。量水打碓。毫发不差。且居门外。(径山杲)。
　　【续收】南泉摇头。赵州摆尾。子细看来。二俱失利。(慈受深)。
　　檀越家中作水牛。收来放去任优游。不曾犯着人苗稼。何必南泉对赵州。(照堂一)。
　　戴角擎头笑一场。父子家和丑外扬。知有底人何处去。春来依旧百花香。(冶父川)。
　　掣开金殿锁。撞碎玉楼钟。贪程未归客。徒自觅行踪。(木庵永)。
　　赵州一日到茱萸。执拄杖於法堂上。从东过西。萸曰。作甚么。师曰。探水。萸曰。我这里一滴也无。探个甚么。师以杖倚壁便下。　颂曰。
　　逐步移筇探浅深。果然沧海碧沉沉。一双足迹分明在。将谓归家不可寻。(保宁勇)。
　　古今难透赵州关。取次施为不等闲。拄杖靠来斜倚壁。轻如毫发重如山。(佛鉴懃)。
　　茱萸这里无一滴。赵州无言便走出。春去秋来三百年。拄杖至今犹倚壁。(鼓山珪)。
　　深浅聊将拄杖探。忽然平地起波澜。倾湫倒岳惊天地。到海方知彻底乾。(径山杲)。
　　【续收】赵州有语标庭栢。今古丛林光烜赫。若到茱萸堂上行。到底反成个老贼。(地藏恩)。
　　赵州探水。谁能知委。一滴也无。洄澓[褒-保+公]沸。靠却拄杖。啰啰哩哩。(文殊道)。
　　一滴也无。费尽工夫。靠倒拄杖。何处逢渠。香炉上一堆牛粪气。东壁上倒挂大葫芦。(典牛游)。
　　赵州曾探水。茱萸无一滴。东觑西觑了。拄杖便靠壁。沧海深处归。何人辨端的。(楚安方)。
　　平地鼓波涛。青天轰霹雳。脚下烂如泥。身上元不湿。古往今来几百年。拄杖依然空靠壁。(无际派)。
　　【增收】赵州因僧问。如何是清净伽蓝。师曰。丫角女子。曰如何是伽蓝中人。师曰。丫角女子怀胎。　颂曰。
　　横胸抱腹藏龙种。剖胆[利-禾+皮]肝触凤胎。勿谓此儿容易得。须知出自痛肠来。(汾阳昭)。
　　咄这老竭得恁饶舌。清净伽蓝一时漏泄。金刚门外笑呵呵。菩萨堂中声哽咽。(海印信)。
　　丫角女子出天真。清净伽蓝盖得人。世俗不知林下意。无钱难得买红裙。(佛鉴懃)。
　　【增收】赵州因僧问。外方忽有人问。赵州说什么法。如何抵对。师曰。盐贵米贱。　颂曰。
　　盐贵米贱。诸事成现。拟欲商量。脑后拔箭。(懒庵需)。
　　赵州因僧辞。师曰。甚处去。曰诸方学佛法去。师竖起拂子曰。有佛处不得住。无佛处急走过。三千里外逢人不得错举。曰与么则不去也。师曰。摘杨花摘杨花。　颂曰。
　　截断三关过者稀。临锋谁解振全威。杨花摘处何人见。风送漫天似雪飞。(佛慧泉)。
　　堂堂好个丈夫儿。刚被胡麻取次欺。若解奋拳张意气。世间何处可容伊。(保宁勇)。
　　青山不异。白玉无瑕。茫茫流水。扰扰黄花。有佛处纤毫不立。无佛处万别千差。长安路上未归客。寻溪由自摘杨花。(天童觉)。
　　三千里外两重关。衲子纷纷过者难。回首石桥南北路。杨花风散雪漫漫。(普融平)。
　　有佛处不得住。生铁秤锤被虫蛀。无佛处急走过。撞着嵩山破灶堕。三千里外莫错举。两个石人相耳语。恁么则不去也。此话已行徧天下。摘杨花摘杨花。唵嚤呢哒哩吽[口*发]咤。(径山杲)。
　　【续收】摘杨花摘杨花。打鼓弄琵琶。昨日栽茄子。今日种冬瓜。(讷堂思)。
　　有佛处不得住。春风荡荡飞杨絮。无佛处急走过。一叶渔舟江面破。林里乌鹊去又来。园中桃李开还谢。舜若多神相太空。无目仙人逢暗夜。(白杨顺)。
　　铁山崩倒压银山。盘走珠兮珠走盘。密把鸳鸯闲绣出。金针终不与人看。(松源岳)。
　　有佛无佛不得住。三千里外无凭据。赵州嬴得口皮光。却是这僧知落处。(虚堂愚)。
　　赵州因僧问。承闻。和尚亲见南泉是否。师曰。镇州出大萝卜头。　颂曰。
　　因问当初得法缘。不言东土及西天。镇州有菜名萝卜。济却饥疮几万年。(汾阳昭)。
　　镇州出大萝卜。天下衲僧取则。只知自古自今。争辨鹄白乌黑。贼贼。衲僧鼻孔曾拈得。(雪窦显)。
　　镇州萝卜播华夷。万物还他本土宜。孰谓当时人独爱。至今更是好充饥。(正觉逸)。
　　陶潜彭泽唯栽柳。潘岳河阳只种花。何似晚来江上望。数峰苍翠属渔家。(海印信)。
　　衲僧巴鼻徒穿凿。平实商量绍祖宗。多谢张公勤苦力。满园留得过深冬。(佛慧泉)。
　　镇州出大萝卜头。报君来处须分晓。衲僧多是浑瀹吞。子细得他滋味少。(白云端)。
　　镇州萝卜天然别。满口明明说向人。薄福阐提人不信。一枚秤得重三斤。(保宁勇)。
　　镇州出菜名萝卜。过后思量却难得。王老儿孙不覆藏。逢人直露真消息。(长灵卓)。
　　赵州古佛尚多言。萝卜出生镇府田。天下衲僧多咬啮。齿间蹉过老南泉。(文殊道)。
　　参见南泉王老师。镇州萝卜更无私。拈来塞断是非口。雪曲阳春非楚词。(径山杲)。
　　【续收】赵老机关没浅深。镇州萝卜接丛林。过后思量也难得。入泥入水老婆心。(大沩智)。
　　镇州出大萝卜头。师资道合有来由。观音寺里有弥勒。东院西边有赵州。(鼓山珪)。
　　青出於蓝。氷生於水。寸步不通。白云万里。(或庵体)。
　　些儿活计口皮边。点着风驰与电旋。谩说镇州萝卜大。何曾亲见老南泉。(石庵玿)。
　　亲见南泉个眼目。老人说话无拘束。只因菜气不曾除。带累儿孙咬萝卜。(野云南)。
　　【增收】赵州因秀才问曰。佛不违众生愿。是否。师曰是。
　　曰某甲欲觅和尚手中拄杖。得否。师曰。君子不夺人所好。曰某甲非君子。师曰。我亦不是佛。　颂曰。
　　当机转处不踌躇。琉璃盘里走明珠。赵州老子村校书。一条拄杖两人舁。(石庵玿)。
　　【增收】赵州因参百丈。丈问。甚处来。师曰。南泉来。曰南泉近日有何言句示徒。师曰。无事之人直须悄然去。曰悄然一句且致。忙然一句作么生道。师进前三步。丈便喝。师作缩身势。丈曰。大好悄然。师便出去。　颂曰。
　　作家相见。彼此难构。忙然悄然。进前缩后。捏不成塑不就。大路不行草里走。(佛鉴懃)。
　　门里有门外有。不作严平犯牛斗。师子吼野干鸣。摘出离娄眼里睛。一手缩一手伸。重阳决定九月九。掀翻海岳访知音。赤骨力穷露双肘。(瞎堂远)。
　　【增收】赵州示众曰。佛之一字吾不喜闻　幻庵觉拈云。诸人切忌恁么会。既不恁么会。又作么生会。乃颂曰。
　　佛之一字不喜闻。去年依旧今年春。今年春间降大雪。陆墓乌盆变白盆。
　　【增收】赵州因大众晚参。师曰。今夜答话去也。有解问者出来。时有一僧便出礼拜。师曰。比来抛砖引玉。却引得个墼子　法眼问觉铁觜。先师意作么生。觉云。如国家拜将相似。乃问甚人去得。时有人出云。某甲去得。云尔去不得。法眼云。我会也。　颂曰。
　　探竿影草几人知。正似将军一面旗。斩将安营都在我。倒骑铁马上须弥。(慈受深)。
　　千年田八百主。谁当机辨来处。赵州要答话。抛砖引墼子。觉老话端倪。如拜将相似。去得去不得。言下分缁素。个里高於万仞峰。不动纤毫擒佛祖。(圆悟勤)。
　　赵州上堂。金佛不度炉。木佛不度火。泥佛不度水。真佛内里坐。　颂曰。
　　泥佛不度水。神光照天地。立雪如未休。何人不雕伪。金佛不度炉。人来访子胡。牌中数个字。清风何处无。木佛不度火。常思破灶堕。杖子忽击着。方知孤负我。(雪窦显)。
　　并却泥佛金木佛。赵州放出辽天鹘。东西南北谩抬头。万里重云只一突。(白云端)。
　　泥佛不度水。法华前阵曾止止。君之退步若参详。不使纵然波浪起　金佛不度炉。海上江山入画图。千手大悲徒着力。却惭舜若眼眉粗　木佛不度火。多口阿师曾议过。隈刀避箭不堪论。无限英雄又蹉过。(大沩秀)。
　　金佛木佛泥佛。度炉度水度火。尽入赵州红炉。烈焰光中锻过。一声白雪阳春。万古无人能和。(鼓山珪)。
　　九十七种妙相。顾陆丹青难状。赵州眼目精明。觑见心肝五脏。(径山杲)。
　　【续收】木佛不度火。甘露台前逢达磨。惆怅洛阳人未来。面壁九年空冷坐　金佛不度炉。坐叹劳生走道途。不向华山图上看。岂知潘阆倒骑驴　泥佛不度水。一道灵光照天地。堪羡玄沙老古锥。不要南山要鳖鼻。(三圣昌)。
　　三佛形容总不真。眼中瞳子面前人。若能信得家中宝。啼鸟山花一样春。(冶父川)。
　　金佛不度炉。风光满帝都。少年花酒客。大醉几人扶。木佛不度火。大士无人我。毫厘念不差。永劫遭羁锁。泥佛不度水。明月照千里。风高古木秋。冻尽长江底　□□□。
　　金佛不度炉。穷源有处无。木佛不度火。浑仑咬不破。泥佛不度水。何处不是你。真佛屋里坐。赵州言是祸。水牯会耕田。黄牛能拽磨。(常庵崇)。
　　金佛不度炉。圆光烁太虚。直下便荐得。不用更踌躇。木佛不度火。院主眉毛堕。烈焰亘天虹。舍利无一颗。泥佛不度水。衲僧难下觜。拟议隔千山。迢迢十万里。真佛内里坐。赵州休话堕。觌面便承当。抬眸即蹉过。金佛木佛泥佛。穿来掷过阎浮。更说真佛在内。无端已被涂糊。(尼无着总)。
　　真佛屋里坐。开口成话堕。幸自可怜生。教我说甚么。(月林观)。
　　泥佛金佛木佛。度水度火度炉。妙体本来无处所。莫将真佛强涂糊。(天目礼)。
　　【增收】赵州因尼问。如何是密密意。师以手搯之。尼曰。和尚犹有这个在。师曰。却是你有这个在。　颂曰。
　　密密深深意最长。几人冷地错商量。师姑若会赵州搯。铁打心肝也断肠。(慈受深)。
　　兜罗绵样硬赘头。河北风流老赵州。醎处着盐淡添水。轩头一笑更无休。(正堂辩)。
　　猛虎深藏浅草窠。几回明月入烟萝。顶门纵有金刚眼。未免当头蹉过他。(高峰妙)。
　　赵州因僧辞。师问。甚处去。曰闽中去。师曰。彼中兵马隘。你须回避始得。曰向甚么处回避。师曰。恰好。　颂曰。
　　僧去闽中路不遥。报言军马闹嘈嘈。问师回避归何处。恰好安眠日正高。(汾阳昭)。
　　闻说闽中兵马多。叮咛游子避干戈。临岐指个藏身处。无限雄师不奈何。(正觉逸)。
　　七闽归路日争锋。回避须教不见踪。恰好藏身何处是。青山云外万千重。(佛慧泉)。
　　赵州因僧游五台。问一婆子曰。台山路向甚么处去。婆曰。蓦直去。僧便去。婆曰。好个师僧。又恁么去。后有僧举似师。师曰。待我去勘过。明日师便去问。台山路向甚么处去。婆曰。蓦直去。师便去。婆曰。好个师僧又恁么去。师归院谓僧曰。台山婆子为汝勘破了也。　颂曰。
　　台山路上老婆禅。南北东西万万千。赵州勘破人难会。来往草鞋彻底穿。(汾阳昭)。
　　赵州勘破婆子。叶落便合知秋。天下几多禅客。五湖四海悠悠。(慈明圆)。
　　灵龟未兆无凶吉。变动临时在卜人。路头问破谁人委。王老东村怒目瞋。(投子青)。
　　赵州作者勘婆婆。太平时代用干戈。赵州收得龙泉剑。扫尽烟尘总是他。(佛印元)。
　　僧问游台路。婆直指不误。虽然径直言。奈缘多恁去。赵州勘破归。会者凭何据。月色晓堂分。云收山岳露。(浮山远)。
　　杰出丛林是赵州。老婆勘破没来由。而今四海清如镜。行人莫与路为雠。(黄龙南)。
　　拨动干戈老赵州。坐观胜败有良谋。婆婆勘破人谁委。多少禅流错路头。(海印信)。
　　赵州勘破老婆禅。语默分明在目前。近日五湖参学者。刚於岐路走如烟。(净照臻)。
　　言中辨的老禅和。蓦直台山路不蹉。勘破却回人莫问。岳阳船子洞庭波。(云峰悦)。
　　昔日赵州为主将。老婆战罢许谁评。而今何事台山路。却被时人取次行。(大沩秀)。
　　台山一路去悠悠。亲到还他古赵州。勘破老婆回首日。长江依旧向东流。(佛慧泉)。
　　干戈中立太平基。磈雨条风胜古时。婆子为君勘破了。赵州脚迹少人知。(白云端)。
　　何事赵州婆子话。雄雄今古振家声。高空有月千门闭。大道无人独自行。(保宁勇)。
　　赵州一勘老婆也。千古英风价转新。南去北来犹未荐。台山从此长荆榛。(照觉总)。
　　似狂不狂赵州老。或凡或圣人谁晓。是非长短任君裁。婆子被伊勘破了。(真净文)。
　　赵州问路婆子。答云直与么去。皆云勘破老婆。婆子无你雪处。同道者相共举。(景福顺)。
　　勘破不勘破。婆子能招祸。直饶千眼补陀人。也是大虫看水磨。(云居佑)。
　　赵州勘破事非真。走杀台山路上人。要识婆婆亲指处。一回举首一回新。(地藏恩)。
　　台山路上婆。往往人问过。末后赵州知。一言便勘破。(云盖智)。
　　是个游台发问端。婆婆指路尽颟顸。可怜眼里无筋骨。却把时人一样看。(佛国白)。
　　拨动烟尘老古锥。坐观胜负有谁知。从来古路平如掌。自是行人不见归。(圆觉演)。
　　婆指台山路不差。游人恁么去无涯。赵州勘破归来后。四海五湖同一家。(草堂清)。
　　蓦直台山路不迂。赵州亲去定贤愚。古今来往何妨碍。未透金尘终是粗。(三祖宗)。
　　台山山下路崎岖。多少行人在半途。五里牌边相借问。不知驽马是龙驹。(上方益)。
　　台山路上白头婆。无限行人几度过。直道玄关人不晓。赵州特地断誵讹。(云溪恭)。
　　丛林老作是无俦。凛凛威风四百州。一击铁关曾粉碎。恩大难将雨露酬。(真如喆)。
　　蓦直去。蓦直去。不逐指头。不行旧路。大丈夫汉。乾坤独步。(兜率悦)。
　　本欲平夷道路。反成土上加泥。而今五湖四海。刚被勘婆话迷。(圆通仙)。
　　台山有路是人过。两两三三借问多。要识赵州亲勘破。舌头无骨奈渠何。(枯木成)。
　　高握金鞭出禁城。霜风凛凛马蹄轻。烟尘扫尽归来后。四海行人贺太平。(普融平)。
　　五台山路入嵯峨。蓦直饶声指似他。更有赵州多事汉。归来道我勘婆婆。(张无尽)。
　　勘破谁知老赵州。玉鞭鞭起卧金牛。台山今古行人口。笑饮清风味转幽。(长灵卓)。
　　两重问答绝誵讹。赵老於中却勘婆。若不全身探虎穴。安能彻底验仙陀。(禾山方)。
　　赵州亲勘破。台山勿两岐。只这老婆子。踪迹少人知。(佛心才)。
　　燕赵当年有一僧。干戈丛里等闲行。定乱不携三尺剑。至今天下绝搀抢。(宝峰祥)。
　　老婆心切勿交加。要路逢渠指不差。休问禹门求变化。风雷只在葛洪家。(旻古佛)。
　　赵州勘破路难过。无限平人走似梭。日暮台山空寂寂。至今犹未绝誵讹。(少林通)。
　　台山路上老婆禅。蓦直教人好进前。须得赵州亲勘破。从兹四海路平然。(云盖昌)。
　　行路难行路难。最难难过是台山。唯有赵州公验正。昂头掉臂总闲闲。总闲闲。遂府出钵盂。(湛堂准)。
　　台山一路坦平。自是行人不惯。明镜丑妇之冤。智者愚人之患。(踈山常)。
　　台山古路是人游。个个寻婆问路头。堪笑赵州才勘破。寥寥千古使人愁。(踈山如)。
　　玉箫吹作凤鸾吟。惹动游人离别心。一阵东风卷寥廓。四方八面少知音。(佛智裕)。
　　台山路坦平。婆子苦商量。赵州勘破了。清风满大唐。(高庵悟)。
　　天下禅和说勘破。争知赵州已话堕。引得儿孙不丈夫。人人黠过泠地卧。(径山杲)。
　　劈面三拳。连腮七掌。尽大地人。不知痛痒。(鼓山珪)。
　　台山路上人难进。独有赵州亲到来。勘破老婆回首处。从此行人眼不开。(楚安方)。
　　【续收】指路婆婆在五台。禅人到此尽痴呆。一拳打破扶桑国。杲日当空照九垓。(西蜀广道者)。
　　老婆元是魔王脚。三军不动旗闪烁。赵州无柄铁扫帚。扫荡烟尘空索索。(石头回)。
　　婆子只知指路。鸡犬被人偷去。直得赵州勘了。这回紧闭门户。(戏鱼静　二)。
　　赵州老老大大。不解山中打坐。自言去勘婆子。倒被婆子勘破。
　　善系无绳约。善行无辙迹。不战屈人兵。直面当机疾。老婆勘破五台山。有谁参透赵州关。(圆悟勤)。
　　年老成精不谬传。赵州古佛嗣南泉。招魂丧命因图象。良马追风累索牵。勘破了老婆禅。说向人前不直钱。(天童觉)。
　　贼是小人。智过君子。大妄语成。便白拈去。胆大心粗。无你会处。稽首赵州。大法王主。(典牛游)。
　　大用全提似海深。魔军战退鬼难禁。赵州勘破婆婆处。草偃风行无处寻。(南堂兴　二)。
　　赵州老子。烂泥里刺。勘破老婆。丛林受赐。
　　婆婆不在五台山。平地行人作易难。蓦直坦然今古路。区区却过赵州关。(雪窦宗)。
　　台山路蓦直去。赵老见婆无别语。勘破回来知不知。莫信闲人说是非。(冶父川)。
　　三月春光上国游。祥云瑞气琐龙楼。亲从宣德门前过。更问行人觅汴州。(文殊道)。
　　婆子几年寻剑客。赵州勘破有誵讹。解使不由来富贵。风流何在着衣多。(讷堂思)。
　　一按牛吃草。一与贼过梯。早知灯是火。饭熟也多时。(遁庵演)。
　　干戈中有太平基。不用干戈始得之。若无举鼎拔山力。千里乌骓不易骑。(明大禅)。
　　四海同一家。两口同一舌。赵州勘破了。有理向谁说。(卍庵颜)。
　　踞坐台山古路头。往来云衲被戈矛。赵州提起那罗箭。穿过髑髅即便休。(尼无着总)。
　　天高地厚人难见。海阔山遥只自知。勘破却回休借问。得便宜是落便宜。(密庵杰)。
　　赵州舌头连天。老婆眉毛覆地。分明勘破归来。无限平人瞌睡。(妙慧尼净智)。
　　赵州勘婆。百发百中。趂得老鼠。打破油瓮。(佛照光)。
　　村婆暴富。诳諕闾阎。赵州卖俏。矢上加尖。(或庵体)。
　　蓦直蓦直。青天白日。勘破了也。一文不直。(月林观)。
　　本是山中人。爱说山中话。五月卖松风。人间恐无价。(蒙庵岳)。
　　台山路上个婆婆。平地无风起丈波。下却斗门通底闸。更无一滴到黄河。(无准范)。
　　勘破婆子。面青眼黑。赵州老汉。谩我不得。(文殊业)。
　　赵州言破勘。心头打额头。如何无转智。特地觅冤雠。(野云南)。
　　【增收】赵州问僧。甚处来。僧云。摘茶来。师曰。闲。　颂曰。
　　道着不着。何处摸索。背后龙鳞。面前驴脚。反身筋斗。孤云野鹤。阿呵呵。(云盖智)。
　　【增收】赵州一日敲火问僧曰。老僧唤作火。汝唤作甚么。僧无语。师曰。不识玄旨。徒劳念静　法灯钦别云。我不如你。　颂曰。
　　赵州眼放光。烁破四天下。钵盂上安柄。至今成话杷。(老衲证)。
　　直下是非着不得。着不得处好承当。木人昨夜通消息。南海波斯过大唐。(野庵璇)。
　　【增收】赵州因一婆子令人送钱。请转藏经。师受施了。却下禅床转一匝乃曰。传语婆。转藏经已竟。其人回举似婆。婆曰。比来请转全藏。如何祇为转半藏。　颂曰。
　　走下禅床行一转。看了如来五千卷。婆子年高眼尚明。夜深月下穿针线。(慈受深)。
　　左转右转。金刚宝剑。全藏半藏。由基发箭。红心心里中红心。惊得须弥头倒旋。(正堂辩)。
　　赵州一匝天轮转。婆子知音未足酬。普为人天开正眼。大千沙界一毫收。(足庵鉴)。
　　不知兀坐常轮转。空下禅床绕一遭。背面却言亏一半。老婆恶业自家招。(天目礼)。
　　赵州剑气冲牛斗。婆子神符悬肘后。一条拄杖两人扶。好手手中夸好手。(杀六岩辉)。
　　【增收】赵州因僧侍次。遂指火问曰。这个是火。你不得唤作火。老僧道了也。僧无对。复策起火曰。会么。曰不会。师曰。此去舒州有投子和尚。汝往礼拜问之。必为汝说。因缘相契。不用更来。不相契。却来。其僧到投子。子问。近离甚处。曰赵州。子曰。赵州有何言句。僧举前话。子曰。汝会么。曰不会。乞师指示。子下禅床行三步却坐。问曰会么。曰不会。子曰。你归举似赵州。其僧却回举似师。师曰。还会么。曰不会。师曰。投子与么。不较多也。　颂曰。
　　我唤作火。汝即不可。已道了也。唤作甚么。(杨无为)。
　　赵州唤作火。全身入荒草。我今不是渠。渠今正是我。(月林观)。

　　禅宗颂古联珠通集卷第十八
　　禅宗颂古联珠通集卷第十九

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第四世之六(南岳下后第三世之二)

　　赵州因僧问。如何是祖师西来意。师曰。庭前栢树子。曰和尚莫将境示人。师曰。我不将境示人。曰如何是祖师西来意。师曰。庭前栢树子。　颂曰。
　　庭前栢树地中生。不假牛犁岭上耕。正示西来千种路。郁密稠林是眼睛。(汾阳昭)。
　　庭前栢树赵州道。庐陵米价吉阳敷。三岁儿童皆念得。八十翁翁会也无。(浮山远)。
　　赵州庭前栢。天下走禅客。养子莫教大。大了作家贼。(慈明圆)。
　　七百甲子老禅和。安贴家邦苦是他。人问西来指庭栢。却令天下动干戈。(雪窦显　二)。
　　千里灵机不易亲。龙生龙子莫因循。赵州夺得连城璧。秦主相如总丧身。
　　入门何必辨来机。老倒禅和不自知。栢树庭前刚指示。反令平地下针锥。(云峰悦)。
　　赵州有语庭前栢。禅者相传古到今。摘叶寻枝虽有解。须知独树不成林。(黄龙南　三)。
　　庭栢苍苍示祖心。赵州此话播丛林。盘根抱节在金地。禅者休於格外寻。
　　万木随时有雕丧。赵州庭栢镇长荣。不独凌霜抱贞节。几奏清音对月明。
　　赵州全不犯工夫。觌面宁存细与粗。重迭示君君不见。庭前栢树本来无。(兜率悦)。
　　深院盘根翠色幽。老师曾指示禅流。年年不改凌霜节。下载清风何日休。(正觉逸)。
　　赵州庭前栢。三冬刮地寒。处处绿杨堪系马。家家门下透长安。(天衣怀)。
　　人问庭前栢。予是岭南客。反忆腊月天。雪里梅花拆。(海印信)。
　　僧问西来意。赵州栢树酬。皮下若有血。官差不自由。(翠岩真)。
　　青青庭栢何年植。祖意分明示赵州。海变桑田有穷劫。灵苗无影不凋秋。(照觉总)。
　　造化无私不思力。一一青青岁寒色。长短大小在目前。可笑时人会不得。(真净文)。
　　赵州庭栢。衲僧苦厄。井口辘轳。横吞不得。(野轩遵)。
　　庭前栢树示禅流。几个亲曾见赵州。明年更有新条在。恼乱春风卒未休。(保宁勇)。
　　赵州庭下栢森森。摘叶寻枝古到今。明眼衲僧如觑着。西来祖意合平沉。(杨无为)。
　　赵州庭栢森然直。露滴风清添翠色。摘叶寻枝不可求。盘根万古终无极。(大沩秀)。
　　真个怪时方识怪。是精灵眼识精灵。时人不会西来旨。只看青青栢在庭。(佛国白)。
　　羚羊挂角绝狐疑。翠栢庭前演妙机。此道不将人境会。杲天红日夜长辉。(罗汉南)。
　　舌头无骨赵州老。栢树庭前说向渠。好是晚来无限意。[口*官][口*官]啼鸟噪禅居。(三祖宗)。
　　万里长空雨霁时。一轮明月映清辉。浮云掩断千人目。得见姮娥面者稀。(佛鉴懃)。
　　庭前栢树子。少悟出常情。雨过山添翠。云收日月明。(湛堂准)。
　　青青庭栢指西来。赵老门风八字开。岁寒枝有深深意。谁把灵根着处栽。(佛灯珣)。
　　西来祖意问如何。栢树庭前指似他。射虎不真徒没羽。至今天下有誵讹。(踈山如)。
　　【续收】天下禅和咬少林。赵州有语庭前栢。庭前栢。老倒禅和眼赫赤。不善东西失本源。屈我观音作胡客。(五祖戒)。
　　赵州庭前栢。衲僧皆罔测。一堂云水僧。尽是十方客。(琅琊觉)。
　　赵州庭前栢。眼里电光掣。云外往来多。村翁行步劣。(道吾真)。
　　一兔横身当古路。苍鹰才见便生擒。后来猎犬无灵性。空向枯椿旧处寻。(承天宗)。
　　苏武不拜。韩信临朝。恁么会得。十万迢迢。(瞒庵成)。
　　庭前栢树宿根深。叶叶真珠寸寸金。佛祖长长出不得。千古万古只如今。(南堂兴)。
　　打人骂人易。劝人除却难。不识饶人处。急水下高滩。(崇觉空)。
　　赵州庭栢。说向禅客。黑漆屏风。松萝亮隔。(佛日才)。
　　百宝光攒无见顶。是大神咒最灵奇。揭谛波罗僧揭谛。石人半夜失乌鸡。(正堂辩)。
　　庭前栢树子。不是祖师心。莫执一时见。便忘千古音。(龙牙言)。
　　庭前栢树子。分明向君举。大雪满长安。灯笼吞佛祖。(涂毒策)。
　　静鞭声里驾头来。紧握双拳打不开。打得开。云压香尘何处是。静鞭声里驾头来。(瞎堂远)。
　　西来祖意庭前栢。鼻孔寥寥对眼睛。落地枯枝才[跳-兆+孛]跳。松萝亮隔笑掀腾。(天童净)。
　　庭前栢树子。一二三四五。窦八布衫穿。禾山解打鼓。(石庵玿)。
　　快人一言。快马一鞭。赵州庭栢。洗脚上船。(退庵奇)。
　　【增收】清凉法眼禅师。举栢树子话。问觉铁觜。承闻赵州有此话。是否。觉曰。先师无此语。莫谤先师好。眼曰。真师子儿。　颂曰。
　　庭前栢树子。赵州无此语。承言须会宗。勿自立规矩。(佛印元)。
　　僧问西来栢树酬。何必斯言谤赵州。令人长忆清凉老。一句当年唤转头。(大沩秀)。
　　新罗鹞子刺天飞。钝鸟篱边蒙不去。赵州庭栢一何高。谁道先师无此语。(白云端)。
　　日炙风吹瘦影孤。赵州尝指倚庭株。升元大小清凉老。未会先师此语无。(正觉逸)。
　　赵州无语几人知。江北江南见者稀。山寺桃花复何在。相逢空爱白公诗。(大洪遂)。
　　庭前栢树子。赵州无此语。若是本色人。直下未相许。(真净文)。
　　【续收】谁道先师无此语。焦尾大虫元是虎。胡蜂不恋旧时窠。猛将岂在家中死。急着眼却回顾。若会截流那下去。匝地清风随步举。(慧通旦)。
　　赵州庭前栢树子。昆仑眼睛如点漆。笑他法眼谤先师。觉公心苦口如蜜。(雪堂行)。
　　行主无人能赛。姐姐更是好手。腾身百尺竿头。打个背反筋斗。(正堂辩)。
　　赵州有个栢树话。禅客相传徧天下。多是摘叶与寻枝。不能直向根源会。觉公说道无此语。正是恶言当面骂。禅人若具通方眼。好向此中辨真假。(文殊道)。
　　一人背手抽金镞。一人反身控角弓。南北东西竞头看。果然一雁落寒空。(巳庵深)。
　　【增收】叶县省和尚。因僧问栢树子话。省曰。我不辞与汝说。还信么。曰和尚重言。争敢不信。省曰。汝还闻檐头雨滴声么。其僧豁然。不觉失声云。[口*耶]。省曰。汝见个甚么道理。僧以颂对云。檐头雨滴。分明历历。打破乾坤。当下心息。　颂曰。
　　庭前栢树子。檐头雨滴声。风来荷折柄。千古意分明　□□□。
　　檐头滴滴。分明历历。碧眼黄头。二俱不识。识不识。普天匝地成狼籍。(东山源)。
　　赵州问僧。发足甚处。曰雪峰。师曰。雪峰有何言句示人。曰寻常道。尽十方世界。是沙门一只眼。你等诸人向甚处屙。师曰。阇黎若回。寄个锹子去。　颂曰。
　　南望雪峰由万里。北游未踏赵州关。赚他一只破锹子。二百余年去不还。(正觉逸)。
　　石桥一路滑如苔。闽岭风高冻不开。相见尽言游历去。几人曾到雪峰来。(佛慧泉)。
　　沙门只眼不容物。万象森罗从彼出。锹子何人识赵州。放行底事须绵密。(海印信)。
　　大地是眼何处屙。天下不奈雪老何。赵州寄个锹子去。方得此语圆堶堶。(鼓山珪)。
　　【续收】大地是眼没处屙。衲僧到此便聱讹。须知别有安身诀。会得安身事更多。(咄)锹子安着在甚么处。(照堂一)。
　　雪峰何处屙。赵州寄锹子。沙门一只眼。狼籍乃如此。阿呵呵。大唐国里鼓声起。新罗国里舞婆娑。(别峰印)。
　　大地一只眼。谁敢屙其中。锹子寄将去。那知到雪峰。(横川珙)。
　　【增收】赵州谓众曰。我向行脚到南方。火炉头有个无宾主话。直至如今。无人举着。　颂曰。
　　蒙头不觉齁齁睡。开眼从教焰焰红。若谓平常便无事。须防豆爆冷灰中。(心闻贲)。
　　无宾主话意深深。流落丛林古到今。火冷灰寒口挂壁。衲僧冻死不知心。(石田熏)。
　　【增收】赵州上堂。至道无难唯嫌拣择。才有语言是拣择是明白。这僧不在明白里。是汝还护惜也无。时有僧问。既不在明白里。护惜个甚么。师曰。我亦不知。僧曰。和尚既不知。为甚么不在明白里。师曰。问事即得。礼拜了退。　颂曰。
　　至道无难。言端语端。一有多种。二无两般。天际日上月下。槛前山深水寒。髑髅识尽喜何立。枯木龙吟消未乾。难难。拣择明白君自看。(雪窦显)。
　　至简至易。同天同地。拣择明白。云何护惜。口似椎眼如眉。涉语默蚿怜夔。堪笑卞和三献玉。纵荣刖却一双足。(圆悟勤)。
　　世间无物可罗笼。独有嵯峨万仞峰。忽若有人猛推落。腾身云外不留踪。(随庵缘)。
　　至道无难。万水千山。唯嫌拣择。鹄黑乌白。才有是非还护惜。不会不知全得力。明白里头如放行。腰金犹颂青青麦。(月堂昌)。
　　乱撒明珠颗颗晶。走盘应不贵金声。谁家女子能针线。一串穿来不剩星。(无庵全)。
　　【增收】赵州因僧问。至道无难唯嫌拣择。是时人窠窟否。师曰。曾有人问我。老僧直得五年分疎不下。　颂曰。
　　象王嚬呻。师子哮吼。无味之谈。塞断人口。南北东西乌飞兔走。(雪窦显)。
　　分疎不下五年强。一叶舟中载大唐。渺渺兀然波浪里。谁知别有好思量。(白云端)。
　　五年分疎不下。一句元无缝罅。只知推过商量。谁信分明酬价。玲珑底相知。莽卤底相讶。宁可与晓事人相骂。不可共不晓事人说话。(天童觉)。
　　五年分疎不下。往往反成话杷。须知至道无难。於此谁知缝罅。(佛鉴懃)。
　　天雷如鼓。云腾致雨。雨霁云收。新月一钩。至道无难。惟嫌拣择。五年分疎太隔脉。东海鲤鱼多赤梢。南山大虫有白额。(月堂昌)。
　　风雨蒙蒙。乌云叆叆。赑屃上山。狐狸入海。随后追寻。龙王不在(咄　呆堂定)。
　　天高地厚寻常事。海阔山重更要论。霹雳震摧山鬼窟。独携霜剑定乾坤。(无庵全)。
　　【增收】赵州因僧问。至道无难唯嫌拣择。如何是不拣择。师曰。天上天下唯吾独尊。曰此犹是拣择。师曰。田厍奴。甚处是拣择。僧无语。　颂曰。
　　似海之深。如山之固。蚊虻弄空里猛风。蝼蚁撼於铁柱。拣兮择兮。当轩布鼓。(雪窦显)。
　　团团秋月印天心。是物前头有一轮。入穴虾蟆无出路。却冤天道不平匀。(白云端)。
　　金毛师子。大开口门。天旋地转。雷击电奔。修罗丧胆。外道亡魂。含灵蠢动。莫不沾恩。(佛鉴懃)。
　　当门一脉透长安。游子空嗟行路难。不是人前夸俏措。金锤击碎万重关。(无庵全)。
　　【增收】赵州因僧问。至道无难唯嫌拣择。才有语言是拣择。和尚如何为人。师曰。何不引尽此语。曰某甲祇念得到这里。师曰。至道无难唯嫌拣择。　颂曰。
　　水洒不着。风吹不入。虎步龙行。鬼号神泣。头长三尺知是谁。相对无言独足立。(雪窦显)。
　　驱山塞海也寻常。所至文明始是王。但见皇风成一片。不知何处有封疆。(白云端)。
　　针线工夫妙入神。沿情接意一何亲。太平胡越无疆界。谁是南人与北人。(佛鉴懃)。
　　紫绫红锦青丝线。巧手织来成一片。其中缝罅不能无。争奈时人见不见。(龙门远)。
　　日暖风和莺啭新。柳垂金线系东君。东君不惜无私力。一点花红一点春。(无庵全)。
　　【增收】赵州因僧问。如何是道。师曰。墙外底。曰某甲不问这个道。师曰。你问那个道。曰大道。师曰。大道透长安。　颂曰。
　　知道还他老倒翁。亲言相指事匇匇。关山路远终须到。一径长遥君任通。(投子青)。
　　赵老家风不热谩。问他大道答长安。有谁平步归家去。多是区区自作难。(水庵一)。
　　大道透长安。言端语亦端。腊尽雪消去。春来依旧寒。(松源岳)。
　　【增收】赵州因僧问。道人相见时如何。师曰。呈漆器。　颂曰。
　　作家相见时。堂堂呈漆器。乌龟落漆桶。也有第一义。(南堂兴)。
　　漱石泠泠古涧阴。乔松千尺带寒青。多应只看昂霄操。谁信根头有茯苓。(南叟茙)。
　　道人相见问如何。举手寒温事已多。老倒赵州呈漆器。岳阳船子洞庭波。(石田熏)。
　　【增收】赵州因僧问。白云自在时如何。师曰。争似春风处处闲。　颂曰。
　　争似春风处处闲。花开花落岂相关。白云自在犹难拟。飘鼓无心满世间。(佛印元)。
　　【增收】赵州因僧问。祖意教意是同是别。师曰。会得祖师意。便是教意。　颂曰。
　　波斯读梵字。寞窑人作诗。乌头彷佛。附子依俙。竹密不妨流水过。山高岂碍白云飞。(湛堂准)。
　　赵州因与文远行。乃指一片地曰。这里好造个巡铺。文远便去路傍立曰。把将公验来。师遂与一掴曰。公验分明过。　颂曰。
　　虽然公验各随身。去住皆由守铺人。踏破草鞋归去后。落花啼鸟一般春。(佛鉴懃)。
　　天子居闹市里。山僧在百草头。摆手御街来往。不怕巡火所由。(鼓山珪)。
　　一正一邪。一倒一起。文远赵州。靴里动指。(径山杲)。
　　【续收】钻头闹蓝远侍者。刺脑胶盆老赵州。两个人前夸好手。面皮三寸不知羞。(蒙庵聪)。
　　【增收】赵州因僧问。如何是祖师西来意。师曰。板齿生毛。　颂曰。
　　九年面壁自虚淹。争似当初一句传。板齿生毛犹可事。石人踏破谢家船。(投子青)。
　　【增收】赵州与文远论义曰。斗劣不斗胜。胜者输果子。远曰。请和尚立义。师曰。我道一头驴。远曰。我是驴胃。师曰。我是驴粪。远曰。我是粪中虫。师曰。你在彼中作甚么。远曰。我在彼中过夏。师曰。把将果子来。　颂曰。
　　两阵交锋势莫穷。信旗猎猎卷秋风。边庭不用深深入。勒马归来却有功。(慈受深)。
　　赵州老古锥。家风继金粟。文远小厮儿。窟中师子属。共抚无弦琴。同唱还乡曲。花簇簇锦簇簇。一片好良田。瞥尔生荆棘。赤脚汉趂兔。着靴人吃肉。(南堂兴)。
　　【增收】赵州因僧问。如何是佛。师曰。殿里底。曰殿里者岂不是泥龛塑像。师曰是。曰如何是佛。师曰。殿里底。　颂曰。
　　酸甜滋味本天然。带叶连枝颗颗圆。南赡部洲人未识。庵摩罗果信虚传。(保宁勇)。
　　不立孤危机本峻。赵州老子玉无瑕。当头指出殿里底。刬尽茫茫眼里花。(雪堂行)。
　　如何是佛殿里底。世出世间难可比。万国同歌河海清。稽首拜手元是你。(月林观)。
　　一尊殿里佛。两度放毫光。准拟酬高价。无疑乱度量。(蒙庵聪)。
　　赵州因学人问。乍入丛林。乞师指示。师曰。吃粥了也未。曰吃粥了也。师曰。洗钵盂去。其僧忽然省悟。　颂曰。
　　床窄先卧。粥稀后坐。济济锵锵。潇潇洒洒。要会赵州洗钵盂。了事沙弥消一个。(泉大道)。
　　梅花落尽杏花披。未免春风着出褫。一气不言含有象。万灵何处谢无私。(白云端)。
　　粥了令教洗钵盂。粗心往往更心粗。直饶到此分明了。也是平生不丈夫。(佛陀逊)。
　　赵州吃粥话。寻常问禅客。心若不负人。面上无惭色。(云盖智)。
　　吃粥了也洗钵盂。家常逐日最相於。西来何处半零落。六祖痴顽不读书。(三祖宗　二)。
　　乍入丛林伸一问。钵盂洗却更何疑。从前官路无迂曲。底事游人不见归。
　　乍入丛林乞指示。大施门开无拥滞。往往灵山受记人。未有如斯个次第。(正觉逸)。
　　粥了寻常洗钵盂。奈何依样画葫芦。灵光洞彻河沙界。是则名为大丈夫。(云居佑)。
　　吃粥了洗钵盂。何曾指示曹溪路。谩言随众三十年。记得展单忘却筯。(扬无为)。
　　之乎者也。衲僧鼻孔大头向下。禅人若也不会。问取东村王大姐。(湛堂准)。
　　粥了令教洗钵盂。赵州此语不相辜。茫茫宇宙人无数。几个男儿是丈夫。(慈受深)。
　　粥了令教洗钵盂。豁然心地自相符。而今参饱丛林客。且道其间有悟无。(天童觉)。
　　乍入丛林问作家。由来枯木别抽芽。钵盂洗了相逢着。又得浓烹一椀茶。(长灵卓)。
　　大隐居廛小隐山。世人无路得相干。五湖禅客朝朝用。谁解回头子细看。(草堂清)。
　　丛林乍入问来由。吃吃无过洗钵休。有意气时添意气。不风流处也风流。(门福宁)。
　　宗师垂手贵天真。肯事雕虫篆刻新。只向平田浅草处。等闲推出玉麒麟。(佛性泰)。
　　推穷物理成家计。会合时机便识心。多谢春风无厚薄。贫家桃李也成阴。(护国元)。
　　【续收】开单展钵每相亲。十二时中处处真。直下要明端的旨。韶阳句外露全身。(保宁勇)。
　　吃粥了也未谁道。赵州有指示。粥后还教洗钵盂。敢问诸人悟也无。赵州老孰为俦。把断要津水逆流。伶俐衲僧才眨眼。钓鱼船子下扬州。(龙门远)。
　　赵州指示洗钵盂。衲子奔驰枉费工。日用不知何处觅。分明说向似盲聋。(南堂兴)。
　　吃粥了也洗钵盂。已是分明说向渠。有时冷地思量着。点铁成金举世无。(月林观)。
　　十方通透。八面玲珑。骏驹顾影。狐兔潜踪。(尼无着总)。
　　粥了令教洗钵盂。铁船无底要人扶。片帆高挂乘风便。截海须还大丈夫。(密庵杰)。
　　乍入丛林乞师指示。拈出钵盂令去洗。行尽千山与万山。回头撞着自家底。不须指不须洗。烜赫灵光照天地。而今高挂在虚空。长灵室内展脚睡。(文殊道)。
　　相逢陪酒又陪歌。醉倒家中要我驼。驼到家中犹骂詈。不知醒后又如何。(且庵仁)。
　　只为分明极。反令所得迟。早知灯是火。饭熟也多时。(无门开)。
　　鹤立松梢月。鱼行水底天。风光都占断。不费一文钱。(息庵观)。
　　只将乍入来伸请。一到丛林志便高。吃粥了也洗钵去。宗师不用更忉忉。(横川珙)。
　　赵州因僧问。久向赵州石桥。到来只见略彴。师曰。汝祇见略彴。且不见石桥。曰如何是石桥。师曰。度驴度马。　颂曰。
　　赵州石桥本无星。急水游鱼不易停。桥上只观驴马迹。谁人敢向御街行。(北塔祚)。
　　孤危不立道方高。入海还须钓巨鳌。堪笑同时灌溪老。解云劈箭亦徒劳。(雪窦显)。
　　我爱赵州对扬潇洒。僧问石桥度驴度马。碧眼胡僧笑点头。其余谁是知音者。(地藏恩)。
　　异类渠行李。心真出语亲。随流自得妙。到岸不迷津。(京兆府天宁琏)。
　　【续收】长鲸已压浪头飞。跛鳖桥边尚碾泥。度马度驴难解会。绿杨影里路东西。(地藏恩)。
　　赵州石桥。只见略彴。度驴度马。应病与药。换步移身。在富全贫。当头如认着。东鲁问西秦。(月堂昌)。
　　【增收】赵州闻沙弥喝参。向侍者曰。教伊去。侍者乃教去。沙弥便珍重。师曰。沙弥得入门。侍者在门外。　颂曰。
　　得入门。在门外。说向人。人不会。更高声。我耳背。(鼓山珪)。
　　瑟瑟风松。萧萧雨桧。师子咬人。韩驴逐块。(径山杲)。
　　赵州因僧问。狗子还有佛性也无。师曰无。曰上至诸佛下至蝼蚁。皆有佛性。狗子为甚么却无。师曰。为伊有业识性在　又问。狗子还有佛性也无。师曰有。曰既有。为什么入这皮袋里来。师曰。知而故犯。　颂曰。
　　大用全机得自由。有无双放却双收。几多业识逢人犬。从此时时忆赵州。(佛印元)。
　　少年学解昧宗途。老倒依还滞有无。古佛纯金谁辨色。惑为机智竞踌躇。(圆通秀)。
　　有无双放复双收。赵老机关世莫俦。试上海门高处望。千江万派尽东流。(普融平)。
　　赵州口里有雌黄。句下谁人见短长。堪笑几多逐块狗。夜深无故吠虚堂。(慈受深)。
　　道有道无无剩语。千呼万唤不回头。寻香逐气随他去。空使流光暗度秋。(成枯木)。
　　【续收】有佛性无佛性。正却倒倒却正。踏破澄潭水。[土*幻]折无星秤。火热水面红。橛从空里钉。肯类盲龟嚼死蛇。一对牙关紧咬定。(正觉逸)。
　　赵州古佛言言中的。话有话无燕金赵璧。更有布衫重七斤。天上人间无价直。(地藏恩)。
　　佛性分明脱有无。醋酸何用挂葫芦。薄雾轻烟留不住。扁舟已过洞庭湖。(瞎堂远)。
　　狗子佛性无。狗子无性有。从来只向两头走。未能一镞破双关。业识依前还作狗。(本觉一)。
　　狗子佛性有。毗卢爱饮弥勒酒。狗子佛性无。文殊醉倒普贤扶。扶到家中全铭酊。胡言汉语骂妻奴。(正堂辩)。
　　无直路却萦纡。赵州东壁上。依旧挂葫芦。有张公吃村酒。李公醉不醒。面南看北斗。(石庵玿)。
　　狗子佛性无。斫额路上逢子湖。业识性在遭一口。大地全无碧眼胡。狗子佛性有。春风吹动千株柳。知而故犯可怜生。一一面南看北斗。(无庵全)。
　　狗子佛性。全提正令。才涉有无。丧身失命。(无门开)。
　　赵州因僧问。狗子还有佛性也无。师曰无。　颂曰。
　　言有业识在。谁云意不深。海枯终见底。人死不知心。(真净文)。
　　赵州露刀剑。寒霜光焰焰。更拟问如何。分身作数段。(五祖演)。
　　力壮年高胆更雄。清风随虎云从龙。啀喍无限寻声迹。挂角羚羊不见踪。(宝峰祥)。
　　宣德门前过。回头便招祸。若要无事时。且归堂里坐。(鼓山珪)。
　　有问狗佛性。赵州答曰无。言下灭胡族。犹为不丈夫。(径山杲)。
　　狗子无佛性。慈悲似海深。寻言逐句者。埋没丈夫心。(踈山如)。
　　狗子佛性无。宝剑出规模。落在将军手。横按立当途。(楚安方)。
　　【续收】问头既实答亦堪夸。洛阳虽好争似我家。赵州苦口太饶舌。侬家信手摘杨花。(大沩智)。
　　赵州狗子无佛性。七佛如来合掌听。须弥岌[山/口/咢]舞三台。海水腾波行正令。(南堂兴)。
　　赵州狗子无佛性。万迭青山藏古镜。赤脚波斯入大唐。八臂那咤行正令。(稠岩赟)。
　　乙己大人丘。丛林为宼雠。利牙如剑戟。生杀有来由。(南岩胜)。
　　至道无难。言端语端。赵州开口。露出心肝。(典牛游)。
　　连马连人劈一刀。虚空迸血涌波涛。千千万万人争看。谁解分开盖胆毛。(中庵空)。
　　铁壁银山。一箭穿过。潦倒赵州。口能招祸。(尼无着总)。
　　狗子无佛性。全提摩竭令。才拟犯锋铓。丧却穷性命。(潜庵光)。
　　贫无所依。两亲相击。旱地雷声。青天霹雳。(或庵体)。
　　狗子佛性无。老蚌吐明珠。西川鸣杜宇。江南啼鹧鸪。(文殊道)。
　　赵州狗子无佛性。当空掘出秦时镜。光明浑不见星儿。上下四维俱彻映。(谁庵演)。
　　狗子无佛性。杀人便偿命。苦痛万千般。因邪却打正。(密庵杰)。
　　大食波斯饮百杯。停停把柂万人魁。逆风使过黄牛峡。不问瞿塘滟滪堆。(东山空)。
　　狗子无佛性。打破大圆镜。七九六十三。一切智清净。(夷庵鉴)。
　　狗子无佛性。罗睺星入命。不打杀别人。被人打杀定。(南书记)。
　　狗子佛性无。门上钉桃符。千邪俱不入。百怪尽消除。(松源岳)。
　　狗子无佛性。泥捏活大圣。不是泗州人。说着也不信。(别峰云)。
　　狗子无佛性。劝君不用举。欲透万重关。须是千钧弩。(巳庵深)。
　　二十四州铁。铸成一个错。扬在大街路。无人踏得着。(即庵然)。
　　狗子佛性无。还他大丈夫。是非虽入耳。东壁挂葫芦。(朴翁铦)。
　　无之一字。杀人无数。多少英雄。横尸当路。(铁山仁)。
　　二八佳人刺绣迟。紫荆花下啭黄骊。可怜无限伤春意。尽在停针不语时。(抝堂仁)。
　　利刀截断命根。跳出狐群狗队。拈起万煅蒺藜。铁额铜头粉碎。(石庵玿)。
　　赵州曰无。崖崩石裂。未举先知。只得一橛。(少室睦)。
　　狗子佛性赵州无。吕公一个药葫芦。接来医却人间病。大死一回方见渠。(葛庐覃)。
　　狗子无佛性。干将入楚庭。一挥三首落。千古得虚名。(千峰琬)。
　　【增附】京兆宽。因问狗子还有佛性也无。师曰有。曰和尚还有也无。师曰无。曰一切众生皆有佛性。和尚为甚么却无。师曰。我非众生。曰既非众生。莫是佛否。师曰。不是佛。曰毕竟是何物。师曰。亦不是物。曰可见可思否。师曰。思之不可及。见之不可议。是名不可思议。　颂曰。
　　拈却这僧问。去却京兆答。浩歌归去来。清风徧六合。(五祖演)。
　　裂破须弥鼻孔。踏反大海乾坤。面前百千诸佛。尽是我家儿孙。(楚安方)。
　　赵州问一婆子。甚么处去。曰偷赵州笋去。师曰。忽遇赵州又作么生。婆便与一掌。师休去。　颂曰。
　　弯弓直势射难当。陷虎之机理最长。虽是贪他一粒米。谁知失却半年粮。(海印信)。
　　赵州笋被婆偷。遭掴如何肯便休。合出手时须出手。得抽头处且抽头。(野轩遵)。
　　赵州老捉个。贼当面勘渠返遭一掴。贼不成罪归已。天下衲僧知几几。(地藏恩)。
　　赵州挨拶老婆时。迦叶难陁尽皱眉。却被老婆挥一掌。从来多事落便宜。(张无尽)。
　　从来柔弱胜刚强。捉贼分明已见赃。当下被他挥一掌。犹如哑子吃生姜。(佛鉴懃)。
　　【续收】虎穴魔宫到者稀。老婆失脚人怀疑。赵州吃掌无人会。直至如今成是非。(金陵俞道婆)。
　　去若丘山重。来如一羽轻。去来无别路。倾盖白头新。(瞎堂远)。
　　一路雄兵犯界河。烟尘塞路绝人过。安邦赖有张良在。画角城头唱楚歌。(雪窦宗)。
　　骤马加鞭上酒楼。何如坐地看扬州。是非长短俱裁了。鼠窃终难似狗偷。(无准范)。
　　相见又无相触忤。拦腮便掌不相饶。思量个样无滋味。莫是赵州身命招。(闲极云)。
　　【增收】赵州示众曰。看经也在生死里。不看经也在生死里。诸人且作么生出得去。僧便问。只如俱不留时如何。师曰。实即得。若不实争能出得生死。　颂曰。
　　看经也在生死里。饭萝里坐无吃底。不看经也在生死里。锦衣堆里无着底。忽然乌鹊叫一声。反身踊跃浑家喜。休拟议。如今抛向众人前。千手大悲提不起　□□□。

　　禅宗颂古联珠通集卷第十九
　　禅宗颂古联珠通集卷第二十

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第四世之七(南岳下后第三世之三)

　　赵州问新到。曾到此间么。曰曾到。师曰。吃茶去。又问僧。僧曰。不曾到。师曰。吃茶去。后院主问曰。为甚么。曾到也云吃茶去。不曾到也云吃茶去。师召院主。主应喏。师曰。吃茶去。　颂曰。
　　赵州有语吃茶去。天下衲僧总到来。不是石桥元底滑。唤他多少衲僧回。(汾阳昭)。
　　见僧被问曾到此。有言曾到不曾来。留坐吃茶珍重去。青烟时换绿纹苔。(投子青)。
　　赵州有语吃茶去。明眼衲僧皆赚举。不赚举未相许。堪笑禾山解打鼓。(云峰悦)。
　　曾到还将未到同。赵州依旧展家风。近来王令关防紧。从此人情总不容。(佛印元)。
　　赵州验人端的处。等闲开口便知音。觌面若无青白眼。宗风争得到如今。(黄龙南)。
　　一瓯茶自振家风。远近高低一径通。未荐清香往来者。谁谙居止院西东。(照觉总)。
　　此间曾到不曾到。人义人情去吃茶。院主不知滋味好。却来争看盏中花。(佛国白)。
　　丛林宗匠实难加。临事何曾有等差。任是新来将旧住。殷勤只是一瓯茶。(正觉逸)。
　　三等擎瓯礼数全。一般平挹更无偏。石桥破院无珍味。且夹油麻一例煎。(佛慧泉)。
　　宝匣龙泉发夜光。寥寥长挂在虚堂。四来高客如相访。荼罢休劳话短长。(大沩秀)。
　　赵州吃茶话。自古至及今。云开终始口。难保岁寒心。(云盖智)。
　　相逢尽道吃瓯茶。大抵风流出当家。休问曾到未曾到。自有行人满路夸。(踈山常)。
　　骊珠绝颣玉无瑕。马载驴驮帝子家。曾到不曾休拟议。与君同泛一瓯茶。(罗汉南)。
　　个中滋味若为论。大展家风说早春。三度口行人事了。这回莫道不沾唇。(佛鉴懃)。
　　赵州一瓯茶。验尽当行家。一期虽自好。争免事如麻。(龙门远)。
　　赵州滋味最为亲。觌面承当有几人。三度传来亲切处。馨香满口又全真。(楚安方)。
　　三等接人喧海宇。一茶验客播丛林。高山流水深深意。不是子期谁赏音。(云岩因)。
　　【续收】高下来相访。只点一瓯茶。人情厌踈淡。骨肉生冤家。争似卢仝闭关。自煎吃发轻汗。平生不平事。尽向毛孔散。(石[(工*几)/石]明)。
　　赵州吃茶。宗门奇特。到与不到。正白拈贼。(黄龙新)。
　　曾到不曾到。且吃一杯茶。待客只如此。冷淡是僧家。(牧庵忠)。
　　曾到吃茶去。未到吃茶去。赵州老禅和。口甜心里苦。心里苦直至。如今无雪处。(慈受深)。
　　赵州吃茶我也怕他。若非债主便是冤家。倚墙靠壁成群队。不知谁解辨龙蛇。(应庵华)。
　　百尺竿头[迭*毛]布巾。上头题作酒家春。相逢不饮空归去。洞里桃花笑杀人。(自得晖)。
　　人来访赵州。唯道吃茶去。无端院主不惺惺。更与一瓯令醒悟。(本觉一)。
　　赵州三度吃茶。禾山打鼓难比。休於句下寻求识取。口中滋味若识得。观音院里有弥勒。(佛性泰)。
　　曲尽周遮礼数频。苦茶何用劝三巡。鼻中若有通天窍。终不回头问别人。(文殊道)。
　　曾到未到。普请吃茶。口甜似蜜。心毒如蛇。(淳庵净)。
　　赵州吃茶逆拔毒蛇。虚空落地铁树开花。夜叉罗剎弥勒释迦。改头换面无穷数。莫道风流出当家。(普庵玉)。
　　赵州吃茶去。毒蛇横古路。踏着乃知非。佛也不堪作。(松源岳)。
　　赵州老汉热心肠。一盏粗茶验当行。回首路傍桥断处。白苹红蓼映斜阳。(浙翁琰)。
　　赵州逢人吃茶。谁知事出急家。反手作云作雨。顺风撒土撒沙。引得洞山无意智。问佛也道三斤麻。(无禅才)。
　　赵州因僧问。万法归一。一归何所。师曰。老僧在青州。作得一领布衫。重七斤。　颂曰。
　　编擗曾挨老古锥。七斤衫重几人知。而今抛向西湖里。下载清风付与谁。(雪窦显)。
　　七斤衫重岂难提。日出东方定落西。一击珊瑚枝粉碎。轰轰雷雨满山溪。(白云端)。
　　独坐独行真竭斗。无规无矩老禅和。四方八面鸡拘检。天下谁能奈你何。(保宁勇)。
　　问来亲切布衫酬。指出青州是旧游。皓月当空澄巨浸。鲸鲵无奈不吞钩。(照觉总)。
　　赵州布衫重七斤。问处分明答处亲。大地山河都盖却。谁是当机裁剪人。(文殊道)。
　　七斤衫重绝纤埃。妙手何人解剪裁。堪笑东村王大伯。满身风雨入门来。(普融平)。
　　青州七斤衫。尽力提不起。打破赵州关。总是自家底。(径山杲)。
　　【续收】赵州老对。面人难晓。一归何处。青州布袄。金银琉璃。砗磲码碯。(龙牙言)。
　　夜半墨漆黑。捉得一个贼。点火照来看。元是王大伯。(鼓山珪)。
　　等闲提起七斤衫。多少禅流着意参。尽向青州作窠窟。不知春色在江南。(运庵岩)。
　　镬汤无冷地。黄河辊底流。金刚难插觜。脑后挂灯球。(或庵体)。
　　拶到悬崖撒手时。七斤衫重有谁知。寒来暑往浑无用。挂在赵州东院西。(石庵玿)。
　　当机觌面提。觌面当机疾。开眼放痴顽。鞭逼人上壁。(北磵简)。
　　赵老七斤衫。提来用恰好。若更问如何。且去青州讨。(断桥伦)。
　　【增收】赵州在东司上。见远侍者过。蓦召文远。远应诺。师曰。东司上不可与汝说佛法。　颂曰。
　　老僧正在东司上。不将佛法为人说。一般屎臭旃檀香。父子之机俱漏泄。(鼓山珪)。
　　赵州有密语。文远不覆藏。演出大藏教。功德实难量。(径山杲)。
　　东司上不说佛法。唤来与伊劈面踏。不用重论报佛恩。将此深心奉尘剎。(无庵全)。
　　明明道不说。此理凭谁识。春风一阵来。满径花狼籍。(蒙庵聪)。
　　【增收】赵州因真定帅王公。携诸子入院。师坐而问曰。大王会么。王曰不会。师曰。自小持斋身已老。见人无力下禅床。王尤加礼重。翌日令客将传语。师下禅床受之。侍者曰。和尚见大王来不下禅床。今日将军来。为甚么却下禅床。师曰。非汝所知。第一等人来。禅床上接。中等人来。下禅床接。末等人来。三门外接。　颂曰。
　　上等接人了无回互。据坐堂堂是何谓度。帅王用处若轩昂。为渠拽倒破禅床。(天目礼)。
　　跏趺迎上客。曲录对旌幢。不是家风别。他居礼乐乡。(西岩惠)。
　　折脚禅床接断薪。犹堪偃首揖高宾。明知例土熏天富。难斗他家彻骨贫。(石溪月)。
　　人王争似法王尊。不下禅床接上根。休说君臣犹有间。入山先要主宾分。(月坡明)。
　　赵州三等见人。未举已先话堕。都衙唤得便回头。也是大虫看水磨。(枯禅镜)。
　　禅床不下不抬身。自小持斋到老人。只有个牙堪吃饭。那知世有大王尊。(闲极云)。
　　【增收】赵州因侍者报。大王来也。师曰。万福大王。者曰。未到在。师曰。又道来也。　颂曰。
　　报客传言信已通。叉手低头便鞠躬。对面一双清白眼。当头蹉过住山翁。(楚安方)。
　　侍者来言报大王。赵州曾揖下禅床。怜儿不觉傍观丑。争奈全身在帝乡。(天童觉)。
　　一句机锋无价。万福承当不下。看他拈尾作头。又道大王来也。(楮衲秀)。
　　骥子驽骀满道途。皮毛孰敢辨精粗。若无伯乐当时鉴。失却追风千里驹。(慈受深)。
　　许由临岸洗耳。巢父不饮牛水。侍者亲入帝乡。赵州只在草里。(南岩胜)。
　　来也宫殿随身。去也笙歌满路。侍者白头如新。赵州倾盖如故。(别峰印)。
　　赵州到一庵主处问。有么有么主竖起拳头。师曰。水浅不是泊船处。便行又到一庵主处问。有么有么。主亦竖起拳头。师曰。能纵能夺。能杀能活。便作礼。　颂曰。
　　问答元来总一般。当头一着莫颟顸。将军自有佳声在。不得封侯也是闲。(佛迹昱)。
　　疋马单锵战祖关。死生只在剎那间。赵州最是难容汉。庵主当头楔两拳。(文殊道)。
　　无星秤子两头平。提起应须见得明。若向个中争分两。知渠错认定盘星。(佛性泰)。
　　赵州老汉。少喜多瞋。不会为客。劳烦主人。(湛堂准)。
　　虎步龙骧徧九垓。会从平地起风雷。等闲唤出庵中主。便见千江水逆回。(佛心才)。
　　老作丛林是赵州。两拳提起不轻酬。无星秤在当人手。斤两都卢在里头。(楚安方)。
　　【续收】五陵公子争夸富。百衲高僧不厌贫。近来世俗多颠倒。祇重衣衫不重人。(三圣昌)。
　　上庵竖起拳头。赵州左眼半斤。下庵竖起拳头。赵州右眼八两。君看陕府铁牛。何似嘉州大像。若谓总涉誵讹。露柱灯笼合掌。(慈受深)。
　　换手搥胸哭老爷。棺材未出死尸斜。不如掘地深埋却。管取来年吃嫩茄。(瞎堂远)。
　　庵主当年用得亲。衲僧眼里要生筋。赵州舌有龙泉剑。开口等闲疑杀人。(自得晖)。
　　水浅不是泊船处。能纵能夺自有据。一槌击碎两重关。填沟塞壑无回互。(尼无着总)。
　　庵主拳头举处亲。赵州话鲁指西秦。知音不在千杯酒。一盏空茶也醉人。(湛堂深)。
　　顺水张帆。逆风把柂。钓尽江波。不出者个。(月林观)。
　　庵主拳头没两般。赵州平易作艰难。丛林多少杜禅衲。谁解出头天外看。(铁山仁)。
　　闪烁旌旗骤往来。几人遥望起疑猜。此时若得樊公脚。一踏鸿门两扇开。(无准范)。
　　【增收】赵州因文远侍者在佛殿礼拜次。师见以拄杖打一下曰。作甚么。曰礼佛。师曰。用礼作甚么。曰礼佛也是好事。师曰好事不如无。　颂曰。
　　文远修行不落空。时时瞻礼紫金容。赵州拄杖虽然短。分破华山千万重。(径山杲)。
　　礼佛无端撞赵州。却将知见作冤雠。如今四海平如掌。云自高飞水自流。(照堂一)。
　　只知瞻礼紫金容。不觉脑门遭霹雳。平生心胆向人倾。相识还同不相识。(蒙庵聪)。
　　赵州因僧问。如何是赵州。师曰。东门西门南门北门。　颂曰。
　　句里呈机劈面来。烁迦罗眼绝纤埃。东西南北门相对。无限轮槌击不开。(雪窦显)。
　　四廓关闳镇赵州。几於城下起戈矛。将军战马今何在。野草闲花满地愁。(照觉总)。
　　袖里金槌一击开。东西南北绝纤埃。石桥南畔台山路。报你游人归去来。(普融平)。
　　豁达门开入赵州。东西南北任遨游。龙楼凤阁依然在。失却来时好路头。(罗汉南)。
　　四门开豁往来游。脚下分明到地头。四五百条花柳巷。二三千处管弦楼。(圆通仙)。
　　【续收】赵州老有一诀。四门开路头彻。入门来明皎洁。出门去莫漏泄。通一线为君说。元正日太平节。(黄龙新)。
　　者僧问赵州。赵州答赵州。得人一马还人一牛。人平不语水平不流。受恩深处先宜退。得意浓时正好休。(径山杲)。
　　南北东西老赵州。见人骑马也骑牛。清风月下寻归路。夫子门前问孔丘。(瞎堂远)。
　　赵州因僧问。初生孩子还具六识也无。师曰。急水上打球子。僧却问投子。急水上打球子意旨如何。子曰。念念不停留。　颂曰。
　　六识无功伸一问。作家曾共辨来端。茫茫急水打球子。落处不停谁解看。(雪窦显)。
　　初长婴儿急水球。衲子随波卒未休。若问德山行正令。何似当时问赵州。(天衣怀)。
　　何谓识兮还具六。八万四千殊不足。初生孩子尚喃喃。急水打球拦口[祝/土]。(白云端)。
　　【续收】朝日忙忙打个球。生来念念不停留。若知落地无踪迹。始会云门六不收。(慈受深)。
　　急水打球子。念念不停留。未能全六识。先见转双眸。绍续门风只这是。不须向外更寻求。(佛性泰)。
　　初生孩子始徒然。六识聪明心性巧。急流水上打球子。出出没没人不晓。既为掌上珠须作家中宝好老赵州恁么道。(佛鉴懃)。
　　【增收】赵州因。僧问。和尚姓甚么。师曰。常州有。曰甲子多少。师曰。苏州有。　颂曰。
　　苏州有常州有。须信亲言出亲口。赵州古佛岂徒然。世界坏时渠不朽。若能於此究根源。决定面南看北斗。(雪窦显)。
　　常州有苏州有。吃嘹舌头师子吼。寿山高兮福海深。八十一兮九个九。若能直下便回光。千古万古名不朽。(佛鉴懃)。
　　常州有福州无。江风作恶浪花粗。不用刻舟徒记剑。片帆已过洞庭湖。(淳庵净)。
　　苏州有常州有。未到苏常不知有。既到苏常何处有。今人不识古人意。空向城中颠倒走。(退庵奇)。
　　苏州有与常州有。三月江南啼鹧鸪。堪笑有年无德汉。被人拶着强分踈。(退耕宁)。
　　【增收】赵州问一座主。讲什么经。曰讲涅盘经。师曰。问一段义得否。曰得。师以脚趯空。吹一吹曰。是什么义。曰经中无此义。师曰。脱空谩语汉。此是五百力士揭石义。便道无。　颂曰。
　　一趯方令地轴反。一吹还又转天关。讲师不识圆陁义。空舍前山过后山。(圭堂居士)。
　　揭石从来义不同。洪波深处逞神通。高标不在芦花岸。队队双双趂晓风。(呆堂定)。
　　【增收】赵州因僧问。十二时中如何用心。师曰。汝被十二时辰使。老僧使得十二时。乃曰。兄弟莫久立。有事商量。无事向衣钵下坐穷理好。老僧行脚时。除二时粥饭。是杂用心处。除外更无别用心处。若不如是。大远在。　颂曰。
　　百年三万六千日。一日朝昏十二时。使杀老僧浑不管。不知闹里有谁知。(鼓山珪)。
　　使得十二时辰。呼来却教且去。倚官挟势欺人。茫茫无本可据。(径山杲)。
　　锺送黄昏鸡报晓。赵州何用闲烦恼。裂破虚空作两边。古庙香炉出芝草。(雪庵瑾)。
　　安贴邦乡老赵州。时辰使得最风流。今朝有酒今朝醉。明日愁来明日愁。(野庵璇)。
　　【增收】赵州在南泉井楼上打水次。见南泉过。便抱柱悬却脚曰。相救相救。南泉上胡梯曰。一二三四五。师少顷却去礼谢曰。适来谢和尚相救。　颂曰。
　　南泉赵州用最密。后人不了转寻觅。往返之言子细看。二人把手并头立。(汾阳昭)。
　　赵州自作自受。南泉外头相救。直饶数目分明。也是私路上走。(月堂昌)。
　　描不成塑不就。楼上悬身叫相救。南泉敲处有来由。一段风流如锦绣。阿呵呵。一二三四五。大虫咬猛虎。(堂堂思)。
　　等闲施设岂徒然。平地波澜欲浸天。更向胡梯敲数下。免教矢脚堕黄泉。(佛性泰)。
　　【增收】赵州因在殿上过。乃唤侍者。者应诺。师曰。好一殿功德。者无对。　颂曰。
　　殿上从来好功德。如何侍者却疑惑。赵州露出赤心肝。问着依然墨漆黑。(照堂一)。
　　殿上唤来先应诺。不知业识太茫茫。虽然功德已成就。争奈当初不放光。(鼓山珪)。
　　好一殿功德。总是过去佛。百福相严身。不使旃檀刻。日日香烟夜夜灯。看来当甚乾萝卜。(径山杲)。
　　【增收】赵州因到临济方始洗脚。济便问。如何是祖师西来意。师曰。正值老僧洗脚。济乃近前侧耹。师曰。若会便会。更啖啄作么。济拂袖去。师曰。三十年行脚。今日为人错下注脚。　颂曰。
　　洗脚处更不安排。侧聆时非是啖啄。赵州临济二老人。相见何劳下注脚。(鼓山珪)。
　　一人眼似鼓椎。一人头如木杓。两个老不识羞。至今无处安着。(径山杲)。
　　临济赵州禅林宗匠。特地相逢恰似扑相。撞见今时行脚僧。呼为两个闲和尚。(雪庵瑾)。
　　【增收】赵州见僧来。便面壁书梵字。僧展坐具礼三拜。师转身。僧收坐具出去。师曰。苦苦。僧呵呵大笑。　颂曰。
　　苦苦向谁语发。机要是千钧弩。三十三天扑帝锺。大地山河俱作舞。(典牛游)。
　　苦苦苦中苦乐中苦。谁道黄金如粪土。象骨老师曾辊球。秘魔叉下捉老鼠。(应庵华)。
　　苦中乐乐中苦。赵州这僧俱欠悟。直饶顿彻根源。也是泥中洗土。(佛照光)。
　　不昧当阳第一筹。临机拳趯不轻酬。焦砖打着连底冻。赤眼撞着火柴头。(掩室开)。
　　【增收】赵州到云居。居云。老老大大。何不觅个住处。师曰。什么处住得。居云。前面有古寺基。师曰。与么即和尚自住取。师又到茱萸。萸云。老老大大。何不觅个住处去。师曰。什么处住得。萸云。老老大大住处也不识。师曰。三十年弄马骑。今日却被驴扑。　颂曰。
　　展阵开旗各运谋。箭锋相敌未轻休。等闲露出反身句。直得千江水逆流。(掩室开)。
　　突出山前古寺基。赵州闻得便攒眉。寥寥今古无人共。一片断云天外飞。(率庵琮)。
　　【增收】赵州因僧问。二龙争珠。谁是得者。师曰。老僧只管看。　颂曰。
　　风云头角黑[粼*ㄑ]皴。苦死交争额上珍。净洗眼来闲地看。老僧未免费精尽。(圆悟勤)。
　　珠在浪花深处白。拏云[瓜*瞿]雾志悠哉。老僧祗管从边看。得失从渠眼自开。(咦庵鉴)。
　　【增收】赵州因僧问。如何是祖师西来意。师曰。栏中失却牛。　颂曰。
　　栏中失却牛。有问即有酬。更若求玄妙。猢孙筑气球。(慈云照)。
　　【增收】赵州上堂。才有是非。纷然失心。还有答话分也无。僧举似洛浦。浦扣齿。又举似云居。居曰何必。僧回举似师。师曰。南方大有人丧身失命。曰请和尚举。师才举前语。僧指傍僧曰。这个师僧吃却饭了。作恁么语话。师休去。　颂曰。
　　坐底见立底。立底见坐底。咄哉老赵州。白日眼见鬼。(无相范)。
　　【增收】赵州因僧问。如何是南泉真。师下禅床立。僧曰。如何是和尚真。师上禅床坐。　颂曰。
　　师下禅床立。神号并鬼泣。师上禅床坐。龙蟠并虎卧。一槌打与两分张。拈起元来是双破。(本觉一)。
　　【增收】赵州因一秀才云。和尚是古佛。师曰。秀才是新如来。　颂曰。
　　广寒宫殿净无埃。已是逢君八字开。丹桂不须零碎折。等闲和树拔将来。(南叟茙)。
　　【增收】赵州因僧问。毫厘有差时如何。师曰。天地悬隔。僧云。毫厘无差时如何。师曰。天地悬隔。　颂曰。
　　毫厘有差天地隔。毫厘无差天地隔。隔不隔俱端的。但能信手摘杨花。须会风生庭前栢。赵州关好标格。曹溪路上没踪迹。(长灵卓)。
　　一道如弦直。长安信已传。万邦皆入贡。四海息狼烟。(掩室开)。
　　【增收】赵州因僧问。路逢达道人。不将语默对。未审将甚么对。师曰。人从陈州来。不得许州信。　颂曰。
　　满满弯弓射不着。长长挥剑斫无痕。堪笑日月不到处。个中别是一乾坤。(大沩行)。
　　病餐毒药访良医。医使元餐药治之。病去药回滋味别。舌头具眼者方知。(佛性泰　二)。
　　世有逃形畏影人。奔陈告诉谩劳神。若知形影元无二。坐对高堂秋月轮。
　　【增收】赵州因僧问。南泉迁化向什么处去。师曰。东家作驴。西家作马。　颂曰。
　　脱得驴头载马头。东家西家卒未休。问君还有几多愁。恰似一江春水向东流。(懒庵枢)。
　　【增收】赵州示众曰。此间佛法道难即易。道易即难。别处难见易识。老僧这里即易见难识。若能会得。天下横行。　颂曰。
　　识不识。见非见。说易说难。如油入面。(汾源岳)。
　　【增收】赵州临顺世。令僧持拂子。与赵王曰。若问何处得来。便说此是老僧平生用不尽底。　颂曰。
　　一生受用应无尽。这个都来有几茎。分付赵王千古在。任他南北竞头争。(保宁勇)。
　　【增收】赵州因僧问。如何是祖师西来意。师曰。冬至一阳生。　颂曰。
　　柳色黄金嫩。棃花白雪开。若解知时节。冬至一阳来。(圆悟勤)。
　　铁树开花千万朵。石头抽笋两三茎。泥塑金刚开口笑。明朝冬至一阳生。(佛鉴懃)。
　　柳色黄金嫩。棃花白雪香。若知春气力。特地好风光。(龙门远)。
　　冬至一阳生。乾坤通一线。可怜无限人。不识娘生面。(径山杲)。
　　【增收】福州芙蓉山灵训禅师(嗣归宗)师一日辞归宗。宗问。甚么处去。师曰。归岭中去。宗曰。子在此多年装束了。却来为子说一上佛法。师结束了上去。宗曰。近前来。师乃近前。宗曰。时寒途中善为。师聆此言。顿忘前解。　颂曰。
　　八十婆婆学画眉。痴心欲比少年时。一朝打破当台镜。始信从前万事非。(慈受深)。
　　【增收】芙蓉一日访同参实性大师。大师升堂。以右手拈拄杖。倚左边良久云。此事若不是芙蓉师兄。大难委悉。便下座。　颂曰。
　　陪尽老精神。杯盘越样新。谁知村酒店。难劝御楼人。(西岩惠)。
　　五台山大禅师智通禅师(嗣归宗)师初在归宗会下。忽一夜连叫曰。我大悟也。众骇之。明日上堂众集。宗曰。昨夜大悟底僧出来。师出曰。某甲。宗曰。汝见甚么道理。便言大悟。试说看。师曰。师姑元是女人作。宗异之。　颂曰。
　　悟来不在苦多端。解了都由瞥尔闲。定道师姑女人作。痴人积雪作银山。(汾阳昭)。
　　半夜高声似少神。个中明自有踈亲。如今随例传其响。也道师姑是女人。(保宁勇)。
　　五月炎威当酷热。浃背汗流无处说。匝地清风劈面来。大禅眼里重添屑。(草堂清)。
　　童子学顺朱。赤处背模黑。若将白纸来。一点下不得。若下得翻成。纸上涂烟墨。(黄龙震)。
　　悟了还同未悟时。何须更说与人知。贼赃败露无藏处。便道师姑是女儿。(大洪遂)。
　　【续收】惊众连声叫悟由。了知诸圣不相投。师姑元是女人作。有何佛祖向心头。(延寿慧)。
　　师姑元是女人作。百衲禅僧多罔。措雁回沙塞口衔。芦燕绕红梁浑不顾。(破庵先)。
　　镇州普化和尚(嗣盘山)师初於盘山处。密受真诀。而佯狂出言无度。暨盘山顺世。乃於北地行化。或城市或冢间。振铎曰。明头来明头打。暗头来暗头打。四方八面来旋风打。虚空来连架打。一日临济令僧捉住曰。总不恁么来时如何。师拓开曰。来日大悲院里有斋。僧回举似临济。济曰我从来疑着这汉。　颂曰。
　　老倒分明两路差。箭锋相拄勿喎斜。龙蛇混杂人难辨。白日长空下雪花。(汾阳昭)。
　　明暗俱打夸无上。擒住方知无伎俩。伎俩无乱称呼。至今谁解辨真虚。(海印信)。
　　高堂公子醉双陆。乱撒明珠发异光。一掷输嬴谁辨得。满盘骰子不成双。(佛智裕)。
　　娄罗须要逞聪明。金榜何曾得挂名。捋下幞头归去好。莫骑驴子傍人门。(鼓山珪)。
　　【续收】不是风兮不是颠。长街短巷走如烟。院里有斋常记得。时时挂在口皮边。(廓庵远)。
　　旱天忽震数声雷。远近飞云若往来。甘雨未曾施一点。返将风势卷将回。(云峰悦)。
　　一拶银山铁壁摧。大悲院里赶村斋。善财拄杖如无用。乞与佯狂老万回。(水庵一)。
　　水急鱼行涩。峰高鸟不栖。世情看冷暖。人面逐高低。(松源岳)。
　　以此振铃伸召请。旋风连架打将来。大悲院里逻斋去。肘露皮穿可怪哉。(天目礼)。
　　摆铎摇铃恣卖乖。大悲院里赶村斋。河阳木塔休穿凿。是甚堂前破草鞋。(笑翁堪)。
　　大用全提作者知。烁迦眼活电光迟。大悲院里翻身处。临济甘为小厮儿。(古岩璧)。
　　明日大悲院里斋。铁围山岳尽冲开。猪头象鼻乌觜鱼腮。石人抚掌呵呵笑。寒山拾得在天台。(石庵玿)。
　　普化尝暮入临济院吃生菜。济曰。这汉大似一头驴。师便作驴鸣。济谓直岁曰。细抹草料着。师曰。少室人不识。金陵又再来。临济一只眼。到处为人开。　颂曰。
　　十字街头金铎鸣。蹇驴生菜恣膨脝。狂翻筋斗盘山怪。踢倒饭床临济惊。只眼未开真瞎汉。两头俱打震威声。镇人何必揭棺看。会得来时即去程。(野轩遵)。
　　先师会里呈真处。临济堂前吃菜时。连此三回露栓索。咄这沿台盘乞儿。(径山杲)。
　　【续收】草里相逢两赤眉。交锋一阵疾如飞。东西旗号浑相似。试问何人得胜归。(上方益)。
　　一个驴鸣两个贼。堪与诸方为轨则。正贼草贼不须论。大施门开无塞塞。(径山杲)。
　　剩噇生菜似头驴。临济堂前捉败渠。耸耳长鸣随踢踏。不知业债倩谁除。(天目礼)。
　　【增收】普化见马步使出喝。道师亦喝。道作相扑势。马步使令人打五棒。师曰。似即似。是即不是。　颂曰。
　　混俗和光用最难。相逢正是两风颠。虽然大化无方所。俗官且不是僧官。(汾阳昭)。
　　机境相投是妄真。入河渐渐见长人。受屈遭他一顿棒。元来不是好官人。(江陵柔)。
　　阶头放下劫初铃。相扑呼它马使名。五棒打来无雪处。却言渠不是官行。(天目礼)。
　　普化一日。同临济赴施主家斋。济问。毛吞巨海芥纳须弥。为复是神通妙用。为复法尔如然。师遂踢倒饭床。济云。太粗生。师云。这里什么所在。说粗说细。济休去。次日又同赴一施主家斋。济问。今日供养何似昨日。师又踢倒饭床。济云。太粗生。师云。瞎汉。佛法说甚么粗细。济乃吐舌。　颂曰。
　　要识真金须入火。再三煅炼见精粗。上行买卖不饶让。好物从来价自殊。(海印信)。
　　相逢一瞎一粗生。斋主浑家丧胆惊。谁识二尊龙象驾。毗卢顶上等闲行。(野轩遵)。
　　兰羞供养不寻常。两度遭伊踢饭床。总似这般无礼汉。将何因果利存亡。(上方益)。
　　【续收】掣颠掣狂普化。张口吐舌临济。共展大机大用。漏泄祖师关捩。南山鳖鼻添牙。焦尾大虫插翅。(南堂兴)。
　　入海须是昆仑。得珠还他罔象。饭床两次趯翻。这汉是甚驴养。(典牛游)。
　　临济惯白拈。普化惯掣颠。一场好笑具。后世作三玄。(别峰印)。
　　普化趯倒饭床。临济大张其口。放出踞地金毛。惊得须弥倒走。通身是眼鉴不彻。通身是口只随后不随后。宝剑出匣风雷吼。(涂毒策)。
　　【增收】普化因临济一日同河阳木塔。在僧堂地炉内坐正说。师每日在街市掣风掣颠。知他是凡是圣。师曰。你道我是凡是圣。济便喝。师指河阳木塔曰。河阳新妇子。木塔老婆禅。临济小厮儿。却具一只眼。济曰这贼。师曰贼贼。便出去。　颂曰。
　　骐骥驽骀辨者稀。浅深毛色混同之。若无伯乐垂精鉴。千里追风不易骑。(海印信)。
　　【增收】普化初将示灭。乃入市谓人曰。乞我一个直裰。人与披袄。或与布裘。皆不受。振铎而去。临济令人送与一棺。师笑曰。临济厮儿饶舌。便受之。乃辞众曰。普化明日去东门死也。郡人相率送出城。师厉声曰。今日葬不合青乌。明日南门迁化。人亦随之。又曰。明日出西门方吉。人出渐稀。出已还返。人意稍怠。第四日自擎棺出北门外。振铎入棺而逝。郡人奔走出城。揭棺视之已不见。唯闻空中铎声渐远。莫测其由。　颂曰。
　　风颠用尽到无余。一个棺材八个舁。舁出镇州城外去。听他木铎自分疎。(北磵简)。
　　撮得虚空作近邻。便於北斗里藏身。这掠虚汉何多事。犹把空棺诳后人。(东山源)。

　　禅宗颂古联珠通集卷第二十
　　禅宗颂古联珠通集卷第二十一

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第四世之余(南岳下后第三世之余)

　　五台山秘魔岩和尚。(嗣永泰湍)常持一木杈。每见僧来礼拜。即杈却颈曰。那个魔魅。教汝出家。那个魔魅。教汝行脚。道得也杈下死。道不得也杈下死。速道速道。学徒鲜有对者。一日霍山通和尚访师。才见不礼拜。便撺入怀里。师拊通背三下。通起拍手曰。师兄三千里外赚我来。便回。　颂曰。
　　棃荒老倒眼弥麻。自救无疗更持杈。岭南猎獠当时见。一棒打杀这魔家。(洞山聪)。
　　秘魔岩下坐擎杈。来者教伊识本家。苦切为君都不荐。失却真杈捉妄杈。(汾阳昭)。
　　把断重津过者难。擎杈须信髑髅乾。霍山到后知端的。同死同生未足观。(雪窦显)。
　　叔侄相逢两不猜。到头抚背似痴呆。回首恐人生怪笑。报云千里赚予来。(黄龙南)。
　　手把长杈坐要津。乾坤谁是妄游人。当时若遇英雄汉。往往反成脚下尘。(佛印元)。
　　自夸独握诛龙剑。及遇真龙不奈何。也似将军空索战。无功徒枉动干戈。(海印信)。
　　秘魔杈子动家邦。来往禅人被死降。禅佛单刀直入处。始知项羽到乌江。(崇胜珙)。
　　道得无言杈下死。霍山猛跳入怀中。三千里外虚相赚。更有何人透此宗。(梦庵信)。
　　【续收】杈下要分生死路。霍山直拔透重关。虽然赚我三千里。瞎却众生眼万千。(讷堂思)。
　　崄崖之处。无处插觜。去却药忌。露当门齿。杈下放身舍命。个里如龙得水。三千里外赚吾来。捋虎须兮捉虎尾。(惠通旦)。
　　拈得便用。胡麻厮缴。冷地看来。知恩者少。(月林观)。
　　急水滩头把钓竿。洪波淘涌暮江寒。锦鳞也解随钩上。一吸沧溟彻底乾。(率庵琮)。
　　秘魔为法力求人。特地擎杈据要津。刚被霍山怀里坐。至今有理不能伸。(咦庵鉴)。
　　威风凛凛不容攀。跳入怀中便解颜。不是酒肠宽似海。争知诗胆大如山。(雪庵瑾)。
　　【增收】湖南祇林和尚。(嗣永泰湍)每叱文殊普贤皆为精魅。手持木剑自谓降魔。才见僧来参。便曰。魔来也魔来也。以剑乱挥归方丈。如是十二年。后置剑无言。僧问。十二年前为甚么降魔。师曰。贼不打贫儿家。曰十二年后为甚么不降魔。师曰。贼不打贫儿家。　颂曰。
　　信手挥来一一亲。祇林剑下绝烟尘。太平曲调无人会。孤负皇家定乱人。(心闻贲)。
　　无魔无我已降魔。添得时人眼里花。今日镆铘无用处。也知贼不打贫家。(雪庵瑾)。
　　剑有魔益炽。剑无魔自清。只顾降魔全失照。不知身是老魔精。(皖山凝)。
　　【增收】河中公畿和尚。(嗣章敬恽)因往罗汉路。路逢一骑牛翁。师曰。罗汉路向什么处去。翁拍牛云。道道。师喝曰。这畜生。翁曰。罗汉路向什么处去。师却拍牛曰。道道。翁曰。直饶与么。犹少蹄角在。师便打。翁便拍牛走。　颂曰。
　　问路指路。两无差互。彼此拍牛。有放有救。机锋相触。针芥相投。荡荡一条罗汉路。大家把手去来休。(如庵用)。

　　六祖下第五世之一(南岳下前第四世之一)

　　镇州临济义玄禅师。(嗣黄蘗)初在黄蘗。随众参侍。时堂中第一座(即睦州)勉令问话。师乃问。如何是祖师西来的的意。蘗便打。如是三问。三遭打。遂告辞第一座云。早承激劝问话。惟蒙和尚赐棒。所恨愚鲁。且往诸方行脚去。座遂告蘗云。义玄虽后生。却甚奇特。来辞时愿更垂提诱。来日师辞蘗。蘗指往大愚。师遂参大愚。愚问曰。什么处来。师曰。黄蘗来。愚曰。有何言教。师曰。亲问西来的的意。蒙和尚便打。如是三问三转被打。不知过在什么处。愚曰。黄蘗恁么老婆。为汝得彻困。犹觅过在。师於是大悟曰。佛法也无多子。愚乃搊师衣领曰。适来道我不会。而今又道无多子。是多少来是多少来。师向愚肋下打三拳。愚托开曰。汝师黄蘗。非干我事。师返黄蘗。蘗问曰。汝回太速生。师曰。只为老婆心切。蘗曰。遮大愚老。待见与他一顿。师曰。说什么待见。即今便打。遂鼓蘗一掌。蘗唫唫大笑(此依传灯录所载。联珠元本并联灯绿五灯会元。皆大同小异)　沩山问仰山。临济当时得大愚力。得黄蘗力。仰云。非但骑虎头。亦解把虎尾。　颂曰。
　　睡眼三番打不开。忽然狂蹶吼如雷。君看马带红缨绂。只是去年曾秀才。(野轩遵)。
　　一拳拳倒黄鹤楼。一趯趯翻鹦鹉洲。有意气时添意气。不风流处也风流。(白云端)。
　　雷电喧轰海岳昏。一家愁闭雨中门。狂风忽起乌云散。白日满天星斗分。(保宁勇)。
　　雷电风行便合休。巨鳌无便上滩头。反身一吸沧溟竭。锺鼓山河四百州。(照觉总)。
　　便言佛法无多子。大丈夫儿肯自乖。肋下三拳明有信。不从黄蘗付将来。(真净文)。
　　丛林猛烈是黄蘗。拈棒便打途中客。回到大愚却知恩。老婆面上与一掴。(黄蘗胜)。
　　一槌便当未为奇。六十山藤是太迟。至竟不能知痛痒。上堂犹道拂蒿枝。(佛国白)。
　　三度龙门点额回。高安滩里浪如雷。涌身再向洪波激。透出沧溟眼便开。(云溪恭)。
　　九包之雏。千里之驹。真风度钥。露机发枢。劈面来时飞电卷。迷云破处太阳孤。捋虎须见也无。个是雄雄大丈夫。(天童觉)。
　　点额三回下禹门。双腮曝日赤如焚。一朝忽透桃花浪。腾腾头角生风云。风云生兮不可留。扬鬐猎猎归瀛洲。老龙相见还相问。吐出明珠更不羞。(上方益)。
　　问的的意。不是作戏。三转被打。有甚巴鼻。(旻古佛)。
　　鹫峰痛打不死。高安轻拨便活。见机独露三拳。当锋谁辨一喝。(长灵卓)。
　　临济度三夏。不参黄蘗禅。上来六十棒。手脚遂忙然。忽悟婆心切。反行肋下拳。无人知此意。林下忆三玄。(张无尽)。
　　劈开华岳连天色。放出黄河到海声。瞎驴死后蒿枝折。大地如今有几人。(龙门远)。
　　【续收】资粮不更着些些。歧路年深恐转赊。直下痛施三顿棒。夜来依旧宿芦花。(真净文)。
　　打破当年山鬼窟。豁开正眼耀乾坤。三拳肋下无多子。一喝雷轰迸海门。(佛性泰)。
　　黄蘗棒头曾不顾。高安拳下错商量。从兹徧界生荆棘。佛法初无一寸长。(佛照光)。
　　棒下承当早自欺。听人饶舌固非宜。纵知佛法无多子。争似当时未问时。(遁庵演)。
　　黄蘗堂前吃棒去。大愚肋下筑拳来。若言佛法无多子。到底分明眼未开。(谁庵演)。
　　一顿浑家尽灭门。更加两顿累儿孙。银山铁壁俱穿透。万里无云宇宙分。(密庵杰)。
　　黄蘗高安老骨挝。端居寰海定龙蛇。尿床鬼子无巴鼻。一个葫芦贩两家。(笑翁堪)。
　　黄蘗山头吃棒。大愚肋下筑拳。佛法的的大意。犹隔十万八千。(破庵先)。
　　三度扣关转不开。赤手迢迢空往来。忽然业镜百杂碎。始觉从前满面灰。(木庵永)。
　　祸福无门口自招。三遭瞎棒打驴腰。可怜败国亡家恨。万古春风吹不消。(天目礼)。
　　临济师黄蘗。何曾把手行。掌腮并筑肋。孝顺两边生。(朴翁铦)。
　　拔树鸣条浩浩风。雨云反覆在其中。千波万浪惊天地。到海方知信不通。(虚堂愚)。
　　临济出世后。唯以棒喝示徒。凡见僧入门便喝。　颂曰。
　　临济喝霹雳。一声邪脑裂。忽然透出苍龙穴。击碎明珠抝角折。(海印信)。
　　入门便喝。已是忉怛。无限杜禅和。犹更论该括。(大洪恩)。
　　万里青霄绝点尘。一声霹雳震乾坤。茫茫宇宙人无数。几个如今有脑门。(白云端)。
　　一剑定烟尘。凭何辨主宾。梯山齐入贡。谁识圣明君。(大洪遂)。
　　当锋喝喝震春雷。万蛰龙蛇眼豁开。忽若反身无伎俩。任从千古卧尘埃。(佛国白)。
　　蓦然一喝迅雷奔。蛰户虽开命少存。若有转身方用路。休观芳草怨王孙。(道场如)。
　　赫日光中。轰然霹雳。禹门浪急风高。无限锦鳞点额。(普融平)。
　　一喝当机疾怒雷。烁迦罗眼顶门开。西天四七二三老。那个堪任这一槌。(佛心才)。
　　顺逆无踪。圣凡泯迹。白日青天。雷奔电激。正法眼藏灭无传。临济老汉白拈贼。(云岩因)。
　　蓦地如雷喝一声。圣凡从此不留情。直饶劫火焚三际。此喝常存性转明。(云盖昌)。
　　蛰户幽扃冻不开。虚空忽震一声雷。蛟龙一一拏云雾。蚯蚓头头食土埃。(张无尽)。
　　入门便喝。全无巴鼻。引得儿孙。弄粥饭气。(径山杲)。
　　张公未醉李公扶。从此嘉声满道途。却被金刚开口笑。谁能爱你护身符。(佛灯珣)。
　　【续收】龙控悬河海月秋。烟霞风雨一时收。波涛急急人难会。截断千江水不流。(克符道者)。
　　入门便喝绝商量。空奋双拳立纪纲。反转杀人三角眼。丛林千古受灾殃。(佛照光)。
　　喑呜叱咤。万人气索。佛法商量。犹欠一着。(尼无着总)。
　　相逢便喝。忉忉怛怛。十字街头。打并榼[木*(天/韭)]。(典牛游)。
　　喝下忽雷惊。声前休领略。当锋啮镞时。蹉过第一着。不在壁立处。岂向平地泊。野水白连天。秋空飞一鹗。(应庵华)。
　　之乎者也。雪月风花。头面各别。事同一家。(或庵体)。
　　晴空轰霹雳。官路栽荆棘。没兴遭逢着。前凶后不吉。(无准范)。
　　临济因黄蘗普请锄茶园。蘗后至。师问讯按镢而立。蘗曰。莫是困耶。师曰。才镢地何言困。蘗便打。师接杖推倒。蘗呼维那。拽起我来。那拽起曰。和尚争容得这风汉。蘗却打维那。师镢地曰。诸方即火葬。我这里活埋　沩山问仰山。黄蘗打维那意作么生。仰云。正贼走却逻赃人吃棒。　颂曰。
　　夺旗掣鼓着精神。父子虽亲法不亲。为报四方禅客道。等闲莫作守株人。(真净文)。
　　百头马里一头骡。踢踏纵横不奈何。今日风颠临济是。却令黄蘗打维那。(佛鉴懃)。
　　【续收】黄蘗倒地。维那扶起。火葬活埋。清风未已。(真如喆)。
　　黄蘗活作死医。临济死作活用。维那听事不真。未免唤钟作瓮。(月堂昌)。
　　【增收】临济栽杉次。黄蘗曰。深山里栽许多作么。师曰。与后人作古记。乃将锹拍地两下。蘗拈起拄杖曰。汝吃我棒了也。师作嘘嘘声。蘗曰。吾宗到汝。此记方出　沩山问仰山。且道。黄檗后语但嘱临济。为复别有意旨。仰云。亦嘱临济。亦记向后沩云。向后作么生。仰云。一人指南吴越令行。南塔注云。独坐震威此记方出。又云。若遇大风此记亦出。沩云。如是如是(此并依传灯录所载。诸余稍异)。　颂曰。
　　带砺山河画土疆。汉高殿下有张良。千言万语无人会。又逐流莺过短墙。(翠岩真)。
　　手里镢头今日用。喻己玉石千钧重。直饶八臂大那咤。尽力摇来摇不动。(佛鉴懃)。
　　风吹雨打节还枯。千尺龙蛇插太虚。堪笑儿孙无伎俩。一生从此被搽糊。(懒庵枢)。
　　临济示众曰。汝等诸人。赤肉团上有一无位真人。常向诸人面门出入。汝若不识。但问老僧。时有僧问。如何是无位真人。师便打云。无位真人是什么乾屎橛。后雪峰闻乃曰。临济大似白拈贼(此依传灯所载。与联灯诸余稍异)。　颂曰。
　　卞璧无瑕夺日辉。秦王虽爱不输机。可怜又入相如手。一阵清风满路归。(佛印元)。
　　春风浩浩烘天地。是处山藏烟霭里。无位真人不可寻。落花又见随流水。(白云端)。
　　播土扬尘没处藏。面门出入太郎当。撒屎撒尿浑闲事。浩浩谁分臭与香。(保宁勇)。
　　眉横鼻直眼睛乌。擒住元来是鬼奴。屎橛抛来浑不管。看人犹自面模糊。(上方益)。
　　丛林独步更无双。临济机锋不可当。至今四百年来事。亦有儿孙再举扬。(道场如)。
　　无位真人。面门出入。凡圣不名。死生何立。虽然徧界不曾藏。恍兮惚兮无处拾。(云盖昌)。
　　无位真人临济道。劝君不用更寻讨。鸟道无功游者稀。百尺竿头要亲到。(通照逢)。
　　声色不干眼耳。天地本自同根。岩下忽闻啼鸟。反身又到松门。(佛心才)。
　　无位真人赤肉团。兴来摆手出长安。将军自有嘉声在。不得封候也是闲。(踈山常)。
　　面门出入每相见。日月由来不识真。海岳惯游知己少。反身归卧岭头云。(踈山如)。
　　面门出入见还难。无位真人咫尺间。去路一身轻似叶。高名千古重如山。(鼓山珪)。
　　脑后见腮村僧。大开眼了作梦。虽然趂得老鼠。一棒打破油瓮。(径山杲)。
　　【续收】万法一如不用拣。一如谁拣谁不拣。即今生死本菩提。三世如来同个眼。(长沙岑)。
　　赤肉团上。无位真人。左眼八两。右眼半斤。贵买贱卖。黄金白银。(保宁勇)。
　　漳泉福建。头匾如扇。只可闻名。不可见面。(真净文)。
　　好花当面贴。认着被渠使。不认贴花时。满口有牙齿。无位真人。处处献新。拦胸扭住。不落主宾。乾屎橛乾屎橛。三人证龟作个鳖。(月堂昌)。
　　无位真人不隐藏。面门出入露堂堂。应机接物头头现。直得家声播大唐。(禾山方)。
　　铸印销印。全提正令。要识纲宗。不隔一瞬。(尼无着总)。
　　春雪满空来。触处是花开。不知园里树。那个是真梅。(讷堂思)。
　　棒头落节来反本。闪电光中立信旗。殃害丛林无雪处。几人错认口头肥。(或庵体)。
　　临济问院主。甚处去来。曰州中粜黄米来。师曰。粜得尽么。曰粜得尽。师以拄杖划一划曰。还粜得这个么。主便喝。师便打。典座至。师举前话。座曰。院主不会和尚意。师曰。你又作么生。座礼拜。师亦打。　颂曰。
　　功德天黑暗女。有智主人俱不取。后代儿孙浑莽卤。宏纲委地凭谁举。(正觉逸)。
　　院主下喝。典座礼拜。临济令行。古今独迈。(真如喆)。
　　临济全机格调高。棒头有眼察秋毫。扫除狐兔家风峻。变化鱼龙雷火烧。活人剑杀人刀。倚天照雪利吹毛。一等令行滋味别。十分痛处是谁遭。(天童觉)。
　　宝剑持来刃似霜。几回临阵斩蛮王。有情有理俱三段。一道寒光射斗傍。(白云端)。
　　粜米阇黎意气骄。轻如春雪自飘飘。才方落地人皆爱。力不禁风当下消。(佛鉴懃)。
　　一堆红焰亘晴空。不问金银铁锡同。入里尽教成水去。那容蚊蚋泊其中。(径山杲)。
　　【续收】万里无云。青天白日。斗转星移。雷奔电激展得胜旗。夺连城璧。唱太平歌。吹无孔笛。(南堂兴)。
　　吹毛在握逞全威。不许依门傍户窥。是圣是凡俱坐断。直教千古转光辉。(涂毒策)。
　　行喝也打。礼拜也打。临济大师。可知礼也。(巳庵深)。
　　不问是谁俱截断。杀人须是上将军。棒头有眼明如日。要识真金火里看。(无禅才)。
　　【增收】临济到京行化。至一家门首曰。家常添钵。有婆曰。太无厌生。师曰。饭也未曾得。何言太无厌生。婆便闭却门。　颂曰。
　　千尺丝纶直下垂。锦鳞拨剌上钩时。斜风细雨歌归去。醉倒蓬窗百不知。(别峰印)。
　　家常添钵绕村行。蓦地一声无厌生。化主分明嫌少在。篱门掩却强惺惺。(天目礼)。
　　添钵家常乞食时。柴门掩处莫迟疑。白拈手段重拈起。铁眼铜睛换却伊。(野牛平)。
　　蝇见血。鹘提鸠。拳来踢报。胶漆相投。难提掇处转风流。(虚堂愚)。
　　【增收】临济升堂。有僧出。师便喝。僧亦喝。便礼拜。师便打。又有僧来举起拂子。僧礼拜。师便打。又有僧来。师亦举拂子。僧不顾。师亦打。又有僧来参。师举拂子。僧曰。谢和尚指示。师亦打　云门代云。祇宜老汉　大觉云。得即得。犹未见临济机在。　颂曰。
　　大抵宗师谒者难。得盘桓处且盘桓。侬家自有同风事。芦管横吹宇宙宽。(翠岩真)。
　　主宾都落第三机。阵阵开旗不展旗。石火光中分胜负。倒骑铁马上须弥。(鼓山珪)。
　　五月五日午时书。赤口毒舌尽消除。更饶急急如律令。不须门上画蜘蛛。(径山杲)。
　　棒头有眼。眼里无筋。多逢浊富。罕遇清贫。自入洞门烟锁断。不知世上几经春。(雪庵瑾)。
　　闪电光中宾主分。虚空背上立纲宗。祖师活计只如此。后代儿孙扫地空。(松源岳)。
　　临济上堂次。两堂首座相见。同时下喝。僧问师。还有宾主也无。师曰。宾主历然。师召众曰。要会临济宾主句。问取堂中二首座。　颂曰。
　　两堂上座总作家。其中道理有分拏。宾主历然明似镜。宗师为点眼中花。(汾阳昭)。
　　啐啄之机箭拄锋。瞥然宾主当时分。宗师悯物垂缁素。北地黄河彻底浑。(慈明圆)。
　　箭锋相拄自譊讹。李广双雕射得多。堪笑人来望天际。历然飞鹞过新罗。(佛印元)。
　　两堂上座齐下喝。眼里瞳人带金屑。锥刀同用不能分。黑漆昆仑迷夜月。(浮山远)。
　　一喝须教水逆流。历然宾主未轻酬。当人若解通消息。半夜扶桑出日头。(海印信)。
　　两堂齐下喝。历然分宾主。踏着此机关。南金贱如土。(地藏恩)。
　　宾主历然句下分。三玄从此振乾坤。如今多少途中客。尽日区区独自奔。(云溪恭)。
　　两阵交锋作者机。富人施设在临时。若逢李广将军手。定国安邦付与谁。(草堂清)。
　　离娄明不到。师旷听亦讹。个中识宾主。日午下星河。(黄龙震)。
　　以平报不平。王法本无亲。临济虽明眼。也是黄龙精。(径山杲)。
　　【续收】两堂齐喝主宾分。照用同时透古今。临济正宗传盛化。儿孙得旨意深深。(大沩智)。
　　一喝当机宾主分。莫将知见强踈亲。反身师子威狞甚。眼里无筋一世贫。(尼无着总)。
　　临济因定上座问。如何是佛法大意。师下禅床擒住打一掌。便托开。定伫立。傍僧云。定上座何不礼拜。定才作礼。忽然大悟。　颂曰。
　　断际全机继后踪。持来何必在从容。巨灵抬手无多子。分破华山千万重。(雪窦显)。
　　不堕前后。独超古今。唤回千岁梦。飞出九皋禽。直下一槌光迸散。斩新弹子出炉金。(天童觉)。
　　掣电之机过赵州。为人须到结穷头。掌中擎出香山子。直上高高十二楼。(佛鉴懃)。
　　一棒一条痕。一掴一掌血。若无般若灵根。到此如何打发。(南华炳)。
　　【续收】出头露角。指点方见。见处不留。分定针线。下床扭住才拟议。拓开一掌佛法意。脊背汗流唤得回。白莲花向半天开。(月堂昌)。
　　半斤是八两。八两是半斤。不识耀州铁。唤作出山银。(懒庵枢)。
　　案头书敕令行时。阃外全提杀活机。回首华山孤顶望。巨灵神亦竖降旗。(瞎堂远)。
　　全收全放不通风。点破将来已不中。礼拜起来虽悟去。街头笑倒李三翁。(别峰印)。
　　【增收】临济因麻谷(第二世)到参。敷坐具问。十二面观音阿那面正。师下绳床一手收坐具。一手搊麻谷云。十二面观音向什么处去也。谷转身拟坐绳床。师拈拄杖打。谷接却相捉入方丈。　颂曰。
　　大悲观音开正面。官不容针通一线。鼠拽葫芦有底忙。鬼争漆桶无人见。(鼓山珪)。
　　昧却当阳个一着。牵来拽去互施呈。不知除却王维手。更有何人画得成。(径山杲)。
　　十二面观音。两个都不识。把手归去来。形端而影直。人生相识贵知音。水入水兮金博金。(退谷云)。
　　【增收】临济示众曰。有一人论劫。在途中不离家舍。有一人论劫。离家舍不在途中。且道。那一人合受人天供养。　颂曰。
　　霹雳未收声。闪电不留影。三更月到窗。半夜驴觑井。快骑骏马骤高楼。一尘不动须弥顶。(最庵印)。
　　【增收】临济访平田。於路见一嫂使牛。师问嫂。平田路向什么处去。嫂将牛打云。这畜生诸处走。到这里不知路。师曰。我问你。平田路向甚么处去。嫂云。这畜生养来五载。尚使不得。师云。欲观前人先观所使。更有抽钉拔楔之意。　颂曰。
　　有客平田问路头。高抬白棒打耕牛。春光眼底无多子。一对鸳鸯逐水流。(笑翁堪)。
　　乌藤倒挂向平田。便把羸牛痛下鞭。更说养来经五岁。始终只是老婆禅。(天目礼)。
　　白水田边问路头。雪眉婆子打耕牛。草鞋泥滑青山远。不是愁人也着愁。(横川珙)。
　　目前条路平如砥。何不堂堂掉臂行。撩拨老婆牛性发。赤身挨棒可怜生。(竹屋简)。
　　【增收】临济因僧问。捉象亦全其力。捉兔亦全其力。未审全个甚么力。师曰。不欺之力。　颂曰。
　　力在如今作用时。情存毫忽便成欺。谁知修水千峰碧。尽入秋风一瘦藜。(虚堂愚)。
　　【增收】临济上堂。僧出作礼。师便喝。僧曰。老和尚莫探头好。师曰。你道落在甚么处。僧便喝。又僧问。如何是佛法大意。师便喝。僧作礼。师曰。你道好喝也无。僧曰。草贼大败。师曰。过在甚么处。曰再犯不容。师曰。大众要会临济宾主句。问取堂中二禅客。　颂曰。
　　孔明诸葛隐蓬庐。明主求贤三下车。为报将军莫轻躁。先生谋策必无虞。(崇觉空)。
　　【增收】临济因僧问。如何是三眼国土。师曰。我共汝入净妙国土中。着清净衣。说法身佛。又入无差别国土中。着无差别衣。说报身佛。又入解脱国土中。着光明衣。说化身佛。　颂曰。
　　法身报身化身。咄哉魍魉妖精。三眼国中逢着。笑杀无位真人。(径山杲)。
　　临济后居大名府兴化寺东堂。咸通八年丁亥四月十日将示灭。说传法偈曰。沿流不止问如何。真照无边说似他。离相离名人不禀。吹毛用了急须磨。复谓众曰。吾灭后不得灭却吾正法眼藏。三圣出曰。争敢灭却和尚正法眼藏。师曰。已后有人问你。向他道甚么。圣便喝。师曰。谁知吾正法眼藏。向这瞎驴边灭却。　颂曰。
　　正法眼藏何生灭。棒下分明须见血。当时正令不曾行。瞎驴从此争饶舌。(佛印元)。
　　圆寂将归叙别时。叮咛法眼好任持。喝下不开泥水路。瞎驴从此少人骑。(黄龙南)。
　　正法眼藏谁传得。喝下沧溟彻底乾。从此瞎驴无觅处。铁山归路黑漫漫。(佛慧泉)。
　　劈破华山雷未猛。照开沧海月非光。瞎驴灭却正法眼。直得哀声振大唐。(白云端)。
　　出门握手再叮咛。往往事从叮嘱生。路远夜长休把火。大家吹灭暗中行。(保宁勇)。
　　叮咛法眼示将终。一喝玄关绝不通。自此瞎驴无觅处。几多江上问渔翁。(照觉总)。
　　决别雌黄辨作家。当头一喝定龙蛇。令行涂毒无能进。纵得瞎驴徒[马*展]沙。(三祖宗)。
　　临济全机何指的。瞎驴亲喜遇知音。宗风要见长无坠。流水高山意转深。(灵源清)。
　　密室遗言不再征。临行何必在叮咛。凤毛一息惊天地。水石生光四海清。(云溪恭)。
　　忽雷才震雨如倾。九曲黄河涨四溟。赖得斗门能下闸。滔滔万里绝流声。(普融平)。
　　信衣半夜付卢能。搅挠黄梅七百僧。临济一枝正法眼。瞎驴灭却得人憎。心心相印。祖祖传灯。夷平海岳。变化鹍鹏。只个名言难比拟。大都手段解反腾。(天童觉)。
　　玉洞玄关道路长。蟠桃不是等闲芳。遮藏不许时人见。只恐春风漏泄香。(上方益)。
　　丹凤引雏栖竹寔。羚羊挂角觅应难。瞎驴灭却正法眼。声价喧然宇宙宽。(佛心才)。
　　瞎驴灭却正法眼。出得儿孙徧大唐。须信茫茫烟浪里。酌然别有好商量。(佛鉴懃)。
　　万派朝宗势未休。鱼龙出没任沉浮。瞎驴灭却正法眼。直得黄河却倒流。(南华炳)。
　　到老不曾开语路。临行回首却叮咛。深深海底犹嫌浅。直向金刚水际行。(鼓山珪)。
　　瞎驴一喝众皆惊。正法那堪付与人。三要三玄俱丧尽。堂堂摆手出重城。(径山杲)。
　　【续收】叮咛正法信非虚。堪笑临行捋虎须。曾看华山图籍上。又添潘阆倒骑驴。(海印信)。
　　三圣一喝。少人提掇。虽是死蛇。解弄也活。来蝇臭肉硬紏紏。透网金鳞活泼泼。临济瞎驴。君子可八。(草堂清)。
　　瞎驴灭却正法眼。临济反身便倒骑。佛祖位中留不得。断无踪迹许谁知。(慈受深)。
　　万仞峰前握手时。清歌一曲少人知。但见瞎驴惊宇宙。不知法眼付传谁。(雪窦宗)。
　　也大奇。也大奇。乌头彷佛。附子依稀。万里一条寒涧水。蔡州打破几人知。几人知。咦。马面夜叉。牛头狱卒。(湛堂准)。
　　大寂宗风示后昆。金刚宝剑利当门。瞎驴灭却正法眼。那个男儿解出群。(正堂辩)。
　　临行特地扬家丑。带累傍人满面惭。霹雳一声云雨散。至今父子未相谙。(谁庵演)。

　　禅宗颂古联珠通集卷第二十一
　　禅宗颂古联珠通集卷第二十二

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第五世之二(南岳下前第四世之二)

　　睦州陈尊宿。(讳道明。嗣黄檗)学者扣激。随问遽答。词语峻崄。诸方归慕。谓之陈尊宿。初居睦州龙兴寺。晦迹藏用。后归开元。(今改兜率)居房织蒲鞋以养母。故有陈蒲鞋之号。因见讲僧。乃召曰。座主。主应诺。师曰。担板汉。　颂曰。
　　垂慈只要总通灵。不是宗师妄自生。担板直教须放下。免伊虚度百千生。(汾阳昭)。
　　睦州唤。随卦断。回不回。担板汉。(杨无为　二)。
　　不重师承重至公。诸方谁敢触机锋。指教临济参黄檗。接得云门嗣雪峰。织屦只知供母饭。闭门那更话禅宗。丛林到处蒙沾润。莫测风雷起老龙。
　　脑后与一锥。头头堕坑坎。直饶唤不回。也是虚担板。透过睦州关。乾坤一只眼。(长灵卓)。
　　辛辛辣辣。啀啀喍喍。识济北为大树。拶云门堕险崖。机峻莫偕。言如枯柴。夫是之谓陈蒲鞋。(圆悟勤)。
　　雷火光中休草草。剑轮锋上莫忉忉。等闲放却全身入。终不当头犯一毫。(鼓山珪)。
　　睦州担板。那容眨眼。阔狭短长。不须增减。(径山杲)。
　　睦州担板几人扶。丧者多应在半途。言下要教通彻去。逈然心眼顿醒苏。(楚安方)。
　　【续收】睦州担板汉。作事休分析。衲僧鼻孔撩天。言下要知端的。(南堂兴)。
　　朴寔头禅无伎俩。一句分明如扑相。客来只是叫担板。不知的当谁担板。(懒庵枢)。
　　睦州担板汉。从来见一边。浅深三尺水。上下两重天。(雪庵瑾)。
　　山之峨峨。水之汤汤。冷眼觑着。无处惭惶。(别峰印)。
　　红炉起浪拍天飞。疾焰过风孰敢窥。任是三头并六臂。到此休夸第一机。(木庵永)。
　　睦州见僧乃曰。见成公案放汝三十棒。曰某甲如是。师曰。三门头金刚为甚么举拳。曰金刚尚乃如是。师便打曰。这掠虚汉。　颂曰。
　　见成公案未除瑕。放过方能脱锁枷。四海澄清人富庶。更来石上种油麻。(觉海元)。
　　见成公案便相当。秤则称兮斗则量。非较当年三十棒。至今平步也翱翔。(佛灯珣)。
　　呼蛇易遣蛇难。袖里金槌不易看。长安夜夜家家月。谁知愁乐有多般。(海印信)。
　　【续收】见成公案没商量。不动丝毫便厮当。三十乌藤聊放过。可怜雪上更加霜。(无际派)。
　　见成底事没商量。剔起眉毛未厮当。日暮碧天鸿雁断。海门斜去两三行。(木庵永)。
　　公案已见成。放汝棒三十。木马走似烟。泥牛趂不及。(复庵封)。
　　睦州因秀才相访。称会二十四家书。师以拄杖空中点一点曰。会么。秀才罔措。师曰。又道会二十四家书。永字八法也不识。　颂曰。
　　一点曾无异。微尘劫不增。百千诸佛眼。同共此灵明。(明招谦)。
　　禅师拄杖秀才笔。伎俩皆从手中出。八法论书如未明。面前一点黑如漆。(佛鉴懃)。
　　【续收】一着机先用得亲。可怜穷子眼无筋。须知八法论书处。前箭犹轻后箭深。(水庵一)。
　　【增收】睦州上堂。首座[妳-女+口]。答云在。又曰。寺主[妳-女+口]。答云在。又曰。维那[妳-女+口]。答云在。三段不同。今当第一。向下文长。付在来日。　颂曰。
　　八字打开。十分漏泄。孤危不立道方高。伎俩更无随意说。别别。南斗七兮北斗八。(护国钦)。
　　【增收】睦州示众曰。大事未明。如丧考妣。大事已明。亦如丧考妣。　颂曰。
　　春去秋来古与今。相逢休论几时深。饥餐渴饮无他事。尽听满头霜雪侵。(保宁勇)。
　　杨子江头波浪深。行人到此尽沉吟。他时若到无波处。还似有波时用心。(千峰琬)。
　　【增收】青峰楚因僧问。大事已成。为甚么也如丧考妣。师曰。不得春风花不开。及至花开又吹落。　颂曰。
　　家山归到莫因循。竭力寅昏奉二亲。机尽功忘恩义断。便成不孝阐提人。(丹霞淳)。
　　【增收】睦州常示众曰。忽然忽然　大觉琏拈云。不然不然。　颂曰。
　　忽然不然。如铗如钳。神仙秘诀。父子不传。(别峰印)。
　　忽然忽然。头上是天。不然不然。脚下是地。直下来也。无处回避。(孤峰深)。
　　【增收】睦州见僧来参。便喝曰。上座如何偷常住果子。曰某甲方来。因甚道偷常住果子。师曰。赃物现在聻。　颂曰。
　　倾尽宝山宝。全身入荒草。若是凤凰儿。不向那边讨。(松源岳)。
　　【增收】睦州示众曰。汝等诸人。还得个入头处也未。若未得个入头处。须觅个入头处。若得个入头处。已后不得孤负老僧。时有僧出礼拜曰。某甲终不敢孤负和尚。师曰。早是孤负我了也。又曰。明明向你道。尚自不会。何况盖覆将来。　颂曰。
　　学道先须入头处。既得入头莫孤负。明明向道尚犹迷。何况言中曾盖覆。(本觉一)。
　　【增收】睦州问僧。近离甚处。僧便喝。师曰。老僧被你一喝。僧又喝。师曰。三喝四喝后作么生。僧无语。师便。打曰这掠虚汉。　颂曰。
　　两喝与三喝。作者知机变。若谓骑虎头。二俱成瞎汉。谁瞎汉拈来。天下与人看。(雪窦显)。
　　睦州担板汉。解使不解算。人前嬴得五百。家中着了一贯。(普庵玉)。
　　【增收】睦州因僧问。高揖释迦不拜弥勒时如何。师曰。昨日有人问。趂出了也。曰和尚恐某甲不寔那。师曰。拄杖不在。苕帚柄聊与三十　南堂兴云衲僧家高揖释迦不拜弥勒。也不为分外。却须是本分。钳锤方知其真伪。何故乃颂曰。
　　出群须是英灵汉。敌胜还他师子儿。选佛若无如是眼。假饶千载亦奚为。
　　凛凛将军令已行。八荒四海要澄清。提来剑气干牛斗。洗荡氛埃见太平。(天童觉)。
　　杀人不眨眼。救人须出手。论寔不论虚。合升始为斗。高揖释迦不拜弥勒。吃棒趂出犹费力。滴水氷生知未知。抛砖引玉有人识。(月堂昌)。
　　【增收】睦州因僧问。一气还转得一大藏教也无。师曰。有甚。饆饠[饥-几+追]子快下将来。　颂曰。
　　钝镢头边得意时。闲花着子不愁伊。几人不善根株者。只见枝头更长枝。(长灵卓)。
　　睦州只爱锥头利。这僧不见凿头方。直饶转得百千藏。这般供养也寻常。(鼓山珪)。
　　一气转一大藏教。顿渐偏圆权与寔。无边妙义炳然彰。元来一字也不识。(径山杲)。
　　等闲一问垂千古。从此丛林共播扬。堪笑睦州无相度。饆饠[饥-几+追]子要先尝。(懒庵枢)。
　　问若倾湫答如倒岳。出草羚羊时挂角。明眼衲僧如何卜度。尺短寸长一任贬剥。(投子舒)。
　　快人一言。快马一鞭。停囚长智。十万八千。(木庵永)。
　　良玉不雕。美言不文。烟村三月里。别是一家春。(息庵观)。
　　【增收】睦州因僧问。以一重去一重即不问。不以一重去一重时如何。师曰。昨朝栽茄子。今日种冬瓜。　颂曰。
　　重重去尽自平常。春暖风和日渐长。户外鸟啼声细碎。岩花狼藉满山房。(自得晖)。
　　登坛道士羽衣轻。咒力虽穷法转新。拇指破开天地暗。蛇头颠落鬼神惊。(瞎堂远)。
　　披蓑侧笠千峰上。引水浇蔬五老前。中有瓜田难纳履。睦州倒退在傍边。(南岩胜)。
　　昨日栽茄子。今日种冬瓜。一声河满子。和月落谁家。(笑庵悟)。
　　【增收】睦州问一官人。易中道百姓日用而不知。且道不知个什么。官人云。不知道。师曰。酌然不知。　颂曰。
　　酌然不知。无孔铁槌。当面一掷。佛祖难窥。(肯堂充)。
　　【增收】睦州因僧问。大众临筵合谈何事。师曰。后园生菜熟水冷淘。　颂曰。
　　脱略情尘老睦州。虎头虎尾一时收。芳草渡头韩干马。绿杨堤畔戴嵩牛。(正堂辩)。
　　【增收】睦州因僧问。如何是祖师西来意。师云。一队衲僧来。一队衲僧去。　颂曰。
　　一队衲僧来。一队衲僧去。打破睦州关。大地无寸土。(大川济)。
　　一队衲僧来。一队衲僧去。构得构不得。铁蛇横古路。(雪矶纲)。
　　【增收】睦州曰。裂开也在我。捏聚也在我。时有僧问。如何是裂开。师曰。三九二十七。菩提涅盘真如解脱。即心即佛。我且与么道。你又作么生。曰某甲不与么道。师曰。盏子扑落地。碟子成七片。曰如何是捏聚。师乃敛手而坐。　颂曰。
　　溪边嫩柳条条绿。陌上桃花树树红。勿谓东君无管带。更加暖日与和风。(佛性泰)。
　　【增收】睦州因僧问。灵山还有蛇不。师曰。这蚯蚓　云门代云。白骨连山。　颂曰。
　　水中盐味。色里胶清。若人辨得。天下横行。(草堂清)。
　　【增收】福州乌石灵观禅师(嗣黄檗时称老观)曹山行脚时问。如何是毗卢师法身主。师曰。我若向你道即别有也。曹山举似洞山。山曰。好个话头。祇欠进语。何不更去问。为甚么不道。曹山乃却来进前语。师曰。若言我不道。即哑却我口。若言我道。即謇却我舌。曹山归举似洞山。山深肯之。　颂曰。
　　乌石老古锥。门风能峭绝。有问毗卢师。开口端的别。齿有啮镞机。天无第二月。软语若金刚。沤和是生灭。(南堂兴)。
　　毗卢师法身主。通身是口寔难举。缩却舌头哑口时。独许洞山暗相许。不相许猫儿偏解捉老鼠。(喝堂一)。
　　【增收】乌石因雪峰一日伺便扣门。师开门。峰蓦胸搊住曰。是凡是圣。师唾曰。这野狐精。便推出闭却门。峰曰。也祇要识老兄。　颂曰。
　　一不作二不休。宾主互换有来由。焦砖打着连底冻。赤眼撞着火柴头。(松源岳)。
　　峻硬门庭古莫俦。曾郎欲入竟无由。为渠八字打开着。娇绿覆田秧满畴。(竹屋简)。
　　【增收】乌石因雪峰扣门。师问谁。峰云。凤凰儿。师曰。作么生。峰云。来啖老观。师开门搊住曰。道道。峰拟议。师便托开掩却门。峰住后示众云。我当时若入得老观门。你这一队噇酒糟汉向甚处摸索　雪窦云。这孤恩负德汉。有甚么交涉。当时入不得岂是教你入。今既摸索不着。累他雪峰俱在老观门下。　颂曰。
　　养成羽翼凤凰儿。老观门下偶差池。冷地忽然思旧债。却来别处讨便宜。(尼无着总)。
　　【增收】乌石引面次。有僧来参。师引面示之。僧便去至晚问首座。今日新到在什么处。曰当时便去了也。师曰。是则是。只得一橛(此是联灯录所出。与五灯会元略异。盖初有传灯合。依传灯云。师一日引水次。有僧来参师以引水。横袖示之。其僧便去。师至暮问。小师适来僧在何处。小师曰。发去也。师云。只得一橛。玄觉云。什么处见少一橛)。　颂曰。
　　草舍柴门僻更幽。何期过客也经由。蒿汤备礼不知愧。犹对傍人卖口头。(断桥伦)。
　　【增收】唐相国裴休(见黄檗)因见大安寺壁画高僧真仪。公曰。真仪可观。高僧何在。主事无对。公曰。此间有禅人否。曰近有一僧。投寺执役。颇似禅者寻请至举前话。黄檗朗声曰。裴休。公应诺。檗曰。在甚么处。公当下知旨。如获髻珠。　颂曰。
　　酆城宝剑沉埋久。一道寒光射斗牛。不是张华辨端的。只应千古枉淹留。(慈受深)。
　　翰墨场中唤得回。桂林昨夜觉花开。暗香漏泄通消息。散作人间调鼎才。(自得晖)。
　　浮云宿雾两朦胧。行徧千峰与万峰。蓦地唤回霜夜梦。举头亲见月当空。(万庵柔)。
　　【增收】裴相国问僧。看什么经。僧云。无言童子经。公曰。有几卷。曰两卷。公曰。既是无言。为什么却有两卷。僧无言　新罗龟山代云。若论无言非唯两卷。　颂曰。
　　曾落石霜机外笏。又扶粗行到唐天。只将四海垂纶手。鰕蟹鱼龙一串穿。(虚堂愚)。
　　【增收】裴相国入大安寺。问诸大德曰。罗睺罗以何为第一。曰以密行为第一。公不肯。遂问。此间有何禅者。时龙牙在后园种菜。遂请来问。罗睺罗以何为第一。牙曰。不知。公便拜曰。破布裹真珠。　颂曰。
　　密行第一。精鉴还希。具择法眼。真个不知。(黄龙新)。
　　以何为第一。不知最亲切。破布裹真珠。倾城换不得。(月坡明)。
　　洪州新兴严阳尊者(讳善信嗣赵州)初参赵州问。一物不将来时如何。曰放下着。师曰。既是一物不将来。放下个甚么。曰放不下担取去。师於言下大悟。住山常有一蛇一虎随从。手中与食。　颂曰。
　　一物不将来。肩头担不起。言下忽知非。心中无限喜。恶毒既忘怀。蛇虎为知己。清风几百年。至今犹未已。(黄龙南)。
　　移高就下纵威权。解脱门开信可怜。不得空王真妙诀。动随声色被勾牵。(真净文)。
　　不妨行细输先手。自觉心粗愧撞头。局破腰间斧柯烂。洗清凡骨共仙游。(天童觉)。
　　一物不将来。教渠放下着。廓尔悟无生。活计俱抛却。(旻古佛)。
　　尽力放不下。着力担不起。将谓一物无。元是自家底。见得自家底。心中大欢喜。自兹家业兴。一举九万里。(龙门远)。
　　【续收】一物不将来。两手提不起。直下要承当。浑是自家底。(佛灯珣)。
　　劈面呈机不等闲。纤毫尽处重如山。断肠曲调如亲听。流水悲风不用弹。(涂毒策)。
　　赤心片片少人知。满口含霜特地疑。奉报五湖学道者。不须孤负一双眉。(月庵果)。
　　赵州放下着。碓觜忽生花。虽然无一事。验尽当行家。(雪堂行)。
　　蓦就膏肓打一针。当时无处着浑身。呵呵笑入严阳去。蛇虎为邻不可寻。(密庵杰)。
　　严阳携狗头。臭秽於人怕。因何老赵州。与酬羊肉价。(野牛平)。
　　【增收】杭州多福和尚(嗣赵州)因僧问。如何是多福一丛竹。师曰。一茎两茎斜。曰学人不会。师曰。三茎四茎曲。　颂曰。
　　一茎两茎斜。其意毒如蛇。三茎四茎曲。无疑入地狱。言下若知非。心空及第归。堪笑蒋山老。无端入荒草。(应庵华)。
　　一茎两茎斜。疎影动龙蛇。心疑生暗鬼。眼病见空华。三茎四茎曲。还我一丛竹。时引清风来。落叶填山谷。恁么会得。多福一丛竹。若也不会。三茎四茎曲。(无禅才)。
　　【增收】兴化军梯山建福石梯禅师。(嗣茱萸)一日见侍者托钵上堂。乃唤侍者。者应诺。师曰。甚处去。曰上堂斋去。师曰。我岂不知汝上堂斋去。曰除此外别道个甚么即得。师曰。我只问你本分事。曰和尚若问本分事。某甲寔是上堂斋去。师曰。汝不谬为吾侍者。　颂曰。
　　父子相将草里行。星驰电卷迅雷轰。赚他无限英灵汉。错认鞍鞒过一生。(辛庵寿)。
　　益州大随法真禅师(嗣长庆安)因僧问。劫火洞然大千俱坏。未审这个坏不坏。师曰坏。曰恁么则随他去也。师曰。随他去。僧不肯。后到投子举前话。子装香遥礼曰。西川古佛出世。谓其僧曰。汝速回去忏悔。僧回大随。师已迁化。僧再至投子。子亦迁化。　颂曰。
　　切忌随他不会他。大随此语播天涯。真净性中才一念。早是千差与万差。(北塔祚)。
　　懒庵的子大随师。人问随他师亦随。返顾不能休驻意。更生异见却狐疑。汾阳为汝开天路。万别千差一道归。(汾阳昭)。
　　劫火光中立问端。衲僧犹滞两重关。可怜一句随他去。万里区区独往还。(雪窦显)。
　　随他去随他去。千手大悲拦不住。劫火光中相往来。铜睛铁眼无寻处。(正觉逸)。
　　坏与不坏。俱非内外。不隔丝毫。寻常面对。(道吾真)。
　　随他去亦太无端。袖里金槌岂易看。问罢不知何处去。白杨风送垄头寒。(佛慧泉)。
　　劫火洞然。大千何在。坏与不坏。漆桶不快。肯更随他去。被谩又太煞。若是个中人。终不到错会。(法云秀)。
　　步步相随是大随。左边吹了右边吹。思量未免空[竺-二+徒]气。何不留将暖肚皮。(保宁勇)。
　　坏与不坏舌无骨。蓦面看时眼突出。大随犹在劫火中。天下熬熬谩啾唧。(白云端)。
　　劫火洞然大千坏。面前鼻孔镇长在。只为随他一句言。腰间失却个皮袋。(地藏恩)。
　　坏与不坏两相猜。剑阁龙舒谩往来。何人更有樊公脚。一踏鸿门双扇开。(慈受深)。
　　劫火洞然俱败坏。青天白日愈光辉。王孙醉寝迷春梦。不觉莺啼柳絮飞。(佛智裕)。
　　臭烟蓬勃中。迸出铁蒺藜。当阳如未委。丧却目前机。(佛性泰)。
　　坏与不坏。言端语端。舌头咬破。自觉心酸。大随投子。终无两般。万里区区。独自往还。(楚安方)。
　　【续收】陷虎之机总不知。便随流去落东西。大随自是持纲手。放去收来要验伊。(圆照本)。
　　六合倾翻劈面来。暂披麻缕混尘埃。因风吹火浑闲事。引得游人不肯回。坏不坏随不随。徒将闻见强针锥。太湖三万六千顷。月在波心说向谁。(通照逢)。
　　了然无别法。谁道印南能。一句随他去。千山走衲僧。蛩寒鸣砌叶。鬼夜礼龛灯。吟罢孤窗外。徘徊恨不胜。(唐景遵)。
　　坏与不坏。两彩一赛。本无是非。说甚憎爱。云过长空。了无挂碍。君不见。衲僧钵袋子。接得将来日里晒。(佛鉴懃)。
　　坏与随他去。如何不肯休。未明端的意。特地觅回头。(龙门远)。
　　劫火洞然大千俱坏。这个魔魅百生冤债。禅流若问坏不坏。昨夜石人斗礼拜。(南堂兴)。
　　衔铁负鞍无固必。牵犁拽杷不辞劳。贪生逐日区区去。谁管年高白发饶。(简堂机)。
　　劫火光中共唱酬。随波逐浪谩悠悠。剖尽衷肠人不会。草鞋拈取盖龟休。(石庵玿)。
　　大随庵侧有一龟。僧问。一切众生皮裹骨。这个众生为甚骨裹皮。师拈草履覆龟背上。僧无语。　颂曰。
　　如龟六藏已彰名。休向人前弄眼睛。一只草鞋都盖却。直至如今犹未惺。(北塔祚)。
　　问处争如答处亲。眼中难着透金尘。长安一路无多地。过得潼关有几人。(佛慧泉)。
　　分明皮上骨团团。卦画重重更可观。拈起草鞋都盖了。大随却被这僧谩。(白云端)。
　　露足藏头可煞奇。千年谁谓是灵龟。雨倾不解随流去。浮木相逢是几时。(保宁勇)。
　　皮骨曾将问大随。当头一着更狐疑。可怜无限寻声迹。不荐羚羊挂角时。(照觉总)。
　　大随庵外一龟儿。僧问如何骨裹皮。草鞋盖了无人会。白云流水共依依。(地藏恩)。
　　皮裹骨兮骨裹皮。吉凶徒自乱针锥。草鞋覆了独归去。千古何人识大随。(普融平)。
　　千古清声老大随。机锋壁立杳难窥。未能直下超凡圣。只道将鞋盖却龟。(禾山方)。
　　懒庵的子大随师。一着当头更莫疑。大地山河都盖了。从他衲子下针锥。(旻古佛)。
　　骨裹皮兮皮裹骨。大随老子无窠窟。上士闻之笑未休。中流特地生疑惑。(龙门远)。
　　皮裹骨兮骨裹皮。分明道了复何疑。拈起草鞋如未委。不如别处且乌龟。(佛性泰)。
　　法不孤起。仗境方生。乌龟不解上壁。草鞋随人脚行。(佛灯珣)。
　　【续收】学道须教正眼开。莫将狂解意中猜。脱鞋龟上人难会。遂使携囊特地来。(天童觉)。
　　木禅庵畔。定光老儿。非铜非铁。无相无为。有擎天之力。有拔地之威。有射雕之手。有啮镞之机。口如大海眼如眉。人间天上许谁知。(南堂兴)。
　　骨裹皮兮皮裹骨。大随放出辽天鹘。东西南北谩抬眸。不知已过新罗国。(无准范)。
　　休将皮骨强分张。得六藏时且六藏。只履尽情遮盖了。这僧无事可思量。(此山应)。
　　千载灵龟庵下出。团团骨上卦重重。草鞋盖却无头尾。且听旁人定吉凶。(横川珙)。
　　【增收】大随问僧。甚处去。曰蛾眉礼普贤去。师举拂子曰。文殊普贤总在这里。僧作圆相抛向后乃礼拜。师唤侍者。取一贴茶与这僧。　颂曰。
　　楖栗杖头光闪烁。锡罗卷裹面邹馊。肩担背负出门去。好是无人敢驻留。(保宁勇)。
　　大随山下路纵横。老竹苍藤处处生。四海五湖为客惯。三更无月也须行。(慈受深)。
　　识法者惧。欺敌者亡。水中辨乳。须是鹅王。(天童觉)。
　　一轮明月照潇湘。更不逢人问故乡。自是天涯惯为客。任他猿叫断人肠。(上方益)。
　　把火入牛栏。反身外面看。梨花千点白。春雨几声寒。(月堂昌)。
　　【增收】大随因僧问。如何是和尚家风。师曰。赤土画簸箕。曰未审此理如何。师曰。簸箕有唇。米跳不出。　颂曰。
　　赤土画簸箕。团团无缝罅。佛眼觑不见。海神不知价。簸土扬尘无处寻。山高海阔白云深。(南堂兴)。
　　簸箕有唇。米跳不出。天下衲僧赤胳[骨*历]。更须拨转上头关。十方世界黑似漆。(应庵华)。
　　【增收】大随因僧问。如何是佛法的的大意。师曰。山前麦熟也未。　颂曰。
　　山前麦熟报君知。佛祖端由辨者稀。莫学朱泾老禅伯。满船空载月明归。(象田乡)。
　　大匠不巧。大儒不学。动輙中方圆。举皆成礼乐。堪笑乡村卖卜人。徒劳钻破乌龟壳。(无准范)。
　　【增收】大随烧畬次。忽见一蛇。师以杖挑向火中曰。咄。这个形骸。犹自不放舍。你向这里死。如暗得灯。时有僧问云。正恁么时还有罪也无。师曰。石虎叫时山谷响。木人吼处铁牛惊。　颂曰。
　　劫初劫末。法弱魔强。定光老子。铁作脊梁。文经武纬。把定封疆。碧天云散祖风凉。佛日光辉舜日长。(南堂兴)。
　　【增收】韶州灵树如敏禅师(嗣长庆安)因僧问。如何是和尚家风。师曰。千年田八百主。曰如何是千年田八百主。师曰。郎当屋舍没人修。　颂曰。
　　来机深辨。有舒有卷。移却案山。重添针线。千年田八百主。直下承当还莽卤。郎当屋舍没人修。片瓦根椽谁去竖。君不见。甜瓜彻蒂甜。苦瓠连根苦。(月堂昌)。
　　灵树因僧问。如何是祖师西来意。师默然。后迁化。欲立行状碑。要选此语刻石。时云门为首座。僧问。先师默然处。如何上碑。云门代云。师。　颂曰。
　　师师师。知知知。三三两两过辽西。一双红杏换消梨。(琅琊觉)。
　　灵树当初密对扬。时中文采已全彰。后人不见云门老。一字千般谩度量。(佛印元)。
　　师之一字大巍巍。独向寰中定是非。毕竟水须朝海去。到头云定觅山归。(白云端)。
　　灵树大师。云门首座。只知立碑。不觉话堕。智海山僧。为伊点破。知灯是火数如麻。信火是灯能几个。(智海清)。
　　师字相酬作者知。韶阳千古特光辉。茫茫宇宙人无数。到底谁明一字师。(旻古佛)。
　　西来祖意若为酬。手把明珠已暗投。却被云门添一字。致令千古闹啾啾。(宝峰明)。
　　【增收】灵树面皮多葛怛。韶阳板齿上生毛。(拍右膝)会得国清才子贵。(拍左膝)不会家富小儿娇。(此庵元)。
　　师之一字见还难。直下应须透祖关。纵使祖关开正眼。前头更有万重山。(佛照光)。
　　师之一字太孤危。文　　无作者知。不领韶阳提起处。且从默处认残碑。(天目礼)。
　　【增收】漳州浮石禅师(嗣子湖)上堂。山僧开卜铺。能断人贫富。定人生死。时有僧出云。离却生死贫富不落五行。请师直道。师曰。金木水火土。　颂曰。
　　达磨西来唯卖卜。吉凶在汝不由人。个中只是依爻断。岂有人情疎与亲。(本觉一)。
　　金木水火土。始终颠倒数。五六下四三。初爻传白虎。苦苦。卜得此卦一生贫。远信不来病人死。(懒庵需)。
　　金木水火土。一二三四五。南泉王老师。不打盐官鼓。(即庵觉)。
　　金木水火土。大虫元是虎。好笑李将军。蓝田空没羽。(无准范)。

　　禅宗颂古联珠通集卷第二十二
　　禅宗颂古联珠通集卷第二十三

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第五世之三(南岳下第四世之余)

　　福州灵云志勤禅师。(嗣长庆安)初在沩山。因见桃花悟道。有偈曰。三十年来寻剑客。几回落叶又抽枝。自从一见桃花后。直至如今更不疑。沩曰。从缘悟达。永无退失。善自护持　有僧举似玄沙。沙云。谛当甚谛当。敢保老兄未彻在。众疑此语。沙问地藏。我恁么道。汝作么生会。藏云。不是桂琛。即走杀天下人。　颂曰。
　　分明历世三十春。因悟桃花色转新。人人尽得灵云意。不识灵云是何人。(首山念　二)。
　　玄沙道处少人知。密密相逢更莫疑。今古相传亲的旨。少年多是白头儿。
　　昔日灵云自有知。桃花已落布华夷。寰中拔剑当锋者。未彻横身斩万机。(汾阳昭)。
　　伤嗟寻剑客。桃花遇春开。灵云一见处。令我笑咍咍。(神鼎諲)。
　　二月桃花处处新。灵云一见更无亲。相逢尽道休官去。林下何曾见一人。(慈明圆)。
　　本无迷悟数如麻。独许灵云是作家。借问徧参诸祖客。不知何处见桃花。(雪窦显)。
　　春暖桃花树树红。灵云千古道还同。玄沙留语丛林问。南北东西路莫穷。(正觉逸)。
　　不是玄沙定纪纲。灵云那得事全彰。桃花觉了咸皆委。未彻何人共体量。师子离群山岳静。象王回顾海澄光。二师不并归何处。钓鱼船上谢三郎。(浮山远)。
　　桃花见后谓无疑。壮志由来本是伊。若问玄沙言未彻现前赃物自家知。(云峰悦)。
　　二月三月景和融。远近桃花树树红。宗匠悟来犹未彻。至今依旧笑春风。(黄龙南　二)。
　　龙象相逢世不群。一来一去显疎亲。时人不悟其中旨。摘叶寻枝长客尘。
　　子路当时问要津。滔滔天下丈夫人。相逢相见若如此。更有春风春又春。(翠岩真　二)。
　　学剑宗师定不差。丛林浩浩是玄沙。一尘才举知端的。东海东边万万家。
　　春暖桃花带露开。灵云一见悟灵台。玄沙谛当传千古。谁解雌黄息众猜。(净照臻)。
　　桃花开处忽伸眉。未彻玄沙也大奇。几度狂风吹摆后。依前似火万千枝。(佛慧泉)。
　　二月春庭雨霁时。小桃红绽两三枝。虹白争妍人尽见。因甚灵云独不疑。(法云秀)。
　　灵云偶尔见桃花。三十年来得到家。何事玄沙未相保。枯根株上别抽芽。(杨无为)。
　　灵云悟后复何如。未彻无人辨得渠。千古华山山脚下。岂知潘阆倒骑驴。(白云端)。
　　万年松下忽相逢。拔树鸣条浩浩风。堪笑晚来无觅处。崔嵬和雨在云中。(保宁勇)。
　　昆嵬捧出无瑕玉。赤水波心得夜光。今古有谁能辨别。钓鱼船上谢三郎。(成枯木)。
　　奇哉一见桃花后。万别千差更不疑。独有玄沙言未彻。子孙几个是男儿。(真净文)。
　　蠢动含灵同一性。山河大地尽知音。昔人解道黄莺道。似共桃花说旧心。(云居佑)。
　　桃花见了狐疑尽。因甚玄沙却不然。今古丛林争浩浩。欲驱良马路挥鞭。(三祖宗)。
　　灵云老倒泄生涯。消息传来到谢家。未彻根源个端的。从教春力自开花。(沩山秀)。
　　灵云声价传千古。点检元来未作家。芳草满园尽春色。如何唯说悟桃花。(地藏恩)。
　　堪笑春风漏泄机。桃花新发旧年枝。螺江有个钓鱼客。笑杀灵云道不疑。(佛国白)。
　　春来物物尽纷华。堪羡灵云是作家。一见桃花心境绝。老胡空自涉流沙。(云盖昌)。
　　灵云眼中绝翳。玄沙袖里藏锋。把手直上峰顶。一笑天地斗空。(佛心才)。
　　灵云见了绝譊讹。独步寰中不较多。敢保老兄犹未彻。令人疑着备头陀。(长灵卓)。
　　灵云一见不再见。红白枝枝尽着花。叵柰钓鱼船上客。却来平地摝鱼鰕。(洪觉范)。
　　溪上桃花开烂熳。不知谁解见灵云。头头总是吾家物。一念圆成尽属君。(通照逢)。
　　灵云昔日悟桃花。十里春风树树斜。敢道老兄浑未彻。梦中开眼见玄沙。(旻古佛)。
　　山鸟芳时分外啼。桃花如火映前溪。明明三十年来事。可笑灵云说悟迷。(祖印明)。
　　陌上笑春风。枝头漏消息。红光烁太虚。岂藉阳和力。学剑宗师既不疑。玄沙未彻最新奇。扫除学路刮肌骨。格外之机如电拂。(圆悟勤)。
　　春来依旧一枝枝。同地同天道不疑。未彻之言人莫问。令人特地笑嘻嘻。(龙门远)。
　　百炼精金大冶中。任他腾焰亘天红。须臾拈出教人看。添得行家价转丰。(开福宁)。
　　十分风采露堂堂。玉蕊璚枝未比量。刚被傍人论好丑。因兹难嫁与潘郎。(佛性泰)。
　　二月桃花烂熳时。灵云一见便无疑。玄沙未彻谁相委。鼻孔从来向下垂。(南华炳)。
　　灵云一枝迎晓露。玄沙一朵已离披。毕竟水须朝海去。到头云定觅山归。(文殊道)。
　　终日看天不举头。桃花烂熳始抬眸。饶君便有遮天网。到得牢关即便休。(佛灯珣)。
　　尽道见桃花悟道。此语不知还是无。茫茫宇宙人无数。那个男儿是丈夫。打破鬼门关。日轮正当午。一箭中红心。大地无寸土。(径山杲)。
　　桃花寻剑客。不语笑春风。白头归未得。家住海门东。敢保老兄犹未彻。玄沙之言何太切。君看陌上桃花红。尽是离人眼中血。(鼓山珪)。
　　似锦桃花满树红。灵云一见便心空。当时不遇玄沙老。争得名喧宇宙中。(踈山如)。
　　桃花端的悟灵云。添得玄沙劫外春。满地不知何处去。尘尘剎剎露全身。(楚安方)。
　　【续收】学剑难提锋刃头。艳光花发便心休。不疑句播乾坤内。得旨唯凭月满秋。(双泉琼　二)。
　　玄沙闻举悟中知。当下云言未保伊。一击海涛皆涌沸。天光回烁眼[目*(山/虫)][目*(山/虫)]。
　　灵云桃花见亲切。英俊超越古今哲。星簇孤轮明皎洁。和刃精挥用无绝。玄沙敢保君未彻。云水休话个生灭。新罗打铁烧脚热。磨砻还用三尺雪。(道吾真)。
　　满树桃花。行人竞折。灵云悟后了无疑。更有玄沙言未彻。嘘。(石[(工*几)/石]明)。
　　仰面穿针不见天。低头拾芥不见地。天地针芥无处安。堂堂面目眼中翳。君不见。谛当未彻在。龊人趂大彩。(月堂昌)。
　　桃花春暖尽情开。一见无疑颇俊哉。不是钓鱼船上客。无人把手上高台。(东山空)。
　　灵云悟桃花。玄沙傍不肯。多少痴禅和。担雪去填井。今春花又开。此意谁能领。端的少人知。花落春风静。(国清绍)。
　　春风二月半。桃花红烂熳。灵云到处逢。衲僧着眼看。看看。短棹孤舟。谁居彼岸。(龙牙言)。
　　一个乌梅似本形。蜘蛛结网打蜻蜓。蜻蜓落了两片翼。堪笑乌梅咬铁钉。(天童净)。
　　一见便见。犹隔铁围。玄沙老汉。脑后痛锥。名高岂在镌顽石。路上行人口似碑。(涂毒策)。
　　灵云一笑见桃花。三十余年始到家。从此春风春雨后。乱随名字落天涯。(慈航朴)。
　　灵云亲说悟桃花。端的无疑眼里沙。纵使玄沙言未彻。相逢且吃赵州茶。(谁庵演)。
　　乞儿拾得锡。暗地空宝惜。撞着明眼人。一文也不直。(木庵永)。
　　不疑不彻不失。片片春风狼籍。至今江北江南。游子徒劳外觅。休外觅。明如杲日黑如漆。(别峰印)。
　　二月桃花烂熳红。灵云打失主人翁。随邪逐恶玄沙老。半是真情半脱空。(云巢岩)。
　　一见桃花便垛跟。铁围生陷出无门。倚墙傍壁知多少。一度春来一断魂。(少室睦)。
　　一见不劳朱粉施。玄沙扫帚画蛾眉。只知掩得灵云丑。落尽眉毛自不知。(朴翁铦)。
　　红入芳蹊锦色鲜。酌然一点不相谩。物归元主自投合。谁谓灵云着眼看。(葛庐覃)。
　　【增收】灵云因长生问。混沌未分时如何。师曰。露柱怀胎。曰分后如何。师曰。如片云点太清。曰只如太清。还受点也无。师不答。曰恁么则含生不来也。师亦不答。曰直得纯清绝点时如何。师曰。犹是真常流注。曰如何是真常流注。师曰。如镜常明曰未审向上还有事也无。师曰有。曰如何是向。上事。师曰。打破镜来与汝相见。　颂曰。
　　午夜霜凝星斗寒。长空云尽山月落。青天吃棒人尽知。苍龙退骨谁龙觉。金凤冲开玉锁关。麒麟掣断黄金索。迢迢劫外孰能拘。南北东西逈超卓。(雪窦宗)。
　　金鸡啄玉卵。飞出凤凰儿。入户能长啸。归家着锦衣。(佛鉴懃)。
　　灵云因长庆问。如何是佛法大意。师曰。驴事未去。马事到来。　颂曰。
　　灵云因问出家才。驴事前行马后来。长庆不明真寔地。句中认影影难开。予今报你诸禅侣。九衢杲日照香街。(汾阳昭)。
　　驴事未了马事来。锺声才断鼓声催。祖师爱吃和罗饭。北有文殊在五台。(佛慧泉)。
　　驴事未了马事来。一花欲谢一花开。安南已得烟尘息。塞北将军唱凯回。(杨无为)。
　　东行不见西行利。南头卖贱北卖贵。横千竖百算河沙。九九反成八十二。(保宁勇)。
　　驴事未了马事来。锺声未了鼓声催。春来纵步园间看。无限桃花夹李开。(佛鉴懃)。
　　【续收】问端如箭透垣墙。赖值灵云手段长。骏马蹇驴皆控勒。鞭教战胜出沙场(南岩胜)。
　　松阴行不尽。疎雨下无时。世事几兴废。山中人未知。(蒙庵聪)。
　　驴前马后识灵云。满眼风埃绝点尘。行徧天台并雁荡。归来重看锦江春。(心闻贲)。
　　【增收】灵云因僧问。如何是归根得旨。师曰。早时忘却不忆尘生。　颂曰。
　　家破人亡何所依。无心无绪话求归。十年忘却来时路。暂忆此时总不知。(投子青)。
　　【增收】灵云因僧问。如何是端坐念寔相。师曰。河里失钱河里摝。　颂曰。
　　河里失钱河里摝。拈来天下任纵横。和云买得南山地。浅种深锄恣意耕。(佛心才)。
　　婺州金华俱胝和尚。(嗣天龙)初住庵时。有尼顶笠携锡绕师三匝曰。道得即下笠子。如是三问。师皆无对。尼便去。师曰。日势稍晚。何不且住。尼曰。道得即住。师又无对。尼去后。师叹曰。我虽处丈夫之形。而无丈夫之器。不如弃庵往诸方参寻知识去。其夜山神告曰。不须离此。将有肉身菩萨来为说法。逾旬果天龙和尚到。师迎礼具陈前事。龙竖一指示之。师大悟。自此凡学者参问。师惟举一指。无别提唱。将顺世谓众曰。吾得天龙一指头禅。一生用不尽。言讫示灭。　颂曰。
　　天龙一指悟俱胝。当下无私物匪齐。万互千差宁别说。直教今古勿针锥。(汾阳昭)。
　　对扬深爱老俱胝。宇宙空来更有谁。曾向沧溟下浮木。夜涛相共接盲龟。(雪窦显)。
　　老倒俱胝一指头。金华山下几回秋。至今坐石安禅处。犹弄精魂未肯休。(佛印元)。
　　丈夫无气死无殊。忽遇天龙[陡-土+止]顿苏。一指头禅用不尽。大悲千手费工夫。(野轩遵)。
　　问答机关岂易酬。无钱难作好风流。心中有事说不得。只得忙忙竖指头。(佛国白)。
　　顿悟天龙一指头。河沙佛祖便同俦。饶他鹙子悬河辩。百亿须弥一芥收。(旻古佛)。
　　不用将心向外求。个中消息有来由。报言达磨西来意。只在俱胝一指头。(佛鉴懃)。
　　老大宗师竖指头。一生用得最风流。玄沙抝折无人会。年来年去冷飕馊。(龙门远)。
　　席帘蓬户在门头。谁谓村居院落幽。雨散云收山岳露。珊瑚枝上挂金钩。(惠照预)。
　　俱胝一指头。吃饭饱方休。腰缠十万贯。骑鹤上扬州。(径山杲)。
　　【续收】俱胝一指报君知。朝生鹞子搏天飞。若无举鼎拔山力。千里乌骓不易骑。(琅琊觉)。
　　俱胝老子指头禅。二十年来用不残。信有道人方外术。了无俗物眼前看。所得甚简。施设弥宽。大千剎海饮毫端。麟龙无限落谁手。珍重任公把钓竿。(天童觉)。
　　独脱风尘举世无。不明兵甲作良图。河清海晏从来事。自是时人不丈夫。(涂毒策)。
　　俱胝一指禅。古今成话杷。打破鬼门关。露柱寻无罅。(谁庵演)。
　　一着高一着。一步阔一步。五百年间生。指出这条路。这条路。十圣三贤皆罔措。(月林观)。
　　佳人睡起懒梳头。把得金钗插便休。大抵还他肌骨好。不涂红粉也风流。(报恩演)。
　　【增收】俱胝有一童子。每见人问事亦竖指。人谓师曰。和尚童子亦会佛法。凡有问皆如和尚竖指。师一日潜袖刀问童曰。闻你会佛法是否。童曰是。师曰。如何是佛。童竖指。师以刀断其指。童叫唤走出。师召童子。童回首。师曰。如何是佛。童举手不见指。忽然大悟。　颂曰。
　　俱胝一指头。一毛拔九牛。华岳连天碧。黄河彻底流。截却指。急回眸。青箬笠前无限事。绿蓑衣底一时休。(山堂淳)。
　　俱胝钝置老天龙。利刃单提勘小童。巨灵抬手无多子。分破华山千万重。(无门开)。
　　【增收】瑞州末山尼了然禅师。(嗣大愚)因灌溪问。如何是末山。师曰。不露顶。曰如何是末山主。师曰。非男女相。溪乃喝曰。何不变去。师曰。不是神不是鬼。变个什么。　颂曰。
　　末山不露凌云顶。今古岧峣在目前。又道本无男女相。非君莫辨火中莲。(真净文)。
　　非男女相独闲闲。正体堂堂孰可攀。一句不传千圣眼。九天风静月弯弯。(自得晖)。
　　非男女相末山主。今古堂堂常独露。常独露兮见也么。清声藉藉播寰宇。(月林观)。

　　六祖下第五世之四(清源下第四世之一)

　　鼎州德山宣鉴禅师。(嗣龙潭)简州周氏子。在蜀常讲金刚般若经。时谓之周金刚。遂将青龙疏钞出蜀。至澧阳路。径造龙潭。到法堂曰。久向龙潭。及乎到来。潭又不见。龙又不现。潭曰。子亲到龙潭。师无语。遂栖止焉。　颂曰。
　　浩渺深坑纳众流。谩持香饵掷金钩。风云匼匝雷霆动。应讶龙王不出头。(保宁勇)。
　　亲到龙潭不见龙。龙潭龙不在潭中。青天白日兴云雨。千古人同笑叶翁。(佛国白)。
　　亲到龙潭不见龙。妙符先觉证玄宗。茆庵盘结孤峰上。静对寒蟾挂碧空。(罗汉南)。
　　潭不见龙不现。亲到龙潭遭一玷。瞥然归去牙如剑。棒头撒出光焰焰。(长灵卓)。
　　【续收】血盆似口剑如牙。竭世枢机未足夸。亲到龙潭龙不现。者回失却眼中花。(心闻贲)。
　　潭不见龙不现。亲到龙潭须活荐。莫学承虚接响人。守株特兔亡机变。知机变。盏子扑落地。楪子成七片。(遁庵演)。
　　潭不见龙不现。全身已在空王殿。梦回忽听晓莺啼。春风落尽桃花片。(皖山凝)。
　　德山一日侍龙潭抵夜。潭曰。更深何不下去。师珍重便出。却回曰。外面黑。潭点纸灯度与。师拟接。潭复吹灭。师於此大悟。便礼拜。潭曰。子见个甚么。师曰。从今向去。更不疑天下老和尚舌头也。至来日潭升座谓众曰。可中有个汉。牙如剑树。口似血盆。一棒打不回头。他时向孤峰顶上立吾道去在。师将疏钞堆法堂前举火炬曰。穷诸玄辩。若一毫置於大虚。竭世枢机。似一滴投於巨壑。遂焚之。於是礼辞而去。　颂曰。
　　明暗相陵不足云。丝毫有解未为亲。纸灯忽灭眼睛出。打破大唐无一人。(白云端)。
　　一时瀑布岩前落。半夜金乌掌上明。大开口来张意气。与谁天下共横行。(保宁勇)。
　　明暗相形事渺茫。谁知脑后迸神光。都来划断千差路。南北东西达本乡。(大洪邃)。
　　明暗分时光定动。火光灭处见来由。龙潭截断辞源后。佛祖孤峰骂未休。(照觉总)。
　　一阵旋风雾霭开。千峰突出碧崔嵬。惊猿怨鹤抛来久。半夜山前唤得回。(上方益)。
　　吹灭龙潭火一星。当时心眼太精明。微尘佛祖绝踪迹。跛鳖奔腾作么生。(旻古佛)。
　　黄金为骨玉为棱。莫把他家此日寻。多少从来悟心匠。尽将底事继威音。(龙门远)。
　　德峤龙潭啐啄机。芥针投合契玄微。孤峰盘结幪头坐。不顾青山云自归。(京兆府天宁琏)。
　　【续收】龙潭雾起老龙吟。吓杀南山白额虫。不触波澜拿鳖鼻。崭然头角气如虹。(南堂兴)。
　　亲到龙潭不见龙。纸灯吹灭眼头空。一条白棒掀天地。灭却西来达磨宗。(佛照光)。
　　百结襕衫破幞头。年年落第出神州。却因一只穿杨箭。临老来封马上候。(萝月莹)。
　　开口不见齿。伸手不见掌。夜半忽相逢。葛藤长万丈。(雪庵瑾)。
　　南来本欲破邪说。纸灯灭处难分雪。踏着銔锤硬似铁。错认乌龟唤作鳖。(玉泉穷谷琏)。
　　亲到龙潭已暗投。夜深谁共御街游。纸灯吹灭狼烟息。坐断中原四百州。(天目礼)。
　　蓦札相逢不再三。才开臭口见乡谈。纸灯灭处饶端的。不许苍龙卧碧潭。(村翁铦)。
　　德山礼辞龙潭。直抵沩山。挟复子上法堂。从西过东。从东过西。顾视方丈曰。有么有么。山坐次殊不顾盻师曰无无。便出。至门首。乃曰。虽然如此。也不得草草。遂具威仪再入相见。才跨门提起坐具曰。和尚。山拟取拂子。师便喝拂袖而出。山至晚问首座。今日新到在否。座曰。当时背却法堂。着草鞋出去也。山曰。此子已后向孤峰顶上盘结草庵。呵佛骂祖去在　雪窦拈两处云。勘破了。乃颂曰。
　　一勘破二勘破。雪上加霜曾崄堕。飞骑将军入虏庭。再得完全能几个。急走过莫放过。孤峰顶上草里坐。
　　虎穴深林人不到。到者还须是猎人。老虎睡惊才举目。瞥然跳出获全身。(海印信)。
　　偷营斫寨入中军。应是机谋已十分。袖里金槌犹未动。山前飞骑去纷纷。(上方益)。
　　德山老能法战。一喝声光吼雷电。骑虎头兮收虎尾。捋虎须兮真可羡。急走下山三十里。又被沩山追一箭。(佛鉴懃)。
　　【续收】大用不拘。今古规模。倒拈蝎尾。平捋虎须。若非深辨端倪。何以坐观成败。俊处颕脱囊锥。高来卷舒方外。孤峰顶上浪滔天。正令当行百杂碎(咄　圆悟勤)。
　　骑虎头把虎尾。霹雳一声惊万里。坐观成败老将军。脑后一槌谁敢拟。拟不拟。个个无裈长者予。(懒庵需)。
　　韬略双全胆气豪。当头不怕阵云高。排关自谓褰旗手。未免孤峰没草巢。(顽石空)。
　　七事随身。一毫不用。再展枪旗。乾坤震动。孤峰顶上。休更说梦。(退庵奇)。
　　德山凡见僧入门便棒。　颂曰。
　　德山棒。划断圣凡魔胆丧。善能方便捋虎须。忿怒那咤亦摧荡。(海印信)。
　　一棒一条痕。辛酸不可论。丈夫多意气。几个是知恩。(大洪恩)。
　　突出双头卒辨难。曾将一击碎潼关。自从天下太平后。流落人间号德山。(白云端)。
　　骤雨迅雷击。云兴电影随。将军虽有令。何似帝尧时。(大洪邃)。
　　两手托开无缝塔。一脚踢倒须弥山。青天霹雳无遮护。阿师犹自觅禅关。(成枯木)。
　　一条白棒劈头来。血溅星飞痛可哀。祖师更无回避处。妙高峰顶也崩摧。(佛国白)。
　　德峤分明显大奇。棒头挥出绝离微。令行佛祖无空过。一似轮王握万机。(云盖昌)。
　　一条楖栗倚青天。别向三乘教外传。未眨眼时遭八百。拟开口处着三千。(张无尽)。
　　当机截断圣凡。膝上寒光照雪。茫茫宇宙无穷。皮下何人有血。(普融平)。
　　坐断生死要津。不问凡圣迷悟。一棒打破面门。自然乾坤独露。(佛心才)。
　　入门棒棒没商量。拶出红流便厮当。不是奴奴情淡薄。无钱难作好儿郎。(佛灯珣)。
　　棒下真鍮不博金。德山彻底老婆心。后人只见波涛涌。不见龙王宫殿深。(鼓山珪)。
　　入门便棒。郎当不少。依而行之。胡麻厮缴。(径山杲)。
　　曾透龙潭向上机。便将一棒力横挥。当头突出何人辨。只许丛林作者知。(楚安方)。
　　【续收】一条白棒。胡挥乱揎。撞着聱头。魂飞胆颤。(典牛游)。
　　杀活并行。醍醐毒药。是赏是罚。一任卜度。(尼无着总)。
　　皎洁晴天吼怒雷。铁山万迭尽惊开。因思块雨条风日。安得全提有此来。(宝叶源)。
　　德山小参示众曰。今夜不答话。问话者三十棒。时有僧出礼拜。师便打。曰某甲话也未问。和尚因甚么打某甲。师曰。汝是甚么处人。曰新罗人。师曰。未跨船舷。好与三十棒　法眼云。大小德山。话作两橛　圆明密云。大小德山。龙头蛇尾　云窦云。二尊宿虽善裁长补短舍重从轻。要见德山老汉亦未可在。何故。殊不知。德山握阃外之威权。有当断不断不招其乱底剑子。诸人要识新罗僧么。只是撞着露柱底瞎汉。　颂曰。
　　德山自得任公手。一线分明下两钩。透网金鳞才弄水。岸边还把钓丝收。(佛印元)。
　　诛龙之剑未可挥蛇。大猎之家岂藉狐兔。君不见。诸葛亮作军师。或施擒纵少人知。百万雄兵如指掌。小丑擒来又纵之。兵叹讶马频嘶。无限儿郎唱大奇。如是四方英勇将。闻名早已竖降旗。(海印信)。
　　祖令全提孰敢论。纤毫才动陷关津。这僧不辨个时节。为法忘身有几人。(枯木成)。
　　烟尘扫荡将军令。正勑流行宣德音。公子只知歌既醉。夜深还被活生擒。(宝峰照)。
　　横按镆铘居阃外。当锋谁敢犯重围。堪羡新罗个衲子。全机破敌也光辉。(旻古佛)。
　　【续收】高提祖印踞寰中。孰肯当机定吉凶。不是新罗这衲子。争教千古振清风。(大沩喆)。
　　大冶烹金。忽雷惊春草木秀发。光辉日新。不费纤毫力。擒下天麒麟。全威杀活得自在。千古照耀同氷轮。话作两橛句中眼活。龙头蛇尾。以指喻指。撞着露柱瞎衲僧。塞断咽喉无出气。拟议寻思隔万山。咭嘹舌头三千里。(圆悟勤)。
　　德山老人。寂寂惺惺。法眼圆明。精精灵灵。六韬三略。武纬文经。新罗衲子。有丙无丁。(南堂兴)。
　　德山因廓侍者问。从上诸圣向什么处去。师曰。作么作么。曰敕点飞龙马。跛鳖出头来。师休去。明日师浴出。廓过茶与师。师抚廓背曰。昨日公案作么生。曰这老汉今日方始瞥地。师又休去。　颂曰。
　　跛鳖飞龙骑。形殊理不殊。欲明二大士。棒下识真躯。(汾阳昭)。
　　正十忠臣气最英。一言佐国死犹轻。不同謟曲偷安者。冒宠贪荣过一生。(佛印元)。
　　袖里藏锋逈莫俦。任他高作运机筹。君看举鼎拔山力。未到乌江不肯休。(海印信)。
　　云鹏展翅天无光。井底虾蟆刚咄咄。太阳忽转跳出来。千峰万峰空突兀。(白云端)。
　　熟睡高声叫不闻。梦中讇语自纷纷。明朝一下方眠觉。懊恼昏沉不可论。(保宁勇)。
　　觌面来时作者知。可中石火电光迟。输机谋主有深意。欺敌兵家无远思。发必中更谩谁。脑后见腮兮人难触犯。眉底有眼兮渠得便宜。(天童觉)。
　　不问文班与武班。御街侵晓竞朝天。傍观莫笑金吾老。骏马骄多不着鞭。(上方益)。
　　商岭东西路不分。两间茅屋一溪云。师言耳聩知师意。人是人非不欲闻。(佛性泰)。
　　【续收】临机一味放憨痴。其毒尤深棒喝时。堪笑人来夸敏手。得便宜是落便宜。(别峰印)。
　　顽皮老虎卧林丘。一任傍人放滴油。满肚只因曾饱肉。纵加呼唤懒抬头。(无准范)。
　　只一个休去。伎俩自然消。诸圣在甚处脚下路迢迢。(横川珙)。
　　昨日骂詈一番了。老倒疎慵不解听。今日又来由你骂。饶人些子当看经。(闲极云)。
　　德山一日饭迟。托钵下堂。时雪峰作饭头。见便云。这老汉。钟未鸣鼓未响。托钵向什么处去。师便归方丈。峰举似岩头。头曰。大小德山。未会末后句。师闻令侍者唤来问。汝不肯老僧那。头密启其意。师乃休去。至明日升堂。果与寻常不同。头至僧堂前。抚掌大笑曰。且喜老汉会末后句。虽然如是。只得三年。师果三年而没。　颂曰。
　　钟鼓犹未鸣。托钵何处去。一拶便回头。会得末后句。(宝峰照)。
　　末后句会也无。德山父子太含糊。座中亦有江南客。莫向樽前唱鹧鸪。(天童觉)。
　　凛凛霜风戛地寒。渔翁掷钓五湖宽。锦鳞触散波心月。收取丝纶上古滩。(宝峰祥)。
　　鼓寂钟沉托钵回。岩头一拶语如雷。果然只得三年活。莫是遭他授记来。(张无尽)。
　　德山托钵最为奇。好语令人特地疑。虎豹出林夸爪距。丛林千古立雄基。(南堂兴)。
　　一挝涂毒闻皆丧。身在其中总不知。八十翁翁入场屋。真诚不是小儿嬉。(径山杲)。
　　钟未鸣鼓未响。依前托钵归方丈。德山不会末后句。岩头密意谁相亮。只得三年也大奇。留与诸方作榜样。(鼓山珪)。
　　【续收】千尺丝纶直下垂。一波才动万波随。儿童不惯风涛恶。走入芦花不敢窥。(真净文)。
　　钟鼓未鸣先托钵。雪峰平地成饶舌。当时一径入僧堂。且看岩头有何说。(照堂一)。
　　雪峰公然唤回。岩头密启有力。果然只得三年。贼口元来是敕。(典牛游)。
　　凛凛吹毛照胆寒。不容拟议岂容传。抬眸已是身三段。此是吾家红铁团。(明大禅)。
　　斫却月中桂。清光转更多。狐狸俱屏迹。师子奋金毛。(密庵杰)。
　　德山托钵话。低头得人怕。三家村里人。醉后胡厮骂。(率庵琮)。
　　【增收】德山因僧问。如何是佛。师曰。佛是西天老比丘。　颂曰。
　　佛是西天老比丘。星移斗转水东流。茫茫宇宙人无数。户贯依前百草头。(或庵体)。
　　【增收】德山因临济侍次。师曰。今日困。济曰。这老贼。寐语作甚么。师拟拈棒。济掀倒禅床。　颂曰。
　　卧龙才奋迅。猛虎便咆哮。时人只见波涛涌。不知新月出林梢。(中庵空)。
　　德山示众曰。道得也三十棒。道不得也三十棒。临济闻得。谓洛浦曰。汝去问他。道得为甚么也三十棒。待伊打。汝接住棒。送一送。看他作么生。浦如教而问。师便打。浦接住送一送。师便归方丈。浦回举似临济。济曰。我从来疑着这汉。虽然如是。你还识德山么。浦拟议。济便打。　颂曰。
　　单于自负艺过人。小将教诏去似真。到彼果然嬴小捷。回来未免陷全身。(海印信)。
　　譬若金笼鹦鹉儿。觜如红玉一青衣。虽然学得人言语。问着元来总不知。(佛鉴懃)。
　　【增收】德山因僧来参。便乃闭却门。僧打门。师曰谁。曰师子。师开门。僧才入礼拜。师蓦头骑曰。者畜生。许多时向甚么处去来。　颂曰。
　　见兔放鹰。因邪打正。脚未跨门。直须猛省。(木庵永)。
　　【增收】德山上堂。大众及尽知也。直得三世诸佛口挂壁上。犹有一人呵呵大笑。若识此人。参学事毕(或作圆明密语)　投子青云。然虽如是。德山大似藏尽楚天月。犹存汉地星。乃颂曰。
　　双盲入暗路崎岖。日落栖芦暂得苏。争似石人眠半夜。免教舜让守林居。须知花绽非干木。无脚行时早触途。昨朝风起长安道。元是昆仑进国图。
　　收。把断襟喉。风磨云拭。水冷天秋。锦鳞莫谓无滋味。钓尽沧浪月一钓。(天童觉)。

　　禅宗颂古联珠通集卷第二十三
　　禅宗颂古联珠通集卷第二十四

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第五世之五(清源下第四世之二)

　　(曹洞宗)【增收】筠州洞山良价悟本禅师。(嗣云岩)因辞云岩。临行问。百年后忽有人问。还邈得师真否。如何抵对。岩良久曰。祇这是。师沉吟。岩曰。价阇黎。承当个事。大须审细。师犹涉疑。　颂曰。
　　体量非功不堕今。星移斗换岂同轮。多年历日虽无用。犯着应须总灭门。(正堂辩)。
　　洞山因过水睹影。大悟前旨。有偈曰。切忌从他觅。迢迢与我疎。我今独自往。处处得逢渠。渠今正是我。我今不是渠。应须恁么会。方得契如如。　颂曰。
　　动静从来每与俱。回头蓦地始逢渠。直饶与么犹堪笑。唤作如如又却迂。(本觉一)。
　　水中影子因身有。若寔无身影亦无。百尺竿头才进步。一毫端上现毗卢。(圆悟勤)。
　　【增收】洞山。后因供养云岩真。有僧问。先师道只这是。莫便是否。师曰是。曰意旨如何。师曰。当时几错会先师意。曰未审先师还知有也无。师曰。若不知有。争解恁么道。若知有。争肯恁么道。　颂曰。
　　争解恁么道。五更鸡唱家林晓。争肯恁么道。千年鹤与青松老。宝鉴正明验正偏。玉机转侧看兼到。门风大振兮规步绵绵。父子变通兮声光浩浩。(天童觉)。
　　【增收】洞山辞云岩。岩曰。自此一别。难得与汝相见。师曰不然。自此一别。难得与和尚不相见。　颂曰。
　　高高孤顶雪蒙蒙。劫外行藏路不通。半夜岭梅消息转。不关春色暗香浓。(正堂辩)。
　　【增收】洞山首谒南泉。值马祖忌修斋次。泉曰。未审马祖还来应供否。众无对。师出云。待有伴即来。泉曰。此子虽后生。却堪雕琢。师曰。莫压良为贱。　颂曰。
　　白云之宾青山伴。位里借切看互换。无底合盘转手擎。穿心椀子通身饭。(天童觉)。
　　千尺丝纶直下垂。一波才动万波随。江上晚来堪画处。渔人披得一蓑归。(阐提点)。
　　有伴即来。地辟天开。冷光重出匣。古路绝纤埃。万象森罗齐合掌。须弥岌[山/口/咢]舞三台。(最庵印)。
　　【增收】洞山参沩山。问曰。顷闻南阳忠国师有无情说法话。某甲未究其微。沩曰。我这里亦有。祇是罕遇其人。师曰。乞师指示。沩曰。父母所生口。终不为子说。师曰。还有与师同时慕道者否。沩曰。此去澧陵攸县石室相连。有云岩道人。若能拨草瞻风。必为子之所重。师既到云岩问。无情说法甚么人得闻。岩曰。无情得闻。师曰。和尚闻否。曰我若闻。汝即不闻吾说法也。师曰。某甲为甚么不闻。岩竖拂子曰。还闻么。师曰不闻。曰我说法汝尚不闻。况无情说法乎。师曰。无情说法该何典教。曰岂不见弥陀经云。水鸟树林悉皆念佛念法。师於是有省。述偈曰。也大奇也大奇。无情说法不思议。若将耳听终难会。眼处闻时方得知。　颂曰。
　　者个分明。有情无情。者个最亲。无处不真。一打不着。万劫沉沦。一透不破。驴牵铁磨。一朝透彻。以楔出楔。鼻安面上。口里有舌。不借不借。东说西说。要休便休。要歇便歇。无情说法有情听。有情说法无情别。不是等闲虚作解。大地山河太饶舌。人人尽有不相应。露柱灯笼向你说。(大沩智)。
　　好好。万象森罗俱是宝。头头物物现家珍。不识之人即荒草。(南堂兴)。
　　南阳师肌骨好。洞山价也难讨。沩山翁云岩老。重注破成鼓倒。分明行官路。不觉入荒草。葛藤因此到而今。业识茫茫何日了。(月堂昌)。
　　洞山示众曰。秋初夏末。兄弟或东去西去。直须向万里无寸草处去始得。又云。只如万里无寸草处且作么生去。后有僧到浏阳举似石霜。霜云。出门便是草。僧回举似师。师曰。大唐国里能有几人。　颂曰。
　　出门便是太忙然。万里无来未得圆。欲识家山门去路。暮烟轻锁绿绵绵。(佛慧泉)。
　　草漫漫。门里门外君自看。荆棘林中下脚易。夜明帘外转身难。看看几何般。且随老木同寒瘠。将逐春风入烧瘢。(天童觉)。
　　出门便是草。闲杀龙门老。北去礼文殊。南来登五老。鬓发已苍浪。言归恨不早。独立秋风前。思量望江岛。好好不用更寻讨。(龙门远)。
　　万里无寸草。但请恁么去。出门便是草。各自有公据。有公据。何拘束。清风月下守株人。凉兔渐遥春草绿。(径山杲)。
　　不出漫漫草路遮。出门犹更隔天涯。回机踏着通霄路。何处青山不是家。(疎山如)。
　　【续收】庭前黄叶乱纷纷。阶下苔钱似锦纹。户外任教荒草绿。石人踏断海山云。(净因成)。
　　万里无寸草。出门便绊倒。争如不动尘。四山日杲杲。壁立万仞绝承当。天上人间无处讨。无处讨。忽然突出拄杖头。直趋宝山亲取宝。(圆悟勤)。
　　新丰路坦然。岂止正偏圆。万里无寸草。何人可向前。机不转堕尘缘。透得脱犯风烟。浏阳端的破中边。出门已是草芊绵。投机倘若谙来脉。两岸俱玄一不全。(佛鉴懃)。
　　虚玄鸟道没纤埃。玉殿空然琐绿苔。挂壁梭飞秋蜕骨。沧溟老蚌尽怀胎。(足庵鉴)。
　　洞山因僧问。寒暑到来如何回避。师曰。何不向无寒暑处去。曰如何是无寒暑处。师曰。寒时寒杀阇黎。热时热杀阇黎。　颂曰。
　　垂手还同万仞崖。正偏何必在安排。琉璃古殿照明月。忍俊韩卢空上阶。(雪窦显)。
　　无寒暑处。如何唱和。热即乘凉。寒即向火。多口阿师。一场懡[怡-台+罗]。人人尽欲出常流。折合还归炭里坐。(泉大道)。
　　热时热杀寒时寒。寒暑由来总不干。行尽天涯谙世事。老君头戴楮皮冠。(湛堂准)。
　　偏中有正正中偏。流落人间千百年。几度欲归归未得。门前依旧草芊芊。(长灵卓)。
　　无寒暑处洞山语。多少禅人迷处所。寒时向火热乘凉。一生免得避寒暑。(佛灯珣)。
　　无寒暑处为君通。枯木生花又一重。堪笑刻舟求剑者。至今犹在冷灰中。(佛性泰)。
　　【续收】里头看勿寒暑。直下沧溟沥得乾。我道巨鳌能俯首。笑君沙际弄钓竿。(天童觉)。
　　水到渠成。风行草偃。类之不齐。睹之难面。谁信崖颓石裂时。黄金白银如粪泥。(月堂昌)。
　　盘走珠珠走盘。偏中正正中偏。羚羊挂角无踪迹。猎犬绕林空踧踖。(圆悟勤)。
　　避暑逃寒问是非。不离寒暑少人知。正中来也无回互。句里藏锋辨者稀。严天雪火云飞。风吹日炙杜阇黎。(冶父川)。
　　寒时寒热时热。无寒暑处天然别。绵州附子汉州姜。打刀须是邠州铁。洞山老子不瞒人。亲传当面藏身诀。(鼓山珪)。
　　寒暑分明说向君。不容拟议辨疎亲。匾檐蓦折两头脱。举目长空一笑新。(松源岳)。
　　洞山因僧问。三身中那身不堕众数。师曰。吾常於此切。后有持此问曹山。先师道。吾常於此切。意作么生。山云。要头便斫去。又问雪峰。雪峰以拄杖打云。我亦曾到洞山来。　颂曰。
　　此切堪伤向外求。至亲何故似怨雠。始终满面无惭色。更有曹山乞你头。(保宁勇)。
　　不入世未循缘。劫壶空处有家传。白苹风细秋江暮。古岸船归一带烟。(天童觉)。
　　【续收】玉鞭才举乾坤静。皇道私无显至尊。贵极銮舆才指斥。将军正令不容存。(正堂辩)。
　　三人证龟唤作鳖。哑子得梦向谁说。电光影里浪驱驰。踏破澄潭一轮月。(木庵永)。
　　吾常於此切。不是神仙诀。洞山空腹高心。曹山宁可截舌。切切。不是标名虚事椃。未了吾今为君诀。(棘田心)。
　　洞山因僧问。亡僧迁化向什么处去。师曰。火后一茎茆。　颂曰。
　　野火烧时越转新。至今烟焰雨难淋。旱地红莲遮日月。无根树长翠成阴。(投子青)。
　　春风吹动绿波摇。无限船师逐海潮。只见江鸥飞白浪。岂知明月在云霄。(枯木成)。
　　善应随流妙意深。明明一箭中红心。当锋不是由基眼。对面铁山高万寻。(佛智裕)。
　　【续收】古人出世最难遭。唯有江西路更高。人问亡僧迁化事。便言火后一茎茆。(石门聪)。
　　虽然火过一堆灰。争奈人情会见稀。毕竟水须朝海去。到头云定觅山归。(佛鉴懃)。
　　【增收】洞山有颂云。五台山上云蒸饭。佛殿阶前狗尿天。旛竿头上煎[饥-几+追]子。三个胡孙夜簸钱。　颂曰。
　　山猱得树尾连颠。笑道阶除夜簸钱。敲磕髑髅无用处。从来千圣不曾传。(□□□)。
　　【增收】洞山因老宿拈袈裟角问云。父母未生时还有这个么。师曰。只今岂是有耶。宿摇手。　颂曰。
　　转位投机觅更难。回途复妙岂相关。新丰洞口翻波浪。一扫须教彻底乾。(正堂辩)。
　　【增收】洞山有一僧。在延寿堂不安。要见师。师至僧所。僧便问。和尚何不救取人家男女。师曰。你是什么人家男女。曰某甲是大阐提人家男女。师良久。僧曰。四山相逼时如何。师曰。老僧亦从人家屋檐下过。曰回互不回互。师曰。不回互。曰教某甲向什么处去。师曰。粟畬里去。僧嘘一声曰。珍重。便坐脱。师以拄杖扣头三下曰。只解与么去。不解与么来。　颂曰。
　　只解恁么去。沙禽夜宿沧洲树。不解恁么来。石笋穿开古路苔。莫道鲲鲸无羽翼。今日亲从鸟道回。(天童觉)。
　　圣量凡情净尽时。转身无路事还非。屋檐下过粟畬里。马腹驴胎一道归。(石溪月)。
　　【增收】洞山因龙牙问。如何是祖师西来意。师曰。待洞水逆流。即向汝道。　颂曰。
　　洞水无缘会逆流。见他苦切故相酬。西来祖意寔无意。妄想狂心歇便休。(横川珙)。
　　【增收】洞山因僧问。如何是空劫已前自己。师曰。白鸟入芦花。　颂曰。
　　打起黄莺儿。莫教枝上啼。几回惊妾梦。不得到辽西。(正堂辩)。
　　【增收】洞山冬夜果子汝问泰首座曰。有一物。上拄天下拄地。黑似漆。常在动用中。动用中收不得。且道过在什么处。座曰。过在动用中。师曰。侍者掇退果卓。　颂曰。
　　洞山果子谁无分。掇退台盘妙转机。今夜为君轻点破。牡丹花下睡猫儿。(明极祚)。
　　洞山玷辱家风。首座埋没自己。双双绣出鸳鸯。千古扶持不起。(运庵岩)。
　　拄天拄地黑如漆。不分昼夜是何物。拈来抛向屎坑中。火里舡莲香拂拂。(虚堂愚)。
　　【增收】洞山夜参不点灯。有僧出问话。退后师令侍者点灯。乃召适来问话。僧出来。其僧近前。师曰。将取三两粉来。与这个上座。其僧拂袖而退。自此省发。遂罄舍衣资设斋。得三年后辞师。师曰。善为时。雪峰侍立问曰。祇如这僧辞去。几时却来。师曰。他祇知一去。不解再来。其僧归堂。就衣钵下坐化。峰上报师。师曰。虽然如此犹。较老僧三生在。　颂曰。
　　洞中日午打三更。便有游人把路争。除却华山陈处士。谁人不带是非行。(慈受深)。
　　【增收】洞山因看病僧。僧曰。火风离散时如何。师曰。来时无一物。去亦任从伊。曰争奈羸瘵何。师曰。须知有不病者。僧曰。如何是不病者。师曰。悟则无分寸。不悟隔山坡。僧曰。前程还许卜度也无。师曰。虽然黑似漆。成立在今时。　颂曰。
　　火风离散后。一物镇长灵。佛国黄金地。天堂白玉庭。前程休卜度。所至要惺惺。一念心清净。人间亦只宁。(南堂兴)。
　　【增收】洞山不安。僧问。和尚病。还有不病者么。师曰有。曰不病者还看和尚否。师曰。老僧看他有分。曰和尚看他时如何。师曰。老僧看他时。则不见有病。　颂曰。
　　卸却臭皮袋。拈转赤肉团。当头鼻孔正。直下髑髅乾。老医不见从来癖。少子相逢向近难。野水瘦时秋潦退。白云断处旧山寒。须剿绝莫颟顸。转尽无功伊就位。孤标不与汝同盘。(天童觉)。
　　【增收】洞山因僧问。和尚教学人行鸟道。未审如何行鸟道。师曰。不逢一人。曰如何行。师曰。直须足下无私句。曰祇如行鸟道。莫便是本来面目否。师曰。阇黎因甚颠倒。曰甚么处是学人颠倒。师曰。若不颠倒。因甚么却认奴作郎。曰如何是本来面目。师曰。不行鸟道。　颂曰。
　　古路翛然倚太虚。行玄犹是涉崎岖。不登鸟道虽为妙。点捡将来已触途。(丹霞淳)。
　　【增收】洞山问僧。世间何物最苦。曰地狱最苦。师曰。不然。在此衣线下不明大事。是名最苦。　颂曰。
　　人生最苦不知休。逐浪随波真可忧。一句若能超佛祖。蒙头坏衲更何求。(枯木成)。
　　镬汤炉炭几何般。地狱三途未苦酸。须信新丰亲切语。袈裟之下莫颟顸。(丹霞淳)。
　　【增收】洞山曰。一大藏教。只是个之字。　颂曰。
　　点画分明无道理。老胡几度提不起。不如分付王右军。无限风流归手里。(白云端)。
　　【增收】洞山参兴平。便礼拜。兴曰。莫礼老朽。师曰。礼不老朽者。兴曰。渠不受礼。师曰。渠不曾礼。　颂曰。
　　渠非老朽不礼不受。威音世前毗卢顶后。把定壶中白日长。触着匣内青蛇吼。良医叮嘱病人。服药不如忌口。(天童觉)。
　　上座莫要礼老朽。兴平未易扬家丑。尊贵从来不出门。渠侬岂在威音后。(自得晖)。
　　【增收】洞山因僧问。如何是衲僧孔窍。师曰。十八女儿不系裙。　颂曰。
　　衲僧孔窍少人知。刚被宗师已识机。十八女儿裙未系。先教阿母画蛾眉。(海印信)。
　　【增收】洞山因僧问。时时勤拂拭。莫遣惹尘埃。为甚么不得他衣钵。师曰。直饶道本来无一物。也未合得他衣钵。且道。什么人合得。僧下九十六转语。皆不契。末后云。设使将来他亦不受师。深肯之。　颂曰。
　　祖师衣钵漫悠哉。不受渠犹眼未开。谁信普通年远事。岂从葱岭付将来。(本觉一)。
　　【增收】洞山不安。令沙弥传语云岩。乃嘱曰。他或问和尚安乐否。但道。云岩路相次绝也。汝下此语。须远立。恐他打汝。沙弥领旨去传语。声未绝。早被云岩打一棒。沙弥无语。　颂曰。
　　洞山有路透云岩。绝处教通到者难。拄杖头边开活路。方知不隔一毫端。(绝象鉴)。
　　年老心孤是洞山。引人行路绝跻攀。者僧若也知机变。一去云岩更不还。(竹屋简)。
　　【增收】潭州神山僧密禅师(嗣云岩)与洞山行次。忽见白兔走过。师曰。俊哉。洞曰。作么生。师曰。大似白衣拜相。洞曰。老老大大作这个说话。师曰。你作么生。洞曰。积代簪缨。暂时落魄。　颂曰。
　　即日贵人旧家贫汉。兄弟相承尊卑互换。向晚途中眼不开。夜明帘外机旋转。骑牛戴帽异中来。百炼真金色不变。(天童觉　二)。
　　抗力雪霜平步云霄。下惠黜国相如过桥。萧曹谋略能成汉。巢许身心欲避尧。宠辱若惊深自信。真情参迹混渔樵。
　　白衣拜相喜难加。暂时流落向天涯。移身换步人难见。夜来归宿五侯家。(佛性泰)。
　　衣锦还乡人尽见。长时富贵许谁知。无言童子呵呵笑。嬴得风光满面归。(伊庵权)。
　　【增收】神山把针次。洞山问曰作甚么。师曰。把针。曰把针事作么生。师曰。针针相似。曰二十年同行。作这个语话。岂有与么工夫。师曰。长老又作么生。曰。如大地火发底道理。　颂曰。
　　大地火发间不容发。南海昆仑天寒不袜。祖祖相传一头搕[打-丁+(天/韭)]。(天童觉)。
　　逆放顺收将寡敌众。隐显同途得失共用。针针相似不外来。同行语话要分开。自从大地火发后。古庙香炉不着灰。(月堂昌)。
　　【增收】神山与洞山过独木桥。洞先过了。拈起木桥曰。过来。师唤价阇黎。洞乃放下木桥。　颂曰。
　　平地无端凿陷坑。木桥拈起使人行。沉沉寒水如何渡。月夜金鸡报五更。(丹霞淳)。
　　【增收】潭州石霜山庆诸禅师(嗣道吾)抵沩山为米头。一日筛米次。沩曰。施主物莫抛撒。师曰。不抛撒沩於地上拾得一粒曰。汝道不抛撒。这个是甚么。师无对。沩曰。莫轻这一粒。百千粒尽从这一粒生。师曰。百千粒从这一粒生。未审这一粒从甚处生。沩呵呵大笑归方丈。　颂曰。
　　万廪千仓常住物。出生来历要分明。不知一粒从何得。雨过西山爽气清。(枯禅镜)。
　　石霜在方丈内。僧在窗外问。咫尺之间为甚么不睹师颜。师曰。徧界不曾藏。僧举问雪峰。徧界不曾藏意旨如何。峰曰。甚么处不是石霜师闻曰。这老汉着甚么死急。峰闻曰。老僧罪过　玄沙云。山头老汉蹉过石霜。　颂曰。
　　千疑万虑扣禅关。徧界非藏岂小言。象骨玄沙犹定动。悞他游子失归源。高贤不用随声色。地久天长自对门。(汾阳昭)。
　　石霜雪老尽悠悠。月下相逢互唱酬。争似钓螺江上客。一声渔笛过沧洲。(佛慧泉)。
　　双眸自小患生盲。两耳从来只听声。指点万端都不见。如何弹指得分明。(保宁勇)。
　　咫尺之间不睹师颜。幸然独露谁作遮拦。老倒石霜曾指月。区区雪老重饶舌。钓鱼船上谢三郎。金刚脑后添生铁。(南华炳)。
　　【续收】咫尺之间问石霜。师云。徧界不曾藏。闹市交关急着眼。塞北牛马海南番。(洞山聪)。
　　徧界不曾藏。千眼应难见。虽然咫尺间。欲觅无背面。象骨苦提撕。个中犹未辨。玄沙与发机。射人用好箭。(投子舒)。
　　石霜因僧问。如何是和尚深深处师曰。无须锁子两头摇。　颂曰。
　　三更月落两山明。古道程遥苔满生。金锁摇时无手犯。碧波心月兔常行。(投子青)。
　　无须锁子卒难开。枯木堂中莫乱猜。千古两头摇不动。待他麟角衲僧来。(保宁勇)。
　　【增收】石霜示众云。百尺竿头如何进步。　颂曰。
　　百尺竿头坐底人。虽然得入未为真。百尺竿头须进步。十方世界现全身。(长沙岑)。
　　瞎却顶门眼。错认定盘星。[拚-ㄙ+ㄊ]身能舍命。一盲引众盲。(无门开)。
　　【增收】石霜因裴相国来。师夺公手中笏曰。在天子手中为圭。在官人手中为笏。在山僧手里唤作什么。公无对乃留下笏。　颂曰。
　　不是圭兮不是笏。反身直入苍龙窟。拿得骊龙照海珠。知君大手方拈出。(雪窦显)。
　　不是圭兮不是笏。祖祖相传非外物。掣电光中着眼看。直下承当早埋没。遇作家须拈出。中下闻之生恍惚。太平恁么多罗。毕竟未离窠窟。那堪明眼人前。特地一场忉怛。(佛鉴懃)。
　　潭州渐源仲兴禅师。(嗣道吾)一日随道吾往檀越家。吊慰拊棺曰。生邪死邪。吾曰。生也不道。死也不道。师曰。为甚么不道。吾曰。不道不道。归至中路。师曰。和尚今日须与某甲道。若不道打和尚去也。吾曰。打即任打。道即不道。师便打。吾归院曰。汝宜离此去。恐知事得知不便。师乃礼辞。隐于村院。三年后忽闻童子念观音经。至应以比丘身得度者即现比丘身。忽然大省。遂焚香遥礼曰。信知先师遗言终不虚发。自是我不会。却怨先师。先师既没。唯石霜是嫡嗣。乃造石霜。霜见便问。前来打先师因缘。会也未。师进曰。却请和尚道一转语。霜曰。不见道。生也不道。死也不道。师遂礼拜。石霜设斋忏悔。他日持锹复到石霜。於法堂上从东过西从西过东。霜曰。作么。师曰。觅先师灵骨。霜曰。洪波浩渺白浪滔天。觅甚先师灵骨。师曰。正好着力。霜曰。这里针札不入。着甚么力。师持锹肩上便出。　颂曰。
　　兔马有角牛羊无角。绝毫绝厘如山如岳。黄金灵骨今犹在。白浪滔天何处着。无处着。只履西归曾失却。(雪窦显)。
　　终日挨门复倚楼。几回明镜照梳头。一从事却潘郎后。也解人前不识羞。(保宁勇)。
　　道吾解语无舌。渐源无手行拳。打得魂消魄丧。方得此道流传。石霜为父雪耻。苦屈之言难宣。锹子持来四顾茫茫白浪滔天。黄金灵骨今何在。留镇阎浮千万年。(妙湛慧)。
　　木人把板云中唱。石女穿靴水上行。生死死生休更问。从来日午打三更。(长灵卓)。
　　生也全机现。死也全机现。不道复不道。个中无背面。直下便承当。不隔一条线。逼塞太虚空。赤心常片片。(圆悟勤)。
　　无须锁子两头摇。无瑕璧玉三回献。反遭刖足太无端。谁料正言还似反。(佛性泰)。
　　当时苦口曾不道。悟来灵骨方寻讨。练江寒月两萧萧。浮云散尽天如扫。(梦庵信)。
　　生邪不道死邪不道。一片清风闹浩浩。一时漏泄道吾机。反着襕衫倒顶帽。(楚安方)。
　　【续收】本地灵明无一物。几人认得黄金骨。扶锹肩上便行时。大辩从来还若讷。(丹霞淳)。
　　生前曾弗遇知音。死后徒将灵骨寻。只在目前何处觅。黄金锁子任浮沉。(本觉一)。
　　明头落节暗里吃交。毒手当渠痒处搔。雪里鹭鸶飞不见。一只银缾挂树梢。(雪窦宗)。
　　无生曲子物外禅客。唱者能唱拍者能拍。唱拍相随秋天月白。大鹏展翅沧溟窄。浩浩清风生羽翮。(南堂兴)。
　　急水滩头下钓时。锦鳞红尾尚迟疑。蓦然跳出洪波里。擭雾拏云宇宙低。(应庵华)。
　　【增收】澧州夹山善会禅师(嗣船子)初住京口寺因僧问。如何是法身。师曰。法身无相。又问。如何是法眼。师曰。法眼无瑕。时道吾失笑。师遂请益。后散众参船子。省发后归聚徒。道吾令僧往问如何是法身。师曰。法身无相。又问。如何是法眼。师曰。法眼无瑕。僧回举似吾。吾曰。者汉此回方彻。　颂曰。
　　法身无相。法眼无瑕。因风吹火。借水献花。丝毫不立。万别千差。但看来年二三月。衔泥燕子入人家。(慈受深)。
　　臭口开来经万劫。丝毫才动铁轮随。云收雨散月明夜。反动江波说向谁。(木庵永)。
　　夹山因僧问。拨尘见佛时如何。师曰。直须挥剑。若不挥剑。渔父栖巢。僧后问石霜。拨尘见佛时如何。霜曰。渠无国土。甚处逢渠。僧回举似师。师曰。门庭施设不无老僧。入理深谈。犹较石霜百步。　颂曰。
　　当机一句玉珊珊。内外玲珑溢目寒无漏国中曾不住。月华影里见应难。(丹霞淳)。
　　不立纤毫已是尘。那堪奔走问他人。高挥宝剑无踪迹。月里姮娥现半身。(枯木成)。
　　拂牛剑气洗兵威。定乱归功更是谁。一旦氛埃清四海。垂衣皇化自无为。(天童觉)。
　　太阿在手。谁敢当锋。青山万朵。白云重重。(京兆天宁琏)。
　　【续收】学佛人人被热谩。拨尘见得几何般。狂风扫地云吹散。独立阑干宇宙宽。(别峰印)。
　　隐显全该不露颜。白云缭绕旧家山。石人半夜敲金锁。天晓泥牛过玉关。(拗堂仁)。
　　夹山因僧问。如何是佛。师曰。此位无宾主。曰寻常与甚人对谈。师曰。文殊与吾携水去。普贤犹未折花来。　颂曰。
　　亲言言处几人知。今古无俦类莫齐。玉马雪行归夜半。羚羊挂角日沉西。(投子青)。
　　当头不犯难开口。假借傍来落二三。卓尔混融无向背。西天佛是老瞿昙。(枯木成)。
　　大方独立峭巍巍。八面玲珑万象围。正坐当轩无位位。圆通无碍应群机。(踈山如)。
　　夹山因僧问。如何是夹山境。师曰。猿抱子归青嶂后。鸟衔花落碧岩前。后来法眼云。我二十年祇作境话会。　颂曰。
　　月皎青松鹤梦长。碧霄丹桂挂羚羊。岩高壁仞千峰雪。石笋生条半夜霜。(投子青)。
　　蚌含明月珠生腹。龙拥深云雨洒空。莫向平田翻巨浪。直须点点尽朝东。(丹霞淳)。
　　古镜重磨又一新。一回出匣一惊人。石头城下风雷吼。老老禅翁把要津。(宝峰祥)。
　　二十年前此地游。木兰花发院新修。如今再到经行地。树老无花僧白头。(鼓山珪)。
　　境话会来犹未是。却问而今作么生。清凉元自鼻头直。夹山依旧两眉横。(径山杲)。
　　【续收】古路雪深覆。好山云更遮。雁声天外急。游子夜还家。(瞒庵戌)。
　　月挂寒松碧嶂深。石人未会雪中吟。从前此曲知音少。鹤唳青霄出凤林。(枯木成)。
　　山边水边待月明。暂向人间借路行。如今还向山边去。只有湖水无行路。(天目礼)。
　　【增收】夹山示众云。目前无法。意在目前。不是目前法。非耳目之所到。　颂曰。
　　九转灵丹难却易。一锤便当易还难。相逢话尽壶中事。重把仙书子细看。(长灵卓)。
　　年来万事总成魔。老去闲添白发多。道泰不传天子。
　　令。时清休唱太平歌。(鼓山珪)。
　　痴人面前休说梦。生铁团上须有缝。明明说与却佯聋。只管外边闲打哄。(径山杲)。
　　握不成团拨不开。德云几度下崔嵬。有时行到海南岸。密密还从旧路回。(最庵印)。
　　【增收】夹山普请次。维那命佛日送茶。日云。某甲只为佛法来。不为送茶来。那云。和尚令请上座。日云。和尚即得。日乃将茶去作务处。见师。遂撼茶碗作声。师不顾。日云。酽茶三五碗。意在镢头边。师曰。缾有倾茶势。蓝中几个瓯。日云。缾有倾茶势。蓝中无一瓯。便倾茶。大众俱以目视之。日云。大众鹤望。乞师一言。师曰。路逢死蛇莫打杀。无底篮子盛将归。日云。手执夜明符。几个知天晓。师召大众。已有人也归去来。乃住普请。　颂曰。
　　路逢死蛇莫打杀。无底蓝子须扬下。往往事从闲话生。莫将闲话为闲话。(朴翁铦)。
　　担板汉。没拘束。饿死首阳山。誓不食周粟。(虚堂愚)。
　　夹山在沩山作典座。沩问。今日吃甚菜。师曰。二年同一春。沩曰。好好修事着。师曰。龙宿凤巢。　颂曰。
　　相逢借问众僧麋。莫比庵园香饭施。紫气夜随丹凤转。金龙晓缠月中枝。(投子青)。
　　变生为熟逐时新。好是二年同一春。龙宿凤巢轻奋。
　　意。调和味塞口多人。(正觉逸)。
　　雨过龙庭苔藓润。夜央金殿烛初红。宫姬雅奏升平曲。禁外虚劳视听聪。(大洪预)。
　　【续收】龙宿凤巢里。二年同一春。桂花香扑扑。平地是青云。(大洪恩)。
　　【增收】夹山尝遣一小师。徧游禅剎。殊无趣向。及闻师道誉远播。乃回省觐云。和尚有如许奇特事。何不早向某甲道。师曰。汝蒸饭时吾为着火。汝行益时吾为展钵。甚处是孤负汝处。小师因而悟入。　颂曰。
　　汝蒸饭时吾着火。汝行益时吾展钵。寻常恁么老婆心。自是你侬机不活。机若活。夹山本无奇特事。百川。
　　倒流闹聒聒。(痴绝冲)。
　　【增收】夹山因僧问。会处却不问。不会处请师一言。师曰。户挂凋林。影中辨取。　颂曰。
　　威音那畔不能行。撒手还家懒问程。寝殿无人空寂寂。满窗唯有月虚明。(丹霞淳)。

　　禅宗颂古联珠通集卷第二十四
　　禅宗颂古联珠通集卷第二十五

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第五世之六(清源下第四世之余)

　　鄂州清平山令遵禅师(嗣翠微)因僧问。如何是大乘。师曰井索。曰如何是小乘。师曰钱索。又问。如何是有漏。师曰笊篱。曰如何是无漏。师曰木杓。曰觌面相呈时如何。师曰。分付与典座。　颂曰。
　　有漏笊篱。无漏木杓。烜赫禅和。妄生卜度。伶俐座主。何处摸索。金牙解使神枪。李广箭穿双鹗。(琅琊觉)。
　　大乘小乘。井索钱索。有漏无漏。笊篱木杓。直下承当。鼻孔失却。(法云秀)。
　　笊篱木杓。钱贯井索。见成家风。受用廓落。生涯放得信缘看。佛法更於何处着。不用安排只么从。自然心地常安乐。(天童觉)。
　　二乘诸漏扣空王。雪后那堪半夜霜。秦汉旌旗度沙漠。唐虞黼黻拱岩廊。(张无尽)。
　　笊篱木杓。钱贯井索。打瓦钻龟。徒劳卜度。休卜度。麒麟只有一只角。(南华炳)。
　　【续收】有漏笊篱。无漏木杓。学语禅流。徒劳卜度。江边有个钓鱼人。掷钩惊起辽天鹤。(白鹿先)。
　　笊篱木杓。钱贯桶索。说妙谈玄俱是错。清平鼻孔塞乾坤。天下衲僧无处摸。明来握土成金。悟去百草皆药。抝折俱胝指头。踏断赵州略彴。平常一句用无穷。限量知见徒斟酌。(雪窦宗)。
　　丈二钢钉。八尺铁橛。插在眼中。犹自不瞥。(中庵空)。
　　【增收】清平初参翠微便问。如何是西来的的意。微曰。待无人即向汝说。师良久曰。无人也请和尚说。微下禅床引师入竹园。师又曰。无人也请和尚说。微指竹曰。这竿得恁么长。那竿得恁么短。师虽领其微言。犹未彻。出住大通。上堂。举初见翠微机缘。谓众曰。先师入泥入水为我。自是我不识好恶。　颂曰。
　　父子相逢意已彰。尊卑何必叙炎凉。叮咛指点家园事。行尽荒郊话短长。(大洪遂)。
　　土埋处处铁菱角。半夜经由未觉难。天晓岭根伤中倒。方知行过铁门关。(雪堂行)。
　　舒州投子山大同禅师(嗣翠微)赵州问。大死底人却活时如何。师曰。不许夜行投明须到。州曰。我早猴白。伊更猴黑。　颂曰。
　　活中有眼还同死。药忌何须鉴作家。古佛尚言曾未到。不知谁解撒尘沙。(雪窦显)。
　　大死底人同活人。三千豪侠又随尘。李陵本是收番将。却作降番上将身。(佛印元)。
　　死去活来牙上露。投明须到己先行。谁家别馆池塘里。一对鸳鸯画不成。(白云端)。
　　虚空产出铁牛儿。头角分明也大奇。踏破澄潭深处月。夜阑牵向雪中归。(长灵卓)。
　　赵州解捻无丝线。投子能穿没鼻针。好手手中呈好手。红心心内中红心。(佛鉴懃)。
　　大死底人还却活。不许夜行投明到。陈州人出许州门。翁翁八十重年少。(鼓山珪)。
　　禾黍不阳艳。竞栽桃李春。翻令力耕者。半作卖花人。(径山杲)。
　　【续收】我疑千年苍玉精。化为一片秋水骨。海神欲护护不得。鳌头一旦忽擎出。(正堂辩)。
　　棚前夜半弄傀儡。行动威仪去就全。子细思量无道理。里头毕竟有人牵。(雪庵瑾)。
　　投子因僧问。如何是十身调御。师下禅床立。又问。凡圣相去几何。师亦下禅床立。　颂曰。
　　水出昆仑浪接连。天高地逈秀林峦。禅床略下云山断。凡圣无踪海岳寒。(投子青)。
　　老妇低垂事舅姑。起来争免面模糊。强将云髻高高绾。遮得傍人眼也无。(白云端)。
　　投子下禅床。云中迸电光。胡僧归汉土。六月下严霜。(佛慧泉)。
　　投子示全机。清风动翠微。十身何处是。嬴得眼如眉。(才佛心)。
　　爱向江边弄钓丝。碧潭深处有嘉鱼。钓头不是无香饵。个底如何钓得渠。(长灵卓)。
　　捉贼分明要见赃。十身调御下绳床。曾经巴硖猿啼夜。铁作心肝也断肠。(佛鉴懃)。
　　投子下禅床。通身谁辨的。拟议即千差。觌面难相识。(京兆天宁琏)。
　　投子下绳床。今朝为举扬。驴前马后汉。切忌乱承当。(径山杲)。
　　【续收】玉麟带角离霄汉。金凤衔花下彩楼。野老不嫌公子醉。相将携手御街游。(水庵一)。
　　投子下绳床。终非孟八郎。不摇三寸舌。未免鬼分赃。眼底欲条直。临机争探囊。裂破古今无面目。纵横何处有关防。(或庵体)。
　　投子因僧问。月未圆时如何。师曰。吞却三个四个。曰圆后如何。师曰。吐却七个八个。　颂曰。
　　七八虽然正好观。四三焉得便颟顸。灵光万古辉天地。隐显寻常不用搏。(洞山聪)。
　　圆缺曾伸问老翁。石龟衔子引清风。昨朝木马潭中过。踏出金乌半夜红。(投子青)。
　　圆后圆前作者知。四三七八解呈机。令人长笑善吞吐。留与丛林作是非。(正觉逸)。
　　吞却三四枚。吐出七八个。吞吐总完全。不知是什么。(保宁勇)。
　　【续收】吞却易吐还难。须弥顶上天风寒。昨夜三更白如昼。不知谁共倚阑观。(佛性泰)。
　　投子投子。机轮无阻。要吞即吞。要吐即吐。若还殢齿粘牙。争得超今迈古。(石庵玿)。
　　投子因僧问。和尚住此山。有何境界。师曰。丫角女子白头丝。　颂曰。
　　山家世界别。尘世罕曾闻。只可自怡悦。不堪持赠君。持赠君还也奇。丫角女子白头丝。(正觉逸)。
　　丫角女子白头丝。猛焰堆中雪片飞。一等住山谁可拟。闲云流水不同归。(白云端)。
　　【续收】花萼楼前春正浓。蒙蒙柳絮舞晴空。金钱掷罢娇无力。笑倚阑干屈曲中。(懒庵枢)。
　　住山境界问如何。女子双鬟鬓已皤。觌面不逢休更会。白云飞过旧山河。(天目礼)。
　　【增收】投子因僧问。春雨淋淋。百草为什么不抽芽。师曰。芭蕉只么长。僧问。如何是玄中玄。师曰。去年端午。今年亦然。曰毕竟如何。师曰。故非同别。谁说前后。僧问如何是第二月。师曰。仲春渐暄。曰如何是第一月。师曰。孟春犹寒。　颂曰。
　　投子投子。超今迈古。遇人识人。头灰面土。一月二月。寒暄说说。住峰高处见翠微。红莲舌上无横骨。(龙门远)。
　　孟春犹寒第一月。仲春渐暄第二月。若无闲事挂心头。便是人间好时节。江南并两浙。春寒与秋热。(蒙庵岳)。
　　【增收】投子因僧问。一大藏教还有奇特事也无。师曰。演出大藏教。僧又问黄龙新。一大藏教还有奇特事也无。新曰。演入大藏教。　颂曰。
　　顿渐偏圆。权寔空有。钉觜铁舌。河目海口。一道清虚亘古今。八角磨盘空里走。(圆悟勤)。
　　演出大藏教。言端语亦端。两头都坐断。一剑倚天寒。(冶父川)。
　　一出一入。半合半开。羸鹤翘寒木。狂猿啸古台。要知奇特事。当甚破草鞋。(木庵永)。
　　【增收】投子因僧问。曹溪犹如指月。灵山犹如画月。如何是真月。师曰。昨夜三更转向西。　颂曰。
　　昨夜三更转向西。晓来任运落前溪。举头不荐团栾底。无限清风付与谁。(慈受深)。
　　昨夜三更转向西。昏昏宇宙几人迷。澄潭影转风初息。猿狖微闻岭外啼。(懒庵需)。
　　昨夜三更转向西。明眼宗师为指迷。若於话下寻端的。未免泥中又洗泥。(巳庵深)。
　　【增收】投子因僧问。如何是露地白牛。师曰。叱叱。曰饮啖何物。师曰。吃吃。　颂曰。
　　玉角霜毛露地牛。人间天上显踪由。不同雪岭时时吼。肯若沩山日日收。(洞山聪)。
　　露地白牛起问端。随机叱叱齿牙寒。不知饮啖是何物。吃吃直教沧海乾。(乾明慧觉)。
　　【增收】投子问僧。甚么处来。曰东西山礼祖师来。师曰。祖师不在东西山。僧无语。　颂曰。
　　苍龙带雨离深洞。彩凤衔花入帝关。一句古今无渗漏。祖师不在东西山。(雪堂行)。
　　【增收】投子因僧问。如何是学人一卷经。师曰。题目分明。　颂曰。
　　半满金言玉转环。灵山一会受欺谩。拈来题目分明也。付与儿孙着眼看。(佛心才)。
　　【增收】投子因雪峰侍立。师指庵前一磈石曰。三世诸佛总在里许。峰曰。须知有不在里许者。师乃归庵中坐(一曰不快漆桶)。　颂曰。
　　说明道白。埋尘混垢。变化有由。败露不走。谁知暗里骨横抽。要在轰轰霹雳手。(月堂昌)。
　　有客钓鳌鱼。区区走五湖。不知泥里蚌。满腹是骊珠。(佛鉴懃)。
　　【增收】投子因僧问。劫火洞然时如何。师曰。寒凛凛地。　颂曰。
　　天地为炉万物焦。石人驾浪渡云霄。风生半夜霜威星。月落氷寒逼鬓凋。(投子青)。
　　【增收】投子因僧问。如何是本来人。师曰。共坐不相识。曰恁么则礼拜去也。师曰。暗写愁肠寄与谁。　颂曰。
　　共坐同行世莫知。几人当面便逢伊。纵饶绍续家门者。半是贫寒乞养儿。(保宁勇)。
　　【增收】投子因僧问。一切声是佛声是否。师曰是。曰和尚莫[尸@豕]沸椀鸣声。师便打。僧又问。粗言及细语。皆归第一义。是否。师曰是。曰唤和尚作一头驴得么。师便打。　颂曰。
　　投子投子。机轮无阻。放一得二。同彼同此。可怜无限弄潮人。毕竟还落潮中死。忽然活。百川倒流闹聒聒。(雪窦显)。
　　高山可踰。大海可涉。投子投子。到处盘折。一切声是佛声。从他认我碗鸣。粗言归第一义。自要看渠[尸@豕]沸。唤作一头驴。正令生光辉。趂手打得走无路。咭嘹舌头何处归。(月堂昌)。
　　一条拄杖两家使。一往一来无彼此。者僧若得投子机。随手拈来打投子。(圆悟勤)。
　　【增收】投子与僧游山。僧见蝉壳遂问。壳在这里。蝉向什么处去。师拈蝉壳。就其耳畔作蝉鸣声。其僧有省。　颂曰。
　　轻薄寒蝉壳。枯乾败叶形。拈来临耳畔。连噪两三声。(南堂兴)。
　　【增收】投子指雨示僧云。数日来好雨。且道什么处来。僧无语。后因看华严经。方有省。　颂曰。
　　陌上游人竞采芳。不知眼底度春光。夜来一阵落花雨。一百十城流水香。(绝象鉴)。
　　百花香里鹧鸪啼。白面郎君醉似泥。赫日光中开得眼。福城东际草萋萋。(竹屋简)。
　　【增收】投子因僧问。三身中那身说法。师乃弹指。　颂曰。
　　三身说法问端由。弹指轻轻海岳收。金锁塔开红日晚。夜深人笑碧峰头。(投子青)。
　　【增收】投子因僧问。菩提烦恼是一是二。师曰是二。僧便问。如何是菩提。师曰。且坐吃茶。曰如何是烦恼。师曰。这僧聒噪人出去。　颂曰。
　　入草亲寻草里人。重重有路掌中平。不遇大商空突晓。日高犹听打三更。(木庵永)。

　　六祖下第五世之七(南岳下后第四世之一)

　　(沩仰)　袁州仰山慧寂通智禅师。(嗣沩山)有梵僧从空而至。师曰。近离甚处。曰西天。师曰。几时离彼。曰今早。师曰。何太迟生。曰游山玩水。师曰。神通游戏则不无阇黎。佛法须还老僧始得。曰特来东土礼文殊。却遇小释迦。遂出梵书贝多叶与师。作礼乘空而去。自此号小释迦。　颂曰。
　　远离西竺路迢迢。亲向支那弄海潮。若要清风生阃外。拽来更与四藤条。(南华炳)。
　　小释迦大文殊。闻名号任称呼。藤条在握不能用。被他碧眼谩涂糊。(疎山如)。
　　【续收】瞬目西天此土。扬眉此土西天。出息千重百匝。入息一念万年。禅禅。阎浮树在海南边。(南堂兴)。
　　应真来访仰山翁。须信声闻未尽空。问着不知关棙子。元来只是有神通。(本觉一)。
　　仰山住东平时。沩山送书并镜与师。师上堂提起示众曰。且道是沩山镜。东平镜。若道是东平镜。又是沩山送来。若道是沩山镜。又在东平手里。道得则留取。道不得则扑破去也。众无语。师遂扑破。　颂曰。
　　仰山接得沩山镜。告众拈来行正令。懵懂禅流眼不开。仰山直下蓦头钉。(汾阳昭)。
　　提起分明照正邪。众人皆不启唇牙。譬如卖物无人买。最后须归本主家。(洞山聪)。
　　古镜封来辨者难。示徒行令众当观。会中若有仙陀客。留得如今照影寒。(海印信)。
　　师镜拈来呈众了。痴人往往争妍丑。当时扑破不可寻。免教坏却儿孙手。(白云端)。
　　沩山古镜仰山提。日上东方月落西。扑落不知谁拾得。秋风索索草萋萋。(保宁勇)。
　　师资相照见非轻。将示禅徒众失惊。此镜分明分不得。到头分作两分明。(佛国白)。
　　全放全收意亦优。沩山送至仰山头。可怜一片如秋水。三问无人扑破休。(智海清)。
　　父子相传镜绝尘。须知秋夕不同轮。可怜无限迷头者。错认空华镜里春。(佛心才)。
　　【续收】八十婆婆学画眉。风流意比少年时。若无明镜分妍丑。尽道不劳红粉施。(上方益)。
　　比谓拈来伸一问。如何举众尽茫然。不因一扑百杂碎。定作人间丑妇冤。(西禅净)。
　　仰山随沩山游山。到盘陀石上坐。师侍立次。忽鸦衔一红柿落在面前。师取柿拭过呈似沩。沩云。子甚处得来。师曰。此是和尚道德所感。沩云。汝也不得无分。即分半与师　玄沙云。大小沩山。被仰山一坐。至今起不得。　颂曰。
　　鸦衔柿子落师前。致问何来事皎然。各分一半甜如蜜。如今不会更何年。(汾阳昭)。
　　沩仰分明亘古今。父子相见意辄深。果熟馨香鸦衔至。捏来擘去似交襟。要会二人端的处。中秋月落映潭心。(洞山聪)。
　　【增收】仰山因沩山问。大地众生业识茫茫无本可据。子作么生知他有之与无。师曰。慧寂有验处。时有一僧从面前过。师召曰阇黎。僧回首。师曰。和尚。这个便是业识茫茫无本可据。沩曰。此是师子一滴乳。迸散六斛驴乳。　颂曰。
　　父子有时扬密意。神通变化不相知。唤回业识茫茫者。笑倒沩山老古锥。(真净文)。
　　一唤回头识我不。依俙萝月又成钩。千金之子才流落。漠漠穷途有许愁。(天童觉)。
　　有本无本。学益学损。搬运不时。提起却稳。师子一滴迸六斛。驴乳散入别人屋。业识茫茫辨出时。乌鸡不在芦花宿。(月堂昌)。
　　【增收】仰山问沩山。大用现前。请师辨白。沩下座归方丈。师随入。沩问。子适来问甚么话。师再举。沩曰。还记得吾答语否。师曰记得。沩曰。你试举看。师珍重出去。沩曰错。师回首曰。闲师弟若来。莫道某甲无语。　颂曰。
　　是即全是。非即全非。大用现前。携手同归。不知犹自涉离微。(松源岳)。
　　问处分明答处亲。纵横有路惯反身。相如夺得连城璧。秦主安然致太平。(木庵永)。
　　仰山卧次。梦入弥勒内院。众堂中诸位皆足。惟第二位空。师遂就座。一尊者白槌曰。今当第二座说法。师起白槌曰。摩诃衍法离四句绝百非。谛听谛听。众皆散去。及觉举似沩。沩曰。子已入圣位。师便礼拜。　颂曰。
　　梦中拥衲参耆旧。列圣森森坐其右。当仁不让犍椎鸣。说法无畏师子吼。心安如海。胆量如斗。鲛目泪流。蚌肠珠剖。谵语谁知泄我机。厖眉应笑扬家丑。离四句绝百非。马师父子病休医。(天童觉)。
　　梦里谈空也大奇。百非四句若为离。当时能举摩竭令。何必堂中下一槌。(本觉一)。
　　白日青天。梦中说梦。捏怪捏怪。诳呼一众。(无门开)。
　　仰山因庞居士问。久向仰山。到来为什么却覆。师竖起拂子。士曰恰是。师曰。是仰是覆。士乃打露柱曰。虽然无人。也要露柱证明。师掷拂子曰。若到诸方。一任举似。　颂曰。
　　两个八文为十六。从头数过犹不足。拏来乱撒向阶前。满地团团苔藓绿。(白云端)。
　　贼偷贼物太希奇。好手还他火伴知。今日并赃齐捉获。得便宜是落便宜。(保宁勇)。
　　【增收】仰山后参岩头。头举起拂子。师展坐具。头拈拂子置背后。师将坐具搭肩上而出。头曰。我不肯汝放。祇肯汝收。　颂曰。
　　一竖一展。一放一收。仰山弄险。过似岩头。赖是随风回橹棹。几乎反却钓鱼舟。(断桥伦)。
　　【增收】仰山一日在法堂上坐。见一僧来。问讯了向东边叉手立。以目视师。师垂左足。僧过西边叉手立。师垂右足。僧向中间叉手立。师收双足。僧礼拜。师曰。老僧自住此。未曾打着一人。拈拄杖便打。僧腾空而去。　颂曰。
　　草舍萧萧寄白云。故人访远意殷勤。寒暄礼节皆通罢。难免杯茶供养君。(南叟茙)。
　　【增收】仰山在洪州石亭。粥后坐次。有僧问。和尚还识字否。师曰。随分。僧乃右旋一匝云。是甚么字。师於地上书个十字。僧又左旋一匝云。是甚字。师改十字作卍字。僧画一圆相。两手托如修罗擎日月势云。是甚么字。师乃画圆相。围却卍字。僧乃作楼至势。师云。如是如是。此是诸佛之所护念。汝亦如是。吾亦如是。善自护持。其僧礼拜。腾空而去。　颂曰。
　　道环之虚未盈。空印之手未形。妙运天轮地轴。密罗武纬文经。放开捏聚。独立同行。机发玄枢兮青天激电。眼合紫光兮白日见星。(天童觉)。
　　【增收】仰山因僧思[邱-丘+益]问。禅宗顿悟毕竟入门的意如何。师曰。此意极难。若是祖宗门下上根上智。一闻千悟。得大总持。其有根微智劣。若不安禅静虑。到这里总须茫然。曰除此一路。还更有入处否。师曰有。曰如何即是。师曰。汝是甚处人。曰幽州人。师曰。汝还思彼处否。曰常思。师曰。能思者是心。所思者是境。彼处楼台林苑人马骈阗。汝返思底。还有许多般也无。曰某甲到这里总不见有。师曰。汝解犹在心。信位即得。人位未在。曰除却这个。别更有意也无。师曰。别有别无即不堪也。曰到这里作么生即是。师曰。据汝所解。祇得一玄。得坐披衣。向后自看。[邱-丘+益]礼谢。　颂曰。
　　得坐应须更自看。涅盘城里未为安。披毛戴角重相见。历尽艰难几许般。(大洪恩)。
　　无外而容。无碍而冲。门墙岸岸。关锁重重。酒常酣而卧客。饭虽饱而颓农。突出虚空兮凤搏妙趐。踏翻沧海兮雷送游龙。(天童觉)。
　　幽州桑梓问来端。历历山川在肺肝。思底返思都叵得。披衣向后更须看。(本觉一)。
　　凡圣总无别路岐。返思思底几人知。春风不到桃源洞。叶落花开自有时。(慈受深)。
　　【增收】仰山问僧。近离甚处。曰庐山。师曰。曾到五老峰么。曰不曾到。师曰。阇黎不曾游山　云门云。此语皆为慈悲之故。有落草之谈。　颂曰。
　　出草入草。随解寻讨。白云重重。红日杲杲。左顾无瑕。右盻已老。君不见寒山子行太早。十年归不得。忘却来时道。(雪窦显)。
　　出草何如入草时。全身入草为慈悲。仰山垂手随他去。直至如今在路岐。(本觉一)。
　　欲识庐山五老峰。个中何地不相逢。舌头无骨随人转。熨斗煎茶铫不同。(慈受深)。
　　【增收】仰山问三圣。汝名什么。圣云慧寂。师曰。慧寂是我。圣曰。我名慧然。师呵呵大笑。　颂曰。
　　神通游戏不为难。互换机锋始可观。双放双收底时节。呵呵大笑几何般。(本觉一)。
　　慧寂刚言是我名。幸逢禅者更饶人。若将利器比君子。大笑欣然满座春。(圆悟勤)。
　　【增收】仰山向火次。有僧参。师曰。一言说尽山河大地。僧问。如何是一言。师以火筯插向炉中。又移向旧处。　颂曰。
　　一句称提万象分。肯同摩竭掩重门。夕阳影里风涛急。不觉移舟下渡昏。
　　【增收】仰山见雪师子乃指曰。还有过得此色者么。众无对　云门云。当时好便与推倒　雪窦云。云门只解推倒。不解扶起　琅琊觉云。即今问汝诸人。推倒扶起相去多少。拄杖子拶过眉毛。鼻孔呵呵大笑。便掷下拄杖　月堂昌云。推倒也错。扶起也错。且道。还有过此色者么。　颂曰。
　　一倒一起。雪庭师子。慎於犯而怀仁。勇於为而见义。清光照眼似迷家。明白转身还堕位。衲僧家了无寄。同死同生。何此何彼。暖信破梅兮春到寒枝。凉飙脱叶兮秋澄潦水。(天童觉)。
　　推倒扶起。觌面千里。唯小释迦。风前按指。直饶海印发光。也是雪峰道底。徧界是文殊。徧界是慈氏。楼阁门开竟日闲。谁识善财童子。(最庵印)。
　　【增收】仰山因陆郎中问。不断烦恼而入涅盘。师竖起拂子曰。只如者个作么生入。曰入之一字也不用得。师曰。入之一字不为郎中。　颂曰。
　　生死涅盘。翻手覆手。正眼豁开。二俱非有。独步大方。尘尘正受。片片乱飘岩上梅。条条纵舞溪边柳。(石门聪)。
　　【增收】仰山一日见香严乃问。近日师兄见处如何。曰据某甲见处。无一法可当情。师曰。你解犹在境。曰某甲只如是。师兄又作么生。师曰。你岂无能。知道无一法可当情者。沩山闻举曰。寂子已后疑煞天下人去在。　颂曰。
　　寂子香严论见处。直教闻者转疑深。相逢未肯三分语。那得全抛一片心。(本觉一)。
　　【增收】仰山卧次。僧问。法身还解说法也无。师曰。我说不得。别有一人说得。曰说得底人在甚处处。师推出枕子。沩山闻曰。寂子用剑刃上事。　颂曰。
　　法身说法。肉眼看物。大智如愚。大辩如讷。拈起簸箕别处舂。推出枕子露眠床。剑刃上事放亳光。(月堂昌)。
　　田中插锹。床上推枕。千手千眼。不审不审。(龙牙言)。
　　【增收】仰山因梵僧来参。师於地上画半月相。僧近前添作一圆相。以脚抹却。师展两手。僧拂袖便去。　颂曰。
　　寂子偶逢穿耳客。曾将半月示伊家。僧添半月反然去。却道亲逢小释迦。(本觉一)。
　　【增收】仰山夏末问讯沩山。沩曰。子一夏不见上来。在下面作何所务。师曰。慧寂在下面。锄得一片畬。下得一箩种。沩山曰。子今夏不虚过。师却问。未审和尚一夏之中作何所务。沩曰。日中一食。夜后一寝。师曰。和尚今夏亦不虚过。道了乃吐舌。沩曰。寂子何得自伤己命。　颂曰。
　　开一片田。密密绵绵。两顿粥饭。其道自办。一夏与诸人相见。自是诸人不荐。若也荐成一片。是什么一片。看取当门箭。(龙门远)。
　　寂子不虚过。镢头边有功。祇将一箩粟。千载显家风。(咦庵鉴)。
　　翁翁年德两俱尊。家有诗书富可论。饱饭憨眠无个事。却来敲枕弄儿孙。(别山智)。
　　开得一片田。种得一箩粟。卞和三献楚王玉。设若不遇别宝人。至今犹在荆门哭。午间一斋。早晨一粥。断。
　　弦须是鸾胶续。阳春白雪有知音。山自青兮水自绿。(辛庵俦)。
　　【增收】仰山同陆侍御入僧堂。公乃问。如许多师僧。为复是吃粥吃饭僧。为复是参禅僧。师曰。亦不是吃粥饭僧。亦不是参禅僧。公曰。在此作什么。师曰。侍御自问取他。　颂曰。
　　来问威风颇不臧。几多龙象在云堂。旃檀林里曾无杂。造次风流岂易量。(本觉一)。
　　【增收】仰山因刘侍御问。了心之旨可得闻乎。师曰。若欲了心。无心可了。无了之心。是名真了。　颂曰。
　　口朝鼻孔无空过。眼盖胡须有古风。信采骨头花十八。等闲掷出满盆红。(或庵体)。
　　【增收】邓州香严智闲禅师。(嗣沩山)因百丈迁化。遂参沩山。沩问。我闻汝在百丈处。问一答十。问十答百。此是汝聪明伶俐。意解识想生死根本。父母未生时试道一句看。师茫然归寮。将平日看过底文字。寻一句酬对竟不得。乃叹曰。画饼不可充饥。屡乞沩说破。沩曰。我若说似汝。汝已后骂我去。我说底终不干汝事。师遂焚平昔所看文字曰。此生不学佛法也。且作个长行粥饭僧。免役心神。泣辞沩山。抵南阳忠国师遗迹憩止。一日芟除草木。偶抛瓦砾击竹作声。忽然省悟。遽归沐浴。焚香遥礼沩山。赞曰。和尚大慈。恩踰父母。当时若为我说破。何有今日之事。述颂曰。一击忘所知。更不假修持。动容扬古路。不堕悄然机。处处无踪迹。声色外威仪。诸方达道者。咸言上上机。沩山闻得谓仰山曰。此子彻也。仰曰。此是心机意识着述得成。待慧寂亲自勘道。　颂曰。
　　粥饭随缘养病躯。本无迷悟可关渠。无端击着庵前竹。直至如今在半途。(雪窦宗)。
　　放下身心如弊帚。拈来瓦砾是黄金。蓦然一下打得着。大地山河一法沉。(九峰升)。
　　【增收】香严因仰山见曰。和尚赞叹师弟发明大事。你试说看。师举前颂。仰曰。此是夙习记持而成。若有正悟。别更说看。师又颂曰。去年贫未是贫。今年贫始是贫。去年贫犹有卓锥之地。今年贫锥也无。　颂曰。
　　无地无锥未是贫。知无尚有守无身。侬家近日贫来甚。不见当初贫底人。(雁山元)。
　　年去年来贫复贫。祖师抬脚重千斤。愁人莫向愁人说。说向愁人愁杀人。(松源岳)。
　　【增收】香严初开堂。沩山令僧送书并拄杖至。师接得便哭。苍天苍天。僧曰。和尚为甚么如此师曰。祇为春行秋令(一作冬行春令)。　颂曰。
　　拄杖将来便彻心。泪流不觉思沉吟。春行秋令人惊怪。绝后光前绝古今。(汾阳昭)。
　　接得杖哭苍天。不言绝后与光前。春行秋令人难会。踏破草鞋脚底穿。(正觉逸)。
　　尊人寄物哭苍天。春令冬行也倒颠。若有会中真衲子。禅床好与即时掀。(本觉一)。
　　家世拄杖。佛祖付嘱。沩山寄来。香严发哭。父子投机。阳春雪曲。不是知音。大难相续。(踈山如)。
　　香严示众曰。若论此事。如人上树。口衔树枝。脚不踏枝。手不攀枝。树下忽有人问。如何是祖师西来意。不对他又违他所问。若对他又丧身失命。当恁么时作么生即得。时有虎头招上座出众云。树上即不问。未上树时请和尚道。师乃呵呵大笑。　颂曰。
　　香严衔树示多人。要引同袍达本真。拟议即从言下取。丧身失命数如尘。汾阳为你开迷路。云散长天日月新。(汾阳昭)。
　　呵呵大笑没针锥。上树何如未上时。任使香严多伎俩。傍观不免为攒眉。(佛慧泉)。
　　曲设多方老古锥。那堪枝上更生枝。好如良马窥鞭影。逐块且非师子儿。(保宁勇)。
　　古圣悲心利后人。口衔枝上露全身。直饶玄路无消息。未免家中丧二亲。(石门易)。
　　香严垂语真堪赏。口衔树枝悬树上。此时不问祖师机。且道渠侬底模样。(地藏恩)。
　　狭路转身难。东西尽是山。行人不到处。风定落花闲。(上方益)。
　　【续收】高高山顶立。深深海底行。新松趂岭种。芳草绕池生。手不攀枝。脚不踏树。口里衔得。当头蹉路。问着西来对不对。罚钱依旧有人悔。(月堂昌)。
　　故园春色在枝头。恼乱春风卒未休。无事晚来江上望。三三两两钓鱼舟。(应庵华)。
　　香严上树口衔枝。手不攀枝脚累垂。才开口。(咦)不答也又相违。未上树时道将来。金刚宝剑顶门挥。(卍庵颜)。
　　香严上树。住住住住。拟问如何。葛藤露布。(月林观)。
　　香严真杜撰。恶毒无尽限。哑却衲僧口。通身是鬼眼。(无门开)。
　　无地无锥始是贫。却来树上强悬身。虽然相识满天下。毕竟知心能几人。(无禅才)。
　　【增收】香严因僧问。如何是道。师曰。枯木里龙吟。僧云如何。师曰。髑髅里眼睛。后问石霜。如何是枯木里龙吟。霜云。犹带喜在。又问。如何是髑髅里眼睛。霜云。犹带识在。　颂曰。
　　枯木龙吟真是道。髑髅无识眼初明。喜识尽时消息尽。当人那辨浊中清。(曹山寂)。

　　禅宗颂古联珠通集卷第二十五
　　禅宗颂古联珠通集卷第二十六

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第五世之余(南岳下后第四世之余)

　　【增收】京兆府米和尚(亦曰米大师又曰米胡嗣沩山)问僧。近离甚处。僧曰药山。师曰。药山老子近日如何。曰大似一片顽石。师曰。得漝么郑重。曰也无你提掇处。师曰。非但药山。米胡也漝么。僧近前顾视而立。师曰看看。顽石动也。其僧便出。　颂曰。
　　米胡好片顽石。多少游人不识。及乎衲僧一见。不免将南作北。(大沩喆)。
　　【增收】米胡令僧去问仰山曰。今时人还假悟也无。仰曰。悟即不无。争奈落在第二头。师深肯之。　颂曰。
　　碧岫峰头借问人。指山穷处未安身。虽然免得重行令。争似灵苗不犯春。(投子青)。
　　第二头边破悟迷。快须拨寺舍筌罤。成兮未尽成骈拇。智者难知觉噬哜。兔老氷盘秋露泣。乌寒玉树晚风凄。时来大仰辨真假。痕玷浑无贵玉圭。(天童觉)。
　　悟人千个道无忧。肯信遭他第二头。寂寞山花寒食后。夕阳西去水东流。(龙门远)。
　　【增收】襄州王敬初常侍。(见沩山)视事次。米和尚至。公乃举笔示之。米曰。还判得虚空否。公掷笔入宅。更不复出。米致疑。明日凭鼓山供养主。入探其意。米亦随至。潜在屏蔽间侦(耻庆切)伺。供养主才坐问曰。昨日米和尚有甚么言句。便不相见。公曰。师子齩人。韩卢逐磈。米闻此语。即省前谬。遽出朗笑曰。我会也我会也。公曰。会即不无。你试道看。米曰。请常侍举。公竖起只筯。米曰。这野狐精。公曰。这汉彻也。　颂曰。
　　宾主机先有路通。笔端不是判虚空。筯头再运回天力。千圣齐教立下风。(痴绝冲)。
　　常侍举笔。万事皆吉。直下承当。急急如律。米胡参官。忘前失后。且告贵人为我相救。(痴禅妙)。
　　机轮活脱走珠盘。妙处都卢在笔端。竖起依然还放下。灵锋宝剑倚天寒。(偃溪闻)。
　　【增收】王常侍与临济至僧堂。乃问。这一堂僧。还看经也无。济云。不看经。公曰。还习禅也无。济云。不习禅。公曰。经又不看。禅又不习。究竟作什么。济云。总教成佛作祖去。公曰。金屑虽贵落眼成翳。又作么生。济曰。我将谓你是个俗汉。　颂曰。
　　世出世间希有事。显露须凭过量人。只将补[六/衣]调羹手。拨转如来正法轮。(径山杲)。
　　一着高一着。一步阔一步。明眼人前犹涉露布。凤栖不在梧桐树。(松源岳)。
　　事到无心不苟欺。乌玄鹄白尚怀疑。自非亲见黄头老。争敢逢人泄漏机。(虚堂愚)。
　　【增收】王常侍参睦州。一日师问。何故入院迟。公曰。看马打球。所以来迟。州云。人打球马打球。公曰。人打球。州云。人困么。公曰困。曰马困么。公曰困。曰露柱困么。公茫然无对。归至私第。中夜忽有省。明日见州曰。某会得昨日事也。州云。露柱困么。公曰困。州遂肯之。　颂曰。
　　人困马困未是困。露柱之困始是困。好於言下证无常。莫向言中寻尺寸。百丈若无双耳聋。临济争解领三顿。尽将业识作流传。此道今人弃如粪。(龙门远)。
　　看人骑马打球子。不觉今朝入院迟。官路雪残春正好。江梅着意要题诗。(懒庵枢)。
　　蕲州三角山法遇庵主。(嗣沩山)因荒乱。魁师入山执刃而问。和尚有甚财宝。师曰。僧家之宝非君所宜。魁曰。是何宝。师振威一喝。魁不悟。以刃加之。　颂曰。
　　师将真宝济凶人。岂谓行恩反害身。真宝与伊元不识。而今更是好诉贫。(洞山聪)。
　　深山深处随时荒。无价之珍不隐藏。才遇凶人便分付。凶人少鉴返加伤。(正觉逸)。
　　【续收】庵僧真实济凶人。一喝分明出差珍。莫道贼魁非别者。当头雪刃用来亲。(天目礼)。

　　六祖下第六世之一(南岳下第五世之一)

　　(临济)　魏府兴化存奖禅师。(嗣临济)师在三圣会里为首座。常曰。我向南方行脚一遭。拄杖头上。不曾拨着一个会佛法底人。后大觉闻举遂曰。作么生得风吹到大觉门里来。师后到大觉为院主。一日觉唤院主。我闻你道向南方行脚一遭。拄杖头不曾拨着一个会佛法底。你凭个甚么道理与么道。师便喝。觉便打。师又喝。觉又打。师来日从法堂过。觉云。我直下疑你昨日这两喝。师又喝。觉又打。师再喝。觉又打。师曰。存奖於三圣师兄处。学得个宾主句。总被师兄折倒了也。愿与存奖个安乐法门。觉曰。这瞎汉。来这里纳败缺。脱下纳衣。痛打一顿。师於言下荐得临济於黄檗处吃棒底道理。师后开堂日拈香曰。此一炷香。本为三圣师兄。三圣於我太孤。本为大觉师兄。大觉於我太赊。不如供养临济先师。　颂曰。
　　太孤太赊日杲杲。璞玉浑金恶种草。无负平生雪此冤。不如一阵香风扫。(南岩胜)。
　　剑为不平离宝匣。药因救病出金缾。南方自古清如镜。何必无端用甲兵。(雪岩钦)。
　　兴化因后唐庄宗幸河北。回魏府行宫。诏师问曰。朕取中原获得一宝。未曾有人酬价。师曰。请陛下宝看。帝以两手舒幞头脚。师曰。君王之宝谁敢酬价　玄觉征云。且道兴化肯庄宗。不肯庄宗。若肯庄宗。兴化眼在甚么处。若不肯庄宗。过在甚么处。　颂曰。
　　君王之宝实难酬。兴化形言下一筹。两手展开幞头脚。勑书挂在凤凰楼。(北塔祚)。
　　北蕃王子弯弓射。南国将军仰面看。沙上空余斜影在。翩翩直自入云端。(白云端)。
　　君王之宝。谁解寻讨。不许夜行。投明须到。庄宗所得未为真。精鉴还他兴化老。(地藏恩)。
　　君王底事语知音。天下倾诚葵藿心。拈出中原无价宝。不同赵璧与燕金。(天童觉　二)。
　　中原之宝呈兴化。一段光明难定价。帝业堪为万世师。金轮景御四天下。
　　展手相呈老比丘。至尊之宝敢轻酬。满庭和气龙颜悦。争奈胡僧笑点头。(上方益)。
　　中原收至宝。合国不能藏。一入相如手。佳声满大唐。(佛心才)。
　　【续收】中原一宝有来由。拶得君王引幞头。到此若无青白眼。当机谁敢谩轻酬。(笑翁堪)。
　　幞头舒起君王宝。司空见惯兴化老。千古君臣际会时。落花满地无人扫。(北海心)。
　　收得中原无价珍。幞头拈起露全身。劳他兴化重酬价。八两元来是半斤。(尼闲林英)。
　　君王宝自难酬价。兴化何曾敢借看。天地既无私盖载。至今留得镇中原。(闲极云)。
　　兴化示众云。今日不用如何若何。便请单刀直入。兴化与你证据。时旻德长老出礼拜。起便喝。师亦喝。德又喝。师亦喝。德礼拜。师曰。若是别人。三十棒一棒也较不得。何故。为他旻德会一喝不作一喝用。便下座。　颂曰。
　　龙虎相交是底时。未容拟议已参差。分明一喝不作用。却使禅人特地疑。(海印信)。
　　狞龙出水虎离山。四起风旋万顷烟。若具阿那律正眼。横身三界背摩天。(云溪恭)。
　　单刀直入不须论。拟议之间宾主分。不得放他旻德过。须知兴化棒头亲。(鼓山珪)。
　　暗中携手上高山。及至天明各自行。无限途中未归客。明明开眼堕深坑。(径山杲)。
　　【续收】旻德一喝如雷响。兴化一喝响如雷。锦袍玉带真潇洒。记得当年老万回。(懒庵枢)。
　　握七星刀寻作者。倒司农印对冤雠。当阳一句分宾主。九曲黄河水逆流。(南岩胜)。
　　一喝两喝。全机出没。宾主历然。未免俱瞎。半夜摸乌龟。明月照积雪。(雪庵瑾)。
　　同时照用不同时。权实双行作者知。有得虽然亦有失。还他龙虎自交驰。(雪岩钦)。
　　兴化因僧问。四方八面来时如何。师曰。打中间底。僧便礼拜。师曰。昨日是个村斋中途。遇一阵卒风暴雨。却向古庙里亸避得过。　颂曰。
　　此问非常触忤人。如禽空啄噪荆榛。须知兴化奔驰疾。值雨何曾湿着身。(洞山聪)。
　　擭浪拏云势莫猜。渔翁倚掉傍岩隈。江边依旧空归去。帝里同风不到来。(海印信)。
　　一不是二不成。落花芳草里啼莺。闲庭雨歇夜初静。片月还从海上生。(晦堂心)。
　　一阵狂风暴雨来。却於古庙且闲隈。虽然打入鬼窟里。吞炭藏身又一回。(鼓山珪)。
　　古庙里头回避得。纸钱堆里暗嗟吁。闲神野鬼皆惊怕。只为渠侬识梵书。(径山杲)。
　　【续收】天生白额南山虎。牙爪曾当八面风。月落三更穿市过。痴人投晓觅行踪。(雪堂行)。
　　剜心剖腹继传灯。鬼面神头打葛藤。杰出诸方无等匹。也知只是赴斋僧。(南岩胜)。
　　四方八面没边疆。暴雨狂风无处藏。古庙里头休亸避。移舟别有好商量。(天目礼)。
　　塞北烟尘终载静。江南花木四时荣。不须特地分疆界。万里山河似掌平。(虚堂愚)。
　　兴化谓克宾维那曰。汝不久为唱导之师。宾曰。不入这保社。师曰。会了不入。不会了不入。曰总不与么。师便打曰。克宾维那法战不胜。罚钱五贯。设饡饭一堂。次日师自白槌曰。克宾维那法战不胜。不得吃饭。即便出院。　颂曰。
　　二虎争战。俱用势力。一陷阱中。不能返掷。若返掷。天下猎人无处觅。(海印信)。
　　克宾法战挫英雄。兴化严行振祖风。棒下直明无生忍。莫教知解入尘笼。(照觉总)。
　　丈夫当断不解断。兴化为人彻底汉。已后从教眼自开。棒了罚钱趂出院。(真净文)。
　　主中主问宾中宾。宾主分明到底亲。有理罚钱无说处。太行山下泪沾巾。(佛国白)。
　　得失是非都莫问。纵横收放在当人。失钱遭罪寻常事。休把条章说故新。(圆通仙)。
　　克宾兴化令双行。白发通身透顶生。穿过衲僧青白眼。尽教天下竞头争。(佛心才)。
　　丹山生鸑鷟。师子产狻猊。棒下摩酰眼。徒夸第一机。(径山杲)。
　　法战从来许克宾。掣旗夺鼓两分明。直须尽法方知愧。老汉当年要话行。(鼓山珪)。
　　【增收】罚钱出院。众人皆见。有理难伸。风流满面。直饶兴化全提。未免令行一半。这一半。明眼衲僧点检看。(冶父川)。
　　汉高拜将务决胜。非韩谁敢当兹任。赤旛高竖化城降。皇在盘兮不在秤。(南岩胜)。
　　赫日轰迅雷。六月飘霜雪。兴化老古锥。不妨太孤绝。金毛哮吼乱峰前。百兽闻之皆脑裂。(懒庵需)。
　　罚钱出院扬家丑。兴化聱头遇克宾。父子不传真妙诀。棒头敲出玉麒麟。(佛照光)。
　　兴化打克宾。一棒一条痕。古人虽已往。留得典刑存。三十年后。几个知恩。(尼无着总)。
　　兴化棒头轰霹雳。克宾脚下走尘烟。若无塞外将军令。那得嘉名四海传。(谁庵演)。
　　主宾会合风云异。醉后添杯礼义全。棒打自家亲骨肉。丛林扛鼓返成冤。(或庵体)。
　　兴化逐克宾。观音戴鬼面。靴里动指头。未免傍人见。(湛堂深)。
　　棒头有路透玄津。彻底何曾打克宾。雪后始知松栢操。夜深方见把针人。(肯堂充)。
　　兴化打克宾。猛虎蓦腰骑。养子不及父。家门一世衰。(破庵先)。
　　家法森严特异常。亲生父子没商量。罚钱打了趂出院。橄榄点茶滋味长。(野云南)。
　　法战场开验克宾。解施武略对将军。如何有罪全无赏。待展奇谋自策勋。(天目礼)。
　　兴化打克宾。言亲语不亲。棒头如雨点。敲出玉麒麟。(瞎驴见)。
　　【增附】雪窦云。克宾要承嗣。兴化罚钱出院且致。却须索取这顿棒始得。且问诸人。棒既吃了。作么生索得。雪窦要断不平之事。今夜与克宾雪屈。以拄杖一时赶散。　颂曰。
　　克宾维那。法战不胜。曾因国离披金甲。后来出世。法嗣兴化。不为家贫卖宝刀。兴化臂健。尚嫌弓力软。雪窦眼明。犹识阵云高。(瞎堂远)。
　　【增收】兴化示众曰。我闻。长廊下也喝。后架里也喝。诸子。汝莫盲喝乱喝。直饶喝得。兴化向虚空里却扑下来。一点气也无。待我苏息起来向汝道。未在。何故。我未曾向紫罗帐里撒真珠与汝诸人去在。胡喝乱喝作么。　颂曰。
　　紫罗帐里撒真珠。密意师丞会也无。摸象众盲徒乱说。当台古镜见差殊。(海印信)。
　　兴化老也大差。三十三天上扑下。紫罗帐里撒真珠。古也今也谁酬价。得一牛还一马。休说人间光照夜。不见锦绣银香囊。直至如今成话把。(上方益)。
　　对众全提摩竭令。岂是闲开两片皮。喝下瞎驴成队走。梦中推倒五须弥。(径山杲)。
　　紫罗帐里撒真珠。禅客相逢总掠虚。拍手呵呵开口笑。释迦弥勒是他奴。(鼓山珪)。
　　【增收】兴化见同参来。才上法堂。便喝。僧亦喝。师又喝。僧亦喝。师近前拈棒。僧又喝。师曰。你看这瞎汉犹作主在。僧拟议。师直打下法堂。侍者请问。适来那僧有甚触忤和尚。师曰。他适来也有权。也有实。也有照。也有用。及乎我将手向伊面前横两横。到这里却去不得。似这般瞎汉。不打更待何时。侍者礼拜。　颂曰。
　　霹雳惊天地。那容掩耳听。须知兴化老。一半是人情。(鼓山珪)。
　　镆铘在握。天魔胆落。明眼衲僧。休更卜度。(径山杲)。
　　恰如刽子气雄豪。便向咽喉下一刀。五脏肝心皆剖出。方知王法不相饶。(退庵休)。
　　长松不改四时青。纵夺当机几个明。阵败不禁苕帚扫。眼中瞳子面前人。(剑门分)。
　　潋潋滟滟水光浮。不见孤帆不见舟。斜阳欲落未落处。尽是离人今古愁。(伊庵权)。
　　须弥倒卓。海水逆流。同参相访。作尽冤雠。休休。明日黄花蝶也愁。(雪庵瑾)。
　　驱耕夫牛照即用。夺饥人食用即照。不得同参把手行。安知袖里有穿窍。(南岩胜)。
　　【增收】兴化因僧问。军期急速时如何。师曰。日料半斤食。　颂曰。
　　离城别阁暗愁时。月落星分信马蹄。风扫晓窗林木逈。夜深汀岸火光微。(投子青)。
　　【增收】镇州宝寿(第一世)沼禅师。(嗣临济)因僧问。万境来侵时如何。师曰。莫管他。　颂曰。
　　老大梢工惯经历。看风使帆果端的。任他海兽作波涛。直过如飞没踪迹。(海印信)。
　　万境来侵莫管伊。干戈元是太平基。当时踏着来时路。月下腾腾信脚归。(掩室开)。
　　【增收】宝寿因赵州来。师在禅床背面而坐。州展坐具礼拜。师起身入方丈。州收坐具而出。　颂曰。
　　动弦别曲。落叶知秋。人平不语。水平不流。只因脚底无羁绊。去住纵横得自由。(遁庵演)。
　　【增收】宝寿因僧问讯。师曰。万千诸圣尽不出此方丈内。曰祇如古人道大千沙界海中沤。未审此方丈向甚么处着。师曰。千圣见在。曰阿谁证明。师掷下拂子。僧从西过东立。师便打。僧曰。若不久参。焉知端的。师曰。三十年后此话大行　圆悟云。宝寿向方丈里布网张罗。这僧向钓饵边。擎头带角。三度冲浪上来。三度被来笼罩。且道。他得个甚么。还会么。重赏之下必有勇夫。　颂曰。
　　卷则浑仑无缝。舒则八面生光。百千诸佛。同处一方。转机轮於掌握。奋大用於当场。非独三十年后。面前檐卜馨香。(佛灯珣)。
　　【增收】宝寿因胡钉铰参。师问。汝莫是胡钉铰么。曰不敢。师曰。还钉得虚空么。曰请和尚打破。师便打。曰和尚莫错打某甲。师曰。向后有多□阿师与你点破在。胡后到赵州举前话。州曰。汝因甚么被他打。曰不知过在甚么处。州曰。祇这一缝尚无奈何。胡於此有省。州曰。且钉这一缝。　颂曰。
　　现出虚空眼便花。更教打破事如麻。直饶指出当堂缝。分明鹞子过新罗。(冶父川)。
　　直饶钉得这一缝。检点将来非好手。可怜两个老禅翁。却向俗人呈家丑。(月庵果)。
　　一缝分明在。当头下手难。饶君铰钉得。终是不完全。(鼓山珪)。
　　【增收】宝寿问僧。甚处来。曰西山来。师曰。见猕猴么。曰见。师曰。作甚么伎俩。曰见某甲。一个伎俩也作不得。师便打。　颂曰。
　　旧人相见话衷心。借问西山路径深。对众直言呈伎俩。红炉锻炼要真金。(汾阳昭)。
　　西山路上有猕猴。啸雨哀风动客愁。忽遇此林师子子。万般伎俩一时休。(中际能)。
　　【增收】宝寿问僧。甚处来。曰崔禅处来。师曰。将得崔禅喝来么。曰不曾将得来。师曰。与么则不从崔禅来。僧便喝。师拈棒。僧拟议。即便打。　颂曰。
　　五湖禅客扣禅关。恰似初行学上山。腾身欲出青云外。力到峰头一步难。(佛鉴懃)。
　　镇州三圣院慧然禅师。(嗣临济)住后上堂曰。我逢人则出。出则不为人。便下座　兴化云。我逢人则不出。出则便为人。　颂曰。
　　骑驴戴笠迎南去。跃马摇鞭向北行。两个大商俱突晓。日高犹听打三更。(保宁勇)。
　　反是罗兮覆是绣。弟兄同气复连枝。为人不为成歌曲。祖父田园要及时。(圆通仙)。
　　城南措大骑驴子。市北郎君跨马儿。各各四蹄俱踏地。三春同到金明池。(佛鉴懃)。
　　出没由谁。卷舒在我。摇舌鼓唇。分明话堕。(京兆府天宁琏)。
　　阳焰何曾止得渴。画饼几时充得饥。劝君不用栽荆棘。后代儿孙惹着衣。(径山杲)。
　　湖光潋滟晴偏好。山色溟蒙雨亦奇。若把西湖比西子。淡妆浓抹总相宜。(佛灯珣)。
　　人贫多智短。马瘦自毛长。独宿双峰寺。同焚一炷香。(鼓山珪)。
　　【续收】两个孩儿抱花鼓。左边打了右边舞。一曲两曲无人会。历历清风动千古。(懒庵需)。
　　乍雨乍晴山里寺。或来或去洞中云。满天星月明如昼。此境此时谁欲分。(德山清)。
　　南山鳖鼻蛇。触着两头动。毒气要伤人。还他贫子弄。(雪庵瑾)。
　　黄昏打浆奔城快。日午回舟入港迟。夜半相逢两相喝。不知蹉过已多时。(在庵贤)。
　　二水分流共一源。谁知正语却成偏。断肠不是因芳草。破坏家门落一边。(戴无为)。
　　三圣因僧问。如何是祖师西来意。师曰。臭肉来蝇　兴化云。破驴脊上足苍蝇。　颂曰。
　　水母有骨。灵龟无壳。瞎驴臭肉来於蝇。佛意祖意如山岳。(正觉逸　二)。
　　灵龟有壳。水母无骨。破驴脊上足苍蝇。曹溪古路行人绝。
　　破脊驴多臭肉蝇。谁知兴化不徒行。惯从五凤楼前过。手握金鞭贺太平。(白云端)。
　　匝地风光无间违。因何不信却生疑。老婆为君重指出。臭肉团上青蝇飞。(黄檗胜)。
　　【续收】青青掩映苍龙窟。修竹超然物外物。若将修竹比乔松。未及乔松老风骨。(佛鉴懃)。
　　一团臭肉有商量。皮下流芳若麝囊。忽若禅人亲咬破。看来满口是清香。(龙门远)。
　　【增收】三圣到德山。才展坐具。山曰。莫展炊巾。这里无残羹馊饭。师曰。纵有也无着处。山便打。师接住棒。推向禅床上。山大笑。师哭苍天。便下参堂。堂中首座号踢天泰。问行脚高士须得本道公验。作么生是本道公验。师曰。道甚么。座再问。师打一坐具曰。这漆桶。前后触忤多少贤良。座拟人事。师便过第二座人事。　颂曰。
　　呼为云吸为雨。袭袭清风动寰宇。笑哭不是等闲声。路见不平应有主。要斩不平人。不与平人语。而今何处见踪由。剔起眉毛看鹞子。(长灵卓)。
　　残羹馊饭无处安着。换手搥胸劈头盖却。两个无孔铁槌。一样无绳自缚。(佛灯珣)。
　　南北山相对。东西有路分。不经场阵里。争见李将军。(木庵永)。
　　【增收】魏府大觉和尚(嗣临济)因僧问。如何是本来身。师曰。头枕衡山。脚踏北岳。　颂曰。
　　临济宗乘会者稀。唯有大觉显大机。人问本来身有语。头枕衡山北岳随。(洞山聪)。
　　主山之后案山前。下是地兮上是天。身手太长衫袴短。醉狂嬴得乐丰年。(保宁勇)。
　　【增收】灌溪志闲禅师(嗣临济)因僧问。久向灌溪。到来祇见沤麻池。师曰。汝祇见沤麻池。且不见灌溪。曰如何是灌溪。师曰。劈箭急。　颂曰。
　　一派曹溪与灌溪。龙行风雨动云霓。峻机箭筈波澜急。撼得毗卢海岳低。(涿州克符道者)。
　　【增收】灌溪参临济。济搊住师。师曰。领领。济拓开。　颂曰。
　　雨散云收后。崔嵬数十峰。倚阑频顾望。回首与谁同。(秀岩瑞)。
　　【增收】定州善崔禅师。(亦曰崔禅嗣临济)州将王令公。於衙署张座。请师说法。师升座拈拄杖曰。出来也打。不出来也打。僧出曰。崔禅聻。师掷下拄杖曰。久立令公。伏惟珍重。　颂曰。
　　镆铘横按宝光寒。侠客喽啰敢正看。飞过青霄声震吼。乾坤直得黑漫漫。(保宁勇)。
　　大展家风示众人。垂钩入海钓金鳞。游鱼弄水腾波浪。船棹俱抛出大津。(延寿慧)。
　　十三惯绣罗衣裳。自怜红袖闻馨香。人言此是嫁时服。含羞刺出双鸳鸯。(空叟印)。
　　【增收】襄州历村和尚。(嗣临济)师煎茶次。僧问。如何是祖师西来意。师举起茶匙。僧曰。莫祇这便当否。师掷[匙-匕+巳]向火中。　颂曰。
　　煎茶未了人来问。拈起茶[匙-匕+巳]呈似他。当初若遇收燕手。性命难存争奈何。(投子青)。
　　【增收】虎溪庵主(嗣临济)因僧问。庵主在这里多少年也。师曰。祇见冬凋夏长。年代总不记得。曰大好不记得。师曰。汝道我在这里得多少年也。曰冬凋夏长聻。师曰。闹市里虎。　颂曰。
　　闹市中心虎。能歌不能舞。命值木星君。不遇罗睺主。(琅琅觉)。
　　虎溪老住庵。年深都不记。闹市心中虎。四边如鼎沸。(草堂清)。
　　【增收】桐峰庵主(嗣临济)因僧问。和尚这里忽遇大虫作么生。师便作大虫吼。僧作怕势。师大笑。僧曰。这老贼。师曰。争奈老僧何。　颂曰。
　　见之不取。思之千里。好个斑斑。牙爪未备。君不见。大雄山下忽相逢。落落声光皆振地。大丈夫见也无。收虎尾捋虎须。(雪窦显)。
　　【增收】沧州米仓禅师(嗣临济)问僧。近离甚处。曰冀州太湖。师曰。阇黎来时。太湖向你道甚么。曰知道米仓路峻。师曰。到这里又作么生。曰不异发足时道路。师曰。阇黎已孤太湖去在。曰某甲亦不肯和尚恁么道。师曰。来时路峻。如今路平。曰不妨和尚此路。师曰。漆桶里汉。有甚么限。　颂曰。
　　发足超方。地头亲到。遇着崄峻道途。杀活杖子变豹。米仓大路平如砥。未免漆桶里着到。不搽红粉也风流。大抵还他肌骨好。(佛灯珣)。
　　【增收】云山和尚(嗣临济)问僧。甚处来。曰西京来。师曰。将得西京主人书来么。曰不敢通消息。师曰。作家师僧天然有在。曰残羹馊饭谁人肯吃。师曰。独有阇黎不肯吃。僧便作吐势。师唤侍者。扶出这病僧。　颂曰。
　　这僧掩耳偷铃云山将错就错。若是碧眼胡儿。别有反身一着。(木庵永)。
　　【增收】睦州刺史陈操尚书。(见睦州)一日与僚属登楼次。见数僧行来。一官人曰。来者总是行脚僧。公曰不是。曰焉知不是。公曰。待来勘过。须臾僧至楼前。公蓦唤上座。僧皆举首。公谓诸官曰。不信道。　颂曰。
　　一语离窠窟。千生出盖缠。夜来风雪恶。木折在岩前。(雪堂行)。
　　夺鼓搀旗验衲僧。便将黑豆换双睛。昔年曾被雪霜苦。看见杨花落也惊。(尼无着总)。
　　拈得须弥第一槌。铜头铁额岂容伊。盐梅舟楫并霖雨。不是斯人更是谁。(复庵封)。
　　季咸曾相壶丘子。随变难分亟自逃。输与高楼凝望者。炯然明可察秋毫。(虚堂愚)。
　　【增收】陈尚书问睦州。看甚么经。州云。金刚般若经。公曰。六朝翻译。师看底是第几朝。州拈起云。一切有为法。如梦幻泡影。　颂曰。
　　六朝翻译传来妙。到头未悟当时窍。须信枝头老凤凰。春来翻作黄莺叫。(正堂辩)。

　　禅宗颂古联珠通集卷第二十六
　　禅宗颂古联珠通集卷第二十七

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第六世之二(南岳下第五世之余)

　　晋州霍山景通禅师(嗣仰山)初参仰山。山闭目坐。师翘起右足曰。如是如是。西天二十八祖亦如是。中华六祖亦如是。和尚亦如是。景通亦如是。山起来打四藤条。师因此自称集云峰下四藤条天下大禅佛　师曾到霍山和尚处。自称集云峰下四藤条天下大禅佛参。霍山唤维那打钟着。师骤步而去(归宗下亦有大禅佛名智通住五台)。　颂曰。
　　集云峰下四藤条。几险当时打折腰。堪笑后来称猛将。只知空说霍嫖姚。(野轩遵)。
　　竺国支那咸印定。更无毫发可参差。眼横鼻直喧天下。一顿残羹永不饥。(保宁勇)。
　　当场翘足有来由。四下藤条未足酬。又向霍山门下去。见机虽足未风流。(地藏恩)。
　　集云峰下四藤蒿。打破潼关路一条。似鹤似云天地外。如龙如凤在烟霄。(圆通仙　二)。
　　藤条吃了任闲游。未到牢关未肯休。打鼓打钟俱是令。知机识变有谁俦。
　　【续收】子陵滩水急如弦。摸得黄鱼缩项鳊。提向市中频索价。他家不直半文钱。(佛心才)。
　　强盗遭逢恶抵家。贼赃才败别无他。山藤彻骨令甘伏。反与渠侬贴面花。(或庵体)。
　　千年万岁老枯桩。铁杵铜槌任击撞。且在烂泥堆里立(咄)。(宝叶源)。
　　【增收】霍山因行者问。如何是佛法大意。师乃礼拜。者曰。和尚为甚么礼俗人。师曰。汝不见道。尊重弟子。　颂曰。
　　黄金打作鍮石筯。白玉碾出象牙梳。黑漆昆仑多伎俩。海中拾得夜明珠。(慈受深)。
　　【增收】袁州仰山南塔光涌禅师(嗣仰山)因僧问。曹溪意旨如何。师曰。一锁入寒空。　颂曰。
　　重峰层仞插寒空。塔锁深云势莫穷。千古松声来有韵。万年溪水去无踪。(投子青)。
　　【增收】南塔涌向火次。有僧来参。师曰。一言说尽山河。僧便问。如何是一言。师以火筯插向炉边。却收旧处。　颂曰。
　　一句称提万象分。摩竭空自掩重门。当初衲子微开眼。插筯炉边当火焚。(投子青)。
　　杭州无着文喜禅师。(嗣仰山)往五台华严寺。至金刚窟礼谒。遇老翁牵牛行。邀师入寺。翁曰。近自何来。师曰。南方。曰南方佛法如何住持。师曰。末法比丘少奉戒律。曰多少众。师曰。或三百或五百。师却问。此间佛法如何住持。曰龙蛇混杂凡圣同居。师曰。多少众。曰前三三后三三。日晚。遂问翁。拟投一宿得否。曰汝有执心在。不得宿。师曰。文喜无执心。曰汝曾受戒否。师曰。受戒久矣。曰汝若无执心。何用受戒。师辞退。翁令童子相送。师问童子。前三三后三三是多少。童召大德。师应诺。童曰。是多少。师复问。此为何处。曰此金刚窟般若寺也。师凄然悟彼翁者是文殊也不可再见。即稽首童子。愿乞一言为别。童说偈曰。面上无瞋供养具。口里无瞋吐妙香。心里无瞋是珍宝。无垢无染是真常。言讫。均提童子与寺俱隐。　颂曰。
　　廓周沙界圣伽蓝。满目文殊接话谈。言下不知开佛眼。回头只见翠山岩。(明招谦)。
　　顾问南方住若何。对云三五众非多。吉祥自述龙蛇混。三三之说告和和。无着未明重话会。均提为指不仙陀。金刚背后看名字。满目荒山不奈何。(汾阳昭)。
　　千峰盘屈色如蓝。谁谓文殊是对谈。堪笑清凉多少众。前三三与后三三。(雪窦显)。
　　堪笑前三与后三。当初相对语喃喃。却因无着分明见。从此清凉没可参。(佛印元　二)。
　　楼台虽有额全无。试问顽童起创初。忽指金刚看背后。年衰多被鬼揶歈。
　　前后三三问若干。应机召发转颟顸。如今大有如斯者。负钵腰囊到处抟。(正觉逸　三)。
　　积翠千峰倚半空。龙蛇凡圣混其中。其中凡圣知多少。前后三三数莫穷。
　　寺额突然耀指端。大悲千眼莫能观。自从一觑金刚背。直至如今作野盘。
　　前后三三是多少。大事光辉明皎皎。回头不见解空人。满目白云卧荒草。(道吾真)。
　　圣者由来不可陪。相逢相问岂安排。三三前后辉今古。一句无私振九垓。(照觉总)。
　　前三三与后三三。算过筹量卒未谙。芳草萋萋烟景里。鹧鸪啼处是江南。(地藏恩)。
　　文殊前后答三三。独泛轻舟过海南。洪浪波心看水势。一轮明月印寒潭。(云溪恭)。
　　青山门外白云飞。绿水溪边引客归。莫怪坐来频劝酒。自从别后见君稀。(龙门远)。
　　【续收】三三之旨极幽深。老汉当牙下一针。为报禅徒应谛听。船乃随流石乃沉。(般若柔)。
　　前后三三不失宗。逈超千圣数难穷。金刚脑后全轩露。迭迭青山锁翠空。(丹霞淳)。
　　无着文殊不易逢。相逢各自问家风。清凉海众知多少。前后三三数莫穷。(本觉一)。
　　腰金上太行。贼眼尽惊慞不因遭毒手。谁肯夜烧香。(月堂昌　二)。
　　宽鞋着瘦脚。短袖入长臂。竿木既随身。逢场还作戏。前三三后三三。一时堆在檐头担。到得家中重点检。目前包裹露毿毿。
　　前后三三。谢师指南。龙蛇跃跃。虎视耽耽。拟数看数。欲谈何谈。均提谩有垂鞭意。象王蹴踏亦奚堪。(投子舒)。
　　陌路相逢眼里尘。低头礼拜昧天真。起来不见文殊现。打破大唐无一人。(秀岩瑞)。
　　前三三与后三三。不可承当不可参。更问清凉多少众。月移松影落寒潭。(月林观)。
　　佛法初无北与南。何须对面立玄谈。文殊固是能机变。前后分踈落二三。(云纳庆)。
　　无着因老翁邀师入寺。命坐对谈。翁呼童子致茶。并进酥酪。师纳其味。心意欲然。翁拈起玻璃盏问曰南方还有这个否。师曰无。曰寻常将甚么吃茶。师无对。　颂曰。
　　文殊大士托玻璃。遂问南方有个奇。无着忽言无这个。误他多少老阇黎。至今犹未知端的。抬手拈茶不用疑。(汾阳昭)。
　　自别南方涉路岐。吃茶处处用玻璃。如何恰到清凉寺。问着元来总不知。(正觉逸)。
　　南方不可离须臾。无着因何却道无。寄语后来禅子道。吃茶拈起莫生踈。(佛印元)。
　　【续收】玻璃宝盏对君擎。茶味虽浓梦不醒。更问三三多少众。争教人不辨输嬴。(象田卿)。
　　五台凝坐思迟迟。白日青天被鬼迷。最苦一般难理会。玻璃盏子吃茶时。(象潭泳)。
　　【增收】无着因参仰山。顿了心契。令充典座。文殊尝现於粥镬上。师以搅粥篦便打曰。文殊自文殊。文喜自文喜。文殊乃说偈曰。苦瓠连根苦。甜瓜彻蒂甜。修行三大劫却被老僧嫌。　颂曰。
　　烁迦罗眼顶门开。悟了不须师更来。打落粥锅休说偈。修行须信祸为胎。(象田卿)。

　　六祖下第六世之三(清源下第五世之一)

　　【增收】潭州大光山居诲禅师(嗣石霜)因僧问。祇如达磨是祖否。师曰。不是祖。曰既不是祖。又来作甚么。师曰。祇为汝不荐。曰荐后如何。师曰。方知不是祖。　颂曰。
　　少林续焰事堪奇。腊夜梅开雪后枝。黄蘗昔年曾有语。大唐国里没禅师。(丹霞淳)。
　　觌面全提少室令。当机不荐过新罗。清风楼上逢知己。拨动烟尘不奈何。(足庵鉴)。
　　【增收】瑞州九峰道虔禅师(嗣石霜)因僧问。祖祖相传复传何事。师曰。释迦悭迦叶富。曰如何是释迦悭。师曰。无物与人。曰如何是迦叶富。师曰。国内孟尝君。曰毕竟传底事作么生。师曰。百岁老人分夜灯。　颂曰。
　　寂光影里现全身。贵异天然逈出伦。家富儿奴偏得力。夜分灯火照西邻。(丹霞淳)。
　　【增收】九峰因僧问。如何是学人自己。师曰。更问阿谁。曰便恁么承当时如何。师曰。须弥还更戴须弥。　颂曰。
　　自家冷暖自家知。祖意西来更问谁。全体承当全体是。须弥顶上戴须弥。(石溪月)。
　　【增收】九峰因僧问。西天坐夏。以蜡人为验。多有得道果者。未审此间如何。师曰。头戴午夜月。脚踏黄金地。曰此人还转也无。师曰。争得不转。曰如何转。师曰。今世已闻龙退骨。　颂曰。
　　午夜山房月色深。十分明白堕功勋。拨开向上通天窍。烟嶂重重不见人。(自得晖)。
　　【增收】九峰因僧问。十二时中如何合道。师曰。无心合道。曰毕竟如何。师曰。土上觅泥犹自可。波中求水实堪悲。　颂曰。
　　牵驴饮江水。鼻吹波浪起。岸下蹄踏蹄。水中觜连觜。(方庵显)。
　　【增收】九峰因僧问。如何是不坏身。师曰。正是。曰学人不会。请师直指。师曰。适来曲多少。　颂曰。
　　不坏身正是。正是不坏身。适来曲多少。[捅-用+丑]得鼻头辛。(石溪月)。
　　九峰因石霜迁化。众请首座住持。师时为侍者。白众问首座曰。先师道。休去。歇去。冷啾啾去。一条白练去。古庙香炉去。一念万年去。明什么边事。会得即住持。会不得不可。首座对曰。明一色边事。师曰。与么则不会先师意在。座曰。但装香来。香烟断处若去得。即会先师意。若去不得即不会。师遂焚香。香炷未断。座遂脱去。师拊首座背曰。坐脱立亡即不无。先师意未梦见在。　颂曰。
　　张家养得数个儿。大者效爷治家业。中有一男艺最精。气宇如王威德别。别别。踏翻沧海兮不顾骊龙。喝散白云兮不羡明月。(海印信)。
　　石霜继嗣择高才。上座贪程去不回。只爱寒天无焰起。岂知枯木放花开。虔侍者实堪哀。先师大意虽明得。未免长拖破草鞋。(佛慧泉)。
　　世间何事最堪悲。无孔由来是铁锤。炉冶不能烹得破。任教千古与风吹。(保宁勇)。
　　坐亡立脱数如麻。几个於兹路不差。翻忆石霜曾有语。不光华处尽光华。(智海清)。
　　一片虚空亘古今。麟龙头角竞踈亲。坐亡立脱知多少。铁树花开别是春。(开福宁)。
　　带角披毛异类身。寒灰枯木眼中尘。虽然未曾先师意。争柰临行一着亲。(丹霞淳)。
　　枯木堂中第一人。坐观成败枉精神。可怜明一色边事。直至而今没眼筋。(宝峰照)。
　　虽然一箭定天山。百战场中出手难。莫道古祠香火断。神前自有酒台盘。(上方益)。
　　座元脱去有生机。侍者因何不肯伊。若谓石霜明一色。似将扫帚画蛾眉。(地藏恩)。
　　香烟淡淡风飘处。首座凝凝坐脱时。不是久参虔侍者。石霜巴鼻有谁知。(张无尽)。
　　本分渔人一钓舟。千波万浪里遨游。儿孙不惯风涛恶。走入芦花不转头。(慈受深)。
　　脱去还如臂屈伸。先师旨趣得来亲。贪他一粒多年粟。失却家中万斛珍。义重天伦虔侍者。平生肝胆若为论。芳草渡头轻举步。等闲身在杏花村。(佛灯珣)。
　　石霜一宗。亲传九峰。香消脱去。正脉难通。月巢鹤作千年梦。雪屋人迷一色功。坐断十方犹点额。密移一步看飞龙。(天童觉)。
　　涅盘城里未为亲。带角披毛始是真。相逢尽道休官去。林下何曾见一人。(大洪遂)。
　　一片虚凝绝谓情。白云消散彩霞横。行人莫怪贪程速。坐守寒岩异草青。(云岩因)。
　　【续收】石人不怕师子吼。须弥顶上反筋斗。沧溟竭尽正三更。生铁昆仑云外走。(雪窦宗)。
　　死中得活人无数。活中得死古来稀。只知枯木回春早。蹉过寒灰再焰时。虔侍者也是痴。虽然会得先师意。未免全身陷虎机。(圆悟勤)。
　　万丈寒潭彻底清。霜天午夜欲生氷。钓鱼要掷金鳞饵。拨转芦蓬向月明。(正堂辩)。
　　【增收】九峰因僧问。人人尽道请益。未审师还拯济也无。师曰。汝道巨岳还曾乏寸土么。曰四海参寻当为何事。师曰。演若迷头心自狂。曰还有不狂者么。师曰有。曰如何是不狂者。师曰。突晓途中眼不开。　颂曰。
　　寒谷生洪律。全超拯济功。园林变花柳。何必待春风。(方庵显)。
　　巨岳何曾乏寸土。演若迷头狂未回。参寻喜有得力句。突晓途中眼未开。且居门外。(石溪月)。
　　【增收】九峰因僧问。如何是把定乾坤眼。师曰。乾坤在里许。曰乾坤眼何在。师曰。正是乾坤眼。曰适来为什么道乾坤在里许。师曰。若不恁么。髑髅前见鬼无数。(五灯会元稍异)。　颂曰。
　　识问不乱答。识答不乱问。问答有来由。直下明知见。果然明得破。不被髑髅换。奉劝参学人。子细参详看。(大圆智)。
　　一拳拳倒黄鹤楼。一趯趯反鹦鹉洲。有意气时添意气。不风流处也风流。(虚堂愚)。
　　【增收】九峰因僧问。古人道。因真立妄。从妄显真。是否。师曰是。曰如何是真心。师曰不杂食是。曰如何是妄心。师曰。攀缘起倒是。曰离此二途。如何是本体。师曰。本体不离。曰为甚么不离。师曰。不敬功德天。谁嫌黑暗女。　颂曰。
　　是真是妄。披金择沙。同门出入。宿世冤家。(方庵显)。
　　【增收】九峰示众曰。常住法身不生不灭。僧问既是不生不灭。为什么六道轮回。师曰。为有心故。曰以何方便当证法身。师曰。以虚空心合虚空理。曰证后如何。师曰。任从三界转。徒听四生奔。复曰。会么。曰不会。师曰。礼拜着。　颂曰。
　　精金须百炼。百炼色不回。转道贵无心。无心道即恢。更深秋夜月。古庙香炉灰。法身无一物。山岳空崔嵬。(南堂兴)。
　　【增收】凤翔府石柱禅师。(嗣石霜)师游方时到洞山。时虔和尚垂语曰。有四种人。一人说过佛祖。一步行不得。一人行过佛祖。一句说不得。一人说得行得。一人说不得行不得。阿那个是其人。师出众曰。一人说过佛祖行不得者。祇是无舌不许行。一人行过佛祖一句说不得者。祗是无足不许说。一人说得行得者。祇是函盖相称。一人说不得行不得者。如断命求活。此是石女儿。担枷带锁。山曰。阇黎分上作么生。师曰。该通分上卓卓宁彰。山曰。祇如海上明公秀又作么生。师曰幻人相逢拊掌呵呵。　颂曰。
　　海底泥牛耕白月。云中木马骤清风。胡僧懒捧西乾钵。半夜乘舟过海东。(丹霞淳)。
　　【增收】台州涌泉景欣禅师(嗣石霜)因僧问。如何是相传底事。师曰。龙吐长生水。鱼吞无尽沤。曰请师挑硩。师曰。擂鼓转船头。棹穿波底月。　颂曰。
　　依依半月沉寒水。耿耿三星落碧巑。昔日云岩曾漏泄。金轮王子宝花冠。(丹霞淳)。
　　【增收】涌泉欣。因唐武宗废教。在院看牛。时有强德二禅客到。於路次见师骑牛。不识乃云。蹄角甚分明。争奈骑者不识。师骤牛而去。二禅客相次憩於树下煎茶。师回下牛。近前问讯。与坐吃茶。师乃问。二禅客近离甚处。云那边。师曰。那边事作么生。禅客提起茶盏。师曰。此犹是这边。那边事作么生。二人无对。师曰。莫道骑牛者不识好。　颂曰。
　　芳草漫漫岂变秋。牧童白牯恣优游。异中有路人难见。却谓骑牛不识牛。(丹霞淳)。
　　【增收】潭州云盖山志元禅师。(嗣石霜)因僧问石霜。万。
　　户俱闭即不问。万户俱开时如何。霜曰。堂中事作么生。僧无对。经半年方始下一转语曰。无人接得渠。霜曰。道即太杀道。祇道得八成。曰和尚又且如何。霜曰。无人识得渠。师闻知乃礼拜乞为举。霜不肯。师乃抱霜上方丈曰。和尚若不道。打和尚去在。霜曰得在。师频礼拜。霜曰。无人识得渠。师於言下顿省。　颂曰。
　　古殿岩开月锁松。霜凝雪露韵无穷。星前人卧千峰室。佛祖无因识得侬。(投子青)。
　　无人接得渠。遗逼马相如。果来桥上也。记得柱头书。(天童觉　二)。
　　无人识得渠。棋局醉樵夫。回头斧柯烂。大海亦成枯。接得与识得。谁复较锱铢。若问堂中事。堂中事转踈。只如云盖悟去又作么。苏噜苏噜。(最庵印)。
　　【增收】福州覆船山洪荐禅师(嗣石霜)因僧问。抱璞投师。师还接否。师以手拍香台。僧礼拜。师曰。礼拜则不无。其中事作么生。僧却拍香台。师曰。舌头不出口。　颂曰。
　　舌头不出口。三三成九九。算到香台还。彼此落人后。(月堂昌)。
　　【增收】张拙秀才。(见石霜)因禅月大师指参石霜。霜问何姓。曰姓张名拙。霜曰。觅巧了不可得。拙自何来。公忽有省。呈偈曰。光明寂照徧河沙。凡圣含灵共我家。一念不生全体现。六根才动被云遮。断除烦恼重增病。趣向真如亦是邪。随顺世缘无挂碍。涅盘生死等空华。　颂曰。
　　老倒石霜无忌讳。当头一句曾提起。只因当日老婆心。千古寥寥挂唇齿。(佛鉴懃)。
　　胪传不羡擅嘉声。错认山河作眼睛。巧拙一时俱裂破。断除烦恼病重增。(笑翁堪)。
　　进前峭壁三千丈。退后悬崖几万重。珍重大唐张拙老。铁锤无孔舞春风。(宝叶源)。
　　澧州洛浦山元安禅师。(嗣夹山)久为临济侍者。一日辞去。济升堂曰。临济门下有个赤梢鲤鱼。摇头摆尾向南方去。不知向谁家齑瓮里淹杀。师游历罢。直往夹山卓庵。经年不访夹山。山修书令僧驰往。师接得便坐却。再展手索。僧无对。师便打曰。归去举似和尚。僧回举似。山曰。这僧若开书。三日内必来。若不开书。斯人救不得也。师果三日后至。见山不礼拜。乃当面叉手而立。山曰。鸡栖凤巢非其同类出去。师曰。自远趋风。请师一接。山曰。目前无阇黎。此间无老僧。师便喝。山曰。住住。且莫草草匆匆。云月是同溪山各异。截断天下人舌头即不无阇黎。争教无舌人解语。师伫思。山便打。因兹服膺　兴化代云。但知作佛。莫愁众生。　颂曰。
　　无伴石人夜入山。雪笼红顶绿衣寒。喝开劫肇三峰顶。捧出金襕对日看。(投子青)。
　　喝下承当草已深。却来兰浦访知音。溪山云月何尝异。今古谁人鉴此心。(枯木成)。
　　执侍巾瓶二十年。摇头摆尾出林泉。悠悠直往南方去。齑瓮淹来得稳眠。(云居佑)。
　　摇头摆尾赤梢鳞。彻底无依解转身。截断舌头饶有术。拽回鼻孔妙通神。夜明帘外兮风月如昼。枯木岩前兮花水长春。无舌人无舌人。正令全提一句新。独步寰中明了了。任从天下乐欣欣。(天童觉)。
　　洛浦因僧问。供养百千诸佛。不如供养一个无心道人。未审百千诸佛有何过。无心道人有何德。师曰。一片白云横谷口。几多归鸟尽迷巢。　颂曰。
　　拾得疎慵非觉晓。寒山懒堕不知归。声前一句圆音美。物外三山片月辉。(丹霞淳)。
　　是佛由来尚涉功。明心方与道相同。花开花落缘何事。尽属无私造化中。(枯木成)。
　　百千诸佛眉弯曲。无证无修眼搭痴。踏着未消连底冻。一时认作碧琉璃。(佛智裕)。
　　【续收】故山岌岌锁寒烟。未肯将心轻授传。玉女夜寻无字印。石人遥指月明前。(自得晖)。
　　【增收】洛浦因僧问。学人拟归乡时如何。师曰。家破人亡。子归何处。曰恁么则不归去也。师曰。庭前残雪日轮消。室内游尘遣谁扫。乃有偈曰。决志归乡去。乘船渡五湖。举篙星月隐。停棹日轮孤。解缆离邪岸。张帆出正途。到来家荡尽。免作屋中愚。　颂曰。
　　太平乡国路空赊。归兴悠悠思莫涯。撒手到家何所有。琉璃宝殿锁空华。(丹霞淳)。
　　【增收】洛浦因僧问。如何是一大藏教收不得者。师曰。雨滋三草秀。片玉本来辉。　颂曰。
　　毕钵岩前晓带春。香风时结鹫峰层。须知玉像瓶中塔。别有辉天照地灯。(投子青)。
　　【增收】洛浦因僧问。一毫吞尽巨海。於中更复何言。师曰。家有白泽之图。亦无如是妖怪　保福别云。家无白泽之图。必无如是妖怪。　颂曰。
　　岩前虽有云千顷。户内殊无半夜灯。极目危峦今古宿。暮天斜照碧层层。(丹霞淳)。
　　【增收】洛浦因僧问。如何是祖师西来意。师曰。青岚覆处出就藏锋。白月辉时碧潭无影。　颂曰。
　　群花未发梅先折。万木雕零栢转奇。云淡不彰筛月影。烟轻那露引风枝。(丹霞淳)。
　　【增收】洛浦因庞居士礼拜起曰。仲夏毒热。孟冬薄寒。师曰。莫错。曰庞公年老。师曰。何不寒时道寒。热时道热。曰患聋作么。师曰。放你三十棒。曰哑却我口。塞却你眼。　颂曰。
　　直下哑却我口。分明塞却你眼。由来洛浦庞公。未出睦州担板。觌面全提照古今。冬寒夏热凭谁拣。(灵源清)。
　　【增收】洛浦因僧问。祖意教意是同是别。师曰。日月并轮辉。谁家别有路。曰恁么则显晦殊途。事非一槩。师曰。但自不亡羊。何须泣岐路。　颂曰。
　　月筛松影高低树。日照池心上下天。赫赫灾空非卓午。团团秋夜不知圆。(丹霞淳)。
　　【增收】洛浦因僧问。如何是佛法大意。师曰。云覆孤峰峰不白。雨滋石笋笋初生。　颂曰。
　　海底龙吟云雨润。林中虎啸谷风清。莫言满路生荆棘。况是贫家少送迎。(丹霞淳)。
　　【增收】洛浦因蛤溪道者相访。师问。自从犂溪相别。今得几年。曰和尚犹记得昔时事。师曰。见说道者总忘却年月也。曰和尚住持事繁。且容子细看。师曰。打即打会禅汉。曰某甲消得。师曰。道者住山事繁。　颂曰。
　　这般消息不寻常。蟾桂枝枝有远香。昨夜姮娥呈巧妙。眼睛直上绣鸳鸯。(丹霞淳)。
　　【增收】洛浦因僧问。众手淘金。谁是得者。师曰。拳中旧宝不拣披沙。曰恁么则展手不逢也。师曰。莫将鹤唳拟作莺啼。　颂曰。
　　淘金岂假披沙得。石触波澜犹费力。露柱三更忽放光。此时未审何人识。(丹霞淳)。
　　【增收】洛浦示疾。十二月一日告众曰。吾非明即后也。今有一事问汝等。若道这个是。即头上安头。若道不是。即斩头求活。第一座对曰。青山不举足。日下不挑灯。师曰。是甚么时节。作这个语话。时有彦从上座对曰。离此二途。请和尚不问。师曰。未在更道。曰彦从道不尽。师曰。我不管汝尽不尽。曰彦从无侍者抵对和尚。师便休。至夜令侍者唤从。问曰。阇黎今日抵对甚有道理。汝合体得先师意。先师道。目前无法。意在目前。不是目前法。非耳目之所到。且道。那句是宾。那句是主。若择得出。分付钵袋子。曰彦从不会。师曰。汝合会。曰彦从实不会。师喝出。乃曰。苦苦　玄觉云。且道。从上座实不会。是怕见钵袋子粘着伊。　颂曰。
　　饵云钩月钓清津。年老心孤未得鳞。一曲离骚归去后。汨罗江上独醒人。(天童觉)。
　　纸衣下事不假胞胎。悬崖撒手襁褓婴孩。涅盘会上道场开。单传直指状元来。(南堂兴)。
　　【增收】洛京韶山寰普禅师(嗣夹山)因僧问。如何是韶山境。师曰。古今猿鸟叫。翠色薄烟笼。曰如何是境中人。师曰。退后看。　颂曰。
　　最好韶山境。烟笼翠色轻。欲描描未就。猿鸟一声声。(石溪月)。
　　【增收】韶山因遵布衲访师。在山下相见。遵问。韶山路向甚么处去。师以手指曰。呜那青青黯黯处去。遵近前把住曰。久向韶山。莫便是否。师曰。是即是。阇黎有甚么事。遵曰。拟伸一问。师还答否。师曰。看君不是金牙作。争解弯弓射蔚迟。曰凤凰直入烟霄去。谁怕林间野雀儿。师曰。当轩画鼓从君击。试展家风似老僧。曰一句逈超千圣外。松萝不与月轮齐。师曰。饶君直出威音外。犹较韶山半月程。曰过在甚处。师曰。倜傥之辞时人知有。曰恁么则真玉泥中异。不拨万机尘。师曰。鲁般门下徒施巧。曰学人则恁么。未审师意如何。师曰。玉女夜抛梭。织锦於西舍。曰莫便是和尚家风也无。师曰。耕夫裂玉漏。不是行家作。曰此犹是文言。如何是和尚家风。师曰。横身当宇宙。谁是出头人。遵无语。师遂同归山。才人事了。师召近前曰。阇黎有冲天之气。老僧有入地之谋。阇黎横吞巨海。老僧背负须弥。阇黎按剑上来。老僧挜枪相待。向上一路速道速道。曰明镜当台。请师一鉴。师曰。不鉴。曰为甚不鉴。师曰。水浅无鱼徒劳下钓。遵无语。师便打。　颂曰。
　　趋时适变。随物穷通。鸿鹄之志。谁辨雌雄。韩侯未遇。布衲家风。三秦席卷非无计。忠义何劳忆蒯通。(方庵显)。
　　【增收】韶山因僧问。是非不到处。还有句也无。师曰有。曰是甚么句。师曰。一片白云不露丑。　颂曰。
　　一片孤云不露丑。白云儿倚青山父。鹤巢灵滴梦初回。新月半钩升万户。(自得晖)。
　　独向沧溟截众流。等闲舞棹掷金钩。白云不露烟波阔。横笛一声天地秋。(木庵永)。
　　【增收】韶山因僧问。如何是和尚家风。师曰。绝顶无根草。无风叶自摇。　颂曰。
　　妙峰孤顶偏肥腻。天产灵苗不触地。翠叶无风常自摇。清香那逐春光媚。(丹霞淳)。
　　【增收】韶山因僧到参。礼拜起立。师曰。大才藏拙户。僧过一边立。师曰。丧却栋梁材。　颂曰。
　　叉手须知已隔津。更重进步转漂沦。顽铜若作黄金货。祇可瞒他无眼人。(丹霞淳)

　　卷第二十七
　　禅宗颂古联珠通集卷第二十八

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第六世之四(清源下第五世之二)

　　【增收】凤翔府天盖山幽禅师。(嗣夹山)有一院名无垢净光。造浴室。有人问。既是无垢净光。为甚么却造浴室。僧无语。后请师代。师曰。三秋明月夜。不是骋团圆。　颂曰。
　　虽然答尽深深意。争奈投机句未亲。欲会本来无垢的。更须入水见长人。(丹霞淳)。
　　太原海湖禅师。(嗣夹山)因有人。请灌顶三藏供养。敷座讫。师乃就彼位坐。时有云涉座主问曰。和尚甚么年行道。师曰。座主近前来。涉近前。师曰。祇如憍陈如。是甚么年行道。涉茫然。师喝曰。这尿床鬼。　颂曰。
　　多是从人学得来。一生空把口胡开。欲穷此片虚明地。七佛前前总不该。(丹霞淳)。
　　鄂州岩头全奯禅师。(嗣德山)一日参德山。方跨门便问。是凡是圣。山便喝。师礼拜。有人举似洞山。山曰。若不是奯公。大难承当。师曰。洞山老人不识好恶。错下名言。我当时一手抬一手搦。　颂曰。
　　岩头老汉。凡圣孰辨。半僧半俗。可贵可贱。三文取个黑捞波。江边相唤摝鰕蚬。(法云秀)。
　　平川走兔放苍鹰。一搦便啖双眼睛。毒手夺来人买去。奈何斤两未分明。(保宁勇)。
　　一喝惊天动地雷。海翻太华洞然开。岩头胆丧魂飞也。谩道当时手搦抬。(踈山如)。
　　【续收】好手呈机不露锋。惯将双剑定雌雄。忽雷迸出惊天地。华岳三峰倒卓空。(湛堂深)。
　　大鹏搏风。苍龙出海。手抬手搦。日上月下。霜雪严凝识岁寒。双陆盆边须喝采。(最庵印)。
　　前箭犹轻后箭深。无限平人被陆沉。个里豁开天地眼。吹毛拈起任横行。(木庵永)。
　　【增收】岩头初参德山。展坐具礼拜次。山以拄杖挑却坐具於阶下。师下阶拾起。搭向背上便去参堂。山曰。不肯子放。只肯子收。　颂曰。
　　动弦别曲。叶落知秋。不肯子放。只肯子收。来年更有新条在。恼乱春风卒未休。(遁庵演)。
　　【增收】岩头示众曰。吾教意如涂毒鼓。击一声。远近闻者悉皆丧身失命。时有小严上座出问云。如何是涂毒鼓。师两手按膝亚身云。韩信临朝底。　颂曰。
　　佛法无情报尔曹。忽生忽杀在吹毛。若教韩信得妙诀。自是深明防汉高。(南岩胜)。
　　岩头因僧问。古帆不挂时如何。师曰。后园驴吃草。　颂曰。
　　槌打不碎。火烧不着。天上人间何处安泊。阿呵呵是什么。莫咬破须烂嚼。(海印信)。
　　古帆不挂是岩头。月冷风高下直钩。谁见后园驴吃草。脱笼卸驮饱齁齁。(大洪遂)。
　　后园驴吃草。一老一不老。蓦地撞山来。斗凑得恰好。(径山杲)。
　　后园驴吃草。莫随言语讨。跳上蓦腰骑。来往长安道。(鼓山珪)。
　　风信不来春色老。却忆后园驴吃草。满天明月赠行人。野客溪边归路早。(楚安方)。
　　【续收】后园驴吃草。可怜无限虚生老。半夜盲人问故乡。不知身在长安道。(雪窦宗)。
　　后园驴吃草。芦花辊雪飞。霜前双白雁。孤影落天池。(涂毒策)。
　　古帆未挂时。后园驴吃草。日短苦夜长。行人须及早。(雪庵瑾)。
　　岩头因僧问。古帆挂后如何。师曰。小鱼吞大鱼。　颂曰。
　　古帆挂后更何疑。学问依前又是迷。大小二鱼俱一海。争柰钩头饵不齐。(汾阳昭)。
　　小鱼吞大鱼。直路太萦纡。古帆休更问。处处得逢渠。(径山杲)。
　　小鱼吞大鱼。门上钉桃符。邪魔俱不入。佛法也消除。(鼓山珪)。
　　【续收】的的古帆已挂后。小鱼吞却大头鱼。虽然李广运神箭。自古张颠解草书。(照堂一)。
　　不动蒲帆问一言。大鱼却被小鱼吞。直从意外超唇吻。始信岩头无脑门。(天目礼)。
　　岩头因僧问。尘中如何辨主。师曰。铜砂锣里盛油(依传灯所载)颂曰。
　　尘中辨主最难明。千人万人少一惺。铜砂锣油今古净。与君拔却眼中钉。(汾阳昭)。
　　尘中辨主眼分明。特地寻方更点睛。堪笑耆婆虽瞑眩。至今南北绝人行。(佛印元)。
　　础润天将雨。云开月正明。渔翁闲引钓。牵动一潭星。
　　(海印信)。
　　铜砂锣里满盛油。正是毗卢印后收。更有尘中辨得主。太平将将尽封侯。(云溪庵)。
　　铜砂锣里油清净。照见尘中旧主人。寄语禅人猛参取。莫教孤负此生身。(草堂清)。
　　【续收】终日廛中走。廛中浑大有。堪笑五湖人。衲衣贫抖擞。(大沩智)。
　　铜砂锣里满盛油。生菜还他萝卜头。但看来年正月半。家家门首挂灯球。(佛鉴懃)。
　　顶起砂锣时。身心都不见。西风一阵来。落叶两三片。(涂毒策)。
　　村饮夜归来。健倒三四五。摩挲青莓苔。莫瞋惊着汝。(息庵观)。
　　铜砂锣里满盛油。潦倒岩头不识羞。却向蟭螟眼睫上。楼头浪宕逞风流。(空叟印)。
　　百万雄兵入汉关。威如猛虎阵如山。单刀直取颜良首。不是关公也大难。(无境彻)。
　　尘中辨主问岩头。心识如何会得休。鼻孔眼睛都要见。铜砂锣里满盛油。(横川珙)。
　　【增收】岩头问钦山。如何是真言。钦曰。南无佛陀耶。　颂曰。
　　随机有问随机答。不是禅兮不是玄。后代无端翻译出。却将梵语作唐言。(退耕宁)。
　　【增收】岩头凡有所问。只嘘一声。　颂曰。
　　龙卧碧潭静。云收皓月圆。七星光灿烂。谁荐未生前。(大洪遂)。
　　【增收】岩头因僧问。路逢猛虎时如何。师曰拶。　颂曰。
　　岩头一拶。虚空迸裂。父子不传。神仙妙诀。(破庵先)。
　　【增收】岩头示众云。大凡唱教。须从无欲中流出三句。只是理论。咬去咬住。欲去不去。欲住不住。或时一向不去。或时一向不住。　颂曰。
　　三文买个捞波子。摝蚬摝鰕经几年。逆顺短长休要说。谁家屋里灶无烟。(虚堂愚)。
　　岩头值沙汰。於鄂渚湖边作渡子。两岸各挂一板。有人过渡。打板一下。师曰。阿谁。或曰。要过那边去。师乃舞棹迎之。一日因一婆抱一孩儿来。乃曰。呈桡舞棹即不问。且道婆手中儿甚处得来。师便打。婆曰。婆生七子。六个不遇知音。祇这一个也不消得。便抛向水中。　颂曰。
　　买卖交关。直须当价。若少分文。定遭行骂。休行骂。远近闻之成话把。(海印信)。
　　时展家风与众殊。探身虎穴有功夫。拈桡击处留无计。夜静同谁泛五湖。(三祖宗)。
　　亲儿弃了更无亲。撒手归家罢问津。呈桡舞棹波中客。休向江头觅渡人。(真如喆　二)。
　　老来无累亦无因。独寝高堂只此身。除却江中混波客。复谁还是不羁人。
　　咄哉个老婆。亲儿不奈何。富嫌千口少。贫恨一身多。(楮衲秀)。
　　舞棹呈桡意自殊。相逢江上话程途。亲儿掷了独归去。春水溶溶碧满湖。(智海普融平)。
　　舞棹呈桡古渡头。婆婆相见问来由。何人拚得亲生子。抛向江心更不救。(上方益)。
　　鄂阳江口掷钓丝。摝蚬捞虾不计时。蓦被老婆相借问。丛林千古振雄规。如今过在邪师客。摆手相逢论弃儿。意在目前如会得。莫信傍人说是非。(佛灯珣)。
　　借路经过常式事。谁知祖祢累儿孙。婆婆耐恨江头弃。留得佳声四海闻。(月庵果)。
　　亲儿弃了复何言。月在波心印碧天。独有一身无系累。困眠醒坐任随缘。(疎山如)。
　　【续收】鄂阳江上垂钩线。时节相逢锦鳞现。拈来信手任纵横。逐浪随波无顾恋。(大沩智)。
　　一子亲生步步随。呈桡举棹指人归。老婆遭打机先露。海岳掀翻动四维。(简堂机)。
　　一叶扁舟泛渺茫。呈桡舞棹别宫商。山云海月俱抛弃。嬴得庄周蝶梦长。(尼无着总)。
　　相逢把手上高峰。四顾寥寥天宇空。一曲渔歌人不会。芦花飞起渡头风。(无庵全)。
　　舞棹呈桡逢贼脚。扣舷三下亲擒捉。只这一枚都扬却。棹歌归去风涛落。(朴翁铦)。
　　从来六个不知音。一个全抛恶浪深。义断情忘无处觅。三千剎海冷沉沉。(天目礼)。
　　鄂渚渡头穷鬼子。全机错在扣舷时。何如别下一转语。救取婆婆第七儿。(南叟茙)。
　　舞棹呈桡鄂渚边。验人何苦结生冤。自从赚了婆抛子。谁敢拚身上渡船。(梓岩玉)。
　　【增收】岩头在鄂渚湖。三文买个黑捞波。每日捞鰕摝蚬。且恁么过时。僧举似雪峰。峰云。穷鬼子。道地快活也不彻。　颂曰。
　　且於湖畔捞鰕蚬。不向沧溟钓巨鳌。一叶扁舟一蓑笠。闲眠闲坐任风涛。(海印信)。
　　野水舟横芳草渡。人来舞棹或呈桡。捞鰕摝蚬随时过。却向何时得六鳌。(水庵一)。
　　岩头因沙汰。在甘贽家过夏。补衣次。贽行过。师以针作札势。贽遂整衣欲谢。妻问云。作什么。贽云。说不得。妻云。也要大家知。贽举前话。妻云。此去三十年后。须知一回饮水一回噎。女子闻云。谁知尽大地人性命。被奯上座札将去也。　颂曰。
　　针头札去几人知。妇儿女子莫猜疑。圣凡命脉果何在。(以拂子击禅床角云)向此须明上上机。(长灵卓)。
　　无孔笛子两头吹。韵出青霄彻九维。可怜一对冤家种。人人鼻孔大头垂。(佛灯珣)。
　　不点自行。不自拨转。伎俩天然。机轮如箭。如今分付当行家。百岁光阴已不多。若能直下猛提取。天上人间争奈何。(巳庵深)。
　　夜半三更来讨火。我骂你兮你骂我。相唤相呼归未归。也有无衣草里坐。(虚堂愚)。
　　福州雪峰义存禅师。(嗣德山)初参德山问。从上宗乘学人还有分也无。山打一棒曰。道甚么。师曰不会。至明日请益。山曰。我宗无语句。实无一法与人。　颂曰。
　　此疾怀来没量时。寻医求卜过多师。浓煎一服通神散。血汗滂流彻四肢。(保宁勇)。
　　是法平等无高下。伊余有分必相亚。虽无一法轻与人。棒下龙蛇从变化。(云岩因)。
　　雪峰与岩头钦山。至澧州鳌山镇阻雪。头每日打睡。师一向坐禅。一日唤头曰。师兄师兄且起来。头曰。作甚么。师曰。今生不着便。共文邃个汉行脚到处被他累。今日到此又只打睡。头喝曰。噇眠去。每日床上坐。恰似七村里土地。他时后日魔魅人家男女去在。师点胸曰。我这里未稳在。不敢自谩。头曰。我将谓。你他日向孤峰顶上。盘结草庵播扬大教。犹作这个语话。师曰。我实未稳在。头曰。若实如此。据你见处一一通来。是处与你证明。不是处与你刬却。师曰。初到盐官。见上堂举色空义。得个入处。头曰。此去三十年切忌举着。又见洞山过水偈曰。切忌从他觅。迢迢与我踈。渠今正是我。我今不是渠。头曰。若与么。自救也未彻在。师又曰。后问德山。从上宗乘中事学人还有分也无。山打一棒曰。道甚么。我当时如桶底脱相似。头喝曰。你不闻道。从门入者不是家珍。师曰。他后如何即是。头曰。他后若欲播扬大教。一一从自己胸襟流出将来。与我盖天盖地去。师於言下大悟。便作礼起。连声叫曰。师兄。今日始是鳌山成道。　颂曰。
　　说尽平生去住因。到头难遇赤心人。忽然自肯成家业。瓦砾拈来也是珍。(枯木成)。
　　鳌山成道足人传。莫是从前话未圆。赖有玄沙知始末。徧身红烂在渔船。(龙门远)。
　　丈夫凌励志英雄。向外驰求枉用功。到得鳌山开眼觑。方知屋里用无穷。(佛灯珣)。
　　【续收】孤村陋店雪纷纷。平地无风起浪痕。丑拙只因藏不得。胸襟流出盖乾坤。(铁山仁　二)。
　　三回九度太颟顸。到底须寻旧路还。待得鳌山消积雪。至今平地起波澜。
　　困有眠床饥有饭。连声何事叫师兄。明朝雪霁鳌山路。依旧一程还一程。(象外超)。
　　雪峰住庵时。有两僧来。师以手拓庵门。放身出曰。是甚么。僧亦曰。是甚么。师低头归庵。僧辞去。师问。甚么处去。曰湖南。师曰。我有个同行住岩头。附汝一书去。书曰。某书上师兄。某一自鳌山成道后。迄至于今饱不饥。同参某书上。僧到岩头。头问。甚处来。曰雪峰来。有书达和尚。头接了乃问。别有何言句。僧遂举前话。头曰。他道甚么。曰他无语低头归庵。头曰。噫我当初悔不向伊道末后句。若向伊道。天下人不奈雪老何。僧至夏末请益前话。头曰。何不早问。曰未敢容易。头曰。雪峰虽与我同条生。不与我同条死。要识末后句。祇这是。　颂曰。
　　末后句为君说。明暗双双底时节。同条生也共相知。不同条死还殊绝。还殊绝。黄头碧眼须甄别。南北东西归去来。夜深同看千岩雪。(雪窦显)。
　　末后句兮无问处。万仞铁山横在路。当日岩头不奈何。至今雪老难伸吐。倒捋虎须方识虎。未解行人休离母。透过牢关举似君。把定咽喉泪如雨。(佛印元)。
　　雪老却入庵中后。路上无人见得伊。赖有故人千里在。同条生死不同时。(白云端)。
　　雪老别鳌山。卓庵闽中坐。一日见僧来。探头道什么。末后句少人和。却得岩头重注破。同条生同条死。末后句莫错举。(照觉总)。
　　切磋琢磨。变态譊讹。葛陂化龙之杖。陶家居蛰之梭。同条生兮有数。同条死兮无多。末后句祇这是。风舟载月浮秋水。(天童觉)。
　　【续收】雪老大开方便路。低头却入庵中去。者僧有眼恰如盲。却被岩头行一步。者僧好休不肯休。依然依路去悠悠。元来不会雪峰意。却被岩头瓮[囗@赣]头。(天童觉)。
　　龙吟枯木庵中出。天上人间无等匹。虎啸岩头石上来。晴空忽迸一声雷。堪笑春池不拾砾。空山空到又空回。(佛心才)。
　　露面出来犹不识。低头归去更难知。那堪末后一句子。直到于今四海疑。(保宁勇)。
　　双明复双暗。独立绝殊方。乘机觌面提。其锋安可当。同条生。两镜相照无能名。不同条死。铁树花开亘今古。末后句始到牢关。拈却门前大案山。(圆悟勤)。
　　末后句为君说。踏着秤锤硬似铁。寒则普天寒。热则普天热。若是达磨儿孙。各各自知时节。知时节为君说。九尾乌龟。莫当鳌山石鳖。(佛鉴懃)。
　　雪峰费尽平生力。懵懂禅和意转疑。可怜末后一句子。岩头土上更加泥。(龙门远)。
　　同条生兮不同死。弟既耳聋兄目瞽。家门荡尽彻骨穷。却把黄金如粪土。末后句休莽卤。甜者甜兮苦者苦。(北海心)。
　　雪峰一日升座。众集定。师辊出木球。玄沙遂捉来安旧处。　颂曰。
　　雪峰辊球孰辨机。一千五百几人知。眨起眉毛千万里。须是吾门师子儿。(北塔祚)。
　　天兮宽地兮阔。雪峰辊球几忉怛。一辊直上须弥山。无量人天眼开豁。眼开豁。脱却多年臭皮袜。步行走马到新罗。报道花须连夜发。(天衣怀)。
　　雪老平生好辊球。辊来辊去辊无休。一千五百人同戏。谁解输机赛一筹。(佛国白)。
　　收来辊去事方圆。独许渔郎上钩船。明月芦花同一色。落霞孤鹜共遥天。(梦庵信)。
　　【续收】象骨木球一辊出。三世如来能事毕。可怜天下徧参寻。只道黄连不是蜜。(石[(工*几)/石]明)。
　　辊向人前事未休。再安旧处有来由。一声断雁鸣云汉。两岸萧萧芦荻秋。(戴无为)。
　　一作雪峰因玄沙来。三个一时辊出。沙便作偃倒势。师曰。寻常用几个。曰三即一。一即三。　颂曰。
　　团团辊出没来由。不立名模见便休。三一一三重注脚。螺江依旧向东流。(圆觉演)。
　　山寺里头无可作。辊出木球两三个。不独玄沙遭一颠。雪峰老人亦话堕。(懒庵枢)。
　　雪峰上堂。南山有一条鳖鼻蛇。汝等诸人。切须好看。长庆出曰。今日堂中大有人丧身失命。云门以拄杖撺向师前作怕势。有僧举似玄沙。沙曰。须是棱兄始得。然虽如是。我即不然。曰和尚作么生。沙曰。用南山作么。　颂曰。
　　象骨岩高人不到。到者须是弄蛇手。棱兄备师不奈何。丧身失命知多少。韶阳知重拨草。南北东西无处讨。忽然突出拄杖头。抛对雪峰大张口。大张口。同闪电。剔超眉毛还不见。如今藏在乳峰前。来者一一看方便。师高声喝云。看脚下。(雪窦显)。
　　临济喝兮德山棒。子胡狗兮谁敢向。未若南山鳖鼻蛇。一千五百衲子丧。韶阳本色弄蛇手。自古及今曾未有。忽然放出若星流。象骨禅翁遭一口。(正觉逸)。
　　象骨鳖蛇当大路。棱师可惜便亡身。云门弄得虽然活。争似南山不用亲。(白云端)。
　　打鼓弄琵琶。相逢一会家。云门能合调。长庆解随邪。古曲非青律。南山鳖鼻蛇。何人知妙诀。的子是玄沙。(真净文)。
　　玄沙太刚。长庆少勇。南山鳖鼻死无用。风云际会头角生。果见韶阳下手弄。下手弄。激电光中看变动。在我也能遣能呼。於彼也有擒有纵。底事而今付阿谁。冷口伤人不知痛。(天童觉)。
　　【续收】象骨老人示徒。拟议遭他一口。韶阳突出惊人。未免伤锋犯手。(尼无着总)。
　　【增收】雪峰示众曰。饭箩边坐饿死人。临河渴死汉玄沙云。饭箩里坐饿死人。水里没头浸渴死汉　云门云。通身是饭。通身是水。　颂曰。
　　通身是饭通身水。饶舌沙弥下口难。悟得顿除饥渴念。迷时往往更求餐。(本觉一)。
　　雪峰示众曰。大地撮来如粟米粒大。抛向面前漆桶不会。打鼓普请看　长庆问云门曰。雪峰与么道。还有出头不得处么。门曰有。曰作么生。门曰。不可总作野狐精见解。又曰。狼籍不少。　颂曰。
　　牛头没马头回。曹溪镜里绝尘埃。打鼓看来君不见。百花春至为谁开。(雪窦显)。
　　眉毛罅里游南岳。大海波心泛钓舟。薄爇随身终不说。从他打鼓看无休。(白云端)。
　　疾焰过风。奔流度刃。唱拍相随。拳踢相应。蓦然轰起震天雷。百草头颠春色回。(圆悟勤)。
　　打鼓普请看。直得眉毛寒。拾得寒山舞。笑倒老丰干。(楚安方)。
　　【续收】拨动乾坤步转移。南观北斗有谁知。金乌暮向西山急。晓逐扶桑半夜飞。(石门易)。
　　天不能盖。地不能载。簉破面门。漆桶不会。铁船同驾入沧溟。持得骊珠如斗大。(佛心才)。
　　【增收】雪峰一日登座召众曰。看看东边底。又曰。看看西边底。汝若要会。拈拄杖掷下曰。向这里会取。　颂曰。
　　东边觑了复西观。拄杖重重话岁寒。带雨一枝花落尽。不烦公子倚阑干。(冶父川)。
　　【增收】雪峰与玄沙行次。师指面前地曰。这一片田地。好造一个无缝塔。沙曰。高多少。师上下顾视。沙曰。人天福报即不无和尚。灵山受记未梦见在。师曰。你作么生。沙曰。七尺八尺　琅琊觉云国清才子贵。家富小儿娇　圆悟云。要神通妙用。须参雪峰。要田地稳密。须参玄沙。更有一个不涉二途。诸人还委悉么。须弥顶上击金钟。　颂曰。
　　父子同行。相将入草。起无缝塔。功高策巧。带水拖泥。漏逗不少。虽然落七落八。争奈有道理好。(佛灯珣)。
　　指出长生地不迷。造成无缝塔巍巍。大家从此无余事。渴饮饥餐且度时。(野庵璇)。
　　雪峰示众曰。三世诸佛向火焰上转大法轮。玄沙云。近日官令稍严。师曰。作么生。沙云。不许人搀行夺市。师不觉吐舌。云门云。火焰为三世诸佛说法。三世诸佛立地听。　颂曰。
　　火焰腾辉说最亲。无边诸佛近前闻。谁知更有傍观者。鼻孔撩天不喜君。(白云端)。
　　一堆猛焰亘天红。三世如来在此中。转大法轮今已了。眉毛眨上起清风。(保宁勇)。
　　红焰光中也大奇。明明演说白毫辉。可怜雪老并韶石。烧却眉毛总不知。(普融平)。
　　【续收】阿谁踏着雪峰踪。三世诸佛火焰中。赖有云门相暖热。火星吹得满堂红。(慈受深)。
　　将谓猴白。更有猴黑。互换投机。神出鬼没。烈焰亘天佛说法。亘天烈焰法说佛。风前剪断葛藤窠。一言勘破维摩诘。(圆悟勤)。
　　三世诸佛转法轮。一大藏教说不尽。象骨当机正令行。玄沙见机行正令。或说或听闻不闻。电卷星飞谁与论。拨转那边关捩子。眉毛留得两茎存。(瞎堂远)。
　　有是父兮有是子。同条生也同条死。三世如来烈焰堆。互换说法元如此。莫颠言休倒语。截断葛藤须荐取。(石庵玿)。
　　雪峰普请往寺庄。路逢猕猴。师曰。这畜生。一人背一面古镜。摘山僧稻禾。僧曰。旷劫无名。为什么彰为古镜。师曰。瑕生也。曰有什么死急。话端也不识。师曰。老僧罪过。　颂曰。
　　人人有面古镜。何法门而不罄。参玄上士迷头。缉线老婆顿证。(兴教寿)。
　　堪笑山翁不识羞。为他头上更安头。岩前跳踯无寻处。一片残霞晓未收。(保宁勇)。
　　大地为炉冶。何年鼓铸功。圆同诸佛面。高鉴十方空。(祖印明)。
　　鉴觉未萌全体现。才分鉴照便成瑕。要知莹彻圆明处。长短青黄总不差。(白杨顺)。
　　【增收】雪峰在洞山作饭头。淘米次。山问。淘沙去米。淘米去沙。师曰。沙米一时去。山曰。大众吃个甚么。师遂覆却米盆。　颂曰。
　　满钵盛来一物无。岂同香积变珍苏。日月并轮长不照。木人舞袖向红炉。(投子青)。
　　乖龙作雨非意测。猛虎挟物不露迹。洞山雪老共相酬。寥寥千古人无识。(伊庵权)。
　　【增收】雪峰因僧问。我眼本正。因师故邪时如何。师曰。迷逢达磨。曰我眼何在。师曰。得不从师。　颂曰。
　　达磨迷时在少林。今人不晓为传心。堪羡迷人逢达磨。三冬过后又新春。(天衣怀)。
　　裂破古今没窠臼。当机大阐血盆口。脚尖趯出佛如麻。李四张三无路走。(或庵体)。
　　【增收】雪峰因僧问。寂寂无依时如何。师曰。犹是病。曰转后如何。师曰。船子下杨州。　颂曰。
　　寂寂无依病正深。雪老当年痛处针。一唤唤回春梦破。千山浑作木龙吟。(自得晖)。
　　【增收】雪峰示众云。此事不从唇吻得。不从黄卷上得。不从诸方老宿得。合从甚么处得。也须子细。　颂曰。
　　一滴真珠红泼醅。殷勤相劝两三回。到头欲尽东君意。吞却临行上马杯。(皖山凝)。
　　雪峰因僧问。古涧寒泉时如何。师曰。瞪目不见底。曰饮者如何。师曰。不从口入。僧后到赵州举此话。州曰。不从口入。不可从鼻里入。僧却问。古涧寒泉时如何。州曰苦。曰饮者如何。州曰死。师闻得乃曰。赵州古佛。遥望作礼。自此不答话。　颂曰。
　　古涧寒泉浩渺弥。分明枝派暗流时。不从口入无滋味。苦死令渠话不知。(云盖昌)。
　　黯黯云攒覆雪峰。青青赵老一双瞳。从前汗马无人识。只要重论盖代功。(宝峰照)。
　　纵夺还他老作家。奔流度刃数如麻。深深涧里无人到。饮者重添眼里沙。(佛心才)。
　　【续收】鲍老当年笑郭郎。人前舞袖太郎当。及乎鲍老出来舞。依旧郎当胜郭郎。(真净文)。
　　赵州象骨岩。举世无伦拟。共抚没弦琴。千载清人耳。古涧寒泉。瞪目凝然。不从口入。饮者忘筌。重出语苦又死。不答话同彼此。相逢两会家。打鼓弄琵琶。个中谁是的。白鸟入芦花。(圆悟勤)。
　　雪峰古涧泉深。赵州石桥水苦。若知异水同源。饮者不妨疑悟。不从鼻孔入。白浪高三级。从此不答话。岂免酬高价。金刚圈子栗棘蓬。解透横行四天下。(佛性泰)。
　　【增收】雪峰曰。世界阔一尺。古镜阔一尺。世界阔一丈。古镜阔一丈。玄沙指火炉曰。阔多少。师曰。如古镜阔。沙曰。老和尚脚根未点地在。　颂曰。
　　世界能将古镜齐。言中辨的却成迷。白云起处青山秀。天晓依前月落西。(象田卿)。
　　十方世界一面镜。镜里看形未足真。摸着鼻头渠是我。那时方见本来人。(懒庵枢)。
　　【增收】雪峰闻一僧在山下卓庵。多年不剃头。畜一长柄杓溪边舀水。时有僧问。如何是祖师西来意。主曰。溪深杓柄长。师闻得乃曰。也甚奇怪。一日将剃刀同侍者去访。才相见。便举前话问。是庵主语否。曰是。师曰。若道得即不剃你头。主便洗头跪师前。师即与剃头。　颂曰。
　　当言不避截舌。当炉不避猛火。趂手作得家生。到老自能稳坐。水深杓柄长。舀水洗头剃。雪峰刀上眼忽开。琉璃殿里无关闭。(月堂昌)。
　　雪老垂慈肯访他。一毫头上辨龙蛇。须知不涉言诠外。脱体风流出当家。(东山源)。
　　雪峰因闽帅施银交床。僧问曰。和尚受大王如此供养。将何报答。师以手托地曰。少打我(近讹作轻打我)　僧问踈山曰。雪峰道。少打我。意作么生。山曰。头上插瓜齑。垂尾脚跟齐。　颂曰。
　　大王信重送交床。傍问禅徒太着忙。下手低声言少打。劣中全胜阿谁详。(洞山聪)。
　　因问如何报主恩。举毕全收坐要津。船头若有风浪动。满目流沙不见人。(汾阳昭)。
　　得人一牛。还人一马。投之报之。风流儒雅。如今大有受恩人。不知谁是报恩者。(正觉逸)。
　　不知将底报君恩。风起江湖水皱痕。一片古帆乘兴去。与谁相逐过天门。(保宁勇)。
　　【续收】此旨流行七十年。多人言论少人甄。托地便令轻打我。认着依前又更颠。(般若柔)。
　　受施两边皆是幻。临机何不惜眉须。也知此外无长伎。咄这黔州老瞎驴。(宝叶源)。
　　雪峰因闽王封柑橘各一颗。遣使送至。柬问既是一般颜色。为甚么名字不同。师遂依旧封回。王复驰问玄沙。沙将一张纸盖却。　颂曰。
　　柑橘闽王亲手封。将来直问击宗风。长人入水分明在。更问玄沙又不通。汾阳为汝开天路。宝坊金界碧霄空。(汾阳昭)。
　　闽主两般驰献上。雪峰一等倒封回。人情上下俱周美。免把完全更擘开。(保宁勇)。
　　【续收】柑橘将来不用疑。铁牛蚊子咬应痴。闽王犹未识师旨。更请玄沙下一锥。(延寿慧)。
　　分明柑橘勿譊讹。献花借水辨龙蛇。白纸一张都盖了。免教天下动干戈。(冶父川)。
　　一般颜色两般名。纸盖难谩众眼睛。雪岭当时便封转。闽王犹未息疑情。(横川珙)。

　　禅宗颂古联珠通集卷第二十八
　　禅宗颂古联珠通集卷第二十九

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第六世之五(清源下第五世之三)

　　【增收】雪峰示众曰。尽大地是个解脱门。把手拽伊不肯入。时有一僧出曰。和尚怪某甲不得。又一僧曰。用入作甚么。师便打。　颂曰。
　　大地是个解脱门。三世诸佛一口吞。将为雪峰有奇特。却来谩我好儿孙。(懒庵枢)。
　　【增收】雪峰因僧问。紧要处乞师指示。师曰。是甚么。僧於言下大悟　云门云。雪峰向你道什么。　颂曰。
　　雪峰骑骏马。云门跨驴儿。一踢一踏相奔驰。长安有路非无路。夜半行时人不知。(圆悟勤)。
　　无量劫来。是个甚么。觌面全提。几乎蹉过。不蹉过。土苴堆头且高卧。(□□□)。
　　【增收】雪峰一日在僧堂内烧火。闭却前后门乃叫曰。救火救火。玄沙将一片柴。从窗棂中抛入。师便开门。　颂曰。
　　巨岳尘飞。蟭螟生儿。儿落尘里。如锥锥泥。烧火救火。闭门开门。抛柴家丑外头见。万象森罗一口吞。(月堂昌)。
　　高烧榾柮暖通身。快活难禁一屋春。不是谢郎来合火。谁知门外有寒人。(石林巩)。
　　【增收】雪峰问僧。甚么处来。僧曰。浙中来。师曰。船来陆来。曰二途俱不涉。师曰。争得到这里。曰有什么隔碍。师打趂出。僧过十年后再来。师又问。甚处来。曰湖南。师曰。湖南与这里相去多少。曰不隔。师竖起拂子曰。还隔这个么。曰若隔即不到也。师又打趂出。此僧住后凡见人便骂师。一日有同行闻。特去访问。兄到雪峰。有何言句。便如是骂他。遂举前话。被同行诟叱。与他说破。这僧当时悲泣。尝向中夜焚香遥礼。　颂曰。
　　戴角擎头去复来。雪庭两见战旗开。军前不悞将军令。空有英雄出九垓。九垓虽出有牢关。未透牢关未足观。棒头有眼如明日。要识真金火里看。(佛灯珣)。
　　见说闽山多蛊毒。千方百计避无由。殇中既有催魂鬼。一命还他方始休。(虚堂愚)。
　　雪峰普请次。自负一束藤。路逢一僧便抛下。僧拟取。师一踏踏倒。归举似长生曰。我适来踏得者僧甚快。长生曰。和尚须替者僧下涅盘堂始得　雪窦云。长生大似东家人死西家人助哀。也好与一踏。　颂曰。
　　暗抛香饵在江湄。果是金鳞钓得归。不是丝纶收得疾。几乎输与鹭鸶儿。(上方益)。
　　伟哉雪老法中英。肩上藤薪觌面呈。目前不荐当头着。和身一踏倒囊倾。会知担重因柴束。自然便重不便轻。何山奉报诸禅侣。孩儿须是的亲生。(佛灯珣)。
　　【增收】雪老担藤憩歇时。一僧才见便慈悲。近前拟取拦胸踏。举似长生更一椎。(石门聪)。
　　雪峰踏者僧不杀。长生扶者僧不起。可怜一束烂枯藤。狼藉至今愁满地。(西岩惠)。
　　【增收】雪峰与玄沙夹篱次。沙曰。夹篱处还有佛法也无。师曰有。曰如何是夹篱处佛法。师撼篱一下。沙曰。某甲不与么。师曰。子又作么生。曰穿取篾头道来。　颂曰。
　　父子相携入故园。篾头时过短篱边。烂泥有刺无人见。踏着方知脚底穿。(懒庵枢)。
　　雪峰因三圣问。透网金鳞以何为食。师曰。待汝出网来向汝道。圣曰。一千五百人善知识。话头也不识。师曰。老僧住持事繁。　颂曰。
　　网透之鱼不识钩。贪游浪水认浮头。高滩坐钓垂慈者。回棹收纶却上舟。(汾阳昭)。
　　透网金鳞。休云滞水。摇荡乾坤。振鬣摆尾。千尺鲸奔洪浪飞。一声雷震清飙起。清飙起。天上人间知几几。(雪窦显)。
　　张三卖物高抬价。李四还依市价酬。交易不成犹作闹。李公店铺一时休。(海印信)。
　　老倒渔翁坐钓台。金鳞赫赫鼓波来。海门空阔才施网。霹雳一轰天地开。(真净文　二)。
　　放去收来得自由。不堪忧处亦堪忧。可怜滞句承言者。争是争非空白头。
　　透网金鳞掣电机。休云滞水与拖泥。雷霆一击青霄里。倾湫何处不滂弥。(真如喆)。
　　出网分明向道休。风云会处有来由。雷霆昨夜声相应。依旧为霖徧九州。(圆通仙)。
　　擭浪拏云势可平。惊空骤雨似盆倾。不因放却淮河闸。九曲潮头卒未平。(上方益)。
　　洞里无云别有天。桃花似锦柳如绵。仙家不会论冬夏。石烂松枯是一年。(五祖演)。
　　鲲鲸已插摩霄翼。海客犹悬钓月钩。不顾翻空洪浪恶。一帆风信出鳌头。(佛心才)。
　　全死中全活。全活中全死。一个讶郎当。一个福建子。(径山杲)。
　　金鳞透网欲吞舟。一向冲波逆水流。却被渔翁闲引钓。随波逐浪谩悠悠。(鼓山珪)。
　　【续收】俊鹘冲天。寒鸡哓眠。脱略窠窟。迟速不偏。截断命根急处放。当头手脚缓时样。滴水氷生不认渠。坐筹帏幄江海量。君不见。透网金鳞活计新。住持事繁笑杀人。(月堂昌)。
　　百草头出没。三界外遨游。徒布漫天网。虚下钓鳌钩。摇鳞振鬣撼乾坤。兀目昂头洪浪喷。棒雨点喝云奔。肯将争战定功勋。(圆悟勤)。
　　张猴白李猴黑。硬如绵软如铁。蓦路相逢两会家。临济未是白拈贼。(遁庵演)。
　　新罗拄杖遂宁钵。衲子家风那个无。一等看来如墨黑。谁能重与较锱铢。(虚堂愚)。
　　【增收】雪峰问僧。近离甚处。曰覆船。师曰。生死海未渡。为甚么覆却船。僧无语。乃回举似覆船。船曰。何不道渠无生死。僧再至进此语。师曰。此不是汝语。曰是覆船恁么道。师曰。我有二十棒。寄与覆船。二十棒老僧自吃。不干阇黎事。　颂曰。
　　未渡生死海。不应覆却船。渠本无生死。超然离二边。长如杲日丽中天。舒光照到雪峰前。(圆悟勤)。
　　生死海中犹未渡。传言送语几千程。一棒打翻东海鲤。迷人直下便狂惺。(尼无着总)。
　　【增收】雪峰上堂。举拂子曰。遮个为中下。僧问。上上人来如何。师举拂子。僧曰。遮个为中下。师打之(或作拈起拄杖)　云门曰。我不似雪峰打葛藤。蓦拈拄杖云。我这个只为中下机人。有僧问。忽遇上上人来时如何。门便打。　颂曰。
　　迅雷不及掩耳。下桩要在急水。水深桩脚若长。耳畔雷声四起。拈起拄杖为他中下。上上人来放过不打。秦人一入桃花源。子孙千世为神仙。(月堂昌)。
　　大机圆应。大用直截。雪峰云门。只得一橛。毕竟如何。不说不说。(松源岳)。
　　【增收】雪峰因闽王问。拟欲盖一所佛殿去时如何。师曰。大王何不盖取一所空王殿。曰请师样子。师展两手　云门云。一举四十九。　颂曰。
　　空王殿样子。雪峰展两手。添得老韶阳。一举四十九。总是面南看北斗。(即庵觉)。
　　【增收】雪峰送南际长老出。乃作女人拜。际敛手应诺诺。师以手斫额便归。　颂曰。
　　送客随家丰俭施。尽情为饿免生疑。却蒙惠重过相赠。敛手遥知向暮归。(投子青)。
　　【增收】襄州高亭简禅师。(嗣德山)初隔江见德山。遥合掌呼曰。不审。德山以手中扇子再招之。师忽开悟。乃横趋而去。更不回顾。后於襄州开法嗣德山。　颂曰。
　　江上相逢问逗留。师资针芥便相投。定光金地遥招手。智者江陵暗点头。(大洪遂)。
　　德山棺木里瞠眼。高亭死水里藏身。赚他多少英灵汉。错认山河作眼睛。(少室睦)。
　　(曹洞)　洪州云居道膺禅师。(嗣洞山)因僧在房内念经。师隔窗问。阇黎念者是什么经。曰维摩经。师曰。不问维摩经。念者是什么经。其僧从此得入。　颂曰。
　　不问维摩念甚么。新罗鹞子穿云过。杖头击着没威灵。惆怅嵩山破灶堕。(佛慧泉)。
　　念底却是维摩经。一回举着一回精。鹦鹉故乡归不得。大都言语太分明。(杨无为)。
　　问经不问念维摩。念底分明见也么。欲入尘沙法门海。一言演出不须多。(越州天章和尚)。
　　顺风将欲到扬州。风转船头水逆流。把柂全凭三老力。瞥然到岸不须忧。(道场如)。
　　【续收】须弥山高不见巅。大海水深不见底。簸土扬尘无处寻。回头撞着自家底。(南堂兴)。
　　云居因僧问。截水停轮时如何。师曰。磨不转。　颂曰。
　　云居有语机关绝不转今君返照看。截铁闭关停妄解。百花俱发一花园。开花结果从他有。因地抽条长碧天。(汾阳昭)。
　　截水停轮话已圆。借婆裙子拜婆年。后人不见云居老。往往思量石二边。(佛印元)。
　　【续收】截水停轮中此情。吾师知道不惺惺。微露一言令省觉。不转何曾更有停。(般若柔)。
　　【增收】云居示众云。老僧二十年前。住三峰庵时。魏府有兴化长老来问云。权借一问以为影草时如何。老僧当时机思迟钝。道不得。为伊置得个问头奇特。不敢辜他。伊云。想庵主答这话不得。不如礼拜了退。而今思量当时不消道个何必。后因化主到魏府。兴化乃借问。山中和尚住三峰庵时。老僧曾问伊话。祗对不得。而今道得也未。化主遂举前话。兴化云。云居二十年。只道得个何必。兴化即不然。争如道个不必。　颂曰。
　　何必不必。一七二七。龙树马鸣。焰光透出。(道吾真)。
　　云居道何必。兴化道不必。眼若不开。梦中叫屈。(月堂昌)。
　　何必不必。绵绵密密。觌面当机。有人续得末后句。许你亲见二尊宿。(大慧杲)。
　　何必不必金刀玉尺。甜者如檗苦者如蜜。二十年来无处雪屈。咦。(别峰印)。
　　何必不必方圆曲直。眉目分明若为辨的。影草既随身。觌面当机疾。一双孤雁忽高飞。两只鸳鸯还独立。(最庵印)。
　　何必不必。绵绵密密。觌面当机。官马厮踢。(无得慈)。
　　【增收】云居上堂曰。如人将三贯钱买个猎狗。祇解寻得有踪迹底。忽遇羚羊挂角。莫道踪迹。气息也无。僧问。羚羊挂角时如何。师曰。六六三十六。曰挂角后如何。师曰。六六三十六。僧礼拜。师曰。会么。曰不会。师曰。不见道。无踪迹。其僧举似赵州。州曰。云居师兄犹在。僧便问。羚羊挂角时如何州曰。九九八十一。曰挂后如何。州曰。九九八十一。曰得恁么难会。州曰。有甚么难会。曰请和尚指示。州曰。新罗新罗。又问长庆。羚羊挂角时如何。庆曰。草里汉。曰挂后如何。庆曰乱叫唤。曰毕竟如何。庆曰。驴事未去。马事到来(此五灯会元所载。与传灯录稍异。传灯曰。师谓众曰。如一猎狗。只解寻得有踪迹底。忽遇羚羊挂角。莫道迹。气亦不识。僧问羚羊挂角时如何。师曰。六六三十六。又曰。会么。僧曰不会。师曰。不见道。无踪迹。有僧举似赵州。州曰云居师兄犹在。僧乃问。羚羊挂角时如何州曰六六三十六)。　颂曰。
　　羚羊挂角向瓯峰。猎犬茫然不见踪。却是石桥桥畔老。三千里外解相逢。(正觉逸)。
　　羚羊挂角。六六三十六。贫儿得古钱。瘦马餐枯粟。报你参玄人。听取无生曲。昨夜火烧空。跳出水中浴。(草堂清)。
　　猎狗迷踪还觳觫。气息全无何处逐。赵州城里忽相逢。依然六六三十六。(□□纯)。
　　【增收】云居因新罗僧问。是什么得与么难道。师曰。有甚么难道。曰请难道。师曰。新罗新罗。　颂曰。
　　新罗僧问答新罗。飞骑将军意气多。夺得枪来骑贼马。不劳余刃罢干戈。(率庵琮)。
　　即此非此离此全此。平步青霄高山仰止。目前包裹不争多。森罗万象眼中花。就身打劫新罗新罗。(□□□)。
　　【增收】云居因僧问。僧家毕竟如何。师曰。居山好。僧礼拜。师曰。你作么生会。曰僧家毕竟於善恶生死逆顺境界。其心如山不动。师乃打曰。孤负先圣丧我儿孙。又问傍僧。你作么生。会僧礼拜曰。僧家毕竟眼不观玄黄之色。耳不听丝竹之声。师曰。孤负先圣丧我儿孙　黄龙南云。作么生道得一句。不孤负先圣丧我儿孙。若人道得。到处青山无非道场。若道不得。有寒暑兮促君寿。有鬼神兮妬君福。　颂曰。
　　突兀嵯峨万仞横。四边无路不通行。自古两轮光不到。夜深王老入西岑。(投子青)。
　　四顾巍峨琐碧阴。松风和雨响於琴。居山不用逃声色。百鸟归来何处寻。(枯木成)。
　　僧家毕竟居山好。丫角女子白头早。行穿月色岭头松。迹到白云岩下草。寂寂峰前古寺基。家家门首长安道。相将八月雁南来。莫教孤负太平老。(佛鉴懃)。
　　【增收】云居因僧问。六户不明时如何。师曰。不涉缘。曰向上事如何。师曰。慎者不护。　颂曰。
　　春到石人视远山。莺啼花木碧波闲。须知云外岩松瑞。千古迎风任岁寒。(投子青)。
　　【增收】云居临终时问。侍者曰今日是几。者曰今日初三。师曰。三十年后。但道只这是。乃端然告寂。　颂曰。
　　瞎汉临危不识羞。问人出气借咽喉。可怜便说初三日。活陷烂泥堆里头。(宝叶源)。
　　【增收】云居因僧问。全无学处如何立身。师曰。无立身处。曰佛事何劳。师曰。不同兴化。　颂曰。
　　苔殿烟收紫气旋。拱班宸幄退尧年。凤楼不宿桃源客。岂并金光瞩汉天。(投子青)。
　　【增收】云居因荆南节度使成汭。遣大将入山送供。问曰世尊有密语迦叶不覆藏。如何是世尊密语师召曰。尚书。其人应诺。师曰会么。曰不会。师曰。汝若不会。世尊密语。汝若会迦叶不覆藏。　颂曰。
　　迦叶不覆藏。横身独自当。语意分明在。今古露堂堂。(佛眼远　二)。
　　世尊密语难覆藏。迦叶儿孙见如土。千古万古黑漫漫。焦尾大虫元是虎。
　　抚州曹山本寂禅师(嗣洞山)僧清锐问(今讹作清税者非)清锐孤负。乞师拯济。师曰。锐阇黎近前来。锐近前师曰。泉州白家酒。三盏犹道未沾唇(五灯会元讹作清税孤贫乞师赈济。师召税阇黎税应诺。师曰清源白家酒。三盏吃了。犹道未沾唇)　玄觉云。什么处是与他酒吃。　颂曰。
　　清锐孤贫心太粗。曹山携手步亨途。白家三盏沾唇酒。醉后添杯一似无。(佛印元)。
　　清源白家酒。三盏未沾唇。七十二棒且轻恕。一百五十难放君。(地藏恩)。
　　满屋黄金不肯亲。吁嗟甘怨自孤贫。无端更饮三杯酒。醉后郎当笑杀人。(南华炳)。
　　【续收】贩海波斯入大唐。先将珍宝暗埋藏。却来伸手从人觅。争奈难谩有当行。(肯堂充)。
　　清贫三盏便轻酬。万里曹门出郑州。尽情斫却月中柱。恼乱春风卒未休。(天童净)。
　　张瓮李瓮各有病痛。赤眼撞着火柴头。焦砖打着连底冻。(朴翁铦)。
　　曹山惯用白家酒。掇向人前尽底倾。醉倒十洲云水客。阇黎犹自不惺惺。(皖山凝)。
　　干木逢场探浅深。辨龙蛇眼决疎亲。两个驼子相逢着。世上思量无直人。(退谷云)。
　　铜公塘铁奉化。得人憎得人怕。不是明州人。定说苏州话。(无准范)。
　　【增收】曹山因镜清问。清虚之理毕竟无身时如何。师曰。理即如此。事作么生。曰如理如事。师曰。谩曹山一人即得。争奈诸圣眼何。曰若无诸圣眼。争鉴得个不恁么。师曰。官不容针。私通车马。　颂曰。
　　不与么太无端。曹山甘被镜清谩。如如理事谁相悉。毕竟无身也大难。也大难。大家诸圣眼前看。(方庵显)。
　　鸿蒙未判绝疎亲。毕竟难将事理分。夜半正明还不露。金刚脑后铁昆仑。(雪岩钦)。
　　【增收】曹山因僧问。学人通身是病。请师医。师曰。不医。曰为什么不医。师曰。教你求生不得生。求死不得死。　颂曰。
　　生死既不可求。根尘万病俱休。从此俱空独露。蟾轮一片清秋。(雪窦宗)。
　　【增收】曹山因僧问。学人抱璞投师请师。雕琢师曰不雕琢。曰为甚不雕琢。师曰。须知曹山好手。　颂曰。
　　抱璞投师来意浓。一条狭路忽相逢。谁知妙手不雕琢。分破华山千万重。(笑翁堪)。
　　【增收】曹山因纸衣道者来参。师曰。莫是纸衣道者否。曰不敢。师曰。如何是纸衣下事。曰一裘才挂体。万事悉皆如。师曰。如何是纸衣下用。者近前应诺。便立脱。师拊其背曰。汝祇解恁么去。何不解恁么来。者忽开眼问曰。一灵真性不假胞胎时如何。师曰。未是妙。曰如何是妙。师曰。不借借。者珍重便化。师示颂曰。觉性圆明无相身。莫将知见妄疎亲。念异便於玄体昧。心差不与道为邻。情分万法沉前境。识鉴多端丧本真。如是句中全晓会。了然无事昔时人。　颂曰。
　　麻缠纸裹若婴孩。优钵罗华火里开。一点灵光千古在。月轮孤处借胞胎。(南堂兴　三)。
　　劳形苦骨不知春。得意忘言便出尘。不假胞胎不借借。金乌出海月离云。
　　纸衣下事不假胞胎。悬崖撒手襁褓婴孩。涅盘会上道场开。单传直指状元来。
　　【增收】曹山因僧问。朗月当空时如何。师曰。犹是阶下汉。曰请师接上阶。师曰。月落后来相见。　颂曰。
　　朗月当空未入关。落花流水不相干。明明一句超凡圣。光境俱忘谁解看。(□□□)。
　　皓月光中立问端。上他阶级转颟顸。会须月落来相见。别有灵光照胆寒。(在庵贤)。
　　【增收】曹山因镜清问。心径苔生时如何。师曰。难得道。者曰。未审此人向什么处去。师曰。只知心径苔生。不知向什么处去。　颂曰。
　　心径苔生何处去。谢家人不在渔船。芦花万顷水天阔。白鸟深沉任转旋。(自得晖)。
　　心径苔生去莫知。口如鼻好眼如眉。迢迢劫外封疆阔。明月芦花类不齐。(掩室开)。
　　【增收】曹山因僧问。雪覆千山。为甚么孤峰不白。师曰。须知有异中异。曰如何是异中异。师曰。不堕众山色。　颂曰。
　　雪覆千山没路岐。孤峰不白峭巍巍。五陵公子虽增气。野老相逢不展眉。(朴翁铦)。
　　混不得类不齐。六爻宛转见重离。夜深下视千山白。不是其中人不知。(石溪月)。
　　言中彼此带幽玄。尽向言中辨正徧。孤负一条官驿路。茫茫沉在月明前。(绝岸湘)。
　　【增收】曹山问金峰志曰。作甚么来。曰盖屋来。师曰。了也未。曰这边则了。师曰。那边事作么生。曰候下工日白和尚。师曰。如是如是。　颂曰。
　　运斤成风匠石之奇。乔松耸壑粱栋之姿。宗中辨的量外知机。这边那边兮着着无亏。走盘不定兮落落明珠。(云耕静)。
　　【增收】曹山因僧问。端坐团圆时如何。师曰。望不见身曰还假用也无。师曰。才说坐时便是用也。不可移山塞海说禅说道方为用也。　颂曰。
　　团圆莫谓清虚理。若谓清虚总丧身。却是眉毛曾问眼。乌睛那自见瞳人。(本觉一)。
　　【增收】曹山辞洞山。山云。子归乡莫打飞鸢岭过么。师曰是。山云。来时莫打飞鸢岭来么。师曰是。山云。有一人不打飞鸢岭过。便到此间。子还知么。师曰。渠无彼往。山云。子见甚道理。便道渠无彼往。师曰。若不到这田地。争解恁么道。　颂曰。
　　不打飞鸢便到来。大圆镜里绝尘埃。东君节令分明也。桃李年年二月开。(自得晖)。
　　【增收】曹山因僧问。世间甚么物最贵。师曰。死猫儿最贵。曰为甚么死猫儿却贵。师曰。无人着价。　颂曰。
　　腥臊红烂不堪亲。触动轻轻血污身。何事杳无人着价。为伊非是世间珍。(丹霞淳)。
　　【增收】曹山辞洞山。山问曰。子向甚么处去。师曰。不变异处去。山曰。不变异处岂有去邪。师曰。去亦不变异。　颂曰。
　　家家门掩蟾蜍月。处处莺啼杨柳风。若谓纵横无变异。犹如掷剑拟虚空。(丹霞淳)。
　　斋时一钵饭。饭后一觉睡。睡起去放尿。洗手成变异。(阐提照)。
　　【增收】曹山闻钟声乃曰。阿[口*耶]阿[口*耶]。僧问。和尚作甚么。师曰。打着我心。僧无对　五祖戒代云。作贼人心虚。　颂曰。
　　闻钟告众打吾心。游子闲言醉更深。楞严会上圆通者。正法明王观世音。(般若柔)。
　　闻钟便道打吾心。语浅分明理事深。上流默默点头笑。可谓真鍮不博金。(汾阳昭)。
　　【增收】曹山因僧问。家贫遭劫时如何。师曰。不能尽底去。曰为什么不能尽底去。师曰。贼是家亲。　颂曰。
　　六门晓夜任开张。家贼难防事可伤。识得家亲恩爱断。更无一物献尊堂。(卍庵颜)。
　　【增收】曹山问僧。作甚么。曰扫地。师曰。佛前扫佛后扫。曰前后一时扫。师曰。与曹山过靸鞋来(一作与我过袈裟来)。　颂曰。
　　引问当机看起倒。僧对师云一时扫。曹山索把袈裟来。智深功德禅和妙。(般若柔)。
　　器量方圆识得伊。问君扫地示慈悲。前后一时俱扫却。也是拈他第二机。(汾阳昭)。
　　【增收】曹山因僧问。灵衣不挂时如何。师曰。曹山孝满。曰孝满后如何。师曰。曹山好颠酒。　颂曰。
　　清白门庭四绝邻。长年开扫不容尘。光明转处倾残月。爻象分时却建寅新。孝满便逢春。醉步狂歌任堕申。散发夷犹谁管你。太平无事酒颠人。(天童觉)。
　　曹山颠酒有谁谙。醉语狂言不自惭。夜半日头当午照。骑牛背面着靴衫。(东谷光)。
　　【增收】曹山问强上座曰。佛真法身犹若虚空。应物现形如水中月。作么生说个应底道理。曰如驴觑井。师曰。道则太煞道。祇道得八成。曰和尚又如何。师曰。如井觑驴(或作蟾首座问洞山)。　颂曰。
　　出路从来无十成。有言须是脱凡情。江边玉女呵呵笑。岭上石人侧耳听。(古木成)。
　　应物现形如水月。当时应物不留情。如驴觑井终难喻。如井觑驴何十成。(本觉一)。
　　驴觑井井觑驴。智容无外静涵有余。肘后谁分印。家中不蓄书。机丝不挂梭头上。文彩纵横意自殊。(天童觉)。
　　驴觑井井觑驴。五台何处不文殊。黄面老人任多口。未知道得八成无。(张无尽)。
　　驴觑井井觑驴。冬瓜叶上长葫芦。会不得莫踟蹰。定盘星上绝锱铢。(无庵全)。
　　【增收】曹山因僧问。五位对宾时如何。师曰。汝即今问那个位。曰某甲从偏位中来。请师向正位中接。师曰。不接。曰为甚么不接。师曰。恐落偏位中去。师却问僧。祇如不接。是对宾是不对宾。曰早是对宾了也。师曰。如是如是。　颂曰。
　　月中玉兔夜怀胎。日里金乌朝抱卵。黑漆昆仑踏雪行。转身打破瑠璃椀。(丹霞淳)。
　　故国安居象帝先。夜明帘外信无传。金鸡啼破玉人梦。晓色依依锦帐前。(□□□)。
　　【增收】曹山因僧问。子归就父。为甚么父全不顾。师曰。理合如是。曰父子之恩何在。师曰。始成父子之恩。曰如何是父子之恩。师曰。刀斧斫不开。　颂曰。
　　翡翠帘垂丝纶未济。紫罗帐合视听难通。犯动毛头月升夜户。密移一步鹤出银笼。脱身一色无遗影。不坐同风落大功。(天童觉)。
　　刀斧斫不开。灵机绝点埃。清风扫残雪。和气带春回。(退谷云)。
　　【增收】曹山因僧问。国内按剑者谁。　颂曰。
　　嵯峨万仞是曹山。气岸雄雄坐祖关。横按镆铘全正令。太平寰宇斩痴顽。(佛性泰)。

　　禅宗颂古联珠通集卷第二十九
　　禅宗颂古联珠通集卷第三十

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第六世之余(清源下第五世之余)

　　(曹洞)　湖南龙牙山居遁禅师(嗣洞山)初参洞山。一日问。如何是祖师西来意。山曰。待洞水逆流(传灯录作待洞水泝流)即向汝道。师始悟厥旨。　颂曰。
　　龙牙未息狂心地。徧问诸师不肯休。先达愍他亲意切。直言洞水逆须流。(汾阳昭)。
　　古源无水月何生。满岸西流一派分。葱岭罢询熊耳梦。雪庭休话少林春。(投子青)。
　　【续收】洞水无缘会逆流。见他苦切故相酬。西来祖意实无意。妄想狂心歇便休。(横川珙)。
　　龙牙在翠微时。问如何是祖师意。微曰。与我将禅板来。师遂过禅板。微接得便打。师曰。打即任和尚打。且无祖师意。又问临济。如何是祖师意。济曰。与我将蒲团来。师乃过蒲团。济接得便打师曰。打即任和尚打。且无祖师意。后有僧问。和尚行脚时。问二尊宿祖师意。未审二尊宿道眼明也未。师曰。明即明已。要且无祖师意。　颂曰。
　　龙牙山里龙无眼。死水何曾振古风。禅板蒲团不能用。只应分付与卢公。卢公付了亦何凭。坐倚休将继祖灯。堪对暮云归未合。远山无限碧层层。(雪窦显)。
　　子卿不下单于拜。始末常遵汉帝仪。雪后乃知松栢操。事难方见丈夫儿。(佛性泰)。
　　【续收】西来祖意问重重。禅板蒲团用处同。休把虚空增粉饰。他家肯重似盲聋。(枯木成)。
　　驾与青龙不解骑。人人尽道阿师痴。烂泥中有伤人刺。三度曾施陷虎机。(瞒庵成)。
　　蒲团禅板对龙牙。何事当机不作家。来意成褫明目下。恐将流落在天涯。虚空那挂剑。星汉却浮槎。不萌草解藏香象。无底篮能贮活蛇。今日江湖何障碍。通方津渡有船车。(天童觉)。
　　【增收】龙牙因僧问。二鼠侵藤时如何。师曰。须有隐身处始得。曰如何是隐身处。师曰。还见侬家么(联灯讹作还见文殊么)。　颂曰。
　　寒月依依上远峰。平湖万顷练光封。渔歌惊起沙洲鹭。飞入芦花不见踪。(丹霞淳)。
　　堂堂成现密密难见。二鼠虽黠莫逢其便。藤枝透出未生前。正眼当阳巧回换。龙牙老机如电遇。贱即贵贵即贱。(圆悟勤)。
　　【增收】龙牙因韶国师问。天不能盖地不能载时如何。师曰。道者合如是。累经十七次问。师曰。若为你说。恐尔后骂我去在。韶后住通玄峰。因澡浴次忽省前话。具威仪望龙牙礼拜曰。当时若与我说破。我今日定骂他。　颂曰。
　　赤骨力寸丝不挂。净裸裸兮赤洒洒。浴出低头满面惭。为我说时定相骂。(卍庵颜)。
　　大海中心泛铁船。随波逐浪浪滔天。顺风到岸无人识。江北从来使铁钱。(东谷光)。
　　【增收】龙牙因僧问。如何是祖师西来意。师曰。待石乌龟解语。即向汝道。曰石乌龟语也。师曰。向汝道什么。　颂曰。
　　石龟无语是知音。无耳髑髅深夜听。天晓便藏无影树。太阳徧照不能寻。(投子青)。
　　乌龟谁道不能言。妙语浪浪只自宣。说尽西来祖师意。知音弗遇也空然。(本觉一)。
　　【增收】龙牙因僧问。十二时中如何用力。师曰。如无手人行拳。　颂曰。
　　如人无手欲行拳。谁敢当头辄向前。二六时中常若此。不须更问祖师禅。(本觉一)。
　　【增收】龙牙因僧问。古人得个什么便休去。师曰。如贼入空室。　颂曰。
　　枯松野鹤叫衡门。雪满寒林入夜闻。只个生涯无所有。不妨岩下有溪云。(枯木成)。
　　买帽相头。量才补职。明眼衲僧。面前不识。(真净文)。
　　绿林强士正心狂。心中妄意室中藏。不觉投虚入空屋。懡[怡-台+罗]徒然笑一场。(本觉一)。
　　【增收】龙牙因僧问。师子返掷时如何。师曰。返掷且止你道。还怕文殊么。曰非但文殊。佛亦不怕。师曰。争奈被文殊骑何。曰文殊骑者不是师子。师曰。返掷事作么生。曰应用无亏。师曰。正是文殊骑者。返掷事作么生。僧无语。　颂曰。
　　众兽之中师子儿。善能哮吼震全威。纵横妙用能返掷。争奈文殊坐着伊。于阗国王牵不住。善财童子却生疑。将谓世界无过者。也被六尘吞着时。(智门宽)。
　　抚州疎山[匚@干]仁禅师(嗣洞山)闻福州大沩安和尚示众曰。有句无句如藤倚树。师特入岭到彼值沩泥壁。便闻。承闻。和尚道。有句无句如藤倚树是否。曰是。师曰。忽然树倒藤枯。句归何处。沩放下泥盘。呵呵大笑归方丈。师曰。某甲三千里卖却布单。特为此事而来。何得相弄。沩唤侍者。取二百钱与这上座去。遂嘱曰。向后有独眼龙为子点破在。后闻婺州明招谦和尚出世。径往礼拜。招问甚处来。师曰。闽中来。招曰。曾到大沩否。师曰到。曰有何言句。师举前话。招曰。沩山可谓头正尾正。祇是不遇知音。师亦不省。复问。树倒藤枯句归何处。招曰。却使沩山笑转新。师於言下大悟。乃曰。沩山元来笑里有刀。遥礼悔过。　颂曰。
　　树倒藤枯伸一问。呵呵大笑有来由。羚羊挂角无寻处。直至如今笑未休。(海印信)。
　　树倒藤枯呵呵大笑。不许夜行投明须到。游子贪程去不归。及至归来亲已老。亲已老不须嗟。犹胜当日未还家。(佛慧泉)。
　　江边闲把直钩垂。也有金鳞上钓时。三跳若能乘羽化。免教渔父皱双眉。(枯木成)。
　　藤枯树倒意如何。一着分明举示他。笑里有刀须错解。正头正尾却仙陀。(道场如)。
　　冷刃吹毛笑里来。烁迦罗眼不容裁。一目金龙曾举爪。髑髅觉痛顶门开。(大洪预)。
　　若将此语定纲宗。孤负明招独眼龙。笑里忽分泥水路。方知千里共同风。(径山杲)。
　　有句无句藤倚树。白饭元来用米作。高楼吹笛柳如烟。满地春风落飞絮。(鼓山珪)。
　　树倒藤枯意若何。沩山开口笑呵呵。可怜三尺龙泉剑。唤作陶家壁上梭。(佛性泰　二)。
　　索却布单钱了。行行意气转高。不得明招点破。焉知笑里有刀。
　　树倒藤枯问大沩。呵呵大笑显全机。布单卖却盘缠了。秋夜寒来怨阿谁。(文殊道　二)。
　　却使沩山笑转新。笑中有刃暗伤人。曹溪路上奔驰者。由更区区苦问津。
　　树倒藤枯笑未休。个中谁解辨宗由。堂堂蹉路沩山老。空去空来一肚愁。(楚安方　二)。
　　添得沩山笑转新。当时觌面已呈君。明招漏泄沩山句。无限风光付与人。
　　【续收】有句无句明来暗去。活捉生擒捷书露布。如藤倚树物以类聚。海外人参蜀中附子。树倒藤枯切忌名模。句归何所苏嚧苏嚧。呵呵大笑破镜不照。大地茫茫一任[跳-兆+孛]跳。(护国钦)。
　　呵呵大笑不寻常。须得眉间也放光。不是明招重注脚。丛林洎合错商量。(浮山远)。
　　呵呵大笑意难论。树倒藤枯问有因。纵向明招言下悟。眼开只是旧时人。(真净文)。
　　仰之弥高钻之弥固。昭昭明明如藤倚树。大笑呵呵跨白牛。碧云缭绕无寻处。(龙牙言)。
　　有句无句如藤倚树。玄沙斫牌禾山打鼓。君不见雪窦有语兮。要与人天为师。面前端的是虎。(尼无着总)。
　　笑里凭谁眼豁开。龟毛须向火中栽。脚跟有路云泥隔。千里区区谩往来。(湛堂深)。
　　叵耐沩山老鬼精。垂钩便要钓鲲鲸。几多头角为龙去。鰕蟹依前努眼睛。(中庵空)。
　　掀翻海岳求知己。雪刃横身立太平。野老不知尧舜力。冬冬打鼓祭江神。(木庵永)。
　　有句无句如藤倚树。回避无门毒蛇当路。树倒藤枯句归何处。明眼衲僧一场罔措。(天目礼)。
　　【增收】琅琊觉云。有句无句如藤倚树。树倒藤枯好一堆烂柴。　颂曰。
　　布单酬价见明招。滴水如今未合消。不是咸通年后事。住山争得有柴烧。(张无尽)。
　　转得眼来十万里。千江匝匝寒波起。若能借便使风帆。无明海里寻知己。(中庵空)。
　　领得沩山笑里刀。方知不枉到明招。元来树倒藤枯后。了得三年五载烧。(石林巩)。
　　【增收】疎山因僧问。如何是诸佛师。师曰。何不问疎山老汉。　颂曰。
　　养子方知在上慈。亲言无味外人疑。欲穷沧海深深处。听取渔家傲莫迷。(投子青)。
　　踈山因主事僧为师造寿塔毕。白师。师曰。将多少钱与匠人。曰一切在和尚。师曰。为将三文钱与匠人。为将两文钱与匠人。为将一钱与匠人。若道得与吾亲造塔来。僧无语。后僧举似大岭庵闲和尚(即罗山)岭曰。还有人道得么。曰未有人道得。岭曰。汝归与踈山道。若将三钱与匠人。和尚此生决定不得塔。若将两钱与匠人。和尚与匠人共出一只手。若将一钱与匠人。累他匠人眉须堕落。僧回如教而说。师具威仪望大岭作礼叹曰。将谓无人。大岭有古佛。放光射到此间。虽然如是。也是腊月莲花。大岭后闻此语曰。我恁么道。早是龟毛长三尺。　颂曰。
　　一文两文与三文。踈山大岭谩区分。须知无缝元无价。独露乾坤耸白云。(云岩因)。
　　接得风流傅粉郎。一朝三度巧梳妆。改头换面无人识。元是东村李二娘。(佛鉴懃)。
　　凿坏十方常住地。三钱使尽露尸骸。罗山古佛虽灵验。未免将身一处埋。(径山杲)。
　　袖头打领无添减。腋下剜襟有短长。大庾岭头一尊佛。踈山两度放毫光。(鼓山珪)。
　　窣堵波成赏匠人。工钱一二与三文。可怜眼里无筋者。当面定将数目分。(佛性泰)。
　　【续收】清风吹动钓鱼船。鼓起澄波浪拍天。堪笑锦鳞争戏水。到头俱被钓丝牵。(丹霞淳)。
　　(三文与匠人)每爱佳人笑目青音容常隔一沙汀。黄河谁道如今辊。波浪无风不挂情。(崇觉空　三)。
　　(两文与匠人)恼恼牛拦昨夜开。岭头人唤不归来。烦君道与西山月。莫照孤灯冷处灰。
　　(一文与匠人)行因感果事须分。宝塔凌空直一文。要会踈山端的意。吾家宗祖在并汾。
　　冬瓜蘸雪未为淡。匠者三文淡最幽。天共白云晓。水和明月流。(本寂观)。
　　凿开苍径造浮图。往复商量价不孤。无限落花随水去。夕阳春色满江湖。(应庵华)。
　　腊月莲花菡萏香。三回赏手不寻常。直饶会得须眉落。早是龟毛数丈长。(密庵杰)。
　　堕落眉须不得塔。三文使尽见分踈。无端大岭重饶舌。数丈龟毛举世无。(月林观)。
　　踈山造塔行令今古。丛林拣正三钱酬酢。相应蓦地传闻大岭。看看腊月莲花龟毛三尺。相庆是则古佛放光。非则寻声弄影。(方庵显)。
　　【增收】踈山冬至夜。有僧上堂问。如何是冬来意。师曰。京中出大黄(今讹作京师)。　颂曰。
　　京师出大黄。熟处最难忘。道吾常作舞。元是谢三郎。(丹霞淳)。
　　京师出大黄。不许谩商量。贵买还贱卖。才吃便承当。(懒庵需)。
　　京中大黄。答冬来意。杲日丽天。盲人摸地。(肯堂充)。
　　有问冬来事。京师出大黄。贪他一粒粟。失却半年粮。(密庵杰)。
　　京师出大黄。见贼便见赃。竹杖化龙去。痴人戽夜塘。(松源岳)。
　　京师出大黄。直截为君举。冬至到寒食。恰是一百五。(无际派)。
　　有问冬来事。京师出大黄。汉家勋业在。樊哙与张良。(破庵先)。
　　【增收】踈山上堂曰。病僧咸通年前。会得法身边事。咸通年后。会得法身向上事。云门出问。如何是法身边事。师曰枯桩。曰如何是法身向上事。师曰非枯桩。曰还许某甲说道理也无。师曰许。曰枯桩岂不是明法身边事。师曰是。曰非枯桩岂不是明法身向上事。师曰是。曰祇如法身。还该一切也无。师曰。法身周徧。岂得不该。门指净瓶曰。祇如净瓶。还该法身么。师曰。阇黎莫向净瓶边觅。门便礼拜。　颂曰。
　　法身向上法身事。我见枯桩眼中刺。多年多岁易成精。一切处该该不是。相逢打鼓弄琵琶。知音相见今如此。(大沩智)。
　　眼观东南意在西北。拨转天关掀翻地轴。法身向上法身边。间气英灵五百年。胶漆相投箭相拄。南山起云北山雨。(圆悟勤)。
　　青青掩映松萝窟。修行超然物外物。莫将修竹比乔松。不及乔松老风骨。(佛鉴懃)。
　　法身向上法身边。会得咸通无后先。一个矬来一个跛。担为一檐更无偏。(石溪月)。
　　【增收】踈山手握木蛇。有僧问。手中是什么。师提起曰。曹家女。　颂曰。
　　别面不如花有笑。离情难似竹无心。因人说着曹家女。引得相思病转深。(慈受深)。
　　我爱曹家女姿质。嗔心猛炽火长然。紫罗帐里深深夜。说悟当年四八禅。(崇觉空)。
　　【增收】踈山问僧。甚处来。僧曰。雪峰来。师曰。我已前到时是事不足。如今足也未。曰如今足也。师曰。粥足饭足。僧无对。　颂曰。
　　一条官路坦然平。无限游人取次行。莫谓地平无险处。须知平地有深坑。(慈受深)。
　　【增收】踈山到夹山。山上堂。师问。承师有言。目前无法。意在目前。如何是非目前法。山曰。夜月流辉。澄潭无影。师作掀禅床势。山曰。阇黎作么生。师曰。目前无法了不可得。山曰。大众看取这一员战将。　颂曰。
　　八花球上绣红旗。百战场中赤手提。一自凯歌归去国。英雄嬴得作清时。(无量寿)。
　　【增收】踈山因韶国师问。百匠千重是何人境界。师曰。左搓芒绳缚鬼子。　颂曰。
　　百匠千重欲问周。踈山脱体解相酬。当时一众知谁会。直得江西水逆流。(投子舒)。
　　【增收】踈山因灵泉问。枯木生花始与他合。是这边是那边句。师曰。亦是这边句。曰如何是那边句。师曰。石牛吐出三春雾。灵雀不栖无影林。　颂曰。
　　沧海无风波浪平。烟收水色虚含月。寒光一带望何穷。谁辨个中龙退骨。(丹霞淳)。
　　越州乾峰和尚(嗣洞山)上堂曰。举一不得举二。放过一着落在第二。云门出众曰。昨日有人从天台来。却径径山去。师曰。典座来日不得普请。便下座　雪窦云。云门祇能一手抬。不能一手搦。　颂曰。
　　乾峰举一不举二。云门抬手添意气。花开花落任风吹。自有馨香满天地。(晦堂心)。
　　声前一句口如眉。佛祖从来总不知。昨夜昆仑闲说梦。白头生得黑头儿。(丹霞淳)。
　　黑白分明满局棋。曾无一着有相亏。可怜无限傍观者。斧烂柯消总不知。(白云端)。
　　貌出形仪已不真。二三分数像当人。傍边有个无端者。第一难谩是眼亲。(保宁勇)。
　　天台南岳去无踪。更有何人觌面逢。东岭云生西岭白。前山花发后山红。(普融平)。
　　煮海成盐终有味。敲空作响本无声。昆仑撞着波斯子。把手相将海底行。(慈受深)。
　　高楼美女一双双。各向琼窗坐玉床。绣出鸳鸯呈似了。金针深插锦香囊。(佛性泰)。
　　波斯捧出海南香。白眼昆仑与论量。贾客不谙弹舌语。只看两个鼻头长。(佛智裕)。
　　东岭西岩路暗通。有谁曾见老乾峰。云门把手虽同步。白云飞盖月含空。(楚安方)。
　　【续收】莫向乾峰顶上参。言无童子却相谙。放开一线通消息。走徧天台与岭南。(枯木成)。
　　春兰与秋菊。一一各当时。底处无回互。怨谁分髓皮。风来乌已觉。露重鹤先知。为问何能尔。渠侬初不知。(圆悟勤)。
　　乾峰撒手悬崖。韶阳天然标格。谓言只有猴白。那知更有猴黑。(佛心才)。
　　相见不须嗔。君穷我亦贫。谓言侵早起。更有夜行人。(万年闲)。
　　明头暗合缓放急收。脚手忽露针线还偷。举一不举二。天台过径山。嚼他桃李核。终是损牙关。(月堂昌)。
　　乾峰上堂。法身有三种病二种光。须是一一透得始解归家稳坐。须知更有向上一窍在。云门出问。庵内人为甚么不知庵外事。师呵呵大笑。门曰。犹是学人疑处。师曰。子是甚么心行。门曰。也要和尚相委。师曰。直须与么始解稳坐。门应喏喏。　颂曰。
　　铺主将鍮试买人。谓言难似此金真。买人拂袖先行去。满面惭惶不敢嗔。(白云端)。
　　垂钩四海钓狞龙。格外玄谈知己从。相见披衫带席帽。不妨把手上高峰。(佛性泰)。
　　三种病兮二种光。法身於此露堂堂。时人不会个中意。犹把法身谩度量。(楚安方)。
　　【续收】动弦别曲闻一知十。手榒手台以胶投漆。庵内不见庵外。无孔铁锤不会。人生相识贵知音。水入水兮金博金。(圆悟勤)。
　　庵内不知庵外事。铁额铜头不相似。定花板上打秋千。猛虎舌头书卍字。(瞎堂远)。
　　乾峰因僧问。十方薄伽梵一路涅盘门。未审路头在甚么处。师以拄杖划云。在这里。僧后请益云门。门拈起扇子云。扇子[跳-兆+孛]跳上三十三天。筑着帝释鼻孔。东海鲤鱼打一棒。雨似倾盆。会么。　颂曰。
　　入手还将死马医。返魂香欲起君危。一期拶出通身汗。方信侬家不惜眉。(天童觉)。
　　楼阁重重击不开。乾峰划破露崔嵬。十方佛剎全彰处。一一门中见善财。(佛心才)。
　　须弥头倒卓。大海起清风。东弗已摇落。西瞿花正红。(长灵卓)。
　　撦破云门一柄扇。拗折乾峰一条杖。二三千处管弦楼。四五百条花柳巷。(径山杲)。
　　乾峰不用指陈。云门休打骨董。自然东海鲤鱼。筑着帝释鼻孔。(鼓山珪)。
　　【续收】乌龟三眼红如火。一角麒麟快似锥。土宿夜游南赡部。泥牛脚下火星飞。(雪窦宗)。
　　一人向陆地行船。一人向针锋走马。同时同日到长安。其中一个最尖耍。(佛鉴懃)。
　　当面非暗投。应机皆直说。乾峰与云门。两口同一舌。若是续貂人。弄巧便成拙。(雪庵瑾)。
　　【增收】乾峰因云门到云。请和尚答话。师曰。到老僧也未。门曰。恁么那恁么那。师曰。将谓猴白。更有猴黑。　颂曰。
　　乾峰举一不举二。云门握手添意气。为言只有猴白。那知更有猴黑。(晦堂心)。
　　弦筈相衔网珠相对。发百中而箭箭不虚。摄众景而光光无碍。得言句之总持。住游戏之三昧。妙其间也宛转徧圆。必如是也纵横自在。(天童觉)。
　　【增收】澧州钦山文邃禅师(嗣洞山)巨良禅客参。礼拜了便问。一镞破三关时如何。师曰。放出关中主看。曰恁么则知过必改。师曰。更待何时。曰好只箭放不着所在。便出去。师曰。且来阇黎。良回首。师下禅床擒住曰。一镞破三关即且置。试为钦山发箭看。良拟议。师打七棒曰。且听个乱统汉疑三十年。有僧举似同安察。安曰。良公虽解发箭。要且未中的。僧便问。未审如何得中的去。安曰。关中主是甚么人。僧回举似师。师曰。良公若解恁么。也免得钦山口。然虽如此。同安不是好心。亦须看始得。　颂曰。
　　一镞破三关。争知中的难。放出关中主。移疆还就土。云冻雁声孤。愁人皆闵户。甜瓜自古甜。苦瓠从来苦。(呆堂定)。
　　【增收】钦山因岩头问。如何是真言。师曰。南无佛陁耶。　颂曰。
　　随机有问随机答。不是禅兮不是玄。后代无端翻译出。却将梵语作唐言。(退耕宁)。
　　【增收】钦山与岩头雪峰同到德山。一日问德山曰。天皇也恁么道。龙潭也恁么道。未审和尚作么生道。山曰。汝试举天皇龙潭道底看。师拟进语。山便打。师被打归延寿堂曰。是则是。打我太煞。岩头曰。汝恁么道。地后不得道。见德山来　法眼别云。是则是。错打我。　颂曰。
　　老倒忘机太作家。古今皆贵绝纤瑕。天皇一脉龙潭现。涌出灵源万路差差。切属钦山犹定动。得无言说至今跨。(汾阳昭)。
　　老将交罗事一期。於中得失少人知。钦山若棒无言说。若更非言更是非。(延寿慧)。
　　【增收】高安白水本仁禅师(嗣洞山)上堂。老僧寻常不欲向声前色后鼓弄人家男女。何故且声不是声。色不是色。僧问。如何是声不是声。师曰。唤作色得么。曰如何是色不是色。师曰。唤作声得么。僧作礼。师曰。且道为汝说答汝话。若向这里会。得有个入处。　颂曰。
　　色自色兮声自声。新莺啼处柳烟轻。门门有路通京国。三岛斜横海月明。(丹霞淳)。
　　声出虚色生无。声前色后转涂糊。间不容发安可名模。堂堂圆应没锱铢。巧张炉鞴费分疎。争如棒下无生忍。闻见馨香满道途。(圆悟勤)。
　　【增收】明州天童咸启禅师(嗣洞山)简大德问。学人卓卓上来。请师的的。师曰。我这里一屙便了。有甚么卓卓的的。曰和尚恁么答话。更买草鞋行脚好。师曰。近前来。简近前。师曰祇如老僧恁么答。过在甚处。简无对。师便打。　颂曰。
　　卓卓的的一屙便息。老鼠舞三台。猫儿吹觱篥乌龟举首唱巴歌。一二三四五六七。(雪窦宗)。
　　【增收】大童启因僧问。如何是应用无亏底眼。师曰。恰如瞎一般。　颂曰。
　　盲聋喑痖逈天真。眼似眉毛道始邻。昨夜东君潜布令。黄莺啼处绿杨春。(丹霞淳)。
　　【增收】京兆府蚬子和尚(嗣洞山)混俗闽川。不蓄道具。不循律仪。冬夏一衲。逐日沿江岸。采掇鰕蚬充腹。暮即宿东山白马庙纸钱中。居民目为蚬子和尚。华严静禅师闻之。欲决真假。先潜入纸钱中。深夜师归。严把住曰。如何是祖师西来意师遽答曰。神前酒台盘。严放手曰。不虚与我同根生。　颂曰。
　　神前酒台盘。铁弹大如拳。一击便击碎。不直半分钱。(圆悟勤)。
　　神前拨纸问西来。直截当机指酒台。赤膊袒肩头面礼。祸从天降不成灾。(瞎堂远)。
　　摝蚬捞鰕昧己灵。那堪古庙着浑身。抬头那畔空狼籍。讨甚多年鬼眼睛。(东野敷)。
　　纸钱堆里可怜生。臭口才开便葛藤。荡尽鬼家穷活计。至今古庙绝人行。(东山源)。
　　【增收】瑞州九峰普满禅师(嗣洞山)问僧。近离甚处。曰闽中。师曰。远涉不易。曰不难动步便到。师曰。有不动步者么。曰有。师曰。争得到此间。僧无对。师以拄杖趂下。　颂曰。
　　云重重又水重重。步不曾移到九峰。远涉若还言不易。主人却在半途中。(雪岩钦)。
　　【增收】台州幽栖道幽禅师(嗣洞山)一日敛锺上堂。大众才集。师乃问。甚么人打钟。僧曰。维那。师曰。近前来。僧近前。师遂打一掌。却归方丈卧　投子青云。然自急须逃。古今皆有。行穷绝处。试问傍人。不识下情。果然获有。既从相问。急索端由。不顾危亡。得他假难。虽获小利。也是暗地伤人。不为好手。这僧虽然失利。盖为自不守分。致祸临身。未为分外。然虽如是。终是平人横遭罗网。自有傍人证据在。且道。证据个甚事。乃云。东家不了西舍受殃。复颂曰。
　　蓦路相逢借问由。寸心莫便与他酬。虽然重檐教人代。终是惭颜暗地羞。

　　六祖下第七世之一(南岳下第六世之一)

　　【增收】汝州南院慧颙禅师(亦曰宝应嗣兴化)上堂。诸方只具啐啄同时眼。不具啐啄同时用。时有僧便问如何是啐啄同时用。师曰。作家相见。不啐啄啐啄同时失。僧曰。此犹未是某甲问处。师曰。汝问处又作么生。僧曰失。师乃打之。其僧不肯。后於云门会下。闻别僧举此话。方悟旨。却回参省。师已圆寂。遂礼风穴和尚。穴问曰。汝当时问先师啐啄话。后来还有省处也无。曰已见个道理也。穴曰。作么生。曰某甲当时在灯影里行。照顾不着。穴曰。汝会也(此依传灯所载。五灯会元少异。乃曰。诸方秪具啐啄同时眼。不见啐啄同时用。师曰。作家不啐啄啐啄同时失。曰此犹未是某甲问处。师曰。汝问处作么生。僧曰失。师便打。其僧不肯。后於云门会下。闻二僧举此话。一僧曰。当时南院棒折那。其僧忽契悟。遂奔回省觐。师已圆寂。乃谒风穴。穴一见便问。上座莫是当时问先师啐啄同时话底么。曰是。穴曰。汝当时作么生会。曰某甲当时如在灯影里行相似。穴曰。汝会也)。　颂曰。
　　不将佛法当人情。验尽诸方鬼眼睛。纵使作家不啐啄。依然错认定盘星。(笑翁堪)。
　　同时啐啄不同时。石火电光犹较迟。灯影里行今已会。蹉跎非是落便宜。(雪岩钦)。
　　【增附】云居悟云。且作么生是啐啄同时眼。若得眼明。其用自备。又道。作家不啐啄。啐啄同时失。何故不啐啄。所以道。子若哮吼。其母即丧。诸人还明得么。乃颂曰。
　　子若哮吼。其母即丧。全归其子。十方通畅。大用现前理自然。何必起心作模样。更若不会。云居拄杖。
　　【增收】南院上堂。赤肉团上壁立千仞。僧问。赤肉团上壁立千仞。岂不是和尚道。师曰是。僧便掀倒禅床。师曰。这瞎驴乱作。(去声)僧拟议。师便打。　颂曰。
　　掌中擎日月。舌上覆金钱。壁立争千仞。毫光彻梵天。(鼓山珪)。
　　赤肉团边用得亲。主宾有理各难伸。两个驼子相逢着。世上如今无直人。(径山杲)。
　　电光影里。缁素区分。纤毫不犯。总教灭门。(木庵永)。
　　日月无光杀气浮。揭天鼉鼓战貔貅。捷呼获下真番将。那个儿郎不举头。(虚堂愚)。
　　【增收】南院问僧。名什么。僧曰。普参。师曰。忽遇屎撅时如何。曰不审。师便打。　颂曰。
　　两个屎撅。合作一团。熏天炙地谁能齅。千古丛林作话端。(西山亮)。
　　【增收】南院因僧问。古殿重兴时如何。师曰。明堂瓦插檐。曰与么则庄严毕备也。师曰。斩草蛇头落。　颂曰。
　　纵夺之机安可测。随言生解实堪悲。晓来一阵春风起。吹落庭花三四枝。(海印信)。
　　重兴古殿辨来风。瓦插重檐气象雄。怪得人前多意气。他家无法在胸中。(西禅寂)。
　　【增收】南院因僧问。寒暑到来时如何。(一作问日月迭迁寒暑谢还有不涉寒暑者么)师曰。紫罗抹额绣腰裙。曰上上之机今已晓。向下之机事若何。师曰。炭库里藏身。　颂曰。
　　紫罗抹额绣腰裙。倾国风流宛胜秦。玉笛插藏人不见。夜深吹起凤楼春。(雪堂行)。

　　禅宗颂古联珠通集卷第三十
　　禅宗颂古联珠通集卷第三十一

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第七世之二(南岳下第六世之余)

　　镇州宝寿第二世禅师(嗣宝寿沼)开堂。乃先宝寿遗嘱三圣。为作请主。开堂日师方升座。圣便推出一僧。师便打。圣曰。你恁么为人。非但瞎却这僧眼。瞎却镇州一城人眼去在。师掷下拄杖便下座归方丈。　颂曰。
　　三圣担他宝寿锵。推僧出众拟商量。塞外将军行正令。直得盲人满大唐。(汾阳昭)。
　　宝华王座始登时。三圣推僧决众疑。棒下分明无老少。天下盲人几个知。(黄龙南)。
　　金槌掷下如星疾。好手接来不费力。当时掷向洪波中。千古万古无消息。(白云端)。
　　黑白未分着着奇。任他闲汉畔头窥。不知除却神仙手。更有何人敌得伊。(保宁勇)。
　　探马飞来棒下宁。瞎人翻满镇州城。太平本是将军建。不许将军见太平。(真净文)。
　　临济家风两献酬。推僧棒瞎见宗猷。若非宝寿全机眼。更有谁明此话头。(佛国白)。
　　法眼传来付与谁。三圣推僧决众疑。将军令举群夫骇。直得盲聋彻四夷。(真如喆)。
　　宝寿开堂座始登。当时三圣便推僧。要知打瞎人人眼。好向曹溪问老能。(智海清)。
　　当锋更不借全机。勍敌须还作者知。铁马放闲沙塞静。瞎驴千古少人骑。(上方益)。
　　丰城收宝剑。宇宙识人稀。不入张华手。焉能别是非。(佛心才)。
　　蓦刃开时飞铁骑。电光闪处掷金槌。一城瞎却浑闲事。直至而今成是非。(佛性泰)。
　　寰中天子勑。塞外将军令。万里扫烟尘。威雄难比并。曲中直细中粗。瞎却人眼真作略。掀倒禅床捋虎须。人平不语。水平不流。剑去久矣。徒劳刻舟。权柄在手专杀活。大丈夫兮得自由。(南华炳)。
　　矢在弦上。不得不发。拟议蹉过。箭锋一札。(京兆府天宁琏)。
　　宝寿开堂推出僧。棒头有眼要分明。满城人瞎谁能晓。今古清风匝地生。(踈山如)。
　　提起须弥第一锤。电光石火太迟迟。象王行处狐踪绝。狮子咆哮百兽危。(径山杲)。
　　棒头瞎却一城人。三圣撩他宝寿瞋。正令只堪提一半。一盲引得众盲行。(鼓山珪)。
　　【续收】养得男儿要赌钱。浑身无有寸丝缠。是非窟里和身入。生灭门中满口宣。(正堂辩)。
　　塞北千人帐。江南万斛船。菩提窝里坐。总谓是虚传。(石庵玿)。
　　宝寿第二世。在先宝寿为供养主。寿问。父母未生前。还我本来面目来。师立至夜深。下语不契。翌日辞去。寿曰。汝何往。师曰。南方学佛法。寿曰。汝且在此作街坊。若是佛法。红尘浩浩谈说。一日在市中见二人相打。一人近前打一拳云。你是甚么面目。师睹之忽然大悟。归告宝寿。寿深可之。　颂曰。
　　闹市相逢两知识。面目无来太废力。粉骨碎身未足酬。一句了然超百亿。(海印信)。
　　南北东西是处游。更深归去月如钩。春风一阵花狼籍。不觉思量暗点头。(枯木成)。
　　甚妙也甚妙。於此知性命。擗鼻与一拳。当时便打正。(五祖演)。
　　十字街中六不收。本来面目绝踪由。纵饶悟得分明去。已落侬家第二头。(禾山方)。
　　一拳拳倒黄鹤楼。一趯趯翻鹦鹉洲。幸有傍人为着力。自家端坐看扬州。(佛性泰)。
　　一拳打就无面目。碧眼胡僧觑不足。秋来黄叶落纷纷。六六反成三十六。(南华炳)。
　　【续收】宝寿作街坊。闹市中荐得。父母未生前。恁么无面目。最奇特。大用现前无轨则。(圆悟勤)。
　　春色依依柳色萋。桃花犹夹杏花枝。欲识本来无面目。尘中方见丈夫儿。(佛鉴懃)。
　　借路经过无面目。因邪打正有拳头。衲僧门下无干涉。徒用精金换得鍮。(南岩胜)。
　　【增收】汝州西院思明禅师(嗣宝寿沼)僧问。如何是伽蓝。师曰。荆棘丛林。曰如何是伽蓝中人。师曰。獾儿貉子。　颂曰。
　　毫发不留。纵横自由。阃外乾坤廓落。大方无外优游。明明祖师意。明明百草头。褫破狐疑网。截断爱河流。纵有回天力。争如直下休。四衢道中净裸裸。放出沩山水牯牛。(圆悟勤)。
　　【增收】西院明在许州。闻汝州南院出世。元与同参遂特去相访。才入寺了曰。启和尚。某甲无可人事。自从许州来。收得江西剃刀一柄上和尚。院曰。汝从许州来。收得江西剃刀。师於院手上掐一掐。院曰。侍者收。师以袖拂一拂便行。院曰。阿剌剌阿剌剌。　颂曰。
　　南院门前信莫窥。登临无不丧全威。许州收得江西信。针芥相投只自知。(海印信)。
　　【增收】池州鲁祖山教禅师(嗣灌溪)因僧问。如何是双林树。师曰。有相身中无相身。曰如何是无相身。师曰。金香炉下铁昆仑。　颂曰。
　　有相身中无相身。金香炉下铁昆仑。双林别后无消息。满路风尘来往人。(方庵显)。
　　【增收】吉州资福如宝禅师。(嗣酉塔穆)因陈操尚书来。师画一圆相。操曰。弟子与么来。早是不着便。更画圆相。师於中着一点。操曰。将谓是南番舶主。师便归方丈闭却门。　颂曰。
　　团团珠绕玉珊珊。马载驴驮上铁船。分付海山无事客。钓鳌时下一桊挛。复云。天下衲僧跳不出。(雪窦显)。
　　布漫天网。鲸鳌不上。水底反身。波前跃浪。在彼在此。千里万里。不着便处却能回。闭了方丈依前来。双收双放。半合半开。主宾全体用。石女老黄梅。(月堂昌)。
　　李公要劝张公酒。却被张公罚一杯。珠绕团团休错会。还家拍手笑咍咍。(别峰印)。
　　郢州芭蕉山慧清禅师(嗣南塔涌)上堂。拈拄杖曰。你有拄杖子。我与你拄杖子。你无拄杖子。我夺却你拄杖子。靠拄杖下座。　颂曰。
　　有无今古两重关。正眼禅人过者难。欲通大道长安路。莫听昆仑说往还。(投子青)。
　　芭蕉示众世无邻。与夺纵横不易亲。雨散云收何处去。空令游子泪沾巾。(正觉逸)。
　　你有面前拈取去。如无背后夺将来。可怜黑漆光生底。击着千门万户开。(保宁勇)。
　　纵夺临机得自由。相逢切忌更抬眸。转身必合知时节。拟议山藤便到头。(枯木成)。
　　芭蕉拄杖与夺。直要当风眼活。剎那才昧隔生。鼻孔遭他牵撮。(佛智裕)。
　　有无与夺太譊讹。拄杖当途不奈何。好把斜横禅椅畔。免令就上长枝柯。(文殊道)。
　　十字街道。见成行货。拟欲商量。漆桶蹉过。(径山杲)。
　　【续收】舒无踪卷无迹。日午晴空轰霹雳。衲子惊迷失路头。神号鬼哭知何极。(雪窦宗)。
　　趂水泛船。随泥作佛。船行佛成。水泥不物。有拄杖兮与拄杖。船中轻荡浆。无拄杖兮夺拄杖。佛面巧出相。好手芭蕉眼不开。塞壑填沟何处来。(月堂昌)。
　　赫日光中。风雷雨雹。海水逆流。须弥倒卓。走兽飞禽。悬崖扑落。塞外将军。生擒活捉。捋猛虎须。折苍龙角。(南堂兴)。
　　相骂饶汝接觜。相唾饶汝泼水。等闲摸着蛇头。拍手啰啰哩哩。(卍庵颜)。
　　芭蕉举起拄杖。惊动森罗万象。虾蟇飞过梵天。眉毛元在眼上。(尼无着总)。
　　蛊毒之乡。水不可尝。沾他一滴。浑家丧亡。(肯堂充)。
　　你有更须当面与。渠无背手夺将来。蓦然夜半化龙去。黑雨乌风裂地雷。(虚堂愚)。
　　【增收】鼓山珪云。五祖以拄杖子话。请益白云。云曰。要会么。多处添些子。少处减些子。何故。神仙秘诀父子不传。白云和尚大似一钱为本万钱为利。殊不知如人善博。曰胜日贫。老禅道。多处添些子。少处减些子。自然到处恰好。者个算法极省工夫。你诸人要会么。乃颂曰。
　　多添减少休那兑。支移拆变加三倍。平生有子不须教。一回落赚自然会。
　　【增收】芭蕉清因僧问。如何是透法身句。师曰。一不得问。二不得休。曰学人不会。师曰。第三度来。与汝相见。　颂曰。
　　休问维摩卧病城。罗山空自掩光阴。流沙欲渡全无难。莫听莺啼在那林。(投子青)。
　　一不问兮二不休。直须识取那钩头。再三回首来相见。急水波心辊绣球。(懒庵需)。

　　六祖下第七世之三(清源下第六世之一)

　　(天皇)　台州瑞岩师彦禅师。(嗣严头)师寻居丹丘瑞岩。坐盘石。终日如愚。每日唤主人公。复应诺。乃曰。惺惺着。他后莫受人谩　后有僧参玄沙。沙问。近离甚处。曰瑞岩。沙曰。有何言句示徒。僧举前话。沙曰。一等是弄精魂。也甚奇怪。乃曰。何不且在彼住。曰已迁化也。沙曰。而今还唤得应么。僧无对。　颂曰。
　　一生长唤主人公。不受人谩逈不同。今日惺惺何处去。满山松栢起悲风。(佛国白)。
　　弯弯新月聚三星。谁信心王本自宁。可笑瑞岩方丈老。夜深呼唤强惺惺。(祖印明)。
　　瑞岩家风。唤主人公。昨夜南山。虎咬大虫。(径山杲)。
　　一主人公死。一主人公活。若解弄精魂。两头皆透脱。(鼓山珪)。
　　自呼呼应已惺惺。不受欺谩理不轻。池内白莲香未已。檐前山色四时青。(白杨顺)。
　　【续收】瑞岩常唤主人公。突出须弥最上峰。大地掀翻无觅处。笙歌一曲画楼中。(天衣哲)。
　　不施棒喝。唤主人公。鹅王择乳。鸭类不同。(高原泉)。
　　水洗水兮金博金。瑞岩彻底老婆心。自携缾去沽村酒。却着衫来作主人。(无量寿)。
　　学道之人不识真。只为从前认识神。无量劫来生死本。痴人唤作本来身。(无门开)。
　　盘陀漠漠秘苍苔。终日加趺两鬓摧。纵使不曾呼唤着。何尝谩得阿师来。(天目礼)。
　　风前一曲动离情。调古无人和得成。自唱自斟还自饮。至今犹自不惺惺。(别山智)。
　　福州罗山道闲禅师。(嗣岩头)闽王请开堂。师升座。方收敛僧伽黎。乃曰珍重。便下座。闽王近前执手云。灵山一会何异今日。师曰。将谓是个俗汉(五灯会元载云。闽帅饮其法味。请居罗山。号法宝禅师。开堂升座。方敛衣。便曰珍重。时众不散良久师又曰。未识底近前来。僧出礼拜。师抗声曰。也大苦哉。僧拟伸问。师乃喝出。与旧载公案稍异)。　颂曰。
　　罗山忍俊不能禁。大展家风吼一音。纸墨如山书莫尽。衲僧休向义中寻。(洞山聪)。
　　纷纷雪影耀闽天。闽主欣逢倍乐然。一旦春风吹大地。更无一点在阶前。(白云端)。
　　须弥座上敛伽黎。海口潮音阐大机。世主大檀能藻鉴。灵山嘉会愈增辉。(疎山如)。
　　【续收】一道直如弦。千古应无对。纵有啮镞机。髑髅成粉碎。(栢堂雅)。
　　瑞世优昙见最难。异香浮动晓风寒。自非世主垂青眼。却作闲花野草看。(宝叶源)。
　　【增收】罗山初谒石霜。问起灭不停时如何。霜云。直须寒灰枯木去。一念万年去。函盖乾坤去。纯清绝点去。师不契。后谒岩头理前问。头喝曰。是谁起灭。师於此大悟(五灯会元载云。尝谒石霜问。去住不宁时如何。霜曰。直须尽却。师不契。乃参岩头。亦如前问。头曰。从他去住。管他作么。师於是服膺。与前稍异)。　颂曰。
　　斫断老葛藤。打破狐狸窟。豹披雾而变文。龙乘雷而换骨。咄。起灭纷纷是何物。(天童觉)。
　　是谁起灭。就窠打劫。击杀乌龟。救得跛鳖。(杀六岩辉)。
　　起灭不停谁解看。当机一拶透重关。东西总是长安路。荡荡无拘自往还。(无准范)。
　　冷水点沸汤。舌头不出口。可惜老岩头。慈悲成过咎。(石田熏)。
　　【增收】罗山在禾山游。同行矩长老出门次。师把拄杖向前一撺。矩无对。师曰。石牛拦古路。一马勿双驹。后有僧举似疎山。山曰。石牛拦古路。一马生三寅。　颂曰。
　　春有百花夏有热。秋有凉风冬有雪。若无闲事挂心头。便是人间好时节。(照堂一)。
　　不踏门前路。春归又一年。落花红满地。芳草碧连天。(鼓山珪)。
　　出门握手话分携。古道迢迢去莫追。却笑波心遗剑者。区区空记刻舟时。(径山杲)。
　　【增收】罗山一日问岩头。和尚三十年前在洞山来。又不肯洞山是。否头曰是。又问和尚岂不是承嗣德山。又不肯德山。头曰是。师曰。不肯德山即且置。只如洞山有什么亏欠处。头良久曰。洞山好佛。只是无光。师便礼拜。　颂曰。
　　一个铁额铜头。一人三头六臂。二俱借人鼻孔。却与洞山出气。(南岩胜)。
　　不肯宗师满大唐。罗山礼拜错商量。洞山无佛人难措。惭愧岩头口放光。(卍庵颜)。
　　【增收】罗山因无轸上座问。祇如岩头道洞山好佛祇是无光。未审洞山有何亏缺。便道无光。师召轸。轸应诺。师曰。灼然好个佛。祇是无光。曰大师为甚么拨无轸话。师曰。甚么处是陈老师拨你话处。快道快道。轸无语。师打三十棒趂出。轸举似招庆。庆一夏骂詈。至夏末自来问。师乃分明举似。庆便作礼忏悔曰。洎错怪大师。　颂曰。
　　格外谈惊人句。懵懂禅和徒指注。酌然好个佛无光。言下迷宗空自忙。赖有知音招庆在。譊讹一夏为雌黄。雌黄出。暗写愁肠寄知识。(佛性泰)。
　　福州玄沙师备禅师(嗣雪峰)示众曰。诸方老宿尽道。接物利生。且问汝。只如盲聋痖三种病人。汝作么生接。若拈锤竖拂。他眼且不见。共他说话。耳又不闻。口复痖。若接不得。佛法尽无灵验。时有僧出曰。三种病人和尚还许人商量否。师曰许。汝作么生商量。其僧珍重出。师曰。不是不是。(法眼云。我当时见罗汉和尚举此僧语。便会三种病人。云居锡曰。只如此僧会不会。若道会。玄沙又道不是。若是不会。法眼为什么道。我因此僧语。便会三种病人。上座无事。上来商量。大家要知)有僧持此语请益云门。门曰。汝礼拜着。僧礼拜起。门以拄杖桎。僧退后。曰汝不是患盲。复唤近前来。僧近前。门曰。汝不是患聋。门曰。还会么曰不会。门曰。汝不是患痖。其僧於此有省。　颂曰。
　　盲聋喑痖。杳绝机宜。天上天下。堪笑堪悲。离朱不辨正色。师旷岂识玄丝。争如独坐虚窗下。叶落花开自有时。复云。还会么。无孔铁锤。(雪窦显)。
　　退后近前兼对辩。相逢邂逅难回面。春风蓦地撼庭前。还见落花千万片。(白云端)。
　　云门老子。手亲眼亲。因风吹火。不费精神。盲者便视。聋者便闻。虽然无语。挂在口唇。三种病人。一种法门。(佛鉴懃)。
　　盲聋喑痖接不得。玄沙枉费闲心力。扁鹊卢医拱手归。三人俱是膏肓疾。(鼓山珪)。
　　玄沙三种病人语。透出云门六不收。莫待是非来入耳。从前知己返为雠。(径山杲)。
　　【续收】权生聋瞽痖[病-丙+(君/巾)][病-丙+秝]。要显吾宗验作家。金刚截铁如泥碎。透金才动失玄沙。(汾阳昭)。
　　欲知三种人。应用理常新。未有纤毫法。能为中外尘。(永明寿)。
　　一二三见闻觉。更是谁顿销烁。花簇簇处鹧鸪啼。草熏熏时鸳鸯飞。玄沙老玄沙老。赖遇当年欠一着。谛当之言徒唯然。中间树子半零落。(翠岩真)。
　　玄沙三种接人。诸人口耳现在。不要开眼尿床。特地移山塞海。花里幽禽语不休。风光满地谁人买。(涂毒策)。
　　玄沙三种病人。有理不在高声。引得香严老子。却来树上悬身。(龙门远)。
　　玄沙以毒出人毒。三种病人同一屋。堪笑云门老古锥。河里失钱河里摝。(或庵体)。
　　盲聋喑痖不相干。莫被玄沙恣热谩。一句与君重剖露。老君头戴楮皮冠。(晦室明)。
　　聋盲喑痖。捉败了也。更问如何。聋盲喑痖。(月林观)。
　　曲设多方验作家。有谁亲见老玄沙。耳聋口痖眼睛瞎。五浊众生数似麻。(横川珙)。
　　玄沙见僧来礼拜。乃曰。礼拜着。因我得礼拜汝(此依传灯录所载。其余皆作因我得礼你)。　颂曰。
　　拜我得礼你。自笑没道理。岂独玄沙翁。天下人不是。(觉海元)。
　　因我得礼你。扶倒又扶起。要行即便行。要止即便止。(宝峰明)。
　　夫子不识字。达磨不会禅。玄沙无此语。切莫妄流传。(径山杲)。
　　利刀自断命根。不要依草附木。若有一法与人。永入拔舌地狱。(鼓山珪)。
　　因我得礼你。牵牛去饮水。岸上蹄踏蹄。水中觜对觜。(高庵悟)。
　　因我得礼你。昆仑卧潭底。虽然浪拍天。身上无滴水。(雪堂行)。
　　【续收】因我得礼你。分明好惭愧。玄沙不是痴。咄。开眼休瞌睡。(照堂一)。
　　说你说我。转见话堕。大地众生。元无一个。(典牛游)。
　　老鼠咬生铁。十分滋味别。猫儿左右看。咽唾也不彻。(正堂辩)。
　　因我得礼你。穷源须到底。九九八十一。阎罗王是鬼。(止庵颜)。(圆悟改云当下便归家不隔一番纸)。
　　因我得礼你。事从叮嘱起。谁知白苹风。不在秋江里。(天目礼)。
　　因我得礼你。莫放屁撒屎。带累天下人。错认自家底。(蒙庵聪)。
　　玄沙一日普请。往海坑斫柴见一虎。僧曰。和尚虎。师曰。是汝虎。归院后僧问。适来见虎云是汝。未审尊意如何。师曰。娑婆世界有四重障。若人透得。许汝出阴界　东禅齐曰。上座古人见了道。我身心如大地虚空。如今人还透得么　雪窦云。要与人天为师。前面端的是虎。　颂曰。
　　前虎后虎。急须看取。凛烈威风。生狞爪距。今古樵人不回顾。丧身失命知何数。若回顾。雄雄坐断山前路。(佛慧泉)。
　　猛虎当途独振威。爪牙真个利如锥。可怜不觉亡身者。碎骨收来良可悲。(保宁勇)。
　　宗师方丈大慈悲。是汝之言寔古锥。万里神光腾顶后。肯将生死吓愚痴。(龙门远)。
　　欲识玄沙虎。觌面是谁睹。直下透牢关。全机超佛祖。(禾山方)。
　　【续收】玄沙见虎是汝。多少人明自己。色声逼满太虚。有底纤毫依倚。(永明寿)。
　　老玄沙太饶舌。觌面明明重漏泄。衲僧於此便承当。验来未免眼中屑。屑屑谁甄别。火发新罗烧脚热。(海印信)。
　　山中有虎人。世上有人虎。常磨笑里刀。利牙爪可怖。寄语花狸奴。莫教渠上树。(慈受深)。
　　前面有虎。元来是汝。更问如何。冤苦冤苦。(月堂昌)。
　　玄沙一日。遣僧送书上雪峰和尚。峰开缄。唯白纸三幅。问僧会么。曰不会。峰曰。不见道。君子千里同风。僧回举似於师。师曰。遮老和尚蹉过也不知。　颂曰。
　　故遣驰书通远信。不干文字示家风。回来却报玄沙语。蹉过分明理更封。(汾阳昭)。
　　玄沙封白纸。雪老却同风。蹉过人难会。古曲调不同。(真如喆)。
　　玄沙封白纸。雪老把火披。元来不识字。白日走须弥。(云盖智)。
　　玄沙象骨眼睛乌。白纸三番便当书。千里同风多错会。一条拄杖两人扶。(慈受深)。
　　踏翻渔艇承家业。笑出芦花月正圆。地阔天长三幅纸。同风千里为谁宣。(佛心才)。
　　白纸三张通信去。展开千里却同风。阳春转入胡笳曲。不是风吹别调中。(佛性泰)。
　　【续收】三番白纸问寒暄。千里同风月满船。夺得高标全用处。盘蛇口内打秋千。(丹霞淳)。
　　白纸连封寄雪峰。雪峰由是喜同风。中间蹉过无人识。斋后江城打暮钟。(佛陀逊)。
　　白纸驰来上雪峰。雪峰千里却同风。玄沙蹉过人难会。熨斗煎茶铫不同。(真净文)。
　　鵽鳭夜夜连声叫。月下同人不忍闻。啼得血流无用处。不如缄口过残春。(文殊道)。
　　三张白纸。千里同风。宗师蹉过。衲子迷踪。金乌飞出海门东。风从虎兮云从龙。(野云南)。
　　千里同风见不差。僧持此语报玄沙。不知蹉过如何也。莫是玄沙蹉过他。(横川珙)。
　　【增收】玄沙因雪峰召曰。备头陀何不徧参去。师曰。达磨不来东土。二祖不往西天。雪峰然之。　颂曰。
　　蓦然趯倒便知休。百粤青山更不游。从此七闽江上月。至今空照钓鱼舟。(佛国白)。
　　钓鱼船上谢三郎。趯倒须弥返故乡。应笑途中未归客。伶俜旅泊向他邦。(本觉一)。
　　未离闽底已还家。才跨飞鸢又眼花。堪笑曾郎更心毒。乌藤轻放老玄沙。(遁庵演)。
　　【增收】玄沙南游莆田县。排百戏迎接。来日师问小塘长老。昨日许多喧闹。向什么处去也。塘提起衲衣角。师曰。料掉没交涉　法眼别云。昨日有多少喧闹　法灯别云。今日更好笑。　颂曰。
　　夜壑藏舟。澄源着棹。鱼龙未知水为命。折筯不妨聊一搅。玄沙师。小塘老。函盖箭锋。探竿影草。潜缩也老龟巢莲。游戏也华鳞弄藻。(天童觉)。
　　今日静愀愀。昨日闹啾啾。风定花犹落。鸟鸣山更幽。(北磵简)。
　　人前提起袈裟角。堪笑无端露丑恶。二老风流出当家。未明向上那一着。(无际派)。
　　【增收】玄沙问镜清。教中道。菩萨摩诃萨不见一法为大过失。且道不见什么法。清指露柱云。莫是不见遮个法么。(同安显别云。也知和尚不造次)师曰。浙中清水白米从汝吃。佛法未会在(玄觉云。且道玄沙恁么道。意在什么处。不见僧问洞山云。不见一法为大过失。此意如何。洞山云。不见一法好言语。上座一宿觉云。不见一法即如来。方得名为观自在。普贤菩萨又云。不见一法是大过失。是一个是两个。试断看)。　颂曰。
　　雪老门高儿女盛。又能情重贵天伦。把家干蛊虽相似。也有贪杯落草人。(虚堂愚)。
　　密机深设阱。利刃疾交锋。汗马无人识。重论盖代功。(东叟颖)。
　　玄沙因镜清问。学人乍入丛林。乞师指个入路。师曰。还闻偃溪水声否。曰闻。师曰。是汝入处(五灯会元作师曰从这里入)颂曰。
　　从这里人。头上脚下俱湿。虽然通得咽喉。未免一场气急。风浙浙。浪悠悠。清风何处起。人在木兰舟。(佛慧泉)。
　　一滴偃溪水。四海少人闻。直饶玄会得。也是弄精魂。(法云秀)。
　　天生碧眼昆仑儿。有艺过人自不知。几度黑风翻大海。波心出没自闲嬉。(白云端)。
　　风飘碎玉千峰雪。雨滴岩花万国春。堪听偃溪流水意。潺潺终日不闻闻。(罗汉南)。
　　投老玄沙付镜清。返闻来听偃溪声。如今洗耳沧浪在。谁肯临流便濯缨。(旻古佛)。
　　滔滔无问说。只为太亲切。有谁曾共闻。山河齐漏泄。(楚安方)。
　　【续收】玄沙指示太深深。引线须凭一寸针。闻与不闻门外语。劝君休向偃溪寻。(文殊道)。
　　乾坤独立。从这里入。风吹不着。雨打不湿。(月林观)。
　　一派寒泉下翠微。玄沙拈出为真机。镜清虽向闻中入。流水何曾洗是非。(铁山仁)。
　　【增收】玄沙因参次。闻燕子声乃曰。深谈实相。善说法要。便下座。时有僧请益曰。某甲不会。师曰。去谁信汝。　颂曰。
　　紫燕飞来绕画梁。深谈实相响浪浪。千言万语无人会。又逐流莺过短墙。(本觉一)。
　　薄宦奔南北。长怜客路尘。蒙蒙烟雨里。深忆故园春。(延寿慧)。
　　杀活交驰。千圣不共。救得眉毛。失却鼻孔。(空叟印)。
　　【增收】玄沙因僧问。如何是学人自己。师曰。用自己作么(一作是你自己)　云门云。没量大人。被语脉里转却。僧问。如何是学人自己。门云。忽然路上有人唤衲僧斋。你也随分得饭吃。　颂曰。
　　是你自己。莫相钝置。衲子两两三三。祇道早眠晏起。(大中隆)。
　　玄沙驴前。云门马后。更问如何。合取狗口。(雪庵瑾)。
　　玄沙因僧问。如何是清净法身。师曰。脓滴滴地。　颂曰。
　　滴滴通身是烂脓。钓鱼船上显家风。时人只看丝纶上。不见芦花对蓼红。(天衣懹)。
　　脓滴滴地金色光。法身全体露堂堂。钓螺江上曾分化。一叶渔舟泛渺茫。(杨无为)。
　　【续收】清净法身无可比。病后依前滴滴脓。燕鸿叫断秋光老。落叶飘来一样红。(懒庵枢)。
　　滴滴通身是烂脓。更无一点落西东。若言不是知音者。未免风吹别调中。(高峰妙)。
　　【增收】玄沙因僧侍次。以主丈指面前地上一点白问曰。还见么。曰见。师如是三问。其僧三云见。师曰。你也见我也见。为什么道不会。　颂曰。
　　你见我见。十分成现。打破荆棘林。方知无背面。一点从教彻古今。黑白未分何处辨　□□□。
　　玄沙因僧问。如何是亲切底事。师曰。我是谢三郎。　颂曰。
　　本是钓鱼船上客。偶除须发着袈裟。祖佛位中留不住。夜来依旧宿芦花。(雪窦显)。
　　亲伸端的问君言。莫比流沙少室传。昨夜雁回双岭后。谢家人立月明前。(投子青)。
　　闽山沧海浪悠悠。父子生涯一钓舟。忽尔踏翻深猛省。大家收拾去来休。(草堂清)。
　　杪秋时节水云乡。千顷芦花未着霜。江景不将零碎卖。一时分付谢三郎。(祖印明)。
　　【续收】萧萧芦苇映江流。独棹孤篷漾小舟。细雨斜风浑不顾。一心只在钓竿头。(笑翁堪)。
　　【增收】玄沙示众曰。若论此事喻一片田地。四止界分结契。卖与诸人了也。只有中心树子。犹属老僧在。　颂曰。
　　万事由王老师。树子未属你在。广额屠儿成佛。二祖大师偿债。(鼓山珪)。
　　祖父田园都卖了。四边界至不曾留。奈何由有中心树。恼乱春风卒未休。(径山杲)。
　　祖父田园俱属我。中间树子岂由他。连枝带叶和根拔。要见儿孙意气豪。(遁庵演)。
　　玄沙曾指上头关。四海禅流觉未闲。惟有汉朝天子贵。彭城垓上信旗还。(姜山爱)。
　　【增收】玄沙曰。亡僧面前正是触目菩提。万里神光顶后相。　颂曰。
　　岭中奇特是玄沙。垂语诸方不易加。亡僧面前真心验。后人子细莫周遮。(石门聪)。
　　亡僧虽不是亡僧。既是菩提道自通。若更二途斟酌会。非但无知兼耳聋。(般若柔)。
　　就中至直是玄沙。触目全真话不赊。亡者面前亲证验。更无偏党绝周遮。丛林浩浩争唇吻。恰似虚空捉幻花。(汾阳昭)。
　　【增附】天衣怀云。亡僧面前即且置。只如活人背后底是个甚么。　颂曰。
　　且置亡僧面前事。活人背后若为逢。自从打破云南国。直至如今塞北通。(本觉一)。
　　【增收】玄沙云。万里神光顶后相。没顶之时何处望。事已成意已休。此个来踪触处周。智者聊闻猛提取。莫待须臾失却头。　颂曰。
　　神光顶后照无边。万里区区岂足言。若问玄沙端的意。霜天夜半髑髅寒。(本觉一)。
　　【增收】玄沙尝访三斗庵主。才相见。主曰。莫怪住山年深无坐具。师曰。人人尽有。为什么庵主无。曰且坐吃茶。师曰。庵主元来有在。　颂曰。
　　傍庵来往路相通。步步相随蹑去踪。山远年深人不到。一溪流水质长松。(率庵琮)。
　　【增收】玄沙见鼓山来。作一圆相。山曰。人人出者个不得。师曰。情知你向驴胎马腹里作活计。曰和尚又作么生。师曰。人人出者个不得。曰和尚恁么道得。某甲为什么道不得。师曰。我得汝不得。　颂曰。
　　作者好求无病药。马腹驴胎何处着。鼓山当日可怜生。鼻孔遭人白拈却。(本觉一)。
　　【增收】玄沙见三人新到。自打普请鼓三下。欲归方丈。新到具威仪了。亦去打普请鼓三下。却入僧堂。久住来白云。新到轻欺和尚。师曰。打钟集众勘过。大众集。新到不赴。师令侍者去唤。新到才出法堂。却於侍者背上拍一拍云。和尚唤你。侍者至师处。新到便归堂。久住乃问。和尚何不勘新到。师曰。我与你勘了也　最庵印云。可惜放过这僧。乃颂曰。
　　玄沙明修栈道。新到暗度陈仓。夜行各不相投。投明共到咸阳。严号令按条章。明明四海清如镜。更於何处觅边疆。

　　禅宗颂古联珠通集卷第三十一
　　禅宗颂古联珠通集卷第三十二

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第七世之四(清源下第六世之二)

　　福州长庆慧棱禅师。(嗣雪峰)与保福游山。福问。古人道。妙峰山顶莫即遮个。便是也无。师曰。是即是。可惜许　僧问鼓山。只如棱和尚恁么道。意作么生。山曰。孙公若无此语。可谓髑髅徧野白骨连山。　颂曰。
　　因上高严到顶头。僧人致问已圆周。是即便是可惜许。只恐同音别处游。(汾阳昭)。
　　妙峰孤顶草离离。拈得分明付与谁。不是孙公辨端的。髑髅着地几人知。(雪窦显)。
　　八万四千非一一。七金山内海滔滔。妙高峰顶平如掌。谁把长竿钓巨鳌。(草堂清)。
　　携手相将孰共行。目前唯睹妙高山。云泥不隔来时路。付与儿孙触处看。(佛心才)。
　　【续收】啮镞交锋是作家。不孤来问这些些。知时及节因行事。可惜兹人返叹嗟。(般若柔)。
　　是即是兮可惜许。拟心早涉三千里。行人念路客思家。达磨杖头挑只履。(呆堂定)。
　　妙高孤顶忽登临。浩浩无风曰浪深。除却镜清长庆外。此时谁更是知音(宝叶源)。
　　【增收】长庆因僧问。如何是正法眼。师曰。有愿不撒沙。保福云。不可更撒也。　颂曰。
　　愿力山高岂足夸。藏身露影数如麻。若非保福亲曾见。谁信棱公更撒沙。(宝叶源)。
　　【增收】长庆曰。总似今日老胡有望。保福云。总似今日老胡绝望。　颂曰。
　　天高鸿雁侵云举。地肃蛩螀入草鸣。浑是一秋风景里。客愁几逐异乡情。(东叟颕)。
　　【增收】长庆上堂。撞着道伴交肩过。一生参学事毕。　颂曰。
　　蓦路相逢交臂过。眉毛趯起莫蹉跎。平生参学明何事。悟了宁消一剎那。(本觉一)。
　　【增收】长庆因僧问。如何得不疑不惑去。师乃展两手。僧不进语。师曰。汝更问。我与汝道。僧再问。师露膊而坐。僧礼拜。师曰。汝作么生会。曰今日风起。师曰。恁么道。未定人见解。汝於古今中有甚么节要。齐得长庆。若举得。许汝作话主。其僧但立而已。师却问。汝是甚么人。曰向北人。师曰。南北三千里外。学妄语作么。僧无对。　颂曰。
　　展手之时万仞摧。枯河无水月无来。若疑别问庞居士。石女黄梅谁共陪。(投子青)。
　　【增收】长庆因僧问。有问有答。宾主历然。不问不答时如何。师曰。相逢尽道休官去。林下何曾见一人。　颂曰。
　　人人尽道我心休。问着何曾有地头。口说心违谩自己。业河迅速任漂流。(智门祚)。
　　【增收】长庆因僧问。众手淘金。谁是得者。师曰。有伎俩者得。曰学人还得也无。师曰。大远在。　颂曰。
　　众手淘金得者谁。纤尘窒碍岂能为。洪波浩渺黄金远。四事无成空手归。(智门祚)。
　　众手淘金谁可得。巧有伎俩必能克。隋候得珠闻京西。卞和献玉在河北。(湛堂准)。
　　漳州保福从展禅师。(嗣雪峰)长庆云。宁说阿罗汉有三毒。不说如来有二种语。不道如来无语。只是无二种语。师曰。作么生是如来语。曰聋人争得闻。师曰。情知和尚向第二头道。庆却问。作么生是如来语。师曰。吃茶去。云居锡云。什么处是长庆向第二头道处。　颂曰。
　　头兮第一第二。卧龙不鉴止水。无处有月波澄。有处无风浪起。棱禅客棱禅客。三月禹门遭点额。(雪窦显)。
　　如来语为君举。任是聋人得闻。未免和泥合土。吃茶保福亦憨痴。似向雷门挝布鼓。(佛慧泉)。
　　不说如来二种语。三三为九须重数。何谓聋人争得闻。狐裘未免还移主。(白云端)。
　　无是无非归掌握。有闻有见隔关山。始知一种如来语。不在世人情解间。(佛鉴懃)。
　　第一头第二头。清风明月两悠悠。将军战马今何在。野草闲花满地愁。(南华炳)。
　　【续收】撞墙撞壁。曲不藏直。摘叶拈花。与俭宁奢。罗汉有三毒。如来有二语。聋人争得闻。依旧吃茶去。保福老保福老。铁眼铜睛还失了。(月堂昌)。
　　便恁吃茶去。还知第二头。可怜长庆老。特地一场愁。(宝叶源)。
　　保福因雪峰上堂曰。诸上座。望州亭与汝相见了也。乌石岭与汝相见了也。僧堂前与汝相见了也。师举问鹅湖。僧堂前相见即且置。祇如望州亭乌石岭。甚么处相见。鹅湖骤步归方丈。师低头入僧堂。　颂曰。
　　望州乌石与堂前。相见相逢万万千。唯有鹅湖并保福。此时相见解推迁。(汾阳昭)。
　　望州乌石常相见。何故禅人却背违。保福鹅湖虽得意。埋兵曾未展锵旗。(海印信)。
　　登山过水几区区。特地相逢问道途。堪笑华山潘处士。长安路上倒骑驴。(大洪遂)。
　　密密堂堂早二三。本来无物更何堪。痴人见了生欢喜。作者相逢满面惭。(龙门远)。
　　望州乌石与僧堂。业识茫茫不可当。提起衲僧拄杖子。五湖四海沸如汤。(径山杲)。
　　【续收】藕丝引鲸鳌。针锋辊芥投。望州乌石岭。未唱已先酬。大唐击鼓新罗舞。觌面相呈不相睹。(圆悟勤)。
　　望州乌石僧堂前。骤步低头隔大千。若是咬人师子子。反身不在草头边。(一翁如)。
　　【增收】保福因僧问。雪峰平生有何言句。得似羚羊挂角时。师曰。我不可作雪峰弟子不得。　颂曰。
　　人前惯出手。退三添作九。有眼未尝看。无家自能走。雪峰之句。羚羊挂角。作他弟子没来由。龙蛇阵上看谋略。(月堂昌)。
　　雪峰未审何言句。得似羚羊挂角时。拊击自然皆率舞。不须羌管隔云吹。(虚堂愚)。
　　【增收】保福问僧。殿里底是甚么。曰和尚定当看。师曰。释迦佛。曰和尚莫谩人好。师曰却是汝谩我又问饭头。镬阔多少。曰和尚试量看。师以手作量势。曰和尚莫谩某甲。师曰。却是汝谩我　又问僧。汝作甚么业来。得恁么长大。曰和尚短多少。师蹲身作短势。曰和尚莫谩人好。师曰。却是汝谩我　又问僧汝名甚么。曰咸泽。师曰。忽遇枯涸时如何。曰谁是枯涸者。师曰我是。曰和尚莫谩人好。师曰。却是汝谩我。　颂曰。
　　保福四谩人。真中道理亲。两两从头举。双双句后明。若也更不会。新罗打铁丁。(洞山聪)。
　　竿木随身老作家。逢场作戏更难加。谩人谩我无人会。水长船高眼里沙。(雪窦显)。
　　一个人谩四个人。四人谩一一谩亲。思量一代谩人汉。递代相谩谩杀人。(佛国白)。
　　一般见得有多般。若也谩他实自谩。要识展公端的处。水阔山高天色寒。(东林总)。
　　保福从来不谩人。问着禅流总及身。浴镬量来阔多少。两长一短是谁真。(□□坚)。
　　【增收】保福因僧侍立。问曰。汝得恁么粗心。曰甚么处是某甲粗心处。师拈一块土度与僧曰。抛向门前着。僧抛了却来曰。甚么处是某甲粗心处。师曰。我见筑着磕着。所以道汝粗心。　颂曰。
　　晨朝有粥斋时饭。展钵开单饱便休。筑着磕着如荐得。不风流处也风流。(尼无着总)。
　　【增收】保福与甘长老。相看郑十三娘。才坐定。师乃问。承闻。十三娘子参见沩山。是否。曰是。师曰。沩山迁化向甚么处去。郑起身偏床而立。甘曰。闲时说禅。口似悬河。何不道取。郑曰。鼓这两片皮。堪作甚么。甘曰。不鼓这两片皮。又作么生。郑曰。合取狗口。　颂曰。
　　沩山迁化绝音容。趯起眉毛何处去。十三娘子侧身时。放出金毛师子子。(南堂兴)。
　　禅禅。郑十三娘握玉鞭。正法眼。更参三十年。(南岩胜)。
　　杭州龙册寺道怤禅师。(即镜清嗣雪峰)僧问。学人未达其原。请师方便。师曰。是什么原。曰其原。师曰。若是其原。争受方便。僧礼拜。退后侍者问曰。和尚适来莫是成他问否。师曰无。曰莫是不成他问否。师曰无。曰未审毕竟意作么生。师曰。一点水墨两处成龙(其原一作其源)。　颂曰。
　　成龙两处若为分。碧眼黄头笑未闻。莫怪镜清多意气。他家曾谒圣明君。(正觉逸)。
　　镜水平湖碧湛然。茫茫曾未达其源。王维妙手堪图画。一点成龙两处全。(保宁勇)。
　　手把空行未是难。难中难是问其源。其源未达奈何也。且看成龙点下分。(云溪恭)。
　　【续收】学人未问指其源。句里明机好细观。自语不能知落处。烦他我作费言端。(本觉一)。
　　冰棱锁断长河口。不见人从鸟道来。一阵风回修竹里。玉阑干上雪成堆。(心闻贲)。
　　源泉混混望无涯。澄湛平如镜面开。两处成龙一点墨。几人换却眼睛来。(宝叶源)。
　　镜清问僧。门外什么声。曰雨滴声。师曰。众生颠倒迷己逐物。(五灯会元於迷己逐物下曰)和尚作么生。师曰。洎不迷己。曰洎不迷己意旨如何。师曰。出身犹可易。脱体道应难。　颂曰。
　　虚堂雨滴声。作者难酬对。若谓曾入流。依前还不会。会不会。南山北山转霶霈。(雪窦显)。
　　是甚么声。雨滴浩浩。迷己逐物。众生颠倒。(杨无为)。
　　檐前雨滴声。正在眼中鸣。贪他蓑笠者。失却旧茅亭。(长灵卓)。
　　顺流逆流。转物物转。良哉观音。快逢其便。出身脱体自分明。门外依前雨滴声。(圆悟勤)。
　　【续收】明头便打。暗里闪过。尽底活时。死中要坐。门外檐间雨滴声。众生颠倒逐迷情。可怜洎不迷己处。出得身来体未明。(月堂昌)。
　　檐头雨滴。阶前地湿。法法现成。人信不及。更问如何。长江水急。(慈受深)。
　　檐头雨滴声。历历太分明。若是未归客。徒劳侧耳听。(白杨顺)。
　　门外依然雨滴声。万般巧说争如实。平生心胆向人倾。相见还同不相识。(卍庵颜)。
　　直下全提是镜清。脱难出易语分明。这僧更是能亲切。听得檐头雨滴声。(宝叶源)。
　　【增收】镜清问僧。门外是甚么声。曰蛇齩虾蟆声。师曰。将谓众生苦。更有苦众生。　颂曰。
　　将谓众生苦。更有苦众生。相见易得好。共住难为人。(卍庵颜)。
　　【增收】镜清问僧。门外什么声。曰鹁鸠声。师曰。欲得不招无间业。莫谤如来正法轮。　颂曰。
　　闻声见色非闻见。见色闻声是见闻。欲得不招无间业。莫谤如来正法轮。(卍庵颜)。
　　【增收】镜清因僧问。声前绝妙。请师指归。师曰。许由不洗耳。曰为甚么如此。师曰。犹系脚在。曰某甲祇如此。师意又如何。师曰。无端夜来雁。惊起后池秋。　颂曰。
　　飘风扬尘。落花流水。声前绝妙。无处着觜。惊起后池秋。许由不洗耳。容貌好西施。开唇不露觜。(方庵显)。
　　镜清因僧问。学人啐请师啄。师曰。还得活也无。曰若不活。遭人怪笑。师曰。也是草里汉。　颂曰。
　　古佛有家风。对扬遭贬剥。子母不相知。是谁同啐啄。啄觉犹在壳重遭扑。天下衲僧徒名邈。(雪窦显)。
　　语见人心苗见地。□头痛痒喝如聋。诸方开口不同用。宝印全机继祖风。(佛国白)。
　　啐啄之机不谬传。轩辕宝鉴正当轩。万缘丧尽泥中土。四海澄清月在天。本分钳锤须煅炼。自家炉韛且磨研。相逢莫问参玄事。此去西天万八千。(佛鉴懃)。
　　河目海口。钉觜镜舌。鸡宿凤巢。素非其鸭。直饶啐啄同时。未免当头一札。(佛性泰)。
　　【增收】镜清因僧问。如何是大道之源。师曰。从这里流出。　颂曰。
　　从这里流出。滔滔无尽日。巨浪涌千寻。谁知无一滴。(无准范)。
　　【增收】镜清一日於僧堂前自击钟曰。玄沙道底。玄沙道底。僧问。玄沙道甚么。师画一圆相。僧曰。若不久参。争知与么。师曰。失钱遭罪(宗门统要作师曰还我草鞋钱来)　雪窦云。洎被打破蔡州　圆悟云。烂泥里有硬刺。　颂曰。
　　镜清湖心抛一饵。锦鳞跃浪上钩来。几乎掣断竿头线。引得傍观下钓台。(石溪月)。
　　【增收】镜清问雪峰。古人有言。峰便倒卧良久起曰。问甚么。师再问。峰云。虚生浪死汉。　颂曰。
　　寻常爱客恨无来。及至人来懒话陪。空卧早知眠不当。虚劳红焰落寒灰。(投子青)。
　　【增收】镜清因僧问。新年头还有佛法也无。师曰有。曰如何是新年头佛法。师曰。元正启祚万物咸新。曰谢师答话。师曰。镜清今日失利。　颂曰。
　　七宝杯酌蒲萄酒。金花纸写清平词。春风院静无人见。闲把君王玉笛吹。(心闻贲)。
　　新年佛法答云有。小尽依前二十九。玉麟掣断黄金勒。却向云中大哮吼。(懒庵枢)。
　　【增附】又僧问明教宽。新年头还有佛法也无。师曰无。曰日日是好日。年年是好年。为甚却无。师曰。张公吃酒李公醉。曰老老大大龙头蛇尾。师曰。明教今日失利。　颂曰。
　　新年佛法答云无。会得依前在半途。谁把扁舟清夜笛。月明吹过洞庭湖。(懒庵枢)。
　　新年佛法播真风。笑杀街头贺岁翁。三级浪高何处去。谩将双剑定雌雄。(雪堂行)。
　　南堂兴云。镜清道有时失利。明教道无亦失利。且道譊讹在什么处　径山杲云。一人向高高峰顶立不露顶。一人向深深海底行不湿脚。是则是。未免有些譊讹。　颂曰。
　　新年景物渐舒苏。佛法徒劳问有无。得失是非都丧却。波斯鼻孔自来粗。(建隆原)。
　　稳密田地。神通游戏。佛法新年头。有无俱失利。一槩等虚空。岂容立巴鼻。草上之风祖令行。谁云雷罢不停声。(圆悟勤)。
　　新年佛法镜清有。须信亲言出亲口。新年佛法明教无。西天胡子没髭须。可笑两翁同失利。南海波斯失却鼻。太平今夜太郎当。还如雪上更加霜。岁寒孙膑收却剑。钓鱼船上谢三郎。(佛鉴懃)。
　　【增收】福州鼓山兴圣神晏国师。(嗣雪峰)一日参雪峰。峰知其缘熟。忽起搊住曰。是什么。师释然了悟。亦忘其了。唯举手摇曳而已。峰曰。子作道理邪。曰何道理之有。峰审其悬解。抚而印之。　颂曰。
　　蓦被曾郎搊着胸。平生途路忽然穷。无端抬手轻摇曳。笑倒南方大顶峰。(竹屋简)。
　　【增收】鼓山上堂。垂语曰。鼓山门下不得咳嗽。时有僧咳嗽一声。师曰。作甚么。曰伤风。师曰。伤风即得。　颂曰。
　　辽空一箭九重城。雪老门风尽有声。见说禁班宣号令。那边浑不许人行。(虚堂愚)。
　　【增收】鼓山有偈。示众曰。直下犹难会。寻言转更赊。若论佛与祖。特地隔天涯。(五灯会元於此偈下曰)师举问僧。汝作么生会。僧无语。乃谓侍者曰。某甲不会。请代一转语。者曰。和尚与么道。犹隔天涯在。僧举似师。师唤侍者问。汝为这僧代语是否。者曰是。师便打。趂出院。　颂曰。
　　国师样子太慈悲。入草何如出草时。射透九重圣箭子。依前特地隔天涯。(石溪月)。
　　明州翠岩令参禅师(嗣雪峰)上堂曰。今夏与诸兄弟语论。看翠岩眉毛还在么(此依传灯所载)五灯会元与传灯异。乃曰。一夏与兄弟东语西话。看翠岩眉毛在么　长庆云。生也　云门云。关　保福云。作贼人心虚　翠岩芝云。为众竭力。祸出私门。　颂曰。
　　翠岩示徒。千古无对。关字相酬。失钱遭罪。老倒保福。抑扬难得。唠唠翠岩。分明是贼。白珪无玷。谁辨真假。长庆相谙。眉毛生也。(雪窦显)。
　　青山岌岌。绿水滔滔。穿过鼻孔。落尽眉毛。(大洪遂)。
　　作贼保福。担枷过状。生也长庆。迷真逐妄。掩关云门。秋江月亮。老倒翠岩。眉在眼上。(死心新)。
　　【续收】金锤血色透云袍。阃外威权胆气豪。打破魔王山鬼窟。碧潭深处钓鲸鳌。(南堂兴)。
　　天魔谤佛。桀犬吠尧。巍巍大人。圣德可昭。(蒙庵岳)。
　　万钧之弩射何人。箭未离弦已丧身。带累盲龟失浮木。欲来火里透金尘。(伊庵权)。
　　发言先要心无愧。为事应须理处长。莫学里闾无信者。从朝至暮错商量。(虚堂愚)。
　　太原孚上座。(嗣雪峰)鼓山问。父母未生时鼻孔在什么处。师曰。老兄先道。曰如今生也。汝道在什么处。师不肯。山却问。作么生。师曰。将手中扇子来。山与扇子再征之。师默置。山罔测。乃驱之一拳。　颂曰。
　　父母未生前。鼻孔在何处。丛林老作家。俱昧藏身句。鼓山虽见机。未免撑门户。摇扇太原孚。播弄闲家具。山中春色深。飞花落无数。(佛慧泉)。
　　父母未生前。生也只如然。一般拈掇能奇特。直下浑如火里莲。辉今耀古。极妙穷玄。大可怜。清风长满座。一念八千年。(圆悟勤)。
　　【续收】高安滩头百杂碎。象骨峰前眼搭痴。敢道鼓山无鼻孔。丛林千古笑嘻嘻。(正堂辩)。
　　【增收】孚上座参雪峰。峰闻乃集众。师到法堂上顾视雪峰。便下看知事。明日却上礼拜曰。某甲昨日触忤和尚。峰曰。知是般事。便休。　颂曰。
　　李广将军。古今无对。深入虏庭。全身远害。不动干戈嬴小捷至今边塞嘉声在。(海印信)。
　　雪峰集众待孚公。上堂一顾便西东。明日却云曾触忤。公案从来是几重。(本觉一)。
　　针头削铁。牛背拔毛。多将少使。冷作热烧。直上法堂便下去。触忤和尚重解注。知是般事休便休。茫茫塞壑与填沟。(月堂昌)。
　　壮气如虹上法堂。就篱缚犍恰相当。若言触忤老和尚。雪上无端又着霜。(秤岩玉)。
　　【增收】孚上座初在扬州光孝寺讲涅盘经。有禅者阻雪。因往听讲。至三因佛性三德法身。广谈法身妙理。禅者失笑。师讲罢请禅者吃茶曰。某甲素志狭劣。依文解义。适蒙见笑。且望见教。禅者曰。实笑座主不识法身。师曰。如此解说。何处不是。曰请座主更说一徧。师曰。法身之理犹若太虚。竖穷三际横亘十方。弥纶八极包括二仪。随缘赴感靡不周徧。曰不道座主说不是。祇是说得法身量边事。实未识法身在。师曰。既然如是当为我说。曰座主还信否。师曰。焉敢不信。曰若如是。座主辍讲旬日。室内端然静虑收心摄念。善恶诸缘一时放却。师依所教。从初夜至五更。闻鼓角声忽契悟。扣禅者门。曰阿谁。师曰某甲。禅者咄曰。教汝传持大教代佛说法。夜来为甚么醉酒卧街。师曰。禅德自来讲经。将生身父母鼻孔[捅-用+丑]捏。从今已去更不敢如是。曰且去来日相见。师遂罢讲徧历诸方。　颂曰。
　　一曲单于风引长。孚公闻处是宫商。至今夜夜维阳客空听楼头声断肠。(本觉一)。
　　谁将画角吹江城。一曲梅花隔岸听。宿酒乍醒金鸭冷。海棠枝上月犹明。(懒庵枢)。
　　【增收】孚上座掌雪峰浴室。一日玄沙上问讯。雪峰曰。此间有个老鼠子。今在浴室里。沙曰。待与和尚勘破。言讫到浴室。遇师打水。沙曰。相看上座。师曰。已相见了。沙曰。什么劫中曾相见。师曰。瞌睡作么。沙却入方丈白峰曰。已勘破了。峰曰。作么生勘伊。沙举前语。峰曰。汝着贼也。　颂曰。
　　象王象子尽相随。岸上人看蹄踏蹄香草细餐知饱足。归来不待日头低。(虚堂愚)。
　　孚上座因鼓山赴大王请。雪峰门送。回至法堂。乃曰。一只圣箭直射九重城里去也。师曰。是伊未在。峰曰。渠是彻底人。师曰。若不信。待某甲去勘过。遂趂至中路便问。师兄向甚么处去。山曰。九重城里去。师曰。忽遇三军围绕时如何。山曰。他家自有通霄路。师曰。恁么则离宫失殿去也。山曰。何处不称尊。师拂袖便回。峰问如何。师曰。好只圣箭中路折却了也。遂举前话。峰乃曰。奴渠语在。师曰。这老冻脓。却有乡情在。　颂曰。
　　洞天无壁月无遮。朝斗先生扣齿牙。风撼古坛松子脱。打反头上楮冠斜。(绝象鉴)。
　　青童双勒玉驄嘶。淡白春衫绿带围。半夜归来花底过。金鞭敲落乱红飞。(竹屋简　二)。
　　九重城里本非遥。射折重重箭倍饶。忽遇三军围绕处。分明有路直通霄。
　　(云门宗主)韶州云门文偃禅师(嗣雪峰)示众曰。人人自有光明在。看时不见暗昏昏。作么生是诸人自己光明。自代云。厨库三门。又云。好事不如无。　颂曰。
　　自照列孤明。为君通一线。花谢树无影。看时谁不见。见不见。倒骑牛兮入佛殿。(雪窦显)。
　　彻底昏昏不待看。拄天拄地黑漫漫。三门厨库长相对。一径松风满院寒。(白云端)。
　　恍恍惚惚。若亡若存。筑着磕着。厨库三门。金乌照不破。玉兔又西奔。不知是何物。能为天地根。(佛心才)。
　　夜明帘外千峰秀。鸾镜台前万象殊。扫踪灭迹。不立锱铢。谁为佛殿。谁是香厨。敲出凤凰五色髓。击碎骊龙明月珠。(圆悟勤)。
　　【续收】黑黑。无问东西与南北。厨库三门相对高。撑天拄地同聚墨。虽然好事不如无。敢保韶阳会不得。(正觉逸)。
　　人人自有光明在。看时不见暗昏昏。踢倒三门与厨库。此时明暗自然分。(蔚啸岩)。
　　云门上堂。乾坤之内宇宙之间。中有一宝秘在形山。拈灯笼向佛殿里。将三门来灯笼上。作么生。自代云。逐物意移。又曰。云起雷兴。　颂曰。
　　看看。古岸何人把针竿。云冉冉水漫漫。明月芦花君自看。(雪窦显)。
　　岭上白云舒复卷。天边皓月去还来。低头却入茅檐下。不觉呵呵笑几回。(白云端)。
　　看看。野草闲花极撩乱。三月洞庭江上春。烟霄飞过潇湘岸。(沩山秀)。
　　帝网交罗几万般。形山消殒影团团。拈来不是无寻处。只在乾坤宇宙间。(佛心才)。
　　虎豹文章。麒麟头角。辉天灿地。堆山积岳。拶破面门兮盖色骑声。截断罗笼兮解粘去缚。罢却干戈百草头。万里秋天飞一鹗。(圆悟勤)。
　　【续收】开眼也着。合眼也着。拟议踌躇。放过一着。(遁庵演)。
　　隐隐烟村闻犬吠。欲寻寻不见人家。忽於桥断溪回处。流出碧桃三四花。(断桥伦)。
　　云门示众曰。十五日已前不问汝。十五日已后道将一句来。众无对。自代曰。日日是好日。　颂曰。
　　去却一拈得七。上下四维无等匹。徐行踏断流水声。纵观写出飞禽迹。草茸茸烟幂幂。空生岩畔花狼籍。弹指堪悲舜若多。莫动着。动着三十棒。(雪窦显)。
　　日日是好日。风来树点头。九江烟霭里。月上谢家楼。(海印信)。
　　日日是好日。谁言无等匹。甜瓜彻蒂甜。未必甜如蜜。(大洪恩)。
　　冰消河北岸。花发树南枝。到处有春色。天涯亦早归。(上方益)。
　　【续收】破二作一。分三成六。着串数珠数不足。南辰信手攀。北斗回身触。豁开户牖正当轩。玉兔金乌如转轴。传不传得不得。那知陌上春条绿。(圆悟勤)。
　　日日是好日。佛法世法尽周毕。不须特地觅幽玄。只管钵盂两度湿。(尼无着总)。
　　云门上堂。闻声悟道见色明心。遂举起手曰。观世音菩萨将钱买糊饼。放下手曰。元来祇是馒头。　颂曰。
　　买得欣欣急走归。不知放手却成非。直饶超过毗卢顶。也落韶阳第二机。(上方益)。
　　小院春风特地寒。佳人寂寞倚阑干。断肠曲调无人听。更把琵琶月下弹。(慈受深)。
　　见色心光现。闻声道已彰。掣雷光中分皂白。海潮音里辨宫商。韶阳老。慈门普。发机直用千钧弩。(圆悟勤)。
　　见色明心事已差。闻声悟道更交加。观音妙智慈悲力。荆棘林中优钵华。(径山杲)。
　　南无观世音菩萨。补陀岩上红莲舌。不知成佛是何时。打刀须是并州铁。(鼓山珪)。
　　【续收】扑落非他。安排不多。盖覆自在。隐显包罗。抬头失却旧时路。拈篙便上别人渡。转易作难。拔贫成富。千人万人恁么去。(月堂昌)。
　　顿超见色闻声句。不涉明心悟道言。花落鸟啼岩下寺。月明人唤渡头船。(雪庵瑾)。
　　一曲风前信是谁。调高争肯落今时。见无人会曲中意。又把云箫特地吹。(简翁敬)。
　　云门每见僧。必顾视曰鉴。僧拟议。乃曰咦。后德山圆明大师。删去顾字谓之抽顾。丛林目云门顾鉴咦。有抽顾颂。　颂曰。
　　云门抽顾笑嘻嘻。拟议遭他顾鉴咦。任是张良多计策。到头於此也难施。(北塔祚)。
　　云门抽顾。自有来由。一点不到。休休休休。(真净文)。
　　韶阳一鉴。生铁馂馅。直下咬破。莫怪相赚。(鼓山珪)。
　　【续收】云门抽顾颂。衲僧眼皮重。眼皮重七八量。雷车打不动。打不动抽顾颂。时念弥陀三两声。追荐东村李。胡子生西天。山里孟八郎强健。福田院里贫儿叫唤。乞与我一文大光钱。(五祖戒)。
　　韵阳为人最急切。未入门来已甄别。若於顾鉴里承当。大棒打落天边月。(典牛游)。
　　云门因僧问。如何是和尚家风。师曰。门前有人读书(五灯会元作有读书人来报或作门外读书人报来)。　颂曰。
　　丛林在处有家风。且与云门事不同。门外若有读书者。任是颜回亦不通。(北塔祚)。
　　家风施设不无私。独有云门语可疑。偏嘱读书人若到。急来通报汝须知。为他老杜王摩诘。爱我高吟落韵诗。(觉海元)。
　　读书人到切须看。无弦难遇知音者。端的家风说与君。没阶趋进翼如也。(佛慧泉)。
　　【续收】读书人报来。岂在之乎者。孔子与周公。皆不及门也。(天目礼)。
　　云门因僧问。如何是祖师西来意。师曰。日里看山。　颂曰。
　　日里看山也是常。西来祖意谩商量。金毛狮子希逢有。多是狐狸唤作狼。(北塔祚)。
　　日里看山好。清风拂白云。夜来何处火。烧出古人坟。(东京净因佛日)。
　　日里看山满眼青。千岩万壑斗纵横。洞门疑是云遮断。到者须知路坦平。(杨无为)。
　　日里看山。言简语端。后进初机。切在谛观。(黄檗胜)。
　　匡真不惜两茎眉。日里看山对祖机。腊月火烧春又绿。只宜飞走会相依。(三祖宗)。
　　雨余江上两三峰。堆迭烟岚不记重。眼里看来端的瞎。耳根闻处出天聪。(佛鉴懃)。
　　【续收】坦然曾问老师安。争似韶阳一句传。日里华山仙掌露。夜深猿叫月当轩。(投子青)。
　　日里看山。大难大难。重重峭壁。迭迭危峦。只见岚光拂拂。争知瀑布潺潺。(上方益)。
　　日里看山好。好在什么处。要见老云门。不落第二句。(月林观)。
　　日里看山酬所问。分明开口见心肝。若於句里求宗旨。堕在嵯峨迭嶂间。(退耕宁)。

　　禅宗颂古联珠通集卷第三十二
　　禅宗颂古联珠通集卷第三十三

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第七世之五(清源下第六世之三)

　　云门因僧问。如何是透法身句。师曰。北斗里藏身。　颂曰。
　　藏身北斗最分明。只为人多见不精。巧妙妄陈心意解。却如平地作深坑。昏灯日昼何曾易。青竹黄花满地生。(汾阳昭)。
　　老倒云门泛铁船。江南江北竞头看。可怜无限垂钩者。随例茫茫失钓竿。(雪窦显)。
　　云门透法身。法身何许人。雁回沙北塞。鹦鹉恋西秦。(灵竹通)。
　　南岳峰高北岳低。行人泣泪雨迟疑。火星昨夜移牛斗。照见西瞿人不知。(投子青)。
　　凿断龙门透碧津。洪流骤雨岂停尘。谪仙拏月沉江底。渔舟笑杀谢家人。(天衣懹)。
　　要透龙门特地难。却成平地起波澜。凡鳞欲得风雷便。且向桃花浪里看。(佛印元)。
　　人问透法身。随宜为指陈。大地如胶漆。长江波蹙颦。(法华举)。
　　北斗藏身句。云门道处看。南辰分六角。北斗七星攒。春雨霏霏润。秋风飒飒寒。昆仑牵白象。歌谣入大安。(浮山远)。
　　北斗藏身为举扬。法身从此露堂堂。云门赚杀他家子。直至如今谩度量。(玉涧林)。
　　天上有星皆拱北。人间无水不朝东。时人欲识藏身处。拈起簸箕别处春。(黄龙南)。
　　云门透法身。从此没踈亲。尽道和风暖。三春寒更新。(道吾真)。
　　东西南北。上下四维。横身宇宙。拶破须弥。(甘露天)。
　　五陵公子游花惯。未第贫儒自古多。冷地看他人富贵。等闲不奈幞头何。(白云端)。
　　北斗藏身句有由。未明南北起戈矛。风清月朗无云夜。莫认文星作斗牛。(照觉总)。
　　东涌西没。北斗藏身。法王法令。德非有邻。(真净文)。
　　北斗藏身句最玄。未明向上谩劳传。黄河辊底流今古。华岳三峰头指天。(三祖宗)。
　　藏身北斗最分明。四畔无云廓太清。猿鸟自啼山自寂。水流岩下响泠泠。(草堂清)。
　　北斗藏身坐不安。开轩落日倚危阑。云收月出空如水。剎剎尘尘总一般。(佛心才)。
　　何事文星与酒星。一时分付与先生。高吟大醉三千首。留与人间伴月明。(五祖演)。
　　透出毗卢顶上光。夜来星转斗中藏。禅家不掐天师诀。也解交乾步踏罡。(张无尽)。
　　北斗藏身句。商量几万般。贪观天上月。谁觉骨毛寒。(疎山如)。
　　云门透法身。分明语露亲。移步登山顶。峰高与月邻。(楚安方)。
　　南北东西万万千。乾坤上下两无边。相逢相见呵呵笑。屈指抬头月半天。(普云圆)。
　　【续收】云门透法身。划断释迦音。文殊休惆怅。普贤谩沉吟。(五祖戒)。
　　北斗藏身事坦然。法身无状透何边。后人不晓前人意。水底撑船捉月天。(法华举)。
　　北斗藏身句。拟议即差讹。钻天白鹞子。不恋旧时窠。(慈受深)。
　　饱粥饱饭。一味齁齁。早眠晏起。何待封候。(典牛游)。
　　昨夜东风落万红。半随流水半随风。何须短艇撑明月。自与桃源一派通。(开善祖)。
　　藏身北斗道弥昌。三脚虾蟆着锦裆。多少病猫食死鼠。日中抬首眼无光。(东山空)。
　　天地广无边。何云藏北斗。跛脚老云门。未明三八九。(天目礼)。
　　北斗里藏身。虚空中出没。道得一句来。日头东畔出。(横川珙)。
　　云门因僧问。如何是一代时教。师曰。对一说。　颂曰。
　　对一说太孤绝。无孔铁锤重下楔。阎浮树下笑呵呵。昨夜骊龙抝角折。别别。韶阳老人得一橛。(雪窦显)。
　　对一说辽天鹘。万重云只一突。韶阳老韶阳老。南北东西无处讨。(正觉逸)。
　　对一说。卷尽五千四十八。风花雪月任流传。金刚脑后添生铁。(五祖演)。
　　对一说何卓绝。畐塞虚空一团铁。饥来不顾饭如雷。个个聚头争啮啮。(龙门远)。
　　对一说。五教三乘尽该摄。龙宫海藏任纵横。水底泥牛吞却月。(佛性泰)。
　　【续收】海藏龙。宫金文玉牒。逗器观机。破关击节。三百余会振纲宗。四十九年同个舌。阿剌剌对一说。谛当之言如截铁。(圆悟勤)。
　　云门因僧问。不是目前机。亦非目前事时如何。师曰。倒一说。　颂曰。
　　倒一说分一节。同死同生为君决。八万四千非凤毛。三十三人入虎穴。别别。扰扰匇匇水里月。(雪窦显)。
　　倒一说。清人骨。万里无片云。抛下一团雪。别别。老大禅翁甘灭舌。(正觉逸)。
　　倒一说这饶舌。无端都把天机泄。四海九州徒蹶蹶。飞出龙宫钻蚁穴。(野轩遵)。
　　【续收】是贼识贼。以楔出楔。鸟迹空云。镜像水月。教儿师子迷踪诀。上树老猫安身法。活鱍鱍倒一说。等闲翻却狐狸穴。(圆悟勤)。
　　云门因僧问。如何是尘尘三昧。师曰。钵里饭桶里水。　颂曰。
　　钵里饭桶里水。多口阿师难下觜。北斗南星位不殊。白浪滔天平地起。拟不拟止不止。个个无裈长者子。(雪窦显)。
　　朝打三千未为多。暮打八百未为少。钵里饭兮桶里水。人前切忌无分晓。(白云端)。
　　尘尘三昧。彼彼不外。千峰向岳。百川赴海。更无一法不如来。只个堂堂观自在。(天童觉)。
　　见之不取。思之千里。杓听将来。笊篱无耳。二月三月花开时。路岐芳馥春风起。直下是休拟拟。钵里饭桶里水。(湛堂准)。
　　【续收】钵里饭桶里水。开口见胆求知己。拟思便落二三机。对面忽成千万里。韶阳师较些子。断金之义兮谁与相同。匪石之心兮独能如是。(天童觉)。
　　尘尘三昧。钵饭桶水。云门眼中。者僧身里。捏合起来无处藏。[祝/土]着磕着埋没你。(月堂昌)。
　　钵里饭桶里水。狗子咬人不露齿。堪笑韶阳老古锥。倒地至今犹未起。(无庵全)。
　　南头买贵。北头卖贱。只可闻名。不可见面。(且庵仁)。
　　云门因僧问。如何是云门一句。师曰。腊月二十五(五灯会元作如何是云门一曲。师曰。腊月二十五。曰唱者如何。师曰且缓缓)。　颂曰。
　　腊月二十五。一曲超今古。镇州大萝卜。生长在深土。(佛慧泉)。
　　云门一曲二十五。不涉宫商角征羽。有人问我曲因由。南山起云北山雨。(黄龙南)。
　　腊月二十五。一曲无人举。韶阳老古锥。屈指从头数。(杨无为)。
　　一曲韶阳古调清。多年木石化为精。广陵传去人何在。留得杜鹃啼月明。(大洪遂)。
　　腊月二十五。骑驴不打鼓。春风百草生。冢上添新土。(真净文)。
　　腊月二十五。韶阳曲调普。欲会个中意。先天为心祖。(通照逢)。
　　忆昔云门老古锥。曾将今日示当机。奇哉二百年来事。长作胡笳曲调吹。(圆通仙)。
　　云门曲调格何高。转使愁人不奈何。明月清风无价数。一时分付与仙陀。(长灵卓)。
　　韶阳一曲二十五。不属五音亘今古。剎剎观音妙智力。尘尘能救世间苦。(旻古佛)。
　　【续收】腊月二十五。云门一曲新。一回闻举着。笑杀洛阳人。(讷堂思)。
　　腊月二十五。云门没肠肚。一曲尽情弹。淳音超太古。明眼衲僧休莽卤。(肯堂充)。
　　云门一曲。彻髓彻骨。霁雪千峰。寒梅破萼。啐啄公子风流鸣木铎。(松源岳)。
　　云门一曲。从来无谱。韵出五音。调高千古。就中妙旨许谁知。几拟黄金铸子期。(无准范)。
　　云门因僧问。如何是法身。师曰。六不收　圆悟云。一不立。　颂曰。
　　一二三四五六。碧眼胡僧数不足。少林谩道付神光。卷衣又说归西竺。西竺茫茫无处寻。夜来却对乳峰宿。(雪窦显)。
　　六不收兮调最新。能歌何待绕梁尘。和风满槛花千树。不换乾坤别是春。(白云端)。
　　一不立六不收。突然那更有踪由。无限青山留不住。落花流水太悠悠。(圆悟勤)。
　　【续收】村歌社舞那伽定。疥狗泥猪清净身。透彻根尘无佛法。优昙花现十洲春。(秀岩瑞)。
　　六不收一不立。清净法身何处觅。夜来一阵吹叶风。扫尽浮云月照壁。(掩室开)。
　　云门因僧问。如何是超佛越祖之谈。师曰。糊饼。　颂曰。
　　超谈禅客问偏多。缝罅披离见也么。糊饼[祝/土]来犹不住。至今天下有譊讹。(雪窦显)。
　　天皇荫子孙。龙潭得一个。三代浑仑吞。无人敢咬破。始自韶阳拈出来。为贻其福却贻灾。当时病本无人削。迄至而今成祸胎。(正觉逸)。
　　超佛越祖若何宣。充斋糊饼恣情餐。湖南展钵新罗咬。大食波斯索渡船。(慈明圆)。
　　杜禅和杜禅和。一个糊饼不奈何。礼拜任君头着地。海东船子过新罗。(云峰悦)。
　　云门糊饼模样小。争似法华炉灶大。饱来一任带刀眼。谁问西来闲达磨。(白云端)。
　　超佛越祖之谈。觌面相呈谁领。不知箭过新罗。动地闲争糊饼。(真净文)。
　　韶阳糊饼答禅人。佛祖之谈道最亲。不落言诠休拟议。回头识取自家珍。(云居佑)。
　　驾空欲上九层霄。脚下红丝系转牢。赖是龙泉未出匣。且施一割用铅刀。(道场如)。
　　堪悲堪笑老韶阳。糊饼拈来扑鼻香。端的若知滋味。者。不胜满面负惭惶。(文殊道)。
　　作家手段不随流。糊饼拈来答话头。任是衲僧超佛祖。到头不换饱齁齁。(黄龙震)。
　　云门糊饼对超谈。多少禅流看不穿。若是孔门真弟子。自然知道化三千。(佛灯珣)。
　　【续收】云门一枚糊饼。天下衲僧咬嚼。若非铁作牙关。往往[麸-夫+完]圞吞却。吞时易吐时难。莫道从来面一般。踏着韶阳关捩子。方能平地起波澜。(慈受深)。
　　超谈糊饼应时机。逐块知非师子儿。败叶霜风都扫尽。古松方见岁寒枝。(水庵一)。
　　云门因僧问。如何是诸佛出身处。师曰。东山水上行。　颂曰。
　　东山水上行。出处甚分明。好看尘沙佛。波涛四面生。(佛慧泉)。
　　诸佛出身处。东山水上行。目前一弹指。变现自分明。日面月面过。佛手驴脚呈。皆承此恩力。言外度迷情。(真净文)。
　　诸佛东山水上行。抬头举步落深坑。谁知独足拖泥水。不荐回途十万程。(云溪恭)。
　　诸佛出身处。东山水上行。促装无伴侣。独自赴前程。(大洪预)。
　　【续收】诸佛出身处。东山水上行。面南看北斗。日午打三更。(湛堂准)。
　　东山水上行。褊衫不染皂。壁上画枯松。后园驴吃草。三十二相。八十种好。赤膊抵沙蜂。烂醉和衣倒。(或庵体)。
　　诸佛出身处。东山水上行。石压笋斜出。崖悬花倒生。(觉报清)。
　　要会东山水上行。溪边石女夜吹笙。木人把板云中拍。一曲凉州恰二更。(石庵玿)。
　　东山水上行。乾元利贞亨。譊讹一个字。才子竞头争。(率庵琮)。
　　诸佛出身处。千般谩度量。东山行水上。眨眼过扶桑。(荆叟珏)。
　　云门因僧问。如何是佛。师曰。乾屎橛。　颂曰。
　　稽首金容乾屎橛。应物现形如水月。香臭皆从佛口生。凡圣从教同一舌。(佛鉴懃)。
　　我佛如来乾屎橛。随机平等徧尘寰。迷头认影区区者。目对慈颜似等闲。(太平古)。
　　问佛唯言乾屎橛。非独抽钉兼拔楔。不是韶阳老古锥。争得亲言出亲舌。(佛灯珣)。
　　不用唐言译。休将梵语传。摩酰首罗眼。对面隔西天。(鼓山珪)。
　　云门乾屎橛。全超法报化。无事出山游。百钱杖头挂。(径山杲)。
　　问处分明答处新。半同含笑半同瞋。君看陌上二三月。那个枝头不带春。(惠因净)。
　　【续收】韶阳乾屎橛。多年硬似铁。堪笑韩卢不奈何。狺狺怨恨天边月。(典牛游)。
　　云门大作师子吼。刚把衷肠为谁剖。眼似流星尚懵然。狂夫逐臭争知有。君不见岩头有语兮。咬人屎橛非好狗。(懒庵需)。
　　问佛答云乾屎橛。明明此理难分雪。金刚宝剑倒杀人。钝钢止用新罗铁。(蒙庵岳)。
　　云门小厮儿。大作师子吼。鼻孔得半边。不知失却口。(松源岳)。
　　祇个乾屎橛。云门太饶舌。丧尽目前机。虚空迸出血。(毒庵常)。
　　云门因僧问。树凋叶落时如何。师曰。体露金风。　颂曰。
　　问既有宗。答亦攸同。三句可辨。一镞辽空。大野兮凉飙飒飒。长天兮踈雨蒙蒙。君不见少林久坐未归客。静依熊耳一丛丛。(雪窦显)。
　　体露金风触处周。何须叶落始知秋。清风楼上当年事。直至如今笑未休。(泉大道)。
　　问标答旨。答彻问宗。树凋叶落。体露金风。如今要识云门老。秋后霜林尽变红。(灵源清)。
　　因行不妨掉臂。求他不如求己。面前山子犹存。处处无风浪起。一声鸿雁忽闻。尽在愁人窠里。(长灵卓)。
　　树凋叶落何时节。体露金风九月天。满目真如人不会。一川风月正翛然。(佛鉴懃)。
　　凉风落木楚山秋。满树寒蝉噪不休。红蓼白苹开两岸。不知谁在钓鱼舟(佛性泰)。
　　金风体露复何言。大道从来绝变迁。一叶飘空天似水。临川人唤渡头船。(白杨顺)。
　　【续收】皮毛脱落尽。惟有真实在。全体露金风。超然三句外。(本觉一)。
　　寂寂寥寥空索索。徧界纷纷黄叶落。东西南北绝遮拦。万里长天飞一鹗。(在庵贤)。
　　树凋叶落聊伸问。体露金风错指踪。带累儿孙无豹变。等闲落在草窠中。(天目礼)。
　　云门因僧问。不起一念还有过也无。师曰。须弥山。　颂曰。
　　不生一念岂通宗。真伪分於一句中。筑着开花兼杜口。须弥当面作屏风。(洞山聪)。
　　念不起须弥山。就中崎崄路行难。竞向海门遥仰望。四溟浩渺七金寒。(正觉逸)。
　　作者纵横终不虚。应机涌出须弥卢。人穷不到金刚际。相逐年年役路途。(黄龙南)。
　　不起一念须弥山。逐语随言会转难。锦鳞赪尾平生事。刚被平人把钓竿。(杨无为)。
　　须弥山塞宇宙。千眼大悲看不透。除非自解倒骑牛。一生不着随人后。(白云端)。
　　万仞峰前立太乖。须臾眨眼落悬崖。通身不损毫毛者。天上人间不敢埋。(保宁勇)。
　　问答随机或浅深。云门终是饱丛林。如今竞逐须弥走。无限平人被陆沉。(佛陀逊)。
　　不起一念。海涌须弥。把来便用。休别针锥。(真净文)。
　　善对机宜作者难。眉毫无际现毫端。西来穿耳攒眉过。南海波斯仰面看。(照觉总)。
　　须弥山耸见还难。烟水漫漫万仞攒。欲觅云门端的处。把住清风一问看。(地藏恩)。
　　一念沉沉过有无。亘空拈出大弥卢。直饶玉兔金乌忽。宫殿巡游落半途。(张无尽)。
　　巍巍一座大弥卢。荷负非干气力粗。纵使不随言语会。却来当面受涂糊。(径山杲)。
　　明镜当台湛如水。无端特地起尘埃。积成山岳面前立。千手大悲擘不开。(佛性泰)。
　　一波才动众波随。汩没尘寰几个知。突兀须弥横宇宙。纵横妙用更由谁。(踈山如)。
　　【续收】不起一念。向道须弥。舌头一脔肉。口唇两片皮。云门机用妙如许。不落是非知不知。(天童觉)。
　　石笋抽条。泥牛吼月。谁料同舟自胡越。应机涌出须弥山。一念不生何处雪。金刚宝剑当头截。(圆悟勤)。
　　不起一念须弥山。特立当头着眼看。拈一缕丝轻绊倒。家家门底透长安。(水庵一)。
　　不起一念。突出须弥。圣凡莫辩。个老古锥。(松源岳)。
　　云门因僧问。如何是清净法身。师曰。花药栏。曰便恁么去时如何。师曰。金毛师子。　颂曰。
　　花药栏莫颟顸。星在秤兮不在盘。便与么太无端。金毛师子大家看。(雪窦显)。
　　游子奔驰不少安。但知门外逐歌欢。自家田地荒来久。只看人间花药栏。(枯木成)。
　　是处三春花药栏。五湖禅客不须看。寻枝摘叶应难会。牙爪分明子细观。(云溪恭)。
　　金谷春光长满眼。红药花梢香烂熳。昨夜西风一阵寒。徧地残芳落何限。王孙醉倒不知归。犹向栏边索金盏。(上方益)。
　　清净法身花药栏。眉毛刺倒须弥山。谁将玉笛传凄怨。吹过芦丛明月弯。(佛智裕)。
　　【续收】清净法身花药栏。分明一点不相瞒。有谁得意春风里。时到阶前子细看。(退耕宁)。
　　云门因僧问。如何是学人自己。师曰。游山玩水。曰如何是和尚自己。师曰。赖遇维那不在。　颂曰。
　　南岳山前径山后。瀑布声如雷电吼。拈却笠子露顶行。踏着草鞋赤脚走。(佛慧泉)。
　　学人自己。游山玩水。只知踏破草鞋。忘却来时年几。(杨无为)。
　　游山玩水。须究宗旨。莫作等闲。游山玩水。(黄蘗胜)。
　　杖藜林下步莓苔。扰扰劳生眼未开。好是落花随绿水。一时流出洞中来。(地藏恩)。
　　游山玩水事寻常。早晚归来鬓欲霜。踏破草鞋回首看。数声猿叫白云乡。(开福宁)。
　　【续收】游山玩水数如麻。谁识韶阳老作家。截断跛师三寸舌。回头总是旧生涯。(肯堂充)。
　　游元玩水。万万千千。孰透韶阳。语中带玄。(铁山仁)。
　　朝西天。暮东土。玩水游山。徐行欵步。是则不动道场。不是亦在里许。谁为证明。石霜角虎。(呆堂定)。
　　东村王大翁。从来不睹是。却将别人田。唤作自己地。(绝象鉴)。
　　云门因僧问。杀父杀母佛前忏悔。杀佛杀祖甚处忏悔。师曰。露。　颂曰。
　　石火流星曾未急。璇玑电转一何迟。云门露字突然出。着眼看时鹞子飞。(正觉逸)。
　　簸土扬尘无避处。将门直到御楼前。回头不见来时路。下是黄泉上是天。(白云端)。
　　露。超宗越祖。人言渠爇返魂香。我道伊挝涂毒鼓。(天童觉)。
　　【续收】重关金锁。不用钥匙。舌根不动。韶阳已知。(典牛游)。
　　椎锣擂鼓转船头。席卷波翻喊激流。赤脚上船乘快便。顺风相送下杨州。(卍庵颜)。
　　云门露猛如虎。达磨师不是祖。岂不见盐官老。须弥为椎。虚空为鼓。又不见禾山老解打鼓。休莽卤。甜瓜彻蒂甜。苦瓠连根苦。喝一喝。(应庵华)。
　　斗换风雷吼。星移海岳昏。谁知席帽下。元是昔愁人。(退谷云)。
　　云门因僧问。如何是正法眼。师曰。普　风穴云。瞎　黄龙心云。更道个瞎。且图两得相见。　颂曰。
　　普之一字岂寻常。抬首须看掣电光。拟议思量生会解。堪嗟剜肉作身疮。(洞山聪)。
　　普之一字天然别。着眼看时如电掣。宇宙茫茫无处寻。秤锤踏着硬如铁。(正觉逸)。
　　说佛说法广铺舒。矢上加尖也太愚。明眼衲僧傍觑见。一条拄杖两人舁。(大愚芝)。
　　顶上有来真个瞎。辉天鉴地不同时。大悲手里休擎手。独自夜行谁得知。(白云端)。
　　但无一切心。自然合大道。应用在临时。莫分妙不妙。(真净文)。
　　应机无出老韶阳。法眼咨询普字当。机会若非师子子。一场闲梦过潇湘。(圆通仙)。
　　【续收】正法眼普。伶俐衲僧多错举。休错举。冬至寒食一百五。(杨无为)。
　　明暗双双照用分。几人亲到孟尝门。街头不识真弥勒。却向灵山问世尊。(瞎堂远)。
　　云门因僧问。如何是啐啄之机。师曰。响。　颂曰。
　　有问啐啄机。云门答云响。昨日雷震天夜来山水长。(真净文)。
　　啐啄之机响字酬。过空雷电忽倾湫。夜来霶霈漫天雨。几处波涛打钓舟。(圆通仙)。
　　【续收】白牯问狸奴。虚空酬万象。电激不停踪。谷虚谁答响。啐兮啄兮清机历掌。回头[车*度]轹范秦时。舌上葛藤长万丈。(心闻贲)。
　　一啐一啄。当头响合。母不离窠。子已出壳。(绝象鉴)。
　　云门因僧问。如何是云门剑。师曰。祖。　颂曰。
　　吹毛宝剑问云门。来者投机岂更存。路逢剑客如何也。甑人携手向南奔。(北塔祚)。
　　吹毛宝剑不须抽。迸匣清光射斗牛。日用全彰人不见。云门祖字为君酬。(云溪恭)。
　　三尺秋光匣里藏。时逢作者露锋铓。如今四塞狼烟静。不展红旗归故乡。(圆通仙)。
　　【增收】云门因僧问。如何是吹毛剑。师曰。骼。又曰胔。　颂曰。
　　谁谓吹毛剑。云门骼可知。一朝权在手。方见令行时。(真净文)。
　　云门因僧问。佛法如水中月。是否。师曰。清波无透路。曰和尚从何得。师曰。再问复何来。曰正与么时如何。师曰。重迭关山路。　颂曰。
　　灼然水月非难取。自是时人手不亲。韶石老师拈出了。关山重迭越光新。(白云端)。
　　徧界不藏。清波澄寂。互换投机。箭锋相直。提起向上钳锤。石火电光莫及。便恁么隔关山。碧潭云外不相关。(圆悟勤)。
　　【续收】尽却命根。方可关门。一挨一拶。电涌雷奔。佛法水中月。耳里眼里说。差之毫厘。失之千里。南北东西知几几。(月堂昌)。
　　清波无透路。转处少人知。斫却月中桂。清光付与谁。(湛堂深)。
　　云门示众曰。药病相治。尽大地是药。那个是自己。　颂曰。
　　药忌由来鉴作家。示徒亲切病如麻。十方三世诸知识。赫日光中雷电车。(五祖戒)。
　　药病相治事可嗟。如何於此堕群邪。未语已前谁辨的。洎乎开口见萌芽。不在思惟休卜度。徒劳管见强纷拏。世上多有如斯者。不知羞耻数如麻。(北塔祚)。
　　尽大地是药。古今何太错。闭门不造车。通途自寥廓。错错。鼻孔辽天亦穿却。(雪窦显)。
　　左眼不见山河。右眼不见日月。直得百花开时。一一为君分别。(白云端)。
　　【续收】被里出指。水中露觜。屈指眼开。摇觜身起。药病不相治。何须尽大地。反笑老云门。失却娘生鼻。(月堂昌)。
　　太譊讹全杀活。绝承当无摸索。寰中意气。阃外筹略。倒退三千里。尽大地是药。错错。利剑七星光闪烁。(圆悟勤)。
　　云门问僧。光明寂照徧河沙。岂不是张拙秀才语。僧曰是。师曰。话堕也。　颂曰。
　　叶路纵横得自由。牢关捩转妙全收。个中密意人难会。喝下须教水倒流。(禾山方)。
　　万丈龙门势倚空。悬崖撒手辨鱼龙。时人只看丝纶上。不见芦花对蓼红。(月庵果)。
　　问来答去无偏党。铁壁银山作么通。纵夺临机言话堕。遂令千古动悲风。(踈山如)。
　　【续收】与夺双行定是非。韶阳用处太孤危。这僧若与金刚眼。赵璧连城一道归。(旻古佛)。
　　分明写出与君看。意在钩头不在盘。纵使石人开得口。不知犹被舌头谩。(松源岳)。
　　当的帝都丁。伊忧乙噎嘤。若教呼吸正。悞杀世间人。(石鼓夷)。
　　【增收】云门曰。衲僧家须有巴鼻方识得天下人。如何是衲僧巴鼻。代云。德山。　颂曰。
　　云门舌上有龙泉。爱把金针黑地穿。要会衲僧巴鼻子。一条红线两人牵。(慈受深)。
　　【增收】云门普请搬柴。路次见僧。遂抛下一片柴曰。一大藏教只说者个。　颂曰。
　　处处绿杨堪系马。家家门口透长安。一条大路平如掌。自是时人措足难。(慈受深)。
　　汝水向东流。楚水从南至。皆归大海中。咸淡同一味。顶门具眼底衲僧。试向其中辨浅深。(佛性泰)。
　　一大藏教说这个。云门飘下是甚么。直饶於此彻根源。眨得眼来还蹉过。(浙翁琰)。
　　【增收】云门因僧问。生死到来如何排遣。师展手曰。还我生死来(一作问生死到来如何回避。师曰。在什么处)。　颂曰。
　　针眼鱼吞大千界。蟭螟虫吐妙高山。太虚包括无遗漏。万汇全归指掌间。起复灭去还来。石桥路断通身黑。那是华顶是天台。(圆悟勤)。
　　饥便吃饭。困来打眠。长安城外。一望平田。绝中边。离言诠。将军不识乌骓马。海底犀牛把角鞭。(呆堂定)。
　　【增收】云门因僧问。秋初夏末。前程若有人问。作么生祗对。师曰。大众退后。曰未审过在甚么处。师曰。还我九十日饭钱来。　颂曰。
　　大众退后。衲僧去就。岂用机关。那容体究。蓑翁老熟惯风波。桡棹不施船放溜。(天童觉)。
　　夏末秋初万万千。石头路滑脚皮穿。这僧剑刃翻身疾。也被云门索饭钱。(石田熏)。
　　【增收】云门因僧问。如何是法身向上事。师曰。向上与汝道即不难。作么生会法身。曰请和尚鉴。师曰。鉴即且置。作么生会法身。曰与么与么。师曰。这个是长连床上学得底。我且问你。法身还解吃饭么。僧无对。　颂曰。
　　西江一吸竟无痕。三世如来一口吞。凤髓龙肝香积饭。万般尝过不须论。(南堂兴　三)。
　　韶阳机锋。迅雷霹雳。僧问法身。吃饭不吃。学语之流。卒说不出。山河大地聊充饥。四海五湖轻一吸。
　　未识云门向上机。祇寻向下转生疑。通身是饭如何吃。无口从来亦不饥。
　　【增收】云门问新到。你是甚处人。曰新罗人。师曰。将什么过海。曰草贼大败。师曰。为什么在我手里。曰恰是。师曰。[跳-兆+孛]跳无对　本觉一云。者两个有头无尾汉。乃颂曰。
　　新罗衲子罕曾逢。风月询来也略同。可惜为山争一篑。徒劳宾主各无功。
　　【增收】云门曰。三家村里卖卜。东卜西卜。忽然卜着也不定。僧便问。忽然卜着时如何。师曰。伏惟。　颂曰。
　　卖卜三家村里头。吉凶祸福辨端由。忽然卜着僧来问。生死唯将一句酬。(本觉一)。
　　【增收】云门曰。平地上死人无数。过得荆棘林。是好手。时有僧出云。与么则堂中第一座有长处也。师曰。苏噜苏噜。　颂曰。
　　举手攀南斗。移身倚北辰。出头天外看。须是个般人。(水庵一)。
　　声如鸣玉静边门。谁信幽人不见君。花到海棠将寂。
　　寞。绣衣犹把麝香熏。(虚堂愚)。
　　将军令下闪旌旗。胡骑纷纷顿失威。纵有突然骁骤者。不知身已陷重围。(断桥伦)。
　　【增收】云门示众曰。古佛与露柱相交。是第几机。僧无语。师曰。你问。我与你道。僧遂问。师曰。一条绦三十文。曰如何是一条绦三十文。师曰。打与。自代前语云。南山起云北山下雨。　颂曰。
　　南山云北山雨。四七二三面相睹。新罗国里僧上堂。大唐国里未打鼓。苦中乐乐中苦。谁道黄金如粪土。(雪窦显)。
　　一道神光。初不覆藏。超见缘也是而无是。出情量也当而无当。岩花之粉兮蜂房成蜜。野草之滋兮麝脐作香。随类三尺一丈六。明明触处露堂堂。(天童觉)。
　　油然南山云。沛然北山雨。露柱笑呵呵。灯笼超佛祖。中涌边没。西天东土。楼阁门开尽日闲。野老不知何处去。(圆悟勤)。
　　古佛头拄天。露拄脚踏地。上古今来成一体。头拄天兮戴帽子。脚踏地兮没草鞋。同赴大悲院里斋。(佛鉴懃)。

　　禅宗颂古联珠通集卷第三十三
　　禅宗颂古联珠通集卷第三十四

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第七世之余(清源下第六世之余)

　　【增收】云门有时云。灯笼是你自己。把钵盂噇饭底不是你自己。有僧问。饭是自己时如何。师曰。者野狐精。三家村里汉。师却曰。来来不是你道饭是自己。曰是。师曰。驴年梦见三家村里汉。　颂曰。
　　终朝噇饭贵工夫。不识灯笼是钵盂。多少三家村里汉。忙忙树上捉鲇鱼。(慈受深)。
　　【增收】云门示众曰。拆半裂三针筒鼻孔在甚么处。为我一一拈出来看。自代曰。上中下。　颂曰。
　　昔年曾扣睦州关。负义忘恩当等闲。见说吴音俱变尽。语言浑似广南蛮。(虚堂愚)。
　　【增收】云门因僧问。拨尘见佛时如何。师曰。佛亦是尘　卍庵颜为庐山圆通西堂。为众入室。举此公案问慈元庵。慈随声便喝。以手拨胸曰。佛亦是尘。复颂曰。
　　拨尘见佛。佛亦是尘。问了答了。直下翻身。劝君更尽一杯酒。西出阳关无故人。
　　【增收】云门因僧问。如何是云门一路。师曰亲。　颂曰。
　　云门一路亲。眼里不容尘。自从五代干戈后。得见升平有几人。(杨无为)。
　　【增收】云门示众曰。拄杖子化为龙。吞却乾坤了也。山河大地甚处得来。　颂曰。
　　拄杖子吞乾坤。徒说桃花浪里奔。烧尾者不在拏云攫雾。曝腮者何必丧胆忘魂。拈了也闻不闻。直须洒洒落落。休更纷纷纭纭。七十二棒且轻恕。一百五十难放君。(雪窦显)。
　　养就黄龙变化材。蓦然平地一声雷。比图对面教人见。吞却乾坤吐出来。(佛鉴懃)。
　　衲僧拄杖子。为龙却不尊。横拈吞佛祖。倒握撼乾坤。眼里有睛皮有血。直须一棒一条痕。狸奴白牯休相笑。只今亲侍绝儿孙。(投子舒)。
　　【增收】云门因僧问。久雨不晴时如何。师曰。札。　颂曰。
　　久雨不晴。云门道札。阳呜奋羽翰。蛟龙缩鳞鬣。为是时节。为是佛法。一箭两垛谩猜量。眼里瞳人眉搭飒。(佛智裕)。
　　云门这一札。吹毛光透匣。若不是张华。徒劳眼眨眨。(月坡明)。
　　【增收】云门问僧。近离甚处。曰西禅。师曰。西禅有何言句。僧展两手。师与一掌。曰某甲话在。师却展两手。僧无语。师又打。　颂曰。
　　虎头虎尾一时收。凛凛威风四百州。却问不知何太险。师云。放过一着。(雪窦显)。
　　将成之山不进一篑。老倒云门坐而获利。钓鳌钓鲸手段高。惯曾下海涉波涛。缓放急收自得便。浮家泛宅何飘飘。(月堂昌)。
　　【增收】云门因僧问。一切智通无障碍时如何。师曰。扫地泼水相公来。　颂曰。
　　扫地泼水相公来。人人明镜挂高台。碧油幢下呵呵笑。青眼何妨特地开。(慈受深)。
　　扫地泼水相公来。声高隘喝绣旗开。天上玉麟来瑞世。堪作人间将相才。(水庵一)。
　　一切智通无障碍。扫地泼水相公来。觌面当机如激电。寒山抚掌笑咍咍。(拙庵光)。
　　云门因有讲僧参。经时乃曰。未到云门时。恰似初生月。及乎到后。曲弯弯地。师得知乃召问。是你道否。曰是。师曰。甚好。吾问汝作么生是初生月。僧乃斫额作望月势。师曰。你如此。已后失却目在。僧经旬日复来。师又问。你还会也未。曰未会。师曰。你问我。僧便问。如何是初生月。师曰。曲弯弯地。僧罔措。后果然失目。　颂曰。
　　云门新月曲弯弯。管见初明豹一斑。点铁化为金即易。劝人除却是非难。(慈受深)。
　　恰似初生月。两口无一舌。到了曲弯弯。把火入牛栏。问他以手便斫额。猴黑谁知有猴白。向后失目果然是。要见长人过深水。(月堂昌)。
　　【增收】云门上堂。因闻钟声乃曰。世界与么广阔。为甚么向钟声披七条。僧无语。师曰。七里滩头多蛤子。　颂曰。
　　七条披向钟声上。徧界难藏比丘相。若以色见音声求。迦叶师兄是虚妄。(鼓山珪)。
　　七里滩头多蛤子。太阳一出口俱开。平生肝胆虽然露。狡鹘何曾逐臭来。(无庵全)。
　　钟声披起郁多罗。信手拈来不在多。堪笑当年明上座。狼忙驰逐太奔波。(率庵琮)。
　　试问钟声披七条。轻轻击着无明发。买来糊饼是谩头。苦哉观世音菩萨。(笑庵悟)。
　　会则事同一家。不会万别千差。不会事同一家。会则万别千差。(无门开)。
　　【增收】云门因僧问。如何是祖师西来意。师曰。没即道。或曰。长连床上有粥有饭。或曰。山河大地。　颂曰。
　　有时顺水流舟去。转柂看看又逆风。船到岸时人出陆。山重重又水重重。(绝象鉴)。
　　黄金与瓦砾。恣意乱抛掷。高价无人酬。一地成狼籍。(竹屋简)。
　　【增收】云门曰。直得乾坤大地无纤毫过患。犹是转句。不见一色始是半提。更须知有全提时节。　颂曰。
　　百尺竿头弄崄。是非海里横身。更有全提底时节。只堪惆怅不堪陈。(松源岳)。
　　【增收】云门因僧问。如何是最初一句。师曰。七九六十三。　颂曰。
　　七九六十三。休云是对谈。当机如不荐。更去问瞿昙。(本觉一)。
　　【增收】云门因僧问。如何是大修行底人。师曰。一榼在手。　颂曰。
　　手中一榼绝痕瑕。道听途传转见赊。作者至今拈不起。依然独自挈归家。(大中隆)。
　　【增收】云门因僧问。如何是沙门行。师曰。会不得。曰为甚么会不得。师曰。祇守会不得。　颂曰。
　　君问沙门行。沙门行最高。若教人会得。业性卒难逃。(智门祚)。
　　【增收】云门一日问明教。今日吃得几个糊饼。曰五个。师曰。露柱吃得几个。曰请和尚茶堂里吃茶(或作问直岁)。　颂曰。
　　等闲垂借问端由。不负平生尽吐酬。竭力为人须是彻。方知茶味解人愁。(投子青)。
　　韶阳门下足英明。直岁之才又哲英。云萃堂前凹凸处。不劳心力一齐平。(正觉逸)。
　　【增收】云门问僧。江西湖南还闻长觜鸟说禅么。曰不闻。师拈拄杖曰禅。　颂曰。
　　鸦鸣鸦。鹊鸣鹊。天然自会。不从人学。跛脚阿师。放过一着。拈起拄杖。口边吹[口*官][口*官]。犹胜鹧鸪啼。三月提壶沽美酒。杜鹃相勉不如归　□□□。
　　【增收】云门拈起糊饼曰。我只供养两浙人。不供养向北人。众无语。自代曰。天寒日短。两人共一椀。　颂曰。
　　半在河南半河北。一片虚凝如墨黑。冷地思量愁杀人。叵耐云门这老贼。(龙华本)。
　　【增收】云门斋次。拈起匙筯曰。我不供养南僧。只供养北僧。时有僧问。为甚么不供养南僧。师曰。我要钝置伊。曰为什么只供养北僧。师曰。一箭两垛。有僧拈问。只如前意作么生。师曰。好即同荣。　颂曰。
　　拈来匙筯普相呈。不供南僧供北僧。换却眼睛曾莫顾。熟谩都为不惺惺。(本觉一)。
　　云门斋时问僧曰。人吃饭饭吃人。僧无语。师自代曰。谢师答话。　颂曰。
　　老倒云门强指迷。这僧无语显全机。劝君不用他寻觅。一饱自然忘百饥。(铁山仁)。
　　【增收】云门到江州。陈操尚书请斋。才见便问。儒书中即不问。三乘十二分教自有座主。作么生是衲僧行脚事。师曰。曾问几人来。曰即今问上座。师曰。即今且置。作么生是教意。曰黄卷赤轴。师曰。这个是文字语言。作么生是教意。曰口欲谈而辞丧。心欲缘而虑忘。师曰。口欲谈而辞丧。为对有言。心欲缘而虑亡。为对妄想。作么生是教意。书无语。师曰。见说尚书看法华经。是否。曰是。师曰。经中道。一切治生产业皆与实相不相违背。且道非非想天有几人退位。书无语。师曰。尚书且莫草草。三经五论师僧。抛却特入丛林。十年二十年。尚不奈何。尚书又争得会。书礼拜曰。某甲罪过。　颂曰。
　　作家惯战不赍粮。夺鼓搀旗势莫当。虎骤龙骧谁辨的。反思仁义胜刚强。(尼无着总)。
　　【增收】云门上堂。拈起拄杖曰。凡夫实谓之有。二乘析谓之无。缘觉谓之幻有。菩萨当体即空。衲僧家见拄杖。便唤作拄杖。行但行。坐但坐。不得动着。　颂曰。
　　二乘菩萨何言尽。诸佛凡夫早晚休。世事但将公道断。人心难似水长流。(鼓山珪)。
　　掣开金殿锁。撞动玉楼钟。泣露千般草。吟风一样松。(径山杲)。
　　云门是个老阇黎。衲僧巴鼻几时知。拄杖从教不得动。春来未免倒抽枝。(懒庵枢)。
　　胆逐滩滩尽。心随浪浪飞。舟人报滩尽。心胆一时归。(孤峰源)。
　　【增收】云门上堂。光不透脱。有两般病。一切处不明。面前有物是一。又透得一切法空。隐隐地似有个物相似。亦是光不透脱。又法身亦有两般病。得到法身。为法执不忘。己见犹存。坐在法身边是一。直饶透得法身去。放过即不可。子细检点将来。有甚么气息。亦是病。　颂曰。
　　森罗万象许峥嵘。透脱无方碍眼睛。扫彼门庭谁有力。隐人胸次自成情。船横野渡涵秋碧。棹入芦花照雪明。串锦老渔怀就市。飘飘一叶浪头行。(天童觉)。
　　云门示众曰。读经千卷纸上语。　颂曰。
　　先天后地本寥廓。拨草寻芳途路乐。不得春风花不开。花开又被风吹落。(或庵体)。
　　【增收】云门因僧问。达磨面壁意旨如何。师曰。念七○又僧问南泉。达磨面壁。意旨如何。泉曰。天寒无被盖。　颂曰。
　　一人会上竿。一人会穿井。伎俩虽不同。总是一般病。识得者般病。衲僧鼻孔都穿尽。(慈受深)。
　　云门念七。开口则失。秃却舌头。有甚气息。(东山源)。
　　达磨面壁。云门念七。两个漆桶。多虚少实。明眼衲僧。如何委悉。当知剑去久矣。不用刻舟寻迹。(无相范)。
　　【增收】潭州谷山有缘禅师。(嗣大光)僧问。如何是祖师西来意。师曰。夜半乌儿头戴雪。天明哑子抱头归。　颂曰。
　　瑞霭祥烟锁玉楼。妙年王子恣优游。琉璃殿上骑金马。明月堂前辊绣球。(丹霞淳)。
　　【增收】京兆白云善藏禅师。(嗣大光)僧问。如何是深深处。师曰。矮子渡深溪。　颂曰。
　　白头童子智尤长。半夜三更渡渺茫。任运往来无间断。不消船艇与浮囊。(丹霞淳)。
　　【增收】吉州禾山无殷禅师(嗣九峰)示众曰。习学谓之闻。绝学谓之邻。过此二者。谓之真过。有僧问。如何是真过。师曰。禾山解打鼓。曰如何是真谛。曰禾山解打鼓。又问。即心即佛则不问。如何是非心非佛。师曰。禾山解打鼓。曰如何是向上事。师曰。禾山解打鼓。　颂曰。
　　布毛拈起费人言。争似禾山一句传。打鼓一声喧宇宙。冰寒千丈忽生莲。(投子青)。
　　一拽石二搬土。发机须是千钧弩。象骨老师曾辊球。争似禾山解打鼓。报君知莫莽卤。甜者甜兮苦者苦。(雪窦显)。
　　一二三四五。禾山解打鼓。观音妙智力。能救世间苦。(正觉逸)。
　　当阳打动番南鼓。万象森罗立地闻。不是大家齐则剧。难消白日到黄昏。(雪庵瑾)。
　　草履为冠松作钗。一般潇洒眼头乖。清音只在风檐不。终日无人不下阶。(虚堂愚)。
　　禾山解打鼓。大地无寸土。不是邯郸人。切忌学唐步。(无相范)。
　　【增收】洪州凤栖山同安常察禅师。(嗣九峰)问僧。眼界无光。如何得见。僧曰。北斗东转。南斗西移。师曰。夫子入太庙。曰与么则同安门下道绝人荒去也。师曰。横抱婴孩拟彰皇简。　颂曰。
　　新罗[滶-士+(十/田)]海。南岳天台。纤尘不碍。岂涉去来。回头敛念。解脱门开。反忆善财寻胜友。百城游徧不知回。(雪窦宗)。
　　【增收】同安因僧问。如何是凤栖家风。师曰。凤栖无家风。曰既是凤栖。为什么却无家风。师曰。不迎宾不待客。曰恁么即四海参寻当为何事。师曰。盘饤自有傍人施。　颂曰。
　　□世如来一口吞。故山深静月黄昏。光分顶后千门晓。坐看春回入烧痕。(自得晖)。
　　【增收】同安因僧问。如何是天人师。师曰。头上角不全。身上毛不出。　颂曰。
　　秘殿重围晓尚寒。丹墀苔润未排班。宝香凤烛烟云合。寂寂帘垂不露颜。(丹霞淳)。
　　【增收】同安因僧问。新岁方来残年已去。莫有不受岁者么。师曰有。曰如何是不受岁者。师曰。作么生。曰恁么则不受岁也。师曰。城上已吹新岁角。窗前犹点隔年灯。　颂曰。
　　旧岁新年作问端。同安从此放颟顸。凭仗高楼莫吹笛。大家留取倚阑干。(懒庵枢)。
　　楼上呜咿角已吹。灯前蝴蝶梦中迷。如今要识不迁义。日出东方夜落西。(无机惠)。
　　【增收】新罗泊岩和尚。(五灯会元作新罗国百岩嗣谷山藏)僧问。如何是禅。师曰。古冢不为家。曰如何是道。师曰。徒劳车马迹。曰如何是教。师曰。贝叶收不尽。　颂曰。
　　故国清平久有年。白头犹自恋生缘。牧童却解忘功业。懒放牛儿不把鞭(古冢不为家　丹霞淳)。
　　四十九年成露布。五千余轴尽言诠。妙明一句威音外。折角泥牛雪里眠(贝叶收不尽)。
　　贝叶收不尽。一句无私万法印。千圣满口不能宣。岭梅漏泄春光信。(雪窦宗　四)。
　　古冢不为家。渔翁举棹出芦花。湛水无风江月逈。长空撒尽暮天霞。
　　不劳车马迹。文王去后无消息。月华影里钓鱼矶。万古清风长历历。
　　一镞三关俱透脱。从前汗马休拈掇。须知旧阁快龙舟。当年曾把锦标夺。
　　【增收】新罗国大岭禅师(嗣谷山藏)僧问。如何是一切处清净。师曰。截琼枝寸寸是宝。析栴檀片片皆香。　颂曰。
　　乾坤尽是黄金国。万有全彰净妙身。玉女背风无巧拙。灵苗花秀不知春。(丹霞淳)。
　　【增收】杭州佛日和尚。(嗣云居)夹山一日大普请。维那请师送茶。师曰。某甲为佛法来。不为送茶来。那云。和尚教上座送茶。师曰。和尚尊命即得。乃将茶去作务处。摇茶碗作声。夹山回顾。师曰。酽茶三五椀。意在镢头边。山曰。缾有倾茶意。篮中几个瓯。师曰。缾有倾茶意。篮中无一瓯。便倾茶行之。时大众皆举目。师曰。大众鹤望。请师一言。山曰。路逢死蛇莫打杀。无底篮子盛将归。师曰。手执夜明符。几个知天晓。山曰。大众有人。归去归去。从此住普请。　颂曰。
　　路逢死蛇莫打杀。无底篮子须扬下。往往事从闲话生。莫将闲话为闲话。(朴翁铦)。
　　檐板汉。没拘束。饿死首阳山。誓不食周粟。(虚堂愚)。
　　【增收】洪州凤栖山同安丕禅师。(嗣云居)僧问。如何是和尚家风。师曰。金鸡抱子归霄汉。玉兔怀儿向紫微。曰忽遇客来。将何祇待。师曰。金果朝来猿去摘。玉花晚后凤衔归。　颂曰。
　　日午烟凝山突兀。夜央天淡月婵娟。混然寂照寒宵永。明暗圆融未兆前。(丹霞淳)。
　　尺素如残雪。结成双鲤鱼。要知心里事。看取腹中书。
　　(方庵显)。
　　白玉阶前金凤舞。黄金殿上玉鸡鸣。正中来与兼中到。昨夜雪深月正明。(雪岩钦)。
　　【增收】同安丕因僧问。依经解义三世佛冤。离经一字即同魔说。此理如何。师曰。孤峰逈秀不挂烟萝。片月行空白云自异。　颂曰。
　　云自高飞水自流。海天空阔泳孤舟。夜深不向芦湾宿。逈出中间与两头。(丹霞淳)。
　　【增收】歙州朱溪谦禅师。(嗣云居)韶国师到参次。闻犬咬灵鼠声。韶便问。是甚么声。师曰。犬咬灵鼠声。曰既是灵鼠。为甚么却被犬咬。师曰。咬杀也。曰好个犬。师便打。曰莫打某甲话头。师休去。　颂曰。
　　针头削铁。佛面刮金。无处若有。出手便惊。(月堂昌)。
　　鼠既不灵。官马相踏。借使乘风。厮挨厮拶。干戈中立太平基。凛凛嘉声振兰若。(佛灯珣)。
　　【增收】朱溪问僧。甚处来。曰广南来。师曰。彼中还有奇特尊宿么。曰奇特尊宿并无人说着。只有一人太无惭愧。师曰谁。僧便指师。师曰。果然无惭愧。曰若不是朱溪。时人罔措。师以手掩鼻。僧近前。师便打。曰恰是。师曰。老僧住持事繁。僧拂袖便出。师呵呵大笑曰。盘陀石上藕。　颂曰。
　　乱走到家来。到家便乱走。捉得玉麒麟。咬断别人手。(月堂昌)。
　　问着奇特尊宿。指出无惭愧汉。力战当场。彩旗撩乱。
　　头尾两全。始终一贯。蟠桃一熟三千年。藕生石上谁亲见。(佛灯珣)。
　　拨草瞻风客。机锋劈箭来。盘陀石上藕。一夜铁花开。(方庵显)。
　　奇特老尊宿。大无惭愧人。盘陀石上藕。喜见一番新。(石溪月)。
　　【增收】云居山第二世道简禅师。(嗣云居)僧问。孤峰独宿时如何。师曰。闲着七间僧堂不宿。阿谁教你孤峰独宿。　颂曰。
　　法尔非修本十成。平常酬答最分明。端然指出长安道。无奈游人不肯行。(丹霞淳)。
　　豁开万仞崖。劈面通消息。一条白练飞。界破青山色。(率庵琮)。
　　云居因僧问。路逢猛虎时如何。师曰。千人万人不逢。如何却是你逢。　颂曰。
　　不搽红粉色。不挂绿罗衣。一般闲态度。淡墨画蛾眉。(率庵琮)。
　　【增收】云居简因僧问。如何是朱顶王菩萨。师曰。问这。
　　赤头汉作么　高庵悟云。这个便是超宗越格底事。直是无你会处。须是悟了更能履践始得。诸人还明得么。乃颂曰。
　　朱顶王菩萨。元是赤头汉。惊怪李三黑。一生只卖炭。
　　【增收】庐山归宗怀禅师。(嗣云居)因僧问。截水停轮时如何。师曰。磨不转。　颂曰。
　　千寻竿上反筋斗。大海波心掷钓钩。大体还他肌骨好。不涂红粉也风流。(南华炳)。
　　大用纵横掣电机。烁迦罗眼尚胶黐。迷途梦里争唇吻。却忆随他去一回。(梦庵信)。
　　【增收】新罗云住和尚(嗣云居)僧问。如何是诸佛师。师曰。文殊耸耳。　颂曰。
　　无相光中未兆身。清虚渺邈岂为邻。一轮明月当轩照。玉殿萧萧不见人。(丹霞淳)。
　　【增收】抚州荷玉山光慧禅师(嗣曹山)僧问。如何是西来的的意。师曰。不礼拜更待何时。　颂曰。
　　虚堂寂寂夜深寒。携得瑶琴月下弹。不是知音徒侧耳。悲风流水岂相干。(丹霞淳)。
　　【增收】衡州常宁县育王山弘通禅师(嗣曹山)僧问。如何是和尚家风。师曰。浑身不直五分钱。曰太恁贫寒生。师曰。古代如是。曰如何施设。师曰。随家丰俭。　颂曰。
　　祖代家风没一文。清贫中更是清贫。着衣吃饭随丰俭。物物头头用最亲。(丹霞淳)。
　　【增收】抚州金峰从志禅师。(嗣曹山)拈枕子示僧曰。一切人唤作枕子。金峰道不是。僧曰。未审和尚唤作甚么。师拈起枕子曰。恁么则依而行之。师曰。你唤作甚么。曰枕子。师曰。落在金峰窠里。　颂曰。
　　天作孽犹可违。自作孽不可逭。(皖山凝)。
　　金峰窠里绝譊讹。枕子拈来会也么。回雁一声春梦断。始知身世悟南柯。(方庵显)。
　　浑仑拈起好风规。石火明明已较迟。不落金峰窠窟里。会须赤手讨便宜。(石溪月)。
　　【增收】金峰因僧问。是身无知如土木瓦石。此意如何。师下禅床扭僧耳朵。僧负痛作声。师曰。今日始捉着个无知汉。僧作礼出去。师召阇黎。僧回首。师曰。若到堂中不可举着。曰何故。师曰。大有人笑金峰老婆心。　颂曰。
　　扁舟划断晓江云。一曲高歌远送君。惊起滩头野鸭子。海天飞去不成群。(西岩惠)。
　　是身土木无知汉。忍痛声中一皱眉。好是南山射石虎。纵饶没羽亦徒为。(石溪月)。
　　【增收】金峰於僧堂吃饼次。自拈一枚饼。从上板头转一匝。大众见一时合掌。师曰。纵饶你十分起手。也只得一半。至晚有僧请益云。今日行饼。见僧合掌。和尚道。纵饶十分起手。也只得一半。请和尚全道。师作拈饼势。复云会么。曰不会。师曰。金峰也只得一半。　颂曰。
　　金峰糊饼。只许一半。若要完全。后五日看。(方庵显)。
　　【增收】金峰见骈道者来。擎起经作揽衣势。以目视之。骈提坐具。以目视师。师曰。一切人道你会禅。曰和尚作么生。师曰。草贼大败。　颂曰。
　　龙起沧海。虎出林端。直下来也。急着眼看。(石溪月)。
　　【增收】金峰因僧问。四海晏清时如何。师曰。犹是阶下汉。　颂曰。
　　四海烟尘已晏然。当轩皓月照人寒。大功不赐将军赏。宝马金锵顿懒看。(丹霞淳)。
　　【增收】抚州曹山慧霞禅师(嗣曹山)僧问。佛未出时如何。师曰。曹山不如。曰出世后如何。师曰。不如曹山。　颂曰。
　　日隐青山瑞气高。梧藏丹凤觑无寥。无端石马潭中过。惊起泥龙翻海潮。(投子青)。
　　古木灵巢鹤梦迷。昆仑白象倒骑归。鱼鳞水涨舟横岸。羊角风生花落溪。(湛堂深)。
　　曹山不如。花根本艳。不如曹山。虎体元班。江南地暖。塞北春寒。一把柳丝收不得。和烟搭在玉阑干。(石庵玿)。
　　曹山不如。是马非驴。不如曹山。虎不食班。龙吟雾起。虎啸风寒。达观之士兮一见便见。中下之机兮千山万山。瘥病不假驴驮药。延龄何用九还丹。(辛庵俦)。
　　【增收】曹山霞因僧侍立。师曰。道者可煞热。曰是。师曰。祇如热向甚处回避。曰向镬汤炉炭里回避。师曰。祇如镬汤炉炭。又作么生回避。曰众苦不能到。　颂曰。
　　昆仑片玉火中润。碧落孤烟水底圜。一念翛然无异色。任从沧海变桑田。(丹霞淳)。
　　众苦不能到。特地好乾坤。风光都买尽。不费一文钱。(枯禅镜)。
　　贺家湖上天华寺。一一轩窗面水开。不是闭门防俗客。爱闲能有几人来。(天目礼)。
　　瞎却顶门三只眼。镬汤炉炭里优游。若言众苦不能到。端的何曾有地头。(少室睦)。
　　【增收】瑞州黄檗山慧禅师(嗣踈山)问踈山。剎那便去时如何。山曰。畐塞虚空。汝作么生去。师曰。畐塞虚空不如不去。山便休去。　颂曰。
　　畐塞虚空。不如不去。前后际断。今亦无住。倒骑佛殿出三门。却把三门挂露柱。(懒庵需)。
　　【增收】随州护国守澄禅师。(嗣踈山)因演化大师在湖南报慈。值慈升堂次。化出问。如何是真如佛性。慈云。谁无。化不契。遂请益师。师曰。汝但问来。化理前问。师曰。谁有。化於言下契悟。乃云。首座或在众或住持。某甲誓终身相助。后化亦继师住护国(即护国远)。　颂曰。
　　谁无谁有句中玄。击碎重关道宛然。若是子期听品弄。肯将松韵作秋蝉。(大洪遂)。
　　朝三暮四一何少。暮四朝三何太多。多少未能知数量。有无从此见譊讹。不譊讹。唵苏嚧悉哩萨婆诃。(佛性泰)。
　　谁无谁有全机道。言下反身不唧[口*留]。直饶未举已先行。错认簸箕作熨斗。阿呵呵。若人便解倒骑驴。一生不着随人后。(秀岩瑞)。
　　【增收】护国澄因僧问。如何是本来心。师曰。犀因玩月纹生角。象被雷惊花入牙。　颂曰。
　　三脚灵龟荒径走。一枝瑞草乱峰垂。昆仑含玉山光润。凉兔怀胎月未知。(丹霞淳)。
　　护国澄因僧问。如何是梵音相。师曰。河北驴鸣河南犬吠。　颂曰。
　　目连求佛梵音相。运尽神通不见边。谁悟驴鸣并犬吠。圆音落落示人天。(大洪遂)。
　　【增收】护国澄因僧问。如何是本来父母。师曰。头不白者。曰将何奉献。师曰。殷勤无米饭。堂前不问亲。　颂曰。
　　出门徧界无知己。入户盈眸不见亲。虚室夜寒何所有。碧天明月颇为邻。(丹霞淳)。
　　【增收】护国澄因僧问。鹤立枯松时如何。师曰。地下底一场懡[怡-台+罗]。问会昌沙汰时。护法善神向甚么处去。师曰。三门前两个一场懡[怡-台+罗]。问滴水滴冻时如何。师曰。日出后一场懡[怡-台+罗]。　颂曰。
　　鹤立孤松类莫齐。岂同鹅鸭狎群鸡。辽阳化去无踪迹。灵木迢然凤不栖。(大洪遂)。
　　占寺门前护法神。会昌沙汰鼻头辛。时来天地皆同力。究竟还他有道君。
　　冰生滴水事清高。日出东方便不牢。溪涧岂能留得住。终归大海作波涛。
　　壮志棱棱鬓未秋。男儿不患不封侯。反思清白传家客。洗耳溪头不饮牛。(天童觉)。
　　【增收】潭州报慈藏屿禅师(嗣龙牙)僧问。情生智隔想变体殊。祇如情未生时如何。师曰隔。曰情未生时隔个甚么。师曰。这个梢郎子。未遇人在。　颂曰。
　　古人一隔。衲僧命脉。欲识一贯。两个五百。(天衣怀)。
　　情未生时隔。金毛多失色。狐狸门外走纵横。笑杀丛林老禅客。(杨无为)。
　　无情由隔若为通。丝发之间路万重。可惜两头空走者。不能直下见其宗。(白云端)。
　　报慈一隔。佛祖命脉。放去收来。圣凡罔测。(开福宁)。
　　【续收】隔。青天无云轰霹雳。丛林衲子如稻麻。不知几个仙陀客。(大中隆)。
　　江南船海南舶。把柂张帆知节拍。随波逐浪几时休。撒手到家头已白。(大洪遂)。
　　隔。穿耳胡僧眼睛黑。东院西边是赵州。观音院里安弥勒。(石门玿)。
　　【增收】襄州万铜山广德延禅师(嗣青林虔)僧问。如何是透法身句。师曰。无力登山水。茅户绝知音。　颂曰。
　　体妙探玄尽涉程。争如野老异中行。功忘日用平怀稳。免事君王宠辱惊。(丹霞淳)。
　　【增收】襄州石门献蕴禅师(嗣青林虔)僧问。如何是和尚家风。师曰。物外独骑千里象万年松下击金钟。　颂曰。
　　夜明帘外月朦胧。骑象翻身击宝钟。洪韵上腾三界外。聋夫何事睡犹浓。(丹霞淳)。
　　【增收】袁州木平山善道禅师。(嗣蟠龙文)初参洛浦问。一沤未发已前。如何辨其水脉。浦曰。移舟谙水脉。举棹别波澜。师不契。乃参蟠龙。亦如前问。龙曰。移舟不别水。举棹即迷源。师从此悟入。　颂曰。
　　金乌玉兔两交驰。照破威音未兆时。若谓青霄别有路。木人依旧皱双眉。(丹霞淳)。
　　移舟曾不别澄源。举棹波生岂更堪。要会一沤初未发。木人半夜好同参。(本觉一)。
　　滔滔一脉混常流。才触波澜卒未休。岸阔风清澄皓月。渔翁拨棹宿汀洲。(瞒庵成)。
　　【增收】木平因僧问。如何是西来意。师曰。石羊头子向东看。　颂曰。
　　木平道高最难过。人问西来意若何。石羊头子向东望。月明才上徧山坡。直言不用多疑虑。海澄浪息见森罗。(汾阳昭)。
　　老胡万里向支那。直至而今不奈何。堪笑牧童谁问路。一声长笛过前坡。(佛印元)。
　　不劳斤斧。弄巧成拙。坏衲通身。头髭若雪。着双破草鞋。踏破澄潭月。祖意石羊头向东。一沤前事如何说。(法云秀)。
　　木平本自无斤斧。好肉那堪着灸瘢。直指西来亲切意。石羊头子向东看。(照觉总)。
　　【续收】石羊头子向东看。大地茫茫被眼谩。月映寒潭清彻底。云收华岳露巑岏。(野庵璇)。
　　石羊头子向东看。祖意明明会者难。不惜当阳重指注。今朝九日菊花斑。(此山应)。

　　禅宗颂古联珠通集卷第三十四
　　禅宗颂古联珠通集卷第三十五

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第八世之一(南岳下前第七世)

　　(临济)　汝州风穴延沼禅师。(嗣南院)师在郢州李史君衙内度夏。普请大会。请师升座。乃曰。祖师心印状似铁牛之机。去即印住。住即印破。祇如不去不住。印即是不印即是。还有人道得么。时有卢陂长老出问。学人有铁牛之机。请师不搭印。师曰。惯钓鲸鲵澄巨浪。却嗟蜗步[马*展]泥沙。陂住思。师喝曰。长老何不进语。陂拟议。师便打一拂子曰。还记得话头么。试举看。陂拟开口。师又打一拂子。牧主曰。信知佛法与王法一般。师曰。见甚么道理。牧主曰。当断不断反招其乱。师便下座。　颂曰。
　　擒得卢陂跨铁牛。三玄戈甲未轻酬。楚王城畔朝宗水。喝下曾令却倒流。(雪窦显)。
　　锋头壁立铁牛机。十字纵横宝剑挥。一阵贼军俱粉碎。凯歌齐和太平归。(保宁勇)。
　　列圣风规。初不放过。拟跨铁牛。蓦头印破。卢陂当断却沉吟。电转星飞被活擒。喝下机锋如霹雳。三玄戈甲振丛林。(圆悟勤)。
　　【续收】铁牛之机。印住印破。透出毗卢顶[宁*页]行。却来化佛舌头坐。风穴当衡。卢陂负堕。棒头喝下。电光石火。历历分明珠在盘。眨起眉毛还蹉过。(天童觉)。
　　全锋敌胜铁牛机。电掣雷奔已是迟。等闲活捉卢陂老。纵饶猛略若为施。君不见。寰中意气阃外威权。拟议冲前总灭门。(懒庵需)。
　　一句犹如劈箭机。才生拟议犯重围。分明佛法同王法。只许当年牧主知。(简翁敬)。
　　风穴上堂。若立一尘。家国兴盛。野老颦蹙。不立一尘。家国丧亡。野老安贴。於此明得。阇黎无分。全是老僧。於此不明。老僧却是阇黎。阇黎与老僧亦能悟却天下人。亦能瞎却天下人。欲识阇黎么。右边一拍曰。这里是。欲识老僧么。左边一拍曰。这里是。　颂曰。
　　野老从教不展眉。且图家国立雄基。谋臣猛将今何在。万里清风独自知。(雪窦显)。
　　立国仍教野老欣。威行阃外不扬尘。纵横莫测文兼武。宇宙茫茫有几人。(白云端)。
　　皤然渭水起垂纶。何似首阳清饿人。只在一尘分变泰。高名勋业两难泯。(天童觉　二)。
　　几许欢心几许愁。好看野老两眉头。家邦平贴清如镜。水瘦山空一样秋。
　　【增附】五祖演云。太平即不然。若立一尘。法堂前草深一丈。不立一尘。锦上铺花。何也。不见道。　颂曰。
　　九九八十一。穷汉受罪毕。才拟展脚眠。蚊虫獦蚤出。且看双放更双收。有底欢声有底愁。一切圣贤如电拂。大千沙界海中沤。(雪岩钦)。
　　家国分明得自由。盛衰全在一尘收。将军战马眠方熟。野草从教满地愁。(竹屋简)。
　　【增收】风穴参南院。院问。近离甚处。师曰。南方。曰南方一棒一喝如何商量。师曰。作奇特商量。曰我这里不然。师曰。未审此间一棒一喝如何商量。曰棒下无生忍。临机不见师。师便省。　颂曰。
　　有喝端如探竿草。无师血脉通红线。当阳不识李将军。徒学穿杨一枝箭。(南岩胜)。
　　风穴因僧问。语默涉离微。如何通不犯。师曰。常忆江南三月里。鹧鸪啼处百花香。　颂曰。
　　鹧鸪啼处百花香。拊掌呵呵笑一场。因忆旧年游历处。送人云坞入斜阳。(海印信)。
　　鹧鸪啼处百花鲜。江国从来路坦然。为报途中未归客。谢家人不在渔船。(宝峰明)。
　　快骑骏马上高楼。南北东西得自由。最好腰缠十万贯。更来乘鹤上杨州。(鼓山珪)。
　　忽尔出门先见路。才方下脚便登船。神仙秘诀真堪惜。父子虽亲不可传。(径山杲)。
　　【续收】彩云影里神仙现。手把红罗扇遮面。急须着眼看仙人。莫看神仙手中扇。(佛鉴懃)。
　　不露风骨句。未语先分付。进步口喃喃。知君太罔措。(无门开)。
　　风穴因僧问。如何是佛。师曰。杖林山下竹筋鞭。　颂曰。
　　杖林山下竹筋鞭。南北行人万万千。莫怪相逢不下马。东西各自有前程。(慈明圆)。
　　杖林山下竹筋鞭。枝节萧踈古涧边。要会宗师开正眼。满轮午夜照秋天。(海印信)。
　　杖林山下竹筋鞭。搭索拏钩火里牵。拽近不能推向后。回旋却到使君前。(道吾真)。
　　杖林山下竹筋鞭。头尾拈来总一般。莫怪玄沙不出岭。他家元是钓鱼船。(云峰悦)。
　　杖林山下竹筋鞭。水在深溪月在天。良马不知何处去。阿难依旧世尊前。(真净文)。
　　杖林山下竹筋鞭。南北行人万万千。堪笑一堂无事客。卧云深处不朝天。(云溪恭)。
　　杖林山下竹筋鞭。拈出寒岩尚带烟。扶过断桥曾得力。而今不直半分钱。(上方益)。
　　【续收】杖林山下竹筋鞭。六月行人口吐烟。曾在祝融峰顶见。十分月出在平田。(东山空)。
　　杖林山下竹筋鞭。憍梵钵提舌拄天。群党元来讳空手。起家消息在荒田。(或庵体)。
　　风穴因僧问。如何是清净法身。师曰。金沙滩头马郎妇。　颂曰。
　　金沙滩里马郎妇。宗匠临机发一言。自笑箭穿红日影。孰云斫水不成痕。(正觉逸)。
　　相逢尽道归山去。林下何曾见一人。回首面南看北斗。金鸡早报五更春。(浮山远)。
　　截铁之机安可测。顿开千眼莫能窥。禅人到此徒名邈。错认查梨作乳梨。(海印信)。
　　何年嫁事马家郎。凤枕同欢碧玉床。回首画桥离别苦。落花流水泪千行。(张无尽)。
　　【续收】十分美丽谁家女。百倍聪明是马郎。堪笑金沙滩畔约。始终姻娅不成双。(或庵体)。
　　【增收】风穴因僧问。如何是佛。师曰。如何不是佛。曰学人未晓。乞师再指。师曰。家住海门东。扶桑最先照。　颂曰。
　　眉间一道白毫光。历劫知将甚处藏。永夜寥寥天未晓。更须斫额望扶桑。(保宁勇)。
　　【增收】风穴到黄龙。龙曰。石角穿云路。垂条意若何。师曰。红霞笼玉像。拥嶂照川原。曰恁么则相随去也。师曰。和尚低声。　颂曰。
　　无价明珠暗处悬。夜深将把木人穿。谁知却被泥牛见。吞入红霞碧浪渊。(投子青)。
　　【增收】风穴因僧问。如何是道。师曰。五凤楼前。曰如何是道中人。师曰。问取城隍使。　颂曰。
　　深宫禁殿隔重闱。帘静檐楹紫气垂。苔地不通朝请近。家人指路莫迟疑。(投子青)。
　　【增收】风穴因僧问。麈鹿成群。如何射得麈中主。曰钓船载到潇湘岸。气咽无寥问白鸥。　颂曰。
　　禁殿重闱视听危。侧思偏立绛纶垂。汉乡云断汀洲逈。岭莫猿啼孤月随。(投子青)。
　　【增收】风穴因僧问。如何是学人亲切处。师曰。须弥南畔齐打鼓。贺兰山前筑皮球。　颂曰。
　　亲切曾伸问老翁。东山歌唱北山吟。弄潮须是吴江客。别语还他汉地人。(投子青)。
　　风穴因僧问。古曲无音韵。如何和得齐。师曰。木鸡啼子夜。刍狗吠天明。　颂曰。
　　古岩月色锁重云。枯木迎芳晚带春。昨夜星河隔南斗。金乌随凤过天轮。(投子青)。
　　【增收】汝州颕桥安禅师。号铁湖。(嗣南院)向火次。因锺司徒问。三界焚烧如何出得。师以香匙拨开火。锺拟议。师召曰。司徒司徒。锺忽有省。　颂曰。
　　三界炎炎如火聚。道人未有安身处。连忙拨火召司徒。眼上眉毛浑不顾。眉毛落尽人还生。死火寒灰解脱坑。奉报禅人急跳出。莫教日午打三更。(佛鉴懃)。
　　高声拨火召司徒。火焰炎天蓦面驱。祇向此间能稳坐。任教门外雪盈衢。(冶父川)。
　　三界焚烧要出离。见春来了见春归。是他不见春来去。日出东方夜落西。(闲极云)。
　　(沩仰)【增收】吉州资福贞邃禅师(嗣资福宝)僧问。如何是古人歌。师作此○相示之。　颂曰。
　　一曲两曲深夜弹。松风和雨过前山。可怜卞玉离荆岫。谁是知音却取还。(投子青)。
　　【增收】郢州芭蕉山继彻禅师(嗣芭蕉清)僧问。有一人不舍生死不证涅盘。师还提携也无。师曰。不提携。曰为甚么不提携。师曰。林溪粗识好恶。　颂曰。
　　百岁儿童出户来。满身红烂惹尘埃。火中闲步清凉地。识者无因敢近抬。(投子青)。
　　六祖下第八世之二(清源下第七世)
　　【增收】鄂州黄龙山诲机禅师(嗣玄泉彦)僧问。风恬浪静时如何。师曰。百尺竿头五两垂。　颂曰。
　　百尺竿头五两垂。穷沙绝漠任风吹。可怜无限沧浪客。犹把南针定所归。(石林巩)。
　　婺州明招德谦禅师。(嗣罗山)一日天寒上堂。众才集。师曰。风头稍硬。不是汝安身立命处。且归暖室商量。便归方丈。大众随至立定。师又曰。才到暖室便见瞌睡。以拄杖一时趂下。　颂曰。
　　堂上非常凛冽。众人谁敢当头。只见西风刮地。岂知一叶惊秋。暖处去极停囚。无人为与塞咽喉。须信高皇功业大。鸿沟两岸一时收。(佛慧泉)。
　　风头坐断进还难。衲子相将不易看。未到潼关天已晓。不堪回首望长安。(开福宁)。
　　风头稍硬难安立。暖气才通瞌睡来。却笑明招闲费力。无端两处强差排。(鼓山珪)。
　　夜半明星当午现。愚夫犹待晓鸡鸣。可怜自屎不知臭。又欲重新拈似人。(径山杲)。
　　风前露出无瑕璧。室内擎将如意珠。两度献渠渠不识。可怜流落在江湖。(佛性泰)。
　　【续收】[咸*鸟][咸*鸟]鸟。守空池。鱼从脚底过。[咸*鸟][咸*鸟]总不知。(懒庵需)。
　　稍硬风头早已乖。更将暖处自沉埋。反令千古成踪迹。枉吃罗山白饭来。(介石朋)。
　　风头稍硬无栖泊。暖处商量一句无。老倒不堪医世患。谩将毒药当醍醐。(东山源)。
　　前头计较既不成。后面安排亦不是。古时若有今时人。不落他家圈缋里。(断桥伦)。
　　【增收】明招因僧问。虎生七子。那个没尾巴。师曰。第七个没尾巴。　颂曰。
　　燕尾大虫难傍近。近前便是伤人命。除非自解据虎头。自然头正尾亦正。(鼓山珪)。
　　第七烟菟没尾巴。食牛之气已堪夸。丛林悱悱争唇吻。几个行人得到家。(径山杲)。
　　第七个没尾巴。不落群队独露爪牙。拟心凑泊终难见。须信莲开火里花。(松源岳)。
　　福州地藏桂琛禅师。(嗣玄沙)问僧。什么处来。曰南方来。师曰。南方佛法如何。曰商量浩浩地。师曰。争似我这里种田博饭吃。曰争奈三界何。师曰。唤什么作三界。　颂曰。
　　种田博饭吃。言中谁辨的。午后打斋钟。真金曾失色。(云峰悦)。
　　种田博饭吃。佛法要商量。言下超三界。灵机发妙光。(灵源清)。
　　种田博饭待方来。玄妙商量一任猜。无影树头悬日月。几人於此便心灰。(旻古佛)。
　　宗说般般尽强为。流传口耳便支离。种田博饭家常事。不是饱参人不知。参饱明知无所求。子房终不贵封侯。忘机归去同鱼鸟。濯足沧浪烟水收。(天童觉)。
　　种田博饭有来由。免见区区向外求。莫谓劳心便劳力。大都工拙要全收。(云岩因)。
　　【续收】千钧发重机。千古仰遗则。虽连十五城。那换相如璧。商量浩浩地。争如种田博饭吃。一片殊胜缘。两段俱奇特。要知火里钵昙花。天上人间不可加。(佛鉴懃)。
　　种田博饭吃。饱卧长伸脚。把将三界来。安向左边着。引得龙牙老古锥。手里把柄破木杓。(无准范)。
　　【增收】地藏玩月曰。云动有雨去有。僧曰。不是云动是风动。师曰。我道云亦不动风亦不动。曰和尚适来又道云动。师曰。阿谁罪过。　颂曰。
　　风起心摇树。云生性起尘。若明今日事。昧却本来人。(龙济修)。
　　若教捉物入迷津。但有纤毫即是尘。不信旧时无相貌。外寻知识也非真。(草堂清)。
　　云生洞里阴。风动林间响。若明今日事。半斤是八两。(上方岳)。
　　树动风摇。尘生云起。太上老君。何曾姓李。(断桥伦)。
　　鼎州大龙山智洪禅师(嗣白兆圆)僧问。色身败坏。如何是坚固法身。师曰。山花开似锦。涧水湛如蓝。　颂曰。
　　问曾不知。答还不会。月冷风高。古岩寒桧。堪笑路逢达道人。不将语默对。手执白玉鞭。骊珠尽击碎。不击碎增瑕颣。国有宪章三千条罪。(雪窦显)。
　　山花如锦水如蓝。云在高峰月在潭。两个泥牛斗入海。行人脱袴杖头担。(地藏恩)。
　　山花如锦春长在。涧水如蓝碧湛然。信步白云深处去。须知别有洞中天。(佛鉴懃)。
　　色身败坏世常情。一点灵光到处晶。涧水如蓝花似锦。法身何处不分明。(南堂兴)。
　　云散蟾轮满。烟收岳面高。泥牛穿巨海。转角起风涛。(京兆府天宁琏)。
　　【续收】山花如锦水如蓝。亲见文殊接话谈。十字街头轻一拶。前三三对后三三。(瞎堂远)。
　　大龙景物最幽妍。涧水山花照眼鲜。坚固法身何必问。风光长在劫壶先。(天目礼)。
　　山花似锦水如蓝。突出乾坤不露颜。曾踏武陵溪畔路。洞中春色异人间。(无准范)。
　　襄州白马山行霭禅师(嗣白兆圆)僧问。如何是清净法身。师曰。井底虾蟇吞却月。　颂曰。
　　九重深密视听难。玉殿琼楼宿雾攒。燮理尽归臣相事。轮王不戴宝花冠。(丹霞淳)。
　　颕州荐福思禅师(嗣护国澄)僧问。古殿无佛时如何。师曰。梵音何来。曰不假修证如何得成。师曰。修证即不成。　颂曰。
　　古殿苔生像不安。霜风八面逼人寒。梵音忽奏谁能会。人天尽听玉珊珊。(大洪遂)。
　　古殿无佛梵音何来。梦中唤省楼阁门开。灵光一点绝尘埃。耀古腾今徧九垓。(南堂兴)。
　　【增收】洪州。同安志禅师(嗣同安丕)僧问。二机不到处如何举唱。师曰。徧处不逢。玄中不失。　颂曰。
　　这边那畔总难逢。一句无私不处中。红日暮沉西嶂外。空留孤影照溪东。(丹霞淳)。
　　【增收】同安志因僧问。凡有言句。尽落今时。学人上来。请师直指。师曰。目前不说。句后不迷。又问。如何是向上事。师曰。逈然不换。标的即乖。　颂曰。
　　天黑云深飞莫鸦。鹭鸶立雪对芦花。幸然不属今时事。句后声前会即差。(雪岩钦)。
　　【增收】襄州广德义禅师(嗣广德延)僧问。古人云。言语道断非去来今。此理如何。师曰。弥勒涅盘知几劫。护明犹未降迦维。　颂曰。
　　妙湛圆指第一机。降生成道涅盘时。迦维摩竭双林树。认着元来不是伊。(丹霞淳)。
　　【增收】广德义因僧问。久负不逢时如何。师曰。扇开人不遇。陋巷莫能收。　颂曰。
　　妙体堂堂相好全。青霄独步蹑金莲。千华台上犹慵坐。弊垢襕衫岂肯穿。(丹霞淳)。
　　【增收】襄州广德周禅师(嗣广德延)僧问。教中道。阿逸多不断烦恼不修禅定。佛记此人成佛无疑。此理如何。师曰。盐又尽。炭又无。曰盐尽炭无时如何。师曰。愁人莫向愁人说。说向愁人愁杀人。　颂曰。
　　收放随时虽有准。出门入户恐难论。长安路子君须到。莫向深村草里蹲。(虚堂愚)。
　　【增收】襄州石门慧彻禅师(嗣石门蕴)僧问。实际理地如何进步。师曰。鸟道无前。僧曰。幽谷白云藏白雀。拟心栖处隔山迷。　颂曰。
　　幽谷白云藏白雀。拟心栖处隔山迷。直饶不住栖心处。犹落怡山第二机。(懒庵需)。
　　石门彻因僧问。如何是三乘教外别传一句。师曰。东村王老夜烧钱。　颂曰。
　　东村王老夜烧钱。草鞋踏地帽指天。家无白泽招祸福。穷时相炒饿相煎。(洞山聪)。
　　三乘教外别流传。瞎汉多知唤作禅。天下衲僧参不到。东村王老夜烧钱。(杨无为)。
　　东村王老夜烧钱。眼中尘雾口中烟。招神引鬼成妖怪。三脚虾蟇飞上天。(地藏恩)。
　　东村王老夜烧钱。野鬼闲神满目前。休更逢人觅玄旨。谢家人不在渔船。(上方益)。
　　【续收】王老夜烧钱。白日看星月。磕头礼慈尊。手把名香爇。(道吾真)。
　　木食草衣随分过。此身嬴得乐天真。忽咨教外别传句。未免烧钱引鬼神。(宝叶源)。
　　王老烧钱。言端语端。锦包特石。铁裹泥团。(退耕宁)。
　　【增收】石门彻因僧问。云光作牛意旨如何。师曰。陋巷不骑金色马。回途却着破襕衫。　颂曰。
　　瑞草丛中懒欲眠。徐行处处逈翛然。披毛戴角人难识。为报芒童不用鞭。(丹霞淳)。
　　【增收】郢州太阳慧坚禅师(嗣灵泉仁)因僧问。如何是玄旨。师曰。壁上挂钱财。　颂曰。
　　轻轻人问玄中旨。便吐肝肠说与他。木人暗皱双眉处。石女多言争奈何。(投子青)。
　　玄旨玄旨。壁上钱财挂起。家门幸自平安。白日招神引鬼。(杨无为)。
　　玄旨分明示学人。钱财壁上挂金银。连珠六贴三千贯。不济饱寒不济贫。(张无尽)。
　　【增收】鼎州德山圆明缘密禅师(嗣云门)上堂。大众及尽去也。直得三世诸佛口挂壁上。犹有一人呵呵大笑。若识此人。参学事毕。　颂曰。
　　双盲入暗路崎岖。日落栖芦暂得苏。争似石人眠夜半。免教舜让守林居。须知花绽非干木。无脚行时早触途。昨朝风起长安道。元是昆仑进国图。(投子青)。
　　收。把断襟喉。风磨云拭。水冷天秋。锦鳞莫谓无滋味。钓尽沧浪月一钩。(天童觉)。
　　青山是父白云儿。云散青山总不知。玉兔昼眠云母地。金乌夜宿不萠枝。(足庵鉴)。
　　岳州巴陵新开院颢鉴禅师(嗣云门)僧问。如何是道。师曰。明眼人落井。　颂曰。
　　落井须明出井机。直宜抬眼动睛辉。於斯倜傥无纤隔。祖道汪洋得旨归。(洞山聪)。
　　南北东西苦问人。新开多口接迷津。从兹八骏追风急。空望悠悠脚下尘。(佛印元)。
　　好个明眼人落井。丛林话会几时休。修心未到无心地。万种千般逐水流。(正觉逸)。
　　明眼人落井。灵丹透金鼎。黑水昆仑奴。夜过漫天岭。(觉海元)。
　　秋夜霜天月正明。仰观星象约三更。一条大路平如掌。归去何妨彻晓行。(保宁勇)。
　　明眼人落井。波斯上古台。龙门三级浪。死水有曝腮。(长灵卓)。
　　【续收】明眼人落井。西方在东岭。捉得个馒头。开拳是糊饼。(海印信)。
　　语不邪笑不来。拙铺设巧安排。猢狲将板拍。野老舞三台。(冶父川)。
　　巴陵一句子。对面却相谩。大地平如掌。何事放无端。(月庵果)。
　　谁解当头领。坐断毗卢顶。稽首老巴陵。明眼人落井。(月林观)。
　　明眼人落井。恩深怨亦深。海枯终见底。人死不知心。(朴翁铦)。
　　巴陵因僧问。如何是吹毛剑。师曰。珊瑚枝枝撑着月。　颂曰。
　　要平不平。大巧若拙。或指或掌。倚天照雪。大冶兮磨砻不下。良工兮拂拭未歇。别别。珊瑚枝枝撑着月。(雪窦显)。
　　珊瑚枝枝撑着月。射斗锋铓未足观。四海尽来归贡后。乾坤同耀宝光寒。(白云端)。
　　价重三千不可图。从教千古强名模。长因塞北烟尘息。记得江南啼鹧鸪。(长灵卓)。
　　【续收】脱得边城戍役身。却来偷赏上园春。御街前畔低声语。不觉冲他貌事人。(心闻贲)。
　　巴陵因僧问。如何是提婆宗。师曰。银椀里盛雪。　颂曰。
　　老新开。端的别。解道银椀里盛雪。九十六个应自知。不知却问天边月。提婆宗提婆宗。赤旛之下起清风。(雪窦显)。
　　大冶精金。澄潭皎月。南北东西。孰分优劣。昨夜春风一阵来。扫尽千山万山雪。(海印信)。
　　人天会上分缁素。龙象堂前定是非。选甚邪魔并异类。好教齐向此中归。(保宁勇)。
　　银椀里盛雪。冰壶含宝月。纵具四韦陀。到此虚摇舌。西天令严。此土还别。(佛性泰)。
　　【续收】提婆宗银椀雪。泰华摧沧海竭。赤旛之下起清风吹落杨花硬如铁。(佛心才)。
　　巴陵因僧问。祖意教意是同是别。师曰。鸡寒上树。鸭寒下水。　颂曰。
　　同别祖教问端由。便将元价与他酬。丝纶夜静人垂钓。晓得金乌带月收。(投子青)。
　　昨夜三更屈指轮。世间休说两三人。数声长笛离亭晚。君向潇湘我向泰。(保宁勇)。
　　鸡寒上树。鸭寒下水。三百余会不能宣。九年面壁徒瞌睡。休瞌睡。上是天兮下是地。(佛性泰)。
　　鸡寒上树。鸭寒下水。时节不相饶。古今自然理。寒松十里吼清风。流水一溪声未已。(湛堂准)。
　　【续收】一朵梨花春带雨。金色头陀笑不语。龙宫海藏月明前。织女姮娥相对舞。笑者笑舞者舞。十方无虚空。大地无寸土。(南堂兴)。
　　鸡寒上树。鸭寒下水。鹫岭费分踈。少林提不起。千峰寒色露全机。眨上眉毛千万里。(寂岩中)。
　　鸡作苍鹰拏鳖鼻。鸭为金翅作狞龙。空王以此垂洪范。锦上铺花知几重。(南岩胜)。
　　般若启柔禅师(嗣云门)僧问。西天以蜡人为验。未审此土以何为验。师曰。新罗人草鞋。　颂曰。
　　龟毛拈得笑咍咍。一击万重关锁开。假使蜡人似冰结。当甚新罗人草鞋。(枯禅镜)。
　　益州青城香林院澄远禅师(嗣云门)僧问。如何是西来的的意。师曰。坐久成劳。曰便回转时如何。师曰。堕落深坑。　颂曰。
　　一个两个千万个。脱却笼头卸角驮。左转右转随后来。子湖要打刘铁磨。(雪窦显)。
　　香林无杂木。一一是旃檀。野火忽然发。清风天地宽。祖意报尔曹。坐久自成劳。(野轩遵)。
　　禅家流何太错。只管追求无病药。若知烦恼即菩提。坐久成劳亦安乐。(佛鉴懃)。
　　【续收】绝消息处捉来。有形影中走却。只因懒问儿孙。要把襕衫反着。坐久成劳。位次已高。起时失却人天相。无限行人认白毫。(月堂昌)。
　　香林因僧问。如何是衲衣下事。师曰。腊月火烧山。　颂曰。
　　腊月烧山。万种千般。翘松鹤冷。立雪人寒。达磨不会。大难大难。(雪窦显)。
　　腊月火烧山。天边两矅还。香林曾未会。空坐剑门关。(佛印元)。
　　僧问衣下事。师答火烧山。佛手遮不得。人心似等闲。(正觉逸)。
　　岁晚年来正苦寒。千林木叶尽凋残。炎炎野火无流水。应是随风过别山。(上方益)。
　　老大丛林快说禅。不将禅挂口皮边。谷深山远空无像。何处人呼应不圆。(天童觉)。
　　腊月烧山。特地无端。锦包特石。铁裹泥团。(圆悟勤)。
　　腊月山头火亘天。衲衣下事若为传。老来不是观时节。困即长伸两脚眠。(白杨顺)。
　　【续收】伟哉腊月火烧山□□□□□□□□□□□□□□□□□□□□□□□□□□□□□□□□巢知风穴知雨。可怜谢三郎。月下自摇橹。(文殊能)。
　　腊月烧山。对面热谩。瞥然悟去。身在长安。咄哉无限未归客。沙里求油实可怜。(石窗恭)。
　　香林腊月火烧山。铁眼铜睛见亦难。脑后一星轻点着。三千里外髑髅乾。(拙庵光)。
　　腊月火烧山。苦口是黄连。相将岁除夜。窦八布衫穿。大可怜。把手入黄泉。(卍庵颜)。
　　衲衣下事火烧山。腊月家贫彻骨寒。堪笑连延曾未息。眉毛焦赤面皮乾。(天童净)。
　　香林腊月火烧山。冷淡家风退后看。闹里果然轻踏着。方知日午打三更。(百拙登)。
　　腊月烧山。天宽地宽。筑着磕着。彻骨毛寒。(松源岳)。
　　腊月火烧山。天宽与地宽。常啼菩萨苦。满市鬻心肝。(高原泉)。
　　腊月烧山。有甚相谩。漆桶不快。休要胡钻。(朴翁铦)。
　　【增收】香林因僧问。如何是衲僧活计。师曰。耳里种田。　颂曰。
　　耳里种田。满口含烟。锺馗解舞十八拍。张老乘槎上九天。(无庵全)。
　　【增收】香林因僧问。万顷荒田是谁为主。师曰。看看腊月尽。　颂曰。
　　绣球抛出画堂前。妙转无私体自圆。真个要行剑刃事。更须再见老云门。(石[(工*几)/石]明)。
　　万顷荒田谁是主。须知答处有来由。个中若也无人委。腊月看看又尽头。(简翁敬)。
　　看看腊月尽。日用事如何。富嫌千口少。贫恨一身多。(云衲庆)。
　　【增收】香林因僧问。如何是室内一椀灯。师曰。三人证龟成鳖。　颂曰。
　　六耳阿谋事不成。直言心表赤心人。室中灯焰谁来拨。白发儿童两鬓新。(投子青)。
　　皎皎清光。徧界莫藏。声抛不出。色岂能彰。直下斩钉截铁。刬却古今途辙。高出临济德山。三人证龟成鳖。别别。一回吃水一回噎。(圆悟勤)。
　　三人证龟成鳖。井底泥牛气噎。直饶辩泻悬河。有理亦难分雪。耿耿孤光常皎洁。(佛性泰)。
　　三人证龟成鳖。毗岚一吹吹灭。从兹暗里穿针。鼻孔七花八裂。(水庵一)。
　　三人证龟成鳖。刚把天机漏泄。木人岭上唱歌。石女眼中滴血。(懒庵需)。
　　室内一盏明灯。等闲一扑扑灭。自然不辩东西。免得证龟成鳖。(退庵奇)。

　　禅宗颂古联珠通集卷第三十五
　　禅宗颂古联珠通集卷第三十六

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘
　　六祖下第八世之余(〔南岳下后〕第七世)
　　襄州洞山守初禅师。(嗣云门)初参云门。门问。近离甚么处。师曰槎度。门曰。夏在什么处。师曰。湖南。曰什么时离湖南。师曰。去秋。曰放汝三十棒。师曰。过在什么处。曰江西湖南便恁么。师於言下顿省(五灯会元收曰。初参云门。门问。近离甚么处。师曰。查度。曰夏在甚么处。师曰。湖南报慈。曰几时离彼。师曰。八月二十五。曰放汝三顿棒。师至明日。却上问讯。昨日蒙和尚放三顿棒。不知过在甚么处。曰饭袋子。江西湖南便恁么去。师於言下大悟。遂曰。他后向无人烟处。不蓄一粒米。不种一茎菜。接待十方往来。尽与伊抽钉拔楔。拈却炙脂帽子。脱却鹘臭布衫。教伊洒洒地作个无事衲僧。岂不快哉。门曰。你身如椰子大。开得如许大口。师便礼拜)。　颂曰。
　　一镞三关破不难。如何犹在是非间。曲劳提起饭袋子。三顿方知彻骨寒。(白云端)。
　　三顿当时打不回。铁门重击锁方开。堪嗟不蓄一粒米。十字街头接往来。(保宁勇)。
　　从来大道透长安。步步应须着眼看。五里只知还五里。到头方觉路岐难。(枯木成)。
　　去年八月离湖南。行尽千山与万山。不吃云门三顿棒。不知虎体有玄斑。(慈受深)。
　　坐镇韶阳老牯牛。江西湖外遽相酬。当时铁限高抬起。未必黄河不倒流。(宝峰祥)。
　　吹毛宝剑当机妙。切玉如泥孰可猜。不犯锋铓全正令。法王心印为君开。(禾山方)。
　　云门棒头有眼。洞山脚下云生。觑破森罗万象。便能海上横行。(佛心才)。
　　问答分明岂偶然。须知逆耳是忠言。洞山眼似铜铃转。刚被云门三顿谩。(文殊道)。
　　奉君三顿曲周遮。屈辱云门老作家。渡水穿云五湖客。欲将何物当生涯。(龙门远)。
　　【续收】见兔放鹰。因行掉臂。赤骨律穷。方圆富贵。放三顿棒尚迟疑。再挨方识锥头利。单提独脚机关外。明眼衲僧犹不会。(圆悟勤)。
　　云门饭袋子。毒蛇当古路。触着便伤人。谁敢正眼觑。(无相范)。
　　洞山初因僧问。如何是佛。师曰。麻三斤。　颂曰。
　　麻皮三斤不用秤。秤头那肯坐於蝇。一念才生筋骨露。徒劳更觅定盘星。(北塔祚)。
　　五彩画牛头。黄金为点额。春晴二月初。农人皆取则。寒食贺新正。铁钱三五百。(福岩雅)。
　　金乌急玉兔速。善应何曾有轻触。展事投机见洞山。跛鳖盲龟入空谷。花簇簇锦簇簇。南地竹兮北地木。因思长庆陆大夫。解道合笑不合哭。(雪窦显)。
　　三年一闰大家知。也有颟顸不记时。昨夜雁回沙塞冷。带霜梧叶又披披(旧本作严风吹绽月中枝)。(投子青)。
　　火麻皮子若何分。腊雪煎茶解醉君。更有路行人未到。野花含笑旧枝春。(法昌遇)。
　　打鼓弄琵琶。相逢两会家。去年一百五。今岁又还他。(浮山远)。
　　横眸读梵字。弹舌念真言。吹火长尖觜。柴生满灶烟。(大愚芝)。
　　如何是佛。麻三斤。(咄)大地茫茫愁杀人。(翠岩真)。
　　一片初生月。蛾眉画碧空。水中鱼避钓。云外鸟防弓。(野轩遵)。
　　问佛三斤麻。斋僧怕夜茶。春来寒食后。古木噪寒鸦。(海印信)。
　　同袍参学问通津。来扣宗师佛正因。为说三斤麻最好。三斤天下说尖新。几多匠者频拈掇。奈缘缁素有踈亲。子今更为重秤过。那咤太子析全身。(道吾真)。
　　洞山有语麻三斤。衲子擎拳问要津。因忆旧年看草字。张颠颠后更无人。(云峰悦)。
　　云起千山晓。风高万木秋。石头城下水。浪打钓鱼舟。(佛慧泉)。
　　斤两分明不负君。眼中瞳子莫生瞋。百年三万六千日。得忻忻处且忻忻。(白云端)。
　　洞山麻三斤。分明欠一着。衲僧放不下。寻言空摸索。(云盖智)。
　　江南三月鹧鸪天。雨过诸峰景物鲜。行尽天涯谙世事。买鞋须是大光钱。(三祖宗)。
　　尺璧未为重。片言不可轻。领取钩头意。莫认定盘星。(地藏恩)。
　　南天地暖北天寒。水陆相通见不难。无限黄花兼翠竹。任他千古往来看。(草堂清)。
　　洞山的的麻三斤。明月堂前赠若人。碧眼厖眉才举首。又随云雨暗惊神。(长灵卓)。
　　三斤足秤洞山麻。拨动锱铢万里差。啼得血流无用处。夜来依旧宿芦花。(张无尽)。
　　千峰势到岳边住。万派声归海上消。迸出红炉金弹子。眼睛定动面皮焦。(南华炳)。
　　鸿鹄一举千里飞。钻天鹞子与天齐。凤凰不是凡间鸟。为瑞为祥自有时。(龙门远)。
　　【续收】洞山麻三斤。真鍮不博金。将钱买五彩。壁上画天神。(琅琊觉)。
　　洞山麻三斤。斤两不谩人。语稀难问事貌古易传神。(慈受深)。
　　现前三昧。料水打碓。漏泄天机。失钱遭罪。(文殊能)。
　　洞山佛话三斤麻。缚杀丛林老作家。最好风前一声篴。江城五月落梅花。(石[(工*几)/石]明)。
　　钟在扣谷受响。池印月镜含像。曾非展事投机。岂是预搔待痒。点铁成金。举直错枉。一箭雕一双。一掴血一掌。君不见。疎而不漏兮恢恢天网。(圆悟勤)。
　　驴尾猪头牛脚迹。三斤麻皮露消息。志公杖头剪刀尺。从来雨下阶头湿。(玉泉琏)。
　　洞山老勿疎亲。答佛法麻三斤。无面目得人憎。见得彻赚杀人。(妙峰善)。
　　水断流山突兀。为君放出辽天鹘。拟欲风前瞬息时。抬眸已是成窠窟。非窠窟。咄咄咄。(涂毒策)。
　　【增收】洞山初因僧问。如何是正法眼。师曰。纸捻无油。　颂曰。
　　洞山宗匠较些些。纸捻无油验作家。老倒禅和针子眼。说禅说道会如麻。(翠岩真)。
　　【增收】洞山初上堂。言无展事。语不投机。承言者丧。滞句者迷。还得么。你衲僧分上。到这里须具择法眼始得。祇如洞山恁么道。也有一场过。且道过在甚么处。　颂曰。
　　只要拔楔抽钉。为人解粘去缚。如何洞山老人。先自螣蛇绕脚。(鼓山珪)。
　　言无展事。语不投机。承言者丧。滞句者迷。逢人不得错举。(径山杲)。
　　展事无回互。投机通一线。洞山无眼筋。入地狱如箭。(南岩胜)。
　　【增收】金陵奉先深禅师。(嗣云门)同明和尚。到淮河见人牵网。有鱼从网透出。师曰。明兄俊哉。一似个衲僧相似。明曰。虽然如此。争如当初不撞入网罗好。师曰。明兄。你欠悟在。明至中夜方省(明即金陵清凉智明禅师。诸家语录。作深明二上座)。　颂曰。
　　透网金鳞是衲僧。铁壁银山胆不惊。明老三更方瞥地。任教千嶂碧层层。(大沩智)。
　　网中跳出便飞腾。好个天然俊衲僧。何似当初未入网。悟来方始是知音。(鼓山珪)。
　　俊哉一跳透重渊。霹雳追之去不还。却笑龙门烧尾者。依然点额在波澜。(径山杲)。
　　师子咬人。狂狗逐块。三十里来方始悟。何似当初莫入去。(冶父川)。
　　【增收】饶州荐福承古禅师(嗣云门○即古塔主)僧问。如何是佛师曰。莫莫。又问。如何是祖师西来意。师曰。莫莫。　颂曰。
　　古人一莫。切忌啖啄。临济权寄库。德山顿萧索。截断佛祖机关。显出顶门一着。子细审思量。分明欠一着。且道。欠那一着。(雪堂行)。
　　莫莫。拈出一条断贯索。任从我佛及众生。撩天鼻孔都穿却。(松源岳)。
　　【增收】韶州双峰兴福竟钦禅师(嗣云门)僧问。宾头卢应供四天下。还得徧也无。师曰。如月入水。问如何是用而不杂。师曰。明月堂前垂玉露。水精殿里粲真珠。　颂曰。
　　混而不杂体常虚。雪月交光类莫如。应处万端无挂碍。片云自在卷还舒。(自得晖)。

　　六祖下第九世之一(南岳下第八世)

　　(临济)　汝州首山省念禅师(嗣风穴)僧问。如何是佛。师曰。新妇骑驴阿家牵。曰未审此语。甚么句中收。师曰。三玄收不得。四句岂能该。曰此意如何。师曰。天长地久日月齐明。　颂曰。
　　新妇骑驴阿家牵。谁后复谁先。张三与李四。拱手贺尧年。从上诸圣总皆然。起坐忪诸没两般。有问又须向伊道。新妇骑驴阿家牵。(神鼎諲)。
　　得不得传不传。归根得旨复何言。忆昔首山曾漏泄。新妇骑驴阿家牵。(黄龙南)。
　　手提巴鼻脚踏尾。仰面看天听流水。天明送出路傍边。夜静还归茅屋里。(道吾真)。
　　新妇骑驴阿家牵。王老空中驾铁船。井底挂帆风势恶。须弥顶上浪滔天。(海印信)。
　　新妇骑驴阿家牵。傍观笑渠颠倒颠。归来举目暮云合。岭上蟾蜍光未圆。(京兆府天宁琏)。
　　七手八脚。三头两面。耳听不闻。眼觑不见。啼得血流无用处。不如缄口过残春。(保宁勇)。
　　张颠不似首山颠。不动毫芒百怪全。犹得黄龙再拈出。四方明眼若为传。新妇骑驴阿家牵。低头拾得一文钱。十字街头拍手笑。东村王老屋头穿。(真净文)。
　　首山有语古今传。此语休云返倒颠。新妇醉骑驴子去。是人笑道阿家牵。(佛国白)。
　　新妇骑驴阿家牵。面如满月目如莲。更将罗袖相牵挽。一段风流徧大千。(慈受深)。
　　新妇骑驴阿家牵。体段风流得自然。堪笑效颦邻舍女。向人添丑不成妍。(天童觉)。
　　莫问新妇阿家。免烦上路波咤。遇饭吃饭。遇茶吃茶。同门出入。宿世冤家。(五祖演)。
　　新妇骑驴阿家牵。碧玉罗纹顶上旋。播土扬尘寻不见。元来只在旧山前。(文殊道)。
　　新妇骑驴阿家牵。万里沧溟驾铁船。参差岛屿分诸国。彷佛星河共一天。(南华炳)。
　　阿家新妇两同条。咫尺家乡路不遥。可笑骑驴觅驴者。一生错认马鞍桥。(鼓山珪)。
　　新妇骑驴阿家牵。步步相随不着鞭。归到画堂人不识。从今懒更出人前。(径山杲)。
　　阿家新妇最相怜。新妇骑驴家便牵。几度醉归明月夜。笙歌引入画堂前。(护国元)。
　　【续收】新妇快骑驴。阿家引鞭走。石笋夜抽条。面南看北斗。(湛堂深)。
　　新妇骑驴阿家牵。草里寻常万万千。谁在后兮谁在先。不须特地苦加鞭。(牧庵忠)。
　　蹇驴须是阿家牵。媳妇娇痴懒着鞭。在舍只知七十二。出门方见化三千。(简堂机)。
　　首山因僧问。亲到宝山。空手回时如何。师曰。家家门前火把子。　颂曰。
　　家家门前火把子。今古分明须记取。五更钟后听鸡鸣。失晓朝官不带帽。(石门聪)。
　　门前火把宝山回。玄学之徒徧九垓。南海岸头波浪起。西番毡帽样时裁。(翠岩真)。
　　空手归时谁肯信。驴驮马载入门来。家家举起火把子。半夜天如白日开。(白云端)。
　　宝山到日事如何。空手回时所得多。家家门前火把子。明如日月照山河。(佛鉴懃)。
　　首山因僧问。如何是佛法大意。师曰。楚王城畔汝水东流。　颂曰。
　　楚王古城畔。汝水向东流。两岸竞垂钓。几人能直钩。(正觉逸)。
　　楚王城畔水东流。逐浪随波早晚休。谁谓谢郎生计在。夜深明月上孤舟。(佛慧泉)。
　　楚王城畔水东流。树倒藤枯笑不休。好是自从投子去。更无人解道油油。(真净文)。
　　楚王城畔水东流。今古朝宗是到头。逐浪随波如未息。输他渔父泛孤舟。(沩山秀)。
　　楚国城边水去东。发船便被打头风。芦花湾里听渔喝。熨斗煎茶铫不同。(三祖宗)。
　　楚王城畔水东流。日夜波涛去不休。岩下忽逢湘水客。谓言依旧注悠悠。(云溪恭)。
　　千波万浪曾无尽。去桨来帆浩莫穷。谢客睡醒孤月白。闲吹一笛渡头风。(普融平)。
　　【增收】楚王城畔水东流。南地禅僧北地游。眼目直教从浅辩。权衡争奈出常流。金篦为子挑除翳。驴上穿靴背打球。(翠岩真)。
　　楚王城畔水东流。独脚山魈踢气球。贪着六ㄠ花十八。断头船子下杨州。(瞎堂远)。
　　暑往寒来春复秋。夕阳西去水东流。茫茫宇宙人无数。那个亲曾到地头。(雪岩钦)。
　　首山因僧问。如何是祖师西来意。师曰。风吹日炙。　颂曰。
　　日炙风吹不计年。行人尘路辨应难。拟心早已深三尺。更教谁问个中玄。(洞山聪)。
　　风吹日炙少人知。顶仰先贤对此机。饶君旷劫生前会。穿耳胡僧也皱眉。(法华举)。
　　日炙风吹问祖来。红尘亘野眼难抬。忙忙役役知多少。二月春深动地雷。(翠岩真)。
　　风吹日炙。横卧荒草。触着毒气。全身便倒。(天宁琏)。
　　日炙风吹也大奇。根锵疋马将家儿。皇图自古元无事。拨动烟尘更是谁。(三祖宗)。
　　日炙风吹当路头。衲僧见后莫迟留。我今到此堪惆怅。叶落花红经几秋。(云溪恭)。
　　【续收】风吹日炙。点朱点漆。行人嗟叹。共谁相识。(汾阳昭)。
　　【增收】首山拈竹篦示众曰。汝诸人。若唤作竹篦则触。不唤作竹篦则背。汝诸人且道。唤作甚么。速道速道。　颂曰。
　　竹篦举起成生杀。岂肯容人乱札锥。劈脊一挥如荐得。银山铁壁也光辉。(照堂一)。
　　拈起竹篦子。□□便到家。秘魔若不会。随后却擎叉。(鼓山珪)。
　　背触非遮护。明明为举扬。吹毛元不动。徧地是刀锵。(径山杲)。
　　不触又不背。徒劳生拟议。开口更商量。白云千万里。(此庵元)。
　　黑漆竹篦非触背。大地山河俱粉碎。咬人师子急反身。莫学韩卢犹逐块。(遁庵演)。
　　骂他还自骂。瞋他还自瞋。戒之慎之。出乎尔者。反乎尔者也。(卍庵颜)。
　　辩龙蛇眼定乾坤。粲粲一天星斗分。拈起竹篦言背触。明明刺脑入胶盆。(笑翁堪)。
　　拈起竹篦。行杀活令。背触交驰。佛祖乞命。(无门开)。
　　野干鸣。师子吼。丧尽生涯。不容开口。(虚堂愚)。
　　【增收】首山示众曰。诸上座。不得盲喝乱喝。寻常向你道。宾则始终宾。主则始终主。宾无二宾。主无二主。若有二宾二主。两个即成瞎汉。所以道。我若立你须坐。我若坐你须立。坐则共你坐。立则共你立。虽然如是。□是着眼始得。　颂曰。
　　宾主有无俱遣外。□藏须要出常情。无栖泊处开门户。月到中宵不敢明。(虚堂愚)。
　　【增收】首山因僧问。如何是学人亲切处。师曰。五九尽日又逢春。曰毕竟如何。师曰。冬到寒食一百五。　颂曰。
　　日暮阴云郊野深。重阳到后菊花新。不因西峤残冰尽。争得东山一带春。(投子青)。
　　【增收】首山因僧问。如何是菩提路。师曰。襄县五里曰向上事如何。师曰。来任不易。　颂曰。
　　问路穷途拟进程。绿杨莺语送行人。牌标五里向君说。莫道常年不指陈。(投子青)。
　　【增收】首山因僧问。如何是学人用心处。师曰。怪你一问迟也。　颂曰。
　　未语难明迷悟情。发言方表赤心人。祇贪进步求名玉。争信灵苗不受春。(投子青)。

　　六祖下第九世之二(清源下第八世之一)

　　(法眼宗〔呈〕)【增收】升州清凉院法眼文益禅师(嗣罗汉琛)行脚次。值天雨忽作。溪流暴涨。暂寓城西地藏院。因参琛和尚。琛问曰。上座何往。曰逦迤行脚去。曰行脚事作么生。师曰。不知。曰不知最亲切。师豁然开悟。　颂曰。
　　而今饱学似当时。脱尽纤尘到不知。任短任长休剪缀。随高随下自平持。家门丰俭临时用。田地优游信步移。三十年前行脚事。分明孤负一双眉。(天童觉)。
　　【增收】法眼开堂次。子方上座自长庆来。师举先长庆棱和尚偈问□。作么生是万象之中独露身。子方举拂子。师□。恁么会又争得。曰和尚尊意如何。师曰。唤甚么作万象。曰古人不拨万象。师曰。万象之中独露身。说什么拨不拨。子方豁然悟解。　颂曰。
　　万象之中独露身。一回相见一回亲。东西南北吾皇化。莫向江南苦问津。(浮山远)。
　　离念见佛。破尘出经。现成家法。谁立门庭。日逐舟行江练静。春随草上烧痕青。拨不拨听叮咛。三径就荒归便得。旧年松菊尚芳馨。(天童觉)。
　　法眼因僧惠超问。如何是佛。师曰。汝是惠超。僧於是悟入。　颂曰。
　　问佛从头理不亏。莫同巧妙骋锋机。真金若不炉中锻。争得将金唤作泥。(汾阳昭)。
　　江国春国吹不起。鹧鸪啼在深华里。三级浪高鱼化龙。痴人犹戽夜塘水。(雪窦显)。
　　巇崄行时问路难。有人相问北村南。长安无限人来往。几个无铃过得关。(投子青)。
　　僧问如何是佛。师云。汝是惠超。礼拜进前叉手。思量十万迢迢。(慈明圆)。
　　逆官买卖不相饶。问佛言云是惠超。嗟见衲僧生异解。认他虹虹作仙桥。(天衣怀)。
　　当台明镜绝精粗。谁道胡来便现胡。法不相饶人莫问。可怜天下乱名模。(佛印元)。
　　木人行千里。骏马不移蹄。落日依南土。因风向北嘶。(正觉逸)。
　　妙用不须霜刃剑。能弹何必玉弦丝。严冬午夜后三点。闲坐闲眠云散时。(翠岩真)。
　　才到元正便是年。暖风无处不陶然。途中多少寻春客。悞听黄鹂作杜鹃。(佛慧泉)。
　　一文大光钱。买得个油糍。吃向肚里了。当下便不饥。(白云端)。
　　击石乃出火。火光终不然。碧潭深万丈。直下见青天。(草堂清)。
　　一颗灵丹大似拳。服来平地便升仙。尘缘若有丝毫在。蹉过蓬莱路八千。(慈受深)。
　　三千里外望家乡。云水重重客路长。向道莫行山下去。果闻猿叫断人肠。(上方益)。
　　望风鸣处困盐车。伯乐回观价万殊。可笑如今虞坂上。错将驽马作龙驹。(普融平)。
　　问佛如何答惠超。秤锤虽定价相饶。云中不睹双雕落。箭过新罗十万遥。(长灵卓)。
　　问佛云言是惠超。当机一句不相饶。迟疑更向途中觅。重迭关山十万遥。(云溪恭)。
　　觌面相呈见不难。髑髅鉴觉尚颟顸。巨灵抬手擘不破。始信从前踢突圞。(南华炳)。
　　问佛分明答惠超。半斤八两不相饶。丛林万古为殃祸。恶语伤人恨不消。(真歇了)。
　　病遇良医。饥逢王膳。酱里得盐。雪中送炭。(圆悟勤)。
　　借婆裙子拜婆朝。问佛唯言汝惠超。万古石头城下水。终归大海作波涛。(佛灯珣)。
　　问佛还云是惠超。和根带子上枝条。春风浩浩难回避。发起乾坤那一苗。(楚安方)。
　　【续收】微酸梅子始生仁。莺老花残迹已陈。一夜南风移斗柄。明朝烟柳不关春。(正堂辩)。
　　一字入公门。九牛拔不出。咄这野狐精。鼻孔都打失。(月林观)。
　　惠超问佛佛何遥。机就机兮答惠超。到此直须挥剑刃。不然渔父便栖巢。(觉铁觜)。
　　法眼因僧问。如何是曹源一滴水。师曰。是曹源一滴水。　颂曰。
　　曹源一滴水。是即波涛起。桃花流出洞中来。渔舟夜宿芦花里。(杨无为)。
　　曹源一滴是曹源。万派滔滔向海门。无限乘槎人不荐。风涛鼓处有龙蟠。(照觉总)。
　　曹源一滴久澄清。流出千江绝浪声。大海几多游玩者。茫茫空绕水边行。(白云端)。
　　守株非得兔。罔象获玄珠。一滴曹源水。分明灌五湖。(佛心才)。
　　曹溪一滴异常流。流入沧溟冠九州。垂钓几番波浪崄。未曾闻道失渔舟。(草堂清)。
　　一滴曹源立问端。清凉答处在言前。众流截断穷源底。百川依旧势朝天。(佛灯珣)。
　　【续收】得人一牛。还人一马。珍重曹源。可知礼也。雷奔汹涌海涛生。谁解截流那下行。那下行。通玄日午打三更。(韶禅师)。
　　应口曹源一滴时。谁知依样画猫儿。袖中三尺龙泉剑。落尽髑髅人不知。(别峰印)。
　　【增附】法眼答此话。时天台韶国师闻已。豁然开悟。平生疑滞涣然冰释。以所悟闻于师。师曰。汝向后当为国王所师。致祖道光大。吾不如也。　颂曰。
　　曹源一滴水。相骂饶插觜。鴳雀空啾啾。骅骝已千里。(月窟清)。
　　【增收】法眼因僧问。承教有言。从无住本立一切法。如何是无住本。师曰。形兴未质。名起未名。　颂曰。
　　没踪迹。断消息。白云无根。清风何色。散乾盖而非心。持坤与而有力。洞千古之渊源。造万象之模则。剎尘逆会也处处普贤。楼阁门开也头头弥勒。(天童觉)。
　　【增收】法眼问觉上座。船来陆来。曰船来。师曰。船在甚么处。曰船在河里。觉退。师却问傍僧曰。你道适来这僧。具眼不具眼。　颂曰。
　　水不洗水。金不博金。昧毛色而得马。靡丝弦而乐琴。结绳画卦有许事。丧尽真淳盘古心。(天童觉)。
　　法眼问修山主。毫厘有差天地悬隔。兄作么生会。修曰。毫厘有差天地悬隔。师曰。与么道又争得。曰某甲只与么。师兄作么生。师曰。毫厘有差天地悬隔。修遂礼拜。　颂曰。
　　宗师故故问同人。一击毫厘两路分。再审便能明的旨。自然清白不从闻。(汾阳昭)。
　　六国当时已太平。太平才久不知兵。修公换得长蛇阵。天下人人会死生。(佛印元)。
　　堪悲堪笑修山主。因地起兮因地倒。觌面难藏第一机。令人却忆云门老。(正觉逸)。
　　石城亲切问同参。不话东西便指南。明暗两条来往路。依俙屈曲在烟岚。(保宁勇)。
　　金鳞欲化。遭它点额。举头看涌波澜。擭浪拏云处。风高天地寒。(佛慧泉)。
　　秤头蝇坐便欹倾。万世权衡照不平。斤两锱铢见端的。终归输我定盘星。(天童觉)。
　　【续收】毫厘有差天地隔。龙济清凉何失得。鱼鲁刀刁孰可分。水中有乳鹅王择。(本觉一)。
　　一道如弦直。长安信已传。万邦皆入贡。四海息狼烟。(掩室开)。
　　【增收】法眼示众曰。识得凳子。周匝有余。云门出云。识得凳子。天地悬殊。　颂曰。
　　不知将甚报君恩。云起江湖浪皱痕。一片古帆乘兴去。与谁相逐过天门。(保宁勇)。
　　一不是二不成。落花流水里啼莺。闲庭雨散夜将半。片月还从海底生。(象田卿)。
　　识得凳子。四脚着地。要坐便坐。要起便起。(在庵贤)。
　　【增收】法眼因僧来参次。师以手指帘。寻有二僧齐去卷帘。师曰。一得一失。　颂曰。
　　松直棘曲。鹤长凫短。羲黄世人。俱玄治乱。其安也潜龙在渊。其逸也翔鸟脱绊。夫何祖祢西来。得失是非相半。莲随风而转空。船截流而到岸。个中伶俐衲僧。看取清凉手段。(天童觉)。
　　老将高提白玉鞭。双驹一策去翩翩。古今得失论量底。空看西山暮雨前。(正堂辩)。
　　清凉指出。二僧卷起。一得一失。谁解相委。只见桃花逐水流。几人亲到桃源里。(肯堂充)。
　　【增收】法眼因僧问。古佛堂前什么人先到。师曰。不动步者。　颂曰。
　　古佛堂前到者稀。相见难逢掣电机。死水有龙终不圣。惊起依前眼[(大/目)*皮]眵。(天衣怀)。
　　【增收】法眼因僧问。如何是尘劫来事。师曰。尽在于今。　颂曰。
　　尘劫来事。尽在于今。祖师不会。面壁沉吟。(杨无为)。
　　【增收】法眼问僧。从什么处来。僧云。泗州来。师曰。大圣今年曾出塔么。曰不出。师曰去。僧便去。师却问傍僧曰。你道这僧曾到泗州也无。僧亦无对。　颂曰。
　　妙圆金地绝纤尘。到者当观无相真。莫道玄门难近向。举头便是塔中人。(雪窦宗)。
　　【增收】法眼闻斋鱼问僧。还闻么。适来若闻。如今不闻。如今若闻。适来不闻。　颂曰。
　　耳听如聋。口说如哑。法眼舌头。孰真孰假。(尼无着总)。
　　【增收】法眼因僧问。声色两字如何透得。师召大众曰。诸上座。且道。这个僧还透得也未。若会此问处透声色即不难。　颂曰。
　　亲口问来求透路。作家直为指昏朦。眼耳忽然春梦觉。莺吟燕语尽圆通。(大洪遂)。
　　声色本来唯两字。作家曾共辨言端。若人识得其僧问。直透色声应不难。(本觉一)。
　　声色都来两个字。衲僧不透眼中沙。黄鹤楼前吹玉笛。江城五月落梅花。(慈受深)。
　　【增收】襄州清溪山洪进禅师。(嗣罗汉琛)问修山主曰。明知生不生性。为什么为生之所流。修曰。笋毕竟成竹去。如今作篾。使还得么。师曰。汝向后自悟去在。曰绍修所见只如此。上座意旨如何。师曰。这个是监院房。那个是典座房。修礼谢。　颂曰。
　　进老分明到五台。修师真个入闽来。维那院主门相对。说着令人两眼开。(正觉逸)。
　　豁落无依。高闲不羁。家邦平帖到人稀。些些力量分阶级。荡荡身心绝是非。是非绝。分立大方无轨辙。(天童觉)。
　　抚州龙济山主绍修禅师。(嗣罗汉琛)行脚时。同悟空法眼到地藏。向火举话次。藏入来乃问。山河大地与上座自己是同是别。师曰。不别。藏竖两指云。两个。三人因此同参(此旧集所载。按传灯录。与此颇异。乃云初与法眼同参地藏。所得臻极。同辞至建阳。眼忽问曰。古人道。万象之中独露身。是拨万象。不拨万象。师曰。不拨万象。眼曰。说什么拨不拨。慒然却回地藏。藏曰。子去未久。何以却来。师曰。有事未决岂惮跋涉山川。藏曰。汝跋涉许多山川也还不恶。师未喻旨。乃问曰。古人道。万象之中独露身。意旨如何。藏曰。汝道古人拨万象。不拨万象。师曰不拨。藏曰。两个也。师骇然。沉思却问曰。未审古人拨万象。不拨万象。藏曰。汝唤什么作万象。师方省悟。再辞地藏)。　颂曰。
　　入院高茅总不疑。都缘未达祖师机。妄空学问争长短。虚记闲词一肚皮。大地山河君可别。报云不别恰如痴。当人被息狂迷者。见成举措不扬眉。(汾阳昭)。
　　山河大地同兼别。口中未有娘生舌。多知禅客强分疎。瓮里何曾走却鳖。(佛印元)。
　　地藏当机竖指头。诸老至今犹未瞥。天回地转却等闲。千古万古两条铁。(白云端)。
　　商量同别有多般。老倒何曾举舌端。今古不能提得去。一双灵剑倚天寒。(保宁勇)。
　　【续收】休争自己与山河。拨动干戈不奈何。看取将军施武略。两条寒剑定龙蛇。(冶父川)。
　　火炉头话几多般。自己同时作么观。直下起来呈伎俩。山河大地黑漫漫。(虚堂愚)。
　　【增收】龙济示众曰。具足凡夫法凡夫不知。具足圣人法圣人不会。圣人若会即是凡夫。凡夫若知即是圣人。此语具一理二义。若人辨得。不妨於佛法中有个入处。若辨不得。莫道不疑。　颂曰。
　　凡全是圣圣全凡。究实遗名直下参。廓彻逈超凡圣处。无言童子口喃喃。(灵源清)。
　　刬除露布葛藤。不用之乎者也。饶君句下精通。未免唤驴作马。(卍庵颜)。
　　融峰强万丈。未话足先酸。若不缘云去。那知星斗寒。(虚堂愚)。
　　【增收】龙济因僧问。劫火洞然大千俱坏。未审这个坏不坏。师曰。不坏。曰为什么不坏。师曰。为同大千。　颂曰。
　　问若剜心。答如劈腹。句里反身。何劳迅速。劫火俱然同大千。全机不动剑锋旋。龙济山头龙退骨。焰摩天上鼓惊湍。(□□□)。
　　【增收】龙济示众曰。是柱不见柱。非柱不见柱。是非已去了。是非里荐取。　颂曰。
　　是与不是俱不是。亦无不是谩劳推。两头截断归家后。独露乾坤更是谁。(灵源清)。
　　荐得是。移花兼蝶至。荐得非。担泉带月归。是也好。郑州梨胜青州枣。非也好。象山路入蓬莱岛。是亦没交涉。踏着秤锤硬似铁。非亦没交涉。金刚宝剑当头截。阿呵呵。会也么。知事少时烦恼少。识人多处是非多。(全庵已)。
　　是是非非来却易。非非是是去还难。是非从此销磨尽。一颗圆明照胆寒。(云衲庆)。

　　禅宗颂古联珠通集卷第三十六
　　禅宗颂古联珠通集卷第三十七

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第九世之余(清源下第八世之余)

　　(曹洞)【增收】鼎州梁山缘观禅师(嗣同安志)僧问。如何是空劫已前事。师曰。击动乾坤鼓。时人听不闻。　颂曰。
　　虚空为鼓须弥槌。击者虽多听者稀。半夜髑髅惊破梦。满头明月不思归。(丹霞淳)。
　　【增收】梁山因僧问。如何是祖师西来意。师曰。莫乱道。　颂曰。
　　国令严严拟者危。毫厘才动铁轮随。心萌口应三千里。齿露言来苦怨谁。(投子青)。
　　【增收】梁山因僧问。祖意教意是同是别。师曰。金乌东上人皆贵。玉兔西沉佛祖迷。　颂曰。
　　灵山会上言虽普。少室峰前句未形。瑞草蒙茸含月秀。寒松蓊郁出云青。(丹霞淳)。
　　【增收】梁山因僧问。如何是日用事。师曰。碧玉点破瑠璃色。满目红尘不见沙。　颂曰。
　　劫火洞然无相宅。金门不睹玉楼家。宝天云淡银河冷。浩浩波澜岂动沙。(丹霞淳)。
　　【增收】懹安军云顶山德敷禅师。(嗣护国远)成都帅请就衙升座。有乐营将出礼拜。起回顾下马台曰。一口吸尽西江水。即不问。请师吞却阶前下马台。师展两手唱曰。细抹将来。营将猛省。　颂曰。
　　吞却阶前下马台。逢人有口亦难开。戏衫莫怪重拈出。曾是村歌社舞来。(笑翁堪)。
　　【增收】襄州石门绍远禅师(嗣石门彻)僧问。如何是祖师西来意。师曰。布袋盛乌龟。　颂曰。
　　剖出惊人句。布袋里乌龟。衲僧莫错会。黑豆未生时。(洞山聪)。
　　(临济)【增收】鼎州文殊应真禅师(嗣德山密)僧问。万法归一一归何处。师曰。黄河九曲。　颂曰。
　　问法穷因归何处。黄河透过碧波澜。须知云外千峰上。别有灵松带露寒。(投子青)。
　　路穷崖断进无门。赖有山翁指出原。九曲黄河清彻底。谁知别是一乾坤。(懒庵需)。
　　九曲那容眨眼看。操舟谁解别波澜。文殊曾展回天手。直得朝宗万派乾。(木庵永)。
　　【增收】文殊真因僧问。古人垂一足意旨如何。师曰。坐久成劳。　颂曰。
　　驰书才去返匇匇。一足垂酬继后踪。坐久成劳谁委悉。红炉点雪自相通。(投子青)。
　　【增收】南岳南台勤禅师(嗣德山密)僧问。如何是祖师西来意。师曰。一寸龟毛重七斤。　颂曰。
　　等闲不语未逢人。语便伤真似太亲。不顾火中鸾凤息。惊他石虎暗生瞋。(投子青)。
　　蕲州五祖师戒禅师(嗣双泉宽)僧问。如何是佛。师曰。踏着秤锤硬似铁。　颂曰。
　　踏着秤锤硬似铁。懵懂禅和犹未瞥。三冬岭上火云生。六月长天降大雪。(云峰悦)。
　　踏着秤锤硬似铁此时有理不能说。新罗国里火星飞。直向云门指上热。(白云端)。
　　信步红尘里。无人问短长。归来天欲暮。片月照沧浪。(京兆府天宁琏)。
　　【续收】牧童归去倒骑牛。白日城中晚未休。踏着秤锤硬似铁。那知船子下杨州。(佛陀逊)。
　　【增收】五祖戒因智门问。暑往寒来即不问。林下相逢事若何。师曰。五凤楼前听玉漏。问曰。争奈主山高案山低。师曰。须弥顶上击金钟。　颂曰。
　　高高峰顶翻银浪。深深海底起红尘。金钟玉漏相酬酢。疑杀滔滔天下人。苟非作者。孰问关津。执鞭回首。四海良邻。君不见。仲尼温伯雪。倾盖相逢也奇绝。(圆悟勤)。
　　五凤楼前听玉漏。须弥顶上击金钟。巨灵抬手无多子。击破华山千万重。(即庵觉)。
　　随州智门光祚禅师。先住复州北塔。(嗣香林远)。
　　僧问。莲华未出水时如何。师曰。莲华。曰出水后如何。师曰。荷叶。　颂曰。
　　莲花荷叶报君知。出水还同未出时。江北江南问王老。一狐疑了一狐疑。(雪窦显)。
　　莲花荷叶有由哉。泥水分时绝点埃。堪忆九龙初沐处。东西一步一花开。(白云端)。
　　莲花荷叶共池中。花叶年年绿间红。春水涟漪清彻底。一声啼鸟五更风。(张无尽)。
　　烟笼槛外差差绿。风撼池中柄柄香。多谢浣沙人不折。雨中留得盖鸳鸯。(慈受深)。
　　莲花荷叶的须分。无限清香付与君。弹指若知霄汉路。便能平地步青云。(长灵卓)。
　　香苞冷透波心月。绿叶轻摇水面风。出未出时君看取。都卢只在一池中。(佛鉴懃)。
　　泥水未分红菡萏。雨余先透碧波香。千般意路终难会。一着归根便厮当。(佛灯珣)。
　　【续收】莲花荷叶。非妙非玄。碧潭澄彻。明月初圆。最好太平无一事。尽教樵唱满江村。(佛心才)。
　　白藕未明非隐的。红花出水不当阳。游人莫用传消息。自有清风透远香。(丹霞淳)。
　　荷花荷叶为君通。问答还同箭拄锋。觌面清香来不尽。须知不在藕池中。(本觉一)。
　　出水何如未出水。莲花荷叶有来由。定光金地遥招手。智者江陵点暗头。(太源岳)。
　　荷叶团团擎翠盖。莲花灼灼斗红妆。馨香越格无人荐。又逐熏风过野塘。(云耕静)。
　　荷花荷叶。意在言前。神仙妙诀。父子不传。(石田熏)。
　　智门因僧问。如何是般若体。师曰。蚌含明月。曰如何是般若用。师曰。兔子怀胎。　颂曰。
　　一片虚凝绝谓情。人天从此见空生。蚌含明月深深意。曾与禅家作战争。(雪窦显)。
　　蚌含明月兔怀胎。无限禅人劈不开。铁眼铜睛何拟拟。三千里外笑咍咍。(长灵卓)。
　　蚌含明月秋波冷。兔子怀胎夜魄寒。皎皎清光成一片。直须回首好生观。(佛鉴懃)。
　　【续收】蚌含玄兔旨何深。体用明来绝古今。雪曲唱高还和寡。不知何处是知音。(本觉一)。
　　玉兔怀胎。蚌含明月。乘时正在中秋节。一颗明珠转玉盘。彻底无瑕光皎洁。(慈受深)。
　　【增收】智门因僧问。如何是佛。师曰。踏着草鞋赤脚走。曰如何是佛向上事。师曰。拄杖头上挑日月。　颂曰。
　　路上忙忙赤脚人。草鞋踏破走风尘。东西南北忙中畔。拄杖频挑日月轮。(佛国白)。
　　踏破草鞋赤脚走。衲僧到此无窠臼。拄杖头边挑日月。九州四海任遨游。(真如喆)。
　　智门真得祖家风。放出云门广长舌。大智如愚。大巧若拙。用尽工夫参不彻。莫於平地上增堆。休向虚空里钉橛。(天童觉)。
　　拄杖头上挑日月。藏身北斗何殊绝。三千剎海夜沉沉。新出红炉一点雪。(南堂兴　二)。
　　踏破草鞋赤脚走。胸中愤气冲牛斗。须弥顶上击金钟。百战场中师子吼。
　　踏破草鞋赤脚走。堂堂向外扬家丑。只知敛袂出人前。不觉衣穿露两肘。(最庵印)。
　　【增收】天台莲华峰祥庵主。(嗣奉先深)示寂日。拈拄杖示众曰。古人到这里为甚么不肯住。众无对。师乃曰。为它途路不得力。复曰。毕竟如何。以杖横肩曰。楖栗横担不顾人。直入千峰万峰去。言毕而逝。　颂曰。
　　眼里尘沙耳里土。千峰万峰不肯住。落花流水太茫茫。剔起眉毛何处去。(雪窦显)。
　　住不住兮日卓午。莲华庵主谁相许。楖栗横担不顾人。千峰万峰是何处。(翠岩真)。
　　作者仍甘在半途。半途不住竟何如。横担楖栗千峰去。云外何人得见渠。(本觉一)。
　　石火光中烂熳游。白拈临济未同俦。掀反华岳连天黑。几个知身在御楼。(无庵全)。

　　六祖下第十世之一(南岳下第九世)

　　(临济)　汾州太子院善昭禅师(嗣首山)僧问。如何是祖师西来意。师曰。青绢扇子足风凉。　颂曰。
　　丛林杰出镇汾阳。誉走名驰振八方。人问祖师西来意。解云扇子足风凉。(正觉逸)。
　　青绢扇子足风凉。断际全机善举扬。月明三峡猿啼夜。何处人闻不断肠。(佛慧泉)。
　　青绢扇子足风凉。亲得摇来始息狂。只爱团团无缝者。人前空自眼如羊。(白云端)。
　　青绢扇子足风凉。日用何曾有覆藏。堪笑尘中无限客。手遮西日汗如汤。(慈受深)。
　　汾阳青扇价难酬。为有凉风卒未休。不见盐官多少众。竞头争角觅犀牛。(上方益)。
　　风格团团妙意深。等闲拈出示知音。汗流浃背曾施手。气爽中宵便负心。(佛鉴懃　二)。
　　祖意宗师先漏泄。团团青扇足风凉。禅人未晓重相问。独自凄凄过洛阳。
　　亲得摇来始息狂。风动荷花满座香。自从一得真归趣。无意凉人人自凉。(楚安方)。
　　【续收】呷醋咬陈姜。波斯鼻孔长。得些滋味子。婆是阿爷娘。(肯堂充)。
　　青绢扇子足风凉。标格团团不覆藏。信手拈来随处用。清机元不在汾阳。(顽石空)。
　　【增收】汾阳示众曰。识得拄杖子。行脚事毕　三角云。识得拄杖子。入地狱如箭。　颂曰。
　　平地无端立话端。揭天声撼怒涛寒。直饶识得拄杖子。也是封皮作信看。(笑翁堪)。
　　汗漫学屠龙。人言枉费工。自非亲到者。谁与论穷通。(虚堂愚)。
　　【增收】妙峰善着语云错。又举三角语了云错。老僧则不然。识得拄杖子错。乃颂曰。
　　妙峰三个错。不是无病药。庞公卖笊篱。清平道木杓。
　　【增收】汾阳示众曰。夫说法者须具十智同真。若不具十智同真。邪正不辩。缁素不分。不能与人天为眼目决断是非。如鸟飞空而折翼。如箭射的而断弦。弦断故射的不中。翼折故空不可飞。弦壮翼牢。空的俱彻。作么生是十智同真。与诸上座点出。一同一质。二同大事。三总同参。四同真志。五同徧普。六同具足。七同得失。八同生杀。九同音吼。十同得入。又曰。与甚么人同得入。与阿谁同音吼。作么生是同生杀。甚么物同得失。阿那个同具足。是甚么同徧普。何人同真志。孰能总同参。那个同大事。何物同一质。有点得出底么。点得出者不吝慈悲。点不出来。未有参学眼在。切须辨取。要识是非。面目见在　径山杲云。汾阳末后。若无个面目见在。一场败阙。虽然如是。丧我儿孙。喝一喝。　颂曰。
　　兔角龟毛眼里栽。铁山当面势崔嵬。东西南北无门入。旷劫无明当下灰。
　　十智同真面目全。於中一智是根源。若人要识汾阳老。擘破三玄作两边。(洪觉范)。
　　十年湖海觅冤雠。不得冤雠未肯休。芍药花开菩萨面。棕榈叶长夜叉头。(鼓山珪)。
　　画得真如活。花间翅展开。黄莺偷眼觑。不敢下枝来。(正堂辩)。
　　阳春白雪人难和。藻鉴冰壶岂易观。一把柳丝收不得。和风搭在玉阑干。(或庵体)。
　　【增收】汝州叶县广教院归省禅师(嗣首山)僧问。如何是学人密用心处。师曰。闹市辊球子。曰意旨如何。师曰。溥请众人看。　颂曰。
　　辊球闹市众人看。一阵清风吹面寒。定乱不须双刃剑。活人何必九还丹。(即庵觉)。
　　襄州谷隐山蕴聪禅师(亦曰石门聪。亦曰慈照聪。嗣首山)僧问。日往月来迁。不觉年衰老。还有不老者么。师曰。有。曰如何是不老者。师曰。虬龙筋力高声叫。晚后精灵转更多。　颂曰。
　　洞里无云别是天。桃花如锦柳如烟。仙家不会论冬夏。石烂松枯是一年。(无量寿)。
　　慈照聪因僧问。如何是道。师曰。腊月三十日。　颂曰。
　　腊月三十日。开口便为敕。更拟问如何。明朝正月一。(无准范)。
　　腊月三十日。真人好消息。戴帽空山行。穿靴水上立。(云衲庆)。
　　汝州广慧院元琏禅师。(嗣首山)初到首山。山问。近离甚处。师曰汉上。山竖拳曰。汉上还有这个么。师曰。这个是甚么椀鸣声。山曰瞎。师曰恰是。拍一拍便出。他日又问。学人亲到宝山。空手回时如何。山曰。家家门前火把子。师大悟云。某甲不疑天下老和尚舌头也。山曰。汝会处作么生。与我说来看。师曰。祇是地上水碙砂也。山曰。汝会也。师便礼拜。　颂曰。
　　空手归时谁肯信。驴驮马载入门来。家家举起火把子。半夜天如白日开。(白云端)。
　　宝山到日事如何。空手回时所得多。家家门前火把子。明如日月照山河。(佛鉴懃)。
　　六祖下第十世之余(清源下第九世)
　　(云门)　潭州北禅智贤禅师。(嗣福严雅)岁夜小参曰。年穷岁尽。无可与诸人分岁。老僧烹一头露地白牛。炊黍米饭。煮野菜羹。烧榾拙火。大家吃了唱村田乐。何故。免见倚他门户傍他墙。刚被时人唤作郎。下座归方丈。至夜深维那入方丈问讯曰。县里有公人到勾和尚。师曰。作甚么。曰道和尚宰牛不纳皮角。师遂将下头帽。掷在地上。那便拾去。师下禅床。拦胸擒住叫曰。贼贼。那将帽子覆师顶曰。天寒且还和尚。师呵呵大笑。那便出去。时法昌遇为侍者。师顾昌曰。这公案作么生。昌曰。潭州纸贵。一状领过。　颂曰。
　　纳它皮角要输机。放下寻时结抄归。一任这回黄雪落。满家围火掩柴扉。(白云端)。
　　佛性要当相节显。北禅除夜启玄津。当筵独恣庖丁刃。直至如今此话新。(灵源清　二)。
　　来勾皮骨访知音。一语当机直万金。帽子掷来如未晓。眼前争免拾花针。
　　分皮纳角牛何在。钗钏瓶盘只一金。大用莫言无轨则。当机须是芥投针。(草堂清)。
　　白牛露地直须烹。分岁闲和野菜羹。莫谓个中滋味少。须知四海饱膨脝。(普融平)。
　　北禅分岁烹白牛。官中文字急来勾。立地交他纳皮角。连忙掷下旧兜鍪。(文殊道)。
　　【续收】北禅夜分岁。特地巧安排。维那出只手。线去又丝来。田郎催拍板。鲍老舞三台。若教行正令。活作一坑埋。(石庵玿)。
　　白牛烹了正熙熙。皮角官中却要追。将下帽檐输纳了。灯前更鼓夜迟迟。(天目礼)。
　　【增收】北禅因僧问。如何是佛。师曰。[匙-匕+巳]挑不上。　颂曰。
　　[匙-匕+巳]挑不上。箸拨不开。合掌赞言。善哉善哉。(疎山如)。
　　【增收】瑞州洞山晓聪禅师。(嗣文殊真)常自负柴上山。路逢一僧。问山上有柴。何故将去师放柴於地曰。会么。曰不会。师曰。我要烧。　颂曰。
　　此行莫拟几时回。北去应须到五台。若遇文殊放光处。殷勤为我记归来。(虚堂愚)。
　　柴火煎熬担在身。相逢狭路不堪论。淡烟落日青山外。满地难收刀斧痕。(石林巩)。
　　【增收】洞山聪曰。一大藏教只是个之字。　颂曰。
　　点画分明无道理。老胡几度提不起。不如分付王将军。无限风流归手里。(白云端)。
　　【增收】洞山聪因僧问。既是泗州大圣。为什么在杨州出现。师曰。君子爱财。取之有道。　颂曰。
　　泗州忽示现杨州。天下宗师话路稠。君子爱财取有道。南海波斯鼻孔粗。(慈明圆)。
　　玉堂有路通人到。金榜无名只自惭。长恨贫儒书读尽。老来不得一青衫。(栢庭永)。
　　【增收】明州雪窦山重显禅师(嗣智门祚)示众曰。龙泉与刀斧同质。利钝悬殊。驽骀与骥马同途。迟速有异。　颂曰。
　　说似琅玕犹是玉。谓言鍮石又如金。自惭识性多庸下。未有昭昭至鉴心。(佛鉴懃)。
　　【增收】雪窦示众曰。譬若世界坏时。大水竞作。其间无量众生。或没未没。互相悲号。仰望苍苍。皆云相救。当是之时。四禅天人一见高声便喝。咄哉众生。我预曾报汝。令频频上来。汝却不听。如今有什么救处。乃拍手云。归堂。　颂曰。
　　劫外涛声满世间。群生无处可跻攀。寥寥天外清虚境。谁解陵空上帝关。(圭堂居士)。
　　【增收】雪窦住翠峰时。有数僧到。师曰。新到那。僧曰是。师曰。参堂去。僧才行。师复唤曰。来来。僧回首。师曰。洞庭难得师僧到。与你一椀茶吃。　颂曰。
　　入门句子已先酬。唤去呼来第二头。到此不知茶味者。纷纷空买洞庭舟。(虚堂愚)。
　　【增收】雪窦改船子渔父颂曰。夜静水寒鱼不食。满船载得月明归。　颂曰。
　　闪烁金鳞跃浪时。华亭贪玩下钩迟。谁知雪老垂纶惯。不犯波涛取得伊。(白云端)。
　　【增收】雪窦因僧问。如何是诸佛本源。师曰。千峰寒色。曰未审向上更有事也无。师曰。雨滴岩花。　颂曰。
　　千峰寒色事如何。雪上加霜冻滑多。若遇邹阳吹暖律。岩花应不待春和。(杨无为)。
　　千峰寒色冷堆青。雨滴岩花照眼明。若问个中端的旨。休将鹤唳作莺声。(本觉一)。
　　【增收】雪窦因僧问。山花开似锦。涧水湛如蓝。学人分上为什么不会。师曰。枯木里瞠眼。曰恁么则从苗辨地。因语识人也。师曰。三十棒且待别时。　颂曰。
　　一枝枯草强遮羞。明镜当轩烛尽幽。满面惭惶移步去。清光灼灼避无由。(白云端)。
　　【增收】雪窦颂革辙二门曰。劫火曾洞然。木人泪先落。可怜傅大士。处处失楼阁。一德云闲古锥。几下妙峰顶。唤它痴圣人。担雪共填井。(二)祖佛未生前。已震涂毒鼓。如今谁乐闻。请试分回互。(三)宛转复宛转。真金休百炼。丧却毗耶离。无人解看箭(四)。　颂曰。
　　迦叶聆筝起舞。渊明闻钟皱眉。息耕斗室危坐。半窗冻日熙熙。(虚堂愚)。
　　风卷浮云尽。青天绝点埃。山川俱在目。何必上高台。(葛芦覃)。
　　【增收】雪窦颂曰。三分光阴二早过。灵台一点不揩磨。区区日逐贪生去。唤不回头争奈何。　颂曰。
　　业识茫茫。无本可据。咄哉痴汉。便恁么去。(肯堂充)。
　　锯解秤锤。油煎石磉。两手擎来。有功者赏。(且庵仁)。
　　无禅才云。雪窦老汉。颟颟顸顸。儱儱侗侗。更参三十年。也未会禅在。然虽如是。土旷人稀。试听下个注脚。乃颂曰。
　　瞎却摩酰三只眼。南北东西路不分。千林落叶无人扫。独自松门展脚眠。
　　【增收】雪窦与李殿院坐次。有秀才并道士到院。李问云。三教中那个为贵。师侧身叉手而立。李曰。有口何不道取。师曰。对夫子而难言。　颂曰。
　　五老峰前古观基。老君元是一牟尼。时难只得同香火。莫听他人说是非。(南堂兴)。
　　【增收】雪窦因僧问。如何是佛。师曰。四山围绕。　颂曰。
　　狂狗趂块。瞎驴趂队。只许我知。不许伊会。(南华炳)。
　　【增收】雪窦因僧问。如何是诸佛向上人。师曰。白云覆青山。曰莫便是和尚为人。处也无。师曰。渌水徒长蕖。　颂曰。
　　雪峤层层翠琐深。风生寒岫结重云。夜来丹凤冲霄汉。听晓樵人逐雁群。(投子青)。
　　【增收】雪窦问大龙。语者默者不是。　颂曰。
　　三军不动旗闪烁。龙蛇阵上看谋略。令人长忆李将军。万里晴空飞一鹗。(复庵封)。
　　【增收】潭州云盖继鹏禅师。(嗣智门祚)初谒双泉雅禅师。泉令充侍者。示以芭蕉拄杖话。经久无省发。一日泉向火次。师侍立。泉忽问。拄杖子话试举来。与子商量。师拟举。泉拈火箸便摵。师豁然大悟。　颂曰。
　　与夺双行验正邪。才争拄杖便亡家。蓦然铁棒如风疾。失却从前眼里花。(白云端)。
　　击碎髑髅。敲出骨节。明眼人前。自彰丑拙。(木庵永)。
　　【增收】相州天平从漪禅师。(嗣清溪进)师到西院。常自曰。莫道会佛法人。觅个举话底人也无。院闻而默之。师异日上法堂次。院召从漪。师举首。院曰错。师进三两步。院又曰错。师近前。院曰。适来两错。是上座错。是思明老汉错。师曰。是从漪错。院曰错错。乃曰。上座且在这里过夏。共汝商量这两错。师不肯便去。后住相州天平山。每举前话曰。我行脚时被恶风吹到汝州。有西院长老。勘过连下两错。更留我过夏。待共我商量。我不道恁时错。我发足向南方去时。早知错了也　首山念云。据天平作恁么解会。未梦见西院在。何故话在。　颂曰。
　　禅家流爱轻薄。满肚参来用不着。堪笑堪笑天平老。谁谓当初悔行脚。错错。西院清风顿销烁。复云。忽有个衲僧出来道错。雪窦错何似天平错。(雪窦显)。
　　把缆放船。胶柱调弦。远水不救近火。短绠那级深泉。天平老太匆草。为两错悔行脚。大地茫茫愁杀人。眼里无筋一世贫。(圆悟勤)。
　　彼呼我诺。彼啐我啄。闻如不闻。将错就错。金刚眼睛槵子换却。会与不会都卢是错。(佛鉴懃)。
　　两错将来竟不成。从而南北路头分。后来费尽分疎语。半是思君半恨君。(云衲庆)。
　　(曹洞)【增收】郢州太阳警玄禅师(嗣梁山观)僧问。如何是和尚家风。曰满缾倾不出。大地没饥人。　颂曰。
　　荆山美玉何须辨。赤水玄珠不用拈。罔象无心黄帝重。卞和有智楚王嫌。(丹霞淳)。
　　【增收】太阳玄问梁山。如何是无相道场。山指观音曰。这个是吴道子画。师拟进语。山急索曰。这个是有相底。那个是无相底。师有省。便礼拜。山曰。何不道取一句。师曰。道即不辞。恐上纸笔。山笑曰。此语上碑去在。　颂曰。
　　路穷崖仞问山翁。别指岩西东岭东。拟进雾垂岚色重。回头忽见太阳红。(投子青)。
　　真空无相绝名模。立底精兮画底粗。道即不辞难上纸。西天胡子没髭须。(止泓鉴)。
　　(法眼)【增收】天台山德韶国师(嗣法眼)示众曰。青萝夤缘。直上寒松之顶。白云淡伫。出没太虚之中。万法本闲。唯人自闹。　颂曰。
　　等是垂慈为你来。舌头拖地语如雷。葛藤满地无人剪。狼藉春风又一回。(竹屋简)。
　　【增收】韶国师示众曰。通玄峰顶不是人间。心外无法满目青山。　颂曰。
　　心外本来无一法。国师见处未为亲。若言满目青山是。认着还生眼里尘。(无隐鉴)。
　　【增收】金陵清凉泰钦法灯禅师。(嗣法眼)师问僧。如何是祖师西来意。僧曰。不东不西。师不肯。僧却问。如何是祖师西来意。师曰。不东不西。僧遂领旨。　颂曰。
　　西来祖意不东西。猿鸟春深抱树啼。多少行人空怅望。青山孤耸白云低。(保宁勇)。
　　不东不西。一句全提。软似生铁。硬如烂泥。投针未谙钵水。刮膜再用金鎞。云琐家山归路绝。回头翻笑杜鹃啼。(肯堂充)。
　　【增附】云居齐和尚。法灯会中为知藏。灯一日谓师曰。有人问我西来意。答他曰。不东不西。藏主作么生会。师对曰。不东不西。灯曰。与么会又争得。曰道齐祇恁么。未审和尚尊意如何。灯曰。它家自有儿孙在。师顿明厥旨。有颂曰。接物利生绝妙。外生终是不肖。它家自有儿孙。将来用得恰好。　颂曰。
　　他家自有儿孙在。父祖田园都不爱。平生活计剎那中。东头买得西头卖。(大洪恩)。
　　人问西来祖师意。灯公对道不东西。它家自有儿孙在。多是随言却自迷。(本觉一)。
　　金陵报恩院玄则禅师。(嗣法眼)初问青峰。如何是学人自己。峰曰。丙丁童子来求火。后谒法眼。眼问。甚处来。师曰青峰。眼曰。青峰有何言句。师举前话。眼曰。上座作么生会。师曰。丙丁属火。而更求火。如将自己求自己。眼曰。与么会又争得。师曰。某甲祇与么。未审和尚如何。眼曰。你问我。我与你道。师问。如何是学人自己。眼曰。丙丁童子来求火。师於言下顿悟。　颂曰。
　　末上一回秤八两。又秤恰重半斤来。定盘星在谁人手。争着丝毫可怪哉。(白云端)。
　　丙丁求火己躬明。法眼青峰古路行。行到水穷知尽处。坐看云起见平生。(照觉总)。
　　丙丁求火问青峰。叵耐韩卢逐块踪。赖得清凉重点破。一声雷震化为龙。(大洪遂)。
　　问处分明答处亲。青峰八字打开门。头头尽是吾家物。何必临歧更问津。(佛灯珣)。
　　【续收】丙丁童子来求火。再问炎炎燎面门。过现未来三世佛。不离其中转法轮。(冶父川)。
　　丙丁童子来求火。南方丙丁又属火。按剑宗师奈若何。是君心下意不过。(卍庵颜)。
　　一回醉倒玉楼前。鬓乱钗横语笑颠。最是恼人肠断处。借婆衫子拜婆年。(皖山凝)。
　　昔见非真。今见非假。字经三写。乌焉成马。(宝叶源)。
　　杭州永明开山道潜禅师。(嗣法眼)初参法眼。眼曰。子参请外。看什么经。师曰华严。曰总别同异成坏六相。是何门摄。师曰。世出世间一切法。皆具六相。曰空具六相不。师无对。曰何不问去。师却问。空具六相不。曰空。师於是开悟。曰子作么生会。师曰空。眼然之。　颂曰。
　　空兮空兮无背面。拈起豁然成两片。檐向南屏山角头。千古万古少人见。要见么。(以拂子打圆相云)金乌飞上琉璃殿。(断桥伦)。

　　禅宗颂古联珠通集卷第三十七
　　禅宗颂古联珠通集卷第三十八

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第十一世之一(南岳下第十世)

　　(临济)　潭州石霜楚圆慈明禅师(嗣汾阳)僧问。如何是佛。师曰。水出高原。师自颂曰。
　　水出高原也大奇。禅人不会眼麻弥。若也未明泥水句。灯笼露柱笑嘻嘻。
　　慈明为水出高原。天下禅僧走似烟。只听清声来耳畔。不知流落那峰前。(正觉逸)。
　　水出高原上。风翻浪似银。摛毫聊一颂。梦里说书绅。(翠岩真)。
　　冲断云根迸石来。泠冷千古下崔嵬。未明的的朝宗意。听取春深动地雷。(沩山秀)。
　　高原水出晓晴天。对答临机岂偶然。衲子不知流落处。一寻寒木破溪烟。(地藏恩)。
　　【续收】穿云迸石不辞劳。大抵还他出处高。溪涧岂能留得住。终归大海作波涛。(雪岩钦)。
　　水出高原浪拍天。四维上下绝尘烟。分明好个真消息。未必时人到那边。(高峰妙)。
　　【增收】慈明室中。插剑一口。以草鞋一緉水一盆置剑边。每见入室即曰。看看。有至剑边拟议者。师曰崄。丧身失命了也。便喝出。　颂曰。
　　暑往寒来春复秋。夕阳西去水东流。将军战马今何在。野草闲花满地愁。(瞎堂远)。
　　四五百条花柳巷。二三千处管弦楼。纵然有搭闲田地。不是栽花蹴气球。([仁-二+幻]堂仁)。
　　家山指出路非遥。万仞嵯峨插碧霄。一片白云横谷口。几多归鸟尽迷巢。(水庵一)。
　　单枪疋马出汾阳。端的还他主将强。盆水草鞋横室内。杀人更不犯锋铓。(无际派)。
　　百花丛里[革*登]鞭过。俊逸风流有许多。未第儒生偷眼觑。满怀无奈旧愁何。(断桥伦)。
　　【增收】慈明在众中时。到芝和尚寮中。芝坐间开合子取香在手中欲烧次。师问曰。作么生烧。芝便放炉中烧。师曰。齖郎当汉。又恁么去也。　颂曰。
　　千人万人行一路。几个移身不移步。对面拈香炉上烧。齖郎当汉又恁去。(白云端)。
　　【增收】慈明因僧问。如何是古佛家风。师曰。银蟾初出海。何处不分明。　颂曰。
　　银蟾出海照无私。处处分明是阿谁。见面不须重问讯。从教日炙与风吹。(高峰妙)。
　　【增收】慈明冬日。榜僧堂作此字[(○*○*○)/＝]二二三几[(┐@三)*(田/?)][水-?+(曲-曰+口)]。其下注曰。若人识得不离四威仪中　首座见曰。和尚今日放参。师闻而笑。　颂曰。
　　选佛堂前光焰焰。分明一柄道士剑。果然堂头放晚参。首座之言有神见。(野云南)。
　　画下画上画短画长。明明揭示浩浩商量。何似京师出大黄。(月庭忠)。
　　【增收】慈明因僧问。闹中取静时如何。师曰。头枕布袋。　颂曰。
　　杭袋安眠得自由。任他人物闹啾啾。粗衣粝食尤无念。谁管扶桑日出头。(海印信)。
　　【增收】慈明因僧问。如何是不动尊。师曰。提不起。　颂曰。
　　不动尊提不起。茫茫宇宙谁能委。秋江清夜月澄鲜鹭鸶飞入芦花里。(高峰妙)。
　　【增收】慈明因僧问。行脚不逢人时如何。师曰。钓丝纹水。　颂曰。
　　老倒慈明为指迷。钓丝纹水出群机。时人贪看芦花白。不见沙鸥隔岸飞。(石田熏)。
　　【增收】慈明问杨岐。马祖见让师便悟去。且道迷却在甚么处。歧云。要悟即易。要迷即难。　颂曰。
　　要悟即易要迷即难。丝毫透不尽。咫尺隔千山。说食终不饱。着衣方免寒。忆昔五台曾有语。前三三与后三三。(圆悟勤)。
　　衲僧悟易要迷难。无限渔翁失钓竿。点铁成金犹自可。点金成铁太无端。(别峰印)。
　　【增收】慈明因李驸马问。我闻西河有金毛师子是不。师曰。驸马甚处得这消息来。李喝一喝。师曰。野干鸣。李又喝。师曰。师子吼。　颂曰。
　　逆风吹又顺风吹。铁眼铜睛孰敢窥。万古碧潭空界月。再三捞摝始应知。(高峰妙)。
　　【增收】慈明问显英上座。近离甚处。曰金銮。师曰。夏在甚处。曰金銮。师曰。去夏在甚处。曰金銮。师曰。前夏在甚处。曰金銮。师曰。先前夏在甚处。曰何不领话。师曰。我也不能勘得你。教库下奴子勘你且点一盏茶。与你湿觜。　颂曰。
　　焦砖打着连底冻赤眼撞着火柴头。将军但有嘉声在。何必荣封万户侯。(石田熏)。
　　【增收】慈明颂。黑黑黑。道道道。明明明。得得得得。　颂曰。
　　八十翁翁着绣靴。踏开幽洞笑呵呵。傍人指点忘归路。不觉腰间烂斧柯。(无庵全)。
　　【增收】慈明因僧问。如何是佛法大意。师曰。一亩之地三蛇九鼠。　颂曰。
　　一亩之地。三蛇九鼠。物是定价。钱是足数。(印空叟)。
　　【增收】滁州琅琊山慧觉禅师(嗣汾阳)上堂。汝等诸人在我这里过夏。与你点出五般病。一不得向万里无寸草处去。二不得孤峰独。宿三不得张弓架箭。四不得物外安身。五不得滞於生杀。何故一处有滞。自救难为。五处若通方名导师。汝等诸人。若到诸方。遇明眼作者。与我通个消息。贵得祖风不坠。若是常徒。即便寝息。何故裸形国里诸服饰。想君太煞不知时。　颂曰。
　　曲蟺踏着两头摮。哑子得梦自家笑。笑到天明说向谁。乌鸦解作麒麟叫。(正堂辩)。
　　琅琊指出五般病。举世良医发药难。直下为君俱击碎。延龄何必九还丹。(少室睦)。
　　琅琊因长水法师问。经云。清净本然。云何忽生山河大地。师厉声曰。清净本然。云何忽生山河大地。　颂曰。
　　混混玲珑无背面。拈起有时成两片。且从依旧却相当。免被傍人来觑见。(白云端)。
　　当明不犯体全彰。进步刚然要论量。妍丑只因逢古镜。回头满面负惭惶。(大洪遂)。
　　见有不有。反手覆手。琅琊山里人。不落瞿昙后。(天童觉)。
　　相骂饶接觜。相唾饶泼水。尘举大地收。花开世界起。一模脱出绝功勋。句里挨开大施门。(圆悟勤)。
　　因风吹火徒为妙。借手行拳未足多。清净本然随口道。忽生大地与山河。(佛鉴懃)。
　　【续收】清净本然。云何忽生山河大地。大小琅琊禅师。借人鼻孔出气。出得气有巴臂。昨夜那咤生八臂。(南堂兴)。
　　青天复青天。打失髑髅前。看看日又过。争教人少年。(松源岳)。
　　不设陷阱不挥雪刃。一箭穿杨神目不瞬。反思昔日李将军。射虎之机犹是钝。(虚堂愚)。
　　瑞州大愚山守芝禅师(嗣汾阳)僧问。如何是佛师曰。锯解秤锤。　颂曰。
　　锯解秤锤无缝罅。风吹日炙朝复。夜虽然不许乱商量。一任称提绕天下。(白云端)。
　　锯解秤锤星飞电转。左拽右拽七片八片。有时落地碍人行。千眼大悲看不见。(佛慧泉)。
　　锯解秤锤浑似铁。大愚老子曾饶舌。水流涧下太忙生。云在岭头闲不彻。(鼓山珪)。
　　问佛如何是。宗师即便酬。秤锤将锯解。言外度迷流。(径山杲)。
　　【续收】手把金鞭击铁牛。大千世界任遨游。恒沙岸上相逢着。默识无言自点头。(保宁勇)。
　　锯解秤锤。出老杜诗。香稻啄余鹦鹉粟。碧梧栖老凤凰枝。(怀玉宣首座)。
　　锯解秤锤血。滴滴地截断。生死疑根不。是等闲儿戏。(朴翁铦)。
　　【增收】大愚芝上堂曰。大家相聚吃茎齑。若唤作一茎齑。入地狱如箭。　颂曰。
　　杀活全机觌面提。大家相聚吃茎齑。后生不省这个意。只管茫茫打野榸。(松源岳)。
　　苦中乐乐中苦。大唐打鼓新罗舞。寒山烧火满头灰。却笑丰干倒骑虎。(石庵玿)。
　　硬如绵软似铁。诸人饮水须防噎。堪笑滩头老大愚。至今弄巧反成拙。(枯禅镜)。
　　【增收】舒州法华院全举禅师(嗣汾阳)到琅琊觉和尚处。琊问。近离甚处。师曰。两浙。曰船来陆来。师曰。船来。曰船在甚处。师曰步下。曰不涉程途一句作么生道。师以坐具摵一摵曰。杜撰长老如麻似粟。拂袖而出。琊问侍者。此是甚么人。者曰。举上座。琊曰。莫是举师叔么。先师教我寻见伊。遂下旦过问。上座莫是举师叔么。莫怪适来相触忤。师便喝。复问。长老何时到汾阳。琊曰。某时到。师曰。我在浙江早闻你名。元来见解祇如此。何得名播寰宇。琊遂作礼曰。某甲罪过。　颂曰。
　　相骂无好言。相打无好拳。何似风恬并浪静。一江明月满溪船。(大洪恩)。
　　夺得骊珠即便回。小根魔子尽疑猜。拈来抛向洪波里。撒手大家归去来。(径山杲)。
　　渔翁潇洒任东西。芦管横吹韵不齐。夜静月明鱼不食。扁舟卧入武陵溪。(梦庵信)。
　　水不洗水。金不博金。昧毛色而得马。靡丝弦而乐琴。结绳画卦有许事。丧尽真淳盘古心。(心闻贲)。
　　官路无人独自行。自家公验甚分明。路傍偷贩私盐客。草里蹲身过一生。(鼓山珪)。
　　有主有宾。有礼有乐。得失是非。如何摸索。才摸索。无上醍醐成毒药。君不见。大鹏展翼盖十洲。投窗之物空啾啾。(石庵玿)。
　　揭大[打-丁+夔]鼓噪红尘。徧地刀枪解出身。结角罗纹随处入。银山铁壁是通津。(伊庵权)。
　　闻名不如见面。见面不如闻名。此地无金二两。俗人沽酒三升。(石鼓夷)。
　　【增收】法华举因僧问。生死事大。请师相救。师曰。洞庭湖里失却船。　颂曰。
　　洞庭湖里失却船。赤脚波斯水底眠。尽大地人呼不起。春风吹入杏花村。(雪庵瑾)。
　　【增收】南岳芭蕉庵大道谷泉禅师。(嗣汾阳)省同参慈明。明问。白云横谷口。道人何处来。师左右顾视曰。夜来何处火。烧出古人坟。明曰。未在更道。师作虎声。明以坐具便摵。师接住推明置禅床上。明却作虎声。师大笑曰。我见七十余员善知识。今日始遇作家。　颂曰。
　　问如绵里针。答似泥中刺。咆哮二虎吼生狞。各各利牙爪可怖。坐却碧峰头。截断当阳路。直饶擎出秘魔叉。路狭草深难进步。相见不相逢。回互不回互。四七二三眼相睹。云从龙兮风从虎。(冶父川)。
　　两阵交锋出战时。旗枪倒卓鼓无槌。丝毫不犯将军令。独脚机关各自提。(瞎堂远)。
　　一文一武偶相逢。说尽英雄各不同。俱往长安朝圣主。姓名终是达天聪。(虚堂愚)。
　　【增收】安吉州天圣皓泰禅师(嗣汾阳)僧问。如何是佛。师曰。黑漆圣僧。　颂曰。
　　圣僧黑漆实希奇。莫把丹青点污伊。合掌烧香人不敬。寒山拾得笑攒眉。(海印信)。
　　【增收】舒州浮山法远圆鉴禅师(嗣叶县省)僧问。如何是祖师西来意。师曰。平地起骨堆。　颂曰。
　　嫩草踈斜径。山泉带碧流。文曾要渭水。耻任列庄周。(投子青)。
　　平地起骨堆。三春震地雷。只闻千里去。不见一人回。(本觉一)。
　　平地起骨堆。金毛师子吼。谁知无味谈。塞断众人口。(地藏恩)。
　　【增收】浮山远因僧问。师唱谁家曲宗风嗣阿谁。师曰。八十翁翁辊绣球。曰与么则一句逈然开祖胄。三玄科甲振丛林。师曰。李陵元是汉朝臣　投子青云。水深鱼隐。叶落巢踈。复颂曰。
　　月里无根草。山前枯木花。雁回沙塞后。砧杵落谁家。古殿莓苔满。天河斗柄垂。金鸡才报晓。玉女上阶迟。(京兆府天宁琏)。
　　师子嚬呻开口。解把金毛抖擞。反身时辊绣球。百兽奔腾潜走。(祖印明)。
　　【增收】浮山远因僧问。如何是向上一路。师曰。正月孟春犹寒。　颂曰。
　　正月孟春犹寒。从头万种千般。昨夜虚空落地。和风搭在阑干。(别峰印)。
　　【增收】宋内翰杨文公亿。(参广慧琏)公字大年。出守汝州。首谒广慧。慧接见。公便问。布鼓当轩击。谁是知音者。慧曰。来风深辨。公曰。恁么则禅客相逢祇弹指也。曰君子可八。公应喏喏。曰草贼大败。夜语次。慧曰。秘监曾与甚人道话来。公曰。某曾问云岩谅监寺。两个大虫相咬时如何。谅曰。一合相。某曰。我祇管看。未审恁么道还得么。曰这里即不然。公曰。请和尚别一转语。慧以手作拽鼻势曰。这畜生更[跳-兆+孛]跳在。公於言下脱然无疑。有偈曰。八角磨盘空里走。金毛师子变作狗。拟欲将身北斗藏。应须合掌南辰后。　颂曰。
　　内翰攀南斗倚北辰。广慧转天关反地轴。寥寥千古许谁知。断弦须是鸾胶续。(石岩琏)。
　　白石凿凿。韫尔美璞。君子道晦。君子斯乐。(虚堂愚)。
　　【增收】杨文公问广慧。承和尚有言。一切罪业因财宝所生。劝人踈於财宝。而况阎浮提众生。以财为命。邦国以财聚人。教中有财法二施。何得劝人踈於财。慧曰。旛竿头上铁笼头。公曰。海坛马子似驴大。慧曰。楚鸡不是丹山凤。公曰。佛灭二千年。比丘少惭愧。　颂曰。
　　夜叉头菩萨面。鬼捣谷佛跳墙。同门共户不相识。迈古超今无寸长。灯心[翟*支]破石人脚。扁鹊卢医争主张。(或庵体)。
　　一人牙如剑树。一人口似血盆。一拳还一踢。一踢报一拳。亚竖摩酰顶门眼。不妨亲踏上头关。(石庵玿)。
　　巧笑倩兮。美目盻兮。素以为绚兮。夫是之谓。大年翁与广慧师也。(宝叶源)。
　　【增收】杨文公问慈明。如何是上座为人一句。慈曰切。公曰。长裙媳妇拖泥走。慈曰。谁得似学士。公曰。作家作家。慈曰。放你三十棒。公以手拍膝曰。这里是甚所在。慈拍手曰。也不得放过。公呵呵大笑。　颂曰。
　　风和日暖正春浓。柳色如金花影重。入到桃源旧游处。一层峰锁一层峰。(栢庭永)。
　　六祖下第十一世之余(清源下第十世)
　　(云门)【增收】南康军云居晓舜禅师。时号舜老夫。(嗣洞山聪)。
　　自洞山如武昌行乞。首谒刘公居士家。士高行为时所敬。意所与夺。莫不从之。师时年少。不知其饱参。颇易之。士曰。老汉有一问。若相契。即开疏。如不契。即请还山。遂问。古镜未磨时如何。师曰。黑似漆。曰磨后如何。师曰。照天照地。士长揖曰。且请上人还山。拂袖入宅。师懡[怡-台+罗]还洞山。山问其故。师具言其事。山曰。你问我。我与你道。师理前问。山曰。此去汉阳不远。师进后语。山曰。黄鹤楼前鹦鹉洲。师於言下大悟。机锋不可触。　颂曰。
　　黑云当午蔽清虚。白雨翻空失画图。雨过云收山色净。赵州东壁挂葫芦。(伊庵权)。
　　黄鹤楼前鹦鹉洲。云居意不在钩头。扁舟稳泛长江渌。大笑一声烟雨收。(铁牛印)。
　　【增收】荆门军玉泉承皓禅师。时称皓布裈。(嗣北塔广)冬至上堂。晷运推移。布裈赫赤。莫怪不洗。无来换替。　颂曰。
　　矜夸富贵。贱卖亦穷。杀人可恕。无礼难容。(无准范)。
　　【增收】越州天衣义怀禅师。(嗣雪窦)赴杉山请。初入院上堂。二十年前乐慕此山。今日且喜因缘际会。山僧未到此山。身先到此山。及乎到来。杉山却在山僧身内。　颂曰。
　　移身换步老天衣。不惜眉毛几个知。今日若明当日事。江南日暖鹧鸪啼。(慈受深)。
　　【增收】天衣因僧问。古镜未磨时如何。师曰。撑天拄地。曰磨后如何。师曰。夕阳影里快藏身。　颂曰。
　　拄地撑天全体用。夕阳影里不藏身。有时独坐孤峰顶。寂寂犹闻落叶频。(松源岳)。
　　【增收】天衣上堂。雁过长空影沉寒水。雁无遗踪之意。水无留影之心。若能如是。方解向异类中行。不用续凫截鹤夷岳盈壑。放行也百丑千拙。收来也挛挛拳拳。用之敢与八大龙王斗富。不用都来不直半分钱。参。　颂曰。
　　塞鸣高贴冷云飞。影落寒江不自知。江水无情雁无意。行於异类亦如斯。(本觉一)。
　　长空孤雁一声秋。献宝波斯鼻似钩。风卷白云归别嶂。黄昏月挂柳梢头。(万庵柔)。
　　【增收】天衣举。金刚经云。若见诸相非相。即见如来。法眼云。若见诸相非相。即不见如来。师曰。若见诸相非相。眼在什么处。此语有两负门。　颂曰。
　　诸相非相孰能诸。见与不见要须参。两处负门如透彻。此时方得睹瞿昙。(本觉一)。
　　【增收】天衣示众曰。九天云路早顺寻。莫遣蹉跎岁月深。天地悬远。向甚么处去。　颂曰。
　　夏金乌似。火当空挂。最高峰插。在青云罅。(南堂兴)。
　　【增收】天衣示众曰。百骸俱溃散。一物镇长灵。百骸溃散皆归士。一物长灵甚处安。　颂曰。
　　一物长灵甚处安。长空云散碧天宽。莲宫佛剎花无数。眨起眉毛子细观。(南堂兴)。
　　【增收】天衣因僧问。如何是顶门上眼。师曰。衣穿瘦骨露。屋破看星眠。　颂曰。
　　骨瘦皮枯衣服穿。夜深屋破看星眠。顶门不具迦罗眼。莫问西来诸祖禅。(本觉一)。
　　【增收】洪州法昌倚遇禅师。(嗣北禅贤)垂语曰。我要一个不会禅底作国师。　颂曰。
　　要个无禅底国师。才涉毫芒便取诛。堪笑这僧垂手处。道无便见有偏枯。(月林观)。
　　(曹洞)【增收】舒州投子义青禅师。(嗣太阳玄)僧问。和尚适来拈香祝延圣寿。且道当今皇帝寿年多少。师曰。月笼丹桂远。星拱北辰高。　颂曰。
　　六国清平贺圣年。珠帘高卷月明前。金轮那肯当堂座。不用丹墀击静鞭。(丹霞淳)。
　　【增收】投子青因僧问。师唱谁家曲。宗风嗣阿谁。师曰。威音前一箭。射透两重山。云如何是相付底事。师曰。今因淮地月。得照郢阳春。云恁么则入水见长人。师曰。祇知荆玉异。那辨楚王心。随后以拂子敲禅床。　颂曰。
　　珊瑚枝上玉花开。风透清香徧九垓。勿谓乾坤成委曲。韶阳曾见睦州来。(丹霞淳)。
　　(法眼)【增收】杭州慧日永明延寿智觉禅师。(嗣韶国师)僧问。如何是永明妙旨。师曰。更添香着。曰谢师指示。师曰。且喜没交涉。僧礼拜。师示偈曰。欲识永明旨。门前一湖水。日照光明生。风来波浪起。　颂曰。
　　门前湖水镜容开。对面和盘托出来。可是永明无剩语。酒浓初不在多杯。(象潭泳)。
　　【增收】智觉因二僧来参。师问参头曰。曾到此间不。曰曾到。又问第二上座曰。曾到此间不。曰不曾到师曰。一得一失。少顷侍者问。适来二僧。未审那个得那个失。师曰。你曾识这二僧也无。者曰。不识。师曰。同坑无异土。　颂曰。
　　到与不到。一得一失。不是砒霜。便是石蜜。舌端无眼如何吃。侍者刚要询端的。莫怪同坑无异土。闪电未收轰霹雳。(痴绝冲)。
　　【增收】杭州九曲观音院庆祥禅师(嗣韶国师)僧问险恶道中以何为津梁。师曰。以此为津梁。曰如何是此。师曰。筑着汝鼻孔　颂曰。
　　温州瑞鹿寺上方遇安禅师。(嗣韶国师)尝阅首楞严经。到知见立知即无明本知见无见斯即涅盘。师乃破句读曰。知见立　知即无明本知见无　见斯即涅盘。於此有省。毕生不易。时谓之安楞严。临行乃说偈曰。
　　不是岭头携得事。岂从鸡足付将来。自古圣贤皆若此。非吾今日为君裁。
　　春草碧色。春水绿波。送君南浦。伤如之何。(偃溪闻)。

　　六祖下第十二世之一(南岳下第十一世之一)

　　(临济)　隆兴府黄龙慧南禅师。(嗣慈明圆)室中常问僧曰。人人尽有生缘。上座生缘在何处。正当问答交锋。却复伸手曰。我手何似佛手。又问诸方参请宗师所得。却复垂脚曰。我脚何似驴脚。三十余年。示此三问。学者莫有契其旨。脱有酬者。师未尝可否。丛林目之。为黄龙三关　庐山圆通旻古佛云。昔见广辩首座。收南禅师亲笔三关颂。讽诵无遗。近见诸方传录不全。又多讹舛。故兹注出。
　　我手佛手兼举。禅人直下荐取。不动干戈道出。当处超佛越祖。
　　我脚驴脚并行。步步踏着无生。会得云收日卷。方知此道纵横。
　　生缘有语人皆识。水母何曾离得鰕。但见日头东畔上。谁能更吃赵州茶　复总颂曰。
　　生缘断处伸驴脚。驴脚伸时佛手开。为报五湖参学者。三关一一透将来。
　　长江云散水滔滔。忽尔狂风浪便高。不识渔家玄妙意。偏於浪里飐风涛。(景福顺　三)。
　　南海波斯入大唐。有人别宝便商量。或时遇贱或时贵。日到西峰影渐长。
　　黄龙老和尚。有个生缘语。山僧承嗣伊。今日为君举。为君举。猫儿偏解捉老鼠。
　　佛手才开古鉴明。森罗无得隐纤形。朝朝日日东边出。多少行人问丙丁。(照觉总　三)。
　　驴脚伸时动地轮。大洋海底播红尘。唯余庭际青青栢。一度年来一度春。
　　垂问生缘何处来。到家禅客绝纤埃。毗卢剎海周游也。休说峨眉与五台。
　　我手何似佛手。反覆谁辨好丑。若非师子之儿。野干谩为开口。(真净文　三)。
　　我脚何似驴脚。隐显千差万错。欲开金刚眼睛。看取目前善恶。
　　人人尽有生缘处。认着依前还失路。长空云散月华开。东西南北从君去。
　　我手佛手。谁人不有。分明直用。何须狂走。(沩山秀　三)。
　　我脚驴脚。高低踏着。雨过苔青。云开日皪。
　　问我生缘处。生缘处不疑。语直心无病。谁论是与非。
　　东京法云惟白佛国禅师。熙宁初至南师法席。殆二年。师归圆寂。然入师室问师道。而师以平生三转语示天下学徒。得叩于左右。近数见印行语录者。其间或拈或颂。罔测其旨。噫去世未三十年。谬妄者传习若此。良可伤哉。因而成颂。知师者可同味焉。　颂曰。
　　主宾相见展家风。问答分明箭拄锋。伸手问君如佛手。铁关金锁万千重。
　　徧参知识扣玄微。偶尔相逢话道奇。我脚伸为驴脚问。平生见处又生疑。
　　莫怪相逢不相识。宗师须是辨来端。乡关风月俱论尽。却问生缘道却难。
　　我手何似佛手。天上人间希有。直饶总不恁么。也似枷上着杻。(海印信　三)。
　　我脚何似驴脚。奉为衲僧拈却。昔年有病未痊。如今又遭毒药。
　　若问生缘真俗气。生缘断处堕无为。二途不涉如何也。八十婆婆学画眉。
　　我手佛手。十八十九。云散月圆。痴人夜走。(湛堂准三)。
　　我脚驴脚。放过一着。庞老笊篱。清平木杓。
　　人人生缘。北律南禅。道吾舞笏。华亭撑船。
　　玄关将。多意气。手不执寸铁。兵不用一骑。八蛮与四夷。太平皆坐致。困卧桑阴春日斜。腾腾不识今何世。(普融平)。
　　我手何似佛手。从来有衫无袖。有时闲向人前。不觉露出双肘。(上方益　三)。
　　我脚何似驴脚。寒来须要袜着。莫教踏着泥水。和鞋一时失却。
　　人人有个生缘。何须尽要梁原。若问老僧生处。荔枝香满南园。
　　我手何似佛手。炉鞴钳锤铁帚。曾烹紫磨金躯。光射七星牛斗。(南堂与　三)。
　　我脚何似驴脚。白刃红旗闪烁。坐断百战场中。妙斗六韬三略。
　　人人有个生缘。视听俯仰折旋。顶戴寰中日月。手握阃外威权。
　　我手何似佛手。随分拈花折柳。忽然摸着蛇头。未免遭他一口。(圆悟勤　三)。
　　我脚何似驴脚。赵州石桥略彴。忽若筑起皮球。崩倒三山五岳。
　　人人有个生缘。蹲身无地钻研。若也眼皮迸绽。虑他桶底别穿。
　　佛手驴脚生缘。黄龙元无此语。直饶恁么知之。我侬未敢轻许。奉报四海禅人。第一不得错举。(龙门远)。
　　佛手驴脚生缘。落处便是乾坤。重重无限楼阁。弹指入者无门。(佛心才　三)。
　　驴脚生缘佛手。打透上头关捩。脱脚泥水布裈。直下心空及第。
　　生缘佛手驴脚。为君一体拈却。坦然坐致太平。猛将谩夸谋略。
　　扣关岂是丈夫儿。驴脚生缘问阿谁。佛手展开无处用。太平基业各丰滋。(道场如)。
　　【续收】我手何似佛手。天上南辰北斗。我脚何似驴脚。往事都来忘却。人人尽有生缘。个个足方顶圆。大愚滩头立处。孤月影射深湾。会不得见还难。一曲渔歌下远滩。(白杨顺)。
　　我手何似佛手。黄龙鼻下无口。当时所见颟顸。至今百拙千丑。(正堂辩　三)。
　　我脚何似驴脚。文殊亲见无着。好个玻璃茶盏。不要当面讳却。
　　人人有个生缘。从来罪过弥天。不是牵犂拽耙。便是鼎镬油煎。
　　我手何似佛手。天下衲僧无口。纵饶撩起便行。也是鬼窟里走。讳不得。(张无垢　三)。
　　我脚何似驴脚。又被黐胶粘着。反身直上兜率天。已自遭他老鼠药。吐不得。
　　人人有个生缘。铁围山下几千年。三灾烧到四禅天。者汉犹自在傍边。杀得工夫。
　　我手何似佛手。堪笑紫湖养狗。撞着焦尾大虫。性命输他一口。(石庵玿　四)。
　　我脚何似驴脚。拟议知君大错。进前欲饮醍醐。已似遭他毒药。
　　人人尽有生缘。且非夷狄中原。镇府出大萝卜。赵州亲见南泉。
　　佛手驴脚生缘。生缘驴脚佛手。李公醉倒街头。元是张公吃酒。黄龙山里老婆禅。恰似河阳新妇丑。
　　我手何似佛手。二八恰恰十九。年尾算到年头。家内一钱无有。(伊庵权　四)。
　　我脚何似驴脚。踏着赵州略彴。惊得迦叶皱眉。文殊却打无着。
　　人人有个生缘。男儿气宇冲天。若是争田竞地。我即唤死如眠。
　　佛手驴脚生缘。浩浩丛林盛传。直饶一穿穿却。未免十万八千。
　　我手何似佛手。合掌面南看北斗。兔推明月上千峰。引得寒山开笑口。(雪庵瑾　四)。
　　我脚何似驴脚。急走归家日将落。自古长安如镜平。无端醉倒黄番绰。
　　人人有个生缘。且非东土与西天。击珊瑚树枝枝好。撒水银珠颗颗圆。
　　佛手驴脚生缘。南海波斯泛铁船。精金美玉团堆卖。毕竟何曾直一钱。
　　佛手驴脚容易见。最难道处是生缘。黄梅不是周家子。七岁传衣便会禅。(横川珙)。

　　禅宗颂古联珠通集卷第三十八
　　禅宗颂古联珠通集卷第三十九

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第十二世之二(南岳下第十一世之余)

　　【增收】黄龙南初参泐潭澄。因云峰悦指见慈明。既寓福严。时贤禅师命掌书记。贤归寂。适慈明继席。一日造室。明曰。书记参云门禅。必善其旨。如放洞山三顿棒。是合吃不合吃。师曰合吃。明曰。从朝至暮鸦鸣鹊噪。皆因吃棒。乃使拜之。复问。赵州道台山婆子。我与汝勘破了也。且阿那里是他勘破婆子处。师汗下不能答。明日又诣室。明呕骂不已。师曰。骂岂慈悲法施耶。明曰。你作骂会那。师始大悟。述颂曰。杰出丛林老赵州。老婆勘破有来由。如今四海清如镜。行人莫与路为雠。明颔之。　颂曰。
　　错错。戏海狞龙。冲霄辽鹤。老慈明无着莫。笑里重重露牷索。佛手一展日月昏。大江从此风涛恶。(石林巩)。
　　死水如何养活龙。终归大海鼓腥风。天教一霎风云便。送出台山烟雨中。(竹屋简　二)。
　　有吃棒分无吃分。当炉一煅汞银流。不因踏断台山路。千古云峰恨莫酬。
　　【增收】黄龙南因僧问。不去不来时如何。师曰。华岳三峰头倒卓。曰却去却来时如何。师曰。风吹柳絮毛球辊。　颂曰。
　　冰雪肌肤西舍女。梳妆巧巧画双眉。傍人笔力强传写。户外如何见得伊。(本寂观)。
　　【增收】黄龙南住黄蘗时。室中每举。钟楼上念赞。床脚下种菜。众皆下语不契。一日胜首座云。猛虎当路坐。师乃退黄蘗。与胜住。　颂曰。
　　钟楼上念赞。床脚下种菜。猛虎当路蹲。时人俱不会。黄蘗花开自有时。明州有个憨布袋。(照堂一)。
　　直出直入。当面不识。更拟如何。着甚死急。(径山杲)。
　　猛虎当路坐。游鱼脚下过。不学子湖老。便打刘铁磨。(鼓山珪)。
　　【增收】黄龙南。因禾山普参。普善经论。两川号为义虎。问师云。阿难问迦叶。世尊传金襕外。更传何物因缘。意旨如何。师曰。上人出蜀。曾到玉泉否。普曰曾到。师又问。曾挂搭否。曰一夕便发。师曰。智者道场关王打供结缘。住几时何妨。普良久再理前面。师俛首。普趋出大惊曰。两川义虎不消此老一唾。　颂曰。
　　黄龙一唾绝迟疑。笑杀傍观又可悲。姹女已归霄汉去。呆郎犹向火边栖。(遁庵演)。
　　袁州杨岐方会禅师。(嗣慈明)僧问。如何是佛。师曰。三脚驴子弄蹄行。曰莫只这便是。师曰。湖南长老。　颂曰。
　　三脚驴子弄蹄行。奉劝行人着眼睛。草里见他须丧命。只缘踢踏最分明。(白云端)。
　　前步高兮后步低。动头摇尾三只蹄。骑过闹市人东西。湖南更有须菩提。(保宁勇)。
　　三脚驴子弄蹄行。骐骥追风趂不前。踏破化城无觅处。湖南长老重加鞭。(佛鉴懃)。
　　三脚驴子弄蹄行。步步莲花衬足生。堪笑草中寻觅者。不知芳树啭春莺。(佛性泰)。
　　三脚驴儿忒杀好。长放后园教吃草。等闲牵去向人前。踢倒湖南瞎长老。(鼓山珪)。
　　杨岐一头驴。祇有三只脚。潘阆倒骑归。跌杀黄旛绰。(径山杲)。
　　【续收】三脚驴子弄蹄行。直透威音万丈坑。云在岭头闲不彻。水流涧下太忙生。湖南长老谁解会。行人更在青山外。(梁山远)。
　　三脚驴子弄蹄行。两浙江南秋复热。西北风霜怯早寒。闭门愁见杨花落。(卍庵颜)。
　　一拽耙二牵犂。平田浅地且相随。恰到饥时无草料。放开头角便东西。老杨岐老杨岐。尽道从来解弄蹄。(上方益)。
　　蹇驴三脚弄蹄时。若不亲骑也不知。紫磨金容驮不动。竹篦端胜冷钳锤。(典牛游)。
　　法出奸生。垛生招箭。三脚驴子。是谁亲见。若亲见。释迦老子那咤面。(佛照光)。
　　三脚驴子弄蹄行。鼓动清风入骨寒。踏破毗卢光影断。不须平地起波澜。(月庵果)。
　　杨岐一头驴。眼光如电烁。踏杀天下人。说甚三只脚。(径山云庵庆)。
　　一箭射落天边雁。千人万人着眼看。不知此箭自何来。湖南长老何曾见。(中庵空)。
　　【增收】杨岐因僧问。少林面壁意旨如何。师曰。西天不会唐言。　颂曰。
　　天高地逈非难见。水阔山重不易论。万古八风吹不入。西天人不会唐言。(白云端)。
　　西天人不会唐言。端坐巍巍少室前。刚被流支打齿缺。至今有理不能宣。(佛性泰)。
　　西天人不会唐言。旱地雷声彻大千。九年面壁无人会。玉兔金乌火里旋。(无庵全)。
　　【增收】杨岐因慈明忌辰设斋。众才集。师於真前以两千捏拳安头上。以坐具画一画打一圆相。便烧香退身三步。作女人拜。首座曰。休捏怪。师曰。首座作么生。座曰。和尚休捏怪。师曰。兔子吃牛妳。第二座近前打一圆相。便烧香亦退身三步。作女人拜。师近前作听势。座拟议。师与一掌曰。这漆桶也乱作。　颂曰。
　　杨岐听势印千差。今古令人爱作家。但握祖师三印在。不妨捏怪乱如麻。(圭堂居士)。
　　一[狂-王+朋]傀儡木雕成。半是神形半鬼形。歌鼓歇时天未晓。尚余寒月挂踈棂。(虚堂愚)。
　　【增收】杨岐因僧问。拨云见日时如何。师曰。东方来者东方坐。　颂曰。
　　尧舜垂衣万国宾。拨云见日意休陈。东方来者东方坐。草木重沾雨露新。(白云端)。
　　【增收】杨岐因慈明上堂。师出问。幽鸟语喃喃。辞云入乱峰时如何。明曰。我行荒草里。汝又入深村。师曰。官不容针更借一问。明便喝。师曰。好喝。明又喝。师亦喝。明连喝两喝。师礼拜。明曰。此事是个人方能担荷。师拂袖便行。　颂曰。
　　将出骊珠遇大商。金盘拨动有余光。无烦一句论高价。把手归家笑几场。(白云端)。
　　试问人间有底忙。好将春事报春光。直饶日日花前醉。一季都来九十场。(正堂辩)。
　　胡张三背手张弓。黑李四反身架箭。直饶啮镞古将军。对面髑髅穿一穿。(别峰印)。
　　将杖探其水。方知水浅深。路遥知马力。岁久辩人心。子不孝。父不慈。恭而无礼。亲而有踈。不入惊人浪。难逢称意鱼。(冶父川)。
　　猫全食血功。虎备起尸杀。无奈阿舅何。不传上树诀。(南岩胜)。
　　马转牛回岂足夸。烂泥中刺当行家。霜刃一挥全意气。坐令千载定龙蛇。(无庵全)。
　　【增收】杨岐问僧。云深路僻。高步何来。曰天无四壁。师曰。踏破多少草鞋。僧便喝。师曰。一喝两喝又作么生。曰你看这老和尚。师曰。拄杖不在。且坐吃茶。　颂曰。
　　高步何来钓象犀。反身全不带纤泥。蓦然一喝高千丈。劫外相看谁得知。(圭堂居士)。
　　【增收】杨岐因僧问。天得一以清。地得一以宁。衲僧得一堪作什么。师曰。钵盂口向天。　颂曰。
　　钵盂向天底时节。十方世界一团铁。少林面壁谩多年。衲僧眼里重添屑。(白云端)。
　　衲僧一拶。钵盂口阔。天下杨岐。望梅止渴。(松源岳)。
　　【增收】杨岐问僧。栗棘蓬你作么生吞。金刚圈你作么生跳。　颂曰。
　　杨岐金圈与栗蓬。吞跳依前事不同。大海都来一口吸。更无南北与西来。(照堂一)。
　　金刚圈。栗棘篷。玄沙三种病。石巩一张弓。直截为君说。新罗在海东。(径山杲)。
　　杨岐老人锁口诀。万里长城一条铁。斫牌禅客知到来。不动金锤脑门裂。(鼓山珪)。
　　栗蓬吞得有何难。更教吐出又心酸。吞吐得来休嚼碎。南辰光射北辰寒。(正堂辩)。
　　肘后蓦生闲落索。风前忽布闹叉撑。那咤八臂空惆怅。夜半三更白昼行。(天童净)。
　　昨夜发新雷。毒蛇离窟穴。居常口不开。蹋着迸鲜血。(或庵体)。
　　【增收】杨岐入院。升座毕下座。九峰勤把住云。今日喜得个同参。师曰。作么生是同参底事。勤曰。九峰牵犁。杨岐拽耙。师曰。正恁么时。杨岐在前。九峰在前。勤拟议。师拓开曰。将谓同参。元来不是。　颂曰。
　　一拽耙二牵犂。平田浅草且相随。恰到饥时无草料。放开头角便东西。老杨岐老杨岐。尽道从来解弄蹄。(上方益)。
　　杨岐左眼半斤。九峰右眼八两。一对无孔铁锤。至今收拾不上。(无相范)。

　　六祖下第十二世之余(清源下第十一世)

　　(曹洞)【增收】东京天宁芙蓉道楷禅师。(嗣投子青)僧问。夜半正明天晓不露。如何是不露底事。师曰。满船空载月。渔父宿芦花。　颂曰。
　　星流水国夜然灯。月印江天明似镜。隐显无私位不该。依稀拟动成偏正。(丹霞淳)。
　　【增收】芙蓉楷上堂。法身者理妙言玄。顿起终始之患。诸仁者。莫是幻身外别有法身么。莫即幻身便是法身么若也恁么会去。尽是依他作解。蒙昧两岐。法眼未得。通明不见。僧问夹山。如何是法身。山云。法身无相。如何是法眼。山云。法眼无瑕。所以道吾云。未有师在。忽有人问老僧。如何是法身。羊便乾处卧。如何是法眼。驴便湿处尿。更有人问。作么生是法身。买帽相头。作么生是法眼。坑坎堆阜。若点检将来。夹山祇是学处不玄。如流俗闺合里物不能舍得。致使情关固闭识琐难开。老僧今日若不当阳显示。后学何以知归。劝汝诸人。不用求真。唯须息见。诸见若尽。昏雾不生。自然智鉴洞明。更无他物。诸人还会么。良久云。珠中有火君须信。休向天边问太阳。　颂曰。
　　道合平常绝异端。行人何必历艰难。从今莫信孙膑卜。龟壳无灵不用钻。(丹霞淳)。
　　【增收】芙蓉楷因僧问。如何是无缝塔。师曰。白云笼岳顶。终不露崔嵬。　颂曰。
　　屠层落落影团团。切忌当阳着眼看。直下有无俱不立。白漫漫又黑漫漫。(雪岩钦)。
　　【增收】芙蓉楷因僧问。师唱谁家曲。宗风嗣阿谁。师曰。金凤夜栖无影树。峰峦才露海云遮。　颂曰。
　　等闲应问岂安排。一句全提隐显该。薄雾依依笼古径。孤峰终不露崔嵬。(丹霞淳)。

　　六祖下第十三世(南岳下第十二世)

　　(临济)【增收】隆兴府黄龙祖心禅师。(嗣黄龙南)因黄山谷太史。乞指径截处。师曰。祇如仲尼道。二三子以我为隐乎。吾无隐乎尔。太史居常如何理论。公拟对。师曰。不是不是。公迷闷不已。一日侍师山行次。时岩桂盛放。师曰。闻木樨花香么。曰闻。师曰。吾无隐乎尔。公释然。即拜之曰。和尚得恁么老婆心。师笑曰。祇要公到家耳。　颂曰。
　　渠侬家住白云乡。南北东西路渺茫。几度欲归归未得。忽闻岩桂送幽香。(石溪月)。
　　学海波澜卷未乾。几烦仙屐上林峦。天香吹落秋风老。不觉相携到广寒。(石林巩)。
　　水边林丁旧生涯。梦里还家未到家。昨夜月明归兴动。西风一阵木樨花。(雪矶纲)。
　　【增收】晦堂室中竖拳示僧曰。唤作拳头则触。不唤作拳头则背。未审唤作甚么。　颂曰。
　　赤体更无藏隐处。黄龙未语先分付。若将见解上门来。他家自有通霄路。(道场林)。
　　背触人难会。凭君子细看。片云才出洞。遮却面前山。(雪巢一)。
　　【增收】舒州白云守端禅师。(嗣杨岐)示众曰。此事如万仞崖头相似。总知道。放着手便扑。到底只是舍命不得。法华今日不动一毫头。教诸人到底去也。掷下拄杖。　颂曰。
　　拟从险处放身时。那个商量不皱眉。不动毫芒亲到底。眼睛皮绽盖须弥。(虚堂愚)。
　　【增收】白云上堂。举一则公案。布施大众。良久云。口只堪吃饭。　颂曰。
　　白云举古。直是希奇。口堪吃饭。少有人知。诸禅老莫迟疑。一饱自然忘百饥。(遁庵演)。
　　【增收】白云上堂。见众集乃拈拄杖曰。大众会么。复卓拄杖曰。珊瑚枕上两行泪。半是思君半恨君。　颂曰。
　　几回沾水又拖泥。年老心孤不自知。游子不归空怅望。一溪流水落花随。(无庵全)。
　　【增收】白云因僧问。旧岁已去新岁到来。如何是不迁义。师曰。眉毛在眼上。　颂曰。
　　罢钓归来不系船。江村月落正堪眠。纵饶一夜风吹去。只在芦花浅水边。(月庭忠　二)。
　　落叶已随流水去。春风未放百花舒。青山面目依然在。尽日横陈对落晖。
　　【增收】金陵保宁仁勇禅师。(嗣杨岐)示众曰。释迦老子四十九年说法。不曾道着一字。优波鞠多丈室盈筹。不曾度得一人。达磨不居少室。六祖不住曹溪。谁是后昆谁为先觉。既然如是。彼自无疮。勿伤之也。拍膝顾众曰。且喜天下太平。　颂曰。
　　烟暖土膏农事动。一犂新雨破春耕。郊原眇眇青无际。野草闲花次第生。(虚堂愚)。
　　【增收】保宁勇示众曰。三界唯心万法唯识。槛外云生檐前云滴。涧水湛如蓝。山花开似锦。此时若不究根源。直待当来问弥勒。　颂曰。
　　灵然不涉去来今。三界都卢一点心。槛外春风春蝶舞。门前杨柳晓莺吟。(丹霞淳)。
　　【增收】比部孙居士。因杨歧来谒。值视断次。公曰。某为王事所牵。何由免离。歧指曰。娄悉得么。曰望师点破。歧曰。此是比部弘愿深广。利济群生。曰未审如何。岐示以偈曰。应现宰官身。广弘悲愿深。为人重指处。棒下血淋淋。公於此有省。　颂曰。
　　棒下血淋淋。真鍮不博金。鸳鸯亲绣出。休更觅金针。(雪堂行)。

　　六祖下第十四世(南岳下第十三世)

　　(临济)【增收】蕲州五祖山法演禅师。(嗣白云端)初谒浮山远和尚。远一日语师曰。吾老矣。恐虚度子光阴。可往依白云。此老虽后生吾未识面。但见其颂临济三顿棒话。有过人处。必能了子大事。师潸然礼辞至白云。遂举僧问南泉摩尼珠话请问。云叱之。师领悟。献投机偈曰。山前一片闲田地。叉手叮咛问祖翁。几度卖来还自买。为怜松竹引清风。云特印可。　颂曰。
　　山前田地卖还买。松竹清风痛自怜。堪笑梦中夸富贵。觉来那直半分钱。(遁庵演)。
　　忍死叮咛见白云。一杯鸩酒十分斟。若教不饮空归去。田地无由被陆沉。(竹屋简　二)。
　　卒风暴雨忽迷踪。撞入浮山网子中。纵得白云提得出。依然只是卖柴翁。
　　【增收】五祖演云。老僧游方十余年。参数十人善知识。将谓了当。及到浮山圆鉴会下。更开口不得。末后又到白云。因咬破一个铁馂馅。直是百味具足。且道馅子一句作么生道。花发鸡冠媚早秋。何人能染紫丝头。有时风动频相倚。似向阶前斗不休。　颂曰。
　　白云铁馂馅。衲僧难下口。忽然咬得破。大作师子吼。(月庵果)。
　　【增收】五祖演在白云端会中作磨头。一日端下来曰。磨头。你还知一件事么。师曰不知。曰近有数禅客。自庐山来。问他皆有悟入处。教伊说亦说得有来由。举因缘向伊亦明得。教下语亦下得。端良久谓师曰。磨头只是未在。你道如何。师闻之心下不安。得七日七夜不成肠肚。正中心下。乃自思惟曰。既悟了。说亦说得。明亦明得。如何却未在。忽然中夜方会得。从前宝惜一时放下。遂白端。端起来手舞足蹈○佛眼远云。某甲侍先师。举此因缘谓某甲云。参学须是一时放下方得安乐。大众还见得不乃颂曰。
　　放得下好脱洒。放不下牛拽耙。堪笑诸方老古锥。打鼓说禅无尾杷。无尾杷。不惊怕可[口*么]讶。解踏毗卢顶上行。不言亦自传天下。好大哥。
　　【增收】五祖演因僧问。一大藏教是个切脚。未审切个什么字。师曰。钵啰娘。　颂曰。
　　唇上必并班豹剥。舌头当的帝都丁。(且道是什么字)自古上贤犹不识。造次凡流岂可明。(石庵玿)。
　　一大藏教是切脚。东山切得钵啰娘。胸中愤气盘不得。忽作虹霓万丈长。(即庵觉)。
　　倒腹倾。肠与么来。华言梵语几曾该。言前句后知端的。陆地莲花朵朵开。(别山智)。
　　大藏教文为切脚。钵啰娘义最深幽。孔门弟子无人识。碧眼胡僧暗点头。(遁庵演)。
　　【增收】五祖演因僧问。如何是佛。师曰。口是祸门。　颂曰。
　　的的当阳句。明明箭后路。着靴人吃肉。赤脚人趂兔。(径山杲)。
　　口是祸门。电掣雷奔。娑竭出海。震动乾坤。(鼓山珪)。
　　如何是佛。口是祸门。一钱不直。卖与买人。(雪堂行)。
　　兵行诡道。贼是家亲。无功受禄。有理难伸。(或庵体)。
　　坑坑坎坎。崄崄巇巇。一言易出。驷马难追。(虚堂愚)。
　　【增收】五祖演因僧问。如何是佛。师曰。肥从口入。又曰。露胸跣足。　颂曰。
　　老去眉须似雪霜。元来习气尚难忘。少年无限伤心事。一度思量一断肠。(佛鉴懃)。
　　牙根烂嚼真弥勒。腹里横吞老释迦。大地虚空皆得饱。这回不到负檀家。(心闻贲)。
　　【增收】五祖演因僧问。如何是临济下事。师曰。五逆闻雷。　颂曰。
　　从前五逆怕闻雷。不似大虫看水磨。孤峰顶上要同行。十字街头还共坐。(鼓山珪)。
　　五逆闻雷。曾参颜回。一粒豆子。爆出冷灰。(径山杲)。
　　者僧苦下打爷拳。霹雳声中宇宙昏。惊起无明金翅鸟。擘开沧海取龙吞。(东山空)。
　　五逆闻雷。露出尸骸。人间天上。无处堪埋。(朴翁铦)。
　　五逆闻雷慊慊然。寻常争敢与人宣。自从六十轻酬后。济北驴名不浪传。(虚堂愚)。
　　【增收】五祖演示众曰。释迦弥勒犹是他奴。且道他是阿谁。　颂曰。
　　老年经节腊。乐事甚悠悠。不及儿童日。都来不解愁。(南堂兴)。
　　他弓莫挽。他马莫骑。他非莫管。他事莫知。(无门开)。
　　释迦弥勒是他奴。今古禅流知也无。酒好不须悬望子。醋酸何必挂葫芦。(野牛平)。
　　【增收】五祖演问僧曰。倩女离魂那个是真底(王宙欲娶倩娘为妻。倩父母不许。倩遂卧病在家。王宙将欲远行。月下见倩来。同舟而去。三年后遂生一子。倩遂归父母家。才到门。家中有一倩娘。出来相见。两人遂合成一身)。　颂曰。
　　二女合为一媳妇。机轮截断难回互。从来往返绝踪由。行人莫问来时路。(普融藏主)。
　　只是旧时行履处。等闲举着便譊讹。夜来一阵狂风起。吹落桃花知几多。(慈受深)。
　　两女合为一媳妇。古寺基前幢子竖。彷佛上有陀罗尼。多少行人尽惊怖。(正堂辩)。
　　纵使百千劫。所作业不忘。因缘会遇时。果报还自受。(或庵体)。
　　凉宵爱月上危楼。几处笙歌几处愁。歌管未阑愁未歇。忽然天晓一时休。(且庵仁)。
　　忆昔春风上苑行。烂窥红紫厌平生。如今再到曾行处。寂寂无人草自生。(万庵柔)。
　　南枝向暖北枝寒。何事春风作两般。凭仗高楼莫吹笛。大家留取倚阑看。(雪庵瑾)。
　　雪月是同。溪山各异。万福万福。是一是二。(无门开)。
　　行吊先桃茢。丧车后纸钱。老胡门下客。宁可入黄泉。(虚堂愚)。
　　【增收】五祖演垂语曰。路逢达道人。不将语默对。且道将甚么对。　颂曰。
　　来说是非者。便是是非人。诚哉是言也。弄物不知名。(月林观)。
　　路逢达道人。不将语默对。拦腮擘面拳。直下会便会。(无门开)。
　　【增收】五祖演一日持锡绕廊曰。莫有属牛人问命么。众皆无语。自曰。孙膑今曰开铺。更无一人垂顾。可怜三尺龙须。唤作寻常破布。　颂曰。
　　无端平地起干戈。争似属牛人更多。满目惭惶无着处。低头依旧入烟萝。(高峰妙)。
　　【增收】五祖演曰。譬如水牯牛过窗棂。头角四蹄都过了。因甚么尾巴过不得。　颂曰。
　　牛过窗棂。错为安名。大唐国里。不见一人。(月林观)。
　　龟本真灵物。都缘不自知。一朝亲脱壳。直透九天飞。(如庵用)。
　　等闲放出这牛儿。头角分明举似谁。若向尾巴尖上会。新罗鹞子过多时。(高峰妙)。
　　【增收】五祖演谢监收上堂曰。人之性命。第一须是○。欲得成此○。先须防於○。若是真○人。○○。　颂曰。
　　一二三四五六圈。心肝粉碎髑髅寒。若将方木投圆窍。丑妇争教得少年。(高峰妙)。
　　【增收】五祖演举。昔日有秀才着无鬼论。一日鬼现身云。你道无我聻。秀才无语。师曰。当时只举手作鹁鸠觜云。谷孤故。　颂曰。
　　说有道无徒费力。现身无语强分踈。只消一个鹁鸠觜。百怪千妖尽扫除。(此山应)。
　　五祖鹁鸠啼。当机直下提。隔山寻蚁迹。能有几人知。(石田熏)。
　　【增收】五祖演因僧问。如何是为人一句。师曰。门前石塔子。　颂曰。
　　门前石塔子。八白与九紫。方道既分明。免被巡官使。(雪堂行)。
　　【增收】五祖演每遇僧来请益。祇曰。无这闲工夫。　颂曰。
　　彼此且无相负累。行人无不失钩锥。虽然不瞎众生眼。也好拳头劈口槌。(龙门远)。
　　开口便见胆。工夫傲东鲁。昔於豆子山。也解打瓦鼓。(南岩胜)。
　　【增收】五祖演凡见僧来便曰。屈屈。僧曰。屈作甚么。师曰。如今不屈。更待何时。　颂曰。
　　尽力不奈何。按牛头吃草。若无锦绣文。难以论嘉藻。(龙门远)。
　　铁馅价难穷。谁知屈味浓。法幢光祖域。正董在胸中。(南岩胜)。
　　【增收】五祖演问僧。离却四大五蕴。那个是你清净法身。　颂曰。
　　堂堂白日上刀梯。任是昆仑眼亦迷。多谢门前案山子。春来秋去泄天机。(雪堂行)。
　　【增收】五祖演展手问僧曰。因何唤作手。　颂曰。
　　何故唤作手。衲僧难开口。拟议自颟顸。可怜太蒙斗。(佛眼远)。
　　先祖滔滔无固必。后人悱悱有雌雄。巨灵抬手无多子。分破华山千万重。(南岩胜)。
　　【增收】隆兴府兜率从悦禅师。(嗣真净文)室中设三语以验学者。一曰。拨草瞻风祇图见性。即今上人性在甚么处。二曰。识得自性方脱生死。眼光落地时作么生脱。三曰。脱得生死便知去处。四大分离向甚么处去。　颂曰。
　　阴森夏木杜鹃鸣。日破浮空宇宙清。莫对曾参问曾晳。从教孝子讳爷名。(张无尽　三)。
　　人间鬼使符来取。天上花冠色正萎。好个转身时节子。莫教阎老等闲知。
　　鼓合东村李大妻。西风旷野泪沾衣。碧芦红蓼江南岸。却作张三坐钓矶。
　　驴放三千。马放八百。透过重关。未为英杰。(月林观)。
　　一念普观无量劫。无量劫事即如今。如今觑破这一念。觑破如今觑底人。(无门开)。
　　【增收】东京法云佛照杲禅师。(嗣真净文)师以力参深到。语不入时。每示众。常举。老僧熙宁八年。文帐在凤翔府供申。当年崩了华山四十里。压倒八十村人家。汝辈后生。茄子瓠子。几时知得。或问曰。宝华王座上。因甚么一向世谛。师曰。痴人佛性岂有二种邪。　颂曰。
　　隔水何人歌竹枝。动人情思极幽微。夜深转入单于调。月朗风高听者稀。(虚堂愚)。

　　六祖下第十五世(南岳下第十四世)

　　(临济)【增收】成都府昭觉寺克勤圆悟佛果禅师。(嗣五祖演)。
　　先住东京天宁。师凡垂问。学者疑议。则一拳。　颂曰。
　　尽力当胸一拳。几个眉须堕落。更欲如何若何。普化空中木铎。(瞎堂远)。
　　【增收】圆悟因僧问。西天以蜡人为验。此土以何为验。师曰。生铁铸就昆仑儿。　颂曰。
　　生铁铸就昆仑儿。眼耳鼻舌如泥块。西天此土谩纷纭。铁眼铜睛看不破。(别峰印)。
　　生铁铸就昆仑儿。头轻脚重肚皮大。明眼衲僧萨普咤。九十日中看不破。看不破。笑倒嵩山破灶堕。(晦叟光)。
　　【增收】舒州太平慧懃佛鉴禅师。(嗣五祖演)僧问。如何是佛。师曰。吃饭咬着砂。　颂曰。
　　吃饭咬着沙。隐落第三牙。春风才过后。拄杖亦开花。(慈受深)。
　　【增收】舒州龙门清远佛眼禅师。(嗣五祖演)尝请益五祖。凡有所问。演即曰。我不如你。你自会得好。或曰。我不会。我不如你。师愈疑。遂咨决於元礼首座。礼以手引师耳。绕围炉数匝。行且语曰。你自会得好。师曰。有冀开发乃尔相戏耶。礼曰。你他后悟去。方知今日曲折耳。　颂曰。
　　我不会兮不如你。达磨当门缺两齿。满堂无限白苹风。明明不自秋江起。(雪堂行　二)。
　　我不会兮不如你。堪笑千花生碓觜。善财谩到百城游。何曾踏着自家底。
　　我不会兮不如你。旃檀林里香风起。渔歌一曲过潇湘。搅动沧溟声未已。(呆堂定)。
　　【增收】龙门示众曰。千说万说不若亲见一面。纵不说亦自分明。王子宝刀喻。众盲摸象喻。禅学中隔江招手事。望州亭相见事。深山岩崖处事。此皆亲面而见之。不在说也。　颂曰。
　　宁辨人间是与非。生来淈[泳-永+盾]眼如眉。不因说着当年事。万古千秋那得知。(虚堂愚)。
　　【增收】金陵俞道婆。市油餈为业。参琅琊起和尚。起以临济无位真人话示之。一日闻丐者唱莲华乐云。不因柳毅传书信。何缘得到洞庭湖。忽大悟。以餈盘投地。夫曰。你颠邪。婆掌曰。非汝境界。往见琅琊。琊望之知其造诣。问那个是无位真人。婆应声曰。有一无位人。六臂三头努力瞋。一擘华山分两路。万年流水不知春。琊印可之。凡有僧至。则曰儿儿。僧拟议。即掩门。佛灯珣和尚往勘之。婆如前所问。珣曰。爷在甚处。婆转身拜露柱。珣即踏倒曰。将谓有多少奇特。便出。婆蹶起曰。儿儿来。惜你则个。珣竟不顾。安首座至。婆问。甚处来。曰德山。婆曰。德山泰乃老婆儿子。曰婆是甚人儿子。婆曰。被上座一问。直得立地放尿。　颂曰。
　　柳毅传书只自知。得便宜是落便宜。亲夫爱子都抛却。痛惜深怜乞养儿。(笑翁堪)。
　　蓦别相逢铁面皮。浑家丧尽唤孩儿。翻身师子施牙爪。犹落渠侬第二机。咦。且道渠是阿谁。(涂毒策)。

　　禅宗颂古联珠通集卷第三十九
　　禅宗颂古联珠通集卷第四十

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第十六世(南岳下第十五世)

　　(临济)【增收】平江虎丘绍隆禅师。(嗣圆悟)初参死心。心问。你是甚么僧。师曰。行脚僧。心曰。你是何处村僧。行甚驴脚马脚。师曰。广南蛮道甚么。何不高声道。心曰。却有些衲僧气息。遂留过夏。　颂曰。
　　客里谩牢落。天涯多故人。好怀无处写。旧话得重论。残雪未消石。梅英先破春。徘徊殊有约。来此续芳尘。(虚堂愚)。
　　邂后何期语笑新。秋风松馆客边身。凭阑不语平生事。到老相逢是别人。(宝叶源)。
　　【增收】临安府径山宗杲大慧普觉禅师。(嗣圆悟)师至天宁。一日闻悟升堂举。僧问云门。如何是诸佛出身处。门曰。东山水上行。若是天宁即不然。忽有人问。如何是诸佛出身处。只向他道。熏风自南来。殿阁生微凉。师於言下忽然前后际断。　颂曰。
　　万德不自有。十身何处藏。熏风生殿阁。化日正舒长。(石林巩)。
　　诸佛东山水上行。闲中无事日偏长。熏风拂拂来无已。无意凉人人自凉。(葛庐覃)。
　　【增收】大慧因僧问。心佛俱忘时如何。师曰。卖扇老婆手遮日。　颂曰。
　　卖扇老婆手遮日。一种风流出当家。说与途中未归客。何须向外吃波楂。(月坡明)。
　　【增收】大慧后来留古云门庵。学者云集。久之入闽。结茅於长乐洋屿。室中举竹篦子问学者。唤作竹篦则触。不唤作竹篦则背。不得下语。不得无语。从之得法者十有三人。　颂曰。
　　云门举起竹篦。凡圣潜踪匿迹。金刚门外生瞋。木马廐中面赤。(尼无着总　二)。
　　云门举起竹篦。才涉思惟蹉过。只遮背触商量。老人已是话堕。
　　径山有个竹篦。直下别无道理。佛殿厨屋三间。穿过衲僧眼耳。(福州清凉坦)。
　　三尺筠蛇口带腥。曾吞英特十三人。尘蒙四壁笼灯黑。老尾焦黄眼正瞋。(竹屋简)。
　　【增收】安吉州道场明辩正堂禅师。(嗣龙门远)室中问学者。蚯蚓为甚么化为百合。　颂曰。
　　客舍并州已十霜。归心日夜忆咸阳。无端更渡桑乾水。却忆并州是故乡。(圜极岑)。
　　【增收】潭州大沩善果月庵禅师。(嗣开福宁)上堂。奚仲造车一百辐。拈却两头除却轴。以拄杖打圆相曰。且莫错认定盘星。卓一下下座。　颂曰。
　　海神知贵不知价。留与人间光照夜。碧眼胡僧笑点头。谁知用处无缝罅。(月林观)。
　　机轮转处。达者犹迷。四维上下。南北东西。(无门开)。

　　六祖下第十七世(南岳下第十六世)

　　(临济)【增收】明州天童昙华应庵禅师。(嗣虎丘隆)示众曰。尽力道不得底句。不在天台。定在南岳。　颂曰。
　　相骂饶汝接觜。相唾饶汝泼水。蓦然摸着蛇头。拍手啰啰哩哩。(肯堂充)。
　　耆婆去后无消息。病者憧憧日扣门。百草自知无识者。丛丛垂泣在篱根。(虚堂愚)。
　　【增收】应庵示众曰。如世良马见鞭影而行。时佛照光和尚出众云。见鞭影者非良马。师休去。　颂曰。
　　疾焰过风第二头。不堪惆怅只堪愁。一声振鬣长鸣后。万马皆喑一战收。(北磵简)。
　　【增收】明州育王德光佛照禅师。号拙庵。(嗣大慧)宋孝宗召对。师举灵云颂直至如今更不疑。奏曰。那里是他不疑处。帝曰。空手牵铁牛。　颂曰。
　　万机之暇探禅宗。中路宁堪憩六龙。空手牵牛过天阙。紫宸深在妙高峰。(圭堂居士)。
　　【增收】佛照因孝宗宣问。释迦佛入山六年。所成何事。师对曰。将谓陛下忘却。　颂曰。
　　六年勤苦竟何如。为问君王记得无。直下虽知难抵讳。到头终不受涂糊。(北磵简　二)。
　　借婆衫子拜婆年。监本[匙-匕+巳]挑不上禅。抉起玉龙轰霹雳。明星犹在九重天。
　　问处天左旋。答处地右转。太平无象眼头宽。雪山高映黄金殿。(觉圆明)。
　　大根大器大熏修。瞥转机轮向上头。万亿斯年惟一佛。雪山元不隔龙楼。(石岩琏)。
　　【增收】临安府净慈水庵师一禅师。(嗣佛智裕)室中问僧曰。西天胡子。因甚无须。　颂曰。
　　痴人面前。不可说梦。胡子无须。惺惺懵懂。(无门开)。
　　牧童失却破蓑衣。流落年深见者稀。拈来搭在篱头上。引得乌鸦绕树飞。(呆堂定)。

　　六祖下第十八世(南岳下第十七世)

　　(临济)【增收】临安府净慈彦充肯堂禅师。(嗣卍庵颜)示众曰。观方知彼去。去者不至方。草鞋跟忽断。全身在帝乡。　颂曰。
　　孰谓观方不在方。才开臭口便乖张。行人要觅长安路。不觉全身在帝乡。(掩室开)。
　　【增收】庆元府天童密庵咸杰禅师。(嗣应庵)应庵问。如何是正法眼。师遽答曰。破沙盆。庵颔之。　颂曰。
　　五陵公子少年时。得意春风跃马蹄。不惜黄金为弹子。海棠花下打黄鹂。(双杉元)。
　　法眼拈来早自谩。无端错对破沙盆。而今徧界难遮掩。殃害丛林累子孙。(掩室开)。
　　直甚破沙盆。掀翻海岳昏。顶门真个瞎。千古累儿孙。(虚堂愚)。
　　白玉琢成泥弹子。黄金铸就铁昆仑。千年滞货无人买。未免如今累子孙。(大歇谦)。
　　【增收】常州华藏伊庵有权禅师。(嗣无庵全)尝夜坐达旦。行粥者至。忘展钵。邻僧以手触之。师感悟。为偈曰。黑漆昆仑把钓竿。古帆高挂下惊湍。芦花影里弄明月。引得盲龟上钓船。　颂曰。
　　云深江绝引帆孤。可惜邻僧拽转渠。方信圆明弹指事。元来此语不传虚。(圭堂居士)。
　　【增收】镇江府焦山普济禅寺或庵师体禅师。(嗣此庵元)因信斋葛知府问曰。夫妻二人相打。通儿子作证。且道证父即是。证母即是。师曰。小出大遇。乃颂曰。
　　八臂那咤三只眼。双槌擂鼓转船头。巨鳌一吸沧溟竭。宇宙风清四百州。
　　生死自怜同室穴。因何中路隔关山。一朝忽得亲儿证。趯踏方知盖覆难。(雪堂行)。

　　六祖下第十九世(南岳下第十八世)

　　(临济)【增收】临安府灵隐松源崇岳禅师。(嗣密庵)垂语曰。大力量人。因甚抬脚不起。　颂曰。
　　没量大人。抬脚不起。眼瞎耳聋。撒溺撒屎。求生不生。求死不死。苦哉佛陀耶。韩信临朝底。(朴翁铦)。
　　抬脚踏翻香水海。低头俯视四大禅。一个浑身无处着。(请续一句　无门开)。
　　力难抬起为君宣。神骏何劳更着鞭。一跃洞天三十六。到时凡骨便成仙。(虚堂愚)。
　　【增收】松源垂语曰。开口不在舌头上。　颂曰。
　　开口不在舌头上。咬断牙关供死状。莫教吞了大还丹。命根难断空惆怅。(朴翁铦)。
　　含糊一世无分晓。开口何尝在舌头。万古业风吹不尽。又随月色过罗浮。(虚堂愚)。
　　【增收】松源垂语曰。明眼衲僧。因甚脚跟下红丝线不断。　颂曰。
　　大丈夫汉。红线不断。直饶亲见松源。敢保错来批判。(朴翁铦)。
　　脚根不断红丝线。掉臂乾坤自在行。塞壑填沟无处着。归来依旧两眉横。(虚堂愚)。
　　【增收】松源示众曰。明眼衲僧。因甚打失鼻孔。有贼无赃[○@●]。　颂曰。
　　杀人一万损三千。独弄单提机不全。万顷沧波明月夜。一声短笛钓鱼船。(诺庵肇)。

　　六祖下第二十世(南岳下第十九世)

　　(临济)【增收】庆元府天童天目文礼禅师。(嗣松源)因虎维那参次。师问。汝名什么。曰智虎。师退身作怕势。虎拟议。师便归方丈。　颂曰。
　　白浪堆中下一钩。锦鳞红尾尚悠悠。渔翁不计竿头事。笑入芦花万顷秋。(石林巩)。
　　【增收】临安府灵隐荆叟珏禅师。(嗣痴钝)痴钝室中举。如何是佛。师曰。烂冬瓜。仍颂曰。
　　如何是佛烂冬瓜。咬着冰霜透齿牙。根蒂虽然无窖子。一年一度一开花。
　　如何是佛烂冬瓜。铁额铜头没奈何。万里鸿沟归汉后。八千人恨一声歌。(独木林)。

　　六祖下第二十一世(南岳下第二十世)

　　(临济)【增收】临安府径山石溪心月佛海禅师。(嗣掩室开)僧问。如何是佛。曰师。矮子看戏。　颂曰。
　　巍巍丈六紫金容。百戏场中有变通。矮子看来眉卓竖。铁锤无孔舞春风。(葛庐覃)。
　　【增收】临安府径山虚堂智愚禅师。(嗣运庵岩)垂语曰。己眼未明底。因甚么将虚空作布袴着。画地为牢。因甚透者个不过。入海算沙底。因甚向针锋头上翘足。　颂曰。
　　缝却虚空算尽沙。针头画地是生涯。改头换面无人见。几度春风吹落花。(闲极云)。
　　解把虚空作袴单。地牢画出透还难。针锋头上翘双足。犹对春风话岁寒。(葛庐覃)。

　　未详承嗣

　　楼子和尚因从街市过经酒楼下。偶整袜带少住。闻楼上人唱曲云。你既无心我便休。聊闻忽然大悟。从此号楼子○(出长庆巘禅师注楞岩经说文)。　颂曰。
　　唱歌楼上语风流。你既无心我也休。打着奴奴心里事。平生恩爱冷啾啾。(慈受深)。
　　偶闻清唱发高楼。你若无心我也休。直下狂心能顿歇。从兹演若不迷头。(本觉一)。
　　你既无心我也休。此心无喜亦无忧。饥来吃饭困来睡。花落从教逐水流。(宝峰明)。
　　【续收】你若无心我也休。鸳鸯帐里懒抬头。家童为问深深意。笑指纱窗月正秋。(宝华鉴)。
　　因过花街卖酒楼。忽闻语唱惹离愁。利刀剪断红丝线。你若无心我也休。([仁-二+幻]堂仁)。
　　【增收】杜顺和尚。法身颂。怀州牛吃禾。(慈明着语云。河沙世界。竹庵珪着语云。怀州牛吃禾)益州马腹胀。(慈明云。蚁衔椀走。竹庵云。益州马腹胀)天下觅医人。(慈明云。驴生马角。竹庵云。天下觅医人)炙猪左膞上(慈明云。画虎成狸。竹庵云。炙猪左膞上)。　颂曰。
　　古德法身颂。寐语热[尸@豕]沸。若学唱巴歌。须是自伶俐。(大沩智)。
　　一雨一阴风未和。春从不快里消磨。桃花暗已随流水。空使刘郎惆怅多。(心闻贲)。
　　也好笑也堪悲。耳朵元来两片皮。(松源岳)。
　　【增收】月氏国王。闻罽宾国祇夜多尊者有大名称。与群臣往彼国礼见问法。王至彼修敬已毕。乃请开演。者曰。大王来时好道。今去亦如来时。王乃叹伏。　颂曰。
　　至简至易。最尊最贵。往还千圣顶[宁*页]头。世出世间不思议。弹指圆成八万门。一超直入如来地。(圆悟勤)。
　　【增收】西天有一外道。索马鸣祖师论义。集国王大臣并及四众。俱会论场。马鸣云。汝义以何为宗。外道云。凡有言说我皆能破。马鸣乃指国王云。当今国土康宁大王长寿。请汝破之。外道屈伏。　颂曰。
　　六师不正起干戈。自谓无能奈我何。九十六宗令结舌。不消一曲太平歌。(本觉一)。
　　昔有老宿。一夏并不为师僧说话。有僧自叹曰。我只与么空过一夏。不敢望和尚说佛法。得闻正因两字也得。老宿聊闻曰。阇黎莫嘶速。若论正因。一字也无。道了。乃扣齿曰。适来无端与么道。邻壁有老宿闻得乃曰。好一釜羹。被两颗鼠粪污却。　颂曰。
　　一夏调和一釜羹。傅岩犹未许争衡。莫言污了无人见。邻壁禅翁只眼明。(正觉逸)。
　　长夏无别趣。调和羹一釜。滋味颇馨香。刚地成点污。口是祸之门。舌是斩身斧。陪却三斤铁。只因看锢鏴。(慈受深)。
　　【续收】泠泠寒溜泣秋壑。才会沧溟便泛舟。见说许由曾洗耳。可怜巢父更鞭牛。(虚堂愚)。
　　潭州茶陵郁山主。不曾行脚。因庐山有化士至。论及宗门中事。教令看。僧问法灯。百尺竿头如何进步。法灯曰恶。凡三年。一日乘驴度桥。一踏桥板而堕。忽然大悟。遂有颂曰。我有神珠一颗。久被诸尘封锁。今朝尘尽光生。照见山河万朵。因此更不游方。　颂曰。
　　百尺竿头曾进步。溪桥一踏没山河。从兹不出茶川上。吟啸无非逻哩啰。(白云端)。
　　【续收】进步竿头踏断桥。太虚凸处水天凹。古今吃蹎知多少。不似阇黎这一交。(北磵简)。
　　失脚溪桥两眼枯。错将鱼目作明珠。直饶尘尽光生也。照破山河梦见无。(无准范)。
　　拾得明珠笑口开。谓言尘尽转尘埃。若无直下承当分。孤负驴儿一颠来。(介石朋)。
　　百尺竿头话最亲。一交桥断绝纤尘。死中得活珠离离。甘作驴前马后人。(无门开)。
　　溪桥驴子失脚处。百尺竿头进步时。顶踵一时都换了。依然只是郁阇黎。(石溪月)。
　　一颠成狼籍。茶川路转迂。却将泥弹子。认作夜明珠。(葛庐覃)。
　　【增收】昔二庵主。旬日后相见。上庵主曰。许多时在什么处。下庵主曰。在庵里造个无缝塔。上庵主曰。某甲也要造一个。就兄借样子得么。下庵主曰。何不早道。恰被借去了。　颂曰。
　　无缝塔子样。两手抬不起。被人借将去。至今寻未已。寻未已。天上人间知几几。(月庵果)。
　　恰好被人借去了。莫言邻舍不通容。团圞无缝难安笔。只抹烟云一两重。(石林巩)。
　　昔有古德。一日不赴堂。侍者请赴堂。德曰。我今日在庄上吃油糍饱。者曰。和尚不曾出入。德曰。汝去问庄主。者方出门。忽见庄主归。谢和尚到庄吃油糍(或作鹅湖孚和尚○或作南泉)。　颂曰。
　　近在口皮边。远过河沙国。世间多少人。不得油糍吃。(鼓山珪)。
　　和尚不赴堂。庄主谢临屈。一字入公门。九牛车不出。(径山杲)。
　　【续收】江南江北勿同伦。疑了还疑笑杀人。谁信一盘油煠底。古今塞断是非门。(雪堂行)。
　　热糍荡口成痕迹。糍冷令人便动脾。何似且拈安一处。家常茶饭且随时。(照堂一)。
　　背众吃油糍。对人夸好手。潦倒不识羞。抵死扬家丑。(应庵华)。
　　吃了油糍不赴斋。庄师特特谢师来。千山万水俱寻徧。踏破芒鞋眼未开。(尼无着总)。
　　古德何曾动口皮。吃油糍饱几人知。而今冷地思量着。暗写愁肠寄与谁。(肯堂充)。
　　【增收】古德因僧问。年穷岁尽时如何。德曰。东村王老夜烧钱。　颂曰。
　　目前无异路。信手斫方圆。眉毛横眼上。鼻孔大头悬。(空叟印)。
　　年穷王老夜烧钱。断送难逢下水船。懵底不知身到岸。随他寒暑谩推迁。(遁庵演)。
　　问来答去有来源。一句全该徧大千。岁尽年穷穷底事。东村王老夜烧钱。(简翁敬)。
　　春风陌上郎。得钱随手使。货物忽相当。撞着恰却子。(雪岩钦)。
　　【增收】古德因僧问。生死以何为舟航。德曰。年尽不烧钱。　颂曰。
　　年尽不烧钱。鼠穴被蛇穿。直饶玄会得。对面隔西天。(曹源生)。
　　【增收】古德因僧问。年穷岁尽时如何。德曰。家家尽看野狐儿。　颂曰。
　　家家尽看野狐儿。铁笛横拈撩乱吹。吹罢不知何处去。夕阳已挂柳梢西。(松源岳)。
　　家家尽看野狐儿。见者虽多识者稀。百怪千妖俱扫迹。春风已到万年枝。(晦叟光)。
　　【增收】古德问僧曰。何不看经。曰不识字。德曰。何不问人。僧展手曰。是什么字。德无对。　颂曰。
　　袖中宝剑磨星斗。肘后灵符照八方。拨转目前关捩子。从教天下竟茫茫。(谁庵演)。
　　鹤立蛇行势不休。五天梵字鬼神愁。孔门弟子无人识。碧眼胡僧笑点头。(杀六岩辉)。
　　【增收】宋太宗皇帝。因梦神人劝发菩提心。次日问廷臣。菩提心作么生发。群臣无对　雪窦代云。实为古今罕闻　别峰印代答云。王言如丝。其出如纶。　颂曰。
　　菩提妙心作么发。日应万机元不差。回首瞥然轻觑着。大千沙界是皇家。(松源岳)。
　　万里讴歌圣化成。条风磈雨乐樵耕。不因嵩岳三呼后。无象谁知真太平。(双杉元)。
　　菩提心发不为难。只在君王一念间。圣圣相传皆一揆。绵绵国祚泰山安。(辛庵俦)。
　　【增收】太宗问僧。近离甚处。曰卧云庵。帝曰。卧云深处不朝天。因甚到此。僧无对　雪窦代云。难逃至化。　颂曰。
　　试问卧云深处客。不知何以答升平。荡然至化难逃避。万里尧天一点云。(北磵简)。
　　【增收】太宗因僧朝见奏云。陛下还记得么。帝曰。甚处相见。曰灵山一别直至如今。帝曰。以何为验。僧无语　雪窦代云。贫道得得而来。　颂曰。
　　灵山一别二千年。圣世重逢岂偶然。细掬清泉揩老眼。拨开云雾见青天。(石溪月)。
　　【增收】太宗一日擎起钵。问丞相王随曰。既是大庾岭头提不起。为甚么却在寡人手里。随无对　慈明圆代云。陛下有力。　颂曰。
　　大地收归掌握间。钵盂擎起有何难。个中消息凭谁委。秋水秋云秋夜寒。(云衲庆)。
　　【增收】钱塘镇使在界上为镇将。凡见僧便问。若相契即留止宿。一日因二僧至。遂问。近离甚处。曰江西马大师处。使曰。马大师有什么方便。曰道即心是佛。便被揖出。又有二僧到。亦如前问。僧曰。非心非佛。又被揖出。　颂曰。
　　是是非非俱请出。巍巍万仞如壁立。平生心胆向人倾。相识还如不相识。(无际派)。
　　碧油幢下立功勋。韬略双全独见君。一自赤心来报国。边头刁斗不曾闻。(虚堂愚)。
　　【增收】昔有一婆。供养一庵主。经二十余年。尝令一二八女子送饭给侍。一日令女子抱定云。正当与么时如何。庵主曰。枯木倚寒岩。三春无暖气。女归举似婆。婆曰。我二十年只供养得个俗汉。遂趂出放火烧却庵。　颂曰。
　　不见人斑见虎斑。算来莫愿见人斑。虎斑见后通回避。唯有人斑避最难。(或庵体)。
　　铁壁迸开云片片。黑山辊出月团团。就中明暗相陵处。天外出头谁解看。(虚堂愚)。
　　贫人常妬富。富者不欺贫。莫信直中直。须防人不仁。(闲极云)。
　　二十年来不具眼。茅庵烧却是徒为。三春暖气无多子。真实之言亦可师。(横川珙)。

　　禅宗颂古联珠通集卷第四十
 禅宗颂古联珠通集后序

　　青莲瞬视。金色笑微。师承肇兹密着。少林华敷。神光印受。世系由是弥彰。虽枝派之有殊分。然机用之无二致。或纵夺而破古人之幽键。或捭阖而发后学之灵枢。大用现前。纤尘不立。四句独超於言外。万法俱泯於声先。玉振禅宗。珠联祖域。流通虽远。选择未纯。识者尚讥。况於后乎。钱唐鲁庵会公。孤标拔俗。积行熏心。遐扣祖机。深染法味。采机缘而补前阙。缀颂古而入新刊。通集后先。洞照今古。用心亦闳矣。谨遣清侣躬索后题。惭窥管而见微。聊濡毫而塞请。延佑戊午季夏。径山希陵题。



　　宗门中有一千七百则公案。名之今古。又曰长物。言之则污人唇齿。置之则回避无门。句句玉转珠回。字字冰销瓦解。历代宗匠颂之。未免画蛇添足。宝鉴师编缉於前。鲁庵公增收於后。赃证分明不劳再勘。中间一处誵讹。具眼衲僧必能辨白。延佑丁巳重阳日。灵隐住山淳朋拜书。



　　联珠颂古通集。变本加丽。勾章棘句。愈出而愈多。如蜂房酿百华之蜜。蚁丝穿九曲之珠。食其蜜者念其蜂。好其珠者慕其蚁。余作是说。有客进曰。忽遇不食蜜不好珠。不嗜语言文字者。此集又将奚为。余曰。病其病者不能自病。客惭而退。於是乎书。至治春。天童云岫题。
