续藏经   正法眼藏
　宋 宗杲集并着语


 重刻正法眼藏序

　　正法眼藏者。难言也。请以喻明。譬如净眼洞见森罗。取之无穷。用之无尽。故名曰藏。夫藏者。含藏最广。邪正相杂。泾渭难辩。甚至邪能夺正。正反为邪。故似泉眼不通泥沙立壅。法眼不正邪见层出。剔抉泥沙而泉眼通。剪除邪见而法眼正。自非至人其何择焉。昔竺乾有九十六种背正趋邪。二十八人摧邪持正。逮家东土白马西来。正教始兴於浊世。名相寻陷於邪宗。由是达磨大师扫除繁萎直示本心。嗣后五宗分派各别门风。会其枢要。卓乎纯正。讵意人根寖劣。法久毙生。或承虚接响。以盲枷瞎棒妄号通宗。或守拙抱愚。以一味不言目为本分。或彷佛依稀自称了悟。或摇唇鼓舌以当平生。如是有百二十家痴禅。自赚赚人。沦溺狂邪。故我大慧老人承悲愿力。运无畏心。决择五家。提挈最正者凡百余人。裒以成帙。目曰正法眼藏。是书也。如悬白泽裘。精妖丧魄。秉金刚剑。魔外潜踪。四七古锥宗眼。二三老汉家珍。不涉程途。一览具足。知为后学指南无加此矣。时有绣水普善庵沙门慧悦居士。春门徐弘泽。自庆奇遇嗟彼未闻。冀报佛恩募资重刻。属余为序。以贻同志。而参学者即使游法界无边之门。融古今剎那之念。犹是功勋边事。若能了悟则自心何知。自眼何见。非见非知。是真得正法眼藏者矣。
　　万历丙辰端阳日嗣曹洞正宗第二十七代古越显圣寺住持沙门　圆澄　撰

 题刻大慧禅师正法眼藏

　　大慧杲公以迅鹰俊鹘之资。初被湛堂脱鞴。继受圆悟砺爪。然后抟摩云空蹴躐海浪。毛群羽族靡不遭其裂脑碎肝者。快哉无师自然之智。真超然而独雄者也。若夫议论风旨形於楮墨。博大详尽。横所欲吐必使了然。印人之心。而回环转折之妙。又若藻士杼轴而出者。抑何宗说之兼畅欤。良由少侍圆悟令处择木堂。日与士大夫周旋。稔其华辨。不无资发之助耳。杲所善士大夫无如无尽．无垢两居士。无尽始以功名自喜。事业未尽可人。摧拉之后。霜降水涸洗露本根。当世味蜇口之余。领醍醐沃心之益。想见空阔明妙。令得复秉权轴。更展作畏。未必无可观也。子韶金颅玉骨。[王*坚][王*坚]名节。自树刚大之气。浩然伸於华夷。迨其晚也。必以觉场为息心之地。与杲老契称莫逆。杲因以有衡阳之谴。后会怡然曾不齿及此两人者。相与於无相与其所以然之故。宁易测哉。尝试论之。名纳之与士大夫处。虽无心袭其文采。有如缟裹旃檀芳馥暗透。代之伟人世智辨聪种种靡缺。至於发真归元末后一着子。必须无面目汉痛下老拳。杲之所着语录．书问．宗门武库与是编。大都贯串宗乘出入孔老。盖砻斫其门徒者十七。而为士大夫发拳者十三。吾辈有意踵两居士[跳-兆+属]者。尤宜尽心焉。不独缁流当奉为家珍而已。
　　万历丙辰孟夏浴佛日竹懒居士李日华识

 答张子韶侍郎书

　　左右以自所得瞥脱处为极则。才见涉理路入泥入水为人底。便欲埽除使灭踪迹。见宗杲所集正法眼藏。便云临济下有数个庵主好机锋。何不收入。如忠国师说义理禅。教坏人家男女。决定可删。左右见道如此谛当。而不喜忠国师说老婆禅。坐在净净洁洁处。只爱击石火闪电光一着子。此外不容一星儿别道理。真可惜耳。故宗杲尽力主张。若法性不宽。波澜不阔。佛法知见不亡。生死命根不断。则不敢如此四楞着地入泥入水为人。盖众生根器不同。故从上诸祖各立门户施设。备众生机。随机摄化。故长沙岑大虫有言。我若一向举扬宗教。法堂前须草深一丈。倩人看院始得。既落在这行户里被人唤作宗师。须备众生机。说法如击石火闪电光一着子。是这般根器方承当得。根器不是处。用之则揠苗矣。宗杲岂不晓瞥脱一椎便七穿八穴。是性燥所以集正法眼藏。不分门类。不问云门．临济．曹洞．沩仰．法眼宗。但有正知正见可以令人悟入者皆收之。见忠国师．大珠二老宿禅备众体。故收以救此一类根器者。左右书来云决定可删。观公之意正法眼藏尽去除诸家门户。只收似公见解者方是。若尔则公自集一书化大根器者。有何不可。不必须教妙喜随公意去之。若谓忠国师说拖泥带水老婆禅便绝后。则如岩头．睦州．乌臼．汾阳无业．镇州普化．定上座．云峰悦．法昌遇诸大老。合儿孙满地。今亦寂然无主化者。诸公岂是拖泥带水说老婆禅乎。然妙喜主张国师无垢破除。初不相妨也。

　　 

　　正法眼藏卷第一之上

　　　　径山大慧禅师　宗杲　集并着语
　　　　绣水春门居士徐弘泽校阅
　　琅邪和尚问举和尚近离甚处。举曰两浙。船来陆来。曰船来。船在甚么处。曰步下。不涉程途一句作么生道。举以坐具摵一摵曰。杜撰长老如麻似粟。便拂袖而出。琅邪问侍者。此是甚么人。曰举上座。琅邪遂亲下旦过堂问。莫是举上座么。莫怪适来相触忤。举便喝。复问长老何时到汾阳。曰某时到。举曰我在浙江早闻你名。元来见解只如此。何得名播寰宇。琅邪遂作礼曰慧觉罪过。
　　妙喜曰。宾则始终宾。主则始终主。二大士蓦札相逢。主宾互换。直下发明临济心髓。苟非彻证向上巴鼻。具出常情正眼。未免作得失论量。或者道举公前来一一据实祗对。琅邪末后不合作佛法道理。是杜撰处。或者道琅邪被举公道个杜撰。心中疑惑。即时倒戈卸甲。遂挽留举公咨决此事。谓之坐参。一犬吠虚千猱啀实。盖由主法者智眼不明。滥觞宗教疑误后人。殊不知二大士激扬若日月丽天。龙象蹴蹋。决非跛驴盲者之事。井蛙酰鸡又焉知宇宙之宽旷邪。予尝室中举此话问学者。你还肯琅邪此语否。曰不肯。何故不肯。曰不合作佛法道理。予复举云门问洞山近离甚处。曰查渡。夏在甚处。曰湖南报慈。几时离彼。曰八月二十五。门云放你三顿棒。你还肯云门此语否。曰肯。肯者云何。曰云门无佛法道理。予曰。师家问处一般。学者答处无异。你为甚肯一不肯一。学者伫思。予连棒打出。复召其僧且来且来。其僧回首。予曰你若作棒会。带累我也是个瞎汉。其僧便礼拜曰。今日方知琅邪与举公非常情可测。予曰你看遮瞎汉乱统。又打喝出。予因罪居衡阳。杜门循省外。无所用心。间有衲子请益。不得已与之酬酢。禅者冲密．慧然随手抄录。日月浸久成一巨轴。冲密等持来乞名。其题欲昭示后来。使佛祖正法眼藏不灭。予因目之曰正法眼藏。即以琅邪为篇首。故无尊宿前后次序。宗派殊异之分。但取彻证向上巴鼻。堪与人解黏去缚具正眼而已。
　　岩头和尚示众云。夫大统纲宗中事须识句。若不识句。难作个话会。甚么是句百不思时唤作正句。亦云居顶。亦云得住。亦云历历。亦云惺惺。亦云的的。亦云佛未生时。亦云得地。亦云与么时。将与么时等破一切是非。才与么便不与么。便转辘辘地。若也看不过。才被人刺着眼盵瞪地。恰似杀不死底羊相似。不见古人道。沈昏不好。须转得始得。触着便转。才与么便不与么。是句亦刬非句亦刬。自然转辘辘。自然目前露裸裸地饱齁齁地。不解却不解齩。不见道却物为上逐物为下。瞥起微情早落地上。若是齩猪狗眼赫赤。若有人问如何是禅。向伊道合取屎孔着。却有些子气息。便知深浅。硬紏紏地。汝识取遮个狸奴面孔。与么时不要故挆伊。不要称量伊。於中有一般汉撞着物不解转。刺着屙漉漉地。遮般底椎杀万个亦无罪过。若是本色底。拨着便上齩人火急。却似刺猬子相似。未触着时自弄毛羽可怜生。才有人拨着便嗔斗诟地。有甚么近处。若也未得。与么荡荡地唤作依句修行。有则便须等破。与么时一物不存。信知从来学得一切言句。隘在胸中有甚么用处。不见道辟观辟句外不放入内不放出。截断两头自然光烯烯地。不与一物作对便是无诤三昧。兄弟若欲得易会。但向根本明取。欲出不出便须转。一口齩断后不用寻伊去住底远近。但放却自然露裸裸地。不用思搭着昏昏地。才有所重便成窠臼。古人唤作贴体衣病。最难治。是我向前行脚时参着一两处尊宿。只教日夜管带。坐得骨臀生胝口里水漉漉地。初向然灯佛肚里黑漆漆地道我坐禅守取。与么时犹有欲在。不见道无依无欲便是能仁。古人道置毒药安乳中。乃至醍醐亦能杀人。遮个不是汝习学得底。遮个不是汝去住底。不是汝色里底。莫错认门头户口。赚汝臈月三十日赤閧閧地无益。当莫造作捏怪。但知着衣吃饭。屙屎送尿。随分遣时。莫乱统。诈称道者有一片衣不敢将出晒。恐人见怕失道者名。图人赞叹。作恁么不中心行。兄弟亦不要信佗绳床上老榾檛屙漉漉地。将为好诳諕人。别造地狱着汝在。信知古风大好。不见道有即是无无即是有。与么送出来时便知深浅。遮个是古格。於中有一般汉信彩吐出来。有甚么碑记。但知唤作禅道。但知唤作一句子。软嫩嫩地。真是无孔铁锤。聚得一万个有甚么用处。若是有筋骨底。不用多。诸处行脚也须带眼始得。莫被人谩。不见道依法生解犹落魔界。夫唱教须一一从自己胸襟间吐得出来。与人为榜样。今时还有与么汉么。第一切须识取左右句。遮个是出头处。识取去底。识取住底。遮个是两头句。亦是左右句。亦唤作是非句。才生便齩自然无事。兄弟见与么说还会么。莫终日閧閧地亦无了期。欲得易会。但知於声色前不被万境惑乱。自然露裸裸地。自然无事。送向声色前荡荡地。恰似一团火焰相似。触着便烧。更有甚么事。不见道非是尘不侵。自是我无心。时热珍重。
　　真净和尚示众云。佛法两字直是难得人。有底不信自己佛事。唯凭少许古人影响相似般若所知境界定相法门。动即背觉合尘。黏将去脱不得。或学者来。如印印泥。递相印授。不唯自误亦乃误佗。洞山门下无佛法与人。只有一口剑。凡是来者一一斩断。使伊性命不存。见闻俱泯。却向父母未生前与伊相见。见伊拟近前便与斩断。然则刚刀虽利不斩无罪之人。莫有无罪底么。也好与三十拄杖。
　　佛眼和尚示众云。千说万说不若亲面一见。纵不说亦自分明。王子宝刀喻。众盲摸象喻。禅学中隔江招手事。望州亭相见事。迥绝无人处深山岩崖处事。此皆亲面而见之。不在说也。
　　云门和尚拈起拂子云。遮里得个入处去捏怪也。日本国里说禅。三十三天有个人出来唤云吽吽。特舍儿担枷过状。
　　妙喜曰。遮老汉克由叵耐。冒姓佃官田。更不纳苗税。
　　拭眼归宗和尚示众云。从上古德不是无知解。佗高尚之士不同常流。今时不能自成自立虚度时光。诸子莫错用心。无人替汝。亦无汝用心处。莫就佗觅。从前只是依佗解。发言皆滞。光不透脱。只为目前有物。僧问如何是玄旨。曰无人能会。僧云向者如何。曰有向即乖。僧云不向者如何。曰谁求玄旨。又曰。去。无汝用心处。僧云岂无方便门令学人得入。曰观音妙智力能救世间苦。僧云如何是观音妙智力。师敲鼎盖三下曰子还闻否。僧云闻。曰我何不闻。僧无语。宗以棒趂下。
　　罗山和尚初入院时上堂。才揽衣欲坐即云珍重便下座。良久却回云。未识底近前来。时有僧才出礼拜。山云也大苦。僧礼拜起云某甲咨和尚。山便喝出。僧问如何是奇特一句。山云道甚么。良久云。若是上士。脚才跨门便委得。若也觌面相呈犹是钝汉。口喃喃地不消一镢。会么。不是禅。不是道。不是佛。不是法。是甚么。灵锋宝剑常露现前。亦能杀人亦能活人。若能操持一任操持。若也出场定当。须是个汉始得。机机相副法法无根。互为宾主。虽然如此。切忌承当。何故。你若野干鸣。我即师子吼。我若野干鸣。你亦师子吼。你若师子吼。我亦师子吼。临时布取意句有主宰。所以道意中句。句中意。意中不停句。句中不停意。意句不同伦。合作么生会。意能刬句。句能刬意。意句交驰是为可畏。意句不明事理不通。只是个无孔铁锤。古人唤作流俗阿师。似遮般底如稻麻竹苇有甚么用处。此个门中须是个汉眼卓朔地。点着便转辘辘地。岂是你清浊可羡凡圣能诠。有恁么汉。上士相逢如击石火。如爆龟纹。迅速如风。捷辩如电。快着精彩。一人半人。事褫言句动逾万亿。低头学禅卒不可得。所以道恁么则易。不恁么则难。亦云恁么则难。不恁么则易。诸人作么生。大须细意。兄弟。夫行脚也须带眼。莫被遮般底罩却。教你直须冥然去。须得绵绵去。苦哉。被遮般底无辜枷着。有甚么出期。遮个如水上葫芦子。有人按得么。常露现前。滔滔地自由自在。未曾有一法解盖得伊。未曾有一法解等得伊。拨着便露。触着便转辘辘地。盖声盖色。展即周流无滞。常露目前。岂是兀兀底。出则无无不是。入则个个归源。声前迥迥地。岂堕有无。所以道声前一句非圣不传。未曾亲近如隔大千。声前一思大家具知。遮个作么生会。寻常道声前有路从汝洞明。句后不来犹亏一半。纤毫不透如隔铁围。奇特相逢将何诘对。大凡唱教须会目前生死意句杀活。方可褒扬。杀人刀活人剑。上古之机锋。亦是今时之枢要。摧魔破执不得不无。直露真诠。须知己有的能破的。大用无亏圆通现前。魔难措手。若也未得如此。一切四威仪中合作么生明显。还见伊面孔么。遮里寻常道面门一思常时无间。诸人还得恁么也无。若实未明。且须自立。露裸裸地不与万法为邻。一切法盖伊不得。所以古人道。目前无法。意在目前。不是目前法。非耳目之所到。第一须得本智现前。本地风光常露裸裸地。自由自在出入无滞。方可违时。乃至龙神擎花无路。外道潜觑不见。有踪不是。泯形实去。兄弟。透顶透底始得。莫只遮边那边逴得些子言句。到处插语。指东画西。举古举今。遮般底椎杀一万个有甚么罪过。明朝后日锢鏴人家男女。打汝鬼骨臀有日在。知么。宗门深奥酌度胸襟。粗餐易饱细嚼难饥。根本荖殊良由自错。虚劳一报。空腹高心过是阿谁。食人言语。拣择是非。只占己长。终无是处。无事珍重。
　　琅邪觉和尚上堂。有僧出来画一圆相。琅邪拈拄杖。僧拟议。琅邪便打云道。僧云不道。为甚么不道。僧云三世诸佛不出於此。琅邪又打。寻时趂出。乃云教中道以手指比丘犯波逸提罪。山僧今日入地狱如箭射。
　　雪峰山畔有一僧卓庵多年。不剃头。自作一柄木杓去溪边舀水吃。时有僧问如何是祖师西来意。庵主云溪深杓柄长。僧归举似雪峰。峰云。也甚奇怪。虽然如是。须是老僧勘过始得。峰一日同侍者将剃刀去访佗。才相见便问道得即不剃汝头。庵主便将水洗头。峰便与剃却。
　　云居简和尚。僧问路逢猛虎时如何。曰。千人万人不逢。偏汝便逢。问孤峰独宿时如何。曰。闭着七间僧堂不宿。阿谁教汝孤峰独宿。
　　晦堂和尚示众云。知幻即离不作方便。离幻即觉亦无渐次。释迦老子千门万户一时击开。灵利汉才闻举着撩起便行。更若踟蹰。君往西秦我之东鲁。
　　僧问赵州。学人乍入丛林乞师指示。州云吃粥了也未。云吃粥了也。州云洗钵盂去。其僧因此大悟。云门云。且道有指示无指示。若言有。赵州向伊道个甚么。若言无。遮僧为甚悟去。云峰悦和尚云。云门不识好恶。恁么说话大似为蛇画足。云峰则不然。遮僧恁么悟去。入地狱如箭射。
　　妙喜曰。云门老汉大似阿修罗王[打-丁+毛]动三有大城诸烦恼海。随后喝云。寐语作甚么。复云。云峰虽善背手抽金镞。翻身控角弓。争柰蹉过云门何。
　　黄龙南和尚示众。举大珠和尚云。身口意清净是名佛出世。身口不清净是名佛灭度也。好个消息。古人一期方便与你诸人开个入路。既得个入路又须得个出路。登山须到顶。入海须到底。登山不到顶不知宇宙之宽广。入海不到底不知沧溟之浅深。既知宽广又知浅深。一蹋蹋翻四大海。一掴掴倒须弥山。撒手到家人不识。雀噪鸦鸣栢树间。
　　僧问保福。雪峰平生有何言句得似羚羊挂角时。福曰不可我作雪峰弟子不得。
　　真净和尚示众。举三圣问雪峰。透网金鳞以何为食。峰云。待汝出得网来即向汝道。三圣云一千五百人善知识。话头也不识。俊哉俊哉。快活快活。恰似一只鹞子。莫惊着。报宁即不然。透网金鳞以何为食。待你出得网来即向你道。待佗道一千五百人善知识话头也不识。但拽拄杖打出三门外。复云。也好快活恰似一只虎。莫动着。诸禅德。且道报宁快活何似三圣快活。莫有快活底汉么。出来定当看。良久喝一喝云。把手搜不住。
　　庞居士曰。但愿空诸所有。慎勿实诸所无。
　　乌臼和尚见玄绍二上座来。便问二禅伯近离甚么处。僧云江西。臼便打。僧云久向和尚有此机要。臼云你既不会。第二个近前来。僧拟议。臼又打云。同坑无异土。参堂去。
　　赵州和尚一日在东司上见文远过。遂唤云文远。远应喏。州云东司上不可与你说佛法。
　　慈明和尚示众云。无明实性即佛性。幻化空身即法身。诸仁者。若也信得去。不妨省力。可谓善财入弥勒楼阁。无边法门悉皆周遍。得大无碍。悟法无生。是谓无生法忍。无边剎境自佗不隔於毫端。十世古今始终不离於当念。且问诸人。阿那个是当念。只如诸人无明之性即是汝本觉妙明之性。盖为不了生死根源。执妄为实。随妄所转。致堕轮回。受种种苦。若能回光返照。自悟本来真性不生不灭。故曰无明实性即佛性。幻化空身即法身。只如四大五蕴不净之身都无实义。如梦如幻如影如响。从无量劫来流浪生死。贪爱所使无暂休息。出此入彼。积骨如毗富罗山。饮乳如四大海水。何故。为无智慧。不能了知五蕴本空都无所实。逐妄受生。贪欲所拘。不得自在故。所以世尊云。诸苦所因。贪欲为本。若灭贪欲。无所依止。汝等若能了知幻身虚假本来空寂。诸见不生无我人众生寿者。诸法皆如。故曰幻化空身即法身。法身觉了无一物。唯听法说法虚玄。大道无着真宗。故曰本源自性天真佛。又曰五阴浮云空去来。三毒水泡虚出没。若如是者。是为度一切苦厄。乃至无量无边烦恼知解悉皆清净。是为清净法身。若到遮个田地。便能出此入彼舍身受身。地狱天堂此界佗方。纵横自在。任意浮沉。应物舒光随机逗教。唤作千百亿化身。与么说话可谓无梦说梦。和泥合水。撒屎撒尿。不识好恶。乃呵呵大笑云。若向衲僧门下十万八千未梦见佗汗臭气在。虽然如是。事不得一向。但以假名字。引导於众生。喝一喝。
　　保宁勇和尚示众。举夜夜抱佛眠。朝朝还共起。起坐镇相随。语默同居止。分毫不相离。如身影相似。欲识佛去处。只遮语声是。大众。傅大士此之一颂。古今不坠。一切人知向此瞥地者亦多。错会者不少。玄沙和尚云。大小傅大士只认得个昭昭灵灵。洞山聪和尚云。你且道衲僧家日里还曾睡也无。此二尊宿两转语。谁言世上无仙客。须信壶中别有天。保宁亦有一颂。要眠时即眠。要起时即起。水洗面皮光。啜茶湿却觜。大海红尘生。平地波涛起。呵呵阿呵呵。啰哩哩啰哩。僧问如何是保宁境。云主山头倒卓。如何是境中人。云鼻孔无半边。如何是保宁家风。云硬糊饼烂馎饦。忽遇客来将何祗待。云粗餐易饱细嚼难饥。
　　严阳尊者问赵州。一物不将来时如何。州云放下着。严云。既是一物不将来。又放下个甚么。州云。放不下便担取去。黄龙南和尚颂云。一物不将来。两肩担不起。言下忽知非。心中无限喜。毒恶既忘怀。蛇虎为知己。光阴几百年。清风犹未已。
　　法华举和尚示众云。释迦不出世。达磨不西来。佛法遍天下。谈玄口不开。
　　妙喜曰。作贼人心虚。
　　定慧信和尚问僧。忠国师无情说法。南方尊宿如何商量。僧云诸方皆云六根互用信。云。教中道无眼耳鼻舌身意。将甚么互用。僧拟议。信劈脊便打。生法师云。敲空作响击木无声。云门以拄杖空中敲云。阿耶耶。又敲板头云作声么。僧云作声。云门云遮俗汉。又敲板头云。唤甚么作声。
　　玄沙和尚问僧甚处来。僧云瑞岩来。沙云瑞岩有甚么言句。云和尚寻常唤主人翁。自应云。诺。惺惺着。佗后莫受人谩。沙云。一等弄精魂。犹较些子。
　　黄龙新和尚示众云。清珠下於浊水。浊水不得不清。念佛投於乱心。乱心不得不佛。佛既不乱浊水自清。浊水既清功归何所。良久云。几度黑风翻大海。未曾闻道钓舟倾。
　　荐福古和尚示众。举百丈恒和尚有时上堂。众才集。云吃茶便下座。有时上堂。众才集。云珍重便下座。有时上堂。众才集。云歇便下座。往往多用此时节因缘。众人罔测津涯。后来又自作一颂颂此三转因缘云。百丈有三诀。吃茶珍重歇。直下便承当。敢保君未彻。大众。只如恒和尚作此一颂。且道见处如何。还知得失否。要会么。据佗三度上堂时节。恰似个好人。后来作此一颂。恰如面上雕两行字。若是通人达士举起便知。后学初机难为拣辨。老僧与汝从头注出。百丈有三诀。贼身已露。吃茶珍重歇。赃物出来。直下便承当。敢保君未彻。大似抱赃判事。然虽如此。诸仁者。若具择法眼方能证明。如或邪正不分。可谓颟顸佛性。更须博问贤良。可惜虚生浪死。
　　归宗宝和尚赞初祖达磨(并序)师真徒邈。三界无着。拟欲安排。知君大错。虚劳指点。何处扪摸。要识师真。乾坤廓落。
　　师相兮世所希。师眉兮阵云垂。师眼兮电光辉。师鼻兮耸须弥。师口门无齿兮过在谁。拟涉流沙兮何不自知非。彼此丈夫兮传法与阿谁。更住少林兮懡[怡-台+罗]却西归。遇衲僧兮好与一顿椎。虽然如是兮不会莫针锥。琅邪觉和尚睹此赞乃述颂云。师眼兮深。师鼻兮大。师耳兮穿。师舌兮快。师身兮墨。师心兮戴。手携只履返流沙。熊耳石塔今犹在。只将此颂验尽天下衲僧。
　　妙喜曰。戴此一字不得动着。动着则祸生。
　　真净和尚示众。举三圣云。我逢人即出。出则不为人。兴化云。我逢人即不出。出则便为人。看遮两个老古锥。窃得临济些子活计。各自分疆列界气冲宇宙。使明眼衲僧只得好笑。诸禅师。且道笑作甚么。还知落处么。若知。一任七颠八倒。若不知。且向三圣兴化葛藤里齩嚼。
　　赵州和尚到云居。居云。老老大大何不觅个住处去。州云作么生是某住处。居云山前有个古寺基。州云和尚自住取。次到茱萸萸。亦云老老大大何不觅个住处去。州云甚么处是某住处。萸云老老大大住处也不知。州云三十年弄马骑。今日被驴子扑。
　　洞山云。须知有佛向上事。僧问如何是佛向上事。山云非佛。云门云。名不得。状不得。所以言非。
　　僧问慈明和尚如何是佛。云水出高源。又问行脚不逢人时如何。云钓丝绞水。
　　保宁勇和尚示众云。有手脚。无背面。明眼人看不见。天左旋地右转。拍膝云。西风一阵来。落叶两三片。僧问如何是佛法大意。云镬汤无冷处。
　　大沩真如和尚举雪峰尝谓玄沙曰。有个南际长老问无有答不得者。际一日到雪峰。峰令访玄沙。沙问曰。古人道此事唯我能知。长老作么生。际曰须知有不求知者。沙曰山头老汉吃许多辛苦作么。玄沙恁么道。大沩恁么举。不得动着。何故。如击涂毒鼓。远近闻皆丧。
　　沩山问仰山甚么来。仰山云田中来。沩云田中有多少人。仰插锹叉手而立。沩云今日南山大有人刈茅。仰拽锹而去。雪窦云。诸方咸谓插锹话奇特。大似随邪逐恶。据雪窦见处。仰山被沩山一问。直得草绳自缚去死十分。
　　妙喜曰。仁者见之谓之仁。智者见之谓之智。百姓日用而不知。故君子之道鲜矣。
　　黄龙南和尚示众。举僧问乾峰。十方薄伽梵。一路涅盘门。未审路头在甚么处。峰以拄杖画云在遮里。僧请益云门。门拈起扇子云。扇子[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。会么会么。乾峰一期指路。曲为初机。云门乃通其变。故使后人不倦。汝等诸人须穷二老之意。莫逐二老之言。得意则返正道以归家。寻言则荡邪途而转远。
　　大愚一日辞归宗。宗问甚处去。愚云诸方学五味禅去。宗云。诸方有五味禅。我遮里只有一味禅。愚便问如何是和尚一味禅。宗蓦口便打。愚忽然大悟云嗄我会也。宗云道道。愚拟开口。宗又打趂出。灌溪初参临济。才入门。济蓦胸擒住。灌溪便云领领。济便托开。
　　真净和尚示众云。佛法不顺人情。诸方长老大开口尽道我会禅会道。且道伊会也未。无端向屎坑里坐。谩神諕鬼。似遮般底。打杀千万个与狗子吃有甚么过。又有一般禅和子。大开着眼被伊狐魅。殊不自知蓦头着屎浇亦不厌恶。大众。彼此丈夫争受恁么。自己合作么生。
　　僧问睦州和尚如何是展演之言。州云量才补职。又问如何是不展演之言。州云伏惟尚飨。
　　雪峰和尚到投子。投子指庵前一片石谓峰云。三世诸佛总在里许。峰云须知有不在里许者。投子云不快漆桶。投子与峰游龙眠。路有两条。峰问那个是龙眠路。投子以杖指之。峰云东去西去。投子云不快漆桶。峰问一椎便就时如何。投子云不是性燥汉。云不假一椎时如何。投子云不快漆桶。又问此间还有人参也无。投子将镢头抛向面前。峰云恁么则当处掘去也。投子云不快漆桶。
　　琅邪觉和尚示众云。主宾互换。坐断乾坤。料拣双施。谁人举目。释迦圣主示灭双林。达磨大师真归熊耳。琅邪门下还有具眼衲子真正道流么。若无。应病与药诊候临时。僧问。德山棒。临济喝。去此二途请师别道。琅邪云。千钧之弩不为鼷鼠而发机。僧便喝。琅邪云作家。僧拟议。琅邪便打。
　　大宁宽和尚示众云。佛法无事。人自迷源。祖佛出来。大家整顿。故有教流沙界道播四方。尽皆舍短从长。穷究本性。本性若达。一切皆通。信手拈来。千般受用。且道恁么说话还合得祖宗门下事么。良久云。啼得血流无用处。不如缄口过残春。
　　江州刺史李渤问归宗。教中所言须弥纳芥子。渤即不疑。芥子纳须弥莫是妄谈否。宗曰。人传使君读万卷书籍还是否。李曰然。宗曰。摩顶至踵如椰子大。万卷书向何处着。李俛首而已。李异日又问云。大藏教明得个甚么边事。宗举拳示之云还会么。李云不会。宗云。遮个措大空读万卷书。拳头也不识。
　　僧问清平和尚。如何是大乘。曰井索。如何是小乘。曰钱索。如何是有漏。曰笊篱。如何是无漏。曰木杓。法云圆通和尚曰。大乘小乘。井索钱索。有漏无漏。笊篱木杓。
　　法昌遇和尚垂语云。我要一个不会禅底做国师。妙喜曰。且道是醍醐句是毒药句。
　　真净和尚示众云。天地与我同根。万物与我一体。脚头脚尾横三竖四。北俱卢州火发。烧着帝释眉毛。东海龙王忍痛不禁轰一个霹雳。直得倾湫倒岳云暗长空。十字街头廖胡子醉中惊觉起来。拊掌呵呵大笑云。筠云城中近来少贼。乃拈拄杖云贼贼。
　　玄沙因误服药徧身红烂。僧问如何是坚固法身。沙云脓滴滴地。怀和尚颂云。滴滴通身是烂脓。钓鱼船上显家风。时人只看丝纶上。不见芦花对蓼红。端和尚云。曾有人问法华。如何是清净法身。只答他道屎臭熏天。又云。莲花叶上化生儿。且道与古人是同是别。法华亦有颂云。屎臭熏天亦偶然。法华争敢为君宣。鼻中若有通天窍。一任横行不着穿。
　　疎山示众云。老僧咸通年已前会得法身边事。咸通年已后会得法身向上事。云门问。承闻和尚咸通年已前会得法身边事。咸通年已后会得法身向上事。是否。山云是。门云如何是法身边事。山云枯桩。门云如何是法身向上事。山云非枯桩。门云还许学人说道理也无。山云许你说。门云。枯桩岂不是明法身边事。非枯桩岂不是明法身向上事。山云是。门云法身还该一切否。山云作么生不该。门指净瓶云法身还该遮个么。山云阇梨莫向净瓶边会。门便礼拜。
　　妙喜曰。云门礼拜。不是好心。
　　五祖演和尚示众云。祖师道。吾本来兹土。传法救迷情。一花开五叶。结果自然成。达磨大师信脚来信口道。后代儿孙多成计较。要会开花结果处么。郑州梨。青州枣。万物无过出处好。又僧问如何是佛。云肥从口入。问祖意教意是同是别。云。人贫智短。马瘦毛长。慈明和尚牧童歌。牧牛童。实快活。跣足披蓑双角撮。横眠牛上向天歌。人问如何牛未渴。回面观。平田阔。四方放去休拦遏。八面无拘任意游。要收只在索头拨。小牛儿。顺摩捋。角力未充难提掇。且从放在小平坡。虑上高峰四蹄脱。日已高。休吃草。捏定鼻头无少老。一时牵向圈中眠。和泥看伊东西倒。笑呵呵。好不好。又将横笛顺风吹。震动五湖山海岛。倒骑牛。脱布袄。知音休向途中讨。若问牧童何处居。鞭指东西无一宝。
　　归宗和尚刬草次。有讲僧来参。忽有一蛇过。宗以锄断之。僧云。久响归宗。元来是个粗行沙门。宗按锄顾视僧曰。你粗我粗。后来雪峰问德山。古人斩蛇意旨如何。德山便打。雪峰便走。德山召云布衲。雪峰回首。德山云佗后悟去方知老汉彻底老婆心。
　　琅邪觉和尚示众云。有句无句如藤倚树。树倒藤枯恰好吃棒。你且道过在甚么处。良久云。不是僧繇手。徒说会丹青。
　　黄龙南和尚示众云。江南之地春寒秋热。近日以来滴水滴冻。僧问滴水滴冻时如何。曰未是衲僧分上事。僧云如何是衲僧分上事。曰滴水滴冻。
　　南泉鲁祖杉山归宗四人离马祖处各谋住庵。於中路相别次。南泉插下拄杖云。道得也被遮个碍。道不得也被遮个碍。宗拽拄杖打泉一下云。也只是遮个。王老师说甚么碍与不碍。鲁云。只此一句语。大播天下。
　　洞山聪和尚尝自负柴上山。路逢一僧问。山上有柴。何故将上去。聪便放柴於地云会么。僧云不会。聪云我要烧。
　　僧问严阳尊者。如何是佛。曰土块。如何是法。曰地动也。如何是僧。曰吃粥吃饭。如何是新兴水。曰前面江里。
　　百丈恒和尚侍立法眼次。因请益外道问佛。不问有言。不问无言。叙语未终。法眼曰。住住。汝拟向世尊良久处会去。恒於此大悟。
　　杨岐和尚为慈明忌日设斋。众集至真前。以两手握拳安头上。以坐具画一画打一圆相便烧香。退身三步作女人拜。首座云休捏怪。曰首座作么生。座云和尚休捏怪。曰兔子吃牛奶。第二座近前打一圆相便烧香。亦退身三步作女人拜。杨岐近前作听势。第二座拟议。杨岐打一掌曰。遮漆桶。也乱做。
　　妙喜曰。杨岐老汉大似溺却一船麻。却来戽斗里扫。
　　临济辞黄檗。檗问甚么处去。济云不是河南便是河北。檗便打。济约住棒遂与一掌。檗呵呵大笑。唤侍者将先师禅板拂子来。济召侍者将火来。檗云。汝但将去。已后坐却天下人舌头去在。
　　香严初开堂。沩山令人送拄杖并书到。香严接了云苍天苍天。僧便问。和尚为甚如此。曰只为冬行春令。
　　黄龙南和尚示众云。青萝夤缘直上寒松之顶。白云淡泞出没太虚之中。万法本闲。唯人自闹。闹个甚么。咄。下座。
　　天衣怀和尚示众云。青萝夤缘直上寒松之顶。白云淡泞出没太虚之中。何似南山起云北山下雨。若也会得。甜爪彻蒂甜。若也不会。苦瓠连根苦。
　　慈明和尚示众。以拄杖击绳床一下云。大众。还会么。不见道一击忘所知。更不假修持。诸方达道者。咸言上上机。香严恁么悟去。分明悟得如来禅。祖师禅未梦见在。且道祖师禅有甚长处。若向言中取则。误赚后人。直饶棒下承当。辜负先圣。万法本闲。唯人自闹。所以山僧居福严只见福严境界。宴起早眠。有时云生碧嶂月落寒潭。音声鸟飞鸣般若台前。娑罗花香散祝融峰畔。把瘦筇坐盘陀石。与五湖衲子时话玄微灰头土面。住兴化只见兴化家风。迎来送去。门连城市车马骈阗。渔唱潇湘猿啼岳麓。丝竹歌谣时时入耳。复与四海高人日谈禅道。岁月都忘。且道居深山住城郭还有优劣也无。试道看。良久云。是处是慈氏。无门无善财。
　　荐福古和尚示众云。三世诸佛仰望不及。天下祖师结舌有分。知有者善自保任。未知有者不休何待。又示众云。剑去久矣徒劳刻舟。珍重。
　　保宁勇和尚云。一是一。二是二。三是三。四是四。数目甚分明。上下依资次。依资次。有何事。以拄杖画一画云。大众。一时乱却六十甲子了也。
　　玄沙和尚云。深山悬崖千年万年人迹不到处。还有佛法也无。若道有。唤甚么作佛法。若道无。佛法却有不到处。又示众云。诸方老宿尽道接物利生。忽遇三种病人来作么生接。患盲者。拈椎竖拂佗又不见。患聋者。语言三昧佗又不闻。患痖者教伊说又说不得。且作么生接。若接此人不得。佛法无灵验。有僧请益云门。门云汝礼拜着。僧礼拜起。门以拄杖便挃。僧退后。门云你不是患盲。复唤僧近前。僧近前。门云你不是患聋。乃竖起拄杖云还会么。僧云不会。门云你不是患痖。其僧於此有省。汾阳昭和尚颂云。权生聋瞽痖[病-丙+(君/巾)]痲。要显吾宗验作家。金刚截铁如泥碎。透金才动失玄沙。佛眼和尚颂云。玄沙三种病人。有理不在高声。引得香严老子。却来树上悬身。
　　大宁宽和尚示众云。少林妙诀。古佛家风。应用随机。卷舒自在。如拳作掌开合有时。似水成沤起灭无定。动静俱显语默全彰。万用自然不劳心力。到遮里唤作顺水放船是人去得。且道逆风举棹谁是知音。良久云。弄潮须是弄潮人。
　　僧问大隋和尚。如何是大隋一面事。曰东西南北。
　　妙喜曰。且道答遮僧话不答遮僧话。
　　忠国师问紫璘供奉甚处来。云城南来。国师云城南草作何色。云作黄色。国师乃问童子。城南草作何色。童子云作黄色。国师云只遮童子亦可帘前赐紫对御谈玄。
　　泐潭英和尚开堂日。僧礼拜起便垂下袈裟角云。脱衣卸甲时如何。曰。喜得狼烟息。弓梢壁上悬。僧却揽上袈裟云。重整戈甲时如何。曰。不到乌江畔。知君未肯休。僧便喝。英曰惊杀我。僧拍一拍。英曰也是死中得活。僧礼拜。英曰。将谓是收燕破赵之才。元来只是贩私盐贼。僧问如何是佛。曰眉分八字眼似流星。僧云如何是祖师西来意。曰一棒一条痕。僧云大众证明学人礼谢。英呵呵大笑。僧拜起以左手画一圆相。英以拂子穿向右边。僧以右手画一圆相。英以拂子穿向左边。僧以两手画圆相托呈。英以拂子画一画云。三十年来未曾逢沩仰子孙。今日却遇着个蹋土墼汉。还更有问话者么。良久无人。遂云。问也无穷。答也无尽。问答去来於道转远。何故。况为此事直饶棒头荐得不是丈夫。喝下承当未为达士。那堪更向言中取则句里驰求。语路尖新机锋捷疾。如斯见解尽是埋没宗旨玷污先贤。於吾祖道何曾梦见。只如我佛如来临般涅盘乃云。吾有正法眼藏涅盘妙心。付嘱摩诃大迦叶。迦叶遂付阿难。洎商那和修鞠多大士。诸祖相继至於达磨西来。直指人心见性成佛。不立文字语言。岂不是先圣方便之道。自是当人不信。却自迷头认影。奔逐狂途。致使伶俜流浪生死。禅德。若能一念回光返照。向自己脚跟下褫剥究竟将来。可谓洞门豁开。楼阁重重十方普现海会齐彰。便乃凡圣贤愚山河大地以海印三昧一印印定。更无纤毫透漏。山僧如是举唱。若是众中有本色衲僧。闻之实谓掩耳而归。笑破他口。大众。且道本色衲僧门下一句作么生道。良久云。天际雪埋千尺石。洞门氷折几株松。
　　禾山示众云。习学谓之闻。绝学谓之邻。过此二者是谓真过。僧问如何是真过。曰解打鼓。如何是真谛。曰解打鼓。即心即佛即不问。如何是非心非佛。曰解打鼓。向上人来如何接。曰解打鼓。
　　庞居士问马大师。不与万法为侣是甚么人。曰待汝一口吸尽西江水即向汝道。僧问如何是佛。曰即心是佛。
　　大沩真如和尚示众云。阿喇喇。是甚么。翻思破灶堕。杖子才击着。方知辜负我。以拄杖击香卓一下云。堕堕。僧问赵州庭栢意旨如何。曰。夜来风色紧。孤客已先寒。僧云。先师无此语。又作么生。曰行人始知苦。僧云。十载走红尘。今朝独露身。曰雪上加霜。
　　天衣怀和尚示众云。玄黄不真。黑白何咎。六祖大师道。叶落归根。来时无口。若会此个说话。直入维摩丈室。住金色光中。见十方世界四圣六凡如观掌中庵摩勒果。又见一类众生寝生死长夜。惛惛睡眠不觉不知。作金鸡报晓一声令伊省寤。岂不快哉。若能如是。方可将此深心奉尘剎。是即名为报佛恩。虽然如是。古人道。笑我者多。哂我者少。
　　法华举和尚示众云。夫参学须具择法眼。不得颟顸。若得正眼精明。一切无滞。不见古人道。一句语中须具三玄。一玄中须具三要。古人恁么道意在於何。鹅王择乳。素非鸭类。僧问。万里无片云即不问。一条霜刃事如何。曰谁敢动着。僧礼拜。举曰小慈妨大慈。便打。问智识不到处时如何。曰三门不曾开。僧云谁是知音者。曰口似鼻孔。
　　龙济和尚示众云。具足凡夫法。凡夫不知。具足圣人法。圣人不会。圣人若会即是凡夫。凡夫若知即是圣人。此语具一理二义。若人辨得。不妨於佛法中有个入处。若辨不得。莫道不疑。
　　妙喜曰。点石化为金玉易。劝人除却是非难。
　　龙济又云。是柱不见柱。非柱不见柱。是非已去了。是非里荐取。
　　妙喜咄云。又是从头起。
　　灵源和尚示众云。三世诸佛不知有。恩无重报。狸奴白牯却知有。功有浪施。明大用。晓全机。踪迹处。不思议。归去好。无人知。冲开碧落松千尺。截断红尘水一溪。
　　洞山初和尚示众云。楚山北面。汉水南江。击法鼓而会禅徒。举宗风而明祖意。若以扬眉瞬目。竖拳竖指。謦欬咳嗽。是厨中拭钵帛。道甚么会也无。也是衲僧破草鞋。遮瞎汉。遮漆桶。是弄精魂鬼。总恁么。总不恁么。是东司头厕筹子。以此称提从上来事。尽是邪魔所作。谤大乘。灭胡种。与你天地悬殊。且道衲僧据甚么道理。出来对众道看。折脚铛子各出一只手。贵得宗乘不断。亦表丛林有人。有么。若无。洞山不惜眉毛打葛藤去也。葛藤之事只在目前。万象森罗乾坤大地。百千诸佛日月星辰。地狱三涂起心动念。每日经历皆是诸德自己。何不向遮里体当寻觅看。蓦然觑得倜傥分明。不虚行脚也。自得个安乐田地。洞山此语且作死马医。若据明眼衲僧。将草鞋蓦口[祝/土]。还怪得佗也无。怪即不怪。你道凭个甚么捉得将来。脚跟下推寻。毫末参差。椎折你腰。莫粗心好。僧问。赤水求珠犹是人间之宝。和云唱出固非格外之谈。未审今日将何示人。曰。夜闻祭鬼鼓。朝听上滩歌。问。言超象表青霄外。出语幽玄事若何。曰。岸上行人声有韵。船中渔父和不齐。云幽玄事若何。曰钩长线短。问。闻师引出潭中意。直透青霄事若何。曰甲巳之年丙作首。曰今日事若何。曰大好雪。问如何是佛。曰麻三斤。问如何是古佛心。曰。巢知风。穴知雨。问牛头未见四祖时如何。曰楖栗木拄杖。云见后如何。曰窦八布衫。问。佛法两字即不问。如何是从上来事。曰眼里瞳人吹木笛。
　　大隋和尚示众云。夫上代诸德。莫非求实不自谩昧。岂比飞蛾投火自伤自坏。他明白了。彼生死轮回拘障不得。所以识不能识。智不能知。不闻道释迦掩室净名杜口。须菩提无说而说。释梵绝听而听。此事大难大难。僧问路逢古佛时如何。曰。你或逢驴驼象马。唤作甚么。问。万法从心起。未审心从何起。曰。石牛沿江走。水底火烧天。问如何是大人相。曰肚上不贴榜。
　　慈明和尚问僧近离甚么处。云云过千山碧。曰着忙作甚么。云雁去水声凄。明便喝。僧亦喝。明便打。僧亦打。明云。你看遮瞎汉。本分打出三门外。念你是新到。且坐吃茶。又问。化主入廛化导即不问你。入门一句作么生道。僧便喝。明云乱喝作甚么。僧又喝。明便打。又问僧近离甚么处。云杨岐。曰今夏在甚么处。云筠州兴教。曰兴教和尚还有鼻孔么。云有。明便打。
　　琅邪觉和尚示众云。翦除狂宼。扫荡搀抢。犹是功勋边事。君臣道合。海晏河清。犹是法身边事。作么生是衲僧本分事。良久云。透网金鳞犹滞水。回途石马出纱笼。又颂麻三斤话。洞山麻三斤。真鍮不博金。将钱买五彩。壁上画天神。颂祖师投针话。龙猛盂中水。提婆毳上针。人人争得失。个个话疎亲。不睹云中雁。焉知沙塞深。农人移片磉。磉下获黄金。
　　真净和尚示众。举雪峰云。南山有条鳖鼻蛇。汝等诸人出入好看。雪峰无大人相。然则蛇无头不行。长庆恰如个新妇儿。怕阿家相似。便道堂中今日大有人丧身失命。云门拽拄杖撺向雪峰面前。作怕势。为蛇画足。玄沙云。用南山作甚么。道我见处亲切。不免只在窠窟里。更无一人有些子天然气槩。报宁门下莫有天然气槩底么。不敢望你别悬慧日独振玄风。且向古人鹘臭布衫上知些子气息也难得。
　　僧问南院。祖意教意是同是别。曰黄尚书李仆射。僧云不会。曰牛头南马头北。
　　妙喜曰。前头答得着。后头答不着。
　　大愚芝和尚示众云。大愚相接大雄孙。五湖云水竞头奔。竞头奔。有何门。击箭宁知枯木存。枯木存。一年还曾两度春。两度春。帐里真珠撒与人。撒与人。思量也是慕西秦。又举僧问汾州和尚如何是接初机句。州曰汝是行脚僧。如何是辨衲僧句。州曰西方日出卯。如何是正令行底句。州曰千里持来呈旧面。如何是定乾坤底句。州曰。北俱卢州长秔米。食者无贪亦无嗔。自云。将此四句语以验天下衲僧。大众。子细思量。将此四句语被天下衲僧一时勘破。
　　妙喜曰。诸人要识大愚么。三年无改於父之道可谓孝矣。
　　大宁宽和尚示众。拈拄杖云。高而不危。满而不溢。在凡凡不舍。居圣圣难逃。十方都一照。大地绝纤毫。且道是甚么。喝一喝。
　　泐潭准和尚示众。拈拄杖云。衲僧家竿木随身逢场作戏。倒把横拈自有意思。所以昔日药山和尚问云岩云。闻汝解弄师子是否。岩云是。山曰弄得几出。岩云弄得六出。山曰老僧亦解弄。岩云和尚弄得几出。山云老僧只弄得一出。岩云。一即六六即一。山便休。大众。药山云岩钝置杀人。两子父弄一个师子也弄不出。若是准上座。只消独自弄拽得来。拈头作尾拈尾作头。转两个金睛。攫几钩铁爪。吼一声直令百里内猛兽潜踪。满空里飞禽乱坠。准上座未弄师子。请大众高着眼先看。做一个定场。掷下拄杖云。个中消息子。能有几人知。
　　佛鉴和尚示众云。至道无难。唯嫌拣择。桃花红。李花白。谁道融融只一色。燕子语。黄莺鸣。谁道关关只一声。不透祖师关棙子。空认山河作眼睛。
　　佛日才和尚颂栢树子话。赵州庭栢。说向禅客。黑漆屏风。松罗亮隔。
　　僧问圆照和尚。如何是露地白牛。曰放出无寻处。僧问大通和尚。如何是无缝塔。曰。烟霞生背面。星月绕檐楹。如何是塔中人。曰。竟日不干清世事。长年占断白云乡。
　　子胡和尚示众云。诸法荡荡何绊何拘。汝等於中自生难易。心源一统绵亘十方。上上根人自然明白。不见南泉道。如斯痴钝世。且还稀历历。分明有。无不是。只少个丈夫之志。致见如斯疲劳。汝欲得易会么。自古及今未曾有一个凡夫圣人出现汝前。亦无有一个善语恶语到汝分上。为甚么故。为善善无形。为恶恶无相。既已无我。把甚么为善恶立。那个是凡圣。汝信否。还保任否。有甚么回避处。恰似日中逃影相似。还逃得么。今之既尔。古之亦然。今古齐时。汝还讳得么。佛法玄妙。了得者自相策发。无为小缘妨於大事。汝不见道。宁可终身立法。谁能一旦亡缘。仁者。要得会禅么。各归衣钵下看。
　　雪窦显和尚示众云。形兴未质。名起未名。形名既兆。游气乱清。拈起拄杖云。大众。拄杖子是形名双举。还有过也无。有即水里月。无即形名兆。若也究得。实谓恩大难酬。
　　鼓山示众云。诸和尚尽道向诸方参学。未委参甚么。学甚么。还有参得者无。有即出来对众验看。诸和尚为复参禅参道。参佛参法。参毗卢师法身主。参佛向上事涅盘后句。若实参此句。得为大妄。唤作望上心不息。与诸和尚了无交涉。时有僧问如何是佛法大意。曰吐却着。问。凡有言句尽是触犯宗风。未审如何是宗门中事。曰合取口。
　　五祖演和尚四面示众。举古者道。若有一人发真归源。十方虚空悉皆消殒。双泉则不然。若有一人发真归源。十方虚空筑着磕着。又示众举古人云。我若向你道即秃却我舌。若不向你道即痖却我口。且道还有为人处也无。四面有时拟为你吞却。只被当门齿碍。拟为你吐却。又为咽喉小。且道还有为人处也无。四面自来柳下惠。
　　黄龙新和尚赞祖师云。六祖当年不丈夫。倩人书壁自涂糊。明明有偈言无物。却受佗家一钵盂。
　　妙喜曰。且道钵盂是物不是物。若道是物。死心老亦非丈夫汉。若道非物。争柰钵盂何。
　　云盖智和尚示众云。紧峭离水靴。蹋破湖湘月。手把铁蒺黎。打破龙虎穴。翻身倒上树。始见无生灭。却笑老瞿昙。弹指超弥勒。
　　云居齐和尚因法灯和尚问。适来有人问如何是祖师西来意。老僧向伊道不东不西。藏主作么生。齐云不东不西。灯云恁么会又争得。齐当时懵然莫知其旨。至晚再伸请益。灯云佗家自有儿孙在。齐於言下顿然契悟。有颂曰。接物利生绝妙。外生终是不肖。佗家自有儿孙。将来用得恰好。
　　清凉国师答皇太子问。心要至道本乎其心。心法本乎无住。无住心体灵知不昧性相寂然。包含德用该摄内外。能深能广非有非空。不生不灭无终无始。求之而不得弃之而不离。迷现量则惑苦纷然。悟真性则空明廓彻。虽即心即佛。唯证者方知。然有证有知则慧日沈没於有地。若无照无悟则昏云掩蔽於空门。若一念不生则前后际断。照体独立物我皆如。直造心源无智无得。不取不舍无对无修。然迷悟更依真妄相待。若求真去妄犹弃影劳形。若体妄即真似处阴影灭。若无心忘照则万虑都捐。若任运寂知则众行爰起。放旷任其去住。静鉴觉其源流。语默不失玄微。动静未离法界。言止则双亡知寂。论观则双照寂知。语证则不可示人。说理则非证不了。是以悟寂无寂真知无知。以知寂不二之一心。契空有双融之中道。无住无着莫摄莫收。是非两亡能所双绝。斯绝亦寂则般若现前。般若非心外新生。智性乃本来具足。然本寂不能自现。实由般若之功。般若之与智性翻覆相成。本智之与始修实无两体。双亡证入则妙觉圆明。始末该融则因果交彻。心心作佛。无一心而非佛心。处处成道。无一尘而非佛国。故真妄物我举一全收。心佛众生浑然齐致。是知迷则人随於法。法法万差而人不同。悟则法随於人。人人一智而融万境。言穷虑绝何果何因。体本寂寥孰同孰异。唯忘怀虚朗消息冲融。其犹透水月华虚而可见。无心鉴像照而常空矣。
　　忠国师问紫璘供奉佛是甚么义。云是觉义。曰佛曾迷否。云不曾迷。曰用觉作么。供奉无对。
　　妙喜代曰。若不入水。争见长人。
　　大隋和尚因烧山次见一蛇。以杖挑向火中。咄云。遮个形骸犹自不放舍。你向遮里死如暗得灯。遂有僧问正当恁么时还有罪也无。曰。石虎叫时山谷响。木人吼处铁牛惊。又问僧向甚么处去。僧云西山住庵去。曰。我向东山唤汝。汝便来得么。云不然。曰汝住庵未得。问如何是和尚家风。曰赤土画簸箕。云未审此理如何。曰簸箕有唇米跳不出。
　　黄龙南和尚住同安示众云。今日四月八。我佛降生之日。天下精蓝皆悉浴佛。记得遵布衲在药山会里充殿主。浴佛之次药山问。汝只浴得遮个。还浴得那个么。遵云把将那个来。药山便休。大众。古人随时一言半句亦无巧妙。今人用尽心力安排终不到他境界。众中商量或云。遮个是铜像。那个是法身。铜像有形可以洗涤。法身无相如何洗得。药山只知其一不知其二。被遵公倒靠。直得口似匾担不胜懡[怡-台+罗]。又云古德垂问只要验人。问汝那个。便道把将那个来。正是随声逐色。齩他言句上佗圈缋。药山见伊不会。所以便休。又道。药山恁么来。早是无事起事好肉上剜疮。遵公不见来病。却向灸疮瘢上更着艾爝。有云。古人得了。逢场作戏无可不可何高何低。彼此知有。自是后人强生分别。如前所解。盖不遇人。一失其源。迷而不复。所以只凭识心思量计较以当宗乘。殊不知有作思惟从有心起。用此思惟辨於佛境。如取萤火烧须弥山。纵经尘劫终不能着。是故行脚高人切须自看。从上来事合作么生。毕竟将何敌佗生死。勿以少许浮粗识见自作障碍。佛法不是遮个道理。同安今日不避口业与汝诸人说破。此二尊宿一出一入未见输赢。三十年后不得错举。
　　杨岐和尚示众云。有句无句如藤倚树。文殊维摩撒手归去。杨岐恁么道也是看锢鏴。更有后语不得错举。
　　妙喜曰。利动君子。
　　晏国师初参雪峰。才入门峰扭住云是甚么。晏释然契悟举手摇曳。峰云子作道理邪。晏云何道理之有。峰乃抚而印之。
　　真净和尚示众。拈拄杖云。涅盘心易晓。差别智难明。古人道你有拄杖子。我与你拄杖子。你无拄杖子。我夺却你拄杖子。归宗则不然。你有拄杖子。我夺却你拄杖子。你无拄杖子。我与你拄杖子。大众。芭蕉恁么。归宗不恁么。且道恁么是不恁么是。掷下拄杖云是甚么。良久云。是即龙女顿成佛。非即善星生陷坠。
　　道吾真和尚示众。举洞山云。五台山上云蒸饭。佛殿阶前狗尿天。幡竿头上煎[饥-几+追]子。三个猢狲夜簸钱。老僧即不然。三面狸奴脚蹋月。两头白牯手拏烟。戴冠碧兔立庭栢。脱壳乌龟飞上天。老僧葛藤尽被汝诸人觑破了也。洞山老人甚是奇特。虽然如是。只行得三步四步。且不过七跳八跳。且道誵讹在甚么处。老僧今日不惜眉毛一时布施。良久云。叮咛损君德。无言真有功。任从沧海变。终不为君通。
　　泐潭英和尚示众云。石门巇崄铁关牢。举目重重万仞高。无角铁牛冲得破。毗卢海内鼓波涛。大众。且道不涉波涛一句作么生道。良久云。一句不遑无着问。迄今犹作野盘僧。
　　保宁勇和尚示众云。古人底今人用。今人底古人为。古今无背面。今古几人知。[口*耶]呜咿。一九与二九。相逢不出手。又云。无种灵苗火里栽。铁花还向树头开。蓦然结个团圞果。指似时人处得来。
　　晦堂和尚示众云。有句无句如藤倚树。且任诸人点头。及乎树倒藤枯。上无冲天之计。下无入地之谋。灵利汉遮里着得一只眼。便见七纵八横。乃举拂子云。太阳溢目。万里不挂片云。若是覆盆之下。又争怪得老僧。
　　黄龙新和尚示众云。达磨心宗传至今日。涓滴不漏丝发不移。既丝发不移。作么生传。宝印当风妙。重重锦缝开。
　　沩山问仰山。既称善知识。争辨得诸方来者知有不知有。有师承无师承。是义学是玄学。子试说看。仰山曰。慧寂有验处。但见诸方僧来。便竖起拂子问伊。诸方还说遮个不说。又云。遮个且置。诸方老宿作么生。沩山叹曰此是从上宗门中牙爪。仰山问僧近离甚处。云向南。仰山拈起拄杖云彼中还说遮个么。云不说。仰云。不说遮个。还说那个么。云不说。仰召大德参堂去。僧便去。仰复召大德。僧应喏。仰云近前来。僧近前。仰便打。云门云。仰山若无后语。争识得人。
　　云居膺和尚示众云。老僧二十年前住三峰庵。时有魏府兴化长老来问。权借一问以为影草时如何。老僧当时机思迟钝道不得。为伊置得个问头奇特。不敢辜佗。伊云想和尚答遮话不得。不如礼拜了退。而今思量。当时不消道个何必。后因化主到魏府。兴化乃借问。山中和尚住三峰庵时。老僧曾问伊话。祇对不得。而今道得也未。化主遂举前话。兴化云。云居二十年只道得个何必。兴化即不然。争如道个不必。三圣云。云居二十年道得底。犹较佗兴化半月程。
　　妙喜曰。何必不必。绵绵密密。觌面当机。有人续得末后句。许你亲见二尊宿。
　　云峰悦和尚翠岩示众云。道远乎哉。触事而真。圣远乎哉。体之即神。所以娑婆世界以音声为佛事。香积世界以香饭为佛事。翠岩遮里只於出入息内供养承事过现未来尘沙诸佛。无一空过者。过现未来尘沙诸佛是翠岩侍者。无一不到。如一不到。三十拄杖。诸上座还会么。将此深心奉尘剎。是则名为报佛恩。
　　僧问忠国师。古德云。青青翠竹尽是法身。郁郁黄花无非般若。有人不许。云是邪说。亦有信者。云不思议。不知若为。国师曰。此盖普贤文殊境界。非诸凡小而能信受。皆与大乘了义经意合。故华严经云。佛身充满於法界。普现一切群生前。随缘赴感靡不周。而常处此菩提座。翠竹既不出於法界。岂非法身乎。又般若经云。色无边故般若亦无边。黄花既不越於色。岂非般若乎。深远之言不省者难为措意。於是禅客作礼而去。又华严座主问大珠和尚曰。禅师何故不许青青翠竹尽是法身。郁郁黄花无非般若。珠曰。法身无像。应翠竹以成形。般若无知。对黄花而显相。非彼黄花翠竹而有般若法身。故经云。佛真法身。犹若虚空。应物现形。如水中月。黄花若是般若。般若即同无情。翠竹若是法身。翠竹还能应用。座主会么。云不了此意。珠曰。若见性人。道是亦得。道不是亦得。随用而说。不滞是非。若不见性人。说翠竹着翠竹。说黄花着黄花。说法身滞法身。说般若不识般若。所以皆成诤论。座主礼谢而去。
　　妙喜曰。众中商量道。二尊宿恁么切磋。一人得其体。一人得其用。得其用者事上建立。得其体者理上扫除。所谓实际理地不受一尘。佛事门中不舍一法。我为法王於法自在。或抑或扬无得无失。恁么见解。唤作矮子看戏。妙喜见处也要诸人共知。不见道破驴脊上足苍蝇。
　　大宁宽和尚示众。拈拄杖云。前佛性命。后佛纪纲。总在遮里。如今用去也。为云为雨为瑞为祥。利人利天出生入死。佗方世界出没卷舒。若也通身是口说不能尽。通身是眼照不能穷。一念相应剎那万劫。
　　洞山初和尚示众云。明机自昧息虑。迷源万法同尘。语默难显。不是情中法。莫生种种心。离此章句别有商量。且道离却作么生商量。还有委悉者么。明明地拣破。明明地显示。明明地举唱。明明地歌咏。更无囊藏被盖。纯说乾剥剥地禅。若是灵利衲僧。才闻举着便合眼卓朔地知个落处。岂不是自家具眼。其柰罕遇其人。盖缘洞山遮里。言无味。食无味。法无味。无味之句塞断人口。兄弟到遮里难为凑泊。若向遮里觑得分明。天下尊宿到与不到彻与不彻总被你验破。何故。盖智有邪正。道有真伪。多只恁么心机意识。认得门前屋后底。学得路布葛藤一堆一担蕴在胸襟。道我会禅会道。还梦见禅道也未。唤作打底不遇作家。到老只成骨董。待到明朝后日。蓦札地蹋着正脉。省前所行履处。方始羞见本命元辰。僧问。智不落千差。请师通不犯。曰蒸饼揾饧。问心未生时法在甚么处。曰。池中荷叶动。决定有鱼行。问。诸上善人皆说不二法门。居士默然意旨如何。曰无目不画眉。问幻与非幻未是学人极则处。如何是入理之谈。曰八十翁翁牙不动。
　　琅邪觉和尚云。有句无句如藤倚树。树倒藤枯好一堆烂柴。
　　妙喜曰。琅邪大似认贼为子。虽然如是。恩大难酬。
　　慈明和尚示众云。道吾打鼓。四大部洲同参。拄杖横也。挑括乾坤大地。钵盂转也。覆却恒沙世界。且问汝等诸人向甚么处安身立命。若也知安身立命处。北俱卢洲吃粥吃饭。若也不知。长连床上吃粥吃饭。
　　五祖演和尚四面示众云。满口道得底却不知有。知有底又道不得。且道过在甚么处。将成九仞之山。莫惜一簣之土。又举僧问洞山。如何是善知识眼。山云纸捻无油。洞山老汉不是无。只是太俭。忽有人问四面。如何是善知识眼。只向伊道瞎。何故。且要相称。纸捻无油也大奇。不堪拈掇有谁知。回身却忆来时路。月下腾腾信脚归。
　　真净和尚示众云。是日已过命亦随减。如少水鱼斯有何乐。唯二乘禅定寂灭为乐是为真乐。学般若菩萨法喜禅悦为乐是为真乐。三世诸佛慈悲喜舍四无量心为乐是为真乐。石霜普会云。休去歇去。冷湫湫地去。是谓二乘寂灭之乐。云门云。一切智通无障碍。拈起扇子云释迦老子来也。是谓法喜禅悦之乐。德山棒临济喝是三世诸佛慈悲喜舍之乐。除此三种乐外。不为乐也。且道归宗一众。在三种内三种外。良久云。今日庄主设饡饭表嚫钱。参退僧堂内普请吃茶去。喝一喝。
　　首山念和尚示众云。诸上座不得盲喝乱喝。遮里寻常向你道。宾则始终宾。主则始终主。宾无二宾。主无二主。若有二宾二主即是两个瞎汉。所以我若立时你须坐。我若坐时你须立。坐则共你坐。立则共你立。虽然如是。到遮里急着眼始得。若也眼孔定动即千里万里。何故如此。如隔窗看马骑相似。拟议即没交涉。诸上座。既然於此留心。直须子细。不要掠虚好。佗日异时赚着你在。诸人若也有事近前。无事珍重。僧问菩萨未成佛时如何。曰众生。僧云成佛后如何。曰众生众生。问觉花未发时如何辨真实。曰冬不寒腊后看。僧云莫便是也无。曰错。问鱼鼓未鸣时如何。曰望天不见天。僧云鸣后如何。曰觑地不见地。问和尚是大善知识为甚么却首山。曰。不坐孤峰顶。常伴白云闲。问四众围绕师说何法。曰打草要惊蛇。僧云未审怎生下手。曰适来洎合丧身失命。问不落三寸请师速道。曰。老僧到遮里却道不得。阇梨道看。僧云犹落三寸请师别道。曰首山今日失利。
　　叶县省和尚示众云。达磨西来为传东土。直指人心见性成佛。独标万像。物外宣扬。悟之者纤毫不隔。迷之者背觉合尘。中下之机也须子细。莫虚过时光。各各有之。况以西来的意教外别传。道契一言纵横自在。打破髑髅揭却脑盖。岂不是庆快。僧问不落诸缘请师道。曰落。问如何是无缝塔。曰头不梳面不洗。问如何是出家人。曰紧裹头。僧云恁么则在家出家。曰粗麻鞋。
　　翠岩真和尚示众云。众生为解碍。菩萨未离觉。拈拄杖云。拄杖子是碍。那个是觉。若也会去。解碍为碍而不自在。若也不会。归源性无二。方便有多门。

　　正法眼藏卷第一之上
　　正法眼藏卷第一之下

　　　　径山大慧禅师　宗杲　集并着语
　　　　绣水春门居士　徐弘泽　校阅
　　晦堂和尚示众云。敲空作响谁是知音。击木无声徒劳侧耳。不是目前法。莫生种种心。起灭不相知。个中无背面。象王行处狐兔绝踪。水月现前风云自异。到遮里。乾坤收不得。宇宙不知名。千圣立下风。谁敢出头道。诸仁者。应是从前活计所作施为。会与不会一时扫却。不如策杖归山去。长啸一声烟雾深。
　　宝峰英和尚示众云。先圣道。江月照。松风吹。永夜清宵何所为。佛性戒珠心地印。雾露云霞体上衣。诸禅德。先圣虽然如此道。可谓伤盐伤醋。若是山僧即不然。江月照。松风吹。永夜清宵何所为。牧童岭上一声笛。惊起群鸦绕树飞。
　　五祖演和尚示众云。佛祖生冤家。悟道染泥土。无为无事人。声色如聋瞽。且道如何即是。恁么也不得。不恁么也不得。恁么不恁么总不得。忽有个出来道。恁么也得。不恁么也得。恁么不恁么总得。只向伊道。我也知你向鬼窟里作活计。
　　宝峰准和尚示众云。大道纵横。触事现成。云开日出。水绿山青。蓦拈拄杖卓一下云。云门大师来也。说道观音菩萨将钱买糊饼。放下却是馒头。大众。云门只见锥头利不见凿头方。宝峰即不然。乃掷下拄杖云。勿於中路事空王。策杖还须达本乡。昨日有人从淮南来。不得福建路信。却道嘉州大像吞却陕府铁牛。喝云。是甚说话。笑倒云居土地。
　　云盖智和尚示众云。不离当处常湛然。觅即知君不可见。虽然先圣恁么道。且作个模子搭却。若也出不得。只抱得古人底。若也出得。方有少分相应。云盖即不然。骑骏马。绕须弥。过山寻蚁迹。能有几人知。
　　盘山和尚云。譬如掷剑挥空。莫论及之不及。斯乃空轮无迹剑刃无亏。若能如是。心心无知。
　　妙喜曰。咄咄咄。我王库内无如是刀。
　　洞山聪和尚开堂日。僧问。大众云臻。师登宝座。向上宗乘请师举唱。曰。下坡不走。快便难逢。云。师唱谁家曲。宗风嗣阿谁。曰。竹杖挑擎千界月。钵囊盛贮五天云。问。德山入门便棒。犹是起模画样。临济入门便喝。未免捏目生花。离此二途。未审洞山如何为人。曰。天晴久无雨。近日有云腾。云。佗后若有人问洞山意旨。教学人如何举似。曰。园蔬枯槁甚。担水泼菠薐。问无根树子向甚么处栽。曰千年常住一朝僧。问。既是泗州大圣。为甚么却在扬州出现。曰君子爱财取之有道。问古镜未磨时如何。曰此去汉阳不远。云磨后如何。曰黄鹤楼前鹦鹉洲。又因发供养主示众云。住持之道。劳佗十方高人。且实际理地不受一尘。佛事门中不舍一法。盖为清众之故所以忘劳。然尽大地作一个糊饼。天下人尽得吃。唯有深沙神不得吃。怒发将蒺藜杖打一棒。瓦解冰消。
　　明招和尚领众至尧庵。乃提起绦子云。得恁么胡毵毵地。庵主云莫错认定盘星。招云恰是。
　　南岳让和尚示徒曰。一切万法皆从心生。若达心地所作无碍。僧问。如镜铸像。像成后光归何处。曰。如大德未出家时相状。向甚么处去。僧云成后为甚么不鉴照。曰。虽然不鉴照。谩他一点也不得。
　　花药英和尚示众云。十七十八。道着即瞎。十九二十。人信不及。更欲待枯木生花糊饼出汁。
　　洛浦久为临济侍者。济常称美曰。临济门下一只箭。谁敢当锋。浦一日辞济。济问甚么处去。云南方去。济以拄杖画一画云过得遮个便去。浦乃喝。济便打。浦作礼。济明日升堂云。有一条赤梢鲤鱼。摇头摆尾向南方去。不知向谁家齑瓮里淹杀。
　　杨岐和尚示众云。春风如刀。春雨如膏。律令正行。万物情动。你道脚蹋实地一句作么生道。出来向东涌西没处道看。直饶道得。也是梁山颂子。
　　法昌遇和尚在双岭受请。与英胜二首座相别云。三年聚首无事不知。检点将来不无渗漏。以拄杖画一画云。遮个且止。宗门事作么生。英云须弥安鼻孔。曰恁么则临崖看浒眼。特地一场愁。英云深沙努眼睛。曰。争柰圣凡无异路。方便有多门。英云铁蛇钻不入。曰遮般汉有甚共语处。英云。自缘根力浅。莫怨太阳春。却画一画云。宗门事且。止遮个事作么生。法昌便掌。英云遮漳州子莫无去就。曰你遮般见解不打更待何时。又打英云。也是老僧招得英胜二人到山相访。英云和尚寻常爱检点诸方。今日为甚却来古庙里作活计。曰打草只要蛇惊。英云且莫涂糊人好。曰你又刺头入胶盆作甚么。英云。古人道我见两个泥牛斗入海所以住山。未审和尚见个甚么。曰你他时异日有把茅盖头。人来问你作么生祇对。英云山头不如岭尾。曰你且道当得住山事么。英云使镢不及拖犁。曰还曾梦见古人么。英云和尚又作么生。法昌展两手。英云鰕跳不出斗。曰。莫将三寸烛。拟并太阳辉。英云争柰公案见在。曰乱统禅和如麻似粟。又问二人。我欲来遮里起法堂。且道作得个甚么向当。英云贼是小人。曰邵武子动着便作屎臭气。英云曾经霜雪苦。曰。明珠自有千金价。谁肯林边打雀儿。英云大似持钵不得诈道不饥。法昌却指胜曰。你且道合作得个甚么向当。胜云。本来无位次。不用强安排。曰。你遮驴汉。安向甚处着。胜云一任敲砖打瓦。曰也只是个杜撰巡官。英云。若是千金宝。何须打雀儿。曰东家人死西家助哀。英云。路见不平。云门云。法身吃饭。幻化空身即法身。乾坤大地何处有也。物物不可得。以空噇空。若约点检来将。谓合有与么说话。
　　妙喜曰。龙头蛇尾得人憎。法身吃饭。以空噇空。唤作无得么。我恁么道。且作死马医。
　　黄龙新和尚示众。举雪峰道。三世诸佛向火焰里转大法轮。云门道。火焰为三世诸佛说法。三世诸佛立地听。雪峰云门交互争辉。薪尽火灭三世诸佛向甚么处听。莫恋白云深处坐。切忌寒灰烧杀人。
　　大沩真如和尚示众云。月生一。大地茫茫谁受屈。月生二。东西南北没巴鼻。月生三。善财特地向南参。所以道放行则怛萨舒光。把住则泥沙匿耀。且道放行是把住是。良久云。圆伊三点水。万物自尖新。僧问如何是城里佛。曰万人丛里不插标。如何是村里佛。曰泥猪疥狗。如何是山里佛。曰绝人往还。如何是教外别传一句。曰翻译不出。
　　长沙岑和尚与仰山玩月次。山云。人人有遮个。只是用不得。岑云我倩汝用始得。山云你作么生用。岑劈胸与一蹋。山云[囗@力]直下似个大虫。
　　智门祚和尚示众云。数日好雨。且道雨从甚么处来。若道从天降。那个是天。若道从地出。唤甚么作地。若更不会。所以古人道天地之前径。时人莫强移。个中生解会。眼上更安锥。又云。赫日里我人。云雾里慈悲。霜雪里假褐。雹子里藏身。还藏身得么。若藏不得。却被雹子打破髑髅。僧问。国师三唤侍者意旨如何。曰怜儿不觉丑。云国师辜负侍者意旨如何。曰美食不中饱人餐。云侍者辜负国师意旨如何。曰粉骨碎身未足酬。
　　保宁勇和尚示众云。释迦老子四十九年说法。不曾道着一字。优波鞠多丈室盈筹。不曾度得一人。达磨不居少室。六祖不住曹溪。谁是后昆谁为先觉。既然如是。彼自无疮勿伤之也。拍膝顾众云。且喜得天下大平。颂风幡话云。荡荡一条官驿路。晨昏曾不禁人行。浑家不是不进步。无柰当门荆棘生。
　　云峰悦和尚示众云。德山入门便棒。临济入门便喝。看遮两个老汉一场败阙。然则事不孤起起必有因。云峰不着便。盖是为众竭力。你等诸人平地吃交。过在阿谁。良久云。当断不断返遭其乱。蓦拈拄杖一时趂下。僧问不涉廉纤请师速道。曰须弥山。僧拟议。峰便打。僧问如何是第一要。曰蛇穿鼠穴。如何是第二要。曰猢狲上树。如何是第三要。曰村里人草鞋。问如何是般若体。曰箭穿杨叶。如何是般若用。曰李广陷番。问如何是衲衣下事。曰皮裹骨。
　　洞山初和尚示众云。语中有语名为死句。语中无语名为活句。诸禅德。作么生是活句。到遮里实难得人。若也不动一尘不拨一境。见事便道答话长老。下脚不得东西南北。莫知多少。要得去离泥水。活人眼目举唱宗风。激扬大事。不道全无。其柰还少。只缘未达其源。落在第八魔境界中。识得个不名不物无是无非。头头物物无不具足。道我得安乐田地更不求余。凡有扣击问难即便敲床竖拂。更不惜便施便设便行便用。向恶水坑里头出头没。弄个无尾猢狲。到腊月三十日。鼓也打破。猢狲又走却了。手忙脚乱一无所成。悔将何及。若是个衲僧。乍可冻杀饿杀。终不着他鹘臭布衫。
　　天台智者大师在南岳诵法华经。至药王品云。是真精进是名真法供养如来。於是悟法华三昧。获旋陀罗尼。见灵山一会俨然未散。
　　妙喜曰。而今未获旋陀罗尼者。还见灵山一会否。若见。以何为证。若不见。是真精进是名真法供养如来。只恁么念过。却成剩法矣。
　　世尊才生下。乃一手指天一手指地。周行七步目顾四方云。天上天下唯我独尊。云门云。我当时若见。一棒打杀与狗子吃。贵图天下太平。云峰悦云。云门虽有定乱之谋。且无出身之路。保宁勇颂云。混沌未分人未晓。乾坤才剖事潜彰。天生伎俩能奇怪。末上输佗弄一场。
　　赵州和尚示众云。此事的的。没量大人出遮里不得。老僧到沩山。见僧问如何是祖师西来意。沩山云与我过床子来。若是宗师须以本分事接人始得。时有僧问如何是祖师西来意。州云庭前栢树子。僧云和尚莫将境示人。曰我不将境示人。云如何是祖师西来意。曰庭前栢树子。后法眼问光孝觉和尚近离甚处。曰赵州。云承闻赵州有栢树子话是否。曰无。云往来皆谓。僧问如何是祖师西来意。州云庭前栢树子。上座何得道无。曰先师实无此语。和尚莫谤先师好。五祖演和尚示众。举药山问石头。三乘十二分教某甲粗知。承闻南方直指人心见性成佛。实未明了。伏望和尚慈悲指示。石头云。恁么也不得。不恁么也不得。恁么不恁么总不得。山僧在众日闻兄弟商量道。即心即佛亦不得。不即心即佛亦不得。若恁么说话。敢称禅客。何故。殊不知石头老人文武兼备韬略双全。若是五祖见处也要诸人共知。只见波涛涌。不见海龙宫。
　　唐明蒿和尚示众云。文殊仗剑五台横行。唐明一路把断妖讹。三世诸佛未出教乘。网底游鱼龙门难渡。垂钩四海只钓狞龙。格外玄谈为求知识。若也举扬宗旨。须弥直须粉碎。若也说佛说祖。海水便须枯竭。宝剑挥时毫光万里。放汝一路通方说话。把断咽喉诸人甚处出气。僧问。钝根乐小法。不自信作佛。作佛后如何。曰水里捉麒麟。云恁么则便登高座也。曰骑牛上三十三天。问古人拈椎竖拂意旨如何。曰骑驴不着靴。
　　慈明和尚示众云。一切贤圣皆以无为法而有差别。前是桉山后是主山。那个是无为法。良久云。向下文长。付在来日。
　　马祖示众云。汝等诸人各信自心是佛。此心即佛。达磨大师从南天竺国来至中华传上乘一心之法。令汝等开悟。又引楞伽经以印众生心地。恐汝颠倒不自信此一心之法各各有之。故楞伽经以佛语心为宗无门为法门。夫求法者应无所求。心外无别佛。佛外无别心。不取善不舍恶。净秽两边俱不依怙。达罪性空。念念不可得。无自性故。故三界唯心。森罗及万象。一法之所印。凡所见色皆是见心。心不自心因色故有。汝但随时言说。即事即理都无所碍。菩提道果亦复如是。於心所生即名为色。知色空故生即不生。若了此意乃可随时着衣吃饭长养圣胎。任运过时更有何事。汝受吾教。听吾偈曰。心地随时说。菩提亦只宁。事理俱无碍。当生即不生。僧问如何是修道。曰道不属修。若言修得。修成还坏。即同声闻。若言不修。即同凡夫。又问作何见解即得达道。师曰。自性本来具足。但於善恶事中不滞。唤作修道人。取善舍恶观空入定即属造作。更若向外驰求转疎转远。但尽三界心量。一念妄心即是三界生死根本。但无一念即除生死根本。即得法王无上珍宝。无量劫来凡夫妄想謟曲邪伪我慢贡高合为一体。故经云。但以众法合为此身。起时唯法起。灭时唯法灭。此法起时不言我起。灭时不言我灭。前念后念中念念念不相待。念念寂灭。唤作海印三昧。摄一切法。如百千异流同归大海。都名海水。住於一味即摄众味。住於大海即混诸流。如人在大海中浴。即用一切水。所以声闻悟迷。凡夫迷悟。声闻不知圣心本无地位因果阶级。心量妄想修因证果。住於空定八万劫二万劫。虽即已悟。悟已却迷。诸菩萨观如地狱苦。沈空滞寂不见佛性。若是上根众生。忽尔遇善知识指示。言下悟去更不历於阶级地位。顿悟本性。故经云。凡夫有返复心而声闻无也。对迷说悟。本既无迷悟亦不立。一切众生从无量劫来不出法性三昧。长在法性三昧中着衣吃饭言谈祇对。六根运用一切施为尽是法性。不解返源随名逐相。迷情妄起造种种业。若能一念返照全体圣心。汝等诸人各达自心莫记吾语。纵饶说得河沙道理其心亦不增。总说不得其心亦不减。说得亦是汝心。说不得亦是汝心。乃至分身放光现十八变。不如还我死灰来。淋过死灰无力。喻声闻妄修因证果。未淋过死灰有力。喻菩萨道业纯熟。诸恶不染。若说如来权教三藏。河沙劫说不尽。犹如钩锁亦不断绝。若悟圣心总无余事。久立珍重。
　　妙喜曰。予建炎中首众瓯峰时。首座寮有洞山聪禅师所集禅门宗要祖堂二录。宗要末上以石头马祖二师语为准式。故马祖示众篇其略云。故楞伽经以佛语心为宗无门为法门。则知后人错以以字为云字无疑。后永明寿禅师天衣怀禅师於宗镜通明二集中因之。后之学者不本来由。往往皆以以字为云字。更於经中求佛语心为宗无门为法门之语。良可笑也。岂不知楞伽经乃佛语心一品耳。马师云。故楞伽经以佛语心为宗无门为法门。此二句皆马祖指经大旨。非经语也。天衣云。无门之门直须得门入始得。此乃天衣指马师无门之门之语。亦非经语也。然宗镜通明二圣师所集未必皆错。恐后来传者之误耳。谚云。一字三写乌焉成马。信然。博达之士如阅楞伽。果无佛语心为宗无门为法门之语。则当以聪禅师宗要所载为正。
　　神鼎諲和尚示众。举僧问首山一毫未发时如何。曰路逢穿耳客。云发后如何。曰不用更迟疑。曾有僧问神鼎。一毫未发时如何。向伊道白云岭上。云发后如何。曰涧下水流。若是前来两转语有可咬嚼东看西看。若是神鼎遮语如吃木札瓦片相似。实无滋味。直是自见自悟始得。会么。天高东南。地倾西北。
　　天衣怀和尚示众云。二千年前大觉世尊欲将诸圣众往第六天上说大集经。勑佗方此土人间天上一切狞恶鬼神悉皆集会受佛付嘱拥护正法。设有不赴者四天门王飞热铁轮追之令集。既集会已。无有不顺佛勑者。各发弘誓拥护正法。唯有一魔王谓世尊曰。瞿昙。我待一切众生成佛尽。众生界空。无有众生名字。我乃发菩提心。临危不变真大丈夫。诸仁者。作么生着得一转语与黄面瞿昙出气。寻常神通妙用智慧辩才。到此总使不着。尽阎浮大地人无不爱佛。到遮里何者是佛。何者是魔。还有人辨得么。良久云。欲识魔么。开眼见明。欲识佛么。合眼见暗。魔之与佛。以拄杖一时穿却鼻孔。
　　妙喜曰。天衣老汉恁么批判直是奇特。虽然如是。未免话作两橛。若向何者是佛何者是魔处便休去。不妨使人疑着。却云欲识魔么开眼见明。欲识佛么合眼见暗。郎当不少。又云魔之与佛以拄杖一时穿却鼻孔。雪上加霜。妙喜却为黄面老子代一转语。待遮魔王道众生界空无有众生名字我乃发菩提心。只向佗道几乎错唤你作魔王。此语有两负门。若人点检得出。许你具衲僧眼。
　　韶国师示众云。真宗不二。万德无言。正当明时。如王宝剑。所以如来於一切处成等正觉。於刀山剑树上成等正觉。於镬汤炉炭里成等正觉。於棒下成等正觉。於喝下成等正觉。所以一动一静一去一来一生一灭。未曾有纤毫异相。未曾有纤毫别相。更无毫厘丝发许作见闻心识解会。何故。诸仁者。诚谓是非路绝妙性天机。所以云。汝生我亦生。汝杀我亦杀。生杀轮王机。交驰如电掣。
　　道吾真和尚示众云。师子儿哮吼。龙马驹[跳-兆+孛]跳。古佛镜中明。三山孤月皎。乃作舞下座。僧问凝然便会时如何。曰老鼠尾上带研椎。如何是佛。曰洞庭为盖。古人道来时不将丝头来。去时不将丝头去。意旨如何。曰三生六十劫未是长期。僧无语。曰会么。僧云不会。曰洞庭八百里未是阔。问如何是真如体。曰夜叉屈膝眼睛黑。如何是真如用。曰金刚杵打铁山摧。
　　灵云因见桃花悟道。有颂云。三十年来寻剑客。几回叶落又抽技。自从一见桃花后。直至如今更不疑。举似沩山。山云。从缘入者永不退失。汝善护持。玄沙云。谛当甚谛当。敢保老兄未彻在。
　　妙喜曰。一家有事百家忙。
　　杨岐和尚示众云。身心清净诸境清净。诸境清净身心清净。还知杨岐老人落处么。河里失钱河里摝。
　　德山和尚示众云。诸子。从朝至暮有甚么事。莫要逞驴唇马觜。问德山老汉么。我且不怕你。未审诸子有何疑虑。近来末法时代多有鬼神。群队傍家走言我是禅师。未审学得多少禅道。说似老汉来。你诸方老秃奴教汝修行作佛。傍家走成得几个佛也。你若无可学。又走作甚么。若有学者。你将取学得底来呈似老汉看。一句不相当须吃痛棒始得。你被佗诸方老秃奴魔魅着。便道我是修行人。打硬作模作样。恰似得道底人面孔。莫取次用心。万劫千生轮回三界皆为有心。何以故。心生则种种法生。若能一念不生则永脱生死。不被生死缠缚。要行即行要坐即坐。更有甚么事。仁者。我见你诸人到处发心。向老秃奴会下学。佛法荷负不惜身命。皆被钉却诸子眼睛。断诸子命根。三二百个淫女相似。道我王化建立法幢。为后人开眼目。自救得么。仁者。如此说修行。你岂不闻道老胡经三大阿僧祇劫修行即今何在。八十年后死去与你何别。诸子。莫狂劝你不如休歇去无事去。你瞥起一念心便是魔家眷属破戒俗人。你见德山出世。十个五个总拟聚头来难问。待教结舌无言。你是偻罗儿。今何不出来。破布袋里盛锥子。不出头是好手。我要问你实底莫错。仁者波波地傍家走道我解禅解道。点胸点肋称杨称郑。到遮里须尽吐却始得无事。你但外不着声色。内无能所知解。体无凡圣。更学甚么。设学得百千妙义。只是个吃疮疣鬼。总是精魅。我遮个虚空道有且不是有。道无且不是无。言凡不凡言圣不圣。一切处安着佗。不得与你万法为师。遮个老汉不敢谤佗。所以老胡吐出许多方便涕唾。教你无事去。莫向外求。你更不肯。欲得采集殊胜言句。蕴在胸襟巧说言辞。以舌头取办高着布裙贵图人知道我是禅师。要出头处。若作如此见解。打那鬼骨臀入拔舌地狱有日在。到处觅人道我是祖师门下客。被佗问着本分事。口似木[木*突]便却与佗说菩提涅盘真如解脱。广引三藏言教是禅是道。诳佗闾阎有甚么交涉。谤我先祖。德山老汉见处即不然。遮里佛也无。法也无。达磨是老臊胡。十地菩萨是担粪汉。等妙二觉是破戒凡夫。菩提涅盘是系驴橛。十二分教是鬼神簿拭疮脓纸。四果三贤初心十地是守古冢鬼。自救得也无。佛是老胡屎橛。仁者。莫错身被疮疣衣。学甚么事。饱吃饭了说真如涅盘。皮下还有血么。须是个丈夫始得。汝莫爱圣。圣是空名。向三界十方世间若有一尘一法可得。与你执取生解保任贵重者。尽落天魔外道。是有学得底。亦是依草附木精魅野狐。诸子。老汉此间无一法与你诸子作解会。自己亦不会禅。老汉亦不是善知识。百无所解。只是屙屎放尿乞食乞衣。更有甚么事。德山老汉劝你不如无事去。早休歇去。莫学颠狂。每人担个死尸浩浩地去。到处向老秃奴口里爱佗涕唾吃。便道我是入三昧修蕴积行长养圣胎愿成佛果。如斯等辈。德山老汉见。似毒箭入心。花针乱眼。辜负先祖带累我宗。图他道我是出家儿。如此消佗十方施主。水也消不得。莫算道敢向佗国王地上行。父母不供甘旨。岂为无罪。莫错用心。阎罗王征你草鞋钱有日在。穿你鼻孔击着橛上偿佗宿债。莫言老汉不道。是你诸人大似有福遇着德山出世。与你解却绳索。脱却笼头。卸却角驮。作个好人去。三界六道收摄你不得。更无别法。是个烜赫虚空无碍自在。不是你庄严得底物。从佛从祖皆传此法而得出离。一大藏教只是整理。你今时人诸子莫向别处求觅。乃至达磨小碧眼胡僧到此来。也只是教你无事去。教你莫造作。着衣吃饭屙屎送尿。更无生死可怖。亦无涅盘可得。无菩提可证。只是寻常一个无事人。第一莫拱手作禅师。觅个出头处。巧言语魔魅后生。欲得人唤作长老。自己分上都无交涉。徒知心识浩浩地日夜捏怪不休。称杨称郑。我是江西马大师宗徒。德山老汉且不是你群队人。我见石头和尚不识好恶。老汉所以骂伊。诸子你但莫着声色名言句义境致机关道理善恶凡圣。取舍攀缘染净明暗有无诸念。可中与么得方是个无事人。佛亦不如你。祖亦不如你。仁者。莫走蹋汝脚板阔去。别无禅道可学。若有学得者。即是二头三首外道见解。亦无神通变现可得。汝道神通是圣。诸天龙神五通神仙外道修罗亦有神通。应可是佛也。孤峰独宿一食卯斋。长坐不卧六时礼念。疑佗生死。老胡有言。诸行无常是生灭法。若言入定凝神静虑得者。尼乾子等诸外道师亦入得八万劫大定。莫是佛否。明知邪见精魅。仁者。老胡不是圣。佛是老胡屎橛。且要仁者辨取好恶。莫着人我。免被诸圣橛。菩提橛。解脱殊胜名言妙义没溺系缚汝。何以故。一念妄心不尽即是生死相续。仁者。时不待人。莫因循过日。时光可惜。老汉不图你田舍奴荷负。若肯即信取。若不肯每人有个屎钵担取去。老汉亦不求你。诸方大有老秃奴取一方处所说禅说道。你急去学取抄取。我此间终无一法与你诸人。仁者。问取学取以为知解。老汉不能入拔舌地狱。若有一尘一法示诸人。说言有佛有法有三界可出者。皆是野狐精魅。诸仁者。欲得识么。只是个虚空尚无纤尘可得。处处清净光明洞达。表里莹彻无事无依无栖泊处。有甚么事。老汉从生至死只是个老比丘。虽在三界生而无垢染。欲得出离何处去。设有去处亦是笼槛。魔得其便。仁者。莫用身心。无可得。只要一切时中莫用。佗声色应是从前行履处。一时放却。顿脱羁锁。永离盖缠。一念不生即前后际断。无思无念。无一法可当情。仁者。作么生拟下口觜。你多知解。还曾识渠面孔么。出家儿乃至十地满心菩萨觅佗踪迹不着。所以诸天欢喜。地神捧足。十方诸佛赞叹。魔王啼哭。何以故。缘此虚空活鱍鱍地。无根株。无住处。若到遮里。眼孔定动即没交涉。仁者。莫求佛。佛是大杀人贼。赚多少人入淫魔坑。莫求文殊普贤。是田舍奴。可惜许一个堂堂丈夫儿。吃佗毒药了便拟作禅师面孔。见神见鬼。向后狂乱傍家走觅师婆打瓦卜去。被无知老秃奴便即与卜道。教你礼祖师鬼。佛鬼。菩提涅盘鬼。是小淫女子不会。便问如何是祖师西来意。遮老秃奴便打禅床作境致。竖拂子云。好晴好雨好灯笼。巧述言词强生节目。言有玄路鸟道。展手若取。如是说。如将宝器贮於不净。如将人粪作旃檀香。仁者。彼既丈夫我亦尔。怯弱於谁。竟日就佗诸方老秃奴口觜。接佗涕唾吃了。无惭无愧。苦哉苦哉。狂却子去。因果分明。水牯牛牵犁拽杷。眼睛突出。气力不登。大棒打你脊。劫佛衣食。道我修行了也。若不明大理。饶你去佛肚里过来。只是个能行底屎橛。不曾遇着好人。便即认得六根门头光影。向口里说取露布是隐言妙句光彩尖新。争柰你自家无分。仁者。是别人涕唾。更有一辈三三两两聚头商量。甚么处无事好经冬过夏。快说禅道。有知解。会义理。仁者。总作如此见解觅便宜。岂有如此道理。入地狱有日在。莫道不向诸子说。到处菜不择一茎。柴不般一束。一朝福尽。只是吃草去。虚消信施滥称参学更作禅师模样。无益於人。自己分上十二时中行履处心常附物。见人只欲妖媚掉尾子指东话西。眼里口边果然不见。只欲将相似语勘当解处。老汉与你诸人何别。郎君子莫取一期眼下口快。吃佗毒药了。似贪淫女人不持斋戒。瞎秃奴群羊僧颠却佗人入地狱。仁者。莫取次看册子寻句义觅胜负。一递一口何时休歇。老汉相劝不是恶事。切须自带眼目辨取清浊。是佛语是魔语。莫受人惑。所以殊胜名言皆是老胡一期方便施设。切须休歇去。莫倚一物领佗言语作解会。拣择亲疎浮虚诈伪。记佗闲言长语。皆是比量。仁者。老汉只恐诸子堕坑落堑。作薄福业。事褫唇觜得少为足。向静处立不肯进前。自惑诸境乱走佗人由巡万法。盖为不信虚空本来无事。增减佗不得。你诸人好似老鸦。身在虚空心在粪堆上。只觅死物吃。诸子。莫道德山老汉不曾入丛林商量。高声骂取无人情不怕业。只为诸子不守分。驰骋四方傍佗门户。恰似女姑鬼传言送语。依事作解。心迹不忘。自犹不立。常负死尸担枷带锁。五百一千里来到德山面前。八字立地如欠伊禅道相似。和尚须为我说指示我。老汉全体作用大棒。铠遮田舍奴骂贼。屎孔面不识好恶。到我遮里恰似遇澧州人煮鱼羹烂臛一顿。且图你放下重担。去却枷锁。作个好人去。还肯么。若肯即住。不肯一任脱去。珍重。
　　国师三唤侍者。侍者三应。国师云。将谓吾辜负汝。谁知汝辜负吾。
　　妙喜曰。国师还见侍者么。侍者还见国师么。
　　雪窦和尚示众云。布袋里盛锥子。不出头是好手。大众。雪窦锥头出也。莫有傍不肯底禅客出来。良久云。诸人既乃缩头。且听诸方检责。一日问僧你浴未。僧云某此生不浴。曰你不浴图个甚么。僧云今日被和尚勘破。曰贼不打贫儿家。
　　临济和尚示众云。今时学佛法者且要求真正见解。若得真正见解。生死不染去住自由。不要求殊胜殊胜自至。道流。只如自古先德皆有出人底路。如山僧指示人处只要你不受人惑。要用便用更莫迟疑。如今学者不得。病在甚处。病在不自信处。你若自信不及。即便忙忙地狥一切境。被佗万境回换不得自由。你若能歇得念念驰求心。便与祖佛不别。你欲得识祖佛么。只你面前听法底是。学人信不及。便向外驰求。设求得者。皆是文字名相。终不得佗活祖意。此时不遇。万劫千生轮回三界徇好恶境。掇去驴牛肚里生。道流。约山僧见处。与释迦不别。每日多般用处欠少甚么。六道神光未曾间歇。若能如是见得。即是一生无事人。大德。三界无安犹如火宅。此不是你久停住处。无常杀鬼一剎那间不择贵贱老少。你要与祖佛不别。但莫外求。一念清净心光是你屋里法身佛。一念无分别心光是你屋里报身佛。一念无差别心光是你屋里化身佛。此三种身是你即今目前听法底人。只为不向外驰求有此功用。若据经论家取三种身为极则。约山僧见处不然。此三种身是名言。亦是三种依。古人云。身依义立。土据体论。法性身。法性土。明知是光影。大德。你且识取。弄影底人是诸佛之本源。一切处是道流归舍处。是你四大色身不解说法听法。脾胃肝胆不解说法听法。虚空不解说法听法。是甚么解说法听法。是你目前历历底物一段孤明。是遮个解说法听法。若如是见得。便与祖佛不别。但一切时中更莫间断触目皆是。只为情生智隔想变体殊。所以轮回三界受种种苦。约山僧见处。无不甚深无不解脱。道流。心法无形通贯十方。在目曰见。在耳曰闻。在鼻齅香。在口谈论。在手执捉。在足运奔。本是一精。明分为六和合一心。既无随处解脱。山僧恁么说意在甚处。只为一切处驰求心不能歇。上佗古人闲机境。道流。取山僧见处。坐断报化佛头。十地满心犹如客作儿。等妙二觉担枷锁汉。罗汉辟支犹如厕秽。菩提涅盘如系驴橛。何以如此。只为道流不达三祇劫空。所以有此障碍。若是真正道人终不如是。但能随缘消旧业。任运着衣裳。要行即行要坐即坐。无一念心希求佛果。缘何如此。古人云。若欲作业求佛。佛是生死大兆。大德。时光可惜。只据傍家波波地学禅学道认名认句。求佛求祖求善知识。意度莫错。道流。你只有一个父母。更求何物。你自返照看。古人云。演若达多失却头。求心歇处即无事。大德。且要平常。莫作模样。有一般不识好恶秃兵。便即见神见鬼指东画西好晴好雨。如是之流尽须抵债。向阎罗王前吞热铁圆有日在。好人家男女被遮般野狐精魅所着。便即捏怪瞎屡生。索饭钱有日在。道流。切要求取真正见解向天下横行。免被遮一般精魅惑乱身心。更莫造作。只是平常你才拟心早是错了也。且莫求佛。佛是名句。你还识驰求底么。三世十方佛祖出来。也只为求法。如今参学道流也只为求法。得法始了。未得依前轮回五道。云何是法。法者是心法。心法无形贯通十方。目前见用。人信不及。便乃认名认句向文字中求其意度。与佛法天地悬隔。道流。山僧说法说甚么法。说心地法。便能入净入秽入凡入圣入真入俗。要且不是你真俗凡圣能与一切真俗凡圣安名。一切真俗凡圣安着个名字不得。道流。把得便用更莫安排。方契玄旨。山僧说法与天下人别。只如有个文殊普贤出来目前。各现一身问法。才道咨和尚。我早辨了也。何以如此。只为我见处别。外不取凡圣。内不住根本。见彻本法。更不疑谬。
　　二十五祖婆舍斯多因与外道无我尊论议。外道曰请师默论不假言说。祖曰不假言说孰知胜负。曰但取其义。曰汝以何为义。曰无心为义。曰汝既无心安得义乎。曰我说无心当名非义。曰。汝说无心当名非义。我说非心当义非名。曰当义非名谁能辨义。曰汝名非义此名何名。曰为辨非义是名无名。曰。名既非名义亦非义。辨者是谁。当辨何物。如是往返五十九翻。外道杜口信伏。
　　妙喜曰。婆舍斯多何用忉怛。当时若见佗道请师默论不假言说。便云义堕也。即今莫有要与妙喜默论者么。或有个衲僧出来道义堕也。我也知你在鬼窟里作活计。
　　大宁宽和尚示众云。无念为宗。无住为本。真空为体。妙有为用。所以道尽大地是真空。徧法界是妙有。且道是甚么人用得。四时运转日月长明。法本不迁道无方所。随缘自在逐物升沈。此土佗方入凡入圣。虽然如是。且道入乡随俗一句作么生道。良久云。西天梵语。此土唐言。
　　圆明和尚示众云。灵山付嘱相传十方。诸佛出现於世。唤作建置道场转大法轮。如斯之法只在如今。若於祖宗门下天地悬殊。上上之流何不启问。时有僧出。明云。去去西天路。迢迢十万余。问灵山一会意旨如何。曰当初妄想直至如今。云如何是最初一句。曰三生六十劫。云大悟底人还有过也无。曰铁山横在路。复云。坐断日头。天地黯黑。忙忙者匝地普天。与么之时。佛祖出头来。好与三十棒。虽然如是。官不容针。私通车马。
　　姜山方和尚示众云。不是道得道不得。诸方尽把为奇特。寒山烧火满头灰。笑骂丰干遮老贼。僧问莲花未出水时如何。曰穿针嫌眼小。云出水后如何。曰尽日展愁眉。问如何是不动尊。曰单着布衫穿市过。云学人未晓。曰骑驴蹋破洞庭波。问透过三级浪专听一声雷。曰伸手不见掌。云还许学人进向也无。曰蹋地告虚空。云雷门之下布鼓难鸣。曰。八花球子上。不用绣红旗。云三十年后此话大行。方便打。问。奔流度刃疾焰过锋。未审姜山门下还许借借也无。曰天寒日短夜更长。云锦帐绣鸳鸯行人难得见。曰髑髅里面气冲天。云和尚。曰鸡头凤尾。云诸方泥里洗姜山画将来。曰姜山今日为客。且望阇梨善传。然虽如是。不得放过。乃拍禅床一下。
　　兴化和尚开堂示众云。遮一炷香本分为三圣师兄。三圣为我太孤。便合承嗣大觉。大觉为我大赊。我於三圣处会得宾主句。若不遇大觉师兄洎合误却我平生。我在大觉吃棒。见得临济先师在黄檗处吃棒底道理。此一炷香供养我临济先师。僧问多子塔前共谈何事。曰一人传虚万人传实。
　　五祖演和尚示众云。真如凡圣皆是梦言。佛及众生并为增语。或有人出来道盘山老聻。但向伊道。不因紫陌花开早。争得黄莺下柳条。若更问道五祖老聻。自云。喏。惺惺着。
　　子湖镢地次。亚镢头回视胜光云。事即不无。拟心即差。胜光便问如何是事。被子湖拦胸蹋倒。从此省悟。
　　法华举和尚示众云。若开口又成增语。不开口去又成剩语。乃云。金轮天子勑。草店家风别。
　　玄沙和尚示众云。夫古佛真宗常随物现。堂堂应用处处流耀。隐显坦然高低尽照。是以沙门上士道眼唯先。契本明心方为究竟。森罗万像一体同源。廓尔无边谁论有滞。尘劫中事都在目前。时人旷隔年深致乖常体。迷心认物以背真宗。执有滞空不遇良朋道友。只自於私作解。纵有商量浑成意度。及至寻穷理地不辨正邪。况平生自己未曾捞摝。若乃先贤古德便自知时。克己推功庵岩石室。古德云。情存圣量犹落法尘。己见未忘还成渗漏。不可道持斋持戒长坐不卧。住意观空凝神入定。便当去也有甚么交涉。西天外道入得八万劫定。凝神寂静闭目藏睛灰身灭智。劫数满后不免轮回。盖为道眼不明。生死根源不破。夫出家儿即不然。不可同佗外道也。莫非真实明达具大知见。能与诸佛同彻寂照忘知虚含万像。如今甚么处不是。汝甚么处不分明。甚么处不露现。何不与么会去。若无遮个田地。时中争柰诸般渗漏何。总成虚妄。阿那个便是平生得力处。如实未有发明。切须在急时中忘餐失寝似救头然。如丧身命。冥心自救。放舍闲缘歇却心识。方有少许相亲。若不如是。明朝后日尽被识情带将去。有甚么自由分。如今却不如佗无情之物敷唱分明。土木石头说法非常真实。只是少人能听。若闻此说始可商量。且道无情说底法作么生商量。试道看。不可道无言无说也。无视无听也。不可道无问而自说。称叹所行道。不见善财童子参五十三人知识。末后见弥勒。弹指之顷得入门。才入门后其门自闭。於楼阁中睹百千诸佛过去舍身受身。所参一百二十人知识化境於楼阁中一时俱现为其证明。善财疑心顿息。大凡三条椽下具遮个真实发明即可商量。便向四生六道中同於诸佛净土。更惧何生死。且阿谁知佗一切诸法都无实体。至於灵山会上迦叶亲闻犹如话月。古德云。善恶都莫思量还同指月。乃至三乘行位解脱菩萨涅盘圣德圣果并如空花兔角。不见道却来观世间。犹如梦中事。有为心法不可相依。日久年深全无利益。只为违真弃本。厌离凡情折心圣道。作此见知不出佗限量。抛佗五阴不去。不见道诸行无常是生灭法。你只拟向前争能明得。可中彻去方得知之。若未究得。当知尽是虚头。世间难信之法。具大根器力能明达。今生若彻去。万劫亦然。古德云直向今生须了却。谁能累劫受余殃。珍重。
　　琅邪觉和尚示众曰。进前即死。退后即亡。不进不退落在无事之乡。何故如此。长安虽乐。不是久居。
　　妙喜曰。啼得血流无用处。不如缄口过残春。
　　扬岐会和尚示众。拈拄杖云。一即一切一切即一。画一画云。山河大地天下老和尚百杂碎。作么生是诸人鼻孔。良久云。剑为不平离宝匣。药因救病出金瓶。喝一喝。卓一下。
　　灌溪闲和尚示众云。十方无壁落。四面亦无门。露裸裸。赤洒洒。没可把。僧问如何是祖师西来意。曰。钵盂盛饭。桶里盛羹。云学人不会。曰。饥即吃。饱即休。问久向灌溪。到来只见沤麻池。曰。你只见沤麻池。且不见灌溪。云如何是灌溪。曰劈箭急。
　　奯上座参德山。德山才见便作抽坐具势。奯云。遮个则且止。心境一如底来。向佗道个甚么即免诸方检责。曰犹较昔日三步在。别作个主人翁来。奯便喝。山不对。奯云塞却遮老野狐咽喉。沩山闻举云。奯上座虽得便宜。争奈掩耳偷铃。
　　颕桥安铁胡一日在风穴团炉内坐。有锺司徒来见便问三界焚烧如何出得。安将火匙拨火开。司徒拟议。安曰司徒司徒。
　　三圣和尚参德山。才欲展坐具。山云。住。不用展炊单。遮里无残羹馊饭与汝。曰。赖遇无设有。向甚么处着。山便打。圣接住推倒向床上。山大笑。圣哭苍天便下参堂。堂中首座号踢天泰。问。行脚高士须得本道公验。作么生是本道公验。圣云道甚么。座再问。圣打一坐具云。遮漆桶。前后触忤多少贤良。座拟人事。圣便过第二座人事。
　　大愚芝和尚示众。举盘山颂云。光非照境。境亦非存。光境俱忘。复是何物。乃竖起拂子云。微尘诸佛光明总在遮里。照破你诸人心肝五脏。衲僧面前不得道着。切宜忌口。小参示众云。一击响玲珑。喧轰宇宙通。知音才侧耳。项羽过江东。恁么会。恰认得驴鞍桥作阿爷下颔。
　　翠岩真和尚举黄檗在南泉作首座。甘贽行者请施财。檗云财法二施等无差别。行者舁钱出堂。须臾复云请施财。檗云财法二施等无差别。贽便行钱。甘贽行者黠儿落节。黄檗施财何曾梦见。
　　妙喜曰。一等是随邪逐恶。遮云居罗汉较些子。
　　鼓山和尚示众云。大事未办。宗脉不通。切忌记持言句。意识里作活计。不见道。意为贼。识为浪。尽被漂沦没溺去。无自由分。诸和尚必若大事未通。不如休去大歇去。身心纯静去好。时中莫驻着。事却易得露。遮个是事。不得已相劝之言。古人唤作死马医。若是个汉。向佗与么道。如同寐语一般。且诸人分上作么生。十二分教还用得一字么。诸方老宿语还用得一句么。若十二分教是。兄弟在阿那教中。若诸方老宿语当得。兄弟在阿那句中。所以道十二分教唱不得。凡圣摄不得。今古流不得。言句该不得。与么说话盖为刺头入在教门里。且与伊拆开。若有个汉总未通遮个消息。向佗与么道。被伊蓦口掴[尸@豕]沸作么。不可怪得佗也。兄弟。大须甄别。莫吉凶不辨。有辨者出来对众验看。时寒久立。
　　黄龙南和尚示众云。鹤勒那空中变现曼拏罗。指地为泉。德山会下光前绝后。临济门前只得一边。良久云。作么生是那一边。
　　僧问南院。从上诸圣甚么处去。曰不上天堂即入地狱。云和尚作么生。曰还知宝应老落处么。僧拟议。院以拂子蓦口打。复唤僧近前曰。令合是汝行。又打一拂子。雪窦云。令既自行。且拂子不知来处。雪窦道个瞎。且要雪上加霜。
　　妙喜曰。权衡临济三要三玄。须还佗南院始得。雪窦为甚么却道拂子不知来处。妙喜亦道个瞎。且图两得相见。
　　百丈问赵州近离甚处。曰南泉。丈云南泉有何言句。曰未得之人直须悄然。丈便喝。州作怕势。丈云大好悄然。州乃作舞而出。
　　司空山净禅师因学者请问。师以颂答之。今录三首。四大无主复如水。遇曲逢直无彼此。净秽两处不生心。壅决何曾有二意。触境但似水无心。在世纵横有何事。见闻觉知无障碍。声香味触常三昧。如鸟空中祇么飞。无取无舍无憎爱。若会应处本无心。始得名为观自在。见道方修道。不见复何修。道生如虚空。虚空何所修。徧观修道者。拨火觅浮沤。但看弄傀儡。线断一时休。
　　德山问维那今日几人新到。曰八人。山云唤来一时生按过。
　　真净和尚解夏示众云。有问话者么。乃以拂子击禅床云。天地造化有阴有阳有生有杀。日月照临有明有暗有隐有显。江河流注有高有下有壅有决。明王治化有君有臣有礼有乐有赏有罚。佛法住世有顿有渐有权有实有结有解结也。四月十五。十方法界是圣是凡若草若木。以拂子左边敲云。从遮里一时结。举拂子云。总在拂子头上。还见么。乃喝云。解也。七月十五日。十方法界若草若木乃圣。乃凡以拂子右边敲云。从遮里一时解。举拂子云。总在拂子头上。还见么。乃喝云。祇如四月十五日已前。七月十五日已后。且道是解是结。举拂子云。总在拂子头上。还见么。乃喝云。诸高德。此三喝中有一喝是金刚王宝剑。有一喝是踞地师子。有一喝是探竿影草。若人一一辨得。始见临济大师道出常情。黄檗被掌。大愚遭筑。虽相去三二百年。许汝亲为嫡子。然后大开不二妙门。权诸祖道摧邪显正。扶宗立教整顿颓纲。纵大知见耀大法眼。不动本际决胜魔军。乃喝云。更须知有一喝不作一喝用。到遮里须是具烁迦罗眼。向未屙已前蓦提得去。诸高德。且道提得个甚么。良久喝一喝。
　　泐潭准和尚示众云。今朝腊月十。夜来天落雪。群峰极目高低白。绿竹青松难辨别。必是来年蚕麦熟。张公李公皆欣悦。皆欣悦。鼓腹讴歌笑不彻。把得云箫撩乱吹。依稀又如杨柳枝。又不觉手之舞之足之蹈之。左之右之。喝一喝云。禅客相逢只弹指。此心能有几人知。
　　异见王问波罗提曰何者是佛。答曰见性是佛。王曰师见性否。曰我见佛性。王曰性在何处。曰性在作用。王曰是何作用我今不见。曰今现作用王自不见。王曰於我有否。曰。王若作用。无有不是。王若不用。体亦难见。王曰若当用时几处出现。曰若出现时当有其八。王曰其八出现当为我说。波罗提曰。在胎曰身。处世名人。在眼曰见。在耳曰闻。在鼻辨香。在舌谈论。在手执捉。在足运奔。徧现俱该法界。收摄在一微尘。识者知是佛性。不识唤作精魂。王闻心即开悟。
　　妙喜曰。即今敢问诸人。那个是佛性。那个是精魂。
　　调达谤佛。生身陷地狱。佛令阿难传旨。汝在狱中安否。达云。我虽在狱中。如三禅天乐。佛又令阿难问。汝还求出否。达云我待世尊来便出。阿难云。世尊是三界大师。岂有入地狱分。达云我岂有出地狱分。翠岩真云。亲言出亲口。
　　云门问曹山如何是沙门行。山曰吃常住苗稼者是。门云便恁么去是如何。曰汝还畜得么。门云畜得。山曰汝作么生畜。门云着衣吃饭有甚么难。山曰何不道披毛戴角。门便礼拜。
　　长沙和尚有秀才看千佛名经。问曰。百千诸佛但闻其名。未审居何国土。还化物也无。曰黄鹤楼崔颢题后。先辈还曾题未。曰未曾。曰无事题取一篇。黄龙新颂云。黄鹤楼前法战时。百千诸佛竖降旗。渠无国土归何处。赢得多才一首诗。
　　五祖演和尚白云示众。举雪峰问德山。从上诸圣以何法示人。山云我宗无语句。亦无一法与人。雪峰从此有省。僧问雪峰。和尚见德山得个甚么便休去。峰云我空手去空手归。白云今日说向透未过者。有两个人从东京来。问伊甚么处来。佗却道苏州来。便问伊苏州事如何。伊道一切寻常。虽然如是。谩白云不过。何故。只为语音各别。毕竟如何。苏州菱。邵伯藕。又示众。举僧问曹山。佛未出世时如何。曰曹山不如。出世后如何。曰不如曹山。若以世谛观之。曹山合吃二十棒。若以祖道观之。白云合吃二十棒。然虽如是。棒头有眼。两人中一人全肯。一人全不肯。若人点检得出。许你具半只眼。
　　兴阳静和尚初参西院便问。拟问不问时如何。院便打。静良久。院云。汝若唤作棒则眉须堕落。静於言下大悟。
　　琅邪觉和尚示众。举汾阳先师颂云。三玄三要事难分。得意忘言道易亲。一句分明该万象。重阳九日菊花新。乃喝一喝云。是第几玄。良久云。汝也有没量罪过。我也有没量罪过。僧问如何是佛。曰铜头铁额。僧云不会。曰鸟觜鱼腮。
　　僧问大龙和尚。色身败坏。如何是坚固法身。曰山花开似锦。涧水湛如蓝。
　　妙喜曰。若以此两句明坚固法身。生身入地狱。
　　翠岩真和尚在归宗南和尚会中为首座时。南问承闻首座常将女子出定话为人是否。真云无。南曰。奢而不俭。俭而不奢。为甚道无。真云若是本分衲僧也少佗盐酱不得。南却回首唤侍者报典座。明日只煮白粥。
　　玄沙和尚侍雪峰行次。峰指面前地云。遮一片田地好造个无缝塔。沙曰高多少。峰乃上下顾视。沙曰人天福报即不无。和尚灵山授记未梦见在。峰云汝作么生。沙曰七尺八尺。琅邪觉云。国清才子贵。家富小儿娇。
　　法眼因僧来参次。以手指帘。寻有二僧齐去卷。法眼云。一得一失。
　　龙济问僧甚处来。云翠岩来。曰翠岩有何言句示徒。云。常道出门逢弥勒。入门见释迦。曰与么道又争得。僧便问和尚又如何。曰出门逢阿谁。入门见甚么。僧於言下有省。
　　大乘遵和尚在慈照会中。一日问古人索火意旨如何照。曰任佗灭。云灭后如何。曰初三十一。云恁么则好时节也。曰汝见甚么道理。云今日一场困。照便打。遵乃有颂。索火之机实快哉。藏锋妙用少人猜。要会我师亲的旨。红炉火尽不添柴。
　　广慧琏和尚示众云。祖令当行。人天泯迹。若通一线道。且与说葛藤。何故如此。拟议之间早是丧身失命了也。山僧不避诸方检责。入泥入水为汝诸人。莫有会底么。试通个消息。良久云。看看总在魔界里作活计也。遂拈拄杖云。速道速道。众拟议。乃喝一喝。僧问如何是无位真人。曰上木下铁。云恁么则罪归有处也。曰判官掷下笔。僧礼拜。琏云拖出。
　　罗汉琛和尚问保福僧。彼中佛法如何示人。曰保福有时示众云。塞却汝眼。教汝觑不见。塞却汝耳。教汝听不闻。坐却汝意根。教汝分别不得。琛云。吾问汝。不塞汝眼。汝见个甚么。不塞汝耳。汝闻个甚么。不坐汝意根。汝作么生分别。僧於言下有省。
　　妙喜曰。富嫌千口少。贫恨一身多。
　　投子和尚在桐城县因赵州问。莫便是投子庵主么。师云茶盐钱布施我来。州先归庵。晚间见师自携油回。州云。久向投子。到来祇见卖油翁。师云。汝祇识卖油翁。且不识投子。州云如何是投子。师提起油缾云油油。
　　曹山因纸衣道者来。山问莫便是纸衣道者否。衣云不敢。山曰如何是纸衣下事。衣云。一裘才挂体。万法悉皆如。山曰如何是纸衣下用。衣近前应诺便立脱去。山曰。汝既解恁么去。何不恁么来。纸衣忽然开眼问。一灵真性。不假胞胎时如何。山曰未是妙。衣云如何是妙。山曰不借借。纸衣珍重却便坐化。山乃有颂曰。觉性圆明无相身。莫将知见妄踈亲。念异便於玄体昧。心差不与道相邻。情分万法沈前境。识鉴多端丧本真。如是句中全晓会。了然无事昔时人。僧问一牛饮水五马不嘶时如何。曰曹山解忌口。
　　赵州和尚示众云。兄弟若从南方来者即与下载。若从北方来者即与装载。所以道近上人问道即失道。近下人问道即得道。兄弟。正人说邪法邪法亦随正。邪人说正法正法亦随邪。诸方难见易识。我遮里易见难识。又示众云。此事如明珠在掌。胡来胡现汉来汉现。老僧拈一枝草作丈六金身用。将丈六金身作一枝草用。佛即是烦恼。烦恼即是佛。
　　僧问资福如何是一尘入正受。福作入定势。僧云如何是诸尘三昧起。福曰汝问阿谁。云门云。遮阿师话堕也不知。又云。前头早是葛藤。又道汝问阿谁。
　　南泉问黄檗。定慧等学明见佛性。此理如何。檗曰十二时中不依倚一物始得。泉云莫便是长老见处么。檗曰不敢。泉云。浆水钱且置。草鞋钱教谁还。檗休去。
　　妙喜曰。不见道路逢剑客须呈剑。不是诗人不献诗。
　　叶县省和尚。僧问。忽逢大阐提人来。师还相为也无。曰法久成弊。云慈悲何在。曰年老成魔。问宝剑未出匣时如何。曰劈口着。云出匣后如何。曰拈却牙齿。问如何是论顿也不留朕迹。曰。日午打三更。石人侧耳听。云如何是语渐也返常合道。曰。问处分明。觌面相呈。问如何是超师之作。曰老僧眉毛长多少。问如何是尘中独露身。曰。塞北千人帐。江南万斛船。云恁么即非尘也。曰学语之流一札万行。问如何是和尚深深处。曰。猫有缩血之功。虎有起尸之德。云莫便是也无。曰。碓捣东南。磨推西北。
　　石门聪和尚。僧问。日往月来迁。不觉年衰老。还有不老者么。曰有。云作么生是不老者。曰。虬龙筋力高声叫。晚后精灵转更多。问如何是学人深深处。曰乌龟水底深藏六。云未审其中事若何。曰路上行人莫与知。问。承古有言。只遮如今谁动口。意旨如何。曰莫认驴鞍桥作阿爷下颔。
　　报恩从和尚。僧问师子未出窟时如何。曰锋铓难击。云出窟后如何。曰藏身无路。云欲出不出时如何。曰命似悬丝。云向去事如何。曰拶。
　　翠岩真和尚示众。举僧问巴陵如何是道。答云明眼人落井。又问宝应如何是道。答云五凤楼前。又问首山如何是道。答曰脚下深三尺。此三转语。一句壁立千仞。一句陆地行船。一句宾主交参。众中莫有拣得者么。出来道看。如无且行罗汉慈。破结贼故。行菩萨慈。安众生故。行如来慈。得如相故。
　　克符道者问临济。如何是夺人不夺境。曰。煦日发生铺地锦。婴儿垂发白如丝。云如何是夺境不夺人。曰。王令已行天下徧。将军塞外绝烟尘。云如何是人境俱不夺。曰。王登宝殿。野老讴歌。云如何是人境俱夺。曰。并汾绝信。独处一方。师於言下领旨。深入三玄三要。四句之门。颇资玄化。
　　法眼指凳子云。识得凳子周匝有余。云门云。识得凳子天地悬殊。天衣云。识得凳子梌楠木做。
　　妙喜曰。识得凳子好剃头洗脚。虽然如是。大有人错会在。
　　德山和尚一日饭迟先托钵下堂。雪峰时作饭头。才见便问。遮老汉。钟未鸣。鼓未响。托钵向甚么处去。山便归方丈。雪峰举似岩头。头云大小德山不会末后句。山闻举。令侍者唤岩头来问。汝不肯老僧那。岩头密启其意。山来日上堂。与寻常说话不同。头向堂前抚掌大笑云。且喜堂头老汉会末后句。佗后天下人不奈何。虽然如是。只得三年。后三年果迁化。
　　于頔相公问紫玉。佛法至理乞师一言。玉曰。相公。佛法至理。须去其情理。公云便请和尚去其情理。玉曰便请问来。公云如何是佛。玉召相公。公应喏。玉曰更莫别求。药山后闻此语曰。噫。可惜于相公生埋向紫玉山下。相公闻得特访药山。乃问如何是佛。山召云相公。公应喏。山曰是甚么。公於此有省。招庆共罗山举次。庆曰。一等是道。甚是奇特。云泥有隔。罗山云。大师也不得草草。当时赖遇于相公。可中草窠里若拨着个焦尾大虫。何处有药山也。庆曰作么生。罗山曰还知于相是锻了金么。
　　雪窦和尚曰。十方无壁落。四面亦无门。古人向甚处见客。或若道得接手句。许汝天上天下。
　　云门到天童。童云汝还定当得么。门云和尚道甚么。童云不会即目前包裹。门云会即目前包裹。
　　妙喜曰。十字街头石敢当。
　　天衣怀和尚色空颂二首。色空空色色空空。碍却潼关路不通。劫火洞然毫末尽。青山依旧白云中。东西南北。十万八千。空生罔措。火里生莲。
　　保福问僧殿里是甚么佛。僧云和尚定当看。曰释迦佛。云和尚莫谩人好。曰却是汝谩我。又问僧汝名甚么。云咸泽。曰忽遇枯涸者如何。云谁是枯涸者。曰我是。云和尚莫谩人好。曰却是汝谩我。又问饭头镬阔多少。曰和尚试量看。师以手作量势。曰和尚莫谩某甲。曰却是汝谩我。又见一僧乃曰。汝作甚么业来得恁么长大。曰和尚短多少。师蹲身作短势。僧曰和尚莫谩人好。曰却是汝谩我。
　　赵州问投子大死底人却活时如何。投子云。不许夜行。投明须到。
　　罗山在禾山送同行矩长老出门次。师把柱杖向前一撺。矩无对。师云。石牛拦古路。一马勿双驹。后有僧举似踈山。山云。石牛拦古路。一马生三寅。
　　泐潭英和尚示众云。释迦老子当时一手指天一手指地云。天上天下唯我独尊。释迦老子可谓傍若无人。当时若遇个明眼衲僧。直教陀上天无路入地无门。然虽如是。也须是铜沙罗里油盛始得。
　　妙喜曰。可贵可贱。
　　荐福思和尚。僧问古殿无佛时如何。曰梵音何来。又问不假修证如何得成。曰修证即不成。
　　法眼禅师三界唯心颂。三界唯心。万法唯识。唯识唯心。眼声耳色。色不到耳。声何触眼。眼色耳声。万法成办。万法匪缘。岂观如幻。大地山河。谁坚谁变。又华严六相颂。华严六相义。同中还有异。异若异於同。全非诸佛意。诸佛意总别。何曾有同异。男子身中入定时。女子身中不留意。不留意。绝名字。万象明明无理事。
　　青原问神会从甚么处来。会云曹溪来。曰将得甚么物来。会振身而立。师曰犹带瓦砾在。会云和尚莫有真金与人否。曰设有汝向甚么处着。
　　罗汉南和尚示众云。红霞穿碧落。白鹭点沧洲。不是寒山子。时临古渡头。骑骏马。骤高楼。万里银河辊玉球。别明真解脱。拨火觅浮沤。又示众云。禅不禅。道不道。三寸舌头胡乱扫。昨夜日轮飘桂花。今朝月窟出芝草。阿呵呵。万两黄金无处讨。一句绝思量。诸法不相到。
　　雪峰云。饭箩边坐饿死人。临河渴死汉。玄沙云。饭箩里坐饿死汉。水里没头浸渴死汉。云门云。通身是饭。通身是水。
　　妙喜举了喝云。多觜阿师。可杀忍俊不禁。通身是饭。通身是水。那里得遮消息来。

　　正法眼藏卷第一之下
　　正法眼藏卷第二之上

　　　　径山大慧禅师　宗杲　集并着语
　　　　后学黄叶庵沙门智舷校阅
　　达磨大师安心法门云。迷时人逐法。解时法逐人。解则识摄色。迷则色摄识。但有心分别计较。自心现量者悉皆是梦。若识心寂灭。无一动念处是名正觉。问云何自心现量。答见一切法有。有自不有。自心计作有。见一切法无。无自不无。自心计作无。乃至一切法亦如是。并是自心计作有。自心计作无。又若人造一切罪。自见己之法王即得解脱。若从事上得解者气力壮。从事中见法者即处处不失念。从文字解者气力弱。即事即法者深。从汝种种运为跳踉颠蹶。悉不出法界。亦不入法界。若以法界入法界即是痴人。凡有所施为终不出法界心。何以故。心体是法界故。问世间人种种学问云何不得道。答。由见己故不得道。己者我也。至人逢苦不忧遇乐不喜。由不见己故。所以不知苦乐者。由亡己故。得至虚无。己自尚亡。更有何物而不亡也。问诸法既空阿谁修道。答。有阿谁须修道。若无阿谁即不须修道。阿谁者亦我也。若无我者。逢物不生是非。是者我自是而物非是也。非者我自非而物非非也。即心无心是为通达佛道。即物不起见名为达道。逢物直达知其本原。此人慧眼开。智者任物不任己。即无取舍违顺。愚者任己不任物。即有取舍违顺。不见一物名为见道。不行一物名为行道。即一切处无处。即作处无作处无作法即见佛。若见相时即一切处。见鬼取相故堕地狱。观法故得解脱。若见忆想分别即受镬汤炉炭等事。现见生死相。若见法界性即涅盘性。无忆想分别即是法界性。心非色故非有。用而不废故非无。又用而常空故非有。空而常用故非无。
　　石门聪和尚示众云。问答须教起倒全。龙头蛇尾自欺谩。如王秉剑由王意。似镜当台要绝观。开口早经千万里。低头思虑万重关。指人若也无正眼。何啻前程作野干。僧问如何是古佛心。曰蹋着秤锤硬似铁。云意旨如何。曰明日向汝道。问。青山绿水即不问。急切一句作么生道。曰手过膝耳垂肩。广慧琏和尚示众云。佛法本来无事。从上诸圣尽是捏怪。强生节目压良为贱。埋没儿孙。更有云门．赵州．德山．临济。死不惺惺一生受屈。老僧遮里即不然。便是释迦老子出来也贬向佗方世界。教伊绝迹去。何故如此。免虑丧我儿孙。老僧与么道。你等诸人作么生会。若於遮里会得去。岂不庆快。教你脱却毛衫。做个洒洒地衲僧去。更若不会。来年更有新条。在脑乱春风卒未休。有僧入室请盖云。和尚适来言便是释迦老子出来也贬向佗方世界。举未了。琏云。你若恁么会。入地狱如箭。云未审作么生会。琏便打。僧拟议。曰会么。僧云不会。曰山僧今日不避诸方检责为你说破。将此深心奉尘剎。是即名为报佛恩。
　　妙喜举了咄曰。好人不肯做。须要尿里卧。
　　真净和尚示众云。新丰古洞万迭争攒。悟本真踪千林竞簇。古今胜地佛事长兴。所以昔日悟本大师有时提唱云。唯有佛菩提。是真归仗处。复喝一喝云。犹作遮个去就在。诸禅德。只如大师道犹作遮个去就在。且道意作么生。还知落处么。丛林中多有商量者。有底道闻佛闻法似生冤家。况更有归仗处。故遭悟本大师检点。有底道悟本只要人休歇去。有底道悟本只见锥头利不见凿头方。似恁么匹配。又何曾梦见佗。古人既不如是。又且如何。诸禅德。此个大事须子细。不可粗心。一等参禅穷教到底。宗门中千差万别隐显殊途。唯大智方明。降兹已往莫测涯际。而今多是抱不哭孩儿。打净洁球子。把缆放船。抱桥柱澡洗。彼此丈丈。阿谁无分。若便明去。驱耕夫之牛。夺饥人之食。入火不烧入水不溺。於一切处不留。一切处成就。灵光独耀烜赫殊分。可谓荡荡乎落落乎。张起济岸帆。拨动渡人舟。於生死海内白浪堆中。出没去来逍遥自在。乃喝云。从佗谤。任佗非。雨中兼蒻笠蓑衣。而今暂别海门月。携鱼且向市廛归。
　　宝寿和尚有胡钉铰来参。寿问莫是胡钉铰否。胡云不敢。寿云还钉得虚空么。胡云请和尚打破将来。寿便打。胡钉铰不肯。寿云已后有多口阿师为汝点破去在。后参赵州。州云莫是胡钉铰么。胡云不敢。州云还钉得虚空么。胡云请和尚打破将来。州云且钉遮一缝。胡遂举宝寿行棒因缘。州云。我与么道。与佗宝寿千里万里。
　　僧问水陆和尚如何是学人用心处。曰用心即错。僧云不起一念时如何。曰没用处汉。僧云此事如何保任。曰切忌问。狭路相逢时如何。曰便与拦胸托一托。
　　金峰和尚示众云。金峰二十年前有老婆心。二十年后无老婆心。僧便问如何是二十年前有老婆心。曰。问凡答凡。问圣答圣。云如何是二十年后无老婆心。曰。问凡不答凡。问圣不答圣。
　　黄蘗和尚示众云。汝等诸人尽是噇酒糟汉。与么行脚何处有今日。还知大唐国里无禅师么。时有僧云只如诸方匡徒领众又作么生。曰。不道无禅。只是无师。沩山问仰山作么生。仰山云。鹅王择乳。素非鸭类。沩山云。此实难辨。
　　云盖安和尚问石霜。万户俱闭即不问。万户俱开时如何。霜云堂中事作么生。安云无人接得渠。霜云。道也煞道。只道得八成。云却请师道。霜云无人识得渠。
　　妙喜曰。一对无孔铁锤。就中一个最重。
　　琅邪觉和尚示众云。本来无一物。压杀世间人。直饶便分明。坐在粪坑里。作么生是透脱一路。妙音观世音。梵音海潮音。颂百丈野狐话云。明镜当台鉴者稀。禅人到此拟何之。直饶点破秋天月。元来只是野狐儿。颂清平大乘小乘话云。山高日出早。岩下青松老。蹋折杏花枝。一任寒风扫。颂风幡话云。不是风兮不是幡。多口阇梨莫可诠。若将巧语求玄会。特地千山隔万山。
　　泐潭准和尚示众云。祖师关棙子。幽隐罕人知。不是悟心者。如何举向伊。乃喝一喝云。是何言欤。若一向恁么。达磨一门扫土而尽。所以大觉世尊初悟此事。便乃开方便门示真实相。普令南北东西四维上下。郭大李二邓四张三同明斯事。云岩今日不免效古开方便门去也。以拂子击禅床一下云。方便门开也。作么生是真实相。良久云。十八十九。痴人夜走。
　　降魔藏和尚参北宗秀和尚。秀问。汝名降魔。此无山精木怪。汝翻作魔邪。曰有佛有魔。秀曰。汝若是魔。必住不思议境界。曰。是佛亦空。何境界之有。
　　石头和尚示众云。吾之法门先佛传授。不论禅定精进。唯达佛之知见。即心即佛。心佛众生菩提烦恼名异体一。汝等当知自己心灵。体离断常。性非垢净。湛然圆满。凡圣齐同。应用无方。离心意识。三界六道唯自心现。水月镜像岂有生灭。汝能知之无所不备。僧问如何是解脱。曰谁缚汝。曰无人缚。曰谁求解脱。问僧从甚么处来。僧云江西来。曰见马大师么。云见。头乃指一橛柴曰。马师何似遮个。僧无对。却回举似马大师。马曰汝见橛柴大小。云没量大。马曰汝甚有力。僧云何也。马曰。汝从南岳负一橛柴来。岂不是有力。
　　岩头共雪峰钦山去参临济。中路逢定上座。头乃问甚么处来。定曰临济来。曰和尚万福。定云和尚已迁化也。曰某三人特去礼拜。又值和尚迁化。某等薄福不见和尚。未审有何言句请上座举一两则。定遂举临济上堂云。赤肉团上有一无位真人。常从汝等诸人面门出入。未证据者看看。时有僧问如何是无位真人。济下禅床擒住云道道。僧拟议。济便托开云无位真人是甚么乾屎橛。便归方丈。岩头不觉吐舌。钦山云何不道赤肉团上非无位真人。定便擒住云。无位真人与非无位真人相去多少。速道速道。钦山直得面青面黄语不得。岩头雪峰同劝云。遮新戒触忤上座。且望慈悲。定云。若不是遮两个老汉。[祝/土]杀遮尿床鬼子。
　　白云端和尚示众云。泥佛不度水。木佛不度火。金佛不度炉。真佛内里坐。大众。赵州老子十二剂骨头八万四千毛孔一时抛向诸人怀里了也。圆通今日路见不平为古人出气。以手拍禅床云。须知海岳归明主。未信乾坤陷吉人。
　　僧问仰山法身还解说法也无。曰。我说不得。别有一人说得。僧云说得底人在甚么处。仰推出枕子。沩山闻云。寂子用剑刃上事。
　　妙喜曰。沩山真是怜儿不觉丑。仰山推出枕子已是漏逗。更着个名字唤作剑刃上事。误佗学语之流便恁么承虚接响流通将去。妙喜虽似借水献花。要且理无曲断。即今莫有傍不肯者出来。我要问你。推出枕子还当得法身说法也无。
　　五祖演和尚示众云。十方诸佛。六代祖师。天下善知识。皆同遮个舌头。若识得遮个舌头。始解大脱空。便道山河大地是佛。草木丛林是佛。若也未识得遮个舌头。只成小脱空。自谩去。明朝后日大有事在。五祖恁么说话。还有实头处也无。自云。有。如何是实头处。归堂吃茶去。
　　谭空和尚因有尼要开堂。空勘云。尼有五障。不得开堂。尼云龙女成佛有几障。空云龙女成佛现十八变。你试变看。尼云不是野狐精变个甚么。空便打。镇州牧主后闻云。和尚拄杖折那。将此见解拟欲为人。翠岩芝云。且道尼具眼么。只担得个断贯索。作么生会。
　　三圣和尚在仰山会下。有官人来看仰山。山问官居何位。云推官。仰山竖起拂子云还推得遮个么。官人无语。仰山令大众下语。总皆不契。三圣不安在涅盘堂内将息。仰令侍者去请下语。圣云但道和尚今日有事。仰又令侍者去问未审有甚么事。曰再犯不容。
　　兴化和尚在三圣会下常言。我向南方行脚一遭。拄杖头不曾拨着一个会佛法底。后到大觉处请为院主。觉一日唤院主。我闻你道。向南方行脚一遭。拄杖头不曾拨着一个会佛法底。你凭个甚么道理。兴化便喝。觉便打。化又喝。觉又打。兴化来日在法堂上。觉唤院主。我直下疑着你遮两喝。化依前又喝。觉便打。化又喝。觉又打。化云。我在三圣处学得个宾主句。总被师兄折倒了也。告师兄与某一个安乐法门。觉云。遮瞎驴来遮里纳败阙。脱下衲衣痛打一顿。
　　镜清和尚示众云。有舟无檝亦不得。有檝无舟亦不得。舟檝俱备亦不得。亦不得亦不得。诸人作么生。有时云一人到亦不得。一人不到亦不得。二人俱到亦不得。不得亦不得。诸人作么生。此是妙中之妙。拂尽青霄。通霄不碍。
　　杨岐和尚示众云。景色乍晴。物情舒泰。举步也千身弥勒。动用也随处释迦。文殊普贤总在遮里。众中有不受人谩底便道。杨岐和麸籴面。然虽如是。布袋里盛锥子。
　　云门一日云。折半裂三针筒。鼻孔在甚么处。与我个个拈出来看。自代云。上中下。
　　妙喜曰。倚门傍户弄精魂。
　　四祖谓融禅师曰。夫百千法门同归方寸。河沙妙德总住心源。一切戒门定门慧门神通变化悉自具足。不离汝心。一切烦恼业障本来空寂。一切因果皆如梦幻。无三界可出。无菩提可求。人与非人性相平等。大道虚旷绝思绝虑。如是之法汝今已得。更无阙少。与佛何殊。更无别法。汝但任心自在。莫作观行亦莫澄心。莫起贪嗔莫怀愁虑。荡荡无碍任意纵横。不作诸善不作诸恶。行住坐卧触目遇缘总是佛之妙用。快乐无忧。故名为佛。
　　亮座主参马祖。祖问曰见说座主大讲得经论是否。亮云不敢。祖曰将甚么讲。云将心讲。曰。心如工伎儿。意如和伎者。争解讲得经。亮抗声云。心既讲不得。虚空莫讲得么。祖曰却是虚空讲得。亮不肯便出。将下阶。祖召云座主。亮回首豁然大悟。便礼拜。祖曰。遮钝根阿师。礼拜作么。亮归寺告听众曰。某甲所讲经论谓无人及得。今日被马大师一问。平生工夫氷消瓦解。径入西山更无踪迹。
　　雪峰悦和尚示众云。语不离巢道。焉能出盖缠。片云横谷口。迷却几人源。所以言无展事语不投机。承言者丧滞句者迷。汝等诸人到遮里凭何话会。良久云。欲得不招无间业。莫谤如来正法轮。又示众云。拂子吞却须弥山。寻常言论德山卓牌闹市里。作么生商量。良久云。官不容针。私通车马。
　　大宁宽和尚示众云。从上来事。非从佛得不就祖求。丈夫禀性本自天真。动止含仪去来无着。如鱼在水任性浮沉。似鸟飞空都无挂碍。如斯说话谁是知音。良久云。一气不言含有像。万灵何处谢无私。僧问。教中云。始知众生本来成佛。为甚么有烦恼菩提。曰甘草甜黄连苦。僧云却成两个去也。曰你不妨会得好。问。既是一真法界。为甚么却有千差万别。曰根深叶盛。僧云未审还出得遮个也无。曰弄巧成拙。问。作止任灭。教中四病。后学之流如何趣向。曰。巧匠运斤斧。斫木不抨绳。
　　龙华愚和尚示众云。摩腾入汉已涉繁词。达磨西来不守己分。山僧今日与么道。也是为佗闲事长无明。愚行脚时见五祖戒和尚。戒问不落唇吻一句作么生道。愚曰老老大大话头也不照顾。戒便喝。愚亦喝。戒拈棒。愚拍手下去。戒曰阇梨阇梨话在。愚将坐具搭肩上更不顾便下去。
　　南泉和尚示众云。然灯佛道了也。若心相所思出生。诸法虚假皆不实。何以故。心尚无有云何出生诸法。犹如形影分别虚空。如人取声安置箧中。亦如吹网欲令气满。故老宿云。不是心。不是佛。不是物。且教你兄弟行履。据说十地菩萨住首楞严三昧。得诸佛秘密法藏。自然得一切禅定解脱神通妙用。至一切世界普现色身。或示现成等正觉转大法轮入般涅盘。使无量入毛孔。演一句经无量劫其义不尽。教化无量亿千众生得无生法忍。尚唤作所知愚。极微细所知愚。与道全乖。大难大难。珍重。
　　南院和尚示众云。赤肉团上壁立千仞。有僧问。赤肉团上壁立千仞。岂不是和尚语。曰是。僧便掀倒禅床。院曰你看遮瞎汉乱做。僧拟议。院便打趂出。
　　妙喜曰。我今为汝保任此事终不虚也。
　　龙山和尚问僧甚么处来。僧云老宿处来。曰老宿有何言句。僧云。说即千句万句。不说即一字也无。曰恁么即蝇子放卵。其僧礼拜。山便打。
　　洞山价和尚迷路到龙山。因参礼次。山问。此山无路。阇梨向甚么处来。价云无路且置。和尚从何而入。曰我不曾云水。价云和尚住此山多少时邪。曰春秋不涉。价云。此山先住。和尚先住。曰不知。价云为甚么不知。曰我不从人天来。价却问如何是宾中主。曰长年不出户。云如何是主中宾。曰青天覆白云。云宾主相去几何。曰长江水上波。云宾主相见有何言说。曰清风拂白月。价又问和尚见个甚么道理便住此山。曰。我见两个泥牛斗入海。直至如今没消息。因有颂云。三间茅屋从来住。一道神光万境闲。莫把是非来办我。浮生穿凿不相关。
　　投子和尚示众云。汝诸人来遮里拟觅新鲜语句。攒花簇锦。口里贵有可道。我老人气力稍劣唇舌迟钝。汝若问我。我便随汝答对。也无玄妙可及於汝。亦不教汝挆根。终不说向上向下有佛有法有凡有圣。亦不存坐系缚。汝诸人变现千般。总是汝生解自担带。将来自作自受。遮里无可与汝。不敢诳諕汝。无表无里可得说似汝。诸人还知么。时有僧问表里不收时如何。曰汝拟向遮里挆根那。问大藏教中还有奇特事也无。曰演出大藏教。
　　保宁勇和尚示众云。有个汉。怪复丑。眼直鼻蓝巉。面南看北斗。解使日午金乌啼。夜半铁牛吼。天地旋。山河走。羽族毛群失其所守。直得文殊普贤出此没彼。七纵八横。千生万受。蓦然逢着个黄面瞿昙。不惜眉毛再三与伊摩顶授记云。善哉善哉。大作佛事。希有希有。於是乎自家懡懡[怡-台+罗][怡-台+罗]慞慞惶惶。藏头缩手。召云。大众。此话大行。何必更徒三十年后。
　　晦堂和尚示众。击绳床一下云。一尘才起。大地全收。诸人耳在一声中。一声徧在诸人耳。若是摩霄俊鹘便合乘时。止泺困鱼徒劳激浪。
　　赵州和尚示众云。法本不生。今则无灭。更不要道才语是生不语是灭。诸人。且作么生是不生不灭底道理。僧问艹是不生不灭么。曰遮汉只认得个死语。问如何是丈六金身。曰。袖头打领。腋下剜襟。僧云学人不会。曰。不会。倩人裁。问如何是西来意。曰版齿生毛。问栢树子还有佛性也无。曰有。云几时成佛。曰待虚空落地时。云虚空几时落地。曰待栢树子成佛时。
　　崔禅和尚在定州州衙内升座。拈起拄杖云。出来也打。不出来也打。有僧出云崔禅聻。崔禅掷下拄杖云。久立太尉珍重。
　　僧问克符道者如何是宾中宾。曰。倚门傍户犹如醉。出言吐气不惭惶。如何是宾中主。曰。口念弥陀双拄杖。目瞽瞳人不出头。如何是主中宾。曰。高提祖印当机用。利物应知语带悲。如何是主中主。曰横按镆铘全正令。太平寰宇斩痴顽。云。既是太平寰宇。为甚么却斩痴顽。曰。不许夜行刚把火。直须当道与人看。
　　兴化和尚一日唤僧。僧应诺。曰到即不点。又唤一僧。僧云作么。曰点即不到。问四方八面来时如何。曰打中间底。僧礼拜。化云。大众。兴化昨日去赴个村斋。回到半路逢着一阵卒风暴雨。却去古庙里避得过。
　　智门祚和尚示众云。南泉道。自小牧一头水牯牛。拟向溪东放。不免食佗国王水草。拟向溪西放。不免食佗国王水草。不如随分纳些些。总不见得。所以云门大师道。平地上死人无数。过得荆棘林是好手。直饶你截断凡圣极尽有无。也只是老鼠入饭瓮。未知有向上一窍在。时有僧问如何是向上一窍。祚便打云。我早是将一块屎蓦口抹了。汝更来齩我手作么。僧拟议。便趂下。
　　清凉普明和尚示众云。祖师心法。洞贯十方今古恒然。法尔如是。如是之法不假修而自就。不假得而自圆。一切现成。名不动地。用而非有。不用非无。妙体湛然。恒常不变。体合妙用应备无为。映现重重无边色相。心无自性触事全彰。不动道场遍十方界。如斯境界略暂回光。背觉合尘妄为影事。此之事意如王大路。行之即是。假使不行亦在其路。如斯所论。犹是化门之说。若以举唱宗乘。只有一时散去好。
　　仰山问三圣汝名甚么。三圣云我名慧寂。仰云慧寂是我。圣云我名慧然。仰山呵呵大笑。
　　妙喜曰。两个藏身露影汉。殊不顾傍观者。
　　临济和尚示众云。道流。佛法无用功处。只是平常无事。着衣吃饭屙屎送尿。困来即卧。愚人笑我智乃知焉。古人云。向外作工夫。总是痴顽汉。你且随处作主。立处皆真。一切境缘回换不得。纵有从来习气五无间业。皆为解脱大海。今时学禅者总不识法。犹如触草羊逢着安在口里。奴郎不辨宾主不分。如是之流邪心入道。即不得名为真出家人。正是凡俗人。夫出家者须辨得平常真正见解。辨佛辨魔。辨真辨伪。辨凡辨圣。若如是辨得。名真出家人。若魔佛不辨。正是出一家入一家。唤作造业众生。未得名为真出家人。只如今有个佛魔同体。若明眼道流魔佛俱打。你若爱圣憎凡。生死海里浮沉未有了日。时有僧问。如何是佛魔。乞垂开示。曰。你一念心疑处是佛魔。你若达得万法无生。心如幻化。更无一尘一法。处处清净。即无佛魔。佛与众生是染净二境。约山僧见处。无佛无众生。无古无今。得者便得。不勒时节。亦无修证。无得无失。一切时中更无别法。设有一法过此。我说如梦如幻。山僧所说只是道流。见今目前孤明历历地听法者。此人处处不滞。通彻十方。三界自在。入一切差别境不能回换。一剎那间透入法界。逢佛说佛。逢祖说祖。逢罗汉说罗汉。逢饿鬼说饿鬼。向一切处游履国土教化众生。未曾离一念。随处清净光透十方。万法一如。道流大丈夫儿。今日方知本来无事。只为你信不及。念念驰求。舍头觅头自不能歇。如圆顿菩萨入法界现身。向净土中厌凡忻圣如。此之流取舍未忘染净心在。如禅宗见解又且不然。直是见今更无时节。山僧说处皆是一期药病相治。总无实法。若如是见。是真出家。日消万两黄金。道流。莫取次被诸方老师印破面门。道我解禅解道。辩似悬河。皆是造地狱业。若是真正学道人。不见世间过。切急要求真正见解。若达真心悟性圆明方始了毕。问。如何是真正见解。乞再指示。曰。你但一切入凡入圣。入染入净。入诸佛国土。入弥勒楼阁。入毗卢遮那世界。处处皆现国土成住坏空。佛出于世。转大法轮。入无余涅盘。不见有去来相貌。求其生死了不可得。便入无生法界。处处游履国土。入华藏世界。尽见诸法全真。皆是实法。唯有听法。无依道人是诸佛之母。所以佛从无依生。若悟无依。佛亦无得。若如是见得。是真正见解。学人不了。执为名句。被佗凡圣名碍。所以障其道眼不得分明。只如十二分教皆是表显之说。学者不会。便向表显名句上生解。皆是依倚落在因果。未免三界生死。你欲得生死去住自由。即今识取听法底人无形无相无根无本无住处。活鱍鱍地。应是万般施设用处。只是无处。所以觅着转远求之转乖。号为秘密。道流。你莫认个梦幻伴子。迟晚中间便归无常。你向此世界中觅甚么物作解脱。觅取一口饭吃。补毳过时。且要访寻善知识。莫因循逐乐虚生浪死。光阴可惜。念念无常。粗则被地水火风。细则被生住异灭四大四相所逼。无有了期。道流。今时且要识取四种无相境。免被境缘摆扑。问如何是四种无相境。师曰。你一念心爱被水溺。你一念心嗔被火烧。你一念心疑被地碍。你一念心喜被风飘。若能如是辨得。不被境转。处处用境。东涌西没南涌北没。中涌边没边涌中没。履水如地履地如水。缘何如此。为达四大如梦如幻故。道流。你只今听法者不是你四大。能用你四大。若如是见得。便乃去住自由。约山僧见处。没嫌底法。你若憎凡爱圣。被圣凡境缚。有一般学人向五台山求文殊现。早错了也。五台山无文殊。你欲识文殊么。只你目前用处始终不异处处不碍。此个是活文殊。你一念心无差别光。处处总是普贤。你一念心能自在随处解脱。此是观音三昧法。互为主伴。显即一时显。隐即一时隐。一即三。三即一。如是解得。方始好看教。
　　云门曰。十方国土中。唯有一乘法。且道自己在一乘法里一乘法外。自代云。入。
　　妙喜曰。特地一场愁。
　　白云端和尚示众云。佛身充满於法界。普现一切群生前。随缘赴感靡不周。而常处此菩提座。大众。作么生说个随缘赴感底道理。只於一弹指间尽大地含生根机一时应得周足。而未尝动着一毫头。便且唤作随缘赴感而常处此座。只如山僧此者受法华请。相次与大众相别去宿松县里开堂了。方归院去。且道还离此座也无。若道离则世谛流布。若道不离作么生见得个不离底。事莫是无边剎境自佗不隔於毫端。十世古今始终不离於当念么。又莫是一切无心一时自遍么。若恁么。正是掉棒打月。到遮里直须悟始得。悟后更须遇人始得。你道既悟了便休。又何必更须遇人。若悟了遇人底。当垂手方便之时。着着自有出身之路。不瞎却学者眼。若只悟得个乾萝卜头底。不唯瞎却学者眼。兼自己动便先是犯锋伤手。你看我杨岐先师问慈明师翁道。幽鸟语喃喃。辞云入乱峰时如何答。云。我行荒草里。汝又入深村。进云官不容针更借一问。师翁便喝。进云好喝。师翁又喝。先师亦喝。师翁乃连喝两喝。先师遂礼拜。大众。须知悟了遇人者。向十字街头与人相逢。却在千峰顶上握手。向千峰顶上相逢。却在十字街头握手。所以山僧尝有颂云。佗人住处我不住。佗人行处我不行。不是与人难共住。大都缁素要分明。山僧此者临行。解开布袋头。一时撒在诸人面前了也。有眼底莫错怪好。珍重。
　　大沩真如和尚示众云。古佛道。昔於波罗柰转四谛法轮。堕坑落堑。今复转最妙无上大法轮。土上加泥。如今还有不历阶梯独超方外者么。良久云。出头天外看。谁是个中人。僧问。大通智胜佛。十劫坐道场。为甚么不得成佛道。曰苦杀人。问牛头未见四祖时如何。曰寒毛卓竖。云见后如何。曰额头汗出。
　　黄龙南和尚示众云。时人住处我不住。时人行处我不行。於此了然明的旨。须会全身入火坑。以拂子画一画云。臭烟蓬勃红焰炽然。眼未明者总在里许。从上古圣无非入生死坑中。向无明火里提拔有情。汝等诸人且如何入。若人入得。可谓在火不烧在水不溺。若入不得。非唯不能自利亦乃不能利佗。既不能自利利佗。圆顶方袍殊无利益。良久召大众。大众举头。乃云。牛头出。马头回。
　　杨侍郎李驸马与唐明嵩和尚问答。问弥陀演化於西方。达磨传心於东土。胡来汉现水到渠成。五岳镇静以峥嵘。百谷朝宗而浩渺。一灵之性托境现形。三有之中凭何立命。嵩云。仙人无妇。玉女无夫。杨云尼剃头不复生子。嵩云。陕府铁牛能哮吼。嘉州大像念摩诃。李云侧跳上山巅。嵩云骑牛不着靴。广慧琏云。进象倒戈。汾阳昭云。端身裂面破。
　　妙喜曰。月下看弄雪师子。
　　问。玄沙不出岭。保寿不渡河。善财参知识五十三员。慧远结黑白一十八。士雪峰三度上投子。智者九旬讲法华。遮六个汉为复野干鸣。为复师子吼。速道速道。嵩云。水急鱼行涩。峰高鸟不栖。杨云泗州大圣。嵩云土上加泥更一重。李云舌上覆金钱。嵩云。半夜歌乐动。谁人得知音。广慧琏云。歌谣满路人皆望。汾阳昭云。看壁画人笑。
　　妙喜曰。野干鸣。师子吼。
　　问。风穴提印。南院传衣。昭公演化於西河。嵩师领徒於并垒。南宗之旨北土大兴。且道二师承谁恩力。嵩云。不入莲池浴。懒向雪山游。杨云清凉山里万菩萨。嵩云维摩会中诸圣集。李云背负乾薪遭野火。嵩云口是祸门。广慧琏云。藏头白。海头黑。汾阳昭云。告天手捺地。嘘嘘。
　　妙喜曰。猢狲骑鳖背。
　　问。忉利透日月之上。四禅无风火之灾。三交驾铁牛之车。临汝握全提之印。猕猴有一面古镜。狸奴有万里神光。直下承当是何人也。嵩云。朝看东南暮看西北。杨云狸奴白牯却知有。嵩云淹杀冢头蒿。李云月里煮油铛。崇云石人腰带。广慧琏云。陈蒲鞋。周金刚。汾阳昭云。直裰又逢胡钉铰。
　　妙喜曰。小出大遇。
　　问。[○@尾]一切诸佛尽在里许。动即丧身失命。觑着两头俱瞎。拟议之时千山万水。直下会得也是炭库里坐地。有不惜眉毛者通个消息来。嵩云百杂碎。杨云平生不妄语。嵩云也要道过。李云出穴兔遭罥。嵩云。东西无滞碍。南北得自由。广慧琏云。振锡下泥犁。汾阳照云。穿山透石壁。鼻孔血淋淋。
　　妙喜曰。自作自受。
　　黄龙新和尚示众云。空谷传响。时时闻於未闻。色里胶清。处处见而无见。见既无见。闻所未闻。唤作无尽藏三昧门。无尽藏神通门。无尽藏智慧门。无尽藏解脱门。若能如是知见。如是信解。如是修证。如是悟入。我说是人达佛心宗入佛知见。既是入佛知见。为是能见见。为是所见见。若是所见见。且以何为能。若是能见见。且以何为所。若作能所二见。俱非佛乘。作么生是佛乘。是以如来非智。巧智者必以如来为宗。祖师非妙。得妙者必以祖师为旨。宗旨既分。清浊自明。既明清浊。体用双全。既全体用。得大自在。既得自在。灵峰宝剑常露现前。亦能杀人亦能活人。拟欲进前丧身失命。拟欲退后辜负当人。且道不进不退一句作么生道。良久云。涧松千载鹤来聚。月中丹桂凤凰栖。
　　障蔽魔王领诸眷属一千年随金刚齐菩萨。觅起处不得。忽因一日得见。乃问云。汝当依何住。我一千年觅汝起处不得。菩萨云。我不依有住而住。不依无住而住。如是而住。法眼云。障蔽魔王不见金刚齐即从。只如金刚齐还见障蔽魔王么。
　　妙喜曰。既觅起处不得。一千年随从底是甚么。金刚齐云。我不依有住而住。不依无住而住。如是而住。互相热谩。法眼道。障蔽魔王不见金刚齐即且从。只如金刚齐还见障蔽魔王么。恁么批判也是看孔着楔。即今莫有知得妙喜起处底么。随后咄云。寐语作么。
　　襄州广德周和尚示众云。适来锺鼓未鸣时。诸上座便合知时。何用上来握节当胸。实为沉屈诸上座。既然如是。撒沙向诸人眼里去也。三世诸佛在诸上座鼻孔上转大法轮。看看。良久云。冬行春令。
　　僧问汾州太子一和尚。如何是汾阳境。曰。贺鲁山头云雾叆。西河水急灌沧溟。如何是境中人。曰。郡尊行正令。切忌犯威风。如何是学人亲切处。曰端坐念实相。如何是转身处。曰街头巷尾。如何是着力处。曰千斤担子两头摇。僧云。三句已蒙师指示。未审向上还有事也无。曰有。云如何是向上事。师便打。问一曲无音韵如何和得齐。曰。三九二十七。篱头吹觱栗。僧云。宫商角征非关妙。石人抚掌笑呵呵。曰同道方知。
　　僧问唐州大乘果和尚。如何是从上来传底事。曰金盘托出众人看。如何是祖师西来意。曰天晴日出。僧云不会。曰雨下泥生。
　　大愚芝和尚示众云。竖穷三际。横徧十方。拈起也帝释心惊。放下也地神胆战。不拈不放唤作甚么。自云。虾蟆。又示众云。三世诸佛不知有。狸奴白牯却知有。乃拈起拂子云。狸奴白牯总在遮里放光动地。何为如此。两段不同。
　　妙喜曰。大愚若无后语。洎合被狸奴白牯换却眼睛。虽然如是。也未免秤锤蘸醋。
　　芭蕉和尚示众云。如人行次。忽遇前面万丈深坑。背后野火来逼。两畔荆棘丛林。若也向前则堕坑落堑。若也退后则野火烧身。若转侧则被荆棘林碍。当与么时。作么生免得。若也免得。合有出身之路。若免不得。堕身死汉。
　　临济和尚问院主甚么处去来。云州中粜黄米去来。济以拄杖画一画云还粜得遮个么。主便喝。济便打。典座至。济乃举似典座。座云院主不会和尚意。济云你又作么生。座礼拜。济又打。黄龙南云。院主下喝。不可放过。典座礼拜。放过不可。临济行令。归宗放过。二十年后。有人说破。
　　南泉问座主讲得甚么经。云弥勒下生经。曰弥勒甚么时下生。云见在天宫未来。曰。天上无弥勒。地下无弥勒。洞山举问云居。居云天上无弥勒。地下无弥勒。未审谁与安名。山被问。直得禅床震动。乃云。膺阇梨。吾在云岩曾问老人。直得火炉震动。今日被子问。直得通身汗流。明安云。如今老僧举起也。有解问者。致将一问来。乃云。地动也。
　　妙喜曰。禅床动火炉动地动即不无。遮三个老汉要见南泉。则直待弥勒下生始得。忽有个衲僧出来道。天上无弥勒地下无弥勒。却教甚么人下生。又作么生祇对。但向佗道。老僧罪过。
　　雪窦和尚举古云。眼里着沙不得。耳里着水不得。忽若有个汉信得及把得住。不受人谩。祖佛言教是甚么热椀鸣声。便请高挂钵囊抝折拄杖。管取一员无事道人。又古人云。眼里着得须弥山。耳里着得大海水。一般汉受人商量。祖佛言教如龙得水似虎靠山。却须挑起钵囊横担拄杖。亦是一员无事道人。复云。恁么也不得。不恁么也不得。然后没交涉。三员无事道人中。要选一人为师。
　　妙喜曰。三人中那个堪为走使。我要唤来洗脚。雪窦恁么。妙喜不恁么。忽有个衲僧出来道。好与一状领过。也怪佗不得。
　　二十七祖般若多罗以南印度香至王所施无价宝珠问菩提达磨曰。此珠圆明。有能及此否。磨曰。此是世宝未足为上。於诸宝中法宝为上。此是世光未足为上。於诸光中智光为上。此是世明未足为上。於诸明中心明为上。此珠光明不能自照。要假智光光辨於此。既辨此已即知是珠。既知是珠即明其宝。若明其宝宝不自宝。若辨其珠珠不自珠。珠不自珠者。要假智珠而辨世珠。宝不自宝者。要假智宝以明法宝。然则师有其道其宝即现。众生有道心宝亦然。尊者叹其辩慧。乃复问曰於诸物中何物无相。曰於诸物中不起无相。又问於诸物中何物最高。曰於诸物中人我最高。又问於诸物中何物最大。曰於诸物中法性最大。尊者知是法嗣。后以正法眼藏付嘱。偈曰。心地生诸种。因事复生理。果满菩提圆。花开世界起。
　　妙喜曰。说得道理好。归依佛法僧。
　　杨岐甄叔禅师示众曰。群灵一源。假名为佛。体竭形消而不灭。金流朴散而常存。性海无风金波自涌。心灵绝兆万像齐照。体斯理者不言而徧历河沙。不用而功益玄化。如何背觉反合尘劳。於阴界中妄自囚执。
　　石头和尚一日问庞居士曰。子自见老僧以来。日用事作么生。对曰。若问日用事。直下无开口处。头曰。知子恁么。方始问子。居士乃呈偈曰。日用事无别。唯吾自偶谐。头头非取舍。处处勿张乖。朱紫谁为号。丘山绝点埃。神通并妙用。运水及般柴。石头然之。
　　法华举和尚示众云。一二三四五。任君颠倒举。露柱与灯笼。何曾成佛祖。不惜眉毛者。直下便道取。僧问未审道个甚么。曰。子已轻装外。瓶盂共毳袍。僧云正当与么时如何。曰。夜禅孤月冷。晨起片云高。僧拟议。曰会么。僧云不会。举遂作颂示之云。三十五十。何须更举。方圆变通。去除佛祖。佗未彰名。余不能取。
　　鹫岭远和尚参长庆。庆问汝名甚么。曰明远。庆云那边事作么生。曰明远退两步。庆曰汝无端退两步作么。远无语。长庆代云。若不退步。争知明远。远乃省。后僧问无一法当前应用无亏时如何。远以手卓火。其僧有省。
　　长爪梵志索世尊论议。谓世尊曰。我与世尊论义。我义若堕。我自斩首。世尊曰汝义以何为宗。志曰我以一切不受为宗。世尊曰是见受否。志拂袖而去。行至中路乃省。谓弟子曰。我当回去斩首谢世尊。弟子曰。人天众前幸当得胜。何以斩首。志曰。我宁於有智人前斩首。不於无智人前得胜。乃叹曰。我义两处负堕。是见若受。负门处粗。是见不受。负门处细。一切人天二乘皆不知我义堕处。唯有世尊诸大菩萨知我义堕。回至世尊前云。我义两处负堕。故当斩首谢世尊。佛言。我佛法中无如是事。汝当回心向道。於是同五百徒众一时投佛出家。证阿罗汉。天衣怀和尚颂云。是见若受破家门。是见不受共谁论。匾担蓦折两头脱。一毛头上现乾坤。
　　洞山示众云。兄弟初秋夏末东去西去。直须向万里无寸草处去始得。又云。只如万里无寸草处。作么生去。后有僧举似石霜。霜云出门便是草。
　　妙喜曰。不见道师子一滴乳迸散十斛驴乳。
　　破灶堕和尚。不称名氏。言行叵测。隐居嵩岳。山坞有庙甚灵。屋下唯安一灶。远近祭祀不辍。烹杀物命甚多。师一日领侍僧入庙。以杖敲灶三下云。咄。此灶只是泥瓦合成。圣从何来。灵从何起。恁么烹杀物命。又打三下。灶乃倾堕。师曰破也堕也。须臾有一青衣峨冠设拜师前。师曰汝是何人。曰。我本此庙灶神。久受业报。今蒙禅师说无生法。得脱此处生天。特来致谢。师曰。是汝本有之性。非吾强言。神再拜而没。侍僧等问曰。某等久侍左右。未蒙方便指示。灶神得何径旨便得生天。师曰。我只向伊道是泥瓦合成。圣从何来灵从何起。别也无道理为伊。侍僧等伫思。师曰会么。曰不会。师曰本有之性为甚么不会。侍僧等乃礼拜。曰。破也堕也。破也也堕也。侍僧等一时省悟。后有义丰禅师举似安国师。国师叹曰。此子会尽物我一如。可谓如朗月当空无不见者。难究伊语脉。
　　临济问杏山。如何是露地白牛。山曰吽吽。济云哑却口那。山曰老兄作么生。济云遮畜生。山乃休。
　　夹山和尚有小师随侍日久。遣令行脚游历禅肆。后闻师聚众道声振远。回归省觐问曰。和尚有如是奇特事。何不早向某甲说。山曰。汝蒸饭。我着火。汝行益。吾展钵。甚么处是辜负汝处。小师从此悟入。
　　常禅师参六祖。祖问。从甚么处来。欲求何事。曰学人近往白峰山礼大通和尚。蒙示见性成佛之义。未决狐疑伏望和尚垂慈摄受。祖曰。彼有何言句。汝试举似於吾。与汝证明。常曰。到彼三月未蒙开示。为法切故独入方丈礼拜。哀请问如何是某本心本性。曰汝见虚空否。对曰见。彼曰汝见虚空有相貌否。对曰虚空无形有何相貌。彼曰汝之本性犹如虚空。返观自性了无一物可见。是名正见。了无一物可知是名真知。无有青黄长短但见本源清净觉体圆明。即名见性成佛。亦名极乐世界。亦名如来知见。学人虽闻此说。犹未决了。乞和尚诲示令无凝滞。祖曰。彼师所说犹存见知。故令汝未了。吾今示汝一偈曰。不见一法存无见。大似浮云遮日面。不知一法守空知。还如太虚生闪电。此之知见瞥然兴。错认何曾解方便。汝当一念自知非。自己灵光常显现。常闻偈心意豁然。乃述一偈曰。无端起知解。着相求菩提。情存一念悟。宁越昔时迷。自性觉源体。随照枉迁流。不入祖师室。茫然趣两头。
　　琅邪觉和尚示众。拈起拄杖云。盘山道向上一路滑。南院道壁立千仞险。临济道石火电光钝。琅邪有定乾坤底句。各各高着眼。高着眼。卓拄杖下座。又示众云。句中荐得。游子返於故乡。意中荐得。方解事於尊堂。若然者须是转身吐气始得。若能如是。方解百尺竿头进步。句中无意意中无句。既能如是。且作么生转身吐气。若也不会。拄杖子为汝吐气去也。卓拄杖下座。
　　云门曰。要识祖师么。以拄杖指曰。祖师在你头上[跳-兆+孛]跳。要识祖师眼睛么。在你脚根下。又曰。遮个是祭鬼神茶饭。然虽如此。鬼神也无厌足。
　　妙喜曰。不见道留惑润生。时有僧在傍咳嗽一声。妙喜曰。老汉恁么道有甚么过。僧拟议。便打。
　　长沙岑和尚示众曰。我若一向举扬宗教。法堂前须草深一丈。我事不获已。所以向汝诸人道。尽十方世界是沙门一只眼。尽十方世界是沙门全身。尽十方世界是自己光明。尽十方世界在自己光明里。尽十方世界无一人不是自己。我常向汝诸人道。三世诸佛共尽法界众生。是摩诃般若光。光未发时。汝等诸人向甚么处委悉。光未发时尚无佛无众生消息。何处得山河国土来。时有僧问如何是沙门眼。曰长长出不得。又曰。成佛成祖出不得。六道轮回出不得。僧云未审出个甚么不得。曰昼见日夜见星。僧云学人不会。曰妙高山色青又青。
　　妙喜曰。熟处难忘。
　　灵树和尚。僧问如何是和尚家风。曰千年田。八百主。如何是千年田八百主。曰郎当屋舍没人修。
　　妙喜曰。愁人莫向愁人说。
　　香严和尚在百丈会里。性识聪敏。参禅不得。百丈迁化后到沩山。山问我闻汝在百丈先师处。问一答十问十答百。此是汝聪明灵利意解识想生死根本。父母未生时试为我道一句看。香严被沩山一问直得茫然归寮。将平日看过底文字从头要寻一句可将酬对。竟不能得。乃自叹曰。画饼不可充饥。屡上堂头乞沩山说破。山云我若说似汝。汝已后骂我去。我说底是我底。终不干汝事。香严遂将平昔所集文字以火爇却曰。此生不学佛法也。且作个长行粥饭僧。免役心神。乃泣辞沩山。直过南阳。睹忠国师遗迹。遂憩止卓庵。一日芟除草木。因瓦砾击竹作声忽然省悟。遽归沐浴焚香遥礼沩山。赞云。和尚大悲。恩逾父母。当时若为我说破。何有今日之事。乃有一颂云。一击忘所知。更不假修持。动容扬古路。不堕悄然机。处处无踪迹。声色外威仪。诸方达道者。咸言上上机。沩山闻得曰此子彻也。仰山侍立次云。此是心机意识着述得成。待慧寂亲自勘过。仰山后见香严曰。和尚赞叹师兄发明大事。你试说看。严乃举前颂。仰云此是夙习记持而成。若有正悟发明。别更说看。严又成颂云。去年贫未是贫。今年贫始是贫。去年贫犹有卓锥之地。今年贫锥也无。仰云。如来禅许师兄会。祖师禅未梦见在。严复有一颂云。我有一机。瞬目视伊。若人不会。别唤沙弥。仰山乃报沩山云。且喜香严师兄会祖师禅也。
　　妙喜曰。沩山晚年好则剧。教得遮一棚肉傀儡。直是可爱。且作么生是可爱处。面面相看手脚动。争知语话在他人。
　　俱胝和尚住庵时。有一尼戴笠子直来。绕禅床一匝云。道得即放下笠子。俱胝无对。尼拂袖便行。俱胝云。何不且住。尼云道得即住。俱胝又无对。尼去后。自叹云。我虽是丈夫汉。而无丈夫志气。拟弃庵往诸方参寻。其夜山神告曰。不须下山。将有肉身大士来为和尚说法也。果旬日天龙和尚到庵。俱胝乃迎礼。具陈前事。天龙竖一指而示之。俱胝当下大悟。后凡有问只竖一指。有一供过童子。每见人问佗事。也竖指祇。对有人谓俱胝曰。和尚。遮童子也不可得。亦会佛法。凡有人问佗。皆如和尚竖指。俱胝闻得。一日潜将刀子放在袖中。唤童子近前来。闻你也会佛法是否。云是。俱胝曰如何是佛。童子便竖起指头。被俱胝一刀斫断。童子叫唤走出。俱胝遂唤童子且来。童子回头。俱胝曰如何是佛。童子不觉将起手。不见指头。忽然大悟。俱胝每云。我得天龙一指头禅。一生用不尽。琅邪觉和尚颂云。俱胝一指报君知。朝生鹞子搏天飞。若无举鼎拔山力。千里乌骓不易骑。
　　三角和尚示众云。若论此事。贬上眉毛早是蹉过了也。时麻谷出问。眨上眉毛即不问。如何是此事。曰蹉过也。谷乃掀倒禅床。三角便打。长庆代云。悄然。
　　妙喜曰。蹉过麻谷也不知。
　　智门祚和尚示众云。三两日来好春雨。可谓霶[雨/(湤-方)]。凡夫见水是水。诸天见水是瑠璃。鱼龙见水是窟宅。饿鬼见水是火。你衲僧家唤作甚么。若唤作水又同凡夫。见若唤作瑠璃又同诸天。见若唤作窟宅又同鱼龙。见若唤作火又同饿鬼见。是你寻常还作么生。所以道若是得底人。道火不烧口道水不溺身。你每日吃饭还少得一粒么。又古人云。终日着衣吃饭未尝齩着一粒米。未尝挂着一缕丝。虽然如此。又须实到遮里始得。若未到遮田地。且莫掠虚。僧问。一切智智清净。还有地狱也无。曰阎罗不是鬼做。问如何是佛。曰蹋破草鞋赤脚走。云如何是佛向上事。曰拄杖头上挑日月。问莲花未出水时如何。曰莲花。云出水后如何。曰荷叶。
　　首山念和尚示众云。要得亲切。第一莫将问来问。还会么。问在答处。答在问处。你若将问来问。老僧在你脚底。你若拟议则没交涉。时有僧出礼拜。山便打。僧问挂锡幽岩时如何。曰错。僧云错。山便打。
　　白云祥和尚示众云。诸人会么。但向街头市尾屠儿魁侩地狱镬汤处会取。若恁么会。堪与人天为师为匠。若向衲僧门下。天地悬殊。更有一般底只向长连床上作好人去。汝道此两般人那个有长处。
　　鲁祖寻常见僧来便面壁。南泉闻云。我寻常向师僧道。佛未出世时会取尚不得一个半个。佗恁么驴年去。保福问长庆。只如鲁祖节文在甚处。被南泉恁么道。庆云。退己让人。万中无一。
　　妙喜曰。鲁祖不得南泉。几乎觑破壁。
　　洛浦游历罢。直往夹山按山顶上卓庵经年。夹山知乃修书令僧驰往。浦接得便坐却。再展手索。僧无对。浦便打。云归去举似和尚。僧回举似夹山。山云。遮僧看书三日内必来。若不看书。斯人救不得。夹山却令人伺其出庵便与烧其居。果三日后出庵来。人谓曰庵中火起。浦亦不顾。直到夹山。见夹山不礼拜。乃当面叉手而立。山云。鸡栖凤巢。非其同类。出去。浦曰。自远趋风。请师一接。山云。目前无阇梨。此间无老僧。浦便喝。山云。住住。且莫草草忽忽。云月是同。溪山各异。截断天下人舌头即不无。阇梨争教无舌人解语。浦伫思。山便打。兴化云。但知作佛。愁甚么众生。
　　忠国师问禅客从何方来。曰南方来。师曰南方有何知识。曰知识颇多。师曰如何示人。曰彼方知识直下示学人即心是佛。佛是觉义。汝今悉具见闻觉知之性。此性善能扬眉瞬目。去来运用徧於身中。挃头头知挃脚脚知。故名正徧知。离此之外更无别佛。此身即有生灭心性。无始以来未曾生灭。身生灭者如龙换骨蛇脱皮人出故宅。即身是无常。其性常也。南方所说大约如此。师曰。若然者。与彼先尼外道无有差别。彼云。我此身中有一神性。此性能知痛痒。身坏之时神则出去。如舍被烧舍主出去。舍即无常舍主常矣。审如此者。邪正莫辨。孰为是乎。吾比游方多见此色。近尤盛矣。聚却三五百众目视云汉。云是南方宗旨。把佗坛经改换添糅鄙谭。削除圣意惑乱后徒。岂成言教。苦哉。吾宗丧矣。若以见闻觉知是佛性者。净名不应云法离见闻觉知。若行见闻觉知。是则见闻觉知。非求法也。僧又问。法华了义。开佛知见。此复若为。师曰。佗云开佛知见。尚不言菩萨二乘。岂以众生痴倒便同佛之知见邪。僧又问阿那个是佛心。师曰墙壁瓦砾是。僧曰。与经大相违也。涅盘云。离墙壁无情之物故名佛性。今云是佛心。未审心之与性为别不别。师曰。迷即别。悟即不别。曰。经云。佛性是常。心是无常。今云不别。何也。师曰。汝但依语而不依义。譬如寒月水结为冰。及至暖时冰释为水。众生迷时结性成心。众生悟时释心成性。若执无情无佛性者。经不应言三界唯心。宛是汝自违经。吾不违也。问。无情既有心性。还解说法否。师曰。佗炽然常说。无有间歇。曰某甲为甚么不闻。师曰汝自不闻。曰谁人得闻。师曰诸圣得闻。曰众生应无分邪。师曰。我为众生说。不为诸圣说。曰某甲聋瞽不闻无情说法。师应合闻。师曰我亦不闻。曰。师既不闻。争知无情解说法。师曰。赖我不闻。我若得闻。汝即不闻我说法。曰众生毕竟得闻否。师曰。众生若闻。即非众生。曰无情说法有何典据。师曰。不见华严云。剎说众生说三世。一切说众生是有情乎。曰。师但说无情有佛性。有情复若为。师曰无情尚尔况有情邪。曰。若然者。南方知识云见闻觉知是佛性。应不合判同外道。师曰。不道佗无佛性。外道岂无佛性邪。但缘见错。於一法中而生二见。故非也。曰。若俱有佛性。且杀有情即结业互酬。损害无情不闻有报。师曰。有情是正报。计我我所而怀结恨。即有罪报。无情是其依报。无结恨心。是以不言有报。曰。教中但见有情作佛。不见无情受记。且贤劫千佛孰是无情佛邪。师曰。如皇太子。未受位时唯一身尔。受位之后国土尽属於王。宁有国土别受位乎。今但有情受记作佛之时。十方国土悉是遮那佛身。那得更有无情受记邪。曰一切众生尽居佛身之上。便利秽污佛身。穿凿践蹋佛身。岂无罪邪。师曰。众生全体是佛。欲谁为罪。曰。经云。佛身无挂碍。今以有为窒碍之物而作佛身。岂不乖於圣旨。师曰。大品经云。不可离有为而说无为。汝信色是空否。曰佛之诚言那敢不信。师曰。色既是空。宁有挂碍。曰。众生佛性既同。只用一佛修行。一切众生应时解脱。今既不尔。同义安在。师曰。汝不见华严六相义云。同中有异。异中有同。成坏总别。类例皆然。众生佛虽同一性。不妨各各自修自得。未见佗食我饱。曰。有知识示学人。但自识性了无常时。抛却壳漏子。一边着灵台智性迥然而去。名为解脱。此复若为。师曰。前已说了。犹是二乘外道之量。二乘厌离生死欣乐涅盘。外道亦云吾有大患为吾有身。乃趣乎冥谛。须陀洹人八万劫余。三果人六四二万劫。辟支佛一万劫住空定中。外道八万劫住非非想中。二乘劫满犹能回心向大。外道还即轮回。曰佛性一种为别。师曰不得一种。曰何也。师曰或有全不生灭。或半生半灭半不生灭。曰孰为此解。师曰我此间佛性全无生灭。汝南方佛性半生半灭半不生灭。曰如何区别。师曰此则身心一如。身外无余。所以全不生灭。汝南方身是无常。神性是常。所以半生半灭半不生灭。曰和尚色身岂便同法身半不生灭邪。师曰汝那得入於邪道。曰学人早晚入邪道。师曰汝不见金刚经。色见声求皆行邪道。今汝所见不其然乎。曰某甲曾读大小乘教。亦见有说不生不灭中道正性之处。亦见有说此阴灭彼阴生。身有代谢而神性不灭之文。那得尽拨同外道断常二见。师曰。汝学出世无上正真之道。为学世间生死断常二见邪。汝不见肇公云。谭真则逆俗。顺俗则违真。违真故迷性而莫返。逆俗故言淡而无味。中流之人如存若亡。下士拊掌而笑之。汝今欲学下士笑於大道乎。曰。师不言即心是佛。南方知识亦尔。那有异同。师不应自是而非佗。师曰。或名异体同。或名同体异。因兹滥矣。只如菩提涅盘真如佛性。名异体同。真心妄心佛智世智。名同体异。缘南方错将妄心言是真心。认贼为子。有取世智称为佛智。犹如鱼目而乱明珠。不可雷同。事须甄别。曰若为离得此过。师曰。汝但子细返观阴入界处。一一推穷有纤毫可得否。曰。子细观之。不见一物可得。师曰汝坏身心相邪。曰。身心性离。有何可坏。师曰身心外更有物否。曰。身心无外。宁有物邪。师曰汝坏世间相邪。曰。世间相即无相。那用更坏。师曰。若然者。即离过矣。
　　洞山到沩山问曰。顷闻忠国师有无情说法。良价未究其微。山曰。我遮里亦有。只是难得其人。曰便请和尚道。山曰。父母所生口。终不为子说。曰还有与师同时慕道者否。山曰。此去石室相连有云岩道人。若能拨草瞻风。必为子之所重。既到云岩。问。无情说法甚么人得闻。岩云无情得闻。曰和尚还闻否。岩云。我若闻。子则不闻吾说法也。曰某甲为甚么不闻。岩竖起拂子云还闻么。曰不闻。岩云。我说法汝尚不闻。岂况无情说法。曰无情说法该何典教。岩云。岂不见弥陀经云。水鸟树林悉皆念佛念法。无情草木互奏笙歌。洞山於此有省。乃述颂曰。也大奇。也大奇。无情说法不思议。若将耳听终难会。眼处闻声方得知。后辞云岩问。和尚百年后。或有人问。还邈得师真。如何祇对。岩良久云。但道只遮是。洞山沉吟。岩云。价阇梨。承当遮个事。大须审细。洞山不言便行。后因过水睹影方始顿悟。乃述颂云。切忌从佗觅。迢迢与我疎。我今独自往。处处得逢渠。渠今正是我。我今不是渠。应须恁么会。方得契如如。
　　临济示众云。有一人论劫在途中不离家舍。有一人离家舍不在途中。阿那个合受人天供养。
　　妙喜曰。贼身已露。
　　叶县省和尚示众云。夫行脚禅流直须着忖。参学须具参学眼。见地须得见地句。方始有相亲分。始得不被诸境惑。亦不落於恶道。毕竟如何委悉。有时句到意不到。妄缘前尘分别影事。有时意到句不到。如盲摸象各说异端。有时意句俱到。打破乾坤界。光明照十方。有时意句俱不到。无目之人纵横走。忽然不觉落深坑。又示众云。宗师血脉。或凡或圣。龙树马鸣。天堂地狱镬汤炉炭。牛头狱卒。森罗万象日月星辰。佗方此土有情无情。以手画一画云。俱入此宗。此宗门中亦能杀人亦能活人。杀人须得杀人刀。活人须得活人句。作么生是杀人刀活人句。道得底出来对众道看。若道不得。即辜负平生。僧问己事未明以何为验。曰闹市里打静椎。云意旨如何。曰日午点金灯。
　　真净和尚示众云。洞山门下有时和泥合水。有时壁立千仞。你诸人拟向和泥合水处见洞山。洞山且不在和泥合水处。拟向壁立千仞处见洞山。洞山且不在壁立千仞处。拟向一切处见洞山。洞山且不在一切处。你不要见洞山。鼻索在洞山手里。拟瞌睡也把鼻索一掣。只见眼孔定动又不相识也。不要你识洞山。且识得自己也得。
　　保福豁和尚。僧问家贫遭劫时如何。曰不能尽底。去云为甚么不能尽底去。曰贼是家亲。云。既是家亲。为甚么翻成家贼。曰。内既无应。外不能为。云忽然捉败功归何所。曰赏亦未曾闻。云恁么则劳而无功。曰功则不无。成而不处。云。既是成功。为甚么不处。曰。不见道太平本是将军致。不许将军见太平。
　　妙喜曰。丝来线去弄精魂。
　　鹿门谭和尚。僧问如何是实际理地。曰。南赡部洲。北郁单越。云恁么则事同一家。曰隔须弥在。
　　德山和尚示众云。於己无事则勿妄求。妄求而得之亦非得也。汝但於心无事。无事於心。则虚而灵空而妙。若毫端许言之本末者。皆为自欺。毫厘系念。三涂业因。瞥尔情生。万劫羁锁。圣名凡号尽是虚声。殊相劣形皆为幻色。汝欲求之。得无累乎。及其厌之。又成大患。终而无益。
　　大珠和尚示众曰。诸人幸自好个无事人。苦死造作要担枷落狱作么。每日至夜奔波道。我参禅学道。解会佛法。如此转无交涉也。只是逐声色走。有何歇时。贫道闻江西和尚道。汝自家宝藏一切具足。使用自在。不假外求。我从此一时休去。自己财宝随身受用。可谓快活。无一法可取。无一法可舍。不见一法生灭相。不见一法去来相。徧十方界无一微尘许不是自家宝藏。但自子细观察自心。一体三宝常自现前。无可疑虑。莫寻思莫求觅。心性本来清净。故华严经云。一切法不生。一切法不灭。若能如是解。诸佛常现前。又净名经云。观身实相。观佛亦然。若不随声色动念。不逐相貌生解。自然无事去。莫久立。珍重。大众久而不散。珠曰。诸人何故在此不去。贫道已对面相呈。还肯休么。有何事可疑。莫错用心枉费气力。若有疑情一任诸人恣意早问。时有僧问。云何是佛。云何是法。云何是僧。云何是一体三宝。曰。心是佛。不用将佛求佛。心是法。不用将法求法。佛法无二。和合为僧。即是一体三宝。经云。心佛与众生。是三无差别。身口意清净。名为佛出世。三业不清净。名为佛灭度。喻如嗔时无喜。喜时无嗔。唯是一心。实无二体。本智法尔。无漏现前。如蛇化为龙不改其鳞。众生回心作佛不改其面。性本清净不待修成。有证有修即同增上慢者。真空无滞应用无穷。无始无终。利根顿悟用无等等。即是阿耨菩提。心无形相即是微妙。色身无相即是实相法身。性相体空即是虚空无边身。万行庄严即是功德法身。此法身者乃是万化之本。随处立名智用无尽。名无尽藏。能生万法。名本法藏。具一切智。名智慧藏。万法归如。名如来藏。经云。如来者即诸法如义。又云。世间一切生灭法。无有一法不归如也。维摩座主问。经云。彼外道六师等是汝之师。因其出家。彼师所堕。汝亦随堕。其施汝者不名福田。供养汝者堕三恶道。谤於佛。毁於法。不入众数。终不得灭度。汝若如是。乃可取食。今请禅师明为解说。珠曰。迷徇六根者。号之为六师。心外求佛。名为外道。有物可施。不名福田。生心受供。堕三恶道。汝若能谤於佛者。是不着佛求。毁於法者。是不着法求。不入众数者。是不着僧求。终不得灭度者。智用现前。若有如是解者。便得法喜禅悦之食。又问。般若经云。度九类众生皆入无余涅盘。又云。实无众生得灭度者。此两段经文如何通会。前后人说皆云。实度众生而不取众生相。常疑未决。请师为说。曰。九类众生一身具足。随造随成。是故无明为卵生。烦恼包裹为胎生。爱水浸润为湿生。歘起烦恼为化生。悟即是佛。迷号众生。菩萨只以念念心为众生。若了念念心体俱空。名度众生也。智者於自本际上度於未形。未形既空。即知实无众生得灭度者。
　　云门拈起拄杖举教曰。凡夫实。谓之有。二乘析。谓之无。缘觉谓之幻有。菩萨当体即空。衲僧见拄杖但唤作拄杖。行但行。坐但坐。总不得动着。
　　妙喜曰。苦瓠连根苦。甜瓜彻蒂甜。

　　正法眼藏卷第二之上
　　正法眼藏卷第二之下

　　　　径山大慧禅师　宗杲　集并着语
　　　　后学黄叶庵沙门智舷校阅
　　灵泉仁和尚。僧问如何是祖师意。曰。仰面独扬眉。回头自拍手。问如何是和尚家风。曰。骑牛带席帽。过水着靴衫。
　　大安山省和尚。僧问离四句绝百非请和尚道。曰我王库内无如是刀。问重重关锁信息不通时如何。曰争得到遮里。云到后如何。曰彼中事作么生。问如何是真中真。曰十字街头泥佛子。
　　鹿门真和尚。僧问如何是和尚家风。曰有盐无醋。如何是道人。曰口似鼻孔。云忽遇客来如何祇待。曰柴门草户谢汝经过。问如何是禅。曰鸾凤入鸡笼。云如何是道。曰藕丝牵大象。问劫坏时此个还坏也无。曰。临崖看浒眼。特地一场愁。问如何是和尚转身处。曰昨夜三更失却枕子。
　　泐潭准和尚示众云。钻珍珠解玉板却易看。窟笼着楔却难。月色和云白。松声带露寒即不问。你诸人且道大目犍连共须菩提商量个甚么事。良久云。东家杓柄长。西家杓柄短。
　　洞山初和尚示众云。洞山遮里寻常方丈内不似诸方一个上来一个下去。啾啾唧唧地衷私说底禅道佛法。尽是向你兄弟面前满口说满口道满口拈提满口栾拣。无你左遮右掩处。一时和底翻出。诸禅德。作么生委悉。汝试对众道看。譬如太末虫处处泊得。不能泊於火焰之上。被佗诸方老秃甜唇美舌说作配当。道遮个是禅。遮个是道。遮个是菩提涅盘。遮个是真如解脱。被丈二钉八尺楔楔在眼里。不知不觉。乍到洞山遮里。不知是何说话。会得么。直饶会得真如涅盘菩提解脱毫末无差。也被条绳子於脚跟下系却。不得出离。若是灵利衲僧。一齩齩断。作个脱洒衲僧。岂不快哉。若三齩两齩齩不断。准前打入骨董社里。有甚么出头时。洞山事不获已。傍地里为你着力。
　　天童启和尚问伏龙和尚甚么处来。曰伏龙来。曰还伏得龙么。云不曾伏遮畜生。曰吃茶去。又简大德问。学人卓卓上来请师的的。曰我遮里一屙便了。有甚么卓卓的的。云。和尚恁么答话。更买草鞋行脚好。曰近前来。简近前。师曰只如老僧恁么对。过在甚处。简无对。师便打。
　　夹山示众云。坐断主人公。不落第二见。北院通和尚出众曰。须知有一人不合伴。山曰犹是第二见。通掀倒禅床。山曰老兄作么生。曰某甲舌头烂却即向和尚道。通异日又问曰。目前无法。意在目前。不是目前法。非耳目之所到。岂不是和尚语。山曰是。通乃掀倒禅床叉手立地。山起来打一拄杖。通便下去。法眼云。是佗掀倒禅床何不便去。须待夹山打一棒了去。意在甚么处。
　　六通绍和尚参涌泉。一日烧畬归。泉问去甚么处来。曰烧畬来。泉云火后事作么生。曰铁蛇钻不入。
　　云盖罕和尚。僧问如何是岳顶浪滔天。曰文殊正作闹。云正作闹时如何。曰不向机前展大悲。
　　乾峰示众云。举一不得。举二放过。一着落在第二。云门出众云。昨日有人从天台来。却往径山去。峰云明日不得普请。
　　妙喜曰。彼此扬家丑。赖遇无傍观者。
　　慈明和尚示众云。法身无相应物现形。竖起拄杖云。遮个是拄杖。阿那个是法身。遮个葛藤且止。僧堂佛殿穿入汝等诸人鼻孔里去也。四大海水在汝头上。海龙王在汝指甲下。汝等还觉么。若觉去。昼行三千夜行八百。脚下烟生头上火起。若也不知。饥来吃饭困来眠。卓拄杖一下。
　　乌石观和尚常闭门独坐。一日雪峰敲门便开。峰扭住云是凡是圣。观乃唾云。遮野狐精。推出复闭却门。峰云也只要识老兄。
　　双岭真和尚问道吾。无神通菩萨为甚么足迹难寻。吾曰同道者方知。云和尚还知否。曰不知。云何故不知。曰。去。不识我语。
　　道吾和尚始於村墅闻巫者乐神云识神无。师忽然省悟。后参关南常和尚印其所解。复游德山门下。凡上堂示徒。戴莲花笠。披襕执简。击鼓吹笛。口称鲁三郎。有时云。打动关南鼓。唱起德山歌。有问如何是祖师西来意。以简揖云诺。尝问灌溪曰作么生。溪云无位。曰莫同虚空么。云遮屠儿。曰有生可杀即不倦。
　　径山諲和尚。僧问掩息如灰时如何。曰犹是时人功干。云干后如何。曰耕人田不种。云毕竟如何。曰禾熟不临场。
　　杨岐会和尚示众云。雪雪。处处光辉明皎洁。黄河冻锁绝纤流。赫日光中须迸裂。须迸裂。那咤顶上吃蒺藜。金刚脚下流出血。又示众云。蹋着秤锤硬似铁。哑子得梦向谁说。须弥顶上浪滔天。大洋海底遭火爇。
　　胁尊者问童子云汝从何来。曰我心非往。祖云汝住何所。曰我心非止。祖云汝不定耶。曰诸佛亦然。祖云汝非诸佛。曰诸佛亦非。大愚芝云。祖师一问。童子一答。总欠会在。如今诸人作么生会。
　　妙喜曰。直饶如今会得。更参三生六十劫。
　　药山问石头。三乘十二分教某甲粗知。尝闻南方直指人心见性成佛。实未明了。伏望和尚慈悲指示。头云。与么也不得。不与么也不得。与么不与么总不得。汝作么生。山伫思。头云。子因缘不在此。江西有马大师。子往彼去。应为子说。山至彼。准前请问。马祖云。我有时教伊扬眉瞬目。有时不教伊扬眉瞬目。有时教伊扬眉瞬目者是。有时教伊扬眉瞬目者不是。山於是有省。便作礼。马祖曰。子见个甚么道理。山云。某甲在石头时。如蚊子上铁牛。祖曰。汝既如是。宜善护持。一日祖曰子近日作么生。山曰。皮肤脱落尽。唯有真实在。祖曰。子之所得。可谓恊於心体布於四肢。既能如是。将三条篾束取肚皮随处住山去。曰。某甲又是何者。敢言住山。祖曰。不然。未有长行而不住。未有长住而不行。欲益而无所益。欲为而无所为。宜作舟航莫久住此。山於是礼辞再返石头。一日坐次。石头来见乃问。汝在遮里作甚么。曰一物不为。头云恁么即闲坐也。曰若闲坐即为也。头云。汝道不为。不为个甚么。曰千圣亦不识。头乃有颂云。从来共住不知名。任运相将只么行。自古上贤犹不识。造次凡流岂可明。
　　妙喜曰。物是实价。钱是足陌。
　　佛鉴和尚示众云。十五日已前事。锦上铺花。十五日已后事。如海一沤发。正当十五日。大似一尺镜。照千里之像。虽则真空绝迹。其柰海印发光。任佗露柱开花。说甚佛面百丑。何故如此。到头霜夜月。任运落前溪。
　　大愚芝和尚示众云。阇梨横吞巨海。老僧背负须弥。且道阇梨老僧相去多少。还会么。王令稍严。不许搀行夺市。僧问如何是和尚为人一句。曰四角六张。云意旨如何。曰八凹九凸。问如何是城里佛。曰十字街头石幢子。问如何是道。曰八斛四斗。云如何是道中人。曰煮粥煠饭。问如何是佛。曰锯解秤锤。云如何是祖师西来意。曰。白日烧地卧。夜间炙地眠。问。古人从苗辨地因语识人。学人上来请师辨。曰花光土地。问如何是祖师西来意。曰天寒日短。云达磨未来时如何。曰在西天。云来后如何。曰在唐土。
　　真净和尚示众云。师子不食雕残。快鹰那打死兔。放出临济大龙。抽却云门一顾。遂拈拄杖云。龙行雨至。三草二木。
　　沩山和尚一日侍立百丈。丈问谁。曰灵佑。丈云汝拨炉中有火否。山拨曰无火。丈躬起深拨得少火。举以示之云。此不是火。山乃开悟礼谢。陈其所解。丈曰。此乃暂时岐路耳。经云。欲识佛性义。当观时节因缘。时节既至如迷忽悟如忘忽忆。方省己物不从他得。故祖师云。悟了同未悟。无心亦无法。只是无虚妄凡圣等心。本来心法元自备足。汝今既尔。善自护持。又一日侍百丈游山行到林间。丈曰典座还将得火来否。山云将得来。丈曰在甚么处。山乃拈一茎柴吹两吹度与百丈。丈曰如虫御木。
　　妙喜曰。百丈若无后语。洎被典座热谩。
　　船子和尚与同参道吾相别次。谓道吾曰。他后有灵利座主指一个来。遂於华亭泛一小舟。故时号船子和尚。后道吾到京口。遇夹山上堂。僧问如何是法身。山曰法身无相。云如何是法眼。曰法眼无瑕。道吾不觉失笑。山乃下座请问道吾。某甲适来祗对僧话必有不是。致令上座失笑。望上座不吝慈悲。吾曰。和尚一等出世。未有师在。华亭参船子和尚去。曰访得获否。吾曰。此人上无片瓦遮头。下无卓锥之地。山遂易服直造华亭。船子才见便问。大德住甚么寺。曰。似即不住。住即不似。曰不似又不似个甚么。曰不是目前法。曰甚处学得来。曰非耳目之所到。曰。一句合头语。万劫系驴橛。又问。垂丝千尺。意在深潭。离钩三寸。子何不道。山拟开口。船子便以篙打落水中。才上船又曰道道。拟开口又打。夹山忽然大悟。乃点头三下。船子曰。竿头丝线从君弄。不犯清波意自殊。山遂问。抛纶掷钓师意如何。曰。丝悬渌水。浮定有无之意。山曰语带玄而无路。舌头谈而不谈。曰。钓尽江波。金鳞始遇。山乃掩耳。船子曰如是如是。遂嘱曰。汝向去直须藏身处没踪迹。没踪迹处莫藏身。吾二十年在药山只明斯事。汝今既得。他后不得住城隍聚落。但向深山里镢头边觅取一个半个接续。无令断绝。夹山乃辞行。频频回顾。船子遂唤阇梨阇梨。夹山回首。船子竖起桡云。汝将谓别有。乃覆船入水而逝。
　　白云端和尚示众。举云门拈三平颂云。即此见闻非见闻。唤甚么作见闻。无余声色可呈君。有甚么口头声色。个中若了全无事。有甚么事。体用无妨分不分。语是体。体是语。复拈拄杖云。拄杖是体。灯笼是用。是分不分。不见道一切智智清净。大众。云门只解依样画蛾眉。圆通则不然。即此见闻非见闻。无余声色可呈君。眼是眼。耳是耳。个中若了全无事。体用无妨分不分。四五百条花柳巷。二三千处管弦楼。僧问如何是佛。曰镬汤无冷处。如何是佛法大意。曰水底按葫芦。如何是祖师西来意。曰乌飞兔走。
　　南院问风穴南方一棒作么生商量。穴云作奇特商量。穴却问南院此间作么生商量。院拈拄杖横按云。棒下无生忍。临机不见师。
　　妙喜曰。风穴当时好大展坐具礼三拜。不然与掀倒禅床。乃回顾冲密曰。你道风穴当时礼拜即是。掀倒禅床即是。冲密云草贼大败妙。喜曰。你看遮瞎汉。便打。
　　法华举和尚到大愚芝和尚处。愚问。古人见桃花。意作么生。曰曲不藏直。云。那个且从。遮个作么生。曰。大街拾得金。四邻争得知。云上座还知么。曰。路逢剑客须呈剑。不是诗人不献诗。云作家诗客。曰一条红线两人牵。云。玄沙道谛当甚谛当。又作么生。曰。海枯终见底。人死不知心。云却是。曰楼阁凌云势。峰峦迭翠层。复呈颂曰。凤返自腾霄汉去。灵云桃树老鸦栖。古今休颂桃花意。天上人间不可陪。
　　赵州和尚示众云。金佛不度炉。木佛不度火。泥佛不度水。真佛内里坐。菩提涅盘真如佛性尽是贴体衣服。亦名烦恼。不问即无烦恼。且实际理地甚么处着。一心不生。万法无咎。汝但究理而坐二三十年。若不会。截取老僧头去。梦幻空花徒劳把捉。心若不异。万法一如。既不从外得。更拘执作甚么。如羊相似。乱拾物安向口里。老僧见药山和尚道。有人问着。但教合取狗口。老僧亦教合取狗口。取我是垢。不取我是净。如猎狗相似。专欲吃物。佛法在甚么处。遮里千人万人尽是觅佛汉子。觅一个道人。无若与空王为弟子。莫教心病最难医。未有世界早有此性。世界坏时此性不坏。自从一见老僧后。更不是别人。只是个主人公。遮个更用向外觅作么。正恁么时。莫转头换脑。若转头换脑即失却去也。时有僧问。承师有言。世界坏时此性不坏。如何是此性。曰四大五阴。云。此犹是坏底。如何是此性。曰四大五阴。法眼云。是一个两个。是坏不坏。且作么生会。试断看。
　　妙喜曰。军营里天王。
　　大沩真如和尚示众云。汾州道。识得拄杖子。行脚事毕。乃拈拄杖云。遮个是拄杖子。那个是行脚事。直饶向遮里见得。於衲僧门下只是个脱白沙弥。若也不识。且向三家村里东卜西卜。忽然卜着也不定。
　　子湖和尚门下立一牌。牌上书云。子湖有一只狗。上取人头。中取人心。下取人足。拟议则丧身失命。僧问如何是子湖一只狗。师曰嗥嗥。临济下二僧来参。方揭帘。师曰看狗。二僧回顾。师便归方丈。
　　西天禁断钟鼓。故谓之沙汰。经于七日。提婆尊者运神通登楼撞钟。诸外道众一时共集至钟楼下。其门封锁。乃高声问楼上撞钟者谁。提婆曰天外道。曰天者谁。曰我。曰我者谁。曰你。曰你者谁。曰狗。曰狗者谁。曰你。曰你是谁。曰我。曰我是谁。曰天。如是往返七度。外道一众知自负堕。奏闻国王再鸣钟鼓大兴佛法。
　　花药英和尚示众。蓦拈拄杖云。我今为汝保任此事终不虚也。大觉世尊是真语者。实语者。如语者。不诳语者。不异语者。不赚汝诸人。还信得及么。喝一喝云。上无攀仰。下绝己躬。虚空大地。咸出心中。万里八九月。一身西北风。卓一卓。
　　大颠和尚因石头问那个是汝心。曰见言语者是。头便喝出。经旬日间大颠复问。前者既不是。除此外何者是心。头云。除却扬眉瞬目。将心来。曰无心可得将来。头云元来有心。何言无心。无心尽同谤。大颠於言下悟入。
　　妙喜曰。且道大颠悟得个甚么。
　　白马山霭和尚。僧问如何是清净法身。曰井底虾蟇吞却月。问如何是白马正眼。曰面南看北斗。
　　保宁勇和尚示众云。大方无外。大圆无内。无内无外圣凡普会。瓦砾生光须弥粉碎。无量法门百千三昧。拈起拄杖云。总在遮里。会么。苏噜苏噜[口*悉]哩[口*悉]哩。又示众云。真相无形示形显相。千怪万状自此而彰。喜则满面生光。怒则双眉陡竖。非凡非圣或是或非。人不可量天莫能测。直下提得未称丈夫。唤不回头且莫错怪。
　　僧问石霜。咫尺之间为甚不睹师颜。霜曰我道徧界不曾藏。僧后问雪峰。徧界不曾藏意旨如何。峰云甚么处不是石霜。僧回举似石霜。霜云。遮老汉。着甚么死急。玄沙云。山头老汉蹉过也。
　　云居膺和尚示众云。得者不轻微。明者不贱用。识者不咨嗟。解者无厌恶。从天降下则贫寒。从地涌出则富贵。门里出身易。身里出门难。动则埋身千丈。不动则当处生苗。一言迥脱独拔当时。言语不要多。多则无用处。
　　姜山方和尚示众云。穿云不渡水。渡水不穿云。乾坤把定不把定。虚空放行不放行。横三竖四乍离乍合。将长补短即不无。汝诸人饭是米做一句子要且难道。良久云。私事不得官酬。僧问如何是一尘入正受。曰蛇衔老鼠尾。云如何是诸尘三昧起。曰鳖咬钓鱼竿。云与么则东西不辨南北不分去也。曰。堂前一碗夜明灯。帘外数茎青瘦竹。问诸佛未出世时如何。曰不识酒望子。云出世后如何。曰钓鱼船上赠三椎。
　　德山圆明和尚示众云。但参活句。莫参死句。活句下荐得。千劫万劫永无疑滞。一尘一佛国一叶一释迦是死句。扬眉瞬目举指竖拂是死句。山河大地更无誵讹是死句。时有僧便问如何是活句。曰波斯仰面看。僧云恁么则不谬也。圆明便打。
　　云门和尚问新到云。雪峰和尚道。开却路。达磨来也。我问你作么生。僧云筑着和尚鼻孔。门云。地神恶发。把须弥山一掴。[跳-兆+孛]跳上梵天。拶破帝释鼻孔。你为甚么向日本国里藏身。僧云和尚莫谩人好。门曰筑着老僧鼻孔又作么生。僧无对。门曰将知你只是学语之流。
　　妙喜曰。担一担懵懂。换得一檐骨董。无星秤子秤来。付与无知漆桶。且道无知漆桶将作何用。你若道得活脱句。许你亲见云门。
　　开先智和尚示众曰。宗之与教。权道。佛之与祖。强名。受教传心俱为虚妄。求真觅实转更参差。若取自己自心为究竟。必有佗物佗人作对治。时有僧问如何则是。曰是则有非。云如何得入。曰汝何劫在外头。问如何是佛。曰汝唤那个作众生。云与么则无佛无众生也。曰遮众生。问如何是平常心。曰蜂虿狼贪。云与么则全众生心也。曰你道那个是平常心。云不会。曰汝佗后会去在。问四大何缘有形。曰你道虚空何缘无像。云到遮里却不会。曰我也不会。又曰。汝道汝不会。与我不会。是一是二。云乞和尚慈悲。曰我早晚曾骂辱汝。问如何是大道。曰我无小径。云如何是小径。曰我不知有大道。问和尚见处如何。曰非汝境界。云学人见处如何。曰取我处分又争得。云乞师指授。曰我长劫来不曾蒙蔽汝。
　　五祖演和尚示众云。山僧昨日入城见一棚傀儡。不免近前看。或见端严奇特。或见丑陋不堪。动转行坐青黄赤白一一见了。子细看时。元来青布幔里有人。山僧忍俊不禁乃问长史高姓。佗道。老和尚。看便休。问甚么姓。大众。山僧被佗一句。直得无言可对。无理可伸。还有人为山僧道得么。昨日那里落节。今日遮里拔本。又示众云。白云不会说禅。三门开向两边。有人动着关捩。两片东扇西扇。又举灵云悟桃花颂云。三十年来寻剑客。几回落叶又抽枝。自从一见桃花后。直至如今更不疑。玄沙云。谛当甚谛当。敢保老兄未彻在。说甚么谛当。更参三十年始得。
　　睦州和尚示众云。汝等诸人还得个入头处也未。若未得个入头。须得个入头。若得个入头。已后不得辜负老僧。又云。明明向汝道尚自不会。岂况盖覆将来。时有僧出礼拜云某甲终不敢辜负和尚。曰早是辜负我了也。
　　妙喜曰。咄。葛藤得也未。
　　龙牙和尚示众云。参玄人须透祖佛始得。新丰和尚道。祖佛言教如生冤家。始有参学分。若透不得。即被祖佛谩去。僧便问祖佛还有谩人之心也无。曰汝道江湖还有碍人之意么。又曰。江湖虽无碍人之意。为时人过不得江湖。成碍人去。不得道江湖不碍人。祖佛虽无谩人之心。为时人透不得。祖佛成谩人去。不得道祖佛不谩人。若透得祖佛过。此人过却祖佛。若也如是。始体得祖佛意。方与向上人同。若也未透得。但学佛求祖。则万劫无有出期。僧便问如何不被祖佛谩去。曰道者直须自悟始得。问如何是祖师西来意。曰待石乌龟解语即向汝道。云乌龟语也。曰向汝道甚么。问古人得个甚么便休去。曰如贼入空屋。
　　报慈屿和尚。僧问心眼相见时如何。曰向汝道甚么。问如何是实见处。曰丝毫不隔。云与么即见也。曰南泉甚好去处。问如何是西来意。曰昨夜三更送过江。问临机便用时如何。曰海东有果树头心。
　　西川西禅和尚。僧问。佛是摩耶降。未审和尚是谁家子。曰水上卓红旗。问。三十六路。阿那个一路最妙。曰不出第一手。云忽被出头时如何。曰脊着地也不难。
　　太原孚上座在雪峰掌浴室。玄沙和尚问讯雪峰次。峰云。我此间有个老鼠。今在浴室下。沙云待与和尚勘过。才去见孚上座打水次。乃云新到相看。孚云已相见了也。沙云甚么劫中曾相见来。孚云莫瞌睡。沙复去白雪峰云已勘破了也。峰云作么生勘。沙举前话。峰云汝着贼了也。
　　妙喜曰。又勘破一个。
　　朱世英待制尝以书问真净和尚云。佛法至妙。日用如何用心。如何体究。望慈悲指示。真净曰。佛法至妙无二。但未至於妙。则互有长短。苟至於妙。则悟心之人如实知自心究竟本来成佛。如实自在。如实安乐。如实解脱。如实清净。而日用唯用自心。自心变化把得便用。莫问是之与非。拟心思量早不知也。不拟心。一一天真。一一明妙。一一如莲花不着水。心清净超於彼。所以迷自心故作众生。悟自心故成佛。而众生即佛佛即众生。由迷悟故有彼此也。如今学道人多不信自心。不悟自心。不得自心明妙受用。不得自心安乐解脱。心外妄求禅道。妄立奇特。妄生取舍。纵修行。落外道二乘禅寂断见境界。所谓修行恐落断常坑。其断见者断灭却自心本妙明性。一向心外着空滞禅寂。常见者不悟一切法空。执着世间诸有为法以为究竟也。
　　西堂藏和尚。有俗士问有天堂地狱否。曰有。云有佛法僧宝否。曰有。更有多问。尽答言有。云和尚恁么道莫错否。曰汝曾见尊宿来邪。云某甲曾参径山和尚来。曰径山向汝作么生道。云佗道一切总无。曰汝有妻否。云有。曰径山和尚有妻否。云无。曰径山和尚道无即得。
　　李尚书问僧。马大师有甚么言教。僧云。大师或说即心即佛。或说非心非佛。李云总过遮边。李却问西堂藏和尚。马大师有甚么言教。藏召尚书。李应诺。藏曰鼓角动也。
　　泐潭兴和尚。南泉至。见兴面壁。泉乃拊兴背。兴问汝是阿谁。曰普愿。兴云如何。曰也寻常。云汝何多事。
　　妙喜曰。也要验过。
　　牛头山岩禅师。隋大业中为郎将。常以弓挂一滤水囊。随行所至汲用。累从大将征讨频立战功。唐武德中年四十遂乞出家。入舒州皖公山从宝月禅师为弟子。尝在谷中入定。山水暴涨怡然不动。其水自退。有昔同从军者二人闻岩隐遁。乃共入山寻之。既见谓岩曰。郎将狂邪。何为住此。答曰。我狂欲醒。君狂正发。夫嗜色淫声。贪荣冒宠。流转生死。何由自出。二人感悟叹息而去。岩后入牛头山。谒融禅师发明大事。融谓曰。吾受信大师真诀。所得都亡。设有一法过於涅盘。吾说亦如梦幻。夫一尘飞而翳天。一芥堕而覆地。汝今已过此见。吾复何云。
　　六祖闻僧举卧轮偈云。卧轮有伎俩。能断百思想。对境心不起。菩提日日长。祖曰。此偈未明心地。若依而行之。是加系缚。因示一偈曰。慧能没伎俩。不断百思想。对境心数起。菩提作么长。
　　疎山和尚。有僧为造寿塔了来白疎山。山问汝将多少钱与匠人。僧云一切在和尚。山曰。为将三文钱与匠人。为将两文钱与匠人。为将一文钱与匠人。若道得与吾亲造塔。僧无对。罗山时在大庾岭住庵。其僧到。罗山问甚处来。云疎山来。罗山曰近日有何言句。僧举前话。罗山曰还有人道得否。僧云未有人道得。罗山曰。汝却回举似疎山道。大岭闻举云。若将三文钱与匠人。和尚此生决定不得塔。若将两文钱与匠人。和尚与匠人共出一只手。若将一文钱与匠人。带累匠人眉须堕落。其僧便回举似疎山。山闻此语便具威仪望大岭礼拜叹云。将谓无人。大岭有古佛。放光射到此间。却向僧曰。汝去向大岭道。犹如腊月莲花。僧复持此语举似罗山。山曰早已龟毛长数丈。
　　昔有僧到翠岩相看。值不在。遂看主事。事云参见和尚也未。曰未。事乃指狗子云。上人要见和尚。但礼拜遮狗子。僧无语。后翠岩归闻得乃云。作么生免得与么无语。云门云。欲观其师。先观弟子。
　　妙喜曰。当时若作遮僧。便礼狗子一拜。
　　十八祖伽耶舍多至月氏国。见十九祖鸠摩罗多。问是何徒众。祖云是佛弟子。彼闻佛号心神竦然。即时闭户。祖良久扣其门。彼曰此舍无人。祖曰答者是谁。彼闻语异遽开门。汾州昭代云。泊合忘却。
　　疎山仁和尚手握木蛇。有僧问手中是甚么。山提起曰曹家女。问如何是和尚家风。曰尺五头巾。曰如何是尺五头巾。曰圆中取不得。又举香严语问镜清。肯重不得全道者作么生会。清云全归肯重。曰肯重不得全又作么生。清云个中无肯路。曰始惬病僧意。
　　韶山普和尚因遵布衲到山下相见。遵便问韶山路向甚处去。山以手指曰。呜。那青青黯黯处去。遵近前把住云。久向韶山。莫便是否。曰。是即是。阇梨有甚事。云。拟伸一问。师还答否。曰。想君不是金牙作。争解弯弓射尉迟。云。凤凰直入烟霄内。谁怕林间野雀儿。曰当轩画鼓从君击。试展家风似老僧。云。一句逈超千圣外。松萝不与月轮齐。曰。饶君直出威音外。犹较韶山半月程。云未审过在甚么处。曰倜傥之词时人知有。云。与么则真玉泥中异。不拨万机尘。曰鲁般门下徒施巧妙。云。某甲只与么。和尚又如何。曰。玉女夜抛梭。织锦於西舍。云莫便是和尚家风也无。曰。耕夫制玉漏。不是行家作。云。此犹是文言。作么生是和尚家风。曰。横身当宇宙。谁是出头人。山复曰。阇梨有冲天之气。老僧有入地之谋。阇梨横吞巨海。老僧背负须弥。阇梨按剑上来。老僧亚枪相待。向上一路速道速道。遵云明镜当台请师一鉴。曰不鉴。云为甚不鉴。曰浅水无鱼徒劳下钓。遵无语。山便打。
　　妙喜曰。笑杀睦州陈尊宿。
　　琅邪觉和尚示众。举僧问马祖如何是佛。曰即心是佛。云如何是道。曰无心是道。云佛与道相去多少。曰佛如展手。道如握拳。古人方便即不无。山僧遮里也有些子。若无人买。山僧自卖自买去也。如何是佛。岩前多瑞艹。如何是道。涧下足灵苗。佛与道相去多少。数片白云笼古寺。一条绿水绕青山。又示众。举先梁山云。南来者与三十棒。北来者与三十棒。然虽如是。不当宗乘。梁山好一片真金。将作顽铁卖却。琅邪即不然。南来者与三十棒。北来者与三十棒。从教天下衲僧贬剥。
　　泐潭准和尚示众云。欲识佛性义。当观时节因缘。记得昔日僧问云门。如何是云门一曲。门云腊月二十五。僧云唱者如何。曰且缓缓。诸禅德。遮个岂不是时节。且作么生会云门意。云门一曲。清声透处。该括十方。和者难齐。非同六律。所以道东家唱歌。西家不得默坐。宝峰今日快便难逢。也唱一徧供养大众。谛听谛听。乃引声唱云。啰啰哩。哩哩啰。天寒且唱一半。归堂吃茶。又社日示众云。万般施设不如常。又不惊人又久长。如常恰似秋风至。无意凉人人自凉。甜瓜彻蒂甜。苦瓠连根苦。今朝四海九州人尽拜社翁并社母。唯有七十二候年王。冷地里觜卢都一场莽卤。
　　打地和尚自江西领旨。自晦其名。凡学者致问。唯以棒打地而示之。时谓之打地和尚。一日被僧藏却棒。然后问。师回头寻棒不见乃云。若在遮里。洎着一棒。有问门人曰。只如和尚每有人问便打地。意旨如何。门人即於灶底取柴一片掷在釜中。
　　妙喜曰。养子不及父。家门一世衰。
　　谷山问秀溪和尚。声色纯真。如何是道。溪曰乱道作么。山却从东边过西边立。溪曰若不恁么即祸事也。山却过东边。溪乃下禅床。方行两步被谷山捉住云。声色纯真事作么生。溪便掌。山云十年后要个人下茶也无。溪曰要谷山老汉作么。谷山呵呵大笑三声。
　　华林和尚有僧来参。方展坐具。林曰缓缓。僧云和尚见甚么。曰。可惜许。磕破钟楼。其僧从此悟入。
　　黄檗慧和尚参疎山仁和尚。初到时正值坐法堂受参。慧先顾视大众然后致问曰。剎那便去时如何。山曰。畐塞虚空。汝作么生去。慧曰畐塞虚空。不如不去。山便休。慧下堂参第一座。座曰。适观上座祇对和尚。语甚奇特。慧曰此乃率尔实自偶然。敢望慈悲开示愚迷。座曰一剎那间还有拟议否。慧於言下大悟。
　　盘山和尚在马大师会下出街中教化。忽见一客人买猪肉谓屠者曰。精底割一斤来。屠者放下刀叉手云。长史。那个不是精底。山於此有省。后一日出门见人舁丧。歌郎振铃云。红轮决定沉西去。未委魂灵往那方。幕下孝子哭云。哀哀。山乃大悟。踊跃而归。马祖印其所证。山临迁化谓众曰。还有人邈得吾真否。众或写得真呈。皆不契。时普化出云。某甲邈得和尚真。山云呈似老僧看。化乃打筋斗而出。山云遮厮儿向后甚么处掣风颠去。
　　夹山会下有僧到石霜。才跨门便云不审。霜曰不必阇梨。僧云恁么则珍重。其僧又到岩头处。依前云不审。头嘘一声。僧云恁么则珍重。僧方回身。头曰虽是后生亦能管带。其僧归举似夹山。山上堂云。前日到岩头石霜底阿师出来如法举着。僧举了。山云。大众。还会么。众无对。山云。若无人道得。老僧不惜两茎眉毛道去也。石霜虽有杀人刀。且无活人剑。岩头亦有杀人刀。亦有活人剑。
　　妙喜曰。痴人面前不得说梦。
　　五祖演和尚示众云。一向恁么去。路绝人稀。一向恁么来。辜负先圣。去此二途。祖佛不能近。设使与白云同生同死。亦未称平生。何也。凤凰不是凡间鸟。不得梧桐誓不栖。又示众云。恁么恁么。鰕跳不出斗。不恁么不恁么。弄巧成拙。软似铁。硬如泥。金刚眼睛十二两。衲僧手里秤头低。有价数。没商量。无鼻孔底将甚么闻香。僧问如何是临济下事。曰五逆闻雷。云如何是云门下事。曰红旗闪烁。云如何是曹洞下事。曰驰书不到家。云如何是沩仰下事。曰断碑横古路。僧礼拜。演云何不问法眼下事。云留与和尚。曰巡人犯夜。
　　长庆棱和尚参灵云。棱问如何是佛法大意。云曰。驴事未去。马事到来。棱如是往来雪峰玄沙二十年间不明此事。一日卷帘忽然大悟。乃有颂曰。也大差。也大差。卷起帘来见天下。有人问我解何宗。拈起拂子劈口打。峰举谓玄沙曰。此子彻去也。沙云。未可。此是意识着述。更须勘过始得。至晚众僧上来问讯。峰谓棱曰。备头陀未肯汝在。汝实有正悟对众举来。棱又有颂云。万象之中独露身。唯人自肯乃方亲。昔时谬向途中觅。今日看来火里冰。峰乃顾沙曰。不可更是意识着述。后乃住长庆会下。有匡桶头常与众僧说话。一日棱入寮见乃问曰。你每日口唠唠作甚么。匡曰一日不作一日不食。棱曰恁么则磨弓发箭去。曰专待尉迟来。棱曰尉迟来后如何。云待伊筋骨徧地眼睛突出。棱便出去。
　　蒙山明禅师因趂卢行者至大庾岭。行者见明至。即置衣钵於石上曰。此衣表信。可力争耶。任君将去。明遂举之。如山不动。踟蹰悚栗乃曰。我来求法。非为衣也。愿行者开示。祖曰。不思善。不思恶。正与么时。阿那个是明上座本来面目。明当下大悟。徧体汗流。泣泪作礼问曰。上来密语密意外。还更有意旨否。祖曰。我今与汝说者即非密也。汝若返照自己面目。密却在汝边。明曰。某甲虽在黄梅随众。实未省自己面目。今蒙指示入处。如人饮水冷暖自知。今行者即是某甲师也。祖曰。汝若如是。则吾与汝同师黄梅。善自护持。
　　多福和尚。僧问如何是多福一丛竹。曰一茎两茎斜。云学人不会。曰三茎四茎曲。
　　妙喜曰。饶汝一茎两茎斜。三茎四茎曲。还我多福一丛竹。又如何话会。
　　首山念和尚。僧问万机丧尽时如何。曰死水不藏龙。云动转后如何。曰碧眼胡僧笑点头。问如何是正修行路。曰贫儿不杂食。云撒手归家去也。曰香臭不曾闻。问如何是超佛越祖之谈。曰。塞北风霜紧。江南雪不寒。问。承古有言。自从一见桃花后。直至而今更不疑。意旨如何。曰三尺杖子两人舁。云还许学人舁也无。曰放下着。问如何是真如体。曰敲砖打瓦。云此意如何。曰切忌蹋着。问如何是学人本来身。曰牵牛不入市。
　　真净和尚示众云。洞山门下要行便行要坐便坐。钵盂里屙屎。净瓶中吐唾。执法修行如牛拽磨。又示众云。头陀石被莓苔裹。掷笔峰遭薜荔缠。罗汉院一年度三个行者。归宗寺里参退吃茶。僧问如何是佛。师呵呵大笑。僧云何笑之有。云我笑汝随语生解。云偶然失利。师遂高声云。不得礼拜。僧便归众。师复笑云。随语生解。
　　明招和尚因到泉州坦长老处。坦云。夫参学。一人所在亦须到。半人所在亦须到。招便问。一人所在即不问。作么生是半人所在。坦无语。后却令小师问招曰。你欲识半人所在么。也只是个弄泥团汉。
　　深明二上座因到淮河。见人牵网有鱼透出。深曰。明兄。俊哉。一似个衲僧。明曰。虽然如此。争似当初不撞入网罗好。深曰。明兄。汝欠悟在。明至半夜方省。
　　妙喜曰。明上座省得底。且道是网罗里底。是出网罗底。
　　岩头同雪峰钦山辞德山。山问甚么处去。曰暂辞和尚下山去。山云子佗后作么生。头曰不忘和尚。山云子凭何有此语。头曰。岂不闻道智与师齐减师半德。智过於师方堪传授。山云。如是如是。善自护持。於是三人取辞。钦山到澧州先住。二人到鳌山阻雪。岩头每日祇是打睡。雪峰一向坐禅。峰唤云。师兄师兄且起。只管打睡。头便喝曰。噇眠去。每日床上恰似个七村里土地。佗时后日魔魅人家男女去在。峰自点胸云。某甲遮里未稳在。不敢自谩。头曰。我将谓汝异日向孤峰顶上盘结草庵播扬大教。犹作遮个语话。若实如此。据汝见处一一说来。看峰云。初到浙中见盐官和尚举色空义得个入处。头曰。此去三十年切忌举着。峰云。又因见洞山和尚过水悟道颂有个省处。头曰。若恁么。自救也未彻在。峰云。又问德山从上宗乘中事学人还有分也无。德山打一棒云。道甚么。我此时豁然如桶底脱。头喝曰。汝不闻道从门入者不是家珍。峰云如何即是。头曰。佗后若欲播扬大教。一一从自己胸襟流出将来。与我盖天盖地去。峰於言下大悟。跳下礼拜起来连声云。师兄。今日始是鳌山成道。今日始是鳌山成道。
　　韶国师在众时问龙牙。天不能盖地不能载时如何。牙曰道者合如是。韶经十七次问。牙云。道者。若为汝说。恐汝已后骂我去在。韶后住天台通玄峰。因澡浴次忽省前话。便具威仪焚香望龙牙礼拜云。当时若与我说破。我今日定骂佗也。
　　妙喜曰。即今也不少。
　　达禅师礼拜六祖头不至地。祖呵曰。礼不投地。何如不礼。汝心中必有一物。蕴习何事邪。曰念法华经已及三千部。祖曰。汝若念至万部。得其经意不以为胜。则与吾偕行。汝今负此事业都不知过。听吾偈曰。礼本折慢幢。头奚不至地。有我罪即生。亡功福无比。祖又曰。汝名甚么。对曰名法达。祖曰。汝名法达。何曾达法。复说偈曰。汝今名法达。勤诵未休歇。空诵但循声。明心号菩萨。汝今有缘故。吾今为汝说。但信佛无言。莲华从口发。师闻偈悔过曰。而今而后当谦恭一切。惟愿和尚大慈略说经中义理。祖曰。汝念此经。以何为宗。师曰。学人愚钝。从来但依文诵念。岂知宗趣。祖曰。汝试为吾念一徧。吾当为汝解说。师即高声念经。至方便品。祖曰。止。此经元来以因缘出世为宗。纵说多种譬喻。亦无越於此。何者。因缘唯一大事。一大事即佛知见也。汝慎勿错解经意。见佗道开示悟入自是佛之知见。我辈无分。若作此解。乃是谤经毁佛也。彼既是佛。已具知见。何用更开。汝今当信佛知见者。只汝自心。更无别体。盖为一切众生自蔽光明。贪爱尘境。外缘内扰。甘受驱驰。便劳佗从三昧起。种种苦口劝令寝息。莫向外求。与佛无。二故云开佛知见。汝但劳劳执念谓为功课者。何异牦牛爱尾也。师曰。若然者。但得解义不劳诵经邪。祖曰。经有何过。岂障汝念。只为迷悟在人。损益由汝。听吾偈曰。心迷法华转。心悟转法华。诵久不明己。与义作雠家。无念念即正。有念念成邪。有无俱不计。长御白牛车。师闻偈再启曰。经云。诸大声闻乃至菩萨皆尽思度量。尚不能测於佛智。今令凡夫但悟自心便名佛之知见。自非上根未免疑谤。又经说三车。大牛之车与白牛车如何区别。愿和尚再垂宣说。祖曰。经意分明。汝自迷背。诸三乘人不能测佛智者。患在度量也。饶伊尽思共推转加悬远。佛本为凡夫说。不为佛说。此理若不肯信者。从佗退席。殊不知坐却白牛车。更於门外觅三车。况经文明向汝道。无二亦无三。汝何不省三车是假。为昔时故。一乘是实。为今时故。只教汝去假归实。归实之后实亦无名。应知所有珍财尽属於汝。由汝受用。更不作父想。亦不作子想。亦无用想。是名持法华经。从劫至劫手不释卷。从昼至夜无不念时也。师既蒙启发。踊跃欢喜。以偈赞曰。经诵三千部。曹溪一句亡。未明出世旨。宁歇累生狂。羊鹿牛权设。初中后善扬。谁知火宅内。元是法中王。祖曰。汝今后方可名为念经僧也。
　　玄沙和尚问雪峰。某甲如今大用去。和尚作么生。峰遂将三个木球一时抛出。沙遂作斫牌势。峰曰。汝亲在灵山。方得如此。沙云也祇是自家事。
　　妙喜曰。祇许老胡知。不许老胡会。
　　渐源随侍道吾往吊慰。源乃拊棺云。生邪死邪。吾曰生也不道。死也不道。源云为甚不道。吾曰不道不道。回至中路。源云。和尚快与某甲道。若不道。打和尚去也。吾曰。打即任打。道即不道。源便打。吾归院曰。汝宜离此去。恐知事得知不便。源至石霜。举前话请益。霜曰。生也不道。死也不道。源云为甚不道。霜曰不道不道。源於此有省。道吾迁化后。源将锹子於法堂上从西过东从东过西。霜曰作甚么。源云觅先师灵骨。霜曰。洪波浩渺白浪滔天。觅甚么先师灵骨。源云正好着力。霜曰。遮里针札不入。着甚么力。源持锹肩上便出。保宁勇和尚颂云。终日挨门复倚楼。几回明镜照梳头。一从事得潘郎后。也解人前不识羞。
　　晦堂和尚示众云。不与万法为侣。即是无诤三昧。便恁么去时。争柰弦急则声促。若能向紫罗帐里撒真珠。未必善因而招恶果。又示众云。碍处非墙壁。通处没虚空。若能如是会。心色本来同。拂子是色。那个是心。灵利汉才闻举着。隔墙见角早知是牛。更若拟议思量。白云千里万里。
　　灵云和尚因长生问。混沌未分时如何。曰灵柱怀胎。云分后如何。曰如片云点太清。云未审太清还受点也无。云不对。生云恁么则含生不来也。云亦不对。生云直得纯清绝点时如何。曰犹是真常流注。生云如何是真常流注。曰似镜常明。云未审向上还有事也无。曰有。生云如何是向上事。曰打破镜来与汝相见。
　　云门和尚有时云。灯笼是你自己。把钵盂噇饭饭不是自己。有僧便问。饭是自己时如何。门云遮野狐精。三家村里汉。复云。来来。不是你道饭是自己。云是。曰驴年梦见三家村里汉。
　　妙喜曰。用尽自己心。笑破佗人口。
　　石门聪和尚示众云。第一句道得。石里迸出。第二句道得。挨拶将来。第三句道得。自救不了。又示众云。五白猫儿爪距狞。养来堂上绝虫行。分明上树安身法。切忌遗言许外生。作么生是许外生底句。莫错举。僧入室问。正当与么时还有师也无。曰。灯明连夜照。甚处不分明。僧云毕竟事如何。曰来日是寒食。问。古人急水滩头毛球子。意旨如何。曰云开月朗。问。急水滩问连底石。意旨如何。曰屋破见青天。云屋破见青天意旨如何。曰通上彻下。
　　报慈闻鸠子鸣乃问僧是甚么声。云鹁鸠声。慈曰欲得不招无间业。莫谤如来正法轮。
　　洞山初和尚牛儿颂。自牧一牛儿。出入无栏圈。放在芳草中。毛色方能显。朝去无人趂。暮归无人唤。其力不可当。有角无鼻绻。不使任从伊。使着随人转。天下无荒田。尽是此牛变。有人若觅伊。走去天涯畔。牵来似诸人。问汝见不见。
　　云峰悦和尚示众。举教中道。此见及缘元是菩提妙净明体。又道。林木池沼皆演法音。交光相罗如宝丝网。奇怪。诸禅德。古圣与么说话。唤作回首尘劳曲开方便。所以道。如我按指海印发光。汝暂举心尘劳先起。会么。拂子且将挥世界。拄杖权为答话人。以拂子击一击。又示众云。有情之本依智海以为源。含识之流总法身而为体。只为情生智隔想变体殊。达本情亡知心体合。诸禅德。会么。古佛与露柱相交。佛殿与天王斗额。若也不会。单重交拆。
　　庞居士问马祖曰。不昧本来人。请师高着眼。祖直下觑。士曰。一种没弦琴。唯师弹得妙。祖直上觑。士乃作礼。祖归方丈。士随后入曰。弄巧成拙。
　　妙喜曰。马师觑上觑下即不无。争柰昧却本来人。居士虽然礼拜。浑仑吞个枣。马祖归方丈。士随后入云弄巧成拙。救得一半。
　　药山和尚示众云。祖师只教汝保护。若贪嗔起来。切须防禁。莫教枨触。是你欲知枯木石头。却须担荷。实无枝叶可得。虽然如此。更宜自看。不得绝却言语。我今为汝说遮个语。显无语底。佗那个本来无耳目等貌。时有僧问云何有六趣。师云。我此要轮。虽在其中。元来不染。问不了身中烦恼时如何。师曰烦恼作何相状。我且要你考看。更有一般底只向纸背上记持言语。多被经论惑。我不曾看经论册子。汝只为迷事走失自家不定。所以便有生死心。未学得一言半句一经一论。便说与么菩提涅盘世摄不摄。若如此解即是生死。若不被此得失系缚便无生死。汝见律师说甚么尼萨耆．突吉罗。最是生死本。虽然与么。穷生死且不可得。上至诸佛下至蝼蚁尽有此。长短好恶大小不同。若也不从外来。何处有闲汉掘地狱待你。你欲识地狱道。只今镬汤煎煮者。是欲识饿鬼道。只今多虚少实不令人信者是。欲识畜生道。见今不识仁义不辨亲疎者是。岂非披毛戴角斩割倒悬。欲识人天。只今清净威仪持瓶挈钵者是。切须保任。免堕诸趣。第一不得弃遮个。遮个不是易得。须向高高山顶立。深深海底行。此处行不易。方有少分相应。如今出头来。尽是多事人。觅个痴钝汉不可得。莫只记册子中言语。以为自己见知。见佗不解者便生轻慢。此辈尽是阐提外道。此心直不中。切须审悉。与么道犹是三界边事。莫在衲衣下空过。到遮里更微细在。莫作等闲。须知珍重。
　　翠岩和尚。僧问。凡有言句尽是点污。如何是向上事。曰凡有言句尽是点污。问古人拈椎竖拂意旨如何。曰邪法难扶。问僧繇为甚么写志公真不得。曰作么生合杀。问险恶道中以何为津梁。曰药山再三叮嘱。
　　广慧真和尚。僧问如何是广慧境。曰山寺前头资庆后。问如何是和尚家风。曰杴爬镢子。风穴一日问真园头。会昌沙汰时。护法善神向甚么处去。曰常在阛阓中。要且无人见。穴云汝彻也。
　　妙喜曰。汝道风穴自彻也未。
　　黄龙玑和尚。僧问如何是和尚家风。曰琉璃钵盂无底。问如何是君王剑。曰不伤万类。云佩者如何。曰血溅梵天。云大好不伤万类。玑便打。问毛吞巨海芥纳须弥。不是学人本分事。如何是学人本分事。曰封了合盘市里揭。问急切相投请师通信。曰火烧裙带。问如何是大疑底人。曰对坐盘中弓落盏。云如何是不疑底人。曰再坐盘中弓落盏。问风恬浪静时如何。曰百尺竿头五两垂。
　　李尚书。名翱。仰慕药山道风。特入山致敬。肃庄客礼。直造座前。山端然看经殊不顾视。李乃云。见面不如闻名。拂袖便行。山却召尚书。李回首。山曰何得贵耳而贱目。李遂致拜。起问如何是道。山以手指天指净瓶。李云不会。山曰。云在青霄水在瓶。李乃拜谢。赠诗云。炼得身形似鹤形。千株松下两函经。我来问道无余事。云在青霄水在瓶。
　　首山志和尚问念和尚。德山棒临济喝。未审意旨如何。念云汝试道看。志便喝。念拈棒。志指棒云莫乱做。念掷下棒云明眼人难谩。志云草贼大败。僧问如何是祖师西来意。曰三尺杖子破瓦盆。问如何是佛。曰桶底脱。问从上诸圣有何言句。曰如是我闻。僧云不会。曰信受奉行。
　　嘉州白水和尚。僧问如何是西来意。曰。四溟无窟宅。一滴润乾坤。问曹溪一路合谈何事。曰。涧松千载鹤来聚。月中香桂凤凰归。
　　妙喜曰。又道曹溪无俗谈。
　　鼓山晏国师示众云。若是灵利底。撩着便休去。似遮般汉。千里万里去也。有甚么救处。进前退后。纳个如何。醉人相似。有甚么衲僧气息。既然如是。且宗门中事作么生。诸和尚到遮里也须是个汉始得。大不容易。兄弟。鼓山不惜口业向汝诸人道。不假记一字。亦不用一功。亦不用眨眼。亦不用呵气。大坐着便绍却去。诸和尚。且道绍甚么。为复绍佛绍法。绍禅绍道。绍佛向上事涅盘后句。若绍此句。得为大妄。唤作望上心不息。与诸兄弟了无交涉。於诸人分上作么生绍。普请验看是甚么。为复是凡是圣。是毗卢师法身主。在甚么处居住。甚么年月有渠。方圆阔狭长短大小。试道看。还有丝发大物解盖覆得么。还有分毫许间隔么。向阿那里抄。向阿那里写。诸和尚。与么显露。与么聊要。何不直下便承当取。又更刺头入佗言句里意识中学。有甚么交涉。不见道意为贼识为浪。走作驰求终无歇分。若自不具眼就人拣辨。卷子里抄册子里写。假饶百千万句。龙宫海藏一时吞纳。尽是佗人。不干自己。亦唤作识学依通。犹如水母借鰕为眼。无自由分。亦如盲者辨色。依佗语故。实不能辨色之正相。若是学经律论。佗自有人在。所以鼓山寻常道。经有经师。律有律师。论有论师。有函有号。有部有帙。白日窗前夜附灯烛。自有人传持在。禅师作么生。还有人道得么。试出来道看。时有学人问如何是目前显露底机。曰道甚么。僧再问。师喝出。
　　鹅湖问诸大德。行住坐卧毕竟以何为道。对云知者是。曰。不可以智知。不可以识识。安得知者是。有对云无分别是。曰。善能分别诸法相。於第一义而不动。安得无分别是。有对云四禅八定是。曰。佛身无为不堕诸数。安在四禅八定邪。是时举众杜口。
　　妙喜曰。相骂饶你接觜。相唾饶你泼水。
　　仰山和尚问僧汝是甚处人。曰幽州人。山曰汝还思彼处否。曰常思。山曰。彼处楼台林苑人马骈阗。汝返思思底还有许多般也无。僧於言下有省。乃曰。某甲到遮里。一切总不见有。山曰。汝解犹在境。信位即是。人位即不是。僧曰和尚莫别有指示否。山曰。别有别无即不中。据汝见处。只得一玄。得坐披衣向后自看。
　　盘山和尚示众云。向上一路千圣不传。学者劳形如猿捉影。琅邪觉云。上来讲赞。无限良因。
　　五泄初到石头处云。一言相契即住。不契即去。头据坐。泄便行。头召云阇梨。泄回首。头云。从生至死只是遮个。回头转脑作么。泄於言下大悟。乃拗折拄杖。
　　云居佑和尚示众云。参学之士。须得悟由发明心地。若悟法身主。尽大地草木归依佛法僧。若悟毗卢师。虚空世界归依佛法僧。且道唤甚么作法身主。唤甚么作毗卢师。要得直下会么。眼睛里放光现瑞。耳窍里转大法轮。又结夏示众云。无相光中有一无位真人。出没三界流转五道。不舍十恶业不堕五阴身。不除烦恼障不证涅盘心。不憎毁禁不敬持戒。不经冬不过夏。汝等诸人还知去处么。良久云。九旬阳焰里。五分法身圆。
　　端师子看楞严经二颂。七处征心心不遂。慒懂阿难不瞥地。直饶征得见无心。也是泥中洗土块。八还之教垂来久。自古宗师各分剖。直饶还得不还时。也是虾跳不出斗。
　　药山和尚问云岩甚处来。云百丈来。曰百丈有何言句。云。有时示众云。我有一句子百味具足。山曰。咸即咸味。淡即淡味。不咸不淡是常味。作么生是百味具足底句。岩无对。山笑曰争柰目前生死何。岩云目前无生死。曰。二十年在百丈处。俗气也不除。次日又问。海兄更说甚法。云。有时道三句外会取。六句外省去。山曰且喜没交涉。又问更说甚么法。云。有时升堂众集。以拄杖打下。复召大众。众回首。却云是甚么。山曰何不早道。岩於此有省。
　　妙喜曰。省去即不无。争柰未出葛藤窠。
　　琅邪觉和尚示众云。汝等诸人在我遮里过夏。与你点出五般病。一不得向万里无寸草处去。二不得孤峰独宿。三不得张弓架箭。四不得物外安身。五不得滞於生杀。何故。一处有滞。自救难为。五处若通。方名导师。汝等诸人若到诸方遇明眼作者。与我通个消息。贵得祖风不坠。若是常徒。即须寝息。何故。裸形国里夸服饰。想君大杀不知时。又颂栢树子话云。赵州庭前栢。衲僧皆罔测。一堂云水僧。尽是十方客。
　　唐中宗遣内侍薛简驰诏迎请六祖。愿师慈念速赴上京。祖上表辞疾。愿终林麓。简曰。京城禅德皆云。欲得会道必须坐禅习定。若不因禅定而得解脱者。未之有也。未审师所说法如何。祖曰。道由心悟。岂在坐也。经云。若见如来若坐若卧。是行邪道。何故。无所从来亦无所去。若无生灭。是如来清净禅。诸法空寂是如来清净坐。究竟无证岂况坐邪。简曰。弟子回京。主上必问。愿和尚慈悲指示心要。祖曰。道无明暗。明暗是代谢之义。明明无尽。亦是有尽。简曰。明喻智慧。暗况烦恼。修道之人傥不以智慧照破烦恼。无始生死凭何出离。祖曰。若以智慧照烦恼者。此是二乘小见。羊鹿等机。上智大根悉不如是。简曰如何是大乘见解。祖曰。明与无明其性无二。无二之性即是实性。实性者。处凡愚而不减。在贤圣而不增。住烦恼而不乱。居禅定而不寂。不断不常不来不去。不在中间及其内外。不生不灭性相如如。常住不迁名之曰道。简曰。师曰不生不灭。何异外道。祖曰。外道所说不生不灭者。将灭止生以生显灭。灭犹不灭生说无生。我说不生不灭者。本自无生今亦无灭。所以不同外道。汝若欲知心要。但一切善恶都莫思量。自然得入清净心体。湛然常寂妙用恒沙。简蒙指教。豁然大悟。
　　香严和尚垂语云。如人上树。口[口*(衔-金+缶)]树枝。手不攀枝。脚不蹋树。树下有人问西来意。不对则违他所问。若对又丧身失命。当恁么时。作么生即是。有虎头上座云。上树即不问。未上树请和尚道。严呵呵大笑。雪窦云。树上道即易。树下道即难。老僧上树也。致将一问来。保宁勇颂云。曲设多方老古锥。那堪枝上更生枝。好如良马窥鞭影。逐块且非师子儿。
　　妙喜曰。吞得栗棘蓬。透得金刚圈。了看遮般说话。也是泗州人见大圣。
　　永明寿禅师因二僧来参。乃问参头曾到此间否。云曾到。又问第二上座曾到否。云不曾到。寿曰一得一失。少选侍者问。适来二僧。未审那个失那个得。寿曰。汝曾识遮二僧也无。云不曾识。寿云同坑无异土。
　　罗汉南和尚示众云。大智如愚。大巧若拙。勿谓今朝中秋令节。八极同风千潭共月。三十年来芦花照雪。与么悟去。脑门百裂。又示众云。[台-台+弗][台-台+弗]篱根菊正黄。妙谈西祖意琅琅。不知谁解闻斯语。堪为宗门立纪纲。便见罗汉拂子展大神通。化作文殊普贤观音势至。穿过诸人髑髅。必也尽知来处。可谓於出入息中供养恒沙诸佛。若也不知。分付德山临济。击一击。
　　长庆云。宁说阿罗汉有三毒。不说如来有二种语。不道如来无语。只是无二种语。保福云。作么生是如来语。庆云聋人争得闻。福云情知汝向第二头道。庆云作么生是如来语。福云吃茶去。
　　金峰志和尚拈起枕子曰。一切人唤作枕子。金峰道不是。僧云未审和尚唤作甚么。志拈起枕子。僧云与么则依而行之也。曰汝唤作甚么。云枕子。曰落在金峰窠里。
　　玄沙和尚欲徧历诸方参寻知识。携囊出岭。筑着脚指流血。痛楚叹曰。是身非有。痛从何来。便回雪峰。峰一日问那个是备头陀。曰终不敢诳於人。又一日峰召曰。备头陀。何不徧参去。曰。达磨不来东土。二祖不往西天。峰然之。又阅楞严发明心地。由是应机敏捷与修多罗冥契。峰叹曰。备头陀乃再来人也。
　　六祖一日谓门人曰。吾欲归新州。汝等速治舟楫。门人曰。师从此去。早晚却回。祖曰。叶落归根。来时无口。法云秀云。非但来时无口。去时亦无鼻孔。
　　赵州闻沙弥喝参。乃向侍者云。教伊去。侍者才教去。沙弥便珍重。州谓傍僧云。沙弥得入门。侍者在门外。
　　广慧琏和尚问念和尚。学人亲到宝山。空手回时如何。念曰家家门前火把子。琏於言下大悟云。某甲不疑天下老和尚舌头也。念曰汝会处作么生。与我说来看。曰只是地上水碙砂也。念曰汝会也。琏便礼拜。
　　妙喜曰。你道念和尚还肯佗广慧也无。若道肯佗。何故不与一棒。若道不肯佗。何故不与一棒。有人於此道得。妙喜与你一棒。
　　永光真和尚示众云。言锋若差。乡关万里。直须悬崖撒手。自肯承当。绝后再苏。欺君不得。非常之旨。人焉廋哉。
　　嵇山章和尚在投子作柴头。吃茶次。投子谓曰。森罗万象总在遮一椀茶里。章便覆却茶云。森罗万象在甚么处。投子曰可惜一椀茶。章后谒雪峰。峰问莫是章柴头么。章乃作轮椎势。峰肯之。
　　香城和尚初参通和尚。问一似两个时如何。通曰一个赚汝。香城乃省。僧问。囊无系蚁之丝。厨乏聚蝇之糁时如何。城曰。日舍不求。思从妄得。
　　明招和尚问疎山。虎生七子。那个无尾巴。山云第七个无尾巴。
　　药山与道吾云岩游山次。见两株树一枯一荣。山乃问岩云。枯者是。荣者是。云荣者是。山曰。与么则灼然一切处光明灿烂去。又问道吾。吾云枯者是。山曰。与么则灼然一切处枯淡去。少顷高沙弥至。山又问。高云。枯者从佗自枯。荣者从佗自荣。山回顾云岩道吾曰。不是不是。
　　南岳让和尚初参六祖。祖问甚处来。曰嵩山来。祖曰甚么物恁么来。曰说似一物即不中。祖曰还假修证也无。曰。修证即不无。污染即不得。祖曰。只此不污染。乃诸佛之护念。汝既如是。吾亦如是。
　　智门祚和尚示众云。雪峰辊球。罗汉书字。归宗斩蛇。大隋烧畬。且道明甚么边事。还有人明得么。试道看。若明不得。所以道斩蛇须是斩蛇手。烧畬须是烧畬人。瞥起情尘生妄见。眼里无筋一世贫。僧问如何是大通智胜佛。曰言无再响。云如何是十劫坐道场。曰祸不单行。云如何是佛法不现前。曰金屑虽贵。云如何是不得成佛道。曰眼里着不得。
　　普化和尚居常入市振铎云。明头来明头打。暗头来暗头打。四方八面来旋风打。虚空来连架打。一日临济令僧捉住云。总不恁么来时如何。化托开云。明日大悲院里有齐。僧回举似济。济云我从来疑着遮汉。
　　赵州和尚因僧游台山。凡问一婆云。台山路向甚处去。婆云蓦直去。僧才行三五步。婆云。好个师僧。又恁么去。有举似州。州云待我去为勘过遮婆子。明日便去亦如此问。婆亦如是对。州归为众曰。台山婆子我为勘破了也。大沩喆颂云。丛林老作世无俦。凛凛威风四百州。一击铁关曾粉碎。恩大难将雨露酬。
　　韶国师因有僧问法眼。如何是曹源一滴水。法眼曰是曹源一滴水。师闻之言下有省。后住莲华峰有颂云。通玄峰顶。不是人间。心外无法。满目青山。法眼闻之乃云。只消此一颂。自然续得吾宗。
　　妙喜曰。灭却法眼宗。只缘遮一颂。

　　正法眼藏卷第二之下
　　正法眼藏卷第三之上

　　　　径山大慧禅师　宗杲　集并着语
　　　　后学普善庵沙门慧悦校刻
　　六祖谓众曰。诸善知识。汝等各各净心听吾说法。汝等诸人自心是佛。更莫狐疑。外无一物而能建立。皆是本心生万种法。故经云。心生种种法生。心灭种种法灭。若欲成就种智。须达一相三昧．一行三昧。若於一切处而不住相。彼相中不生憎爱亦无取舍。不念利益成坏等事。安闲恬静虚融澹泊。此名一相三昧。若於一切处行住坐卧纯一直心。不动道场。真成净土。名一行三昧。若人具二三昧。如地有种能含藏长养成就其实。一相一行亦复如是。我今说法犹如时雨溥润大地。汝等佛性譬诸种子。遇兹沾洽悉得发生。承吾旨者决获菩提。依吾行者定证妙果。
　　清原和尚问石头汝从甚么处来。曰曹溪。原乃拈拂子曰曹溪还有遮个么。曰。非但曹溪。西天亦无。曰子莫曾到西天否。曰若到即有也。曰未在更道。曰。和尚也须道取一半。莫全靠某甲。曰不辞向汝道。恐已后无人承当。
　　木平和尚初参洛浦遂问。如何是一沤未发已前事。浦云。移舟谙水脉。举棹别波澜。平不契。次参盘龙。亦如前问。龙云。移舟不别水。举棹即迷源。平因此悟入。云峰悦云。木平若於洛浦言下会去。犹较些子。可惜许向盘龙死水里淹杀。后有问如何是木平。对云不劳斤斧。果然只在遮里。诸禅德。大凡发足超方也须甄别邪正。识辨真伪。带些眼筋始得。然虽如是。贼过后张弓。
　　妙喜曰。云峰此语。亦能瞎人眼。亦能开人眼。
　　本生和尚拈拄杖示众云。我若拈起。汝便向未拈起时作道理。若不拈起。汝便向拈起时作主宰。且道老僧为人在甚处。时有僧出云。不敢妄生节目。曰也知阇梨不分外。僧云。低低处平之有余。高高处观之不足。曰节目上更生节目。僧无语。生曰。掩鼻偷香。空遭罪犯。
　　仰山和尚到东寺。寺问汝是甚么处人。曰广南人。寺曰我闻广南有镇海明珠是否。曰是。寺曰此珠如何。曰。黑月即隐。白月即现。寺曰还将得来也无。曰将得来。寺曰何不呈似老僧看。山叉手近前曰。昨到沩山。亦被索此珠。直得无言可对。无理可伸。寺曰。汝真沩山之子。善能哮吼。譬如蟭螟虫於蚊子眼睫上作窠。向十字街头叫土旷人稀相逢者少。
　　百丈再参马祖。侍立次。祖以目视禅床角拂子。丈曰即此用。离此用。祖曰。你向后开两片皮将何为人。丈取拂子竖起。祖曰。即此用。离此用。丈挂拂子旧处。祖振威一喝。百丈直得三日耳聋。汾州云。悟去便休。更说甚么三日耳聋。石门云。若不三日耳聋。何得悟去。汾州云。我与么道。较佗石门半月程。东林总云。当言不避截舌。当炉不避火迸。佛法岂可曲顺人情。东林今日向骊龙窟内争珠去也。百丈大智不无佗三日耳聋。汾州石门争免个二俱瞎汉。只遮三老还曾悟去也无。良久云。祖祢不了。殃及儿孙。又汾阳颂云。每因无事侍师前。师指绳床角上悬。举放却归本位立。分明一喝至今传。真净颂云。客情步步随人转。有大威光不能现。突然一喝双耳聋。那咤眼开黄檗面。
　　僧问睦州。一气还转得一大藏也无。州云。有甚饆饠[饥-几+追]子。快下将来。
　　妙喜曰。五更侵早起。更有夜行人。
　　泐潭英和尚示众。举南泉归宗麻谷三人同去礼拜忠国师。到中路南泉於地上画一圆相云。道得即去。道不得即不去。归宗便於圆相中坐。麻谷作女人拜。南泉云恁么则不去也。归宗云。是甚么心行。学般若菩萨须到遮个田地始得。如金盘里盛珠不拨而自转。然虽如是。只如南泉道与么则不去也。利害在甚么处。还有人道得么。试出来道看。如无。山僧与你下个注脚。良久云。不入洪波里。争显弄潮人。
　　法昌遇和尚因与南和尚举程大卿看生缘话。昌曰何不直下与伊剿绝却。南云。也曾为蛇画足。是伊自不瞥地。昌曰和尚如何为佗。南云咬尽生姜呷尽醋。昌曰流俗阿师又恁么去。南云和尚意作么生。昌拈起拂子便打。南云遮老汉也是无人情。昌又举在湖南时曾问兴化。知有底人向甚么处去。化云善财拄杖子。昌曰。我不问善财拄杖子。且道知有底人向甚么处去。云或则登山或则渡水。昌曰。和尚只解步步登高。不解从空放下。化云。老僧虽则年迈。要且不负来机。南云和尚当时作么生。昌曰我错怪兴化。南云。而今知也。且道从甚么处去。昌曰你问阿谁。南云佯聋诈哑作甚么。昌曰。虽然如是。要且不负来机。
　　盘山和尚云。心月孤圆。光吞万象。光非照境。境亦非存。光境俱亡。复是何物。
　　妙喜曰。千年常住一朝僧。
　　高安本仁和尚示众云。寻常不欲向声前句后鼓弄人家男女。何故。且声不是声。色不是色。时有僧问如何是声不是声。曰唤作色得么。云如何是色不是色。曰唤作声得么。僧作礼。仁曰。且道为汝说。答汝话。若人辨得。有个入处。
　　赵州和尚到一庵主处问。有么有么。主竖起拳头。州曰水浅不是泊船处。便行。又到一庵主处曰。有么有么。主亦竖起拳头。州曰。能纵能夺。能杀能活。便礼拜。姜山爱云。赵州只见锥头利。云居舜云。赵州当时甚生意气。虽然如是。要且鼻孔在二庵主手里。
　　麻谷问临济。大悲千手眼。那个是正眼。济曰。大悲千手眼。作么生是正眼。速道速道。谷拽济下禅床却坐。济遂近前云不审。谷拟议。济便喝。拽下禅床却坐。谷便出去。达观云。诸禅德。此二尊宿如此。且道怎生。今时人总道照用。照甚么碗。一切人只解自骑马去捉贼。自持刀去杀贼。此二人便能夺贼马捉贼。夺贼刀杀贼。虽然如是。临济虽是得便宜。却是落便宜。
　　白云端和尚示众云。明明知道只是遮个。为甚么透不过。只为见人开口时便唤作言句。见人闭口时便唤作良久默然。又道动转施为开言吐气。尽十方世界内无不是自己。所以道堕在途中。隐隐犹怀旧日嫌。岂不见云门大师道。闻声悟道。见色明心。遂举起手云。观音菩萨将钱来买糊饼。放下手云元来却是馒头。又不见山僧在法华时尝有示众云。无业禅师道。一毫头圣凡情念未尽。未免入驴胎马腹里去。大众。直饶一毫头圣凡情念顿尽。亦未免入驴胎马腹里去。瞎汉但恁么看取。参。
　　甘贽行者入南泉设粥。仍请念诵。泉乃白椎云。为狸奴白牯念摩诃般若波罗蜜。甘贽拂袖便出。泉粥后问典座。行者在甚处。座云当时便去也。泉打破锅子。
　　妙喜曰。心不负人。面无惭色。
　　黄龙新和尚示众云。心外无法而法可明。法外无心而心可通。可通可明心法全宗。全其宗则法法皆宗。全其心则心心无心。心既无心直造其源。得其源则现大身而满虚空中。现小身而纤尘不立。作么生是纤尘不立。良久云。一点水墨。两处成龙。
　　广慧琏和尚示众。举昔日临济会里两堂首座相见顾视。各下一喝便休去。诸人且道还有宾主也无。若道有宾主。只是个瞎汉。若道无宾主。亦是个瞎汉。不有不无万里崖州。若向遮里道得。也好与三十棒。若道不得。亦与三十棒。衲僧家到遮里。作么生出得山僧圈缋去。良久云。苦哉。虾蟆蚯蚓[跳-兆+孛]跳上三十三天。撞着须弥山百杂碎。遂拈拄杖云。一队无孔铁锤。速退速退。问如何是祖师西来意。曰竹竿头上耀红旗。
　　日容远和尚因奯上座来参。远拊掌三下云。猛虎当轩。谁是敌者。奯曰。俊鹞冲天。阿谁捉得。远云彼此难当。奯曰且休未断遮公案。远将拄杖舞归方丈。奯无语。远云死却遮汉。
　　天衣怀和尚示众。举古人云。五蕴山头一段空。同门出入不相逢。无量劫来赁屋住。到头不识主人公。有老宿拈云。既不识佗。当初问甚么人赁。恁么拈也大远在。何故。须知死人路上有活人出身处。活人路上死人无数。那个是活人路上死人无数。那个是死人路上活人出身处。若点检得分明。拈却膱脂帽子。脱却鹘臭布衫。
　　妙喜曰。天衣古佛美则美矣。善则未善。具眼衲僧试甄别看。
　　黄檗和尚入厨见饭头乃问作甚么。云拣众僧米。曰一日吃多少。云二石五。曰莫太多么。云犹恐少在。檗便打。饭头举似临济。济云我与汝勘过遮老汉。才去侍次。檗便举前话。济云。饭头不会。请和尚代一转语。便问莫太多么。檗曰何不道来日更吃一顿。济云。说甚来日。即今便吃。道了便掌。檗曰遮风颠汉又来遮里捋虎须。济便喝一喝出去。沩山云。养子方知父慈。仰山云。大似勾贼破家。
　　投子和尚。僧问一切声是佛声是否。曰是。云和尚莫[尸@豕]沸碗鸣声。投子便打。又问粗言及细语皆归第一义是否。曰是。云唤和尚作头驴得么。投子便打。
　　妙喜曰。贼贼败也。复云。且道那个是草贼。那个是正贼。
　　五祖演和尚示众。举陆亘大夫问南泉。弟子家中有一片石。也曾坐也曾卧。拟鑴作佛得么。云得。陆曰莫不得么。云不得。大众。夫为善知识须明决择。为甚么佗人道得也道得。佗人道不得也道不得。还知南泉落处么。白云不惜眉毛与汝注破。得又是谁道来。不得又是谁道来。汝若更不会。老僧今夜为汝作个样子。乃举手云。将三界二十八天作个佛头。金轮水际作个佛脚。四大洲作个佛身。虽然作此佛儿子了。汝诸人又却在那里安身立命。大众。还会也未。老僧作第二个样子去也。将东弗于逮作一个佛。南赡部洲作一个佛。西瞿耶尼作一个佛。北郁单越作一个佛。草木丛林是佛。蠢动含灵是佛。既恁么。又唤甚么作众生。还会也未。不如东弗于逮还佗东弗于逮。南赡部洲还佗南赡部洲。西瞿耶尼还佗西瞿耶尼。北郁单越还佗北郁单越。草木丛林还佗草木丛林。蠢动含灵还佗蠢动含灵。所以道。是法住法位。世间相常住。既恁么。汝又唤甚么作佛。还会么。忽有个汉出来道。白云休寐语。大众。记取遮一转。
　　云门曰。眼睫横亘十方。眉毛上透乾坤下透黄泉。须弥塞却汝咽喉。还有人会得么。若有人会得。拽取占波共新罗斗额。
　　妙喜曰。是大神咒。是大明咒。是无上咒。是无等等咒。能除一切苦。真实不虚。诸人要识云门么。不见道三台须是大家催。
　　明招和尚二偈。擘开金锁眼如铃。剔起眉毛顶上生。方称法王亲的子。自然天下任横行。师子教儿迷子诀。拟前跳踯早翻身。罗纹结角交锋处。鹘眼临时失却踪。
　　蚬子和尚居无定所。自印心於洞山。混俗闽川。常日沿江岸采掇鰕蚬以充腹。暮即卧东山白马庙纸钱中。居民目为蚬子和尚。华严静和尚闻之欲决真伪。先潜入纸钱中。深夜蚬子归。静扭住问曰。如何是祖师西来意。遽答曰。神前酒台盘。
　　镜清问雪峰。只如古德岂不是以心传心。峰曰兼不立文字语句。清曰只如不立文字语句如何传授。峰良久。清礼谢。峰曰更问我一转岂不好。曰就和尚请一转问头。峰曰只恁么为别有商量。曰和尚恁么即得。峰曰於汝作么生。曰辜负杀人。
　　新罗卧龙和尚。僧问如何是大人相。曰紫罗帐里不垂手。云为甚么不垂手。曰不尊贵。问十二时中如何用心。曰猢狲吃毛虫。
　　白云藏和尚。僧问如何是深深处。曰矮子渡深溪。问赤脚时如何。曰何不脱却。
　　张拙秀才参石霜。霜问先辈何姓。曰拙姓张。霜曰。觅巧了不可得。拙自何来。张於言下有省。乃述颂曰。光明寂照徧河沙。凡圣含灵共我家。一念不生全体现。六根才动被云遮。断除烦恼重增病。趣向真如总是邪。随顺众缘无挂碍。涅盘生死是空花。云门问僧。光明寂照徧河沙。岂不是张拙秀才语。僧云是。门曰话堕也。
　　妙喜曰。驴拣湿处尿。
　　白云端和尚示众云。昔灵山会上。世尊拈花迦叶微笑。世尊道。吾有正法眼藏。分付摩诃大迦叶。次第流传毋令断绝。至于今日。大众。若是正法眼藏。释迦老子自无分。将个甚么分付。将个甚么流传。何谓如此。况诸人分上各各自有正法眼藏。每日起来是是非非分南分北。种种施为尽是正法眼藏之光影。此眼开时乾坤大地日月星辰森罗万象只在面前。不见有毫厘之相。此眼未开时尽在诸人眼睛里。今日已开者不在此限。有未开者。山僧不惜手为诸人开此正法眼藏看。乃举手竖两指云。看看。若见得去。事同一家。若也未然。山僧不免重说偈言。诸人法眼藏。千圣莫能当。为君通一线。光辉满大唐。须弥走入海。六月降严霜。法华虽恁道。无句得商量。大众。既满口道了。为甚么却无句得商量。乃喝云。分身两处看。
　　天衣怀和尚示众云。善能分别诸法相。於第一义而不动。作么生说个分别底道理。老僧试为分别看。四面是山。中间是僧堂．佛殿．厨库．三门。遮里是法堂。上是天。下是地。僧是僧。俗是俗。作么生说个第一义。若向遮里明得去。穿取维摩老子鼻孔。若也不会。且待阿逸多出世。
　　峻极和尚。僧问如何是大修行底人。曰担枷带锁。云如何是大作业底人。曰修禅入定。僧无语。极乃云。你问我善。善不从恶。你问我恶。恶不从善。所以道。善恶如浮云。起灭俱无处。僧於言下契悟。后破灶堕闻云。我子会尽诸法无生。
　　妙喜曰。争柰在髑髅前作妄想何。
　　云居佑和尚示众。举僧问赵州如何是祖师西来意。州云庭前栢树子。僧云和尚莫将境示人。州云我不将境示人。僧云如何是祖师西来意。州云庭前栢树子。奇哉。古圣垂一言半句。可谓截断圣凡门户。直示弥勒眼睛。今昔无坠。众中异解多途。商量非一。埋没宗旨。错判名言。或谓青青翠竹尽是真如。郁郁黄花无非般若。或谓山河草木物物皆是真心显现。何独庭前栢树子乎。尘毛瓦砾都是一法界中重重无尽理事圆融。或谓庭前栢树子才举。便直下荐取敌体全真。拟议之间早落尘境。须是当人作用。临机相见。或棒或喝。或擎起拳头衣袖一拂。遮个眼目如石火电光相似。或谓庭前栢树子更有甚么事。赵州直下为人实头说话。饥来吃饭困即打眠。动转施为尽是自家受用。如斯见解似粟如麻。皆是天魔种族外道邪宗。但取识情分别。用心取舍强作知见。口耳相传诳惑於人。贵图名利。是何业种。玷渎祖风。何不游方徧历求善知识决择身心。略似个衲僧。古来自有宗门师范。我佛心宗释梵诸天拱手敬信。三贤十圣罔测其由。乃举拂子云。若向遮里悟去。山河大地与汝同参。复顾左右云。道林争敢压良为贱。
　　僧问云峰。巅山岩崖还有佛法也无。峰云有。僧云如何是巅山岩崖佛法。曰猢狲倒上树。
　　妙喜曰。若人信受奉行。一生参学事毕。
　　琅邪觉和尚示众云。山僧因看华严金师子章第九由心回转善成门。又释曰。如一尺之镜。纳重重之影象。若然者。道有也得。道无也得。道非亦得。道是亦得。虽然如是。更须知有拄杖头上一窍。若也不会。拄杖子穿灯笼入佛殿。撞着释迦磕倒弥勒。露柱拊掌呵呵大笑。你且道笑个甚么。以拄杖卓一下。
　　韶国师问龙牙。雄雄之尊为甚么近之不得。牙曰如火与火。曰忽遇水来又作么生。曰道者汝不会。次问疎山。百匝千重是何人境界。山曰左搓芒绳缚鬼子。进曰不落古今请师说。曰不说。曰为甚么不说。曰个中不辨有无。
　　云门和尚示众云。我事不获已向你诸人道。直下无事早是相埋没也。更欲蹋步向前。寻言逐句求觅解会。千差万别广设问难。赢得一场口滑。去道转远。有甚么歇时。祇此个事。若在言语上。三乘十二分教岂是无言语。因甚么道教外别传。若从学解机智。祇如十地圣人说法如云如雨。犹被诃责见性如隔罗縠。以此故知。一切有心天地悬殊。虽然如此。若是得底人。道火不能烧口。终日说事。未尝挂着唇齿。未曾道着一字。终日着衣吃饭。未曾触着一粒米。挂一缕丝。虽然如此。犹是门庭之说。须是实得与么始得。若约衲僧门下。句里呈机徒劳伫思。直饶一句下承当得。犹是瞌睡汉。时有僧问如是一句。曰举。
　　妙喜曰。瞌睡汉。
　　端师子华亭升座云。灵山师子云间哮吼。佛法无可商量。不如打个筋斗。便跳下座。
　　阿难问迦叶。世尊传金襕袈裟外别传何法。迦叶召云阿难。阿难应喏。迦叶云倒却门前剎竿着。汾阳云。不问那知。五祖戒云。露。翠岩芝云。千年无影树。今时没底靴。
　　真净和尚示众云。还有问话底么。良久云。三十年弄马骑。却被驴扑。遂抚膝云。直得须弥岌嶪。海水腾波。三十三天一时退位。十八大地狱尽乃停酸。见么。若遮里见得。释迦拱手弥勒攒眉。文殊普贤与伊作侍者。若也不见。看我七纵八横。且向葛藤里荐取。阿呵呵。诸高德。且道我笑个甚么。噫。我笑昔日云门临济德山岩头。萤火之光蚊蚋之解。一人道我呵佛骂祖。一人道我得末后句。一人道黄檗佛法无多子。一人道大觉世尊初生下时。一手指天一手指地。天上天下唯我独尊。我当初若见一棒打杀与狗子吃。似遮一队掠虚汉。总只一期无佛处称尊。若是如今唤来。一时与伊生按过。自余之辈放过即不可。岂不闻僧问乾峰云。十方薄伽梵。一路涅盘门。未审路头在甚么处。乾峰拈拄杖画一画云在遮里。只如乾峰恁么。曾梦见也未。若是老僧即不然。十方薄伽梵。一路涅盘门。未审路头在甚么处。劈脊便棒。却问伊。路头在甚么处。待伊拟开口。热喝出去。更有个云门折脚老比丘。不分缁素不辨正邪。拈扇子云。[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。似遮般和泥合水汉。粪扫堆里埋却十个五个又有甚过。阿呵呵。乐不乐。足不足。而今幸对山。青山绿年来。是事一时休。信任身心懒拘束。大众休瞌睡好。
　　瑞岩彦和尚问岩头。如何是本常理。岩头曰动也。曰动时如何。头曰不是本常理。彦沈思良久。头曰。肯即未脱根尘。不肯即永沈生死。彦遂领悟。后谒夹山。山问甚么处来。曰卧龙来。山云来时龙还起未。彦乃顾视之。山曰灸疮上更着艾爝。曰和尚又苦如此作甚么。山便休。
　　妙喜曰。若不蓝田射石虎。几乎悞杀李将军。
　　南院问僧汝名甚么。僧云普参。院曰忽遇屎橛时如何。僧云不审。院便打。
　　罗汉南和尚示众云。诸佛不出世。达磨不西来。祖师心印状似铁牛之机。所以印空也日月沈辉乾坤黯黑。印水也蹙浪惊涛鱼龙丧命。印泥也大地水消圣凡路绝。若是那一印。谁敢觑着。争柰诸方起模画样。若到罗汉手中。直教粉碎。
　　招庆和尚示众云。招庆今夜与诸人一时道却。还委落处么。时有僧出云。大众一时散去。还称师意也无。曰好与拄杖。僧礼拜。庆曰。虽有盲龟之意。且无晓月之程。僧云如何是晓月之程。曰此是盲龟之意。问如何是沙门行。曰非行不行。问如何是西来意。曰蚊子上铁牛。
　　德山和尚长讲金刚经为业。后闻南方禅宗大兴。罔措其由。遂罢讲散徒携疏钞南游。先到龙潭。才跨门便问。久向龙潭。及乎到来。潭又不见。龙又不现。潭曰子亲到龙潭。山乃礼拜而退。至夜入室侍立更深。潭曰子何不下去。山遂珍重揭帘而出。见外面黑。却回云外面黑。潭乃点纸烛度与。山方接次。潭便吹灭。山於此忽然大悟。便礼拜。潭曰子见个甚么便礼拜。山云某甲自今已后更不疑着天下老和尚舌头。至来日龙潭上堂云。可中有个汉。牙如剑树。口似血盆。一棒打不回头。佗时后日向孤峰顶上立吾道去在。山遂取疏钞於法堂前。将一炬火提起云。穷诸玄辩。若一毫置於太虚。竭世枢机。似一滴投於巨壑。将疏钞便烧。於是礼辞。
　　邓隐峰辞马祖。祖曰甚处去。云石头去。祖曰石头路滑。云竿木随身逢场作戏。便去。才到石头。乃绕禅床一匝。振锡一下问。是何宗旨。头曰苍天苍天。峰无语。却回举似马祖。祖曰。汝更去。见佗道苍天苍天。汝便嘘两声。峰又去。一依前问。头乃嘘两声。峰又无语。归举似马祖。祖曰向汝道石头路滑。
　　照布衲一夕指半月问溥上座。那一片甚么处去也。溥曰莫妄想。照曰失却一片也。
　　妙喜曰。自起自倒。
　　广慧琏和尚到首山。山问近离甚么处。曰汉上。山竖拳云汉上还有遮个么。曰遮个是甚么碗鸣声。山云瞎。曰恰是。拍一拍便出去。
　　长髭和尚参石头。头问甚么处来。曰岭南来。头云大庾岭头一铺功德成就也未。曰。成就久矣。只欠点眼在。头云莫要点眼么。曰便请。石头垂下一足。髭便作礼。头云你见个甚么便礼拜。曰如红炉上一点雪。
　　仰山问南塔。老僧何似一头驴。曰佛亦不似。云。佛既不似。似个甚么。曰。若有所似。何异於驴。仰山然之。
　　杨岐和尚问僧。秋色依依朝离何处。僧云去夏在上蓝。曰不涉程途一句作么生道。云两重公案。曰谢上座答话。僧便喝。岐曰那里学得遮虚头来。云明眼尊宿难谩。曰与么则杨岐随上座去也。僧拟议。岐曰念汝乡人在此。放汝三十棒。问如何是佛。曰阶前喝棒声。
　　睦州和尚见僧来云。现成公案。放汝三十棒。云峰悦云。作贼人心虚。
　　妙喜曰。又添得一个。道了问冲密。你道我恁么道还有过也无。密云作贼人心虚。妙喜曰三个也有。
　　道吾真和尚示众云。古人道。认着依前还不是。实难会。土宿颔下髭须多。波斯眼深鼻孔大。甚奇怪。歘然透过新罗界。又示众云。古今日月。依旧山河。若明得去。十方薄伽梵。一路涅盘门。若明不得。谤斯经故。获罪如是。
　　夹山和尚示众云。不知天晓。悟不由师。龙门跃鳞。不堕渔人之手。但意不寄私缘。舌不亲玄旨。正好知音。此名俱生话。若向玄旨疑去。赚杀阇梨。困鱼止泺。钝鸟栖芦。云水非阇梨。阇梨非云水。老僧於云水而得自在。阇梨又作么生。
　　睦州和尚示众云。裂开也在我。捏聚也在我。有僧问如何是裂开。曰三九二十七。菩提涅盘真如解脱即心即佛。我且与么道。汝又作么生。僧云某甲不与么道。曰。盏子扑落地。揲子成七片。云峰悦云。相骂饶汝接觜。相唾饶汝泼水。
　　翠岩芝和尚示众云。砂里无油事可哀。翠岩嚼饭喂婴孩。佗时好恶知端的。始觉从前满面灰。
　　殃崛摩罗因持钵至一长者门。其家妇人正值产难。子母未分。长者曰。瞿昙弟子。汝为至圣。当有何法能免产难。殃崛语长者云。我乍入道。未知此法。待我回问世尊。却来相报。及返具陈斯事。佛告殃崛。汝速去报言。我自从贤圣法来。未曾杀生。殃崛依佛所说往告长者。妇人闻之当时分免。
　　曹山和尚示众云。诸方尽把格则。何不与佗道却。令佗不疑去。云门在众出问。密密处为甚么不知有。山曰只为密密所以不知有。门云此人如何亲近。曰莫向密密处亲近。云不向密密处亲近时如何。曰始解亲近。门云喏喏。
　　妙喜曰。浊油更着湿灯心。
　　德山圆明和尚示众云。与么来者见成公案。不与么来者垛生招箭。总不与么来。徐六遇担板。迅速锋芒犹是钝汉。万里无云青天犹在。僧问倜傥无差时如何。曰系驴橛。云过在甚么处。曰自屎不觉臭。云和尚恁么道即得。曰蜣螂推粪球。问无迹无踪是甚么人行履处。曰偷牛贼。问不历僧祇获法身时如何。曰也是牌下立。问羚羊未挂角时如何。曰猎屎狗。云挂角后如何。曰猎屎狗。问如何是古佛路。曰道边神树子。
　　清凉法眼和尚示众云。出家人但随时及节便得。寒即寒。热即热。欲识佛性义。当观时节因缘。古今方便不少。不见石头和尚因看肇论云。会万物为己者其惟圣人乎。佗家便道。圣人无己靡所不己。有一片言语。唤作参同契。末上云。竺土大仙心。无过此语也。中间也只随时说话。上座。今欲会万物为己去。盖尽大地无一法可见。佗又嘱人云。光阴莫虚度。适来向上座道。但随时及节便得。若也违时失候。即是虚度光阴。於非色中作色解。上座。於非色中作色解即是违时失候。且道色作非色解还当不当。上座。若恁么会。便是没交涉。正是痴狂两头走。有甚么用处。上座。但守分。随时过。
　　襄州广德周和尚。僧问。承教有言。阿逸多不断烦恼不修禅定。佛记此人成佛无疑。此理如何。曰。盐又尽。炭又无。云盐尽炭无时如何。曰愁人莫向愁人道。道向愁人愁杀人。
　　妙喜曰。古人恁么答话。唤作洗脚上船。
　　二祖问达磨。诸佛法印可得闻乎。曰诸佛法印匪从人得。曰我心未宁乞师安心。曰将心来与汝安。曰觅心了不可得。曰与汝安心竟。芭蕉云。金刚与泥人揩背。
　　香林远和尚。僧问北斗里藏身意旨如何。曰。月似弯弓。少雨多风。问如何是室内一灯。曰三人证龟成鳖。问如何是衲衣下事。曰腊月火烧山。问鱼游陆地时如何。曰发言必有后救。僧云却下碧潭时如何。曰头重尾轻。
　　韶州海禅师初见六祖问。即心即佛。愿垂指喻。祖曰。前念不生即心。后念不灭即佛。成一切相即心。离一切相即佛。吾若具说。穷劫不尽。听吾偈曰。即心名慧。即佛乃定。定慧等持。意中清净。悟此法门。由汝习性。用本无生。双修是正。海信受。以偈赞曰。即心元是佛。不悟而自屈。我知定慧因。双修离诸物。
　　药山和尚久不升堂。一日院主白云。大众久思和尚示诲。曰打钟着。时大众方集定。便下座归方丈。
　　妙喜曰。葛藤不少。
　　院主随后问云。和尚许为大众说话。为甚么一言不措。曰。经有经师。论有论师。争怪得老僧。
　　妙喜曰。笑杀人。
　　西睦和尚上堂。有一俗士举手云和尚便是一头驴。曰老僧被汝骑。士无语。后三日再来云。某甲三日前着贼。睦拈拄杖趂出。
　　叶县省和尚。一日念和尚问云。唤作竹篦则触。不唤作竹篦则背。合唤作甚么物即得。省於此大悟。遂於手中掣得竹篦。拗折掷于阶下却云。是甚么。念云瞎。省便礼拜。因僧请益赵州栢树子话。省曰我不辞与汝说。还信么。云和尚重言争敢不信。曰汝还闻檐头雨滴声么。其僧豁然。不觉失声云[口*耶]。省云汝见个甚么道理。僧即以颂对云。檐头雨滴。分明沥沥。打破乾坤。当下心息。省忻然。
　　法华举和尚示众云。语渐也。返常合道。论顿也。不留朕迹。直饶论其顿返其常。也是抑而为之。举到公安远和尚处。远问作么生是伽蓝。举曰。深山藏独虎。浅草露群蛇。云作么生是伽蓝中人。曰。青松盖不得。黄叶岂能遮。云道甚么。曰。少年玩尽天边月。潦倒浮桑没日头。云。一句两句。云开月露。作么生。曰照破佛祖。
　　五祖演和尚示众云。将四大海水为一枚砚。须弥山作一管笔。有人向虚空里写祖师西来意五字。太平下座大展坐具礼拜为师。若写不得。佛法无灵验。有么有么。便下座。大众散。师高声云侍者。侍者应喏。曰收取坐具。复问侍者云。还收得坐具么。侍者提起坐具。演曰我早知汝恁么也。又示众云。上是天。下是地。南北东西依旧位。释迦老子弄精魂。达磨西来多忌讳。忽有个汉出来道。和尚低声。但向伊道。祇要抛砖引玉。
　　云门见僧来参。乃拈起袈裟云。汝若道得。落我袈裟圈缋里。汝若道不得。又在鬼窟里坐。作么生。自代云。某甲无气力。
　　妙喜曰。西天斩头截臂。遮里自领出去。
　　玄沙和尚示众云。佛道闲旷无有程途。无门解脱之门。无意道人之意。不在三际故不可升沈。建立乖真非属造化。动则起生死之本。静则醉昏沈之乡。动静双泯即落空亡。动静双收颟顸佛性。直须对尘对境如枯木寒灰。临时应用不失其宜。镜照诸像不乱光辉。鸟飞空中不杂空色。所以十方无影像。三界绝行踪。不堕往来机。不住中间意。钟中无鼓响。鼓中无钟声。钟鼓不相交。句句无前后。如壮士展臂不借佗力。师子游行岂求伴侣。九霄绝翳何在穿通。一段光明未曾昏昧。若到者里。体寂寂。常的的。日赫焰。无边表。圆觉空中不动摇。吞烁乾坤迥然照。夫佛出世者。元无出入。名相无体。道本如如。法尔天真。不同修证。只要虚闲。不昧作用不涉尘泥。个中纤毫道不尽。即为魔王眷属。句前句后是学人难处。所以一句当天。八万门永绝生死。直饶得似秋潭月影静夜钟声。随扣击以无亏。触波澜而不散。犹是生死岸头事。道人行履处如火消冰。终不却成冰。箭既离弦无返回势。所以牢笼不肯住。呼唤不回头。古圣不安排。至今无处所。若到者里。步步登玄不属邪正。识不能识。智不能知。动便失宗。觉即迷旨。二乘胆战。十地魂惊。语路处绝。心行处灭。直得释迦掩室於摩竭。净名杜口於毗耶。须菩提唱无说而显道。释梵绝听而雨花。若与么现前。更疑何事。没栖泊处离去来今。限约不得心思路绝。不因庄严本来真净。动用语笑。随处明了。更无欠少。今时人不悟个中道理。妄自涉事涉尘。处处染着头头系绊。纵悟则尘境纷纭。名相不实。便拟凝心敛念。摄事归空。闭目藏睛。才有念起旋旋破除。细想才生即便遏捺。如此见解即是落空亡底外道。魂不散底死人。冥冥漠漠无觉无知。塞耳偷铃徒自欺诳。者里分别则不然也。不是隈门傍户。句句现前不得商量。不涉文墨。本绝尘境本无位次。权名个出家儿。毕竟无踪迹。真如凡圣地狱天堂。只是燎狂子之方。虚空尚无改变。大道岂有升沈。悟则纵横不离本际。若到者里。凡圣也无立处。若向句中作意。则没溺杀。学人若向外驰求。又落魔界。如如向上没可安排。恰似焰炉不藏蚊蚋。此理本来平坦。何用刬除。动转扬眉是真解脱。道不强为意度建立乖真。若到者里纤毫不受。措意则差。便是千圣出头来也。安一字不得。久立珍重。
　　赵州和尚到茱萸。将拄杖於法堂上从东过西从西过东。茱萸问作甚么。州云探水。曰。我遮里一滴也无。探个甚么。州靠却拄杖便出去。琅邪觉云。势去奴欺主。年衰鬼弄人。
　　妙喜曰。钩在不疑之地。
　　仰山和尚因沩山问。大地众生。业识茫茫。无本可据。子作么生知佗有之与无。曰某甲有验处。时有僧从面前过。仰山召云阇梨。其僧回首。仰曰。和尚。遮个便是业识茫茫无本可据。沩山云。此是师子一滴乳。迸散十斛驴乳。
　　桐峰庵主因僧问。庵主在遮里。忽遇大虫来。又作么生。主便作大虫吼。僧作怕势。主大笑。僧云遮贼。主云争柰我何。雪窦云。是则是。两个恶贼。只解掩耳偷铃。
　　无业国师谓弟子慧愔等曰。汝等见闻觉知之性。与太虚同寿。不生不灭。一切境界本自空寂。无一法可得。迷者不了即为境惑。一为境惑流转无穷。汝等当知心性本自有之。非因造作。犹如金刚不可破坏。一切诸法如影如响。无有实者。故经云。唯此一事实。余二即非真。若了一切空。无一物当情。是诸佛用心处。汝等勤而行之。
　　沩山和尚示众云。夫道人之心质直无伪。无背无面。无诈妄心。行一切时中。视听寻常。更无委曲。亦不闭眼塞耳。但情不附物即得。从上诸圣只是说浊边过患。若无如许多恶觉情见想习之事。譬如秋水澄渟。清净无为。澹泞无碍。唤佗作道人。亦名无事人。时有僧问顿悟之人更有修否。曰。若真悟得本。佗自知时。修与不修是两头语。如今初心虽从缘得一切。顿悟自理。犹有无始旷劫习气未能顿净。须教渠净除现业流识。即是修也。不道别有法教渠修行趣向。从闻入理。闻理深妙心自圆明。不居惑地。纵有百千妙义抑扬当时。此乃得坐披衣自解作活计。以要言之。则实际理地不受一尘。佛事门中不舍一法。若也单刀直入。则凡圣情尽。体露真常。理事不二。即如如佛。
　　安国挺禅师因长安讲华严经僧来问。五祖云。真性缘起。其义云何。祖默然。时挺侍立次。乃谓曰。大德。正兴一念问时。是真性中缘起。其僧言下大悟。
　　妙喜曰。一念未兴时。不可无缘起也。或曰一念未兴。唤甚么作缘起。我也只要汝恁么道。
　　越山和尚初参雪峰而染指。后因闽王请於清风楼上斋坐久。举目忽睹日光。豁然顿晓。而有偈曰。清风楼上赴官斋。此日平生眼豁开。方信普通年远事。不从葱岭付将来。归呈雪峰。峰然之。僧问如何是佛身。曰汝问那个佛身。云释迦佛身。曰舌覆三千界。临终时集众示偈云。眼光随色尽。耳识逐声消。还源无别旨。今日与明朝。
　　国清奉和尚。僧问如何是佛法大意。曰。释迦是牛头狱卒。祖师是马面阿旁。问如何是西来意。曰东壁打西壁。问如何是扑不破底句。曰。不隔毫牦。时人远向。
　　洛浦和尚示众云。末后一句始到牢关。把断要津不通凡圣。寻常向诸人道。任从天下乐欣欣。我独不肯。何故。如灵龟负图。自取丧身之兆。凤萦金网。趣霄汉以何期。直须旨外明宗。莫向言中取则。是以石人机似汝。也解唱巴歌。汝若似石人。雪曲也应和。
　　夹山和尚因僧问拨尘见佛时如何。曰。欲知此事。直须挥剑。若不挥剑。渔父栖巢。僧如前问石霜。霜云。渠无国土。甚处逢渠。僧却举似夹山。山曰。门庭施设不无夹山。入理深谈犹较石霜百步。
　　泐潭英和尚示众。举祖师道。一切众生性清净。从本无生无可灭。即此身心是幻生。幻化之中无罪福。大众。先圣恁么道不妨奇特。奈缘衲僧门下检点将来。也是食饱伤心。坐久腰痛。又示众云。阿呵呵。是甚么。昨夜蟾光独自坐。屈指从头数故人。翻忆当时破灶堕。是甚么。眨起眉毛早蹉过。僧问逢场作戏时如何。曰红炉抛出铁乌龟。
　　天皇和尚问石头。离却定慧。以何法示人。头云。我遮里无奴婢。离个甚么。曰如何明得。头云汝还撮得虚空么。曰与么则不从今日去也。头曰未审汝早晚从那边来。曰某甲不是那边人。头云我早知汝来处。曰和尚何得赃诬於人。头云汝身见在。曰。虽然如是。毕竟如何示於后人。头云汝道阿谁是后人。天皇从此有省。
　　妙喜曰。且道省得个甚么。
　　太原孚上座在杨州孝先寺讲涅盘经。有禅者阻雪在寺。因往听讲。至三因佛性．三德法身。广谈法身妙理。禅者失笑。孚讲罢。请禅者吃茶。白曰。某甲素志狭劣。依文解义。适蒙见笑。且望见教。禅者曰。实笑座主不识法身。孚曰如此解说何处不是。曰请座主更说一徧。孚曰。法身之理犹若太虚。竖穷三际横亘十方。弥纶八极包括二仪。随缘赴感靡不周徧。曰不道座主说不是。只是说得法身量边事。实未识法身在。孚曰。既然如是。禅德当为我说。曰座主还信否。孚曰焉敢不信。曰。若如是。座主暂辍讲旬日。於室内端然静虑。收心摄念。善恶诸缘一时放却。孚一依所教。从初夜至五更。闻鼓角声忽然契悟。便去扣门。禅者曰阿谁。孚曰某甲。禅者咄曰。教汝传持大教代佛说法。夜来为甚么醉酒卧街。孚曰。禅德。自来讲经。将生身父母鼻孔扭捏。从今已去更不敢如是。禅者曰。且去。来日相见。孚遂罢讲徧历诸方。久在雪峰有大声誉。后归扬州。被陈尚书留在宅供养。一日谓尚书曰。来日讲一徧大涅盘经报答尚书。书致斋茶毕。孚遂升座。良久挥尺一下云。如是我闻。乃召尚书。书应诺。孚云一时佛在。便乃脱去。
　　岩头示众云。吾尝七八年披究涅盘经。其中有三两段义颇似衲僧说话。又云休休。时有僧云请和尚举。头曰。吾教意如∴字三点。第一向东方下一点。点开诸菩萨眼。第二向西方下一点。点诸菩萨命根。第三向上方下一点。点开诸菩萨顶门。此是涅盘经中第一段义。又云。吾教意如摩酰首罗。擘开面门竖亚一只眼。此是第二段义。又云。吾教意如涂毒鼓。击一声远近闻者皆丧。此是第三段义。时有小严上座出问。如何是涂毒鼓。头以两手按膝亚身云。韩信临朝底。
　　妙喜举了喝云。缩头去。
　　首山念和尚上堂。汾阳昭和尚出问。百丈卷席意旨如何。曰龙袖拂开全体现。云未审师意如何。曰象王行处绝狐踪。昭於言下大悟。遂提起坐具顾视大众云。万古碧潭空界月。再三捞摝始应知。礼拜归众。时叶县省和尚作首座。才退便问。昭兄。汝适来见个甚么道理便与么道。曰正是我放身舍命处。省便休。
　　叶县省和尚示众云。诸禅德。衲僧是通变道人。若遇镬汤炉炭诸般厄难。又如何免得。若是免不得。何名通变道人。作么生是透脱诸般厄难底句。还有透脱得者么。试对众道看。为汝证据。若是透脱不得。即是万人作一冢。无人替代渠。
　　唐明嵩和尚。僧问。古人东山西岭青。意旨如何。曰波斯鼻孔大。云与么则西天迦叶东土我师。曰金刚手板阔。问大悲千手眼那个是正眼。曰。开化石佛拍手笑。晋祠娘子解讴歌。问。临济推倒黄檗。为甚么维那吃棒。曰。正狗不偷油。鸡衔灯盏走。
　　雪峰和尚见狝猴乃云。遮个猕猴。各背一面古镜。三圣曰。历劫无名。何以彰为古镜。峰云瑕生也。圣云一千五百人善知识。话头也不识。峰云。老僧住持事繁。
　　黄龙新和尚示众云。参玄上士须参活句。莫参死句。何也。若向活句下明得。死却天下衲僧。若向死句下明得。活却天下衲僧。且道不落死活一句作么生道。太湖三万六千顷。月在波心说向谁。僧问如何是四大毒蛇。曰地水火风。云如何是地水火风。曰四大毒蛇。僧云学人未晓乞师方便。曰一大既尔四大同。
　　青林虔和尚示众云。祖师门下。鸟道玄微功穷皆转。不究难明。汝等诸人直须离心意识参。出凡圣路学。方可保任。若不如是。非吾子息。
　　妙喜曰。饶你离心意识参得透。出凡圣路学得成。也是雪峰道底。
　　杨侍郎问广慧琏云。承和尚有言。一切罪业皆因财宝所生。劝人疎於财宝。而况南阎浮提众生以财为命。邦国以财聚人。教中亦有财法二施。何得劝人疎於财宝。琏曰旛竿头上铁龙头。侍郎曰海坛马子似驴大。琏曰楚鸡不是丹山凤。侍郎曰。佛灭二千年。比丘少惭愧。
　　虔州微和尚因僧问。三乘十二分教体理得妙。与祖意是同是别。曰须向六句外鉴。不得随佗声色转。僧云如何是六句。曰。语底．默底．不语底．不默底．总是．总不是。汝合作么生。僧罔措。
　　沩山和尚谓仰山曰。汝须独自回光返照。别人不知汝解处。汝试将实解献老僧看。仰曰。若教某甲自看。到遮里无圆位。亦无一物一解得献和尚。沩云。无圆位处元是汝作解处。未离心境在。仰曰。既无圆位。何处有法。把何物作境。沩云适来是汝作与么解是否。仰曰是。沩云。若恁么。是具足心境法。未脱我所心在。元来有解献我。许汝信位显。人位隐在。
　　德山圆明示众云。俱胝和尚但有问答只竖一指头。寒则普天普地寒。雪窦云。甚么处见俱胝老。热则普天普地热。雪窦云。莫错认定盘星。复云。森罗万象彻下孤危。大地山河通上险绝。甚么处得一指头禅。
　　妙喜曰。可谓是贵人多忘。
　　世尊昔因文殊至诸佛集处。值诸佛各还本处。唯有一女人近彼佛坐。入於三昧。文殊乃白佛云。何此女得近佛坐。而我不得。佛告文殊。汝但觉此女令从三昧起。汝自问之。文殊绕女人三匝鸣指一下。乃托至梵天。尽其神力而不能出。世尊云。假使百千文殊亦出此女人定不得。下方过四十二恒河沙国土有网明菩萨。能出此女人定。须臾网明大士从地涌出。作礼世尊。世尊勅网明出。网明却至女人前鸣指一下。女人於是从定而出。云居佑颂云。百千文殊出不得。网明不费纤毫力。落霞与孤鹜齐飞。秋水共长天一色。天衣怀颂云。文殊托上梵天。网明轻轻弹指。女子黄面瞿昙。看佗一倒一起。
　　南台安和尚因僧问。寂寂无依时如何。曰寂寂底聻。因有颂曰。南台静坐一炉香。终日凝然万虑忘。不是息心除妄想。都缘无事可思量。
　　妙喜喝一喝。
　　临济和尚到三峰平和尚问近离甚么处。曰。金牛昨夜遭涂炭。直至如今不见踪。平曰。秋风吹玉管。那个是知音。曰。直透万重关。不住青霄外。平曰遮一问太高生。曰。龙生金凤子。冲破碧琉璃。平曰且坐吃茶。济便坐。平又问近离甚么处。曰龙光。平曰龙光近日有甚么言句。济便下参堂。
　　泐潭准和尚示众云。同异成坏总别。三四五六七八。欲要随流入流。无过先解此法。遂拈拄杖卓一下云。此法非思量分别之所能解。若也分别。落在众生境界。且道不分别不思量是个甚么。掷下拄杖云。妙湛总持不动尊。首楞严王世希有。又示众云。札久雨不睛。直得五老峰头黑云叆叇。洞庭湖里白浪滔天。云门大师忍俊不禁。向佛殿里烧香三门头合掌。祷祝咒愿。愿黄梅石女生儿。子母团圆。少室无角铁牛常甘水草。喝一喝云。有甚交涉。
　　云台钦和尚示众云。还有人鉴得出么。若鉴得出。是甚么村里破草鞋。若也鉴不出。落地作金声。僧问如何是谈真逆俗。曰客作汉问甚么。云如何是顺俗违真。曰吃茶去。
　　龙潭和尚问天皇。某甲自到来。不蒙和尚指示心要。皇曰。自汝到来。吾未尝不指示汝心要。曰何处指示。曰。汝擎茶来。吾为汝接。汝行食来。吾为汝受。汝和南时。吾便低首。何处不指示汝心要。龙潭伫思间。皇曰见则直下便见。拟思即差。龙潭当下开悟。乃复问如何保任。皇曰。任性逍遥。随缘放旷。但尽凡心。别无圣解。
　　雪峰和尚。僧问古涧寒泉时如何。曰瞪目不见底。云饮者如何。曰不从口入。赵州闻僧举。乃曰。不从口入。从鼻孔入。僧却问古涧寒泉时如何。州曰苦。云饮者如何。州曰死。峰闻得乃曰。赵州古佛。遂遥望作礼曰。从此不答话。
　　报恩则和尚因法眼问。曾见甚么人来。曰见青峰和尚。眼云有甚么言句。曰某甲曾问如何是学人自己。峰云丙丁童子来求火。眼云上座作么生会。曰丙丁属火。将火求火。如将自己求自己。眼云与么会又争得。曰。某甲只与么。未审和尚尊意如何。眼云。汝问我。我与汝道。则问如何是学人自己。眼云丙丁童子来求火。则於言下大悟。
　　玄沙与天龙入山见虎。龙云和尚虎。曰是汝虎。归院龙请益。和尚今日山中见虎。未审尊意如何。曰。娑婆世界有四种极重事。若人透得。不妨出得阴界。
　　妙喜代云。也知和尚为人切。
　　保宁勇和尚颂云。猛虎当途独振威。爪牙真个利如锥。可怜不觉亡身者。碎骨拾来良可悲。
　　庞居士偈曰。心如境亦如。无实亦无虚。有亦不管。无亦不拘。不是圣贤。了事凡夫。易复易。即此五蕴有真智。十方世界一乘同。无相法身岂有二。若舍烦恼入菩提。不知何方有佛地。
　　黄龙南和尚因化主归。升座云。有五种不易。一施者不易。二化者不易。三变生为熟者不易。四端坐食者不易。且道第五不易是甚么人。良久云聻。便下座。时翌岩真为首座。藏主问真。第五不易是谁。真云。脑后见腮。莫与往来。
　　石巩和尚昔为猎人。趂鹿从马祖庵前过。问祖曰。还见鹿过否。曰汝是何人。云射猎人。祖曰汝一箭射几个。曰一箭射一个。祖曰汝不善射。曰和尚解射否。祖曰解射。曰和尚一箭射几个。祖曰一箭射一群。曰。彼此是生命。何用射佗一群。祖曰。汝既知如此。何不自射。曰。若教某甲自射。直是无下手处。祖曰遮汉旷劫无明烦恼今日顿息。师当时掷下弓箭投祖出家。
　　玄沙和尚上堂。众集。遂将拄杖一时趂下。却回向侍者道。我今日作得一解。险入地狱如箭射。侍者云。喜得和尚再复人身。翠岩芝云。大小玄沙。前不到村后不至店。且作么生道得出身之路。道吾真云。大小芝老只是偏枯。若是道吾即不然。玄沙与侍者一人具一只眼。
　　罗山和尚曾问石霜。起灭不停时如何。霜云。直须寒灰枯木去。一念万年去。函盖相应去。全清绝点去。山不契。却往岩头处如前问。岩头喝云是谁起灭。山於此有省。
　　唐明嵩和尚问首山。如何是佛法的的大意。山云楚王城畔汝水东流。嵩於此有省。顿契佛意。乃作三玄偈曰。得用直须用。心意莫定动。三岁师子吼。十方绝狐种。我有真如性。如同幕里隐。打破六门关。显出毗卢印。真骨金刚体可夸。六尘一拂永无遮。廓落世界空为体。体上无为真到家。山闻乃请吃茶问。遮三颂是汝作来邪。曰是。山云或有人教汝现三十二相时如何。曰某甲不是野狐精。山曰惜取眉毛。曰和尚落了多少。山以竹篦头上打云。遮汉向后乱做去在。
　　云门有时云。光不透脱有两般病。一切处不明。面前有物。是一。又透得一切法空。隐隐地似有个物相似。亦是光不透脱。又法身亦有两般病。得到法身。为法执不忘。己见犹存。坐在法身边。是一。直饶透得法身去。放过即不可。子细点检来。有甚么气息。亦是病。
　　妙喜曰。不用作禅会。不用作道会。不用作向上商量。此是云门老汉据实而论。我恁么道。有没量罪过。汝若点检得出。许汝具择法眼。若点检不出。且向云门葛藤里参。
　　德山和尚因廓侍者问。从上诸圣向甚么处去。山云作么作么。廓云。勑点飞龙马。跛鳖出头来。山便休去。次日浴出。廓过茶与山。山於廓背上拊一下云。昨日公案作么生。廓云遮老汉今日方始瞥地。山又休去。
　　雁荡齐和尚。僧问。夜月舒光。为甚么碧潭无影。曰作家弄影汉。其僧从东过西立。齐曰。不唯弄影。兼乃怖头。
　　大宁宽和尚。僧问如何是露地白牛。宽以火筯横火炉上。云会么。僧云不会。曰。头不欠。尾不剩。问。丹霞烧木佛。院主为甚么眉须堕落。曰贼不打贫儿家。师在同安见僧迁化。僧便问。既是同安。为甚病僧化去。曰布施不如还债。问。法无取舍。为甚么递相传授。曰传授无取舍。问。饮光正见。为甚么拈花却笑。曰忍俊不禁。问天下禅客为甚么出遮个○不得。曰往往如斯。
　　资福远和尚问镜清。如何是诸佛出身处。清云大家要知。远曰斯则众眼难谩。清曰理能伏豹。
　　金牛和尚因临济来。乃横按拄杖方丈前坐。济遂拊掌三下归堂去。金牛却下去。人事了便问。宾主相见各有轨仪。上座何得无礼。济云道甚么。金牛拟开口。济便打一坐具。金牛作倒势。济又打一坐具。金牛曰。今日不着便。遂归方丈。沩山问仰山。此二尊宿还有胜负否。仰云。胜即总胜。负即总负。
　　赵州和尚因侍者报大王来也。州云大王万福。者云未到在。州云又道来也。
　　良遂座主初参麻谷。谷见来即荷锄入园锄草。遂随到鉏草处。谷殊不顾。便归方丈闭却门。遂次日复去。谷又闭门。遂乃敲门。谷问阿谁。云良遂。才称名忽然契悟。乃云。和尚莫谩良遂。良遂若不来礼拜和尚。洎被经论赚过一生。及归讲肆谓众曰。诸人知处良遂总知。良遂知处诸人不知。
　　漳州罗汉和尚问关南常和尚。如何是大道之源。常与一拳。遂有省。乃为歌曰。咸通七载初参道。到处逢言不识言。心里疑团若栲栳。三春不乐止林泉。忽遇法王毡上坐。便陈疑恳向师前。师从毡上那伽起。祖膊当胸打一拳。骇散痴团獦狙落。举头看见日初圆。从兹蹬蹬而碣碣。直至如今常快活。只闻肚里饱膨脝。更不东西去持钵。
　　妙喜曰。可惜遮一拳。分付不着人。
　　慈明和尚见泉大道来乃曰。片云横谷口。游人何处来。泉顾视左右曰。夜来何处火。烧出古人坟。师曰未在更道。泉作虎声。师打一坐具。泉推师就坐。师却作虎声。泉曰。我见七十余员知识。祇有你较些子。
　　云门云。有三种人。一人因说得悟。一人因唤得悟。第三人见举便回去。你道便回去意作么生。复云。好与三十棒。
　　彻禅师。江西人。姓张氏。名行昌。少任侠。自南北分化。二宗主虽亡彼我。而徒侣竞起爱憎。时北宗门人自立秀为第六祖。而忌能大师传衣为天下所闻。祖预知其事。即置金十两於方丈。时行昌受北宗门人所嘱。怀刃入祖室将欲加害。祖伸颈而就。行昌挥刃者三。都无所损。祖曰。正剑不邪。邪剑不正。只负汝金。不负汝命。行昌惊仆久而方苏。求哀悔过即愿出家。祖遂与金曰。汝且去。恐徒众翻害於汝。汝可佗日易形而来。吾当摄受。行昌禀旨宵遁。投僧出家具戒精进。一日忆祖之言远来礼觐。祖曰。吾久念於汝。汝来何晚。曰。昨蒙和尚舍罪。今虽出家苦行。终难报於深恩。其惟传法度生乎。弟子尝览涅盘经。未晓常无常义。乞和尚慈悲略为宣说。祖曰。无常者即佛性也。有常者即善恶一切诸法分别心也。曰和尚所说大违经旨也。祖曰。吾传佛心印。安敢违於佛经。曰。经说佛性是常。和尚却言无常。善恶诸法乃至菩提心皆是无常。和尚却言是常。此即相违。令学人转加疑惑。祖曰。涅盘经吾昔者听尼无尽藏读诵一徧。便为讲说。无一字一义不合经文。乃至为汝终无二说。曰学人识量浅昧。愿和尚委曲开示。祖曰。汝知否。佛性若常。更说甚么善恶诸法。乃至穷劫无有一人发菩提心者。故吾说无常。正是佛说真常之道也。又一切诸法若无常者。即物物皆有自性容受生死。而真常性有不徧之处。故吾说常者。正是佛说真无常义也。佛比为凡夫外道执於邪常。诸二乘人於常计无常。共成八倒。故於涅盘了义教中破彼偏见。而显说真常真乐真我真净。汝今依言背义以。断灭无常及确定死常而错解佛之圆妙最后微言。纵览千徧有何所益。行昌忽如醉醒。乃说偈曰。因守无常心。佛演有常性。不知方便者。犹春池拾砾。我今不施功。佛性而现前。非师相授与。我亦无所得。祖曰。汝今彻也。宜名志彻。乃礼谢而去。
　　归宗恽和尚。僧问截水停轮时如何。曰磨不转。
　　妙喜曰。恩大难酬。
　　洞山因请泰首座吃果子次。乃问。有一物。上拄天。下拄地。黑似漆。常在动用中。动用中收不得。汝道过在甚么处。泰云过在动用中。山唤侍者掇却果子卓。大沩喆云。还知洞山落处么。若也不知。往往作是非得失会去。诸仁者。遮果子非但泰首座不得吃。设使尽大地人来亦不得正眼觑着。
　　水潦和尚问马祖。如何是西来的的意。祖乃当胸蹋倒。师大悟。起来拊掌呵呵大笑云。也大奇。也大奇。百千三昧。无量妙义。只向一毛头上一时识得根源去。乃作礼而退。师后告众云。自从一吃马师蹋。直至如今笑不休。蒋山泉和尚云。忽然瞥地。更是好笑。
　　云峰悦和尚因僧入室举僧问赵州。万法归一一归何所。悦便喝。僧茫然。悦问赵州道甚么。僧拟议。悦以拂子蓦口打。
　　雪峰和尚云。望州亭与汝相见了也。乌石岭与汝相见了也。僧堂前与汝相见了也。保福问鹅湖。僧堂前且置。望州亭乌石岭甚么处相见。鹅湖骤步归方丈。保福便入僧堂。
　　雪峰问僧甚处去。僧云识得即知去处。曰汝是了事人。乱走作么。僧云。和尚莫涂污人好。曰我即不涂污汝。古人吹布毛作么生。与我说来看。僧云残羹馊饭已有人吃了也。峰休去。云门别前语。筑着便作屎臭气。又代后语。将谓是钻天鹞子。元来只是死水里虾蟆。雪窦出雪峰语云。一死更不再活。
　　真净和尚法界三观六颂。色空无碍。如意自在。万象森罗。影现中外。出没去来。此土佗界。心印廓然。融通广大。理事无碍。如意自在。倒把须弥。卓向纤芥。清净法身。圆满土块。一点镜灯。十方海会。事事无碍。如意自在。不动道场。十方世界。东涌西没。千差万怪。火里蝍蟟。吞却螃蠏。事事无碍。如意自在。手把猪头。口诵净戒。趂出淫坊。未还酒债。十字街头。解开布袋。事事无碍。如意自在。拈起一毛。重重法界。一念徧入。无边剎海。只在目前。或显或晦。事事不知。空色谁会。理事既休。铁船下海。石火电光。咄哉不快。横按镆铘。魔军胆碎。
　　洞山因僧问。三身中那身说法。山云吾常於此切。僧后问曹山云。洞山道吾常於此切。意旨如何。曹山云要头即斫将去。僧又问雪峰。峰以拄杖劈口打云。我也曾到洞山来。承天宗云。一转语海晏河清。一转语风高月冷。一转语骑贼马趂贼。试请辨看。忽有个衲僧出来道总不与么。也许伊具一只眼。
　　妙喜曰。恁么葛藤也未梦见三个老汉在。复云。何不向膏肓穴上下一针。
　　云居佑和尚示众云。过去诸如来。更不再勘。现在诸菩萨。放过即不可。未来修学人。谩佗一点不得。所以教中道。若人欲了知。三世一切佛。应观法界性。一切唯心造。然虽如是。罗汉门下正是金屑落眼。僧问如龟藏六时如何。曰文彩已彰。云争奈处处无踪迹。曰一任拖泥带水。云便与么去时如何。曰果然。
　　白云端和尚示众云。若端的得一回汗出来也。向一茎草上便现琼楼玉殿。若未端的得一回汗出。纵有玉殿琼楼却被一茎草盖却。且道作么生得汗出去。良久云。自有一双穷相手。不曾容易舞三台。
　　玄沙云。若论此事。喻如一片田地。四至界分结契卖与诸人了也。只有中心树子。犹属老僧在。
　　洞山价和尚问僧名甚么。曰某甲。曰阿那个是你主人公。曰见祇对次。曰。苦哉苦哉。今时人例皆如此。祇认得驴前马后底将为自己。佛法平沉因斯是也。客中主尚未明得。如何辨得主中主。僧便问如何是主中主。曰阇梨自道取。僧曰。某甲道底是客中主。如何是主中主。曰。恁么道即易。相续也大难。遂有颂曰。嗟见今时学道流。千千万万认门头。还似入京朝圣主。祇到潼关便即休。
　　镜清和尚问曹山。清虚之理毕竟无身时如何。曰理即如此。事作么生。清曰如理如事。曰。谩曹山一人即得。争奈诸圣眼何。清曰。若无诸圣眼。争鉴得个不与么。曰。官不容针。私通车马。大沩喆云。曹山虽然善能切磋琢磨。其柰镜清玉本无瑕。要会么。不经敏手。终成废器。
　　岩头因沙汰后隐於鄂州湖边作渡子。两岸各挂一版。有人过渡打版一下。师云阿谁。或云要过那边去。乃舞棹迎之。一日有老婆抱一孩儿来乃问云。呈桡舞棹即不问。且道婆手中儿甚处得来。师便打。婆云。婆生七子。六个不遇知音。祇遮一个也不消得。便抛向水中。
　　让和尚一日云。道一在江西为人说法。总不见寄个消息来。遂遣一僧往彼。候伊上堂但出问云作么生。待渠有语。记取来。其僧依教往问之。祖曰。自从胡乱后。三十年不少盐酱。
　　朗州德山和尚。僧问。路逢达道人。不将语默对。未审将甚么对。曰祇恁么。僧良久。师曰汝更问。僧再问。师乃喝出。
　　妙喜曰。不妨好一喝。祇是下得大迟。

　　正法眼藏卷第三之上
　　正法眼藏卷第三之下

　　　　径山大慧禅师　宗杲　集并着语
　　　　后学普善庵沙门慧悦校刻
　　风穴和尚示众云。夫参学眼目。直须大用现前。勿自拘於小节。设使言前荐得。犹是滞壳迷封。纵然句下精通。未免触途狂见。汝等诸人应是从前学解明昧两岐。如今为汝一时扫却。直须个个如师子儿咤髿地哮吼一声。壁立千仞谁敢正眼觑着。觑着则瞎却渠眼。僧问。语默涉离微。如何通不犯。曰。长忆江南三月里。鹧鸪啼处百花香。问如何是佛。曰杖林山下竹筋鞭。真净颂云。杖林山下竹筋鞭。水在深溪月在天。良马不知何处去。阿难依旧世尊前。
　　沩山问仰山。寂子速道。莫入阴界。曰某甲信亦不立。山云。汝信了不立。未信不立。曰。只是某甲。更信阿谁。山云。若与么。即是定性声闻。曰佛亦不见。
　　大颠和尚示众云。夫学道人须识自家本心。将心相示。方可见道。多见时辈只认扬眉瞬目一语一默。蓦头印可以为心要。此实未了。吾今为汝诸人分明说出。各须听受。但除却一切妄运想念现量即汝真心。此心与尘境及守认静默时全无交涉。即心是佛。不待修治。何以故。应机随照泠泠自用。穷其用处了不可得。唤作妙用乃是本心。大须护持。不可容易。
　　琅邪觉和尚示众云。汾阳先师道。汾阳门下有西河师子当门踞坐。但有来者即便齩杀。作何方便入得汾阳门。见得汾阳人。琅邪遮里也有些子。琅邪有踞地师子。若有来者即自丧身失命。作何方便入得琅邪门。见得琅邪人。此两转语。汝等诸人还点检得出也无。若点检得出。方名择法眼。若不如是。且无安身立命处。
　　玄沙问镜清。不见一法为大过患。汝道不见甚么法。清指露柱云莫是不见遮个法么。曰。浙中清水白米从汝吃。佛法未会在。大沩喆云。若不是镜清。几乎忘前失后。何故。不逢别者。终不开拳。
　　黑水和尚参黄龙玑和尚。乃问雪覆芦花时如何。龙曰猛烈。曰不猛烈。龙又曰猛烈。师又曰不猛烈。龙便打。师因而有省。
　　大阳明安和尚问梁山。如何是无相道场。梁指观音云此是吴道子画。安拟进语。梁急索云。遮个是有相底。那个是无相底。安於言下领悟。礼拜了依位立。山云何不道取一句。安曰。道即不辞。恐上纸墨。山呵呵大笑云。此语已后上碑石去在。
　　赵州和尚行脚时到一老宿处。宿问近离甚处。曰滑州。宿云几程到遮里。曰一跶跶到。宿云好个捷疾鬼。曰万福大王。宿云参堂去。州应喏喏。有秀才见州乃赞叹云。和尚是古佛。州云秀才是新如来。
　　秘魔岩和尚常持一叉。凡见僧来即提起义云。甚么魔魅教汝出家。甚么魔魅教汝行脚。道得也叉下死。道不得也叉下死。速道速道。后霍山闻乃访之。才见未礼拜便撺入怀去。师乃拊山背三下。山拍手云。师兄三千里外赚我来。三千里外赚我来。
　　报恩明和尚问二禅客。上座近离甚处。云都城。曰上座离都城到此山。则都城少上座。此山剩上座。剩则心外有法。少则心法不周。说得道理即住。不会即去。二人无对。
　　妙喜代曰。和尚谩某甲不得。某甲亦谩和尚不得。复曰。即今莫有道得相谩句者么。若也道得。许汝跳得金刚圈。吞得栗棘蓬。
　　慈明和尚问显英首座近离甚处。曰金銮。曰夏在甚处。曰金銮。曰去夏在甚处。曰金銮。曰前夏在甚处。曰金銮。曰先前夏在甚处。座曰和尚何不领话。曰。我也不能勘得汝。教库下供过奴子来勘。且点一碗茶与汝湿口。
　　懒安和尚示众云。汝等诸人总来就安求觅甚么。若欲作佛。汝自是佛。而却傍家走匆匆。如渴鹿趂阳焰。何时得相应去。阿你欲作佛。但无如许多颠倒攀缘妄想恶觉垢欲不净众生之心。则汝便是初心正觉佛。更向何处别讨。所以安在沩山三十来年。吃沩山饭。屙沩山屎。不学沩山禅。只看一头水牯牛。若落路入草便牵出。若犯人苗稼即鞭挞调伏。既久可怜生受人言语。如今变作个露地白牛。常在面前。终日露迥迥地。趂亦不去也。汝等诸人各自有无价大宝。从眼门放光。照山河大地。耳门放光。领采一切善恶音响。六门昼夜常放光明。亦名放光三昧。汝自不识。取影在四大身中。内外扶持。不教倾侧。如人负重担从独木桥上过。亦不教失脚。且道是甚么物。恁么扶持便得如是。汝若觅毫发即不见。故志公云。内外追寻觅总无。境上施为浑大有。
　　赵州问僧曾到此间么。云曾到。曰吃茶去。或云不曾到。亦曰吃茶去。院主云。和尚为甚曾到也云吃茶去。不曾到也云吃茶去。州曰院主。主应喏。州曰吃茶去。保福云。赵州惯得其便。
　　端师子因僧问。羚羊未生角时如何。曰怕。僧云。既是善知识。因何却怕。曰。山僧不曾见恁么差异畜生。又放牛歌云。牛牛牛。休休休。更莫牵犂拽杷。任经冬夏春秋。无绳无索。无准无钩。朝来放向荒郊去。杳杳无踪休更休。
　　大龙和尚。僧问如何是佛。曰即汝是。云如何领会。曰更嫌钵盂无柄那。
　　夹山示众云。百草头荐取老僧。闹市里识取自己。云门云。虾蟆钻你鼻孔。毒蛇穿你眼睛。且向葛藤里识取。
　　妙喜曰。夹山垛生招箭。云门认贼为子。虽然如是。知恩者少。负恩者多。
　　黄龙南和尚示众云。有一人朝看华严。暮看般若。昼夜精勤无有暂暇。有一人不参禅不论义。把个破席日里睡。於是二人同到黄龙。一人有为。一人无为。安下那个即是。良久云。功德天。黑暗女。有智主人。二俱不受。
　　古有老宿不赴堂。侍者来请赴堂。宿云。我今日在庄上吃油糍饱。者云和尚不曾出入。宿云你但去问取庄主。者才出门。忽见庄主归谢和尚到庄吃油糍。
　　保唐和尚因杜相公问。弟子闻金和尚说无忆无念莫妄三句法门是否。曰然。公曰此三句是一是三。曰无忆名戒。无念名定。莫妄名慧。一心不生。具戒定慧。非一非三也。公曰后句妄字莫是从心之妄乎。曰从女者是也。公曰有据否。曰。法句经云。若起精进心。是妄非精进。若能心不妄。精进无有涯。公闻疑情荡焉。
　　诚禅师在荆南玉泉奉事秀禅师。后因两宗盛化。秀之徒众往往讥南宗曰。能大师不识一字。有何所长。秀曰。佗得无师之智。深悟上乘。吾不如也。且吾五祖亲付衣法。岂徒然哉。吾所恨不能远去亲近。虚受国恩。汝等毋滞於此。可往曹溪质疑。佗日归来。还为吾说。诚便礼辞。至韶阳随众参请。不言来处。时六祖告众曰。今有盗法之人潜在此会。诚出礼拜。具陈其事。祖曰。汝师若为示众。对曰。常指诲大众。令住心观静。长坐不卧。祖曰。住心观静。是病非禅。长坐拘身。於理何益。听吾偈曰。生来坐不卧。死去卧不坐。元是臭骨头。何为立功过。诚曰。未审大师以何法诲人。祖曰。吾若言有法与人。即为诳汝。但且随方解缚。假名三昧。听吾偈曰。一切无心自性戒。一切无碍自性慧。不增不退自金刚。身去身来本三昧。诚闻偈悔谢。即担依归。乃作一偈曰。五蕴幻身。幻何究竟。回趣真如。法还不净。祖然之。寻回玉泉。
　　翠岩真和尚示众云。不见一法。是大过患。山河大地日月星辰。色空明暗不是一法。拈起拄杖云。凡夫见拄杖唤作拄杖。声闻人见拄杖认得顽空。拨无拄杖。菩萨人见拄杖。几曾挂着齿牙。饥来吃饭。困来打睡。寒来向火。热则取凉。不见道一切智智清净。恁么说话。笑破土地鼻孔。僧问如何是佛。曰同坑无异土。云如何是祖师西来意。曰深耕浅种。问如何是佛法大意。曰五通贤圣。云学人不会。曰舌拄梵天。问如何是学人转身处。曰一堵墙百堵调。云如何是学人着力处。曰千日斫柴一日烧。云如何是学人亲切处。曰浑家送上渡头船。
　　黄檗在南泉为首座。一日捧钵向南泉位上坐。泉入堂见乃问。长老甚年行道。檗曰威音王已前。泉云犹是王老师儿孙。下去。檗便过第二位坐。泉休去。沩山云欺敌者亡。仰山云。不然。须知黄檗有陷虎之机。沩山云子见处得与么长。雪窦云。可惜王老师。只见锥头利。我当时若作南泉。待伊道威音王已前。即便於第二位坐。令黄檗一生起不得。虽然如此。也须救取南泉。
　　妙喜曰。何待问佗甚年行道。才入堂见佗在主位。便捧钵向第二位坐。直饶黄檗有陷虎之机。拟向甚处施设。
　　佛鉴和尚示众。举僧问赵州如何是不迁义。州以两手作流水势。其僧有省。又僧问法眼。不取於相。如如不动。如何不取於相。见於不动去。法眼云。日出东方夜落西。其僧亦有省。若也於此见得。方知道旋岚偃岳本来常静。江河竞注元自不流。其或未然。不免更为饶舌。天左旋。地右转。古往今来经几徧。金乌飞。玉兔走。才方出海门。又落青山后。江河波渺渺。淮济浪悠悠。直入沧溟昼夜流。遂高声云。诸禅德。还见如如不动么。
　　隍禅师初参五祖。虽尝咨决而循乎渐行。后归河北结庵长坐。积二十余年不见惰容。及遇六祖门人策禅师游方届于河朔。闻隍曾参黄梅。庵居岁久。自谓正受。策知隍所得未至。乃往问曰汝坐於此作么。曰入定。曰。汝言入定。有心邪。无心邪。若有心者。一切蠢动之类皆应得定。若无心者。一切草木之流亦合得定。曰我正入定时则不见有有无之心。曰。既不见有有无之心。即是常定。何有出入。若有出入。则非大定。隍无语良久问曰师嗣谁。曰我师曹溪六祖。曰六祖以何为禅定。曰。我师云。夫妙湛圆寂。体用如如。五阴本空。六尘非有。不出不入。不定不乱。禅性无住。离住禅寂。禅性无生。离生禅想。心如虚空。亦无虚空之量。隍闻法要遂舍庵往参六祖。祖愍其远来便垂开抉。隍於言下豁然契悟。前二十年所得心都无影响。其夜河北檀越士庶忽闻空中有声曰。隍禅师今日得道也。后回河北开化四众。
　　岩头参德山。才跨门便问是凡是圣。山便喝。岩头便礼拜。后有僧举似洞山。山云若不是豁公大难承当。头闻乃云。洞山老汉不识好恶。错下名言。我当时一手抬一手搦。
　　明招和尚示众云。全锋敌胜。罕遇知音。同死同生。万中无一。寻言逐句其数河沙。举古举今灭胡种族。向上一路啐啄犹乖。儒士相逢握鞭回首。沙门所见诚实苦哉。抛却真金随群撮土。报诸稚子莫谩波波。解得佗玄犹兼瓦砾。不如一掷腾过太虚。只此灵锋阿谁敢近。任君来箭方称丈夫。拟欲吞声不消一镢。
　　三角和尚。僧问如何是三宝。曰禾麦豆。云学人不会。曰大众欣然奉持。
　　子湖云。三十余年住子湖。二时粥饭气力粗。无事上山行一转。借问时人会也无。
　　妙喜曰。不得作佛法商量。不得作世法解会。汝诸人还会么。
　　南院问僧近离甚么处。云襄州。曰来作甚么。云特来礼拜和尚。曰恰遇宝应不在。僧便喝。院曰。向汝道不在。又喝作甚么。僧又喝。院便打。僧礼拜。院曰。遮棒本是汝打我。我且打汝。要此话行。瞎汉。参堂去。
　　黄龙南和尚示众。举永嘉禅师道。游江海。涉山川。寻师访道为参禅。自从认得曹溪路。了知生死不相关。诸上座。那个是游底山川。那个是寻底师。那个是参底禅。那个是访底道。向淮南两浙庐山南岳云门临济而求师访道。洞山法眼而参禅。是向外驰求。名为外道。若以毗卢自性为海。般若寂灭智为禅。名为内求。若向外求走杀汝。若住於五蕴内求则缚杀汝。是故禅者非内非外。非有非无。非实非虚。不见道内见外见俱错。佛道魔道俱恶。瞥然与么去兮月落西山。更寻声色兮何处名邈。
　　马祖住传法院。日常坐禅。让和尚知是法器。往问曰大德坐禅图甚么。曰图作佛。让乃取一砖於彼庵前石上磨。祖曰作甚么。曰磨作镜。祖曰磨砖岂得成镜邪。曰坐禅岂得作佛邪。祖曰如何即是。曰。如人驾车。车若不行。打车即是。打牛即是。祖无对。让又曰。汝学坐禅。为学坐佛。若学坐禅。禅非坐卧。若学坐佛。佛非定相。於无住法不应取舍。汝若坐佛即是杀佛。若执坐相。非达其理。祖闻示诲。如饮醍醐。礼拜问曰。如何用心即合无相三昧。让曰。汝学心地法门如下种子。我说法要譬彼天泽。汝缘合故当见其道。又问曰。道非色相。云何能见。曰。心地法眼能见乎道。无相三昧亦复然矣。曰有成坏否。曰。若以成坏聚散而见道者。非也。听吾偈曰。心地含诸种。遇泽悉皆萌。三昧花无相。何坏复何成。祖蒙开悟。心地超然。侍奉十秋。日臻玄奥。
　　长沙和尚遣一僧去问同参会和尚曰。和尚见南泉后如何。会默然。僧曰未见南泉已前作么生。云不可更别有也。僧回举似长沙。沙示一偈云。百尺竿头坐底人。虽然得入未为真。百尺竿头须进步。十方世界是全身。僧问只如百尺竿头如何进步。曰。朗州山。澧州水。僧曰不会。曰四海五湖皇化里。
　　妙喜曰。要见长沙更进一步。若有人问如何进遮一步。我待欵欵地与你葛藤。
　　芙蓉训和尚初参归宗。问如何是佛。宗曰。我向汝道。汝还信否。训曰。和尚诚言。何敢不信。曰即汝便是。训曰如何保任。宗曰。一翳在眼。空花乱坠。训於此有省。法眼云。若无后语。何处讨归宗。
　　真净和尚开堂示众云。问话且止。祇知问佛问法。殊不知佛法来处。且道从甚么处来。乃垂下一足云。昔日黄龙亲行此令。十方诸佛无敢违者。诸代祖师一切贤圣无敢越者。无量法门一切妙义。天下老和尚舌头始终一印无敢异者。无异即且止。印在甚么处。还见么。若见非僧非俗无徧无党。一一分付。若不见。而我自收。遂收足。乃喝云。兵随印转。将逐符行。佛手驴脚生缘老。好痛与三十棒。而今会中莫有不甘者么。若有。不妨奇特。若无。新长老谩汝诸人去也。故我大觉世尊昔日於摩竭陀国十二月八日明星现时豁然悟道。大地有情一时成佛。今有释子沙门克文於东震旦国大宋筠阳城中六月十三日赫日现时又悟个甚么。以拂子画一画云。我不敢轻於汝等。汝等皆当作佛。
　　赵州和尚问南泉。知有底人向甚么处去。泉曰向山前檀越家作一头水牯牛去。州云谢师指示。泉曰昨夜三更月到窗。云峰悦云。若不是南泉。洎被打破蔡州。
　　无业国师问马祖。如何是祖师西来密传心印。祖曰大德正闹在。且去。别时来。师才出。祖召云大德。师回首。祖曰是甚么。师忽领悟。便作礼。祖曰。遮钝汉。礼拜作甚么。
　　晦堂和尚示众云。若也单明自己不悟。目前此人有眼无足。若悟目前不明自己。此人有足无眼。据此二人。十二时中常有一物蕴在胸中。物既在胸。不安之相常在目前。既在目前。触途成滞。作么生得平稳去。祖不言乎。执之失度。必入邪路。放之自然。体无去住。
　　六祖因二僧对论风旛。一云风动。一云旛动。祖曰。不是风动。不是旛动。仁者心动。二僧竦然。雪峰云。大小祖师龙头蛇尾。好与二十棒。孚上座侍次齩齿。峰云。我与么道。也好与二十棒。
　　妙喜曰。要识孚上座么。犀因玩月纹生角。要识雪峰么。象被雷惊花入牙。
　　法眼问修山主。毫牦有差天地悬隔。兄作么生会。修云毫牦有差天地悬隔。曰。与么会又争得。修云某甲只与么。和尚又作么生。曰毫牦有差天地悬隔。修於此有省。保宁勇颂云。石城亲切问同参。不话东西便指南。明暗两条来往路。依稀屈曲在烟岚。法云杲和尚。僧问达磨西来传个甚么。曰周秦汉魏。问。僧问云门。如何是透法身句。门云北斗里藏身。意旨如何。曰赤心片片。云若是学人即不然。曰汝又作么生。云昨夜抬头看北斗。依稀却似点糖糕。曰。但念水草。余无所知。
　　苏溪和尚。僧问如何是定光佛。曰鸭吞螺师。云还许学人转身也无。曰眼睛凸出。
　　香严端和尚示众云。语是谤。默是诳。语默向上有事在。老僧口门窄。不能与汝说得。便下座。
　　天柱慧和尚因僧问。达磨未来此土时还有佛法也无。曰。未来且置。即今事作么生。曰某甲不会乞师指示。曰。万古长空。一朝风月。良久云会么。自己分上作么生。干佗达磨来与未来作么。佗家来。大似卖卜汉。见汝不会。为汝锥破。卦文才生。吉凶尽在汝分上。一切自看。僧问如何是解卜底人。曰汝才出门时便不中也。
　　乌窠和尚因侍者会通一日欲辞。久问汝今何往。曰。某甲为法出家。和尚不垂慈诲。今往诸方学佛法去。曰。若是佛法。吾此间亦有少许。云如何是和尚此间佛法。鸟窠於身上拈起布毛吹之。侍者因此大悟。大沩秀云。可惜遮僧认佗口头声色以当平生。不知自己光明盖天盖地。
　　妙喜曰。恁么批判。也未梦见鸟窠在。
　　泐潭准和尚因侍者告辞。遂掇笔书偈云。鸟窠吹布毛。老婆为侍者。今古道虽同。宝峰不然也。二月三月时。和风满天下。在处百花开。远近山如画。岐路春禽喧。高岩春水泻。头头三昧门。虚明周大野。好个真消息。书送汝归舍。衲僧末后句。嘘。是何言欤。
　　赵州和尚。僧问狗子还有佛性也无。州曰无。五祖演颂云。赵州露刃剑。寒霜光焰焰。拟欲问如何。分身作两段。僧云。上至诸佛。下至蝼蚁。皆有佛性。狗子为甚么却无。州曰有业识在。真净颂云。言有业识在。谁云意不深。海枯终见底。人死不知心。
　　南和尚住黄檗时示众云。钟楼上念赞。床脚下种菜时如何。众人下语皆不契。末后真觉胜和尚云。猛虎当路坐。南首肯。
　　石门聪和尚示众云。各各英雄丈夫儿。堂堂物我更何疑。见前历历明如日。展缩当人示疾时。超然不得长空路。独脱禅光得自知。多闻方便谈今古。济物须彰闪电机。良久云。去去西天路。迢迢十万余。僧问。若能转物即同如来。未审三门佛殿如何转。曰我向汝道汝还信么。云和尚诚言安敢不信。曰遮漆桶。
　　汾阳和尚曰。夫说法者须具十智同真。若不具十智同真。邪正不辨缁素不分。不能与人天为眼目。决断是非。如鸟飞空而折翼。如箭射的而断弦。弦断故射的不中。翼折故空不可飞。弦壮翼牢空的俱彻。作么生是十智同真。与诸上座点出。一同一质。二同大事。三总同参。四同真智。五同徧普。六同具足。七同得失。八同生杀。九同音吼。十同得入。又云。与甚么人同得入。与谁同音吼。作么生是同生杀。甚么物同得失。阿那个同具足。是甚么同徧普。何人同真智。孰能总同参。那个同大事。何物同一质。有点得出底么。点得出者不吝慈悲。点不出者未有参学眼在。切须辨取。要识是非。面目见在。不可久立。
　　妙喜曰。汾阳老子末后若无个面目见在。一场败阙。虽然如是。未免丧我儿孙。喝一喝。
　　保寿和尚开堂。三圣乃推出一僧。寿便打。圣云。恁么为人。瞎却镇州一城人眼去在。寿便归方丈。云峰悦云。临济一宗扫地而尽。因甚么却到遮里。蓦拈拄杖云。甚么处去也。真净颂云。探骑飞来棒下宁。瞎人翻满镇州城。太平本是将军致。不许将军见太平。真如颂云。法眼持来付与谁。三圣推僧决众疑。将军令举群夫骇。直得盲声彻四夷。
　　长庆巘和尚示众云。弥勒世尊。朝入伽蓝。暮成正觉。乃说偈云。三界上下法。我说皆是心。离於诸心法。更无有可得。看佗恁么道也太杀惺惺。若比吾徒。犹是钝汉。所以一念见道三世情尽。如印印泥更无前后。诸子。生死事大快须荐取。莫为等闲业识茫茫。盖为迷己逐物。世尊临入涅盘。文殊请佛再转法轮。世尊咄云。吾四十九年住世。不曾有一字与人。汝请吾再转法轮。是谓吾曾转法轮也。然今时众中建立个宾主问答。事不获已。盖为初心尔。
　　芭蕉清和尚。僧问如何是提婆宗。曰赤旛在左。问。贼来须打。客来须看。忽遇客贼俱来时如何。曰屋里有一緉破草鞋。云只如破草鞋还堪受用也无。曰。汝若将去。前凶后不吉。问古佛未出兴时如何。曰千年茄子根。云出兴后如何。曰金刚努出眼。
　　大安干和尚。僧问如何是祖师西来意。曰羊头车子推明月。
　　岩头共罗山寻塔基次。到中路。罗山忽然唤云和尚。头回首云作么生。山以手指曰遮里好一片地。头喝云瓜洲卖瓜汉。又行三二里歇次。罗山礼拜问。和尚岂不是三十年前在洞山来。又不肯洞山。头云是。山云和尚岂不是法嗣德山。又不肯德山。头云是。山云不肯德山即不问。只如洞山有甚么亏缺。头良久云。洞山好佛。只是无光。罗山便礼拜。
　　妙喜曰。岩头父子虽善暗去明来。子细点检将来。未免髑髅敲磕。
　　石霜性空和尚。僧问如何是祖师西来意。曰。如人在千尺井中。不假寸绳出得此人。即答汝西来意。僧曰近日湖南畅和尚出世。亦为人东语西话。空唤沙弥拽出死尸着。沙弥即仰山。山后举问耽源。如何出得井中人。源咄云。痴汉。谁在井中。山又问沩山。如何得六根门头各各顿去。沩曰。若悟了。根无不顿。曰祇如性空和尚道。如人在千尺井中。不假寸绳如何出得。又作么生。沩曰我有个方便出得。曰未审和尚如何出得。沩召慧寂。山应喏。沩曰出了也。仰山於此有省。住仰山后谓众曰。我耽源处得名。沩山处得地。
　　云盖智和尚示众。举赵州问僧向甚处去。云摘茶去。州曰闲。乃颂云。道着不着。何处摸索。背后龙鳞。面前驴脚。翻身筯斗。孤云野鹤。阿呵呵。又示众云。唯一坚密身。一切尘中现。云盖今日。千山郁茂鸟兽嘶鸣。百花竞发万木抽枝。尽是诸佛个个真如。汝等诸人游山玩水。直须急着眼睛。莫被伊谩。
　　世尊因有外道问曰。不问有言。不问无言。世尊良久。外道赞叹云。世尊大慈大悲。开我迷云令我得入。外道去后。阿难问佛云。外道有何所证而言得入。佛云。如世良马。见鞭影而行。天衣怀颂云。双锋覆护两俱摧。迷云从此豁然开。收得劫初铃子后。轻轻一振动云雷。
　　永嘉大师初到曹溪。乃绕绳床三匝振锡而立。祖曰。夫沙门者。具三千威仪八万细行。大德自何方而来。生大我慢。曰。生死事大。无常迅速。祖曰。何不体取无生。了无速乎。曰。体本无生。了本无速。祖曰。如是如是。师方具威仪作礼。须臾告辞。祖曰返太速乎。曰。本自非动。岂有速邪。祖曰谁知非动。曰仁者自生分别。祖曰汝甚得无生之意。曰无生岂有意邪。祖曰无意谁当分别。曰分别亦非意。祖曰。善哉善哉。少留一宿。
　　径山国一禅师。唐代宗诏至阙下亲加瞻礼。一日师在内庭见帝起立。帝曰师何以起。曰檀越何得向四威仪中见贫道。
　　妙喜曰。不向四威仪中又如何见国一。
　　德山和尚小参示众云。今夜不答话。有问话者三十棒。时有僧出礼拜。山便打。僧云。某甲话也未问。为甚打某甲。山云汝是甚处人。云新罗人。山曰未跨船舷好与三十棒。大沩喆颂云。高提祖印踞寰中。孰肯当机定吉凶。不是新罗遮衲子。争教千古振清风。
　　云居膺和尚。僧问山河大地从何而有。曰从妄想有。僧云与某甲想出一铤金得么。膺便休去。僧不肯。云门云。已是葛藤。不能折合得。待伊道想出一铤金得么。拈拄杖便打。
　　高亭简和尚初参德山。隔江见德山在江岸坐。乃隔江问讯。山以手招之。简豁然开悟。便横趋而过。更不渡江。遂返高亭住持。
　　真净和尚示众。举印宗法师问卢行者云。仁者在黄梅。有何言教旨趣传授。卢曰。彼指授者唯论见性成佛。不说禅定解脱无念无为。宗云何故不说禅定解脱无念无为。卢曰为是二法。不是佛法不二之法。宗云如何是不二之法。卢曰。如仁者讲涅盘经。明见佛性是名佛法不二之法。诸禅德。彼时小巧禅道。早是中半了也。如今丛林多是唯论禅定解脱无念无为。且道六祖底是如今底是。分即是不分即是。若分去有违有顺有是有非。若不分又不辨邪正埋没我宗乘。譬如世间道路。有直有迂有险有善。其行路者可行即行可止即止。大众还识泐潭老僧么。良久云。将此深心奉尘剎。是则名为报佛恩。
　　曹山问德上座。菩萨在定。闻香象渡河。出甚么经。曰出涅盘经。云定前闻定后闻。曰和尚流也。云道也太杀道。始道得一半。曰和尚如何。云滩下接取。
　　妙喜曰。甚么参处去也。
　　百丈和尚凡参次。有一老人常随众听法。众退老人亦退。忽一日不退。丈遂问。面前立者复是何人。老人云。某甲非人也。於过去迦叶佛时曾住此山。因学人问大修行底人还落因果也无。云不落因果。后五百生堕野狐身。今请代一转语。遂问云。大修行底人还落因果也无。云不昧因果。老人於言下大悟。作礼云。某甲已脱野狐身。住在山后。乞依亡僧事例。丈令维那白众云食后送亡僧。食后丈领众至山后岩下。以杖挑出一死野狐。乃依法火葬。丈至晚上堂。举前因缘。黄檗便问。古人错对一转语堕五百生野狐身。转转不错。合作个甚么。丈云近前来与汝道。檗遂近前与丈一掌。丈拍手笑云。将谓胡须赤。更有赤须胡。沩山作典座。司马头陁举前语问沩。沩乃撼门扇三下。司马云太粗生。沩云佛法不是遮个道理。沩又举问仰山。山云黄檗常用此机。沩云天生得从人得。曰。亦是禀受师承。亦是自性宗通。沩云如是如是。真净颂云。不落藏锋不昧分。要伊从此脱狐身。人人尽道休官去。林下何曾见一。人真如颂云。大冶洪炉。烹佛烹祖。规模镕尽。识者罔措。
　　宝公云。如我身空诸法空。千品万类悉皆同。云门云。你立不见立。行不见行。四大五蕴不可得。何处见有山河大地来。是你每日把钵盂噇饭。唤甚么作饭。何处更有一粒米来。
　　天圣泰和尚到琅邪觉和尚处。觉问。理兵掉斗未是作家。匹马单枪便请相见。泰指觉云。将头不猛累及三军。觉打一坐具。泰亦打一坐具。觉接住云。适来一坐具是山僧令行。上座一坐具落在甚么处。泰云伏惟尚飨。觉托开云。五更侵早起。更有夜行人。泰云贼过后张弓。觉云且坐吃茶。
　　长沙和尚因竺尚书问。蚯蚓斩为两段。两头俱动。未审佛性在阿那头。曰莫妄想。书云争奈动何。曰会即风火未散。又谒师。师唤尚书。书应喏。曰不是尚书本命元辰。书云不可离却即今祇对。别有第二个主人公也。曰唤尚书作至尊得么。书云与么则总不祇对。和尚莫是弟子主人公否。曰。非但祇对与不祗对时。从无始劫来是个生死根本。乃示偈曰。学道之人不识真。只为从来认识神。无量劫来生死本。痴人唤作本来人。
　　妙喜曰。即今祇对者既不是本来人。却唤甚么作本来人。良久曰。我恁么道。且作死马医。
　　白云端和尚示众云。如我按指。海印发光。拈起拄杖云。山河大地。水鸟树林。情与无情。今日尽向法华拄杖头上作大师子吼。演说摩诃大般若。且道天台南岳说个甚么法门。南岳说洞上五位修行。君臣父子各得其宜。莫守寒岩异草青。坐着白云宗不妙。天台说临济下三玄三要四料拣。一喝分宾主。照用一时行。要会个中意。日午打三更。庐山出来道。你两个正在葛藤窠里。不见道欲得不招无间业。莫谤如来正法轮。大众。据此三个汉见解。若上衲僧秤子秤。一个重八两。一个重半斤。一个不直半分钱。且道那个不直半分钱。良久云。但愿春风齐着力。一时吹入我门来。
　　王常侍一日治事次米胡至。侍乃举笔示之。米曰还判得虚空么。侍乃掷下笔。入宅更不相见。米胡致疑。明日凭华严和尚置茶筵次设问。昨日米胡有何言句便不相见。侍云师子齩人韩卢逐块。米才闻。遽出朗笑曰。我会也。我会也。侍云。会即不无。你试道看。米云请常侍举。侍乃竖起一只筯。米云遮野狐精。侍云遮汉彻去也。大沩喆云。米胡虽然如是。且只得一橛。常侍云遮汉彻去。大似看楼打楼。大沩即不然。常侍虽是个俗汉。笔下有生杀之权。米胡是一方善知识。要且出佗圈缋不得。当时待佗掷下笔。但向道我从来疑着遮汉。
　　临济和尚在黄檗会里。因首座勉令问黄檗。如何是佛法的的大意。檗遂与二十棒。如是三次问。每蒙赐棒。乃告辞首座曰。幸蒙慈悲令去问讯和尚。三度发问三度吃棒。自恨障缘不领深旨。今且辞去。座曰。汝若去。须辞和尚了行。济遂礼拜退。座先到黄檗处白曰。问话底后生甚是如法。已后为一株大树荫覆天下人去在。若来辞和尚。愿垂提诲。济乃辞黄檗。檗曰。汝向高安滩头大愚处去。必为汝说。济到大愚。愚问甚么处来。云黄檗来。曰黄檗有何言句。济遂举前话。复问云不知过在甚处。愚曰。黄檗与么老婆心。为汝得彻困。更来遮里问有过无过。济於言下大悟云。元来黄檗佛法无多子。大愚扭住曰。遮尿床鬼子。适来道有过无过。如今却言黄檗佛法无多子。汝见个甚么道理。速道速道。济於大愚肋下筑三拳。愚托开曰。汝师黄檗。非干我事。济回黄檗。檗见来乃曰。遮汉来来去去。有甚了期。济云。只为老婆心切。遂举前话。檗曰。遮大愚老汉饶舌。作么生得佗来。云要佗来作么。檗曰待佗来痛与一顿。济云。说甚么待佗来。即今便吃。随后便掌。黄檗曰遮风颠汉却来遮里捋虎须。济便喝。檗曰侍者引遮风颠汉参堂去。沩山问仰山。临济得大愚力。得黄檗力。仰山曰。非但骑虎头。亦解据虎尾。
　　盐官和尚问座主蕴何经论。云华严经。曰华严经有几种法界。主云略而言之有四。广说则重重无尽。盐官竖起拂子曰。遮个是第几种法界中收。主良久。官曰。思而知。虑而解。是鬼家活计。日下孤灯。果然失照。下去。
　　妙喜曰。两段不同。收归上科。
　　大梅和尚示众云。汝等诸人各自回心达本。莫逐其末。但得其本。其末自至。若欲识本。唯了自心。此心元是一切世间出世间法根本。故心生种种法生。心灭种种法灭。心且不附一切善恶而生。万法本自如如。僧问如何是佛法大意。曰。蒲花柳絮。竹针麻线。
　　五祖演和尚示众云。每日起来拄却临济棒。吹云门曲。应赵州拍。担仰山锹。驱沩山牛。耕白云田。七八年来渐成家活。更告诸公。每人出一只手相共扶助。唱归田乐。粗羹淡饭且恁么过。何也。但愿今年蚕麦熟。罗睺罗儿与一文。僧问牛头未见四祖时如何。曰头上戴累垂。云见后如何。曰青布遮前。云未见四祖时为甚么百鸟衔花献。曰富与贵是人之所欲。云见后为甚么百鸟不衔花献。曰贫与贱是人之所恶。
　　古灵和尚行脚遇百丈开悟。却回福州大中寺。受业师问曰。汝离吾在外得何事业。曰并无事业。遂遣执役。一日因澡浴命灵去垢。灵乃拊背曰。好所佛殿。而佛不圣。其师回首视。之灵曰。佛虽不圣。且能放光。其师又一日在窗下看经。蜂子投窗纸求出。灵睹之曰。世界如许广阔不肯出。钻佗故纸驴年去。其师置经问曰。汝行脚遇何人。吾前后见汝发言异常。灵曰某甲蒙百丈和尚指个歇处。今欲报慈德耳。其师於是请为说法。灵乃举唱百丈门风曰。灵光独耀。逈脱根尘。体露真常。不拘文字。心性无染。本自圆成。但离妄缘。即如如佛。其师於言下感悟。
　　世尊於涅盘会上以手摩胸告众曰。汝等善观吾紫磨金色之身。瞻仰取足。勿令后悔。若谓吾灭度。非吾弟子。若谓吾不灭度。亦非吾弟子。时百万亿众悉皆悟道。云峰悦云。然膏肓之门不足以发药。云峰今日且作死马医。汝等诸人皮下有血么。
　　云门问卧龙。明己底人还见有己么。龙曰不见有己始明得己。又问长连床上学得底是第几机。龙曰第二机。门云作么生是第一机。龙曰紧峭草鞋。
　　妙喜曰。骑贼马赶贼队。借婆帔子拜婆年。
　　终南山政禅师。因唐文宗好嗜蛤蜊。沿海官吏递进亦劳。一日御厨中有擘不开者。帝以为异。因焚香祷之乃开。即见菩萨形梵相具足。帝遂贮以金粟檀香合。覆以美锦。赐兴善寺众僧瞻礼。乃问群臣此何祥瑞。因诏师问。师云。臣闻物无虚应。此乃启陛下信心耳。故契经云。应以此身得度者。即现此身而为说法。帝云。菩萨身已现。且未闻说法。师云。陛下睹此为常耶非常耶。信耶非信耶。帝云。希奇之事。朕深信焉。师曰陛下已闻说法竟。皇情大悦。得未曾有。勑天下寺各立观音像。
　　汾阳昭和尚示众曰。凡一句语须具三玄门。每一玄门须具三要。有照有用。或先照后用。或先用后照。或照用同时。或照用不同时。或先照后用。且要共汝商量。先用后照。汝也须是个人始得。照用同时。汝作么生当抵。照用不同时。汝又作么生凑泊。僧问如何是大道之源。曰掘地觅天。云何得如此。曰不识幽玄。又问如何是宾中宾。曰合掌庵前问世尊。云如何是宾中主。曰对面无俦侣。云如何是主中宾。曰。阵云横海上。拔剑搅龙门。云如何是主中主。曰。三头六臂擎天地。忿怒那咤扑帝锺。
　　通禅师看楞伽经约千余徧而不会三身四智。礼六祖求解其义。祖曰。三身者。清净法身汝之性也。圆满报身汝之智也。千百亿化身汝之行也。若离本性别说三身。即名有身无智。若悟三身无有自性。即名四智菩提。听吾偈曰。自性具三身。发明成四智。不离见闻缘。超然登佛地。吾今为汝说。谛信永无迷。莫学驰求者。终日说菩提。通曰四智之义可得闻乎。祖曰。既会三身。便明四智。何更问邪。若离三身别谈四智。此名有智无身也。即此有智还成无智。复说偈曰。大圆镜智性清净。平等性智心无病。妙观察智见非功。成所作智同圆镜。五八六七果因转。但用名言无实性。若於转处不留情。繁兴永处那伽定。通礼谢。以偈赞曰。三身元我体。四智本心明。身智融无碍。应物任随形。起修皆妄动。守住匪真精。妙旨因师晓。终亡污染名。
　　临济和尚问龙光。不展机锋如何得胜。龙光据坐。济曰大善知识岂无方便。龙光乃瞪目曰嗄。济以手指曰。遮老汉今日败阙也。
　　妙喜曰。可惜龙光放过遮汉。虽然如是。也须救取临济老汉始得。
　　保宁勇和尚示众云。智不到处切忌道着。道着即头角生。大众。头角生了也。是牛是马。又颂云门须弥山云。万仞峰头立大乖。须臾眨眼落悬崖。通身不损毫毛者。天上人间安敢埋。
　　五祖演和尚示众云。说佛说法。拈椎竖拂。白云万里。德山入门便棒。临济入门便喝。白云万里。然后恁么也不得。不恁么也不得。恁么不恁么总不得。也则白云万里。忽有个出来道。长老你恁么道。也则白云万里。遮个说话唤作矮子看戏随人上下。三十年后一场好笑。且道笑个甚么。笑白云万里。僧问不昧当机请师直道。曰捏聚放开。又示众云。本末须归宗。尊卑用其语。利剑掷虚空。大棒打老鼠。
　　云岩扫地次道吾云。何得太区区生。岩云须知有不区区者。吾云恁么则有第二月也。岩竖起扫帚云遮个是第几月。吾便休。玄沙云。我当时若见。向伊道正是第二月。云门云。奴见婢殷勤。真如云。将勤补拙。此三句语。一句可以定乾坤。一句可以验衲僧。一句可以接初机。诸人还拣辨得么。若拣辨得出。许汝亲见慧光。若辨不出。莫道慧光山势险。隔江遥望碧云闲。
　　洞山初和尚示众云。举唱宗乘。阐扬大教。须得法眼精明方能鉴辨缁素。切缘真妄一源。水乳同器。到此难分。洞山寻常以心中眼观身外相。观之又观。乃辨真伪。若不如是。何名善知识。夫善知识者。驱耕夫之牛。夺饥人之食。方名善知识。即今天下那个是真善知识。诸禅德。参得几个善知识来也不是等闲。直须参教彻觑教透。千圣莫能证明。方显大丈夫儿。不见释迦老子明星出时豁然大悟。与大地众生同时成佛。无前后际。岂不畅哉。虽然如是。若遇明眼衲僧。也好劈脊便棒。僧问。维摩掌擎四世界。未审维摩身在甚么处。曰在阇梨后底。云为甚在学人后底。曰还我话头来。问绝点无踪时如何。曰尖斗量不尽。问如何是衲僧本分事。曰骆驼渡汉江。问如何是亲切一句。曰达磨无当门齿。
　　德山到沩山。挟复子直上法堂。从西过东从东过西。顾视云无无。便出。至门首却云。也不得草草。便具威仪再入相见。沩山坐次。德山提起坐具云和尚。沩山拟取拂子。德山便喝。拂袖而出。背却法堂着草鞋便行。沩山至晚问首座。适来新到在甚处。首座云当时背却法堂着草鞋出去。沩云。此子已后向孤峰顶上盘结草庵呵佛骂祖去在。
　　妙喜曰。二尊宿恁么相见。每人失却一只眼。
　　妙喜示众云。古人道。大智无分别。大用无理事。如月印千江。似波随众水。且那个是无分别底大智。那个是无理事底大用。莫是问一答十辩泻悬河是大智么。莫是粗言及细语皆归第一义。掀倒绳床。喝散大众。拦腮赠掌。拂袖便行。拟议思量。劈口便[祝/土]之类是大用么。若作遮般见解。莫道我是衲僧。便做他衲僧门下提破草鞋挈骨董袋底奴子也未得在。善知识实悟实证而大法不明。为人时未免以自悟自证处指似人。瞎却人眼。况无悟证学语之流。瞎人眼不在言也。此事大难。没量大人到遮里无插足处。你小根无知魔子辈如何敢造次开大口。你试静处坐地微细揣摩。你方寸里还实到不疑之地也未。若实未到。我却赏你放得过把得定。不受人走作。遮般底唤作地狱滓。十方施主一粒米一茎菜将来供给你。只要你道业成就同趣佛乘。求异世他生福报。道业不明如何消得。你诸人决欲绍继此个门风。直须心境一如方有少分相应。你莫见我说恁么事。便闭目藏睛做死模样硬差排心与境一如。遮个尽你伎俩如何差排。你要得真个心境一如么。直须碎地折嚗地断。拈却髑髅里作妄想底。将第八识断一刀。自然不着差排。你不见岩头和尚有言。才有所重便成窠臼。你诸人一生在丛林参寻此事无所得者。不在言也。其间多有头白齿黄坐在窠臼里一生出头不得。都不知非。向古人言句上得些滋味者。以奇言妙句为窠臼。於经教中声名句义上得滋味者。以经教为窠臼。於古人公案上得滋味者。以古人问答代语别语抑扬语褒贬语为窠臼。於心性上得滋味者。以三界唯心万法唯识为窠臼。於寂默无言无说处得滋味者。以闭目藏眼威音那畔坐在黑山下鬼窟里不动为窠臼。於日用动转施为处得滋味者。以扬眉瞬目举觉提撕为窠臼。谓法不在言语上。不在情识上。不在举动施为处。错认业识为佛性。於此得滋味者。以击石火闪电光为窠臼。如上所说。皆於得滋味处有所重。若无大丈夫气槩退步知非。即以所重处便作奇特想玄妙想安隐想究竟想解脱想。作如是等想者。佛出世亦不奈何。教中谓之痴暗惑。何以故。为你痴故执邪为正。为你暗故堕在所重处不能动转。若於心无所起。於法无所着。则无所重。无所重则自然赤骨力地无欲无依於法自在。你即今便要恁么相应亦不难。但於心平等无所染着。如何是染着。作众生想佛想世间想出世间想求出离想求佛智想。皆名染着。你但向欲起未起时猛着精彩。一跃跳出来。此心朗然独脱。才觉恁么便转向上面去。自然头头上明。物物上显。得到恁么田地。亦不得采顾着。若采顾着则有所重。才有所重此心即渗漏矣。只名渗漏心不名平等心。谓平等者。善与恶等。背与向等。理与事等。凡与圣等。量与无量等。体与用等。遮个道理唯证者方知。诸人若未证。直须证取。证得了方得名为真出家儿。若心不证。向心外取证。此名出家外道。不堪为种草。此心广大无分剂无边表。尘沙诸佛成等正觉。山河大地万象森罗。皆不出此心。此心能与一切安名立字。一切与伊安名立字不得。故诸佛诸祖不得已随你颠倒着个名字。唤作真如佛性菩提涅盘。强立种种差别异号。为你众生界中见解偏枯。有种种差别。故立此差别名号。令汝於差别处识取此无差别底心。非是此心有差别也。所以僧问马祖如何是佛。祖曰即心是佛。你若实证实悟。有何差别。你若不悟。求奇特解会。不实证实悟。不信此心决定是佛。只此即心是佛便是差别因缘。佛言欲以譬喻而显示。终无有喻能喻此。说个广大已是限量他了也。况以限量心欲入此广大境界。纵然入得。如持蠡酌海。一蠡纵满能得几何。然只遮蠡中之水未入蠡时。即是无限量底水。为你境界只如此。大生满足想。故此无限量境界亦随你器量满足。非是大海水只有许多。故佛有言。譬如大海不让小流。乃至蚊虻及阿修罗饮其水者皆得充满。此水喻心。蚊虻阿修罗喻大小差别。此心体上本无若干差别。汝但不起诸见识取此心。种种差别亦自识得矣。先圣尚不许执此心为实。心外更有什么实底物为你作障难。我今拖泥带水。亦是不得已为提奖娇儿抚怜爱子老婆心切故牵枝引蔓。你莫记我说底便以为是。今日恁么说。明日又却不恁么说。你才恁么。我却不恁么。你不恁么时。我却恁么。你向那头寻我住处。只我亦自不知住处。佗人又如何寻得。遮个是活底门户。死却见行方可入作。而今学人将少分精进礼佛持诵戒身口意以为资粮。希求证取。有什么交涉。大似痴人埋头向西走。欲取东边物。转走转背转急转迟。此是无为无漏无功用大法门。若起纤毫取证心则背驰矣。如何欲凭些小有为功行便拟希求。所以古人见得太近故云我坐地看你究取。又云我立地看你究取。即不曾教你起模画样积功累德希望成道。纵你希望得成。才成即坏。徒自疲劳。你莫见恁么道了便拨无因果作地狱业。以平常无事唤作无佛法知见。饥来吃饭困来即眠。以此为无修证。以此为无功用。且莫错会好。荷担此事也须是个浑刚打就生铁铸成底汉始得。岂容你小根小器造次承当。不见临济三度问黄檗佛法的的大意。三度被打。后得大愚点破。忽然大悟。不觉失声云。恶。元来黄檗佛法无多子。愚云。你适来觅有过无过。而今却言黄檗佛法无多子。你见个甚么便恁么道。临济於大愚肋下[祝/土]两[祝/土]。愚遂托开云。汝师黄檗非干吾事。你诸人参禅还得恁么也未。云庵和尚颂云。资粮更不着些些。歧路年深恐转赊。直下痛施三顿棒。夜来依旧宿芦花。又颂临济悟旨云。便言黄檗无多法。大丈夫儿岂自乖。胁下两拳明有信。不从黄檗付将来。又端和尚颂云。一拳拳倒黄鹤楼。一踢踢翻鹦鹉洲。有意气时添意气。不风流处也风流。据遮两个老汉颂。便可承嗣临济作佗儿孙。真不忝窃。古来幸有恁么体格。如何略不着些眼脑看。是个甚么道理。此事如青天白日。有甚么遮障。诸方有奇特差别海蠡儿禅。曲曲折折。此语又是讨佗那语。又是识破遮语。又是不上佗钩线。不入佗圈缋。遮语又是偏正回互。遮语又是尊堂有讳不敢当头。又有一种以楞严宗镜龙济偈语所说。眼见耳闻无非是心。更非别法。引通玄峰顶不是人间。心外无法满目青山之类为证。谓之根脚下事。谓之基趾。谓之绵密地。你不妨会得好。若恁么会。岂不是认物为心。既是你心又要认他作么。又有一种将临济三玄云门三句逐句解说。以传灯广灯祖师言句各分门类。以一尘才起大地全收。一毛头师子百亿毛头师子现。尽大地是个解脱门。尽大地是沙门一只眼。若人识得心。大地无寸土。山河大地明暗色空咸是妙明真心中物之类配为体中玄函盖乾坤句。以三脚驴子弄蹄行。锯解秤椎。火里蝍蟟吞大虫。文殊起佛见法见贬向二铁围山。东山水上行。北斗里藏身。凡语言注解不得处。便道蚊子上铁牛无你下觜处。如此之类谓之句中玄。截断众流句。如蹋着秤椎硬似铁。蹋破草鞋赤脚走。饥来吃饭困来打眠。山是山水是水。行但行坐但坐。大尽三十日小尽二十九。将如此之类谓之玄中玄。随波逐浪句。岂不见汾阳和尚颂云。三玄三要事难分。得意忘言道易亲。一句明明该万象。重阳九日菊花新。此老子明明为你指出临济骨髓。却来逐句下解注。谓三玄三要事难分是总颂。得意忘言道易亲是体中玄。一句明明该万象是句中玄。重阳九日菊花新是玄中玄。此是前辈中负大名望有真实悟处。而大法不明无师承杜撰如此。瞎众生眼。其余裨贩之流不在言也。想汾阳老人未肯点头在。分明向你道。三玄三要事难分。得意忘言道易亲。一句明明该万象。重阳九日菊花新。恁么道了更将钵盂安柄。莫道你负大名。具大辩才。有大智慧。便是达磨大师出来作遮般去就。政好捉来活埋。免致教坏人家男女。一盲引众盲。问着三要却注解不得。便将同德山托钵。岩头末后句。南泉斩猫儿。百丈野狐。归宗斩蛇。大隋烧畬。赵州勘婆子勘庵主。睦州担板。陈操尚书勘僧。玄沙敢保老兄未彻在。洞山道即太煞只道得八成。达磨只履西归。如此之类皆谓之末后句。便引洛浦云。末后一句始到牢关。把断要津不通凡圣。任从天下乐欣欣。我独不肯。谓之我为法王。於法自在。任你学者逞尽神通。呈尽伎俩。我只一向把住不许你。谓之牢关。直待举立僧住院密室口耳传授。如斯之类自毁正因返行魔说。又有一种道南泉斩猫儿。百丈野狐。归宗斩蛇。大隋烧畬。赵州勘婆子勘庵主之类。谓之建立门庭。本无恁么事。贵要罗笼学者。又有一种以偏正回互为宗旨。如洞山与云居过水次。洞山问水深多少。云不湿。山云粗人。云居却问水深多少。云不乾。谓水讳湿而当头道湿。不能回互谓之粗人。云居却云不湿。是触讳而不能回互。洞山道不乾。乃有语中无语。何谓有语不乾是。何谓无语不乾是。不乾乃是湿。是活语。能回互不触讳故也。又以黑白圈儿作五位形相。以全黑圈儿为威音那畔。父母未生空劫已前。混沌未分事谓之正位。以二分黑一分白圈儿为正中偏。却来白处说黑底。又不得犯着黑字。犯着黑字即触讳矣。更引洞山颂云。正中偏。三更初夜月明前。谓能回互。只言三更。三更是黑。初夜是黑。月明前是黑。不言黑而言三更初夜月明前。是能回互不触讳。以两分白一分黑圈儿为偏中正。却来黑处说白底。而不得犯白底消息。云。偏中正。失晓老婆逢古镜。不言明与白。而言失晓与古镜。是能回互明与白字而不触讳。盖失晓是暗中之明。古镜亦是暗中之明。老婆头白不说白而言老婆。白在其中矣。能回互白字故也。又说正中来。颂云。正中来。无中有路隔尘埃。或云出尘埃。谓凡有言句皆无中唱出。便自挟妙了也。无不从正位中来。或明或暗或至或到。皆妙挟通宗。凡一位皆具此五事。如掌之五指无少无剩。兼中至。谓兼黑兼白。兼偏兼正而至。何谓至。如人归家未到而至。别业乃在途。为人边事亦能回互。妙在体前。兼中到。谓兼前四位。皆挟妙而归正位。谓之折合归来炭里坐。亦是说黑处而回互黑字。不道黑而言炭。或者又谓曹山有言。正位者即空界也。一向无物。偏位者即色界也。内有种种诸杂万像。兼中至者舍事入理。正中来者背理就事。兼带者即冥应众缘不随诸有。非染非净无正无偏。故云虚玄要道无着真宗。从上先德推此一位最妙最玄。须是审详辨明当体。又说五位皆三字成句。偏正上下回互而不犯中。中即正位也。说理说事。教有明文。教外单传直指之道。果如是否。若果如是。讨甚好曹山邪。又引浮山作大阳真赞曰。黑狗烂银蹄。自注云。此语正位中有偏位。黑狗是正位。烂银蹄是偏位。白象昆仑骑。自注云。此语偏位中有正位。於斯二无碍。自注云。此语不堕有无二边。所以洞山云不落有无谁敢和。木马火中嘶。自注云。妙挟。然虽妙挟而虚玄唱道也。似遮般说话。须教你烧顶炼臂发誓愿不得妄传。然后分付。亦谓之末后句。师举了遂弹指云。好掩彩底禅。若是皮下有点血底。还肯吃遮茶饭么。我且问你。臈月三十日。四大相将解散。平昔记持学得底还回互得么。回互时还着意也无。当恁么时。心识已昏如何回互。既回互不得。定撞入驴胎马腹中随业受报。当此之时欲触讳作粗人亦不可得。况能敌佗生死邪。又有商量。洞山示众云。向时作么生。奉时作么生。功时作么生。共功时作么生。功功时作么生。时有僧问如何是向。山云吃饭时作么生。如何是奉。云背时作么生。如何是功。云放下鉏头时作么生。如何是共功。云不得色。如何是功功。云不共向时作么生。谓趣向此事。答曰吃饭时作么生。谓此事不可吃饭时无功勋而有间断也。奉时作么生。奉乃承奉也。如人奉尊长先致敬而后承奉。向乃功勋之所立。才向即有承奉之义。答曰背时作么生。谓此事无间断。奉时既尔。而背时亦然。言背即奉之义。盖奉背皆功勋也。功时作么生。功即用也。答曰放下鉏头时作么生。把鉏头是用。放下鉏头是无用。洞山之意谓用与无用皆功勋也。亦是无间断之义。共功时作么生。谓法与境敌。答曰不得色。乃法与境不得成一色。正用时是显个无用底。无用即用也。若作一色。即是十成死语。洞山宗旨语忌十成。故曰不得色。乃活语也。功功时作么生。谓法与境皆空。谓之无功用大解脱。故曰不共。乃无法可共。不共之义全归功勋边。如法界事事无碍是也。你面前无我。我面前无你。所以夹山道。此间无老僧。目前无阇梨。是也。如此之说。皆趣向承奉。於日用四威仪内成就。世出世间无不周旋。谓之功勋五位。你道他古人意果如是乎。若只如此。有甚奇特。只是口传心授底葛藤。既不如是。且古人意毕竟作么生。妙喜为你下个注脚。也要诸方检点。不见汾阳道。面目见在。一任拣取。故净名云。但除其病而不除法。又首楞严云。汝以缘心听法。此法亦缘。古人一言半句。虽是垂慈。皆在未屙已前着到。如三玄三要。四种料拣。十智同真。亦是遮个道理。妙喜恁么说。不是贬剥诸方。且要个中人辨明缁素而已。又有一种也不在言语上。也不在古人公桉上。也不在心性上。也不在玄妙上。也不在有无得失边。如火相似。触着便烧。非离真而立处。立处即真。信手拈来超今越古。一句来一句去。末后多一句。便是得便宜。似遮般底。只是弄个业识痴团。便谓无因果无报应。亦无人亦无佛。饮酒食肉不碍菩提。行盗行淫无妨般若。如此之流正是师子身中虫。自食师子身中肉。永嘉所谓。豁达空。拨因果。莽莽荡荡招殃祸是也。有一种商量古人公桉谓之针线工夫。又谓之郎君子弟禅。如商量女子出定语云。文殊是七佛之师。为甚么出女子定不得。云文殊与女子无缘。罔明是初地菩萨为甚么出得女子定。云与女子有缘。下语云。冤有头。债有主。又有商量道。文殊不合有心。所以出不得。罔明无意。所以出得。下语云。有心用处还应错。无意求时却宛然。又有商量道。文殊为甚么出女子定不得。杓柄在女子手里。罔明为甚么出得。如虫御木。又云因风吹火。又云争奈女子何。邪解甚者至於作入定势。又作出定势。推一推。弹指一下。哭苍天数声。伏惟尚飨。拂袖之类。泠地看来惭惶杀人。又芭蕉云。你有拄杖子。我与你拄杖子。你无拄杖子。我夺却你拄杖子。商量云。你若是遮般人。我与你说遮般话。谓之与你拄杖子。你不是遮般人。我当面换却你眼睛。谓之夺却你拄杖子。下语云。量才补职。又云看楼打楼。又有商量道。有无与夺是擒纵。学者似恁见解如麻似粟。如上所说皆口传心授露布葛藤。印板上打来。模子里脱出。非唯自谤亦乃谤他古人。此是诸方学得底海蠡儿禅。诸上座还信得及么。不见道。垂慈则有法。无法不垂慈。识取钩头意。莫认定盘星。我遮里是海蚌禅。开口便见心肝五脏。差珍异宝都在面前。闭却口时何处觅伊缝罅。不是强为。法本如是。诸上座。光阴可惜。各各趂色力强徤猛着精神了取。莫爱佗奇特。奇特处赚悞人。杂毒在心识里。佗时后日莫道得力。只死时也死得不瞥脱。更说甚么敌佗生死。世间无明烦恼却有限量。一念识破则当体寂灭。恶知恶见法尘烦恼无限量。能障道眼。使得你心识昼夜不停谤佛法僧造地狱业。虽是善因返招恶果。果有智慧大丈夫汉方识得破。不被他作恼。不见云门大师有言。尽乾坤一时将来。着你眼睫上。你诸人闻恁么道。不敢望你出来性懆把老僧打一掴。且缓缓子细看。是有是无。是个甚么道理。直饶你向遮里明得。若向衲僧门下好椎脚折。若是个人。闻说道甚么处有老宿出世便好蓦面唾污我耳目。你若不是个手脚。才闻人举便承当得。早落第二机也。又不见罗山和尚有言。玄门无法。不立纪纲。若欲讨寻。声前看取。诸佛子。真心无定。真智无边。我若纵遮两片皮。从今日说到尽未来际。钩锁连环相续不断。亦不借佗人气力。此是人人分上各自具足底事。添些子不得。减些子不得。佛祖得之唤作大解脱法门。众生失之唤作尘劳烦恼。然得亦不曾得。失亦不曾失。得失在人不在法。故祖师云。至道无难。唯嫌拣择。但莫憎爱。洞然明白。毫牦有差。天地悬隔。欲得见前。莫存顺逆。你禅和家个个念得。还曾略着意理会么。祖师安个名字谓之信心铭。只要诸人信此广大寂灭妙心决定不从人得。故中间有言。一心不生。万法无咎。无咎无法。不生不心。能随境灭。境逐能沉。境由能境。能由境能。又云。大道体宽。无易无难。又云。执之失度。必入邪路。放之自然。体无去住。你但信此一心之法不可取不可舍。便好向遮里放身命。若放不得。是你根性迟钝。腊月三十日不要错怪老汉。时热久立。喝一喝下座。

　　正法眼藏卷第三之下(终)

