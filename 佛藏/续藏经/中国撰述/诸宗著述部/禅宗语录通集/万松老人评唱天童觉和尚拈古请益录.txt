续藏经   万松老人评唱天童觉和尚拈古请益录
　宋 正觉拈古　元 行秀评唱

 万松老人评唱天童觉和尚拈古请 益录序

　　最初。威音王以前。早有个无孔铁锤。大悲通身八万四千姥陀罗臂。摸索不着。洞山之后。有无手人。上天童山顶。抛向九霄云外。下长芦岸边。沈在千寻海底。是可忍也。於是百般拈弄。遂成百则。百年之后。湛然居士。断送万松。再呈丑拙。万松曰。雪岩先师。亦曾於王山顶上。滏水岸边。举洞山示众云。初秋夏末。兄弟或东或西。直须向万里无寸草处去。良久云。祇如万里无寸草处。又作么生去。石霜云。出门便是草。大阳云。直饶不出门。亦是草漫漫地。师拈云。三个老汉。虽然异口同音。未免撞头磕额。何也。一人大开口了合不得。一人高抬脚了放不下。一人紧闭门了出不去。王山即不然。遍十方界非外。全在一微尘。在一微尘非内。遍十方界。祇这一微尘许。也须及尽不可得。向那里安门。甚么入草。还会么。休侵洞岭初秋草。请看疎山腊月莲。万松忝授绪余。义无牢让。自庚寅九月旦请益。才廿七日。不觉伎俩已尽。撩人笑话。老不歇心。激我云仍。少当努力。他后失笑。无孔窍生铁团。几曾动着丝毫。方知万松野老。从来不犯手势。二十八日序。
　　万松请益百则。老骨董。其词源滚滚。放肆汪洋。开合卷舒。具大自在。然虽如是。不无他指鹿为马。证龟成鳖。奈有傍不肯的在。争似山野。无禅可参。无说可说。免使诸人。生爱憎取舍也。
　　万历丁未仲冬　　少室后参　觉虚一　识

　　请益录目录

卷上
　　(一)文殊过夏　　(二)卧轮伎俩　　(三)百丈上堂　　(四)南泉圆相　　(五)洞山尊贵　　(六)法灯开堂　　(七)香严上树　　(八)风穴离微　　(九)玄沙过患　　(十)莲华不住　　(十一)雪峰饭罗　　(十二)智门莲华　　(十三)云盖万户　　(十四)睦州在我　　(十五)法眼如来　　(十六)马祖圆相　　(十七)广德灵利　　(十八)雪峰普请　　(十九)渐源卷帘　　(二十)保福光境　　(二一)乾峰三病　　(二二)沩山问仰　　(二三)赵州有无　　(二四)临济宾主　　(二五)洞山宾主　　(二六)云门佛法　　(二七)沩仰摘茶　　(二八)楞严推心　　(二九)长庆有望　　(三十)石霜出世　　(三一)雪峰古涧　　(三二)国师侍者　　(三三)韶山是非　　(三四)临济祸事　　(三五)洞山体佛　　(三六)修山凡夫　　(三七)石梯问去　　(三八)法眼声色　　(三九)夹山目前　　(四十)赵州把定　　(四一)灵云露柱　　(四二)石巩弓箭　　(四三)云门法身　　(四四)曹山父子　　(四五)白水沙水　　(四六)参同回互　　(四七)芭蕉拄杖　　(四八)香严枯木　　(四九)三藏他心　　(五十)陆亘坐卧

卷下
　　(五一)文殊出定　　(五二)雪峰古镜　　(五三)长庆示众　　(五四)盘山心佛　　(五五)金峰分院　　(五六)曹山出世　　(五七)云门无滞　　(五八)乾峰一二　　(五九)岩头辞山　　(六十)南泉水牯　　(六一)黄蘗问事　　(六二)仰山问僧　　(六三)三圣逢人　　(六四)声明玄沙　　(六五)长沙转物　　(六六)灌溪二杓　　(六七)僧问睦州　　(六八)南园抚掌　　(六九)云门前后　　(七十)寿圣钓锥　　(七一)曹山死猫　　(七二)大慈识病　　(七三)雪峰三下　　(七四)云岩石室　　(七五)南泉玩月　　(七六)玄沙无缝塔　　(七七)古德道场　　(七八)龙牙乌龟　　(七九)钦山三关　　(八十)赵州斗劣　　(八一)玄沙三病　　(八二)大慈合伴　　(八三)僧问石霜　　(八四)三平见闻　　(八五)大随普贤　　(八六)玄沙圆相　　(八七)雪窦砂水　　(八八)密师把针　　(八九)陈操勘僧　　(九十)雪峰淘米　　(九一)芭蕉好恶　　(九二)大慈行说　　(九三)水潦大悟　　(九四)古德法身　　(九五)布袋弥勒　　(九六)赵州拣择　　(九七)睦州毛端　　(九八)南泉至庄　　(九九)洞山钵袋

　　请益录目录(终)

　　 
　　　　后学性一阅生生道人梓

　　第一则文殊过夏

　　举世尊因自恣日。文殊三处过夏。(大人得自在)迦叶欲摈出文殊(小县多官防)才近椎。乃见百千万亿文殊。(更有文殊。是文殊者)迦叶尽其神力。椎不能举。(大庾岭头。不似今日)世尊遂问。汝摈那个文殊。(打云这个)迦叶无对。(早知今日成闲管。悔不当时用好心)天童拈云。金色头陀。有心无胆。(惭惶铜面具。叵耐蜡怆头)当时尽令而行。(和尚禅床。不多稳便)莫道百千万亿文殊。祇这黄面瞿昙。也与摈出。(珍重天童与万松)若能如是。不唯壁立真风。(是甚汗臭气)亦令后人知我衲僧门下。着你闲佛祖不得(知君眼窄)。
　　师云。梵语曼殊室利。此云妙吉祥。一曰濡首。或曰妙德。或称童真。一曰法王子。盖教中谓。信首文殊为小男。位后普贤为长子。梵语迦叶。此云饮光。一曰大龟氏。或号摩诃迦叶。拣异优楼频螺。伽耶。那提。三迦叶波。此二大士。虽示菩萨声闻。一是七祖佛师。一是宗门鼻祖。所为自恣日者。非谓夏末自纵放逸。律中恣举见闻疑罪。文殊三处过夏。一月在王宫。一月淫舍。一月小童学。迦叶既掌丛林规矩。见伊破夏败群。不可放过。佛果道。大象不游兔径。燕雀安知鸿鹄。法华道。乃至於王后宫。现为女身。而说是经。乃至虎穴魔宫。正好神通游戏。一等自了汉。东行不见西行利。巧儿做处拙儿孙。二祖所谓我自调心。非干汝事。迦叶内秘外现。举椎欲罚。乃见百亿文殊。尽其神力。椎不能举。直饶踢倒静桩。大似打破戽斗。诬人之罪。以罪加之。正贼走了。逻踪人吃棒。所以世尊道。汝摈那个文殊。万松道。来说是非者。便是是非人。迦叶饮气吞声。大似衔冤负屈。赢得天童道。金色头陀。有心无胆。金色者。昔有贫女。得一金珠。倩锻金师。补佛像面。皆报金色。映夺天光。故号饮光。弊服五钱。乞食贫里。小乘律中。行十二事。梵网经中。用十八物。故号头陀。亦曰杜多。亦言抖擞。盖振衣弹冠之义。天童点伊雕心雁爪。能做不能当。当道掘坑。路见不平。所谓矢到弦上。不可不发。也把瞿昙一时摈出。且留迦叶看堂。既图壁立真风。亦合权留佛祀。不见道。花又不损。蜜又得成。

　　第二则卧轮伎俩

　　举卧轮禅师偈云。卧轮有伎俩。(少卖弄)能断百思想。(吾不如汝)对境心不起。(言清行浊汉)菩提日日长。(穿过天。窗拄起屋脊)六祖闻云。慧能无伎俩。(已太多生)不断百思想。(有甚闲工夫)对境心数起。(自骂自招)菩提作么长。(尊鉴不错)天童拈云。葵花向日。(李陵持汉节)柳絮随风(潘阆倒骑驴)。
　　师云。卧轮禅师。不入祖灯。向今时生死路头。且作个小歇场。即不无他。本色衲子正眼觑着。祇是个驴前马后汉。其奈人无小使。不成君子。且少他不得。一等守默痴禅。钝猫守窟。养得如痴似讷。把些子[怡-台+本]功。贴在额上道。卧轮有伎俩。能断百思想。近日有全真道士。恳求教言道。弟子三十余年。打迭妄心不下。万松道。我有四问。举似全真辈。一问妄心。有来多少时也。二问元来有妄心不。三问妄心作么生断。四问妄心断即是。不断即是。其人拜谢去不再来。黄山赵文孺亲觐圆通善国师。尝作颂曰。妄想元来本自真。除时又起一重尘。言思动静承谁力。子细看来无别人。公每遇先亡追荐之辰。手书佛经。笃信君子。近代无处其右者。他虽是个俗士。一期出语。顿超卧轮三十年[怡-台+本]功。所以天台智者道。加工减悟。肿不益肥。顿悟渐修。日劫相倍。圆觉经道。於诸妄心。亦不息灭。又道。末世众生。说病为法。是故名为可怜愍者。一僧久参未彻。向万松举同参道。见色如空华。闻声如谷响。自谓了事衲僧。某以为不然。内若不应。外不能为。一心不生。万缘俱息。同参物虚。某甲神静。二者孰愈。万松道。徐六担板。各见一边。卧轮道。对境心不起。正与久参未彻者僻见一般。忠国师谓南方禅客曰。我这里身心一如。身外无余。菩提非根生。云何更增长。六祖闻而斥之乃曰。此偈未明心地。若依行。是加系缚。因和之曰。慧能无伎俩。不断百思想。慧能。是祖之法讳。且对前偈。道无伎俩。虽云称性之谈。未出断常二见。正如北宗时时勤拂拭。莫使惹尘埃。祖和曰。本来无一物。何处惹尘埃。敌体对证。救弊之谈。磁州老师。颂灵苗瑞草。野父愁耘道。为报农夫休费力。等闲锄杀济人禾。所以不断百思想。永明道。妄想兴而涅盘现。尘劳起而佛道成。对境心数起。一上神通。不同小小。三祖道。圆同太虚。无欠无余。忽然撑破虚空。也是一场奇怪。且道菩提作么生长。休得也。

　　第三则百丈上堂

　　举百丈上堂。(伎俩已尽)大众方集。(图个什么)以拄杖一时打去。(因谁致得)复召云。大众。(却好报雠)众回首。(生铁面皮)丈云。是什么。(果然不识)黄蘗上堂。(六月日头到处热)大众方集。(趂惯豕队)复召云。大众。(大人得自在)众回首。(家家观世音)蘗云。月似弯弓。少雨多风。(休道山僧不道来)雪窦云。若是雪窦集众。以拄杖打散便休。(更有收人在后头)天童拈云。下媒求鸽。(终日觅不得)直钩钓鱼。(有时还自来)各有接物利生底手段。(离是善因。而招恶报)若是牢笼不住。呼唤不回底汉。又作么生。(正落万松圈里)以拄杖击香台一下(几乎放过)。
　　师云。睦州示众道。我见百丈。不识好恶。大众方集。以柱杖一时打去。复召云。大众。众回首。丈云。是甚么。有甚共语处。不露锋骨句。未语先分付。进步口喃喃。知君太罔措。沩山问仰山。忽有人问。一切众生但有业识茫茫。无本可据。子作么生验。仰云。若有僧来即召云某甲。僧回首。乃云。是甚么。待伊拟议。向道非唯业识茫茫。亦乃无本可据。沩云。善哉。大丞相舒王道。我得雪峰一句语。做宰相。这老汉常向人道。是甚么。万松道。疑则别参。黄蘗道。月似弯弓。少雨多风。南方人祈雨。以此占之。又云。月如仰瓦。不求自下。此历日家上弦下弦。黄蘗举此示众。如外科取牙。不犯手势。睦州[占*支]斤邈两道。犹较些子。谷隐聪云。前来甚是奇特。后来龙头蛇尾。万松道。没量大尊宿。语脉里转却。天圣泰云。杀人须见血。万松道。要且无活人剑。雪窦道。说甚犹较。直是未在。虽道不犯手势。奈何骨血生离。雪窦趂散便休。也好折折柱杖。又道。或有个无孔铁锤。为众竭力。善能担荷。祇园洗足跏趺坐。大地山河铁打成。孤迥迥。圆陀陀。无棱缝。针札不入。早是起模画样了也。又道。可以笼罩古今。乾坤把断。又蓦拈拄杖云。放过一着。万松道。草本不劳拈出。天童拈云。下媒求鸽。直钩钓鱼。直钩钓狞龙。曲钩钓虾蟆。雪窦觌面全提。犹较华亭百步。他道垂丝千尺。意在深潭。离钩三寸。子何不道。万松尝举云峰悦参大愚芝。未放告香入室。且令化炭化米。复充堂司。引篾触盆。忽然大悟。方见芝公为人处。天童道。各有接物利生底手段。我眼本正。因师故邪。净眼撒沙。他还甘么。玄沙道。牢笼不肯住。呼唤不回头。古圣不安排。至今无处所。所以万松道。海为龙世界。天是鹤家乡。金刚圈子一任[跳-兆+孛]跳。天童柱杖击香台。圣僧髑髅百杂碎。珍重诸人。各请稳便。

　　第四则南泉圆相

　　举南泉。归宗。麻谷。礼拜忠国师。(这山望着那山高)泉於路上画一圆相云。道得即去。(三人同行。必有我师)宗於圆相中坐。(欺敌者亡)谷作女人拜。(不负初心)泉云。恁么则不去也。(何不早道)宗云。是何心行。(悔不慎当初)天童拈云。我当时若见。便与拨却圆相。(看脚下)不唯打破南泉窠窟。(钦师犹被马师惑)亦乃教归宗无着身处。(万松轩里。海纳百川)麻谷呈伎俩不得。(不妨省力)泉云恁么则不去也。(未出三门。已打退鼓)果然果然(五更侵早起。更有夜行人)。
　　师云。蒲州麻谷宝彻禅师。平欺临济搀夺禅床。互换之机。丛林标榜。黄蘗道。马祖出八十余员大善知识。个个阿辘辘地。唯归宗却较些子。马祖道。经入藏。禅归海。唯有普愿。独超物外。普愿。南泉法讳也。三人同参马祖。绍让祖为孙。礼国师为祖。泉於路上画一圆相。直饶脱体传神。争似一回亲见。归宗高步毗卢顶[宁*页]。坐断报化佛头。要且无出身之路。麻谷狸奴拜雁。向天津桥上。瓜州渡头。大耳三藏。鼻尖上。眼睛里。已相见了。南泉藏身计稳。陷虎机深。一举万全。自为得策。其奈天童有先见之明。使探马扼其归路。众中道。万松判这公案。说假三分相似。但向道。孙刘不入曹公手。典午无由得坐朝(旧本作晴)。

　　第五则洞山尊贵

　　举洞山到北岩。(道旷无涯。逢人不尽)岩问什么处来。(老老大大。来处也不知)山云。湖南来。(公验分明)岩云。观察使姓什么。(和尚萆宗)山云。不得姓。(未闻家谱)岩云。名什么。(切忌当头)山云。不得名。(已是触讳)岩云。还理事也无。(未见出厅)山云。自有廊幕在。([(白-日+田)/廾]不动尊)岩云。还出入不。(某甲特来参见)山云。不出入。(脚下烟生)岩云。岂不出入。(诬人之罪。以罪加之)山拂袖出去。(话不投机一句多)岩来日侵早入堂。召洞山云。昨日问上座话。不称老僧意。一夜不安。(驷不及舌)今请上座别下一转语。若惬老僧意。便开粥相伴过夏。(礼下於人。必有所告)山云。却请和尚问。(当仁不让)岩云。不出入事如何。(不耻下问)山云。太尊贵生。(仰望不及。赞叹有分)岩乃开粥同过夏。(特为过茶。未为分外)天童拈云。主张门户。自有傍来。(袖手仰成)拱默威严。谁敢正视。(觑着则瞎)借功施设。(采汲不虚施)转位提持。(却又恁么来)全成左右分权。(孤轮匪运。只翼难冲)不犯尊贵一路。(识法者惧)还知尊贵处么。(密室不通风)宝殿无人不侍立。(退假免参)不种梧桐免凤来(万般祥瑞不如无)。
　　师云。鄂州北岩明哲禅师。或曰栢岩。传为栢颜。讹也。今中山府。栢岩山。塔寺俱存。在唐县界。师尝有颂曰。野寺绝依念。空山曾遍行。老来披衲重。病起读经生。乞食嫌村远。寻溪爱路平。多年栢岩住。不记栢岩名。阆仙贾岛哭师诗曰。苔覆石床新。吾师占几春。写留行道影。焚却坐禅身。塔院关松雪。僧堂锁隙尘。自惭双泪下。不是解空人。颂诗刻石具在。高僧诗。谓前篇乃清塞赠栢岩所作。此方既号栢岩。鄂州宜号北岩。师居两处。故有二名。无尽辩误云。栢岩有二。一定州出马祖。一鄂州出药山。鄂又名栢颜。与马祖无由缘。故今除定从鄂。诸录无此颂诗。万松录出。学者应知。灯录洞山。密师伯。同访北岩。天童略之。不害正意。岩问观察姓名。洞山善能回互。理事出入。不伤风化。北岩道。岂不出入。出言如箭。邪不可发。入耳无根。深不可拔。降尊就卑。请洞山代语。放此话行。不妨公器。天童得当家针线。顺手钻锤。便道主张门户。自有傍来。与后借功施设。左右分权。总明廊幙边事。拱默威严。谁敢正视。总明尊贵边事。王山法祖和尚云。既有尊贵之位。须明尊贵底人。须知尊贵底人。不处尊贵之位。方明尊贵。不落阶级。忽若偏正互纵横。两头俱坐断。又作么生。不见云岩举扫帚云。这个是第几月。便见一椎两当。还知天童向上尊贵一路么。渔歌惊起沙汀鹭。飞出芦花不见踪。

　　第六则法灯开堂

　　举法灯开堂谓众曰。(劈破面皮。解开布袋)山僧本欲跧栖岩窦。(柢是自家把不定)又缘清凉老人有不了底公案。(刁狡不良。教唆词讼)今日出来为他分析。(曹司易勘。一欵便招)僧云。如何是不了底公案。(把髻投衙。替人偿命)灯便打云。祖祢不了。殃及儿孙。(随状陈首。所供是实)僧云。过在什么处。(你秪管吃棒)灯云。过在我殃及你。(车不横推。理无曲断)天童拈云。这僧若是个汉。出来便与掀倒禅床。(眼自争先得)不唯自己有出身之路。(筹因打劫赢)亦免见祖祢不了殃及儿孙(有智无智。十万八千)。
　　师云。金陵府。清凉法灯禅师。讳泰钦。性豪逸。不事事。众易之。独法眼伟其器。眼问众。虎项上金铃。甚人解得。众无对。灯适至。眼问之。灯曰。系者解得。眼顺世。灯奉旨住清凉。开堂谓众云。山僧本欲跧栖岩窦。又缘清凉老人有不了底公案。今日出来为他分析。法灯先自带三百斤铁枷。犹自便争好斗。论州吓县。太煞不顾危亡。李后主为郑王时。先参法眼。问灯。先师有甚不了底公案。灯云。现分析底。主吐舌。可谓识法者恐。这僧问如何是不了底公案。与刑人腐夫争衡。着甚来由。灯便打。黄狗作罪。黑狗受殃。推过不是好手。谢他却不谩人道。祖祢不了。殃及儿孙。忽若儿孙不了。殃及祖祢。这棒本合法灯倒招。累他法眼上梁不正。这僧既当断不断。更问过在什么处。抱赃叫屈。再犯不容。法灯自合尽令而行。更道过在我。殃及你。如来禅即不无。祖师禅未梦见在。翠岩芝道。为众竭力。祸出私门。可谓切中其病。云峰悦道。这老汉一期与夺。也似绝后光前。及乎拶着。又却龙头蛇尾。如今莫有为清凉作主底么。万松道。念和尚年尊。天童拈云。这僧若是个汉。出来便与掀倒禅床。不唯自己有出身之路。亦免见祖祢不了殃及儿孙。法灯分析。这僧掀倒禅床。天童分析。也合照顾脚下。万松席下。忽有个出来。大棒趂出三门外。还见后主吐舌处么。险。

　　第七则香严上树

　　举香严垂语云。(切忌掩耳)如人上树。(着甚死急)口衔树枝。(开口)手不攀枝。(撒手)脚不踏枝。(放脚)下有人问西来意。(便答)若不对。违他所问。(教你便答)若对又丧身失命。(你但对。我管偿命)正当恁么时作么生即是。(青天白日。说甚是不是)有虎头招上座云。树上即不问。未上树请和尚道。(省人多少心力)香严呵呵大笑。(却不丧身失命)雪窦云。树上道即易。(关)树下道即难。(与虎头同参)老僧上树也。致将一问来。(大[目*掌]着眼。秪管说梦)天童拈云。虎头上座。是个恶贼。(香严师首。和尚窝家)用无义手。打不妨家。(贼偷贼物。减死一等)直饶本色作家。往往做手脚不办。(若是万松。即时擒下)雪窦是别机宜识休咎底汉。(秪为同火下)到这里亦祗得藏身露影。(贼儿胆底虚。映山曲[((┐@一)/一/(暴-(日/共)))*见]脊)还会香严做处么。(弄巧成拙。有甚难见)三千剑客今何在。(点即不到)独许庄周见太平(到即不点)。
　　师云。翠岩芝道。问者对者。不免丧身失命。如今衲僧作么生。古人高高山顶立。崄峻处却平易。深深海底行。平易处却崄峻。他道如今衲子作么生。万松祗管看。如人在千尺井中。不假寸绳便出。陆亘瓶鹅。不呼在外。便见香严为人手段。佛果道。诸方老汉得个见处。直得千方万计。提起为人。更不囊藏被盖。立个喻令人易晓。却成难晓。何故。为慈悲深厚。令人转生情解。若是慈悲较浅。却较些子。你若才生树上树下。对与不对。转生义路。堕在常情。卒难透得。又道看他得底人迥别。便知落处。香严才举虎头招上座便出云。树上即不问。未上树请和尚道。此与雪窦。树上道即易。树下道即难。更无两样。怎不教香严呵呵大笑。若是万松作虎头上座。才见垂语。便与呵呵大笑。看你面皮厚多少。佛果又道。如今山僧是上树是不上树。是对是不对。你且道佛果是直捷相为那。为复别有机关。天童道。虎头上座是个恶贼。万松不是回机倒[竺-二+宁]道。香严是个恶贼。白拈巧偷。当面换人眼睛。岂止做手脚不办。雪窦别机宜。识休咎。祗解掩耳偷铃。掩鼻偷香。总被万松并赃捉获。天童道。还会香严做处么。万松道。生为盗跖。死见宋江。天童末后云。三千剑客今何在。独许庄周见太平。万松道。拨乱烟尘也不少。如何是万松定乾坤底剑。临崕伐却香严树。觌面相呈请益时。

　　第八则风穴离微

　　举僧问风穴。(这孟婆起也)语默涉离微。如何通不犯。(祸不单行)穴云。常忆江南三月里。鹧鸪啼处百花香。(言满天下无口过)雪窦云。劈腹剜心。(当言不避截舌)天童拈云。露裸裸。圆陀陀。直是无棱缝。(开也)且道风穴无棱缝。何似雪窦无棱缝。(白洪崖打赤洪崖)还会么。和光惹事。(花从爱惜落)刮笃成家(草逐弃嫌生)。
　　师云。风穴应小释迦谶。无尽居士。谓仰山后身。如投子为慈济再来。雪窦号云门重显。语录行世。号众吼集。有僧问语默涉离微。如何通不犯。语是谤。默是诳。语默向上有事在。外道问佛。不问有言。不问无言。世尊良久。外道礼谢云。世尊大慈大悲。开我迷云。令我得入。肇法师宝藏论。离微体妙品。其出微。其入离。知入离。外尘无所依。知出微。内心无所为。内心无所为。诸见不能移。外尘无所依。万有不能羁。盖语涉於微。默涉於离。故云语默涉离微。又问如何通不犯。胜默和尚以此语勘僧。谓之诳谤关。凡有三重。单双不犯。法眼洞明者。才举便知落处。风穴道。常忆江南三月里。鹧鸪啼处百花香。香。一作鲜。二字皆可。此三关之一也。佛果在五祖为元座。有僧请益风穴语默涉离微。如何通不犯因缘。偶佛鉴来。果曰。懃兄可为颂出布施他。鉴即颂曰。彩云影里仙人现。手把红罗扇遮面。急须着眼看仙人。莫看仙人手中扇。果深喜之。雪窦道。劈腹剜心又作么生。万松道。粗言及细语。皆归第一义。又道。因风吹火。别是一家。伤鳖恕龟。少应有主。雪窦风穴。文武兼济。将相双权。阙一不可。天童拈云。露裸裸。圆陀陀。直是无棱缝。万松道。天童点破。七华八裂了也。更道风穴无棱缝。何似雪窦无棱缝。万松道。芍药花开菩萨面。棕榈树长夜叉头。天童道。和光惹事。刮笃成家。更无百端软语。作颂德之辞。祗有三尺神锋。为报恩之物。

　　第九则玄沙过患

　　举玄沙问镜清。(伯牙与子期。不是闲相识)古人道。不见一法。是大过患。(销镕顿入不思议)你且道。不见甚么法。(学人从来不眼华)清指露柱云。莫是这个法么。(逢人且说三分话)沙云。浙中清水白米从你吃。佛法未梦见在。(将谓无人证明)天童拈云。镜清当时恁么答。玄沙末后恁么道。还相契也无。(赞之双美。毁之两伤)然则镜清。久不作佛法梦也。(空游山水。百无所能)须是玄沙。同参始得(是精识精)。
　　师云。福州玄沙师备禅师。衲帔芒鞋。雪峰称备头陀再来人也。杭州龙册道怤禅师。尝住越州镜湖三十年。故号镜清。与玄沙同嗣雪峰。华严普贤菩萨云。我不见一法。为大过失。毒於瞋者。佛果道。六根本中。唯瞋最毒。玄沙错此经问。勘辨镜清。古人道。不见一法。为大过患。你且道。不见甚么法。若依经旨。祗合道一念瞋心起。百万障门开。镜清深辨来风。拨转机轮。却指露柱道。莫是这个法么。万松道。莫道这个。那个也走作。天童以普贤为古人。不害大意。佛果又作涅盘经。未知何据。因辨於此。学者应知。玄沙用衲僧巴鼻道。浙中清水白米许你吃。佛法未梦见在。镜清尝住镜湖。本温州人。住龙册寺。故指浙中清水白米。这佛法未梦见在。有褒有贬。有杀有活。惠安顗和尚勘僧曰。上座信心也不具。好言语往往错会。佛果於不见一法为大过患着语云。和尚自屎不觉臭。一则公案。不出此句。入理深谈。最为极唱。雪窦拈云。大小镜清。被玄沙热谩。万松道。切忌以己方人。雪窦代云。我当时若见。但向他道。灵山授记未到如此。万松道。便重不便轻。天童拈道。镜清当时恁么答。玄沙末后恁么道。还相契也无。万松道。会得途中受用。不会世谛流布。天童末后道。然则镜清。久不作佛法梦也。须是玄沙同参始得。万松道。父为子隐。直在其中。具眼底辨取。

　　第十则莲华不住

　　举莲华庵主。拈拄杖示众云。(夺取便打)古人到这里。为什么不肯住。(客僧不合作寺主)众无语。(羞杀拄杖)自代云。为他途路不得力。(远客归去来。在家贫亦好)复云。毕竟如何。(折做八截。烧灰扬却)又自云。楖栗横担不顾人。直入千峰万峰去。(借师拄杖。暂出山门)天童拈云。负入不负出。本色住山人。(且无刀斧痕)思大吞尽诸佛。(要且吐不出)普眼不见普贤。(瞎)且道病在什么处。(必死之疾。难为针艾)蓦拈拄杖卓一下云。(且作死马医)官不容针。私通车马(不但登山兼打狗)。
　　师云。江州庐山莲华峰祥庵主。嗣奉先深禅师。云门嫡孙。知见甚高。气压诸方。履践分明。非常情所测。师临终上堂。举拄杖问众曰。汝道古佛到这里。为什么不肯住。万松道。生怕枯桩系钝驴。石室行者。善道禅师时遭沙汰。常以拄杖示众曰。过去诸佛也恁么。未来诸佛也恁么。现在诸佛也恁么。万松道。历代祖师不恁么。不见道。丈夫自有冲天志。不向如来行处行。雪峰一日僧堂前拈拄杖示众云。这个祗为中下根人。时有僧出问云。忽遇上上人来时如何。峰拈拄杖便去。云门云。我即不似雪峰。打破狼藉。僧问未审和尚如何。云门便打。万松道。狼藉不少。驸马都尉李文和公。公主贵降。命三大宗师同日升座。末后叶县。横拄杖就膝上。抝作两截。便下座。公曰。老作家手段终别。县云。都尉也不得无过。庵主举此话示众。临终散场。大作佛事。众竟无语。一曲离骚归去后。汨罗江上独醒人。自代云。为他途路不得力。万松恁么举。诸人恁么听。若无得力处。彼各图个什么。却道途路不得力。盖色见声求。是行邪道。忘声泯色。是断灭相。途路之乐。终不到家。灯录广本。更有一句。复问作么生得力去。万松道。临行之际。撒手还家。指出路头。还须拄杖。灯录复有横拄杖於肩上曰。楖栗横担不顾人。却入千峰万峰去。天童作直入。各有理在。严阳尊者。路逢一僧。拈拄杖云。是什么。僧云不识。严云。拄杖一条也不识。严复以拄杖地上札一下云。还识么。僧云。不识。严云。土窝个也不识。严复拈拄杖担云。会么。僧云。不会。严云。楖栗横担不顾人。直入千峰万峰去。便见莲峰末后转身吐气。罗笼不住。呼唤不回。红尘扰扰道常在。何况碧山深更深。天童拈道。负入不负出。本色住山人。祗有受璧心。而无割城意。罗什道。有非真要。时复暂游。空为理宗。以为常宅。华严普眼入百千三昧。终不见普贤。亦犹大通智胜佛。十劫坐道场。竟不成佛道。梁志公。遣僧传语南岳思大和尚云。何不下山教化众生。向山头目视云汉作么。思大云。三世诸佛。被我一口吞尽。何处更有众生可度。天童密罚却道病在甚么处。不见道。莫守寒岩异草青。坐着白云宗不妙。任是深山更深处。也应无处避征徭。风穴拈云。若立一尘。家国兴盛。故天童拈起拄杖卓一下云。官不容针。私通车马。古人以向上路为本分事。以建化门头曲为今时。慈觉道。有为虽伪。弃之则功行不成。无为虽真。趣之则圣果难克。天童经事多矣。

　　第十一则雪峰饭罗

　　举雪峰云。饭罗边坐地。饿死人无数。(秖是不肯动手)海水边坐地。渴杀人无数。(秖是不肯动口)玄沙云。饭罗里坐。饿死人无数。(秖是手不肯抬)海水没头。渴杀人无数。(祇是口不肯开)云门云。通身是饭。通身是水。(口便是饭。口便是水。开口也是。合口也是。手便是饭。手便是水。翻手也是。覆手也是)天童拈云。我即不然。(已较云门半月程)饭罗里坐胀杀人无数。(不由我不食)海水没头浸杀人无数。(不由我不饮)以前伤乎不吞。(是他不曾饥)以后失乎不吐。(是他不曾饱)祇如云门道。通身是饭。通身是水。到这里无你吞吐处(不妨省力)。
　　师云。雪峰有玄沙云门。岂止家有争子。直得证父攘羊。临机不让。雪峰一日开炉示众云。三世诸佛向火焰里转大法轮。云门别云。火焰与三世诸佛说法。三世诸佛立地听。可谓见过於师。方堪传授。玄沙点云。近日官中令严。峰云。作么生。沙云。不许人搀行夺市。峰乃吐舌。可谓识法者恐。恰与这公案相似。一人箭中红心。一人劈筈夺窝。一人续放连珠。一人侧身啮镞。雪峰道。尽大地是个解脱门。把手拽不入。云居便道。尽大地是个尘劳门。把手拽不出。若尘劳即解脱。何消拽出拽入。天童道。到这里无你吞吐处。万松道。通身一句作么生道。他还有口么。

　　第十二则智门莲华

　　举僧问智门。莲华未出水时如何。(点溪荷叶迭青钱)门云。莲花。(趂口快)僧云。出水后如何。(藕根依旧在青泥)门云。荷叶。(且就对)天童拈云。灵龟无卦兆。空壳不劳钻。(杜撰巡官)复举僧问净众。莲华未出水时如何。(钝滞杀人)众云。菡萏满池流。(隐而弥彰)僧云。出水后如何。(不妨庆快)众云。叶落不知秋。(显而不露)天童拈云。李陵持汉节。(列士耻庄周)潘阆倒骑驴(梵志翻着袜)。
　　师云。隋州智门光祚禅师。嗣香林远。云门孙也。祚出雪窦。光大云门一宗。自普安道禅师。发明三句迅雷之辨。不及掩耳。所谓言无展事。语不投机。荷叶莲华。宁拘出入。往往压沙觅油。钵盂上安柄。向出水未出时定断。智门祇将莲华荷叶奉他。左右逢原。无不可者。钻龟打瓦。一任卜度。天童觑破伊底蕴。便道灵龟无卦兆。空壳不劳钻。若向爻象未分时便了。祸不入慎家之门。拟议不来。吉凶自兆。又有益州净众归信禅师。嗣凤翔府青峰傅楚禅师。洛浦孙也。依前问莲华未出水时如何。净众答道。菡萏满池流。进云。出水后如何。答道。叶落不知秋。若道与前话全同。天童不合两次拈出。若道全异。眼脑双(去声)生相似。云门下迅雷之辨。洛浦下无舌人解语。同出湖南一派。持节李陵。衔一鸟不归之恨。倒鞍潘阆。入同州看华之图。雪窦道。问既有宗。答亦攸同。还会么。荷叶莲华中供佛。李陵潘阆快吟诗。

　　第十三则云盖万户

　　举云盖。问石霜。万户俱开。即不问。万户俱闭时如何。(开也)霜云。堂中事作么生。(外方不敢论量。已是天机漏泄)盖无语。(刘晨阮肇。悞入桃源)经半年方乃云。无人接得渠。(脑后见腮)霜云。道即大煞道。祇道得八成。(更有灵踪在上方)盖云。和尚作么。(理长即就)霜云。无人识得渠。(是何面目)天童拈云。稳密田地。忌堕功勋。(坐着即不堪)贴体衣裳。会须脱却。(不挂寸丝。赤骨立在)宗中辨的。(红心心里射红心)量外转机。(退位位中仍退位)须仔细始得。(祖师眼睛。斗量不尽)同中之异。酌然尚带依俙。(易分雪里粉)异中之异。直是难臻妙极(所以重洗面)还到石霜父子转侧处么。(狭路相逢。卒难回避)独晓玉人初破梦。(有觉非为觉)夜寒青女未登机(无功已堕功)。
　　师云。漳州石霜山庆诸禅师。置枯木堂。故有座元烟断脱去之话。时齐己。贯休。泰布衲等。以诗笔为佛事。唯泰布衲悟心。入祖师图。佛印垂诫云。教门衰弱要人扶。好慕禅宗莫学儒。祇见悟心成佛道。未闻行脚读诗书。若教孔子超生死。争表瞿昙是丈夫。齐己贯休声动地。谁将排上祖师图。张拙秀才。偶与三僧道话曰。三师中何不选一人为长老。意少石霜。不善诗笔。泰曰。先辈失言也。堂头和尚肉身菩萨。会下一千五百人。如我辈者七百余人。如九峰。云盖。大光。覆船。涌泉等。诸大宗师。皆在参学位中。胜我辈者七百余人。张拙愧服。同上拜见。霜问先辈何姓。对曰。拙姓张。霜曰。觅巧了不可得。拙自何来。拙有省。乃献诗曰。光明寂照遍河沙。凡圣含灵共我家。一念不生全体现。六根才动被云遮。断除烦恼重增病。趣向真如亦是邪。随顺众缘无挂碍。涅盘生死是空华。裴相国一日访霜。因取笏而问曰。在官人手中为笏。在老僧手中。唤作什么。裴无对。乃为留下。永镇山门。潭州云盖第一代志元禅师。初参云居问。志元不奈何时如何。云居云。祗为功不到。师不礼拜。直造石霜。才到。便问志元不奈何时如何。霜云。非但阇黎。老僧亦不奈何。盖云。和尚为什么亦不奈何。霜云。老僧若何奈。拈过你不奈何。盖乃拜入室。正宗集。石霜上堂。僧问万户俱开即不问。万户俱闭时如何。有本便作云盖问。开即明不越户。闭即穴不栖巢。故石霜道。堂中事作么生。不知者往往唤作倒问。僧问报劬。如何是第一义。劬曰。如何是第一义。僧曰。学人请益。师何以倒问。劬曰汝适来请益什么。僧曰。第一义。劬曰。汝唤倒问耶。莫道这僧。云盖被此一问。拈取下韵不来。经半年。盖下得一转语云。无人接得渠。如有人遍身红烂。卧在荆棘林中。没你近傍处。涌泉四十年走作。永嘉一宿曹溪。一念古今。半年未晓。石霜目机铢两道。祗道得八成。这里便是计利害处。前百丈不落因果。堕五百世野狐。后百丈不昧因果。脱野狐身。一字之功。有如此者。盖问。和尚又如何。还我十成处来。霜云。无人识得渠。我且问你。石霜还识渠么。若也识得。半面之交。若也不识。全身独露。天童拈道。稳密田地。忌堕功勋。释迦老子道。选择众善业。涅盘最安乐。万松道。长安虽乐。不是久居。有位则必赏成功。是故功成而不处。直须卸下天王甲。拈却宝华冠。宗中辨的。臣退位以朝君。量外转机。子全身而合父。永嘉道。决择之次。如履轻冰。得旨宗师。尚道怎敢唤他作臣。怎敢唤他作君。外绍王种姓。内绍王种名。粗中之细。人牛不见处。正是月明时。细中之细。今年锥也无。岂见锥头利。且道石霜父子转侧处。与子全身合父。是有交涉没交涉。要识玉人愁病酒。青女懒拈梭处么。天童终日拈提。不道十成一句。

　　第十四则睦州在我

　　举睦州示众云。(有蒲鞋觅一緉)裂开也在我。捏聚也在我。(鼻孔却在万松手里)僧问。如何是裂开。(撩拨巨灵神)州云。三九二十七。菩提涅盘。真如解脱。即心即佛。我且恁么道。汝又作么生。(祇这个更别有)僧云。某甲不与么。(支解了也不识痛痒)州云。盏子落地。楪子成八片。(和尚不如胡钉〔较〕)僧云。如何是捏聚。(险忘了话头)州敛手而坐。(龟毛索子。衲僧冤害)天童拈云。睦州用处。直是长三短五。七纵八横。(醉汉口。没量斗)撒在面前。抛在脑后。(三家村里祇我大)不妨奇特。(得恁么眼皮薄)然则门庭施设。自是一家。(夹山处索强)入理深谈。不啻百步(石霜处纳败)。
　　师云。睦州陈尊宿。指教临济参黄蘗。接得云门嗣雪峰。诸方皆推为尊宿。制蒲屦养亲。又号陈蒲鞋。佛果赞云。辛辛辣辣。喍喍啀啀。穿临济为大树。推云门堕险崕。言如枯柴。理不可阶。是之为阵蒲鞋。陈操同宗。亲炙供养。诸方避讳。久忘其名。万松偶阅古录。乃讳道明。因出於此。学者应知。一日示众云。裂开也在我。捏聚也在我。诸方道。把定真金失色。放行瓦砾生光。谓之有擒有纵。能杀能活。洞上宗风。斥为话作两橛。决针断线。不见道。恁么相续也大难。直须当存而正泯。在卷而亦舒。钩锁连环。谓之血脉不断。然后双遮双照。更有遮照同时。遮照不立。直得帝网交罗重重无尽。始是圆顿一乘。於衲僧门下。天地悬殊。更买草鞋行脚。如常啼东请。善财南参。尚云。道旷无涯。逢人不尽。雪窦道。偷得邻家些子光。用作千灯拟流布。阿呵呵。地久天长争奈何。僧问睦州。如何是放一线道。州云。量才补职。僧云。如何是不放一线道。州云。伏惟尚飨。裂开便提起一落索。捏聚便敛手而坐。虽然收放自如。大似被他使唤。故天童道。睦州用处。不妨奇特。然则门庭施设。自是一家。万松参胜默师伯。举潭柘开山答话道。我是侯家儿。或云。挂塔。这僧在露柱里者。此话大行。和尚以为如何。胜默道。高台上坐。拾下半筐砖瓦。来底抧。(仄蟹切)与一个。有甚难。僧问云门。树凋叶落时如何。门云。体露金风。不唯投机。更与他出眼。应时纳祜。血脉不断。所以云门大师。僧中王也。潭柘睦州。门庭施设。自是一家。胜默云门。入理深谈。不啻百步。不见夹山道。门庭施设。不如老僧。入理深谈。犹较石霜百步。天童於石霜公案后。举睦州家风。厥有旨哉。

　　第十五则法眼如来

　　举经云。若见诸相非相。即见如来。(拨出眼中沙。添入黄金屑)法眼云。若见诸相非相。即不见如来。(金鎞伤手处。神水顿枯睛)天童拈云。世尊说如来禅。(腊月萝卜头。不免窖里)法眼说祖师禅。(不觉口乾舌缩)会得甚奇特。(犹有这个在)不会也相许(展谏平人。除你不怕)。
　　师云。此段经文。出金刚般若第五如理实见分。天亲科为求佛行施住相疑。意谓不住相布施为因。何以求成佛身相之果。行无相因。求有相果。钻冰取火。果不称因也。佛断疑曰。果亦无相。称无相因。智起惑亡。断疑生信。故经云。凡所有相。皆是虚妄。若见诸相非相。即见如来。昭明太子科此分经。智冥无相法身。故号如理实见。仰山道。如来禅许师兄会。祖师禅。未梦见在。法眼道。若见诸相非相。即不见如来。释迦道东。法眼说西。古来有拈古。颂古。征古。代古。别古。谁知法眼。更添憋古。丈夫自有冲天志。不向如来行处行。虽然法眼用得太过。过犹不及。蚌鹬相持。俱落渔人之手。万松昔住邢州净土时。门人写万松梦宅。求万松自赞云。凡所有相。皆是虚妄。若见诸相非相。即见眉毛眼上。不费半星气力。向释迦法眼分疆列界处。方便讲和。一统天下。岂非好事。天童如来禅。祖师禅。更不敢妄生分别。会得奇特即且置。他既不会。为甚也相许不见道。打破大唐国。觅个不会底不得。

　　第十六则马祖圆相

　　举马祖见僧来。便画一圆相。(便好以脚擦却)云入也打。不入也打。(打云。谨依来命)僧便入。(着甚来由)祖便打。(不曾放过)僧云。和尚打某甲不得。(倚官挟势)祖靠却柱杖便休。(大似欺软怕硬)天童拈云。跨门之机。(左着右着。转开走作)室中之意。(社鼠城狐。占奸把稳)具眼者分明辨取(你恰问着个瞎汉)。
　　师云。六祖谓让和尚曰。汝向后出一马驹。踏杀天下人去在。清源谓石头曰。众角虽多。一麟足矣。雪窦道。十影神驹立海涯。五色祥麟步天岸。江西主马祖神驹。湖南主石头祥麟。歧分五派。於今洋洋。马祖一日见僧来。便画一圆相。沩仰下或画圆相。以境智接人。马祖借来作耀眼镜。大岳雪窦同到五祖戒处。大岳独见戒。岳便画一圆相。戒云。是甚么。岳云胡饼。戒云。趁炉灶热。更搭一个。岳拟议。戒以杖打出三门。岳谓雪窦曰。这没人情汉。休去见好。且道与沩山境智。是同是别。马祖见这僧来。便画圆相云。入也打。不入也打。双下两关。使伊进退无门。这僧见义勇为。当仁不让。蹈汤赴火。惯战作家。祖便打。当时若是万松。接住拄杖。猛与一推。看他马祖有何方便。却吃棒了。供欵道。和尚打某甲不得。赖有此耳。马祖秉杀活机。靠却拄杖便休。急流勇退。兴尽而归。雪窦拈云。二俱不了。和尚打某甲不得。靠却拄杖。拟议不来。劈脊便棒。佛果道。祇为靠却拄杖休去。惹得雪窦许多葛藤。万松道。马祖有当断不断不招其乱底剑。放过更好。天童道跨门之机。室中之意。且道那个是跨门之机。外道手握活雀儿问佛。手中雀儿为死为活。世尊以足跨门限云。你道我欲入欲出。又有一外道插一茎草於地上云。此是世界中心。世尊乃移草插於傍云。此是世界中心。马祖道入也打。不入也打。此语占田地宽。及至见僧入圆相中作主。靠却拄杖便休。犬衔赦书。诸侯避路。雪窦道。二俱不了。祇见跨门之机。不见室中之意。是以天童道。具眼底辨取。还见么。粪扫堆中清净土。干戈丛里太平基。

　　第十七则广德灵利

　　举僧问广德。如何是灵利底人。(未举先知。汝当自答)德云。维摩不离方丈室。文殊未到早先知。(自病不解治)又问。如何是灵利底人。(不索问他人)德云。垢腻汗衫皂角洗。(未出常情)又问。如何是灵利底人。(恰问着呆汉)德云。古墓毒蛇头戴角。(频烦则乱)天童拈云。一句子把定要关。(未免私通车马)一句子不存轨则。(挥开十字关)一句子体用双照。(当言不避截舌)若人会得。许你灵利。(几个似天童)还端的么。(却又疑着)枯龟妙在孙宾手。(虽是死蛇)一灼爻分十字文(解弄也活)。
　　师云。襄州石门慧彻机缘。天童作广德。今辨於此。学者应知。僧问如何是灵利底人。岂知世智辩聪。返成为难。灵利不如痴。然祖师门下以无师自然智参识心见性禅。不同守默之痴禅。迥异寻文之狂慧。华塔湍和尚道。活鱍鱍地。非常灵利。维摩居士自念寝疾於床。令文殊师利。与诸大众俱来。即以神力。空其室内。除去诸有。及诸侍者。唯置一床。以疾而卧。广德将此意答他。似有说话分。再问再答。早难摸[打-丁+索]也。第三全用衲僧巴鼻。所以天童逆次点出道。若人会得。许你灵利。恁么则万松道。某甲谨退。还端的么。万松道。和尚在上不错。孙宾者。善天文遁甲钻龟之法。爆则成兆。十字文开。不消一灼。天童尝道。灵龟无卦兆。空壳不劳钻。今日为甚么七十二钻无遗策。若知祸福皆由我。始信阴阳不顺情。

　　第十八则雪峰普请

　　举雪峰问僧什么处去。(如和尚去。我也恁么去)僧云。普请去。(不可别道)峰云。去。(诺得法旨)天童拈云。莫动着。(和尚手碎)动着三十棒。(巡人犯夜)云门云。随语识人。(从苗辨地)又是为蛇画足(更添爪距)。
　　师云。福州雪峰义存禅师。慈和善巧。退己让人。万世典型。令人畏仰如三圣道。一千五百人善知识。话头也不识。祇奉个老僧住持事繁。礼拜岩头云。今日始是鳌山成道。推赞诸方。令法久住。雪岩先师。事胜默师伯。跪受呵斥。或问其故。曰。今诸方或有师资法属。诤讼招讥。狮子身中虫。自食肉也。万松仰效。万一不可得也。雪峰一日问僧甚么处去。云普请去。问处莽卤。答处颟顸。打作一团。已见破绽。雪峰道。去。忙拈补缀针线。转见缝罅披离。天童拈云。莫动着。惠安顗和尚闻有注赵州十二时歌者。乃曰。赵州十二时歌。如一堆臭屎。岂可更用棘枝挑剔。天童道。动着三十棒。万松道。和尚上梁不正。怪他下柱参差。阎罗王不吞铁丸。诸鬼不伏。这三十棒。和尚先吃始得。云门道。因语识人。也祇是依俙彷佛。天童道。为蛇画足。灰骨里认得云门。忽有人问万松。和尚还识天童么。向道你这一队。攒簇万松。图个什么。

　　第十九则渐源卷帘

　　举渐源因宝盖来相看。(仁义道中)源乃卷帘入方丈坐。(贼来须打。客来须待)盖下却帘。(更好灰围三道)归客位。(各把疆界)源令侍者传语云。远涉不易。犹隔津在。(相见了也)才语了。盖便打一掌。(莫是犹隔津在)者云。有堂头和尚在。莫打某甲。(带累堂头何啻隔津)盖云。祇为有和尚在。所以打你。(两回放过好还两掌)者回举似源。(直打出三门外始得)源云。犹隔津在。(相见了也)天童拈云。酌然犹隔津在。(相见了也)然则各各彼彼。自是一家。(分贝曰贫)且作么生。得同生同死。共命连枝去。(同田曰富)暗里抽横骨。(相见了也)明中坐舌头(犹隔津在)。
　　师云。潭州渐源仲兴禅师。始为道吾典座。或云侍者。一日参随檀越家吊丧。源拊棺问吾曰。生邪死邪。吾曰。生也不道。死也不道。源曰。为什么不道。吾曰。不道不道。回至中路。源曰。和尚快与某甲道。若不道。打和尚去也。吾曰。打即任打。道即不道。源便打吾数拳。吾归院。谓源曰。汝宜发去。恐知事知不便。源遂去。寄村院中三年。一日。闻童子诵法华经。至应以比丘身得度者。即现比丘身。忽然有欢喜处。欲回道吾。闻吾已化。遂见石霜。举前话。请益其旨。霜曰。生也不道。死也不道。源曰。为什么不道。霜曰。不道不道。源乃言下有省。乃礼石霜忏悔。石霜证之。同嗣道吾。潭州宝盖约禅师。嗣石霜。渐源侄也。一日参觐渐源法叔。源见来。卷帘而坐待之。老庞颂曰。有人嫌庞老。庞老不嫌他。开门待知识。知识不来过。盖下却帘。何不道草贼大败。是他便归客位。若是万松作渐源。却到客位。拽下帘子。便归方丈。不见万岁和尚。与保寿是同参。岁一日去见寿。寿坐不起。岁展坐具。寿下禅床。岁便坐却禅床。寿便归方丈。闭却门。岁坐不起。主事云。和尚闭却门。请库下吃茶。岁便归院。寿明日却去复礼。岁还坐不起。寿展坐具。岁亦下禅床。寿乃坐却禅床。岁遂归方丈闭却门。寿於侍者寮。取灰围方丈门三道。便归。岁开门见云。我不与么。他却与么。且道是相见了也。是犹隔津在。源令侍者传语云。远涉不易。犹隔津在。黄口衲子。随言定旨。逐句分宗。见渐源道。犹隔津在。道又不曾展坐具。叙寒温。可知是犹隔津在。万松却道。是相见了也。又作么生。莫是望州亭。乌石岭。僧堂前底时节么。恁么则宝盖何用亲来拽下帘归客位。宝盖等侍者才传示了。便打一掌。万松道。上覆和尚谢传法诲。者云。有堂头和尚在。莫打某甲。再犯不容。可惜放过。盖云。祇为有堂头和尚在。所以打你。龙斗鱼伤。未为分外。者回举似源。犹自说兵机。源云。犹隔津在。三寸得恁么密。大小大天童。祇解顺水推船道。酌然犹隔津在。万松四处别语道。相见了也。与渐源天童。觌体相违。是以天童道。各各彼彼。自是一家。翻覆看来。正与三大宗师同死同生。连枝共命。还见天童暗里抽横骨。明中坐舌头处么。侍者拦腮彻骨痛。师擘眼云。莫道犹隔津在。

　　第二十则保福光境

　　举保福问长庆。(耳朵不离腮)盘山道。光境俱亡。复是何物。(有这个在。所以不识)洞山云。光境未亡。复是何物。(祇为面熟。所以不识)据二老总未剿绝在。(三个也有)作么生得剿绝去。(劈口便掴)庆良久。(唤作良久即不可)福云。情知你向鬼窟里作活计。(阴山背后。永不托生)庆云。汝又作么生。(打人还似吃拳时)福云。两手扶犁水过膝。(鬼市里卖搐气袋)天童拈云。俱亡未亡。夺人夺境。(错下名言。不但今日)为什么保福不肯长庆。(长庆还背保福么)太平本是将军致。不许将军见太平(若信蒯通言宁落妇人手)。
　　师云。漳州保福院。从展禅师。一日雪峰忽召曰。还会么。福欲近前。峰以杖柱之。福当下冥契。作拜而退。又以古今方便。询於长庆棱。棱深许之。所以道。参师不如参友。参友不如参板头圣僧。盖师即难见。友则易逢。参师择友。意在斯焉。福州长庆慧棱禅师。幼禀淳澹。初参雪峰。峰以默然示之。庆礼拜了退。峰微笑。而庆怀疑。遂昼夜不睡。岁久。坐破七个蒲团。亦无入作。一日堂前卷帘。忽然大悟。即作颂呈雪峰曰。也大差也大差。卷起帘来见天下。有人问我解何宗。拈起拂子蓦口打。峰可之。谓玄沙曰。此子彻也。沙曰。未在。恐是意识着述。须更勘过始得。至次日。众上堂问讯。峰谓庆曰。备头陀未肯汝在。汝实证悟。对众举来。庆呈颂曰。万象之中独露身。唯人自肯乃方亲。昔时谬向途中觅。今日看来火里氷。峰谓沙曰。不可更是意识着述也。庆与保福。同参同证。机缘甚多。一日。保福问长庆。盘山道。光境俱亡。复是何物。盘山上堂曰。夫心月孤圆。光含万象。光非照境。境亦非存。光境俱亡。复是何物。禅德譬如掷剑挥空。莫论及之不及。斯乃空轮无迹。剑刃无亏。若能如是。心心无知。全心即佛。全佛即人。人佛无异。始为道矣。保福见洞山别语道。光境未亡。复是何物。点检将来。二俱不了道。据二老宿。总未剿绝在。作么生得剿绝去。一个坏世间相。一个桩立前尘。要长庆判断道。作么生得剿绝去。庆幼禀淳澹。初见雪峰。峰又默然示之。常时默坐。废七蒲团。以净名杜口答之。错会者认为良久。宝峰照云。芙蓉先师。内犹暖在。空劫大事。化为鬼窟。保福诫后。故云。情知你向鬼窟里作活计。僧问新罗陌岩禅师。如何是禅。岩云。古冢不为家。古冢为家。岂非鬼窟活计。非但良久默然。盐官道。思而知。虑而解。是鬼家活计。长庆道。我且是鬼窟里作活计。汝又作么生。保福道。两手扶犁水过膝。天童颂道。及时节。力耕犁。谁怕春畴没胫泥。拖犁拽摆。入泥入水。屈为今时也。通理大师。梵行直释。屡举此话。理极深玄。不通注释。天童拈云。俱亡未亡。夺人夺境。俱亡。盘山也。未亡。洞山也。人境俱夺。长庆也。天童祇知保福不肯长庆。争奈万松不肯保福。智觉寿禅师唯心诀。或斗奇特。而但故出身。俄沈识海。或着净洁。而唯求寂默。返堕阴城。忽有人道。保福长庆。岂有此事。万松道。举一明三者。不妨伶利。恁么则盘山洞山。岂有总未剿绝。长庆岂作鬼窟活计。万松岂有不肯保福。太平本是将军乱。不得将军不太平。

　　第二十一则乾峰三病

　　举乾峰示众云。(别处人事)法身有三种病。(怨他河曲[((┐@一)/一/(暴-(日/共)))*见])二种光。(弄鬼眼睛)须是一一透得。(过也)更有照用同时。(和声便打)向上一窍在。(脚根下荐取)云门出云。庵内人为什么不知庵外事。(早是隔窗相眼)峰呵呵大笑。(黠儿落节遭他毒手)门云。犹是学人疑处。(题破庙门)峰云。子是甚么心行。(学人罪过)门云。也要和尚相委悉。(事发首身)峰云。直须恁么始得稳坐地。(切忌生根)门云。喏喏。(未敢相保)天童拈云。坐着病在膏肓。(正要人扶策)用着光不透脱。(切忌诈明头)直饶纵横十字。(莫即走)圆转一机。(有劳神用)也未知有向上一窍在。(休得也)还得稳坐地么。(谁家床榻)到头霜夜月。任运落前溪(浮生空自忙)。
　　师云。乾峰曹山疎山。皆洞山之子。云门皆有机缘。唯乾峰数则话行。乾峰一日示众云。举一不得举二。放过一着。落在第二。云门出曰。昨日有人从天台来。却往径山去。峰曰。明日不得普请。便下座。马祖当时上堂。要展大机大用。不意百丈卷却拜席。马祖便吞声饮气。乾峰举法身三种病二种光。照用同时。向上一窍。大铺阵势。被云门羽扇纶巾。折冲於樽爼之上。后来云门示众。却用乾峰阵势。既无敌手。由他疋马纵横。云门示众云。光不透脱有两般病。一切处不明。面前有物是一。透得一切法空。隐隐地似有个物相似。亦是光不透脱。又法身亦有两般病。得到法身。为法执不忘。己见犹存。堕在法身边是一。直饶透得。放过即不可。子细点检将来。有甚么气息。亦是病。乾峰示众毕。云门出众来。便合问如何是三种病。二种光。照用同时。向上一窍。恁么则云门才是初机请益底人。是他得官不念闲文字。却论并根桑枣树。阔角水黄牛。谁共你之乎者也。乾峰觉知这里使不着。不免陪笑卖楂梨。盖覆将来。云门放憨道。犹是学人疑处。乾峰恕己道。子是什么心行。彼此败露道。也要和尚相委悉。多虚不如少实道。恁么始得稳坐地。乾峰汝颕之士利如锥。云门幽冀之士钝如锤。以锥刺锤。以锤挫锥。亦当摧矣雪窦道。若明得褒贬句。未必善因而招恶果。万松道。祇取你口辩。天童拈云。坐着病在膏肓。用着光不透脱。开口了合不得。合口了开不得。似这般有甚用处。直饶你纵横十字。圆转一机。也是我寻常用底。未知有向上一窍在。不因一事。不长一智。若非天童。几乎忘却。还得稳坐地么。炕犹未暖。官事当行。法眼道。理极忘情谓。如何有喻齐。到头霜夜月。任运落前溪。天童善能用之。争奈弄巧成拙。

　　第二十二则沩山问仰

　　举沩山问仰山。(休作外)子一夏不见上来。在下面作何所务。(白日休闲过。青春不再来)仰云。某甲锄得一片畬。下得一箩种。(深谈实相。善说〔要法〕)沩云。子今夏不虚过。(心邪不觉口喎)仰云。和尚今夏作什么。(下不论上)沩云。日中一饭。夜后一寝。(佛事门中。有劳神用)仰云。和尚今夏亦不虚过。(当官不让父)仰山道了乃吐舌。(见过於师。氷寒於水)沩云。寂子何得自伤己命。(证父攘羊。家丑外扬)天童拈云。少当努力。(有锄有镢。且掊且断)老合歇心。(管带神情。救死不暇)这一夏总不虚过。(争奈时人不自知)为什么仰山道了吐舌。(冒法而险。为而不知)若点检得出。(清官易断。不谩易算)祸不入慎家之门(守法而安。知而不为)。
　　师云。欲知佛性义。当观时节因缘。万松常爱沩仰家风。父子投机。水乳和合。沩山一日喂鸦生饭次。回头见仰山。乃云。今日为伊上堂一上。仰云。某甲随例得闻。沩曰。闻底事作么生。仰曰。鸦作鸦鸣。鹊作鹊噪。沩云。你争奈声色何。仰曰。和尚适来道什么。沩云。我祇道为伊上堂一上。仰曰。为什么唤作声色。沩云。虽然如此。验过也无妨。仰曰。大事因缘作么生验。沩山竖起拳。仰曰。终是指东画西。沩曰。子适来问什么。仰曰。问和尚大事因缘。沩曰。为什么唤作指东画西。仰曰。为着声色故。某甲所以问过。沩曰。并未晓了此事。仰曰。如何得晓了此事。沩曰。寂子声色。老僧东西。仰曰。一月千江。体不分水。沩曰。应须与么始得。仰曰。如金与金。终无异色。岂有异名。沩曰。作么生是无异名底道理。仰曰。瓶盘钗钏劵。(盂盆)沩曰。寂子说禅。如狮子吼。惊散狐狼野犴之属。以至沩山寝兴。试令原梦。仰山度水。香严过茶。二子智慧神通。过於目连鹙子。沩山问仰山。久不上来。当何所务。三日不相见。莫将故眼看。仰峤以锄畬下种对之。沩山赏其功行。杨无为问芙蓉楷。数年不见。参禅来。办道来。蓉云。不打这鼓笛。杨云。恁么则空游山水。百无所能也。蓉云。相别未久。善能高鉴。沩仰当行买卖。已是成交。欲令牙保分明。须要合同文契。咨和尚日用如何。沩山以中食夜寝对之。仰山道。亦不空过。锄畬下种。道不空过即得。中食夜寝。道不空过即难。仰山觉斧凿太深。回首吐舌惩悔。此处无金二两。俗人沽酒三斤。沩山道。寂子何得自伤己命。灵龟曳尾。拂迹成痕。吐墨海鱼。欲隐弥露。天童拈云。少当努力。老合歇心。为复是佛法商量。为复是世谛流布。若点检得出。一夏总不虚过。师吐舌云。口是祸门。

　　第二十三则赵州有无

　　举赵州云。有佛处不得住。(带累平人)无佛处急走过。(恐无利益)天童拈云。沉空滞迹。(堕坑落堑)犯手伤锋。(撞头磕额)俱未是衲僧去就。(一坑埋却)直须莫入人行市。(怯战不胜)坐他床榻。(着甚来由)正不立玄。(恐成赃滥)偏不附物。(怕惹官防)方能把住放行。(这边那边)有自由分(无可不可)。
　　师云。无尽灯录。僧辞赵州。州问什么处去。僧云。学人拟向南方学佛法去。天童不叙来原。这僧拟往南方学佛法去。责情棒。早合吃三十。所以赵州竖起拂子道。有佛处不得住。又恐怕掉这僧在无事界里。打净洁球子。所以又道。无佛处急走过。天童拈到这恰好处便休。本录更有语在。三千里外。逢人莫得错举。万松道。未发足以前。早已蹉过。僧云。恁么则不去也。万松道。是何心行。何不早恁么道。赵州道。去也由你。不去也由你。得恁么自由性。所以赵州道。摘杨花。摘杨花。诸方晚进。多以折柳送行人。古乐府意。彷佛赵州。忽若院主问赵州。曾到底吃茶去。不曾到底为甚也吃茶去。赵州呼院主。主应喏。州云。吃茶去。又作么生彷佛赵州意。天童拈赵州意。先识病证。次设治方。然后但除其病。不除其法。所以道。沈空滞迹。犯手伤锋。俱未是衲僧去就。这僧拟往南方学佛法。赵州先诊出两般病。然后对证设药。直须不入人行市。不坐他床榻。正不立玄。偏不附物。所以赵州道。有佛处不得住。无佛处即走过。虽治其沈空滞迹。立玄附物之病而不除。把定放行。随流得妙游戏神通自在之法。还会么。为甚如此。病多谙药性。经效敢传方。

　　第二十四则临济宾主

　　举临济两堂首座齐下喝。(虾蟆叫)僧问济还有宾主也无。(问取虾蟆)济云。宾主历然。(咄)天童拈云。杀人刀活人剑。在临济手里。(天童万松。岂可无分)虽然如是。当时便与一喝。(咄云。即今亦不迟)直饶大骋神通。也祇得同声相应(岂止在临济手里)。
　　师云。风穴参雪峰。尝问此话。峰叙与岩头钦山进途。而值临济已逝。不及参见。则曰汝欲会。当问取他子孙可耳。穴后见南院颙。举雪峰之意。院曰。雪峰古佛也。承天宗道。临济此语。走杀天下衲僧。我即不然。当时见僧举。但云一对无孔铁锤。万松咄云。百杂碎。临济一日问洛浦。一人行棒。一人行喝。那个亲。浦云。总不亲。济云。作么生得亲。浦便喝。济便打。盖临济宗风。当阳独露。全机大用。不贵言说。当时若问万松。两堂首座齐喝。还有宾主也无。咄云。宾主历然。临济有语无喝。天童有喝无语。如今杀人刀。活人剑。在万松手里。忽有人问。那个是宾。那个是主。咄云。具眼底辨取。

　　第二十五则洞山宾主

　　举洞山问隐山。(此回蹉过。他后难逢)如何是主中主。(这话)隐云。长年不出户。(出也)洞云。如何是主中宾。(特来参见和尚)隐云。青山覆白云。(去离不得)洞云。宾主相去几何。(一有多种)隐云。长江水上波。(二无两般)洞云。宾主相见。有何言说。(两口同一舌)隐云。清风拂白月。(不动唇皮善举扬)天童拈云。主也云藏顶相。(仰望不及)宾也雪压眉棱。(父少儿子老。举世所不信)相去也门司有限。(王入深宫。臣归私室)言说也玉振金声。(他日如何举似人)我此四句。且道与隐山是同是别。(因修者易。创立者难)丛林具眼者试请辨看(有名不在镌顽石)。
　　师云。潭州龙山禅师。参马祖。得道。隐潭州龙山。无人知者。山行迷路。或到之。一僧至。隐问自何而来。僧曰。某老宿处来。隐曰。老宿有何言句。僧曰。他云。说则千句万句。不说则一字也无。隐曰。恁么则蝇子放卵也。僧作拜。隐打之。洞山悟本。与密师伯到山前。见流水中有菜叶。拨草行六七里。忽见隐在庵前。便问此山无路。阇黎辈向何处来。洞曰。无路且置。和尚自何而入。隐曰。我不曾云水。洞曰。和尚住此山多少时也。隐曰。春秋不涉。洞曰。此山先住。和尚先住。隐曰。不知。洞曰。何谓不知。隐曰。我不从人天来。洞山良久。方问此话。隐山答毕。又问和尚见个甚么道理。便住此山。隐曰。我见两个泥牛斗入海。直到如今无消息。隐因有颂示之曰。三间茅屋从来住。一道神光万境闲。莫把是非来辩我。浮生穿凿不相关。隐自是焚庵。遁入深山幽寂之处。不知所在。犹自号隐山焉。无尽灯。主中主。作宾中主。为对下句主中宾。然失洞上四宾主血脉。僧问洞山如何是主中主。山云。阇黎自道取。僧曰。某道得底是客中主。如何是主中主。山曰。与么道则易。相续也大难。故天童作主中主。与答辞长年不出户。不失血脉。洞问如何是主中宾。隐云。青山覆白云。洞山尝云。青山白云父。白云青山儿。白云终日倚。青山总不知。洞云。宾主相去几何。待相去即向你道。隐云。长江水上波。正与法界观中海波喻合。或问恁么则禅不出教意。向道教还出得禅意么。或曰。禅教相去几何。恰道长江水上波。何得忘却。洞问宾主相见。万松道。还有眼么。有何言说。还有口么。隐云。清风拂白月。且道是何章句。宾向主说。则清风拂白月。主向宾言。则白月照清风。此犹是主中宾。宾中主边事。若是主中主。宾中宾。了没交涉。天童拈道。主也云藏顶相。且道与前青山覆白云。还相滥不。前句先山后云。若作青山起白云。意更稳顺。今言覆者。好云无事不离山也。天童云藏顶相。不必是山。投子颂云。无见顶露云攒急。既是无见顶相。明主边事。更用云攒。明主中主也。洞山道。道无心合人。人无心合道。欲识个中意。一老一不老。雪压眉棱。主中宾也。天童道。丝纶降。号令分。寰中天子。塞外将军。中外君臣。各安其分。门司。有限也。或谓玉振金声。梵音深妙也。你且道清风拂白月。有多少音响。竹林海巨川颂风铃云。铜唇铁舌太尖新。楼角悬来不记春。言外百千三昧法。因风说与个中人。且道他道甚来。善学柳下惠。终不师其迹。天童四句与隐山何别。更听风铃。子细分辨。

　　第二十六则云门佛法

　　举云门云。(龙王善降)佛法大煞有。(担取来填枯井)祇是舌头短。(争奈口门宽)复自云长也。(非但上至梵天。遍覆剎尘世界)天童拈云。云门大师。虽然自起自倒。(天使其人不自由)要且车不横推。理无曲断(明廉暗察。审录难瞒)。
　　师举乌石灵观禅师云。若言我不道。即哑却我口。若言我道。即秃却我舌。觉范道。佛法大有。祇是牙痛。云门首身。免挂后人唇齿。早有天童。放伊不过。祇见螳螂之前攫。不觉弹丸之后随。云门舌长。天童点检了也。更有一个。且待别时。

　　第二十七则沩仰摘茶

　　举沩山与仰山摘茶次。(大众普请宜先到)沩云。终日祇闻子声。不见子形。(茶树焉能鬲得伊)仰便撼茶树。(觌面相呈不较多)沩云。子祇得其用。(祇道得一半)仰云。未审和尚如何。(非但闻声。亦见其形)沩良久。(到退三千)仰云。和尚祇得其体。(六月债负热厮还)沩云。放子三十棒。(早来三十。替和尚吃)天童拈云。沩山仰山。父父子子。(夜半泼墨。日午点灯)丛林尽道各得一橛。(谁信道这橛是那橛。那橛是这橛)殊不知天共白云晓。水和明月秋(莫逆之友。休分彼此)。
　　师举首山念云。夫为宗师。须具择法眼始得。当时不是沩山。便是扶篱摸壁。万松道。酒不醉君子。棒不打好人。琅琊云。五更侵早起。更有夜行人。万松道。泽广藏山理能伏豹。琅琊又云。若不是沩山。洎合打破蔡州。万松道。倒得田单七十城。玄觉谓三十棒云。且道过在什么处。万松道。再犯不容。和声便打。佛鉴云。张公乍与李公友。待罚李公一杯酒。倒被李公罚一盏。好手手中无好手。万松道。某甲吃米。不似和尚吃盐多。沩仰父子。相见不对面。对面不相见。一人得用。令不孤行。一人得体。道无不在。仰山克己复礼。卑不动尊。沩山正令当行。杀人见血。念法华。琅琊觉。羡沩山父子。举临济家风。佛鉴服手搰了。难逢快便。不是天童拈出。沈埋洞上宗风。最好是父父子子。不同君君臣臣。三纲五常。世谛流布。仰山得用。沩山得体。诸方皆为各得一橛。而不劈开两破。富那夜奢问马鸣曰。锯义者何。鸣曰。与师平出。鸣问木义者何。奢曰。汝被我解。还会天童云天水月么。穴细金针才露鼻。芒长玉线妙投关。

　　第二十八则楞严推心

　　举楞严会上世尊告众云。若能推底是汝心。则认贼为子。(换了屋梁)修山主云。若能推底不是汝心。则认子为贼。(忍为绝后计)天童拈云。如今推也。是子是贼。(即在人心反覆间)买帽相头。(莫使直中直)食鱼去骨(须防人不人)。
　　师举楞严经云。阿难言。如来现今征心所在。而我以心推穷寻逐。即能推者。我将为心。佛言。咄。阿难。此非汝心。阿难矍然。避座合掌。起立白佛。此非我心。当名何等。佛告阿难。此是前尘虚妄相想。惑汝真性。由汝无始。至於今生。认贼为子。失汝元常。故受轮转。唐唯悫法师。科此经名八处征心。一神汤内泻。二灵膏返熁。三针治内障。四火角返搜。五神咒鞭治。六金刀坼脑。七针骸补助。此科第八名膏肓出鬼。天童略举云。若能推底是汝心。则认贼为子。衲僧门下。谓之认奴作郎。昔陶渊明蓝舆。一子与仆舁之。指仆谕子曰。此亦人子也。善待之。长者之言也。世谚有云。宁怜有力之奴。不爱无力之子。与前渊明之言。暗合吾宗。即妄即真。点化之旨。安国瑫云。得之於心。伊兰作栴檀之树。失之於旨。甘露乃蒺藜之园。修山主道。若能推底不是汝心。则认子为贼。白玉碾作象牙梳。黄金打作鍮石筯。弄巧成拙。有如此者。天台智者道。有人幼离乡。年长血气方刚。闻父在乡中为恶少年所欺。含恨还乡。图雪父耻。路人相伴。将至父舍。忽逢其雠。同伴戏之。指为其父。归人拜跪。鸣抱感泣。同伴笑曰。实汝父仇。归人欲打。手不能举。及至见父亦不感泣。此谕无作四谛。苦即是灭。集即是道。无灭道可修。无苦集可断。上生经道。不修禅定。不断烦恼。佛记此人。成佛无疑。近岁陈秀玉学士。尝问万松。弥勒菩萨。为什么不修禅定。不断烦恼。万松道。真心本静。故不修禅定。妄想本空。故不断烦恼。士复问香山大润和尚。山曰。禅心已定。不须更修。断尽烦恼。不须更断。复问竹林海巨川。川曰。本无禅定烦恼。士曰。唯此为快耳。楞严认贼为子。山主认子为贼。不是则业识茫茫。是则神通妙用。智觉禅师唯心诀云。痴爱成解脱真源。贪瞋运菩提大用。妄想兴而涅盘现。尘劳起而佛道成。天童道。如今推也是子是贼。一般面草。由人做造。相头买帽。比脚栽靴。他家自有儿孙。将来使用恰好。吃饭防噎。食鱼去骨。常作贼心。莫拈他物(参)。

　　第二十九则长庆有望

　　举长庆云。总似今日老胡有望。(自从胡乱后。盐醋更丰饶)保福云。总似今日老胡绝望。(社歌醉舞。带累平人)天童拈云。富嫌千口少。(得之本有)穷恨一身多(失之本无)。
　　师云。无尽灯。作总似今夜有望。绝望。圆通善国师。见玄悟玉。香山彝。言涉嘲谑。责曰。总似汝辈。佛法岂到今日。有以见先德忧念丛林之切矣。达磨西来。九年面壁。始遇知音。今长庆保福。列剎相望。钟梵交鸣。长庆一千五百人。保福七百余人。大弘雪峰之道。仪型禅苑清规。祖述少林。老胡有望也。洪州武宁慧安禅师。与圆通秀铁壁。同参天衣怀为法属。性皆刚直。安苦硬恬洁。非秀公若也。安居武宁荒村破院。单丁三十年。而圆通应诏住法云。其威光烜然。可以引致法友。而升青云。或时以书致安。安未尝拆而弃之。侍者不解其意。问之。安曰。吾始以秀有精彩。今知其痴也。夫出家儿。冢间树下。办那事。如救头然。无故於八达衢头。架大屋。养数百闲汉。此真开眼尿床。吾何复对语哉。然吾宗自此益微矣。汝辈犹能见之。今保福七百余人。武宁所谓吾宗自此益微矣。故云老胡绝望也。此犹是门庭施设边事。若也入理深谈。天童道。穷恨一身多。武宁单丁。犹为分外。不见道。若立一尘。家国兴盛。野老颦蹙。不立一尘。家国丧亡。野老讴歌。且道那个底是。碧岫峰头思大口。红尘堆里志公心。

　　第三十则石霜出世

　　举僧问石霜。真身还出世也无。(世还出真身也无)霜云。不出世。(还入世也无)僧曰。争奈真身何。(是出是入)霜云。琉璃瓶子口。(是世是身)天童拈云。通身及尽。(绵绵不漏丝)彻底无功。(了了忘担荷)撒手兴来。(云尚无心能出岫)随处得用。(卖尽风流不着钱)还识石霜老汉么。(左右觅便)当堂无影迹。(穷便穷如范丹)遍界不曾藏(富便富如石崇)。
　　师云。将为石霜祇会枯木死株。内绍外绍。今日负急临危。便道琉璃瓶子口。洞山道。此是一千五百人善知识语。於斯见矣。这僧知而故问道。真身还出世也无。石霜一往泛然而答道不出世。今诸方教乘师德。推让禅老。为出世间人。将谓高超三界。首出万灵也。昔王山法祖。侍磁州大明。戮力十年。躬为侍者。秘重深严。不见参学。一旦抽单。罔不疑怪。或问大明。侍者何往。明曰。诸方来诸方去。何介意哉。又问参学何似。明曰。道有参学。栽他头角。道无参学。减他威光。一众方疑或蒙印许。其后久隐西山太原府。府运两衙。请住王山。创建禅席。皆号开堂出世也。万松谓此非出世间。真入世间也。这僧问真身还出世也无。此问真身无相。还能出现说法利生也无。此非问出尘世。正问入廛垂手时节也。石霜常举君臣父子。至尊严烈。深处禁宫。故云不出世也。这僧也奇怪。便拏粗[打-丁+客]细。拈他空(去声)处道。争奈真身何。一则赤讳白誺。二则私窃欺公。两阵夹攻。决无活路。不意石霜。门欲阖一拶便开。船欲沈一篙便转。奉个琉璃瓶子口。便那里得来。所以天童道。撒手兴来。随处得用。为什么适来却道不出世。不见天童道。当堂无影迹。既无影迹。为什么道随处得用。不见天童道。遍界不曾藏。诸仁者为什么难会。此犹是喻。且道如何是法。周遍十方心。不在一切处。

　　第三十一则雪峰古涧

　　举僧问雪峰。古涧寒泉时如何。(为甚无风浪起)峰云。瞪目不见底。(许你眼明)僧云。饮者如何。(甘露洋铜。有利有害)峰云。不从口入。(玉液华池纳百川)僧举似赵州。(出一人口。入万民耳)州云。不可从鼻孔里入。(尽从这里流出)僧却问州。古涧寒泉时如何。(闽山远接太行山)州云苦。(裂舌不堪尝)僧云。饮者如何。(着甚来由)州云。死。(一坑埋却)雪峰闻云。赵州古佛。(善哉甘口鼠。食人不害疼)从此不答话。(阴蛆内胃)天童拈云。扶竖宗乘。须还大匠。(久向天童)雪峰辨一千五百人善知识身心。(为人如为己)赵州用一百二十岁老作家手段。(党理不党亲)不妨奇怪。(万松惯见似寻常)如今众中随言定旨。(痴人面前。不得说梦)乱作贬剥。(舌头压杀人)深屈古人。(死无对证)然则相席打令。似有知音。(易开终始口)镂骨铭心。罕逢明鉴(难保岁寒心)。
　　师云。南院礼雪峰为古佛。雪峰礼赵州为古佛。当时雪峰法道大行。睦州让云门以嗣之。玄沙为法眼之祖。两派之源。出於门下。赵州当燕赵乱罹之际。口如吹火。流俗薄之。及乎道力摄二王讲和。携手见师。禅床不下。时人方云。口似含珠。隐山所谓莫作是非来辩我。浮生穿凿不相关。雪峰以其南泉之子。长沙之兄。以白眉尊宿待之。一日赵州问僧。自何处来。僧曰。雪峰来。州曰。雪峰有何言句示人。僧曰。和尚寻常道。尽十方世界是沙门一只眼。你等诸人向什么处屙。州云。阇棃若回。寄个锹子去。僧问雪峰古涧寒泉时如何。动若云行。静如止水。正是湛不流处。死水里活计。这僧工夫到此。拈来呈似雪峰。若是万松门下。祇道乾曝曝地。一滴也无。这僧问以蹄涔。雪峰答以巨海道。瞪目不见底。何曾辜负他。这僧忻然。披襟当之道。饮者如何。你参透古涧寒泉。祇汝便是浮幢剎海。通身是水。谁吐谁吞。雪峰答个不从口入。大煞手亲眼辨。若论顺水推船。雪峰门下即得。其或逆风把柁。赵州门下不然。这僧疑根不断。再买草鞋。不远数千里。复举前话问赵州。至不从口入。州云。不可从鼻孔里入也。便用衲僧巴鼻。复问古涧寒泉时如何。州云。苦。这僧便合礼谢而退。不顾危亡。踏步向前。更问饮者如何。州云。死。没人情汉。一向尽法。不管无民。僧问如何是玄中玄。州云。汝玄来多少时也。僧云。玄之久矣。州云。若不遇老僧。几乎玄杀。赵州与睦州出语。毒如德山临济痛棒。雪峰后闻此语遥礼云。赵州古佛。峰从此不答话。此语疑杀天下人。你道以前还曾答话么。后来何曾持不语戒。天童拈道。扶竖宗乘。须还大匠。大慧杲宗门武库首篇云。王荆公一日问张文定公曰。孔子去世百年。生孟子亚圣。后绝无人何耶。文定公曰。岂无人。亦有过孔孟者。公曰。谁。文定公曰。江西马大师。坦然禅师。汾阳无业禅师。雪峰岩头。丹霞云门。荆公意不甚解。乃问曰。何谓也。文定曰。儒门淡薄。收拾不住。皆归释氏焉。公欣然叹服。后举似无尽。无尽抚几赏曰。达人之论也。遂援笔以纪之。故王荆公尝云。三代以前。圣贤多生吾儒中。三代以降。圣贤多生吾佛中。近代老青州。潭柘开山性和尚。韩相国。昉施学士宜生。曰二老若非事佛出家。皆王霸之器。是知颜孟之时。佛法未至。倘能事佛。必马鸣龙树之俦也。故雪峰辨一千五百人善知识身心。赵州用一百二十岁老作家手段。不妨奇怪。碁逢敌手。琴遇知音。如今众中。随言定旨。乱作贬剥深屈古人。矮子看戏。随人上下。然则相席打令。似有知音。便道赵州逢贱即贵。雪峰遇刚即柔。若存得失胜负。成何宗旨。镂骨铭心罕逢明鉴这僧一问。二老各出一只手。提起示人。与万世为龟为鉴。岂同参铁骑禅者。争锋竞锐。还会天童出身句么。临危知己少。闲话赤心多。

　　第三十二则国师侍者

　　举国师三唤侍者。(老不歇心)侍者三应。(少不努力)国师云。将为吾辜负汝。(落花有意随流水)谁知汝辜负吾。(流水无心送落花)天童拈云。仁义道中。(不得不呼)得资分上。(不得不应)再呼能再应。(独掌不浪鸣)论实不论虚。(我唤君须应)且道有辜负无辜负。(行说好话)皓玉无瑕。雕文丧德(劈破面皮)。
　　师云。僧举前话问玄沙意旨如何。沙云。却是侍者会。万松道。不得动箸。玄觉征问僧。那里是侍者会处。僧云。若不会。争解恁么应。玄觉云。汝少会在。万松道。垛根衲子。有甚么限。又云。若於这里商量得去。便见玄沙。万松道。且归林下去。赵州云。如人暗中书字。字虽不成。文彩已彰。万松道。明眼人难瞒。玄沙举处。以己方人。浑沦无孔铁锤。穿凿千窗百孔。若是万松见侍者三唤三应。祇向道。辅弼宗师。不废光彩。许大忠国师。着甚死急道。将为吾辜负汝。侍者当时见道。谁知汝辜负吾。好道和尚年尊。别请人好。可惜放过。被玄沙赃诬道。却是侍者会。以至玄觉问僧道。若不会。争解恁么应。特舍汉。胡张三。黑李四。与汝同参。所以玄觉道。汝少会在。玄觉到此便合休去。又道。若於这里商量得去。便见玄沙。所谓第三句荐得。自救不了。据实论之。若道这僧会。国师道。谁知汝辜负吾。若道这僧不会。争解恁么应。所以赵州道。字虽不成。文彩已彰。一锤两当。须是这老汉始得。天童拈处。一向裁长补短。就下平高。颇怪国师妄加穿凿道。皓玉无瑕。雕文丧德。大小大天童。呆汉作保。忽有人问万松又作么生。向道祇恐不是玉。是玉也大奇。

　　第三十三则韶山是非

　　举僧问韶山。是非不到处。还有句也无。(掩耳偷铃汉)山云有。(可知礼也)僧云。是甚么句。(是非到处)山云。一片孤云不露丑。(无眼人见)天童拈云。通身回互。不触尊严。(识法者恐)退位傍提。要当宛转。(谁敢当头)还见韶山相为处么。(儿孙得力)尽力推爷向里头(室内不知)。
　　师云。雒京韶山寰普禅师。嗣夹山。当时遵布衲。机辩冠众。与山往复词多不录。佛果云。遵布衲如虎带角。凛凛威风。争奈韶山。解据虎头。收虎尾。直得步步登高。声声相应。还知二老落处么。好手手中夸好手。红心心里射红心。诸方竞传韶山降遵布衲。挫白头因。而不知深得洞上深细血脉。一日僧问如何是本来面目。山云。砖镜台前不露颜。天童不辜负他。对众拈出。一日僧问是非不到处。还有句也无。永嘉道。是非之惑。绵微难见。神清虑静。细而研之。言之兴也。是非所以成。其实是非不到处。言思路绝。分别意穷。天童却道。堂堂坐断舌头路。应笑毗耶老古锥。若是无舌人解语。借路能来。洞山道。但能莫触当今讳。也胜前朝断舌才。道个一片孤云不露丑又何妨。洞山所谓胡家曲子。不堕五音。韵出清霄。任君吹唱。恁么看来。韶山道。有又何妨。但能句不落言思。曲不犯宫商。云不露丑拙。言满天下。无口过也。所以天童道。通身回互。不触尊严。与不犯宫商。不较多也。退位傍提。要当宛转。此是善财於别峰参见德云。回互正位底时节也。还会尽力推爷向里头么。僧问九峰虔侍者。如何是外绍。峰云。不借别人家里事。僧云。如何是内绍。峰云。推爷向里头。天童更加尽力两字。唤作全身担荷。彻底承当。忽遇赵州十八上破家散宅。又作么生。到来家荡尽。免作屋中愚。

　　第三十四则临济祸事

　　举僧问临济。如何是吹毛剑。(鬼擘口)济云。祸事祸事。(灭门殆户)僧礼拜。(强鬼出现)济便打。(急急如律令)僧问巴陵。如何是吹毛剑。(赖是巴陵)陵云。珊瑚枝枝撑着月。(宁可截舌)天童拈云。杀人刀。一毛不度。(西天令严)活人剑。一毫不伤。(恕卿无罪)有意气时添意气。(刑过无小)不风流处也风流(宥过无大)。
　　师云。镇州临济义玄禅师道。我於先师处。三顿吃六十棒。如蒿枝拂相似。故家风号全提真吼。这僧是个亡命没兴汉。引颈受刃道。如何是吹毛剑。此谓之索剑吃。临济道。祸事祸事。如拔剑一挥。且贷汝残生。这僧不看阵势。尚敢礼拜。杀人可恕。情理难容。济便打。尽令而行。笤帚也须三段。前车已覆。后车改辙。业重衲僧。尚问巴陵如何是吹毛剑。赖是巴陵有收有放。能纵能夺。陵讳颢鉴。始见云门。门举雪峰曰。开却门。达磨来也。汝意作么生。陵曰。筑着和尚鼻孔。门曰。修罗王恶发。打须弥山一掴。[跳-兆+孛]跳上梵天报帝释。你为甚么却向日本国里藏身。陵曰。莫与么心行好。门曰。汝道筑着鼻孔。又作么生。陵后住岳州巴陵新开寺。僧问祖意教意。是同是别。陵云。鸡寒上树。鸭寒入水。问如何是提婆宗。陵云。银椀里盛雪。这僧问如何是吹毛剑。陵曰珊瑚枝枝撑着月。陵告众曰。吾答此三转语。已报云门恩了也。自此不作忌斋。十洲记。南海底盘石上生珊瑚树。有枝无皮。如玉红润。感月而生。故枝头皆有月晕。巴陵以此语答吹毛剑。岂可以识情卜度。真云门子。睦州孙。故天童道。杀人刀。一毛不度。活人剑。一毫不伤。衲僧七事随身。远圆鉴。令青华严颂此在十六题。夹山会下一僧到石霜。入门。便道不审。霜曰。不必阇黎。僧曰。与么则珍重。又到岩头。如前。岩乃嘘两声。僧曰。与么则珍重。才回步。头曰。虽是后生。亦能管带。僧归。举似夹山。山明日上堂。乃唤石霜岩头归这僧出来。如法举似前话。僧举了。山曰。大众还会么。若无人道。老僧不惜两茎眉毛道去也。乃曰。石霜虽有杀人刀。且无活人剑。岩头且有杀人刀。亦有活人剑。且杀人刀一毛不度。吹毛度刃。尚为两段。刜锺利剑。谁敢当锋。活人剑。一毫不伤。天下人恩归有地。意气不从天地得。风流岂是刻雕成。不见道。伤鳖恕龟。杀活在我。

　　第三十五则洞山体佛

　　举洞山垂语云。体得佛向上人。方有说话。(方无说话分)僧问如何是佛向上人。(有说话分。快说快说)山云。非佛。(借得口来)法眼云。方便呼为佛。(大似压良为贱)天童拈云。二老宿相去多少。(料掉没交涉)直是刀刁相似。(毫厘有差)奈何鱼鲁参差。(天地悬隔)到这里转劫外机。(洞山宗旨)放风前箭。(法眼家风)横身担荷。(法眼粗心)撒手承当。(洞山细意)具这般眼目始得。(洞山左眼半斤。法眼右上八两)还辨得么。(变跄劈脸。改头换面)易分雪里粉。(一有多种)难辨墨中煤(二无两般)。
　　师云。洞山垂语。要体得佛向上人。方有说话分。万松道。体得佛向上人。方无说话分。洞山已过犯弥天。万松更弥天过犯。更有个不识好恶底僧。问如何是佛向上人。此唤作望空启告。洞山道。非佛。此唤作传言送语。我且问你。佛向上人。还解问答么。张无尽。举傅大士颂曰。空手把锄头。步行骑水牛。人从桥上过。桥流水不流。皓布裈曰。此即颂得法身边事。颂不得法身向上事。无尽曰。请和尚颂。皓曰。昨夜雨霶烹。打倒蒲萄棚。知事普请行者人力。拄底拄。撑底撑。撑撑拄拄到天明。依旧可怜生。云居膺初见洞山。山问阇黎名什么。居曰。道膺。山曰。向上更道。居曰。向上则不名道膺。山云。与吾在云岩时祇对一般。这个唤作识尊卑。分贵贱。法眼道。方便呼为佛。大似奴郎不辨。宾主不分。所以天童道。二老宿相去多少。直是刀刁相似。柰何鱼鲁参差。我且问你。洞山道。非佛。法眼道。方便呼为佛。如何是刀刁鱼鲁处。洞山转劫外机。法眼放风前箭。一个是全提那畔。一个是曲为今时。洞山是撒手承当。法眼是横身担荷。具这般眼目始得。水中择乳。还辨得么。须是鹅王。易分雪里粉。幸遇洞山。难辨墨中煤。皆因法眼。镜清道。毗卢有师。法身有主。云门尝云。矢上加尖。法眼道。形兴未质。名起未名。诸方皆谓如水作波。波即是水。雪粉各异。墨煤性同。不是天童。分疎不下。忽若圭峰道。镕瓶盘钗钏为一金。搅酥酪醍醐为一味。又作么生。也不如石头道。衲被蒙头万事休。此时山僧都不会。

　　第三十六则修山凡夫

　　举修山主垂语云。具足凡夫法。(少一物不成世界)凡夫不知。(当局者迷)具足圣人法。(眼中添屑)圣人不会。(身贤不觉贤)圣人若会。即同凡夫。(但有纤毫即是尘)凡夫若知。即是圣人。(一念回光。便同本得)天童拈云。收得安南。(及尽凡情)又忧塞北。(犹存圣解)到这里十成底事。(半是私房半是贼赃)一时扬却。(公私得济)始得稳坐地。(更须赶起)还端的么。(更须了细)一等平坏(两既不成)泯然自尽(一何有尔)。
　　师云。抚州龙济山主。绍修禅师。始与法眼辈。同参地藏。谓己已臻其极。暨辞至建阳途中谈法次。眼忽问长庆道。万象之中独露身。是拨万象。不拨万象。修曰。不拨。眼曰。说甚拨不拨。修懵然。却回地藏。地藏曰。子去未久。却回何为。修曰。有事未决。岂惮跋涉。藏曰。汝跋涉许多山川。也还不恶。修不谕。乃问。古人道。万象之中独露身。意旨如何。藏曰。汝道拨万象不拨万象。修曰。不拨。藏曰。两个也。修骇然。沈思。乃曰。未审古人拨不拨。藏曰。汝唤甚么作万象。修方省悟。即辞追见法眼。眼语意与地藏如一。眼既住崇寿。修随众淘汰言句。放旷游处。后唐永和初。十数禅人坚请令住龙。济山之宝峰岩。修虽不务聚徒。而徒自至。提训之暇。作诸章句。盛行於世。一日上堂道。具足凡夫法。凡夫不知。凡夫背觉合尘。迷己逐物。法眼道。微言滞於心首。恒为缘虑之场。实际居於目前。翻成名相之境。虚生浪死。不自觉知。修公打草惊蛇。贵要回光返照。忽然自肯直下承当。本自圆成。不劳修证。眼不见眼。心不知心。於无了知。不辨真实。智证双亡。打成一片。故曰。圣人不会。情存一念悟。宁越昔时迷。故曰。圣人若会。即同凡夫。终日圆觉。而未尝圆觉。故曰。凡夫若知。即同圣人。宋孝宗皇帝注圆觉经。赐径山慈辩禅师。宝印作序。序中有曰。裴相云。终日圆觉而未尝圆觉者。凡夫也。具足圆觉而住持圆觉者。如来也。印乃倒其说曰。具足圆觉。住持圆觉者。凡夫也。终日圆觉。未尝圆觉者。如来也。万松道。正合修山主意。本录中更有语。天童略之。录云。此两语。一理二义。万松道。一句是凡。一句是圣。不知不会是一。有迷有悟是二。所以天童道。收得安南。又忧塞北。不见玄沙道。谛当甚谛当。敢保老兄未彻在。藏尽楚天月。犹存汉地星。更须将十成底事。对众扬却。祇如适来道。真空为缘虑。即同凡夫。三祖信心铭道。莫逐有缘。勿住空忍。一种平怀。泯然自尽。天童以一种为一等更佳。但略前两句。即前一理二义。故不重出。万松撮来完成四句。使三祖与修山相见。天童与万松同参。后生可畏。焉知来者。不如今也。

　　第三十七则石梯问去

　　举石梯问侍者什么处去。(不覆堂头。便属偷暇)者云。上堂斋去。(不可别道)梯云。我岂不知汝上堂斋去。(何须更问)者云。除此之外。别道什么。(文不加点)梯云。我祇问汝本分事。(早是分外)者云。若问本分事。某甲实是上堂斋去。(几不问过)梯云。不谬为吾侍者。(和尚大善知识)天童拈云。放过即不可。(和尚照顾禅床)如今直与扭得鼻孔痛。(便好下手)打得骨头出始得。(暂借和尚拄杖)免见瞎驴趂大队。(牵来拽磨)所以道平地上死人无数。(此病最难医)透得荆棘林是好手。(劈口掌云。透也有甚难)且道适来这僧透得也未。(更要第二掴)多虚不如少实(逆水撑舟。不离旧处)。
　　师云。石梯法嗣鄂州茱萸。师资皆亡其名。萸嗣南泉。梯。泉孙也。一日侍者请梯入浴。梯曰。既不洗尘。亦不洗垢。浴作什么。者云。和尚先去。某将皂角后来。梯乃笑。佛鉴拈云。石梯年老。侍者年少。虽然老少不同。其奈头脑相似。天童拈这公案。便觉佛鉴能判而不能断。一日石梯问侍者什么处去。本分宗师。常以本分事为人。侍者却道我上堂斋去。若总恁么。胡张三。黑李四。也合罢参。祇恐不是玉。是玉也大奇。梯云。我岂不知汝上堂斋去。水浸麻绳。一股股紧。者云。除此之外。道什么。火烧竹筒。一节节热。这老汉着甚死急。我问汝本分事。且道是侍者不本分。石梯不本分。洞山聪尝自负柴上山。路逢一僧。问山上有柴。何故更将上去。聪便放下柴於地云。会么。僧云。不会。聪云。我要烧。侍者也甚奇怪道。若问本分事。某甲实是上堂斋去。佛事人情。一时周足。石梯无奈之何。满口许他道。不谬为吾侍者。石梯既许他。天童为甚却道放过即不可。更要扭得鼻痛。打得骨出。天童前来拈雪峰问僧甚么处去。僧云。普请去。峰云。去。拈道动着三十棒。恐人一向学平实禅。这里却道免见瞎驴趂大队。曹溪波浪如相似。无限平人被陆沈。所以道平地上死人无数。天童引入荆棘林中道。透得底是好手。侍者且置。忽有人问万松。这荆棘林作么生透。向道今日实是从希家斋来。不见道。多虚不如少实。

　　第三十八则法眼声色

　　举僧问法眼。声色两字如何透得。(莫错认)眼云。大众若会这僧问处。透声色也不难。(实是声色端的难透)天童拈云。从前不了。(满眼满耳)祇为家贼难防。(识得不为冤)直下分明。(见闻不昧)且向草庵止宿(这客作汉)。
　　师云。无尽灯僧问法眼。声色两字。甚么人透得。眼谓众曰。且道这个僧透得也未。若会此僧问处。透声色即不难。天童略之道。僧问法眼声色两字。如何透得。这个唤作当阳显露。这僧恁么来。莫作色会。这僧恁么问。莫作声会。所以白水道。山僧不欲向声前句后。鼓弄人家男女。何故。为他声不是声。色不是色。僧问寿州资寿院圆澄岩禅师。一大藏教中。还有奇特事也无。岩云。恐汝不信。僧云。如何是奇特事。岩云。黄底是纸。黑底是墨。恁么会得。莫去言句上咬嚼。闻声见色。直透那边有甚么难。才入言思。影响碍却。卒难领会。赤穷官长。使偷钱奴。上阵将军。骑啮人马。谁知顽仆劣马。解用成功。得力儿孙。不绍家业。长者审知是子。客作自为贱人。纵能跨色骑声。不离驴前马后。要识宅中长者么转身就父无标的。拈却花冠不得名。

　　第三十九则夹山目前

　　举夹山云。目前无法。(背后底聻)意在目前。(莫错认)他不是目前法。(是你眼睛)非耳目之所到。(声色纵然。见闻不昧)天童拈云。夹山老子解开布袋头。(财不着身。痛不着己)将差珍异宝(山材野物)撒向诸人面前了也。(见者有分)正当恁么时作么生(任情取舍)路不拾遗。君子称美(不义之财。於我如浮云)。
　　师云。北院通禅师问夹山。目前无法。意在目前。他不是目前法。非耳目之所到。岂不是和尚语。夹曰。是。通乃掀倒禅床叉手立。夹起来打一拄杖。通便下去。法眼云。且他掀倒禅床。何不便去。须待他打了才去。意在什么处。万松道。我当时见道岂不是和尚语。蓦面唾云。咬屎橛汉。拽棒打出。北院也好有后手。法眼拈出令后人见。可谓为众竭力。祸出私门。洛浦尝举此话问彦从上座。那句是宾。那句是主。也权借此问以为影草。今天童特举此话。着实为人。王婆奶子行人事。紫罗帐里撒珍珠若是识便宜底。其珠遍地。目睹如泥。僧问圆通秀铁壁。知师久蕴囊中宝。今日筵前略借看。壁道君子爱财。取之有道。还知天童路不拾遗处么。满船珍宝沈江去。谁羡芒绳十陌钱。

　　第四十则赵州把定

　　举赵州云。把定乾坤眼。(眉毛有几茎)绵绵不漏丝毫。(老贼何消强出头)我要你会。(见我见你。眼里眼外)你又作么生会。(问取乾坤眼)天童拈云。还端的也未。(疑则别参)直饶你这里会得七穿八穴。(空使童人。下锹下镢)我也知你出赵州桊缋不得(为什么却在万松眼窝里)。
　　师云。僧问九峰虔禅师。如何是乾坤眼。峰曰。乾坤在里许。僧曰。乾坤眼何在。峰曰。正是乾坤眼。僧曰。还照烛也无。峰曰。不借三光势。僧曰。既不借三光势。凭何照烛。唤作乾坤眼。峰曰。若不如是。髑髅前见鬼人无数。所以赵州把定乾坤眼。绵绵不漏丝毫。又道若有一丝毫。即是一丝毫。所谓但有纤毫即是尘。又道一法若存。翳入眼睛。眼睛不明。世界峥嵘。尚有人道。山河大地。岂不磕破眼睛。有底见道。尽大地是沙门一只眼。那里放鼻孔。万松道。尽大地是沙门鼻孔。何处着眼。直饶你互夺互存。双收双放。我更问你耳朵向什么处着。所以赵州道。我要你会。天童道。还端的也无。又道直饶你这里会得七穿八穴。我也知你出赵州桊缋不得。天童恁么道。是眼内语。眼外语。争如[翟*支]瞎赵州眼。方见眉毛向上人。

　　第四十一则灵云露柱

　　举镜清问灵云。混沌未分时如何。(谁教汝凿窍)云曰。露柱怀胎。(暗中书字。文彩已彰)清云。分后如何。(许多时甚处去来)云曰。如片云点太清。(话作两橛)清云。祇如太清还受点也无。(事无一向)云不对。(何不早道)清云。恁么则含生不来也。(将头不猛)云亦不对。(重说偈言)清云。直得纯清绝点时如何。(犹有这个在)云曰。犹是真常流注。(合口了却开得)清曰。如何是真常流注。(无风起浪作么)云曰。似镜常明。(犹为剩法)清云。向上更有事不。(不可即这里坐杀)云曰。有。(何不道无)清曰。如何是向上事。(乞闻一声)云曰。打破镜来与子相见。(有甚么眼)天童拈云。分与未分。(已筑界墙)玉机夜动。(踏翻关捩)点与不点。(带累晴空)金梭暗抛。(已彰文彩)直是一色纯清。(黄河上源浊)未得十成安稳。(店司安下)且道打破镜来。向什么处相见。(惭惶杀人)还会么。(是何心行)清秋老兔吞光后。(谁共澄潭照影寒)湛水苍龙蜕骨时(高出层霄望不穷)。
　　师云。首楞严道。如急流水。望为恬静。流急不见。非为无流。灵云唤作真常流注。圆觉经道。潜续如命。为寿者相。诸方谓之命根不断。一条红线掌中牵。分与未分。点与不点。是衲僧家常茶饭。最好是打破镜底时节。命根断处。妄识销镕。流注枯乾。无寿者相。正恁么时。向甚么处与灵云相见。天地黯黑。如一锭墨相似。唤作衲僧夺胎换骨。转身一路。吹残劫烧灰飞后。突出虚空未兆前。

　　第四十二则石巩弓箭

　　举石巩上堂。乃张弓架箭。(各自念得佛堂经)三平擘开[离-蹂+月]当之。(宿世冤家。因缘聚会)巩云。一张弓。两只箭。祇射得半个圣人。(未拈弓箭。好个圆全长老)天童拈云。石巩习气不除。(却不酸醋气)三平相席打令。(恰似个丈夫儿)却云。三十年一张弓。两只箭。祇射得半个圣人。(天不降全)岂不是以己方人。(仁者见之谓之仁)大都不入惊人浪。(却解折折弓箭)到了难寻称意鱼(人心难满)。
　　师云。无尽灯具云。抚州石巩慧藏禅师。本弋猎人。逐鹿至马祖庵。机缘契会。投祖出家。住院。凡见僧执弓架箭以示之。三平至。巩曰。看箭。平拨开胸曰。此是杀人箭。活人箭又如何。巩扣弦三下。平便展拜。巩曰。三十年。举一张弓。架两只箭。祇射得半个圣人。遂折折弓箭。平后见大颠。举似之。颠曰。既是活人箭。为甚向弦上辨。平无对。颠曰。三十年后。要人举此话也难得。万松道。今日幸遇和尚。云门问长庆。如何道。免得云作半个圣人。长庆云。若不还价。争辨真伪。门云。入水见长人。万松道。真鍮不换金。首山云。人人尽道三平中的。莫屈他也无。良久云。机关不是韩光作。莫把胸襟当等闲。万松道。切忌诈明头。姜山爱云。射虎不真。徒劳没羽。万松道。不见道半个圣人。佛鉴云。大小三平。元来祇是死汉。若非死汉。又觅甚么活人箭。石巩龙头蛇尾。矢在弦上。又却不发。当时若便与一箭。那里得来。更要大颠作死马医。医之不瘥。从他掘地深埋。且如智海恁么批判古今。还有过也无。乃云。细雨洒花千点泪。淡烟笼竹一堆愁。万松道。烦恼皆因强出头。法灯颂云。古有石巩师。架弓箭而坐。如斯三十年。知音无一个。三平中的来。父子相投和。子细返思量。元伊是射垛。万松道。灵山授记。未似今日。天童略之云。石巩上堂。乃张弓架箭。三平擘开胸当之。巩云。一张弓。两只箭。三十年祇射得半个圣人。俱胝因天龙一指头禅。一生受用不尽。故凡有所问。祇竖一指。石巩因张弓架箭而悟。故常以张弓架箭示人。云顶敷道。道吾舞笏同人会。石巩张弓作者谙。三平擘胸当之。一等是弄粥饭气。不妨应时及节。佛果引三平颂云。解擘当胸箭。如何祇半人。为从途路得。所以不全身。这般说话。大似减人光彩。万松即不然。受箭张弓处。师资本一人。不离华下路。便见洞中春。天童道。张弓底习气不除。受箭底相席打令。所以耽源交拳。仰山女拜。为复是全提作用。为复是时节因缘。却道三十年张弓架箭。祇射得半个圣人。万松道。石巩示不全之肯。天童真以己方人。还知石巩信彩处么。祇将日月为香饵。应手华鳞忽上钩。

　　第四十三则云门法身

　　举僧问云门如何是清净法身。(不是目前机)门云。花药栏。(开口斯当)僧云。便恁么去时如何。(莫错认)门云。金毛师子。(一手抬一手捺)雪窦着语云。太无端。(一箭射两垛)天童拈云。贼来须打。(泥里着棘针)客来须待。(苦口是良药)云门。雪窦。二俱作家。(祇会待客。不解打贼)这里莫有便恁么去者么。(唆猫入枯井)切忌撞头磕额(暮故瞎茅广)。
　　师云。万松昔在大庆寿玄悟席下。一年入室两度。经半年。才得告香入室。室中举问玄沙如何是清净法身。沙云。脓滴滴。此是玄悟之师。高邮定和尚悟处。今日看来这清净法身话。玄沙答得最强。高邮悟处更的。云门答花药栏。权实并举。道金毛师子。褒贬双行。这僧道。便恁么去。雪窦道。太无端。可谓贼来须打。客来须待。雪窦道。花药栏。莫颟顸。星在称兮不在盘。恐人错认一机一境。不荐普天匝地一段大事。便是撞着露柱。磕破灯笼。唤作撞头磕额。此犹可恕。忽然向花药栏上绊番。金毛师子上磕倒。也大煞粗心。不见保福因僧侍立。福曰。你得与么粗心。僧曰。甚处是某粗心处。福拈一块土度与曰。抛向门外着。僧抛了却来曰。甚处是某粗心。福曰。我见你筑着磕着。所以道你粗心。雪窦拈云。然则这僧被热谩。争奈真不掩伪。曲不藏直。雪窦将今视古。於理不甘。你这一队汉。或僧堂里来。寮舍内出。筑着磕着。亦乃不知。近来粗心转盛。我若放过。便见诸方捡责。卓拄杖下座。天童道撞头磕额。保福道。筑着磕着。且道是同是别。雪窦道这僧被热谩。且道云门何似保福。难甘放不过。雪窦何似天童。保福门下。昔日粗心尚多。万松门下。近日粗心更甚。何也。觅个筑着磕着底也不可得。

　　第四十四则曹山父子

　　举僧问曹山。子归就父。为什么父全不顾。(下不论上)山云。理合如斯。(清官易断)僧云。父子之恩何在。(粉骨难酬)山云。始成父子之恩。(至化无私)僧云。如何是父子之恩。(大功不宰)山云。刀斧斫不开。(甚处下手)天童拈云。翡翠帘垂。丝纶未降。(枢密不得旨)紫罗帐合。视听难通。(尊严不露颜)犯动毛头。月升夜户。(照不失虚)密移一步。鹤出银笼。(穿开碧落天)还知么。(这里使不着)脱身一色无遗影。(太平本是将军致)不坐同风落大功(不许将军见太平)。
　　师云。礼记缁衣子曰。王言如丝。其出如纶。王言如纶。其出如綍洪觉范天觉奏号圆明宝觉禅师。其深机妙智。真不忝所赐。尝云。机贵回互。使不犯正位。语忌十成。使不落今时。沩仰父子。曹洞师资。为两派之源。洞山法付曹山曰。子真法器。吾久知之。我於先师处亲传宝镜三昧。事穷的要。今付授汝。仍以纲要。三颂。三渗漏。付之。山徧礼祖塔。因拟曹溪之号。所至以曹名其居。故号曹山。曹洞正宗。於今鼎盛。僧问子归就父。为什么父全不顾。这僧久参洞上。将深密威严处。置个问端。曹山识法者恐。不敢犯令泄机。祇答理合如斯。这僧要穷堂奥。深入虎穴道。父子之恩何在。曹山不伤风化。不动音容。答道。始成父子之恩。这僧放无底末。更问如何是父子之恩。曹山尽力提持。罄囊分付。道。刀斧斫不开。此退位朝君。转身就父处。不道同。祇是无别。天童於夜明帘外。空王殿中。借无舌人传宣。敕无耳人承旨。此犹是月升夜户边事。鹤出银笼一句。作么生道。九皋才翥翼。千里漫追风。

　　第四十五则白水沙水

　　举白水垂语云。眼里着沙不得。(唤甚作沙)耳里着水不得。(唤甚作水)僧便问如何是眼里着沙不得。(又撒一把)水云。应真无比。(从来不眼花)僧云。如何是耳里着水不得。(更灌一杓)水云。白净无垢。(不曾挑耳塞)天童拈云。白水老人。可谓大而无外。(绵绵不漏丝)小而无内。(关扫不容尘)具足千变万化。(不借别人家里事)祇个赤手空身。(将无作有旋支梧)不受一滴尘。(失之本无)直是满眼满耳。(得之本有)还见么。(却恁么去)立足无闲地。(看脚下)知心有几人(不道无。祇是少)。
　　师云。筠州高安白水院本仁禅师。参洞山。问。未有之言。请师示诲。山以不诺无人肯答之。水得旨后。昭宗天福。止洪井白水。众盈三百。上堂曰。老僧寻常不欲向声前句后。鼓弄人家男女。何故声不是声。色不是色。僧问如何是声不是声。水曰。唤作色得么。僧曰。如何是色不是色。水曰。唤作声得么。僧作礼。水曰。且道为汝说。答汝话。若人辨得。有个入处。万松尝教人看此话。虽明劫外机。不坏世间相。所以道他参活句。不参死句。今日将声色话鼓弄人家男女。又道眼里着沙不得。耳里着水不得。雪窦亦曾举此两句。后却番案云。眼里着得须弥山。耳里着得大海水。白水虽无后段。暗中打做一团。这僧问如何是眼里着沙不得。水曰。应真无比。又问如何是耳里着水不得。水曰。白净无垢。和雪窦收拾了也。佛鉴拈云。远观山有色。近听水无声。此一联语。是题山水画图。佛鉴拈来出一只眼。远山有色。时人知有。近水无声。令人疑着。所以天童道。虽大而无外。小而无内。千变万化不彰形。满眼满耳无一点。尽大地是沙门一只脚。正好移身换步。胜默老师道。地藉不履而能行。心赖无知而展照。天童却道。立足无闲地。万松道。正好移身换步。又作么生。肚里觑破脚。

　　第四十六则参同回互

　　举参同契云。回互不回互。(大人得自在)僧问云门。如何是回互。(不合恁么问)门指板头云。不可唤作板头。(切忌触讳)僧云。如何是不回互。(正好恁么问)门云。这个是板头。(亲言出亲口)天童拈云。石头舌头无骨。(甚不得道)云门眼里有筯。(觑透心肝)千古之下。声光赫扬。(也要天童举觉)如今要把手共行。直须恁么。始解不恁么。(得恁么无碑记)然后没交涉。(可煞有禅)还相委悉么。(卒客无卒主)少年曾决龙蛇阵。(三十年久向天童)潦倒还听稚子歌(今日错为人下注脚)。
　　师举参同契云。门门一切境。回互不回互。回而更相涉。不尔依位住。大慧杲上堂云。今朝又是五月五。大鬼拍手小鬼舞。蓦然撞着桃符神。两手椎。胸叫冤苦。艾人云。休叫苦。遂拈拄杖卓一下云。祇有一处堪回互。回互不回互。回而更相涉。掷下云。不尔依位住。参万松道。祇有一处堪回互。云门道。唤甚么作板头。锺馗桃符走入大慧拄杖里去也。回互不回互。回而更相涉。大鬼小鬼向艾人鼻孔里藏身。掷下拄杖云。不尔依位住。云门道这。个是板头。僧问云门。如何是一切智智清净。此问出大般若初分难信解品。八十余科。若一切智智清净。更互相涉。无二无二分。无别无断故。云门答云。僧堂走入佛殿里去也。云门常用此机。人多难解。万松颂出。佛殿入灯笼。牛皮鞔露柱。无二无二分。无别无断故。天童要与石头云门把臂共行。直须恁么。始解不恁么。正是回互不回互。唤甚么作板头时节。又道然后没交涉。不尔依位住。这个是板头时节。此唤作决龙蛇阵。作么生是听稚子歌处。万松没去着。与人说公案。

　　第四十七则芭焦拄杖

　　举芭蕉示众云。你有拄杖子。我与你拄杖子。(骨堆上添土)你无拄杖子。我夺你拄杖子。(出土处掘坑)天童拈云。你有则一切有。(人人具足)你无则一切无。(脱体全空)有无自是当人。(圆同太虚。无欠无余)与夺关芭蕉甚事。(良由取舍。所以不如)正恁么时。作么生是你拄杖子(和声便打)。
　　师云。郢州芭蕉山慧清禅师。嗣南塔光涌。涌嗣仰山。蕉乃沩山重孙也。上堂曰。我二十八到仰山。见南塔上堂曰。汝等诸人。若是个汉。才出母胎。便作师子吼解。岂不快哉。当时我於这下歇得身心。便依之五载。蕉示众曰。你有拄杖子。我与你拄杖子。万松道。祖师不西来。少林传妙诀。何须达磨直指人心。又道你无拄杖子。我夺你拄杖子。直饶一物不将来。更须放下始得。大沩喆云。大沩即不然。你有拄杖子。我夺你拄杖子。你无拄杖子。我与你拄杖子。大沩既如是。诸人还用得也未。若人用得。德山先锋。临济合后。若用不得。且还本主。万松道。顺水推船。时人知有。天童拈出。大丈夫儿。有无在己。不受芭蕉处分。这个从上来。唤作衲僧拄杖子。天童恐当人讳却更道。正恁么时作么生是你拄杖子。直饶拈得出。莫教万松见。折做八截。烧灰扬却。万松老矣。留得也好。何也。有时扶过断桥水。几度伴归明月村。

　　第四十八则香严枯木

　　举僧问香严如何是道。(看脚下)严云。枯木里龙吟。(不因墙外底。争得到长安)僧云。如何是道中人。(解行巇崄路。不在系行缠)严云。髑髅里眼睛。(贪寻芳草路。迷却故园春)僧举问石霜。如何是枯木里龙吟。(这哑汉何不高声问)霜云。犹带喜在。(苍天苍天)僧云。如何是髑髅里眼睛。(这瞎汉还见山僧么)霜云。犹带识在。(莫错认)天童拈云。王居门里。(穴不栖巢)臣不出门(明不越户)。
　　师云。邓州南阳香严寺智闲禅师。依大沩究涅盘之理。沩曰。我不问汝平生卷册上记得底学解。汝未出母胞胎。东西不辨时。何者是汝自己。师懵然。久之进数语。沩并不许。严曰。却请和尚道。沩曰。吾道於汝何益。限二日道得。契。则记汝。严归堂徧阅所集。无一语堪对。叹曰。画饼不充饥。遂焚之曰。此生不学佛法。且作个长行粥饭僧。免役心神。泣辞而去。一僧问何往。严举前话云。下山歇去。僧曰南阳香严寺古基在。兄可结茅。吾化米给汝。严后治基芟草。闻瓦砾击竹作声。大悟。熏沐遥礼谢云。和尚大慈。恩逾日月。当时若为我说。何有今日耶。住时。后僧问如何是道。道之一字。犹是强名。洞山道。龙吟枯木。异响难闻。万松尝问僧如何是异响。僧云。不会。万松道。善解龙吟。香严答枯木里龙吟。何异强名曰道。无尽灯作僧云不会。严云。髑髅里眼睛。天童道。僧再问如何是道中人。驴事未了。马事到来。道既强名。人从何立。故严答云。髑髅里眼睛。这僧不会。举问石霜。如何是枯木里龙吟。石霜随手点破道。犹带喜在。又问如何是髑髅里眼睛霜云。犹带识在。有道则有喜。有人则有识。这僧展转不会。又问曹山。山以偈示之曰。枯木龙吟真见道。髑髅无识眼初明。喜识尽时消息尽。当人那辨浊中清。僧再问。如何是枯木里龙吟。山曰。血脉不断。僧曰。如何是髑髅里眼睛。山曰。乾不尽。僧曰。未审还有得闻者不。山曰。尽大地未有一个不闻者。僧曰。未审龙吟是何章句。山曰。不知是何章句。闻者皆丧。有本颂在后。玄沙别师之初句云。龙藏枯木。佛果云。念不异。心不差。圆融五位君臣。跳出无为三毒。便可向枯木上生花。寒严中吹律。看他三个老宿。一人透语渗漏。一人透情渗漏。一人透见渗漏。若善参详。便可玄关独步。还委悉么。莫守寒岩异草青。坐着白云宗不妙。这香严公案。勘会移台。引惹词讼。天童举纲要。祇以两句断之道。王居门里。臣不出门。能以无量法门作一句说。有时一字法门。海墨书而不尽。还识天童安家乐业处么。独鹤有时常伴水。好云无事不离山。

　　第四十九则三藏他心

　　举大耳三藏得他心通。朝见肃宗帝。帝命忠国师验之。藏见国师便礼拜。侧立於右。国师云。汝得他心通是不。藏云。不敢。国师云。汝道老僧祇今在什么处。(当面讳却)藏云。和尚是一国之师。何得在西川看竞渡船。(莫错认)国师再问。汝道老僧即今在什么处。(几曾动着)藏云。和尚是一国之师。何得在天津桥上看弄猢狲。(且道渡头是。桥上是)国师第三次问。老僧即今在什么处。(一在力作)藏罔知去处。(许你亲见)国师叱云。这野狐精。他心通在什么处。(大小国师也不知下落)天童拈云。三藏不见国师则且置。你道国师自知下落处么。(一任卜度)若谓自知。则百鸟衔花。诸天供养。未有休日(醋酸聚蚋。肉臭来蝇)且道正当恁么时。落在什么处(扭鼻头云在这里)。
　　师举僧问仰山。大耳三藏第三番。为甚不见国师。山云。前两度是涉境心。后入自受用三昧。所以不见。万松道。仰山却具他心通。又僧问赵州。州云。在三藏鼻孔上。万松道。回避不及。僧又问玄沙。既在鼻孔上。为什么不见。沙云。祇为太近。万松道。犹隔津在。后僧问海会端。端曰。国师若在三藏鼻孔上。有甚难见。殊不知国师在三藏眼睛里。万松道。若在眼睛里。有甚难见。殊不知三藏通身是国师。恁么道始得一半。若要全道。三藏未离西天时。已与国师相见了也。故天童道。三藏不见则且置。你道国师自知落处么。若谓自知。百鸟衔花。诸天供养。未有休日。万松别云。若谓自知。不唯三藏觑见。国师祇具妖通。天童道。正当恁么时。国师落在什么处。万松道。当时三藏对面不见国师。而今相隔五百余年。为什么常在万松眼底。诸人还见么。背后底聻。

　　第五十则陆亘坐卧

　　举陆亘大夫问南泉。弟子家中有一片石。有时坐。有时卧。欲镌作佛得不。(客听主裁。兵随印转)泉云得。(符到奉行)陆云莫不得不。(却又疑着)泉云。不得。(随邪。扑簸箕)云岩云。坐则佛。(韩信甘投胯)不坐则非佛。(渊明懒折腰)洞山云。不坐则佛。(背去还成奉)坐则非佛。(亲来越转疎)天童拈云。转功就位。(但得雪消去)转位就功。(自然春到来)还他洞上父子。(肐腰不外屈)且道南泉意作么生。(不打这鼓笛)直是针锥不得(穿凿不少)。
　　师云。宣州节度使。陆亘大夫。初问南泉曰。弟子家内缾中养一鹅。鹅渐长大。出缾不得。如今不得毁缾。不得损鹅。和尚作何方出得。南泉召曰。大夫。陆应喏。南泉曰。出也。陆从此有开解。陆一日问南泉。弟子家中有一片石。有时坐。有时卧。欲镌作佛得不。泉云。得。陆曰。莫不得不。泉云。不得。五祖演云。大众。夫为善知识。须明决择。为什么他人道得。也道得。他人道不得。也道不得。还知南泉落处么。白云不惜眉毛。与汝注破。得又是谁道来。不得又是谁道来。汝若更不会。老僧今夜为汝作个样子。乃举手云。将三界二十八天作个佛头。金轮水际作个佛脚。四大神州作个佛身。虽然作此佛儿子了。汝诸人又却在那里安身立命。大众还会也未。老僧作第二个样子去也。东弗于逮作一个佛。南赡部州作一个佛。西瞿耶尼作一个佛。北郁单越作一个佛。草木丛林是佛。蠢动含灵是佛。既恁么。又唤什么作众生。还会也未。不如东弗于逮。还他东弗于逮。南赡部州。还他南赡部州。西瞿耶尼。还他西瞿耶尼。北郁单越。还他北郁单越。草木丛林。还他草木丛林。蠢动含灵。还他蠢动含灵。所以道。是法住法位。世间相常住。既恁么。汝唤甚作佛。还会么。忽有个汉出来道。白云休[穴/(丬*臬)]语。大众记取这一转。若於世谛因果门中作像供养。岂非好事。所以云。得。若以此石触秽践踏。污辱像材。莫不得么。泉道不得。是知善恶罪福果报。皆由心造。得与不得。速如影响。为什么天童拈南泉意。直是针锥不得。情知不是这个道理。陆亘问得周遮。南泉答得转换。若道是世法。五经三史。还有这般说话么。若道是佛法。三藏五乘。还有这般说话么。云岩洞山父子。以当家针线。番覆相成。天童以借功明位。借位明功。若合符节。道南泉意。直是针锥不得。万松今欲结识。南泉以为当家不见。陆大夫问南泉和尚何姓。泉曰姓王。陆曰。王还有眷属也无。泉曰。四臣不昧。陆曰。王居何位。泉曰。玉殿苔生。祇如天童。道直是针锥不得。还入宗旨也。无背风。无巧拙。雷火烁难追。

　　万松老人评唱天童觉和尚拈古请益录卷上
　　请益录上卷音义

　　[怡-台+本](蒲本切不慧也)　敁(音颠称量也)　典午(晋史〡〡不兢谓司马氏也)　跧(庄鸾庄缘二切说文云蹴也)　棕榈(上祖东切下立居切〡〡也赤曰〡[木*笄]〡栟[(白-日+田)/廾]名切)　帔(披伪切在肩背也又披也)　怤(方俱切注悦也喜乐也)　憋(裨列匹列二切急速貌)　询(息遵切咨也)　畬(与居式车二切田之三岁也)　搰丫(上胡没切下於如切象物开之形也)　戮(力竹切削也)　刜(扶弗孚弗二切砍也击也断也)　[翟*支](丑角切刺也)　弋(夷力切橛也所以挂物也)　綍(音弗)　[戏-戈+支](侧加切以手按物也)
　　万松老人评唱天童觉和尚拈古请益录卷下

　　　　后学性一阅生生道人梓

　　第五十一则文殊出定

　　举佛前有一女子入定。(家富儿娇)佛勅文殊出定。(便与推倒)殊乃运神力托上梵天。出定不得。(何不填坑)佛乃云。下方罔明大士。能出此定。(家菜不甜野菜甜)须臾。罔明至。(饥鹰待一呼)勅令出定。(再作死马医)罔明弹指三下。(费许多气力作么)女子便出定。(神着自舞)天童拈云。若定若动。(野狐窟下掉尾)当人变弄。(傀儡棚上牵丝)鸿毛轻而不轻。(不消弹指)太山重而非重。(空上梵天)还知老瞿昙鼻孔在我手里么(更有收人在后头)。
　　师举翠岩芝云。僧投寺里宿。贼打不防家。万松道。鸾逢凤喜。蛆见蝇欢。五云和尚云。不唯文殊不能出此定。但恐如来也出此定不得。万松祇管看。祇如教意怎生体解。万松道。此义文长。付在来日。此缘本出诸佛要集经。天王如来於欲色二界中间。诸佛集会。文殊邀弥勒共往。勒辞不行。文殊由起佛见法见。贬在二铁围山间。为诸菩萨说四意止。如来召之。还至佛所。见女在定。殊意我贬山间。女何近佛。佛勅文殊出定问之。乃至两山相击。托至梵天。竟不出定。佛言。下方有弃诸阴盖菩萨。能出女定。俄弃盖至。弹指三下。女便出定。今作罔明。诸方久传。罔明。本出思益经。亦曰。胜思惟。梵天所问经。与罔明菩萨有问答。罔当从系。盖取交光相罗之意。故号罔明。因辨於此。学者应知。教意谓。文殊最初因女子发菩提心。所以不能出他定。慧式法师云。文殊师利。乃因女人以发初心。女子最初。因弃诸阴盖发菩提心。所以弃盖能出此定。圆通善国师云。有说云。文殊是大菩萨。常在定中。了无出入。所以不能出他定。罔明是小菩萨。於禅定中犹有出入。所以能出他定。天童拈处。即不然道。若定若动。当人变弄。行船尽在把梢人。上杆不由撺弄者。所以鸿毛轻而不轻。太山重而非重。天童鼻孔且放过。万松鼻孔为什么。却在诸人手里。复云。牢收取。

　　第五十二则雪峰古镜

　　举雪峰与三圣行次。见一队猢狲。(早晨不利)峰云。祇这猢狲。各各背一面古镜。(秪恐分不破)圣云。历劫无名。何以彰为古镜。(正好留题)峰云。瑕生也。(因谁致得)圣云。一千五百人善知识。话头也不识。(蔑相瓜齑不着盐)峰云。老僧住持事繁。(惯得其便)天童拈云。当时若见雪峰道瑕生也。(则今不少)但近前云喏喏。(与你唱诺)且道何故如此。(下不测上)争之不足。(索另先穷)让之有余(告和者赏)。
　　师云。青州佛觉。两派既行。佛日提一枝临济禅。托迹圣安。分寮入室。一日自挝鼓上堂。抑扬云门临济宗风。平分半众。不辞而去。佛觉恬不介意。雪峰住一千五百人。三圣托迹禅林。屡用衲僧巴鼻。加诸雪峰。峰但以海涵天覆。上宾待之。万古典刑。增人畏仰。一日圣与峰山行。见一队猢狲。大宗师。或出或处。或默或语。皆为佛事。道这猢狲。各各背一面古镜。背。当作佩。学者应知。万松常爱佛鉴。磊落开廓。出言倜傥道。十字街头小乞儿。腰间带个风流袋。八十婆婆齐下拜。三圣用服手榾了道。历劫无名。何以彰为古镜。雪峰尝饶伊。今日放不过道。瑕生也。万松道。可知礼也。雪峰当时道。各各背一面古镜。三圣神峰颕利。何不道瑕生也。所谓当断不断。返招其乱。但搜他空(去声)处道。历劫无名。何以彰为古镜。正是捉住老鼠。打破油瓮。却被雪峰道。瑕生也。三圣每用向上关棙子点勘雪峰。峰大方之家。直饶浪击千寻。争奈龙王不顾。祇道个老僧住持事繁。烂泥里有刺。天童见输机者胜。欺敌者亡。意令三圣夺雪峰机。倒行此令。故云当时若见雪峰道瑕生也。但近前云。喏喏。胜默和尚唤作叉手骂丈母。亦号啼哭样拳。天童恐人作胜负得失会道。争之不足。让之有余。后来参紩骑禅者。切忌干戈相待。

　　第五十三则长庆示众

　　举长庆示众云。净洁打迭了。(却抛一堆粪)近前就我索。(便重不便轻)蓦脊与你一棒(也知和尚。不吝慈悲)有这一棒到你。(却要则回奉和尚)你须具大惭愧。(和尚面皮厚多少)若无这一棒到你。(较得忍痛)你向甚么处会。(打云。你会我不会)天童拈云。死口吃常住饭。(里急后上东司)展脚卧长连床。(缩脚也由你)求个知惭愧者难得。(万松从来不识惭愧)还知长庆棒落地处么。(打云。在这里)雷开蛰户电烧尾。(纵然栽种得)引出峥嵘头角来(不是栋梁材)。
　　师云。本分宗师。以本分接人。看他长庆示众道。净洁打迭了。近前就我索。这僧不本分。烦恼皆因强出头。长庆不本分。是非祇为频开口。更道蓦脊与你一棒。这僧若吃苦不甘。这棒合长庆自吃。他更道有这一棒到你。你须具大惭愧。祇解照人微细处。不知脚下黑蒙蒙。又道若无这一棒到你。各自着现定。更道你向什么处会。要会作么。虽然如是。不得草草。不见天童道。死口吃常住饭。展脚卧长连床。求个知惭愧者难得。黄龙南上堂云。今日五月一。仲夏改旦。诸知事首座大众。道体安乐。一夜长连床上。展脚缩脚。不由别人。天明起来。胡饼酸豏。横咬竖咬。饱即便休。当恁么时。不是古。不是今。不思善。不思恶。鬼神不能寻其迹。万法不能为其侣。地不能载。天不能盖。然则如此。须是眼里有睛。皮下有血。眼若无睛。何异瞎汉。皮下无血。何异死人。三十年后。不得错怪黄龙。下座。看他长庆天童。与老黄龙。鼎足之势。举本分事为人。就中长庆伤锋犯手。所以天童道。还知长庆棒落处么。天童尚恐冻蚁氷鱼。不识抬头举足时节道。雷开蛰户电烧尾。引出峥嵘头角来。师打啑喷云。吉利佛。

　　第五十四则盘山心佛

　　举盘山垂语云。若言即心即佛。(着甚死急)今时未入玄微。(争奈大梅把得定)若言非心非佛。(惑乱人家男女。有甚了期)亦是指踪极则。(将为是咬狼狗)天童拈云。有钱不解使。(浊富多忧)解使却无钱。(清贫常乐)且道作么生得十成去。(将上不足。匹下有余)娶他年少妇。(秋树春生叶)须是白头儿(冬瓜夏放花)。
　　师云。幽州盘山。宝积禅师。初参马祖。差充街坊。因肉案头。丧车后悟道。马祖印之。无尽灯赞曰。肉案闻香。孝口得味。道足学足。滔滔无滞。一日上堂曰。心若无事。万象不生。意绝玄机。纤尘何立。道本无体。因道而立名。道本无名。因名而得号。若言即心即佛。今时未入玄微。若言非心非佛。犹是指踪极则。向上一路。千圣不传。学者劳形。如猿捉月。天童略之曰。若言即心即佛。今时未入玄微。万松道。有心有佛。岂非今时事。惭愧南泉主位。解云古殿苔生。不意盘山。也论今时劫外。明州大梅山。法常禅师。山居二十年。马祖令僧问曰。和尚见马大师。得何道理。便住此山。梅曰。大师向我道。即心即佛。我便向此住。僧曰。大师近日佛法又别。梅曰。作么别。僧曰。近日又道。非心非佛。梅曰。这老汉惑乱人未有了日。任他非心非佛。我祇管即心是佛。其僧回举似马祖。祖告大众曰。梅子熟也。天童双举二段。恐人中偏枯之疾道。有钱不解使。解使却无钱。今时路头不得全体。故云有钱不解使。非心非佛。有缺神用。故云解使却无钱。欲得十成去。除是三冬向火。六月卖氷。所以道。娶他年少妇。须是白头儿。调和琴瑟一句作么生。长翁短婆婆。递互厮折磨。

　　第五十五则金峰分院

　　举金峰示众云。事存函盖合。(毫厘有差。天地悬隔)理应箭锋拄。(未发箭前中的了也)若人道得。金峰分半院与他住。(和尚以桎梏诱人)时有僧出礼拜。(不妨有心)峰云。休休。(放处较危。收来太速)相见易得好。共住难为人。(老老大大。懊偿负债)天童拈云。重赏之下。必有勇夫。(恁么则好与三十棒)这僧拟乎强取。(没世界那)金峰又却不甘。(悔不慎当初)还知蚌鹬相持。尽落渔人之手。(和尚爱便宜)若也辨得函盖箭锋。(却来请乞棒)金峰一院。两手分付(别处人事)。
　　师云。抚州金峰从志禅师。峰在曹山。山问汝作甚么来。峰曰。盖屋来。山曰。了也未。峰曰。这边了也。山曰。那边事作么生。峰曰。候下功日。即白和尚。山云。如是如是。这般说话。不失洞上血脉。今日公案。深有岩头雪峰作略。参同契云。事存函盖合。理应箭锋拄。执事元是迷。契理亦非悟。事上存函盖相合。理上应箭锋相拄。函盖相合。线道那分。箭锋相拄。毫头不爽。金峰将此啮镞之机。以为钩饵。若有人道得。金峰分半院与他住。这僧出来礼拜了。好道何须弥勒下生。方号一生补处。教伊收放与夺。进退无门。临济示众云。我於先师处。三度吃六十棒。如蒿枝拂相似。今日更思一顿。谁为下手。一僧出云。某甲下手。济便拈棒度与。僧拟接。济便打。雪窦拈云。临济放处较危。收来太速。金峰才见礼拜。便道休休。金峰当时满口许分半院与。岂非相见易得好。及至见僧出来礼拜。便道休休。岂非共住难为人。将谓折倒这僧。殊不知金峰自点检了也。佛果拈云。大小大金峰。龙头蛇尾。若是蒋山则不然。若有人道得。山僧分半院与他住。忽有个出来礼拜。祇向他道。上天同归霄汉。入地共返黄泉。万松道。也是懒儿牵伴。金峰有头无尾。佛果浪走忘归。未若天童始终一贯道。重赏之下。必有勇夫。这僧见义便为。出来礼拜。岂非勇夫。大慧杲云。入山不避虎兕者。猎夫之勇也。入水不避蛟龙者。渔父之勇也。白刃临前。视死若生者。将军之勇也。作么生是衲僧之勇。良久云。大胆驾头冲突过。小胆哀鸣告所由。喝一喝。万松道。这一喝。大慧之勇也。这僧拟乎强取。金峰又却不甘。前不迭村。后不迭店。二人蚌鹬相持。尽落天童之手。有能善用函盖箭锋。万松罚伊饡饭一堂。即时出院。

　　第五十六则曹山出世

　　举僧问曹山。佛未出世时如何。(谁申此问)山云。曹山不如。(比不得类不齐)僧云。出世后如何。(云门有棒)山云。不如曹山。(一场丑拙)天童拈云。佛与曹山。(天童不如)主宾互换。(不如天童)出世不出世。(直须擘破)各具一只眼。(方得圆全)未有长行而不住。(幸有一阴地)长住而不行。(何劳不为人)还会么。(以己方人)幽洞岂拘关锁意。(一脚门里一脚门外)纵横不涉两头机(出不随应。入不居空)。
　　师云。南泉道。向空劫以前承当。佛未出世会取。万松道。向住劫以后承当。佛已出世会取。也不如华严经。十方诸佛。劝不动地菩萨道。此诸法法性。若佛出世。若不出世。常住不异。教中唤作法尔不穷因。无始不穷初。曹山不如。则。自携瓶法沽村酒。不如曹山。则。却着衫来作主人。天童拈处。不碍裂开。万松着语。何妨捏聚道。佛与曹山主宾和合。出世不出世。双眼圆明。终日在途中。不离家舍。终日在家舍。不离途中。还会么。云生洞口还归洞。密密金刀剪不开。

　　第五十七则云门无滞

　　举云门示众云。直得触目无滞。(已是眼花)达得名身句身。(道什么)一切法空。(这个聻)山河大地是名身。(题目甚分明)亦不可得。(犹成剩法)唤作三昧性海俱备。(少他一点不得)犹是无风匝匝之波。(繁兴不出那伽定)直得亡知於觉。(亡他犹易)觉即佛性矣。(亡己最唯)唤作无事人。(事生也)更须知有向上一窍在。(脚力尽时山更好)天童拈云。宾主不谐。(家不和)二俱有过。(邻里欺)各与二十棒。(不干天童万松事)祇如向上一窍又作么生。(更参三十年)犀因玩月纹生角。(水向竹边流出绿)象被雷惊花入牙(风从花里过来香)。
　　师云。大小云门。学人做处。初见睦州。机似睦州。中嗣雪峰。行雪峰令。后见乾峰。得乾峰用。乾峰示众云。法身有三种病。二种光。须是一一透得。更有照用同时。向上一窍在。云门上堂浑似乾峰道。触目无滞。此岂非是二种光事。楞伽经道。名身与句身。及形身差别。凡夫愚计着。如象溺深泥。云门道。达得名身句身。一切法空。山河大地是名身。亦不可得。无尽灯作山河大地是名身。名亦不可得。以名易身。理亦无失。此恐凡夫计着。故云不可得。人多爱实际理地。不受一尘。殊不知佛事门中。不舍一法。故云。唤作三昧性海俱备。华严宗道。法尔本具。宗门唤作本来具足。袁州阳岐山甄叔禅师道。性海无风。心波自涌。所以道。犹是无风匝匝之波。永嘉道。亦不知知寂。亦不自知知。不可为无知。自性了然故。不同於木石。故道直得亡知於觉。觉即佛性矣。有处无矣字。唤作无事人。石头谓药山曰。恁么则闲坐也。山曰。闲坐即为也。所以道。莫将无事为无事。往往事从无事生。乾峰道。更有照用同时向上一窍在。云门道。更须知有向上一窍在。向上一窍。权实门中。故有多种。天童以乾峰三病二光。合云门内心外境。故云宾主不谐。二俱有过。且道天童向上一窍。与乾峰云门是同是别。祇个名言难比拟。大都手段解翻腾。

　　第五十八则乾峰一二

　　举乾峰示众云。举一不得举二。(你作么举)放过一着。落在第二。(第八也得)云门出众曰。昨日有人从天台来。却往径山去。(向下文长付在来日)峰曰。来日不得普请。(收)天童拈云。坐断十方。千差路绝。(你便走)放开一线。万派朝宗。(一任去)二尊宿开拓家风。(祸出私门)方见衲僧去就。(为众竭力)还端的么。(事不厌细)太平天子寰中旨。(边方虽有令)汗血将军塞外心(不是太平年)。
　　师云。乾峰解作活计。云门却破家散宅。一破一立。有因有革。所以道。道穷即变。变即通。通即久。乾峰道。举一不得举二。放过一着。落在第二。才举便会。落在第二头。拟议不来。落七落八。云门言外知归道。昨日有人从天台来。却往径山去。乾峰告往知来。尔既先锋。我当合后道。来日不得普请下座。佛印拈云。此语众中商量者甚多。会者极少。乾峰梦里合眼跳黄河。觉来身在床上。云门醉后扶人倒上树。醒来祇在堂中。二人打作一团。至今分疎不下。若人知得落处。许你解空第一。万松道。权向第三座安排。大沩喆云。乾峰善唱。云门善拍。拍唱相随。风清古格。还有知音么。一堂风冷淡。千古意分明。万松道。更讳不得。黄龙晦堂问僧。你道从天台来者是甚么人。僧云不会。堂云。是你祖翁。为甚不识。僧云。望和尚指示。堂有一颂云。乾峰举一不举二。云门抬手添意气。花开花落任风吹。自有馨香遍天地。万松道。闻者脑裂。雪窦道。诸禅德。云门老。祇解一手抬。不解一手搦。还有共相着力底么。试露牙爪看。万松道。便好掀倒禅床。乾峰道。不得举二。天童便坐断千差。向乾峰放过一着处。便道。朝宗万派。二尊宿一收一放。开拓家风。天童内君外臣。建立双照时节。忽若遮照不立。又作么生。白云投壑尽。青嶂倚空高。

　　第五十九则岩头辞山

　　举岩头辞德山。(闻早冤家解脱)山云。子甚么处去。(儿行千里母行千里)头云。暂辞和尚下山去。(不道几时来)山云。子他后作么生。(婆心太切)头云。不忘和尚。(恩大难酬)山云。子凭何有此语。(苦口出亲言)头云。岂不闻智与师齐。减师半德。智过於师。方堪传授。(当官不让父)山云。如是如是。善自护持。(恨心不舍)天童拈云。德山寻常棒下不立佛祖。(人不知己过)既乎到这时节。得恁么老婆。(秪因泪出痛肠。不觉舌在口外)虽然是养子之缘。(买栽池馆恐无地)争免得后人检责。(得到子孙能几人)待伊道智过於师。方堪传授。拽拄杖蓦脊便打(重赏之下必有勇夫)。
　　师云。鄂州岩头全豁禅师。始参德山。持坐具上堂。瞻视之。山见而问曰。何为。头咄之。山曰。老僧过在什么处。头曰。两重公案。便下参堂。德山潜念这僧。稍似个行脚人。以至后辞德山。山云。子什么处去。头云。暂辞和尚下山去。山云。子他后作么生。头云。不忘和尚。此皆师资分上。不异诸方。山再问。子凭何有此语。头曰。岂不闻智与师齐。减师半德。智过於师。方堪传授。诸方多道。见与师齐。见过於师。於理无失。王山法祖云。狮子有三种。第一超宗异目。第二齐肩共躅。第三影响不真。若超宗异目者。见过於师。堪为种草。若齐肩共躅者。减师半德。落在今时。若影响不真者。狐犴猥势。羊质虎皮。天童拈德山。寻常棒下不立佛祖。洎乎到这时节。得恁么老婆。却道如是如是。善自护持。天童道。虽然养子之缘。争免得后人检责。临济辞黄蘗。蘗问汝欲何往。济曰。非河南则河北。蘗便打。济约住复与一掌。蘗大笑。唤侍者将百丈先师禅板几案来。者将至。济连声叫云。侍者将火来。蘗曰。汝但将取去。以后坐断天下人舌头去在。天童祇解点检传法人。而不知受法人郎当更甚。当时我是临济。见道但将取去。以后坐断天下人舌头去在。但向道。若要坐断天下人舌头。正合将火来烧却。今日公案。恰与一般。我当时若见德山道。如是如是。善自护持。震声一喝。拂袖便行。儿孙也未见断绝。

　　第六十则南泉水牯

　　举南泉垂语云。王老师。牧一头水牯牛。(与这畜生作伴)拟向溪东去。不免官家苗稼。(动落今时)拟向溪西去。不免官家苗稼。(静沈死水)争如随分纳些些。(曲为今时潜通那畔)总不见得。(易分雪里粉。难辨墨中煤)天童拈云。南泉牧牛。可谓奇特。(一生草里走)直得一切处关防不得。(渠浓得自由)为甚么如此。(为他左方右圆)是他随分纳些些(忧则共戚。乐则同欢)。
　　师云。这个公案。诸方大行。洞山道。露地白牛。牧人懒放。南泉却自小牧水牯牛。且道他意作么生。沩山懒安。初参百丈问。学人欲求识佛。何者即是。丈曰。大似骑牛觅牛。安曰。识后如何。丈曰。如人骑牛到家。安曰。未审始终如何保任。丈曰。如牧牛人执杖视之。不令犯他苗稼。安自此息意。安后上堂云。安在沩山三十年来。吃沩山饭。屙沩山屎。不学沩山禅。祇看一头水牯牛。若落路入草。则便牵出。若犯人苗稼。即便鞭挞。调伏既久。可怜生受人言语。如今变作个露地白牛。常在面前。终日露迥迥地。趂亦不去也。抚州石巩惠藏禅师。一日厨中作务次。马祖见而问曰。作甚么。巩曰。牧牛。祖曰。作么生牧。巩曰。一回入草去。把鼻拽将来。祖曰。子真解牧牛。万松尝问糠禅。背插荆挺。何也。糠曰。遗教经云。譬如牧牛之人。执杖视之。勿令纵逸。犯人苗稼。万松笑曰。痴人面前不得说梦。明言譬喻。邪执为实。清居皓升禅师。颂牧牛图一十二章。太白山普明禅师。颂牧牛图十章。佛国惟白禅师。颂牧牛图八章。升明二师等。皆变黑为白。惟佛印四章。全白复黑。颂曰。已白仍回黑。还君自在牛。乱山闲放去。千古更无忧。赫赫当中日。腾腾不系舟。超然凡圣外。谁敢向前收。此正是南泉随分纳些些处。诸师以人牛不见处。正是月明时。为总不见得。唯佛印与南泉。以混俗和光。随流得妙。为总不见得。云门云。且道牛内纳。牛外纳。直饶你说得纳处分明。我更问你觅牛在。万松道。抵着和尚。大沩喆云。云门止解索牛。不解穿他鼻孔。拈起拄杖云。三世诸佛。天下老和尚鼻孔。尽被山僧拄杖一时穿却。且道山僧鼻孔在甚么处。良久云。诬人之罪。以全罪科之。万松道。首到强如捉获。虽然。南泉水牯牛无鼻孔。你作么生穿。是以天童道。南泉牧牛。可谓奇特。直得一切处关防不得。胜默和尚道。在一切。同一切。一切处收不得。又道。南泉水牯牛。双角无栏圈。且道随分纳些些。了后如何。刍荛莠稗愁耘处。蹄角皮毛趂赞时。

　　第六十一则黄蘗问事

　　举黄蘗问百丈。(鸬鹚语鹤)从上相承底事。如何指示於人。(殃考研槌打独立)丈踞坐。(觌面相呈)蘗云。后代儿孙。将何传授。(犹嫌少在)丈云。将为你是个人。便归方丈。(莫作好话听)天童拈云。言满天下无口过。(不伤锋)行满天下无怨恶。(不忤众)还他百丈。(真野狐精)黄蘗不是不知有。(放憨裴[袖-由+昏])且要此话大行。(家丑外扬)还会百丈归方丈么。(老鼠入牛角)林间。
　　风叶落。(合伴不着)化外水天秋(不如独行)师云。筠州黄蘗山。鹫峰希运禅师。尝於雒下分卫。吟添钵声。一妪出棘扉曰。太无厌足生。蘗曰。汝犹未施。返责无厌。何也。妪笑而掩扉。蘗异之。与语多所发。蘗将辞。妪曰。可往南昌见马大师。必有所益。蘗直造江西。而大师已化。诣石门礼塔。时大智庐於塔傍。蘗即礼塔。见丈乃问。愿闻平昔得力言句。丈举一喝三日耳聋话。至一喝处。蘗不觉吐舌退后。丈知已彻。问。子以后莫承嗣马大师不。蘗曰。不然。今日因师举。得见马祖大机大用。且不识马祖。若嗣马祖。以后丧我儿孙。丈曰。见与师齐。减师半德。见过於师。方堪传授。子甚有超师之见。又道。后代儿孙。将何传授。万松道。千年无影树。今时没底靴。黄蘗屡发此语。可谓老觉情多念子孙。可惜百丈有头无尾。我若见道。后代儿孙将何传授。却祇以踞坐示之。不然。拽拄杖打出。儿孙也未到断绝。虽然。他几曾放过来道。将为你是个人。百丈踞坐处。诸方认为默然良久。天衣怀云。维摩不默不良久。踞坐商量成过咎。吹毛匣里冷光生。外道天魔皆斩首。蘗问从上相承底事如何指示於人。百丈不曾道着一字。又不曾拈锤竖拂。天童却道。言满天下无口过。行满天下无怨恶。可谓不萌枝上。解辨春秋。黄蘗知而故问。百丈转见分明。还见百丈天童转侧处么。行到水穷处。坐看云起时。

　　第六十二则仰山问僧

　　举仰山问僧近离甚么处。(〔拾〕到〔比〕间)僧云。庐山。(公验分明)仰山云。曾到五老峰么。(深入虎穴)僧云。不曾到。(前言何在)仰云。阇黎不曾游山。(当面讳却)云门云。祇为慈悲之故。(虽是善因)有落草之谈。(而招恶报)天童拈云。云门虽然识得仰山底里。(且道是甚么)争奈祇知其一。(贪觑面前)不知其二。(忘却背后)且道仰山意作么生。(后车改辙)无限风流慵卖弄。(漏逗不少)免人指点好郎君(东床坦腹者。岂不是天童)。
　　师云。仰山小释迦勘僧。云门僧中王刷欠。这僧实从庐山来。五老峰前蹉过。仰山肚里歔破脚。尚道不曾游山。云门笑他草里行。不觉自身泥里走。云门拈道。这僧亲从庐山来。因甚么却道。阇黎不曾游山。万松道。几乎忘却。沩山一日问仰山云。诸方若有僧来。汝将什么验他。仰山云。某甲有验处。沩山云。子试举看。仰云。祇问他道。诸人还有这个么。待伊有语。祇向伊道。这个且置。那个如何。沩云。此是向上人牙爪。仰山再问五老峰。直是恶手脚。这僧若是个汉。祇道某甲未曾参堂。免教仰山点检。却道。我不曾到。我是仰山。祇唤侍者点茶来。这僧游山困。不然喝出。教伊向后别作生涯。却道阇黎不曾游山。因慈悲故。出落草谈。唤作失钱遭罪。天童引兵救援。出露布云。无限风流慵卖弄。免人指点好郎君。便见云门。祇见仰山放行。不见仰山把定。且道如何是出草之谈。吃茶去。

　　第六十三则三圣逢人

　　举三圣云。我逢人即出。(谢子远来)出即不为人。(无可祗待)兴化云。我逢人即不出。(闭门屋里坐)出即便为人。(祸从天降来)天童拈云。堕也堕也。(并赃捉获)今日不是减古人声光。(门里出身易)且要长后人节槩。(身里出门难)若是本色汉。(家破人亡。无可出入)提祖佛印。(摄鬼禁师)转紩牛机。([山/来]麸磨户)把拄杖一时穿却。(不如折折拄杖)方见衲僧手段(吾不如汝)。
　　师云。三圣兴化。逢人出不出。为人不为人。大似财高语壮。倚势欺人。天童以本色衲僧。提祖佛印。转紩牛机。即日贵人。旧家富汉。不从人得。本自圆成。师拈拄杖云。还见三圣兴化么。复靠却云。直饶具衲僧手段。也且向这边立。

　　第六十四则声明玄沙

　　举声明三藏见闽王。(良田千顷。不如薄艺随身)王请玄沙验之。(好胜者必遇其敌)沙背后以铜火筯敲紩火炉。问云。是什么声。(不可唤作铜铁声)藏云。铜铁声。(正中其计)沙云。大王莫受外国人谩。(却是你谩我)天童拈云。理契则神。(冬瓜跳门限)贫子获衣中之宝。(不从人得)情封则物。(灵龟拽死蛇)力士失额上之珠。(当面蹉过)三藏祇解瞻前。(不能顾后)玄沙不能顾后。(祇解瞻前)还知么。(愿观佳作)诬人之罪。以罪加之(还着於本人)。
　　师云。大耳三藏第三度不见忠国师。声明三藏见玄沙一筹不获。玄沙以铜筯敲铁炉问是什么声。三藏云。铜铁声。雪窦别云。莫谩外国人好。万松道。眼自争先得。沙云。大王莫受外国人谩。万松道。筹因打劫羸。雪窦别云。大王宜加信敬。万松道。赞之双美。法灯代三藏云。却是和尚谩大王。万松道。多虚不如少实。保福问僧。殿里甚么佛。僧云。和尚定当看。福云。释迦佛。僧云。和尚莫谩人好。福云。却是你谩我。二问僧作甚么业。吃得与么大。僧云。和尚也不小。福便作蹲势。僧云。和尚莫谩人好。福云。却是你谩我。三问僧汝名什么。僧云。咸泽。福云。忽遇枯涸者如何。僧云。谁是枯涸者。福云。我是。僧云。和尚莫谩人好。福云。却是你谩我。四问浴主。汤锅阔多少。主云。请师量。福便作量势。主云。和尚莫谩人好。福云。却是你谩我。玄沙敲炉是甚声。藏云。铜铁声。雪窦别云。和尚莫谩外国人好。玄沙却道。大王莫受外国人谩。法灯代三藏云。却是和尚谩大王。如保福四谩人。皆云和尚莫谩人好。福云。却是你谩我。若唤作铜铁声。情封则物。声不是声。理契则神。所以三藏玄沙。瞻前不能顾后。为甚保福见僧道。和尚莫谩人好。保福道。却是你谩我。诬人之罪。以罪加之。

　　第六十五则长沙转物

　　举僧问长沙。作么生转得山河大地归自己去。(话作两橛)沙云。作么生转自己归山河大地去。(打成一片)天童拈云。虽然主宾互唤。(未免天童点检)要且泥水不分。(多谢和尚证明)忽然捩转鼻孔。(事无一向)恁么不恁么总不得。(不妨省力)又合作么生。(山河不离大地。自己不是别人)如今王令稍严。(不犯之令)不许人搀行夺市(必合依行)。
　　师云。湖南长沙招贤大师。上堂云。我常向汝诸人道。三世诸佛。共尽法界众生。是摩诃般若光。光未发时。汝等诸人向甚么处委。光未发时。尚无佛无众生消息。何处得山河国土来。万松尝道。混沌未分时。还有天地人不。父母未生时。还有己身不。心念未起时。还有迷悟凡圣不。这僧尚问如何转得山河大地归自己去。一大藏教。祇说个三界唯心。万法唯识。肇法师云。会万物为自己者。其唯圣人乎。楞严经道。若能转物。即同如来。白云端颂云。若能转物即如来。春暖山花处处开。自有一双穷相手。不曾容易舞三台。所以天童道。不许人搀行夺市。此转物话。忝解教乘者。亦皆知有。而饱参衲子。却不得受用。所以长沙却与倒过道。如何转得自己归山河大地去。天童已曾道。撒手悬崖下。分身万象中。石头和尚道。圣人无己。靡所不己。佛日尧於此大悟道。头上拈却一座太行山相似。诸人还曾恁么一回么。万松昔年参胜默。教看此话。半载全无入由。胜默曰。我祇愿汝迟会。后来一日打破漆桶。欢喜数日。寝而不寐。胜默更将玄沙点灵云未彻处教看。祇这欢喜地。犹成法爱。所以道忘他尚易。忘己最难。岑大虫。南泉之子。赵州之兄。大手作家。名不虚得。这僧问如何转得山河大地归自己去。沙云。如何转自己归山河大地去。僧曰不会。沙曰。湖南城下好养民。米贱柴多足四邻。其僧无语。师有偈曰。谁问山河转。山河转向谁。圆通无两畔。法性本无归。天童祇将长沙拈转这僧话头处。直捷示人道。虽然主宾互唤。要且泥水不分。天童用四宾主。批判这话。将四料拣。颠拈倒用。转见分明。天童末后人境俱夺。要与长沙光未发时相见道。如今王令稍严。不许人搀行夺市。一状解与万松。万松先斩后奏。

　　第六十六则灌溪二杓

　　举灌溪垂语云。我在临济处得一杓。(不丈夫汉。索人残饭)我在末山处得一杓。(正是老婆禅)又云。十方无壁落。(推倒界墙贼厮见)四面亦无门。(无你出身处)露裸裸。(不曾盖覆)赤洒洒。(不挂寸丝)没可把。(放下着)天童拈云。灌溪恁么说话。且道是临济处得底。(赃诬自己)末山处得底。(带累别人)虽然一箭双雕。(恩归有地)奈有时走杀。(一马鞁两鞍)有时坐杀。(至今起不得)且作么生得恰好去。(待计较成。举似和尚)捏聚放开都在我。(不干万松事)拈来抛去更由谁(除是天童)。
　　师云。鄂州灌溪志闲禅师。初参临济。济搊住良久。溪曰。领也。济托开曰。且放你一顿。溪住后乃示众曰。我见临济无言语。直至如今饱不饥。后到末山先自约曰。相当则住。不然。则推倒禅床。既入堂内。山闻新到至令侍者问。上座游山来。为佛法来。溪曰。为佛法来。山乃升座。溪上参不礼拜。山问今日离何处。溪曰。路口。山曰。何不盖却。溪无语。末山代云。争得到这里。始礼拜起问。如何是末山。山曰。不露顶。溪曰。如何是山中主。山云。非男女等相。溪曰。何不变去。山云。不是神。不是鬼。变个甚么。溪於是伏膺。作园头三年。后垂语云。我在临济处得一杓。我在末山处得一杓。人多道一客不烦二主。一女不嫁二夫。灌溪不负初心。为法不分男女。三年治圃。真大丈夫。老庞嫡嗣马祖。兼禀石头。药山天皇。亦出二师门下。传灯以药山天皇。首嗣石头。觉范凭碑后列名。勒归马祖。独不见庞老灌溪之事乎。近代玄悟玉。庆寿朗。诸师议论亦可息矣。看他灌溪临终。问侍者曰。坐化者谁。者曰。僧伽。又立化者谁。者曰。僧会。溪乃行六七步地。垂两手而逝。今士大夫。尚有不信者。独不见郑夷甫者乎。甫。吴人也。少年登科。尝遇术者。能推人死期。令推己命。不过三十五岁。忧伤殆不可堪。久之。闻金山佛印大师谈笑间脱去。公叹曰。既不得寿。得如金山。复何憾哉。乃与佛者游。因授楞严经。岁余忽有所悟曰。生死之理。我知之矣。遂释然放怀。预知死日。至期。沐浴更衣。亲督人洒扫园亭。及焚香择时。手指画之间。屹然立化。其手犹作指画之状。本无玄和尚。丁亥岁。兴平府。设资戒会。坐亡者三人。路行而亡者二人。达本。行省。监坛会首。躬见其事。俯伏僧前。乞跨身而过。此皆宗门之细故。万松门人。吾舍元帅从宽。临终。问其次兄曰。佛祖父母。我今一箭射杀。二哥以为如何。随整襟坐脱。湛然居士。从源闻之曰。且掩俗人眼耳。此与士人闻而不信者。相较何啻九牛毛耶。文与可曰。我以为袜材。人以为口食。万松聊以为喻。天童曰。十方无壁落。从本来元没遮拦。四面亦无门。祇这里便是入处。又道净裸裸。赤洒洒。直饶寸丝不挂。犹有赤骨立在。是以道万里无云。青天也须吃棒。灌溪先得两杓。后没可把。外头赶兔。屋里失獐。所以天童道。有时走杀。有时坐杀。岩头道。直须向自己胸襟流出。将来与我盖天盖地。天童一箭双雕道。从临济得。末山得。万松道。与天童从丹霞处得底。苦不相争。天衣怀云。威音王佛以前即且置。威音以后无师自悟。尽属天然外道。天童却道。捏聚放开都在我。拈来抛去更由谁。且道如何得恰好去。灵苗生有地。大悟不存师。

　　第六十七则僧问睦州

　　举僧问睦州。祖意教意。是同是别。(天上拣月)州云。青山自青山。白云自白云。(闷时好看)天童拈云。若向这里识得睦州。(无固必汉。有甚难见)释迦出世。(解与云门)达磨西来。(遭逢光统)总是不守分底汉。(担着一硕笑他五斗)还识得么。(天童本分)臂长衫袖短。(揠苗助长)脚瘦草鞋宽(凿窍酬恩)。
　　师云。睦州寻常辩若悬河。及乎这僧问着祖意教意。分疏不下。僧又问如何是青山。州云。还我一滴雨来。僧云。学人不会。请师道。州云。法华峰前阵。涅盘句后收。天童略之。恐涉教意。不见西川座主欲改业游方。至襄州华严处。问祖意教意是同是别。严曰。如车二轮。如鸟两翼。主曰。将谓禅门别有奇特。元来不出教乘。遂回。后闻夹山盛化。遣小师驰问前语。夹山曰。雕沙无镂玉之谈。结草乖道人之意。小师回举似主。主乃赞叹遥礼曰。将谓禅门与教意不殊。元来有奇特事。万松道。也是承虚接响。僧问巴陵。祖意教意是同是别。陵曰。鸡寒上树。鸭寒下水。僧问睦州。祖意教意是同是别。州云。青山自青山。白云自白云。雪窦拈云。问既一般。答亦相似。争奈水乳不分。其中有自利利他。谩人自谩。若点检分明。管取解空第一。万松道。解用则利他自利。不会则谩人自谩。直饶水乳分明。点检将来。落七落八。赵州道。大宗师。须以本分事接人。且道如何是本分事。舜老夫尝道。本自无事。从我何求。此谓之本分事。释迦不须出世。达磨何用西来。翠岩真点胸。尝骂舜老夫说无事禅。石霜永和尚令人传语真云。舜老夫在洞山悟古镜因缘。如此岂是说无事禅。你骂他自失却一只眼。舜闻之作颂云。云居不会禅。洗脚上床眠。冬瓜直儱侗。瓠子曲弯弯。永和尚亦作颂曰。石霜不会禅。洗脚上床眠。枕头扑落地。打破常住砖。黄龙南闻举舜老夫话云。老夫耄矣。何不有事底令无事。无事底令有事。是为净佛国土。成就众生。恁么则释迦须当出世。达磨必索西来。所以天童道。总是不守分底汉。何也。舜老夫山高海深。鹤长凫短。南禅师续凫截鹤。夷岳盈壑。所以臂长袖短。脚瘦鞋宽。且道如何得恰好去。万松从来不守分。

　　第六十八则南园抚掌

　　举南园一日自烧浴。(沙弥童行。不得气力)僧问和尚何不使沙弥童行。(点即不到)园抚掌三下。(到即不点)僧举似曹山。(正是传言送语人)山云。一等是个抚掌拍手。(三台须是大家摧)就中南园奇怪。(闹市相逢执手惊)俱胝一指头禅。(幸有金乌分昼夜)盖为承当处不谛。(莫将石火当天明)僧却问南园抚掌。岂不是奴儿婢子边事。(蹉了你牙)山云。是。(养耶作证见)僧云。向上更有事也无。(我不敢道)山云。有。(许你大胆)僧云。如何是向上事。(这亡命汉)山咄云。这奴儿婢子。(急恼都管)天童拈云。识尊卑。知贵贱。南园是作家。(老手旧肐膞)分玉石。辨金鍮。曹山不出世。(儿孙得力。室内不知)这僧虽解切蹉琢磨。(弄泥团汉)也祇向奴儿婢子边着到。(终是贱骨头)还知么。(谩天童不得)放旷淋漓两不伤。(忧则共戚。乐则同欢)犹是夜明帘外客(东宫虽至嫡。不面舜尧颜)。
　　师云。南岳西园兰若。昙藏禅师。本受激发於大寂。后谒石头。莹然明彻。贞元二年。遁衡岳绝顶。人罕参访。寻以脚疾。移止西园。禅侣渐次繁盛。园一日自开浴次。僧问不使沙弥。何以自劳。园抚掌三下。洞山闻云。一等是个拍手。就中西园奇怪。天童作曹山语云。一等是个抚掌拍手。就中南园奇怪。俱胝一指头禅。盖为承当处不谛。圭峰判此有自体用。有随缘应用。自体用。如镜之明。随缘应用。如明所现影。俱胝将随缘应用作自体用。万松室中问僧俱胝竖指意如何。僧乃竖指。万松随后拶云。祇这个。更别有。往往措手不办。以圭峰判之。少自体用。云岩扫地次。道吾云。太区区生。岩云。须知有不区区者。吾云。恁么则有第二月。云岩举起扫帚云。这个是第几月。玄沙云。正是第二月。此解随缘应用。长庆云。被他倒回扫帚蓦口摵。又作么生。此明自体用。非深明洞上临济二宗者。不可辨也。无尽灯。僧问曹山。西园抚掌。岂不是明沙弥边事。曹山云。是。僧云。如何是向上事。曹山云。这沙弥。天童此语三处。与无尽灯不同。一西园为南园。洞山闻云。一等是个拍手。就中西园奇怪。天童作曹山语。仍多俱胝一指头禅。盖为承当处。不谛一转语。此二不同也。三改沙弥作奴儿婢子。仍多两转语。因辨於此。学者应知。据初问。和尚何不使沙弥童行。无尽灯始终有理。僧却问。南园抚掌岂不是奴儿婢子边事。僧再三问如何是向上事。到这里纵不犯颜触讳。多分是雾锁帘垂。曹山禀密旨传宣道。咄。这奴儿婢子。所以天童道。曹山不出世。南园是作家。南园有时烧浴。带水拖泥。有时抚掌。神歌社舞。曹山终日门头户底。不忘禁殿重闱。所以道。放旷淋漓两不伤。犹是夜明帘外客。还知么。官凭私契约。奴见婢殷懃。

　　第六十九则云门前后

　　举云门示众云。十五日以前即不问。(吞却三个四个)十五日以后。道将一句来。(吐却七个八个)自云。日日是好日。(将为别有)天童拈云。属虎人本命。(杜撰巡官)属猴人相冲(一任钻龟打瓦)。
　　师云。云门示众。无可做。没去着道。十五日以前即不问。圆通善国师巧言令色道。是截断众流句。十五日以后道将一句来道。是随波逐浪句。日日是好日道。是函盖乾坤句。万松道。真云门子孙。万松於此着语道。虾跳不出[跳-兆+斗]。僧云。已被佛果占了也。万松道。叵耐古人没面情。预先偷我一转语。佛果於此更道。此语通贯古今。从前至后。一时坐断。万松道。放处较危。收来太速。诸方见云门道。日日是好日。便道。动作修营无挂碍。何劳入市问孙宾。争奈天童道。属虎人本命。属猴人相冲。所以天柱慧道。祖师西来。大似个卖卜汉。才与锥破卦文。一切吉凶悔吝。皆在汝分上。还见天童爻变处么。福无过誉。祸不隐情。

　　第七十则寿圣钩锥

　　举寿圣云。月半前用钩。(新松恨不长千尺)月半后用锥。(恶竹须应斩万竿)僧便问。正当月半时如何。(无云生岭上。有月落波心)圣云。泥牛踏破澄潭月。(也不消得)天童拈云。两头得用。寿圣作家。(去则钩你。来则锥你)直下忘功。是谁体得。(放下钩锥。悬崖撒手)放行也互换尊宾。(天眼龙睛。神出鬼没)把定也不留朕迹。(清光应更多)还有体得底么。(未有功夫)玉女夜抛梭。(暗通一线)织锦於西舍(文彩已彰)。
　　师云。寿圣话头。未详所出。石门聪云。十五日以前诸佛生。十五日以后诸佛灭。十五日以前诸佛生。你不得离我这里。若离我这里。我有钩钩你。十五日以后诸佛灭。你不得住我这里。若住我这里。我有锥锥你。且道正当十五日。用钩即是。用锥即是。遂有颂云。正当十五日。锥钩一时息。更拟问如何。回头日又出。大慧杲曰。恢张三玄三要。扶竖临济正宗。须是恁么人始得。虽然如是。云门即不然。十五日以前。诸佛本不曾生。十五日以后。诸佛本不曾灭。十五日以前。你若离我这里。我也不用钩钩你。一任横担拄杖。紧悄草鞋。十五日以后。你若住我这里。我也不用锥锥你。一任抝折拄杖。高挂钵囊。且道正当十五日。合作么生。乃云十五日前后。钩锥徒尔为。今朝十五日。正好用钩锥。且作么生用。路逢死蛇莫打杀。无底篮子盛将归。万松道。大骋神通。不劳心力。天台智者举涅盘经。如白月以前。种智将圆。黑月以后。惑障欲尽。是故如来仲春月半。中夜涅盘。经中三两段义。颇似衲僧说话。盖类此也。梵语卢舍那。此云满净。谓种智圆满。惑障清净。种智圆满。钩在不疑之地。惑障清净。今年锥也无。所以天童道。两头得用。寿圣作家。推恶离己。直下忘功。是谁体得。天童不免。放行也。互换尊宾。有去有住。有钩有锥。把定也。不留朕迹。月落潭空。无下手处。大慧向诸师放行处把定。大家把定处放行。终是撞头磕额。赖有末后句。却与天童同参。且道同参底事作么生。石女夜裁无缝锦。死蛇多出放生篮。

　　第七十一则曹山死猫

　　举僧问曹山。世间什么物最贵。(黄底金。白底银)山云。死猫儿最贵。(无人过价。打与三百)僧云。为什么死猫儿最贵。(埋在竹地中。来年生好笋)山云。无人着价。(开口厮当)天童拈云。曹山物货。不入行市。(孰夸铺席图人买)子细看来。一文不直。(已着过价)曹山遇贱则贵。(酽醋不在钓葫芦)我这里遇贵则贱。(客旅与贩。别有加饶)且道还有相违处么(百岁老儿。拗不得城市)。
　　师云。这则公案。以死猫儿为话头。人多疑着。此最秽污无用凶物。何为最贵。万松道。世尊拈华。俱胝竖指。你且道是同是别。其僧欢喜礼谢而去。近日人传写湛然居士真。手拈尘尾。请万松赞。赞曰。大悲千臂。俱胝一指。错认湛然手中拂子。瞎。恁么看来。死猫儿展价。水[胤-(厂-一)]去也。这僧不识其宝。不得其用道。死猫儿为甚最贵。曹山道。祇为无人着价。知我者少。我则贵矣。天童拈云。曹山物货。不入行市。圆通善国师。闻无为老。欲退北京灵感。以尺牍书数转语曰。退席长老。无处安插。如解典库中。解牛。解函板。解旛竿。所谓老儿语。但(平声)听取也。所以不入市者。五石之瓠。瓠落难用。是以天童道。子细看来。一文不直。试问牙人着价利。兴化问庄宗。略借陛下宝看。宗以两手展幞头脚。化云。君王之宝。谁敢酬价。是以道。曹山遇贱则贵。丹霞作死猫儿头最贵。天童无头字。亦可。丹霞颂曰。腥臊臭秽不堪亲。动着轻轻血污身。所以天童道。子细看来。一文不直。祇如丹霞这两句。是毁辱。是赞叹。不见道剥弹底是买底。所以丹霞道。何是杳无人着价。为伊不是世间珍。可谓家无滞货不富。

　　第七十二则大慈识病

　　举大慈示众云。山僧不会答话。(失口错道了)祇是识病。(明医不自疗)时有僧出。(疙疽蛆生也)慈便归方丈。(勘破了也)雪窦云。雪窦识病不答话。(老老大大。学人做处)或有僧出。劈脊便打。(蓦下霹雳散)天童拈云。大慈雪窦。二俱作家。(闲人情。敢道甚)要且祇顾目前。(贪观白浪)不防脚下。(忘却水深)或有个不识好恶。(许伊具眼)不问东西底汉。(转见分明)出来便掀倒禅床。(撞着瞎医士)直饶你全机大用。(教侍者捉下)祇恐着手脚不办。(打出三门也未迟)正当恁么时。(天下人患时气)还有识病底眼么(虎口里下子)。
　　师云。杭州大慈。寰中禅师。顶骨圆耸。其声如钟。嗣百丈大智。一日示众。大慈不会答话。祇是识病。赵州亦云。今夜答话去也。还有解问者出来。有僧便出。州云。抛砖引玉。却得个墼子。不见资福道。隔江见资福剎竿便回去。脚跟下好与三十棒。何况过江来。这僧见大慈示众。便出茅广。不道是甚么时节。当时领众首座问讯便行。大众随后而出。教大慈老汉。至今起不得。首座既将头不猛。负累三军。这僧才出。却被大慈便归方丈。看首座大众。是何面目。法眼道。众中唤作病在目前不识。万松道。瞎。玄觉征云。且道大慈识病不识病。此僧出来。且道是病不是病。若言是病。逐日行住坐卧。不可总是病。若言不是病。这僧出来图个什么。万松道。要作五瘟使者。雪窦拈云。大凡扶竖宗乘。须辨个得失。雪窦识病不答话。或有僧出。劈脊便打。万松道。当时这僧若解接住拄杖。雪窦倒退三千。雪窦又云。诸方识病不答话。或有僧出。必别有长处。佛果云。不可祇守途辙去。雪窦又云。敢有一个动着。大唐天子祇三人。万松道。教天童万松那去。焉知来者不如今也。天童拈云。大慈雪窦。二俱作家。未必心头似口头。抬时抬上二十八天。却道要且祇顾目前。不防脚下。万松道。欲道他人。先治自己。天童也须自照顾始得。又道。或有个不识好恶。不问东西底汉出来。便掀倒禅床。直饶你全机大用。也祇恐着手脚不办。万松道。未垂示前。他早祇准了也。正当恁么时。还有识病底眼么。万松道。天童到此。忘前失后。岂唯不顾目前。亦乃不防脚下。而今若有识病底衲僧。万松门下死敢出气。

　　第七十三则雪峰三下

　　举僧问雪峰。声闻人见性。如夜见月。(八月十五夜大有声闻)菩萨人见性。如昼见日。(果然如是。菩萨亦不少)未审和尚见性如何。(非灾横祸)峰打三下。(更有长板)后问岩头。(顽皮癞肉)头打三掌。(秖为无血性)雪窦云。应病与药。且打三下。(打云。险忘了拂子)据令而行。合打多少。(雪窦朝三千。圣僧暮八百)天童拈云。雪窦一期趂快。(伏手骨垛)往往后人作行令会(又争讳得)殊不知雪峰岩头。是个无固必汉(为什么不打两下。不打四下)。
　　师云。未见性人。但识取未见底是甚么。已见性人。如庆喜见阿閦佛国。一见更不再见。据实而论。悟有浅深。法无彼此。如夜见月底声闻。单明自己。不了目前。愚法声闻。具一只眼。证五分法身。未得功德法身。法华判为眇目矬陋。无威德者。涅盘经道。了了见佛性。犹如妙德等。是如昼见日於岩头雪峰分上。犹是眼华。雪峰三棒。岩头三掌。若识痛痒。日月宫里。把手共行。岂不快哉。岂更有见日见月哉。恁么看来。这僧发如此问。不唯埋没自己。大似轻视雪峰。所以雪窦道。尽令而行。合吃多少。天童见雪窦道。应病与药。据令而行。所以道。往往后人作行令会。天童祇知雪峰岩头是无固必汉。岂可雪窦是钉桩摇橹底人。还会么。而今晚进欺先觉。且染髭须学后生。

　　第七十四则云岩石室

　　举云岩院主。游石室回。(往来不易)岩云。汝去入到石室里看。为什么便祇回。(恐和尚怪迟)僧无语。(闹里抽身)洞山代云。彼中已有人占了也。(知之何晚)岩云。汝更去作什么(直须亲到一回。始得)山云。不可人情断绝去也。(曲为今时。私通车马)天童拈云。低头失却针。(院主拾得)开眼拾得线。(洞山抛下)线无头而莫度。(须得院主针)针无穴以难穿。(须假云岩钻)到这里鸾胶续弦。须是洞山始得(也要天童经过)。
　　师云。南泉斩猫。两堂首座。与众无语。后来赵州戴草鞋。始与南泉相见。这僧不副云岩机。须是洞山始得。云岩与这僧举话。这僧若非洞山代语。几乎世谛流布。且云岩问院主。汝到石室为甚么便回。院主无语。洞山代语。彼中已有人占了也。陆亘问南泉。弟子从六合中来。彼中还有身不。泉云。分明记取。举似作家。陆云。和尚不可思议。到处世界成就。泉云。适来总是大夫分上事。且道石室中先占了底是甚么人。且道占了多少时。岩云。汝更去作甚么。万松道。每日往来勾当。正为此人。所以洞山道。不可人情断绝去也。洞山等闲出一转语。理事周圆。佛法世法。打成一片。洞上源流。於今不绝者。赖有天童针线耳。云岩窘院主。低头失却针。洞山答云岩。开眼拾得线。虽然。洞山若非院主云岩。无以发此机。所以道。线无头而莫度。针无穴以难穿。且道如何是发机处。到这里鸾胶续弦。须是洞山始得。冤有头。债有主。且道降冤偿债一句作么生。待到石室里。向你道。

　　第七十五则南泉玩月

　　举南泉与赵州玩月次。(未能免俗)州云。几时得似这个去。(是尚不是。要似作么)泉云。王老师二十前也曾恁么来。(儿时做处老知羞)天童拈云。二十年前且置。(犹是这个在)二十年后又作么生。(月落来与你相见)还知王老师行履处么。(曾遭鬼觑见)屋里无灵床。(坐着即不堪)浑家不着孝(纵横无忌讳)。
　　师云。似镜常明。打破镜来相见。正是月明时。月落来与你相见。南泉十八上解作活计。所以道。二十年前也曾恁么来。赵州十八上破家散宅。得似这个。堪作什么。所以马祖与西堂百丈南泉玩月。三人着语毕。祖云。经入藏。禅归海。唯有普愿。独超物外。所以天童道。二十年后。王老师行履处作么生。屋里无灵床。浑家不着孝。且道王老师与牛头见四祖后。兴况如何。枯河岸上妆龙女。破炕头边画灶君。

　　第七十六则玄沙无缝塔

　　举僧问玄沙如何是无缝塔。(开也)沙云。这一缝大小。(天下人补不合)天童拈云。见成公案。(不劳再勘)你若道据欵结案。(闲打官防)我知你未识玄沙。(一字入公门九牛拽不出)若有人问长芦。祇向道四棱塌地。(不妨稳密)且道识玄沙不识玄沙。(是何面目)具眼者辨看(恁么则不识玄沙)。
　　师云。自忠国师百年后。肃宗诏耽源创起无缝塔。帝请塔样。国师当时弄影。耽源后来说破。二庵主山居。上庵主问下庵主曰。数日不见。当何所务。下曰。向庵中造个无缝塔。上曰。我亦欲造一所。暂借塔样看。下曰。何不早道。恰被人借去。这僧问无缝塔。沙道。这一缝大小。且道点这僧过。答这僧话。保寿问胡钉铰。还钉得虚空么。胡云。请和尚打破。某甲钉。寿便打。胡曰。莫错打某甲。寿曰。向后有多口阿师。为你点破在。胡后问赵州。州曰。祗这一缝尚不奈何。玄沙道。这一缝大小。正与玄沙同参。东坡镇维扬。幕下皆奇豪。一日。石塔遣侍者投状。求解脱事。东坡问长老何往。对。欲归西湖旧庐。即令出别候指挥。东坡於是将僚佐同至石塔。令击鼓。大众聚观。袖中出疏。使晁无咎读之。其词曰。大士何曾出世。谁作金毛之声。众生各自开堂。何关石塔之事。去无作相。住亦随缘。惟戒公长老。开不二门。施无尽藏。念西湖之久别。亦是偶然。为东坡而少留。无不可者。一时稽首。重听白槌。渡口船回。依旧云山之色。秋来雨过。一新钟鼓之声。谨疏。觉范曰。余以为戒公。甚类杜子美黄四娘耳。东坡妙观逸想。托之以为此文。遂与百世俱传。万松道。觉范失言也。以石塔戒。比黄四娘。何啻天渊。东坡昔赴文登。戒往迓之。坡曰。吾欲一见石塔。以行速不及也。戒起曰。看这个是砖浮图耶。坡曰。有缝奈何。戒曰。若无缝争解容得世间蝼蚁。坡首肯之。坡待戒公为方外士。子美视黄四娘留连戏蝶者也。因辨於此。学者应知。且玄沙道。这一缝大小极宽。石塔道。容蝼蚁多少至广。现成公案。今古恒然。据欵结案。一期判断。天童道。四棱塌地。何须更识玄沙。若论背面相逢。具眼者不如瞎汉。

　　第七十七则古德道场

　　举古德垂语云。终日拈香择火。(且道为谁)不知身是道场。(当局者迷)天童拈云。弄精魂汉有什么限。(也不得草草)玄沙云。终日拈香择火。(是谁教你)不知真个道场。(傍观者哂)天童拈云。奇怪。(休[蜎-口+曰]祸)八十翁翁出场屋。(前辈风流)不是小儿戏。(后人榜样)且道利害在什么处。(料掉没交涉)有智无智较三十里(隔丝不炙病)。
　　师云。楚人失弓。楚人得之。未若人失弓。而人得之。古德道。身是道场。髑髅前见鬼无数。玄沙道。真个道场。何方彻底承当。东坡题东林寺道。忆昔怀清赏。神游杳霭间。此回不是梦。真个到庐山。南院曾道。我已前如在灯影里行相似。光严童子问维摩居士。从何处来。士曰。吾从道场来。子云。道场者。何所是。维摩广说三十余句。乃至举足下足。皆是道场。湛然居士。近於大万寿寺设水陆会。请万松小参。举昔有跨驴人。问众僧何往。僧云。道场去。人云。何处不是道场。僧以拳殴之云。这汉没道理。向道场里跨驴不下。其人无语。人人尽道这汉有头无尾。能做不能当。殊不知却是这僧前言不副后语。汝既知举足下足。皆是道场。何不悟骑驴跨马。无非佛事。万松要断这不平公案。更与花判云。吃拳没兴汉。茆广杜禅和。早是不克己。那堪错怪他。道场唯有一。佛法本无多。留与阇黎道。护唵萨哩嚩。万松道。推过不是好手。天台宗。爱用法华一偈。佛子住此地。则是佛受用。常在於其中。经行及坐卧。天童拈利害示人道。有智无智较三十里。可谓杨修见幼妇。一览便知妙。

　　第七十八则龙牙乌龟

　　举僧问龙牙。如何是祖师西来意。(与我过禅板来)牙云。待石乌龟解语即向汝道。(石乌龟语也。秖是和尚不道)僧问香林。如何是祖师西来意。(腊月火烧山)林云。坐久成劳。(有年无德)天童拈云。一句子。仰之弥高。(脚跟下荐取)一句子。钻之弥竖。(秦时[车*度]轹钻)一句子。瞻之在前。(终日觅不得)一句子。忽焉在后。(有时还自来)还辨得么。(有甚难见)赤心片片知人少。(恩多怨深)觌面堆堆睹者稀(人贫智短)。
　　师云。龙牙参翠微临济。皆问祖师西来意。二师索禅板蒲团。龙牙过与。二师便打。牙云。打即任打。要且无祖师意。僧后举前话问二师明得不。牙云。明即明矣要且无祖师意。天童颂曰。不萌草解藏香象。无底篮能着活蛇。所以道。石乌龟解语。即向汝道。霅溪示众云。若道石龟元不语。是何木马却能嘶。成都府青城山。香林澄远禅师。事云门为侍者一十八年。门常唤远侍者。远才应。门曰。是甚么。远凡下语呈见处未契。一日忽曰。某会也。门曰。何不向上道来。告其所悟。门曰。吾今后更不复唤汝也。远一日辞云门。门云。光含万象一句。速道。远拟议。门云。更住三年。住后。僧问如何是衲衣下事。林曰。腊月火烧山。僧问如何是西来意。林云。坐久成劳。什问鼎州文殊和尚。古人垂一足。意旨如何。殊云。坐久成劳。投子青颂曰。驰书才去返匆匆。一足垂酬继后踪。坐久成劳谁委悉。红炉点雪自相通。此颂清源遣石头驰书上见让和尚。回来与汝鈯斧子住山。头回曰。去日蒙和尚许鈯斧子。便请源垂一足。头便礼拜。文殊道。坐久成劳。投子颂。垂一足。可谓知时别宜。石头问长髭。甚处来。髭云。岭南来。头云。大庾岭头一铺功德画了未。髭云。画了祇欠点眼在。头云。莫要点么。髭云。便请。头垂一足。胜默和尚住万寿时。庆寿舜老。时充堂司。默令看此公案。舜攒眉曰。青公佛法。吾不敢言。颂古文章。才不胜德。默曰。投子内秀俏措无赛。颂文殊坐久成劳。凡两举垂足公案。头问髭曰。汝见个甚么便礼拜。髭曰。某甲见处如红炉上一点雪相似。所以道。红炉点雪自相通。苏东坡临大节。视死如生。而好修养长生之术。有说。令人舌舐悬嗡。得玉液咽之。号红炉上一点雪。此与长髭了没交涉。因辨於此。学者应知。洞山宝问慈明。达磨九年意旨如何。明云。空腹高心。翌日宝升座。推为导首矣。若识慈明此语。香林坐久成劳。思过半矣。圣人之德。仰之弥高。钻之弥坚。瞻之在前。忽然在后。此四句。本出鲁语。二师之言。仰望不及。针锥不得。先行不到。末后太过。还识天童么。报佛祇凭三寸舌。为人不惜两茎眉。

　　第七十九则钦山三关

　　举良禅客问钦山。一镞破三关时如何。(过)山云。放出关中主看(有甚眼相见)良云。恁么则知过必改。(倒退三千)山云。更待何时。(临崖一推)良云。好箭放不着。所在便出。(恩多怨深)山云。且来阇黎(恨心不舍)良回首。(听人处分)山把住云。一镞破三关且置(已往不咎)试与钦山发箭看。(亡身为法)良拟议。(莫错怪人好)山打七棒(几乎放过)云。且听这汉疑三十年。(雪上更加霜)天童拈云。山堆岳积来。(说向飞龙之前)瓦解氷消去。(行在跛鳖之后)则时人知有。(流俗阿师)与我放出关中主看。(不入惊人浪)且合作作么生。(难逢称意鱼)有底道。当时便喝。(咄)当时便掌。(着)。然则一期瞎用则得。(打云祇为你眼明)要且未是关中主在。(你祇管唤)还体得么。(得恁无血性)当堂不正坐。(排班无位次)那赴两头机(屈指不伦流)。
　　师云。澧州钦山文邃禅师。大慈受业。美咨容。善谭论。常以剪刀星尺针线随身。与众裁缝。雪峰常以漆桶木杓护布随身。为众作饭头。岩头常以把镢随身。为众治蔬圃。相与游方。积岁二人缘契德山。钦山独嗣洞山。住后每上堂拄杖横膝示众云。有么有么。若无钦山唱菩萨蛮去也。乃云。逻逻哩哩。便下座。僧问如何是和尚家风。山云。锦地绣香囊。风吹满路香。岩头闻之。令僧向山道。传语十八姊。好好事潘郎。无尽灯注曰。是师之旧事。见别传。万松昔在众中见举钦山三人至鳌山镇。山遭魔娆。皆好事者为之。雪峰於鳌山镇宿夜坐禅。责岩头睡。乃曰。今生不着便。所到常为钦山负累。所谓负累者。一则别嗣洞山。二为德山打我太[日*煞]。岩头曰。汝向后莫道我曾见德山来。黄口禅和。见岩头点。传与十八姊。又见雪峰道。为钦山负累。缘在鳌山店。一人传虚。万人传实。意谓鳌山镇尝遭魔娆。佛果云。雪峰道。尽十方世界。是沙门一只眼。你向什么处屙。赵州闻举谓僧曰。汝若回。寄取个锹子去。不可便教埋却雪峰去也。此类钦山前话。随语生解。大可笑也。因辨於此。学者应知。无尽灯作巨良禅客问山。一镞破三关时如何。归宗道。一镞破三关分明箭后路。所谓三关者。百丈大阳普安道。皆有三句。临济玄沙古塔主。皆有三玄等。非止兜率悦。老黄龙。独有三关也。箭后路者。百丈道。三句外省去。六句外会取。这僧车载驴驼。将许多禅来问。被钦山却问关中主是甚么人。这僧既用不行。拈不出。衲败云。恁么则知过必改。山下坡不走。更与一推云。更待何时。这僧棺木里瞠眼。道好箭放不着所在。便出。犹自不伏烧埋。这公案未得剿绝。山未肯放过。且来阇黎。这僧若是个汉。回头擘眼云。猫。不然。搭坐具肩上长行。这僧受人处分。不识裂鼻木。便回首。钦山深入虎穴要与这僧倾出心肝相见道。一镞破三关且置。试与钦山发箭看。这僧向烈风迅雷中。措手不办。拟祗对他。钦山尽令而行。便打七棒。万松道。棒犹未折。为甚祇打七棒。他又几曾便休来。更道。且听这汉疑三十年。极有为人作略。天童拈处。解粘去缚。忘身为物道放出关中主看。诸方据令而行。天童分明拈出。还见么。古圣不安排。至今无处所。

　　第八十则赵州胜劣

　　举赵州与远侍者斗劣不斗胜。(厮杀无过父子兵)州云。我似一头驴。(这畜生)者云。我似驴胃(休放屁)州云。我似驴粪。(争奈外头光)者云。我似粪中虫(九问僧堂里不住)州云。在里许作甚么。(和尚莫要饼子吃么)者云。过夏。(堕也堕也)州云。把将饼子来。(惯得其便)天童拈云。高高标不出。(不如斗劣)低低望不及。(在汝脚跟下)眼自争先得。(拈转脚跟)筹因打劫羸(扳回鼻孔)。
　　师云。衲僧行履。不异常途。唯临死生祸福得失是非之际。视死如生。受辱如荣。见其人矣。赵州一日见婆子问曰。什么处去。婆云。偷赵州笋去。州云。忽遇赵州时作么生。婆拦腮与赵州一掌。州休去。竹林安和尚。与众沙童拔草。童恚而密讼曰。老驴不放人闲。谓师不闻也。须臾草盈筐。童问安曰。草倾置何处。安曰。置方丈中着。童曰。要这作甚么。安曰。要喂老驴聻。童吐舌。赵州与文远侍者行次。州云。这里好置个巡铺子。者便道边立云。把将公验来。州与一掌。者云。公验分明过。州一日上触唤侍者。者应诺。州云。东司头不可与汝说佛法也。大慧杲。常以诸佛菩萨。畜生驴马。教人看是甚么道理。诸录中。皆云赵州侍者斗劣者得饼子吃。或曰。果子。天童少此句。万松若是侍者。便道我今日定不得饼子吃。管教赵州两手分付。赵州道。我似一头驴。万松道。是则便是。似作什么。普化一日吃生菜。临济道。这汉却似一头驴。化便作驴鸣。侍者作粪中虫。饼子看看到口。赵州轻用驱耕夺饥之机。便问你在里头作什么。当时祇道待过饼子与和尚。州纵吃下。却须吐出。却道在里头结夏。比来斗劣。却成占胜。饼到口边。被州夺却。天童拈处。以劣为胜。以低为高。滹阳千钞主。未解奕碁。悬碁盘於空中。偃卧阅之云。老僧看读则个。须臾曰。我解也。元来祇是个争先法。二人斗劣。如对碁。正到双关二虎处。赵州轻轻拈过。眼蹉。还夺手中。还识侍者么。一着不到处满盘空用心。

　　第八十一则玄沙三病

　　举玄沙示众云。诸方尽道接物利生。(正是教坏人家男女)忽遇三种病人来如何接得。(不须入室。便合罢参)患盲者拈槌竖拂。他又不见(耳朵在甚么处)患聋者语言三昧。他又不闻。(眼在甚么处)患痖者教伊说又说不得。(鼻孔在甚么处)若接此人不得。佛法无灵验。(打云。即时见效)有僧请益云门。(疑则别参)门云。你礼拜着。(不将坐具来)僧礼拜。(放得下)门以拄杖桎。(一点佛手散)僧退后。(头轻眼明)云。汝不患盲。(即时平复)复唤近前来。(剔耳挑聋)僧近前。(聪闻蚁斗)门云。汝不患聋。(即时平复)乃云。会么。(暗抽横骨)僧云。不会。(无碍辩才)门云。汝不患痖。(即时平复)其僧於此有省。(几险盲聋痖一生)天童拈云。云门平展。(已费锥刀)这僧实酬。(却成奸诈)且道悟在什么处。(眼耳口重新)不救之疾。(病在膏肓)难为针艾(良医拱手)。
　　师云。玄沙这话。如香严上树底一般。云门发机径直。胜虎头雪窦百倍。翠岩芝云。早知灯是火。饭熟已多时。万松道。甚处去来。无尽灯录。玄沙上堂示众才毕。一僧出问。三种病人。和尚还许商量也无。沙云。许。且作么生商量。其僧珍重便出。沙曰。不是不是。万松道。葫芦里撼蒸茄。法眼云。我见罗汉和尚举此话。我便会三种病人。万松道。犹成剩法。中塔曰。三种病人即今在什么处。一僧曰。非唯谩他。亦乃自谩。万松道。却是我谩你。地藏出曰。某甲有眼耳口。和尚作么生接。万松道。着甚死急。沙曰。惭愧。便归方丈。万松道。今日遭人毒手。天童向玄沙未示众以前着眼。却於众人拈提后举觉。即今万松恁么说。诸人恁么听。彼此相见。与玄沙示众。诸师着语。天童拈提。岂不是平展实酬。诸人为甚么不悟。师笑云。有甚心情马打球。

　　第八十二则大慈合伴

　　举僧辞大慈。(未必离得)慈问向甚么处去。(果然不许)僧云。江西去。(相去不还)慈云。将老僧去得么。(特来拜辞)僧云。非但和尚。更有过於和尚者。亦不能将得去。(寡宿孤辰。正是僧命)天童拈云。大慈合伴不着。(舍弟江南死)这僧不如独行。(家兄塞北亡)也须是恁么始得。(一身犹去外)直饶大慈古佛。也不奈这担板汉何。(绝嗣又何妨)且道别有什么长处。(更参三十年)。
　　师示。众中有一人少方便。众僧默摈之。同参劝云。一百人。一百个嫌汝。僧曰。汝祇道得九成。同参曰。何也。僧曰。一百人。一百一个嫌我。同参固问。何谓也。僧曰。我从来自嫌我。万松道。到这里还容得伴党么。纵容得伴党。却失了自己始得。昔二人防送一僧还乡。一人伴锁。一人持挺。从之二人。素耽睡。殆如死人。夜宿邸中。持挺者。当门夹道中卧。伴锁者。夜深熟眠。僧素滑稽。断锁而去。复回以佩刀剃其发。履夹道人启关而去。既晓。夹道者觉失晓。忙呼伴者曰。速起速起。和尚在不。伴忙中向晓窗见影。手摩头曰。和尚即在。不见了我也。诸仁者。直须恁么一回始得。所以天童道。大慈合伴不着。不见有这僧。这僧不如独行。不见有大慈。非但大慈古佛不奈这担板汉何。这僧亦不奈板何。到这里始是好笑。且道笑个什么。天童古佛。贪寻这僧长处。不自己短处。

　　第八十三则僧问石霜

　　举僧问石霜。咫尺之间。为什么不睹师颜。(秖为太近)霜云。我道遍界不曾藏。(佛手遮不得)僧复问雪峰。(恼乱春风卒未休)遍界不曾藏意旨如何。(布[果/衣]了重漆)峰云。什么处不是石霜。(人心似等闲)天童拈云。石霜雪峰相去多少。(须问去来人)直是千里万里。(差之毫厘)若有人。问长芦遍界不曾藏意旨。(不可覆车同輙)向道什么处是石霜(斫却月中桂。清光应更多)。
　　师云。这僧发咫尺不睹之问。正是普眼不见普贤时节。石霜答处。元来却在普眼。与这僧不见处。这僧心粗不荐。愈寻愈远。转问转疑。雪峰不惜性命。横身为伊。犹较天童十万八千未是远。还会么。拈却肯路根尘空。脱体无依活卓卓。

　　第八十四则三平见闻

　　举三平颂云。祇此见闻非见闻。(内不见六根)更无声色可呈君。(外不见六尘)个中若了全无事。(内外绝消息)体用何妨分不分。(把定放行。皆由作者)天童拈云。正相逢。没交涉。(相见不对面。对面不相见)六户不掩(终日忙忙)四衢绝踪。(那事无妨)遍界是光明。(黑似漆)通身无向背。(天宽地窄)机丝不挂梭头事。(赤手空身)文彩纵横意自殊(千变万化)。
　　师云。漳州三平山。义忠禅师。始见石巩。次蒙大颠印莂。居三平开法。韩愈参大颠。某公务事烦。省要处乞师一句。颠良久不顾。公罔措。时三平为侍者。乃敲禅床一下。颠云。作么生。平云。先以定动。后以智拔。公曰和尚门风高峻。某却於侍者处得个入路。以此观之。平为侍者时。已有横身为人作略。后来升座。一道士出。从东过西。又一僧从西过东。平曰。适来个道士。却有见处。师僧未在。道士作礼曰。谢师接引。平便打。僧作礼曰。乞师指示。平亦打。复谓众曰。此则公案作么生断。还有断得么。三问无对。平曰。既无人断得。老僧为你断去也。乃掷下拄杖归方丈。平示众偈颂。二篇见在。其一曰。见闻知觉本非因。当体虚玄绝妄真。见相不生痴爱业。洞然全是释迦身。又道。祇此见闻非见闻。三祖道。眼若不睡。诸梦自除。心若不异。万法一如。与棱严见闻如幻翳。三界若空华相似。更无声色可呈君。楞严又道。闻复翳根除。尘消觉圆净。所以道个中若了全无事。棱严又道。净极光通达。寂照含虚空。却来观世间。犹如梦中事。恁么观来。体用何妨分不分。万松信手拈信心铭棱严偈。开发此颂。暗合孙吴。其他佛祖言教。符会此颂者。不可胜纪。天童正相逢没交涉。上唇与下唇。从来不相识。目前无法。意在目前。所以道。六户不掩。四衢无踪。取不得。舍不得。不可得中祇么得。所以道。遍界是光明。通身无向背。机丝不挂梭头事。文彩纵横意自殊。一讲师问平。三乘十二分教。某则不疑。如何是祖师西来意。平曰。龟毛拂子。兔角拄杖。大德藏向什么处去也。僧曰。龟毛兔角。岂是有耶。平曰。肉重千斤。智无铢两。欲识天童末后句么。将出龟毛拂子兔角拄杖来。即向汝道。

　　第八十五则大随普贤

　　举僧辞大随。随问什么处去。(随人脚跟转)僧云。峨嵋礼普贤去。(脚跟转随人)随竖起拂子云。文殊普贤祇在这里。(那里有么)僧画一图相抛向背后。(打破契头。又却不去也)随云。侍者将一贴茶与这僧。(赏罚分明)天童拈云。识法者惧。(抛向背后)欺敌者亡(尽在这里)水中择乳。(是赏是罚)须是鹅王(谩天童一点不得)。
　　师云。益州大随法真禅师。参六十余员善知识。嗣沩山懒安。一日僧辞。随问何处去。僧云。峨嵋礼普贤去。据这僧大似个南天台。北五台。担拄杖。费草鞋。所以大随恐着事相去。以别传之道示之。遂竖起拂子云。文殊普贤祇在这里。不意这僧不受赃诬。便画圆相。抛向背后。发足向峨嵋礼普贤底甚么去也。佛果道。这僧是沩仰下禅客。画圆相抛向背后。且道是奇特。不是奇特。争奈大随具顶门眼。依前照破道。侍者将一贴茶来与这僧。万松道。别处人事。保福云。若无后语。笑他衲僧。万松道。苍天苍天。云门别云。西天斩头截臂。这里自领出头。万松道。车不横推。理不曲断。五祖戒云。不因一事。不长一智。万松道。拂子有甚过。雪窦云。杀人刀。活人剑。具眼底辨取万松道。和尚莫要茶贴么。沩山秀云。大随茶。非赵州茶。既不类赵州茶。得之者少矣。这僧得之。且有甚长处。然不义之财。於我如浮云。万松道。请告免。药山问僧什么处来。僧云。江西来。山以拄杖敲禅床三下。僧云。某甲粗知去处。山掷下拄杖。僧无语。山召侍者。点茶来与这僧踏州县困。天童见大随举拂子。这僧抛圆相。便道识法者惧。欺敌者亡。且道这茶。江茶洪茶。是上品下号。不见道。水中择乳。须是鹅王。

　　第八十六玄沙圆相

　　举玄沙见鼓山来。画一圆相。(便与擦却)山云。人人出这个不得。(犹有这个在)沙云。情知你向驴胎马腹里作活计。(此是华报果在地狱)山云。和尚又作么生。(打人还似吃拳时)沙云。人人出这个不得。(将为别有)山云。和尚恁么却得。某甲为什么不得。(果然疑着)沙云。我得你不得。(心不负人。面无惭色)天童拈云。玄沙大似倚势欺人。(财高语忙)以强凌弱。(艺压当行)盖他拨得转弄得出。(信手拈来。无不可者)两个一般。为什么道我得你不得。(夏云峰势耸)是真难掩。是伪不昌(相似复非如)。
　　师云。鼓山兴圣国师。讳神晏。初参雪峰。峰识其熟缘。起身搊住曰。是甚么。山释然契悟。亦忘其了心。唯举手摇曳而已。峰问子作何道理邪。山曰。何道理之有。峰审其深入。抚而印之。闽王仰其道。於府城之左二十里。开鼓山。创院。请扬宗致。玄沙一日见鼓山来。画一圆相。山云。人人出这个不得。古人画圆相。施设不同。资福见陈操尚书来。便画圆相。福乃沩仰下尊宿。佛果唤作境智接人。操云。弟子恁么来。早是不着便。何更画圆相。福便掩却方丈门。雪窦云。陈操祇具一只眼。故资福闭却门。玄沙画圆相。祇要识得鼓山。他既是同参。不同陈操掣肘。便道。人人出这个不得。沙以不外身心。便下毒手道。情知你向驴胎马腹里作活计。山久经炉鞴。惯受钻锤道。和尚又作么生。沙便收情。却祇道人人出这个不得。雪窦唤作互唤机锋。谷泉大道。来参慈明。明曰。片云生谷口。游人何处来。泉顾视左右曰。夜来何处火。烧出古人坟。明曰。未在更道。泉作虎声。明打一坐具。泉推明就座。明却作虎声。泉呵呵大笑。明揖曰。且坐吃茶。泉曰。某参七十余员善知识。就中你有巴鼻。万松道。来日请你毒龙湫里澡洗。山见科差不均。来告偏屈道。和尚恁么却得。某甲为什么不得。万松道。祇要利他自利。沙云。我得你不得。万松道。不得谩人自谩。雪窦云。祇管贪观白浪。不知失却手桡。万松道。却堕驴胎马腹中。雪峰悦云。道得道不得。总在玄沙圈里。如今作么生出得玄沙圈。万松道。在里许即出。天宫净土。时人爱去。鼓山不爱驴胎马腹。时人怕堕。玄沙不怕。所以降声负气。惟俯视横行。具师子王不欺之力。还信天童保证处么。尘中能作主。化外自来宾。

　　第八十七雪窦砂水

　　举雪窦举古德云。(更有天童与万松)眼里着沙不得。(祇是你眼窄)耳里着水不得。(祇是你耳浅)忽有个汉。信得及。把得住。(却须放行)不受人瞒。(自瞒了也)祖佛言教。是什么热椀鸣声。(刚要万松评唱)便请高挂钵囊。拗折拄杖。(更须还却草鞋钱)管取一员无事道人。(事生也)又云。眼里着得须弥山。(将上不足)耳里着得大海水。(匹下有余)一般汉受人商量。(试看天童拈古)佛祖言教。如龙得水。似虎靠山。(锦上更添花)却须挑起钵囊。横担拄杖。(一回拈出一回新)亦是一员无事道人。(百艺不妨身)复云。恁么也不得。(走时走杀)不恁么也不得。(坐时坐杀)然杀没交涉。(一坑埋却)三员无事道人中选一人为师。(万松门下。沙弥童行)天童拈云。坐断乾坤。(放下一堆)建立世界。(提起一条)和光混俗。(随流得妙)各有长处。(频称三个好。断送一生休)且道选那一人为师。(东村李胡子)蓦拈起拄杖云。穿过了也(万松若见。折做两截)。
　　师云。雪窦天童。万松尝谓如孔门游夏。在吾法中。宗教之马鸣龙树也。及乎拈此公案。虽返三隅。犹欠一着。不见药山初参石头问。三乘十二分教粗知。常闻曹溪直指人心。见性成佛。实未明了。伏望慈悲指示。头曰。与么也不得。不与么也不得。与么不与么。总不得。汝如何会。山伫思。头曰。子缘在江西。速往矣。山至江西拜起。如前问之。曰。我有时教伊扬眉瞬目。有时不教伊扬眉瞬目。有时教伊扬眉瞬目者是。有时教伊扬眉瞬目者不是。子意如何。山於言下有省。再拜谢之。祖曰。子见何道理。山曰。某於石头处。如蚊子上铁牛。祖曰。子得之矣。宜善保护。石头浑仑无缝罅。药山蚊子上铁牛。江西双放双收。药山言下大省。雪窦道。恁么也不得。不恁么也不得。然后没交涉。万松道恁么也得。不恁么也得。正好帝网交罗。重重无尽。投子修颙禅师。嗣圆照大本。住颕州荐福日。欧阳文忠公。因颕守。道师德业。备馔延师。遽问曰。浮图之教。何为者。师乃欵论。指妙挥微。优游於华藏法界之都。从容於帝网明珠之内。欧阳悚然曰。吾初不知佛书。其妙至此。公易箦之际。召子弟诫之曰。吾生平以文章名当世。力抵浮图。今此衰残。忽闻奥义。方将研究。命也奈何。汝等勉旃。无蹈后悔。清凉观国师。判禅门南北两宗。不出顿教。沩山一日索门人呈语。乃曰。声色外与吾相见。仰山凡三度呈语曰。如两面镜相照。於中无像。沩曰。此语正也。我是你不是。早立像了也。仰山却问沩山。某精神昏昧。有拙祇对。未审和尚於百丈师翁处作么生呈语。沩曰。我於百丈先师处呈语。如百千明镜鉴像。光影相照。尘尘剎剎。各不相借。仰山於是礼谢。这个唤作顿教得么。唤作恁么不恁么总不得。然后没交涉得么。虽然。更须知有遮照同时。遮照不立。然后同时即不立。不立即同时。放收诸门更须知有向上一窍在。直饶黄蘗行道於威音王以前。犹是王老师儿孙。更选何人为师。乌龟稽首须弥柱。

　　第八十八则密师把针

　　举洞山问密师伯作什么。(怪你一问迟也)密云。把针。(好与一剳)山云。把针事作么生。(穿过了也)密云。针针相似。(几乎蹉差)山云。二十年同行。作这个语话。(俗气也未尽)密云。长老又作么生。(看锢鏴着生铗)山云。大地火发(照顾眉毛)天童拈云。大地火发。(更添一把)间不容发。(表里洞赤)南海昆仑。(干他甚事)天寒不袜。(赤脚过卢州)祖祖相传。(不知有甚)一头搕[木*(天/韭)](满面风埃)。
　　师云。岩头在甘贽家过夏。一日把针次。贽自田中回。豁前拄锹亚身立。豁以针作札势。贽急入家着衣欲拜谢。行婆问有何事。贽曰。不得说。婆曰。且要大家知。贽举前话。婆失声曰。此话三十年后。须知一回饮水。一回着噎。女子闻举。乃曰。还知尽大地人性命。被上座一针头上札却么。万松道。此针头上虽小。利害极宽。教中说。无色界天。百千万亿针锋上立。不相障碍。智觉寿云。如针锋上无边身菩萨。似藕丝悬须弥之山。唯叹希奇。罔知所措。密师伯道。针针相似。也好个消息。往往作明明不昧。了了常知。不然道。念念攀缘一切境。心心永断诸分别。直得头头上显。物物上明。念念无差。心心无间。也祇是一机一境。昭昭灵灵边事。争似洞山大地火发。般若如大火聚。四面不可入如大末虫。处处能栖。唯不能泊火焰之上。天童道。间不容发。犹可卜度南海昆仑。天寒不袜。须是拨白露净。脱洒汉。始会这话。这里着得洞山。密老。廿贽。岩头。天童。万松么。所以道。祖祖相传。一头搕[木*(天/韭)]。忽有个本色行脚衲僧来参。向道拈却沩山笠来。与子相见。

　　第八十九则陈操勘僧

　　举陈操尚书。与众官楼上。遥见数僧从远来。(今日不着)众官云。数员禅客。(也不得草草)陈云。不是。(也不得草草)官云。焉知不是。(隔窗相眼)陈云。待与验过。(勘破了也)僧至楼下。(刺头入胶盆)陈云。大德。(贼打不防家)僧举首。(鼻孔在别人手里)陈云。不信道不是。(终是倚官挟势)官罔撩。(一状领过)天童拈云。陈尚书当面白拈。(惯得其便)瞒长芦一点不得(管是普州人)。
　　师云。睦州太守。亦尝任宣州。陈操尚书。与睦州同姓。仍嗣睦州。腾跃丛林。勘辨衲子。诸方患之。唯见云门。纳败跪伏。门尝曰。十经五论。师僧三二十年。尚不奈何。尚书争得会。张无尽。非兜率悦。东林总。莫能开发。苏东坡。非佛印元。佛慧泉。莫能抗论。所以道。张无尽。未免搀行夺市。真如喆。祇能借水献花。看他陈操尚书。名藩巨镇。现宰官身。公干之余。不忘佛事。客官祇随人上下。众僧空穿短巷长街。忙里偷闲。被人拈却鼻孔。陈操不唯傍行皇化。兼秉佛祖权衡掣。电光中不容拟议。尚书既鬼市里卖瘦。天童便贼手里作贼。诸仁者。脚力尽时山更好。莫将有限逐无穷。

　　第九十则雪峰淘米

　　举雪峰在洞山作典座。(分明供养心)一日淘米次。(童行不得气力)山问。淘沙去米。淘米去沙。(弄险作么)峰云砂米一时去。(唯嫌拣择)山云。大众吃个什么。(托和尚法荫)峰便覆却盆。(可惜抛撒常住)山云。子他后别见人去在。(从苗办地)天童拈云。雪峰祇管步步登高。(不解从空放下)不觉草鞋跟断。(任谁接续不上)若也正偏宛转。(孤轮匪运)敲唱俱行。(只翼难冲)自是言气相合。(鸾逢凤舞)父子相投。(蛆见蝇鸣)且道洞山不肯。雪峰意在什么处。(好意问便恶发)万里无云天有过。(下不论上)碧潭似镜月难来(生怕死水里浸却)。
　　师云。青华严拈此话云。洞山恁么道。是甚道理。虽然一色乾坤。争奈山高水阔。所以野人云。功夫不到不方圆。言语不通非眷属。乃代云。淘砂去米。淘米去砂。无影长生桂。经霜结子频。大众吃个什么。金凤采香衔不尽。玉雏食蕊叶长新。万松道。青华严虽然答尽深深意。争奈投机句未亲。忽有人问。万松代云。淘砂去米。淘米去砂。祇向道涤尽尘砂。不遗颗粒。大众吃个什么。向道粥将木杓舀。饭用笊篱捞。雪峰全机大用。投子说妙谈玄。行令底祇知尽法。不管无民。谈玄底祇解敲唱俱行。未得应时纳祜。万松不能天水合同秋。要且不坏世间相。何也。厨中典座穷精细。且作长行粥饭僧。

　　第九十一则芭蕉好恶

　　举僧问芭蕉。有一人不舍生死。(减之太短)不证涅盘。(增之太长)师还提携也无。(彼自无疮)蕉云。山僧粗识好恶。(勿伤之也)天童拈云。芭焦虽然识好恶。(一服平胃散)且不能牵耕夫之牛。夺饥人之食。(医病不得。害命不得)如今若有人问。长芦便和声打。(一服见效)为什么如此。我从来不识好恶(当炉不避火)。
　　师云。郢州芭蕉五世彻禅师。嗣芭蕉慧清。清嗣南塔光涌。涌嗣仰山彻。乃沩山五世孙也。师於宗门大有拈提。具在灯录。一日僧问有一人不舍生死。不证涅盘。师还提携也无。蕉云。山僧粗识好恶。这僧饱看教乘。兼通禅理。拈出个无孔铁锤。咬嚼无处下口。拈掇无处下手。定当芭蕉。芭蕉是别机宜。识休咎底汉。向线道难分处。不可妄生穿凿道。老僧粗识好恶。虽不犯手伤锋。要且无为人手段神清有言曰。可救而不救。是谓不仁。不可救而不救。可谓不仁乎。虽然有救人成患害。不救却慈悲。芭蕉有之。天童善用驱耕夺饥手段道。这僧才问。便和声打道。我从来不识好恶。还见二老为人处么。李陵持汉节。潘阆倒骑驴。

　　第九十二大慈行说

　　举大慈示众云。说得一丈。不如行得一尺。(非但口言而得清净)说得一尺。不如行得一寸。(多虚不如少实)洞山云。说取行不得底。(还有口么)行取说不得底。(还有足么)云居云。行时无说路。(踏破乾坤)说时无行路。(横吞宇宙)不行不说时。(不妨省力)合行什么路。(不是山东。便是河北)洛浦云。行说俱不到。则本分事在。(真不掩伪)行说俱到。则本分事无。(曲不藏直)天童拈云绝是非。(言满天下无口过)没踪迹。(行满天下无怨恶)相逢不识面。(见则无口无脚)识面不相逢。(瞎则能说能行)诸尊宿各有长处。(谁肯卖苦瓜)如今舌头上无十字关。(甚底不得道)脚跟下无五色线。(那里不得去)要行便行。(举步踏着)要说便说。(开口道尽)若有人问。长芦如何是要行便行。(是必早回程)天童云步。(蹉过了也)如何是要说便说。(留取暖肚)天童云。啊(错下名言)。
　　师云。凤翔府。石柱禅师。始游方。至洞山。遇青林垂语曰。有四种人。一人说过佛祖。一步行不得。一人行过佛祖。一句说不得。一人说得行得。一人说不得行不得。那个是其人。柱出众曰。一人说过佛祖一步行不得者。祇是无舌不许行。一人行过佛祖。一句说不得者。祇是无足不许说。一人说得行得者。祇是函盖相称。一人说不得行不得者。如断命求活。洞上语言。似存知解。不落今时。大慈示众。恐人唯尚空言。不务实行。高丽僧统义天曰。古之所谓禅者。藉教习禅者也。今之所谓禅者。离教而说禅者也。万松道。禅果可说可行乎。大慈可谓入草求人。真大慈也。洞山道。说取行不得底。云居道。说时无行路。青林道。一人说过佛祖。一步行不得。石柱云。祇是无舌不许行。僧问云盖本。说不得作么生行。本云。踏着舌头。洞山云。行取说不得底。云居云。行时无说路。青林云。一人行过佛祖。一句说不得。石柱道。祇是无足不许说。僧问云盖本。行不得底作么生说。本云。脚下着口。云居道。不行不说时。合行什么路。洛浦云。行说俱不到。则本分事在。青林云。一人说不得行不得。石柱云。如断命求活。洛浦云。行说俱到。则本分事无。青林云。一人说得行得。石柱云。祇是函盖相称。这般说话。唤作金针双锁。玉线贯通。圆鉴唤作妙叶兼。洞上唤作唱玄路。便见大慈示众。犯风烟。露锋骨。虽然。云盖本嗣白云端。解道脚下着口。踏着舌头。晦堂嗣先佛觉道。脚跟下踏着三寸舌。行说俱到。万松将诸家。说底公案。一类相从。互为指注。令人易解也。不似天童。分明拈出无舌人说底玄谈。无足人行底玄路。天童不行玄。不说妙。牙不沥水。足不沾尘。信步行时无远近。开怀说处不堤防。

　　第九十三则水潦大悟

　　举水潦和尚。问马大师。如何是佛法大意。(马祖脚不小)马祖与一踏倒。(何不再问)水潦豁然大悟。(不因不由)起来呵呵大笑。(谢他不啼哭)云。百千法门无量妙义。祇向一毫头上识得根源去。(犹成剩法)天童拈云。马大师不合放过。(天童脚更大)待伊起来恁么道。(劈口便与)但问祇这一毫从什么处得来。(适来和尚脚跟痛)待伊拟议。更与一踏(把火助热)。
　　师云。洪州水潦和尚亡其名。初参马师。因踏而悟。出世后告众曰。自从一吃马师踏。直至而今笑不休。上堂曰。若说一法。则十方诸佛收一法中。百千妙门。一一毛头上。千圣同輙。决定不别。此皆一踏上荐得。百千法门。无量妙义。祇向一毛头上。识得根源去。梵网经云。心地法门。如毛头许。是诸佛之本源。行菩萨道之根本。是大众诸佛子之根本。雪窦道。古今何人知此情。一毛师子众毛毕。所以道。一叶落。天下秋。一尘起。大地收。智觉禅师道。如一滴之水。与渤海之润性无差。若芥孔之空。等太虚之容纳非别。虽是重言不当吃。一回拈出一回新。所以天童踏了更踏。赵州一日於僧堂前问南泉。异则不问。如何是类。泉以手托地。州以脚踏倒。却归涅盘堂叫悔悔。泉令侍者问。悔个什么。州云。悔不更与两踏。所以天童道。马祖当时。不合放过。为他犹有一毫头命根不断在。还会天童道。待伊拟议更与一踏底意么。不见道。马驹踏杀天下人。

　　第九十四则古德法身

　　举古德云。长者长法身。(主山高按山低)短者短法身。(拄杖长。拂子短)天童拈云。且道舜若多神。唤什么作法身。(虚空无面目。不用巧妆眉)良久云。(十字打开)还会么。(两手分付)不可续凫截鹤。夷岳盈壑去也(持钵不得道不饥)。
　　师云。教中道。无边身菩萨。穷上界而有余。劬尸罗长者。睹三尺而无尽。万松道。释迦老子。能为下劣。忍於斯事。老老大大。舞罐灯戏。见人道。长也长也。便长。见人道。短也短也。便短。祇如清净法身。还有长短也无。若无。古德为甚道。长者长法身。短者短法身。不见道。佛真法身。犹若虚空。应物现形。如水中月。此颂两联。大似前言不副后语。殊不知钩锁连环。血脉不断。棱严经道。舜若多神。无身觉触。舜若。西音。此云虚空。天童道。舜若多神。唤什么作法身。他祇知佛真法身。犹若虚空。忘却应物现形。如水中月。还知天童不可续截夷盈处么。随分三尺一丈六。明明触处露堂堂。

　　第九十五则布袋弥勒

　　举布袋和尚颂云。弥勒真弥勒。天童着语云。拶破面门。(话作两橛)分身千百亿。天童着语云。筑着鼻孔。(炼成一块)时时示时人。天童着语云。高着眼。(且莫撒砂)时人皆不识。天童着语云。当面讳却。(许你亲见)天童复拈云。憨皮袋拦街截巷。(错认绊索)直是无回避处。(撞着驾头)还辨得么。(和尚是天童)脑后见腮。莫与往来(识人多者是非多)。
　　师云。善财开楼阁门。见遍法界。皆是弥勒。而今楼阁门开也。诸人还见么。若更道不见。你指出个不是底来。五祖演道。天上无弥勒。地下无弥勒。无事街头立。被人唤作贼。晋阳贾文振。诵王梵志诗云。我若有钱时。更肥更能白。无事街头立。人要请做客。我要借十文。忙言与一百。我若无钱时。更瘦更能黑。无事街头立。被人唤作贼。我要借十文。一文借不得。此二诗证之前颂。激讽诸人。不为不切矣。湛然居士着辨邪论。以辨糠[薜/虫]之祖刘纸衣。自称弥勒下生。广引上生下生二经。以佛言为定量。经云。却后五十六亿万岁。尔乃下生。糠[薜/虫]下生。何太早乎。谓傅大士憨皮袋。亦不当为弥勒化身。答曰。傅大士造像写经。不可胜数。糠[薜/虫]大毁经像。憨皮袋剃发披缁。饮啖无择。糠[薜/虫]垂发白衣。米亦不食。若例二大士。甚不类也。方当下无间地狱尽。转徙他方狱中。当来弥勒下生时。名亦不闻。輙敢窃比於我圣流。因辨於此。学者应知。洞山谓云居曰。昔南泉问讲弥勒下生经。僧曰。弥勒甚么时下生。僧曰。见在天宫。当来下生。泉曰。天上无弥勒。地下无弥勒。居随举便问曰。祇如天上无弥勒。地下无弥勒。未审谁与安名。洞山直得禅床震动。乃曰应阇黎。青州和尚道。二十年云山坐断。衲帔尘生。一句子针芥相投。禅床震动。万松道。洞山家风。严密不通风。天童便道。憨皮袋拦街截巷。回避不及。还与洞山相违也无。万松道。天童有后手。何也。不见首。脑后见腮。莫与往来。

　　第九十六赵州拣择

　　举赵州云。至道无难。唯嫌拣择。(看你分詹擘市)才有语言。是拣择。是明白。(却又伶俐)老僧不在明白里。(贼儿胆底虚)是汝还护惜也无。(映山曲[((┐@一)/一/(暴-(日/共)))*见]脊)时有僧问。和尚既不在明白里。护惜个什么。(就身打劫。快便难逢)州云。我亦不知。(推聋作痖)僧云。既不知。为什么道不在明白里。(拏粗[打-丁+客]细。放雕戏尾)州云。问事即得。礼拜了退。(来日大悲院里有斋)天童拈云。这僧也如切如磋。不能见机而变。(一生把定死蛇头)赵州也如琢如磨。几乎事不解交。(三十六计。走为上计)众中祇管道退身有分。(祇见锥头利)殊不知尽力提持。(不见凿头方)还体悉得么。(我亦不知)焦砖打着连底冻(直至而今消不开)。
　　师云。三祖信心铭。破题两句。定当杀天下衲子。投子宗道者。在雪窦会下作书记。雪窦令参至道无难。唯嫌拣择。於此有省。一日雪窦问他。至道无难。唯嫌拣择意作么生。宗云。畜生畜生。后隐居投子。凡去住持。袈裟裹草鞋与经文。僧问如何是道者家风。宗云。袈裟裹草鞋。僧云。未审意旨如何。宗云。赤脚下桐城。万松尝教人看至道无难。唯嫌拣择。谁教你拣择。僧云。三祖道。但不憎爱。洞然明白。却道唯嫌拣择。三祖当时下个嫌字。自憎爱了也。万松道。许上座眼明。如何免得憎爱。僧参久不见。就万松请益。万松道。上座。汝才拟免时。早拣择憎爱了也。僧云。恁么则放下免心。洞然明白也。万松道。汝嫌免心。爱明白。展转拣择憎爱了也。僧礼不已云。乞师指示。万松道。诸方到此。正是棒喝明节。万松即不然。僧云。未审尊意如何。万松道。拣择妨甚事。你免他作么。僧礼谢云。原来却在这里。磁州初祖云。如人作针线。幸然针针相似。忽见人来。不觉失却针。祇见线。这边寻也不见。那边寻也不见。却自云。近处尚不见。远处那里得来。多时寻不得。心烦不好。昏闷打睡。拽衣枕头。方就枕时。蓦头一札曰。原来祇在这里。万松道。汝但河里失钱河里漉。不可离了拣择憎爱。别有洞然明白也。有底道。至道最难。须要拣择。若不憎爱。争得明白。这个却是拣择不拣择。憎爱不憎爱。於诸法中。不生二解底人。所以赵州道。才有语言。是拣择是明白。赵州亦不避语言。亦不避拣择。老僧不在明白里。是汝还护惜也无。到这里独醒底。直须哺其糟。而啜其醨。独清底。也须扬其波而鼓其浪。擘开面皮。憎爱拣择一回。却与三祖相见。这僧道。和尚既不在明白里。护惜个什么。却到如来吃粥处。州云。我亦不知。这老汉剩忙百闹半路抽身。这僧忙赶云。既不知。为什么道不在明白里。万松道。且道在那里。大小大赵州。尚自不知。拶到转身不得处。便拈向一边道。问事即得。礼拜了退。末后打个乾出身。这里还有拣择憎爱么。他道老僧不在明白里。且道赵州在什么处旦过。这僧与赵州切磋琢磨。变态殽讹。赶贼不得赶上。骂人不得骂着。皆云。良贾深藏。正是分明拈出。还识赵州与这僧么。文殊大设无遮会。摩诘牢关不二门。

　　第九十七则睦州毛端

　　举睦州问武陵长老。(今日正逢着太白星)了即毛端吞巨海。(不须咬嚼)始知大地一微尘作么生。(已太多生)陵云。和尚问谁。(新生犊儿不怕虎)州云。问长老。(紩锤来也)陵云。何不领话。(撩蜂剔蝎)州云。我不领话。你不领话。(诬人之罪。以罪加之)天童拈云。睦州武陵总道不领话。(几乎忘却)其间有贪观白浪。失却手桡。(隔壁过状。打草惊蛇)乃竖起拂子云。看(何不领话)。
　　师云。武陵长老。未详法嗣。无尽灯。作茂陵。睦州老汉。寻常辛辛辣辣。啀啀喍喍。问武陵长老。了即毛端吞巨海。始知大地一微尘作么生。此语本出丹霞孤寂吟。睦州既探竿在手。武陵亦影草随身道。和尚问谁。睦州以平展。谁与你干戈相待道。问长老。武陵也好。当面与一锥道。和尚何不领话。殊不知自己脚跟下蹉过多时。所以睦州道。你不领话。我不领话。虽如倚势欺人。争柰理无曲断。天童拈处。指桑骂榆。近日不领话者转多。天童却放伊不过道。其间有贪观白浪。失却手桡。岂止睦州武陵分上。遂竖起拂子云。看。这回推与阿谁。具眼者辨取。

　　第九十八则南泉至庄

　　举南泉因至庄。(山里师子村里弄)偶庄主预备迎奉。(不妨伶俐)泉云。老僧居常出入。不与他知。何夙排办。至於如此。(皆和尚道力所致)主云。昨夜土地神报。(咄这鬼头)侍者便问。既是大善知识。为甚却被鬼神觑见。(今日遭人点检)泉云。土地前。更添一分供养着。(果报灵通。究竟常乐)天童拈云。长芦则不然。(别是一尊土地)若见这庄主恁么道。便与捉住云放你不得。(不奈舡何。打破戽斗)何故如此。(官人打见在)不见道。来说是非者。便是是非人(并赃捉获)。
　　师云。丛林传悟本。住洞山二十年。土地神不识。神白主事。如何得识和尚一面。主事云。和尚斋堂上受食时。汝与覆却饭槛。和尚失声。忽能见之。次日。神覆饭槛。师失声曰。可惜常住物。神方识师一面。昔盐官会下。有一主事僧。忽见一鬼使来追。僧曰。某甲身充主事。未暇修行。乞容七日得不。使曰。待为白王。若许七日后来。不然。须臾便至。言讫不见。至七日后复来。竟觅其僧。了不可得。后有举问一僧。若被觅着时如何抵拟他去。洞山代云。被他觅得也。万松道。谩这老鬼不得。南泉庄头神报主事。预备迎奉。岂免遭人点检。云居锡见南泉道。土地前更下一分供养着。征云。是赏伊。是罚伊。祇如土地前见者。是南泉。不是南泉。万松道。莫错认。达观云。南泉被这僧一问。不免向鬼窟里作活计。万松道。瞎驴趂大队。真宗时。真州长芦登和尚。数年鼎新起就长芦寺。一夜梦有神人来。乞为土地。登曰。你做我土地不得。神曰。何故。登曰。你见我僧家过。或起瞋。神曰。某有长誓。遂下一臂呈登。登曰。若如是则可。遂与建祠堂。迨塑土地。一臂堕落。屡修复尔。方知愿力之重也。有僧问。长芦登不唯鬼觑见。他亦觑见鬼又作么生。万松道。三八日念诵。天童拈云。若见庄主恁么道。便与捉住云。放你不得。何故如此。不见道。来说是非者。便是是非人。万松道。天童虽解捉鬼卖。未免庄头鬼乱。万松即不然。若见庄主道。昨夜土地报。便与弹指三下云。唵度噜度噜地尾娑诃。

　　第九十九则洞山钵袋

　　举僧问洞山。时时勤拂拭。莫使惹尘埃。(有尾无头。虽饱无力)为什么不得他衣钵。(不得封侯也是闲)山云。直饶道本来无一物。也未合得他衣钵。(有头无尾。终是不贵)且道什么人合得。(金香炉下铁昆仑)僧下九十六转语不契(吃尽生姜呷尽醋)末后云。设使将来他亦不受。(设使受下。向甚么处着)山深肯之。(且信一半)雪窦云。他既不受是眼。(瞎却了也)将来必应是瞎。(恰与雪窦同参)天童拈云。长芦则不然。(但具一只眼)直须将来。(岩前花烂熳)若不将来争知不受。(室内不知春)直须不受。(家中无一物)若不不受。争免将来。(来者不空归)将来底必应是眼。(瞎却了也)不受底真个是瞎。(却与天童同参)还会么。(问取眉毛)照尽体无依。(踏破澄潭月)通身合大道(冲开碧落天)。
　　师云。无尽灯录云。僧问洞山。时时勤拂拭。为什么不得钵袋子。山曰。直饶道本来无一物。亦未得他钵袋子。僧曰。未审什么人合得。山曰。不入门者。僧曰。祇如不人门者还得不。山曰。虽然如是。不得不与他。复曰。直道本来无一物。犹不合得他钵袋子。且道什么人合得。这里合下得一转语。且道下得什么语。一上座下九十六转。并不契意。末后一转。始可山意。山曰。阇黎何不早与么道。一僧闻请上座举一徧。上座终不为举。僧乃执事三年。上座亦不肯举。一日忽不安。其僧自念三年求举。不蒙慈悲。善取不如恶取。遂持刀向前曰。若不举。即杀上座去也。座悚然曰。且待为阇黎举。乃曰。直饶将来。他亦不要。其僧礼谢悔过。天童略云。时时勤拂拭。莫使惹尘埃。为什么不得他衣钵。雒阳天宫寺。神秀国师。谥号大通。身长八尺。秀眉大耳。有公伯之气。稔聆黄梅道胜而往见。共以坐默体道为务。忻然谓真吾所依也。誓以樵汲备众。如是六载。祖每潜叹曰。东山法门。其在此人矣。师一日涕泗辞祖。创荆门玉泉兰若。卜将老焉。会东山圆寂。复徙江陵当阳山。学者锺凑。久视元年。天后诏之。肩舆上殿。遂推为两京法主。凡历三帝皆师礼之。神龙二年。丙午二月二十八日。泊然而逝。神龙元年。新译棱严。閟於宫禁。国师坚请。私录密传馆陶慧震。经今大行。师之力也。国师报龄一百有七。当葬旧山。天子送至午桥而决。王公大臣至伊水而别。卒哭。设大会於龙华寺。饭缁白八千人。度僧二七员。二祥於西明办事如前会。万回法云公。乞施后宫。手举珍异。以侑其供。燕公张说。报师资礼。门人普寂。义福。并为朝野所重。如圭峰承龚图曰。普寂化缘转盛。法嗣者三十人。如南岳懒瓒。嵩山一行。终南惟政。三峰道树。皆凡圣不测。如义福者。初参大通。通与语。乃称湿土近水。乾木易然。万回法云公。执福手叮咛曰。深入妙觉。广度众生。当勉旃。福住终南二十余载。一日竹栢兰[廿/(〡*臣)]。茂然分错。忽有老翁。风骨殊俗。须发皓然。拜首曰。弟子内谷神也。窃恐和尚他适。终弃此山。故再请乃灭。未几京城僧众。请於其年五月止大慈恩寺。千官车马。四部骈罗。复被诏归伊雒。如普寂之子。南岳懒瓒。德宗遣诏。对宣使不暇拭涕。如一行禅师。天文大衍。世所共知。一日见寂。炷香作礼。绝躬附耳密言。寂曰。是是。无不可者。如是致礼者三。退入南房。阖户而灭。寂令扣钟云。一行灭矣。视之果然。河南尹裴宽。亲见其事。服衰(崔)绖(迭)。徒步送丧。终南惟政。文宗嗜蛤蜊御馔。有擘不张者。焚香祷之。忽开。现观音像。具体妙丽。诏政问之。政举经云。应以菩萨身得度者。即现菩萨身。而为说法。上曰。菩萨身已现。且不闻说法。政曰。陛下信此事为奇特不。上曰。希有之事。朕深信之。政曰。菩萨为陛下说法竟。上感政言。勅令天下设观音像。三峰道树。山神化为野人。服色素朴。言谭诡异。於言笑外。变作四圣天仙等形。或放神光。或发声响。大众不能测。犹此涉十年。寂无声影。告众曰。山神作多色伎俩。眨惑吾曹。祇消老僧个不闻不见。伊伎俩已穷。吾不闻不见无尽。万松具录大通门下师胜资强。圭峰抑为息妄修心宗。又云。就法。有不变随缘二义。就人。有顿悟渐修两门。二义显。则知一藏经论之旨归。两门开。则见一切贤圣之轨辙。达磨深意。实在斯焉。顿悟喻者。如人梦被枷锁。觉时还须脱枷锁乎。所以六祖道。本来无一物。何假拂尘埃。此洞山答处。渐修喻者如水结氷。失灌溉洗濯之用。火日销镕。始还全用。所以大通道。时时勤拂拭。莫使惹尘埃。若就镜喻之。大鉴如镜。本明本净。大通如昏垢须磨。以氷梦二喻。梦则悟不假修。氷则须销得用。且教中有本性净。有离垢净。有如理智。有如量智。有即相解。有离相解。有真空。有妙有。有第一义谛。有世俗谛。乃至理事性相。权实顿渐。偏圆遮照。存泯。君臣父子。配属两宗。皎然可见。此虽涉情解。具择法眼者。不可不知。宗镜录云。入吾宗者。先须知有。然后保任。又头尾须得相称。不可理行有阙。心口相违。若入宗镜。理行俱圆。据宗镜断。大鉴祇具一只眼。大通双眼圆明。何者。大鉴具理而无行。谓本来常净。不假拂尘。大通已悟须修拂尘镜朗。所以道。正虽正却偏。偏虽偏却圆。非久参洞上之宗者。未可与语。万松尝向人道。波必有水。水或无波。性海无风。心波自涌。二利妙门。无出於此。圭峰答温慥尚书问曰。真理虽然颕达。此情难以卒除。如风顿止。波浪暂停。岂可一身所修。便同佛用。但可以空寂为自体。勿认色身。以真知为自心。勿认妄念。妄念若起。都不随之。即临命终时。自然业不能系。黄龙晦堂答韩宗古侍郎问曰。然心外无剩法者。不知烦恼习气是何而欲尽之。若起此心。翻成认贼为子也。从上以来。但有言说。乃是随病设药。纵有烦恼习气。但以如来知见治之。皆是善权方便。诱引之说。若是定有习气可治。却是心外有法而可尽之。响如灵龟曳尾於途。拂迹迹生。可谓将心用心。转见病深。苟能明达心外无法。法外无心。心法既无。更欲教谁顿尽邪。觉范判曰。二老。今古之宗师也。其随宜方便。自有意味。初无优劣。然圭峰所答之词。正韩公所问之意。而语不失宗。开廓正见。以密较之。晦堂所得多矣。万松道。到这里返观大鉴祇具一只眼。原来尽大地是沙门一只眼。又唤作把定乾坤眼。绵绵不漏丝毫。亦名顶门具金刚眼。大通双眼圆明。似锯解秤锤。擘破虚空相似。大通且置。於大鉴眼上。万松道个瞎。又作么生。雪窦拈云。他既不受是眼。将来底必应是瞎。还见祖师衣钵么。若於此入门。便乃两手分付。非但大庾岭头一个是提不起。设使盖国人来。且欵欵将去。万松道。祖师衣钵百杂碎也。雪窦道。他既不受是眼。将来必应是瞎。天童道。将来必应是眼。不受底真个是瞎。万松道。瞎底双眼圆明。具眼底祇见一半。不逢瞎汉。终难辨明。毕竟事作么生折合。山远路长休点火。大家吹煞暗中行。

　　万松老人评唱天童觉和尚拈古请益录下卷(终)
　　请益录下卷音义

　　豏(胡斩切豆半生也)　唼喷(上所甲切下并寸切鼓鼻也)　捡(评中为检)　躅(池录切蹢〡也)　莠(余受切稗草)　謴(古困切顺言谑弄貌)　慵(是容切〡懒也)　[戏-戈+支](侧加切)　援(雨元切引也)　撼(胡甘切恨也)　啻(音士止也)　摵(沙获切拂也又稍〡也又楚革切击也)　斗(音科)　帩(七肖切缚也)　濩落(上胡郭切惠子谓庄子吾有三石大瓠〡〡无用庄子曰云云)墼(居的切说文云瓴也)　橹(卢古切大舡)　霅(丈洽切水出吴兴又县名)　鈯(徒鹘切钝也)　嗡(乌[纟*口]切〡[口*弘]也牛声[口*弘]乌横切)　撼(胡感切摇也)　殆(音大危也)　贽(脂利切)　搕(口合切打也)　[打-丁+(天/韭)](先盖切破声也音三入声)　舀(以沼杼也)　[薜/虫](牛列切)　迨(徒改切及也)　稔(如沈切年一熟也)　聆(郎丁切耳听也)　侑(禹救切周礼曰王以乐〡食注〡劝也)[廿/(〡*臣)](齿改切香草也)　雒(音洛)　慥(七到切温〡礼注守实言行相应之貌)
