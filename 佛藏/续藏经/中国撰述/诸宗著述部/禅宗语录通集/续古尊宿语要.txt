续藏经   续古尊宿语要
　宋 师明集


　　达磨西来。道个不立文字。早是立了也。致令千载之下。所至堆山积岳。堆积既多。览者厌饫。今此录者。乃是前众人厌饫之中。撮出一二。譬若上林春色。在一两花。岂待烂窥红紫。然后知韶光之浩荡也。既知春矣。唤此录。作立文字也得。不立文字也得。总不干事。戊戌佛成道日。鼓山晦室　(师明)　序。

　　续刊古尊宿语要目录

第一集　天
　　临济　　汾阳昭　　琅琊觉　　慈明圆　　翠岩真　　黄龙南　　死心新　　晦堂心　　泐潭英　　兜率悦　　草堂清　　灵源清　　湛堂准　　长灵卓

第二集　地
　　法眼益　　云门偃　　法昌遇　　雪窦显　　天衣怀　　曹山寂　　投子青　　芙蓉楷　　真歇了　　宏智觉　　古岩璧　　天章楚　　真净文　　隐山璨　　妙湛慧　　金粟智

第三集　日
　　杨岐会　　白云端　　保宁勇　　五祖演　　南堂兴　　佛眼远　　圜悟勤　　开福宁　　佛性泰　　月庵果　　复庵封

第四集　月
　　佛心才　　山堂洵　　别峰珍　　云盖本　　虎丘隆　　应庵华　　密庵杰　　松源岳　　曹源生　　铁鞭韶　　破庵先　　笑庵悟(晦翁明附)无示谌　　心闻贲　　慈航朴

第五集　星
　　大慧杲　　晦庵光　　此庵净　　懒庵需　　佛照光　　谁庵演　　遁庵演　　竹原元　　蒙庵岳　　石庵玿　　退庵先　　混源密　　空叟印　　木庵永　　柏堂雅

第六集　辰
　　雪堂行　　竹庵珪　　晦庵光　　别峰印　　退庵奇　　东山空　　广鉴瑛　　水庵一　　别峰云　　或庵体

　　目录(终)

　　 

　　续刊古尊宿语要第一集　天
　　镇州临济慧照禅师语录序

　　　　延康殿学士。金紫光禄大夫。真定府路安抚使。兼马步军都总管。兼知成德军府事。马(防)撰
　　黄檗山头。曾遭痛棒。大愚肋下。方解筑拳。饶舌老婆。尿床鬼子。这风颠汉。再捋虎须。岩谷栽松。后人标榜。镢头斸地。几被活埋。肯个后生。蓦口自掴。辞焚机案。坐断舌头。不是河南。便归河北。院临古渡。运济往来。把定要津。壁立万仞。夺人夺境。陶铸仙陀。三要三玄。钤锤衲子。常在家舍。不离途中。无位真人。面门出入。两堂齐喝。宾主历然。照用同时。本无前后。菱花对像。虚谷传声。妙应无方。不留眹迹。拂衣南迈。戾止大名。兴化师承。东堂迎侍。铜瓶铁钵。掩室杜词。松老云闲。旷然自适。面壁未几。密付将终。正法谁传。瞎驴边灭。　圆觉老演。今为流通。点捡将来。故无差舛。唯余一喝。尚要商量。具眼禅流。冀无赚举。宣和庚子中秋日谨序。

　　汾阳昭禅师语　　　　嗣首山

　　师问首山。百丈卷席。意旨如何。山云。龙袖拂开全体现。师云。未审师意如何。山云。象王行处绝狐踪。师因此有省。拜起曰。万古碧潭空界月。再三捞摝始应知。
　　或问。见何道理。便尔自肯。师曰。正是我放身命处。
　　僧问。如何是大道之源。师云。掘地觅青天。如何是祖师西来意。师云。青绢扇子足风凉　师乃云。汾阳门下。有西河师子。当门踞坐。但有来者。即便咬杀。有何方便。入得汾阳门。见得汾阳人。若见汾阳人者。堪与祖佛为师。不见汾阳人。尽是立地死汉。如今还有人。入得门么。快须入取。免得辜负平生。不是龙门客。切忌遭点额。邢个是龙门客。一齐点下。举拄杖云。速退速退。珍重。
　　乾坤宽廓。宇宙横铺。衲僧分上。左穿右穴。樵父担柴。医王辨价。药多病甚。网细鱼稠。东西南北。冲霜踏雪。不避寒暑。要明斯事。也须是个一刀两段汉始得。只恁么[怡-台+共][怡-台+共]恫恫地。烂冬瓜相似。有什么成辨。咬断两头。犹是拖泥带水。岂更因循。可惜许兄弟。正法难闻。正眼难发。何不自省去。譬如两阵相逢。不让先手。掣鼓夺旗。快须与彻。人人慷慨。各各英豪。大丈夫儿。莫教孤负行心。虚消信施。山云广阔。有什么休时。若不自智通玄。管取偿他宿债。图什么波波地诳他父母。虚生一徧了。又更出家行脚。云我参善知识。见性。绝生死流。了无为法。苦哉苦哉。万中无一自省归根者矣。
　　夫说法者。须具宗师眼目。须识玄门。要辨缁素邪正。古人道。玄有玄路。鸟道难通。一语不玄。流俗阿师。且问诸上座。作么生是玄路。还会么。与汾阳说看。要知端的。莫只恁么兀兀地过时。虚消信施。自从古德。各有出人底路。还省得么。先圣道。一句语。须具三玄门。一玄门。须具三要。阿那个是三玄三要底句。快会取好。各自思量。还得稳当也未。古德已前行脚。闻一个因缘未明。中间直下。饮食无味。睡卧不安。火急决择。莫将为小事。所以大觉老人。为一大事因缘。出现於世。想计他从上来行脚。不为游山玩水。看州府奢华。片衣口食。皆为圣心未通。所以驱驰行脚。决择深奥。传唱敷扬。博问先知。亲近高德。盖为续佛心灯。绍隆祖代。兴崇圣种。接引后机。自利利他。不忘先迹。如今还有商量者么。有即出来。大家商量　僧问。如何是接初机底句。师云。汝是行脚僧。
　　如何是辨衲僧底句。师云。西方日出卯。
　　如何是正令行底句。师云千里持来呈旧面。
　　如何是立乾坤底句。师云。北俱卢洲长粳米。食者无贪亦无嗔。
　　师云。只将此四转语。验天下衲僧。才见你出来。验得了也　如何是学人着力处。师云。嘉州打大像。如何是学人转身处。师云。陕府灌铁牛。如何是学人亲切处。师云。西河师子。
　　师云。若人辨得此三句。已会三玄。更有三要语在。切须荐取。不是等闲。与大众颂出。三玄三要事难分。得意忘言道易亲。一句分明该万象。重阳九日菊花新。师云。会么。恁么会得。不是性燥衲僧。作么生会好。久立珍重。
　　早参云。平旦寅。狂机内有道人身。你等闻锺声上来。不是狂机。那个是道人身。有识得底么。如今识得。尽未来际。不受他瞒。如识不得。虾蟆蚯蚓欺你。
　　千说万说。不如自见。若自见分明。当下超凡入圣。不被众魔惑乱。唤作大事已辨。但有来者。到你面前。一个伎俩用不得。所以赵州云。老僧只管看这底不是个择法眼。释尊唤作妙明真性。不假庄严。会取免得妄认尘缘。虚过时光。
　　僧问如何是宾中宾。师云。合掌庵前问世尊。
　　如何是宾中主。师云。对面无人暗。
　　如何是主中宾。师云。阵云横海上。拔剑搅龙门。
　　问如何是主中主。师云。三头六臂擎天地。忿怒那咤扑帝锺。
　　师乃云。诸方老宿。事不获已。东语西话。你等将谓合恁么地。广陈词说。各竞聚头。不眠不睡道。我参寻。你拟向那里参。古人云。向外作工夫。总是痴顽汉。快须信取。不用久立。
　　一阳生后。日长一线。你道。佛法长多少。
　　师於方丈坐次。僧俗侍立。外有一人。不通姓名。入来礼拜。起问。如何是和尚家风。师云。我家广大。无种不有。云学人未会师深旨。乞师方便展机锋。师云。师子坐安方丈内。龙形拄杖手中持。云用者如何。师云。[翟*支]破顽痴石。收取照星珍。云如何是照星珍。师云。我行荒草里。汝又入深村。其人礼拜。起出门。便隐去。不知所在。
　　拈起拄杖云。识得者个。参学事毕。还识么。莫道唤什么作拄杖。如此之辈。如尘似沙。许你商量。作么生开口。试道看。
　　僧问。如何是拄杖子。师云。德山德山。云过在什么处。师云。萨婆诃　师乃云。更有问底么。快问将来。道场难遇。时先迅速。一息不来。黄泉万劫。久立珍重。
　　锺声雀噪。可契真源。别处驰求。妄生节目。信得因风吹火。不信平地掘坑。事不获已。起模画样。所以道。灵山话月。曹溪指月。月在什么处。与我指出看。直报禅和。莫向天上觅好　僧问。如何是不在天上底月。师云照　师云。明知无一物。何用更推求。当处不强名。锋芒甚处有。直下揽得。犹是残弓折箭。堪作何用。拟议踌躇。阵场扫帚。以拄杖一时擂下。
　　河东运使郑工部。入山相见。茶话次。部云。专甲留一偈赠师。得否。师云。何敢。运使慈造。部於壁上。篆书一偈云。黄纸休遮眼。青云自有阴。莫将闲学解。埋没祖师心。
　　复云。只将此偈。验天下长老。师云。恁么则汾阳也在里许。部云。担枷过状。师云。更不再勘。部云。两重公案。师云。知即得。部良久。师嘘一声。部云。文宝文宝。师云。甚所在。部云。不容专甲出气。争得嗔他道淹滞长老在此。师云。是何言欤。部云。实。师云。也不得放过。部云。请师一偈。得否。师云。不闲文墨。部云。请师口札。师遂云。荒草劳寻径。岩松迥布阴。几多玄解客。失却本来心。
　　鹅王择乳。素非鸭类　僧问。鹅王择乳。素非鸭类。意旨如何。师云。江南有江北无　师云。许多葛藤。还得明了。未分明记取问头。便须觑捕究理而参。扶桑不远。莫向外驰求。当处发生。随处自现。乾坤大地。皎皎明白。但於十二时中。行住坐卧。子细思量看。是谁作障碍。为什么。临机道不得。只为一切境识不通。被他回换。便随境走。不能作得主宰。所以一句中。三玄三要。四种宾主历然地。只为多生烦恼。云翳遮蔽。抛掷今生。又不近明眼道人决择。莫逐日过时。古人云。今生不通。来生窒塞。转转不明。思量虚延岁月。枉过时光。在家出家。直教了去。若能了得。尽未来际。天上人间。作师子吼。告报人天。互为宾主。展缩自在。为依为止。为道为路。有甚障碍。若不明了。千难万难。快须荐取。脱却根尘。其如不了。谩说如今。珍重。
　　僧问。抱璞投师。请师雕琢。师云。明朝更献楚王看。
　　朝参暮请。盖是寻常。不落言诠。作么生道。
　　拈拄杖云。三世诸佛。总在这里。看看。见你没孔窍。总入拄杖里。妄生节目去也。有趂得上底么。有即举一步趂看。
　　便有僧出。师云。瞥尔早抛千万里。又打云。我早是[跳-兆+孛]跳入泥坑里。你更待火焰上添草。似个阿师。救得也无。僧礼拜。师云。来来。你还会葛藤么。僧云不会。师云。赖你不会。汾阳拾得口吃饭。苏噜苏噜。
　　师因观洞山价和尚五位语。乃述颂云。五位参寻切要知。纤毫才动已相违。金刚透匣谁能用。唯有那咤第一机。举目便令三界静。振铃还使九天归。正中妙侠通回互。拟议锋芒失却威　僧问。如何是正中来。师云。旱地莲花朵朵开。云开后如何。师云。金蕊银丝承玉露。高僧不坐凤凰台。如何是正中偏。师云。玉兔既明初夜后。金鸡须报五更前。如何是偏中正。师云。毫末成大树。滴水作江河。如何是兼中至。师云。意气不从天地得。英雄岂藉四时推。如何是兼中到。师云。玉女撺梭鸣轧轧。石人打鼓响冬冬。
　　僧问。牛头未见四祖时如何。师云。师神更着师婆赛。见后如何。古庙重遭措大题　师乃云。闻声见色。触目舒光。山高海阔。地久天长。作么生辨得主中主。
　　并汾地苦寒。遂罢夜参。有异僧。振锡而至。曰会中有大士六人。因何不说法。言讫而去。师密记以偈曰。胡僧金锡光。为法到汾阳。六人为法器。劝请为敷扬。
　　师谓众曰。夫说法者。须具十智同真。若不具十智同真。邪正不辨。缁素不分。不能与人天为眼目。决断是非。如鸟飞空而折翼。如箭射的而断弦。弦断故。射的不中。翼折故。空不可飞。弦壮翼牢。空的俱彻。作么生是十智同真。与上座点出　一同一质。二同大事。三总同参。四同真志。五同徧普。六同具足。七同得失。八同生杀。九同音吼。十同得入　又云。与什么人同得入。与谁同音吼。作么生是同生杀。什么物同得失。阿那个同具足。是什么同徧普。何人同真志。孰能总同参。那个同大事。何物同一质。
　　有点得出底么。点得出者。不吝慈悲。点不出来。未有参学眼在。切须辨取。要识是非。面目见在。不可久立。

　　示众二偈

　　闪电之机不易当。将心学道转颠狂。直饶咬得当锋箭。也是乌龟水里藏。
　　疾焰过风用更难。扬眉瞬目隔千山。奔流度刃犹成滞。拟议如何更得全。

　　顿渐俱收　　见性离文字　　学问

　　识心心是佛。不识是魔王。魔佛一心作。佛真魔即狂。
　　见性非言说。何千海藏文。举心明了义。不在广云云。
　　从前学问几能知。拾砾泥中辨宝稀。唯有隐沦高趣者。腾腾兀兀混时机。

　　琅琊觉和尚语　　　　嗣汾阳

　　上堂。拈起拄杖云。山僧有时一棒。诸佛降生。有时一棒。转大法轮。有时一棒。入般涅盘。你且道。诸佛降生。转大法轮。入般涅盘。相去多少。良久云。莫谤如来正法轮。珍重。
　　师举先梁山云。南来者。与三十棒。北来者。与三十棒。然虽如是。不当宗乘。
　　师云。梁山好一片真金。将作顽铁卖却。琅琊即不然。南来者。与三十棒。北来者。与三十棒。从教天下衲僧贬驳。珍重。
　　举僧问马大师。如何是佛。大师云。即心是佛。
　　如何是道。云无心是道。云佛与道。相去多少。大师云。佛如展手。道似握拳。师云。古人方便即不可。山僧者里。也有些子。若无人买。山僧自卖自买去也。如何是佛。岩前多瑞草。如何是道。涧下足灵苗。佛与道。相去多少。数片白云笼古寺。一条绿水绕青山。珍重。
　　与么来者。上间安排。不与么来者。下间挂塔。向上人来。独自凄凄暗渡江。更有一人。向什么处着。良久云。钓竿斫尽重栽竹。不计工程得便休。珍重。
　　示众云。古人道。有时先照后用。有时先用后照。有时照用同时。有时照用不同时。若也先照后用。露师子之爪牙。若也先用后照。纵象王之威猛。若也照用同时。如龙得水。致雨腾云。若也照用不同时。提奖娇儿。拊怜爱子。诸人者。此古德建立法门。为合如是。不合如是。若合如是。似纪信登九龙之辇。不合如是。若项羽失千里乌骓。还有人。为琅琊出气也无。如无。山僧自道去也。卓拄杖。下座。
　　僧问。大事未辨时如何。师云。金灯连夜照。不觉五更钟。进云。大事已辨时如何。师云。跣足踏氷雪。方知彻骨寒　问。谈真即逆俗。顺俗即违真。离此二途。请师举唱。师云。水底石牛吼。木里瑞花开。进云。若然者。不因观北斗。争得见南星。师云。世乱奴欺主。年衰鬼弄人。放汝三十棒。
　　举大阳和尚。示众云。平常无生句。妙玄无私句。体明无尽句。
　　后有僧请益。如何是平常无生句。白云覆青山。青山顶不露。如何是妙玄无私句。宝殿无人不侍立。不种梧桐免凤来。如何是体明无尽句。手指空时天地转。回途石马出纱笼。
　　第一句道得。师子嚬呻。第二句道得。师子踞地。第三句道得。师子返掷。纵也周遍十方。擒也坐在一处。正当与么时。作么生委息。若委息不得。来朝更向楚王看。便下座。
　　拈起拄杖云。十方诸佛降生。也在拄杖头上。转大法轮。也在拄杖头上。入般涅盘。也在拄杖头上。汝等诸人。作么生委悉。良久云。不可待缘木求鱼。见危致命。卓拄杖。下座。
　　拄杖若是。头上安头。拄杖不是。斩头觅活。离此二途。犹是无依滞魄。透脱一路。犹是着肉汗衫。汝等诸人。各具金刚眼睛。到者里。作么生会。若也不会。拄杖子透过渤海。看看。卓拄杖。一下。
　　依经解义。三世佛冤。离经一字。又同魔说。且作么生得不伤物义去。汝等诸人。听山僧一颂。地冻草枯。水寒氷结。借问禅人。是何时节。林际走过新罗。德山愁眉不悦。珍重。
　　句中荐得。游子返於故乡。意中荐得。方解事於尊堂。若然者。须是转身吐气始得。若能如是。方解百尺竿头进步。句中无意。意中无句。既能如是。且作么生转身吐气。若也不会。拄杖子。为汝吐气去也。卓拄杖。下座。
　　举先百丈禅师。示众云。百丈有三诀。吃茶珍重。歇。直下若承当。知君犹未彻。
　　师拈云。百丈与么道。美则美矣。善则善矣。虽然如是。即有顺水之波。且无滔天之浪。山僧即不然。琅琊有三诀。渌水。青山。月。三冬枯木花。九夏寒岩雪。珍重。

　　慈明圆禅师语　　　　嗣汾阳

　　师在崇胜院开堂。白椎罢。师乃云。大众会么。宜阳秀水。南岳石桥。若也不会。山僧谩你诸人去也。所以达磨西来。教外别传一句。且道。别传个什么。直指人心。见性成佛。只如诸人。尽是祖师。指出底人。还信得及么。若信得及。与祖师同参。若信不及。可谓自生退屈。此日一会。不是小缘。莫非工部郎中。与诸官僚。夙承佛记。示作王臣。建立法幢。令法久住。且道。法幢作么生建立。还有英灵者么。试出来。通个消息看　僧问。如何是道。师云。踏着不瞋。如何是道中人。师云。胸驼背负　行脚不逢人时如何。师云。钓丝绞水　如何是佛。师云。水出高原　如何是西来意。师云。昼行夜卧　如何是异类中人。师云。头长脚短。谢师指示。师云。半幅全封　宝剑未出匣时如何。师云响。出匣后如何。师嘘一声　达磨未来时如何。师云。长安夜夜家家月。来后如何。师云。几处笙歌几处愁　既是护法善神。为什么张弓架箭。师云。礼防君子　古人面壁。意旨如何。师云。有年无德　如何是佛。师云。潇湘斑竹杖　夜静独行时如何。师云。三把茆　如何是西来意。师云。三日风五日雨　己事未明。以何为验。师云。玄沙曾见雪峰来。未审意旨如何。师云。一生不出岭　学人仗剑。取师头。如何。师云。道吾遭逢。僧拟议。师便打　师云。问话且止。若论此事。岂枉如斯。言多去道转远。所以摩竭陀国。已露锋铓。少室峰前。入泥入水。到这里。须是个人始得。但某。本欲寄居山野。藏拙延时。兹者伏承知郡郎中。与诸官僚。曲垂请命。令续先基。缘某诸事荒唐抑而不已。而今向诸人面前。作一场笑具。还有检点得出么。若也检点得出。共相证据。若无。山僧今日失利。珍重。
　　上堂。若向言中取则。埋没宗风。直饶句下精通。敢保此人未悟。所以道。山青水绿。雀噪鸦鸣。万派同源。海云自异。未来诸佛。口似灯笼。过去诸佛。应病施方。现在诸佛。堕坑落堑。不落圣凡一句。作么生道。良久云。矢上更加尖。
　　客至云。飒飒凉风景。同人访寂寥。煮茶山下水。烧鼎洞中樵。珍重。
　　一切诸佛。及阿耨多罗。三藐三菩提法。皆从此经出。乃竖起拄杖云。者个是南源拄杖子。阿那个是此经。良久云。向下文长。付在来日。喝一喝。
　　良久云。无为无事人。犹是金锁难。喝一喝。卓拄杖。下座诸佛放光明。助发实相义。竖起拄杖云。者个是南源拄杖子。阿那个是实相义。你若见去。被见闻所转。若也不见。行脚眼。在什么处。喝一喝。
　　吾有一言。绝虑忘缘。巧说不得。只要心传。更有一语。无过直与。且道。作么生是直与一句。良久。以拄杖。划一划。喝一喝。下座。
　　竖起拄杖云。恒沙诸佛。恒沙国土。被南源拄杖子。一时吞却。其中众生。不觉不知。你衲僧鼻孔。在什么处。若也知得。横担拄杖。目视云霄。若也不知。长连床上。有粥有饭。卓拄杖。
　　受道吾请。云。先宝应道。第一句荐得。堪与祖佛为师。第二句荐得。堪与人天为师。第三句荐得。自救不了。若是道吾即不然。第一句荐得。和泥合水。第二句荐得。无绳自缚。第三句荐得。四棱榻地。所以道。起也。海晏河清。行人避路。坐也。乾坤黯黑。日月无光。汝等诸人。何处出气。如今还有出气者么。有即出来。对众出气看。若无。道吾今日。与你出气去也。乃嘘一声。卓拄杖。下座。
　　天地与我同根。万物与我一体。竖起拄杖云。者个是道吾拄杖。阿那个是一体。良久云。渡河须用筏。到岸不须船。卓一下。
　　宗师者。夺贫子之衣珠。究达人之见处。若不如是。尽是和泥合水汉。良久云。路逢剑客须呈剑。不是诗人莫猷诗。
　　青青翠竹。尽是真如。郁郁黄花。无非般若。乃竖起拄杖云。者个是道吾拄杖。阿那个是般若。看看文殊菩萨。与善财童子。向十字街头。说因说果。被维摩居士喝一喝。直得瓦解氷消。良久云。将谓是维摩居士。元来只是山前李胡子。卓拄杖。下座。
　　面西行向东。北斗正离宫。道去何曾去。骑牛卧水童。伏惟珍重。
　　无明实性即佛性。幻化空身即法身。诸人者。若也信得去。不妨省力。可谓善财入弥勒楼阁。无量法门。悉皆周遍。得大无碍。悟法无生。是为无生法忍。无边剎境。自他不隔於毫端。十世古今。始终不离於当念。且问诸人。阿那个是当念。只如诸人无明之性。即汝之本觉妙明之性。盖为不了生死根源。执妄为实。随妄所转。致堕轮回。受种种苦。若能回光返照。自悟本来真性。不生不灭。故曰无明实性即佛性。幻化空身即法身。只如四大五蕴。不净之身。都无实义。如梦如幻。如影如响。从无量劫来。流浪生死。贪爱所使。无暂休息。出此入彼。积骨。如毗富罗山。饮乳。如四大海水。何故。为无智慧。不能了知五蕴本空。都无所实。逐妄受生。贪欲所拘。不得自在。所以世尊云。诸苦所因。贪欲为本。若灭贪欲。无所依止。汝等若能了知幻身虚假。本来空寂。诸见不生。无我人众生寿者。诸法皆如。故曰幻化空身即法身。法身觉了无一物。唯有听法说法。虚玄大道。无着真宗。故曰本源自性天真佛。
　　又云。五阴浮云空去来。三毒水泡虚出没。若如是者。是为度一切苦厄。乃至无量无边。烦恼知解。悉皆清净。是为清净法身。若到这个田地。便能出此入彼。舍身受身。地狱天堂。此界他方。纵横自在。任意浮沉。应物舒光。随机逗教。唤作千百亿化身。与么说话。可谓无梦说梦。和泥合水。撒屎撒尿。不识好恶。乃呵呵大笑云。若向衲僧门下。十万八千。未梦见他汗臭气在。虽然如是。事无一向。但以假名字。引导於众生。喝一喝。
　　药多病甚。网细鱼稠。
　　道吾打鼓。四大部洲同参。拄杖横也。挑括乾坤大地。钵盂转也。覆却恒沙世界。且问汝等诸人。向甚么处。安身立命。若也知安身立命处。北俱卢洲。吃粥吃饭。若也不知。长连床上。吃粥吃饭。卓拄杖。
　　冬至云。一冬复一冬。一日复一日。五湖参禅人。佳景休拈出。喝一喝。
　　入石霜云。山青水绿。睹景思人。时代相遥。音容如在。忆昔诸道者。住浏阳庵时。祇代洞山禅客。下一转语。悟本一闻。便知是一千五百人善知识。当年被众迎出。住石霜。后来果如其言。名驰天下。所谓从苗辨地。因语识人。山僧不曾住庵。不代一转语。亦被贤侯。移住石霜。接待往来。只以粗粥粗饭。随时应用。故不失其宜。直饶与么来者。总识得伊。不与么来者。亦不欠少伊。是伊到来。自然不打这鼓笛。特地息干戈。便道。似一条白练。古庙香炉去。且道。与古者。还有亲疎也无。良久云。枯木堂前花更春。
　　风浩浩。雨连连。坏堂古殿一时穿。吾峰孤高耸碧天。禅人到者尽皆嫌。雪未下总言寒。那堪雪下更烧烟。转烦恼。吃茶去。珍重。
　　太阳升。南北走。夜月圆。天未晓。鼻孔里藏身一句。即不问。你诸人。脚跟下藏身一句。作么生道。还有道得底么。良久云。相识满天下。知心能几人。
　　天已明。鼓已响。圣众臻。齐合掌。如今还有不合掌者么。有即尼乾欢喜。无即瞿昙恶发。
　　心若无事。万法不生。意绝玄微。纤尘何立。向上一路。千圣不传。学者劳形。如猿捉影。山僧即不然。向下一路。千圣不然。学者劳形。如猿捉影。喝一喝。
　　佛以一音演说法。众生随类各得解。且道。昼行夜卧一句。作么生道。良久。以拄杖卓一下云。德山证明。
　　以拄杖。卓绳床一下云。打草只要蛇惊。
　　灵山一会。千圣共臻。释主抬眸。饮光微笑。衲僧门下。犹在半途。且道。全提一句。作么生道。良久云。怜儿不觉丑。
　　解夏云。昨日作婴孩。今朝年已老。未明三八九。难蹈古皇道。手搦黄河乾。脚踢须弥倒。浮生梦幻身。人命夕难保。天堂与地狱。皆由心所造。南山北岭松。北岭南山草。一雨润无边。根苗壮枯槁。五湖参禅人。可问虚空讨。死脱夏天衫。生披冬月袄。分明无事人。特地生烦恼。喝一喝。
　　世尊三昧。迦叶不知。迦叶三昧。阿难不知。阿难三昧。商那和修不知。从上诸圣三昧。互相不知。乃拈拄杖。划一圆相云。者个是什么。良久云。路逢剑客须呈剑。不是诗人莫献诗。
　　即与么去。早成多事。更乃如何若何。和泥合水。所以灵山会上。迦叶亲闻。少室岩前。祖师断臂。且道。断臂作个什么。卓拄杖一下。下座。
　　昨夜漫天总雪。大地一时皎洁。今朝庭际无人。莫道山僧不说。
　　若论此事。汝今已得。更无欠少。与佛无殊。更无别法。良久云。诸仁者。瞥地也未。古人无端。贵买而贱卖。
　　入兴化。以拄杖。击绳床一下云。大众还会么。不见道。一击忘所知。更不假修持。诸方达道者。咸言上上机。香严与么。悟去分明。悟得如来禅。祖师禅未梦见在。且道。祖师有甚长处。若向言中取则。赚杀后人。直饶棒下承当。事负先圣。
　　万法本间。唯人自闹。所以山僧居福严。只见福严境界。晏起早眠。有时云在碧嶂。月落寒潭。音声鸟。飞鸣般若台前。桫椤花。香散祝融峰畔。把瘦筇。坐盘石。与五湖衲子。时话玄微。灰头土面。住兴化。只见兴化家风。迎来送去。门连城市。车马骈阗。渔唱潇湘。猿啼岳麓。丝竹笙歌。时时入耳。复与四海禅人。日谈祖道。岁月都忘。且道。居深山。住城郭。还有优劣也无。试道看。良久云。是处是弥勒。无门无善财。
　　摩竭提国。水泄不通。少室峰前。亲行此令。作么生是此令。还有人道得么。和泥合水。道将一句来。有么。良久云。游子乍归征袖湿。佳人才唱翠眉低。喝一喝。
　　以拄杖击禅床云。一叶落。天下秋。
　　一尘才举。大地全收。拈拄杖。击禅床一下云。百亿须弥。百亿日月。恒沙国土。恒沙诸佛。瓦解氷消。喝一喝。

　　勘辩

　　筠州兴教明上座。持书到。师接得书。便问。大路来。小路来。明云。和尚试道看。便打一坐具。师云。瞎汉。乱统作什么。明嘘一声。师便打　新藏主到。师问。古人道。三日不相见。莫作旧时看。一夏与藏主隔阔。如今作么生相看。新云。和尚住持不易。师云。与么则西祖不传唐土信。少林谩自立疎亲。新云。和尚为什么。却与么道。师云。南源罪过　问僧。近离甚处。僧云。日势稍晚。师云。不涉程途。一句作么生道。僧云。七九六十三。师云灼然。僧云。气急杀人。师便打　问僧。上座年多少。僧云。二十六。师云。恰与山僧拄杖同年。僧云是。师云。你道。山僧拄杖子。年多少。僧无语。师便打　问僧。上座名什么。僧云海满。师云。海无增减。为什么满。僧云。和尚莫瞒海满好。师云。老僧罪过　师问僧。今夏在什么处。僧云兴教。师云。芝和尚安乐么。僧云安乐。师云。放你二十棒　问僧。人人尽有自己。那个是上座自己。僧云。坐具是七尺布。师云。悔施一问。僧拟议。师便打　问僧。近离什么处。僧云。云过千山碧。师云。着忙作什么。僧云。雁去水声长。师便喝。僧亦喝。师便打。僧亦打。师云。你看这瞎汉。本是打出三门外。念你是新到。且坐吃茶　师见僧举。拈起拄杖云。你为什么。被我拄杖吞却。僧云不敢。师云。你得与么无端。僧云是。师云。还我草鞋钱来　入门一句。作么生道。僧云。上天无路。师云好去。僧云。入地无门。师便喝。僧推师一推。便出去。师唤云。上座。僧不回首。师云。南源今日败阙　相逢不拈出。举意便知有。作么生是。不拈出底句。僧展两手。师云。南源烧香。供养你去也。僧云过。师云。过在什么处。僧以手指头。师云。大远生。僧无语。师便打。
　　九峰专使。驰书到。师云。玄沙封白纸。九峰何用太忉忉。使云。乱峰幽鸟语。师云。不行山下路。争见泣岐人。使云。日午打黄昏。师便喝云。欲观前人。先观所使。
　　问僧。行脚人。须知有行脚事。作么生是行脚事。僧云知。师云。知底事作么生。僧云。山高水冷。师云。念你远来。且坐吃茶。僧云喏喏　问僧。穿云渡水客。不触波澜。试道看。僧云知州笔头脱。落地无人收。师云。乱道作么。僧拟议。师便喝。僧云。日轮正当午。仰面看青天。师以手面前划一划云。者个作么生。僧云了。师便打　问僧。近离甚处。僧云。北禅。师云不涉程途。一句作么生道。僧云。合取狗口。师云。山僧过在甚处。僧云。两重公案。师便喝。僧拟议。师便打。

　　机缘

　　师行脚时。与李都尉相见。才通门状。却请於高班处坐。令小童来问。道得即与相见。师云。今自特来相看。都尉又令小童云。碑文镌白字。当道种青松。师云。不因今日节。余日实难逢。复令小童云。与么则与上座相见去也。师云。脚头脚底。
　　遂请相见。才坐。便问。我闻西河有金毛师子。是否。师云。都尉甚处得这消息。都尉便喝。师云。野干鸣。尉又喝。师云恰是。尉拍手大笑　师得数日。辞都尉。尉云。如何是临行一句。师云。好自将息。尉云。与么则不异诸方也。师云。都尉见处作么生。尉云。放你二十棒。师云。专为流通。尉便喝。拍手一下。师云瞎。尉云好去。师云喏喏。
　　师在河东。为唐明嵩和尚。持书。到杨亿内翰处。才展门状。便请相见。坐次。内翰问。对面不相识。千里却同风。师云。某甲奉院门请。翰云。真个谩语。师云。前月离唐明。翰云。适来悔伸一问。师云作者。内翰便喝。师云恰是。内翰又喝。师以手面前划一划。杨吐舌云。龙象。师云。是何言欤。翰唤客司。点好茶。元来是自家人。师云。也不消得。
　　茶罢。内翰又问。如何是圆上座。为人底句。师云切。翰云。与么则长裙新妇拖泥走。师云。谁得似内翰。翰云。作家作家。师云。放你二十棒。翰拍膝云。这里是什么所在。师拍手云。不得放过。内翰呵呵大笑。
　　又问。专使还记得唐明和尚。当初悟底因缘么。师云。也曾见和尚举来。内翰云。请不吝慈悲。师云。见和尚举。有僧问念和尚。如何是佛法大意。念云。楚王城畔。汝水东流。翰云。只如楚王城畔。汝水东流。意旨如何。师云。水上挂灯球。翰云。与么则辜负古人去也。师云。内翰疑则别参。翰云。三脚虾蟆飞上天。师云。一任[跳-兆+孛]跳。内翰乃大笑　师住旬日。相辞。翰云。某甲有一转语。寄往唐明处。还得否。师云。明月照见夜行人。翰云。却不相当也。师云。更深犹似可。午后更愁人。翰云。开宝寺前金刚。近日为什么汗出。师云知。翰云。上座临行。岂无为人底句。师云。重迭关山路。翰云。与么则随上座去也。师嘘一声。翰云。真师子儿。作师子吼。师云。放去又收来。翰云。某甲适来。失脚倒地。又得家童扶起。师云。有什么了期。内翰呵呵大笑。
　　因章介二大师。持都尉书至。师有书复。於书后画双脚。脚下书二大师名。寄都尉。尉复以颂答云。黑毫千里余。金椁示双趺。人天都不测。珍重赤须胡。
　　李都尉临终时。画一圆相。并颂。呈师。世界无依。山河匪碍。大海微尘。须弥纳芥。拈起幞头。解下腰带。若问生死。问取皮袋　师乃问。如何是都尉本来佛性。尉云。今日热如昨日。
　　尉却问。临行一句。作么生道。师云。本来无挂碍。随处任方圆。尉云。某甲晚来困倦。更不答话。师云。无佛处作佛。
　　杨岐问云。幽鸟语喃喃。辞云入乱山。时如何。师云。我行荒草里。汝又入深村。岐云。官不容针。更借一问。得么。师便喝。

　　颂古
　　两堂首座齐下喝　　庭栢　　勘婆

　　啐啄之机箭拄锋。瞥然宾主当时分。宗师悯物垂缁素。北地黄河彻底浑。
　　赵州庭前栢。天下走禅客。养子莫教大。大了作家贼。
　　赵州勘破婆子。叶落便合知秋。天下几多禅客。五湖四海悠悠。

　　云门法身　　汝是惠超

　　南北东西万万千。乾坤上下广无边。相逢相见呵呵笑。屈指抬头月半天。
　　僧问如何是佛。师云汝是惠起。礼拜近前叉手。思量十万迢迢。

　　泗洲大圣。因甚在杨州出现。洞山云。君子爱财。取之有道　　杖林山下竹筋鞭　　灵云见桃花

　　泗洲忽示现杨州。天下宗师话路稠。君子爱财取有道。南海波斯鼻孔粗。
　　杖林山下竹筋鞭。南北禅人万万千。莫怪相逢不下马。东西各自有前程。
　　三月桃花处处新。灵云一见更无亲。相逢尽道休官去。林下何曾见一人。

　　僧请益三诀三句

　　第一诀。大地山河泄。维摩才点头。文殊便饶舌。
　　第二诀。展托看时节。语默岂相干。夜半秋天月。
　　第三诀。山远路难涉。陆地弄舟行。眼中挑日月。
　　第一句。天上他方皆罔措。俱轮颠倒论多端。巍巍未到尼拘树。
　　第二句。临济德山涉路布。未过新罗棒便挥。达者途中乱指注。
　　第三句。维摩示疾文殊去。对谈一默震乾坤。直至而今作笑具。

　　三玄三要

　　第一玄。三世诸佛拟何宣。垂慈梦里生轻薄。端坐还成落断边。
　　第二玄。伶利衲僧眼未明。石火电光知是钝。扬眉瞬目涉关山。
　　第三玄。万象森罗宇宙宽。云散洞空山岳静。落花流水满长川。
　　第一要。岂话圣贤妙。拟议涉长途。抬眸七颠倒。
　　第二要。峰头敲楗召。神通自在来。多闻门外叫。
　　第三要。起倒令人笑。掌内握乾坤。千差都一照。
　　都颂。报汝通玄士。棒喝要临时。若明亲的旨。半夜太阳晖。

　　赞都尉真

　　泡幻缘生。僧瑶妙笔。水月寒潭。可坚可实。来兮示化皇都。去兮他方白日。陇西令公。像代间出。文武两全。佛法俱毕。稽首观音。金粟谁悉。

　　翠岩真禅师语　　　　嗣慈明
　　序

　　　　南昌黄　庭坚
　　石霜山中。有三角虎。孤游独坐。万木生风。至於千里无人。草深一丈。有一人。捋其须而得道。是谓黄龙慧南。有一人。履其尾而得道。是谓翠岩可真。南之子孙。江西湖南。若揭日月。而真得子晚。所乳之子。是为沩山道人慕喆。林栖谷隐。坚密深静。霜露果熟。诸圣推出。枯木朽株。云行雨施。然后翠岩之道光用。盖翠岩之入石霜。适遭一吼。凡圣情尽。参承咨决。彻佛彻祖。行住坐卧。亘古亘今。行川之水。无不盈之科。走盘之珠。无可留之影。十圣三贤当路。亦须草偃风行。四方八面俱来。无不投老散地。金章玉句。具在可知。然明月夜光。多逢按剑。阳春白雪。难为赏音。维黄龙罢参之客。必遣之曰。百炼真金。直须入翠岩炉鞴。今坐镇诸方。龙吟虎啸者。无不称翠岩室中之句。以接大根器凡夫。而丛林号为真点胸者。盖同门数老。虽目视耽耽文彩炳焕。似从慈明法窟中来。实不解石霜上树之机耳。各梦同床。不妨殊调。冷灰豆爆。聊为解嘲云尔。
　　上堂。众生为解碍。菩萨常觉不住。拈起拄杖云。拄杖子是碍。那个是觉。若也会去。解碍为碍而不自在。若也不会。归源性无二。方便有多门。
　　举雪峰寄木蛇与西院。於木上题云。木自圆成。不劳斤斧。院接得云。本色住山人。且无刀斧痕。
　　师云。支离拥肿。不谓良材。
　　僧问。如何是佛。师云。同坑无异土　如何是祖师西来意。师云。深耕浅种　如何是佛法大意。师云。五通贤圣。僧云。学人不会。师云。舌至梵天　如是是学人转身处。师云。一堵墙。百堵调　如何是学人着力处。师云。千日斫柴一日烧　如何是学人亲切处。师云。浑家送上渡头船　师乃云。上穷有顶。下极空轮。若也放过。和泥合水。若不放过。寸草难存。拈起拄杖云。搅动东大洋海。拨动龙王宫殿。直得龙王魂飞胆丧。念摩诃般若波罗蜜多。上蓝与他八表混同。四方宁静。为念真言曰。
　　唵换盆换盆。你莫瞋。我识得你真。吽吽娑婆诃。
　　卓拄杖。下座。
　　不见一法。是大过患。山河大地。日月星辰。色空明暗。不是一法。拈起拄杖云。凡夫见拄杖。唤作拄杖。声闻人见拄杖。认得顽空。拨无拄杖。菩萨人见拄杖。几曾挂着牙齿。饥来吃饭。困来打睡。寒来向火。热则乘凉。不见道。一切智智清净。恁么说话。笑破土地鼻孔。卓拄杖。下座。
　　举波斯匿王问佛。圣义谛中。还有世俗谛否。若言其有。智不应一。若言其无。智不应二。一二之义。其义云何。佛言。大王。汝於过去龙光佛时。曾问斯义。我今无说。汝今无闻。无说无闻。是名一义二义。
　　师云。波斯匿王。解问不解答。世尊。解答不解问。何故。波斯匿王。事上偏枯。世尊理上偏枯。上蓝当时若见。点把火照看。释迦老汉。面皮厚多少。
　　兄弟添十字。同心着一仪。土主曰松山。卵塔号难提。更有胡家曲。汝等切须知。我唱泥牛吼。汝和木马嘶。
　　师云。寰中天子敕。塞外将军令。雪峰前不至村。后不遘店。若是上蓝。和泥合水。且恁么。三十年后莫颟顸。
　　寒风凛凛。寒草斑斑。出阵将军。其心似铁。莫有么。有则疋马单枪。便请相见。良久云。如无。回观射雕处。千里暮云平。
　　佛以一音演说法。众生随类各得解。卓拄杖云。这个岂不是释迦老子。诸人若知去。七纵八横。吃粥吃饭。若也不知。火炉里东说西话。冬无寒腊后看。卓拄杖。下座。
　　举马祖。与百丈西堂南泉。玩月次。大师问。正当恁么时作么生。丈云。正好修行。又问西堂。堂云。正好供养。又问南泉。泉拂袖而出。大师云。经入藏。禅归海。唯有普愿。独超物外。神鼎师翁云。只为老婆心切。上蓝即不然。垂万里钩。驻千里乌骓。布缦天网。收冲浪巨鳞。还有么。有则冲浪出来相见。如无。且归岩下□。直待月明时。
　　举刺史何公。问云门道。弟子请益。门云。目前无异草。
　　师云。世界阔一尺。古镜阔一尺。不信道。谁知席帽下。元是昔愁人。
　　云藏谷口。水注沧溟。万法本然。而人自闹。於此之外。复且如何。拈拄杖云。拄杖子[跳-兆+孛]跳。上三十三天。筑着帝释鼻孔。地神恶发。奏与空神。空神奏上天神。如今却在上蓝手中。诸人还见么。若也见去。随方毗尼。若也不会。一任[跳-兆+孛]跳。
　　举调达谤佛。生身陷地狱。佛令阿难传旨。汝在狱中安否。达云。我虽在狱中。如四禅天乐。佛又令阿难问。汝还求出否。达云。我待世尊来便出。阿难云。世尊三界大师。岂有入地狱分。达云。我岂有出地狱分。
　　师云。亲言出亲口。
　　老僧背负须弥。诸人手擎日月。老僧倒退三千。诸人顺行八百。所以道。也有权。也有实。也有逆。也有顺。去此之外。复且如何。卓拄杖。下座。
　　举盘山道。似地擎山。不知山之孤峻。如石含玉。不知玉之无瑕。
　　师云。盘山力尽神疲。也是望云上树。还知有不历诸圣阶梯。独超物外者么。乃呵呵大笑。下座。
　　举赵州一日。与文远游园。以拄杖指一茎菜。文远低头便拔。赵州便打。
　　师云。知我者。为我心忧。不知我者。为我何求。悠悠苍天。此何人哉。
　　举僧问洞山。文殊普贤来参时如何。山云。趁向水牯牛栏里着。僧云。和尚入地狱如箭射。山云。全凭子力。
　　师云。宗师闭辟。是故驱耕夫之牛。夺饥人之食。然达观之士。复且如何。老夫辄决平不平之事。其时若作这僧。五体投地。如泰山崩。设礼三拜。而归清净众中。教他洞山知进知退。其唯圣人乎。
　　尖新语路。横抹人天。更若思量。低头难得。不落风彩。作么生道。还有人道得么。若有。向黑豆未生时。道将一句来。如无。门前南北路。明日去逢春。
　　一喝分宾主。照用一时行。要会个中意。日午打三更。乃喝云。作么生分。直饶分得。切不得过衲僧门下。卓拄杖。
　　南山起云。北山下雨。白日相逢。把火照路。拈拄杖云。拄杖子[跳-兆+孛]跳。上三十三天。筑着帝释鼻孔。穿过你诸人髑髅。诸人还知痛痒么。若知去。长连床上。有粥有饭。若也不知。托钵盂。向湖南城里。吃粥吃饭。卓拄杖。下座。
　　举僧问巴陵。如何是道。陵云。明眼人落井。
　　又问宝应。如何是道。应云。五凤楼前。
　　又问首山。如何是道。山云。脚下深三尺。
　　此三转语。一句壁立千仞。一句陆地行船。一句宾主交参。众中莫有拣得出者么。出来道看。如无。且行罗汉慈。破结贼故。行菩萨慈。安众生故。行如来慈。得如相故。
　　临阵抗敌。不惧生死者。将军之勇也。入山不惧虎兕者。猎人之勇也。入水不惧蛟龙者。渔人之勇也。作么生是衲僧之勇。拈拄杖云。这个是拄杖子。拈得把得动得。三千世界。一时摇动。若拈把动不得。文殊自文殊。解脱自解脱。
　　僧问。如何是道。师云。出门便见。进云。如何是道中人。师云。担枷过状　师乃云。日日东边出。日日西边没。会么。前是案山。后是主山。三十年后。不得错举。
　　上不在天。下不在地。中不在人。拈拄杖云。而今在翠岩手中。作无边身菩萨。诸人还见么。若见。果不见如来顶相。若不见。今日当巡寮问讯。
　　拈拄杖云。翠岩拄杖子。与天地合其德。与日月合其明。与四时合其序。与鬼神合其吉凶。且道。与衲僧合个什么。向道莫行山下路。果然猿叫断肠声。
　　学道如钻火。逢烟未可休。直待金星现。归家始到头。
　　后神鼎云。学道如钻火。逢烟即便休。若待金星现。烧手又烧头。
　　师云。若论顿也。石门正在半途。若论渐也。神鼎犹欠悟在。於此复且如何。诸仁者。今年逢落叶。几处埽归家。

　　颂古
　　鲁祖面壁

　　端坐千山与万山。劝人除却是非难。池阳近日无消息。偶中当年不目观。

　　马祖即心即佛。后云。非心非佛

　　百万雄兵出。将军猎渭城。不闲弓矢力。斜汉月初生。

　　国师三唤侍者

　　侍者何曾唤不回。国饰乾地起风雷。当时若也相逢着。九转还丹化作灰。

　　百丈野狐

　　百丈野狐。语致言粗。怛萨诃竭。吾有吾庐。

　　洞山麻三斤

　　如何是佛。麻皮三斤。咄。大地茫茫愁杀人。

　　南泉归宗麻谷礼拜国师

　　三人同行。必有我师。择其善者而从之。其不善者而改之。

　　玄沙三种病人

　　一二三。见闻觉。更是谁。顿消烁。花簇簇处鹧鸪啼。草熏熏时鸳鸯飞。玄沙老玄沙老。赖过当年欠一着。谛当之言徒唯然。中间树子半零落。

　　灵云桃花

　　子路当时问要津。滔滔天下丈夫人。相逢相见若如此。更有春风春又春。

　　禾山打鼓

　　解打鼓。几打鼓。四打鼓。打破鼓。天界地界莫莽卤。分明记取好参详。李陵曾入番人户。寄书来报汉朝臣。黄沙漫漫无由住。

　　黄龙南禅师语　　　　嗣慈明

　　上堂。僧堂觑破看积厨。鸱鹘咬杀佛殿脊。明明向道尚乃不会。岂况盖覆将来。击禅床。下座。
　　智海无性。因觉妄以成凡。觉妄元虚。即凡心而见佛。只么休去。便道同安无折合。随汝颠倒所欲。南斗七。北斗八。
　　青萝寅缘。直上寒松之顶。白云淡泞。出没太虚之中。万法本闲。唯人自闹。闹个什么。咄。
　　顺捋虎须应自顾。倒拈蝎尾任他猜。胡来汉现寻常事。勿将明镜挂高台。击禅床。下座。
　　月色和云白。松声带露寒。好个真消息。凭君子细看。
　　紫霄峰顶。黑云叆叇。鄱阳湖里。白浪滔天。一气无作而作。万法不然而然。更若思量拟议。迢迢十万八千。
　　拈拄杖云。横拈倒用。拨开弥勒眼睛。暗去明来。敲落祖师鼻孔。当是时也。目连鹅子。饮气吞声。临济德山。呵呵大笑。且道。笑个什么。喝一喝。
　　千般说万般谕。只要教君早回去。去何处。良久云。夜来风起满庭香。吹落桃花三五树。
　　说妙谈玄。乃太平之奸贼。行棒行喝。为乱世之英雄。英雄奸贼。棒喝玄妙。皆是长物。黄栢门下。总用不着。且道。黄栢门下。寻常用个什么。喝一喝。
　　人人尽握灵蛇之珠。个个自抱荆山之璞。不自回光返照。怀宝迷邦。不见道。应耳时若空谷。大小音声无不足。应眼时如千日。万像不能逃影质。拟议若从声色求。达磨西来也大屈。
　　古人看此月。今人看此月。如何古人心。难向今人说。古人求道内求心。求得心空道自亲。今人求道外求声。寻声逐色转劳神。劳神复劳神。颠倒何纷纷。击禅床。下座。
　　世间有五种不易。一化者不易。二施者不易。三变生为熟者不易。四端坐吃者不易。更有一种不易。是什么人。良久云。聻。便下座　时真点胸作首座。藏主问云。适来和尚道。第五种不易。是什么人。首座云。脑后见腮。莫与往来。
　　示众。身口意清净。是名佛出世。身口意不清净。是名佛灭度。也好个消息。古人一期方便。为汝诸人。开个入路。既得入。又须出始得。登山须到顶。入海须到底。登山不到顶。不知宇宙之宽旷。入海不到底。不知沧溟之浅深。既知宽旷。又知浅深。一趯趯翻四大海。一撼撼倒须弥山。撒手到家人不识。鹊噪鸦鸣栢树间。
　　有一人。朝看华严。暮看般若。昼夜精勤。无有暂舍。有一人。不参禅。不论义。把个破席日里睡。此二人同到黄龙。一人有为。一人无为。且道。安下那个得是。良久云。功德天黑暗女。有智主人。二俱不受。
　　轻轻踏地恐人知。语笑分明更不疑。知者祇此猛提取。莫待天明失却鸡。
　　心王不妄动。六国一时通。罢拈三尺剑。休弄一张弓以拂子击禅床。下座。
　　动念静念为二。不动不静。是为入不二法门。通达此道者。更问朱顶王菩萨。击禅床。下座。
　　出庄回云。去时一溪流水送。回来满谷白云迎。一身去住非去住。二物无情似有情。拂子击禅床。
　　阳鸟啼时天大晓。白云开处月初圆。鹫峰峰下诸禅客。休把金针半夜穿。
　　黄檗有时正路行。有时草里走。汝等诸人。莫见锥头利。失却凿头方。不见古者道。开不能遮。勾贼破家。当断不断。返遭其乱。下座。
　　入海算沙。空自费力。磨砖作镜。枉用工夫。君不见。高高山上云。自卷自舒。何亲何疎。深深涧底水。遇曲遇直。无彼无此。众生日用如云水。云水如然人不尔。若得尔。三界轮回何处起。

　　颂古
　　昌黎见大颠　　秘魔岩见霍山

　　宗师一等展家风。尽情施设为韩公。师子窟中无异兽。象王行处绝狐踪。
　　叔侄相逢两不猜。到头拊背似痴呆。回首恐人生怪笑。报云千里赚余来。

　　严阳问赵州。一物不将来　　三唤侍者

　　一物不将来。肩头担不起。言下忽知非。心中无限喜。毒恶既忘怀。蛇虎为知己。光阴几百年。清风犹未已。以拄杖击禅床。
　　国师三唤侍者。打草只要蛇惊。谁知涧底青松。下有千年茯苓。

　　死心新和尚语　　　　嗣黄龙

　　上堂云。拗折拄杖。将什么登山渡水。拈却钵盂匙筯。将什么吃粥吃饭。不如向十字街头。东卜西卜。忽然卜着。是汝诸人有彩。若卜不着。也怪云岩不得。
　　风雨飕飕声未休。庭前瘦栢翠光流。烟含冷淡滴无尽。谁信当年有赵州。要见赵州么。良久云。归堂吃荼去。
　　谢藏主。举古有一僧。在经堂内。经又不看。禅又不参。书亦不学。每日堆堆地打坐。藏主问。何不看经。僧云。不识字。藏云。何不问人。僧近前低头问。未审是什么字。藏便休去。
　　师云。这僧闭门屋里坐。祸从天上来。若不是藏主。洎被打破蔡州。
　　清珠下於浊水。浊水不得不清。念佛投於乱心。乱心不得不佛。佛既不乱。浊水自清。浊水既清。功归何所。良久云。几度黑风翻大海。未曾闻道钓舟倾。
　　举僧问夹山。如何是相似句。山云。荷叶团团团似镜。菱角尖尖尖似锥。复云会么。僧云不会。山云。风吹柳絮毛球走。雨打梨花蛱蝶飞。
　　师云。夹山檐前捧月。未是高明。狭路分岐。宁同大辙。要会相似句么。白鹭沙汀立。芦花相对开。
　　上无片瓦遮头。下无寸土立足。此人有家无家。若有家。因什么却无片瓦遮头。若无家。十二时中。向什么处。安身立命。妙体本来无处所。通身那更有踪由。
　　谢二化主。水中烧火。特地人疑。山上使帆。会者应稀。二理双忘。顿入幽微。一瓶一钵。章江兴归。是也还是。非也还非。白云绽处。明月光辉。双放双收人不会。满山松竹泄天机。
　　正月才终二月来。檐前双燕自徘徊。翻思昔日玄沙老。实相深谈眼未开。既是实相深谈。为什么眼未开。没量大人。语脉里转却。
　　隐显宗风孰辨真。去来犹似涉前因。须知白首归家者。非是今人与昔人。既非今人。又非昔人。且道是什么人。良久云。陋巷不骑金色马。回来却着破襕衫。
　　若论此事。如人家养三个儿相似。第一儿。聪明智慧。孝养父母。接待往来。主张家业。第二儿。凶顽狡猾。贪淫嗜酒。倒街卧巷。破坏家业。第三儿。盲聋喑痖。菽麦不分。事事无能。只会吃饭。三儿中。云岩要选一人用。且道。选那个。为复选聪明智慧底。选凶顽狡猾底。选盲聋喑痖底。於此选得。始入云岩门。未见云岩在。要见云岩么。春雨无高下。花枝自短长。
　　若言其是。天下衲僧非非不得。若言其非。天下衲僧是是不得。何故。点铁化为金即易。劝人除却是非难。
　　知有底人。见山是山。见水是水。见僧是僧。见俗是俗。不知有底人。见山是山。见水是水。见僧是僧。见俗是俗。二人见处一般。作么生辨知有不知有。大众会么。到此若无青白眼。宗风争得至于今。
　　说不得处。作么生举。举不得处。作么生会。会不得处。作么生明。若也明得。三关一镞。一镞三关。若也未明。且作么生定夺。良久云。夏月赤胳[骨*栗]。冬天盖被眠。
　　深固幽远。无人能到。释迦老子到不到。若到。因甚无人。若不到。谁道幽远。

　　小参

　　僧问。如何是夺人不夺境。师云。死中有活　僧云。如何是夺境不夺人。师云。活中有死　僧云。如何是人境两俱夺。师云。死中恒死　僧云。如何是人境俱不夺。师云。活中恒活。
　　师乃云。夫小参者。谓之家教。何谓家教。譬如人家。有三个五个儿子。大底今日干甚事。小底今日干甚事。是与不是。晚间归来。父母一一处断。丛林中亦复如是。院门今日干甚事。是与不是。住持人当一一处断。观今之时节。丛林淡薄。人根狭劣。不可说也。有一般破落户长老。驰书达信。这边讨院住。那通讨院住。才讨得院子。便拣个好日入院。又道。我是长老。方丈里自在受快活。这般底。唤作地狱滓。如今丛林中。若论参禅。故是难得其人。我看见你这一队汉。在这里。心愤愤口悱悱道。我会禅会道。入方丈里。趂口快。撑两转语。便行。不是这个道理。
　　又有一般汉。影影响响。认得个顽空。便道。只是这个事。
　　又有一般道。见虚空里光影。又有一般道。无有不是者。错了也。救不得了也。这般底。只宜色身安乐。莫教一顿病。打在延寿堂内。如落汤螃蠏。手忙脚乱。见神见鬼。这边讨巫师。那边讨医博。卜凶卜吉。问好问恶。你不见。我佛如来。为三界医王。四生慈父。医一切众生心病。只为你不信自心。向外驰求。被邪魔魍魉。入你心中。做得许多见解。要识你自心么。如太阳当昼。天下皆明。那里更有暗处。若到这个田地。亦无吉凶爻象。亦无是非好恶。便能向是非头上坐。是非头上卧。乃至淫坊酒肆。虎穴魔宫。尽是当人安身立命之处。只为你无量劫来。业识浓厚。心中趫趫欹欹。繘繘繂繂。信之不及。
　　便被世间情爱缠缚得来。七颠八倒。江南人护江南人。广南人护广南人。淮南人护淮南人。向北人护向北人。湖南人护湖南人。福建人护福建人。川僧护川僧。浙僧护浙僧。道我乡人住院。我去赞佐佗。一朝有个不周全。翻作是非。到处说。
　　苦哉苦哉。恁么行脚。掩彩杀人。钝置杀人。若是个汉。一划划断。多少自由自在。若也划不断。处处被爱之所缚。爱色被色缚。爱院被院缚。爱名被名缚。爱利被利缚。爱身被身缚。你何不退步思量。你这臭皮袋。有什么好处。当时只为你有一念爱心。便入母胎中。受父精母血。交构成一块脓团。母吃热时。便受镬汤地狱。母吃冷时。便受寒氷地狱。乃至撞从母胎里出来。受寒受热。受饥受饱。受病受苦。煎煎逼逼。直至今日。只为你不能返观。便有许多是非生灭。我生你死。你死我生。生生死死。死死生生。随业受报。无有休时。
　　近来又有一般奴狗。受雇得钱。买度牒。剃下狗头。披佛袈裟。奴郎不辨。菽麦不分。入吾法中。破坏吾法。一向装裹个浑身。捼腰捺胯。胡挥乱胫。要做大汉。大汉不恁么做。要做大汉。须是退步。莫面前背后。奴唇婢舌。嫌好道恶。说这里饮食丰厚。那里寮舍稳便。不消得如此。
　　诸上座。人身难得。佛法难闻。此身不向今生度。更向何生度此身。你诸人。要参禅么。须是放下着。放下个什么。放下个四大五蕴。放下无量劫来许多业识。向自己根脚下。推穷看。是什么道理。推来推去。忽然心花发明。照十方剎。可谓得之於心。应之於手。便能变大地作黄金。搅长河为酥酪。岂不畅快平生。莫只管策子上。念言念语。讨禅讨道。禅道不在策子上。纵饶念得一大藏教。诸子百家。也只是闲言语。临死之时。总用不着。古人悟了。方求明师决择。去其砂石。纯一真实。秤斤定两。恰如人开杂贷铺相似。无种不有。来买甘草。便将甘草与他。来买黄连。便将黄连与他。不可买黄连。却将甘草与他。
　　又似你有一块金。将入红炉里煅炼。炼来炼去。炼得熟也。方上钳锤。打作瓶盘钗钏。瓶重几两。盘重几两。一一分明。然后却将此瓶盘钗钏。镕成一金。唤作一味平等法门。若不如此。尽是儱侗真如。颟顸佛性。你还会么。你还信么。山僧适来。答这僧四转语道。死中有活。活中有死。死中恒死。活中恒活。将此四转语。验了天下衲僧。且道。天下衲僧。将什么验黄龙。良久云。大体还他肌骨好。不搽红粉也风流。

　　赞偈
　　六祖

　　六祖当年不丈夫。倩人书壁自涂糊。明明有偈言无物。却受他家一钵盂。

　　赠古侍者

　　凿透灵源一脉泉。深深无底自天然。后人不悟曹溪旨。将谓黄梅半夜传。

　　师临归寂。小参示众

　　说时七颠八倒。默时落二落三。为报五湖高士。心王自在休参。

　　晦堂心和尚语　　　　嗣黄龙

　　上堂。知幻即离。不作方便。离幻即觉。亦无渐次。释迦老子。千门万户。一时击开。灵利汉。才闻举着。撩起便行。更若踌躇。君往西秦。我之东鲁。
　　击禅床一下云。一尘才举。大地全收。诸人耳在一声中。一声遍在诸人耳。若是摩霄俊鹘。便合乘时。止泺困鱼。徒劳激浪。
　　不与万法为侣。即是无诤三昧。便恁么去时。争柰弦急则声促。若能向紫罗帐里撒真珠。未必善因而招恶果。
　　我有真金曾百炼。巧拙皆由人造变。世间名字假称呼。随顺瓶盘与钗钏。诸禅德。森罗万象。不碍眼光。因甚道见与不见。只为分明极。翻令所得迟。
　　不是心。不是佛。不是物。古人与么道□若管□□□□□一斑。设使入林不动草。入水不动波。犹是骑马向氷凌行。若是射雕底手。何不向蛇头揩痒。透关者。试辨看。
　　先师忌。去年三月十有七。一夜春风撼筹室。三足麒麟入海心。空余片月波心出。真不掩伪。曲不藏直。谁人为和雪中吟。万古知音是今日。
　　乾坤之内。宇宙之间。中有一宝。秘在黄龙拂子头。拟欲卖与诸人。不作贵不作贱。作么生商量。无人过价。打与三百。
　　有句无句。如藤倚树。且任诸人点头。及乎树倒藤枯。上无充天之计。下无入地之谋。伶利汉。这里着得一只眼。便见七纵八横。乃举起拂子云。看看。太阳溢目。万里不挂片云。若是覆盆之下。又争怪得山僧。
　　若论此事。老胡本不渡江。二祖不曾得髓。及至黄梅夜半。一人传虚。万人传实。若据老卢见解。只是舂米汉。至今走遍天下人。殊不知。这一片田地。分付来亦多时也。自是诸人不肯绍继。致使荆棘渐长。禾黍不生。驰走东西。日求升合。何如便向这里。直下识取本来契劵。教伊四至界畔。一一分明。免见异时别生辞讼。只如今还识也未。尔若识得。一恁恣意耕锄。若也未知。且受人天供养。
　　风卷残云宇宙宽。碧天如水月如环。祖师心印分明在。对此凭君子细看。
　　普贤行文殊智。补陀岩畔清风起。鸦鸣鹊噪。直入耳根。草树尘毛。形影相吊。声中无有色。色里亦无声。声色若交参。处处无前后。鸟窠吹布毛。这里便□□省去。□□拂子云。且道相去多少。三十年后悟去。莫□□良为□。
　　举首座立僧。虎豹之文。不得炳於犬羊。金玉之光。不得炫於瓦石。明悟之士。不得不警於群迷。三者既备。然后必滔天可以为沧海。必崔嵬可以为山岳。
　　秀上人。明悟之士。卓识之姿。久蕴锋芒。不沽时誉。幸愿无以韬其光。无以藏诸用。破尘出经卷。始是解绦人。直教灵苗异草。叶叶腾芳。鸾凤麒麟。声声相应。若能如是。可谓吾道重光。后昆有托。
　　我有一句。把手分付。瞬目扬眉。西天此土。
　　良工未出。玉石不分。巧冶无人。金沙混杂。还有无师自悟底汉。出来辨别看。举起拂子云。且道是金是沙见之不取。思之千里。
　　若论此事。不是独孤标。亦非无伴侣。不识又颟顸。识之还莽卤。不知是甚物。得恁么难辨。若非金色头陀。有理也无雪处。
　　风萧萧兮木叶飞。鸿雁不来音信稀。还乡一曲无人吹。令予拍手空迟疑。此一曲。不是金石丝竹。亦非匏土革木。闻而不闻。睹而莫睹。未审是什么曲调。看取风云会合时。五湖必有知音者。

　　泐潭英禅师语　　　　嗣黄龙
　　上堂

　　入宝峰云。石门路崄铁关牢。举目重重万仞高。无角铁牛冲得破。毗卢海内作波涛。大众。且道不涉波涛一句。作么生道。良久云。一句不惶无着问。迄今犹作野盘僧。
　　名因法有。法逐名生。名遣法除。性相如如。故楞严经云。知见立知。即无明本。知见无见。斯则涅盘。无漏真净。云何是中更容他物。大众。山僧如是举唱。未免笑破衲僧口。且道。不落笑具一句。作么生道。良久云。深秋帘幕千家雨。落日楼台一笛风。
　　顾视大众云。青山重迭迭。绿水响潺潺。遂拈拄杖云。未到悬崖处。抬头子细看。卓拄杖。下座。
　　大众。先圣道。江月照松风吹。永夜清霄何所为。佛性戒珠心地印。雾露云霞体上衣。诸禅德。先圣虽然如是。可谓伤盐伤醋。若是山僧即不然。江月照松风吹。永夜清宵何所为。牧童岭上一声笛。惊起群鸦绕树飞。
　　宝峰高人罕到。雪压岩边枯树倒。岭前岭后野猿啼。一条古路清风扫。诸禅德。虽然如是。且道。山僧拄杖子长多少。遂拈拄杖子云。长者随长使。短者随短用卓一卓。下座。
　　日出卯。用处不须生善巧。纵使神光照有无。举意便遭魔境扰。且道。不落善巧一句。作么生道。良久云。劝君不用钻顽石。路上行人口似碑。
　　阿呵呵。是什么叵耐无端破灶堕。三更夜半走如烟。到头不离是这个。拍禅床。下座。
　　祖师道。一切众生性清净。从本无生无可灭。即此身心是幻生。幻化之中无罪福。
　　师云。先圣恁么道。不妨奇特。柰缘衲僧门下。检点将来。也是食饱伤心。坐久腰疼。
　　石门巇崄路难行。到者须是着眼睛。直饶透过祖师关。也落千层与万层。
　　好得闲时不得闲。倚他门户望他山。争如拨火炉边坐。相伴高人论祖关。大众。炉边拨火即不问。作么生论祖关。良久云。极目千山万山雪。野猿冻扑枯槎折。
　　岁夜云。诸禅德。一年将尽夜。相会五湖人。目击有何事。来朝又是春。拍禅床。下座。
　　发化主云。君若随缘得似风。飞砂走石不乖宗。但於事上通无事。见色闻声不用聋。大众□□□□□是道。也须是脚跟着地始得。
　　接官归云。区区何日了。人事几时休。莫道青山好。逡巡便白头。
　　释迦老子。当时一手指天。一手指地云。天上天下。唯吾独尊。可谓傍若无人。当初若遇个明眼衲僧。直教他上天无路。入地无门。然虽如是。也须是铜砂罗里盛油始得。
　　出县回云。莫怪频频出入。盖为趋陪郡邑。输他林下高人。过水脚跟不湿。
　　拈拂子云。看看。月似弯弓。少雨多风。扣禅床。
　　阿呵呵。是什么。昨夜蟾光独自坐。屈指从头数故人。翻忆当年破灶堕。破灶堕是什么。眨上眉毛早蹉过。

　　兜率悦禅师语　　　　嗣真净

　　开堂拈香云。此一瓣香。恭为　今上皇帝。　太皇太后。祝延圣寿。伏愿。明真心而同日月。蕴至德以合乾坤。八方歌有道之君。四海乐无为之化　又为判府侍郎。合郡文武采寮。伏愿。位连八座。势入三台。内怀菩萨之心。外护如来之教　　问答不录。
　　师云。莲花座上藕丝纶。举钓何曾得锦鳞。只有盲龟并跛鳖。可怜赚杀把竿人。是何言欤。况一人人尽握灵蛇之珠。一个个总抱荆山之璞。非假琢磨。天然有异。群生日用。不觉不知。但为志情。触途成滞。若能退步。返照归根。一虚寸心。万缘俱泯。寂寂乎。不碍於见闻觉知。荡荡乎。岂妨於行住坐卧。弥天盖地。耀古腾今。□□□神。降诸魔怨。堂堂应用。逈脱根尘。处处随缘。□□□□。放行则苍龙出海。把定则丹凤栖桐。直得二乘胆战。十地魂惊。卢老再舂糠。神光重断臂。遂使长天月白。大野风清。万派声寒。千峰色秀。然虽如是。向衲僧分上。正是着体花缦。严身缨络。只如衲僧分上。有甚奇特。良久云。竹影扫阶尘不动。月轮穿海水无痕。□但某。受材散拙。向道迂踈。以事而固不精通。赋性则实多昏昧。三峡桥畔。携筇而傍水闲行。五老峰前。拂石而和云默坐。既为自得。已绝他缘。岂谓太守移文。令尸祖席。顾兹懃命。自省何堪。坚避无由。抑从增愧。此盖判府侍郎。以无碍辩才。住第一义谛。十方游戏。聊现宰官之身。万行圆成。自是法王之子。盖以付嘱实托大臣。震旦流传。雅兹外护。此日特垂台旆。辉耀禅林。令未闻者深闻。未悟者妙悟。敢不力弘大事。上答鸿恩。不尽之怀。复何言也。
　　又承运使度支。提点朝散。洎合郡文武采寮。不遗佛嘱。光贲祖筵。既秉精诚。必生笃信。伏愿。洞明真际。顿脱妄缘。包万有於胸中。恬一心於事外。
　　又承诸院尊宿。僧职名员。十室之贤。四依之侣。同降法筵。共成佛事。大众。曾向灵山转法轮。算来何啻二千春。今朝座上鸳鸾客。尽是当年一会人。久立台严。伏惟珍重。
　　到九仙。岁旦上堂。年去年来又一年。四时交泰自天然。劳生何用欣然贺。物外乾坤本不迁。不迁之道。功莫大焉。夺天地之权衡。出阴阳之陶铸。光吞日月。重若丘山。逐处随方。安名立字。吉凶无兆。悔吝何生。为万物之根。作群生之主。九仙大士。深造斯玄。□率予□□当拱手。然虽如是。迎新送旧。且拈向一边。只□应□□□作么商量。良久云。暖日晒开千嶂雪。和风吹散碧天云。
　　无法亦无心。何取复何舍。要真尽属真。立假全归假。平地上行船。虚空中走马。九年面壁人。有口还如哑。参。
　　端午云。端午龙安何所有。一瓯山茗泛菖蒲。且无百索缠人手。只有摧邪肘后符。诸禅德。且道。肘后符。篆什么字。良久云。支那弟子无人识。碧眼胡僧笑点头。喝一喝。
　　逆顺人间事。分明泄与君。箭穿潭底月。剑斫岭头云。得意宁存象。忘言自出群。欲归清净界。常以惠香焚。参。

　　草堂清和尚语　　　　嗣晦堂

　　师开堂日。祝　圣问答罢。乃云。佛祖心宗。本无迷悟。一问一答。世谛流布。是以真如无念。非想念而能知。实相无生。岂色心而能见。色心无见。见为实相之门。想念无知。知是真如之理。真如之理。理则无名。实相之门。门须要入。竖起拂子云。只这拂子。是实相门。诸人作么生入。若也入得。色心不二。彼我无差。这边那边。应用不阙。便於众生心中。念念有无量诸佛出世。於诸佛心中。念念有无量众生。成等正觉。乃至山河大地。草木丛林。鸟噪猿啼。风鸣水响。皆与实相。不相违背。若未入得。万古碧潭空界月。再三捞摝始应知。

　　上堂

　　释迦已灭。弥勒未生。正当现在。佛法委付阿谁。遂举起拂子云。看。於人善者。拂子善应。於人恶者。拂子恶应。善恶俱忘。拂子作么生应。千年历日虽无用。犯着须教总灭门。
　　解夏云。不出三门九十日。大都只要此心休。此心休了全无事。天下名山任意游。其游也。肩担兔角拄杖。手擎无底钵盂。出一丛林。入一保社。谈玄唱道。莫非格外之机。鸟道无踪。乃是道人行履。其不游也。大忘人世。隐迹岩阿。从教古路苔生。一任口边白醭。直饶恁么。未免坐杀阇梨。设不恁么。又却抛家失业。恁么不恁么。犹是红绵袄子。贴肉汗衫。衲僧到这里。个个着骨粘皮。难为透脱。且道。透脱一句作么道。事向定中消息尽。境於尘世炼磨空。
　　举云门大师道。平地上死人无数。过得荆棘林者是好手。师云。只这拂子。是荆棘林。诸人作么生过。直饶过得。也是猢狲着练黐。
　　初心未入道。不用闹浩浩。古人已是撒砂。落你诸人眼里。黄龙更向上风扬尘。还有开眼者么。钟声里荐取。鼓鸣即颠倒。龙济即今在什么处。举意欲寻寻不得。黄花翠竹谩垂阴。
　　十方无壁落。四面亦无门。净裸裸赤洒洒。灌溪老人出头不得则且置。雪窦骑牛入你诸人鼻孔里。为什么不觉不知。未明心地印。难过赵州关。
　　冬至云。晷运推移。日南长至。长至日已前。诸佛道消。众生道长。长至日已后。诸佛道长。众生道消。正当长至日。佛与众生。尽皆寂灭。道在什么处。良久云。九九阳生第一爻。
　　举风穴和尚。因寒食节。参次问僧。衲僧还与父母。拜扫也无。有数僧下语。并不契。
　　时有僧却问。和尚还与父母拜扫也无。穴云。鸟噪新巢上。人哭古坟前。
　　师云。风穴老人。此语甚谛当。只是俗气未除。如今有人问黄龙。还与父母拜扫也无。向道。三月懒游花下路。几家愁闭雨中门。
　　参玄上士。须参活句。莫参死句。若参活句。临机变态。不失其宜。出没卷舒。应用自在。若参死句。如同玉石。真伪不分。凡圣现前。不能甄别。且道。那个是活句。那个是死句。会么。易分雪里粉。难辨墨中煤。
　　再住黄龙。升座云。掩息茆堂过六冬。心忘境寂万缘空。不知幻业从何起。依旧令教振祖风。只如祖风。作座生振。所以道无隐显。法有去来。去来落我净之乡。隐显契常乐之本。在草堂。即草堂闲人。居方丈。便是住持长老。在彼在此。了无间然。不落二途。如何理论。孤峰忽忆便归去。浮世要看还下来。
　　万仞嵯峨鸟道难。剑轮挥处骨毛寒。泥牛昨夜归沧海。吸得西江水尽乾。竖起拂子云。看。一处起。千处百处没觜。放下拂子云。一处息。千处百处觅不得。要会么。溪涧岂能留得住。终归大海作波涛。
　　举。世事悠悠。不如山丘。卧藤萝下。块石枕头。雪窦云。这般汉。有甚用处。唤起了打。
　　师云。雪窦何必打他。但唤来。与他一椀茶吃。若是伶俐底。抖擞精神。眼目卓朔。於佛法中。为梁为栋。续佛慧命。若是昏钝底。从他一睡一千年。千佛出世无由值。
　　晚参云。日入酉。梦幻空花能几久。百岁光阴二分过。茫茫无限途中走。告禅人。早回首。莫待春风动杨柳。
　　云从龙风从虎。冬至寒食一百五。自古相传直至今。南泉不打盐官鼓。参玄人休莽卤。甜者甜兮苦者苦。直截毗卢向上关。莫教错却来时路。
　　举。僧问大龙。色身败坏。如何是坚固法身。龙云。山花开似锦。涧水湛如蓝。
　　师云。大龙老汉。虽然即境明心。争柰被物所转。只如花谢水涸。法身在什么处。好是阳和二三月。融融花发不干春。
　　将心觅佛。不知佛本是心。以妄求真。不知真即是妄。直得真妄双泯。心佛两忘。到此如何理论。良久云。山花开似锦。涧水湛如蓝。
　　师往洪州宝峰。入院云。四十五年前到此。石门松径得闲游。而今老耄重来也。依旧云山水自流。云山依旧。祖席宛然。皆学道人互相兴建。致使真风不坠。慧焰无穷。所以古人道。出门自有出门句。入门自有入门句。出门句即不问。入门句作么生。良久云。到家梅雨歇。犹有子规啼。

　　灵源清禅师语　　　　嗣晦堂

　　上堂。问话且住。休苦纷纭。况此门中。单传直指。当机默契。早涉多途。更若互逞词锋。交驰意路。祇增戏论。岂当宗乘。而今欲了宗乘。要在如何体究。不见道。妙性圆明。离诸名相。本来无有世界众生。大众。古往今来谓之世。八方上下谓之界。其中流转。凡有识情。谓之众生。三者具存。作么生说个本来无有底道理。请定当看。何妨於此深切返观。忽然大悟现前。便见顿超诸有。凡名圣号。殊相劣形。不待遣除。泯然自离。圆明妙性。廓尔全彰。照彻十方。实无他物。唯兹妙性。应用堂堂。入死出生。任去来而不变。先天后地。随成坏以常存。圣智难量。凡情罔测。非因修证。本体如然。还信得及么。若也信得及。上无不报之恩。下有可行之□。利人利己。洞达灵源。神化无□。复有何事。若信不及。但□□怀安圣代。自然真趣合无生。
　　古者道。十方同聚会。个个学无为。此是选佛场。心空及第归。恁么说话。大似自生退屈。以己妨人。虽然如是。建化门中。是真方便。何也。已坐玉堂之士。不在登科。未升金榜之流。要须入试。大众。今朝同会选场。各赋本来题目。必欲心空及第。须逢本分试官。且道。以何为验。直下一言通变化。迅雷声里辨鱼龙。
　　浮云散尽狂波止。天上玉蟾水底圆。皎洁逈然通湛寂。此时消息若为传。水无待月之心。月无投水之意。水月全收。光归何所。解道孤圆吞万象。令人长忆老盘山。
　　时时是好时。日日是好日。乌兔体全真。灵机何处觅。今朝看见昨朝人。依旧眼睛光似漆。
　　打鼓升堂。宾主相对。目击道存。失钱遭罪。透出玄关归去来。堂里吃茶谁不会。虽然如是。切忌倒跟。击禅床。下座。
　　古佛不到处。诸人共用。诸人不到处。古佛同参。同参共用如何显。种田博饭机非浅。因思昔日老师言。三界本无何用免。
　　举僧问九峰云。诸圣间出。尽是传语底人。是否。峰云。是。僧云。只如释迦出来道。天上天下。唯我独尊。为甚却成传语底人。峰云。只为他指天指地。所以唤作传语底人。师云。明眼汉。瞒他一点也不得。然虽如是。且道。天上天下。唯我独尊。是传什么人语。良久云。直饶明得出。未是当行家。
　　举赵州挟火示众云。不得唤□□□道了也。你唤作□□。僧无语。师云。赵州老汉。着甚来由。从教遍界腾红焰。□□浑身冷似氷。
　　四月八。举寒山子道。常闻释迦佛。未知在何方。思量得去处。不离我道场。寒山恁么道。作么生说个思量底道理。若以有心思。有心属妄想。即堕增益谤。若以无心思。无心属断灭。即堕减损谤。若以不有不无思。即堕相违谤。若以亦有亦无思。即堕戏论谤。离此四谤。合作么生体会。会得则释迦老子。时时降诞。不待云门打杀。自然天下太平。其或未然。殿上烧香齐合掌。更将恶水蓦头浇。
　　江月照松风吹。永夜清宵更是谁。雾露云霞遮不得。个中犹道不如归。复何归。荷叶团团团似镜。菱角尖尖尖似锥。
　　天机藏不得。花笑鸟啼时。不待重拈出。当人合自知。知底事作么生。良久云。笑我者多。哂我者少。参。
　　山是山。水是水。僧是僧。俗是俗。更将何物演真乘。六六元来三十六。
　　一是一。二是二。头上是天。脚下是地。饥即餐兮困即睡。人人皆受如来记。忽若有个汉。出来道。我不入这保社。且道。向他道什么即得。但云。汝於来世。当得作佛。且道。还甘也无。具择法眼者。试请辨看。
　　三世诸佛不知有。恩无重报。狸奴白牯却知有。功不浪施。明大用晓全机。绝踪迹处不思议。归去好无人知。冲开碧落松千尺。截断红尘水一溪。
　　衲僧照彻千差眼。缁素浅深毫发分。分处莫非全正令。法王那得独称尊。诸禅德。须晓了。莫颟顸。一字誵讹即□□。岂不见。法眼见俗人携儿子到。因问之不语。乃有颂。□□年八岁。问不解语。不是不语。大法难举。
　　后白云端见之曰。好颂。有一字未是。何不道不是不语。大法全举。
　　又积翠投机云。杰出丛林是赵州。老婆勘破没来由。慈明云。好颂。有一字未是。何不道老婆勘破有来由。
　　师云。有之与没。全之与难。誵讹在什么处。有般汉。才被根穷。便道。我这里一物也无。说什么是与未是。又有般汉道。大用现前。纵横尽妙。更分付个甚么。如斯见解。正是寻言逐句。未具衲僧眼在。山僧今日。也有一处未是。具衲僧眼者。试检点看。若检点得出。直下同归。若检点不出。被人拶着无明袋。便落亲踈逆顺中。

　　湛堂准和尚语　　　　嗣真净
　　序

　　　　日涉园李　　彭
　　予观宗师说禅。尝譬之善琴者。斫以百衲之材。弦以园客之丝。资以敏妙之失。其攫之也深。其醳之也愉。上为南风。下为别鹄。可谓尽矣。曾不知弦指之外。徽轸所不能管摄。有不可传之妙。
　　又尝譬之善奕者。枯棋三百。鏖战於方罫之间。或角或掎。出奇决胜。可谓备矣。曾不知陷之死地而后生。杀之亡地而后存。有不可料之着。出人意表。
　　本分宗师。心空法彻。得大自在。窠臼不存。亦何以异此哉。
　　昔　真净禅师。出临济正宗。得云门大用。而湛堂老人。实世其家。悟活祖师意。两坐道场。发徽轸不能管摄之音。下出人意表之着。未尝贬剥诸方。羁縻禅子。而学者向风争趋之。诸方宗匠。共所推仰。真祖师门下之英豪。菩提场中之宿将也。及其迁寂。参徒志端。编掇平时上堂警众机缘。将[金*　]□□世。开凿后人。以予尝瞻礼杖屦。获听妙谈。乞为序引於卷首。予辞以丘园病夫。岂发扬潜德之具。端曰。若欲借重於名卿巨公。以传世而行后。非先师意也。吾虽不死。振先师之遗风。其敢负先师意乎。公毋固辞。予曰唯。乃序以冠之。政和六年六月七日序。

　　上堂

　　立秋日云。寒来暑往古今同。万别千差不碍空。昨夜铁牛头角露。满庭松栢撼秋风。
　　八月九月天。白露寒露节。门外在处山。秋风落黄叶夜雨敛重云。晓鸿鸣寥沈。可怜祖师意。头头都漏泄。不必云岩苦苦更多说。各请归堂。不须久立。喝一喝。
　　祖师关棙子。幽隐罕人知。不是悟心者。如何举向伊。乃喝一喝云。是何言欤。若一向与么。达磨一宗。扫土而尽。所以大觉世尊。初悟此事。便乃开方便门。示真实相。普令南北东西。四维上下。郭大李二。邓四张三。同明斯事。云岩今日。不免效古。开方便门去也。以拂子击禅床一下云。方便门开也。作么生是真实相。良久云。十八十九。痴人夜走。
　　举甘贽行者。一日在南泉设粥。粥办。甘贽请南泉打槌。南泉白槌云。请大众。为狸奴白牯。念摩诃般若波罗蜜多。甘贽礼拜便出。南泉却往厨下。问典座云。甘贽行者。向什么处去也。典座云。当时便去也。南泉便打破粥锅。师云。大众。南泉为狸奴白牯念诵且止。且道。打破粥锅意。作么生会。若也会得。便好高挑钵袋。绕天下横行。其或未然。云岩下个注脚。高吟大笑意猖狂。潘阆骑驴出故乡。惊起暮天沙上雁。海门斜去两三行。
　　古人道。不看经。不念佛。看经念佛是何物。自从识得转经人。遂举拂子云。龙藏圣贤都一拂。遂拂一拂云。诸禅德。正当恁么时。且道。云岩土地。向什么处安身立命。遂掷下拂子。两手握举。扣齿云。万灵千圣。千灵万圣。
　　四月人家麦正收。连绵阴雨不能休。沿溪处处生深草。饱杀南泉水牯牛。诸禅德。各各照顾。照顾个什么。恐水牯[跳-兆+孛]跳。
　　永嘉道。直截根源佛所印。摘叶寻枝我不能。遂卓拄杖云。大小直截。或有个秀才。出来道。云岩长老。你佛法得恁么简易。准上座便向伊道。田厍奴。岂不闻孝经序云。朕闻上古。其风朴略。
　　志公和尚云。鸡鸣丑。一颗圆光明已久。内外推寻觅总无。境上施为浑大有。不见头也无手。世界坏时渠不朽。未了之人听一言。只者如今谁动口。
　　师云。大小志公。只识得个昭昭灵灵。不笑破衲僧口。云岩即不然。鸡鸣丑。三四五六七八九。象骨峰头木马嘶。新丰洞口石牛吼。山之前水之后。吴道僧繇画不就。断头船子下南康。彷佛天明到湖口。
　　大道纵横。触事现成。云开日出。水绿山青。拈拄杖卓云。云门大师来也。说道。观世音菩萨。将钱买胡饼。放下却是馒头。大众。云门只见锥头利。不见凿头方。宝峰即不然。乃掷下拄杖云。勿於中路事空王。策杖还须达本乡。昨日有人从淮南来。不得福建信。却道。嘉州大像。吞却陕府铁牛。遂喝一喝云。是甚么说话。笑倒云居土地。
　　钻真珠解玉板即易。看窟笼着楔却难。月色和云白。松声带露寒。即不问。你诸人且道。大目犍连。共须菩提。商量个什么。良久云。东家杓柄长。西家杓柄短。
　　卓拄杖云。客来须看。贼来须打。又谁家门外。无明月清风。元来道不必拣择。才有拣择。便落知见。故老胡云。知见立知。即无明本。知见无见。斯即涅盘。无漏真净。云何是中更容他物。所以巴陵明提婆宗。便道银碗里盛雪。祖意教意两家证龟成鳖。大底同天不同地。处所相远胡越。有时思量得。赵州壁上挂胡芦。又着甚死急。
　　有僧出众云。江边临水者。尽是取鱼人。便问。祖师心印。状似铁牛之机。如何是铁牛之机。师默然。僧云。闭口深藏舌。安身处处牢。师亦默然。僧云。早知今日事。悔不慎当初。便礼拜。师乃召大众云。江边临水者。尽是取鱼人。
　　八月中秋天凉。芙蓉花发映禅房。老胡大道分明在。不必诸方问短长。短不是短。长不是长。短长不是处。是道非思量。思量不及。文彩愈彰。秋山兮秋云片片。秋江兮秋水洋洋。风悲兰社。天澹沧浪。诸禅德。也好个消息。以拂子击禅床一下云。欲言言不及。林下好商量。
　　太阳门下。日日三秋。地转天回而本静。明月堂前。时时九夏。寒灰死火而恒然。故至人正中入偏。布袋长年落魄。偏中入正。饮光论劫坐禅。所以道。一气无作而作。万法不然而然。不然而然。石牛吼。火里生莲。无作而作。木马嘶。河氷焰着。便与么去。衲僧门下。犹欠转身句在。大众且道。作么生是转身底句。良久云。翡翠踏翻荷叶雨。鹭鸶飞破竹林烟。
　　今朝腊月十五。切忌葛藤露布。者事直下分明。当处超佛越祖。便与么去。苦苦。何故。寒山子能莽齿。十年归不得。忘却来时路。阿呵呵。天道运行。节气频更。五日为候。十日为旬。三十日为月。十二月为年。一日一日。因循因循。五九尽又逢春。击禅床。下座。
　　僧问。若有一人。发真归源。十方虚空。悉皆消殒。未审此理如何。师乃点指云。子丑寅卯辰巳午未。一罗。二土。三水。四金。五太阴。六太阳。七计都。今日计都星。入巨蟹宫。宝峰不打这鼓笛。
　　昨日有人。从湖南来。说道。一路人家。家家灶里有烟。宝峰闻了。不觉手之舞之。足之蹈之。愿年年水碧山青。花红柳绿。更有什么事。良久云。道泰不传天子令。时清好唱太平歌。
　　今日五月一。宝峰集四海禅和。不谈玄。不说妙。共大众商量。南岳万年松。形状如龙。轮轮囷囷。至今卧在祝融峰。庐山瀑布水。不知得几千万年。今古长如白练飞。一条界破青山色。以此举扬。上祝　皇帝圣寿无强。更愿天下人安然。万邦齐贺太平年。

　　长灵卓和尚　　　　嗣灵源

　　师初住舒州甘露。开堂。问答罢。乃云。有问有答。须是其人。若是其人。唤作游戏三昧。逢场施设。无可不可。其或心源尚翳。觉照犹蒙。但纵狂机。无有是处。若据此事。人天未集已前。平常动静之际。人人分上。本自混然。各无增损。明来暗去。自古自今。一段灵光。法尔莹彻。即心即佛。日用堂堂。非佛非心。物物觌体。是个微妙大解脱门。於斯得入。亡言而声应十方。不动而身游沙界。尘尘华藏境。处处总持门。即想念以契神机。辟尘劳而兴佛事。回途石马。火里莲开。以至棒头取证。喝下传心。一指明宗。三拜得髓。复何怪哉。还信得及么。以拂子击禅床云。若向这里。信得及。如许多葛藤。又向什么处去也。良久云。目前得旨俱成现。触处无心是到头。
　　上堂。的的无来去。明明有旧新。去年今日事。今日去年人。脱体全收放。随流混主宾。春光重漏泄。有口不须陈。
　　拈起拄杖云。大众。若拈起也。要汝诸人。向普贤门中。觅个出身之处。复放下云。若放下也。教你诸人。向文殊门中。讨个入头底路。若不拈不放也。令汝诸人。於毗卢界中。不出不入。得大自在。虽然如是。未是好心。争如汝诸人。罢却从前流浪。识取祖父契书。承认本家田业。从教露柱怀胎。铁牛生犊。后四前三。全无窠窟。向下文长。一喝一咄。卓拄杖。下座。
　　甘露寻常。说佛说祖。是招呼你。谈玄谈妙。是蹊径你。行棒行喝。是定动你。收来放去。是杀活你。主宾互换。是博诘你。拈头作尾。其变通你。敲骨打髓。是谛当你。把臂并行。是和合你。洒洒无事。是停息你。且道。甘露为人。在什么处。良久云。斫却月中桂。清光应更多。
　　付法传心。将错就错。立雪断臂。随邪逐恶。本色衲僧。如何评薄。达磨大师。露出一膞。
　　摩尼在掌。随五色以分辉。宝月当空。散千江而现影。还会么。以拄杖一划云。祸不入慎家之门。
　　人无心合道。困来不觉和衣倒。一老一不老。法身真个入荒草。了无求。随分讨。粪扫堆头拾得宝。木人石女共欢呼。信手拈来用恰好。青山无尽意无穷。何须更觅来时道。
　　乾坤之内。宇宙之间。中有一宝。乃喝云。在什么处。良久云。若要价重娑婆。但识取这个。掷拂子。下座。
　　拈拄杖横按云。释迦先锋。弥勒后殿。且道。中军主将。毕竟是谁。良久云。拟议之间。西天此土。卓一下。下座。
　　日出心光耀。堂堂更孤峭。天阴性地昏。风寒早闭门。不知天地者。刚道有乾坤。欲明还得暗。打破却浑仑。争如回首家乡路。寒食依前是暮春。
　　五五二十五。人人超佛祖。撩着未知机。黄金成粪土。诸禅德。莫莽卤。夷门山朝朝走入新罗。占波国里卖吉州针。相逢醉老婆。寻牛撞着虎。
　　落花随流水。啼鸟在深云。莫怪多违背。年高耳目昏。岂不见。七百甲子老禅翁。对人只道。东门西门。南门北门。
　　披砂拣金。非我族类。拈来便用。罕遇其人。不见道。不许夜行。投明须到。若是醋虫不知酸。明鉴不自照。也祇是坎井之蛙。讵知沧海。譬如画虎未成。犹胜於犬。万仞崖头曾撒手底。便请丹霄独步。
　　师宣和六年。十二月二十七日圆寂。先於二十五日上堂。举僧问云门。如何是云门一曲。门云。腊月二十五。
　　师云。云门曲子。不妨径曲。便恁么会得去。腊月三十日。赢得觜头光。若也不会。腊月三十日。亦赢得觜头光。汝等诸人。毕竟作么生会。老僧住世。能复几时。若是据令而行。直须法堂上草深一丈。而今不获已。将鸟缸打作砚瓦卖。曲尽老婆心。为汝诸人。和个曲子。乃云。衲僧要唱云门曲。六六从来三十六。曹源有个痴禅人。解道一生数不足。数不足。不属金石与丝竹。等闲一拍五音全。直道如弦已曲录。从教岁去年来。依旧山青水绿。

　　偈颂
　　迷悟何从

　　恰恰今人用。明明古佛心。寒云归碧嶂。幽鸟下青林。

　　偶言

　　岩松森翠皆穿眼。涧水清冷亦到心。自笑不能修白业。祇凭流水念观音。

　　读传灯

　　谁谓拈花后。联芳直至今。到头珠有水。未免线因针。蝶在花犹在。春深草亦深。轩窗倚踈豁。闲听洞龙吟。

　　续开古尊宿语要集第一
　　续刊古尊宿语要第二集　地
　　清凉法眼益禅师语　　　　嗣地藏
　　上堂

　　恼乱上座不安者。外有物。内有心。所以凡圣一真。犹存见隔。便道。见在即凡。情忘即佛。劝上座。不用求真。唯须息见。又云。愿我速除虚妄见。妙观察智转分明。但漝么究好。珍重。
　　夫为沙门。出生死路最急。且道。那路出生死。不了物故。为物所转。便是迷己为物去。古圣教人转一切物。同无上觉。便云。不物於物。不非物於物。故经云。一切法皆是佛法。上座。要会么。佛法也不是。珍重。
　　寻常白诸上座道。如今便散去。早是劳上座来一转也。僧家实是无事。经行林中。宴坐树下。但不於三界现身意。便是无事人。若乃布置模样。起许作用。即不□□古脉。岂不见文殊方入得居士室。上座还会么。祇为不作如许多怪朕。不唯入室。亦乃长在室中。若不漝么。莫道入室。门也摸不着。且问上座。如今在门里。在门外。还会么。若不会。久立。气脉更不续。珍重。

　　云门匡真禅师语　　　　嗣雪峰

　　上堂。有官人问。佛法如水中月。是不。师云。清波无透路。进云。和尚从何得。师云。再问复何来。进云。正与么时如何。师云。重迭关山路　问如何是啐啄之机。师云响。进云。还应也无。师云。且缓缓　问如何是云门一曲。师云。腊月二十五。进云。唱者如何。师云且缓缓　问如何是祖师西来意。师云。日里看山　问如何是学人自己。师云。游山玩水。进云。如何是和尚自己。师云。赖遇维那不在　问如何是一代时教。师云。对一说　问如何是正法眼。师云普　问如何是端坐念实相。师云。河里失钱河里摝　问如何是诸佛出身处。师云。东山水上行　师乃云。我事不获已。向你诸人道。直下无事。早是相埋没也。更欲蹋步向前。寻言逐句。求觅解会。千差万别。广设问难。赢得一场口滑。去道转远。有什么歇时。祇此个事。若在言语上。三乘十二分教。岂是无言语。因什么道。教外别传。若从学解机智。祇如十地圣人。说法如云如雨。犹被呵责见性如隔罗縠。以此故。知一切有心。天地悬殊。虽然如此。若是得底人。道火不能烧口。终日说事。未尝挂着唇齿。未曾道着一字。终日着衣吃饭。未曾触着一粒米。挂一缕丝。虽然如此。犹是门庭之说。须是实得与么始得。若约衲僧门下。句里呈机。徒劳伫思。直饶一句下承当得。犹是瞌睡汉。
　　时有僧问。如何是一句。师云举　问如何是尘尘三昧。师云。桶里水钵里饭。
　　三乘十二分教。横说竖说。天下老和尚。纵横十字说。与我拈针锋许。说底道理。将来看。与么道。早是死马医。虽然如此。且有几个。到此境界。不敢望你言中有响。句里藏锋。瞬目千差。风恬浪静。伏惟尚飨。
　　问如何是透法身句。师云。北斗里藏身　问如何是吹毛剑。师云骼。又云觜　问如何转动。即得不落阶级。师云。南斗七北斗八。
　　举一则语。教汝直下承当。早是撒屎。着你头上也。直饶拈一毛头。尽大地一时明得。也是剜肉作疮。虽然如此。也须是实到者个田地始得。若未。且不得掠虚。却须退步。向自己根脚下。推寻看。是什么道理。实无丝发许。与汝作解会。与汝作疑惑。况汝等。各各当人。有一段事。大用现前。更不烦汝一毫头气力。便与佛祖无别。自是汝诸人。信根浅薄。恶业浓厚。突然起得如许多头角。担钵囊。千乡万里。受屈作么。且汝诸人。有什么不足处。大丈夫汉。阿谁无分。独自承当。尚犹不着便。不可受人欺瞒。取人处分。才见老和尚开口。便好把特石蓦口塞。便似屎上青蝇相似。斗咂将去。三个五个。聚头商量。苦屈兄弟。古人一期。为汝诸人。不奈何。所以垂一言半句。通你入路。知是般事。拈放一边。自着些子筋骨。岂不是有少许相亲处。快与快与。时不待人。出息不保入息。更有什么身心。闲别处用。切须在意。珍重。
　　尽乾坤。一时将来。着你眼睫上。你诸人。闻与么道。不敢望汝出来。性燥把老僧。打一掴。且缓缓。子细看。是有是无。是个什么道理。直饶你向这里明得。若遇衲僧门下。好槌脚折。若是个人。闻说道。什么处有老宿出世。便好蓦面唾。污我耳目。汝若不是个手脚。才闻人举。便承当得。早落第二机也。汝不看他德山和尚。才见僧入门。拽拄杖便趁。睦州和尚。见僧入门来。便云。现成公案。放你三十棒。自余之辈。合作么生。若是一般掠虚汉。食人脓唾。记得一堆一担搕[木*(天/韭)]。到处驰骋。驴唇马觜。夸我解问十转五转话。饶你朝问至夜。答到夜。论劫还梦见么。什么处是与人着力处。似这般底。有人屈衲僧斋也道得饭吃。堪什么共语处。他日阎罗王面前。不取你口解说。诸兄弟。若是得底人。他家依众遣日。若未得。切莫掠虚。不得容易过时。大须子细。古人大有葛藤相为处。祇如雪峰和尚道。尽大地是你。夹山和尚道。百草头上。荐最老僧。闹市里。识取天子。洛浦和尚云。一尘才起。大地全收。一毛头师子全身。总是你把取翻覆思量看。日久岁深。自然有个入路。此个事。无你替代处。莫非各在当人分上。老和尚出世。祇为你。作个证明。你若有个入路。少许来由。亦昧汝不得。若实未得方便拨你即不可。兄弟。一等是蹋破草鞋行脚。抛却师长父母。直须着些子眼睛始得。若未有个入头处。遇着本色咬猪狗手脚。不惜性命。入泥入水相为。有可咬嚼。眨上眉毛。高挂钵囊。十年二十年。辨取彻头。莫愁不成办。直是今生未得。来生亦不失人身。向此门中。亦乃省力。不虚辜负平生。亦不辜负施主。师长父母。直须在意。莫空过时。游州猎县。横担拄杖。一千里二千里。走这边经冬。那边过夏。好山好水。堪取性多斋供。易得衣钵。苦屈苦屈。图他一斗米。失却半年粮。如此行脚。有什么利益。信心檀越。一把菜一粒米。作么生消得。直须自看。无人替代。时不待人。一日眼光落地。前头将何抵拟。莫一似落汤螃蠏。手脚忙乱。无你掠虚。说大话处。莫将等闲。空过时光。一失人身。万劫不复。不是小事。莫据目前。俗子尚犹道。朝闻道夕死可矣。况我沙门。合履践何事。大须努力。珍重。
　　问。杀父杀母。佛前忏悔。杀佛杀祖。向什么处忏悔。师云露　问。不起一念。还有过也无。师云。须弥山　问。如何是和尚家风。师云。有读书人来报　问。圣僧。为什么被大虫咬。师云。与天下人作榜样　问。如何是超佛越祖之谈。师云糊饼。进云。这个有什么交涉。师云。酌然。有什么交涉。
　　大众集。良久蓦拈拄杖云。看看。北郁丹越人。见汝般柴不易。在中庭里相扑。供养你。更为你。念般若经云。一切智智清净。无二无二分。无别无断故。
　　僧便问。如何是一切智智清净。师云。西天斩头截臂。这里自领出去。
　　问古人面壁。意旨如何。师云念七。又云定　问。如何是释迦身。师云。乾屎橛　问。初秋夏末。前程忽有人问。如何祇对。师云。大众退后。进云。过在什么处。师云。还我九十日饭钱来　问。树凋叶落时如何。师云。体露金风　问。一切智通无障碍。时如何。师云。埽地泼水相公来　问。随流认得性。时如何。师云。东堂月朗西堂暗。
　　天帝释与释迦老子。在中庭里。相争佛法甚闹。便下座。
　　和尚子。直饶你道有什么事。犹是头上安头。雪上加霜。棺木里眨眼。灸盘。上更着艾爝。这个是一场狼藉不少也。你合作么生。各自觅个托生处好。莫空游州猎县。祇欲得捏搦闲言语。待老和尚口动。便问禅问道。向上向下。如何若何。大卷抄将去。[祝/土]向皮袋里卜度。到处火炉边。三个五个聚头举。口喃喃地便道。这个是公才语。这个是就处打出语。这个是事上道底语。这个是体语。体汝屋里老爷老娘。噇却饭了。祇管说梦。便道。我会佛法了也。将知与么行脚。驴年得休歇么。更有一般底。才闻说个休歇处。便向阴界里。闭目合眼。老鼠孔里作活计。黑山下坐。鬼趣里体当。便道。我得个入路也。还梦见么。这一般底。打杀万个。有什么罪过。唤作打底不遇作家。至竟祇是个掠虚汉。你若实有个见处。拈将来看。共汝商量。莫空过。不识好恶。謥謥同同地。聚头说葛藤。莫教老僧。见捉来勘。不相当。槌折腰。莫言不道。汝皮下。还有血么。到处自欲受屈作么。这灭胡种。尽是野狐群队。总在这里作么。以拄杖一时趂下。
　　从上来。且是个什么事。如今抑不得已。且向汝诸人道。尽大地有什么物。与汝为对为缘。若有针锋。与汝为隔为碍。与我拈将来。唤什么。作佛作祖。唤什么。作山河大地。日月星辰。将什么。为四大五蕴。我与么道。唤作三家村里。老婆说话。忽然遇着本色行脚汉。闻与么道。把脚拽向阶下。有什么罪过。虽然如此。据个什么道理。便与么。莫趁口快。向这里乱道。须是个汉始得。忽然被老汉脚跟下寻着。勿去处。打脚折。有什么罪过。既与么。如今还有问宗乘中话么。待老汉答一转了。东行西行。
　　有僧拟问次。师以拄杖劈口打。便下座。
　　问。如何是清净法身。师云。花药拦。进云。便与么会时如何。师云。金毛师子。
　　因闻钟鸣。乃云。世界与么广阔。为什么。钟声披七条。
　　人人自有光明在。看时不见暗昏昏。便下座。
　　师在文德殿赴斋。有鞠常侍。问灵树果子。熟也未。师云。什么年中。得信道生。

　　偈颂

　　丧时光。藤林荒。图人意。滞肌尪。
　　举不顾。即差互。拟思量。何劫悟。
　　咄悟咄。力□希。禅子讶。中眉垂。
　　抽顾头　鉴咦。

　　室中语要

　　师举古云。闻声悟道。见色明心。师云。作么生是闻声悟道。见色明心。乃云。观世音菩萨。将钱来买糊饼。放下手云。元来祇是馒头。
　　举僧问赵州。某甲乍入丛林。乞师指示。州云。吃粥了也未。僧云。吃粥了也。州云。洗钵盂去。师云。且道有指示。无指示。若道有指示。向他道什么。若道无指示者。僧何得悟去。
　　有时云。平地上死人无数。过得荆棘林。是好手。僧云。与么则堂中第一座。有长处也。师云。苏噜苏噜。
　　一日云。三家村里卖卜。东卜西卜。忽然卜着。也无定。僧便问。忽然卜着时如何。师云伏惟。
　　举。僧问乾峰。十方薄伽梵。一路涅盘门。未审路头。在什么处。峰以拄杖划云。在者里。
　　师拈起扇子云。扇子勃跳。上三十三天。筑着帝释鼻孔。东海鲤鱼。打一棒。雨似盆倾相似。会么。
　　有时云。若说菩提涅盘。真如解脱。是烧枫香。供养你。若说佛说祖。是烧黄热香。供养你。若说超佛越祖之谈。是烧缾香。供养你。归依佛法僧。下去。
　　一日。拈起拄杖。举教云。凡夫实谓之有。二乘析谓之无。缘觉谓之幻有。菩萨当体即空。乃云。衲僧见拄杖。但唤作拄杖。行但行。坐但坐。总不得动着。
　　举雪峰云。三世诸佛。向火焰上。转大法轮。
　　师云。火焰。为三世诸佛说法。三世诸佛立地听。
　　有时拈起拂子云。者里得个入处去捏怪也。日本国里说禅。三十三天。有个人出来。唤云。吽吽。特厍儿。担枷过状。
　　举雪峰云。饭萝边坐。饿死人。临河。渴死汉。玄沙云。饭箩里坐。饿死汉。水里没头浸。渴死汉。
　　师云。通身是饭。通身是水。
　　有时云。直得乾坤大地。无纤毫过患。犹是转句。不见一色。始是半提。直得如此。更须知有全提时节。
　　举。翠岩夏末上堂云。我一夏已来。与师僧说话。看翠岩眉毛在么。保福云。作贼人心虚。长庆云。生也。
　　师云。关。
　　有时云。光不透脱。有两般病。一切处不明。面前有物。是一。又透得一切法空。隐隐地。似有个物相似。亦是光不透脱。又法身亦有两般病。得到法身。为法执不忘。己见犹存。坐在法身边。是一。直饶透得法身去。放过即不可。子细点检来。有什么气息。亦是病。
　　或拈拄杖。示众云。拄杖子。化为龙。吞却乾坤了也。山河大地。甚处得来。
　　举。玄沙示众云。诸方老宿。尽道接物利生。忽遇三种病人来。作么生接。患盲者。拈搥竖拂。他又不见。患聋者。语言三昧。他又不闻。患痖者。教伊说。又说不得。且作么生接。若接此人不得。佛法无灵验。
　　有僧。请益师师云。你礼拜着。僧礼拜起。师以拄杖便挃。僧退后。师云。你不是患盲。复唤近前。僧近前。师云。你不是患聋。乃竖起拄杖云。还会么。僧云不会。师云。你不是患痖。其僧於此有省。
　　举。马大师云。一切语言。是提婆宗。以此个为主。
　　师云。好语。祇是无人问。僧便问。如何是提婆宗。师云。西天九十六种。你是最下种。
　　举。肇法师云。诸法不异者。不可续[枭-木+儿]截鹤。夷岳盈壑。然后为无异者哉。
　　师云。长者天然长。短者天然短。
　　又云。是法住法位。世间相常住。乃拈起拄杖云。拄杖不是常住法。
　　举。世尊初生下。一手指天。一手指地。周行七步。目顾四方云。天上天下。唯我独尊。
　　师云。我当时若见。一棒打杀。与狗子吃却。贵图天下太平。
　　举。雪峰示众云。世界阔一丈。古镜阔一丈。世界阔一尺。古镜阔一尺。玄沙指面前火炉云。火驴阔多少。峰云。似古镜阔。沙云。这老汉。脚跟未点地在。
　　后东使拈问僧。为复古镜致火炉与么大。火炉致古镜与么大。
　　西院云。与么问人。也未可在。
　　师云。馊饭泥茶炉。
　　举。僧问云居。山河大地。从何而有。居云。从妄想有。僧云。与某甲。想出一铤金。得么。居便休去。僧不肯。
　　师闻得云。已是葛藤不能折合。得待伊道想出一铤金得么。拈拄杖便打。

　　垂示代语

　　师上堂云。你道。古佛与露柱相交。是第几机。无对。师云。汝问。我与汝道。僧便问。师云。一条绦三十文。代前语云。南山起云。北山下雨。
　　僧又问。作么生是一条绦三十文。师云。打与　上堂云。乾坤侧。日月星辰一时黑。作么生道。代云。好事不如无　一日云。今日十五入夏也。寒山子作么生。代云。和尚问寒山。学人对拾得　或云。古人道。人人尽有光明在。看时不见暗昏昏。作么生是光明。代云。厨库三门。又云。好事不如无　一日云。佛法大杀有。祇是舌头短。代云长也。又云。大斧斫了手摩抄　示众云。中有一宝。秘在形山。拈灯笼向佛殿里。将三门来灯笼上。作么生。代云。逐物意移。又云。雷起云兴　或云。阿耶耶。新罗国里打铁。火星烧着我指头。自代云。非但指头　一日云。眼睫横亘十方。眉毛上透乾坤。下透黄泉。须弥塞却你咽喉。还有人。会得么。若有人会得。拽取占波。共新罗国斗额。代云哂　示众云。作么生是不露锋骨句。代云。今时人。须是明明向道始得。师乃有颂。不露锋骨句。未语先分付。进步口喃喃。知君大罔措。

　　游方遗录

　　师初参睦州踪禅师。州才见师来。便闭却门。师乃扣门。州云谁。师云某甲。州云。作什么。师云。己事未明。乞师指示。州开门一见。便闭却。师如是连三日。去扣门。至第三日。州始开门。师乃拶人。州便擒住云。道道。师拟议。州托开云。秦时[车*度]轹钻。师从此悟入　师到雪峰庄。见一僧。师问。上座今日上山去那。僧云是。师云。寄一则因缘。问堂头和尚。祇是不得道是别人语。僧云得。师云。上座到山中。毗和尚上堂。众才集。便出。握腕立地云。这老汉。项上铁枷。何不脱却。其僧一依师教。雪峰见这僧。与么道。便下座。拦胸把住其僧云。速道速道。僧无对。雪峰托开云。不是汝语。僧云。是某甲语。雪峰云。侍者将绳棒来。僧云。不是某语。是庄上。一浙中上座。教某甲来道。雪峰云。大众。去庄上。迎取五百人善知识来。
　　师次日上山。雪峰才见。便云。因什么。得到与么地。师乃低头。从兹契合　又因疎山示众云。老僧咸通年已前。会得法身边事。咸通年已后。会得法身向上事。
　　师问。承闻和尚咸通年已前。会得法身边事。咸通年已后。会得法身向上事。是不。山云是。师云。如何是法身边事。山云枯桩。师云。如何是法身向上事。山云。非枯桩。师云。还许学人说道理也无。山云。许你说。师云。枯桩。岂不是明法身边事。非枯椿。岂不是明法身向上事。山云是。师云。法身还该一切不。山云。作么生不该。师指净瓶云。法身还该这个么。山云。阇梨莫向净瓶边会。师便礼拜　因见信州鹅湖上堂云。莫道。未了底人。长时浮逼逼地。设使了得底人。明得知有去处。尚乃浮逼逼地。师下来。举此语。问首座。适来和尚示众云。未了底人。浮逼逼地。了得底人。浮逼逼地。意作么生。首座云。浮逼逼地。师云。首座在此久住。头白齿黄。作这个语话。首座云。未审。上座又作么生。师云。要道即得。见即便见。若不见。莫乱道。首座云。祇如堂头道浮逼逼地。又作么生。师云。头上着枷。脚下着杻。座云。与么则无佛法也。师云。此是文殊普贤大人境界　师到江州。有陈尚书。请师斋。相见便问。儒书中。即不问。三乘十二分教。自有座主。作么生是衲僧行脚事。师云。曾问几人来。书云。即今问上座。师云。即今且置。作么生是教意。书云。黄卷赤轴。师云。这个是文字语言。作么生是教意。书云。口欲谈而辞丧。心欲缘而虑忘。师云。口欲谈而辞丧。为对有言。心欲缘而虑忘。为对妄想。作么生是教意。尚书无语。师云。见说尚书。看法华经。是不。书云是。师云。经中道。一切治生产业。皆与实相。不相违背。且道。非非想天。有几人退位。书无语。师云。尚书且莫草草。十经五论。师僧抛却。特入丛林。十年二十年。尚不柰何。尚书又争得会。尚书礼拜云。某甲罪过　师因乾峰上堂云。法身有三种病。二种光。须是一一透得。更须知有照用临时。向上一窍在。峰乃良久。师便出问。庵内人。为什么。不见庵外事。峰呵呵大笑。师云。犹是学人疑处在。峰云。子是什么心行。师云。也要和尚相委。峰云。直须与么。始解稳坐地。师应诺诺　乾峰示众云。举一。不得举二。放过一着。落在第二。师出众云。昨日有人。从天台来。却往径山去。峰云。典座。来日不得普请。便下座　师在灵树知圣大师会中。为首座。时僧问知圣。如何是祖师西来意。圣云。老僧无语。却问僧。忽然上碑。合着得什么语。时有数僧下语。皆不契。圣云。汝去请首座来。洎师至。圣乃举前话问师。师云。也不难。圣云。着得什么语。师云。有人问。如何是祖师西来意。但云师。知圣深肯。

　　法昌遇禅师语　　　　嗣北禅贤

　　上堂。释迦未灭。迦叶未闻。从凡入圣。功不浪施。大藏教文。如金如玉。洎乎金色头陀。受法传衣。龙宫海藏。无处出头。且道。祖师有什么长处。一丸消众病。不假药方多。
　　你若退身千尺。我便当处生芽。你若觌面相呈。我便藏身弄影。你若春池拾砾。我便撒下明珠。直得水洒不着。风吹不入。如个无孔铁锤相似。且道。法昌还有为人处么。利刀割肉疮犹合。恶语伤人恨不消。
　　春山青春水绿。一觉南柯春睡足。携筇纵步出松门。是处桃英香馥郁。恩因昔日灵云老。三十年来无处讨。如今竞爱摘杨花。红香满地无人扫。
　　黄龙南禅师至。云拏云攫浪数如麻。点着铜睛眼便花。除却黄龙头角外。自余浑是赤斑蛇。法昌小剎。路远山遥。景物萧踈。游人罕到。敢谓黄龙禅师。曲赐光临。不唯泉石增辉。亦乃龙天喜悦。然云行雨施。自古自今。其柰炉鞴之所。钝铁尤多。良医之门。病者愈甚。瘥病须求灵药。销顽必藉金锤。法昌这里。有几个堕根阿师。病者病在膏肓。顽者顽入骨髓。若非黄龙老汉到来。总是虚生浪死。遂拈起拄杖云。还会么。打面还他州土麦。唱歌须是帝乡人。
　　头戴华巾离少室。手携席帽出长安。鹫峰峰下重相见。鼻孔元来总一般。(黄龙)。
　　胡芦棚上挂冬瓜。麦浪堆中钓得鰕。谁在画楼沽酒处。相邀来吃赵州茶。(法昌)。
　　铁牛对对黄金角。木马双双白玉蹄。为爱雪山香草细。夜深乘月过前溪。○(黄龙)。
　　玉麟带月离霄汉。金凤[衔-金+缶]花下彩楼。野老不嫌公子醉。相将携手御街游。○(法昌)。
　　四月八云。我佛世尊。降诞迦维。直得九龙吐水。天雨四花。一手指天。一手指地。便道。天上天下。唯我独尊。大似傍若无人。及乎韶阳老汉出来打一棒。诸方将谓瓦解氷销。殊不知。天欲明而必暗。人欲旺而必衰。譬如涂毒鼓。打着即乖。致令祖域千古之下。竞起干戈。挂人唇齿。法昌临危不悚人。好一棒太迟生。未离兜率。脚跟下便好与一锥。岂到今日。然虽如是。大似贼过张弓。莫有向这里。下得一转。不伤物义底语。不唯与瞿昙出气。亦乃划断诸方葛藤。有么。莫怪渠侬多意气。他家曾踏上头关。
　　闻声悟道。何异缘木求鱼。见色明心。大似迷头认影。诸仁者。不用续[枭-木+儿]截鹤。夷岳盈壑。南辰北斗。缠度分明。日晦月明。升沉自异。但请休征罢战。端拱无为。自然得个入头。差肩佛祖。若更言中辩意。句里明机。清风月下守株人。凉兔渐遥春草绿。
　　法昌今日开炉。行脚僧无一个。为报十八高人。缄口围炉打坐。不是规矩严难。免见诸人话堕。直饶口似秤锤。未免灯笼勘破。不知道绝功勋。妄自修因证果。若逢临济德山。应是难能放过。但知一念回心。定免三乘羁锁。
　　青山鸟道。登者即迷。碧落无波。动犯风影。不是目前法。莫生种种心。明暗不相关。虚空无背面。到这里。直似秋潭月影。静夜钟声。犹是生死岸头事。莫当等闲。不见古者道。直须向那边担荷了。却来这边行李。揩磨心识。尽却今时过患。直似枯木逢春不润。始有少分相应。古人与么说话。意作么生。那边担荷个什么。这边又作么生行李。除非久参硕德。乃可知之。莫只与么。业识茫茫。无明人我。私心作解。妄生穿凿。如磨砖作镜相似。多少赘讹。快须着力。莫待前头路尽。方始着忙。一朝心眼顿开。方知法昌老以佛法为事。
　　年年四月十六。诸方尽皆禁足。法昌者里如何。但见山青水渌。
　　师到北禅。禅问。近离什么处。师云福严。禅云。思大鼻孔长多少。师云。与和尚当时见底一般。禅云。你且道。我见时长多少。师云。和尚大似不曾到福严。禅云。学语之流。来时马大师安乐否。师云安乐。禅云。向你道个什么。师云。教和尚莫乱统。禅云。念你是新到。不能打得你。师云。某甲亦放过和尚。吃茶次。禅问。乡里什么处。师云漳州。禅云。三平在彼作什么。师云。说禅说道。禅云。年多少。师云。与露柱齐年。禅云。有露柱且从。无露柱年多少。师云。无露柱一年不少。禅云。半夜放乌鸡。
　　师访芭蕉泉庵主。问云。庵主在么。泉云谁。师云。行脚僧。泉云。来作什么。师云。礼拜庵主。泉云。恰遇庵主不在。师云你喏。泉云。向道不在。说什么你我。拽棒直赶下山。明朝再去。依前被赶。
　　师后又去问。庵主在么。泉云谁。师云。行脚僧。揭帘便入。泉拦胸把住云。这里虫虎纵横。尿床鬼子。三回两度。来讨个什么。师云。久向道风。泉乃解开衣。抖擞云。你将谓泉大道。有多少奇特。
　　师便问。如何是庵中主。泉云。入门须辨取。师云。莫只这便是。泉云。赚杀几多人。师云。前言何在。泉云。听事不真。唤钟作瓮。师云。与么则万法泯时全体现。君臣合处正中邪去也。泉云。驴汉不会便休。乱统作什么。师云。未审客来。将何祗待。泉云。云门胡饼赵州茶师云。与么则谢师供养。泉云。我火种也未有。早道谢供养。
　　北禅岁夜小参云。年穷岁尽。无可与诸人分岁。今夜烹个露地白牛。煮野菜羹。烧榾柮火。吃了大家围炉。唱村田乐。何也。免使倚他门户傍他墙。致使傍人唤作郎。
　　至夜深。维那问讯云。县中有人。勾和尚。禅云。作什么。那云。和尚夜来杀牛。不曾纳皮角。禅遂捋下帽子云。这个不是。那拾得便出。禅唤侍者云。贼贼。那云。天寒。且还和尚帽子。
　　禅顾视师云。这个公案作么生。师云。潭州纸贵。一状领过。
　　大凡参学兄弟。道眼未明。心地未安。入一丛林。出一保社。须当亲近良朋善友。二六时中。将佛法为事。直须决择。令心眼精明。这个不是小事。光阴易得。时不待人。一失人身。卒未有出头处在。莫只恁么打閧过时。今日三明日四。这里经冬。那里过夏。记取一肚葛藤。路布学解。到处摩唇捋觜。汉语胡言。道我解禅解道。轻忽好人。作无间业。将知此事。大不容易。没量大人。到这里。讨头鼻不着。莫当等闲。乱开大口。法昌老汉无人情。莫爱人。摩捋你。赞叹你。尽不是好心。一朝风火解散。眼光落地。善恶业缘。受报好丑。生死境界。一时现前。那时便如落汤螃蠏。手忙脚乱。从前活计。神通佛法。总使不着。业识忙忙。无可依怙。追悔不及。随缘受报。解换头回。都未可定。岂不见古者道。学般若菩萨。且莫自谩。切须子细。纤毫不尽。未免轮回。丝念未忘。尽从沉坠。你要识披毛带角底么。便是你寻常。乱作主宰者是。你要识拔舌地狱么。便是你诳惑迷徒者是。你要识寒氷镬汤么。便是你滥受信施者是。三涂八难。尽是你心自作。只为道眼不明。方乃如是。若是谛当底人。岂有这个消息。法昌与么说话。尽是契合诸圣。不独你三兄五弟。但未得忍菩萨。皆有此过。岂况天龙八部。
　　既来这里。径冬过夏。莫生容易。老僧镢头边。讨饭供养你。说些子出家话。莫被人我夯却。一生空过。一旦四大分张。那时作伎俩迟也。有一般汉。闻举着他肚里事。瞋心念起。便道。佛法岂有与么事。大悟不拘小节。更问阿谁。我且问你。悟见个什么。还脱得髑髅识想也未。十二时中。且与五戒十善相应。灵山会上。还曾见有无行业底佛么。还有妄语底祖师么。大似将牛屎比旃檀。有甚交涉。可谓醍醐上味。为世所珍。遇斯等人。翻成毒药。你要他相应。但如今於一念。於一切处。放教枯淡。二六时中。对五欲八风。如盲人视物。不为诸法管带。亦不管带诸法。六根门头检点。无丝发过患。方有少许趣向分。法昌与么说话。如服瞑眩底药相似。一期苦口。他时大有得力处。所以古者道。假使百千劫。所作业不忘。因缘会遇时。果报还自受。无人替代你。各自努力。

　　雪窦禅师语　　　　嗣智门

　　师开堂升座。普观大众一回。乃云。人天普集。合发明个什么事。焉可互分宾主。驰骋问答。便当宗乘去。广大门风。威德自在。辉腾今古。把定乾坤。千圣祇言自知。五乘莫能建立。所以声前悟旨。犹迷顾鉴之端。言下知宗。尚昧情识之表。诸人要知真实相为。但以上无攀仰。下绝己躬。自然常光见前。个个壁立千仞。还辨明得也无。未辨辨取。未明明取。既辨明得。能截生死流。同踞祖佛位。妙圆超悟。正在此时。堪报不报之恩。以助无为之化。
　　翠峰受疏。专使相争。纭纭不已。升座。
　　不须作闹事在。况僧家也无固无必。住则孤鹤冷翘松顶。去则片云忽过人间。应非彼此殊源。动静乖趣。今与诸人念三二年。洞庭晦迹。承四远信心恩顾。栖众方谐旧辙。藏教复乃新归。岂可知感顿忘遽致前迈。诚为不可。
　　四明太守。星驰介使。辎重俄临。既跋涉数州。迢递千里。投诚苦逼。一至於斯。进退审详。不能自决。住翠峰好。往雪窦好。于时众僧高声云。往雪窦好　师顾谓檀越。不用为讶。宜各知时。且佛法委自王臣。兼住持亦以缘断。在彼在此。本无间然。希披疏文。以塞来命。便下座。

　　上堂

　　因僧送拄杖上师。师拈起。成颂云。清峻孤根别有灵。势含山水自分明。提来胜得丰城剑。报尽人间两不平　复云。大凡以平报不平。是义烈常准。以不平报不平。为格外清规。亦犹以智遣惑。颇逢下士。以智遣智。罕遇作家。要会两不平么。诸人也没量罪过。雪窦也没量罪过。雪窦过。自能检责。你者漆桶。不打更待几时。以拄杖一时趁下。
　　形兴未质。名起未名。形名既兆。游气乱清。
　　师拈起拄杖云。大众。拄杖子。是形名双举。还有过也无。有即水里月。无即形名兆。若也究得。实谓恩大难酬。
　　未出母胎。见成公案。周行七步。过犯弥天。更入鹿野苑中。枝蔓上复生枝蔓。乃拈起拄杖云。吽吽。便下座。
　　诸仁者。夫宗师唱道。譬若沧溟上客。独泛兰舟。月渚烟波。随情放旷。欲抛香饵。须待长鲸。纵有纤鳞。应无希冀。
　　直钩钓鲲鲸。曲钩钓龟鳖。曲钩若在鲲鲸。理应未可。直钩若在龟鳖。情亦不甘。如今抛钩也。负命者上钩来。良久云。劳而无功。便下座。
　　日日日东上。日日日西没。循环三百六十。几个解知窠窟。放开精精冥冥。把定恍恍惚惚。君不见。毗耶离城彼上人。一室寥寥是何物。师召大众。高着眼。便下座。
　　因雪示众。头上皑皑。脚下皑皑。金色尊者。独上高台。开眼造罪。合眼受灾。如何如何。天网恢恢。
　　田地稳密底。祖佛不敢近。为什么抬脚不起。又云。神通游戏底。神鬼不能测。为什么下脚不得。直饶十字纵横。朝打三千。暮打八百。
　　春山迭乱青。春水漾虚碧。寥寥天地间。独立望何极。便下座。却顾谓侍者云。适来有人。看方丈么。云有。师云。作贼人心虚。
　　大无外。小无内。半合半开。成团成块。老胡既隔绝。衲子多违背。从他千古万古长漫漫。填沟塞壑没人会。以拄杖卓地一下云。归堂。
　　一不定。二不可。上下四维。春风包裹。桃花杏花斗开。柳条桑条憋破。可怜昔日灵云。刚道迷逢达磨。师拈起拄杖云。灵云鼻孔穿了也。
　　小参云。须菩提岩中宴坐。诸天雨花赞叹。尊者云。空中雨花赞叹。复是何人。云我是梵天。尊者云。汝云何赞叹。天云。我重尊者善说般若波罗蜜多。尊者云。我於般若。未曾说一字。汝云何赞叹。天云。尊者无说。我乃无闻。无说无闻。是真说般若波罗蜜多。又复动地雨花。师云。避喧求静。处世未有其方。他在岩中宴坐。也被者一队汉涂糊伊。更有者老把不住。问云。空中雨花赞叹。复是何人。早见败阙了也。我重尊者善说般若波罗蜜多。恶水蓦头泼。我於般若。未曾说一字。草里走。尊者无说。我乃无闻。识甚么好恶。总似者般底。何处有今日。
　　师复召大众。雪窦幸是无事人。尔来者里。觅个甚么。以拄杖一时趁下。
　　上堂。不得春风花不开。花开又被风吹落。尔若明得褒贬句。未必善因而招恶果。归堂。
　　长觜鸟芳树不栖。喃喃独语。摩斯咤沧溟不入。战战却回。三十年后悟去。提起手云。吽吽。便下座。
　　有时竖起拄杖云。洪机在掌。排巨灵擘太华之峰。复横案云。明镜当台。绝演若逐东西之径。又以拄杖一划云。比拟张麟。兔亦不遇。便下座。
　　巢知风。穴知雨。伶利衲僧。未可相许。若问如何。苦哉佛陀。参。
　　雪覆芦花欲暮天。谢家人不在渔船。白牛放却无寻处。空把山童赠铁鞭。
　　释迦已灭。弥勒未生。正当今日。佛法委在翠峰。放开捏聚。总由者里。放开也。七纵八横。是处填沟塞壑。捏聚也。天下老和尚。尽在拄杖头。不消一札。
　　剑轮飞处。日月沈辉。宝杖敲时。乾坤失色。众魔从兹胆裂。千圣由是眼开。其如二听不圆。震迅雷而莫觉。孤根将败。霈春雨以非滋。致使凡圣岐分。悟迷派列。奔驰七趣。汩没四流。重业相缠。无有休日。尔诸禅德。觊善参详。如人上山。各自努力。
　　立宾立主。剜肉作疮。举古举今。抛沙撒土。直下无事。正是无孔铁槌。别有机关。合入无间地狱。明眼衲子。应须自看。
　　以字不成。八字不是。优昙花正开。齅着无香气。翻笑钓鱼船上客。不爱南山爱鳖鼻。
　　还有闹市里出头底么。良久云。不如策杖归山去。长啸一声烟雾深。便下座。

　　天衣怀和尚语　　　　嗣雪窦显

　　上堂。举教中道。劫来观世间。犹如梦中事。乃拈起拄杖云。看看。拄杖子作梦。梦见吞却山河大地。明暗色空。又梦见成佛作祖。你等诸人。还曾梦见么。若也梦见。山僧今日一场败阙。若不梦见。各自归堂挂搭下。莫教失却枕头。以拄杖击香台。下座。
　　衲僧横说竖说。未知有顶门上眼。
　　时有僧问。如何是顶门上眼。师云。衣穿瘦骨露。屋破看星眠。
　　云生谷口。水滴悬崖。猿啸孤峰。雁横碧落。眼睛定动。鼻孔辽天。箭发离弦。新罗国里。便下座。
　　阇王杀父。圆悟无生。善星出家。生陷地狱。彼彼丈夫。莫自退屈。通身是眼。见处偏枯。截断众流。正是随波逐浪。诸仁者。要会么。冬瓜长儱侗。瓠子曲弯弯。便下座。
　　无边身菩萨。穷尽法界。不见如来顶相。诸仁者。无边身菩萨。不见如来顶相且致。祇如释迦老子。还见无边身菩萨顶相么。如今若有明眼衲僧。非但顶相。十方世界。诸如来心。悉现在前。良久云。还见么。土上更加泥。便下座。
　　太阳门下。日日三秋。明月堂前。时时九夏。古人恁么道。也是剜肉作疮。太阳门下。几个踏着。明月堂前。承虚接响。山僧即不然。火不待日而热。风不待月而凉。芭蕉闻雷开。葵花随日转。若也便恁么去。西天移来此土。参。
　　一钳一槌。抽钉拔楔。大唐鼓韛。新罗打铁。诸仁者。尽乾坤大地。是个槌。柄在什么处。若更问你索钳。与山僧一时败阙。
　　少林九年。垂一则语。直至如今。诸方赚举。欲得不赚么。山僧与你诸人。举一徧。乃云。
　　唵部咘嘿伽多哩萨诃。
　　便下座。
　　般若无知。无所不知。昨夜灯笼吞却佛殿。即不问。你且道。新罗王子坐朝。说什么话。良久云。久雨不晴。
　　一一沤里一文殊。看看沤灭还归水。诸上座是沤。乾坤大地是沤。文殊在什么处。良久云。南天台。北五台。
　　云笼古殿。迦叶攒眉。露滴阶墀。空生泣泪。森罗举唱。孰是知音。水乳难分。鹅王善别。忽然顶门眼开。莫道山僧压良为贱。
　　举修山主问僧。甚处来。僧云。翠岩来。主云。翠岩有何言句示徒。僧云。和尚寻常道。出门逢弥勒。入门见释迦。主云。恁么道。又争得。僧便问。和尚又如何。主云。出门逢阿谁。入门见什么。僧於言下有省。
　　师云。虽得一场荣。刖却一双足。且道。落在宾家分上。主家分上。若定当得出。忧则共戚。乐则同欢。山僧即不然。出门则吴山楚水。入门则佛殿行廊。或有个衲僧。出问。师意如何。许伊具一只眼。
　　良久云。作是思惟时。十方佛皆现。如今思惟了。十方佛即不现。翻思古佛。大似不丈夫。何故。如斯世界。如许广阔。为什么。於一毛端。现宝王剎。坐微尘里。转大法轮。点检将来。气急杀人。
　　举教云。佛放眉间光。现诸希有事。崇寿香台放光。三门佛殿。前廊后架。音声浩浩。岂不是希有事。还会么。西天与此土不同。参。
　　举法眼颂云。九节一筇。堪观大功。谓语诸子。是筇非筇。
　　师云。法眼也是抱桥柱澡洗。把缆放船。山僧即不恁么。乃拈起拄杖。卓一下云。九节一筇。根生上长。未入手中。全无伎俩。既在手中。可下可上。若也划断千圣路头。文殊普贤惶惶。失却座下师象。十地圣人。直得三三两两。便下座。
　　诸佛非我道。谁是最道者。父母非我亲。谁是最亲者。既诸佛非道。父母非亲。那个是得力处。乃拈起拄杖云。或龙盘或虎踞。或纵或横。万变施为。计在临时。若也变作金刚王宝剑。镇定八方。狼烟永息。若也变作踞地师子。正眼觑着。则丧身失命。若也变作探竿影草。东家杓柄长。西家杓柄短。无不了知。在天为五星。在地同五岳。在文殊手中。作如意。在普贤手里。为梵夹。在老僧手里。祇是多年万岁藤。然虽如是。节目上更生节目。枝蔓上更生枝蔓。三十年后。不得错举。
　　入荒田不拣。信手拈来草。尽乾坤大地。是一株草。你诸人且道。是什么草。若人识得。瘥病不假驴驼药。若人不识。且向荒田里坐。参。
　　无边剎境。自他不隔於毫端。且道。妙喜世界不动如来。说什么法。十世古今。始终不离於当念。祇如威音王佛。最初一会。度多少众。若有通方作者。试为道看。良久云。行路难行路难。万仞峰前着眼看。
　　千峰影里。古佛场中。主宾相见。目击知音。犹是剜肉成疮。更言向上别有玄关。尽是欺贤罔圣。良久云。诸人者。欲得不相瞒昧么。天台楖栗杖。南岳万岁藤。
　　微言滞於心首。恒为缘虑之场。实际居於目前。翻成名相之境。天下老和尚。开口动舌。将特石塞却。真如佛性。菩提涅盘。一笔勾下。尽大地。直得无丝毫过患。由是无事甲里更有事。敢问诸人。云门为什么倒骑佛殿。赵州为什么摘杨花。
　　虚明自照。不劳心力。上士见之。鬼神茶饭。中士见之。狂心顿息。更有一人。切忌道着。
　　身现圆月相。以表诸佛体。说法无其形。用辨非声色。乃举云。大众。还见龙树菩萨性命。在山僧手里么。若也放行。从教道圆道顿。说是说非。若不放过。不消一捏。参。
　　万法何殊心何异。何劳更用寻经义。古人与么说话。大似泥里洗土块。未是格外之谈。然依经解义。三世佛冤。离经一字。即同魔说。黄底是纸。黑底是墨。分别底是业识。并却咽喉唇吻。经在什么处。参。
　　大众集定。乃云。上来打个不审。能消万两黄金。下去打个珍重。亦消得四天下供养。若作佛法话会。滴水难消。若作无事商量。眼中着屑。且作么生即是。良久云。诸人还会么。珍重。
　　举教云。若见诸相非相。即见如来。
　　法眼道。若见诸相非相。即不见佛。诸人者。得即得。要且祇知瞻前。不知顾后。山僧即不然。若见诸相非相。眼在什么处。此语有两负门。若人点检得出。许你具择法眼。参。

　　曹山寂禅师语　　　　嗣洞山

　　师辞洞山。嘱曰。若要辩认向去之人真伪。有三种渗漏。若是当机相见。切在推穷勘问子细。不得卤莽。恐误后人。印可讹谬。坏灭祖宗。切嘱切嘱。三渗漏者。一见渗漏。机不离位。堕在毒海。二情渗漏。滞在向背。亮处偏枯。三语渗漏。究妙失宗。机昧终始。浊智流转。於此三种。子宜知之。未达法源者。多於此三种流滞。尽落边岸。汝当护持。斯为验矣。

　　纲要颂三首
　　一敲唱俱行

　　金针双锁备。叶路隐全该。宝印当风妙。重重锦缝开。

　　二金锁玄路

　　交互明中暗。功齐转觉难。力穷忘进退。金锁网鞔鞔。

　　三不堕凡圣

　　事理俱不涉。回照绝幽微。背风无巧拙。电火烁难追。
　　师乃礼谢。次日辞洞山。山问云。向什么处去。师云。不变异处去。山云。不变异处。岂有去耶。师云。去亦不变异。
　　问未具胞胎时。还有言句也无。师云有。进云。便请。师傍瞥云。汝将什么听。进云。祇如聋者。还得闻否。师云。若闻。即具耳目也。进云。未审是什么人得闻。师云。未具胞胎者。
　　镜清(嗣雪峰即道怤也)问。清虚之理。毕竟无身时如何。师云。理即如是。事又作么生。清云。如理如事。师云。谩曹山一人即得。争柰诸圣眼何。清云。若无诸圣眼。争知不恁么。师云。官不容针。私通车马　又问。祇如少子。还带也无。师云。不怜少子。老亦忘归。清云。不带时如何。师云不住。清云。不住者如何。师云。非的非的。清云。此事还从授手也无。师云。事须事须。清云。正恁么时作么生。师云。念念相续。清云。恁么则贯通血脉去也。师云。贯通血脉。不从人得。清云。不从人得。事作么生。师云。这里更不见人。清便礼拜。
　　上堂。示众云。诸方尽把格则。何不与他道却。令他不疑去。云门出云。密密处。为什么不知有。师云。祇为密密。所以不知有。门云。此人如何亲近。师云。莫向密密处亲近。门云。不向密密处亲近时如何。师云。始解亲近。门云诺诺　门又问。如何是沙门行。师云。吃常住苗稼者是。门云。便恁么去时如何。师云。汝还畜得么。门云畜得。师云。你作么生畜。门云。着衣吃饭。有什么难。师云。何不道披毛戴角。门便礼拜。
　　僧问。漫漫荒径。甚处堪置生涯。师云。荒处莫刺脚。进云。不荒之地作么生。师云。不渺漭。进云。一旦烟生。谁人居止。师云。闹处去也。进云。未审本来生涯作么生。师云。蒺藜深　僧问。清税孤贫。乞师赈济。师召云。税阇黎。税应诺。师云。清源白家酒。三盏犹道未沾唇。
　　僧问。沙门岂不是具大慈悲底人。师云是。进云。忽遇六贼来时如何。师云。亦须具大慈悲。进云。如何是具大慈悲。师云。一剑挥尽。进云。尽后如何。师云。始得和同　问。朗月当空时如何。师云。犹是阶下汉。进云。请师接上阶。师云。月落后来相见　问。未审是什么人。即不被无常吞。师云。炽然在无常中。还吞得么　问。如何是曹源孤峻处。师云。梯橙不到。进云。还有人得到也无。师云。不踏梯橙即得。进云。未审得到后如何。师云。不见有孤峻　问。如何是其中人。师云。倾国无知己。进云。还有人识得否。师云有。进云。是什么人。师云。土木瓦砾　问。又无阻隔。为什么过那边不得。师云。若无阻隔。也无那边。进云。恁么则大千沙界。总是他屋里也。师云。大千沙界。即是他屋里。作么生是大千中人。僧无对。师代云。不坐大千者　师问众云。山河大地。一时来问。是什么人能答。众无语。师代云。不具六根者　师问强上座云。佛真法身。犹若虚空。应物现形。如水中月。作么生说个应底道理。强云。如驴觑井。师云。道则太杀道。祇道得八成。强云。未审和尚如何。师云。如井觑驴　僧问。教中云。大海不宿死尸。如何是大海。师云。包含万有者。进云。既是包含万有。为什么不宿死尸。师云。绝气息者不着。进云。既是包含万有。为什么绝气息者不着。师云。万有非其功。绝气息者有其德。进云。向上还更有事也无。师云。道有道无即得。争柰龙王按剑何　问。日未出时如何。师云。曹山也恁么来。进云。出后如何。师云。犹较曹山半月程　师问。德上座。菩萨在定。闻香象渡河。出什么经。德云。涅盘经。师云。定前闻。定后闻。德云。和尚流也。师云。道则太杀道。祇道得一半。德云。和尚如何。师云。滩下接取　僧问。学人十二时中。如何保任。师云。如经蛊毒之乡。水也不得沾一滴　问。一牛饮水。五马不嘶。时如何。师云。曹山解忌口。又云。曹山孝满　僧问香严。如何是道。严云。枯木里龙吟。僧云。如何是道中人。严云。髑髅里眼睛。
　　僧后举问石霜。如何是枯木里龙吟。霜云。犹带喜在。进云。如何是髅髑里眼睛。霜云。犹有识在。
　　僧又举问师。如何是枯木里龙吟。师云。血脉不断。进云。如何是髑髅里眼睛。师云。乾不尽。进云。未审有得闻者否。师云。尽大地未有一人不闻。进云。祇如枯木里龙吟。是何章句。师云。不知是何章句。闻者皆丧。
　　师因有颂。枯木龙吟真见道。髑髅无识眼初明。喜识尽时消息尽。当人那辨浊中清　僧问。雪覆千山。为什么孤峰不白。师云。须知有异中异。进云。如何是异中异。师云。不堕诸山色　问。家贫遭劫时如何。师云。不能尽底去。进云。为什么不能尽底去。师云。贼是家亲。进云。既是家亲。为什么。翻成家贼。师云。内既不应。外不能为。进云。忽然捉败时如何。师云。内外绝消息。进云。捉败时。功归何所。师云。赏亦不曾闻。僧云。恁么则劳而无功。师云。功则不无。成而不处。进云。既成。为什么不处。师云。不见道。太平本是将军致。不许将军见太平。
　　纸衣道者问讯次。师云。莫便是纸衣道者么。衣云。不敢。师云。如何是纸衣下事。衣云。一裘才挂体。万法悉皆如。师云。如何是纸衣下用。衣近前叉手。便立脱。师云。汝祇解恁么去。不解恁么来。衣忽然开眼。问云。一灵真性。不假胞胎时如何。师云。未是妙。衣云。如何是妙。师云。不借借。衣便珍重。归单下坐化。
　　师乃有颂。觉性圆明无相身。莫将知见妄疎亲。念异便於玄体昧。心差不与道相怜。情分万法沈前境。识鉴多端丧本真。如是句中全晓会。了然无事昔时人。
　　僧举澧州茗溪示众云。吾有大病。非世所医。未审是什么病。师云。攒簇不得底病。进云。一切众生。还有也无。师云。人人尽有。进云。和尚还有否。师云。正觅起处不得。进云。一切众生。为什么不病。师云。一切众生若病。则非众生。进云。诸佛还有此病否。师云有。进云。既有。为什么不病。师云。为伊惺惺　问。抱璞投师。请师雕琢。师云。不雕琢。进云。为什么不雕琢。师云。须知曹山好手　问。世间什么物最贵。师云。死猫儿头。进云。死猫儿头。为什么却贵。师云。为无人着价　问。古人云。吾常於此切。意旨作么生。师云。要曹山头。即斫将去　椑树问洞山。什么处来。山云。亲近来。树云。若是亲近。用动这两片皮。作什么。山休去。
　　师后闻。乃云。一子亲得。

　　四禁颂

　　莫行心处路。不挂本来衣。不须正恁么。切忌未生时。

　　示学者颂二首

　　学者先须识自宗。莫将真性杂顽空。妙用体尽知伤触。力在逢缘不借功。出语直教烧不着。潜行须与古人同。无身有事超岐路。无事无身落始终。
　　将名召物显非名。岂料迷形却认声。镜里捉头徒自远。水中捞月枉千生。回乡暂指还家路。若至家中又失程。莫怪渔人频举棹。鼓风摇浪待龙行。

　　投子青和尚语　　　　嗣大阳

　　师入院。拈香祝圣罢。次拈香云。此一瓣香。大众还知来处么。非天地所产。非阴阳所成。威音已前。不落诸位。燃灯之后。七佛传来。直至曹溪。分流大厦。山僧向治平初。在浮山圆鉴和尚。亲手传得。寄付其宗颂。委证明慈旨云。代吾续大阳宗风。山僧虽不识大阳和尚凭浮山宗法识人。以为嗣续。如此。更不敢违浮山和尚。法命付嘱之恩。恭为郢州大阳明安大师和尚。何故。父母诸佛非亲。以法为亲。
　　升座。师云。若论此事。岂在高升法座。下列明贤。问答主宾。以为出世。况千贤杜口。万圣绝言。古今佛祖。分雪无门。三藏五乘。指谕不下。然虽如是。不可一向弓折箭尽去也。所以道。千峰锁色。万木□□。古岩月照。风生幽洞。云开四面。龙吟枯木。凤转青霄。石牛吼断长空。木马嘶开金户。灵苗竞发。瑞草争春。日月同明。千江共澍。直得如斯。犹是出世边事。落在今时。诸仁者。如何得不落今时去。良久云。万年石径千云锁。一带青山半夜封。
　　上堂。若论此事。如鱼遁深渊。必招钓客。玉埋荆谷。何逆求人。所以刖足楚城。烟波渭水。盖不守平常。致斯如是。此日白云满谷。渌水浮烟。瑞鸟惊晨。山光眩目。触事无私。有何不可。然虽如是。更须无手能遮日。钓鱼不犯竿。下座。
　　谢化主云。碧岫楼空。白云自异。灵苗独秀。繁草何生。金鸡啼处。月落三更。玉兔眠时。日轮当午。琼林上苑。枯木迎春。宝殿苔生。歌谣万里。然虽如是。且道。应时应节一句。作么生道。良久云。夜来深雪里。天晓数枝开。参。
　　默沉阴界。语落深坑。拟着则天地悬殊。弃之则千生万劫。洪波浩渺。白浪滔天。镇海明珠。在谁收掌。良久卓拄杖一下云。百杂碎。
　　因云大师到。云。无影殿上。谁是知音。古路傍边。幻人木马。千峰锁翠。万木含烟。白云起处楼阁门开。碧雾卷时妙峰顶露。且道。绝顶相见一句。作么生道。良久云。不辞山路远。特地入松门。
　　莫坐白云。休眠青嶂。直须枯木花芳。氷河焰发。旋风不滞。触目能伤。拟议之间。徒劳进步。到这里。直须悬崖撒手。自肯承当。绝后再苏。欺君不得。禅德。作么生是承当底事。良久云。涧深花落远。山高树影长。
　　孤村陋店。莫挂缾盂。祖佛玄关。横身直过。早是苏秦触塞。求路难回。项主临江。何逃困命。禅德。到这里。进则落於天魔。退则沉於鬼趣。若是不进不退。正在死水中。诸仁者。作么生得平稳去。良久云。任从三尺雪。难压寸灵松。
　　宗乘若举。凡圣绝踪。楼阁门开。别户相见。设使卷帘悟道。岂免傍观。春遇桃花。重增病眼。所以古人道。向上一路。千圣不传。诸仁者。既是不传。因甚陕府铁牛。走过新罗国里。乃喝一喝云。达者须知暗里惊。
　　举种种幻化。皆生如来圆觉妙心。拈起拄杖云。只如山僧拄杖子。且不从彼中生。何故。若从彼中生。争得在山僧手里。禅德。若知生处。祖师向诸人脚跟下乞命。若也不知。山僧不免与诸人注破。掷下拄杖。归方丈。
　　举僧问洛浦。学人欲归乡时如何。浦云。家破人亡。子归何处。僧云。恁么则不归去也。浦云。庭前残雪日轮消。室内红尘遣谁扫。
　　师拈云。且道。洛浦恁么对他。什么处是指这僧归路。若於这里会得。可谓撒手归家。若也不会。举步更须子细。下座。
　　雪覆千山。白云淡泞。松寒千古。涧水流氷。祖师不坐少林春。来者休寻无缝塔。
　　岁旦云。元正启祚。万物咸新。千山秀翠於烟峰。渌水穿云於碧雾。石牛运步。瑞草鲜明。木马垂绦。灵苗发艳。古佛塔庙。善财得遇文殊。鸡足山西。饮光再逢弥勒。寒山添寿。拾得增年。同贺太平。共扶尧化。诸仁者。且道。嘉州大像。今日寿年多少。良久云。千岁老儿颜似玉。万年童子发如丝。
　　烟云拥翠。鸾凤迷踪。寒雨冲山。樵人归晚。劫初铃子。振者何人。路不拾遗。君子称美。少林昨夜月当圆。[葸-十+夕]岭山西携只履。诸仁者。祖师更有一只履。诸人还曾收得么。若收得。不直半分钱。若收不得。当何凭准。以拂子击禅床。下座。
　　谢首座云。古人道。积石成山。积水成流。积土成墙。积学成圣。积行成德。且道。衲僧家。积个什么。良久云。少林虽不语。别是一家春。
　　昔日世尊。在灵山会上。入无量三昧。身心不动。是时天雨曼陀罗华。摩诃曼陀罗华。大众。当初世尊。大似傍若无人。山僧今日。虽是养子不及父。亦不入无量三昧。且免得天雨四花。遂拈起拄杖云。与诸人。转大法轮。卓拄杖。下座。
　　诸佛出世。应病施方。祖佛西来。守株待兔。直饶全提举唱。犹如凿壁偷光。设使尽令施行。大似空中掷剑。何故。不见古人道。不用求真。唯须息见。诸仁者。且道。息个什么见。良久云。灵云不悟桃花旨。空使玄沙暗皱眉。
　　三日一风。五日一雨。德山临济。不劳更举。
　　举僧问曹山。佛未出世时如何。云曹山不如。又问。出世后如何。云不如曹山。师云。古人道则一时间道了也。须知妙峰顶上。有一人。大不肯曹山恁么道。诸人还识此人么。若不识。山僧为你诸人道破。良久云。宁可截舌。不犯国讳。
　　古人道。执事元是迷。契理亦非悟。作么生免得去。良久云。久立。
　　住投子。谢专使云。若论此事。岂在繁论。虽官不容针。私通车马。便有分疎分。所以道。灵山分座。自耻何多。少室虚掩。是谁之过。盖栽梧待凤。种竹引风。若无二祖承袭。依旧青山带翠。诸仁者。且道。承袭个什么。良久云。不劳悬古镜。天晓自鸡啼。

　　小参

　　昨夜钟鸣时。道人尽来此。今夜钟鸣时。复来有何事。月明幽室寒。星分拱辰异。若是陶渊明。攒眉却回去。良久云。今夜不教诸人攒眉。何故。心不负人。面无惭色。下座。
　　举药山和尚。一夜小参。众集。山云。我有一句子。直须待特牛生儿。即向你道。时有僧出云。特牛生儿也。自是和尚不道。山云。把火来。其僧潜身入众。
　　洞山拈云。却是这僧知有。只是不肯礼拜。
　　师云。大众且道。甚处是这僧知有底道理。若道得。可谓与这僧雪屈。若道不得。却被药山谩。山僧今夜。不惜眉毛。与诸人颂破。一句那教祖佛知。特牛生子落今时。暗中一曲依稀似。灯照残文不是诗。

　　偈颂

　　浮山远和尚。出十六题。令师颂出。

　　识自宗(二)

　　佛祖言时路转乖。石人语话颇同谐。徒施棒喝门庭迅。拟动之间早自埋。
　　空劫威音前。别有一壶天。御楼观射猎。岂是刈茆田。

　　死中活

　　绝境沉机无是非。江南春早鹧鸪啼。皆言即色明心会。木马无绦动地嘶。

　　活中死

　　鸟衔花落碧岩前。对境皆言到处传。人问西来指庭栢。岂关苍翠岭头穿。

　　不落死活

　　金鸡日里报春时。玉兔怀胎入紫微。两岸芦花映白鹭。渔翁舞棹拨烟归。

　　背舍

　　百非若尽万惑除。对境无心物物渠。真净界中才一念。阎浮早是八千初。

　　不背舍

　　真金入火两何殊。优钵罗花焰里敷。烦恼路中谁作伴。无明海内自沉浮。

　　活人剑

　　黄河九曲镇乾坤。济水穿溟透海清。风起浪高船更长。月分弯势又多晴。

　　杀人剑

　　划断机彀势莫穷。圣凡从此永沉踪。巴江迅阔人难渡。一阵严风信莫通。

　　平常

　　一周才尽又春风。野渡江滨动钓翁。堤岸绿杨和雨绽。近山添翠碧朦胧。

　　利道拔生

　　休观黄叶失金钱。自是无他岂后先。千圣共传无底钵。大都迷悟有中边。

　　言无过失

　　露柱拈来作木杓。他人不肯任从他。三脚踟跦巧不会。致令王老笑呵呵。

　　透脱

　　黄鹤楼畔绿条新。二水三山间景横。南地瘴多炎气盛。北天夏雨冻成氷。

　　透脱不透脱

　　东山西岭间红青。云言答话有其门。跳得南堆北阜坐。到头不解跨昆仑。

　　称扬

　　灵山分座显仁风。少室传芳续焰同。功不浪施直到此。本来祖意岂西东。

　　降句

　　拟发言来路八千。回头顾望满家怜。立碑荒野无人识。空对悲风草色前。

　　方入圆

　　钱牛几度过新罗。踏断千溪万道河。欲会方中入圆句。牧童横管又披蓑。

　　四料拣颂
　　夺人不夺境

　　青草初开嫩竹折。野禽撩乱涧分斜。岗烟乍断云犹淡。片照郊原木未遮。

　　夺境不夺人

　　蓝关风雪径难通。野渡求舟谒钓翁。五里望遥复五里。一宵愁尽一宵同。

　　人境两俱夺

　　石径春回草不青。荒墟平野月为邻。楚山断处残云散。渭水河枯木倒秦。

　　人境俱不夺

　　春风吹谷绿苔新。流水滔滔贯孟津。莺啭上林喧帝里。带烟垂钓得金鳞。

　　忆古

　　肯来一法无生处。迷去千言越转讹。释迦曾受燃灯记。还有人能记得么。

　　庆今

　　得承遗荫归真觉。高谢空王谛此心。但教日用平怀稳。佛祖情尘见自沈。

　　白牯

　　露地前时懒欲牵。恐分头角踏人田。如今放育清溪上。吼断千峰万树烟。

　　闲述寄人

　　情有诸缘动。心空万事休。不唯凡圣断。触类自无求。

　　礼四祖大医禅师塔

　　一塔双峰下。全身万象前。松寒几度老。月满不离天。静剎师亲创。医王　圣主宣。牛头人不在。东峤接云烟。

　　题庐山远法师塔

　　八百余年雁塔存。几遭风雨几逢春。虎溪辇在社人散。依旧杉梯长翠阴。

　　双溪田道真堂

　　道存今古人何去。溪水分头带月来。岩畔老松坟畔竹。时摇清韵祖堂阶。

　　赞
　　黄檗禅师真

　　百丈山雄。断际崖峻。月满沧溟兮眼暗耳聋。吐舌缩项兮临济归顺。大鼎汤中片雪飞。劫火灰心红玉润。

　　投子楷和尚

　　寂住松寒。祖峰月冷。审谛慈颜。威而不猛。星河斗转五更前。带雪泥牛耕月影。

　　浮山圆鉴大师真

　　玉树无栖凤。金河月未生。木人来乞火。半夜太阳春。

　　自赞

　　忽览传仪。殊无可相。不是为僧。升合难望。白云中夜抱岩石。月上千峰晓青嶂。

　　杨次山赞师真(附)

　　一只履两牛皮。金莺啼处木鸡飞。半夜卖油翁发笑。白头生得黑头儿。
　　师讳义青。本青社人。姓李氏。七岁出家。十五试经得度。后得法於浮山圆鉴远禅师。
　　先是圆鉴。参见郢州大阳山明安禅师。机缘相契。遂传宗旨。明安以皮履布裰付之。远辞曰。某甲已先有得处。安叹曰。吾一枝。遂无人也。远曰。洞下宗风。实难绍举。和尚尊年。或无人承嗣。即某当持衣信。为和尚求人。转相付嘱。安许之曰。他时得人。留吾书偈证明。乃书曰。杨广山头草。凭君待价焞。异苗翻茂处。深密固灵根。其末云。得法后。潜众十年。方可阐扬。
　　后远与师相遇。□洞下宗旨示之。以大阳真像衣信书偈。付嘱曰。代吾续大阳宗风。后果隐十载。方出世。嗣大阳。
　　有嗣法子。芙蓉楷禅师。

　　芙蓉楷禅师语　　　　嗣投子青

　　上堂。此日雪落。填沟塞壑。玉树琼林。寒光闪烁。六牙香象木人骑。露地白牛无处着。直得混同一色。浩荡难分。点检将来。犹是今时之说。诸仁者。忽然撞着日面佛。教君一场懡[怡-台+罗]。
　　结夏云。诸禅德。直饶你踏破脚。亦且向这里休去好。古殿风清。回廊人静。青青庭柏。善说真如。隐隐石鱼。能谈法要。灯笼侧耳。露柱点头。若也於斯荐得。庆快平生。若也未明。山僧不免说破。还会么。口似鼻孔。
　　解夏云。今日解夏了也。且去南行北行。到处东卜西卜。出门聊赠一言。镇州出大萝卜。
　　月白风清。水遥山远。楼台耸翠。殿阁生凉。大地山河。森罗万象。尽与诸人说了也。切莫自生退屈。更去问佛问祖。说道说禅。却恐埋没诸人去。还相委悉么。良久云。已落第二月也。便下座。
　　威音那畔。水泄不通。便是释迦亲来。也分踈不下。少室九年。伸吐无门。若据令而行。三世诸佛侧立。六代祖师。只可傍观。如今放一线道。许诸人通个消息。若通得个消息。许你同身共命。一气连枝。若通消息不得。良久云。只知荆玉异。那辨楚王心。
　　威音已前。不落诸位。燃灯之后。以心传心。诸祖递相继袭。掩室摩竭。似是而非。更於鹿野苑中。三转十二行法轮。自后声教既传。四十九年。指喻不下。子孙几乎断绝。黄面老人。末后着忙。将青莲目。顾视迦叶。迦叶微笑。吾有正法眼藏。付嘱於汝。金色头陀。大似不丈夫。取人处分。自后西天此土。指鹿为马。少室黄梅。将日作月。祖师已是错传。山僧已是错说。今日不免将错就错。曲为今时。从来向君道。直须旨外明宗。莫向言中取则。石人似汝。也解唱巴歌。汝若似石人。雪曲也应和。直饶唱得。韵出青霄。和得。宫商不犯。正是出世边事。落在今时。且道未出世边事。作么生道。良久云。眹兆未生前荐取。春风飘摆绿杨垂。
　　威音路外。千圣不游。问答言陈。乡关万里。设使总不恁么。坐在无事界中。更乃凝眸。不劳相见。
　　今朝五月旦。石人手把寒天扇。休休无背面。观君直下忘知见。若凭学路几时休。瞥尔情生魔得便。还会么。良久云。行玄体妙落邪途。究理穷源千里远。参世尊於二千年前。在兜率陀天作一梦。梦见降身母胎。又梦见金盆洗浴。周行七步。目顾四方。又梦见六年雪山修道。又梦见菩提树下。成等正觉。又梦见於波罗奈国。安坐道场。又梦见双林树下。入大涅盘。诸人且道。与今日。是同是别。所以道。三世诸佛说梦。六代祖师说梦。天下老和尚说梦。山僧今日说梦。诸人还曾梦见么。良久云。不因西域残氷尽。争见东园柳眼青。下座。
　　法无彼此。道无凡圣。历劫坦然。离诸修证。得之者。红焰生莲。失之者。碧潭捉影。从来不得。盖为今时。如今善恶二念。与你一时扫却。直教尽处不为家。空处不为座。万行不为衣。行如鸟道。坐若虚空。良久云。还会么。虚空不挂剑。玉兔不披鳞。
　　入道之径。内虚外静。如水澄凝。万象光映。不沉不浮。万法自如。所以道。火不待日而热。风不待月而凉。坚石处水。天瞽犹光。明暗自尔。乾湿同方。若能如是。岩前枯木。半夜开花。木女携篮。清风月下。石人舞袖。共贺太平。野老讴歌。知音者和。於斯明得。何必重登塔庙。再见文殊。道在目前。一时参取。
　　一法徧含一切法。拈起拂子云。诸人还见过去见在未来一切诸佛。於山僧拂子头上。现大神通。作大佛事。诸人若这里荐得。便乃入维摩丈室。大寂光中。四圣六凡。共同一处。其或未然。山僧为诸人说破。良久云。明月铺霄汉。山河势自分。拂子击禅床。下座。
　　谢新旧知事小参。有进有退。今古常仪。进者如龙归沧海。众类有依。各得其所。退者如羚羊挂角。形影不彰。长养圣胎。渐成大器。此二者。自利利他。各不相弱。山僧今夜。劝你诸人。莫学佛法。拟心学者。草深一丈。从上诸祖。被你诸人埋向深草丛里。今夜山僧。与祖师雪屈。劝汝诸人。莫向经卷册子上寻求。设使言语文字中。有个入处。譬如萤火之光。自救不了。你若向空劫时。悟明自己。譬如百千日月。光明无量。无边众生。一时度脱。你若未明。直须退步就己。始得。自休休去。自歇歇去。似古庙香炉去。一念万年去。似一息不来底人去。你若能长年岁月如此。若不得道果。山僧妄语。诳你诸人。自生陷地狱。劝汝诸人。莫错用身心。辨取前程道路。莫待临时。须是自家着力。无人替代。珍重。
　　示众云。夫出家者。为厌尘劳。求脱生死。休心息念。断绝攀缘。故名出家。岂可以等闲利养。埋没平生。直须两头撒开。中间放下。遇声遇色。如石上栽花。见利见名。似眼中着屑。况从无始已来。甚事不曾经历。又不是不知次第。不过翻头作尾。止於如此。何须苦苦贪恋。如今不歇。更待何时。所以先圣教人。只要尽却今时。能尽今时。更有何事。若得心中无事。祖佛犹是冤家。一切世间。自然冷淡。直须这边冷淡。方始那边相应。你不见。隐山至死。不肯见人。赵州至死。不肯告人。匾担拾橡栗为食。大梅以荷叶为衣。纸衣道者只披纸。玄泰上座只着布。石霜置枯木堂。与人坐卧。祇要得死了你心。投子使人各自办米。同煮共餐。祇要得省取你事。且道。从上诸圣。有如此榜样。若无长处。如何甘得。诸仁者。若也於斯体究。的不亏人。若也不肯承当。向后深恐费力。
　　山僧行业无取。忝主山门。岂可坐费常住。顿忘先圣付嘱。今者輙欲效古人住持体例。与诸人议定。更不下山。不赴斋。不发化主。唯是本院庄课。一岁所得。均作三百六十分。日取一分用之。更不随人添减。可以备饭。即作饭。作饭不足。即作粥。作粥不足。即作米汤。新到相见。茶汤而已。更不煎点。唯置一茶堂。自去取用。务要省缘。一向办道。又况活计具足。风景不疎。花解笑。鸟能啼。木马长鸣石牛善走。天外之青山寡见。耳畔之鸣泉无声。岭外猿啼。露湿中宵之月。林间鹤唳。风回清晓之松。春风起而枯木龙吟。秋叶凋而寒林花发。玉阶铺苔藓之纹。人面带烟霞之色。音尘寂尔。消息沉然。一味萧条。无可趣向。山僧今日。向诸人前说家门。已是不着便。岂可更去升堂入室。拈搥竖拂。东喝西棒。张眉努眼。如痫病发相似。不唯屈沉上座。况亦辜负先圣。你不见。达磨来到少室山下。面壁九年。二祖至於立雪断臂。可谓受尽艰辛。然而达磨。不曾措了一辞。二祖不曾问着一句。还唤达磨。做不为人得么。还唤二祖。做不求师得么。山僧每至说着古圣做处。便觉无地容身。惭愧后人软弱。又况百味珍羞。递相供养。道我待四事具足。方可发心。祇恐做手脚不迭。便是隔生隔世去也。时光似箭。深为可惜。虽然如是。更在诸人从长相度。山僧也强你不得。诸仁者。还曾见古人一偈么。山田脱粟饭。野菜淡黄齑。吃则从君吃。不吃任东西。伏惟同道。各自努力。珍重。

　　偈颂
　　妙唱不干舌

　　剎剎尘尘处处谈。不劳禅子善财参。空生也解通消息。花雨岩前鸟不衔。

　　死蛇惊出草

　　日炙风吹草乱埋。触他毒气又还乖。暗地若教开死口。长安依旧绝人来。

　　解针枯骨吟

　　死中活得是非常。密用他家别有长。半夜髑髅吟一曲。氷河红焰却清凉。

　　铁锯和三台

　　不是宫商调。谁人和一场。伯牙何所措。此曲旧来长。

　　古今无间

　　一法元无万法空。个中那许悟圆通。将谓少林消息断。桃花依旧笑春风。

　　岁旦免人事

　　日出东方夜落西。急须着眼莫迟疑。新年不用来相贺。江月松风是旧时。

　　因雪有颂

　　寒云拥出玉花飞。沟壑平盈客路迷。露地白牛何处觅。牧童空把铁鞭归。

　　真歇了禅师语　　　　嗣丹霞淳

　　上堂。苔封古径。不坠虚凝。雾锁寒林。肯彰风要。钩针稳密。孰云渔父栖巢。只么承当。自是平常快活。还有具透关眼底么。良久云。直饶闻早便归去。争柰从来不出门。
　　巢知风穴知雨。忽若风雨愆期。又知个甚么。良久云。却是完全底。
　　雨过夜塘。暗通法脉。云凝晓色。密耀灵踪。一根返而百草潜敷。六户明而千岩拥秀。渴饮饥餐即且置。黧奴白牯。为甚么却快活。
　　撼拄杖云。看看。三千大千世界。一时摇动。云门大师即得。雪峰即不然。卓拄杖云。三千大千世界。向甚么处去。还会么。不得重梅雨。秧苗争见青。
　　久默斯要。不务速说。释迦老子。也待要款曲卖弄。争柰未出母胎。已被人觑破。且道。觑破个甚么。良久云。瞒雪峰不得。
　　及得尽。犹隔乡关。转得回。尚涉云水。作么生得不涉云水。海底金乌出。光分一色前。
　　松风吟。鸦鹊咏。各自说。各自听。唱一沤未发宗乘。提千圣不传正令。如今开口尽无端。烂醉舌头何日醒。且道。雪峰今日。为甚么也有些毛病。曲为今时。一杯只得大家酩酊。
　　具啐啄同时眼。见得到。有啐啄同时机。用得到。争柰疾雷不及掩耳。所以道。眨上眉毛。早是蹉过。且道。蹉过个甚么。良久云。古佛过去久矣。
　　山僧今日。要洗一夏已来。汲量大底口业。遂呵呵大笑云。山僧口业。已得清净。即容下座。礼谢大众。
　　天不言。四时行。地不言。万物生。拄杖子不言。衲僧倒戈卸甲。高竖旌旗。不敢正眼觑着。雪峰拟欲放过。将谓欺善怕恶。遂卓拄杖云。谁柰我何。
　　古洞烟收。玄关密启。新丰路隔。妙信潜通。九包之凤呈祥。丹岫之云布彩。直得灵峰拥秀。绝顶抽条。雪岭增辉。扬眉共庆。正恁么时。掷地金声即且置。血脉不断是甚么人。鄱阳城里月。照破万家门。
　　夜雨萧萧。浑无缝罅。虚堂历历。逈脱踪由。但知万壑晓分。谁管六门春尽。妙在体前即且置。作么生是自由自在底时节。夜来一觉睡。不听五更钟。
　　五乳峰前。三拜归位。平地吃交。更言得髓。可怜无限儿孙。一时被他带累。即今善法堂中。只得大家触礼。礼即不无。且道。与神光底。相去多少。却须抖擞精神。不得开眼瞌睡。
　　一雨所滋。根苗有异。人人要麦秀两岐。个个望禾登九穗。圣朝不必望嘉祥。只管丰年为上瑞。且道。衲僧分上。成得甚么。遂拍手呵呵大笑云。菩萨子。吃饭来。
　　粗言及细语。皆归第一义。三家村里老婆。恶口厮骂。秽语厮争。尽是面门放光。助佛扬化。若见得彻。剔起眉毛。大家平出。其或未然。山僧触忤大众。即容礼拜忏谢象骨秋深。松和月冷。鸡村路远。山带烟昏。如今觌面不藏。要见可中时节。作么生是可中时节。
　　还有不被玄沙污染底么。良久云。只这一点。倾四大海水。已是洗脱不下。
　　不旋戈甲。万里埽清。是甚么人。良久云。此恩难报。

　　七佛偈赞
　　毗婆尸佛

　　见成堂堂。体明无尽。花茂劫空。岂关春信。毗婆尸佛。等超慈忍。坐致太平。不施寸刃。

　　尸弃佛

　　翳障浮云。净空一埽。停午赫然。豁迷正倒。不容垛避。是谁相讨。烁破面门。速道速道。

　　毗舍浮佛

　　幻妄浮尘。红炉片雪。照不涉缘。风光卓绝。乾白露净。扬眉漏泄。逼塞虚空。更无空缺。

　　拘留孙佛

　　密密随流。经行坐卧。垢尽镜明。都卢照破。眨眼渗漏。开口蹉过。计较不成。依前懡[怡-台+罗]。

　　拘那含牟尼佛

　　晓色未分。混然通脱。平隐风规。妙超死活。应变自在。寂明虚豁。满目青山。春光翠泼。

　　迦叶佛

　　定乱本真。廓然明妙。语默动容。虚不失照。平常运用。元无欠少。蓦地相逢。展眉一笑。

　　释迦牟尼佛

　　目顾四方。天生伎俩。古曲韵高。断弦绝赏。拈头作尾。起模画样。殃及儿孙。白遭一掌。

　　宏智觉和尚语　　　　嗣丹霞
　　上堂

　　佛法也无如许多般。只要诸人一切时中。放教身心空索索地。条丝不卦。廓落无依。本地灵明。毫发不昧。若恁么履践得到。自然一切时合。一切时应。了无纤尘许作你鄣碍处。便能转千圣。向自己背后。方唤作衲僧。若也倚它门户。取它处分。受它荼糊。岂不是瞎驴趁大队。既然如是。毕竟如何。自是不归归便得。五湖烟浪有谁争。
　　妙存湛湛不为无。真照灵灵不为有。更向其间退步看。白云断处青山瘦。参。
　　诸禅德。吞尽三世佛底人。为甚么开口不得。照破四天下底人。为甚么合眼不得。许多病痛。与你一时拈却了也。□作么生。得十成通畅去。还会么。擘开华岳连天色。放出黄河到海声。
　　好诸禅德。本圆本明。本寂本灵。亘旷古而有种。混太虚而无形。劫外家风澹薄。壶中田地丕平。望时眼力欲断。体处心缘未萌。云怀雪意兮鹤梦杳杳。天作秋容兮鸿飞冥冥。唯默默而自照。故湛湛而纯清。想凝而结成器界。知觉而流作众生。情多少而岐分六道。智大小而区别三乘。境真则触处见佛。道妙而破尘出经。犹明珠而应色。似空谷而传声。只如超凡入圣。转位随缘。且道。路头在甚么处。还体悉得么。良久云。晓风摩洗昏烟净。隐隐青山一线横。
　　舌头一脔肉。口唇两片皮。其间无固必。分外莫猜疑。赵州古佛。云门圣师。历历机头不挂丝。自然桃李成蹊去。那是春风作意吹。
　　柳线垂金莺语滑。花棚张锦蝶飞忙。见闻里许通消息。谁得先生点铁方。遂拈拄杖示众云。还见么。复卓一下云。还闻么。去却芦头。斤两等分。
　　以本际光。洗长夜暗。以法界智。破尘劫疑。生灭纷纷而不至真净之家。夤缘扰扰。而不到圆明之境。任它外变。独我中虚。步入道环。体亡幻事。所以古人道。有物先天地。无形本寂寥。能为万象主。不逐四时凋。且道。者个什么。良久云。鲸吞海水尽。露出珊瑚枝。
　　巢知风。穴知雨。不用安排。自成规矩。历历靡缘。闲闲何偶。乐哉林鸟渊鱼。一笑相忘尔汝。且道。如何体悉。得恁么相应去。还会么。会得甚奇特。不会也相许。
　　请首座去。素无色。而众色尊之在前。水无味。而众味得之为最。道无根荄也。普天普地。法无定相也。或彼或此。谷常虚。而响能应呼。鉴自净。而影能随类。衲僧真得个身心大用。纵横不可器。诸禅德。且道。阿那个是不可器底人。还体悉得么。良久云。妙超初念际。卓立万机前。
　　真空不空。妙有不有。是万象生成之根。即二仪造化之母。方隅不可定其居。劫数不可穷其寿。门庭廓净也。风色如秋。田地虚明也。月华如昼。达一念之未萌。在大功而莫守。五路头。木马嘶鸣。四衢内。石牛犇走。到处相逢到处渠。通身是眼通身手。
　　一切色不为眼碍。文殊门中发机。一切声不为耳尘。观音门中透彻。一切用不为身拘。一切应不为事背。便於普贤门中出没。夺境也如驴觑井。夺人也如井觑驴。三千世界百亿身。不用安排只者是。参。
　　人平不语。水平不流。风定花犹落。鸟鸣山更幽。只么天真无少剩。莫於里许着丝头。
　　举僧问赵州。万法归一。一归何处。州云。我在青州。作一领布衫。重七斤。
　　又僧问文殊。万法归一。一归何处。殊云。黄河九曲。
　　师云。黄河九曲。七斤布衫。胡马嘶北。越鸟巢南。衲僧恰到真常处。语不欺人面不惭。
　　中秋日云。清凉境界。一壶爽气。涵秋明白身心。半夜霁容怀月。灵然自照。廓尔常虚。断生灭之夤缘。出有无之情量。诸人还到如是田地。还能如是游践也无。良久云。斫尽月中桂。清光应更多。
　　爱结成身。想澄成界。从此漂流生死海。照彻灵源湛不浑。方知幻泡同无碍。六门气秋。四大缘坏。了了一真常自在。明月混融兮雪芦眼迷。清风相送兮夜船归快。
　　青山不用白云朝。白云不用青山管。云常在山山在云。青山自闲云自缓。诸禅德。若恁么体得。方知道借功明位。用在体处。借位明功。体在用处。体用无私。方乃唱道。且道。作么生是体用无私底时节。水向竹边流出绿。风从花里过来香。
　　请首座云。氷生野水。肃扬北帝之威风。雪破溪梅。漏泄东君之消息。把定也。舜若多亦须肤粟惨惨觉寒。放行也。殑伽女却解闻香氲氲知味。规矩那烦刀尺。调和岂费盐梅。身心妙齐物之能。手段具同事之摄。正恁么时节。顺恁么机宜。且道。是什么人能了恁么事。还相委悉么。暖回气象遽多许。春在丛林第一枝。
　　照眼雪迷。净对千峰寒色。入林花信。暗传一点春恩。物汇发萌。真机旋转。生不生而何累。作无作而弗动。不可以动静拘。不可以地位着。所以道。唯一坚密身。一切尘中现。现虚空身。则寥寥无碍。现国土身。则处处相亲。现众生身。则心心顺俗。现诸佛身。则念念证真。得一切处旋陀罗尼。圆一切种智波罗蜜。诸禅德。个是大自在汉受用底事。还相委悉么。化权妙在东君手。玉尺金刀暗剪裁。
　　举僧问睦州。高揖释迦。不拜弥勒时如何。州云。昨日有人问。赶出了也。僧云。和尚恐某甲不实。州云。拄杖不在。苕帚柄聊与三十。
　　师云。好大众。驱耕夫之牛。夺饥人之食。方有宗师手段。天童不免随后赞叹去也。凛凛将军令已行。八荒四海要澄清。提来剑气干牛斗。洗荡氛埃见太平。
　　拽石般土。打鼓作舞。意不立玄。机不停午。踏破草鞋赤脚行。见成底事休回互。不回互。大龙不受玄沙瞒。前面班班元是虎。
　　请延寿和尚云。心心相印。叶叶联芳。自己光明不覆藏。剎剎尘尘如是说。广长舌相解敷扬。大众。作么生得到处如是说。还相委悉么。水向石边流出绿。风从花里过来香。
　　廓不可得其际。湛兮或存。妙不可得其名。灵然自照。释迦以此而掩室。净名以此而杜辞。少林九年。垂一则语。诸人还体悉得么。夜半木童敲月户。天明玉凤笑衔花。
　　一念虚融。十方周极。万有自平。纤尘不立。理智心冥兮到家。佛祖口闲兮挂壁。真境寥寥。灵机历历。氷鉴无瑕。玉壶无隙。风磨霁色兮一片寒青。水印蟾华兮十分明白。出没之渊。穷通之域。底处发生。个时转侧。田地萌针兮暖回。园林花绮兮春入。无象无私无处无。弹指门开见弥勒。
　　十方法侣共安居。云月身心照处虚。转侧芦汀飞鹤鹭。亡机林壑混樵渔。瘢痕若尽光无际。丝糁才萌念有余。廊下相逢林放喝。且容兴化撒真珠。
　　水不洗水。金不博金。眼不见眼。心不用心。能恁么去不堕根境识。那涉去来今。迷里忽然逢达磨。何曾特地作丛林。
　　巍巍堂堂。万象之中独露。明明历历。百草头上相逢。我不见有分外底它。它不见有分外底我。它不外我。则声色尘消。我不外它。则见闻情脱。所以道。世界尔。众生尔。尘尘尔。念念尔。且道。如何行履。得与么相应去。还会么。一机冥运道枢静。万象影流心镜空。
　　一心万象。万象一心。不近不远。极浅极深。与乾坤同其覆载。与日月同其照临。月在船而船船皆月。金成器而器器皆金。明洁若珊瑚之树。芬馨如薝卜之林。大用自在也。获轮王髻宝。正声和合也。奏师子舷琴。毛发不遗。圆融照像之鉴。形壳不碍。虚通度垣之音。能如是也。妙超旷古。了在如今。诸仁者。且道。如今了底。是什么事。还会么。稳如大地能持物。廓若虚空不挂针。
　　不可得一。不可得异。我如是也彼如是。两茎眉现焰光身。百草头扬祖师意。归云谁使就青山。落花自得随流水。
　　环中叶照。消息平沈。方外独存。幽灵绝待。绵密不漏。宽廓无隅。清虚一亘。而理绝名言。圆满十成。也道无棱角。诸禅德。个是诸佛涅盘之宅。众生安葬之基。一切诸法。自此发生。一切幻缘。从此灭尽。且道。正恁么时节。又作么生履践。良久云。霜天月落夜将半。谁共澄潭照影寒。
　　寂寂寥寥。清严家法。浩浩荡荡。光显门庭。守家法。则失抚会应变之方。立门庭。则失安隐宴闲之道。若也驱耕夫牛。夺饥人食。须有个般手段始得。只如衲僧家。又作么生行履。还会么。身里出门门里身。眼中之物物中眼。
　　举灌溪问末山。如何是末山。山云。不露顶。如何是末山主。山云。非男女等相。溪喝云。何不变去。山云。不是神不是鬼。变个甚么。
　　师云。非男女之相。出有无之量。透万机之前。超三界之上。穷而通。简而当。松含月兮夜寒。溪带雨而春涨。
　　看看。氷鉴净玉壶寒。一亘清虚抬脚易。十分明白转身难。浑身转却舌头短。转却浑身鼻孔宽。参。
　　天宁节云。一人之父。百王之师。道机有余兮动若四时。寿域无疆兮量同二仪。大功不宰。至化无为。妙兮难喻。智也不知。个是诞生王父。真实稳密处。诸人还体悉得么。权挂垢衣云是佛。却装珍御复名谁。
　　静沈沈。明荡荡。雪满十方。云迷四向。一色影里。是谁坐着功勋。百尺竿头。阿你变通伎俩。恁么时须辨几微。恁么处须明的当。趁不去露地白牛。透得过渡河香象。彻见其源。如指诸掌。恁么尽去也。无法可传。恁么却来也。有人相亮。参。
　　当处出生。当处灭尽。三世如来。相授此印。石人放意卧烟寒。玉女摇头看晓信。参。

　　赞偈
　　真歇

　　傲雪松孤。怀云石癯。妙存而有也不有。独照而无也非无。万象勿能逃空王之印。众色莫我染灵蛇之珠。金鸡啼寒兮晓分夜户。玉兔弄魄兮莹彻氷壶。

　　从首座。画予於松石间。求赞

　　孤坐默默。倚杖沈沈。石怀云而无像。松啸风而有音。应兮珠盘。不拨而自转。湛兮玉井。随汲而弥深。诸尘不受兮十分清气。三际无寄兮一片闲心。

　　自赞

　　雨霁云收。山寒水秋。心月自照。言象俱休。满十方而智应。廓三世以神游。虚空那碍东西壁。明月解随南北舟。

　　次端楞伽韵。与生首座

　　缚茨枯坐九江东。镜像虚融方寸中。舜若多身禅夜看。母陀罗臂用时通。缘生谁兆有非有。寂照自知空不空。道契观音斯善应。萧萧竹雨杂松风。

　　假日山行

　　平生胸中云外峰。有闲便与扶瘦筇。但知一世丘壑味。想得十分猿鸟从。明见秋容山洗雨。清可人意风吟松。归来游兴散不尽。谁杵唤月黄昏钟。

　　与心知庄

　　耕云种月自由人。田地分明契券真。黄犊将看炊作饭。白牛今已牧来纯。镢头活计时时用。物外家风处处亲。禾黍十分秋可望。饱丛林汉着精神。

　　南麓新居

　　山麓水滨竹木阴。我侬懒养静居深。一生自足淡中味。三际那收闲底心。壑云未成出岫意。松风能作下滩音。十分清兴与谁共。想有沃洲支道林。

　　送僧干钟

　　木落空山霜。夜楼时一撞。随风度林岭。唤月到萝窗。响应虚传谷。声飞不碍江。梦回天意晓。蝴蝶失双双。

　　为僧下火

　　江云冉冉草离离。花落春残客去时。古渡舟横人不见。是须记取却来期。凝上座知不知。水沈沈泥牛稳卧。烟幂幂玉凤来仪。擂鼓转船天欲晓。片帆高挂顺风吹。
　　三界从想有。百年成梦游。忽尔贼风吹劫火。翻然大海灭浮沤。高上座。赋归休。透脱六处。撒开两头。灵山有路平如砥。月户无人冷似秋。
　　风骨不露。水泄不通。衲僧行履妙无踪。门掩三秋兮。人归何处。天无四壁兮。月上中峰。
　　眼光落谷气消。六窗不见狝猴跳。空索索寂寥寥。破屋从它野火烧。归去客笑头摇。苍鹰掣断紫丝绦。正恁么时。如何行履。良久云。坐断两头。古渡风活。船到岸细行一步。清秋月冷鹤移巢。
　　入塔云。幻灭非无。圆觉非有。虚而长灵者谁。死而不亡曰寿。严风摩洗天容清。寒木摇落山骨秀。虚明田地归去来。半夜长空月如昼。

　　法语

　　履道底人。妙出言思。直下真实。自有肯路。又莫着道理。廓然淴合。月流诸水。风行太虚。自然不触不碍。超彼照用。虽照无痕。虽用无迹。入三昧於诸尘。收万象於一印。绝渗漏。无走作。唤作了事衲僧。又须记取还家路子。云尽天寒。秋疎山瘦。个是本所住处。
　　衲僧本有田地。清旷丕平。望绝崖岸。在其间耕云种月。明白虚廓。自家受用。或出或没。任收任放。直得二仪同其生成。万象同其起灭。峥峥嵘嵘。何所从来。寂寂寞寞。何所至向。可谓虚空不可容纳。大地不可擎载。妙存不得其形。至虚不得其名。有无功尽。凡圣路绝。方有到家时节。正恁么时。得个甚么。万顷眼寒清照雪。好看里许力耕人。
　　枯寒身心。洗磨田地。尘纷净尽。一境虚明。水月霁光。云山秋色。青青黯黯。湛湛灵灵。自照本根。不循枝叶。个时底处超迈情缘。不限劫数。一念万年终无变易。从此出应。虚谷行云。动静自若。顺入诸尘。常在三昧。所以云。那伽常在定。无有不定时。

　　古岩璧禅师语　　　　嗣石窗
　　上堂

　　日月如弹丸。顽心似坚石。坚石不可融。弹丸易跳掷。始见踏青行。相将年又极。谁将后夜霜。换我双鬓黑。有个不老方。诸人识不识。你若识得。秋凋冬落。一任施呈。若也不然。赵州不曾亲见南泉。亦不曾道个镇州出大萝卜。
　　晷运推移。日南长至。一夜东海乌龟。吞却南山鳖鼻。你若知得。不妨眼上安眉。你若不会。过去须弥灯王在你脚跟底。
　　举普化大悲院里有斋。颂云　大用全提作者知。烁迦眼活电光迟。大悲院里翻身处。临济甘为小厮儿。
　　佛成道日云。丛林皆为腊月八日。黄面老子。夜见明星悟道。洞见三千大千世界。众生本来成佛。大似一犬吠虚。千猱啀实。只如毗蓝园指天指地。天上天下唯我独尊。又向什么处去也。直饶道得个大冶精金。曾无变色。也是向虚空。剜个窟笼。毕竟如何。欲得不招无间业。莫谤如来正法轮。
　　非不非。是不是。差之毫厘。失之千里。拈占波国。来象骨山头。将象骨峰。安藕丝窍里。非偏非圆。无事无理。若也会得。许你七纵八横。和泥合水。若也不会。直饶毫厘无差。正是灵龟曳尾。
　　今朝六月中。嘉田雨沾足。山房冷似氷。千山拥寒玉。祖意不西来。法身无展缩。水上挂灯球。镇州出萝卜。三盏不沾唇。百味皆具足。你若会去。直饶郢路巴歌。亦唱作新丰曲。你若不会。有寒暑兮促君寿。有鬼神兮妬君福。
　　满散云。寰中独照万机息。壶外分权六国清。四海晏然王化里。不须当道话升平。
　　释迦悭迦叶富。欺负乎人。夸张莽卤。五天不纳到支那。塞壑填沟无避处。无避处。不遮护。汲兴相逢。如涂毒鼓。直须亲切一回来。莫似邯郸学唐步。
　　举。世尊升座。大众才集。文殊白槌一下云。谛观法王法。法王法如是。世尊便下座。
　　后有芭蕉和尚道。忙忙者匝天普地。
　　师云。释迦老子。尽力提来。文殊大士。满口酬价。芭蕉和尚。大似无钱吃酒。妬人面赤。雪峰忍俊不禁。着个颂子。玉象吞狮子。泥牛上绣鞍。御楼观射猎。不是刈茆田。
　　仲冬严寒。一阳长至。佛祖有机关。俱落第二义。岂不见沩山寂子与香严。未免将泥土里洗。忽有个汉。出来道。我不似这三个老汉。山僧拈棒便打。何故。重赏之下。必有勇夫。
　　园林宿雨不胜清。岩谷舂撞万杵鸣。个里豁开千圣眼。不闲弓矢贺升平。
　　皓月当空。寒江不动。万里清光。曾非别共。蚌孕珠而无从。兔怀胎而非种。万别千差。波腾海涌。卷舒只在一毫端。不用浑家生奉重。
　　十日梅天晓未晴。千岩俱作偃溪声。直饶透出威音外。犹较曹山半月程。且道。过在什么处。有眼辨取。
　　及时阳焰欲烧空。中有清凉一径通。众苦不来寒暑尽。铁昆仑卧水晶宫。
　　开启。举黄龙新禅师云。摩诃般若波罗蜜。甚深般若波罗蜜。上祝圣人。天长地久。瑞岩即不然。空手把锄头。步行骑水牛。凭兹陪睿算。垂拱亿千秋。
　　法法不隐藏。古今常独露。槐影转清阴。风催岩下雨。厨库对僧堂。灯笼挂露柱。只有一处最誵讹。半夜泥蛇吞石虎。
　　举僧问云门。树凋叶落时如何。门云。体露金风。
　　师云。树凋叶落。体露金风。尧眉八字。舜目重瞳。机如掣电者。难寻踪迹。口似磉盘者。蓦地相逢。翻地揭天休作解。新罗元在海门东。
　　至节云。木人夜半穿靴。难寻踪迹。石女天明不露。谁辨亲疎。枯木上一点春回。古渡头千寻寒雪。同门出入。不来还忆渠。同气相求。回来劫无说。且道。是什么人。能如是行李。御楼观射猎。不是刈茆田。
　　发监收云。金叶银茎报有秋。明珠万斛堂中收。自从一饱家田饭。不用埋头向外求。吃家田饭。不向外求。人人知有底。只如世界未兴。灵苗未发。汝等诸人。在什么处着眼。还知么。只是自家成现底。付与丛林本色人。
　　祖师忌日云。沤澄巨浸无踪迹。月转层峦显大功。剎海毫芒无欠剩。空山和月撼松风。或者道。圣人无己。靡所不己。且喜没交涉。又道。寂而常照。感而遂通。拈向一边。更饶法身无相。父母未生。大似为蛇画足。毕竟如何。泥牛斗入沧溟里。玉角纤纤倚太空。
　　至节云。阴极俄惊一线回。石人岭上笑咍咍。摧残枯木非枯木。今日花从冷处开。
　　十月霜天道者孤。家风无地可名模。铁牛吞却金狮子。撒出寒花满道途。
　　住雪窦入院。僧问。明觉禅师道。住翠岩好。住雪窦好。意旨如何。师云。少卖弄。僧云。忽有人问和尚。住瑞岩好。住雪窦好。作么生祗对。师云。须弥顶上击金钟。
　　师乃云。灵机妙转。一毛头上露出乾坤。大事现前。万象森罗同时证据。直得千山拥雪。万壑争流。门前锦镜发辉。户外寒花衬足。妙高峰顶。谁云七日相逢。燕坐中峰。一任孤猿啸月。如斯举唱。尽落今时。向上提持。如何话会。还知么。玉麟对对黄金角。木马双双白玉蹄　复举。僧问。师归方丈意旨如何。泉云。昨夜三更失却牛。天明失却火。
　　师云。这个公案。举者极多。只为太近。所以会者极少。山僧有个颂子。举似大众。相随步步见还难。墨刷骅骝锦绣鞍。一夜遍行南赡部。天明依旧立江干。
　　谢新旧知事云。同气相求。虎步平林而风生岩谷。同声相应。龙吟古涧。而韵出青霄其应也本出无心。其用也亦非有自。所以丛林调古。家国晏安。岂惟万古长空。亦乃一朝风月。且道。成得个什么边事。四海九州家世在。一花五叶典刑新。

　　小参

　　至节云。诸佛不出世。截路阑阶。祖师不西来。填沟塞壑。佛法遍天下。无地容锥。谈玄口不开。挨身不入。便恁么去。诸人舌头在山僧口里。山僧舌头在诸人口里。如是见得。无得底人。无不得底人。无圣底人。无凡底人。无迷底人。无悟底人。无世界众生。无差别玄妙。从上老冻脓。抛沙撒土。竖拂拈槌。便将个无字印子。一印印定。东去也不得。西去也不得。神通妙用也不得。说理说事也不得。然后全身放下。烧榾柮火。煮野菜羹。唱村田乐。谁知节后一阳生。说甚寒食清明一百五。虽然如是。忽然有个汉。牙如剑树。口似血盆。说临济三玄三要。曹洞五位君臣。三种渗漏。云门三句。沩仰父子之机。法眼即道明心。奔流度刃。疾焰过锋。举一明三。目几铢两底出来。又作么生。不因紫陌花开早。争得黄莺下柳条。
　　谢知事云。祖域疆封既阔。物物全真。禅家法令惟新。头头总妙。或向棒头取正。或於喝下分权。或山上刈三百个祖师。或杓头舀出千五百大众。油餈里相逢庄主。揩浴处拶着古灵。莫非本有光明。始信人人有分。虽然如是。只如洞山麻。青州衫。秤头不等。还有过也无。但教心地平如掌。自有龙天暗点头　复举。药山向云岩云。为我唤沙弥来。岩云。和尚唤他作么。山云。我有个折脚铛子。要伊提上挈下。
　　大沩云。药山折脚铛子。若无云岩。几成废器。大沩亦有个折脚铛子。要诸人亦各出一只手。且图古风不坠。
　　师云。瑞岩亦有个折脚铛子。传来既久。直得唇嚣耳脱。声韵都无。有时扬在壁角落头。分文不直。有时拈来。东烹西煮。百味俱全。虽然如是。若要不倾不危。也须诸人。各出一只手始得。

　　法语

　　此道。汗漫如大海江河。坚刚如银山铁壁。若非具大根器。有出尘脱俗超卓不群底气宇。往往不能入作。君不见。石门慈照禅师。谓李都尉云。出家是大丈夫事。非将相所能为。如药山蚊子上铁牛。长髭红炉上一点雪。又如真觉。始是鳌山成道。是什么体格。既得之。则同天同人。同贵同贱。同高同下。一切处。无不是放身命底时节。又如界方子。东衮西衮。无非四棱着地时。到这个田地。始得稳当。自然卓卓地。如狮子儿。如太阿剑。不动则已。动则伤人。无回避处。唤作达磨儿孙。宗门上客。若是瞻前顾后。羊质虎皮。非独於自己无成。亦将无感於外。
　　佛法禅道。是文字语言。拈槌竖拂。鼓弄光影。拂袖便行。乞儿伎俩。百不思量。自作障碍。执法修行。如驴拽磨。看经看教。隔靴抓痒。息念忘缘。弄巧成拙。若是英灵汉。总不作这般去就。如狮子儿。振地哮吼一声。百兽闻之。悉皆脑裂。岂肯依他作解。所以道。参禅须是铁汉。着手心头便判。直趣无上菩提。一切是非莫管。自然不落时人行李处。一切人。自然摸索不着。某上人。久留心於此。未能打脱。发心持钵。亦犹仰山牧牛底时节。忽然道得个不问他人借口。便祸事也。
　　见闻觉知是病。错。见闻觉知是法。错。法离见闻觉知。错错。这四个错字。如天之四时。地之四气。人之四肢。若缺一个。便偏枯倾倒。不成天地人物。黄面老子。一代时教。祖师直指人心。只在四个错字里行。古今禅僧。如麻似粟。各展神通。亦不出此。所以先德。尽力提持。莫过於此。而今若欲作个出格底衲僧。直须有跳出一着子。不见有出不出者。便能超过一切差别等法。如赵州镇州萝卜。青州布衫。庭前栢树子。更不着问人矣。
　　泽禅俊衲。且去徽州持钵归。跳出跳不出。却与你本分草料。

　　颂赞
　　仰山见东寺索珠

　　无言可对辉天地。无理堪伸夺夜光。离相离名言语道。泼天高价不寻常。

　　洞山吃果子

　　尽力提来不等闲。要寻知己验来端。可怜临水探红尾。依旧茫茫失钓竿。

　　化胡椒

　　异国传来种性殊。圆陀陀似蚌中珠。不□□艳照明月。自有辛香压五湖。

　　送人

　　千寻老干无寒暑。百炼精金有变迁。脱尽皮毛空索索。不妨重结弟兄缘。

　　送坚知库

　　埽尽法中病。生憎佛是尘。堂堂一坚密。春至百花新。

　　送泉州僧

　　洛阳桥下千寻水。象骨峰前万迭山。一口为渠吞却了。更无踪迹在人间。

　　送人

　　六窗不着闲光景。七处休寻古佛心。放下不行凡圣路。敢将黄叶当黄金。

　　义副寺求

　　拈却义。除却法。过现未来。不消一札。大海波腾河四流。激湍衮衮吞三峡。须弥山王拊掌笑。江神河神俱[跳-兆+孛]跳。留得珊瑚对月寒。九曲明珠无孔窍。

　　山居(二)

　　瓶盂古涧冷相依。云淡山寒月色微。眼底宾朋聊自足。屋头猿鸟恰忘机。山园茶笋疎疎有。世路人情渐渐稀。不记化权前后际。卷帘移榻看斜晖。
　　平生湖海竟何依。选得佳山赋式微。茗椀炉熏同宿学。蒲团禅板接初机。陂城水满芹尤滑。瓦钵肩挨粥未稀。睡起乌藤清兴在。不知老木挂残晖。

　　赞真觉

　　三回九度。见神见鬼。德山一棒。痛彻骨髓。敲老观门。泼瓦官水。而今冷坐眼麻眉。错认东瓜作碓觜。

　　赞卿老真

　　风萧萧。天空四壁雨疎疎。岩花狼籍。乾剥剥。白浪滔天。寂寥寥。徧界荆棘。漾在栖云草莽中。堪嗟大地无人识。

　　自赞(三)

　　三际断。一亘空。转不转。功不功。迢迢物外像。矫矫岩间松。密密处不堪亲近。荒林里得意相逢。咦。
　　痴不自揆。老不知休。提真觉雀觜杖。用曹山死猫头。乾剥剥。冷湫湫。炙地熏天无气息。抛沙撒土觅冤雠。
　　喻指喻马。何劳真假。说性说心。转见病深。灵山拈花。不曾动着。少林冷坐。徒自沈吟。良工欲写莫可写。汝曹敬之隔千林。山阴阴。水沈沈。苍苔雪径冷不彻。花鸟夕阳闲古今。真兮真兮。胡得而临。

　　为翼侍者下火

　　善翼。汝果生耶。三十年在世亦幻住尔。汝果死耶。亦一时众生颠倒见尔。既不生亦不死。作如是解者。亦识阴中妄想根本尔。那堪更说辞亲老。涉鲸川。登象骨。预留香。衲帔蒙头。师资相契。尽底拈来。总勿交涉。毕竟如何。烈火迸开金世界。铁牛行步莫匆匆。

　　天章楚和尚语　　　　嗣暹道者

　　上堂。举云门云。十五日已前。即不问你。十五日已后。道将一句来。门自代云。日日是好日。
　　师拈云。且道。今日是什么日。还有人拣得出么。若拣得出。不惟通天通地。亦乃别阴别阳。若拣不出。天章今日。不免作个杜巡官去也。良久云。还会么。甲子乙丑海中金。丙寅丁卯炉中火。参。
　　秋天寒不寒。秋雨落不落。昨日问园头。祇是好种作。平地已耕犁。高坡用锹镢。撒灰底撒灰。下麦底下麦。来年长夏间。供养诸禅客。然则独掌不浪鸣。大家共擘划。老汉只恁升堂。诸人作么凑泊。若是担带之流。便请一时放却。以拄杖击香台。下座。
　　一日复一日。一月复一月。借问诸人瞥不瞥。阎罗王在汝面前。声声叫唤。无常鬼在汝脚下。步步排列。问汝有多少光阴。底事浑不肯休歇。直待两脚梢空。恁时作么分说。独有般若钳锤。解向空中钉橛。绊住衲僧脚跟。四边莫教空缺。莫空缺。冬无寒兮夏无热。觅什么镬汤炉铁。乃召大众云。若无此个神通。前程大有霜雪。卓拄杖下座。
　　金藏於矿。非大治无以胜钳锤。玉蕴於山。非敏匠无以成器用。乃打一棒云。大冶敏匠。一时在这里。还有胜得钳锤。成得器用底么。良久云。啼得血流无用处。不如缄口过残春。又打一棒。下座。
　　举雪峰道。尽乾坤大地是个眼。汝拟向什么处蹲座。天章即不然。尽乾坤大地是个眼。因什么。青天白日扶篱摸壁。良久云。佛也救不得。卓拄杖下座。

　　云庵真净文禅师语　　　　嗣黄龙

　　圣寿开堂。问话且止。只知问佛问法。殊不知佛法来处。且道。从什么处来。乃垂下一足云。昔日黄龙亲行。此令。十方诸佛。无敢违者。诸代祖师。一切圣贤。无敢越者。无量法门。一切妙义。天下老和尚舌头。始终一印。无敢异者。无异即且止。印在什么处。还见么。若见。非僧非俗。无偏无党。一一分付。若不见。而我自收。乃收足。喝一喝云。兵随印转。将逐符行。佛手驴脚生缘老。好痛与三十棒。而今会中。莫有不甘者么。若有。不妨奇特。若无。新长老。谩汝诸人去也。故我大觉世尊。昔日於摩竭陀国。十二月八日。明星现时。豁然悟道。大地有情。一时成佛。今有释子沙门克文。於东震旦国。大宋筠阳城中。六月十三日。赫日现时。又悟个什么。以拂子划一划云。我不敢轻於汝等。汝等皆当作佛。
　　昔日大觉世尊。起道树。诣鹿苑。为五比丘。转四谛法轮。唯憍陈如。最初悟道。贫道今日。向新丰洞里。只转个主丈子。遂拈起主丈。向禅床左畔云。还有最初悟道者么。良久云。可谓丈夫自有冲天志。不向如来行处行。喝一喝。
　　开云门门。七通八达。却须知有关棙子去着。若也不知。虽活如死。现黄龙龙。千变万化。更须到伊窟宅潜处。若不到。有眼如盲。诸禅德。我观法王法。法王法如是。有眼者辨取。
　　东西南北。四维上下。观机设教。应病与药。蓦拈拄杖云。马大师来也。看看。日面佛月面佛。一一为君重拈出。若善服者。病瘥药除。举足下足。无非道场。不善服者。药病相治。尽大地是药。触途成滞。遂掷下云。只在诸人面前。
　　有时灰头土面。横身荒草。众生处处着。引之令得出。其柰饥逢王膳不能餐。又争怪得老僧。
　　圣寿长老。不会禅不会道。只会解粘去缚。应病与药。诸佛子。无禅可参。无道可学。弃本逐末。区区客作。不如归去来。识取自家城郭。城中自有法王尊。一呼百诺。髻晃明月珠。手振黄金铎。还要一切众生。自家省觉。来来。应是从前佛法知见。一时放却。乃得自己毗卢心印明廓。喝一喝云。大丈夫儿莫错错。
　　上堂。弥勒真弥勒。分身千百亿。时时示时人。时人皆不识。拈拄杖云。还识么。千个万个。但识取这个。掷下拄杖。
　　宿来万福数日。人事相烦。更不一一陈谢。礼烦即乱。知是个般事便休。且道。是什么事。拈拄杖云。风不鸣条。雨不破块。尧风荡荡。行人让路。万姓歌欢。筠阳城中。谁家灶里无烟。张公吃酒李公醉。卓拄杖云。寒山拾得。
　　僧问。如何是一乘法。师云。百尺幡竿尾指天。
　　乃云。方期首夏。已是初秋。今朝七月改旦。嗟乎流光电速。四序推移。世事不常。人亦渐老。还有不涉老少者么。八十翁翁着绣靴。
　　逍遥长老至。云。青山深处人。来我红尘里。红尘偶不见。白云与流水。耳目何所分。浮名与浮利。为是红尘非。为复青山是。是非两途间。几多殊未已。幸遇逍遥人。可述逍遥理。
　　天地与我同根。万物与我一体。脚头脚尾。横三竖四。北俱卢州火发。烧着帝释眉毛。东海龙王。忍痛不禁。轰一个霹雳。直得倾湫倒岳。云黯长空。十字街头廖胡子。醉中惊觉起来。拊掌大笑云。筠阳城里。近来少贼。乃拈拄杖云。贼贼。
　　一叶落天下秋。老僧慵剃雪霜头。风浩浩水潺潺。忙者自忙闲者闲。终南山色翠相倚。湘岸橘朵红钩攀。诸禅德。会即途中受用。不会世谛流传。拈拄杖云。不是途中受用。又作么生传。良久乃喝云。夜静水寒鱼不食。满船空载月明归。
　　谢月化主。灵山话月。曹溪指月。圣寿今朝谢月。且道。与古人谁亲谁疎。莫有人辨得么。若也辨得。将此身心奉尘剎。是则名为报佛恩。若辨不得。无角铁牛眠少室。生儿石女老黄梅。笑杀栽松道者。参。
　　方经七月十五。又是八月中秋。徒知暑往寒来。人老区区未休。休休。看看便是结交头。大众。丹霞老道底。百骸俱溃散。一物镇长灵。乃喝云。无端骑圣僧。
　　德山呵佛骂祖。承其言者多。见德山者少。黄龙佛手驴脚。见黄龙者众。善其机者稀。拈拄杖云。欲见德山么。左边卓云。看。要见佛手驴脚么。右手卓云。看。乃横云。佛手驴脚。我宗恢廓。德山披毛。黄龙戴角。万化目前。磊磊落落。乃喝云。眼睛定动。总是着缚。
　　道泰不传天子令。行人尽唱太平歌。五九四十五。莫有人从怀州来么。若有。不得忘却临江军豆豉。
　　城中失火云。欻然火起。焚烧舍宅。及至烟消火灭。万事成空。冷地里。一场懡[怡-台+罗]。遂喝云。转凡成圣。又是什么人。
　　永固长老至。云。幽固深远。无人能到。到则山青水绿。别是人间。好诸禅德。江月照松风吹。永夜清宵何所为。却怪长时杜鹃子。春山无限好。犹道不如归。
　　十月十五。迎寒送暑。唯有这个。不来不去。该天括地。亘今亘古。虽则全彰。要且不露。喝一喝。
　　十七十八。早是漏泄。若也不会。守系驴橛。
　　以字不成。八字不是。有利无利。不离行市。拈拄杖云。寰中天子。塞外将军。击禅床。
　　十月二十三。天寒下暖帘。黄昏一觉睡。南海出榆甘。
　　圣寿。有时戴宝冠。挂璎珞。出来。十人有九人。惊怖毁谤骂詈。避走远去。见伊不识。遂更着垢弊衣。与伊相见。百人千人。一时赞叹欢喜。信知。我所得智慧。微妙最第一。众生之根钝。着乐痴所盲。如斯之等类。云何而可度。以拄杖击香卓一下。
　　住洞山。开堂云。问话且止。言多道远。然则通人分上。无可不可。问答纵横。何是何非。不二门开。一道清净。古人云。道无不在。触事而真。心若不邪。所为自正。正觉之道。得在乎心。不在乎言。言语道断。心行处灭。非古非今。今日一会。法法本然。心心本佛。若僧若俗。若贤若愚。悟则事同一家。迷乃万别千差。差之毫厘。失之千里。遂拈拂子。召大众云。一花开五叶。结果自然成。
　　摩尼珠人不识。如来藏里亲收得。既收得不护惜。也要诸人见。掷下拄杖云。还识么。若识。烧沈水香。供养诸禅德。明月照见夜行人。良由不是他家事。
　　佛法现前。僧俗俨然。八月初五。冷落秋天。
　　有相身中无相身。无明路上无生路。志公和尚。欺我等愚迷。压良为贱。然则敢问诸人。而今四大五蕴。是有相之身。那个是当人无相之体。嘘一声云。欲报先圣护念恩。粉骨碎身又安得。
　　只知今日明日。不觉前秋后秋。诸禅德。休得也未。便好休。而今更有什么事。见么。四大海水。灌入你诸人鼻孔里。须弥山突出额角边。三十年后。不得辜负洞山长老。
　　师子吼无畏说。百兽闻之皆脑裂。拍禅床左边云。不是师子吼。又拍禅床右边云。不是无畏说。你拟心。早是脑裂也。更拟如何若何。一队野狐精。喝一喝。
　　平旦寅。狂机内有道人身。乃喝云。不是狂机。又唾云。不是狂机。若作狂机会。又争得。行住坐卧。山河大地。不是狂机。且道。作么生是道人身。良久云。各自归堂吃茶。
　　此个事。学不得。教不得。传不得。须是当人悟始得。悟得也可可地。闲闲地。了了明明地。历历落落地。一切神通变化。悉自具足。不用外求。乃横按拄杖云。横按镆铘全正令。太平寰宇斩痴顽。遂掷下。良久喝一喝。
　　师子不食雕残。快鹰那打卧兔。放出临济大龙。抽却云门一顾。拈拄杖云。龙行雨至。三草二木。
　　发化主。云。出家沙门。当清净自活。以乞食为正命。食不过分。离憍慢故。以乞法为正念。增长智慧。不滞寂故。蓦拈拄杖云。你有拄杖子。与你拄杖子。你无拄杖子。夺却你拄杖子。此於荐得。增汝智慧。破汝憍慢。火焰里藏身。淤泥中出现。千手千眼大悲菩萨。一任神通变化。於此不荐。有清泉兮恣汝饮。有碧岩兮从汝栖。切忌寒猨深夜啼。
　　洞山受请。众请小参。新丰古洞。万迭争攒。悟本真踪。千林竞簇。古今胜地。佛事长兴。所以昔悟本大师。有时提唱。唯有佛菩提。是真归仗处。复喝一喝云。犹有这个去就在。诸禅德。只如大师道。犹有这个去就在。且道。意作么生。还知落处么。丛林中。多有商量者。有底道。闻佛闻法。似生冤家。况更有归仗处。故遭悟本大师捡点。有底道。悟本只要人休歇去。有底道。悟本只见锥头利。不见凿头方。似与么匹配。又何曾梦见他古人。既不如是。又且如何。诸德。此个事。大须子细。不可粗心。一等参禅。穷教到底。宗门中千差万别。隐显殊途。唯大智方明。降兹已往。莫测涯际。而今多是抱不哭孩儿。打净洁球子。把缆放船。抱桥澡洗。彼此丈夫。阿谁无分。若便明去。驱耕夫之牛。夺饥人之食。入火不烧。入水不溺。於一切处不留。一切处成就。灵光独耀。烜赫殊分。可谓荡荡乎落落乎。张起济岸帆。拨动渡人舟。於生死海内。白浪堆中。出没去来。逍遥自在。喝一喝云。从他谤任他非。雨中兼箬笠蓑衣。而今暂别海门月。携鱼且向市廛归。
　　举三圣兴化。逢人出不出　师拈云。看这两个老古锥。窃得临济些子活计。各自分疆列界。气冲宇宙。使明眼衲僧。只得好笑。诸禅德。且道。笑个什么。还知落处么。若知。一任七颠八倒。若不知。且向三圣兴化葛藤处咬嚼。
　　结夏。十方聚会。三月一结。息狂妄心。除苦恼热。获胜清凉。证大寂灭。到波罗岸。出生死辙。以此圣制。故不虚设。声闻缘觉。不见不闻。三世诸佛。只可自知。衲僧跳不出。打在绻缋里。动即开眼尿床。梦中说梦。且向洞山门下。九十日讨个活路。
　　佛法两字。直是难得人。有底不信自己佛事。唯凭少许古人影响。相似般若。所知境界。定相法门。动即背觉合尘。粘将去。脱不得。或学者来。如印印泥。第相印授。不唯自误。亦乃悞他。洞山门下。无佛法与人。只有一口剑。凡是来者。一一斩断。使伊性命不存。见闻俱泯。却向父母未生已前。与伊相见。见伊才向前。便为斩断。然则刚刀虽利。不斩无罪之人。莫有无罪底么。也好与三十拄杖。
　　丹霞烧木佛。院主眉须堕。蓦拈拄杖云。不是木佛。便掷下云。谁敢烧你。拟即眉须堕落。不拟又且如何。遂高声叫行者。拈起拄杖。下座。
　　九日无白醪。饱餐黄栗糕。十日有黄菊。催人打禾谷五更锺未鸣。邻鸡已数声。相逢不下马。各自奔前程。
　　昨日风气暖。今朝天色寒。乾坤共着力。衲子眼皮宽。
　　从门入者。不是家珍。又作么生是家珍。拈拄杖。召大众云。还见么。遂扣香台。复乃嘘嘘。释迦老子。棒打不杀。文殊普贤。唤不回头。休休。虚费力。且随流。待伊时节至。一叶落天下秋。
　　洞山门下。要行便行。要坐便坐。钵盂里屙屎。净瓶中吐唾。执法修行。如牛拽磨。
　　洞山门下。要道便道。要用便用。救得眉毛。失却鼻孔。乃喝云。久雨不晴。参。
　　出县回。云。三日不相见。不得故眼看。是何言欤。洞山数日不相见。相见只是旧时人。乃合掌云。不审。过去诸佛。现在诸佛。未来诸佛。参退吃茶。
　　洞山门下。有时和泥合水。有时壁立千仞。你诸人。拟向和泥合水处见洞山。洞山且不在和泥合水处。拟欲向壁立万仞处见洞山。洞山且不在壁立万仞处。拟向一切处。见洞山。洞山且不在一切处。你不要见洞山。鼻索在洞山手里。拟瞌睡。也把鼻索一掣。只见眼孔定动。又不相识。也不要你识洞山。且识得自己也得。
　　举僧问云门。如何是和尚家风。云有读书人来报。诸德。千闻不如一见。又作么生见。只为分明极。翻令所得迟。
　　光剃头。净洗钵。好便住。恶便脱。好诸禅德。莫将世俗见。埋没道人心。
　　裈无裆袴无口。头上青灰三五斗。赵州老汉少卖弄。然则国清才子贵。家富小儿骄。其柰禾黍不阳焰。竞栽桃李春。翻令力耕者。半作卖花人。
　　但离虚妄。名为解脱。其实未得一切解脱。作么生是一切解脱。蓦拈拄杖云。关。又云。云门大师。在拄杖头上[跳-兆+孛]跳。还见翠岩眉毛么。若也不见。洞山为你注破。长庆来也。遂掷下云。吹笛打鼓普请看。
　　识情安排。工夫造作。一向攀缘。己事荒却。不信吾家正徧知。论劫莫能成正觉。喝一喝。
　　汾州莫妄想。俱胝竖指头。古今佛法事。到此一时休。休休。却忆赵州勘婆子。不风流处也风流。
　　放过一着。落在第二。仲春渐暄。景色明媚。一众高人。起居轻利。莫有不涉春缘底么。良久云。远道擎空钵。深山踏落花。
　　圣僧每日。入骨入髓。为诸人说。适来击鼓。重为宣扬。更待长老开口动舌。又堪作什么。老僧恁么道。也是为蛇画足。
　　此事如明珠在盘。不拨自转。有底拨不转。按不活。又争怪得老僧。要识明珠么。各自归堂吃茶。
　　腊月二十。新丰一众。衲僧巴鼻。滴水滴冻。
　　人贫智短。马瘦毛长。赵州云。我青州。做一领布衫重。七斤。师云。有年无德。洞山见兔放鹰。知生不知死。大众。欲出生死不涉有无大用现前。勿随言语。
　　佛法门中。有纵有夺。纵也。四五百条花柳巷。二三千处管弦楼。夺也。天上天下。唯我独尊。不纵不夺。又作么生。良久云。长把一声归去笛。夜深吹过汨罗湾。
　　华严座主到。云。法界者。一切众生之本体也。拈拄杖云。不是法界。是诸人。无始以来。灵明廓彻。广大虚寂之妙体。故此土他界。天堂地狱。六凡四圣。情与无情。同一无异。无坏无杂。由帝网之明珠。互相融通。更相涉入。可谓无边剎境。自他不隔於毫端。十世古今。始终不离於拄杖头上。若尔则何啻掷。大千於方外。纳须弥於芥中。而今百亿日月。百亿须弥。百亿世界。都在拄杖子里许。乃掷下云。掷在诸人面前。还见么信得及么。不思议解脱力。神通游戏。妙用现前。非假於他术。皆吾心之常分耳。喝一喝。下座。
　　头陁石。被莓苔裹。掷笔峰。遭薜荔缠。罗汉院。一年度三个行者。归宗寺里。参退吃茶。
　　你有拄杖子。我与你拄杖子。你无拄杖子。我夺却你拄杖子。大众。见钱买卖。莫受人瞒。知么。有利无利。不离行市。阿呵呵。却忆赵州勘婆子。不风流处也风流。
　　八月中秋。凉风萧索。衲僧去来。如云似鹤。山北山南有路通。一条拄杖横担却。是即是。觉不觉切忌随他老卢脚。喝一喝。
　　十月旦云。凡夫色碍。二乘空碍。菩萨色空无碍。目前万象森罗。理事融通自在。僧堂又添暖火。十方高人共会。不必更分彼此。同是一真法界。喝一喝。
　　今朝十月二十五。须知有法离言句。本明本妙不假修。一队古佛参堂去。
　　冬后一阳生。乾坤解通变。衲僧莫守株。彼此丈夫汉。日用天真活。人人自可见。如何都不顾。随他物所转。
　　衲僧门下。无非过量境界。自在禅定。乃喝云。岂不是过量境界。又謦欬云。岂不是自在禅定。阿呵呵。将此深心奉尘剎。是则名为报佛恩。
　　大众休得。也无了期。共来林下学无为。袈裟同肩一佛子。相逢能得几多时。
　　大众。古人道。尽大地是个解脱门。枉作佛法会却。何不见山是山。见水是水。归宗则不然。尽大地。是个解脱法门。不作知见解会。有时见山。不唤作山。有时见水。不唤作水。大众。彼此丈夫。莫受人瞒。
　　大众。佛法两字。彼此不着便。众中莫有师子儿么。不敢望你哮吼一声。使大众。一时顶门上眼开。且莫嚼他古人残羹馊饭。也得。归宗今日。瞒你诸人去也。拈拄杖掷下云。南山鳖鼻蛇。解弄者收取。喝一喝。
　　山门今日。供养罗汉。为十方檀越。酬还心愿。亡者生天。见存获福。召云。但只随例餐[饥-几+追]子。莫问人间短与长。复拈起拄杖云。我生已尽。梵行已立。所作已辨。不受后有。三界不柰伊何。堪受人天供养。这一队少丛林汉。总好与二十拄杖。喝一喝。
　　大众。彼我虽殊。根尘有异。然则性自平等。无平等者。平等尚无。况有不平等者。拈拄杖云。情与无情共一体处处皆同真法界遂掷下云。扑落非他物。且道。是什么物。喝一喝。
　　日往月来。大尽小尽。光阴已去。生死渐近。大众。总是祖师门下客。须知生死不相关。且道。归宗与么说话。还有过也无。良久云。父母不听。不得出家。
　　如来大师云。不能了自心。如何知正道。又寒山菩萨云。一念了自心。开佛之知见。大众。是什么。直下了取。拈拄杖云。阿谁不见。阿谁不知。知见分明。又击禅床云。阿谁不闻。阿谁不了。了心平等。若此观者。名为正观若他观者。名为邪观。卓一下。
　　船子下扬州。大地无寸土。蛇咬虾蟆声。更有众生苦。拈拄杖掷下云。今朝二十五。喝一喝。
　　一叶落天下秋。庐山山北到江州。掷下拄杖云。若知扑落非他物。须信纵横得自由。
　　今朝九月一。夜来霜气寒。当知门外路。一一透长安。喝一喝。
　　是日已过。命亦随减。如少水鱼。思有何乐。唯二乘禅定。寂灭为乐。是为真乐。学般若菩萨。法喜禅悦之乐。是为真乐。三世诸佛。慈悲喜舍。四无量心。为乐。是为真乐。石霜普会云。休去歇去。冷湫湫地去。是谓二乘寂灭之乐。云门云。一切智通无障碍。拈起扇子云。释迦老子来也。是谓法喜禅悦之乐。德山棒。临济喝。是三世诸佛。慈悲喜舍之乐。除此三种乐。不为乐也。且道。归宗一众。在三种内。三种外。良久云。今日庄主。设饡饭表衬。参退吃茶。
　　十方同聚会。个个学无为。此是选佛场。心空及第归。大众。总是选佛之人。既到归宗门下。须是一个个。心空及第归。不可作长行粥饭僧。彼此出家离世俗。谁言祖独有南能。
　　灵光洞耀。迥脱根尘。体露真常。不拘文字。此是百丈大智禅师。举扬。大众作么生。良久云。在家疑是客。别国却为亲。喝一喝。
　　今朝三月十五。又是月圆当户。祖意教意同别。且看鸡寒上树。拈拄杖云。春无三日晴。夏无十日雨。复掷下云。处处绿杨堪系马。家家门底透长安。喝一喝。
　　开马祖塔云。放过一着。落在第二。有利无利。不离行市。家家门外绿杨垂。不独春风拆桃李。马祖堂开。二月初二。触目遇缘。法门大启。不如归去来。良久云。向什么处去。马祖堂中烧香罢。僧堂里吃茶。
　　大巧若拙。大辩若讷。师云。达人到此。身心一如。身外身外无余。十方世界。只在目前。
　　一年十二月。倐忽又临头。人渐老。水长流。世有何人便肯休。休休。不如归去来。自有无绳水牯牛。喝一喝。
　　出家沙门。清净佛子。莫於袈裟下。失却人身。古人道了即业障本来空。未了应须偿宿债。且道。袈裟下。了个什么。便业障本来空。未了个什么。便须偿宿债。出家门中。也须子细。不得莽卤。一等行脚。离乡别井。出一丛林。入一保社。寻访善知识。决择生死。直须子细。假饶了得。我更问你。只如僧问云门。二祖是了未了。门云。确。众中作么生商量。时中如何受用。大众。要会么。昨日化主归山。一年在外。化导不易。有利无利。不离行市。喝一喝。

　　法界三观(六)

　　色空无碍。如意自在。万象森罗。影现中外。出没去来。此土他界。心印廓然。融通广大。
　　理事无碍。如意自在。倒把须弥。卓向纤芥。清净法身。圆满土块。一点镜灯。十方海会。
　　事事无碍。如意自在。不动道场。十方世界。东涌西没。千差万怪。火里蝍蟟。吞却螃蠏。
　　事事无碍。如意自在。手把猪头。口诵净戒。趂出淫坊。未还洒债。十字街头。解开布袋。
　　事事无碍。如意自在。拈起一毛。重重法界。一念徧入。无边剎海。只在目前。或显或晦。
　　事事不知。空色谁会。理事既周。铁船下海。石火电光。咄哉不快。横按镆铘。魔军胆碎。

　　颂古
　　僧问首山。佛法的的大意。云楚王城畔水东流

　　楚王城畔水东流。树倒藤枯笑不休。好是自从投子后。更无人解道油油。

　　临济三顿棒(二)

　　资粮更不着些些。岐路年深恐转赊。直下痛施三顿棒。夜来依旧宿芦花。
　　便言佛法无多子。大丈夫儿岂自乖。胁下两拳明有信。不从黄檗付将来。

　　僧问风穴。如何是佛。云杖林山下竹筋鞭

　　杖林山下竹根鞭。水在深溪月在天。良马不知何处去。阿难依旧世尊前。

　　百丈再参

　　客情步步随人转。有大威光不能现。突然一喝双耳聋。那咤眼开黄檗面。

　　兴化打克宾

　　丈夫当断不解断。兴化为人彻底汉。已后从渠眼自开。棒了罚钱趁出院。

　　野狐

　　不落藏锋不昧分。要伊从此脱狐身。相逢尽道休官去。林下何曾见一人。

　　因事

　　祖师心印铁牛机。直要当锋决是非。掣电未收轰霹雳。相逢谁是丈夫儿。

　　隐山璨和尚语　　　　嗣退庵空

　　上堂。会庆节云。过去释迦已往。当来弥勒未来。现在。
　　我皇诞生。便是无量寿佛。发号施令。头头摩竭真机。拱手垂衣处处普光明殿。直得尧风荡荡。舜日高明。风以时。雨以时。鼓腹游。唅哺嬉。东村王大翁。醉酒卧街。起来大笑一声曰。帝力於我何有哉。不知手之舞之。足之蹈之。是则是。且道。今朝祝　圣。应时及节一句。作么生道。九重深处　龙颜悦。森罗万象尽山呼。
　　师淳熙元年。二月十七日。力丐退。汪尚书再出帖。委通判。同僧司。请回。二十四日入院。指座云。隐山无量罪过。复被公文追到。要得重整颓纲。不免再升此座。
　　登座。祝　圣罢。再拈香云。山僧兹者卸下道傍檐子走入深山。拟待要追还旧观。无端被判府阁学尚书依旧牵挽出来如马再搭鞍牛重拽磨。苦苦难说。如今也不可放过。却为他。拈出一炷栴檀无价之香。祝其台算。非是上酬厚德。且要一拳一踢。彼此分明。
　　遂就座　乃云。昔日石塔长老。为苏东坡而少留。今朝新下生。为汪尚书而走转。一动一静。本实无心。或去或来。有何朕迹。盖贤太守。既是力作法门主。则衲僧家。何苦硬把死蛇头。要须看风使帆。岂可钉桩摇橹。况我判府阁学尚书。力摅忠悃。亲结主知。方膺睿眷以弥隆。力上祠章而不允。满斯氏借宼之愿。继昔人歌廉之谣。如此则璨上座。不免拽转船头。再开铺席。向洛阳江边。重札硬寨。荷杨歧担子。而复展家风。把断衲子要津。捏定诸方鼻孔。使三世诸佛。依前乞命。教历代祖师。相顾攒眉。丛林永永太平。法眼看看灭尽。是则是。且道我判府阁学尚书。外护提携之恩。作么生报。良久云。愿祈台算等须弥。永弼吾皇扶至化。更有一颂。举似大众。心心急要入岩隈。不合谈禅信口开。引得王臣多爱重。遮回又被捉将来。
　　佛生日云。瞿昙两脚方踏地。点胸点肋。说道理。直饶说得到驴年。看来总落第二义。且道。作么生是第一义。下座。与汝诸人。同登宝殿。泼一杓恶水。
　　报恩门庭。别无道理。长连床上。大众努觜。本无佛法可商量。亦不坐在鬼窟里。蓦然洗面摸着鼻。便知得饭元是米。更若迟迟疑疑。白云千里万里。
　　上元日云。昨夜三更后。报恩寺里一件事。也是差异。佛殿上灯笼。放大光明。烁破天帝释面。安乐山神忍痛不禁。出来大叫一声曰。苦苦。土地神怕怖慞惶。走去。门前石狮子鼻孔里藏身。却见众寮中。几个禅和。先在彼中。团圞打坐。商量古今。一个道。青州布衫。为甚么。只重七斤。一个道。杨岐驴子。为甚么。只有三只脚。一个道。休说这个。且道麻姑山上唐朝松。为什么。轮轮囷囷。屈屈曲曲。被土地神喝一喝云。你这一队漆桶。为什么不去观灯。却来这里。胡言汉语。不胜懡[怡-台+罗]。相趂归来。僧堂中打坐。报恩门下。被他恁么相钝置。今早本要呼来。对众行遣。得露柱劝。一时休了。如今升座之次。不免举似大众。且道。是真实耶。是脱空谩语耶。试断看。若断不得。巡堂去。
　　风和日暖。牡丹生卵。露柱吹笙。灯笼拍版。城上游人。三杯两盏。报恩禅和。努觜不管。一念不生。前后际断。踢倒巩县茶瓶。打破饶州瓷碗。
　　隐山夜来梦吃颠。筑着脚指头出血。就地摸得丽水金。元来却是新罗铁。翻身撞倒凤凰峰。赤面山神惊吐舌。唤起前庵卧如来。休来向这里入灭。一棒打杀麻姑仙。说甚长生真秘诀。叮咛五通与三郎。切莫向李太白说。为什么莫向他说。怕他俗士不甘。打你头破脑裂。
　　夺得胡儿马便休。何须抵死觅封侯。草鞋直挂龙床角。争似山间煨芋头。
　　举湛堂准和尚颂云。暑往寒来春复秋。夕阳西去水东流。人生三万六千日。梦电光阴飒尔休。急急修。急急修。如今政是结交头。晚禾莫待秋后种。一阵严霜便失收。
　　师举了。呵呵大笑云。湛堂恁么说话。恰似十字街头五更初。唤□起来念弥陀底老头陀气象。急急修。急急修。掩彩杀人。隐山今朝。因晚禾可望。戏作一颂。身世悠悠不系舟。莫将闲事挂心头。休言佛法无人会。且说晚冬又倍收。又倍收。蚁穴百年能几久。龟肠一饱更何求。大众拍手唱啰哩。算得生来不解愁。
　　重阳云。箭穿杨叶未为亲。透得金尘有几人。多谢汾阳曾说破。重阳九日菊花新。
　　拈起拄杖云。昨夜三更后。遮个木上座。来方丈里问云。和尚明日当参。作么生说禅。隐山伫思。渠云。某甲教和尚道。法不孤起。仗境方生。石女穿靴织。木人带帽耕。猢孙倒上树。乌龟弄尘行。时人要会个中意。新罗夜半日头明。隐山向佗道。也好聻。今朝起来懒倦。只依佗所说。举似大众。少间请他。来方丈里。点一盏茶赏他。
　　天下老隐山。丑怪百千状。不依本分说禅。一向横拈竖放。有时放夜市於蟭螟眼中。有时驾铁船於须弥顶上。有时倒骑骏马骤高楼。有时轻引藕丝牵大象。证鳖成龟。唤三作两。黑豆换人眼睛。偏做遮般伎俩。汝等诸人。作么生凑泊。作么生近傍。去底一任紧。峭草鞋。来底未许拗折拄杖。为什么如此。泉山善法堂前。政要草深一丈。
　　雪下云。天工剪水作花飞。为瑞为祥也大奇。管取明年禾麦熟。山河大地尽光辉。千树万树银花结。也是普贤呈丑拙。谢三郎在南台江。手指东山笑不歇。且道。他笑个什么。狮子峰高万丈。变成露地白牛。
　　以拂子。打一圆相云。大众还会么。捏不成团拨不开。衲僧一见莫轻猜。今朝为汝明明说。花奴花奴吃饭来。
　　谢休知客。
　　举禅月休禅师。在石霜。充典座。一日张拙入山。访石霜。见其形貌枯悴。语言平淡。遂不喜之。拂袖而下。到知客寮。见禅月。齐己。太布衲。议论琅琅。张乃问曰。三人中。何不推一人。作长老。禅月知张之意。轻於石霜。乃曰。堂中五百众。似卑僧者。二百五十。胜卑僧者。二百五十。堂头和尚。乃肉身菩萨。张闻此语。再整威仪。祇见石霜。一言之下。发明大事。
　　圣泉山中。今请得个知客。名字适然相同。议论也有些子。非晚。有这般措大。入山问着隐山老汉。知客也与么对他时。定是痛与三十。即时赶出三门。为什么如此。释迦弥勒是他奴。二十年来心胆粗。甘与魔王为眷属。休将恶语张荼糊。

　　妙湛慧和尚语　　　　嗣法云大通

　　上堂云。板韵才终。鼓声三迭。人天交接。龙象回旋。祖佛家风。一时漏泄。到这里。不肯休去。又更踏步向前。致使击玉敲金。翻作葛藤露布。以拄杖一划云。划断了也。末后句。作么生道。良久云。驴事未去。马事到来。卓拄杖。下座。
　　拈起拄杖云。天地一指。万物一马。踏倒系驴橛。清风满天下。庄生亦是悠悠者。
　　叶尚书宅。设斋。请升座。
　　师云。玄机未兆。影响难寻。一句才宣。十方普应。所以圆音落落。该亿剎以顿周。主伴重重。极十方而齐唱。乃拈起拄杖云。拄杖子说法。衲僧听。衲僧说法。拄杖子听。乃至。墙壁瓦砾说。森罗万象听。森罗万象说。墙壁瓦砾听。不是神通妙用。亦非法尔如然。要会么。牛皮鞔露柱。露柱啾啾叫。凡耳听不闻贤圣嘻嘻笑。住住。不是韶阳门下客。便随船子下杨州。
　　举。开口不开口。切忌犯灵叟。智海无这个忌讳。要开便开。要合便合。要打便打。要喝便喝。一切智通无障碍。十方世界横该抹。灵叟灵叟。快活快活。
　　谢首座书记云。透得荆棘过。枯木堂中第一座。拈得笔头挥。长连床上第二机。拈起拄杖云。这个是第几机。良久云。若向个中论胜劣。得便宜是落便宜。卓一下。
　　举教中道。何者名为义。应当秘密说。山僧今日。不负从上诸圣。对人天众前。待为诸人。作秘密说。良久云。上大人丘乙己。化三千。七十士。还会么。会乃佳作仁。不会。可知礼也。
　　山僧二十年前。横担拄杖。独步四方。自谓尽十方世界。觅个伴侣。不可得。后来无端。披毛带角。向荒草里走。有时随波逐浪。看楼打楼。有时向三家村里。东卜西卜。世间鄙事。无不为之。如今到这里。摘脱不下也。拈起拄杖云。适值五兆在手。更为诸人掷一卦看。乃抛下云。还会么。吉无不利。
　　青春易过。白日难留。始见新年。又将一月。生死事大。人皆知之。了得生死。能有几个。拈拄杖云。拄杖子。了得死生。古今日月。磨砻他不得。天堂地狱。笼罩他不得。六道四生。留连他不得。祖师言句。羁绊他不得。如师子王。自在无畏。哮吼一声。群狐屏迹。遂横按拄杖云。有时横按孤峰顶。铁眼铜睛不敢窥。
　　一法既通万法无碍。拈起箍篱。放下布袋。
　　显亲上堂打鼓说禅。北郁单越合掌顶戴。乃高声赞言。稽首如空无所依。只个世间观自在。咄。是何言欤。
　　正说知见时。知见俱是心。当心即知见。知见即如今。咄。用许多葛藤。作么。但管风以时雨以时。时和岁稔。主上无为。亦不用麒麟出现。凤凰来仪。自然农夫鼓。舞野老熙怡。若问承何恩力。但道。百姓日用而不知。
　　闰年节候晚。六月始梅蒸。一番云过一番雨。半日阴来半日晴。草鞋烂却浑闲事。苦是禅人眼不醒。蓦拈拄杖云。大众。惺惺着。后五日去。免被拄杖子热瞒。卓拄杖。下座。
　　闻声悟道。见色明心。虾蟆塞破衲僧耳朵。梅雨滴烂诸人眼睛。东西不辨。南北不明。争似今朝见天日。水自流兮山自青。

　　金粟智和尚语　　　　嗣天童宏智
　　上堂

　　真空不空。寥寥无影树头月。真色非色。隐隐不萌枝上花。威音路外芬芳。凤无依倚。空劫已前照耀。鹤不停机。更须一色功圆。便得同中有异。同中异。直下承当休拟议。夜来明月照芦花。鹤鹭并头踏雪睡。
　　见色见心。檐际庭花喷火。非心非色。溪边嫩柳含金。只如水冻鱼潜。雪寒人健。又作么生。莫守寒岩异草青。坐着白雪宗不妙。
　　举。僧问曹山。三界扰扰。六趣昏昏。如何辨色。山云。不辨色。僧云。为什么不辨色。山云。若辨色。即昏昏也。
　　师拈云。辨不辨。昏不昏。打破盆子。只论盆。千里远山烟树。数家沙鸟渔村。夜深月与湖光浑。天水茫茫绝点痕。
　　深夜虚堂露气佳。氷霜着月没痕瑕。木人打破琉璃椀。走过新罗始到家。
　　一不成。二不是。火云堆里秋风起。堪笑耘田车水翁。手脚忙乱同儿戏。同儿戏。有巴鼻。但得丰年贺太平。四海五湖皇化里。
　　动时常寂寂。静处活鱍鱍。动静两俱忘。佛祖何处着。蓦地梦回头。长天飞一鹗。春风有时好。春风有时恶。不得春风花不开。花开又被风吹落。错错错。蒸饼元来是面作。
　　举。古德道。幽鸟语如篁。柳垂金线长。云收山谷静。风送杏花香。难然如是。没量大人。到这里。一时被时境转了。可惜葛藤绊倒。且道。金粟有什么长处。幽鸟语如篁。有耳如聋。柳垂金线长。有眼如盲。云收山谷静。截断意根。风送杏花香。拽回鼻孔。到这里荐得。可谓一根既返源。六门成解脱。其或未然。禹力不到处。河声流向西。

　　赞天童觉和尚

　　乌顶雪眉。云踪鹤态。貌出正偏。见非向背。芙蓉月照兮。太白峰高。丹凤翔空兮。琼林玉碎。觌面分明。两彩一赛。

　　已庵深和尚语(附)　　　　嗣中竺痴禅妙

　　上堂。风萧萧。叶飘飘。云片片。水茫茫。江干独立向谁说。天外飞鸿三两行。
　　龙生龙。凤生凤。老鼠养儿缘屋栋。达磨大师不会禅。历魏游梁乾打閧。
　　端午云。桃符休钉。艾人莫缚。太虚无云本自寥廓。大家拊掌归去休。拟议思量错错错。
　　维摩默然。普贤广说。历代圣贤。互呈丑拙。君不见。落花三月子规啼。一声声是一点血。
　　一九二九。相逢不出手。三九二十七。篱头吹觱篥。翻忆小释迦。双手抱屈膝。知不知。实不实。摩诃般若波罗蜜。
　　东村王老夜烧钱。百万雄兵带甲眠。四塞八蛮皆镇静。大家拊掌贺尧年。

　　续刊古尊宿语要集第二
　　续刊古尊宿语要第三集　日
　　杨岐会禅师语(前录[(冰-水+〡)*又]不尽者)　　　　嗣慈明
　　上堂

　　僧问。如何是祖师西来意。师云。檐头不负书　师乃云。心生种种法生。心灭种种法灭。卓拄杖云。大千世界百杂碎。捧钵盂。向香积世界。吃饭去也。
　　一切法皆是佛法。佛殿对三门。僧堂对厨库。若也会得。担取钵盂拄杖。一任横行天下。若也不会。更且面壁。
　　僧问。如何是佛。师云。贼是人做　师乃云。万法是心光。诸缘唯惟晓。本无迷悟人。只要今日了。山河大地。有什么过。山河大地。目前诸法总在诸人脚跟下。自是诸人不信。可谓古释迦不前。今弥勒不后。杨岐与么。可谓买帽相头。
　　心是根法是尘。两种犹如镜上痕。痕垢尽时光始现。心法双忘性即真。拍禅床云。山河大地。何处有了。且作么生道得。不受人瞒底句。若也道得。向十字街头。道将一句来。如无。杨岐今日失利。
　　一尘才起。大地全收。拈拄杖云。须弥山上走马。大洋海里[跳-兆+孛]跳。闹市中。忽撞着这个。是人知有。且道。黑地里穿针一句。作么生道。良久云。寻常不欲频开口。为是浑家着衲衣。
　　心随万境转。转处实能幽。随流认得性。无喜亦无忧。复云。天堂地狱。[(ㄇ@(企-止))/卓]却你头。释迦老子。左你脚跟下。当明对暗。时人知有。闹市里把将鼻孔来。还有道得么。试出来。与杨岐出气。如无。杨岐今日失利。
　　僧问。祖师面壁。意旨如何。师云。西天人不会唐言。僧云。昨日雨落。今日天晴。是人道得。请和尚。出格道一句。师以两手捺膝坐。僧云。尽力道。只道一半。师云。分身两处看。僧指侍者云。和尚为什么不着鞋。师云。这漆桶。僧礼拜归众　师乃云。外道问佛。不问有言。不问无言。世尊良久。外道赞叹。世尊大慈大悲。开我迷云。令我得入。外道去后。阿难问世尊云。外道见个什么。便道。令我得入。世尊云。如世良马见鞭影而行。
　　师云。道吾师兄云。世尊只眼通三世。外道双眸贯五天。道吾师兄。善则善矣。甚与古人出气。杨岐道。金鍮不辨。玉石不分。大众要会么。世尊辍己从人。外道因斋庆赞以拄杖卓一下。喝一喝。
　　杨岐一诀。凡圣路绝。无端维摩。特地饶舌。
　　落雕之箭。斩蛟之剑。主将自败。抱马拖旗。有人向安家立国处。道将一句来。良久云。大平本是将军致。不许将军见太平。
　　俗人问。人王与法王相见。合谈何事。师云。钓鱼船上谢三郎。进云。此事已蒙师指示。云盖家风。事若何。师云。幞头衫帽。脱当酒钱。进云。忽遇客来。将何祇待。师云。三盏两盏犹闲事。醉后郎当笑杀人　师乃云。一切法皆是佛法。拍禅床云。山河大地百杂碎。还我佛法来。良久云。何似生辽天鹘。万重云只一突。
　　无边剎境。自他不隔於毫端。十世古今。始终不离於当念。拍禅床云。释迦老子。年多少。还知么。若也知得。人间天上。出入自在。若也不知。云盖自道。怛萨诃竭二千年。
　　云盖传箭令下。释迦老子。为先锋。菩提达磨。为殿后。阵势既圆。天下太平。且道。不动步一句。作么生道。良久云。不经一事。不长一智。
　　天得一以清。地得一以宁。君王得一。以治天下。衲僧得一。且作么生。良久云。钵盂口向天。
　　心随万境转。转处实能幽。拍禅床一下云。释迦老子。被蟭。螟虫。吞却了也。且喜天下太平。喝一喝。
　　是法住法位。世间相常住。释迦老子。鼻孔辽天。楼至如来。两脚踏地。且道。两个汉。还有过也无。良久云。犬子便吠。牛子牵犁。衲僧与么。未模着皮。
　　弥勒真弥勒。分身千百亿。时时示时人。时人俱不识。师乃掷拄杖。便归方丈。
　　万法本闲。唯人自闹。以拄杖卓一下云。大众。好看火烛明。眼人前。不得错举。
　　举盘山道。向上一路。千圣不传。师云。口上着。又云。学者劳形。如猿捉影。师云。盘山与么道。以己妨人。
　　一日。数人新到相看。师云。阵势既圆。作家战将。何不出来。与云盖相见。僧打一坐具。师云。作家师僧。僧又打一坐具。师云。一坐具。两坐具。又作么生。僧拟议。师乃背面立。僧又打一坐具。师云。你道。云盖话头。在甚么处。僧云。在这里。师云。三十年后。自悟去在。云盖在上座手里。且坐吃茶。
　　师又问。夏在甚处。僧云神鼎。师云。早知上座神鼎来。更不敢借问。
　　师次日早参云。昨日数人新到。打云盖三下坐具。恰似有个悟处。遂举前话了。乃云。云盖败阙处。诸人总知。新到得胜处。诸人还知么。若也知得。出来。与云盖出气。若也不知。明眼人前。不得错举。
　　师访孙比部。值判公事次。部云。下官被王事所牵。无由免离。师云。此是比部愿力弘深。广利群生。部云。未审如何。师云应现宰官身。广弘悲愿深。为人重指处。棒下血霖霖。
　　比部因颂有省。乃归小厅坐次。却问。下官每日持斋吃菜。还合诸圣也无。师以颂赠之曰。孙比部孙比部。不将酒肉污肠肚。侍仆妻儿浑不顾。释迦老子是谁做。孙比部孙比部。
　　琏三生至。师云。寒风凛冽。红叶飘空。祖室高流。朝离何处琏云。斋后离南源。师云。脚跟下一句。作么生道。琏以坐具摵一摵。师云。只者个。更别有在。琏作抽身势。师云。且坐吃茶。
　　师问僧。落叶飘飘。朝离何处。僧云。南源。师云。脚跟下一句。作么生道。僧云。愁人莫向愁人说。师云。杨岐专为举扬诸方去也。僧云。是什么心行。师云。不得杨岐赞叹。僧拟议。师云且坐吃茶。

　　自赞

　　口似乞儿席袋。鼻似园头屎杓。劳君神笔写成。一任天下卜度。
　　似驴非驴。似马非马。咄哉杨岐。牵犁拽把。
　　指驴又无尾。唤牛又无角。进前不移步。退后岂收脚。无言不同佛。有语谁斟酌。巧拙常现前。劳君安写邈。

　　白云端和尚语　　　　嗣杨岐
　　上堂

　　开堂。拈香祝　圣罢。次拈香。奉为过现未来。大觉海中。有利於含生。一切圣贤。及生平所参见。诸善知识。众中衣钵道友。曾有一言一句。布施我者。师僧父母。一切恩门。聊伸报谢　又拈香云。且道。为什么人。若有。所为所为。雪上加霜。若无所为。过莫大焉。奉为先住杨岐。后住云盖。亲见慈明来底。老古锥。谁知道。今日向这里。抛三放两去也。
　　遂坐。圆通讷和尚白槌毕　师乃顾视左右云。便与么散去。自古自今。如麻似粟。若言更有如何若何。曹溪一路平沉。所以从上诸圣。皆向火焰里。出来垂手。只要一切人。眼横鼻直去。今日众中。有大家垂手者么。出来　僧问。欲行千里。一步为初。如何是最初一步。师云过这边立　问。人天交接。两得相见。如何是相见底事。师云。争敢相谩　师乃云。问话且止。问之与答。俱是赢得边事。古者道。动则起生死之本。静则沈昏醉之乡。动辑双泯。则落空亡。动静双收。则颟顸佛性。到这里。直得穷天玄辩。竭世枢机。用一点不着。独有山僧。今日幸遇太平世界。得路便行。不惧他人笑怪。所以道。此事。上在诸佛分上。不曾增一毫。下在一切含生分上。不曾减一毫。只为一念迷妄。背觉合尘。轮转三涂。暂无休息。遂劳我竺。乾本师。於大解脱海中。强涌玄波。三乘教外。直指人心。见性成佛。且道。今日如许多葛藤。阿那里是直指处。若向长老口边觅。大似贪观天上月。忘却室中灯若向不言不语处会。直得尽大地。亡锋结舌。只是个无孔铁槌。有什么用处。到者里。还有知音者么。良久云。只见白云飞散尽。不知明月落谁家。
　　次日。举雪窦道。偶续灵锋照夜灯。遽泛铁船下沧海。承天此者。也随例泛一只铁船。文殊普贤。为招头把拖。观音摩诘。为打篙摇橹。承天只管坐地看杨州。既然如是。且道将什么。报答诸人。良久云。谁知远烟浪。别有好思量。
　　到圆通。僧问。二师相见。合谈何事。师云。六耳不同谋。僧云。谢师答话。师云。听事不真。唤钟作瓮。僧便喝。师云过　乃云。秋江清浅时。白鹭和烟岛。良哉观世音。全身入荒草。大众。承天未出世时。或有一个半个衲子相疑着。谁知道出世后。直得无言可说。无理可伸。然虽如是。犹赖得侯溪主人在。何谓如此。千古万古无人知。眼里瞳儿看马骑。
　　到归宗示。真性心地藏。无头亦无尾。应缘而化物。方便呼为智。大众。承天此者。来礼拜归宗师叔。师叔若行一丈。承天也行一丈。师叔若行一尺。承天也行一尺。何谓如此。得风流处且风流。有般汉。到这里道。耶舍塔高金轮峰峻。眨眼回头。早是鹞子过新罗。似恁么。还称得老师叔也无。不见道。打面还他州土麦。唱歌须是帝乡人。然虽如是。三十年后。清平过水。
　　到开先云。莫行旧时路。莫挂本来衣。如今有人。向锋刀上横身。火焰里出手。尽是劳而无功。岂可更担水向河头卖。然虽如是。若教嫫母临明镜。也道不劳红粉施。
　　到栖贤云。承天自开堂后。便安排些葛藤。来山南。东葛西葛。却为在归宗开先。一时打迭却了也。今日到三峡会里。大似临嫁医瘿。卒着脚手不辨。幸望大众不怪。伏惟珍重。
　　岁旦云。今日普天之下。尽添一岁。且道。水牯牛。还添也无。添与不添且致。且道。牯牛鼻孔重多少。若知得他鼻。孔斤两分明。一任侵他人苗稼。若也未然。腊月三十日。莫道春来草自青。
　　乾坤之内。宇宙之间。中有一宝。秘在形山。大众。眼在鼻上。脚在肚下。且道。宝在甚处。乃云。人面不知何处去。桃花依旧笑春风。
　　文殊起佛见法见。被世尊贬向铁围山。大众。世尊一期。也似争小失。大有失大人之相。如今若有人。向承天这里。起佛见法见。承天终不敢动着他。何谓如此。但得雪消去。自然春到来。
　　上士问道。勤而行之。中士闻道。如存若亡。下士闻道大笑之。大众。若约衲僧门下。却许他大笑底。有些骨气。何谓如此。众眼难瞒。
　　竖起拄杖云。剑刃上[跳-兆+孛]跳。却横按拄杖云。微尘里走马。劳劳去复来。个是知音者。掷拄杖。下座。
　　戢玄机於未兆。藏冥运於即化。大众。如今禅和子。一个个出来。气宇如王。问着辩泻悬河。有甚柰何处。忽若解按下云头。听承天说。些将有如无话。往往方知道打鼓弄琵琶。相逢两会家。然虽如是。禹力不到处。河声流向西。
　　今朝至节。一阳生於此日。拈起拄杖云。且道。这个作么生。便恁么构得。且恁么应时纳祜。若数至大年朝。前头大有雪在。所以承天。十度发言九度休。何谓如此。当门不用栽荆棘。后代儿孙惹着衣。然虽如是。三十年后。太公钓鱼。
　　若常似今日。承天谩得诸上座。若不似今日。承天谩诸上座不得。何谓如此。党理不党亲。
　　入林不动草。入水不动波。入鸟不乱行。大众这个是把缆放船底手段。且道。衲僧家。合作么生。以手拍禅床一下云。掀翻海岳求知己。拨动乾坤见太平。
　　卓拄杖云。一沤生波澜始。又卓云。一沤生文殊起。又卓三下云。这个又作么生。良久云。谁知远烟浪。别有好思量。
　　佛身无为。不堕诸数。且道。六入。十二缘。十八界。乃至八万四千法门。从甚处来。以手拍禅床云。好女不着嫁时衣。
　　举僧问投子。不断烦恼。而入涅盘。时如何。投子作色云。这个师僧。好发业杀人。
　　西堂别云。家家观世音。
　　大众。投子可谓善解量才。西堂可谓善解补职。如今忽有人。问圆通。不断烦恼。而入涅盘。时如何。即向伊道。青山绿水。短棹孤舟。
　　僧问。牛头未见四祖。为甚百鸟含花献。师云。世情看冷暖。人面逐高低　如何是佛。师云。镬汤无冷处。如何是西来意。师云。乌飞兔走　乃云。若立一尘。家国兴盛。野老嚬蹙。不立一尘。家国丧亡。野老安贴。大众且道。立即是。不立即是。良久云。心不负人。面无惭色。以手拍禅床一下云。参。
　　生死交谢。寒暑迭迁。有物流动。人之常情。肇法师。刚然不知有不为物之流动者。作么生是不流动者。良久云。大尽三十日。小尽二十九。
　　叶落归根。来时无口。大众。祖师可谓善解借手行拳。有般汉。往往便道。言犹在耳。不见道。子期去不反。浩浩良可悲。不知天地间。知音复是谁。
　　鸟有双翼。飞无远近。道出一隅。行无前后。你衲僧。寻常放匙把筯。尽道知有。及至上岭时。为什么却气急。不见道。人无远虑。必有近忧。
　　江月照松风吹。到这里。还有不漏网者么。良久云。皇天无亲。
　　释迦老子。有四弘誓愿。烦恼无边誓愿断。法门无边誓愿学。众生无边誓愿度。无上菩提誓愿成。法华亦有四弘誓愿。饥来要吃饭。寒来要添衣。困时伸脚睡。热处要风吹。
　　初住法华晚小参。中闲举杨岐问慈明。幽鸟语喃喃。辞云入乱峰。时如何。明云。我行荒草里。汝又入深村。岐云。官不容针。再借一问。明便喝。岐云。好一喝。明又喝。岐亦喝。明连喝两喝。岐遂礼拜退。
　　师云。大众。须知悟了遇人底。向十字街头。与人相逢。劫在千峰顶上握手。千峰顶上相逢。却在十字街头握手。山僧曾有颂云。他人住处我不住。他人行处我不行。不是与人难其住。大都缁素要分明。
　　开堂上堂。问答罢。乃云。昔日灵山会上。世尊拈花。迦叶微笑。世尊道。吾有正法眼藏。分付摩诃大迦叶。流传母令断绝。至于今日。若是正法眼藏。释迦老子。自无分。将什么分付。将什么流传。诸人分上。各各自有正法眼藏。每日起来。是是非非。分南道北。种种施为。尽是正法眼藏之光影。此眼开时。乾坤大地。日月星辰。森罗万象。只在目前。不见有毫厘之相。此眼未开时。尽在诸人眼睛里。已开者。不在此限。未开者。山僧为诸人。开此法眼藏。看。乃竖起两指云。看看。若见得。事同一家。其或未然。不免重说偈言。诸人法眼藏。千圣莫能当。为君通一线。光辉满大唐。须弥走入海。六月降严霜。法华恁么道。无句得商量。既满口说了。为什么无句得商量。喝一喝云。分身两处看。
　　如我按指海印发光。拈拄杖云。山河大地。水鸟树林。情与无情尽向拄杖头上。作大狮子吼。演说摩诃大般若。且道。天台南岳。说什么法门。南岳说洞山五位修行。君臣父子。各得其宜。莫守塞岩异草青。坐断白云宗不妙。天台说临济三玄三要。四料拣。一喝分宾主。照用一时行。要会个中意。日午打三更。庐山出来道。你两个汉。正在葛藤窠里。不见道。欲得不招无间业。莫谤如来正法轮。此三个汉。见解。若上衲僧秤子上秤。一个重八两。一个重半斤。一个不直半分钱。且道。那个不直半分钱。但愿春风齐着力。一齐吹入我门来。
　　举金銮一日。在厨前。见典座。便问。典座。变生成熟。即不无典座。离却木杓道将一句来。座无语。
　　后令僧入室。代语。皆不契。乃自代云。羊羹虽美。众口难调。
　　大众且道。金銮离得木杓也未。法华即不然。离却木杓一句。作么生道。人情若好。吃水也肥。
　　今年雨水非常足。管取秋来天下熟。牧童齐唱太平歌。笑杀东村王大叔。
　　合肥请师。不赴。回山云。不住城隍果所期。山花山鸟又同嬉。石泉昨夜窗前过。何事清声胜旧时。卓拄杖三下。
　　玄沙因误吃药。徧身红烂。僧问。如何是坚固法身。沙云。脓滴滴地。
　　天衣怀和尚。颂云。滴滴通身是烂脓。钓鱼船上展家风。时人只见丝纶上。不见芦花对蓼红。
　　亦曾有人。问法华。如何是清净法身。只答他道。屎臭熏天。又云。莲花叶上化生儿。且道。与古人是同是别。法华亦有颂。屎臭熏天亦偶然。法华争敢为君宣。鼻中若有通天窍。一任横行不着穿。
　　举雪窦道。春山迭乱青。春水漾虚碧。寥寥天地间。独立望何极。乃回顾侍者云。还有人守方丈么。云有。自云。作贼人心虚。
　　雪窦老人。放去收来。有舒惨乾坤之手。然虽如是。何似乾坤收不得。尧舜不知名。法华忍俊不禁。当为古人出气。山樱火焰辉。山鸟歌群滑。携手不同途。任他春气发。有天有地来。几个眼睛活。法华暂出。不着问侍者守方丈。便下座。
　　结夏云。安居之首。禁足为名。禁足之意。意在进道护生。衲僧家。有何生而可护。何道而可进。唾一唾。唾破释迦老子面门。行一步。踏断释迦老子脊骨。犹是随行逐队汉。未是本分衲僧。如何是本分衲僧。无限风流慵卖弄。免教人指好郎君。
　　日淌万两黄金。法华门下不着。直饶不直半分钱。正入得法华门。未升得法华堂。入得法华室。且道。什么人升得法华堂。入得法华室。[吃-乙+小]。眼生三角。头峭五岳。
　　法华收得三般希奇之宝。寻常少曾拈出。今日麻头谷头进发。不免将出。奉送诸人。拈拄杖。卓三下云。前头第一不得擘破。又须分教两平。纵遇南番舶主。也须换却眼睛。
　　闻声悟道。见色明心。展两手云。有么有么。又摇手云。无也无也。乃云。曾经大海休夸浪。除却巫山总是烟。拍禅床一下。
　　此事如在万丈崖头相似。总知道。放手着。便扑到底。只是舍命不得。法华今日。不动着一毫头。教诸人。到底去。乃掷下拄杖。下座。
　　学道先须且学贫。学贫贫后道方亲。一朝体得成贫道。道用还同贫底人。法华虽与古人同路行。且不与古人同路归。何谓如此。自住个小院子。客来并无施设。无可咬嚼。赖得下面有人撑拄。逐日且盖覆得过。可谓山花不废栽培力。自有春风管带伊。
　　施主舍法衣。云。龙披一缕。金翅不吞。当时若一口吞尽。岂不天下太平。且道。那个是吞不尽底。拈起法衣角。示众云。者个。岂不是吞不尽底。还见么。等闲挂在肩头上。也胜时人着锦衣。
　　住龙门。僧问。如何是龙门境。师云。到者方知。如何是境中人。师云。两脚拄地　乃云。见闻不脱。如水中月。山色水声。名花异鸟。满眼满耳。作么生说个脱底道理。要会么。畅畅。释迦老与无伎俩。休休。龙门山水天下幽。夜来一觉到天明。得风流处且风流。
　　一切声是佛声。一切色是佛色。释迦老子。诳惑人家男女。陷在阿鼻大地狱中。至今分说不下。拈起拄杖云。太湖县里屠儿。项大伯。今日向龙门拄杖头上。成等正觉。转大法轮。度一切含生。诸人还见么。若也见去。天下太平。以拄杖击禅床。
　　举僧问赵州。大耳三藏。第三度。觅国师不见。州云。在三藏鼻孔里。僧问玄沙。既在鼻孔里。为什么不见。沙云。只为大近。
　　大众。国师若在三藏鼻孔里。有甚么难见。殊不知。在三藏眼睛里。
　　作是思惟时。十方佛皆现。且道。作么生思。若以有心思。则尽大地是荆棘林。若以无心思。则尽大地是荒岑。良久云。云从龙风从处。
　　参禅学道莫忙忙。问透法身北斗藏。吾今老倒疎慵甚。见人无力得商量。唯有锄头知我道。我松同步上金刚。
　　洞山聪老。可谓戢玄机於未兆。藏冥运於即化。今古难并其风。龙门病叟。每日被鬲气扑得来。一日不如一日。只见羸瘦。实是无气力。与人商量。然虽如是。家贫愿邻富。
　　有时碓觜生花。有时佛面百丑。李公醉倒街头。自是张公吃酒。灯笼皱断眉头。露柱呵呵拍手。
　　未透者。且教伊识。已透者。须共伊行。尽大地是沙门一只眼。教阿谁识实际理地。不受一尘。向什么处行。所以道。世人住处我不住。他人行处我不行。不是与人难共聚。大都缁素要分明。少处减些子。多处添些子。为什么。少处更减。多处更添。神仙秘诀。父子不传。
　　今日也道者个。明日也道者个。作么生是那个。漆桶参堂去。
　　法尚应舍。何况非法。拈拄杖云。这个拄杖。且作么生舍。又作么生。说个非法。良久云。敲落鼻孔。露出眼睛。击禅床。
　　一法不明翳汝眼睛。拈起拄杖云。者个岂不是眼睛。八万四千法门。无一点影子。八万四千法门。门门解脱。作么生翳得伊。只如每日。见山见水。分别青黄赤白。不是伊。又作么生见。乃卓拄杖一下云。瞎。
　　一僧在经堂内长坐。一日藏主问。上座何不看经。僧云。某甲不识字。主云。何不问人。僧鞠躬叉手云。未审是什么字。主无语。
　　大众。藏主虽然无语。争柰其声如雷。者僧虽不识字。要且点划分明。且道。是什么字。良久云。玉篇里寻取。
　　贼来须打。客来须看。客来须看。礼之常道。且道。贼来作么生打。人面似贼。贼面似人。半夜三更。有什么辨处。然虽如是。也不得放过。以拄杖击一下。
　　佛法二字。掉去他方世界。未为分外。一日两度钵盂湿。少一点不得。不见道。常闻一饱忘百饥。今日山僧身便是。乃云不审不审。
　　寻常向你道。未在。也无别意。只是要诸人。吃粥吃饭。须是自家拈匙把筯。便得饱。若取别人辨。只是虚饱。腊月三十日。赢得一场乾咽唾。然虽如是。莫教忘却口海会开堂。问答罢。乃云。善言言者。言所不能言。善迹迹者。迹所不能迹。每日开口动舌。无非是言。作么生说个言所不能言。既唤作言。即便是迹。作么生说个迹所不能迹。到者里。一大藏教。用一点不着。到者里。一大藏教。字字用得着。为什么。先用不着。后又却用得着。且道。誵讹在什么处。不见道。千峰势到岳边止。万派声归海上消。自古自今。向其间钻仰者。如稻麻竹苇。实端的透彻者。百中无一二。若果然透得。十二时中。不妨庆快。应机接物。利乐有情。尽乾坤星辰日月。尽大地草木丛林。都作一个出入游戏之场。
　　古者道。玉转珠回佛祖言。精通犹是污心田。老卢只解长舂米。何得黄梅万古传。
　　山僧在庵中。亦有示徒。直下虽然没许般。透如未尽活还难。海门昨夜狂风起。无限波澜一埽乾。恁么地。先与人开却路。然后两手掇放人前。灵利底。不用丝毫气力。便提得去。还有么。若提不去。敢问诸人。十二时中。应用施为。分贤别愚。是是非非。是个什么。
　　郭功甫入山。上堂。夜来枕上。作得个山颂。谢功甫大儒。庐山二十年故旧。今日远访白云。举似大众。请已后分明举似诸方。此颂。岂唯谢功甫大儒。直要与天下有鼻吼衲僧。脱却着肉汗衫。莫言不道。乃云。上大人。丘乙己。化三千。七十士。尔小生。八九子。佳作仁。可知礼也。
　　中峰至。云。九九八十一。几人能解算。两个五百文。元来是一贯。到者里。添得一文么。若有添得一文。即便满路光生。拔出古今。争柰自古自今。千个万个。只爱足头底。白云今日。为你添看。乃云。下座兴知事首座大众。请中峰和尚。升座一徧。
　　若端的得一回汗出来也。向一茎草上。便现琼楼玉殿。若未端的得一回汗出。纵有玉殿琼楼。却被一茎草盖却。且道。作么生得汗出去。良久云。自有一双穷相手。不曾容易舞三台。
　　来知有时。幸自十相具足。稍知有后。分明却被碍塞。要得尽善尽美么。早知灯是火。饭熟也多时。
　　此事有人担得起。价直三千大千世界。有人担不得。不直半分钱。且道。三千大千世界底是。不直半分钱底是。知恩分解报恩。
　　扬眉瞬目。拈锤竖拂。弹指謦欬。尽是抓钩搭索。海会今日还免过也无。家家观世音。处处弥陀佛。
　　举百丈开田。僧白云。开田也。请说大义。丈行数步。退身立。展开两手。
　　师拈云。百丈说大义。只是如此。当时再参马祖底。向甚处去。若言更有在。未免与蛇画足。作么生得见百丈立地处。客来无茶点。蒿汤备礼仪。
　　洞山悟本禅师云。初秋夏末。直须向万里无寸草处去。
　　有僧举似浏阳庵主。主云。出门便是草。
　　师云。若见得庵主。便见得洞山。若见得洞山。便见得庵主。洞山却易见。庵主却难见。为他不为住持之绊。不见道。云在岭头间不彻。水流涧下太忙生。
　　功商二仪而不仁。明踰日月而弥昏。肇法师。只得半边。且作么生是完全者。乃云。左眼半斤。右眼八两。
　　马大师道。即心是佛。又道。非心非佛。诸人即今。要见马大师么。处处绿杨堪系马。家家门首到长安。
　　开口有时道得着。开口有时道不着。着与不着争几何。祥麟只有一只角。
　　弹指謦欬。扬眉瞬目。无不是这个。古人为甚却道。万古碧潭空界月。再三捞摝始应知。要会么。九九八十一。
　　田地稳密底。古佛家风在。神通游戏底。今佛放光明。且道。即今是古是今。乃云。上马见路。职到威成。
　　古人留下一言半句。未透时。撞着铁壁相似。忽然一日觑得透。方知自己是铁壁。如今作么生透。铁壁铁壁。
　　一句道得。尽与祖佛为师。一句道不尽。与人天为师。今日作么生道。乃云。有水皆含月。无山不带云。
　　一二三四五。剩得太多。六七八九十。又却少些子。且道。作么生向定盘星上。秤得恰好去。乃云。到头霜夜月。任运落前溪。
　　有为虽伪。弃之则道业不成。无为虽真。着之则慧性不明。古人向这里。借路经过。尽大地。总在脚跟下。若向长安城里。则赚杀一船人。要见白云么。时把一声归去笛。夜深吹过汨罗湾。
　　开口时。末上一句正道着。举步时。末上一步正踏着。为甚鼻孔到夜不正。只为寻常见他顽了。所以不肯发心。白云今日劝诸人。发却去。乃云一。
　　本是钓鱼船上客。偶除须发着袈裟。祖佛位中留不住。夜来依旧宿芦花。依旧宿芦花。有谁可共。明月满船无处问。沙鸥时叫两三声。
　　丝毫有趣皆能进。毕竟无归若可当。逐日退身行兴尽。忽然得见本爷娘。作么生是本爷娘。乃云。万福万福。便下座。
　　直下分明。承当得了。被人道个不是。便见参差。不然乱有承当。不然忘前失后。且道。病在甚处。只为未有透底时节。只这个。不是泄尽天机。并无一点渗漏。良久云。不是不是。
　　举甘贽。僧问。按待不易。贽云。譬如喂驴喂马。
　　琅琊云。快把饭来。
　　师拈云。琅琊有不犯之手。虽然如是。白云即不然。譬如喂驴喂马。愿行者。长似今日。
　　举僧问杨岐。如何是不动尊。岐云。大家齐着力。
　　白云即不然。如何是不动尊。礼拜着。
　　世间一切伎俩。手头弄得熟后。自然方有余态。且道。衲僧伎俩。手头弄得熟后。有多少余态。良久。吹一声。下座。
　　弥勒真弥勒。分身千百亿。卓拄杖三下云。时时示时人。时人俱不识。卓拄杖。下座。
　　洞山天晴盖却屋。乘时刈却禾。输赋皇祖了。鼓腹唱讴歌。良久云。洞山聪禅师。何似白云老。
　　杨长官至。云。自古自今。说理说事者。如稻麻竹苇。会禅者。更比比然。讨一个家里人。如天上拣月相似。黄梅贤宰杨次公。闻名十载有余。夜来忽蒙访及。元来却是一个本分家里人。杓柄长短。锅子大小。虽然未曾一一点过。看他数目。也甚分明。可谓如在东溪日。花开叶落时。几拟将黄金。铸作锺子期。昨来当涂郭功甫到。曾举上大人一编。今日次公来。更须举一徧。夜凉堂上坐。忽闻人叫唤。黄梅杨长官。来到白云畔。久闻窃我宗。未得当面断。一夜灯火前。行过旧公案。所犯一一招。也要众人看。鼻直权骨高。一个没量汉。何日履亨衢。吾道聊辉焕。共唱太平歌。埽尽天下乱。文章不碍他。兼能大衍算。两个五百文。依前是一贯。
　　吾本来兹土。传法救迷情。岂不知有。一花开五叶。结果自然成。因风吹火。用力不多。
　　忌口自然诸病减。多情未免有时劳。贫居动便成违顺。祇得清闲一味高。虽然如是。莫谓无心云是道。无心犹隔一重关。
　　诸人每日见底。诸人每日用底。如从天上降下。地中涌出。绵绵然无丝毫间断。可谓古释迦不前。今弥勒不后。白云病老。打底不遇作家。到了翻成骨董。
　　从来共住不知名。龊汉。任运相将只么行。一脚在前一脚在后。自古上贤犹不识。端的也未。造次凡流岂可明。锦上更添花。
　　叮咛损君德。无依真有功。任从沧海变。终不为君通。这个是黄泥。那个是白石。
　　悟了更须遇人始得。若不遇人。只是一个无尾胡孙。才弄出。人便笑。
　　演首座受四面请。云。年年秋暑甚如初。何事清凉特有余。尽是当人心地感。不虚把手在龙舒。且道。把手一句。作么生道。良久云。行到水穷处。坐看云起时。
　　兴道者开田回。云。三载区区弄水泥。捎裈擗裤又扶犁。满仓收稻方归院。一任禅和韗肚皮。且道。韗底。是禅是饭。乃云。因风吹火。用力不多。
　　少一滴不得。剩不滴不得。且道。是什么人分上事。良久云。日日日东上。夜夜月西流。
　　大象不游於兔径。大悟不拘於小节。是何言欤。承天道。针眼里跃出狞龙。藕丝中开张世界。何谓如此。功多业就。水到渠成。

　　颂古
　　二祖安心　　临济三顿棒　　世尊拈花

　　终始觅心无可得。寥寥不见少林人。满庭旧雪重知冷。鼻孔依前搭上唇。
　　一拳拳倒黄鹤楼。一踢踢翻鹦鹉洲。有意气时添意气。不风流处且风流。
　　尽说拈花微笑是。不知将底当宗风。若言心眼同时证。未免朦胧在梦中(咄)。

　　达磨见梁武帝　　黄檗噇糟汉

　　一箭寻常落一雕。更加一箭已相饶。直归少室峰前坐。梁主休言更去招。
　　大唐国里无禅师。与君携手归家里。抛钩只欲钓狞龙。谁知得个跛鳖子。

　　赵州勘婆　　州中粜黄米

　　干戈中立太平基。块雨条风胜古时。婆子为君勘破了。赵州脚迹少人知。
　　宝剑携来刃似霜。几回临阵斩蛮王。有情有理俱三段。直得寒光射斗傍。

　　无位真人　　楞严经云。吾不见时

　　春风浩浩烘天地。是处山藏烟霭里。无位真人不可寻。落花又见随流水。
　　堂前露柱久怀胎。生下孩儿颇俊哉。未解语言先作赋。一操直取状元来。

　　大士讲经　　灵云悟桃花

　　大士何曾解讲经。志公方便且相成。一挥案上俱无取。直得梁王努眼睛。
　　且道努底是什么。
　　灵云悟处复何如。未彻无人辨得渠。千古华山山脚下。岂知潘阆倒骑驴。

　　汝是慧超　　百丈卷席

　　一文大光钱。买得个油糍。吃向肚皮里。当下便不饥。
　　昨日东风偶然恶。桃花乱落如红雨。昨夜东风又发狂。满地不知何处去。

　　一口吸尽西江水　　北斗里藏身

　　一口吸尽西江水。万古千古无一滴。要须党理不党亲。马师可惜口门窄。
　　五陵公子游花惯。未第贫儒自古多。冷地看他人富贵。等闲无柰幞头何。

　　问杨岐。如何是佛。岐云。三脚驴子弄蹄行

　　三脚驴子弄蹄行。奉报诸人着眼睛。草里见他须丧命。只缘踢踏最分明。

　　问少林面壁。意旨如何。岐云。西天人不会唐言

　　天高地迥非难见。水阔山重不易论。万古八风吹不入。西天人不会唐言。

　　问拨云见日时如何。岐云。东方来者东方坐

　　尧舜垂衣万国宾。拨云见日意休陈。东方来者东方坐。草木重沾雨露新。

　　正法眼瞎驴边灭　　云门云。露

　　擘破太山雷未猛。照开沧海月非光。瞎驴灭却正法眼。直得哀声满大唐。
　　簸土扬尘无避处。翻身直到御楼前。回头不见来时路。下是黄泉上是天。

　　洞山三顿棒　　动与事会

　　一镞三关破不难。柰何犹在是非间。曲劳提起饭袋子。三顿方知彻骨寒。
　　饭若真珠面如玉。食罢沿溪行数曲。忽然逢个荷锄翁。我自高歌他鼓腹。

　　赞杨岐和尚　　衡州茶陵受业和尚

　　碧海中珠。烂泥里刺。虎啸龙吟。鸡啼犬吠。天下杨岐。讨甚巴鼻。
　　水月以喻兮古来已多。我今不然兮所陈伊何。百尺竿头曾进步。溪桥一踏没山河。固不方游兮何游之有。玄沙保寿兮师其与偶。雁峰之东兮洣川之口。三十三秋兮大狮子吼。舒兮卷兮已而矣。依前空泻洣川水。九江相去几千里。父有重牙子无齿。谩劳提耳一炉香。微烟旋逐松风起。

　　题云盖会和尚遗塔

　　五峰诸祖塔。我祖据中央。山脉朝来正。溪光泻去长。僧移云际树。客献海边香。从此满湘畔。遗风振洛阳。

　　保宁勇禅师语录　　　　嗣杨岐

　　　　无为子杨　杰序
　　凤堂山老。南方游行时。至杨朱泣岐处。遇一善知识。白雪蒙头。师子踞坐。以金圈栗蓬。为佛事。布施十方学者。云铁围山可透。吾金刚圈不可透。大海水可吞。吾栗棘蓬不可吞。若透一圈。即百千万亿圈。透之无碍。一切烦恼。於此解脱。若吞一蓬。则百千万亿蓬。吞之不疑。一切功德。於此成就。
　　时诸比丘。罔然退席。莫知所措。彼上人者。从容道场。独蒙受记。后十五年。凤台山顶。震大雷音。三草二木。均沾一雨。
　　其徒。录其语。请无为子以序之云耳。时皇宋元丰元年。清明日述。

　　上堂

　　受帖云。明珠历掌。别者还稀。宝镜当台。何人鉴照。锋前一路。截断众流。言下千差。随波逐浪。所以展则大千俱徧。不展则毫发不存。与么。犹是化门之说。且道。不落化门一句。作么生道。道泰不传天子令。时清休唱太平歌(叙谢毕)。　复云。千峰壁立滑於苔。不惜眉毛露出来。直下早逾千万里。那堪於此更徘徊。
　　拍禅床云。心外无法。万法唯心。心既不生。法从何立。山河大地。甚处得来。三十年后。忽有人问转身句。作么生道。良久云。潼关虽易度。剑阁转难行。
　　僧问。如何是佛。答云。近火先焦　问如何是法。答云。烂泥有刺　问如何是道中人。答云。切忌踏着　乃云。保宁乍住不曾停。日日街头巷尾行。张三李四相逢着。剔起眉毛作么生。大笑下座。
　　拍禅床云。不是心亦非佛。问君毕竟是何物。昨夜金刚努目瞋。一拳把破精灵窟。喝一喝。
　　满口是舌。都不能说。碧眼老胡。当门齿缺。
　　一人发真归源。十方虚空。悉皆消殒。拍禅床云。大众。为什么却有人。透这里不过。良久云。自是不归归便得。五湖烟景有谁争。
　　释迦掩室於摩竭。已泄天机。净名杜口於毗耶。特地饶舌。少林九年面壁。老不歇心。永嘉一寂曹溪。徒夸英俊。大众。只如保宁与么道。还有过也无。复云。路逢剑客须呈剑。不是诗人莫献诗。
　　在常州广福上堂。尘尘尔。剎剎尔。山是山。水是水。弥勒不入楼阁。善财不须弹指。以手划一划云。微尘世界。氷消瓦解。且道。弥勒善财在什处。若向这里参彻去。不妨在处称尊。若也不见。客路如天远。侯门似海深。
　　如来明星现时成道。乃云。大众且道。明星几时不现。下座。
　　拈拄杖云。人人尽道。有星漆底。祇是用处不同。在诸人分上。所谓上穷三际。横徧十方。指大地为黄金。搅黄河为酥酪。在保宁手里。要横不得横。要竖不得竖。动着即丧。觑着即瞎。当与么时。忙忙之者。普天匝地。
　　屈屈。作什么。昨夜三更。达磨大师。一拳打落保宁当门齿。
　　僧问知师解把无星秤。无角铁牛重几多。云头轻尾重。
　　唯一坚密身。一切尘中现。所以行住坐卧。念念无生。见闻觉知。心心永寂。善财童子。於剎那际。一念之间。经过百一十城。参问五十三员知识。到了不离菩提道场。普光明殿。遮那弥勒。步步相随。文殊普贤。处处出现。若向这里。见得谛去。更须知有向上路始得。且道。向上一路。又且如何。吽吽。若说佛法。供养大众。未免眉须堕落。若说世法。供养大众。入地狱如箭射。去此二途。且道。保宁今日。当说什么。三寸舌头无用处。一双空手不成拳。
　　举。夜夜抱佛眠。朝朝还共起。起坐镇相随。语默同居止。分毫不相离。如身影相似。欲识佛去处。祇这语声是。
　　玄沙拈云。大小傅大士。祇认个昭昭灵灵。
　　洞山聪和尚拈云。你且道。衲僧家。日里还曾睡也无。
　　师云。此二尊宿。两转语。谁言世上无仙客。须信壶中别有天。保宁亦有一颂。要眠时即眠。要起时即起。水洗面皮光。歠茶湿却觜。大海红尘生。平地波涛起。呵呵阿呵呵。啰哩哩啰哩。下座。
　　看看。山僧入拔舌地狱去也。以手拽舌云。啊[口*耶]啊[口*耶]。
　　快马一鞭。快人一言。直饶与么。犹是钝汉。乃召大众云。吃茶去。
　　僧问。如何是祖师西来意。答云。雪上加霜。
　　万法是心光。诸缘唯性晓。本无迷悟人。只要今日了。且道。了底事作么生。但得雪消去。自然春到来。
　　迦叶擎拳。阿难合掌。楼至如来。全无伎俩。
　　横按拄杖云。云从龙风从虎。甘草甜黄连苦。洪波浩渺浪滔天。须弥顶上日卓午。卓拄杖。
　　譬如琴瑟箜篌琵琶。虽有妙音。若无妙指。终不能发。拈拄杖云。者个且非琴非瑟。有大妙音。众中莫有妙指者么。试请一发看。若无。保宁自品弄去也。横按杖云。还闻么。良久云。一堂风冷淡。千古意分明。
　　晨朝有粥。斋时有饭。展钵开单。光明灿烂。行住坐卧无他。一生大事成辨。大众且道。与么见解底人。还得尽善也未。良久云。谁知更有离家子。望断碧云生远愁。
　　保宁有一路。东西徒指注。直下已千差。回头还错悞。不错悞。百尺竿头须进步。顾示大众云。前面有山兼有水。一程分作两程行。
　　秋风凉。松韵长。未归客。思故乡。且道。谁是未归客。何处是故乡。良久云。长连床上。有粥有饭。
　　天上无弥勒地下无弥勒。打破太虚空。如何寻不得。垂下一足云。大众。向甚处去也。
　　释迦出世。弄假像真。达磨西来。将长就短。德山棒。临济喝。阳焰充饥。梅林止渴。清平世界。不妨夜行。如今莫有吞却佛祖。打破化城者么。良久云。保宁今日。被大众勘破。
　　山僧二十余年。挑囊负钵。参善知识。十余人。并无个见处。若顽石相似。参底尊宿。亦无长处。可相利益。自此只做个百不会底人。幸自可怜生。忽被业风吹。到江宁府。无端被人上当。推向十字街头。住个破院。作粥饭主人。接待方来。事不获已。随分有盐醋。粥足饭足。且与么过时。若是佛法。不曾梦见。
　　大地北风吹。长天霰雪飞。今朝寒较杀。身上更添衣。大众。有衣则添衣。无衣添个什么。炉边向火犹嫌冷。更有樵夫跣足行。
　　春雨如膏。春风如刀。填沟塞壑。拔树鸣条。会么。鱼行水浊。鸟飞落毛。
　　祖师门下绝人行。深险过于万丈坑。垂手不能空费力。任他堂上绿苔生。
　　拈拄杖云。宫商角征羽。金木水火土。卓一下云。卦上吉凶分。三日后看取。
　　保宁寻常为人。直下是无面目。若也敲骨出髓。直得神号鬼哭。拍手大笑云。仁义尽从贫处断。世情偏向有钱家。
　　一是一。二是二。三是三。四是四。数目甚分明。上下依资次。依资次。有何事。以拄杖一划云。大众。一时乱却六十甲子了也。
　　行时行。住时住。坐时坐。卧时卧。举手动步皆自由。处处何时有蹉过。自家肚皮自家划。粥饭但餐休忍饿。阿呵呵。记得么。今年十一月是小。十二月是大。
　　森罗及万像。皆於镜中现。以拄杖指云。北面是厨库。南面是僧堂。中间是佛殿。直下指云。者里是什么。乃云。踏床子也不识。
　　释迦老子。初生下时。周行七步。目顾四方。当与么时。土旷人稀。相逢者少。遂以手指天地。三家村里。东卜西卜。便道。天上天下。唯我独尊。祖祢不了。殃及儿孙。下座。以手托禅床。却召大众云。三十年后。不得错举。
　　古人底今人用。今人底古人为。古今无背面。今古几人知。[口*耶]鸣咿。一九与二九。相逢不出手。
　　僧问。如何是保宁境。云主山头倒卓。问如何是境中人。云鼻孔无半边　问如何是保宁家风。云硬胡饼。烂馎饦。云忽遇客来。将何祇待。云。粗餐易饱。细嚼难饥　乃云。无种灵苗火里栽。铁花还向树头开。蓦然结个团栾果。指似时人处得来。
　　无边剎境。自他不隔於毫端。十世古今。始终不离於当念。是以竖穷三际。横徧十方。理事圆融。性相平等。宫殿楼台。处处庄严。草木山川。重重显露。钟鸣鼓响。时时场解脱之音。文字语言。句句尽真如之理。离彼离此。无是无非。芥子纳於须弥。未为分外。百川归于大海。乃是寻常。都亡大小之名。不见有无之相。是故隐显自在。去住无方。处凡不凡。在圣不圣。此不思议境界诸人常在於其中。为什么。却不自觉。
　　以两手。画一圆相。擘开。捺膝云。浑仑擘不破。三人共两个。滋味信全无。有谁吞得过。吞得过。且与么。吞不过。莫乱做。欲言言不及。林下好商量。且道。作么生商量。时挑野菜和根煮。旋斫生柴带叶烧。
　　卖扇老婆手遮日。田公布袴不到膝。断头船子任风飘。昨夜篱头吹筚[箴/角]。
　　僧问。如何是佛法大意。云镬汤无冷处　乃云。百川异流。同归於海。万涂差别。皆入此宗。卓拄杖一下云医得眼下疮。剜却心头肉。
　　昨夜三更。忽然大地震动。直得须弥岌峇。海水沸腾。其中有无限众生。正在睡梦中。不觉不知。如存若亡。卓拄杖一下云。大众。还闻么。几乎丧身失命。
　　道远乎哉。触事而真。凉风明月。青山白云。圣远乎哉。体之则神。眉毛上[跳-兆+孛]跳。眼睫里藏身。拍禅床一下云。远亲不如近邻。
　　到真州资福。云。会么。不解作客。劳烦主人。便下座。
　　乾坤之内。宇宙之间。中有一宝。秘在形山。且道。是什么宝。非青黄赤白。男女等相。是何言欤。虽然如是。匹上不足。匹下有余。
　　拈拄杖云。此是云门临济德山岩头一生用不尽底。如今在保宁手里。不直半分钱。虽然如是。又也可贵可贱。且道。什么处是可贵可贱。掷下拄杖。下座。
　　到长芦。末后云。乘兴安然泛小舟。霎时风送到江头。不知相见谈何事。诸高德。试道看。下座。
　　有手脚。无背面。明眼人。看不见。天左旋。地右转。拍膝云。西风一阵来落叶三两片。
　　古云。文殊门入者。墙壁瓦砾。助汝发机。观音门入者。虾蟆蚯蚓。与汝发机。普贤门入者。不动步徧十方。
　　大众。东西南北。四维上下。筑着磕着。不觉不知。过在甚处。良久云。红粉易成端正女。无钱难作好儿郎。
　　黄面老子出世。平地骨堆。碧眼胡儿西来。无风起浪。近朱者赤。近墨者黑。临济云门。牵枝引蔓。保宁也有没量罪过。诸人也有没量罪过。还委悉么。良久云。面皱只因陪笑得。皆跎还为打躬多。
　　不可以智知。不可以识识。言语道断。心行处灭。保宁道。亦可以智知。亦可以识识。言语道断。心行不灭。何故。青山只解磨今古。流水何曾洗是非。
　　风鸣条。雨破块。晓来枕上莺声碎。虾蟆蚯蚓一时鸣。妙德空生都不会。都不会。三个成群。四个作队。窈窈窕窕。飘飘飖飖。向南北东西。折得梨花李花。一佩两佩。
　　退院上堂。百尺竿头弄险巇。是人平地为攒眉。而今老倒成无用。高蹑前踪付与谁。有道得者。试道看。良久云。若无人道。不如交与知府谏议。
　　召大众。以一手指上。一手指下云。这个是释迦。擎拳云。这个是迦叶。合掌云。这个是阿难。横展两手云。这个是什么。自云。羞惭杀人。下座。
　　有个汉。怪复丑。眼直鼻蓝镵。面南看北斗。解使日午金乌啼。夜半铁牛吼。天地施。山河走。羽族毛群。失其所守。直得文殊普贤。出此没彼。七纵八横。千生万受。蓦然逢着个黄面瞿昙。不惜眉毛。再三与伊。摩顶授记云。善哉善哉。大作佛事。希有希有。於是乎自家。[怡-台+摩][怡-台+摩][怡-台+罗][怡-台+罗]。张张惶惶。藏头缩手。召云。大众。此话大行。何必更待三十年后。
　　真相无形。示形显相。千怪万状。自此而彰。喜则满面光生。怒则双眉斗竖。非凡非圣。或是或非。人不可量天莫能测。直下构得。未称丈夫。唤不回头。且莫错怪。
　　时时举处处说。绝忌讳。无闲歇。横按拄杖示。会么。一夜落花雨。满城流水香。卓一下。
　　昨日去年去。今日今年来。去年去不去。今年来不来。徧野盈凡雪。大地绝纤埃。无为无事人。举目聊徘徊。
　　释迦老子。四十九年说法。不曾道着一字。优婆掬多。化筹盈室。不曾度得一人。达磨不居少室。六祖不住曹溪。谁是后昆。谁为先觉。彼自无疮。勿伤之也。拍手大笑云。且喜天下太平。
　　天地与我同根。万物与我一体。拈拄杖云。浑家不管兴亡事。只解和云占洞庭。
　　相见不扬眉。君东我自西。红霞穿碧落。白日绕须弥。保宁即不然。不西不东。触处相逢。耳轮卓朔。头发鬅松。仰天大笑。手拍虚空。作么。寒风飒飒。细雨蒙蒙。
　　解语非干舌。能言不是声。百骸俱溃散。一物镇长灵。师弹指三下云。大众。苍天中更添冤苦。
　　夜中静峭峭。日里闹浩浩。夜夜与日日。寻常向人道。忙时急脚行。困便和衣倒。不晓这个意。总是闲烦恼。
　　相骂无好言。相打无好拳。大众。直须恁么始得。一句句切害。一拳拳着实。忽然打着个无面目汉。也不妨畅快杀人。
　　我见瞒人汉。如篮提水走。急急到家中。篮里何曾有。拍手大笑云。分意气时添意气。不风流处也风流。
　　或是。或非人不识。逆行顺行天莫测。大众。是个什么。便得与么。良久云。有金有玉同欢喜。无米无柴各皱眉。
　　保宁饭食粗恶。别无精妙品馔供养诸人。既到这里。开单展钵。须是吃得这个无滋味。始得。吃不得。且莫怪。
　　是个什么。得与么难会。是个什么。得与么易晓。还委悉么。不是冤家不聚头。
　　无漏真净。云何是中。更容他物。喝一喝。拍一拍云。好人不肯做。须要屎里卧。
　　见见之时。见非是见。见犹离见。见不能及。卓拄杖云。还见么。落霞与孤鹜齐飞。秋水共长天一似。
　　五台山顶云蒸饭。佛殿阶前狗尿天。剎竿头上煎[饥-几+追]子。三个胡孙夜簸钱。
　　石霜云。风吹石臼争哮吼。泥捏夜叉空里走。趯翻海月乱波生。惊起土星犯牛斗。
　　道吾云。三面狸奴手捉月。两头白牯脚拏烟。戴冠碧兔立庭柏。脱壳乌龟飞上天。
　　此三颂。一与祖佛为师。一与天人作榜样。一验衲僧眼目。若人定当得。许具一只眼。
　　夜静月明。水清鱼现。金钩一掷。何处寻踪。提起拄杖云。历细历细。
　　吾心似秋月。碧潭清皎洁。无物堪比伦。教我如何说。
　　寒山子。贵价精神贱价卖。子细思量。着甚来由。虽然如是。三十年后。有人捡点保宁去在。
　　霜风浩浩叶纷纷。晓入深村野老门。相见但知俱默坐。更无一事可谈论。良久云。入山擒虎易。开口告人难。
　　智不到处。切忌道着。道着即头角生。大众。师角生也。是牛是马。
　　举老宿到临济。便问。礼即是。不礼即是。济便喝。僧便礼拜。济云。这贼。云这贼。便出去。济云。莫道无事好。
　　首座在那立。济云。且道。还有过也无。首座云。有。济云。宾家有过。主家有过。首座云。俱有过。济云。过在什么处。首座便出去。济云。莫道无事好。
　　后有僧。举似南泉。泉云。祸事祸事。僧云。这贼。泉云这贼。便打。
　　拈云。大众这一群贼。其中有正贼。有草贼。且道那个是正贼。那个是草贼。辨得么。口款易招。赃物难认。来无头。去无脚。终日行踏不着。既是终日行。为什么踏不着。
　　横身荷众。不顾危亡。札起布裙。入泥入水。分毫上定当。升合里论量。拆东篱补西障。若解与么。循途守辙。也可以当风抵浪。虽然如是。犹未是个咬猪狗底手脚。作么生是咬猪狗底手脚。委悉么。杀人不眨眼。气宇大於王。
　　春种一粒粟。秋收万颗子。四海无闲田。农人犹饿死。我沙门释子。修心务本。五湖四海。到处为家。今日不愁明日饭。生涯祇在钵盂中。虽然如是。祇知有一。不知有二。何故。不见道。吃人美食。忧人美事。
　　保宁记得。三十年前。一转奇特底公案。恰欲举似大众。及至下得法堂。和话头。都来忘却。还有人记得么。试举看。众无对。师云。江南极有。江北绝无。
　　拈起拄杖云。长千圣不能量。短蟭螟眼里着不满。卓一下云。夜来江上雨。分作万家流。
　　不思议解脱力。妙用恒沙也无极。拈拄杖。卓一下云。吞却法身了也。你等诸人。向什么处回避。若也道得。万仞崖前。有活身之路。若道不得。大地死人。如麻似粟。卓一下。
　　寿宁长老进发。上堂云。曹溪一宿。也大无端。黄檗三年。递相钝置。蒲团禅板。屈抑当人。索火来烧。犹较些子。保宁今日。别无奇特。相送寿宁长老拈拄杖云。祇有一条黑漆主丈。更不囊藏被盖。向大众前。两手分付去也。抛下拄杖。下座。
　　业镜当台。贼身已露。既是赃物现在。为甚不肯招伏会么。朝打三千。幕打八百。
　　拶破面门。覆盖乾坤。纵横十字。今古独存。以两手。托禅床云。会么。阿弥陀佛。阿弥陀佛。
　　恁么来。倾湫倒岳。恁么去。填沟塞壑。总不恁么。错错。
　　身上之衣。不容易披。钵中之饭。莫等闲吃。等闲吃。往往难消水一滴。容易披。究竟出家何所为。直心实行能纲纪。一颗圆光无表里。莫学庸常轻薄徒。平生猎涉夸唇觜。恣贪瞋没惭愧。善恶昭然难亸避。三涂六道正忙忙。也好回头自瞥地。
　　揭却天灵盖。露出鬼眼睛。直饶便恁么。犹尚未惺惺。
　　日月之光。照四天下。非日月之光。照见什么处。竖两手云。佛手遮不得。人心似等闲。
　　清凉世界。未是安居。万仞峰前。无措足处。正是衲僧家。放身命处。试向放身命处。露个消息看。顾视大众云。可惜许。阿那律眼无纤翳。舜若多身色相分。憍梵钵提知美味。摩诃迦叶意难论。
　　诸上座。逐日孜孜地。上来下去。叩头磕脑。当为何事。老僧亦逐日孜孜地。为诸上座。费尽精神。发尽口业。天堂未就。地狱先成。还知么。若也知得。向镬汤炉炭里。救取老僧。若也不知。老僧却向驴胎马腹里。救诸上座去也。拍禅床一下。
　　保宁有个无价担子。虽无毫厘斤两。须是有力者。方能荷负。且道。谁是有力者。顾众云。不可更待镌名凿字去也。
　　佛殿蚩吻眼睛。被人盗去。上堂。佛殿上蚩吻。失却金眼睛。可怜这个贼。错认定盘星。保宁有个金刚眼睛。在摩尼殿上。一任偷取。直饶偷得。未是好手在。
　　有木无竹。其功不独。有竹无木。翻成不足。竹木两全。是物相续。匠者机关。建成大屋。栋宇巍峨。房廊屈曲。四海五湖。一家眷属。十二时中。周旋往复。遂召大众云。若也晓得此理。世世获无穷福。
　　天台宴坐峰。南岳万年松。白云影片片。流水声重重。
　　冬至云。古人烹露地白牛。与三家村里看牛儿。分岁。保宁今日。将个什么。与诸上座分冬。遂展开两手云。两手抬不起。满盘滋味全。
　　大觉禅师至。上堂。同声相应。同气相求。定光招手。智者点头。游虽如是。未免笑破他人口。

　　颂古
　　佛有六通　　圣谛第一义

　　无量劫来曾未遇。如何不动到其中。莫言佛法无多子。最苦瞿昙那一通。
　　烧得通红打一锤。周遭无数火星飞。十成好个金刚钻。摊向门前卖与谁。

　　东山五祖演禅师语　　　　嗣白云
　　上堂

　　天上无弥勒。地下无弥勒。十字街头立。被人唤作贼。
　　结夏。僧问。五天结制。分付蜡人。未审四面。如何示众。师云。足不履地　师乃云。结夏无可供养大众。作一家宴。管顾诸人。遂抬手云。啰逻招。啰逻摇。啰逻送。莫怪空疎。伏惟珍重。
　　於三七日中。思惟如是事。释迦老子。半夜逾城。直往雪山。早是漏逗不少。更思惟个什么。
　　诸院长老入山。云临济入门便喝。是甚碗鸣声。德山入门便棒。拗曲作直。云门三句。曹洞五位。大开眼了作梦。何故。国清才子贵。家富小儿娇。
　　到兴化。云世事冗如麻。空门路转赊。青松林下客。几个得归家。共唱胡笳曲。分开五叶花。幸逢诸道友。同上白牛车。大众。车在这里。牛在甚处。芳草渡头寻不见。夜来依旧宿芦花。下座。
　　甘露资老。把住云。舒州管界。元来有个草贼。师云。和尚也须堤防。资拟议。师便托门。
　　叶落归根。来时无口。祖师恁么道。犹欠悟在。
　　僧问。祖意教意。是同是别。师云。人贫智短。马瘦毛长。乃云。祖师说不着。佛眼看不见。四面老婆心。为君通一线。
　　春气乍寒乍暖。春云或卷或舒。引得韶阳老子。放出针眼里鱼。乃云错。
　　适来思量得一则因缘。而今早忘了。却是拄杖记得。乃拈起拄杖云。拄杖子也忘了。遂卓一下云。同坑无异土。咄。
　　有道始入山。请上堂。道可道。非常道。真可笑。姮娥一夜绣鸳鸯。解把金针呈巧妙。将并老黄梅儿孙一何拙。如今个个口咤呀。问着乌龟唤作鳖。四面今日与君决。烈怎生雪冤家冤家。莫向背地里吐舌。
　　住太平。僧问。如何是佛。师云。露胸跣足。如何是法。师云。大赦不放。如何是僧。师云。钓鱼船上谢三郎　乃云。我本无心有所希求。今此宝藏。自然而至。世间之宝。能变穷为富。此之一宝。能转凡成圣。且道。而今是凡是圣。太平道总不是。何故。若匏连根苦甜瓜彻蒂甜。
　　达磨无端。少林面壁。二祖断臂。一生受屈。黄檗树头。讨甚木密。太平今日。两眼如漆。李广神箭。是谁中的。
　　十方诸佛。六代祖师。天下善知识。皆同这个舌头。若识得这个舌头。始解大脱空。便道。山河大地是佛。草木丛林是佛。若也未识得这个舌头。只成小脱空。自谩去。明朝后日。大有事在。太平恁么说话。还有实头处也无。自云。有。如何是实头处。归堂吃茶去。
　　问牛头未见四祖时。为甚百鸟含花献。师云。富与贵。是人之所欲。见后。为什么不含花。师云。贫与贱。是人之所恶　乃云。西天二十八祖。也恁么道。唐土六祖。也恁么道。天下老和尚。也恁么道。独有太平。不恁么道。何故。寡不敌众。且道。毕竟如何。妙舞更须知变拍。三台须是大家催。
　　山僧今日。将山河大地。尽作黄金。凡该有情无情。总全成佛去。然后太平不入这保社。何故。争之不足。让之有余。
　　太平不会禅。一向外边走。腊月三十日。赢得一张口。且道。那个是太平口。自云。两片皮也不识。
　　太平淈[泳-永+盾]汉。事事尽经徧。如是三十年。也有人赞叹。且道。赞叹道什么。好个淈[泳-永+盾]汉。
　　山僧昨日入城。见一棚傀儡。不免近前看。或见端严奇特。或见丑陋不堪。动转施为。青黄赤白。一一见了。子细看时。元来青布慢里有人。山僧忍俊不禁。乃问。长史高姓。他道。老和尚看便休。问什么姓。山僧被他一句。直得无言可对。无理可伸。还有人。为山僧道得出么。昨日那里落节。今日这里拔本。
　　谢典座。变生为熟虽然易。众口调和转见难。醎淡若知真个味。自然饥饱不相干。
　　天地为洪炉。烹炼强与弱。大道本无元。卷舒由橐钥。凡圣路坦然。各自看谋略。
　　一月普现一切水。一切水月一月摄。诚哉是言也。可谓塑不成昼不就。昨夜三更白如昼。
　　住海会。结座。日暖风和花正开。七重山锁白云堆。翻思城市繁华处。又出松关步一回。
　　白云不会说禅。三门开向两边。有时动着关捩。两片东扇西扇。
　　幸然无个事。行脚要参禅。却被禅相恼。不透祖师关。如何是祖师关。把火入牛栏。
　　望天祈好雪。祥瑞实难加。鹊噪青松上。变成白老鸦。紫骝牵出薄寒马。金镫妆成银镂花。苦苦。苦个什么。忽然变成雨。
　　云门一日普请搬柴次。乃抛下一片柴云。一大藏教。只说这个。
　　师云。大小云门。错下注脚。老僧当时若见。向伊道。普请处不得狼籍。若捡点得出。免你普请。
　　僧问。如何是先照后用。师云。王言如丝。如何是先用后照。师云。其出如纶。如何是照用同时。师云。举起轩辕鉴。蚩尤顿失威。如何是照用不同时。师云。金将火试　乃举。僧问首山。如何是佛。山云。新妇骑驴阿家牵。大家。莫问新妇阿家。免烦路上波咤。遇饭即饭。遇茶即茶。同门出入。宿世冤家。
　　僧问。如何是临济下事。师云。五逆闻雷。如何是云门下事。师云。红旗闪烁。如何是曹洞下事。师云。驰书不到家。如何是沩仰下事。师云。断碑横古路。僧礼拜。师云。你何不问法眼下事。僧云。留与和尚。师云。巡人犯夜　乃云。会即事同一家。不会万别千差。一半吃泥吃土。一半食麦食麻。或即降龙伏虎。或即摝蚬捞虾。禾山唯解打鼓。秘魔一向擎杈。这个一场戏笑。皆因微笑拈花。白云随队骨董。顺风撒土撒沙。若无这个肚肠。如何衣锦还家。且道。还家一句。作么生道。今日荣华人不识。十年前是一书生。
　　出队半个月。眼不见鼻孔。忘却祖师禅。拾得个骨董。且道。向什么处着。一分奉释迦牟尼佛。一分奉多宝佛塔。
　　但知吃果子。莫管树曲六。不识曲六树。争解吃果子。不过祖师关。争会敌生死。如何是祖师关。拈却大案山。
　　卓拄杖一下。乃举起云。拄杖子。敢问你。还说得如来禅么。自云。说不得。还说得祖师禅么。自云。说不得。既说不得。白云今日。出自己意去也。出自己意。小儿子戏。人天众前。讨甚巴鼻。
　　恁么恁么虾跳不出斗。不恁么不恁么。弄巧成拙。软似铁硬如泥。金刚眼睛十二两。衲僧手里秤头低。有价数。勿商量。无鼻孔底。将什么闻香。
　　冬至。达磨西来。事久多变。后代儿孙。门风无限。搅挠身心。一团麻线。白云今日。都通截断。大众。一百单五近清明。上元定是正月半。
　　邑中升座。白云相送出山来。满眼红尘拨不开。莫谓尘中无好事。一尘一剎一楼台。
　　说佛说法。拈槌竖拂。白云万里。德山入门便棒。临济入门便喝。白云万里。然后恁么也不得。不恁么也不得。恁么不恁么总不得。也则白云万里。忽有个出来道。长老。你恁么。也则白云万里。这个说话。唤作矮子看戏。随人上下。三十年后。一场好笑具。且道。笑个什么。笑白云万里。
　　白云门前路。往复行大步。中间有一片方砖。诸人为什么。却踏不着。
　　昔有秀才。造无鬼论。论成。才放笔。有鬼现身。斫手。谓秀才云。你争柰我何。
　　白云当时若见。便以手。作鹁鸠觜。向伊道。谷谷呱。
　　祖师遗下一只履。千古万古播人耳。空自肩担跣足行。何曾踏着自家底。
　　新鞔法鼓。云多载顽皮击不响。新皮才动震天雷。无滞莫言随势去。有声谁谓不平来。何也。双眼听不闻。双耳觑不见。一条平坦路。谁谓没方便。
　　六祖能大师。是个大痴汉。后代儿孙多。展转相惑乱。子细好思量。白云不着便。
　　问。百尺竿头。如何进步。师云。快走始得　乃举。云门道。闻声悟道。见色明心。观世音菩萨。将钱买胡饼。放下手。元来却是馒头。
　　云门。好则甚好。要且只说得老婆禅。若是白云。即不然。作么生是闻声悟道。见色明心。遂作打杖鼓势云。棚八啰扎。
　　二月仲春渐暖。吹歌颔打拍板。乌鸡走入鹅群。鸭儿冻得觜遍。水上或浮或沈。何时解作瑚琏。子细好好思量。天地去此不远。复云。频婆娑罗王。
　　夫为禅客。如出塞将军。你将得云门半个胡饼来。我便与半个须弥山。若不如是。焉敢称禅客。
　　四五百石麦。二三千石稻。好个休粮药。耆婆不得妙。
　　频频唤汝不归家。贪向门前弄土沙。每到年年三月里。满城开尽牡丹花。
　　妙湛总持不动尊。首楞严王世希有。销我亿劫颠倒想。不历僧祇获法身。大众。若作禅会。则谤经。若作经会。则谤禅。若作一团。则儱侗。有人跳得。日销万两黄金。若跳不出。有处着你在。
　　但知月圆月缺。谁知月缺月圆。忙忙乘船过水。不知过水乘船。百年三万六千日。等闲老却朱颜。各自照镜看。是什么面孔。
　　南泉云。文殊普贤。昨夜三更。起佛见法见。各与二十棒。贬向二铁围山。白云则具大慈悲。遂拍手云。曼殊室利。普贤大士。不审不审。今后更敢也无。自云。一度被蛇伤。怕见断井索。
　　难难。义何般。易易。没巴鼻。好好。催人老。默默。从此得。过这四重关了。泗洲人见大圣。参。
　　是法不可示。言辞相寂灭。这两句。犹较些子。忽遇羚羊挂角。时如何。直上指云。天天。
　　师一日。持锡绕方丈行。问僧。还有属牛人问命么。僧无对。遂云。孙膑今日开铺。兹无一人垂顾。可惜三尺龙须。唤作寻常破布。
　　你等诸人。见老和尚。鼓动唇吻。竖起拂子。便作胜解。及乎山禽聚噪。牛动尾巴。却将作等闲。殊不知。檐声不断前旬雨。电影还连后夜雷。
　　仲冬严寒。伏惟首座大众。尊体起居万福。两彩一赛。下座。
　　世有一物。亦不属凡。亦不属圣。亦不属邪。亦不属正。万事临时。自然号令。抵死要知。换却性命。
　　举肃宗问忠国师。百年后。所须何物。国师云。与老僧。造个无缝塔。帝云。请师塔样。国师良久云。会么。帝云不会。国师云。吾有付法弟子耽源。却谙此事。请诏问之。
　　师云。前面是真珠马瑙。后面是马瑙真珠。东边是亲音势至。西边是普贤文殊。中间有一首幡。被风吹着。道胡卢胡卢。
　　赵州道个柏树子。卢陵随后雪白米。中间有个白莲峰。一口吸尽西江水。喜美。啰逻哩啰逻哩。我自我你自你。村里有白额虫。咤腮鬣颔九条尾。良久云。咦。好怕人。
　　如何是禅。阎浮树在海南边。近则不离方寸。远则十万八千。毕竟如何禅禅。
　　贱卖担板汉。贴秤麻三斤。百千年滞货。何处着浑身。
　　释迦已灭。弥勒未生。森罗万象。推向一边。且作么生是你诸人。常住法身。乃云。有功无功。莫使肚空。
　　住黄梅。晚参。一则三。三则七。牧羊海畔女贞花。拒马河前望夫石。石击赤。赤土画簸箕。从教眼[目*答][目*(山/虫)](叙谢了)　复云。淮甸三十载。今作老黄梅。好是明明说。从教鸭听雷。
　　入院。上塔烧香罢。以手指云。当时与么全身去。今日重来记得无。复云。以何为验。以此为验。遂礼拜。
　　文殊张帆。普贤把柁。世至观音。共相唱和。赢得双泉闹中打坐。打坐即不无。且道。下水船一曲。作么生唱。啰逻哩啰逻哩。俗气不除。
　　先入白云门。次过白云限。吞底栗棘蓬。吃底籼米饭。君子如到来。好好看方便。
　　谢监收。人之性命事。第一须是○。欲得成此○。先须防於○。若是真○人。○○。
　　每日起来。拄却临济棒。吹云门曲。应赵州拍。担仰山锹。驱沩山牛。耕白云田。七八年来。渐成家活。更告诸公。每人出一只手。共相扶助。唱村田乐。粗茶淡饭。且恁么过时。何也。但愿今年蚕麦熟。罗睺罗儿与一文。
　　孟夏渐热。伏惟首座大众。尊候万福。却似夹竹桃花。锦上铺花。徧地花。莫眼花。每年事例。不用张查。下座。巡寮吃茶。
　　亦无人亦无佛。大千沙界海中沤。一切圣贤如电拂。大众。者里若不具金刚眼睛。便见髑髅遍野。如何即是。剑阁路虽崄。夜行人更多。
　　时人住处我不住。时人行处我不行。毕竟作么生。牛角长三寸。兔角长八尺。四溟东海流。般若波罗蜜。
　　无法可说。是名说法。夜月严凝。霜天凛冽。池里乌龟。冻得成鳖。更说两句。舌头成铁。
　　浅闻深悟。深闻不悟。争柰何争柰何。献佛不在香多。
　　悟了同未悟。归家寻旧路。一字是一字。一句是一句。自小不脱空。两岁学移步。湛水生莲花。一年生一度。
　　太平专使至。万里无云点太清。祖天日月自分明。太平不许将军见。却许将军建太平。
　　担水河头卖。诸人尽笑怪。滞货没人情。一似欠他债。昨夜三更半。石人斗礼拜。这个说话。莫道你理会不得。我也理会不得。
　　请供头修造云。白云今日。权将大宋世界。作一面碁盘。先将东岳太山。南岳衡山。西岳华山。北岳恒山。中狱嵩山。定却五方。次将五台峨嵋。支提罗浮。以为相助。左畔则斜飞雁阵。右边则虎口双关。遂举手云。且道。这一着。落在什么处。若知落处。便为敌手。若也未知。白云试通个消息。十九条平路。争功势未休。莫教一着错。败子卒难收。
　　问。承师有言。山前一片间田地。只如威音王已前。甚人为主。师云。问取写契书人。僧云。和尚因甚。倩人来答。师云。只为你教别人问。僧云。与和尚平出去也。师云。大远在　乃云。五目莫睹其容。二听绝闻其响。有功者罚。无功者赏。拈须弥山。秤来二两。忽有个道。一方知识。为什么。大秤秤人物事。自云。官不容针。私通车马。
　　谢街坊云。街坊昨日。将一把沙。到方丈前。一见老僧。劈面便撒。赖遇老僧先见。衫袖一遮。并不妨事。今朝举似大众。不敢隐藏。何故。赏伊胆大。下得这个脚手。忽有人问白云。如何只恁休去。不见道。老不以筋骨为能。然虽如是。宾主历然。
　　若要天下横行。见老和尚。打鼓升堂。七十三八十四。将拄杖蓦口便[祝/土]。然虽如是。拈却门前上马台。剪断五色索。方始得安乐。
　　今日端午节。白云有一道神符。也有些子灵验。不敢隐藏。举似诸人。一要今上皇帝。太皇大后。圣躬万岁。二要合朝卿相。文武百官。州县采僚。常居禄位。三要万民乐业。雨顺风调。
　　有个符使。却来报白云道。诸处尽去遍。只为神通小。不柰一件事何。遂问他。是甚事。便云。禅和子。鼻孔辽天。白云向伊道。莫道你。我尚不柰何。虽然如是。泽广藏山。理能伏豹。毕竟如何。一抽三。二添四。黄牛角向天。八脚垂过鼻。急急。下座。
　　平生百了千当底。正好吃棒。且道。过在什么处。打底百了千当。
　　释迦弥勒。犹是他奴。且道。他是阿谁。便下座。

　　小参

　　僧问。如何是佛。师云。肥从口入　乃举。德山云。今夜不答话。问话者。三十棒。众中举者甚多。会者不少。且道。向甚处见德山。有不顾性命底汉。试出来道看。若无。山僧为大众。与德山相见去也。待德山道。今夜不答话。问话者三十棒。但向伊道。某话也不问。棒也不吃。你道。契他德山老人么。到这里。须是个汉始得。况某十有余年。海上参寻。见数人尊宿。自谓了当。及到浮山圆鉴会下。直是开口不得。后到白云门下。咬破一个铁酸饀。直得百味具足。且道。饀子一句。作么生道。乃云。花发鸡冠媚早秋。谁人能染紫丝头。有时风动频相倚。似向阶前斗不休。

　　问答

　　问。如何是佛。云独木桥子。如何趣向。云紧峭草鞋。
　　问如何是和尚家风。云铁旗铁鼓。或遇客来。如何祇待。云龙肝凤髓。且待别时　问如何是白云为人亲切处。云爱捩转人鼻孔　如何是白云一滴水。云打碓打磨。饮者如何。云教你无着面处　如何是道。云治平郡。如何是道中人。云赤心为主。道与道中人。相去多少。云名传天下　如何是佛。云口是祸门　一代时教。是个切脚。未审切什么字。云钵啰娘。

　　颂古
　　不与万法为侣　　日面佛月面佛

　　一口吸尽西江水。洛阳牡丹新吐蕊。簸土扬尘勿处寻。抬头撞着自家底。
　　[髟/丫]鬟女子画娥眉。鸾镜台前眼似痴。自说玉颜难比并。却来架上着罗衣。

　　狗子佛性无

　　赵州露刃剑。寒霜光焰焰。更拟问如何。分身作两段。

　　悼四祖演和尚

　　此病彼圆寂。吾门何得失。生死若空花。去来如鸟迹。东涌忽西没。影挂寒堂壁。三十三天扑帝钟。普念般若波罗蜜。

　　悼浮山圆鉴和尚

　　浮渡岩前青瘦柏。丛林耸出标风格。夜来寒影落西衢。谁唱胡笳十八拍。

　　悼投子青华严

　　寂住峰头云。洒落曹溪水。高张浮渡帆。直入大洋里。运载既缘终。昨夜狂风起。丫角女子带琼花。八十翁翁穿绣履。

　　赞白云先师真　　赞四祖演和尚

　　一月在天。影含众水。师真之真。非月非水。青黄碧绿。乱涂糊看来半瞋半偷喜。
　　桂花包裹老黄梅。不向阴阳地上开。蜂蝶岂知香远近。难寻踪迹去还来。

　　自赞(三)

　　以相取相。都成幻妄。以真求真。转见不亲。见成公案。无事不辨。百年三万六千日。翻覆元来是这汉。
　　我真我赞。唯己自知。面面相觑。有甚了期。
　　眼睛耳聋。行步躘蹱。人前强笑。叉手当胸。
　　辞众上堂　举赵州和尚。有末后句。你作么生会。试出来道看。若会得去。不妨自在快活。如或未然者。好事作么生说。良久云。说即说了也。只是诸人不知。要会么。富嫌千口少。贫恨一身多。珍重。
　　时崇宁三年。岁次甲申。六月二十五日。辞众。
　　至晚。净发澡浴。二十六日。粥前。吉祥而逝。山门留七日。茶毗。四众收舍利。不可胜数。建塔於东山之南。

　　南堂兴和尚语　　　　嗣五祖

　　小参云。山僧来日。领众下山。为国出战。烦首座作先锋。维那充殿后。僧童列于左右。助老僧作都统领。请诸人。各被忍辱铠。执智慧剑。用破悭贪。家家打开无尽藏。运出髻中珠。彼此取舍自如。略无悔吝。然后使万民乐业。四海晏清。共歌尧舜之风。高唱太平之曲。便可敛阵收旗。各务休息。当槌得胜鼓。烹露地白牛。赏设三军。以伸庆贺。老僧作师子吼。大众作象王行。敢问大众。且道。定光佛堪作个什么。良久云。卷帘敷座处。四众尽瞻依。
　　普请修路。上堂。木庵老教头。善请搬石头。与人正路头。令人识路头。合寺菩萨子。人人尽点头。只有一个不点头。且道。是那一个不点头。良久云。待了日。与你说。

　　偈颂
　　马祖即心即佛　　答望川山顺和尚

　　即心即佛。铁牛无骨。戏海狞龙。摩天俊鹘。西江吸尽未为奇。火里生莲香[台-台+弗][台-台+弗]。
　　红日三竿犹作梦。清风一枕许谁同。人来问我修何行。报道年来双耳聋。

　　拄杖歌

　　奇哉拄杖非凡木。有山水兮有节目。不短不长兮撑天拄地。不细不粗兮穿云透谷。或把行。乌龙腾跃太威狞。或把住。金毛师子眉扬竖。或横担。两轮日月互交参。或横按。七星迸出光灿烂。或靠着。参罗万象仍吞却。探水卓破金鳌头。穿云敲折老虎脚。

　　佛眼远禅师语　　　　嗣五祖

　　上堂。世尊拈花。迦叶微笑。亲切亲切。省要省要。眼目定动。料料掉掉。为报先生。莫打之绕。何也。文不加点。下座。
　　举。僧问赵州。万法归一。一归何处。州云。我在青州。作一领布衫。重七斤。大众。至音绝韵。妙曲非声。通身不挂寸丝。赤体全无忌惮。诸人切莫拈[饥-几+追]舐指。直须截断舌头。放下身心。自然快活。眼若不睡。诸梦自除。心若不异。复名何物。快活快活。归堂吃茶。
　　台山路上。过客全稀。破灶堂前。感恩无地。雪埋庭柏。氷锁偃溪。虽在南方火炉头。不入他家齑瓮里。看看。腊月三十日。便是孟春犹寒。你等诸人。各须努力向前。切忌自生退屈。
　　行者落发云。露柱多年出家。灯笼久已落发。佛殿坚持禁戒。三门近得休歇。大事本来平等。无着清凉满月。度尽草木丛林。一似阳和齐发。
　　悟时此事元来易。迷后斯门实大难。处处绿杨堪系马。家家门口透长安。
　　举。昔有一秀才。见长沙和尚。看千佛名经。问曰。许多佛。祇闻其名。未审居何国土。长沙曰。黄鹤楼。崔颢题后。秀才还曾题否。对曰不曾。长沙曰。无事题一篇好。秀才罔措。
　　大众。秀才问佛居何国土。长沙为什么。却恁么道。秀才寻常。嘲风咏月。为什么。长沙面前。一辞不措。若是黄鹤楼。有什么难题处。听取山僧题破。遂云。容颜甚奇妙。光明照十方。我适曾供养。今复还亲近。下座。
　　拟思量。何劫悟。不思量。终莽卤。欲思不思踏破时。万里无云常显露。常显露。妙用恒沙非旦暮。诸禅伯。正好休征罢战。永息干戈。傍水依山。成就大事。况是人生易老。寿命几何。或若生死现前。毕竟将何支准。不见古德道。若不安禅静虑。到这里。总须茫然。久立。
　　龙门别无奇妙。刚谓单传心要。岂惟浅水无鱼。拨剔全无孔窍。二时展钵开单。逐日屙屎送尿。万事与人一般。子细看来好笑。既是万事与人一般。为什么称善知识。良久曰。我也理会不出。
　　举。志公曰。我见世间之人。各执一般异见。祇知傍鏊求饼。不解返本观面。饼则从来是面。造作由人百变。大众会么。狸奴白牯念摩诃。猫儿狗子长相见。诸禅客。荐不荐。若言自性本圆明。大似扪空追闪电。知得么。含元殿上。更觅长安。慈氏宫中。愿生内院。
　　龙门三月半。大鼓声声唤。唤得一时来。特地生迷乱。大众。既是唤得一时来。为什么特地生迷乱。此段好因缘。诸人怎生断。不解断。转迷乱。若解断。较一半。良久曰。因缘一段无人断。留与诸方共断看。
　　十方世界龙门寺。大地山河是学徒。随顺众缘成解脱。算来全不费工夫。
　　飘飘飖飖杨柳花。红红赤赤远天霞。屈屈曲曲龙门路。僻僻静静野僧家。尚不心头怀胜解。谁能劫外算河沙。休粮方子斋兼粥。任运还乡苦涩茶。好大哥。吃茶去。
　　行者剃发云。山僧因而度得小师一人。遂拈起拄杖。示众曰。见么。法名崇木。俗姓葛。良久又云。尔既投吾出家。今为汝受三归五戒。乃曰。崇木。归依佛。归依法。归依僧。已为汝作三归。今为汝翻十邪。受五戒。汝当听受。所谓身口意也。身有三过。谓杀盗淫。意有三过。谓贪恚痴。口有四过。妄言绮语两舌恶口。作此十者。名为十恶。无此十者。名为十善。汝今三业门中。禀受戒法。所谓不杀。不盗。不妄。不淫。不饮酒。是五戒相。汝依吾教。信受奉行。
　　复卓拄杖一下曰。崇木。闻吾教训。乃告吾曰。和尚所说。但崇木。从来无身口意。亦不知何以为持犯。纵闻三归。我不知。何者名佛法僧。闻五戒相。从何受持。虽烦和尚如此。崇木并无领览处。师放下拄杖曰。此真吾弟子也。是真归依也。真受得戒也。所以昔人云。和尚何不畜一沙弥。老宿曰。有无眼耳者。为吾寻一人来。正是此意。也好得力。小师大众。会得否。拈起拄杖曰。扶过断桥水。伴归明月村。久立。
　　总别同异兼成坏。祇是山僧与众人。高广须弥入芥子。无边剎海在微尘。昼复夜。秋复春。境寂心融事事真。七宝大车既如此。去来语默莫因循。禅和子。闻说了。呵呵大笑道。我会也我会也。师乃呵呵笑曰。你会也。且道。西天那兰陀寺后。孤峰顶上。如今有什么人。在彼中修行。见么见么。下座。
　　为四面璘和尚挂真。虚空无相。不拒诸相发挥。宝镜无形。岂碍群形顿现。相与形而常伪。空与镜而常真。故即伪即真。不生不灭。大众。或若虚空顿消殒。宝镜不临台。光镜俱亡。复是何物。六十三年即且置。且道。即今四面老子。在什么处。遂提起真云。生涯何所有。今古与人传。
　　达磨大师入中国。至今几千年。得其道者甚众。领其旨者实多。大似一人传虚。万人传实。大众。流言止於智者。诸人三十年后。莫道见龙门来。
　　举僧问德山。如何是宗门奇特事。山曰。我宗无语句。实无一法与人。师曰。漏逗了也。
　　僧问雪峰。和尚见德山。得个什么。便归来。峰曰。我当时。空手去。空手回。师曰。漏逗了也。
　　睦州唤僧。僧回头。州云。担板汉。师曰。漏逗了也。
　　一漏逗。二漏逗。三漏逗。用意搀前先在后。莫於祖佛结冤亲。好看衣珠常离垢。家中人。斗头走。淮南笑杀龙门叟。有人若会笑因由。眼似铜铃胆如斗。呵呵呵。归堂去。
　　南阎浮提人。就中多闹乱。无想四禅天。根性最迟缓。迟速不同伦。染净难回换。两个五百文。元来是一贯。贯贯。哑子拍手高声唤。聋人听得佯不管。天明日出是夜半。智者大师谭止观。大众。此理如何。良久云。看。
　　黄龙山死心和尚。遗书至。上堂。死心心已死。心死死由生。拗折黄龙角。翻身卧地行。者老子。从来翻着襕衫。倒携席帽。口头粗慥。肚里柔和。点检丛林。呵叱学者。虽传晦堂道。爱用云门禅。以骂风骂雨。为训徒。以种菜种蔬。为作务。兴灾降祸。少喜多瞋。愚人见即攒眉。智者点头相许。要去便去。果然作家。腾身元是莫徭人。睡中失却死心老。呜呼哀哉。法门不幸。
　　虚名虚相。谷音鉴像。弃而不修。岂明幻妄。少不努力。老矣惆怅。静以思之。随缘称量。古德云。譬如百岁老儿作歌舞。岂是小儿戏。大众。会他恁么道么。百岁老儿作歌舞。侧首低眉听节鼓。心中听拍虽了然。手脚来迟转辛苦。乃起身作舞云。会么。老作少难。下座。
　　一叶落天下春。无路寻思笑杀人。下是天上是地。此言不入时流意。南作北东作西。动而止喜而悲。蛇头蝎尾一试之。猛虎口里活雀儿。是何言。归堂去。
　　眉毛眼睫最相亲。鼻孔唇皮作近邻。至近因何不相见。都缘一体是全身。
　　虑而解思而知。孤灯难并太阳辉。不是心不是佛。为君埽荡精灵窟。摩天鹞子入云飞。千里万里只一突。阿喇喇。下座。
　　不起疎慵不进修。实无言说实无求。夺饥人口中之食。驱耕夫手里之牛。真快活。百无忧。自是不归归便得。五湖风浪拍天流。
　　陈与明还佛顶心经愿。云。
　　唵齿临。唵齿临。唵部临。唵部临。
　　大众。此是甚么言语。义理如何。还有人会得么。若道是言语。又不成言语。若道有道理。又不成道理。可谓言诠不到。分别不及。先圣呼为密语。又曰真言。一切言音。从是而生。一切语教。从是而出。
　　山僧适来看经中。得七字陀罗尼。能灭千灾。成就万德。今对诸人。举此七字陀罗尼一徧。诸人谛听。遂默然。屈第一指。至第七指曰。诸人闻得么。恐诸人不闻。更举一徧。又默然。屈一指。至七指曰。闻得么。大众。唯佛与佛。乃能知之。自余群生。悉皆罔措。有方便门。名曰重说偈言。今更再三分明。说此七字咒。曰佛顶心经斋愿了。大众。晓得其中旨趣么。待山僧奉为解释。一字字。要知落处。若论佛。祇是当人。更无物。若论顶。昼夜舒光照前境。若论心。看时无相用时深。若论经。解语能言不是声。若论斋。所为所作尽和谐。若论愿。犹如身在龙门院。若论了。无虑无疑心皎皎。心皎皎。增添福寿灾殃少。论量功德广难思。须弥未大沧溟小。山僧适来说者是真言。世人祇知有言。不知有真。若不知真。所言皆妄。何者名为真言。能出万宗。故曰真言。亦名三昧王。亦名万字顶。亦名微妙章句。亦名秘密大总持。至心受持。大有灵验。所谓山僧七字咒也。乃屈指曰。一二三四五六七。讽诵受持皆秘密。如人亲入宝山中。一切珍奇从此出。久立。
　　海门山。长安道。茫茫烟水连芳草。楼头客。马上即。一听落梅悲故乡。春风过眼花飞尽。蝴蝶翩翩过短墙。君更听。是何章。会不得。参堂去。
　　云中石塔摩星斗。定明禅师大张口。是你之言若解参。不必腰包天下走。遂卓拄杖一下曰。鸟对初阳自在啼。犬逢生汉连声吼。又卓拄杖一下云。归堂。
　　知府曾公舍人。入山祈雨。云。举刘禹端公问云居。雨从何来。对云。从端公问处来。
　　师云。雨从何来。不须寻讨。徧满虚空。拔济枯槁。定明妙应灵通。知府舍人台造。真个是为雨为霖。莫不为忻为好。且问诸人。是定明雨。舍人雨。百姓雨。定当得么良久。卓拄杖一下云。三。下座。
　　退褒禅上堂。一去一来松上鹤。半开半合岭头云。支筇独立千峰外。唯把南山祝　圣君。
　　知府钱公奏请再住褒禅。云。大众。　君命重宣降薜萝。不容静处萨婆诃。襕衫席帽寒酸甚。又向人前唱哩啰。哩啰。拍一拍。哩啰。又拍一拍云。去年梅今岁柳。颜色馨香依旧。人渐老。水长流。无心道合头。下座。
　　未达境唯心。起种种分别。达境唯心已。分别即不生。分别既不生。便舍外尘相。乃拈拄杖。示众云。不可不唤作拄杖子。也且作么生。说舍底道理。有人於此云。唤什么作拄杖子。便违他古佛。道不坏假名。而谈实相。又道。更有什么拄杖子。也则世间万法。不成安立。又道。依旧唤作拄杖子。则一切凡夫。莫不幸甚也。大众。到者里。如何即是。须信道。云中石塔。不是人间。槛外云山。非由心变。风摩雨埽。日照烟蒙。妙用纵横。隐显一际。自可以幽栖鸟道。开豁胸怀。妙契真规。十方洞照。直得如此。更须知有衲僧孔窍始得。如何是衲僧孔窍。咄。卓拄杖。下座。

　　圆悟勤禅师语　　　　嗣五祖

　　初受六祖请。升座。乃云。蜗牛角上三千界。云月溪山共一家。既尔业缘无避处。不如随分纳些些。一不做二不休。还有共相建立底么。
　　上堂云。独掌不浪鸣。独树不成林。建法幢立宗旨。须是互为宾主。安贴家邦。所以道。我若坐时你须立。我若立时你须坐。我若孤峰独宿。你须偃息干戈。我若天上人间。你须三头六臂。然后可以光扬佛日。且道。浩浩之中。如何辨主。是处是慈氏。无门无善财。
　　平旦清晨五月一。吹起少林无孔笛。十方沙界坦然平。大地山河印印出。二祖曾不往西天。达磨曾不到梁国。大家共贺太平歌。摩诃般若波罗蜜。
　　举慧超问法眼。如何是佛。眼云。汝是慧超。
　　师云。还委悉么。病遇良医。饥逢王膳。酱里得盐。雪中送炭。
　　举悟和尚立僧。只这是。大似撒沙向眼中。只这不是。还如注水向耳里。直下无事。平地陷人。别有机关。堕坑落堑。且毕竟作么生。祇园屈曲流泉急。鹫岭巍峨云出迟　复云。云居开大炉韛。不止烹佛烹祖。但有一切持来。烈焰堆中辨取。是则当处平和。不是切宜退步。煅出金刚眼睛。直得乾坤独露。虽然。到者田地。须知向上一路。如何是向上一路。还委悉么。放将三圣瞎驴。踢杀大雄猛虎。
　　五月五日天中节。万崇千妖俱殄灭。眼里拈却须弥山。耳里拔出钉根楔。锺馗小妹舞三台。八臂那咤嚼生铁。敕摄截。急急如律令。
　　万仞崖头撒手。要须其人。千钧之弩发机。岂为鼷鼠。云门睦州。当面蹉过。德山临济。诳呼阎闾。自余立境立机。作窠作窟。故是灭胡种族。且独脱一句。作么生道。万缘迁变浑闲事。五月山房冷似氷。
　　曹溪路上。天高地厚。少室峰前。土旷人稀。孤然独坐冷萧萧。大野横身风飒飒。眼见则瞎。耳听则聋。口说则哑。虽然不出一毫端。含吐十虚无向背。既然有恁么神通。且道。作用为什么乾燥燥地。东海鲤鱼打一棒。忙忙匝地便为霖。
　　释迦悭。弥勒富。八字打开无尽库。拄杖子化为龙。赫日光中吐云雾。遍界霶[雨/(湤-方)]注甘雨。卓拄杖云。参。
　　七月旦云。一二三四五六七。眼里瞳人吹筚觱。七六五四三二一。石人木人眼泪出。七通八达。举着便知。尚在见闻。隔靴抓痒。陕府铁牛。吞嘉州大像则且置。佛殿阶前狗尿天。五台山上云蒸饭一句。作么生道。风来树影动。叶落便知秋。
　　举杲首座立僧。鹘儿未出窠。已有摩霄志。虎子未绝乳。已有食牛气。况复羽翼成。况复牙爪备。奋迅即惊群。八面清风起。一条脊梁硬似铁。一条白棒掀天地。相与建法幢。展衲僧巴鼻。
　　天上月圆。万象历然。地下月半。触途成现。见不见。包裹十虚尚余半。闻不闻。透脱圆通彻本根。玉漏铜壶催不得。乾坤大地一枝灯。一处圆融一切处。无边剎海更棱层。
　　有句无句。超宗越格。如藤倚树。银山铁壁。及至树倒藤枯。多少人失却鼻孔。直饶收拾得来。已是千里万里。只如未有与么消息时。还透得么。风暖鸟声碎。日高花影重。
　　粥足饭足。饱柴饱水。庐陵米价高。山前麦熟未。尽乾坤剎海。都卢是个自己。撒放眉毛眼睫间。直得放光动地。不是如来禅。亦非第一义。更说什么衲僧巴鼻。争如撒手悬崖。去却药忌。且唱个啰啰哩。参。
　　释迦老子道。若有一人。发真归源。十方虚空。悉皆消殒。五祖云。一人发真归源。十方虚空。筑着磕着。山僧即不然。一人发真归源。十方虚空。锦上铺花。
　　玄机独唱。截断众流。摆拨不拘。更无回互。直饶释迦弥勒。不敢当头着眼。倚天长剑。凛凛神威。杲日当空。澄澄光彩。无物不为妙用。无法不是真乘。控佛祖大机。廓人天正眼。当阳显示。只贵知归。才涉思量。白云万里。是故先圣道。我此法印。为欲利益世间故说。在所游方。勿妄宣传。今日人天普集。对众分明剖露。举拂子。示众云。见么。一处真。千处百处一时真。一句透。千句百句一时透。拈起也。乾坤岌业。放下也。海晏河清。不拈不放。又作么生。万仞峰头高着眼。大千世界一浮沤。
　　眨上眉毛蹉过。大似开眼尿床。现成公案放行。正是黠儿落节。恁么不恁么总得。曳尾灵龟。不是心。不是佛。不是物。虚空钉橛。离得许多闲门破户。犹是死水藏龙。倾湫倒岳一句。作么生道。巨灵抬手无多子。裂破华山千万重。
　　一即一切。实际理地。一切即一。本来无物。拈起也。咤咤沙沙。收下也。绵绵密密。三界长时独露。十方无处容身。孤峰顶上倒行。十字街头横卧。目视云霄则且置。鱼行酒肆作么生。放憨作么。
　　觌面见得。在圣犹亏。才涉关津。白云万里。谛实处不思议。绵密处同真际。把断世界。无丝毫透漏。脱洒一句。作么生道。万仞峰头独足立。
　　孤迥峭巍巍。始终活鱍鱍。唤作禅道。祖佛眼中着屑。不唤作禅道。祖佛掘地觅天。还有得入者么。从他千古万古黑漫漫。填沟塞壑无人会。
　　举无遣照。十方剎海目前观。正体堂堂。大千同一真如境。各守本位去。山是山水是水。互换投机去。星辰易位。佛祖潜踪。两处绝聱讹。二边纯莫立。无可不可。悉得安居。随时应缘。凝然湛寂。且道。长养圣胎一句。作么生道。不起纤毫修学心。无相光中常自在。
　　国无定乱之剑。四海晏清。门无白泽之图。全家吉庆。若道有承恩力处。正是土上加泥。更或削迹吞声。亦乃持南作北。到这里。纵横十字。未免誵讹。据位投机。犹较些子。且作么生是据位底句。寒山逢拾得。抚掌笑咍咍。
　　通身是眼见不及。遍身是耳闻不彻。通身是口说不着。通身是心鉴不出。直饶尽大地明得。无丝毫透漏。犹在半途。据令全提。且道。如何展演。域中日月纵横挂。一亘晴空万古春。
　　当阳有路。祖佛共知。觌面相呈。见闻不隔。万象不能藏覆。千圣无以等阶。活鱍鱍绝承当。净裸裸无回互。直饶棒如雨点。喝似雷奔。犹未动着向上阙棙在。如何是向上关棙。瞎却诸圣眼。哑却山僧口。日午打三更。面南看北斗。
　　闻五祖讣音云。大庾岭头。笑却成哭。崇宁门下。哭却成笑。何故。吃泉水贵地脉。且要正眼流通。宗风不坠。所谓无常生死法。与我不相干。若能如是见。不用哭苍天。既不用哭苍天。如何通信。请大众拈香。两彩一赛。
　　点即不到。一大藏教锦上铺花。到即不点。祖师西来金声玉振。且道。祖意教意。是同是别。碧潭云外不相关。
　　三转法轮於大千。其轮本来常清净。一切诸佛。皆恁么转。若向下去。三乘五性。顿渐偏圆。若向上去。不唯觅下口处不得。临济德山。目瞪口呿。且道。不落上下。又作么生。谁是出头人。
　　入田不拣。三千里外黑漫漫。牛头没马头回。百亿万劫没交涉。拈一放一。节外生枝。举古举今。无风起浪。山僧今日。一时拨断。且道。还有为人处也无。千峰势到岳边止。万派声归海上消。
　　终日相逢无半面。刚然千里有知音。不须格外论奇特。只此全机耀古今。倾盖如旧。白头如新。两镜相照。不隔纤尘。徧界未尝示相。毫端普现色身。止犹谷神。动若行云。相见又无事。不来还忆君。
　　棒头取证。撒土撒沙。喝下承当。承虚接响。向上向下。转见颟顸。说妙谈玄。和泥合水。这一片田地。分付来多时也。平地欺人。尽大地撮来。如粟米粒大。掉棒打月。佛祖凡圣。拈向一边。总不依倚时如何。红霞穿碧落。白日绕须弥。
　　田地稳密底。抬脚不起。探头太过。神通妙用底。放脚不下。收身未转。直饶十字纵横。朝打三千。犹较些子。且道。誵讹在什么处。若知有去。始见全提半提。傥或未知。布袋里老鸦。虽活如死。
　　杀人刀活人剑。上古之风规。亦是今时之枢要。言句上作解会。泥里洗土块。不向言句上会。方木逗圆孔。未拟议已蹉过。正拟议隔关山。击石火闪电光。构得构不得。未免丧身失命。且道。此理如何。苦瓠连根苦。甜瓜彻蒂甜。
　　云腾致雨。世界索然。日照天临。乾坤廓尔。文殊台里万菩萨。纵然显现。晴是晴雨是雨。山是山水是水。阿那个是万菩萨。风暖鸟声碎。日高花影重。
　　眨上眉毛早蹉过。塞却眼。更形言语转周遮。合取口。尽大地都为一尘。佛眼觑不见。一大藏都为一句。海口莫能宣。也未提得一半在。忽然踏破化城时如何。行到水穷处。坐看云起时。
　　受夹山请云。目前无异草。徧界绝遮拦。域中日月斩新。方外乾坤独露。直得龙天释梵。动地雨花。妙德空生。目瞪口呿。行棒行喝。拈放一边。云月溪山。放过一着。一处透。千处万处该通。一机明。千机万机圆转。碧岩不离此处。此处不离碧岩。摄大千於毫端。融芥尘於剎海。含花鸟过。抱子猿归。湛寂凝然。应真不借。则且致。只如无阴阳地上。成得个什么边事。万卉正资和气力。碧岩先发一枝香　复举。马大师。问药山。子在此许多时。本分事作么生。山云。皮肤脱落尽。唯有一真实。祖云。据汝所见。可谓协於身体。而布於四肢。何不将三条篾。束取肚皮。随处住山去。山云。某甲何人。敢言住山。祖云不然。未有长行而不住。未有长住而不行。欲益无所益。欲为无所为。宜作舟航。由是住山。
　　师云。大众。古人得意之后。不忘利生。直入深山。提持宗要。山僧暗昧。岂敢仰攀。如是则更不用篾束肚皮。却有个折脚铛子。与方来。共守寂寥。若信得及。不在忉忉。或未谙详。听取个末后句。高峰突兀倚天门。青嶂虚闲可垛跟。折脚铛儿幸然在。不妨携去隐深云。虽然如是。也须大家出手始得。且道。毕竟如何。妙舞应须夸变拍。三台须是大家催。
　　入院。指方丈云。个是毗耶据坐处。正同摩竭令行时。夹山顶[宁*页]通一窍。放出天彭老古锥。既放伊出头。且道。作得个什么伎俩。冲浪锦鳞来入罟。缦天网举不饶伊。
　　入院云。门外青山泼黛。途中细雨如膏。灵云陌上桃花。处处芳菲溢目。香严岩畔翠竹。时时撼影摇风。直得一击忘所知。一见绝疑惑。不免尚留观听。未透声色。若能见无见之色。闻无闻之声。拨转路头。踏翻关捩。句句越佛越祖。尘尘耀古腾今。处处离色离名。个个斩钉截铁。心外无法。法外无心。用王库刀。发千钧弩。壁立万仞。坐断十方。可以入大解脱门。传正法眼藏。向尧时舜日。共乐升平。鼓腹讴歌。归家稳坐。且到家一句。作么生道。但愿春风齐着力。一时吹入我门来　复云。昔傅明。有通天作略。跨海神机。使无舌人。说无义语。收洛浦。接青峰。辨石霜。赏佛日。崄崔句峻。陷虎机深。电激星飞。珠回玉转。建兹宝剎。风范具存。而山僧庶事不才。何以继其高躅。既辞让不及。转透无门。不免借一条路。向无言处演言。无事处生事。无佛处现佛。无祖处示祖。且贵始末相符。头正尾正。敢问诸人。还见夹山老子么。莫从百草巅头荐。觌面无私亘古今。
　　开堂拈疏云。言言锦绣。句句珠玑。赞无上乘。显正法眼。应须未举已前荐取。文彩之外承当。苟或未然。却请宣过。
　　升座云。烁迦罗眼。顶上放大光明。摩酰首罗。面前现奇特相。一言含众象。一句逗群机。何止猛处穴里横身。万仞峰前侧足。所以道。显大机明大用。得失俱丧。是非杳忘。绝尘绝迹。透色透声。重重无尽。事事圆融。又如华藏法界。无边香水海。不可说浮幢王剎。尽向这里。一时开现。即此见成。即此受用。不以眼见。不以耳闻。不以口谈。不以心知。还证得么。若也证得。不必觉城东际。初见文殊。楼阁门开。方参慈氏。敢问大众。即今是什么人境界。举拂子云。卢舍本身全体现。当机直下没纤毫。
　　丁一卓二。本分钳锤。捏聚放开。作家受用。灰头土面处。壁立千仞。壁立千仞处。土面灰头。自然双放双收。到处为祥为瑞。还委悉么。掬水月在手。弄花香满衣。
　　太虚寥廓。万汇森然。正眼洞明。纤毫不立。孤峻处。祖师莫近。坦夷处。人天共知。击开大解脱门。识取无面目汉。且作么生是无面目底汉。芍药花开菩萨脸。棕榈叶散夜叉头。
　　一向不恁么。目视云汉。不徇人情。一向恁么。灰头土面。带水拖泥。恁么中不恁么。就下平高。不恁么中却恁么。从空放下。或有个恁么不恁么。总不管。亦无明。亦无暗。亦不放。亦不收。且道。如何。到头霜夜月。任运落前溪。
　　第一句下荐得。祖佛乞命。第二句下荐得。人天胆落。第三句下荐得。虎口横身。不是循途守辙。亦非革辙移途。透得则六臂三头。未透亦人间天上。且道。三句外一句。作么生道。生涯只在丝纶上。明月扁舟泛五湖。
　　住道林。开堂云。大道无向背。至理绝言诠。迥出三乘。高超十地。万法不到处。特地光辉。生佛未分时。灵光独耀。不落闻见。不随色声。直下无一丝毫头。徧界全彰奇特事。直饶棒头取证。喝下承当。犹是曲为今时。更或光境俱忘。契心平等。毕竟亦非的旨。所以道。向上一路。千圣不传。学者劳形。如猿捉影。到者里。理绝事绝行绝。照绝用绝。权绝实绝。直似倚天长剑。凛凛神威。铁牛之机。牢笼不住。今日幸对明眼人前。不敢被盖囊藏。八字打开去也。拈拂子云。还委悉么。耀古腾今活鱍鱍。大千沙界露全身　复云。大众。昔日雪峰。拈拄杖示众云。我者个。为中下机人。时有僧。出问云。忽遇上上机人来时如何。峰拈起拄杖。
　　云门云。我不似雪峰打者破葛藤。乃拈拄杖云。我者个。为中下机人。时有僧忽问。遇上上机人来时如何。云门便打。
　　师拈云。大凡扶宗立教。须是顶门具眼。肘后有符。看它二老宿。纵横杀活。出没卷舒。甚生奇特。子细检点将来。犹是节外生枝。若据山僧见处。乃拈拄杖云。山僧只将者个。普为一切人。无论上中下。若要擎展。一任擎展。若要承当。一任承当。处处把断要津。个个壁立千仞。且道。忽遇其中人来时如何。万国醉心尝大鼎。相逢携手上高台。
　　深深处。无物堪比伦。浅浅个。两手相分付。以一统万。穿众穴於毫端。补短截长。握秤尺於掌内。换却髑髅襄底。且致。把将靴鞋袋来一句。作么生道。意气不从天地得。英雄岂藉四时推。
　　叶落知秋。动弦别曲。定光拈手。智者点头。承当於文彩未彰前。相照向是非得失外。不涉廉纤。如何通信。万景徒有象。孤云本无心。
　　玄玄玄太颟顸。了了了没边表。有生有灭。特地乖张。无去无来。转见漏逗。不起寂灭定。而现诸威仪。不舍凡夫法。而修诸胜行。且道。是放行。是把住。随流认得性。无喜亦无忧。
　　举泰首座立僧。云。大人具大见。大智得大用。一飞六月息。一诺千金重。滔天必江海。崔嵬必山岳。先知觉未知。先觉觉后觉。打开无尽藏。运出无价珍。不依倚一物。显示本来人。
　　雪窦道。义出丰年。俭生不孝。於衲僧门下。是放行。是把住。若人道得。老僧分半院。与伊住。
　　师云。雪窦病多谙药性。经效始传人。个中或有知丰知俭。知放行。知把住底。亦何妨分半院与伊。但烧香发愿。只图他早有个院子住。使尝些滋味。且免得穷厮煎饿厮炒。
　　突出难辨。久参未免躇蹰。信手拈来。后学那知端的。金风扇物。玉露垂珠。雁过长空。蛩吟幽砌。一一七穿八穴。明明百匝千重。何必棒喝交驰。方论照用。直下悬崖撒手。便有恁么人么。见义不为非勇士。临危不变始惊群。
　　一切无收摄。触处圆成。应用绝参差。莫穷形相。向千圣顶[宁*页]上。有时露出佛祖莫穷底机关。於一毫端中。有时演出主宾互换底文彩。经天纬地。玉转珠回。即且置。举拂子。作点势云。这一点。落在什么处。海神知贵不知价。留与人间光照夜。
　　报宁民受帖。一向孤峰独宿。目视云霄。虽则不埋没宗风。无乃太高生。一向十字路口。土面灰头。利物应机。虽则埋没自己。无乃太屈辱生。况明悟之士。顶门具眼。肘后有符。出没卷舒。得大自在。动若浮云。止犹谷神。或可以孤峰独宿。不碍土面灰头。或土面灰头。不碍孤峰独宿。恁么中。有不恁么。不恁么中。却有恁么。且应时应节一句。作么生道。良久云。瑞气逢嘉运。灵苗触处春。
　　古佛有通津。当阳亘古今。悬崖能撒手。一语直千金。
　　行棒行喝。拽石搬土。象骨辊球。禾山打鼓。沩岭牧牛。玄沙见虎。吃茶赵州。面壁鲁祖。争似老云门。腊月二十五。
　　李善友为僧。云。三界无安。四生拘促。欲脱爱网。超步大方。正应披忍辱铠。操智慧刀。运上品心。发殊胜志。与蕴魔烦恼魔死魔共战。灭三毒。破魔网。始是大丈夫汉。岂不见。教中道。三界无安。犹如火宅。众苦充满。甚可怖畏。又道。是舍唯有一门。而复狭小。虽然狭小。过去诸佛。见在诸佛。未来诸佛。尽从这里出去。且道。毕竟如何。良久云。何似生辽天鹘。万里云只一突。
　　开炉云。乾茆近火。理合先燋。滴水生氷。事不相涉。傥或透生死。明寒暑。融动静。一去来。直得意遣情忘。如痴似兀。然后乃可饥则吃饭。健则经行。热则乘凉。寒则向火。虽然如是。赵州道。我在南方三十年。有个无宾主话。直至而今。无人举得。且道。无宾主话。火炉头如何举得。还委悉么。衲被蒙头万事休。此时山僧都不会。
　　竹庵为佛眼设斋请。云。此方缘尽。他方显化。此界身死。他界出现。大善知识。以无边虚空。为正体。以香水海不可说尘剎。为化境。以日月为明烛。以形骸为逆旅。以死生为昼夜。其来也。电光晃耀。其去也。石火星飞。虽示世人有去有来。极其本体。不动不变。所以南泉。昔为马大师作斋。问大众云。今日为先师作斋。且道。先师来么。有底道。合取钵盂。有底道。真堂前更添一分食。盖明此个不动不变。至灵至妙。各有奇特处。要且只见锥头利。不见凿头方。
　　今日褒山珪长老。为佛眼和尚设斋。敢问大众。佛眼和尚。还来么。有道得底。试出来道看。若无。不消一个普同供养。何故。檐前水滴滴相乘。五叶花叶叶相付。且道。绵绵不断一句。作么生道。祖月凌空圆胜智。何山松柏不青青。
　　放行再为僧。谢恩罢云。天中之天。圣中之圣。处域中之大。超方外之尊。执宝箓以临民。统金轮而御极。廓清六合。停毒万方。聿降纶言。重兴佛法。遂使普天释子。复换僧仪。归木笏於裴相公。纳冠簪於傅大士。重圆应真顶相。再披屈眴田衣。俄顷之间。追还旧观。皇恩崇重。倍万丘山。草木之微。云何图报。辄倾肝胆。少出毫芒。大众。先佛有顶[宁*页]一机。如击石火。似闪电光。祖师有末后一句。吞栗棘蓬。跳金刚圈。可以敌胜惊群。可以转凡成圣。腾今耀古。盖色骑声。如今对众拈来。不犯从前路布。还委悉么。洪钧妙力先天地。覆载恩归大圣人。
　　无尽忌日请。云。握佛祖钳锤。控作家炉鞴。烹煅今古。验证衲僧。唯用向上一机。金刚王宝剑。临济祖师。传黄檗马祖此个机要。向大河之北。独振正宗。一喝分宾主。照用一时行。坐断天下人舌头。奔走四海云水。以至。乃子乃孙。传此正见。用此真机。若非大解脱人。安能当阳证验。昔无尽大居士。生平以此事为务。遍寰海宗师。无不参咨。到兜率山下。逢个老衲。论末后句。始得脱体全真。言解道理。一时脱却。遂作颂云。鼓寂钟停托钵回。岩头一拶语如雷。果然只得三年活。莫是遭他受记来。戛玉铿金。虎骤龙骧。不妨具大机得大用。以此正印。印天下善知识。山僧昔在湖北相见。与伊电卷星驰。一言契证。表里一如。居士功业。书於竹帛。遗德在於生民。当此之日。撒手那边。且道。向什么处去。还委悉么。大千沙界诸佛土。剎剎尘尘现胜身。

　　法语
　　示张持满朝奉

　　古人以牧牛为喻。诚哉。所谓要久长人尔。直截省要。最是先忘我见。使虚静恬和。任运腾腾。於一切法。皆无取舍。向根根尘尘。应时脱然自处。孤运独照。照体独立。物我一如。直下彻底。无照可立。如斩一綟丝。一斩一切斩。便自会作活计去也。佛见法见。尚不令起。则尘劳业识。自当氷消瓦解。养得成实。如痴如兀。而峭措。祖佛位中。收摄不得。那肯入驴胎马腹里也。
　　赵州道。我见千百亿个。尽是觅作佛汉子。於中觅个无心底难得。又云。我在南方。三十年。除粥饭二时。是杂用心处。香林四十年。方成一片。涌泉四十年。尚自走作。南泉十八。解作家活。信知。从上古人。无不皆如此。密密履践。安可计得失长短。取舍是非知解也。同学之中。唯龙门智海。昔尝熟与究明。但逢缘遇境。莫不管带。何止此生而已。穷未来际。证无量圣身。也未是他泊头处。但一味退步。切莫作限量也。
　　报缘未谢。於人间世上。有如许参涉交互。应须处之。使绰绰然有余裕始得。人生各随缘分。不必厌喧求静。但令中虚外顺。虽在闹市沸汤中。亦恬然安稳。才有纤毫见刺。则打不过也。

　　示隆知藏

　　五祖老师。平生孤峻。少许可。乾嚗嚗地。壁立只靠此一着。常自云。如倚一座须弥山。岂可掠虚。弄滑头谩人。把个没滋味铁酸饀。劈头拈似学者。令咬嚼。须待渠桶底子脱。丧却如许恶知恶见。不挂丝毫。透得净尽。始可下手煅炼。方禁得拳踢。然后示以金刚王宝剑。度其果能践履荷负。净然无一事。山是山水是水。更应转向那边。千圣罗笼不住处。便契乃祖已来。所证传持正法眼藏。及至应用为物。仍当驱耕夫牛。夺饥人食。证验得十成无渗漏。即是道流也。

　　示明首座

　　达磨游梁历魏。落草寻人。向少林冷坐九年。深雪之中。觅得一个。及至最后。问得个什么。却只礼三拜。依位而立。遂有得髓之言。至今守株待兔之流。竞以无言礼拜。依位而立。遂为得髓深致。殊不知。剑去久矣。尔方刻舟。岂曾梦见祖师。若是本色真正道流。要须超情离见。别有生涯。终不向死水里作活计。方承绍得他家基业。到个里。直须知有向上事。所谓善学柳下惠。终不师其迹。是故古人道。一句合头语。万劫系驴橛。诚哉。
　　破有法王。出现世间。随众生欲。种种说法。将知所说。皆为方便。只为破执破疑。破解路。破我见。若无许多恶觉恶见。佛亦不必出现。而况说种种法耶。
　　不与万法为侣者。是什么人。回光自照看。待汝一口吸尽西江水。即向汝道。八角磨盘空里走。参得透。目前万法平沈。无始妄想荡尽。
　　德山隔江招手。便有人承当。鸟窠吹布毛。寻有人省悟。得非此段大缘。时至苗根自生。也亦机感相投有地。也亦当人密运无间。信师门发挥。何峭绝如此之难。而超证如此之易。古人以辊芥投针为况。良不虚矣。

　　示良上人

　　金色头陀。论劫打坐。达磨少林。面壁九年。曹溪四会县看猎。大沩深山卓庵十载。大梅一住绝人迹。无业阅大藏。古圣翘足七昼夜赞底沙。常啼经月卖心肝。长庆坐破七蒲团。是皆为此一段大因缘。其志可尚。终古作后昆标准。便使致身在长连床上。亦不过冥心体究。但令心念澄静。纷纷扰扰处。正好做工夫。当作工夫时。透顶透底。无丝毫遗漏。全体现成。更不自他处起。唯此一大机。阿辘辘转。更说甚世谛佛法。一样平持。日久岁深。自然脚跟下。实确确地。只是个良上座。直下契证。如水入水。如金博金。平等一如。湛然真纯。是解作活计。但一念不生。放教玲珑。才有是非彼我得失。勿随它去。乃是终日竟夜。亲参自家真善知识。何忧此事不办。切须自省。
　　曹溪大鉴微时。新州一樵夫也。碌碌无所建明。已数十载。一旦闻客诵经。激其本愿。遂致母出乡。谒黄梅大满。才见数语间投机。隐碓坊八个月。既闻秀偈。始露锋芒。五祖举衣钵授之。是时众竞起。遂欲夺取。而蒙山道人。最先及之於大庾岭头。知不胜。始悟。此衣非可以力争。稽首求法。大鉴以不思善恶。本初面目。敛念知归。卢老以时缘未稳。遁迹四会县猎人中。久之。寻抵番禺。吐风幡不动。动自於心之语。印宗伸弟子之礼。为之削发登具。由是开大法要。总二千余众。若有之。名彻九重。遣贵近。降紫泥召之。确然不应。度龙象。若南岳青原永嘉南阳荷泽司空数十人。皆大宗师。何其伟欤。唯圣贤示化。进退存亡。了然先照。然考其步骤。从微至着。不料世缘而示妙机。百世之下。无与为等。到今数百年。充徧天下。列剎相望。皆其法孙。钦仰洪范。欲拟其毫末。竭诚罄力。终莫能彷佛。惟望后昆。有力量者。勉旃。聊述梗槩尔。
　　赵州见僧。唤近前来。僧近前。州云。去。多少省力。若荐得。乃是十成完全。若作如之若何。则知见生也。

　　示裕书记

　　踏着实地。到安稳处。时中无虚底工夫。绵绵不漏丝毫。湛寂凝然。佛祖莫能知。魔外无捉摸。是自住无所住大解脱。虽历无穷劫。亦只如如地。况复诸缘邪。安住是中。方可建立。与人抽钉拔楔。亦只令渠无住着去。此之谓大事因缘。
　　秉拂。据位称宗师。共无本分作家手段。未免赚他方来。引人草窠里。打骨董去也。若具金刚正眼。须洒洒落落。唯以本分事接之。直饶与佛齐肩。犹有佛地障在。是故从上来。行棒行喝。一机一境。一言一句。意在钩头。只贵独脱。勿使依草附木。所谓驱耕夫之牛。夺饥人之食。若不如是。尽是弄泥团汉。
　　方来衲子。有夙根。作工夫。蓦地得入者。不遇真正宗师。反引他作露布。堕在机境中。无绳自缚。半前落后。似是不是。最难整理。要须识其病脉。辩其落着。得其所偏坠。而发起之。俾舍执着住滞。然后示以本分正宗。便无疑惑。了然得大解脱。居大宝宅。自然趁亦不去。可以洪济大法。传续祖灯。堪报不报之恩也。
　　黄龙南禅师。昔未见石霜。会一肚皮禅。翠岩悯之。劝谒慈明。只穷究玄沙语。灵云未彻处。应时瓦解氷消。遂受印可。三十年。只以此印。拈诸方解路。瘥病不假驴驮药。紧要处。岂有如许多佛法也。
　　大宗师为人。虽不立窠臼露布。久之学徒妄认。亦成窠臼露布也。盖以无窠臼为窠臼。无露布为露布。应须反之全尽。无令守株待兔。认指为月。
　　鉴在机先。风尘草动。亦照其端倪。况应酬扰扰哉。非胸次虚静。无一法当情。安能圆应无差。先机照物耶。此皆那伽在定之效也。

　　示禅人

　　参问要见性悟理。直下忘情绝照。胸襟荡然。如痴似兀。不较得失。不争胜负。凡有违顺。悉皆截断。令不相续。悠久自然。到无为无事处。才毫发要无事。早是事生也。一波才动万波随。岂有了期。他时生死到来。脚忙手乱。只为不脱洒。但以此确实。自然闹市里。亦净如水。岂忧己事不辨耶。

　　示成修造

　　成就一切。总只由他。破坏一切。亦只由他。奇特殊胜缘。恒沙功德藏。无量妙庄严。超世希有事。皆所成就。悭贪憎妬。情识执着。有为有漏。垢染杂乱。解路名相。知见妄想。皆所破坏也。唯他能转一切物。一切物不能转他。虽无形段面目。而包括十虚。含凡育圣。若有取之。即坠见刺。卒摸索不着。
　　诸佛开示。祖师直指。唯心妙性。径截承当。不起一念。透顶透底。无不现前。於见成际。不劳心力。任运逍遥。了无取舍。乃真密印也。

　　示杲书记

　　临济正宗。自马师黄檗。阐大机大用。脱罗笼。出窠臼。虎骤龙驰。星飞电激。卷舒擒纵。皆据本分。绵绵的的。到兴化风穴。唱愈高。机愈峻。西河弄师子。霜华奋金刚王。非深入阃奥。亲受印记。皆莫知端倪。徒自名邈。只益戏论。大抵负冲天气宇。格外提持。不战屈人兵。杀人不眨眼。尚未彷佛其趣向。况移星换斗。转天轮回地轴耶。是故示三玄三要。四料简。四宾主。金刚王宝剑。踞地师子。一喝不作一喝用。探竿影草。一喝分宾主。照用一时行。许多络索。多少学家。搏量注解。殊不知。我王库内。无如是刀。弄将出来。看底只眨得眼。须是他上流。契证验认。正按旁提。须还本分种草。岂假娣媒。
　　只如宝寿开堂。三圣推出一僧。寿便打。圣云。你恁么为人。非但瞎却这僧眼。瞎却镇州一城人眼去在。寿掷下拄杖。便归方丈。
　　兴化见同参来。便喝。僧亦喝。化又喝。僧复喝。化云。你看。者瞎汉。僧拟议。化直打出法堂。侍僧问。有何相触忤。化云。是他。也有权。也有实。也有照。也有用。我将手向伊面前。横两遭。却不会。似此瞎汉。不打。更待何时。
　　看他本色宗风。迥然殊绝。不贵作略。只贵他眼正。要负荷正宗。须是透顶透底。不涉廉纤。迥然独脱。然后的的相承。可以起此大法幢。然此大法炬。继他马师百丈杨岐。不为忝尔。

　　立地佛事
　　为佛眼下火

　　如来涅盘日。娑罗双树间。放出三昧火。阇维金色身。有条攀条。无条攀例。故褒山佛眼禅师。道播四海。名闻九州。三十年间。三踞大剎。退席褒岭。宴坐锺山。以平生所受用栗棘蓬。驱耕夫之牛。以杨岐所付嘱金刚圈。夺饥人之食。传持一大事。提振向上机。衲子云从。诸方景仰。岂谓一弹指顷。坐断报化佛头。谈笑之间。遽失人天正眼。今则人天廓落。人境萧条。雪映高山。风清大野。圆顶后相。放万里神光。正当与么时。还委悉么。看取亘天。

　　为亡僧下火

　　五蕴山头涅盘路。四方八面没遮栏。通身尽是金刚眼。一粒灵丹火里然。

　　开福宁和尚语　　　　嗣五祖

　　上堂。门里出身易。身里出门难。易难不到处。普请大家看。乃竖起拂子云。还见么。若谓见。云何为见。见在即凡。宛同流浪。若谓不见。云何不见。行脚高士。眼在什么处。见与不见。若为明辨。这里彻去。三世如来。六代祖师。平生关棙。瓦解氷消。苟或未然。待把少林无孔笛。为君吹起小阳春。
　　施主请云。饮光门下。徒夸微笑之机。少室嵓前。谩说安心之法。争似呈桡舞棹。画舫轻舟。万里无云。长天一色。芦湾月渚。渔父抛纶。烟岛波心。沙禽戏日。闲烹绿茗。满酌流霞。荡荡皇风。平平帝道。数声归笛离春浦。一片孔帆过洞津。到岸舍舟常式事。何须更问渡头人。诸禅德。报慈如斯举唱。还有为人处么。若道有。那里是有处。若道无。击鼓升堂。辜他请主。到这里。如何剖露。还委悉么。良久云。人归大国方成器。水到沧溟始是波。
　　报慈一要。凡圣同妙。犬吠驴鸣。龙吟虎啸。道吾乐神。师巫祭庙。雨过山青。云收日照。拾得与寒山。不觉呵呵笑。诸禅德。且道。笑个什么。休休。他年自有智音。岂待今朝说破。
　　冬至云。晷运推移。日南长至。分明一道。恩光照彻。十方三世。全彰诸祖玄关。漏泄衲僧巴鼻。灵云刚道无疑。弥勒徒夸受记。争如李四张三。相贺街头巷尾。不是海印发光。亦非楞严三昧。林下高人。休要瞌睡。令余暗里笑舒眉。直是清风动天地。
　　春山青春水绿。啼鸟落花清耳目。一带平原画不成。妙印无羁岂拘束。诸禅德。岂不见。古人道。闻声悟道。见色明心。瞥然妙会。辉古腾今。古人恁么道。也是抱桥柱澡洗。未出常流。开福道。闻声不悟道。见色岂明心。大冶红炉里。真鍮不博金。忽有人道。开福恁么道。何曾梦见古人。师乃呵呵大笑云。将谓胡须赤。更有赤须胡。击禅床。下座。
　　谢藏主云。琉璃殿上。古佛舒光。明月堂前。昙花布影。不用南询弥勒。何须东觅文殊。华藏门开。任君瞻仰。或舒或卷。尘尘普现色身。或放或收。处处毗卢境界。不舒不卷。寂尔无根。不放不收。是真常住。丝毫无碍。统摄圣凡。自利兼他。古今不坠。然虽恁么。当人分上。又且如何。还会么。夜半不须敲五户。天明凤子笑衔花。
　　看藏云。衲子玄关。群生命脉。锋铓未兆。便好承当。文彩才形。翻成影事。何也。空劫已前。乾坤未剖。凝然一片。非圣非凡。不涉熏修。岂从外有。洎乎世界安立。四姓杂居。憎爱情生。悟迷相返。妄认四大。为自身相。六尘缘影。为自心相。譬彼病目。见空中花。造种种业。受种种报。枉流诸趣。旷劫于今。繇是释尊。不离兜率。下降阎浮。四十九年。三百余会。演无量义。分布尘剎。拯物导迷。应病与方。明师罕值。真药未逢。赖遇程君。为不请友。捐润屋珍宝。届开福道场。命五湖衲子。看阅毗卢大藏。欲使禅人。不动舌头。五千四十八卷。弹指一时周足。直得须弥起舞。海水腾波。天雨四花。地摇六种。因收果海。果彻因源。因果两忘。是真常住。傥或端倪未辨。依前重说偈言。你等诸人。发卷看时。急须着眼。三世诸佛。全分法身。尽在里许。何故。焚香提起经来读。便是拈花付嘱心。此外别求玄妙解。攸攸千古少知音。以拂子击禅床。下座。
　　永嘉一宿。道播寰区。招扇隔江。法流四海。乾坤未剖。谁是知音。空劫已前。何人印可。向上一路。千圣不传。透脱斯关。方能妙用。慈云叆叇。舒卷湘江。不假风雷。霶[雨/沱]甘泽。三草二木。并获敷荣。毕竟指归。自何而得。还知么。青山不锁长飞势。沧海合知来处高。
　　施主设粥请。云。诸禅德。从前日月。依旧山川。泻碧堆青。辉腾今古。曾无间断。岂有亏盈。不见。僧问赵州。学人乍入丛林。乞师指示。州云。吃粥了也未。僧云。吃粥了也。州云。洗钵盂去。僧从此大悟。大众且道。那里是这僧悟处。还委悉么。几般云色出峰顶。一样泉声落槛前。下座。
　　摩竭正令。未免崎岖。少室垂慈。早伤风骨。腰囊挈锡。辜负平生。炼行灰心。递相钝致。争似春雨晴春山青。白云三片五片。黄鸟一声两声。千眼大悲看不足。王维虽巧画难成。直饶便恁么。犹是涉途程。诸禅德。不涉途程一句。作么生道。良久云。人从卞州来。不得东京信。

　　佛性泰禅师语　　　　嗣圆悟
　　上堂

　　日出卯。用处不须生善巧。看看。新罗国人。与大食国人。在中庭相扑。被佛殿鸱刎喝一声。却入诸人脚跟下去。诸人还见么。若也见得。触事有余。若也不见。白日莫空过。青春不再来。
　　客从远方来。遗我一张琴。中含太古意。举世无知音。子期徒侧耳。师旷谩追寻。今朝呈似君。试请弹一曲。
　　释迦掩室。净名默然。虽明教眼。未透祖关。如何是祖关。泥蛇吞铁虎。井底火烧山。
　　开口错。令口丧。明眼衲僧无伎俩。春风吹落桃李花。淡烟疎雨笼青嶂。错。
　　达得人空法空。未称祖师家风。体得全用全照。亦非衲僧要妙。直须打破牢关。识取向上一窍。如何是向上一窍。春寒料峭。冻杀年少。
　　一叶落天下秋。看看空际火云收。万里长江净如练。谢家人不在渔舟。且道。在甚处。归堂吃茶去。
　　一雁度长空。影落寒江水。水无沉影心。雁无遗踪意。踪影两相忘。凭何为的旨。篱边金菊黄。江上芙蓉翠。参。
　　德山入门便棒。平地生堆。临济入门便喝。无风起浪。俱胝竖指。未免颟顸。雪峤辊球。小儿子戏。到这里。总使不着。争如六月三伏。甘雨普洪。水足东皋。禾青南亩。农夫鼓腹。樵者高歌。古佛家风。俨然如在。如斯会得。共乐升平。脱或未然。只知事逐眼前过。不觉老从头上来。
　　三角牯牛独脚舞。两轮石磨绕空飞。新生孩子擎铁棒。直上须弥打一槌。以拂子击禅床。下座。
　　久雨不晴。有理难伸。云雾长埋大野。檐声不断前旬。阿喇喇。闻不闻。补陀岩上客。应笑未归人。
　　涅盘无异路。方便有多门。遂拈起拄杖云。看看。山僧拄杖子。一口吸尽西江水。东海鲤鱼。[跳-兆+孛]跳上三十三天。帝释忿怒。把须弥山一掴粉碎。坚牢地神。合掌赞叹云。谛观法王法。法王法如是。拄杖子击禅床。下座。
　　不思善不思恶。内外中间空索索。抬眸或尔望长空。古木森森撑碧落。参。
　　祖师道。欲得现前。莫存顺逆。释迦老子。是什么破草鞋。一大藏教。是拭不净底故纸。达磨九年面壁。是个瞌睡汉。你诸人。皮下无血。眼里无睛。是来这里。讨个什么碗。各请归堂去。
　　大众。还委悉么。会则途中受用。拈得瓦砾。尽是真金。不会则世谛流传。纵有真金。翻成瓦砾。且道。利害在什么处。未明心地印。难过赵州关。
　　尼道者请。上堂云。有句无句。鸾翔凤舞。全提半提。电转星飞。会则目前包裹。不会则南北东西。阿呵呵。知不知。堪笑当年尼总持。少室峰前逢达磨。更无一法可当情。咄。
　　冬至云。阴消阳复物光华。节令推排岂有差。勿谓枯株无暖气。拈拄杖云。且看拄杖子生花。见么。嗅着即脑裂。卓一下。下座。
　　咄咄何似生。穿云俊鹘摩青天。抬眸一顾十万里。林间钝羽空忙然。求解会。着言诠。还同日午打三更。争如一句声前荐。独向毗卢顶上行。
　　推真真无有相。穷妄妄无有形。真妄两无所有。廓然露出眼睛。眼睛既露。见个什么。晓日烁开岩畔雪。朔风吹绽腊梅花。
　　开口有时非。开口有时是。粗言及细语。皆归第一义。释迦老子碗鸣声。达磨西来屎臭气。惟有山前水牯牛。身放毫光照天地。咄。
　　净人打鼓。三世诸佛。向鼓声里。转大法轮。侍者烧香。六代祖师。向香炉烟上。深谈实相。诸人还闻么。见闻但见闻。见闻即不得。参。
　　宝剑拈来便用。岂有迟疑。眉毛剔起便行。更无回互。一切处腾今焕古。一切处截断罗笼。不犯锋铓。亦非顾鉴。独超物外。则且置。万机丧尽时如何。八月秋何处热。
　　渺渺邈邈。十方该括。坦坦荡荡。绝形绝相。目欲视而睛枯。口欲谈而词丧。文殊普贤。全无伎俩。临济德山。不妨提唱。龟吞陕府铁牛。蛇咬嘉州大像。吓得东海鲤鱼肚胀。咦。
　　一举不再说。已涉繁词。未举已先知。犹落第二。直饶向威音那畔。空劫已前荐得。犹是鬼家活计。未为透脱一路。且如何是透脱一路。昨日南山。虎咬大虫。
　　言前生。句后杀。电光石火中区别。横按镆铘行正令。外道天魔皆胆慑。阿喇喇。赵州石桥作两截。
　　幽鸟语如篁。柳垂金线长。少林传底事。对面不囊藏。有般汉。闻人举着。便道。闻声悟道。见色明心。若恁么会。病有见闻。且不落见闻。作么生道。三月懒游花下路。一家愁闭雨中门。
　　勿思惟。休造作。展手开拳。咄咄咄。随意说。任天真。镇州萝卜重三斤。堪笑老胡不知有。九年面壁太劳神。
　　有佛处不增。无佛处不减。人人一段光明。历劫何曾欠少。咄。释迦谩自化西乾。达磨无端来此土。

　　月庵果和尚语　　　　嗣开福宁
　　上堂

　　出州回。云。氷壶雪室坐禅时。世事纷纭莫可知。仰羡一堂云水客。忘机寂默是便宜。虽然恁么。透脱玄关。又且如何。闹市街头。无异孤峰顶上。孤峰顶上。正如闹市街头。一喧一静。一彼一此。是非可辨。物理昭然。作么生道得个平怀句。良久云。当初将谓茆长短。烧了方知地不平。
　　若论此事。迷之则万象俱生。心随相转。悟之则乃境唯心。寂然不动。虽然如是。犹是教乘极则。未是祖师门下事。要会么。迷悟双收处。赵州东院西。
　　韶阳一曲二十五。不属宫商角征羽。寥寥千古共谁论。明眼衲僧未轻许。既是明眼衲僧。为什么未轻许。要会么。雪后始知松柏操。事难方见丈夫心。
　　这个事。在天成象。在地成形。在日月为照为临。在江河为洲为渚。遂拈起拄杖云。且道。在衲僧拄杖头。唤作什么。尧风舜日。共乐升平。傥或未然。拨落叶开苍藓色。卓穿氷放野泉声。卓拄杖。下座。
　　松风清。霜月白。妙应无私。灵光烜赫。不用思量。何须拣择。竖起拂子云。一句定乾坤。千古为标格。
　　德山棒。临济喝。不是横该与竖抹。拈来直下要承当。透网金鳞活鱍鱍。活鱍鱍。任人看。碧天云静冷光寒。行行莫谓知音少。佛祖总在一毫端。
　　少保生日请。云。苏州有常州有。吸尽西江只一口。百八数珠数不尽。须知天长与地久。腾今焕古作嘉祥。一一面南看北斗。诸仁者。且道。释迦老子。见明星悟道时。与只今。是同是别。於斯见得。人人高超十地。个个逈出三乘。觌体现成。超诸影像。且今古常如一句。作么生道。良久云。劫石可尽此不尽。金吾难老等乔松。
　　皇叔祖赵相公请云。问既无穷。答亦无尽。问答交驰。复成何事。诸人若向个里见得。当凡心而见佛心。观世谛而成真谛。便能於一毫端。现宝王剎。坐微尘里。转大法轮。世出世间。混融凡圣。岂止纳须弥於芥子。掷大千於方外。且道。恁么人。凭何道理。便得如斯。良久云。三尺冷光辉夜月。一条秋水逼人寒　复举。昔日刘侍郎。到赵州院。见赵州扫地次。侍郎云。大善知识。何得自扫地。州云。外来底。
　　师云。赵州老人。寻常绵密无缝罅。机锋不可触。及乎被侍郎一拶。直得和身放倒。而今还有人扶得起么。若有。试露个消息看。莫是赵州逢强即弱么。莫是随波逐浪么。莫是相席打令么。莫是函盖乾坤么。若如此。总扶未得在。要会么。借水献花常式事。不风流处也风流。
　　刘居士到寺。云。鸦鸣鹊噪为祥瑞。明月清风作近邻。入座笑谈欣亹亹。怡然世外两闲人。是以梵志出家。白首而归。邻人见之曰。昔人尚存乎。梵志曰。吾由昔人。非昔人耳。如夜半有力者。负之而趋。昧者不觉。奇怪诸禅德。二贤者。一期对辨。语惊时听。捡点将来。各在一隅。若向个里。拨转玄关。直下承当得去。便能坐断要津。混融今古。不涉离微。超诸方便。其如智眼朦胧。衣珠尚昧。又且如何。此身不向今生度。更向何生度此身。
　　数日霶[雨/沱]大雨。元来不落别处。滴穿释迦鼻孔。浸烂弥勒眼睛。诸人还觉头疼么。若知痛痒。向东涌西没处。道将一句来。良久云。溪涧岂能留得住。终归大海作波涛。
　　九夏光阴一瞬间。休论城市与深山。大圆觉是安居处。坐断毗卢境界宽。山僧已为诸人。解开布袋头了。且道。只今在毗卢界内耶。毗卢界外耶。脱或未明。归堂吃茶去。
　　桃花红李花白。万壑千岩光烜赫。灵云悟处勿遮藏。贤沙正是白拈贼。贼贼。说甚释迦与弥勒。参。

　　复庵封禅师语　　　　嗣月庵

　　上堂。天宽地大。风清月白。此是海宇清平底时节。衲僧家。等闲问着。十个有五双。知有。祇如夜来华严池。吞却杨子江。开明桥撞倒平山塔。是汝诸人。还知么。若也知去。试向非非想天。道将一句来。其或未知。遂掷下拂子云。须是山僧拂子始得。
　　若论此事。直是无一丝毫许。可以指示於人。若有一丝毫许。可以指示於人。佛法不到今日。是故佛佛授手。祖祖相传。尽是抑而为之。初无实法。到这里。不可更说吾有正法眼藏。涅盘妙心。分付摩诃大迦叶。不可更说吾本来兹土。传法救迷情。一花开五叶。结果自然成。不可更说临济三玄。云门三句。洞山五位。沩仰父子。法眼心识。不可更说垂丝千尺。意在深潭。离钩三寸。以篙便打。然虽如是。事无一向。理出多途。今日幸遇大资相公。已为诸人。广设方便。山僧不免乘此方便。应个时节。是汝诸人。欲知真实相为。应是从前学解。迷悟两岐。彼我古今。一时放却。直须内无取证。外无所获。中无所着。自然常光现前。处处壁立万仞。所以道。神光不昧。万古徽猷。入此门来。莫存知解。此门既入。知解不存。便见保安山色奇复奇。真如翠竹瑞复瑞。僧堂厨库绝中边。佛殿三门无内外。纵有铁额与铜头。到此也须俱粉碎。敢问大众。正当恁么时如何。从今莫道衲被蒙头都不会。复云因。更须知有。彼上人者难酬对。
　　谢典座。顾视大众云。看汝诸人。尽是饱齁齁底。今日随鼓声。挨肩上来。如渴鹿趁阳焰相似。有什么欠阙处。有则出来。吐露看。莫教明朝后日。虚费他新典座盐醋。遂高声云。有么有么。良久云。似则也似。是则未是。
　　鲍知府入山。举僧问云门云。一切智通无障碍时如何。门云。扫地泼水相公来。
　　师云。云门当时。因行掉臂。遮僧未必知归。山僧今日。借水猷花。诸人好生听取。扫地泼水相公来。最好三门八字开。祇恐玉堂便归去。未容莲社久追陪。
　　王少保百日。请升座。正令全提。一切处风行雷动。单刀直入。百万众胆丧魂飞。一朝兴社稷。成勋业於谈笑之间。千古扬声名。处富贵於乾坤之内。有如是标致。得如是希奇。有如是威神。得如是自在。莫非功超十地。果满三祇。欲为护国天王。故作分身佛事。直得纵夺在手。出生入死。而不随生死之流。杀活临时。自利兼他。而不作自他之相。敢问诸人。既是不作自他之相。又复不随生死之流。□□□□相公即今在什么处。遂竖拂子云。诸人若也於斯见得。不知适来僧问。大死底人却活。决定不许夜行。投明须到。其或未然。毕竟水须朝海去。到头云定觅山归。
　　周参政大祥。请升座。不见毗耶老净名。三年一默若雷霆。今朝欲问真归处。乃指灵云。一默依前画不成。所以维摩会上。三十二菩萨。各说不二法门。至文殊云。我於一切法。无言无说。无示无识。离诸问答。是为菩萨入不二法门。及问维摩。维摩默然。文殊赞云。乃至无有语言文字。是菩萨真入不二法门。看他当时维摩一会。宛尔不同。语默当机。天然自异。直得珠回玉转。千圣由是眼开。电击星飞。众魔从兹胆丧。古人即且置。祇如崇恩今日说底。大资参政三年默底。与他文殊维摩。是一耶。是二耶。若道是一。知汝诸人。祇知其一。若道是二。知汝诸人。祇知其二。若道非一非二。知汝诸人。一二不分。若道即一即二。知汝诸人。一二俱失。正当恁么时。既非一二。毕竟如何。鹤有九皋难翥翼。马无千里谩追风。
　　山僧记得。在父母未生时。有一百二十件事。今日一一举似。是汝诸人。第一不得错会。良久云。早是错会了也。
　　天左旋地右转。过眼光阴人不荐。春已过夏初临。尘劫来事在而今。今日事来日事。历劫明明即这是。是则是非又非。乃喝一喝云。莫将鹤唳作莺啼。
　　至节云。衲僧家端的别。脊梁铸就浑刚铁。有饭逢饥即便餐。有话逢人即便说。阿呵呵。如何说。今朝又是新阳节。

　　续开古尊宿语要集第三
　　续刊古尊宿语要第四集　月
　　佛心才和尚语　　　　嗣灵源
　　上堂

　　日出扶桑。老胡眼睛独露。月澄寒沼。祖师心印全彰。便与么去。正是郑州出曹门。
　　上封一句。海墨难诠。墙壁瓦砾。昼夜流传。若住听莹。鹞子冲天。
　　当阳不显迹。文彩未生前。只个平常处。壶中别是天。别是天。唯自到。缓行急行俱蹉过。红尘数尽去来人。李白元是痴措大。参。
　　宗乘提唱。妙绝名言。一句该通。乾坤函盖。直似首罗正眼。竖亚面门。又如圆伊三点。横该法界。乃卓拄杖云。向这一点下明得。出身犹可易。脱体道应难。又卓拄杖云。向第二点下明得。纵横三界外。隐映十方身。又卓拄杖云。向第三点下明得。鱼龙锁户。佛祖潜踪。不然。放过一着随分有。春色一枝三四花。
　　色本殊质像。声元异乐苦。眼耳绝见闻。半夜日轮午。日轮午。与谁说。休向虚空重钉橛。炯炯森罗相对看。如净琉璃含宝月。乃拈拄杖云。三世诸佛。钻入拄杖里去了也。见么见么。无智人前莫说。打汝头破脑裂。
　　二由一有。一亦莫守。拂子朝到西天。暮归唐土。向汝诸人道。也无佛。也无祖。夜半日轮正当午。露柱灯笼[祝/土]着时。谁道黄金如粪土。
　　清机历掌。同道方知。格外称提。徒劳啖啄。句中有句。埋没己灵。句中无句。藏身北斗。拈灯笼向佛殿里。即且置。将三门来灯笼上。又作么生。自是觑不见。刚道有遮护。
　　太上皇帝升遐。就大内升座云。智身迥出先天地。大用纵横不易知。鼓舞灵源宣众妙。人间天上仰无为。无为之道。任其来也。倥侗无象。抱一冥真。神应无私。群灵自化。与其往也。尘销镜净。海湛空澄。月写寒潭。光吞万象。契斯理者。死生通贯。真一如如。乃圣乃神。无在不在。可以与三世诸佛。同时成道。坐菩提场。共六代祖师。同时说法。据师子座。适来适去。宛尔全真。在古在今。曾无别体。然虽如是。且道。今日举扬。资严仙驾。趣何地位。还会么。翻身不坐琉璃殿。要踏毗卢顶上行。
　　新安元满和尚到。云。法王法令超群生。常以法财施一切。久持斯语。今见其人。不免向百尺竿头。聊分主伴。万仞崖上。觌体唱酬。直得风行雷动。电激星飞。不唯光壮丛林。要且家声不坠。此中有三百钝根衲子。生盲者尽道。目前无法。见佛祖。如生冤家。生聋者盖道。耳界无声。闻禅道。如风过树。十二时中。只是腾腾任运。似此等辈。难为医疗。幸遇法叔到来。乾元不至寂寞。略借敏手。痛与一针。使闻见脱然。恩归有自。忆得三圣道。我逢人则出。出则不为人。兴化道。我逢人则不出。出则便为人。师云。若是乾元则不然。逢人即出。出即便为人。未审法叔逢人。又作么生。下座攀请。为众说破。
　　怀州牛吃禾。益州马腹胀。天下觅医人。灸猪左膊上。乃卓拄杖一下云。大众。还知杜顺鼻孔在这里么。穿过东弗于逮。透彻西瞿耶尼。纵横十字无人识。赢得山僧眼似眉。
　　入灵石。上堂云。藜杖破云穿石径。芒鞋高蹑钓龙台。到家不必轻弹指。楼阁重重陟顿开。楼阁门开。虚空廓彻。太阳溢目。显露主宾。山花溪水。发扬格外之枢机。虎踞龙蟠。奋迅惊群之作略。山僧到这里。只得口挂壁上。且道。五湖衲子。又作么生相委。喝一喝云。只今休去便休去。欲觅了时无了时。
　　牛头横说竖说。不知向上关棙。衲僧全提半提。失却劫初铃子。若也钩悬六犗。直是钓鲸钓鳌。遂卓拄杖一下云。莫有负命者么。
　　我若孤峰独宿。从他佛祖正眼难窥。我若浅草平田。狸奴白牯许他知有。知音相见。休更扬眉。倾盖同途。已成多事。休休。欲言言不及。冷暖自家知。
　　达磨未传心地印。释迦未解髻中珠。人人负绝世之机。个个怀超方之作。及乎花开五叶。句列三玄。例皆带水拖泥。不免坐沉丘壑。莫有旁不肯底么。若有。出来。向南山起云。北山下雨。三十年后。莫道山僧埋没人好。
　　入荒田不拣。信手拈来草。触目未尝无。临机何不道。遂拈起拄杖云。夹山变作山僧拄杖子。拶着释迦眼睛。穿过弥勒鼻孔。却向波斯国里。说禅去也。以拄杖敲禅床云。禅禅。偏中无正。正中无偏。又敲数下云。道道。筑着额头休蹉过。又卓拄杖云。不蹉过。陌上迷人逢达磨。
　　结夏云。十五日已前。百尺竿头。进取一步。十五日已后。明月堂前。倒退三千。正当十五日。横眸看梵字。弹舌念真言。恁么举唱。正是和泥脱墼。毕竟如何。大尽三十日。小尽二十九。
　　为席参政追悼。云。昔年相见深深处。今日无忘密密观。莫把迅机饶佛祖。便乘灵觉入尘寰。席大资。席大资。但愿空诸所有。慎勿实诸所无。善保遐程。无忘此祝。大众。伟哉若人。非佛非儒。亦非百氏。全佛即魔。而折冲万里。全儒即佛。而融会九流。全机受敌。而应变无穷。全死即生。而去来可辨。忆得李都尉。临死时。有尼问曰。众生见劫尽。大火所烧时。切要照管主人公。都尉云。为我煎一服药来。尼无对。尉云。这师姑。药也不解煎。投枕而卒。
　　师云。都尉可谓头正尾正。绝后光前。且如席大资。当与么时。又作么生。倒骑铁马上须弥。践破虚空七八片。
　　我宗无语句。亦无一法与人。大似扬声止响。掩耳偷铃。若是俊流。直须洗耳。灵石则不然。遂卓拄杖一下云。晴空霹雳。头角峥嵘。止泺困鱼。徒劳激浪。
　　夜来忽听虚空语。乌鸡飞去无寻处。天明捉得死猫儿。文殊跨取便归去。欲归去。却把住。将谓是文殊大士。元来只是东村王大叔。
　　施主请。云。十方无壁落。四面亦无门。正当此时。生死魔向什么处入。剎竿头上煎[饥-几+追]子。三个猢狲夜簸钱。祖佛到这里。向甚处出头。若也具通方底眼。有格外之机。便能向毒蛇头上揩痒。猛虎口里争餐。从教举世乐忻忻。须信渠侬犹未肯。总不与么。天自高地自厚。饥来吃饭。困来打眠。任运还同痴兀人。他家自有通人爱。忆得志公和尚。十二时歌云。鸡鸣丑。一颗圆光明已久。师遂以拂子。击绳床云。生死於此而顿息。苦海於此而枯涸。菩提於此而圆成。涅盘於此而直入。与么说话。大似认鱼目作明珠。去家转远。灵石则不然。鸡鸣丑。一颗圆光明已久。忽然抖擞起来时。问着依前还漏逗。还漏逗。拟欲藏身北斗前。应须合掌南辰后。
　　三界无法。何处求心。四大本空。佛依何住。直得清寥寥白滴滴。犹是真常流注。诸人。十二时中。还有相应处也无。若也相应去。上无攀仰。下绝己躬。唤起怀州牛吃禾。捺下益州马腹胀。从教天下觅医人。灸猪左膊上。奇奇。是是非非总不知。梦回瞥起临明镜。洎被张公错画眉。
　　诸佛放光明。助发真实相。卓拄杖云。希有诸比丘。是中无比况。遂竖起拄杖云。还见么。良久掷下拄杖云。山僧今日失利。
　　李侍郎到山。云。袖里暂闲医国手。岸巾来访卧云人。相逢一笑千峰顶。高下森罗百亿身。相逢一笑。万壑风清。大冶精金。应无变色。黄檗昔遇裴相国。当头一札。冷暖自知。睦州久契陈尚书。剖露肝肠。清虚廓落。正当今日。宾主互换。觌体唱酬。似空藏空。如镜照镜。且道。於中作么生分。芥子拈来敲石窟。须知渠是个中人。
　　谢典座云。画饼不足以充饥。大羹必资於敏手。净瓶趯倒。目前赢得大沩山。铁钵擎来。八万毛孔皆香发。口吞三世即且置。铁牛不食连鞭草。又作么生。良久云。机梭不犯风云势。石笋从教劫外抽。
　　秋风浩浩来。芙蓉花半开。秋风萧萧去。黄叶填山路。大块本无私。恩威各有遇。为什么如此。藏头白海头黑。明眼衲僧辨不得。参。
　　小参。兄弟。一切用心总是闲。不如径截向父母未生前看取。若向父母未生前明得。四大六根。一时脱落。根尘器界。直下顿空。明如皎日。宽若太虚。便与三世诸佛同体。非唯与三世诸佛同体。便与横行竖走。酰鸡蚊虻。悉皆同体。便与森罗万象。明暗色空。方圆长短。悉皆同体。可以拈一尘。尽大地一时明。便乃头头上明。物物上显。所以道。尘尘尔。念念尔。入荒田不拣。信手拈来草。触目未尝无。临机何不道。无根兮却活。离地兮不倒。日用尚不知。更於何处讨。一时撒向诸人面前了也。要用便用。不妨快活平生。到这田地。若是个汉。如关将军相似。持一口露刃剑。当八万大阵。一时扫将去。剑下有杀人之意。有分身之路。只如此人。作么生近傍得他。作么生比拟得他。选佛若无如是眼。假饶千载又奚为。

　　颂古
　　达磨见梁武帝　宝寿开堂。三圣推出一僧

　　远泛鲸波入大梁。廓然无圣对君王。可怜径寸无人鉴。却与相如依旧藏。
　　丰城收宝剑。宇宙识人稀。不入张华手。焉能别是非。

　　山堂洵禅师语　　　　嗣佛心

　　入灵石。举翠岩云。过去诸佛已灭。未来诸佛未生。正当今日。佛法委在翠岩。放行也。随机利物。把住也。瓦解氷消。且道。放行好。把住好。良久喝一喝云。者野狐精。
　　师云。翠岩和尚恁么说话。自救不了。如何为人。灵石也无佛法到诸人参。也无禅道与诸人学。拈却丈二钉。去却八尺楔。若也会得。迥绝无人处。聚头相共举。若也不会。三尺一丈六。且同携手归。
　　正旦云。蛰户未开。龙无龙句。喝一喝云。没量大人。尽向者里坐着。山堂不然。元正启祚。打开门户。头角峥嵘。兴云致雨。卓拄杖云。头角露也。若也见得。张三乌帽斜。李四醉绝倒。若也未见。应时纳佑。庆无不宜。
　　穷谷无人作上元。一灯历劫镇长存。诸人尽在光明里。看时不见暗昏昏。灯笼与露柱相交。佛殿与三门斗额。留雪嶂横趋下海。九迭峰[跳-兆+孛]跳上天。者里明得。一灯明而万亿灯明。傥或未然。东家点灯。西家暗坐。
　　朔风扫地卷黄叶。门外千峰凛寒色。夜半乌龟带雪飞。石女溪头皱两眉。卓拄杖云。大家在这里。且道。天寒人寒。喝一喝云。归堂去。
　　挝鼓升座。拈香祝　圣。明明锥破卦文。直下更无少剩。只如灵龟未兆。文彩未生。还有这个消息也无。良久云。归堂去。
　　万人丛里求知己。百草头边识老僧。从此更无回避处。三头两面得人憎。
　　有佛处不得住。藕丝孔里行官路。无佛处急走过。十字街头相对坐。喝一喝云。功德天黑暗女。有智主人。二俱不受。毕竟如何。大尽三十日。小尽二十九。
　　祈雨云。拽回天关。踏翻地轴。拄杖化为龙。一雨沛然足。在坑满坑。在谷盈谷。大众。既然如是。为什么。者里乾索索地。良久云。知恩者少。
　　一叶翻空便见秋。不风流处也风流。当头荐得便归去。看取木人骑土牛。喝一喝。
　　赤肉团上。壁立千仞。浑家送上渡头舡。粪扫堆头。丈六金身。和盲勃塑瞎。今时兄弟。闻人与么举。点头咽唾道。我会了也。殊不知。山堂老汉。不入这保社。何也。时人只看丝纶上。不见芦花对蓼红。
　　是非海里横身入。豺虎群中放步行。自是渠侬无影迹。从教天下竞头争。常在动用中。动用收不得。常在万象中。出万象一头。你若簸土扬尘。我则空澄海湛。你若单提独弄。我则竖四横三。且道。据个什么道理。不是渠侬多意气。他家曾踏上头关。卓拄杖。下座。
　　天申圣节云。天下无二道。圣贤无两心。世尊不说说。迦叶不闻闻。达磨直指人心。见性成佛。者里若星驰电激。如何近傍。文王之不识不知。孔子之无思无为。子思之不思而得。不勉而中。者里如银山铁壁。作么商量。当阳荐得。绵历万世而卓尔常存。信手拈来。日应万机而巍然不动。弥纶天地。混茫太虚而不见其踪。鼓槖阴阳。陶铸万物而不宰其功。吾君。以此道。倾天下生灵之心。无一物而失其所。臣僧。以此道。祝吾　君齐天之寿。得万国之欢心。是日也。日月为之光华。阴阳为之协序。臣僧今日。又且如何。笑把胡家十八拍。为君吹作万年欢。
　　举教中道。法身流转於五道。故曰众生。众生现时。法身不现。咄。是何言欤。尽大地是释迦老子。何处更有众生。便恁么去。也只得一橛。更有一橛。饶你参三十年。也未分付在。
　　久雨云。娑竭龙王。数时恶发。将四大海水。一踏踏翻。直得三千大千世界。雨淋淋地。在谷盈谷。居坑满坑。湿透释迦鼻孔。浸烂达磨眼睛。众中莫有补缀虚空底钳锤。喝散白云底意气么。但愿曦光照林谷。时闻野老自讴歌。
　　针札不到处。放下死蛇头。唱拍相应时。根尘俱脱尽。明眼汉没窠臼。百尺竿头放步行。大洋海里和身倒。
　　住白鹿。据方丈云。掩室摩竭。正令已行。杜口毗耶。全机脱略。更来开口。犹欠三拳。拟欲吞声。不消一镢。
　　冬至云。一阳才起处。梅萼破南枝。且从你诸人点头。万物未生时。浑仑无缝罅。是你诸人。作么生摸[打-丁+索]。若是个汉。向冷湫湫处觑得破。闹嘈嘈处用得行。十二时中无向背。何妨日午打三更。
　　尽大地是真实人体。贼来须打。客来须看。总剎海是解脱门。东头卖贵。西头卖贱。卓拄杖云。见之不取。思之千里。
　　岁月去人如箭急。一年祇有十五日。雪砌禅人总不知。但见钵盂两度湿。正与么时。不是玄妙奇特。亦非圣解凡情。茂林芳草摧残尽。坐看春风吹又青。
　　举芭蕉示众云。你有拄杖子。我与你拄杖子。你无拄杖子。我夺你拄杖子。者一则语。头边有耳底。尽皆闻得。口中有舌底。尽皆举得。若不向拄杖子上作活计。便向有无中着到。不向有无中着到。便向与夺处商量。
　　后来真净和尚云。你有拄杖子。我夺你拄杖子。你无拄杖子。我与你拄杖子。现钱买卖。莫受人瞒。知么。有利无利。不离行市。
　　师云。芭蕉单提直指。大似家丑外扬。真净劈腹剜心。未免一场败阙。老僧与么提撕。诸人还有勘破处么。卓拄杖。下座。
　　二道友至。举祖师偈云。诸佛大圆镜。内外无瑕翳。二人同得见。心眼皆相似。祖师与么说话。大似泥里洗土。山僧不然。榕溪脉脉。鹿岭巉巉。龙象蹴踏。前三后三。二人一见便归去。何待山堂更指南。
　　会庆圣节。升座。诸佛出世。唯谈不二法门。祖师西来。祇说第一句子。拈出这一句。坐断天下人舌头。打开不二门。尽大地人从此入。是以。得无所得。传无所传。唯是一心。更无别法。总无边剎海为我皇基。难逃美化。尽万世古今为我皇寿。天下归仁。况当圣宋文明之代。诞飞龙应运之君。山河大地。发欢喜声。草木丛林。现庄严色。正当今日。臣僧如何祝　圣。放开日月为天眼。指出须弥作寿山　复举。同光帝。与兴化长老谈道次。帝云。寡人收得中原宝。祇是无人酬价。化云。试请陛下宝看。帝以手舒幞头脚。化云。君王之宝。谁敢酬价。
　　师云。兴化长老。对御谈禅。一时遭遇。检点将来。未称君王之旨。臣僧有一小颂。吾君收得中原宝。塞外烟尘净如扫。万国歌谣贺太平。家家门馆长安道。
　　蓬庵遗书到。云。春风吹裂峰头石。晏下东峰绝踪迹。日轮正午现全身。生铁蒺藜当面掷。所以道。来无一言。去无可说。四海丛林叹嗟。瓮里何曾失却鳖。
　　受鼓山请。辞众云。三年来在此山中。上下人情贵一同。今日溪头休惜别。德云祇在妙高峰。
　　谢知事云。头鸬百皱发又白。两手扶犁更出来。拈起旧时毡拍板。大家看我舞三台。啰啰哩。啰啰哩。无处有月波澄。有处无风浪起。忆得巴陵问僧。游山来。为佛法来。僧云。清平世界。说什么佛法。陵云。好个无事底衲僧。僧云。早是多事了也。
　　师云。巴陵布缦天网。打冲浪鱼。争柰这僧。是个透网金鳞。毕竟网他不住。是则是。心粗者失。且道。落在宾家分上。主家分上。具眼者辨取。
　　举白云端和尚道。开口时。末上一句正道着。举步时。末上一步正踏着。因甚鼻孔从朝至夜不正。只为寻常见顽了。所以不发心。如今劝诸人发却。
　　师云。白云与么说话。非唯自救不了。要且劳而无功。殊不知。未开口时。一句已道着。未举步时。一步已踏着。从朝至夜。鼻孔大头向下垂。与么告报。已是事不获已。更不发心。争怪得山僧。
　　举僧问投子。一切声是佛声。是否。子云是。僧云。和尚莫[尸@豕]沸碗鸣声。子便打。又问。粗言及细语。皆归第一义。是否。子云是。僧云。唤和尚作一头驴得么。子便打。师云。山堂不然。待他道和尚莫[尸@豕]沸碗鸣声。向他道是。又道唤和尚作一头驴得么。向他道得。要知么。斩将搴旗。投子是个作家。不战屈人兵。须知山堂好手。
　　鼓山结夏。别无道理。看大顶云。酌灵源水。更欲商量。烧钱引鬼。
　　国师忌云。昔人三箭定天山。自谓英雄盖世间。何似雪峰一只箭。等闲穿过石门关。直得大地山河。更无寸土。十方三世。全无一人。正与么时。诸方祇知圣箭子落处。不知圣箭子折处。且道。那里是圣箭子折处。喝一喝。下座。
　　知见立知。即无明本。知见无见。斯即涅盘。无漏真净。云何於中。更容他物。释迦老子。无端将大地人。坐在必死之地。山僧今日。不惜眉毛。下个注脚。知见无见。斯即涅盘。赚杀一船人。无漏真净。云何於中。更容他物。苍天更添冤苦。若向释迦句下荐得。百尺竿头。许你端然稳坐。向山僧句下荐得。许你荆棘林里。放步横行。
　　月不堪破五。衲僧猛提取。打动东海鱼。失却南山虎。借问是何宗。逢人莫错举。
　　髑髅捻碎眼睛寒。便把南辰对北看。无限风流慵卖弄。乘时推倒铁围山。灵利汉。锺未鸣鼓未响。大顶峰前。与汝相见了也。更来这里。讨什么椀。然虽如是。莫怪坐来频劝酒。自从别后见君稀。

　　小参

　　结夏云。安居无相大伽蓝。莫问前三与后三。个里不容生一念。龙蛇猿鸟自相参。便与么去。龙蛇混杂。凡圣同居。森罗万象。直下孤危。鸾凤麒麟。声声相应。遍法界是我伽蓝。祇者浑身无着处。总剎尘为我道侣。觅个人扫地也无。但见灵溪脉脉。与四海辊底同流。雪嶂巉巉。与百亿须弥排闼而入。报雨峰。翻手作云。覆手为雨。通天石。朝到西天。暮归唐土。於斯明得。释迦不出世。达磨不西来。佛法遍天下。谈玄口不开。大众。释迦既不出世。迦叶破颜一笑。又见个什么。达磨既不西来。二祖断臂安心。又见个什么。若也道得。一毛头上共汝安居。傥或未然。山僧为你诸人道去也。竖起拂子云。释迦老子。达磨大师。老庞居士。同在此拂子头上。一人道。十方同聚会。个个学无为。此是选佛场。心空及第归。一人道。外息诸缘。内心无喘。心如墙壁。可以入道。一人道。以大圆觉。为我伽蓝。身心安居。平等性智。三人为众竭力。祸出私门。灵石门下。放过即不得。拍禅床云。千圣不知何处去。倚天长剑逼人寒。
　　释迦不出世。四十九年说。听者能有几人。达磨不西来。少林有妙诀。见者能有几个。灵利汉。向文彩未彰已前。一觑觑破。净裸裸赤洒洒。活鱍鱍硬纠纠。正与么时。上无诸佛可仰。下无众生可度。一道神光射斗旁。凛凛清风动寰宇。及乎灵山拈花。迦叶破颜微笑。便谓。如来有所传。迦叶有所授。少林面壁。二祖安心。便谓。达磨有所传。二祖有所授。西天二十八祖。是个不唧[口*留]汉。唐土六祖。是个面皮厚底人。天下老和尚。是传言送语底。客作儿。正法眼藏。涅盘妙心。是什么椀脱丘。直指人心。见性成佛。赚杀一舡人。直须丧尽目前机。吐却胸中物。人人顶门上。杲日当空。个个脚跟下。清风匝地。不由佛祖规模。不守衲僧窠臼。胸中流出。盖地盖天。信手拈来。打风打雨。便与么去。你也有没量罪过。我也有没量罪过。
　　施主请。云。教中道。深固幽远。无人能到。又道。诸法寂灭相。不可以言宣。者两转语。若也浑仑吞却。敢保老兄未彻。若也分缁列素。笑破衲僧口。所以善财到这里。妙峰顶上。七日不见德云比丘。普眼菩萨到这里。遍观微尘剎土。不见普贤。德山到这里。便道。潭又不见。龙又不现。夹山到这里。便道。目前无阇梨。此间无老僧。山僧到这里。不免向佛祖说不到处道一句。顶门上千日并照。佛祖行不到处进一步。脚跟下万镜临台。除非直下承当。方解通途寥廓。拈起一微尘。撒向三千大千世界。剎说尘说。炽然说无间歇。将取三千大千世界。纳在一尘之中。直得人空法亦空。亦无能说之者。亦无所听之人。听说两忘。乾坤独露。正与么时。且道。是到是不到。是说是不说。於斯明得。灵山一会。俨然犹在。忆得临济一日。与官人游僧堂次。官人云。这一堂僧。还看经么。僧云。不看经。官云。还习禅么。济云。不习禅。官云。毕竟作么。济云。总教伊成佛作祖去。官云。金屑虽贵。落眼成翳。济云。我将谓是个俗汉。
　　师云。临济只见锥头利。不见凿头方。山僧今日。与官人游僧堂。官人云。这一堂僧。还看经么。云也看经。官云。既是禅僧。因甚却看经。只向他道。有求皆应。无愿不从。作么生说个应底道理。菩提妙花遍庄严。随所住处常安乐。

　　告香普说

　　师云。伏承诸人。以己事相求。若论当人己事。如大火聚。近之则眉发不存。如涂毒鼓。闻之则种族皆丧。到这里。三世诸佛。近傍不得。六代祖师。退身无路。直至于今。未曾有一人。当头道着。道着则哑却你口。秃却你舌。所以道。若欲正提纲。直教大地荒。拟来冲雪刃。不免露锋铓。便恁么见得彻。往往觅个人扫地也无。洵上座。今日要出一只手。大家向荒草里辊。是你诸人。也须急着眼始得。竖起拂子云。看看。还见当人自己么。直下领略得去。大似认驴鞍桥。唤作阿爷下颔。若也不见去。讳又争讳得。而今见与不见。一时拈却。当人自己。无处安着。无处着。休摸[打-丁+索]。眼似鼓槌。头如木杓。天下横行。任君斟酌。有时终日觅不见。有时满口道得着。着与不着争几何。祥麟只有一只角。明明明。得得得。从教万别千差。分明只是这贼。堪嗟今古人。几个知恩德。直饶从上佛祖语句。罗纹结角。玉转珠回。杀人刀活人剑。骑虎头收虎尾。向上向下。这边那边。菩提涅盘。真如解脱。尽是撩钩搭索。总不干诸人己事。你看。德山到龙潭。便道。久响龙潭。及乎到来。潭又不见。龙又不现。龙潭老汉。有年无德。便道。子亲到龙潭。也是奴见婢殷懃。
　　佛一日。在楞伽峰顶说法。无神通者不能到。有一夜叉到听法。献种种乐具。种种饮食。须臾之间。不见世尊。亦不见种种乐具饮食。回头打一觑。亦不见有自身。惜乎放过一着。当时待他道不见自身。便好与他一喝。非唯教他头正尾正。免见死在中途。古人又道。观色即空。成大智而不住生死。观空即色。成大悲而不证涅盘。既不住生死。又不证涅盘。且道。此人毕竟向甚处安着。喝一喝云。千言万语无人会。又逐流莺过短墙。

　　别峰珍禅师语　　　　嗣佛心

　　在首座寮。受鼓山请。拈帖云。青毡本属吾家。日用何曾欠阙。要识里许清规。除是君子可八。
　　佛心授法衣。师接示众云。非衣不传於法。非法不授於衣。衣既已授。法若为传。玲珑八面自回合。峭峻一方谁敢窥。
　　指法座云。高而无上不可极。渊而无下不可测。欲知步步透双关。看取清风生两腋。
　　升座云。自惭疎拙百无能。下板长行粥饭僧。岂谓因缘有侥幸。千斤担子若为胜。教中道。我本无心有所希求。今此宝藏。自然而至。作这般说话。大似贫儿见小利。然虽如是。敢问大众。拈却当门大案山。宝藏在什么处。卓拄杖云。茫茫宇宙人无数。独有胡僧笑点头。
　　指方丈云。绝待老师丈室。诸方瞻望不及。今朝分付小僧。携被从兹而入。诸人还甘么。超然坐断毗卢顶。千圣齐教立下风。喝一喝。便入。
　　当晚小参。举兴圣国师示众云。鼓山门下。不得咳嗽。时有僧。咳嗽一声。国师云。作什么。僧云。某甲伤寒。国师云。伤寒即得。
　　师云。大小国师。见义不为。何勇之有。新长老。当时若见这僧咳嗽。问他作什么。待他云某甲伤寒。劈脊便打。何故。若药不瞑眩。厥疾不瘳。
　　开堂。僧问。和尚未见佛心时如何。师云。祥麟只有一只角。进云。见后如何。师云。丹凤却有九苞文。进云。未审是一是二。师云。不是任公子。徒劳话钓竿　师乃云。诸佛出世。为一大事因缘。点即不到。祖师西来。直指人心。见性成佛。到即不点。历代宗师。棒如雨点。喝似雷奔。一人传虚。万人传实。天下老宿。建法幢。立宗旨。祖祢不了。殃及儿孙。新长老。今日已展不缩。从上来许多闲门破户。尽底与你扫除。诸人自己所有。无量解脱法门。神通光明宝藏。以拄杖卓一下云。今日一时打开了也。未闻者闻。未见者见。忽有见闻剔脱。管取乾坤独露。堪报不报之恩。用助无为之化。
　　佛心茶毗后。谢大众云。举僧问长沙。南泉迁化。向什么处去。沙云。石头作沙弥时。参见六祖来。
　　大众。若见古人去处。便知今人落处。只如古今不昧一句。又作么生。人面不知何处去。桃花依旧笑春风。
　　上堂。二月春将半。桃花开烂熳。纷纷寻剑客。谁是不疑汉。莫有不疑底么。唤来与山僧洗脚。
　　施主请云。百岁光阴如劈箭。无常生灭日迁变。唯有摩诃般若多。耀古腾今无背面。见不见。碗子扑落地。楪子成八片。便恁么见得。高超三界。独步大方。截生死流。到涅盘岸。竖起拂子云。还见某人么。全体向拂子头上。现十八变。直得身上出水。身下出火。见诸人不觉不知。往南方无垢世界。作佛去也。且道。以何为验。良久云。国土动摇迎势至。宝花弥满送观音。
　　祈雨。举僧问兴化。万里无片云时如何。化云。青天也须吃棒。鼓山即不然。万里无片云时如何。拈起拄杖云。黑龙王来也。且道。来后如何。卓拄杖云。照顾湿却你鼻孔。
　　十五日已前。藏身处没踪迹。十五日已后。没踪迹处莫藏身。正当十五日。布袋头开。全身显露。又作么生。不怜鹅护雪。且喜蜡人氷。
　　退鼓山。云。长年追逐走埃尘。赢得闲名累此身。争似别峰峰顶上。一庵高卧与云邻。
　　瑞岩受岳林。辞众云。岩谷相从始晏然。又携瓶锡应时缘。奉川此去无多远。兴发何妨访戴船。古者道。人之所谓住。我则言其去。人之所谓去。我则言其住。去住虽殊。其致一也。恁么说话。大似钉桩摇橹。把缆放船。且不落去住一句。作么生道。青山藏不得。明月却相容。
　　入院云。衰老百无堪。担头入闹篮。生涯何所有。弥勒是同龛。当山祖师道。弥勒真弥勒。分身千百亿。时时示时人。时人俱不识。
　　师云。长汀子。放憨作什么。只今新长老来也。你须退后。还他出一头地始得。
　　大道只在目前。要且目前难睹。欲识大道真体。不离声色言语。卓拄杖云。者个是声。又竖起云。者个是色。唤什么作大道。直饶向这里见得。也是郑州出曹门。
　　寻牛须访迹。学道访无心。迹在牛还在。无心道易寻。竖起拂子云。者个是迹。牛在什么处。直饶见得头角分明。争柰鼻孔在岳林手里。
　　离四句。绝百非。头长三尺知是谁。江北江南问王老。一狐疑了一狐疑。
　　佛不远人。即心而证。法无所着。触境皆如。竖拄杖云。若唤作拄杖。亦着於法。总不恁么。瞎驴趁大队。毕竟如何。遂靠拄杖云。弄巧成拙。
　　住法石上堂。云。向上一路。千圣不传。卓拄杖云。恁么明得。十万八千。毕竟如何。桃红李白蔷薇紫。问着春风总不知。
　　春已去。夏初临。相逢休话本来心。随缘斋粥海山寺。从听堂前草自深。
　　诸法寂灭相。不可以言宣。所以僧问风穴。语默涉离微。如何通不犯。穴云。长忆江南三月里。鹧鸪啼处百花香。这个是言宣。那个是寂灭相。卓拄杖云。不用低头。思量难得。
　　施主看藏。云。演出演入。穿过髑髅。全藏半藏。换却眼睛。黄底非纸。黑底非墨。碧眼胡僧辨不得。以字不成。八字不是。百衲禅家不灵利。若灵利。撩起便行。高揖释迦。不拜弥勒。奴呼菩萨。婢唤声闻。其余是甚碗跶丘。夫如是者。是真精进。是名真法供养如来。可以报生成之德。可以酬莫大之恩。然虽如是。且道。某人生何国土。良久云。不须他处觅。只此是西方。
　　吾心似秋月。碧潭清皎洁。无物堪比伦。教我如何说。师云。大小寒山子。大似抱赃叫屈。若是山僧。又且不然。以拄杖打一圆相云。腾腾离海峤。渐渐出云衢。
　　诸人被十二时使。老僧使得十二时。牧童岭上一声笛。惊起群鸦绕树飞。
　　庆三门云。昔有一天使。问睦州。三门俱开。从何门而入。州召尚书。尚书应喏。州云。从信门入。
　　师云。大小睦州。只有杀人刀。且无活人剑。今日忽有人问法石。三门俱开。从何门而入。却向他道。登科任你登科。拔萃任你拔萃。
　　飘空一叶两新收。暑退凉生万壑秋。贴肉汗衫才脱下。横吹木笛倒骑牛。
　　卓拄杖云。一大藏教。只说者个。又卓云。一大藏教。不说这个。又卓云。这个是什么。良久云。眼生三角。头峭五岳。
　　住崇福云。物物到心上。全心物自闲。古今城郭里。得者住如山。山僧辞山林居城市。且道。图个什么。良久云。大家相聚吃茎齑。一事了无真道情。
　　结制云。九夏斯临结集时。满堂云水复明谁。若言相见交肩过。未免依前落见知。且不落见知一句。作么生道。荷叶团团团似镜。菱角尖尖尖似锥。
　　解夏云。十五日已前。过去心不可得。十五日已后。未来心不可得。正当十五日。现在心不可得。三心既不有。万象复明谁。者里着得只眼。许你九十日内。得个安乐法门。脱或未然。莫谓无心云是道。无心犹隔一重关。
　　住承天云。文殊三处度夏。别峰两院禁足。谁知把住放行。尽道违真逆俗。正当恁么时。且道。把住耶。是放行耶。遂以拄杖横肩上云。刀尺长悬拄杖头。志公不是闲和尚。
　　知幻即离。不作方便。离幻即觉。亦无渐次。大小释迦老子。平地上吃交。尽大地人扶不起。山僧今日。为他扶起去也。拈拄杖云。风不来树不动。
　　青春已去。朱夏斯临。放下横肩楖栗。宴坐古佛丛林。荆山之璞不须觅。赤水之珠何用寻。纵饶寻觅得。失却本来心。且如何是本来心。卓拄杖云。今年桃李贵。一颗直千金。
　　举僧问古德。夏终今日。毕竟如何。德云。天晴道路乾。僧云。便恁么去时如何。德云。直透海岸头。
　　师云。古德只解随波逐浪。不解截断众流。或问承天。夏终今日。毕竟如何。向他道。切忌乱走。便恁么去时如何。入地狱如箭。
　　古德云。奇哉十方佛。元是眼中花。只如佛身充满於法界。且道。眼在什么处。若也见得。朝观东南。暮观西北。若也不知。麻上生绳犹自可。那堪绳上更生蛇。
　　此方真教体。清净在音闻。卓拄杖云。者个是音闻。那个是教体。良久云。天明日头东畔出。街南人叫吉州针。
　　卓拄杖云。有智若闻。则能信受。无智疑悔。则为永失。又卓一下云。是什么。瞥不瞥。三人证龟唤作鳖。
　　若论此事。如人吃饭。饱则便休。若也不饱。必有思食之心。若也过饱。又有伤心之患。到者里。作么生得恰好去。良久云。且归岩下宿。同看月明时。
　　乾峰示众云。举一不得举二。放过一着。落在第二。云门出众云。昨日有人。从天台来。却向径山去。师云。乾峰动弦。云门别曲。且道。谁是知音者。会么。曲终人不见。江上数峰青。
　　我所得智慧。微妙最第一。众生诸根钝。着乐痴所盲。释迦老子。虽然开口见胆。也是云居罗汉。何故。人平。不语。水平不流。
　　承言须会宗。勿自立规矩。所以僧问赵州。万法归一。一归何处。州云。我在青州。作一领布衫。重七斤。
　　师云。赵州布衫。虽然斤两分明。争柰无人知落处。敢问大众。既是斤两分明。为甚却不知落处。拈起拄杖云。时人只看丝纶上。不见芦花对蓼红。
　　眼若不睡。诸梦自除。心若不异。万法一如。恁么告报。且从诸人点头。忽若心眼双忘。又作么生。春风初解冻。枯木也生花。
　　有句无句。如藤倚树。眼睛定动。失却巴鼻。忽然拈得时如何。水向竹边流出冷。风从花里过来香。
　　向上一路。千圣不传。学者劳形。如猿捉影。承天今日。贵买贱卖去也。拈起拄杖云。月色静中见。泉声幽处闻。
　　沙弥披剃云。断除须发着僧衣。精进当遵古佛仪。一念不生亲领略。方知我法妙难思。便恁么是真出家。可以报生成之德。可以酬莫大之恩。其或未然。无人知此意。令我忆南泉。
　　上不在天。中不在人。下不在地。还知落处么。卓拄杖云。一片月生海。几家人上楼。
　　昔有僧辞赵州。州云。有佛处不得住。师云。鱼行水浊。无佛处急走过。师云。草偃风行。三千里外。逢人不得错举。师云。泗州人见大圣。恁么则不去也。师喝一喝摘杨花摘杨花。师云。若不得流水。还应过别山。大众承天今日。已是为蛇画足。汝等诸人。切忌近前啖啄。
　　心月孤圆。虚明洞透。耀古辉今。丝毫不漏。恁么明得。卓拄杖云。谁谓春归无觅处。不知转向此中来。
　　欲识佛性义。当观时节因缘。三年一闰。是人知有。九月重阳。以何为佛性义。竹叶於人既无分。菊花从此不须开。
　　寓庵遗书至。云。忆昔保福迁化。僧问鼓山国师。保福抛却壳漏子。向甚处去。国师云。你且道。保福在那个壳漏里。
　　师召大众云。保福迁化。国师助哀。要识去处。南岳天台。然虽如是。今日忽有人问。寓庵抛却壳漏子。向什么处去。只向他道。鸟啼无下泪。花笑不闻声。
　　施主开藏。云。灵文一阅五千卷。感果当知越四禅。应笑毗耶方丈里。却容天女问因缘。蔡居士。昔也恁么来。今也恁么去。今昔两无殊。去来拟何处。住住。明明百草头。明明无生路(叙谢毕)。复云。陋巷闭门唯读书。了无尘果自如初。时来坐脱西窗下。惊起须弥绕太虚。
　　退承天。云。是处青山可垛跟。白云流水绕孤村。笑携拄杖出门去。三世谁知一口吞。

　　立地佛事
　　为光孝遵老下火

　　三世诸佛。向火焰上转大法轮。尽大地无一人觑得见。火焰为三世诸佛说法。徧十方无一人听得。独有光孝禅师。到这里。一觑便破。一咬便断。直下与三世诸佛同见同闻。与火焰同起同灭。转大法轮。说微妙法。还有人证明么。若也证明得去。者老子。不虚来泉南打一遭。脱或未然。山僧为伊重下注脚。六十四年老古锥。手携只履去难追。要知叶落归根处。识取金风体露时。

　　为木庵下火。时国清方来请

　　石桥未跨忽宵征。空使丛林叹老成。寄语丰干与寒拾。松门休更算来程。木庵老。登山须到顶。入海须到底。既是大顶不居。双涧不住。因甚向南方村草步头。单丁垛跟。为或是这回不是梦。真个到天台。为或是一度被蛇伤。怕见断井索。到这里。须有出身一路始得。以火炬画一圆相云。火后一茎茆。铁蛇钻不入。

　　为赵判院起棺

　　富贵功名如昨梦。涅盘生死等空花。高歌一曲笑归去。翻着襕衫乌帽斜。到这里。生也不道。死也不道。一念回光。归家稳坐。恁么明得。非儒非佛。非凡非圣。何三界可出。何菩提可求。何风树可悲。何逝水可叹。七十年龄世希有。身前身后转光辉。虽然如是。且道。出门向什么处去。令人翻忆老居士。天上人间不可陪。

　　游龙湫拜诺矩罗尊者

　　十里松溪到上流。断崖千尺泻龙湫。谁言尊者心无着。冷眼长年看不休。

　　云盖本和尚　　　　嗣白云

　　师开堂日。僧问。诸佛出世。池涌金莲。五峰出世。有何祥瑞。师云。总无祥瑞。僧云。为什么却无。师云。座前纵有天花落。正眼看来亦是邪。僧以手划一划。师云。切须子细。僧欲进语　师乃云。问话且止。此一大事。乃是先佛之根本。群生之性命。亘古亘今。未尝改移。在圣在凡。曾无增损。包含天地。混茫太虚而不知其大。鼓泄阴阳。陶铸万物而不宰其功。浩浩然。不可以语言造。昭昭然。不可以寂默诣。语言求之。返成诤论。寂默求之。堕於断灭。到此唯圣与贤。乃能共证。在昔裴相国治潭之日。石霜山中。有一老僧。号曰普会。虽有道行。不为世人之所钦奉。孤守深山。孑然自善。裴公知之。一日枉驾。公秉以见之。坐次。普会乃问。相公手中秉者是何物。公曰。此有多名。略言其二。在天子手中曰珪。在百官手中曰笏。普会曰。敢借一观。公遂度与善会。会接得。乃拈起示相公云。在天子手中曰珪。在百官手中曰笏。且道。在老僧手中。唤作甚么。公无说。普会曰。若也道得。却还相公。若道不得。留在山中。永为法物。裴公然之。
　　自尔之后。普会之道。大行天下。学者归之如市。堂盈千众。得其旨者。不知其数。普会之道既行。良由裴公不以庙堂尊高为贵。而能屈折於山中一老僧之前。遂使如来正法眼岁。万世光显。此非圣贤用心。则无由能得。虽然如是。三百年来。未曾有人提掇。云盖今日。幸逢胜会。不免再三。乃竖起拂子云。只这个。不是笏。不是珪。诸佛授手。千圣护持。巍巍荡荡。应物随机。收来则天宽地厚。放去乃斗转星移。且道。即今是收是放。若也道得。裴公普会。不远目前。若也未知。更俟他日。拂一拂。

　　上堂

　　平高就下。辞郭入村。斩新日月。特地乾坤。释迦老子。横眠竖卧。楼至如来。把却三门。喝一喝。拍禅床。下座。
　　秋雨萧萧。秋风飋飋。好个公案。无人断得。有么有么。良久。拍禅床。喝一喝。
　　夫有情之本。依智海以为源。含识之流。总法身而为体。祇为情生智隔。想变体殊。达本情忘。知心体合。道家又道。杳杳冥冥。其中有精。恍恍惚惚。其中有物。遂拈起拄杖云。文殊菩萨。共太上老君。在五峰拄杖上相赶。还有人见么。若也见。阿谁在前。阿谁在后。乃击香卓云。打与三百。
　　是即埋没千圣。非即辜负自己。且道。是非不到处。一句作么生道。良久云。鹤鹭并头踏雪睡。月明惊起两迟疑。
　　一年去一年来。年去年来知几回。劝若识取去来者。免被光阴取次催。且道。去来者作么生识。既识得。作么生道。若道不得。五峰与你一切道出。乃云。孟春犹寒。下座。
　　拈拄杖云。五峰不会佛法。问着也无对答。却将拄杖乱敲。笑杀丛林老衲。卓拄杖一下。
　　头戴须弥山。脚踏四大海。呵吸成风雷。动用生五彩。若人识得渠。一任岁月改。且道。谁人识得渠。喝一喝云。田厍奴。下座。
　　一年春尽一年春。野草山花几度新。天晓不因锺鼓动。月明非为夜行人。
　　拈拄杖横按云。倚天照雪。岂并太阿。捉日追风。宁同八骏。且道。与他安名立字好。不与他安名立字好。良久云。德山有口未曾开。临济两行泪先落。卓拄杖。
　　请化主。云。一人发真归源。十方虚空。悉皆消殒。海会即不然。一人发真归源。十方世界。乾坤大地。尽是黄金白玉。玛瑙珊瑚。为什么如此。良久云。我观法王法。法王法如是。
　　春雨绵绵。连朝接夜。普天普地。无处不周。非人力之能为。岂虚空而自有。且问诸人。因什么得到恁么地。良久云。山房睡起寂无人。野禽啼在深花里。
　　举僧问睦州和尚。如何是学人一卷经。州云。题目甚分明。师云。如今一问一答。一主一宾。一纵一擒。一舒一卷。扬眉瞬目。竖拂敲床。以至种种施为。总是题目。敢问诸人。经在什么处。良久云。朝转三千。暮转八百。无漏果圆。共成佛道。
　　请典座藏主庄主知客。举释迦老子。有四弘誓愿。第一。烦恼无边誓愿断。第二。法门无边誓愿学。第三。无上菩提誓愿证。第四。众生无边誓愿度。海会亦有四弘誓愿。第一愿。粥足饭足。三德六味。不离口边。第二愿。黄卷赤轴。不能遮眼。十字纵横。第三愿。拖犁拽杷。步步到家。第四愿。唱喏唱诺。不动舌头。大众且道。与释迦老子。是同是别。试断看。良久云。明月满江无处觅。沙鸥时叫两三声。
　　古者道。视之不见。谓之夷。听之不闻。谓之希。搏之不得。谓之微。若是云盖则不然。视之则徧周沙界。听之则响应十方。搏之则纳须弥於芥中。掷大千於方外。然虽如是。犹是因风吹火。顺水行舡。且道。开合一句。作么生商量。良久云。总被秋风收拾去。不知和雨落谁家。
　　不须添不须减。妙智灵光常湛湛。一日两度钵盂开。莫认馒头作酸饀。
　　七月山中雨。便觉无暑气。中夜竹簟冷。背手牵布被。父母非我亲。祖佛非我位。此外更无他。不如且瞌睡。
　　赤日晒来乾落索。秋风吹动又新鲜。欲向江边问消息。鹭鸶踏却钓鱼舡。
　　满头白发面皮乾。祖道难扶强自宽。多谢流莺能助我。晓来枝上语千般。
　　举祖师道。父母非我亲。谁是最亲者。诸佛非我道。谁是最道者。云盖即不然。父母非我亲。无有不亲者。诸佛非我道。无有不道者。且道。与祖师相违。为复不相违。如鸟二翼。如车二轮。如天地之二仪。如日月之双照。祖师得第一句。五峰得第二句。若有人添得一句。许伊鼎分三足。
　　木人眼卓朔。石女头把[髟/乍]。两个火炉头。爱说多年话。张三失了刀。李四拾得杷。一场乾落索。几人知缝罅。喝一喝。拍一拍。下座。
　　古者道。净地上死人无数。过得荆棘林者。是好手。若说大尽三十日。小尽二十九。地肥茄子大。脚瘦草鞋宽。寒则向火。热则取凉。正是净地上死人。若也探竿影草。袖里藏锋。换步移身。主宾双照。搅长河为酥酪。变大地作黄金。犹未过得荆棘林在。且道。作么生得与五峰相见。良久云。良玉不为沙砾混。要识真金火里看。
　　一中三。三中一。无量劫来到今日。且作么生是今日事。良久云。杨柳烟深百舌啼。度水胡僧双脚湿。
　　三转法轮於大千。其轮本来常清净。敢问诸人。且作么生是三转法轮。良久云。晨朝有粥斋时饮。夜后长伸两脚眠。
　　云霾万壑。雪覆千峰。口欲谈而牙齿寒。目欲视而睛光乱。到这里。且道。凭个什么建立。良久云。地炉禅客莫嫌冷。更有英雄卧铁衣。
　　两不成双。一不成只。貌若婴孩。声如霹雳。入水不扬波。穿山不动石。滔滔常在五峰前。明眼衲僧识不识。拍禅床。喝一喝。下座。
　　见可见无所见。闻可闻无所闻。无闻则音声至大。无见则色像至广。音声色像。既广既大。则见闻觉知。无边无际。虽然如是。为什么。三世诸佛。向一微尘里。转大法轮。家家门外路。一一透长安。
　　打破虚空。喝散风雨。地狱天堂无着处。浮沤影里任经年。石火光中论劫住。
　　雪岭吼泥牛。云门嘶木马。祇应除此外。万般俱是假。
　　静为躁之君。蹂为静之臣。君臣如合道。躁静一时真。
　　春风吹园林。历历传好音。见闻如不脱。辜负老婆心。

　　偈颂
　　寄酬邵阳陈朝请　　谢灵泉茶

　　邵阳太守老禅翁。尽日忘缘与我同。千里生灵为海众。一城弦管是家风。簿书行遣通消息。枷棒分明示苦空。回顾一盂并一锡。却惭高卧白云中。
　　腊茶一饼占春先。碾罢仍将雪水煎。尽日清香绕牙齿。炉边不动见灵泉。

　　送僧游皇都　　送小师

　　衲卷春风逸性情。孤鸿悠扬拂青冥。崖泉别后声长在。时倚筇枝犹自听。
　　万国归心共一家。等闲移步到京华。明年杜宇声声好。应忆山中玉杵花。
　　履石思磊落。临流念清莹。玩月学高明。观松敩坚劲。四者皆可师。行坐若身影。吾言不汝忘。朝暮时一咏。

　　寄唐秘校　　送明长老归灌溪

　　竹椅蒲团倚石屏。隔溪新月带烟明。自从陶令出山去。闲却孤猿数夜声。
　　松桧交阴路屈盘。穿云归去锡声寒。人间夜夜见山月。不似溪头石上看。

　　默轩　　山中

　　瘦竹三四茎。怪石一两块。有个白头僧。时来坐相对。
　　一池秋水浸莓苔。夜静从他月入来。水亦无心吞月色。冷光寒碧共徘徊。

　　牧童歌

　　茸茸芳草随牛食。牛上横眠吹短笛。笛中一曲落梅花。都来不用春风力。烟雨蒙蒙入深坞。重重不碍来时路。石上挛拳紫蕨肥。叶里绵蛮幽鸟语。蓦地歌蓦地舞。纵遇知音未相许。骑牛归去月明天。竹枝敲落声前句。

　　虎丘隆和尚语　　　　嗣圆悟
　　上堂

　　豁开户牖。万里不挂片云。杲日腾空。四顾清风满座。湖光浩渺。野色澄明。万象森罗。全彰海印。直得头头妙用。物物真机。心境一如。纤尘不立。正当恁么时。万机休罢。千圣不携。坐断毗卢顶。不禀释迦文。婢视声闻。奴呼菩萨。德山临济。目瞪口呿。有棒有喝。一点也用不着。且道。忽遇其中人来时。如何话会。倾盖相逢元故旧。何妨来吃赵州茶。
　　悠悠世事空浮沈。自爱白云岁月深。举眼尽非凡草木。刚然断臂觅安心。虽然如是。事无一向。拈拄杖云。达磨来也。在山僧拄杖头上。为诸人说安心法门。还信得及么。若信得及。当下便心安。其或未然。海枯终见底。人死不知心。
　　寰中天子敕。塞外将军令。一句定乾坤。一剑安天下。便见时康道泰。四海晏清。向我衲僧门下。又且不然。拄杖子。吞却乾坤了也。绵绵不漏丝毫。何处更有一物。与诸人为缘为对。还会么。良久云。各请归堂吃茶去。
　　牛头没。马头回。渠无国土。无位真人。突出难辨。甚处逢渠。击石火闪电光。得不得。未免丧身失命。且风恬浪静一句。作么生道。善财别后谁相识。楼阁门开竟日闲。
　　不犯之令。明古今风月。灵机常独耀。万象悉澄彻。更说什么正法眼藏。瞎驴边灭。无计较中。翻成计较。无途辙中。翻成途辙。一时与你截断。秤槌硬似铁。别别。八月秋何处热。
　　一滴水一滴冻。喝下风雷彰大用。棒头点出眼睛来。照了诸相悉空洞。出门撞着须菩提。拶破虚空全体露。一片云凝绝谓情。万里清光飞玉兔。
　　光非照境。境亦非存。光境俱忘。复是何物。百草头上罢干戈。则且置。忽若嘉州大像。倒骑陕府铁牛。把须弥一掴。百杂碎。新罗国里走马。南赡部洲说禅。又作么生。五台山上云蒸饭。佛殿阶前狗尿天。
　　凡有展托。尽落今时。不展不托。堕坑落堑。直饶风吹不入。水洒不着。检点将来。自救不了。岂不见道。直似寒潭月影。静夜钟声。随扣击以无亏。触波澜而不散。此犹是生死岸头事。拈拄杖。划一划云。划断生法师多年葛藤。点头石不觉抚掌大笑。且道。笑什么。脑后见腮。莫与往来。

　　赞达磨

　　阖国人难挽。西携只履归。只应熊耳月。千古冷光辉。

　　应庵华和尚语　　　　嗣虎丘
　　上堂

　　九年面壁。坏却东土儿孙。只履西归。钝置黄面老子。拈拄杖划一划云。石牛拦古路。一马生三寅。
　　黄檗老婆。大愚饶舌。佛法无多子。正眼瞎驴灭。蓦拈拄杖云。妙严突出拄杖。三人证龟成鳖。遂卓一下云。拄杖子善甄别。硬作脊梁。莫教漏泄。观音菩萨。将钱买胡饼。放下却是一块生铁。掷拄杖。下座。
　　雪堂行和尚到。云。临济三遭痛棒。高安滩上知归。兴化於大觉棒头。深明黄檗宗旨。山中兄弟。虽然不多。各各病在膏肓。不是师叔和尚到来。明果不敢妄通消息。少间下座。与诸知事头首大众。拜请。伏望慈悲。痛垂发药。
　　十五日已前。水长船高。十五日已后。泥多佛大。正当十五日。东海鲤鱼打一棒。雨似盆倾。直得三千世界。一切众生。欢喜赞叹。谓言。打这一棒。不妨应时应节。报恩不觉通身踊跃。遂成一颂。举似大众。青蜓许是好青蜓。飞来飞去不曾停。捉来摘却两边翼。便是一枚大铁钉。
　　举大愚芝和尚云。大家相聚吃茎齑。若唤作一茎齑。入地狱如箭射。
　　师云。大愚好语。要且无来处。若人辨得出。与你一两金。
　　举德山一日。有僧才相看。便近前。作相扑势。山云。你恁么无礼。合吃山僧手中棒。僧拂袖便出。山云。饶你与么。也只得一半。僧便喝。山便打云。须是我打你始得。僧云。诸方有明眼人在。山云。汝天然有眼。僧以手擘开眼云。猫。山云。黄河三千年一度清。
　　师云。这僧是透关底汉。若非德山本分钳锤。几乎死在句下。只如德山道黄河三千年一度清。又作么生。岭梅残雪后。云鬓未梳时。
　　披毛戴角。拽摆拖犂。耕荆棘林。下地狱种。开三毒花。结无明果。是故见者闻者。悉起恶念。恶念起时。充塞虚空。即虚空体。证魔王身。正当恁么时。谁是施者。谁是受者。个里缁素得出。许你诸人。有出身路。苟或未然。且道。佛之与魔。是一是二。一二之义。汝等诸人。且莫瞌睡。为甚如此。三十三天辊气球。
　　参学人。切忌错用心。悟明见性。是错用心。成佛作祖。是错用心。看经讲教。是错用心。行住坐卧。语言三昧。是错用心。吃粥吃饭。屙屎送尿。是错用心。一动一静。一来一往。是错用心。更有一处。是错用心。归宗不敢与诸人说破。何故。一字入公门。九牛拽不出。
　　达磨西来。直指人心。见性成佛。者老臊胡。当时若知有转身句。是你诸人。未免横尸露骨。且道。宝林恁么告报。还有地头也无。莫守寒岩异草青。坐着白云宗不妙。
　　入罗汉五脏云。黄面老人乾屎橛。参随一火烂泥团。心肝肠胃皆条直。蔬饭茶花照胆寒。佛法虽然未梦见。神通却许入云端。应须痛念归宗寺。时复持盂下翠峦。
　　举僧问径山。掩息如灰时如何。山云。犹是时人功干。僧云。干后如何。山云。耕人田不种。僧云。毕竟如何。山云。禾熟不临场。
　　师云。凤合香沈。雪巢夜冷。半窗明月。和气蔼然。正当恁么时。且道。归宗与径山。还有相见分也无。见与不见。即且置。只如这僧问径山。还具眼么。苟或未然。云藏无缝袄。鸟宿不萌枝。
　　万杉到。云。大底大。小底小。长底长。短底短。曲底曲。直底直。方底方。圆底圆。正底正。邪底邪。为复是佛耶。是菩萨耶。是罗汉耶。是圣僧耶。是鬼神耶。是天仙耶。我昔闻是法。未尝妄宣说。是义非义。是随义堕。非是非义非非义。是随句堕。若作佛法商量。达磨一宗。埽土而尽。不作佛法商量。老僧活陷地狱。是你诸人。还缁素得出么。苟或未然。少间下座。同知事头首。攀请新万杉。为众说破。
　　举百丈示众云。汝开田了。我与汝说大义。僧云。开田了。请和尚说大义。大展两手。
　　白云端和尚。拈云。百丈说大义。只如此。当时再参马祖底。向什么处去也。若言更有在。未免与蛇画足。且道。作么生得知百丈老人立地处。乃云。客来无茶点。蒿汤备礼仪。
　　师云。白云要见百丈再参马祖底道理。直是好笑。笑须三十年。又道。作么生得知百丈立地处。也与笑三十年。客来无茶点。蒿汤当礼仪。也与笑三十年。三笑而九十年。为复笑白云批判未尽。为复别有道理。汝诸人。若检点得出。归宗拄杖子。两手分付。苟或未然。几度醉归明月夜。笙歌引入画堂前。
　　举睦州示众云。裂开也在我。捏聚也在我。有僧问云。如何是裂开。州云。三九二十七。菩提涅盘。真如解脱。即心即佛。我且与么道。你又作么生。僧云。某甲不与么道。州云。盏子落地。碟子成七片。
　　云峰悦云。相骂饶你插觜。相唾饶你泼水。
　　师云。我且问你诸人。云峰恁么拈提。为复是见睦州意耶。明睦州语耶。归宗因行不妨掉臂。不是禅。不是道。不是玄。不是妙。久立。伏惟珍重。
　　举丹霞。因过一寺。值凝寒。於殿中。见木佛。乃取烧火向。院主偶见。呵责曰。何得烧我木佛。霞以杖拨灰云。吾烧取舍利。主云。木佛何有舍利。霞云。既无舍利。更请两尊。再取烧之。院主自后眉须堕落。
　　师云。诸方商量道。院主忽起疑心。而致斯祸。又云。院主天寒。不与丹霞火向。致令烧却木佛。遂乃眉须堕落。殊不知。院主买铁得金。一场富贵。
　　举僧问多福。如何是多福一丛竹。福云。一茎两茎斜。僧云。学人不会。福云。三茎四茎曲。
　　师因成一颂。一茎两茎斜。其意毒如蛇。三茎四茎曲。无疑入地狱。言下若知非。心空及第归。堪笑蒋山老。无端入荒草。
　　出队归上堂。透过铁壁银山。红尘闹市。全彰古佛家风。经过酒肆茶坊。突出衲僧巴鼻。冷笑诸方寒灰枯木。坐在无魂必死之地。妙严有些子神通。为汝诸人。出气。卓拄杖云。三十年弄马骑。却被瞎驴受记。又卓一卓。下座。
　　大丈夫。须猛烈打破从前伎俩。直下斩钉截铁。拈却佛祖机。拔却系驴橛。岂不见。睦州为人太亲切。拶得云门脚折。后来儿孙。不辨端倪。却向推门处。辨别。若也恁么参禅。驴年未得休歇。妙严不惜眉毛。与你当头拈出。拈拄杖。掷下云。南赡部洲人。常在北郁单越。
　　荆棘林中红烂。破驴脊上苍蝇。韩信临朝底。洞山佛无光。这一队汉。朝三千暮八百。有什么罪过。只如铜砂罗里满盛油。汝诸人。又作么生。良久云。大尽三十日。小尽二十九。
　　百草头上。罢却干戈。万仞峰前。纵横游戏。暗嗟鲁祖。面壁一味。祇贪瞌睡。翻笑睦州见僧与我提一桶水。当恁么时。临济喝似雷犇。也拈放一边。德山棒如撒星。亦置之一处。妙严有条活路。与汝诸人共行。遂画一圆相云。东山下左边底。
　　九九。释迦老子不知有。翻转面皮。伸出毛手。握金刚锤。碎窠臼。突出无位真人。一一面南看北斗。
　　山河大地。草木丛林。尽是恒河沙劫千佛数。直饶信得及去。大似掉棒打月。东头买贵。西头卖贱。三十年后。破草鞋向什么处着。漆桶。参堂去。
　　结夏。拈拄杖。横按云。住山僧某甲。据菩萨乘。修寂灭行。同入清净实相住持。以大圆觉。为我伽蓝。身心安居。平等性智。老僧。二千年前。与十二大士。同在光明藏中。亲闻如来金口。叮咛付嘱。向二千年后。为末世众生。广演斯要。今正是时。报恩不敢囊藏被盖。更为诸人。八字打开去也。以拄杖卓一卓云。先请文殊大士。向山僧拄杖头上。为诸人说安居偈。护生须是杀。杀尽始安居。会得个中意。铁船水上浮。次当山僧。重说偈言去也。文殊据虎头。山僧收虎尾。中间诸菩萨。随例生欢喜。复以拄杖。卓一卓。下座。
　　谢首座书记藏主。举赵州会下。有二僧。相推不肯作第一座。主事白州。州云。总教伊作第二座。事云。教谁作第一座。州云。装香着。事云。装香了也。州云。戒香。定香。慧香。解脱香。
　　师拈云。赵州下一锤。不妨惊群动众。子细检点将来。也是泥里洗土块。若是荐福门下。不用相推。第一座也有人。第二座也有人。第三座也有人。虽然。不免从头注过第一座。铁眼铜睛觑不破。第二座。阳春白雪无人和。第三座。真实身心同达磨。且道。与赵州是同是别。若也会得。许你具一只眼。若也不会。也许你。具一只眼。有个衲僧。出来道。总不恁么。时如何。对他道。切忌向鬼窟里。作活计。
　　祈雪。夜来得一番雪。子细思量。有五件奇特事。应时应节。灾殃殄灭。能除热恼。众人定迭。又见老鸦头白。且道。衲僧门下。毕竟如何。文殊疾走无边方。普贤眼里重添屑。
　　平地上若衣吃饭。十个有五双。不知落处。轻如鸿毛。重如泰山。不必较之。达磨西来。直指人心。见性成佛。知他是真是伪。衲僧家。口似血盆。舌如利刀。到这里因甚口似匾担。东湖借路经过。蓦拈拄杖云。且道。寻常在什么处着到。乃掷下云。横身当宇宙。一句定纲宗。
　　即心即佛。非心非佛。不是心。不是佛。不是物。冷水浸冬瓜。大家厮淈[泳-永+盾]。虽然淈[泳-永+盾]。却有个分晓处。蓦拈拄杖云。山僧夜来。吟得山偈。举似大众。雪子落纷纷。乌盆变白盆。忽然日头出。依旧是乌盆。忽有个衲僧。出来道。长老长老。此是雪诗。乃对他道。冬行春令。便下座。
　　明不见暗。暗不见明。明暗双忘。无异流俗阿师。野干鸣狮子吼。狮子吼野干鸣。三家村里臭胡孙。价增十倍。骊龙颔下明珠。分文不直。若作衲僧巴鼻。甚处得来。三十年后。换手槌胸。未是苦在。
　　见闻觉知无障碍。色香味触常三昧。眼见如盲。口说如哑。苏州人呆。常州人打爷。大宋国里。只有两个僧。川僧浙僧。其他尽是子。淮南子。江西子。广南子。福建子。岂不见道。父慈子孝。道在其中矣。
　　新铸钟云。有大智人。具大知见。启大炉鞴。奋大钳锤。然后示大机。显大用。於二百日中。成此大法器。住大解脱门。亘千万亿劫。震大圆音。空明暗相。以此津济四生。以此梯航九有。以此祈祥忏罪。以此息苦停酸。以此揭示顶门正眼。以此流通佛祖慧命。直得星飞电卷。山色凝光。凤舞鸾翔。龙驰虎骤。岂不见玄沙和尚道。直似秋潭月影。静夜钟声。随扣击以无亏。触波澜而不散。犹是生死岸头事。苟能於此洞明。便见玄沙老子。即今向紫霄峰下。拭眼堂前。骑声盖色。坐断十方。脱或未然。塞却耳根。分明听取。
　　君子道长。小人道消。衲僧活计。不在两头。有般痴汉。便问。未审在什么处。似这般底。不打。更待何时。且道。宝林恁么道。还有过也无。试定当看。
　　住报恩上堂。僧问。祇这是。埋没自己。祇这不是。孤负先圣。去此二途。和泥合水处。请师道。师云。玉筯撑虎口　师乃云。古佛家风。遇古佛然后拈出。大人境界。见大人乃可显扬。今日朝旆临筵。人天普集。古佛家风既展。大人境界全彰。揭示摩酰正眼。洞明少室真机。顿契佛祖不传妙心。开悟父母未生面目。直下斩钉截铁。犹是把缆放船。苟若说心说性。未免和泥合水。这条通天活路。千圣共行。万灵同辙。净裸裸没虚空。赤洒洒无空缺。虽居有为界。示无为法。而不灭坏有为之相虽居无为界。示有为法。而不分别无为之相。如是则如钟在虡。扣之则鸣。似镜临台。物来斯照。於其中间。应变万差。出没卷舒。得大自在。祇如应真不借一句。又作么生。双溪源脉深无底。济物曾无有倦时。
　　结夏云。金锡罢游留靠壁。草鞋乾晒待秋风。且那长夏深思省。看是平生有底功。真实行藏宜保惜。虚头伎俩疾消镕。老僧岂是多饶舌。要与诸方气味同。
　　鹫岭拈花。少林直指。指空画空。泥里洗土。如来禅。烈焰光中绽白莲。祖师意。海里红尘成阵起。透得过。权实照用。一锤打破。透不过。葛藤窠里。长年打坐。总不与么。唤取瞎驴来拽磨。
　　受宝林请。云。孤峰顶上。耸壑昂霄。好不资一毫。十字街头。和泥合水。丑不资一毫。如是。则在彼在此。同得同用。所以道。我此法印。为欲利益世间故说。在所游方。勿妄宣传。到个里。推倒须弥。饮乾大海。於其中间。出没卷舒。了无妨碍。且应缘利物一句。作么生道。雪后始知松柏操。事难方见丈夫心。
　　三十二相。八十种好。从朝至暮。啾啾唧唧。说黄道黑。不知那里是二时上堂吃饭。不觉嚼碎舌头。血溅梵天。四天之下。沛然有余。玉皇大帝恶发。追东海龙王。向金轮峰顶。鞠勘。顷刻之间。追汝诸人作证见也且各依实供通。切忌回避。傥若不实。丧汝性命。
　　举正法别峰和尚立僧。云。西天四七。唐土二三。天下老和尚。无不以此顶[宁*页]上一着。流通正法眼藏。显示涅盘妙心。是故云梦之竹。天下之劲也。然而不矫揉不羽筈。则不能以入坚。堂溪之金。天下之利也。然而不镕范。不砥砺。则不能以击强。矫揉羽筈。镕范砥砺。既妙。至人之用。其赤手提持。解粘去缚。抽钉拔楔。烹佛煅祖。转凡成圣。亦不出此个端由。所谓善知识者。是大因缘。其斯之谓欤。正当恁么时。如何。伫看汗血八骏驹。何啻日驰三万里。
　　道远乎哉。触事而真。善因招恶果。圣远乎哉。体之则神。刻粪作旃檀。蒋山恁么着语。是你诸人。还知落处么。良久云。不因风撼庭前树。争见山花入袖香。
　　道不得底句。不在天台。定在南岳。拈拄杖云。是汝诸人。还见蒋山拄杖么。卓一卓云。人贫智短。马瘦毛长。
　　开炉。三世诸佛。吞却火焰。火焰烧杀三世诸佛。一盲引众盲。相牵入火坑。棒打不碎底。填沟塞壑。刀斫不入底。卧雪眠霜。作世谛商量也得。作佛法流布也得。浑仑吞却。三十年后。有人索饭钱在。直饶烂嚼。白汤咽下。未免粘牙带齿。且道。蒋山为人。在什么处。烂研巴豆三千颗。泻却诸方五味禅。
　　大慧至。我本无心有所希求。今此法王大宝。自然而至。法王大宝既至。汝等诸人。急着精彩。所谓见之不取。思之千里。岂不见。大随道。我参七十余员善知识。具大眼目底。祇有一二。其他尽具正见。在今天下。具大眼目。真善知识。唯法叔老师一人而已。黑漆竹篦。掀翻海岳。从头打过。虽是死马医。就中要妙。黄檗打临济拄杖。蒋山岂是无耶。盖为土旷人稀。云门一曲。腊月二十五。那在今朝十六日吹唱。蓦拈拄杖。卓一下云。虚空可量风可系。无能宣说佛功德。
　　复举顷在虎丘。闻先师举佛眼叔祖。初作无为军化士。因道中着颠。有个省处。归来。举似师祖。后令充知客。因夜坐拨火。忽然猛省。虽然如是。每至入室。未能深入阃奥。从容请益。太师祖云。我为你。说个喻子。正如一人。牵一头牛。从窗棂中过。两角四蹄。悉皆过了。唯尾巴过不得。
　　师云。这个说话。多年在肚皮里。信知。在今天下。无人理会得。所以密之三寸。苟非法叔老师到来。小侄此生。无因拈出。敢问诸人。既是大底过了。如何尾巴却过不得。且道。誵讹在什么处。小侄今日。对众拈出。供养我法叔老师大和尚。唯愿寿与赵州同年。为佛法作大主张。使天下衲僧。洞彻此一段奇特大事。下座。同知事头首大众。殷勤拜。请。伏望慈悲俯垂开示。
　　上堂。良工未出。玉石不分。巧冶无人。金沙混杂。纵使无师自悟。向天童门下。何啻朝打三千。暮打八百。蓦拈拄杖云。唤作拄杖。玉石不分。不唤作拄杖。金沙混杂。其间一个半个。善别端由。管取平步青云。苟或未然。卓拄杖云。急着眼看。
　　传法寺请开钟声。云。顽铜钝铁。美玉精金。大冶洪炉。一模铸就。不假毗沙门天王神力。岂从须弥顶[宁*页]上持来。器重千钧。楼高百尺。启圆通三昧。发清净妙音。直须眼处闻声。莫向耳边领略。镬汤炉炭。不用吹而自灭。刀山剑树。何待喝而后摧。昏梦顿除。沈迷了悟。万象森罗俱作舞。大千沙界一时闻。大众且道。末上一锤。落在什么处。劫石有消日。洪音无尽时。

　　小参

　　是真精进。是名真法供养如来。尔时灵山一会。俨然未散。岂不是今日恁么时节。虽然不言我家醋淡。盖为人人各有一坐具地。侵他一丝毫。也不得。光孝恁么提唱。须是个人始得。还有独脱底么。出来。与光孝相见。其或未然。是法住法位。世间相常住。老僧自到光孝。首荷七员外令合喜道人。令似祖道。举家学般若眷属。无不戮力外护。自非夙昔有大因缘。安能若是。然而与人相聚。莫非身心真实。心若真实。至於动静施为。行住坐卧。一语一默。无不真实。岂不见。古人道。只个心个心是佛。十方世界最灵物。纵横妙用可怜生。一切不如心真实。所以山河大地。日月星辰。人畜草芥。皆依真实。而现相好。然真实之义。即是从上佛祖。清净大解脱门。只看当人各各所行如何。其间一生为善者。至於多生。为善者。无量劫来。为善者。即殊胜果报。历历现前。苟为不善者。其不善境界。亦常历历现前。信之。善恶报应。毫发无差。且如衲僧家。亲近善知识。悠久辨一片真实身心。穷己躬大事。无有不辨底道理。是故从上佛祖。天下老和尚。无不以真实显示。岂不见。疎山矮师叔。在沩山会下。闻示众云。行脚高士。直须向声色里睡眠。声色里坐卧。始得。是时疎山。出问云。如何是不落声色句。沩山竖起拂子。疎云。此是落声色句。沩山便归方丈。
　　疎山不契。遂辞香严。严云。何不且住。疎云。某甲与和尚无缘。严云。有何因缘不契。试举看。疎山遂举前话。严云。某甲有个语。疎山云。道什么。香严云。言发非声。色前不物。疎云。元来此中有人。乃嘱香严云。师兄向后有住处。某甲却来相见。
　　诸人要识言发非声。色前不物么。便是释迦老子道。一人发真归源。十方虚空。悉皆消殒底。萤火之光也。然疎山痒处。既被香严抓着。岂止沩山捡点。千古之下。具大眼目尊宿。皆不放过。
　　沩山至晚。乃问香严。问声色底矮阇梨。在么。严云。已去也。沩山云。向子。道什么。严云。某甲亦曾对他来。沩山云。试举看。严云。言发非声。色前不物。沩云。他道什么。严云。他深肯之。沩山失笑云。我将谓矮子。有长处。元来只在这里。看沩山。下这一着。不妨惊天动地。惜乎土旷人稀。沩山又云。此子向去。设有住处。近山无柴烧。近水无水吃。烂泥里有刺。然古人之言。必不妄矣。在今天下。讨一个言发非声。色前不物底。正如掘地觅天。何况要会沩山说话。不言。可知矣。虽然切忌钻龟打瓦。
　　大底宗师。据曲录床。不是细事。山野自出世来。随所住处。非不为兄弟。激扬此事。然未尝动着个一着子。
　　顷住荐福。偶然二三百衲子相聚。因而略露锋芒。遂惹起无限风波。自后一向随宜施设。终不将真珠作碗豆粜却。古人有见贤思齐之说。在今日。去圣时遥。邪师过谬。非众生咎。是他本色道流。做工夫底。只向脚跟下推究。推来推去。蓦然推彻。岂不是大力量人。苟推未彻。语意活脱。终不为闲言市语。邪师印证语。有个见处语。知是般事语。硬配在生灭断常坑子里。
　　所谓善知识者。是大因缘。老僧行脚。走徧江西湖南。及乎到圆悟处。更开口不得。正如就地弹雀相似。是他为人。不妄下手。至下手时。峭峻。无道理与人凑泊。后到先师处。稍知触净。方知圆悟说话分晓。盖尊宿为人。古今难得其人。是他本分手段。迥别。比其和泥合水阿师。岂可同日而语耶。
　　昔高安白水仁禅师示众云。寻常不欲向声前句后。鼓弄人家男女。何故。且声不是声。色不是色。时有僧问。如何是声不是声。仁云。唤作色得么。僧云。如何是色不是色。仁云。唤作声得么。僧礼拜。仁云。且道。为你说。答你话。
　　若向这里见得。沩山道。这矮子将谓别有长处。元来只在这里。个些子。明白便见得。白水道。且道。为你说。答你话。无不透顶透底。伶利汉。闻恁么举。岂止醍醐灌顶。苟或未然。参须实参。悟须实悟。阎罗大王。不怕多语。久立。
　　举茗溪示众云。吾有大病。非世所医。看他古人。吐露个消息。不妨炟赫。其实无他。只是踏着向上关棙子。拈出来。便该天括地。近傍不得。是他往日有知音。后来僧持问曹山。未审是什么病。山知他落着。便道。攒簇不得底病。这个便是知音也。岂似而今无地头。恣意乱道。才见人问。未审是什么病。便打入葛藤窠里。恰似拽锯相似。你拖去。我又拽来几时得歇。於本参中。有什么交涉。这般病。诸人皆有之。只是不会病。酌然攒簇不得。既不会病。变成毛病去。既成毛病。只是业识忙忙。无本可据。到年穷岁尽。总无得力处。岂不哀哉。若踏着攒簇不得底病。便有超生离死之由。这僧又问。一切众生。还有此病也无。山云有。僧云。既有因什么不病。山云。众生若病。即非众生。这僧也会推究。又问曹山。和尚还有此病也无。山云。老僧正觅起处。不得。不妨险峻。这一句子难道。非曹山。如何启口。虽然正觅起处不得。诸方具正知正见者。其护惜珍育。为出世妙诀。不肯容易发露与人。若向荐福门下。正是大病。谓之贴肉汗衫。谓之解脱深坑。又谓之死水。又谓之墨汁。又谓之明白。你诸人若病到觅起处不得。但来问荐福。当为显示。诸方奈何你不得。何故。盖正坐此病。
　　这僧又问。一切诸佛。还有此病也无。山云有。僧云。因什么不病。山云。为伊惺惺。此老人。是曹洞正传。有回互傍参。不犯底手段。临机八面。得大自在。岂守窠臼。瞎学者眼。
　　诸道流。既来此间相聚。二六时中。急着精彩。时不待人。儒者尚云。朝闻道。夕死可矣。况衲子乎。

　　法语

　　答诠老法嗣书　老僧自幼出家。正因也。方袍圆顶。正因也。念生死未明。拨草瞻风。亲近善知识。正因也。至於出世领众。今三十余年。未尝毫发厚己也。方丈之务。未尝少怠也。昼夜精勤。未尝敢懈也。念众之心。未尝斯须忘也。护惜常住之念。未尝敢私也。行解虽未及古人。随自力量。行之。亦不负愧也。痛念佛祖慧命悬危。甚於割身肉也。念报佛祖深恩。寝食不遑安处也。念方来。为道衲子。心地未明。不啻倒悬也。虽未能尽古人之万一。然此心不欺也。
　　长老随侍吾。三四载。凛然卓卓可喜。去年夏末。命悦众。是吾知长老也。
　　吾谢锺山。寓宣城昭亭。未几。赴姑苏光孝。方两月。长老受凤山之请。道由姑苏。首来相见。道义不忘。如此也。别后杳不闻耗。正思念间。怀净上人来。承书并信物。方知入院之初。开堂。为吾烧香。乃知不负之心昭廓也。今既为人天眼目。前来事体不同也。果能如吾自幼出家。为僧行脚。亲近善知识。以至出世住持。其正因行藏。如此行之。则吾不妄付授也。又何患宗门寂寥哉。至祝。无以表信拂子一枝。法衣一顶。幸收之。
　　绍兴壬午。七月初七日。住光孝。应庵老僧书复。
　　示徽禅人　达磨西来。直指人心。见性成佛。不妨直截省要。正眼看来。已是七错八错了也。事不获已。且作死马医。祇这直指底心。便是黄面老子。四十九年。横说竖说不着底。至精至妙。罕有达此正脉者。此心传授不得。唯自证自悟。到无迷悟处。祇是平常。着衣吃饭。更无许多玄解义路。贯塞胸次。荡荡地。闲闲地。祖师道。一种平怀。泯然自尽。方得大受用。至於临生死之际。湛然凝寂。更无毫发走作。祇恁么地。如一座须弥山相似。岂不要哉。
　　近年来。参学兄弟。虽号行脚。恰如冷水浇石一般。到所在。挂搭。祗是妄想记忆。诤胜负。以当平生。真可怜悯。若是正因行脚人。终不恁么地。看他从上古圣。出丛林。入保社。亲近真正知识。十年二十年。退步就己。寒灰枯木。密密地。究竟根蒂下一些子。要着实处。方可随缘任运。名为了事衲僧。行脚高人。若心地不洞明。如何歇得。十二时中。起心动念。匝匝地。如千波万浪相似。如何消镕得去。到这里。若无透脱处。祇是一个无所知。盗常住饭劫贼。临济和尚。谓之秃兵是也。劫来劫去。劫得浑身。赤骨聿地。忽然缘谢。所有平生机智聪慧。向眼光落地时。一点也用不着。设使累生。作得恒沙功业。愈无超生死之期。祇得人天福报。报尽。依旧无出头处。
　　若要穷虚空劫。尽未来际。受用不尽。须是直下心空。既未能彻证此道。当须禀大宿誓。择本分宗师。放下复子。尽此一报身。穷究此公案。无有不契证者。第恐如存若亡。口头虽说参禅。肚里全不肯做。若此不如归一头存诚看教。作白净业。将来不失人身。古德云。说得一丈。不如行得一尺。是也。
　　且如今列剎相望。呼为善知识。传直指心宗。毕竟此心。如何传。是何形状。近来出一等魔。教中谓之恶友。各说异解。以为利人。或者教人休去歇去。都莫思量。才起心动念。速为除去。或者教人一向无事。香不烧。拜不礼。或者教人。一向理会古今。恰如个杜撰座主。或者将从上老宿。赤心提持处。谓之建立门庭。或者见学家来。室中下得转语相似打半日。又问一句。学者又进语。合得他着。便谓。此兄弟有个入处。且道。此等利人。还契得直指心么。酌然是无星子交涉。所以佛鉴和尚道。今之善知识。多是曲指人心。说性成佛。此之是也。临济正脉。自百丈於马师喝下。递代至今。非但契证诸大祖师命根。亦乃契证不可说不可说。百千万亿阿僧祇。佛祖命脉。丝发不差。百丈得黄檗。黄檗得临济。临济付三圣。乃云。谁知吾正法眼藏。向这瞎驴边灭却。只这个说话。若见得彻去。何更有临济宗耶。
　　德徽上人。以道义相从。颇进古风不倦。穷究衲衣下事。诚谓之不虚行脚也。若要易会。祇向十二时中。起心动念处。但即此动念。直下顿豁。了不可得。如太虚空。亦无虚空形段。表里一如。智境双泯。玄解俱亡。三际平等。到此田地。谓之绝学无为闲道人也。更须知有五祖道底。始得。上人既炷香诚悃。因书。以付其行。
　　示茂先二化士法语。头云　一大藏教。且不是黄面老子说底。直指人心。且不是达磨大师传底。祇这两着。殃害天下衲僧。求不得生。求不得死。正拟议闲。蓦地被人推转。一刀两段。血溅梵天。向归宗门下。犹是掇洗脚水底汉。未曾梦见我先祖意旨在。
　　道人之心。其直如弦。在在处处。若倚天长剑。世间富贵骄奢。五欲八风。入作无门。名利是非。四生九有。笼罩不住。得到这田地。便是取黄面老子命根时节也。岂只一生两生。坚劲行愿所致。乃是积劫熏炼。种智纯熟。至於历诸勤苦。然后乃可引跂大方。超然独步者也。
　　德山未遇人时。[祝/土]一肚皮葛藤。流入八万四千毛窍。化为精魅魍魉。冬冬於无量神通。及见龙潭。一点也用不着。然后知非。乃云。从今日去。更不疑天下老和尚舌头也。
　　让祖首起马驹膏肓之病。示以磨砖打车。杀佛之要。所谓瘥病不假驴驼药。应平生坚执奉重。涣然氷释。从容父子惩酬。曾无毫发渗漏。皎然如千日并照。临机八面。超情离见。到出生入死。不疑之地。了无生死始终之患。尔后以是传之百丈。百丈以是传之黄檗。黄檗以是传之临济。临济以是传之三圣。三圣死。且喜太平。岂谓兴化忍俊不禁。向大觉棒下。见彻临济在黄檗处。吃棒底意旨。此老故是听事不真。唤钟作瓮。就中奇怪。迨今天下老和尚。无不以是褒扬。杀人刀活人剑。乃上古之风规。亦今人之枢要。摧魔破执。不得不无。其间一个半个。洒洒落落。终不肯坐死水里。与虾蟆蚯蚓。长歌细吟。大底抽钉拔楔。解粘去缚手段。以寿后世。从今日去。断定要个扑跌不破底。点出来。与临济作种子。俾绵绵亘万世。为祥为瑞。为风为雷。为云为雨。为殃为害。又岂徒然哉。
　　从上佛祖。无一念心。要做大汉。生死大事。方得了辨。然后大汉自然而至。始谓之释迦种草也。若有一念。驰求成佛作祖之心。此谓之败种焦芽。无复发生也。年来学道人。凡见尊宿。不问如之若何。祇要人道他有个见处。便欢喜。殊不知。欢喜底便是讨阎罗王铁棒。打你鬼骨臀。款子也。若是个汉。祇要人道你未在。却堪持论。
　　菩提离言说。从来无得人。德山道。我宗无语句。亦无一法与人。赵州道。佛之一字。吾不喜闻。看他恁么。吹砂走石。早是瞎人眼了也。更向棒头上。讨活路。一喝下。觅出身句。无异捕鼠。求象牙也。所以从上。护惜个一着子。二六时中。直是无丝头子虚弃。做到无扪摸处。无凑泊时。却须放下。令教虚静澄湛。应于从前知解道理。恶知恶见。悉皆入作不得。便是要径也。一旦洞明脚跟下事。彻底透脱去。亦不孤释迦老子叮咛。所谓狮子儿众。随后三岁。便能大哮吼。若是野干逐法王。百年妖怪虚开口。

　　颂古
　　女子出定　　疎山造塔

　　出得出不得。满面是埃尘。愁人莫向愁人说。说向愁人愁杀人。
　　凿开荒径造浮屠。往复商量价不孤。无限落花随水去。夕阳春色满江湖。

　　香严上树　　风幡

　　故园春色在枝头。恼乱春风卒未休。无事晚来江上望。三三两两钓鱼舟。
　　大海波涛涌。千江水逆流。龙王宫殿里。不见一人游。

　　密庵杰和尚语　　　　嗣应庵

　　上堂。一进一退。一动一静。须信那伽常在定。一擒一纵。一杀一活。四方八面活鱍鱍。嘉州大像吃盐多。陕府铁牛添得渴。若作佛法商量。吃铁棒有日在。
　　因雪云。满目纷纷呈瑞雪。填沟塞壑谁辨别。文殊无处顿浑身。普贤失却真如诀。乌鸦变作白头鸦。铁树翻成银线结。报诸人瞥不瞥。庭际无人立片时。便是太平底时节。喝一喝。
　　即心即佛。铁牛无骨。非心非佛。空山突兀。不是心。不是佛。不是物。人从郑州来。却得许州信。报道。今年蚕麦熟。风雨时。五谷丰。万民乐。东村王老闻。时嘻嘻而歌曰。从来不唱脱空歌。把火烧山拾田螺。白洛树梢鱼扇子。急水滩头鸟作窠。大众。不是文章四六。亦非直指单传。哆哆和和如荐得。祖师鼻孔一时穿。以拂子。击禅床。下座。
　　有句无句。如藤倚树。石裂崖崩。毒蛇当路。树倒藤枯。悉哩苏卢。沩山呵呵大笑。和赃捉败了也。且水不洗水一句。作么生道。皇天无亲。唯德是辅。
　　直庵到。举芙蓉访实性大师。大师上堂。以右手。拈拄杖。倚左边云。此事若不是芙蓉师兄。大难委悉。
　　师召大众云。实性大师。弄巧成拙。钝置他芙蓉师兄。直庵师兄今日来。乌巨也不拈拄杖。亦不与么道。且道。与古人是同是别。良久云。相逢自有知音知。何必清风动天地。
　　世尊拈花。勾贼破家。迦叶微笑。声前失照。雪峰辊球。双放双收。玄沙未彻。眼中拔屑。云门顾鉴。递相脱赚。俱胝竖指。全无巴鼻。这一队汉。敌国家财。尽被乌巨籍没了也。直得上无片瓦。下绝卓锥。却来眉毛罅里。埋冤负屈。声声叫道。无恻隐之心。非人也。无羞恶之心。非人也。无是非之心。非人也。乌巨痒处。被他抓着。不觉手之舞之。足之蹈之。蓦拈拄杖。掷下云。遇赦咸放。
　　少室单传。衲僧巴鼻。硙觜生春。驴鸣犬吠。厕坑筹子念摩诃。惊起法身无处避。无处避。若为论。蓦拈拄杖。卓一卓云。我行荒草里。汝又入深村。
　　在眼曰见。在耳曰闻。在手执捉。在足运奔。豁开则东西南北。把住则毫发不存。且道。豁开好。把住好。蓦拈拄杖。卓一卓云。一气不言含有象。万灵何处荷无私。
　　静悄悄处跳得出。闹浩浩处可横身。闹浩浩处挨得行。静悄悄处堪驻足。所以德山据一条白棒。佛来也打。祖来也打。且不坐在闹浩浩处。静悄悄处。又道。我二十年。不曾打着一个独脱底。祥符门下。若有独脱底。正好唤来洗脚。
　　月生一。无角铁牛眠少室。月生二。赤脚波斯入闹市。月生三。氷生於水。青出於蓝。蓦拈拄杖。横按。顾视云。文殊堂里万菩萨。夜来尽向此中参。
　　譬如掷剑挥空。莫论及与不及。斯乃空轮绝迹。剑刃无亏。正与么时如何。遂顾视左右云。填沟塞壑无人会。雨过夜塘秋水深。
　　圣节云。诸佛不说说。祖师不闻闻。留下一转语。千古镇乾坤。且道。是那一转语。拈起拄杖。躬身叉手云。皇帝。万岁万万岁。
　　高高处。无物堪比伦。低低处。犹难拟议。一毫端上立宝剎。宽廓非外。百草头边。突妙喜世界。寂寥非内。权实照用并行敲碎髑髅里眼睛。捏出虚空骨髓。且听诸人东卜西卜。忽若把断要津。如何通信。八月秋。何处热。
　　今朝上元节。是处挂灯球。一灯燃千百亿灯。灯灯相续重重无尽。如宝丝网。三世诸佛。向光影里出现。六代祖师。向光影里。说法度人。四圣六凡。向光影里。头出头没。山河大地。向光影里成立。诸人若信得及去。觅其光影来处。了不可得。便乃坐断报化佛头。若信不及。十二时中。被光影使。得七颠八倒。
　　二由一有。一亦莫守。一心不生。杨生左肘。达磨九年面壁。觑不破。黄面老子。三百余会道不着。德山临济。咬定牙关。一场懡[怡-台+罗]。华藏到这里。如何道得接手句。风暖鸟声碎。日高花影重。
　　灵隐佛海遗书至。呼猿洞口。虚空迸裂。鸦飞不度。如行如说。三十三天扑帝钟。打刀须是宾州铁。喝一喝。下座。
　　举演首座立僧。举一不得举二。放过一着。落在第二。径山即不然。举一了举二。截断露布葛藤。突出衲僧巴鼻。如狮子王哮吼一声。壁立万仞。谁敢正眼觑着。一向恁么去。三十年后。何止法堂前。草深一丈。所以释迦老子道。譬如琴瑟箜篌。虽有妙音。若无妙指。终不能发。诸人要知妙音妙指齐发么。下座。诣首座寮告香。
　　诸佛说不到处。人人开口道着。佛祖行不到处。人人举足踏着。既道着。又踏着。因甚么。从朝至暮。不自觉知。良久云。只为分明极。翻令所得迟。
　　解夏云。一个葫芦才倒地。满地葫芦尽倾倒。欲识单传直指禅。今日斗凑得恰好。
　　朝说暮说。展演河沙句义。不是衲僧分上事。行棒行喝。敲床竖拂。扬眉瞬目。不是衲僧分上事。透出两重关。逗到不疑之地。正好朝打三千。暮打八百。且道。过在什么处。欲得不招无间业。莫谤如来正法轮。

　　颂古
　　女子出定　　狗子佛性

　　出得何如未出时。瞎驴成队丧全机。而今四海平如砥。芦管迎风撩乱吹。
　　狗子无佛性。杀人便偿命。楚痛百千般。因邪却打正。

　　赵州洗钵盂　　百丈野狐

　　粥了令教洗钵盂。铁船无底要人扶。片帆高挂乘风便。截海须还大丈夫。
　　五百生前失却。五百生后太错。错错谁道。祥麟只一角。

　　即心是佛　　赵州勘婆

　　大海波涛阔。千峰气象雄。古今无间断。南北路头通。
　　天高地厚人难见。海阔山遥只自知。勘破却回休错问。得便宜是落便宜。

　　赞诸祖
　　布袋　　开明禅师　　大慧禅师

　　禅不参。道不会。终日忙忙。弄个布袋。十字街头道等人。阿谁知得渠绻缋。稽首弥勒世尊。国有宪章。三千条罪。
　　江郎入定。乌巨开山。林深路逈。火冷云寒。道大不知谁辨的。帝王亲手付金襕。
　　[翟*支]瞎顶门三只眼。是非佛法一齐刬。竹篦头上放无端。也是徐六担片板。

　　松源岳禅师语　　　　嗣密庵

　　入院。上堂。化育之本。物我同途。祖佛之源。古今不易。灵然独露。透色透声。坐断千差。孤危不立。如天普盖。似地普擎。若圣若凡。皆承恩力。所以我此法印。为欲利益世间故说。在所游方。勿妄宣传。今日人天普集。对众明明剖露。乃竖起拂子云。还见么。西天此土。的的相承。不立阶梯。独标象外。正与么时如何。千峰势到岳边止。万派声归海上销。
　　上士闻道。勤而行之。弄泥团汉。中士闻道。若存若亡。一刀两段。下士闻道。而大笑之。彩犇龊家。澄照恁么告报。且节文在什么处。利刀割内疮犹合。恶语伤人恨不消。
　　举古德道。君若随缘得似风。飞沙走石不乖空。但於事上通无事。见色闻声不用聋。古德与么告报。正谓按牛头吃草。若是澄照。又谁管得。你有问西来。便答东。从教人笑我佯聋。白云乍可离青嶂。明月难教下碧空。
　　诸佛说不到处。人人开口道着。诸佛行不到处。人人举步踏着。道着踏着。醍醐毒药。苦哉佛陀耶。陈年断贯索。
　　退院云。生平活计一丝头。啸月迎风得自由。管甚澄江兴逆浪。等闲平步过沧洲。
　　冶父门风。别无道理。种田博饭。早眠晏起。洗面摸着鼻。啜茶湿却觜。忽有个汉。出来道。低声低声墙壁有耳。也怪他不得。何故。洞山佛无光。韩信临朝底。喝一喝。
　　拈起拄杖云。诸佛降生。好与三十拄杖。诸佛成道。好与三十拄杖。诸佛转法轮。好与三十拄杖。为甚如此。鹤有九皋难翥翼。马无千里谩追风。
　　应庵密庵同日忌。拈香云。冤有头债有主。撞破砂盆眼卓竖。不是佛不是祖。太白峰前只如许。这两个老冻脓。齩牙啮齿。同死不同生。簸土扬尘。有弥天罪过。我自江湖四十年。渐愧不入他保社。既不入他保社因甚今日。以此供养。遂以手摇曳云。呜咿呜咿。此意分明说向谁。
　　拈拄杖云。入荒田不拣。信手拈来草。怀州牛吃禾。益州马腹胀。怀宁独山张主管。铸锅三口。宾头卢尊者。不知失却琉璃碗。且道。落在什么处。掷拄杖云。众眼难谩。
　　拈拄杖云。天不言。四时行。地不言。万物生。墙壁瓦砾。横说竖说。衲僧家。闭却咽喉唇吻。道将一句来。若道不得。拄杖子。忍俊不禁。自道去也。掷下拄杖。
　　尽令提纲。乾坤黯黑。放开一线。道泰时清。且道。本身卢舍那。还知惭愧么。三生六十劫。
　　达磨九年面壁。和赃捉败。卢行者不识字。露出尾巴。衲僧家。气宇如王。只这些子。因甚么透不过。樊哙踏鸿门。
　　举风穴示众云。若立一尘。野老颦蹙。不立一尘。野老安贴。於此明得。阇梨无分。全是老僧。於此不明。老僧即是阇梨。阇梨与老僧。亦能迷却天下人。亦能悟却天下人。欲识阇梨么。右边拍一拍云。这里是。欲识老僧么。左边拍一拍云。这里是。
　　应庵师祖。拈云。大小风穴。不会转身句。
　　师云。大小风穴。醋气犹在。何故。始作翕如也。纵之纯如也。皦如也。绎如也。以成。喝一喝。
　　拈拄杖。召云。拄杖子。自应诺。即心即佛。作么生会。云不会。非心非佛如何。云不会。不是心。不是佛。不是物。聻。云不会。既是不会。如何担荷我祖师担子。复云。阿呵呵。无物堪比伦。教我如何说。
　　僧问。虚空消殒时如何。答云。驴不成。马不是　师乃云。天不能盖。地不能载。冷湫湫地。是什么标格。野老不知尧舜力。冬冬打鼓祭江神。
　　张弓架箭鱼游网。物外安身鸟入笼。生杀尽时蚕作茧。如何透得这三重。应庵老人。尽力与么道。也是与贼过梯。
　　一大藏教。不是黄面老子说底。直指人心。不是达磨大师传底。尽情为汝诸人。道了也。还觉顶门重么。
　　举古德云。去年贫未是贫。今年贫始是贫。去年贫无卓锥地。今年贫。锥也无。
　　师云。年去年来贫复贫。祖师抬脚重千斤。愁人莫向愁人说。说向愁人愁杀人。
　　解夏云。虎丘一夏。无可供养诸人。诸人合有没量罪过。诸人若识惭愧。虎丘也有没量罪过。且道。因甚如此。石牛沿古路。一马生三寅。
　　夫为善知识。须是驱耕夫之牛。夺饥人之食。驱耕夫之牛。令他苗稼滋盛。夺饥人之食。令他永绝饥虚。虽然。有时逼到万仞崖头。又须是你当人自肯。放身舍命。始得。
　　举灵观和尚。常闭门坐。一日雪峰敲门。观便开门。峰搊住云。是凡是圣。观乃唾云。这野狐精。拓开。又闭却门。雪峰云。也要识老兄。
　　师云。一不做二不休。宾主互换有来由。焦砖打着连底冻。赤眼撞着火柴头。
　　依经解义。三世佛冤。离经一字。还同魔说。达磨九年面壁。老卢踏碓舂糠。检点将来。也是寸钉入木。
　　德山入门便棒。望风竖降旗。临济入门便喝。诸人还猛省么。攻乎异端。斯害也已。
　　言无展事。语不投机。承言者丧。滞句者迷。和底掀翻了。赵州东院西。
　　横按拄杖云。汝等诸人。各各命若悬丝。复卓拄杖云。且救得一半。
　　举僧问白兆和尚。如何是万行。兆云。今年桃核也无。说甚么烂杏。又问。如何是妙觉。兆云。若是妙药。见示一服。僧云。不问这个。兆云。你问甚么。僧云。妙觉。兆云。若是皂角。分付浴头。
　　师云。这僧不妨懵懂。白兆终是惺惺。不惺惺。药因救病出金瓶。
　　举灌溪参临济。济下禅床。拦胸搊住云。道道。溪云。领。济拓开云。且放你一顿。
　　溪住院后云。我见临济。无言说。直至于今。饱不饥。
　　师云。炉鞴之所。钝铁犹多。虽然如是。不因夜来雁。争见海门秋。

　　秉拂

　　竖起拂子云。三世诸佛也与么。六代祖师也与么。天下老和尚也与么。见前大众也与么。山河大地。万象森罗。有情无情。悉皆与么。只有秉拂上座。不与么。为甚么如此。剑去久矣。直饶瞥转玄关。大机独脱。呵佛骂祖。斩钉截铁。犹是钝汉。何况立问立答。举古举今。激浊扬清。谈玄说妙。大似掉棒打月。若也据实而论。虚空未足为广。日月未足为明。乾坤未足为大。万象未足为众。秉拂上座。有口也无说处。诸人有耳。也无听处。千圣只言自知。谁敢正眼觑着。所以道。向上一路。千圣不传。未曾亲近。早隔大千。若向这里。着得一只眼。便见。皇风荡荡。海晏河清。君子道长。小人道消。无一法不是真乘。无一物不是妙用。尘尘尔。剎剎尔。如盘走珠。何处留碍。如斯剖露。懵底。固是不知落处。久参先德。脚踏实地。又且如何。拍禅床云。机关不是韩光作。莫把胸襟当等闲。

　　小参

　　义出丰年。是处井中有水。礼薄致怨。谁家灶里无烟。得路塞路。过桥断桥。衲僧家。鼻孔辽天。不知脚下泥深三尺。不着珍御。权挂垢衣。土旷人稀。相逢者少。不见道。吾本来此土。传法救迷情。一花开五叶。结果自然成。达磨。虽是善因。却招恶果。当时便好贬向铁围那畔。免见后来承虚接响。不思善不思恶。那个是汝本来面目。六祖老汉。得星儿便。乃锢鏴人家男女。自从胡乱后三十年。不少盐酱。即心即佛。非心非佛。马大师。一手抬一手搦。闹市里识自己。百草头上荐取老僧。看他夹山撞头。磕额。回互无门。任从天下乐欣欣。我犹不肯。何故。如灵龟负图。自取丧身之兆。凤萦金网趣霄汉。以何期。末后一句。始到牢关。洛浦彻底老婆心。也是按牛头吃草。观音大士。将钱买胡饼。放下手元是个馒头。云门大师。悬羊头卖狗肉。怎柰他何。且道。临济德山。又有甚么伎俩。乃卓拄杖。喝一喝云。棒头取证。钝置杀人。喝下承当。辜负自己。先师三顿棒。轻似蒿枝。贫儿思旧债。元来黄檗佛法无多子。贼过后张弓。潭又不见。龙又不现。子亲到龙潭。平地吃交。且喜会得末后句。只得三年。将错就错。一夏与兄弟说话。看翠岩眉毛在么。苦瓠连根苦。一个道。生也。一个道。作贼人心虚。一个道。关。一家有事。百家忙。这一队汉。自不知非。胡麻厮缴。也好笑。亦堪悲。不是心。不是性。家贫难辨素食。事忙不及草书。信手拈来。拍拍是令。岂不见。马大师一日上堂。画一圆相云。入也打。不入也打。僧便入。马祖便打。僧云。和尚打某甲不得。马师靠却拄杖。看他作家相见。一机一智。略露锋铓。彼此无伤。优劣自定。既是彼此无伤。更说什么优劣。良久云。不是山僧逞人我。铁鞭多力恨无酬。

　　普说

　　心外无法。用王库刀。法外无心。发千钧弩。通身无影像。遍界绝遮拦。一句截流。万像俱透。三世诸佛出兴。只为此一大事。六代祖师传持。惟示此一心法。如金刚幢。如无尽藏。如烈火焰。如大日轮。通彻十虚。弥纶万有。直得威音已前。以至穷未来际。未尝移易一丝毫。尽十方世界。无边香水海。只向一丝毫头上。识得。根源。所以道。目前无法。意在目前。不是目前法。非耳目之所到。恁么揭示。直下如青天轰一个霹雳相似。眨得眼来。已过那里去了。
　　而今兄弟。多以古人公案心思意解。筑取一肚皮。逢人撒出来。以当平生参学。子细观来。你也好痴。腊月三十日。赚你去在。山僧顷年。在蒋山。随侍应庵师祖。常闻道。今时兄弟。不济事。做工夫二十年。也不抵我在众时一日。如何见得他恁么说话。师祖初行脚时。在一尊宿会下住。多教学者。过公案。恁么过也过不得。又恁么过也过不得。二人商确。不觉鸡鸣。遂拊掌散去。后来一一过得了。只是依前肚里黑漫漫地。遂冷地思量。若恁么参禅。如何敌得生死。闻随州水南遂和尚道行。乃洞下尊宿法嗣。恩官人径往参礼。便得归堂。有一连单弟兄。长时坐禅。不与人交。师祖一日问他。还少睡么。其僧厉声道。而今是什么时节。更有工夫打睡。师祖直得面热汗下。遂发心。不舍昼夜。以悟为则。不过一月。连单先有发明。师祖亦有发明。自此每每入室。得路便撑将去。遂和尚并不柰何。
　　一日入室次。唤华兄你也好。只是公案未明。师祖抗声道。尽大地是一个公案。和尚作么生明。遂和尚便低头。师祖道。这老汉。了我不得。束包。望方丈。礼三拜。便行。
　　闻圜悟住云居。直造会下。凡遇入室。机机相副。得数时。圜悟提起向上巴鼻。竟不能开口。圜悟每向人说。这个蕲州子。得即得。只是脑后少一锤在。圜悟归蜀。师祖也要随他去。圜悟道。你不须去。有杲首座。元侍者。彰教隆藏主。见处共老僧一般。但见他。必为汝了却大事。
　　遂依教。去宣州彰教。参隆和尚。门庭孤峻。直是不容凑泊。未经数时。迁虎丘。亦参随去。续请充维那。一日室中。举五祖牵牛过窗话。拟祗对次。被他劈胸一拳。自此打断命根。
　　是时隆和尚。欲命首众。会中有圜悟耆旧。云华维那嫩在。师祖闻得。遂书偈於壁间云。江上青山殊未老。屋头春色放教迟。人言洞里桃花嫩。未必人间有此枝。不辞便行。
　　此庵元和尚时住处州连云。师祖道。我旧在云居时。每吃这汉无滋味。如今看来。未必他到我田地。去验他看如何。才到。侍者通报。此庵闻得。郎忙出来一见。便云。华兄。此番且喜大事了毕。师祖道。我未曾开口。他已知了。信知。得底人相见。不在形言。便知落处。这个便是参禅底榜样。岂似今时一般长老。与学者相见。一句来一句去。末后多一句。便为赢得禅。究竟不知深浅。盖他不曾踏着正脉。只在首句里作活计。且如山僧。寻常见做工夫兄弟。不奈何。通一线路。引你行一两步。便欢喜。才下毒手。与你本分草料。便发无明。自谓长老不识我语。或道。生灭我。移换我。你才恁么见解。便是肚里不安乐。如何了得生死。所以道。参禅须透祖师关。妙悟要穷心路绝。祖关不透。心路不绝。尽是依草附木精灵。兄弟。你若未透。且莫粗心。直须昼三夜三。把做事。古人大有方便。控你入处。岂不见。药山问石头。三乘十二分教。某甲粗知。承闻。南方直指人心。见性成佛。实未明了。乞师垂示。石头云。恁么也不得。不恁么也不得。恁么不恁么总不得。已是八字打开。撒放诸人肚里了也。久参兄弟。不能得透彻。病在於何。为你耳里听多。眼里见多。顽了。返不如初机。放孟八郎。一拶便透。如白衣拜相相似。缘他无许多搕[木*(天/韭)]知解。兄弟。这般病痛。诸方决定。不柰你何。岳上座却有个方便。只要你尽情放下。从前学得底。参得底。诸方传得底。一时扬放他方世界。作个百不知。百不会底。舌不寄私。意不停玄。心无所恃。行无所倚。蓦然失脚踏翻。可以作个没量大汉。灭却临济正宗。与一切人。解粘去缚。所以道。你若高高峰顶立。我便深深海底行。不是与人难共住。大都缁素要分明。山僧今夜。尽情道了也。须知开口不在舌头上。喝一喝。

　　颂古
　　不是心不是佛不是物　　云门话堕

　　夫子不识字。达磨不会禅。大唐天子国。依旧化三千。
　　分明写出与君看。意在钩头不在盘。纵使石人开得口。不知犹被舌头谩。

　　偈颂
　　金山郭璞墓　　先登阁

　　要识先生真实地。龙门浪里碧崔嵬。时人着眼这边立。亲切何如到一回。
　　大道难将万物齐。先登犹是涉阶梯。等闲平步青霄外。回首方知宇宙低。

　　示如理居士　　亮典座归中峰庵

　　如如不动已周遮。理事驰求路转赊。直下踏翻樵子径。知君未到葛洪家。
　　太白峰高宇宙低。先师灵骨不曾移。儿孙个个且如许。路上行人口似碑。

　　茶汤会求颂

　　春风吹落碧桃花。一片流经几万家。何似飞来峰下寺。相邀来吃赵州茶。

　　佛事
　　蜀中一上人下火　　殊上人入塔

　　春雨乍歇。春水潺潺。春风荡荡。春鸟关关。回首瞿塘烟棹。踏翻吴越江山。一上座有来端。庆快平生是今日。红炉焰里鼓波澜。
　　尽情烧作一堆灰。捏不成团擘不开。既有这些灵骨在。何妨随处起风雷。

　　曹源生禅师语　　　　嗣密庵

　　在云居。受妙果请。云。安乐树边藏丑拙。浮生穿凿不相干。拄杖朝来刚[跳-兆+孛]跳。无端撞破赵州关。提起拄杖云。看看。唤作拄杖子。天地悬隔。不唤作拄杖子。天地悬隔。三世诸佛。六代祖师。天下老和尚。到这里。有屈。无吽处。便恁么去。尽法无民。既然裂破面皮。不避诸方捡责。遂横按拄杖。左右顾视。良久云。三尺龙泉光照胆。太平寰宇斩痴顽。喝一喝。卓一卓。
　　复举。宝公和尚。一日传语思大禅师云。何不下山。教化众生。一向目视云汉。思大云。三世诸佛。被我一口吞尽。何处更有众生可度。师云。殷懃传语。宝公着甚来由。费口分疎。思大尾巴自露。生上座。因行掉臂。等是下山。不问佛及众生。才出头来。便与一刀两段。何故。一不做二不休。
　　佛法二字。人人知有。狼毒砒霜。那容下口。直饶透出威音前。也是痴狂外边走。山僧已是拖泥带水。诸人合作么生会。喝一喝。
　　飞金乌走玉兔。闰月十日又过去。无住真人不可寻。一夜霜风打门户。
　　释迦老子道。止止不须说。我法妙难思。喝一喝云。面皮厚多少。殊不知。乾坤大地。万象森罗。明暗色空。情与无情。尽情说了也。无你左遮右掩处。德山棒临济喝。俱[月*氏]竖指。雪峰辊球。尽是隔靴抓痒。放下着。莫妄想。是什么。会也无。也是唤狗与食。更道。苏州菱。召伯藕。天台华顶。南岳石桥。唤作向上提持。衲僧门下。挈草鞋未得在。莫有傍不甘底。出来道取一句看。直饶道得。也是郭郎鼻孔。
　　十五日已前。不劳再勘。十五日已后。不用将来。正当十五日。不昧时机。如何通信。但见皇风成一片。不知何处是封疆。
　　冬至。竖起拂子云。还见么。君子道长。击一下云。还闻么。小人道消。氷河齐发焰。石笋暗抽条。喝一喝云。尘劫来事。只在今朝。
　　受龟峰请。辞众云。披毛戴角入廛来。跳出驴胎堕马胎。佛手明明遮不得。从教平地起风雷。
　　古帆高挂入曹源。雷动风行海岳昏。三十二峰亲坐断。卓拄杖一下云。一毛头上现乾坤。提起拄杖云。看看。十方普现。剎海齐彰。走使文殊普贤。驱驰释迦弥勒。把定则银山铁壁。线路不通。放行则匝地普天。三头六臂。不放行。不把住。如王宝剑。凛凛神威。拟犯锋铓。横尸万里。这里见得彻去。堪报不报之恩。共助无为之化。其或未然。龟峰不免为蛇画足去也。以拄杖卓一下云。雕弓已挂狼烟息。万国讴歌贺太平。
　　春风东扇西扇。春雨似晴不晴。浅白深红。烂铺锦绣。莺声燕语。互奏笙篁。一一揭示圆通妙门。头头流通正法眼藏。拟心凑泊。依前万水千山。直下知归。许你七穿八穴。拍禅床下座。
　　结制云。衲僧门下。三月一结。把断要津。圣凡路绝。一夜檐头雨滴声。刚把真机俱漏泄。喝云。切忌守系驴橛。
　　祈雨。兼谢监收。云。记得睦州看华严经。僧问。和尚看什么经。州云。大光明云。青色光明云。紫色光明云。那边是什么云。僧云。南边是黑云。州云。今日应有雨。
　　师云。南边是黑云。今日应有雨。宜麻宜荳。宜禾宜黍。虽然岁稔年丰。粒粒几多辛苦。为报参玄人。要须知落处。若也知得。受用无穷。若也未知。有烦监收诸勤旧。
　　举长沙岑和尚。与仰山玩月次。仰山指月云。人人尽有者个。只是用不得。长沙云。恰是倩你用去。仰山云。作么生用。长沙近前。一踏踏倒仰山。山起来云。直下似个大虫。
　　山僧有个颂子。举似大众。浮云散尽月当空。兔子怀胎产大虫。跳出风前弄牙爪。至今撼动广寒宫。
　　八月过去又九月。时节相催不暂停。拈拄杖云。云门大师来也。札。久雨不晴。唯有衲僧鼻孔。依前搭在上唇。好大哥。卓拄杖一下云。扑落非他物。划一划云。纵横不是尘。叵耐临济贼汉。唤作无位真人。喝一喝。
　　散众会云。古德道。一大藏教。是个切脚。未审切个甚字。五祖道。钵啰娘。圆悟道。迅雷不及掩耳。二大老。与么切字。是即是。太煞乡谈。忽有人问龟峰。一大藏教。是个切脚。未审切个什么字。对他道。此去弋阳不远。
　　雨曜劈箭急。一年弹指间。始见大暑小暑。又是小寒大寒。通身寒暑无回互。笑倒当年老洞山。
　　从朝至暮。钟鱼鼓板。为汝诸人。发上上机了也。若信得及。尘沙诸佛。在诸人脚跟下[跳-兆+孛]跳。若信不及。龟峰拾得口吃饭。拍禅床。下座。
　　过去诸如来。斯门已成就。三生六十劫。见在诸菩萨。今各入圆明。堕坑落堑。未来修学人。当依如是住。矢上加尖。

　　小参

　　记得死心和尚云。丛林小参。谓之家训。莫是谈玄说妙。举古明今。五日上堂。三朝入室么。错。莫是行须缓步。语要低声。严净威仪。精持戒律么。错。莫是行棒行喝。吞栗棘蓬。透金刚圈。辊雪峰球。担睦州板么。错。衲僧家。出一丛林。入一保社。个个顶门具眼。人人肘后有符。见自己如生冤家。闻禅道如风过树。有时孤危壁立。线路不通。有时合水和泥。纵横十字。逢佛杀佛。逢祖杀祖。造地狱业。结无间因。马颔驴腮。神头鬼面。终日坐而未尝坐。终日行而未尝行。终日着衣。未尝挂一缕丝。终日吃饭。未尝咬着一粒米。卷舒出没。荡荡无拘。如水上葫芦。触着便动。拶着便转。如何近傍。如何凑泊。直饶三世诸佛。六代祖师。古往今来。大善知识。各各现三头六臂出来。只得拱手归降。检点将来。犹是守马驿。撮马粪底见解。向衲僧门下。更买草鞋行脚在。那堪略无所证。一味虚头。诬谤先贤。欺瞒自己。等闲拶着。两脚捎空。乃以手拍膝云。恶。大丈夫儿。阿谁无分。随身契券。本自分明。若解参详。管取丹霄独步。且转身一句。毕竟如何。举头天外看。谁是我般人　复举。僧问古德。生死以何为舟航。古德云。年尽不烧钱。有个颂子。举似大众。年尽不烧钱。鼠穴被蛇穿。直饶玄会得。对面隔西天。

　　偈颂
　　题烈山　　题长干塔庙

　　舟船来往此登临。酬酒烧钱虑转深。大抵人心自巇崄。心空山岳自平沈。
　　舍利无端应念来。浮图平地拥崔嵬。当年不假金锤力。争得光明耀九垓。

　　铁鞭韶和尚语　　　　嗣密庵
　　上堂

　　结夏云。今朝四月十五。天下丛林结制。衲僧本无多般。今且大家随例。不知结者何理。制者何义。若云结束其身。於身无可束。若云制御其心。於心无可制。若言以此无制无作无止之中。任彼一切。而为圆觉伽蓝。是为夹截虚空。若言灭彼一切见闻觉知。内守幽闲。是将自家身心。而自囚系。去此数路葛藤。毕竟如何即是。报诸人。休拟议。不须辛苦历长期。只今便入三摩地。咄。
　　徽宗皇帝国忌日。竖起拂子。示众云。还见么。眨得眼来。古佛过去久矣。珍重。
　　春归夏至。熏风匝地。须弥山。走入蚊子鼻孔里去。大海水。藏在祸牛角上。直得洪波浩渺。白浪滔天。不是道不是禅。猫儿隔壁叫。老鼠走如烟。
　　闰月云。一五二五。机轮无阻。南山起云。北山下雨。有人却道锦上添花。有人又道泥中洗土。有人又道。离此二途。便见丹霄独步。若总如斯论量。山僧未敢相许。毕竟如何。良久云。逢人不得错举。
　　师住泉州光孝。判府请开堂。祝　圣拈香。白槌罢。师乃云。唤什么作第一义。莫有傍不甘者么。出来道看。
　　时有僧出问。顶[宁*页]摩酰眼卓竖。师拈拄杖卓云。住住。今日开堂。不比寻常佛事。设问答到弥勒下生。勾锁连环。盛水不漏。也祇是空鼓粥饭气。於自己。了没交涉。所以道。问不在答处。答不在问处。问答交驰。如青天轰霹雳。看者不容眨眼。那堪更向言中定旨。句下明宗。大似缘木求鱼。守株待兔。殊不知。我宗无语句。亦无一法与人。这里彻去。　皇恩佛恩。一时报毕。其或未然。更为锦上添花。复卓拄杖一下。
　　佛涅盘日云。老汉当年腊月八。三更夜半颠狂发。刚把长钉钉眼睛。直至而今未能拔。山僧今日下毒手。为他拔一拔看。便下座。
　　举心经云。揭谛揭谛。波罗揭谛。波罗僧揭谛。菩提萨摩诃。师云。释迦老子。大似作贼心虚。灵龟曳尾。虽然如是。更看注脚。毁佛谤法。不入众数。而终不得灭度。自掴口三下。
　　为孟侍郎升座。一句截流。万机寝削。空所空灭。寂灭现前。坐断报化佛头。迥脱死生窠臼。窠臼迥脱。觌体无私。尘尘剎剎。不昧本光。物物头头。全彰妙用。其用也。致君泽民。经邦论道。其致也。空洞无象。寂湛常然。居富贵而不骄。处声色而不惑。於有为界。示无为法。而不坏灭有为之相。於无为界。示有为法。而不分别无为之性。虽先天地生。而不为精。后天地死。而不为老。终日变化。而不为动。毕竟寂灭。而不为休。虽繁兴大用。而不扰其神。乾坤倒覆。而不干其虑。盖为达三祇劫空。了一心无住。住无所住。如是而住。觅其住相。了不可得。去无所去。如是而去。觅其去相。了不可得。所以道。去来不以象。动静不以心。既无心於彼此。岂有象於去来。生死去来。游园观耳。到个里。唤作一味平等。清净大解脱门。十方如来。妙明心地。证此地者。与佛无殊。且道。今辰龙图侍郎。证此心地之后。生何国土。受何胜报。要知么。真净界中留不住。尘尘剎剎现全身。
　　月月初一十五。处处槌锺打鼓。若不毁谤禅道。便是呵骂佛祖。尽道慈悲接人。毕竟无过於此。承天鼻孔笑伊。直是未敢相许。何故。坐人舌头即不无。争教无舌人解语。
　　秋光清浅时。白鹭和烟岛。良哉观世音。全身入荒草。
　　师札云。观世音菩萨鼻孔。尽大地人性命。一札札将来了也。汝等诸人。还觉脑门重么。
　　请业海和尚立僧云。宝剑未出匣。神光射斗牛。千兵虽易得。一将实难求。难求之将。既已得之。便见兵随印转。将逐符行。坐筹帷幄之中。决胜千里之外。然虽如是。只如不战屈人兵一着子。又作么生话会。委悉么。下座拜请业海禅师。特为诸人说破。
　　八月秋。何处热。风入松。声瑟瑟。落霞孤鹜齐飞。秋水长天一色。不是对景对机。不是应时应节。毕竟如何。下座巡堂去。吃茶珍重歇。
　　举教中道。一切诸佛。及诸佛阿耨多罗。三藐三菩提法。皆从此经出。未审此经。从什么处出。敢请诸人。着实道看。遂高声喝云。住住。不得动着。动着三十棒。一棒也不较。下座。
　　师召大众云。会么。欲言言不尽。林下好商量。且道。商量个什么。良久顾视云。一曲两曲无人会。雨过夜塘秋水深。
　　解夏。举雪窦在灵隐小参时。有个颂子。初看极是冷淡无味。难解难入。往往从前少有拈掇。若子细看来。大故惊人。盖他古人。得处深奥。用处谛当。更无禅道佛法道理。不比今时说禅说道。说妙说玄。弄枪弄刀。行棒行喝。露风骨。说道理。奔流度刃。疾焰过风。有如是恶知恶觉。聋瞽后昆。此老不作这般去就。直拔地和座盘掇出。脱体与你相见。正所谓老虎无齿。卧龙不吟。千山月黑。六合云阴。山僧快便难逢。更为蛇画足。也要后人捡点。雪窦颂云。六合茫茫竟不知。灵山度夏是便宜。虚堂夜静无余事。留得禅僧立片时。大众已画足了也。久立珍重。
　　篱畔黄花含晓露。庭前丹桂喷秋香。明明此物非他物。脱体承当不厮当。既是承当。因甚又却不厮当。要知么。三十年后悟去在。

　　小参

　　冬夜云。晷运推移。日南长至。时节到来。丛林鼎沸。说禅说道。举古明今。说东来西来。说佛意祖意。说寒梅露出祖师眼睛。说飞灰漏泄衲僧巴鼻。处处泼白露现。处处放光动地。处处狮子嚬呻。处处象王游戏。着着迥脱根尘。步步脚踏实地。诸方虽然与么商量。南台这里。总不如是。毕竟如何。今年柑子熟。一颗一文钱。

　　破庵先禅师语　　　　嗣密庵
　　上堂

　　隔山见烟。便知是火。隔墙见角。便知是牛。拈拄杖云。这个不隔一丝毫。毕竟唤作什么。有时倚向古屏畔。任使丹青入画图。
　　密庵讣音至。云。客从南方来。报我天童老。撞破太虚空。全身入荒草。而今子细思量。令人哭不成哭。笑不成笑。寥寥目断千峰晓。
　　德山棒。起摸画样。临济喝。翻成忉怛。堪笑无位真人。出入面门。失却多年破袜。
　　暑威尚炽。喜见新秋。潘阆倒骑驴子。梵志翻着袜头。堪笑堪悲。自唱自酬。有时乘好月。特地过沧洲。
　　大家。共住吃茎齑。熟煮烂炊。粗餐易饱。细嚼难饥。冷淡汲滋味。从来少人知。拍膝一下云。此意分明说向谁。
　　举杨岐云。杨岐乍住屋壁疎。满堂尽撒雪真珠。缩却项。暗嗟吁。翻忆古人树下居。
　　师云。杨岐斗胜。不斗劣。秀峰斗劣。不斗胜。秀峰乍住没亲疎。个个尽怀沧海珠。满眼湖山看不足。释迦弥勒是他奴。
　　马祖升堂。百丈卷席。正令不行。拗曲作直。还知雪窦老人落处么。少林几坐花木落。庾岭独行天地宽。
　　向上向下。全提半提。风行草偃。斗转星移。总是诸方普请边事。秀峰个里。只是多年上大人丘乙己。拈起则乾坤失色。放下则瓦砾生光。不拈不放。又作么生。卓拄杖一下。
　　首夏初临。熏风乍扇。急景如梭。万化千变。惟有拄杖子黑[甐-瓦+仑]皴。没思算。解道。厨库揖僧堂。三门朝佛殿。
　　圣节云。祖道绵绵。王道平平。同歌舜日。共乐尧年。道贯无边剎境。德合一统乾坤。且林下道人。以何报称。遂起身云。万岁。万岁。万万岁。
　　今朝五月端午。不用书符咒语。只将这个拄杖。遂卓一下云。用作降魔铁杵。楚大夫活捉狞龙。张天师倒骑猛虎。触翻东海鲤鱼。直得倾盆下雨。
　　灵山话月。曹溪指月。玄沙已是嚼饭喂婴儿。寒山子无端更道。无物堪比伦。教我如何说。秀峰路见不平。卓拄杖云。打破窠窟。
　　受广寿请。云。释迦掩室。已是誵讹。净名杜词。翻成狼藉。若非顶门眼正。何以辨明缁素。所以道。镜无心而取像。妍丑自分。剑无意以求人。杀活自在。显诸人藏诸用。其惟至理乎。便恁么去。亦庵居士新建宝坊。永延慧命。饶益一切。可谓功不浪施。其或未然。但有路可上。更高人也行。
　　眼见色。耳闻声。棒喝交驰。拖泥带水。便恁么。大乖张。人贫智短。马瘦毛长。
　　十方国土中。惟有一乘法。闹市门头。张三李四。东头买贱。西头卖贵。定盘星上秤来。未免七颠八错。广寿长老。赢得张口挂壁角。从他露柱灯笼。打瓦钻龟。搏量卜度。谁知笑倒黄幡绰。
　　天气或晴或雨。白云乍卷乍舒。行脚汉。奔南走北。似信不信。老臊胡。游梁历魏。似有似无。拍膝云。剑阁路虽险。夜行人更多。
　　才涉唇吻。便落言诠。不落言诠。即沉寂灭。寂灭则成诳。言诠则成谤。不诳不谤。拄杖子从头说破。卓拄杖一下。
　　诸法寂灭相。不可以言宣。拍膝云。老来不着便。罪过已弥天。
　　住穹窿。入三门云。常独行。常独步。喝一喝云。莫来拦我当门路。
　　直指单传。已成迂曲。明宗定旨。转见周遮。便与么去。执之失度。便入邪路。放之自然。体无去住。当炉不避火。点出瑕疵。与他开山相见去也。卓拄杖一下云。万迭湖山磨不尽。一天风月镇长存。
　　百不知。百不会。似兀如痴。随群作队。谁云赵璧无瑕颣。
　　为和王升座。大人具大见。大智得大用。胸中怀六合。掌内握乾坤。致君为尧舜之君。佐民为尧舜之民。地久天长。河清海晏。功勋已着。德业已成。紫绶金章。垂荫后世。肃严梵宇。开大施门。运出家珍。永延佛子。成就无穷诸事。庄严万古规模。是名特达大丈夫。能为出世希有事。便乃从无住本。示有去来。於无去来。示同生灭。且道。具如是威猛作略底人。即今在什么处。灵山有路平如砥。月户无人冷似秋。
　　复说偈云。世出世间希有事。显发须还过量人。出没卷舒惊世梦。蓬莱山色又重新。
　　举圆悟祖师道。参禅参到无参处。参到无参始彻头。后来水庵和尚道。参禅参到无参处。参到无参未彻头。
　　师云。还见二大老节角处么。星河秋一雁。砧杵夜千家。
　　节屇书云。阴极阳升。冰河发焰。枯木抽英。惟有拄杖子。依旧黑[甐-瓦+仑]皴。不迁不变。无辱无荣。卓拄杖云。笑杀当年面壁人。
　　举教中道。凡所有相。皆是虚妄。遂拈拄杖云。若道是有。心外有法。若道是无。心法不周。作么生道得恰好。卓一下云。剑去久矣。
　　病起上堂云。卧病恰旬余。气力无一铢。皮穿筋骨露。勉强且支捂。无盐无米。谁为分疎。拈拄杖云。拄杖子起来。呵呵大笑。卓一下云。泻出百斛明珠。各请点检仓库。毕竟是有是无。尽道。内空外空。内外空。空空。大空。胜义空。有为空。无为空。毕竟空。山僧不免随后念一个苏噜苏噜。
　　中秋云。天上月圆。人间月半。子细看来。从头错算。嫦娥昨夜失金针。撼动玉楼寻不见。
　　不是心。不是佛。不是物。忍俊不禁。为诸人。做个瞥脱。卓拄杖一下云。流水暗消溪畔石。劝人除却是非难。
　　华藏首座寮秉拂。以大圆觉。为我伽蓝。身心安居。平等性智。四月十五日结也。十方世界。若草若木。情与无情。尽向拂子头上。熏修炼行。宴坐经行。婢视声闻。奴呼菩萨。如今七月十五日解也。十方世界。若草若木。情与无情。尽向拂子头上。各各以所得所证法门。所修所行行愿。遍布於微尘之中。而彼微尘之量。亦不迫隘。饶益一切。各得其宜。直得小根小茎。小枝小叶。中根中茎。中枝中叶。大根大茎。大枝大叶。随上中下。各有所受。一云所雨。称其种性。而得生长。幸自可怜生。被憍陈如尊者。起来兜一喝。便见三三两两把不定。不往河南。便往河北。不妨自由自在。蓦向中路被人拦住道。只如万里无寸草处。作么生去。十个有五双。捞天摸地。直饶总道出门便是草。虾跳不出斗。何故。人无远虑。必有近忧。
　　解夏小参。未离兜率。已降王宫。未出母胎。度人已毕。已是起摸画样了也。那堪乘日轮香象。示生王宫。半夜逾城。六年苦行。至於布缦天网。垂万里钩。打凤捞龙。随方任器。如印传印。如空藏空。全提本地风光。揭示正法眼藏。大似旁若无人。致令守株待兔之流。以为实然。殊不知。我王库内。无如是刀。利根上智之士。终不向里许。咂啖滋味。求觅解会。进前退后。拣择抟量。向上向下。尽底踏翻。赤手拏空。罗笼不住。呼唤不回。簸土扬尘。飞星撒火。觅冤觅雠。犹未得其彷佛。岂不见道。玄门无法。不立纪纲。若欲讨寻。声前荐取。见今三期告满。九十日中。坐卧经行。克念修证。修证已毕。梵行已立。且作么生说个声前荐取底道理。堪羡一堂无事客。卧云深处不朝天。
　　岁夜小参。智慧弓。坚固箭。射破虚空成两片。海门斜去两三行。惊起暮天沙塞雁。牛头没马头回。铁壁银山一拶开。上苑玉池方解冻。湖光潋滟映崔嵬。却笑普通年远事。不从葱岭带将来。有般汉便道。以指喻指。逐物却物。幽谷寒岩。春风遍野。是则是。斩新日月。特地乾坤。顺朱填墨。且从汝诸人。七颠八倒。或若新故交参。倒转律管。何以明辨。须知衲僧家。拄杖头上。有回天转地底生涯。不挂本来衣。不据空王殿。谤於佛。毁於法。不入众数。遇桥断桥。得路塞路。谁问你七十三八十四。者也周由。也未是他栖泊处。只如金不博金。水不洗水。又且如何。任大也须从地起。更高争柰有天何。

　　偈颂
　　达磨　　六祖　　自赞

　　梁皇殿前。不能把定。少林山下。风波愈盛。若解慎初护末。不到图形画影。
　　扬下采樵斧。直入碓坊舂。一脚踏到底。黄梅信息通。
　　错错错。徒名邈。画得十成。欠蹄少角。一任天下人贬剥。

　　为真上人下火　　初上人撒骨

　　真不立。妄本空。有无俱遣不空空。直饶空尽无一物。正好投身烈焰中。
　　扬下娘生裤。投身大火聚。火聚里翻身。失却最初步。正恁么时如何。雁影落寒潭。孤舟横野渡。

　　颖庵主撒骨

　　掉却钱塘佳致。湖山占得清幽。泥牛斗入海。便乃赋归休。皮肤脱落。短棹孤舟。不着此岸。不着彼岸。不住中流。有时乘好月。特地过沧洲。

　　笑庵悟和尚语　　　　嗣密庵
　　上堂

　　举院主请药山。为众上堂。众才集。山便归方丈。院主白云。和尚既许为众说禅。因甚一言不措。山云。经有经师。论有论师。争怪得老僧。
　　师云。克由叵耐。一人为众竭力。祸出私门。一人命若悬丝。死而不吊。祥符门下。令不虚行。当时若见。掘个深坑。一时埋却。遂回顾侍者云。侍者还甘么。侍者拟议。师喝云。将头不猛。累及三军。
　　山僧夜来得个梦。梦见三教圣人。各说一段禅。孔夫子道。生而知之者上也。学而知之者次也。山僧向他道。之乎者也。字经三写。李老君道。恍恍惚惚。其中有物。杳杳冥冥。其中有精。山僧向他道。求生不得生。求死不得死。末后黄面老子道。未离兜率。已降王宫。未出母胎。度人已毕。山僧去他耳垛边。轻轻向他道。少卖弄。忽然云门赵州德山临济法眼曹洞沩仰。闻得。簇簇上来。棒喝交驰。君臣父子。透声透色。截断众流。卓然而立。三教圣人才见。懡罗而退。山僧豁开眼来。元来是大宋国内。昆山县中。资福剎竿头上。展家风。善法堂前。龙蛇混杂。遂召大众云。且道。夜来梦底是。今朝说底是。喝一喝云。是汝诸人。眼在什么处。
　　今朝七月半。丛林解制忙。当头老水牯。筋骨不堪当。大家团栾礼三拜。栴檀薝卜一般香。
　　开炉云。今朝开炉向火。诸方说禅浩浩。灵山一字也无。普请大家证据。既是一字也无。又证据个什么。苏嚧苏嚧。
　　三月一日云。一即三。三即一。碧眼胡僧数不出。少林面壁九年。大似抱赃叫屈。屈屈。黄檗树头。讨甚木蜜。
　　举德山入门便棒。颂云。倒岳倾湫与么来。小根魔子谩疑猜。神驹一跃三千界。空说门前下马台。
　　举僧问睦州。以一重去一重。即不问。不以一重去一重。时如何。州云。昨日栽茄子。今日种冬瓜。
　　师颂云。昨日栽茄子。今日种冬瓜。一声河满子。和月落谁家。

　　赞政黄牛

　　清旷情怀世莫羁。放心异类乐斯时。千山万水无穷意。只许滩头白鹭知。

　　晦翁明和尚。上堂语(附)　　　　嗣木庵

　　若论此事。如人学书。点划可效者功。否者拙。要之。当笔忘手。当手忘心。当心忘字。若如是学。名为善学。衲僧门下。犹唤作顺朱小儿。假使观鹅得妙。入石三分。犹自昧却毫锥未举。文彩未彰时消息。且作么生是文彩未彰时消息。良久云。孔门弟子凭谁委。碧眼胡僧只自知。
　　出队云。山僧明日。为国出战去也。列五位君臣。布三玄军伍。披忍辱铠。操智慧刀。弯石巩弓。擂禾山鼓。破悭贪贼。摧我慢幢。且要六国归降。十方肃静。风祥雨顺。物阜时康。且功成事遂一句。又作么生。猛将谋臣韬略在。好看齐唱凯歌旋。

　　无示谌和尚语　　　　嗣长灵
　　上堂

　　心月孤圆。光吞万象。光非照境。境亦非存。光境俱忘。一场罪过。这里见得。则知一大藏教。是水底捉月。历代祖师。是月中逃影。声闻缘觉。未忘所标之指。凡夫外道。住在覆盆之下。衲僧家。慷慨作略。不受安排。切忌以手斫额。
　　一花开。天下春。乃拈起拄杖云。这拄杖子。抽枝引蔓。汝等诸人。藉其覆荫。为日久矣。一叶落。天下秋。这拄杖子。皮肤脱落尽。惟有真实在。汝等诸人。鼻孔眼睛。失却了也。还委悉么。只知今日明日。谁管前秋后秋。
　　投子下绳床。赵州吃茶去。得路便行。因行掉臂。不无古人。争柰脚跟已深三尺。若是个汉。但向云腾致雨处。道将一句来。
　　这个若是。头上安头。这个不是。斩头觅活。慎初护末。不无古人。争柰小心太过。庐山向你道。这个若是。瓦砾生光。这个不是。真金失色。汝等诸人。何不因行掉臂。复云。一不做。二不休。更为汝一等拈出。这个若是。驴唇先生。这个不是。日宫天子。汝等诸人。放下死蛇头得也未。
　　文殊智。普贤行。多年历日。德山棒。临济喝。乱世英雄。汝等诸人。穿僧堂入佛殿。还知险过铁围么。忽若踏着释迦顶[宁*页]。磕着圣僧额头。不免又是祸事。
　　谢知事云。尺头有寸。鉴者犹希。秤尾无星。且莫错认。若欲定古今轻重。较佛祖短长。但请於中。着一只眼。果能一尺还他十寸。八两元是半斤。自然内外和平。家国无事。山僧今日。已是两手分付。汝等诸人。还肯信受奉行也无。尺量刀剪遍世间。志公不是闲和尚。
　　法鼓未鸣已前。大众未集之际。团圞元缝罅。佛祖不知名。及乎法鼓既鸣。被行者一槌。打作三截。一截落在诸人眉毛眼睫上。为尊为贵。一截塞在诸人咽喉里。为灾为害。一截今在山僧手中。恣意[跳-兆+孛]跳。直饶你更参三十年。终不分付。
　　滴水冰生。不须驻足。大地火发。须自转身。解转身。方得到家。不驻足。始能进步。进步则踏翻大海。到家则划断程途。虽然。裂半作三。要且自南自北。还委悉么。青山不锁长飞势。沧海合知来处高。
　　举仰山问僧。好雨。僧云好雨。仰云。好在什么处。僧无语。仰云。你问我。僧云。好在什么处。仰指雨示之。
　　师拈云。仰山向一滴之水。兴尽波澜。要且只瞒得这僧。显宁即不然。好在什么处。君子爱财。取之有道。
　　举积翠云。春雨淋漓。连宵彻曙。点点无私。不落别处。且道。落在什么处。自云。滴破汝眼睛。浸烂你鼻孔。
　　师拈云。恁么说话。大似石人腰带。黄门栽须。显宁则不然。两手扶犁水过膝。
　　举跋陀婆罗。与十六开士。同时入浴。忽悟水因。
　　雪窦颂云。了事衲僧消一个。长连床上展脚卧。梦中曾说悟圆通。香水洗来蓦面唾。
　　师云。以强凌弱。临危悚人。雪窦不能无过。要且矢在弦上。而今莫有眨上眉毛者么。恁么见得。非唯跋陀婆罗一人。尽大地总被雪窦唾了。若未委悉。各请归堂。向巾单下。摸[打-丁+索]面看。
　　举云门云。三日不相见。莫作旧时看。众无语。自代云。千。
　　师云。庐山道一。汝等诸人。边有会处么。一言不中。千言无用。
　　举僧问云门。如何是尘尘三昧。门云。钵里饭。桶里水。
　　师云。饥食渴饮。把筯拈匙。如恒河沙。计工多少。量彼来处。万中无一。
　　举水潦问马祖。如何是佛法大意。祖拦胸踏倒。潦起来。拍掌大笑云。也大奇。百千法门。无量妙义。只向一毫头上。识得根源去。
　　师云。踏则踏倒了也。争柰这一毫头犹在。

　　心闻贲和尚语　　　　嗣无示
　　上堂

　　请雨。举僧问长灵和尚。如何是衲衣下事。灵云。天旱为民愁。诸禅德。还知落处么。吞尽山川风云。吐出江河日月。能为暗。能为明。能为阴。能为阳。能该括众妙。无有遗余。能包含万类。不露形品。无出是这天旱为民愁一句。蓦然变作龙自在王菩萨。往十方世界。兴云吐雾。抉电掀雷。扇清凉风。洒甘露雨。使焦者润。渴者凉。枯者荣。死者活。而这一句子。本不曾动。本不曾移。本不曾知。本不曾觉。还委悉么。无限苍生待霖雨。不知龙向此中蟠。
　　举百丈上堂。有一老人。在座下听法不去。丈遂问。立者何人。老人答云。某甲於过去迦叶佛时。曾住此山。时有学者问。大修行底人。还落因果也无。某答云。不落因果。遂堕野狐中。今经五百劫。请禅师。代一转语。老人遂理前问。百丈云。不昧因果。老人於言下。脱野狐身。
　　师云。这一则话。丛林商量甚众。要且只添得群队。多不能於言下。脱得本体。瑞岩今日不惜口业。为你诸人分明说破。要会么。五百生中受屈。祇缘不识个落字。百千众中较量。祇缘不识个昧字。都来两字誵讹。陷却多少平直。而今要识这两字落处么。喝一喝云。三十三天扑落地。再苏不免复摇头。
　　分明似是。被人问着又疑。特地不疑。等闲拶着又走只这些儿透不过。有多少处放不下。皆缘目前有见不除。意上起知不已。致使情缘间隔。语路参差。脚一撩虚。心头打撞。龙翔是恁么说破了也。还有惺惺灵利底么。便请摘断一条丝。向丹霄独步。
　　病起云。维摩病。说尽道理。龙翔病。咳嗽不已。咳嗽不已。说尽道理。说尽道理。咳嗽不已。汝等诸人。还识得其中意旨也未。本是长江凑风冷。却教露柱患头风。
　　圣节云。天是恁么高。一人之寿恁么高。地是恁么厚。一人之福恁么厚。山河恁么广。一人之体量是恁么广。日月恁么明。一人之智鉴是恁么明。无相似底。故曰独步乾坤。无超越底。故曰坐断今古。汝等诸人。十二时中。行住坐卧。莫不承他恩力。还识得知恩报德也未。一句了然超百亿。万年藤亦解山呼。
　　达磨见梁皇。问圣谛只道得个不识。六祖见黄梅。付衣钵只道得个不会。天下老和尚。只将这个不识不会。勘验衲僧。天下衲僧。被这不识不会。换却眼睛。穿却鼻孔。长芦恁么道。是识了也。是会了也。是换却眼睛。穿却鼻孔了也。如何道得出身一句。名高不用镌顽石。路上行人口似碑。
　　到显宁升座。一放一收。半开半合。把不定底主人公。已随他去。唤不回底担板汉。渐觉头低。借路经过。览溪山之各异。闾门相接。荷主礼之甚勤。罄一夕之剧谈。空数载之鄙吝。人事周足。佛法现成。更登猊座说葛藤。大似雷门呈布鼓。然虽如是。觌面若无青白眼。宗风那得到如今。
　　团圞擘不破。潇洒觑不见。唤作正法眼。入地狱如箭。长芦今日不顾镬汤炉炭。向你诸人道。今朝五月初一了也。且莫昧却妙观察智。入夏来一月日了也。且莫昧却大圆镜智。二六时中。动着则汗流如雨。且莫昧却成所作智。三智虽然不离一心。敢问大众。心在什么处。喝一喝云。老老大大。着甚死急。
　　举僧问云峰悦和尚。如何是第一要。悦云。蛇穿鼠穴。问如何是第二要。悦云。猢孙上树。问如何是第三要。悦云。村里草鞋。
　　师云。云峰只知认许多路头走。不知背后被人点背。然后如是健行阔步。能有几个。而今或有人问长芦。如何是第一要。李白歌诗。如何是第二要。公孙舞剑。如何是第三要。张颠草书。长芦走得。脚步更阔。汝等诸人。还有赶上来底么。若不得流水。还应过别山。
　　火炉天晓说法。熚熚爆爆。鼻孔夜半谈禅。齁齁[鼻*合][鼻*合]。齁齁[鼻*合][鼻*合]。三玄三要相合杂。熚熚爆爆。千言万语无差错。无差错。相夹杂。地藏栽田博饭噇。仰山解把锹儿插。
　　举雪窦云。要得真实相为。但以上无攀仰。下绝己躬。自然常光现前。个个壁立万仞。
　　师云。雪窦恁么道。教小儿顺朱即得。忽遇张颠出来。把髻蘸墨。打个丿[乂-(必-心)]。定是讨精魂不见。万年又且如何。浓将红粉傅了面。满把真珠盖却头。不识佳人真面目。空教人唱小凉州。
　　谢监收云。不作青见。不作黄见。不作不青不黄见。这样禾。在汝诸人自性田中。成熟久矣。万年今日。与你举似全收一句。竖起拂子云。看。刈禾鎌上见南泉。无限黄云俱割尽。
　　举赵州问大慈。般若以何为体。慈云。般若以何为体。州呵呵大笑。
　　次日赵州扫地次。慈云。般若以何为体。州放下帚子。呵呵大笑。
　　师云。要会么。张公拾得个锄头。却被李公认将去。张公索手无可用。不免又问李公借。借则任你借。切不得道是我底。

　　颂赞
　　国师一念相应

　　竿头崖头撒手去。阆州澧州寻路归。廉纤脱尽全机露。八角磨盘空里飞。

　　赵州勘婆

　　婆子因行掉臂。赵州因事长智。无端一句誵讹。惹得四海鼎沸。勘破了。有谁知。春风过后无消息。留得残花一两枝。

　　僧问国师卢舍那。过净瓶来

　　带雪含霜半倚篱。横斜影里露仙姿。前村昨夜春来了。竹屋老僧犹未知。

　　麻谷参章敬南泉。绕禅床

　　明宣一道聪明咒。暗写两行灵宝符。谩道骑鲸游六合。何曾有梦到华胥。

　　悼落牙

　　汝从何所来。遁迹在我口。美恶必同尝。冷暖共知有。我口时动摇。汝体常坚守。失何一病缠。遽落钳匠手。汝今先我徂。我在嗟无后。坚者既不留。软者岂能久。平生敲磕句。一一如雷吼。嚼破百弥卢。咬断众窠臼。我力既若是。汝形安得朽。无生复无离。庶洗言说咎。

　　慈航朴和尚语　　　　嗣无示
　　上堂

　　清白传家。赤穷到骨。心似寒灰。口如木突。纵有些儿葛藤。尽机也拈不出。凭何接待方来。聊与一掴一咄。遂喝一喝。拍禅床。下座。
　　花开似锦。普现法身。鸟语如篁。深谈实相。见闻不昧。声色全真。大龙玄沙。出诸人眼。入诸人耳。入诸人耳。出诸人眼。且道。於衲僧门下。是第几机。良久云。会么。人从陈州来。不得许州信。参。
　　南山起云。北山下雨。是古佛与露柱相交底机。诸人无不委知。只如兔子怀胎。蚌含明月。又作么生分般若体用。要知么。枝高攀不得。和树抱将来。
　　是法平等。无有高下。是名阿耨多罗三藐三菩提。
　　师拈云。天左旋。地右转。是平等法。云开日出。雨下雷兴。是平等法。松直棘曲。鹄白乌玄。是平等法。僧投寺里宿。贼打不良家。是平等法。山僧坐。诸人立。是平等法。且作么生是阿耨多罗三藐三菩提。良久云。雨滋三草秀。春风不裹头。
　　洞山麻三斤。赵州庭前栢。滞货卖不行。未免着润色。五彩画牛头。便道是极则。七宝络象身。此个更奇特。桃花红李花白。东君怯寒辨未得。且令胡蝴舞三台。啄木和成十八拍。阿呵呵。可怜陌上游人。开眼堂堂着贼。咦。
　　结夏云。行者击动法鼓一椎。将圆觉伽蓝。打得百杂碎。撒在十方世界。东西十万。南北八千。衲僧拄杖头。鞋袋里。以至百草头上。罔不周匝。恁么委悉得去。则知山僧与诸人。依法而住。克期修证。其来久矣。然虽如是。且道。以何为验。卓拄杖一下。眉毛相结过葱岭。八字论功卒未休。再卓一下。
　　击涂毒鼓。驾铁牛机。万里不留行。十方俱坐断。佛祖不敢正眼觑着。魔外直得拱手归降。是则是。不辱宗风。更须倩人看僧堂始得。而今事不获已。平高就下。将鸟缸打破作砚瓦子卖去也。卓拄杖一下云。百杂碎。又卓一下云。买来买来。一文两个。两文三个。又连卓两下。
　　要过铁蛇山。须是不惜性命底。要咽石砂豏。须是并却咽喉底。并却咽喉。咽得石砂豏。永劫饱齁齁。不惜性命。过得铁蛇山。从此活鱍鱍。既活鱍鱍饱齁齁。更不他求。顿除诸念。自然上无攀仰。下绝己躬。常光现前。壁立万仞。直饶如是。未可眼空四海。更须知有老僧手中木葛怛子始得。
　　观音岩。玲玲珑珑。太白石。丁丁东东。西园菜蟥。似不堪食。东谷花发。却无赖红。且道。是祖意教意。途中受用。世谛流布。若辨不出。雪峰覆却饭桶。若辨得出。甘贽礼拜蒸笼。参。

　　呈无示和尚

　　赤脚波斯入大唐。一家有事百家忙。而今四海清如镜。率土普天归我王。

　　续刊古尊宿语要集第四
　　续刊古尊宿语要第五集　星
　　大慧杲禅师语　　　　嗣圆悟

　　师绍兴七年。七月二十一日。於临安府明庆院开堂。升座问答罢。乃约住云。假使大地草木。尽末为尘。一一尘有一口。一一口具无碍广长舌相。一一舌相出无量差别音声。一一音声发无量差别言词。一一言词有无量差别妙义。如上尘数衲僧。各各具如是口。如是舌。如是音声。如是言词。如是妙义。同时致百千问难。问问各别。不消径山长老咳嗽一声。一时答了。乘时於其中间。作无量无边广大佛事。一一佛事周徧法界。所谓一毛现神变。一切佛同说。经於无量劫。不得其边际。便恁么去。闹热门庭即得。若以正眼观之。正是业识茫茫。无本可据。祖师门下。一点也用不着。况复钩章棘句。展露言锋。非唯埋没从上宗乘。亦乃笑破衲僧鼻孔。所以道。毫厘系念。三涂业因。瞥尔情生。万劫羁锁。圣名凡号。尽是虚声。殊相劣形。皆为幻色。汝欲求之。得无累乎。及其厌之。又成大患。看他先德恁么告报。如国家兵器。不得已而用之。本分事上亦无这个消息。山僧今日如斯举唱。大似无梦说梦。好肉剜疮。检点将来。合吃拄杖。只今莫有下得毒手者么。若有。堪报不报之恩。共助无为之化。如无。倒行此令去也。蓦拈拄杖云。横按镆铘全正令。太平寰宇斩痴顽。卓一下。喝一喝　复举。王常侍一日访临济。同到僧堂内。常侍曰。这一堂僧。还看经否。济曰。不看经。常侍曰。还学禅否。济曰。不学禅。常侍曰。经又不看。禅又不学。毕竟作什么。济曰。总教伊成佛作祖去。常侍曰。金屑虽贵。落眼成翳。济曰。我将谓你是个俗汉。
　　师拈云。临济老汉。握一柄金刚王宝剑。气冲宇宙。天下横行。等闲被这官人。轻轻一拶。便见氷消瓦解。且道。这官人。有甚长处。听取一颂。世出世间希有事。显发须凭过量人。只将补衮调羹手。拨转如来正法轮。下座。

　　上堂

　　昔日杨岐老祖翁。牵犂拽杷逞神通。儿孙带水拖泥甚。熨斗煎茶铫不同。
　　拈拄杖。卓一下。喝一喝云。幸自可怜生。特地胡打乱喝作什么。掷下云。冷处着把火。
　　水底泥牛嚼生铁。憍梵钵提咬着舌。海神怒把珊瑚鞭。须弥山王痛不彻。拍禅床。下座。
　　冲开碧落松千尺。截断红尘水一溪。不识本来真面目。将谓人题德峤诗。
　　买铁得真金。求雨得瑞雪。五峰玉琢成。千树银花结。龙王降吉祥。普贤呈丑拙。三世如来秘密门。今日一时都漏泄。虽然如是。这里有一处可疑。且道。疑个什么。恐日出后一场漏逗。
　　一不成只。两不成双。喝一喝云。是甚么。剑号巨阙。珠称夜光。
　　拈拄杖卓一下。召大众云。还闻么。复举起云。观世音菩萨来也。在径山拄杖头上。口喃喃地道。诸行无常。是生灭法。生灭既灭。寂灭现前。拈须弥卢於掌上。向针眼里打秋千。直饶便恁么见得彻去。犹较拄杖子十万八千。且道。径山拄杖子。有甚么奇特。掷下云。不直半分钱。
　　颠倒想生生死续。颠倒想灭生死绝。生死绝处涅盘空。涅盘空处眼中屑。涅盘既空。唤什么作眼中屑。白云乍可来青嶂。明月难教下碧天。
　　拈拄杖。卓一下。喝一喝云。德山棒。临济喝。今日为君重拈掇。天何高地何阔。休向粪埽堆头。重添榼[木*(天/韭)]。换却骨洗却肠。径山退身三步。许你诸人商量。且作么生商量。掷下拄杖。喝一喝云。红粉易成端正女。无钱难作好儿郎。
　　去年人看中秋月。今年人看中秋月。今年人是去年人。去年月是今年月。还有人向这里着得一只眼么。若也着得。径山分半院。与伊住。其或未然。归堂吃茶。
　　拈拄杖。示众云。迷底人唤这个作拄杖子。悟底人亦唤这个作拄杖子。虽迷悟之有殊。盖所见而无异。见既无异。则迷者从教迷。悟者从教悟。总不干这个事。又举起云。即今举起。在诸人眼睛上。是迷耶是悟耶。是见耶是不见耶。是异耶是不异耶。喝一喝。卓一下云。又是从头起。
　　千说万说。赞说毁说。安立说随俗说。显了说盖覆说。尽是碗跶丘。拈起拄杖云。争如直下识取这个。不被生死之所转。不被寒暑之所迁。或有个衲僧出来道。也只是个拄杖子。用识作什么。今时有一种杜撰禅和。多作这般见解。掷拄杖。下座。
　　拈拄杖云。今朝腊月二十五。诸方尽唱云门曲。径山随例和一声。乃卓一下云。还闻么。莫言楚石不当玉。
　　结夏云。此日诸方丛林。莫不踞菩萨乘。修寂灭行。以大圆觉为我伽蓝。身心安居。平等性智。径山又且不然。从今日去。九十日内。与诸衲子。共吃无米饭。咬优昙根。饮不湿水。说睡梦语。且道。恁么修行。与诸方结制。相去多少。良久云。将此身心奉尘剎。是则名为报佛恩。
　　何似生。辽天鹘。万重云。只一突。古人恁么说话。大似眼病见空花。径山即不然。何似生。莫妄想。直饶透出古今。也是猢孙伎俩。
　　今朝正月半。有则旧公案。点起数碗灯。打鼓普请看。看即不无。忽尔油尽灯灭时。暗地里切忌撞着露柱。
　　浴佛云。大家泼一杓恶水。洗涤如来净边垢。垢尽众生烦恼除。狐狸便作狮子吼。
　　举高亭初参德山。隔江问讯。德山以手招之。高亭忽然开悟。乃横趋而去。更不回顾。后开法。嗣德山。
　　师云。高亭横趋而去。许伊是个伶利衲僧。若要法嗣德山即未可。何故。犹与德山隔江在。
　　已着槽厂。将错就错。骑却圣僧。不妨快乐。龙象蹴踏。非驴所作。堪笑诸方。妄生穿凿。休穿凿。祥麟只有一只角。
　　举沩山与仰山行次。沩山指一丘田。谓仰山云。这头得恁么高。那头得恁么低。仰山云。却是那头高。这头低。沩山云。你若不信。但向田中立看两头。仰山云。不必中间立。亦莫住两头。沩山云。若如是。着水看。水能平物。仰山云。水亦无定。但高处高平。低处低平。沩山便休。
　　师云。显诸仁。藏诸用。鼓万物而不与圣人同忧。盛德大业。至矣哉。喝一喝。
　　古人道。我宗无语句。实无一法与人。恁么道。早是通身浸在屎窟里了也。那堪更蹋步向前。如之若何。问向上向下。三要三玄。银碗里盛雪。北斗里藏身。意旨如何。岂不是屎窖傍边。更掘屎窖。虽然如是。若於屎窖中。知些气息。方知三世诸佛。历代祖师。天下老和尚。古往今来。一切知识。尽在屎窖里。转大法轮。其或未然。切忌向屎窖里着到。
　　中秋。举仰山与长沙玩月次。山以手指月云。人人尽有这个。只是用不得。沙云。恰是倩汝用。山云。作么生用。沙近前一蹋。蹋倒仰山。山起来云。直下似个大虫。
　　师云。皎洁一轮。寒光万里。灵利者落叶知秋。傝[卤*辱]者忠言逆耳。休不休。已不已。小释迦有陷虎之机。老大虫却无牙齿。当时一蹋岂造次。蓦然倒地非偶尔。众中还有缁素得二老出者么。良久云。设有。也是掉棒打月。
　　一二三四五。五四三二一。返覆数千回。总不出今日。且道。今日事作么生。良久云。霜风刮地来。法身赤骨[骨*(历-秝+林)]。
　　退院再归云。去是住时因。住是去时果。去住与果因。无可无不可。喝一喝云。这里是什么所在。说去说住。说因说果。说可说不可。虽然如是。这里却有个好处。且道。好在什么处。良久云。再理旧词连韵唱。村歌社舞又重新。
　　举圆通秀和尚示众云。少林九年冷坐。刚被神光觑破。如今玉石难分。只得麻缠纸裹。这一个。那一个。更一个。若是明眼人。何须重说破。师云。径山今日。不免狗尾续貂。也有些子。老胡九年话堕。可惜当时放过。致今默照之徒。鬼窟长年打坐。这一个。那一个。更一个。虽然苦口叮咛。却似树头风过。

　　示众

　　拈拄杖。卓一下云。细不通风。大通车马。突出当阳。孰辨真假。虚空有杷柄。无手人能把。跛驴踏倒摘茶轮。草庵泻下琉璃瓦。又卓一下。
　　三十年来弄马骑。今朝却被驴儿颠。就地拾得丽水金。拈起却是新罗铁。报诸人。别不别。夜来雪压云门。冻得乌龟成鳖。
　　除夜云。今朝唤明朝作来年。明朝唤今夜作去岁。既称来年。今夜合来。既号去岁。明朝合去。来年今夜不见来。去岁明朝定不去。既不来。又不去。业识茫茫无本据。大圆镜里绝纤尘。个中岂着闲家具。是则是。别又别。烁迦晃破秋天月。庞公不昧本来身。大似飞龙成跛鳖。你诸人瞥不瞥。灵利汉。须看时节。五九尽处又逢春。衲僧脑后三斤铁。喝一喝。下座。
　　夜来兔子赶大虫。天明走入无何有。月下珊瑚长数枝。万象森罗齐稽首。蓦拈拄杖云。拄杖子。不唧[口*留]。渠侬却善分妍丑。李公烂醉绝倒时。元是张公吃村酒。报诸人。急回首。切忌痴狂外边走。
　　心空及第无阶级。直下忘怀罪性空。一念廓然三际断。千差万别尽圆通。
　　云门昨日昼寝。梦乘一叶轻舟。泛东大洋海。骑新修佛殿。入蝼蚁穴中。迤逦行到十字街头。万人丛里。见一队强项衲僧。口里谈玄演妙。举古明今。说灵云见桃花悟道。香严闻击竹明心。雪峰连年辊球。禾山长时打鼓。事存函盖合。理应箭锋拄。方作此梦。忽然被人惊觉。元来却是嘉通聚三人。鞋履作声。云门虽然眼开。犹在梦中未惺。三上座近前作礼曰。请和尚来日为众说禅。云门梦里应渠曰。诺。今日击动法鼓。大众上来。且道。说个什么即得。昨日梦说禅。如今禅说梦。梦时梦如今说底。说时说昨日梦底。昨日合眼梦。如今开眼梦。诸人总在梦中听。云门复说梦中梦。良久云。驴唇先生开口笑。阿修罗王打勃跳。海神失却夜明珠。擘破弥卢穿七窍。三人上座请说禅。平地无风浪拍天。
　　禅禅。不用思量卜度。非干文字语言。仰之弥高。钻之弥坚。岩头刬之则曰。是句非句。临济用之则曰。三要三玄。禅禅。吞却栗棘蓬。透出金刚圈。休论赵州老汉庭前柏树子。莫问首山新妇骑驴阿家牵。但请一时放下着。当人本体自周圆。召大众云。且作么生说个周圆底道理。梦里明明有六趣。觉后空空无大千。喝一喝。

　　龟山晦庵光状元和尚语　　　　嗣大慧

　　开堂。佛法至论。非竞辩而求激扬。铿锵以摧异学。假使普惠云兴二百问。普贤瓶泻二十酬。只益多闻。於道转远。岂不见。神鼎諲和尚。开堂示众云。山僧行脚。初无正因。只待向东京垢里。听一两本经论。於古寺闲房。且与么过时。不谓行到汝州叶县。被一阵业风。吹上首山。曲[录*页]木床上。见个老和尚。当时把不住。礼却他三拜。直至而今悔之不及。师云。这老汉。牙根不沥水。未免顺人情。既是初无正因。何用礼他三拜。既礼拜了。又悔个什么。教忠当时若见。痛与一顿。免见递相钝置。山僧当初。特发正因。参道云水。以一萤之明。历印知识。末后遇个老衲。自江西入闽。向村草步头。开个铺席。特地上他门户。室中争锋之际。蓦被当头一拶。忽然失脚落手。被这老汉以冬瓜印。印破面门。便道。龟毛拈得笑咍咍。一击万重关锁开。庆快平生是今日。孰云千里赚吾来。山僧是时忍俊不禁。也有一颂。一拶当机怒雷吼。惊起须弥藏北斗。洪波浩渺浪滔天。拈得鼻孔失却口。所以今日劈破面皮。八字打开。撒在诸人面前。且道。与神鼎。是同是别。忽有个汉出来道。新长老。这一场漏逗。还许人捡点也无。莫把是非来辨我。浮生穿凿不相干。
　　复召大众云。今日一会。固非小缘。匝地普天。孰不忻庆。已是不识好恶。不免科为三分。最初乃是大资相公。陈请古定空院。为教忠显庆。是序分。中间敦命山僧来住持。是正宗分。今日邀诸尊官入山。请开东山法门。上延　睿算。是流通分。三分既明。毕竟是何章句。仰祝　圣君无量寿。河清海晏乐升平。
　　上堂。卓拄杖。喝一喝云。忽有个衲僧出来道。幸自可怜生。刚要胡打乱喝作么。只向他道。晴乾开水路。无事设曹司。
　　巍巍堂堂。万象之中独露。明明历历。百草头上相逢。所以道。风不鸣条。雨不破块。桃花濯锦而鲜。杨柳弄风而翠。若於此处脱根尘。何必龙华第三会。
　　结夏云。未到教忠时。无放身命处。既到教忠后。四边无出路。直饶透得出。平地上死人无数。众中莫有具透关眼者么。出来道取一句。句下须有分身之意。亦有出身之路。如无。且向教忠门下。寻取一条活路。
　　入龟山上堂。儿时曾向山前住。老大还归山上来。云外堂前逢蔡柳。大家拍掌笑咍咍。且道。笑个什么。春风二三月。铁树也花开。
　　五日一参。现成公案。只要当人眼亲手办。遂竖起拂子云。看看。李广射落云中雁。掷拂子。下座。
　　卓拄杖。喝一喝云。不是坐来频劝酒。自从别后见君稀召大众云。一九与二九。相逢不出手。冻得鸱吻头。面南看北斗。诸禅人。晓不晓。地炉火冷莫嫌寒。更有樵夫赤脚走。
　　今朝腊月二十。衲僧门风壁立。进前拟问如何。劈面老拳箭急。为什么如此。恐汝错下名言。
　　和风习习。膏雨微微。洗开柳眼。秀出花枝。衲僧闻得呵呵笑。也是宗门第八机。下座。
　　召大众云。三乘十二分教。横说竖说。天下老和尚。纵横十字说。而今枝蔓上更生枝蔓。众中莫有具大丈夫志气。不受佛祖罗笼者么。出来埽尽天下葛藤。与山僧相见。有么有么。良久云。切忌停囚长智。
　　鼓山立僧秉拂云。瞻望石门关。如泰山北斗。一旦过关来。便鼓是非口。喝一喝云。释迦老子大不唧[口*留]。以僧伽梨。付嘱迦叶。阿难不知。达磨大师具大脱空。以单传心印。分付神光。二祖不会。而后一人传虚。万人传实。子承父业。师胜资强。一个个驰骋家风。不觉堕坑落堑。慈明横一口剑於水盆之上。下安草鞋以为道用。痴人面前岂可说梦。杨岐三脚驴子弄蹄行。谈词并击竹。海上尽知名。白云多处添些子。少处减些子。面赤不如语直。五祖有片闲田地。做主宰不得。东头买贵。西头卖贱。笑杀傍观。独有龙门老汉。却较些子。将一条拄杖。分付老禅。自江西淮南。打到福建。逢佛杀佛。逢祖杀祖。而今石鼓峰前放下拄杖。灵源洞口别棹孤舟。半帆明月载青秋。一等是春能富贵。可以扬清激浊。显正摧邪。坐致太平。中兴吾道。师蓦拈拄杖横按云。秉拂上座。輙借老禅用不尽底威光。要与大众相见。乃以杖指云。指出断崖穷处路。快须撒手莫踌躇。掷下拄杖。
　　复云。今早蒙老禅和尚举三圣道。我逢人则出。出则不为人。兴化道。我逢人则不出。出则便为人。颂曰。两轮日月磨今古。一合乾坤夹是非。向道是龙刚不信。果然含得锦标归。
　　师云。老禅虽然八字打开。争柰死蛇当路。秉拂上座又且不然。何也。当门不用栽荆棘。后代儿孙惹着衣。
　　举世尊初生。一手指天。一手指地云。天上天下。唯我独尊。云门云。我当时若见。一棒打杀。与狗子吃。贵图天下太平。
　　师拈云。樊哙踏鸿门救主。不顾至尊。白起坑四十万赵民。不施寸刃。若比云门。犹为钝汉。且道。云门有甚长处。赤手杀人。血溅梵天。

　　法语(一)　　拈古(二)

　　往古大达之士。只为圣心未通。所以负钵挑囊。游川涉海。历试诸难。求实证悟。头目髓脑。不自爱惜。况小小效勤者哉。如雪山童子。舍全身求半偈。赵州古佛。八十岁犹自行脚。皆为此段大缘。以作后昆榜样。又岂与饱食终日。游谈无根者。同日而语耶。
　　禅人再来入社。发心为众持钵。以表依师学道之志。老僧为法惜人。再三劝其无行。且办己事。渠确然应曰。保寿街头见人厮打云。得恁无面目。当下知归。盘山猪肉按头。闻道那个是不精底。亦桶底脱。维摩诘云。尘劳之俦。为如来种。十字街头。浩浩尘中。与三条椽下。六尺单前。亦何有异。老僧云。尝闻其语。未见其人。杲践前言。终不倩人作保。
　　举僧问赵州。至道无难。唯嫌拣择时如何。州云。天上天下。唯我独尊。僧云。此犹是拣择。州云。田厍奴。什么处是拣择。
　　后来老宿拈云。赵州一期粗心。将谓瞒得这僧。争柰有人不肯。当时这僧若具些眼目。但云。真善知识。出言有准。教这老和尚。暗里吃拳　师拈云。这老宿。大似徐六担板。只见一边。殊不知。正敕既行。诸侯避道。
　　举乾峰示众云。举一不得举二。放过一着。落在第二。时有僧出云。昨日有人从天台来。却往径山去。峰云。典座。来日不得普请　师云。不因紫陌花开早。争得黄莺下柳条。

　　此庵净禅师语　　　　嗣大慧
　　序

　　　　无垢居士张　九成
　　予於丛林中。闻净老名旧矣。流离忧患。恨未及识之。今其死矣。吁可伤哉。
　　妙臾禅者。手其语录一编。求予为序。余一读之。信杨岐的孙而径山嫡子也。且道。於什么处见得。咄。见成公案。放汝三十棒。咄。绍兴己卯。四月朔。无垢居士张九成书。

　　上堂

　　住泉州云门云。定光金地遥招手。智者江陵暗点头。已是白云千万里。那堪於此未知休。设或便休去。已是一场狼籍不少。还有检点得出者么。如无。山僧今日失利　复举。闽王请罗山开堂。升座敛衣。左右顾视。便下座。大王近前。执罗山手云。灵山一会。何异今日。山云。将谓你是个俗汉。
　　师云。大小罗山。只具一只眼。定光即不然。灵山一会。何异今日。却向他道。元来是个俗汉。
　　未到云门。不免岐路波咤。前不至村。后不迭店。及乎到来。又须透出始得。若透不出。坐在里许。面前毒蛇成群。背后猛虎无数。头上火星迸散。脚下剑戟森然。而今一众尽在里许。眉毛相似。眼孔一般。谁是透出者。谁是透不出者。明眼高人。试为云门指出。贵图一夏在此亦不虚过。傥或不尔。还我九十日饭钱来。
　　冬至出归。小参云。山僧数日。抛离清众。暂往人间。人事纷拏。略有少暇。兹晚恰还。侍者遽报。至节夜。大众鹤望和尚举扬。山僧未到法堂。早闻鸣钟。况已烦动大众上来。不免曲循人情。据坐少时。行破文字。若是佛法。实不曾道着。
　　谈玄说妙。撒屎撒尿。行棒行喝。将盐止渴。立主立宾。花擘宗乘。设或总不与么。又是鬼窟里活计。到这里。山僧已是打退鼓。且道。诸人寻常。心愤愤口悱悱。合作么生。莫将闲学解。埋没祖师心。
　　古德云。大凡衲僧面前。须是灵利汉始得。复回顾左右云。这里莫有灵利底么。有则唤来。与老僧洗脚。
　　举赵州示众云。夫为宗师者。须以本分事接人。
　　师云。若论本分事。老僧倒退三千里。
　　僧问。不见一法即如来。方得名为观自在。此意如何。答弥猴弄胶黐。僧云。与么则千江有水千江月。万里孤舟万里身。师云。胡孙系露柱　师乃云。善斗者。不顾其首。善战者。必获其功。其功既获。坐致太平。太平既致。高枕无忧。罢拈三尺剑。休弄一张弓。归马于华山之阳。放牛於桃林之野。风以时。雨以时。渔人歌。樵人舞。虽然如是。尧舜之君。犹有化在。争似乾坤收不得。尧舜不知名。浑家不管兴亡事。偏爱和云占洞庭。喝一喝。
　　坐断毗卢顶[宁*页]。须是没量大人。若是没量大人。不坐毗卢顶[宁*页]。
　　靠拄杖云。大众。山僧全得这个力。良久云。相见易得好。共住难为人。掷下拄杖。
　　一句具三玄。一玄具三要。有玄有要。如拳作掌。展缩自由。不假他力。山僧已是抖擞屎肠。为你诸人说了也。诸人切不得与么会。何故。长安虽乐。不是久居。
　　佛日付法衣到。云。传来铁钵盛猫饭。摩衲袈裟入墨盆。祖翁活计都坏了。不知将底付儿孙。乃提起法衣示众云。且道。这个从甚处得来。还委悉么。青林才换叶。红蕊又开花。
　　举鲁祖凡见僧来。便面壁。僧问云门。鲁祖面壁。意作么生。门云。念七。
　　师云。鲁祖面壁。云门念七。大众。天寒不烦久立。
　　黄状元到云。十方同聚会。个个学无为。此是选佛场。心空及第归。师云。及第即不无。且道是甚标目。不见白云道。堂前露柱久怀胎。长下婴儿颇俊哉。未解语言先作赋。一操直取状元来。
　　举黄龙道。有一人。朝看华严。暮看般若。昼夜精勤。无有少暇。有一人。不参禅。不论义。把个破席日里睡。此二人。同到黄龙。一人有为。一人无为。且道。安下那个得是。良久云。功德天黑暗女。有智主人。二俱不受。
　　师云。黄龙虽则一时以智遣惑。大似闭门塞狗窦。未免触途成滞。若是达人分上。无可不可。况自无心於万物。何妨万物常围绕。虽然如是。莫谓无心云是道。无心犹隔一重关。
　　释迦老子。设三网於生死海中。初网四目。救诸声闻。中网十二目。救诸缘觉。后网六目。救诸菩萨。忽遇出格底来。又作么生救。良久云。透网金鳞犹滞水。面途石马出纱笼。
　　今晨浴佛。且道。三身中浴那一身。若浴报化身佛。又道。报化非真佛。亦非说法者。若浴法身佛。又道。佛真法身。犹若虚空。应物现形。如水中月。三身既不有。一身何处起。无处起。正好劈头一杓水。喝一喝。
　　结夏云。文殊普贤谈理事。临济德山行棒喝。东禅一觉到天明。偏爱风从凉处发。喝一喝。
　　举云门云。法身是病。用透是药。浮山圆鉴云。属羊人本命。属虎人相冲。大小圆鉴。元来小胆。山僧即不然。象驾峥嵘谩进途。谁见螳螂能拒辙。
　　一念得心。顿超三界。得无所得。贪瞋烂坏。野草闲花满地愁。将军战马今何在。喝一喝。
　　古人道。识得拄杖子。行脚事毕。师云。这个是拄杖子。那个是行脚事。满船明月一竿竹。家在五湖归去来。
　　九夏炎炎火热。木人汗流不辍。夜来一雨便凉。莫道山僧不说。拂子击禅床。下座。
　　道是常道。心是常心。汝等诸人。闻山僧与么道。便云。我会也。我会也。大尽三十日。小尽二十九。头上是天。脚下是地。耳里闻声。鼻里出气。忽若四大海。在汝头上。毒蛇穿汝眼睛。虾蟆入汝鼻孔。又作么生。
　　举白云解夏。示众云。白云又得一夏。说尽灵山旧话。师云。若是旧话。云门万一不说。何也。当门不用栽荆棘。后代儿孙惹着衣。
　　受东禅请云。正炊折脚铛安隐。无柰公文抵死催。硬把死蛇头不得。随时之义大矣哉。净上座。今日平地上吃交。诸人还见么。然虽如是。官不容针。私通车马。
　　入方丈云。大兄杜口毗耶。小兄掩室摩竭。恰好和我三人。大家证龟作鳖。喝一声。
　　入院云。未到觉城东际时。心头终有一丝疑。既到之后。睹景思人。人莫我知。一去一住。或东或西。一唱一和。如埙如箎。个是吾家最白眉。岂意法轮三转。自惭有辱连枝。虽龙象蹴踏。非驴所宜。其柰若教嫫姆临明镜。也道不劳红粉施。喝一声。
　　石门深且幽。好住不肯住。翻身入城隍。却向闹市去。闹浩浩处冷湫湫。冷湫湫处看杨州。大众且道。杨州有甚好看。不见道。四五百条花柳巷。二三千处管弦楼。
　　结夏释迦老子道。以大圆觉。为我伽蓝。身心安居。平等性智。可惜许。当时若有个汉。见恁么道。便拽下禅床。喝散大众。免教后代儿孙。落他绻缋里。致令千载之下。个个跳不出。跳不出。也大奇。冲开碧落松千尺。截断红尘水一溪。
　　十方同聚会。个个学无为。此是选佛场。心空及第归。还有心空及第者么。良久云。本自无疮。勿伤之也。
　　昔一尼。问德山。某甲如何得成僧去。山云。你是尼耶。尼又问。某甲几时得成僧去。山云。你只今是什么。尼云。某甲是尼。山云。谁识你。
　　师云。谁识你。笑杀我。热如水。冷如火。太无端德山老。嚼饭喂婴孩。按牛头吃草。
　　张氏善昌请上堂。惠不厌修。福不厌作。福惠双收。如虎戴角。作既无作。修亦无修。青山绿水。短棹孤舟。格外之谈。逈出常流。竖起拂子。且道。是格外。是格内。观音菩萨。将钱买胡饼。放下手。元来却是馒头。喝一喝。
　　越格超宗。埋没先圣。依他建立。孤负己灵。不涉二途。如何通信。灵龟无卦兆。空壳不劳钻。
　　不用立雪庭下。不用断臂师前。须信当人分上。已与佛祖齐肩。会得朝打八百。不会暮打三千。
　　瞿昙鼓动三寸舌。四十九年无法说。达磨不立一字脚。列派分枝无处着。既不立一字脚。列派分枝。从甚么处得来。青山不锁长飞势。沧海合知来处高。
　　施主请。举晦堂云。昔日去时是今日。今日依前人不来。昔既不来今不往。白云流水空悠哉。
　　师云。晦堂大似和泥脱墼。有甚快活。争如我大檀越。要去便去。要来便来。本无岐路。岂涉梯阶。毕竟如何。雨后文殊上五台。
　　荐母请云。烦恼尽时愁火灭。恩情断处爱河枯。徧虚空是愁火。向什么处灭。尽大地是爱河。又作么生枯。还会么。云在岭头闲不彻。水流涧下太忙生。
　　念念舍离诸恶趣。心心克取佛菩提。取舍二途如脱得。永嘉元不识曹溪。
　　印大师请。上堂。夫行脚汉。一等踏破草鞋。直须跟断。透过威音那畔更那畔。宗之与教是假道。佛之与祖是强名。授教传宗。皆为虚妄。寻真求实。转见参差。若以自心自性为究竟。必有他物他人为对待。直饶一掷。蓦过太虚。内绝聚蝇之糁。外无系蚁之丝。衲僧门下掉棒打月。必竟如何。苦哉佛陀。
　　佛祖顶[宁*页]上。有破天大路。未透生死关。如何敢进步。不进步。大千没遮护。一句绝言诠。邢咤擎铁柱。
　　流水下山非有意。片云归洞本无心。人生若得如云水。铁树开花遍界春。
　　请首座书记藏主。上堂我有折脚铛。三子共提掇。一着一着高。一步一步阔。从此活业兴。清风动寥沉。夜半放乌鸡。头上一点雪。
　　达磨西来。老卢南至。列派张枝。儿孙徧地。尽言教外别传。又何曾梦见。东禅脚下汗臭气。你道东禅有甚长处。相逢且说三分话。未可全抛一片心。
　　今朝十二。鼓声动地。云水上来。讨甚巴鼻。直饶天雨四花。争似归堂打睡。喝一喝。
　　达磨不来东土。二祖不往西天。老卢不识五祖。谁云夜半衣传。后人听事不真。唤钟作瓮。大开口来。只管说梦。梦却任你梦。说即任你说。劝君莫向虚空里钉橛。喝一喝。下座。
　　岁除云。日日波波走。夜夜不曾停。走到岁穷夜。依旧定盘星。山僧今夜。因风吹火。更为诸人。重说偈言去也。三十六旬穷此夕。定盘星上转风车。放开结角罗纹处。须信风流出当家。
　　入荒田不拣。信手拈来草。拈拄杖云。而今信手拈来。开眼也着。合眼也着。还有不受人瞒者么。良久云。除却华山潘处士。不知谁解倒骑驴。
　　住西禅。入方丈云。我有懒庵兄。夤缘真有在。从东复过西。两处成交代。去矣无遗恨。所欠唯睡债。难忘手足情。特来为渠赛。且作么生赛。待瞌睡起来。却向汝道。
　　举僧问赵州。和尚姓什么。州云。常州有。
　　师云。常州有。福州无。江风作恶浪花粗。不用刻舟徒记剑。片帆已过洞庭湖。
　　三分光阴二早过。灵台一点不揩磨。贪生逐日区区去。唤不回头争奈何。雪窦老。少卖弄。好与三十棒。然虽如是。死柴头有些儿火。独向应无人得知。
　　举僧问宽和尚。道在甚处。宽云。只在目前。僧云。既在目前。因甚不见。宽云。你有我故。所以不见。僧云。我有我故。所以不见。和尚还见否。宽云。有你有我。展转不见。僧云。无你无我。还见否。宽云。无你无我。阿谁求见。
　　师云。相骂饶你插觜。相唾饶你泼水。
　　举赵州道。急急急。穿靴水上立。走马到长安。靴头犹未湿。师云。钝鸟逆风飞。
　　一叶落便知秋。颟顸佛性。一尘起大地收。儱侗真如。若是衲僧门下客。不用更踌躇。曾向华山图上看。又添潘阆倒骑驴。
　　不与万法为侣者。是什么人。祖云。待汝一口吸尽西江水。即向汝道。若是怡山即不然。忽有人问。不与万法为侣者。是什么人。即向他道。待汝一口。吸尽西江水。未向汝道。
　　举赵州道。诸人被十二时使。老僧使得十二时。
　　师云赵州使得十二时。也是怡山客作儿。既是不为十二时所使。因甚却是沩山客作儿。不见道。泽广藏山。理能伏豹。
　　天童讣音至。云。梦幻空花。六十七年。白鸟烟没。秋水连天。个是宏智老和尚。末后一着子。识得者。以谓佛祖顶骨。曹溪正传。绵绵密密。密密绵绵。不识者。便谓手携一只履。葱岭去萧然。山僧不避诸人笑怪。亦未免为蛇画足。梦幻空花六十七。临行犹自老婆心。鸳鸯绣出与人看。谁知元不犯金针。
　　四月八日。举佛日道。大家泼一杓恶水。洗涤如来净边垢。垢尽众生烦恼除。狐狸便作师子吼。
　　怡山则不然。大家泼一杓恶水。洗涤如来净边垢。垢尽众生烦恼除。师子便作狐狸吼。既是师子。为甚却作狐狸吼。复云。谁肯降尊就卑。
　　荐妣开藏云。执经一字。三世佛冤。离经一字。还同魔说。明眼禅人。如何吐露。良久云。可怜沙塞雁。呜咽与春期。
　　追荐云。孝慈之道。儒释通宗。不思存殁亲。孰报劬劳德。故先圣道。大慈无不爱。大孝无不亲。爱我之爱。不爱彼之爱。非大慈也。爱今之亲。而不爱昔之亲。非大孝也。佛说盂兰盆教。广亲其亲。以奉累世之父母。博爱其爱。以济三涂之众生。其於孝慈。可谓大矣。若是山僧。又且不然。何故。有形终不大。无相乃名真。

　　颂古
　　析骨还父　　百丈开田

　　析尽尸骸没一些。从兹遍界是那咤。直饶见得无纤翳。未免重添眼里花。
　　普请开田力已齐。纷纷带水又拖泥。展开两手人休问。昨夜三更月落西。

　　僧问南岳柔和尚。西天腊人为验。此土以何为验。柔云。新罗人草鞋　　唤作竹篦则触

　　不知此土何为验。拈起新罗人草鞋。汉祖殿前樊哙怒。鸿门一踏为谁开。
　　千山鸟影灭。万里人迹绝。孤舟箬笠翁。独钓寒江雪。

　　皓月供奉问长沙。了即业障本来空。只如师子尊者二祖。是了不了。沙云。大德。不识本来空(云云)沙示一偈。假有元非有。假无元非无。涅盘偿债义。一性更无殊

　　涅盘偿债更无殊。劈破长沙肘后符。一句全提无话会。钱塘八月浪花粗。

　　懒庵需禅师语　　　　嗣大慧
　　上堂

　　隈岩遁谷。败种焦牙。应物随形。拖泥带水。直饶居有为而不动烟尘。住无为而不沈昏醉。未免前不到村。后不到店。若是个汉。喝散白云。冲开碧落。灵苗异草和根拔。大地从教荆棘生。虽然如是。衲僧分上。也是家常茶饭。毕竟如何。良久云。任从沧海变。终不为君通。
　　奔流度刃。未是作家。疾焰过风。犹为钝汉。所以蹙指悟道。益重疮疣。击竹明心。不妨懵懂。直饶伎俩俱尽。气息全无。捡点将来。直是未在。不见道。向上一路。千圣不传。学者劳形。如猿捉影。既是不传。达磨一宗。因甚到今日。喝一喝云。切忌错认驴鞍桥。作阿爷下颔。
　　子能承父业。赚杀几多人。家破人亡后。无门寄此身。咦。是你十二时中。向什么处。安身立命。愁人莫向愁人说说向愁人愁杀人。
　　欲得现前。莫存顺逆。屙屎送尿。多少省力。
　　僧问。释迦弥勒是他奴。且道。他是阿谁。师云。明破即不堪。进云。毕竟是何面目。师以手拨开眉毛。僧便拜。师云。俊哉俊哉　乃云。释迦弥勒是他奴。且道。他是阿谁。堂堂兮巍巍。威威兮蕤蕤。手携兔角杖。脚踏石乌龟。来莫可抑。去莫可追。而今到此。合掌趺跪。喝一喝云。这野狐精。虽然如是。夫奚以为不如。缩项妥尾而归。
　　僧问。未有无心境。曾无无境心。境忘心自灭。心灭境无侵。时如何。师云。霜天月落夜将半。谁共澄潭照影寒。进云。不因紫陌花开早。争得黄莺下柳条。师云。切忌乱针锥。进云。三十年后。有人举在。师云。钝置杀人　师乃云。我观鹞子搏天飞。乌龟水底逐鱼儿。三个婆婆六个奶。金刚背上烂如泥。诸仁者知不知。伯牙虽会弹。善听须子期。
　　僧问。大用现前。不存轨则。时如何。师云。倾湫倒岳。进云。出头天外看。谁是个般人。师云。脚头脚底。进云。争柰古今无异路。达者共同途。师云。你还达也未。进云。相识还同不相识。师云。休寐语　师乃云。欲得大用现前。但可顿忘诸见。诸见若尽。昏懵不生。大智洞然。了非他物。乃画一圆相云。若道见。则翳却你眼。若道不见。则瞎却你眼。正恁么时。如何即是。杲日丽天。盲人摸地。
　　举宝峰和尚。有僧从石头来。师乃竖起拂子云。落在此机底人。未具眼在。僧拟近前。峰云。恰落在此机。师云。当机如电拂。未免病栖芦。僧回举似石头。头云。我若见。夺却拂子。看他作么生。师云。贼过后张弓。宝峰问云。我若有拂子。则从伊夺。总不将物时如何。师云。将谓胡须赤。更有赤须胡。石头问云。无星秤子。有什么辨。师云。不是苦心人不知。师又云。宝峰解吹无孔笛。石头善应毡拍板。而今莫有善听者么。声声韵出古皇前。谁言易入时人耳。
　　僧问。幽鸟语喃喃。辞云入乱峰。时如何。师云。暗写愁肠说向谁。进云。恁么则不离当处常湛然。觅则知君不可见。师云。莫[尸@豕]沸。进云。无弦琴上知音少。自是弹来格调高。师云。向甚处见老僧。进云。两眼对两眼。师云。这瞎汉　师乃云。坐深井者。不知天地之宽大。忘偏见者。顿明至理之圆融。所以道。若人欲识真空理。心内真如还徧外。情与无情共一体。处处皆同真法界。乃竖起拂子云。这个拂子。横该法界。竖括乾坤。一切山河。及与虾蟆蚯蚓。总在拂子头上。分强立界。拈一放七。又击一下云。尽情百杂碎了也。是你诸人还知痛痒么。若道知。则拂子穿却髑髅。髑髅不觉不知。若道不知。则髑髅穿却拂子。拂子不知不觉。知不知则且置。遂擘开胸云。且道。老僧胸前。有几茎盖胆毛。遂喝一喝。
　　赵守至。请升座。云。达士相见。如击石火。似闪电光。拟不拟。早是白云千万里。鲁仲尼见温伯雪。已是郎当。太原孚触悞老雪峰。一场败阙。自余丛林作者。天下宗师。举古论今。谈玄说妙。总好唤来生按过。只如超然居士。今日到此。合谈何事。良久云。相逢无杂言。但说桑麻长。
　　未鸣鼓已前。何不瞥地去。更来这里。讨甚屎。拽拄杖跳下绳床。大众一时走散。
　　举僧问镜清。如何是镆铘剑。清云。尘埋床下履。风动架头巾。后来琅琊和尚云。众中商量。作答话会。诸人既不作答话会。又作么生会。良久云。去时前街去。归时后街归。
　　师云。镜清先锋。琅琊殿后。排行布伍。动地惊天。及至临阵交锋。不免一时堕坑落堑。而今若有人问。如何是镆铘剑。但云。焠出七星光灿烂。解拈天下任横行。
　　僧问。动为境转。静为法缚。去此二途。如何即是。师云。臂长衫袖短。脚廋草鞋宽。进云。还许学人领会也无。师云。你作么生会。进云。也知和尚擘腹剜心。师云。酌海持蠡。一场困苦　师乃云。动为境转。静为法缚。正是破凡夫。有色可盖。有声可骑。未是好手。所以云门大师道。平地上死人无数。过得荆棘林者是好手。师云。大小云门。不妨小胆。若是东禅。荆棘林里坐。荆棘林里卧。有什么过。
　　僧问。春雷已发。阳鸟未啼。正与么时。如何举令。师云。脑后拔箭。进云。今日不着便。师云。败将不斩。进云。也知和尚惯得其便。师云。放汝命。通汝气。进云。吽吽。师云。切忌掠虚　师乃云。善言言者。言所不能言。善迹迹者。迹所不能迹。言不能言。不可以语言话会。迹不能迹。不可以影迹指陈。所以僧问。德山。灵山话月。曹溪指月。即不问。如何是真月。山云。昨夜三更转向西。师云。这僧与么问。德山与么答。未审诸人。如何扪摸。听取一颂。昨夜三更转向西。昏昏宇宙几人迷。澄潭影转风初息。孤狖微闻岭外啼。
　　举黄檗和尚云。自达磨大师。到于中国。唯说一性。惟传一法。以佛传佛。不说余佛。以法传法。不说余法。法即不可说之法。佛即不可取之佛。乃是清净本源心也。
　　师云。法既不可说。佛既不可取。又指何物。作本源清净心耶。喝一喝云。欲得不招无间业。莫谤如来正法轮。
　　僧问。谈玄说妙。举古论今。尽属非时语。不涉玄微。一句作么生。师云。百花香处鹧鸪啼。进云。便与么去时如何。师云。眼中着屑。进云。不与么去时如何。师云。重迭关山路。进云。一曲两曲无人会。雨过夜塘春水深。师云。虾蟆衣下客　师乃云。在凡全凡。在圣全圣。各各据本位。通达事理竟。譬如钟中无鼓响。鼓中无钟声钟鼓不相参。句句无前后。若能於此彻根源。一任金毛唤作狗。忙忙途路未归人。切忌面南看北斗。
　　举同安问僧。近离甚处。僧云东川安云。双洞孤松。烟青月白。阿那个是你主人公。僧云。始届同安。便领此问。安云。记剑刻舟。破珠求影。岂不是阇梨境界。且坐吃茶。僧云。如何是同安正主。安云。途中驹子。不胜骅骝。僧便礼拜。安云。胡人打令。舞拍全无。
　　师云。作家宗师手段。直如巨灵逞擘太华之威。苍龙展夺骊珠之势。虽然如是。若遇咬人师子。终不放过。诸人要识同安么。正是欺客打妇。也好与三十棒。
　　解夏云。独枕孤峰忘岁月。梧桐叶落始知秋。若知扑落非他物。始解纵横得自由。万仞悬崖丝系腰。百尺竿头独打翘。大洋海里骤骅骝。须弥顶上驾扁舟。好个通天作略。自然脱体风流。风流。不风流。即且置。正与么时。责情三十棒。又作么生。良久云。今朝有酒今朝醉。明日愁来明日愁。
　　行亦禅坐亦禅。语默动静体安然。江上晚来堪画处。一叶扁舟破远烟。
　　元首座住庵。引座云。陕府铁牛吞大像。生得河东鸑鷟儿。海门深处宜归隐。只恐调高人不知。知不知。拟欲抬眸一顾之。早是失却两茎眉。
　　举蒙溪一日见僧来。便喝。僧云。好个来由。溪云。犹要棒在。僧珍重便出。溪云。得能自由。
　　师云。这僧似个赤梢鲤鱼。活鱍鱍地。末后却被人断送。放池塘里。山僧当时。若见他珍重出去。随后痛与一札。待他回头转脑。管取高透龙门。
　　僧问。世尊拈花。迦叶微笑。则不问。马祖升堂。百丈卷席。意旨如何。师云。为众竭力。祸出私门。进云。洎合错商量。师云。漏逗不少。进云。到此若无青白眼。平生辜负两茎眉。师云。钝置杀人　师乃云。世尊拈花。迦叶微笑。师铁得金。一场富贵。马祖升堂。百丈卷席。为众竭力。祸出私门。诸禅德。不是知音者。徒劳话岁寒。
　　人间正月十五日。西来祖意若为陈。楼台上下火照火。车马往来人看人。
　　举水潦问马祖和尚。如何是西来的的意。祖当胸踏倒。水潦起来。拊掌呵呵大笑云。也大奇也大奇。百千三昧。无量妙义。只向一毫头上。识得根源。便礼拜。
　　师云。大小水潦。吃人拳踢。却道我悟。悟得甚屎。起来更不识羞。犹道。向一毫头上。识得根源。且莫捏目生花。
　　后出世住山。告众云。自从一吃马师踏。直至而今笑未休。且道。笑个什么。
　　一。不得孤负自己。二。不得停囚长智。三。不得生心比拟。拟不拟。眨起眉毛千万里。
　　举五祖和尚云。老僧游方十余年。参数人善知识。将谓了当。及到浮山圆鉴会下。更开口不得。后来到白云。咬破一个铁馂馅。直得百味具足。且道。豏子一句。作么生道。花发鸡冠媚早秋。谁人能染紫丝头。有时风动频相倚。似向街前斗不休。
　　师云。五祖老和尚。恁么说话。大似乞儿见小利。
　　举香严端和尚云。语是谤。寂是诳。不语不寂。向上有事在。老僧口门窄。不能与汝说得。
　　师云。香严和尚。开口。了合不得。有什么用处。山僧即不然。而今开两片皮。舒广长舌。为汝说去也。便下座。
　　举乳源和尚示众云。西来的的意。不妨难道。莫有道得者。出来道看。时有僧拟出来。乳源便打云。是什么时节。你出头来。
　　师云。这老汉。虽是不惜身命。入泥入水。争奈瞎却一切人眼去在。
　　举盘山道。三界无法。何处求心。四大本空。佛依何住。
　　师云。幸无偏照处。刚有不明时。
　　又道。璇玑不动。寂尔无言。觌面相呈。更无余事。
　　师又云。会么。溪上芙蓉秋信早。一枝映水两枝红。
　　举僧问赵州。如何是古人言。州云。谛听谛听。师云。谛听即不无。切忌唤钟作瓮。
　　举僧问宽和尚。狗子还有佛性也无。宽云有。僧云。和尚还有么。宽云无。僧云。一切众生。皆有佛性。和尚因甚却无。宽云。我非众生。僧云。既不是众生。莫是佛否。宽云。不是佛。僧云。毕竟是什么物。宽云。亦不是物。僧云。可思可见否。宽云。思之不可及。见之不可议。是名不可思议。
　　师云。上来讲赞。无限良因。虾蟆[跳-兆+孛]跳上梵天。蚯蚓蓦过东海。
　　举僧问雪峰。如何是第一句。峰良久。
　　僧举似长生。生云这个是第二句。僧便问。如何是第一句。生云。苍天苍天。师云。雪峰毒蛇头带角。长生猛虎尾查沙。二大老。虽然如是。要且未知第一句。而今若有人。问山僧。只向他道。粪扫堆头。重添搕[木*(天/韭)]。
　　如地擎山。不知山之孤峻。似石含玉。不知玉之无瑕。乃竖起拂子云。拂子穿却你髑髅。敲落你鼻孔。你还知么。若也机前领略。句后知归。清风月下守株人。凉兔渐遥秋草绿。
　　虎头带角人难措。石火电光须密布。还插得手么。假饶烈士荐应难。懵底那能解回互。竖起拂子云。这个拂子。倒骑骏马。逆骤高楼。跳入诸人鼻孔里。大叫一声云。相识还同不相识。从教大地黑漫漫。
　　懒庵懒中懒。最懒懒谈禅。亦不重自己。亦不慕先贤。又谁管你地。又谁管你天。物外翛然无个事。日上三竿犹更眠。
　　僧问。灵机绝兆。荐者还稀。大用无私。随流得妙。时如何。师云。金沙滩头马郎妇。进云。有意气时添意气。师云。犹较一线道。进云。不是知音。徒劳伫思。师云。恁么会又争得。进云。既不恁么。如何即是。师云。一句截流。万机寝削　师乃云。灵机绝兆。荐者还稀。大用无私。随流得妙。是乃横行三界。而三界绝行踪。放旷十方。而十方无影像。譬如镜照诸像。不乱光辉。鸟飞於空。不杂空色。虽然如是。未审何人共委。良久云。江西马大师。南岳让和尚。
　　一切智智清净。无二无二分。无别无断故。释迦老子。千门万户。八字打开了也。还有把手共行者么。自是不归归便得。五湖烟景有谁争。
　　僧问。普化踢倒饭床。意作么生。师云。惊天动地。进云。普化犹在。师便打。进云。为复是神通妙用。为复是法尔如然。师云犹瞌睡在　师乃云。作家相见。闪电犹迟。拟议不来。不消一撮。那更言中定旨。意下明宗。系缚盲驴。断送劫末。报诸稚子。莫谩波波。自家胸襟。自家酌度。甚么魔魅。教你恁么。甚么魔魅。教你不恁么。喝一喝。
　　十方薄伽梵。一路涅盘门。且道。路头在什么处。不快漆桶。
　　举同安察和尚。问僧。善恶不思。心体自现。古人还有理么。僧云。莫是古人深意否。安云。胡人饮乳。返怪良医。僧便礼拜。出去。安云。若到诸方。莫道参见同安来。
　　师云。同安穷始究末。截断誵讹。这僧知时别宜。不妨具眼。因甚同安向道。若到诸方。莫道参见同安来。还委悉么。打水杖痕人莫问。钉空锤迹我全收。
　　僧问。情生智隔。想变体殊。且道。情未生时。还隔么。师云隔。进云。知师一曲从来妙。达者须知暗里惊。师云。棺木里瞠眼　师云。明眼汉。没窠臼。应时如风。应机如电。譬如俊狗。眼卓朔地。上门下户。咬人火急。若是困鱼。点着不来。还归死海。
　　举云门大师道尽。大地无纤毫过患。犹是转句。不见一法。始是半提。更须知有全提时节。
　　师云。作么生是全提底时节。八尺布衫丈二袖。
　　僧问。万机休罢。未为格外玄谈。直截根源。乞师垂示。师云。早伤迂曲了也。进云。也知和尚。三寸甚密。师云。犹欠悟在　师乃云。浅水不可容大舶。止水不可藏狞龙。惟有四溟波浪阔。从容游戏在其中。所以两岸遥旷。如何系缆。中流洄洑。讵可停桡。渔翁一笛兮自乐。长天万里兮何忧。了无忧。复何求。有时乘好月。不觉过沧洲。
　　僧问。声前密布。句后全收。不是俊流。如何话会。师云。剑去久矣。尔方刻舟。进云。箭穿红日影。须是射雕人。师云。徒劳啖啄。进云。不是苦心人不知。师云。转见郎当　师乃云。声前密布。句后全收。拟动锋铓。失却鼻孔。所以举今举古。其数恒沙。同死同生。万中无一。众中莫有一个半个。试吐露看设或有之。正好斩为三段。速置他方。何故。布袋里盛锥。不出头是好手。
　　举永首座立僧。云。湍流处拨转舡来。还他英俊手。剑刃上翻身去。须是娄罗儿。岂不见。外道问佛。不问有言。不问无言。世尊良久。外道云。世尊大慈大悲。开我迷云。令我得入。诸禅德。要知世尊。纳败阙处么。问取堂中第一座。莫教辜负两茎眉。
　　死中活。闲云散尽长空阔。活中死。螺江水流截不住。两岸芦花相对开。渔翁拨棹还归去。去去何处。寒梅已绽岭南枝。漫漫雪覆千峰寺。
　　三月安居。九旬禁足。物外闲人。何拘何束。青绢扇子足风凉。一任山青并水绿。
　　举有僧。见修山主。主云。出门见释迦。入门逢弥勒。僧不肯。复问古德。德云。出门见阿谁。入门逢什么。这僧便悟去。
　　师云。这僧悟即不无。争奈未甚谛当。修山主。青天白日。如被鬼迷。古德。头白齿黄。作恁么说话。懒庵即不然。出门竹径无人扫。入户方池照影寒。
　　僧问。如佛见佛。佛无异见。如法说法。法无异说时如何。师云。欲得不招无间业。莫谤如来正法轮。进云。一言才领旨。千古自分明。师云。不快漆桶。进云。争柰龙蛇易辨。衲子难瞒。师云。犹自檐枷过状　师乃云。如佛见佛。佛无异见。如法说法。法无异说。无异见故。佛即非佛。无异说故。法即非法。以如是佛而说法。以如是法而证真。若能如是而体解。更於何处觅疎亲。
　　云行罗汉慈。破结贼故。行菩萨慈。安众生故。行如来慈。续慧命故。且道。行衲僧慈。又作么生。逢佛杀佛。逢祖杀祖。逢父杀父。逢母杀母。生身陷地狱。仰天大叫苦。只将此德报深恩。吓杀南山白额虎。
　　十五日已前。群阴消伏。泥龙闭户。十五日已后。一阳来复。铁树开花。正当十五日。尘中醉客。骑驴骑马。前街后街。相庆相贺。物外道人。衲被蒙头。围炉打坐。风萧萧。雨萧萧。冷湫湫。谁管你张先生。李道士胡达磨。去却一拈却七。上下四维无等匹。碧眼胡僧笑点头。孔门弟子无人识。
　　为蒙庵岳和尚举哀。云。兄弟添十字。同心着一仪。中眉垂两点。出世少人知。蒙庵法弟禅师。汝已先知。我即不知。我既后知。汝亦不知。知不知兮。即与我同条生。汝何生兮不我先。不知知兮。即与我同条死。汝何死兮不我后。其生也恁么来。其死也恁么去。去去何处。摧法幢灭法炬。昨夜泥牛斗入海。无端拶倒珊瑚树。
　　横按吹毛。虚张意气。冲开铁壁。枉费精神。直饶不动神锋。坐致太平。尧舜之君。犹有化在。
　　举古德道。我若向你道。即秃却我舌。我不向你道。即哑却口。且道。还有为人处也无。
　　四面和尚道。拟欲吞。却又被当门齿碍。拟欲吐。却又却咽喉小。且道。还有为人处也无。
　　师云。恁么提持。未免瞎却天下人眼去在。山僧即不然。拟欲向你道。不怕秃却我舌。亦不怕咽喉小。只怕带累他人。拟不向你道。不怕哑却口。亦不怕当门齿碍。只怕辜负自己。以字不成。八字不是。差之毫厘。失之千里。

　　小参

　　施马并拄杖云。浩浩尘中不染尘。正体堂堂没却身。拄杖横挑香水海。倒骑铁马出重城。来也来也。闪电光中[跳-兆+孛]跳。击石火里提持。有时卓在孤峰顶。岂挂烟云。有时踏杀天下人。不露风骨。而今向这里。解却笼头。放下楖栗。归依佛。归依法。归依僧。更不归依邪魔外道。亦不归依清净涅盘。不修诸善。不作诸恶。不上天堂。不堕地狱。敕敕摄摄。急急如律令。
　　婆子施药云。神仙妙药真灵验。父子虽亲不可传。而今为什么。在老僧手里。还委悉么。拈拄杖。左边卓一下云。这一捻子。只能杀人。不能活人。又向右边。卓一下云。这一捻子。只能活人。不能杀人。能杀不能活。未免招他罪犯。能活不能杀。又却遭人笑怪。与么也不得。不与么也不得。直得上天无路。入地无门。且道。如何即是。若是个杀人不眨眼汉。决定别有生方。脱或未然。不免开方便门。截汝疑悔。遂拈拄杖。中心卓一下云。这一捻子。不从天生。亦非地产。不属草木金石名数。不属甘辛咸淡等味。非是冷。非是热。非有毒非无毒。鼻不可嗅。舌不可尝。身不可触。意不可知。声闻得之。能证四谛。缘觉得之。能断十二缘。菩萨得之。能安众生。诸佛得之。能具正徧知觉。天下老和尚得之。能夺阴阳之功。起必死之疾。不唯点铁成金。抑乃转凡成圣。纵有一切身病心病。佛病祖病。及诸魔病。悉皆疗之。且道。衲僧得之。又作么生。药王药上难回避而今分付此婆婆。
　　四月八日云。西天悉达多太子。今日降神出母胎。一步一莲随宝足。人间天上独崔嵬。遂竖起拂子云。悉达来也。悉达来也。威光烜赫。震动乾坤。四顾周行。作师子吼。汝等谓吾今日降生。非吾弟子。若谓吾今日不降生。亦非吾弟子。懒翁闻得恁么说话。甚生叵耐。悉达多悉达多。人虽小。胆能大。昔在西天。横说竖说。教坏多少人家男女。今来这里。胡言汉语。太煞欺我唐土儿孙。而今忍俊不禁。与他一刀两段。且要天下太平。击禅床一下。

　　法语

　　游江海者。须入龙宫。入得龙宫。更须生控狞龙颔下珠。涉山川者。须入虎穴。入得虎穴。更须活擒猛虎乳边子。海上云门山。白浪滔天。谁解控龙珠。峻壁悬崖。孰能擒虎子。除非是不惜身命。不顾危亡。一刀两段底。性燥汉。方堪希冀。设或踌踌躇躇。拟进复缩。狐狸度水相似。卒难凑泊。况是近时邪师过谬。见地不明。己眼不正。动以实法系罩人。致使盲驴不知当向。倚他门墙。被一条红线子。缚得来。手脚查沙地。轻夸神俊。自谓天下无[雨/只]。若筑着个汉。一拶一挨。将他平生郑重处。辊底一时扑翻。教他眼瞠瞠地。不知下落。似这般汉。一埽埽就。一串穿却。倒卓向屎跶下。有什么罪过。知么。宗门深奥。岂是你将些浮识掠虚做得底事。若也据实话会。三世诸佛。恢张教网。捞摝有情。尽是虾蟆口边事。六代祖师。天下老和尚。敲枷打锁。拔楔抽钉。皆是草里汉。可中有密展声前句。全提向上机。未免拖泥带水。自余之辈。是什么椀跶丘。轩知这一路子。未曾有人当头踏着。而今要得彻去么。但於王公草舍不得住。少父丘园急走过。平墟陋店莫挂瓶盂。峻岭高岩。不须驻足。翻然蓦过那边。方较些子。虽然如是。未过铁山。终存崄厄。
　　酌沧海者。满腹未容其涓滴。画虚空者。落笔已失其本形。况是宗门一札。拟眨眼时。便见白云万里。岂不见。赵州问南泉。如何是道。泉云。平常心是道。州云。还可趣向也无。泉云。拟趣即乖。州云。不拟。争知是道。泉云。道不属知。不属不知。知是妄觉。不知是无记。只此灵锋。阿谁敢近。若是个汉。足未跨门。早已委得。若更低头觑地。脑后一椎。莫言不道。知么。佛法大事。不可粗心。依人门户。咬人屎橛。种种解会。执占己长。无有是处。参须实参。悟须实悟。若丝毫许及不尽。阎罗老决定打你鬼骨臀。
　　看他从上人。布置施为。只露目前些子。如同电拂。岂是影响之流。所能抟摸。不见道。声前一句。非圣不传。未曾亲近。早隔大千。又道。声前一路。切忌承当。句后全提。犹亏一半。纵闻恁么。直下豁然。如金鳞透网。游泳波澜。俊鸟出笼。翱翔碧落。要且未在。何故。老僧未曾向赫日光中。下一阵雪向汝在。

　　室中机缘

　　举白鹭下田千点雪。黄莺上树一枝花。僧云。好个消息。师云。莫是你见处。僧云是。师云。不堪喂狗。
　　举云。二边纯莫立。中道不须安。试转身出气看。僧云。行人更在青山外。师云。争柰性命在我手里。僧便喝。师云。这掠虚汉。便打。
　　声前一路。切忌承当。句后全提。犹亏一半。僧云。记剑刻舟。破珠求影。师云。也知上座不分外。僧云。土旷人稀相逢者少。师云。不消一句子。僧云。今日钝置和尚。师云。知即得。
　　智不到处。切忌道着。道着头角生。僧云。生也。师云。是牛是马。僧云。请师鉴。师打一棒云。这漆桶。

　　颂古
　　出息不涉万缘。入息不居阴界　鲁祖面壁

　　入息未尝居阴界。出息何曾涉万缘。一声渔笛离南浦。依旧芦花深处眠。
　　池阳面壁许谁知。万古孤峰对落晖。才见攒眉便回去。早知不是丈夫儿。

　　良遂见麻谷　　维摩不二

　　闭门入圃太周遮。一唤回头便到家。良遂知时人不委。海山空映夕阳斜。
　　言言言兮。飘风洒雪。默默默兮。雷輷电掣。藕丝孔里骑大鹏。等闲挨落天边月。

　　自赞

　　一不爱乖崖傲物。又不爱像楼打楼。饱谙世事佣开口。暗展[雨/只]眉自点头。

　　佛照光和尚语　　　　嗣大慧

　　上堂。陕府铁牛。吞却嘉州大像。则且止。只如傅大士道。空手把锄头。步行骑水牛。人从桥上过。桥流水不流。明什么边事。无风荷叶动。决定有鱼行。
　　三世诸佛。及诸佛阿耨多罗三藐三菩提法。皆从此经出。错认定盘星。德山入门便棒。临济入门便喝。着甚死急。天下老和尚。拈槌竖拂。自屎不知臭。浮山冷地觑破这一队汉。好与贬向铁围那边。为甚如此。当门不用栽荆棘。后代儿孙惹着衣。
　　举文殊起佛见法见。被世尊摄向二铁围山。大众。释迦老子浑无大人相。忽有人向鸿福门下起佛见法见。终不敢动着他一毫。何故。国清才子贵。家富小儿娇。
　　点铁成金。未为好手。转凡成圣。盖是寻常。所以睦州才见僧便云。见成公案。放你三十棒。若知端的。也是闹市里上竿子。
　　大慧忌日拈香云。口似血盆呵佛祖。牙如剑树骂诸方。而今死入阿鼻狱。看你如何孟八郎。
　　若说佛法供养大众。雪上加霜。若说世法供养大众。担水河头卖。总不与么。刺头入胶盆。别有机关。也是胡孙伎俩。毕竟如何。冲开碧落松千尺。截断红尘水一溪。
　　台州光孝入院云。机轮转处。作者犹迷。祖令当行。魔军胆丧。设使言前荐得。画饼充饥。句下精通。钉桩摇橹。何如具大种智。有大信根。豁开心眼。洞彻威音於一毫端。现宝王剎。坐微尘里。转大法轮。便见。山林城市。初无两般。佛法世法。打成一片。毕竟是什么人分上事。莫怪渠侬多意气。佗家曾踏上头关。
　　释迦掩室於摩竭。欲隐弥露。净名杜口於毗耶。葛藤不少。须菩提喝无说以显道。巡人犯夜。释梵绝听而雨花。随邪逐恶。虽然法出奸生。也是老鼠入牛角。且道。节文在什么处。向道莫行山下路。果然猿叫断肠声。
　　解制。举世尊因自恣日。文殊三处度夏。迦叶欲白槌摈出。乃见百千万亿文殊。迦叶尽其神力。槌不能举。世尊遂问迦叶。汝拟摈那个文殊。迦叶无对。
　　师云。大小迦叶。有头无尾。若是光孝。待世尊道汝拟摈那个文殊。和声便打。非唯捉败黄面老人。亦使七佛祖师。冰消瓦解。
　　举盘山道。心月孤圆。光吞万像。光非照境。境亦非存。光境俱忘。复是何物。
　　洞山云。光境未忘。复是何物。
　　师云。蓬莱有个李八伯。一对眼睛如漆黑。喝一喝云。且莫错认定盘星。
　　世尊拈花。迦叶微笑。一对铁槌。浑无孔窍。
　　结夏云。十五日已前。千人万人把不住。十五日已后漫。天网子百千重。正当十五日。如何话会。龙袖拂开全体现。象王行处绝狐踪。
　　师住灵隐。淳熙三年三月三十日。恭奉　圣旨。就本寺开堂。谢　恩祝　圣罢。就座。
　　僧问。庞居士问马大师。不与万法为侣者是什么人。大师云。待汝一口吸尽西江水。即向汝道。意旨如何。师云。急急如律令。进云。只如不与万法为侣者。是什么人。师云。巍巍堂堂。炜炜煌煌。僧礼拜　师乃云。当阳一着。直截根源。八字打开。了无盖覆。非众生识情可测。非诸佛妙智能知。离心意识参。出圣凡路学。蓦然一念相应。弹指超佛越祖。何必觉城东际。初见文殊。楼阁门开。方参慈氏。一明一切明。一悟一切悟。譬如壮士展臂不假他力。香象渡河。截流而过。或擒或纵。或卷或舒。有时将一茎草。作丈六金身。有时将丈六金身。作一茎草。可以助吾　皇化。可以扶立宗乘。正恁么时。毕竟是谁家风月。横按镆铘全正令。太平寰宇斩痴顽。
　　灵山一句无差别。直截分明为君决。藕丝孔里骑大鹏。竹篦打落天边月。
　　太上皇帝庆寿。举僧问古德。世尊云。天上天下。唯我独尊。独尊底还有父也无。古德云。独尊底是父。生儿又独尊。师云。奇特中奇特。殊胜中殊胜。且道。古德恁么道。意在於何。一点水墨。两处成龙。
　　师到径山请。僧问。不落因果。因甚堕野狐。师云。渠侬得自由。进云。不昧因果。因甚脱野狐。师云。渠侬得自由。进云。古人错答一转语。堕野狐身。转转不错时如何。师云。野狐精　乃云。相逢不拈出。未免颟顸。举意便知有。已落第二。目前无法。意在目前。不是目前法。非耳目之所到。鬼家活计。恁么也不得。不恁么也不得。恁么不恁么总不得。草绳自缚。恁么也得。不恁么也得。恁么不恁么总得。狐狸渡水。有甚快活。须参活句。莫参死句。活句下荐得。永劫不忘。死句下荐得。自救不了。且一大藏教。诸子百家。庭前柏树子。麻三斤。乾屎橛。尽是死句。作么生是活句。良久云。若是凤凰儿。不向那边讨。
　　出队归。云。七手八脚。三头两面。耳听不闻。眼觑不见。苦乐逆顺。打成一片。阿呵呵。是什么。路逢死蛇莫打杀。无底篮子盛将归。
　　结制。僧问。终日圆觉而未尝圆觉时如何。师云。争怪得老僧。进云。欲证圆觉而未极圆觉。师云。破珠求影。进云。具足圆觉而住持圆觉。师云。匙挑不上。进云。圆觉妙心。本来平等。为甚么有许多分别。师云。自缘根力浅。莫怨太阳春　乃云。以大圆觉。为我伽蓝。身心安居。平等性智。释迦老子。坐在解脱深坑。累及后代儿孙。抬脚不起。诸人到这里。还有出身之路么。太阳门下清风远。明月堂前白昼长。
　　举柏堂雅和尚立僧。云。三世诸佛。压沙求油。六代祖师。担雪填井。天下老和尚。直至如今。总弄不出。要知衲僧门下千圣不传底一着子。却请堂中首座。为众拈出。
　　说佛说祖。泥中洗土。谈妙谈玄。十万八千。现成公案。已落言诠。提起衲僧拄杖子。浑家送上渡头船。
　　僧问。如何是和尚家风。师云。冷泉亭放闸　乃云。灵隐全提向上机。不知谁是丈夫儿。岭梅漏泄春消息。雪里横开三四枝。
　　赵州南石桥北。观音院里有弥勒。祖师遗下一只履。直至而今寻不得。汝等诸人。十二时中。受用个什么。谁知冷灰里。九转透瓶香。
　　一月普现一切水。一切水月一月摄。诸佛法身入我性。我性同共如来合。喝一喝云。大小永嘉。和屎合尿。
　　牛头横说竖说。不知有向上关捩。便是德山临济。何曾踏着。汝等诸人。皮下还有血么。直饶踏着关捩。也未梦见育王脚跟下汗臭气在。
　　举僧问五祖。真性缘起。其义云何。祖默然。时挺禅师侍次。乃谓。大德。正兴一念时。是真性中缘起。其僧言下大悟。
　　应庵和尚云。五祖不合默然。好与二十棒。挺禅师不合道大德正兴一念时。是真性中缘起。也与二十棒。其僧言下不合大悟。也与二十棒。且道。宝林还有过也无。也与二十棒。
　　师云。应庵和尚。恁么批判。大似含饭咬骨。育王今日。与他剿绝却。已发觉未发觉。已结正未结正。咸赦除之。
　　一法不明。翳汝眼睛。眼睛不明。世界峥嵘。乃竖起拂子云。还见么。若见。犹迷眼内之尘。若不见。未具尘中之眼。莫有不受人瞒底衲僧么。出来与育王相见。良久。掷下拂子。喝一喝。下座。
　　判府赵待制入山劝农请升座。僧问。韩文公问大颠。弟子公务事繁。省要处乞师一言。大颠良久。意旨如何。师云。全机漏逗。进云。时三平为侍者。乃敲禅床三下。大颠云。作么。侍者云。先以定动。后以智拔。又作么生。师云。错下注脚。进云。文公礼谢云。和尚门风峭峻。弟子。於侍者边得个入处。还端的也无。师云。将错就错。进云。判府待制忽问佛法。如何祗对。师云。春日晴黄莺鸣。进云。昔日文公。今朝待制。师云。当头道着。僧礼拜　乃云。正法眼藏。耀古腾今。涅盘妙心。通上彻下。在天同天。在地同地。在人同人。在阴阳。为生为杀。在日月为照为临。在夫子则曰仁义礼智信。在老子则曰玄玄众妙门。在吾佛则曰。天上天下。唯吾独尊。在吾祖则曰。直指人心。见性成佛。一处透。千处万处一时透。一处通。千处万处一时通。左右逢原。纵横合辙。於斯荐得。可以修身。可以见性。可以摧邪显正。可以致君泽民。然虽如是。且道。承谁恩力。一气不言含有象。万灵何处谢无私。
　　不谈玄不说妙。此是育王本分草料。见成公案没誵讹。四圣六凡俱一照。直饶恁么承当。更须知有向上一窍。
　　一切障碍。即究竟觉。释迦老子。将错就错。汝等诸人。更来这里。讨个什么。喝一喝。
　　举僧问睦州。一言道尽时如何。州云。老僧在你钵囊里。师云。睦州虽有逸群之用。因甚被这僧一问。直得藏身无路。有问径山。一言道尽时如何。三生六十劫。
　　有句无句。如藤倚树。辣臊放屁。树倒藤枯。句归何处左之右之。沩山呵呵大笑。杀人活人不眨眼。恁么会去。钝置杀人。更待笑里忽分泥水路。方知千里共同风。又讨什么椀。
　　作是思惟时。十方佛皆现。未思惟时。佛在什么处。良久云。是非海里横身入。荆棘林中掉臂行。
　　开炉云。单传直指。黄叶止啼。棒喝交驰。伤锋犯手。只如打鼓升座。又成得个什么边事。直饶诸天雨花。争似归堂向火。参。
　　举世尊一日升座。文殊白椎云。谛观法王法。法王法如是。世尊便下座。师云。三千剑客今何在。独许庄周致太平。

　　小参

　　除夜。僧问。新年佛法即不问。年穷岁尽事如何。师云。穷厮煎。饿厮吵。进云。阿谁殃靠老师。师云。不是知音者。徒劳话岁寒　乃云。古者道。大地雪漫漫。春来便不寒。到头成佛易。却是说禅难。有般汉便道。有什么难易。人人具足。个个圆成。才开臭口。便见乡谈。若是上流。直下掣断金锁。击碎玄关。万里云开。青天独露。便知道。一年三百六十日。日日一般。一日十二时。时时相似。盖天盖地。透色透声。佛法世法。打成一片。苟或未然。万机丧尽犹呵叱。千种修行徒苦辛。

　　拈古

　　举泉大道见慈明。明云。片云横谷口。游人何处来。泉以目顾视左右云。夜来何处火。烧出古人坟。明云。未在更道。泉作虎声。明便打。泉推明就座。明却作虎声。泉云。我见七十余员善知识。独你可继临济宗　师拈云。二尊宿。穷万法根源。彻千圣骨髓。及至罗纹结角。又却师子腰折。当时拙庵若见他道。我见七十余员善知识。独你可继临济宗。拄杖折也未放在。
　　举玄沙有僧来参。沙自去打普请鼓三下。却归方丈。僧亦去打鼓三下。归堂。久住来白云。这僧轻欺和尚。沙云。打锺集众勘过僧。不赴。沙令侍者。唤至法堂。僧於侍者背上拍一下云。和尚唤你。便归堂。久住又云。何不勘过。沙云。已为你勘过了也　师拈云。玄沙高悬明镜。妍丑齐彰。这僧见义勇为。犹欠一着。只如玄沙道。已为你勘过了也。意在什么处。劝君更尽一杯酒。西出阳关无故人。
　　举慈明和尚。於方丈内。置一盆水。一口剑。一緉草鞋。横按拄杖。凡见僧入门。便指。拟议便棒　师拈云。未到此间。不妨疑着。
　　举玄沙问镜清。我不见一法为大过患。汝道。不见什么法。清指露柱云。莫是不见这个法么。沙云。浙中清水白米从汝吃。佛法则未在。
　　师拈云。今日对众忏悔。

　　赞
　　布袋和尚

　　拊背乞钱成漏泄。回头转脑昧真机。可怜闹里无人识。空自肩担布袋归。

　　船子和尚　　圜悟和尚

　　蓦口一桡全杀活。点头三下鼻辽天。至今千古风流在。谁道华亭覆却船。
　　才呼小玉便知归。撞破天关碎铁围。拈出东山暗号子。至今千古峭巍巍。

　　偈颂
　　示建弥陀会　　示僧鄮郭建接待

　　了得惟心是道场。弥陀元不在西方。面门出入无人荐。剎剎尘尘迸宝光。
　　玉几峰高难措足。行人多向半途休。无栖泊处开门户。个个教伊到地头。

　　自赞

　　辞九重。归东越。听松风。对江月。冷笑老胡得一橛。

　　谁庵演禅师语　　　　嗣大慧
　　上堂

　　面前拶破。天地悬殊。打透牢关。白云万里。饶伊两头不涉。别有转身。三生六十劫也未梦见。喝一喝。
　　谁庵不会说禅。一向外边之绕。鸣鼓集众升堂。岂容乱开臭口。而今无计可为。谩把屎肠抖擞。喝一喝云。瞎驴趁队过新罗。惊起南辰藏北斗。
　　扑落非他物。纵横不是尘。山河并大地。全露法王身。喝一喝云。且莫错认驴鞍桥。作阿爷下颔。
　　僧问。昔日僧问古德。如何是祖师西来意。古德云。青绢扇子足风凉。意旨如何。师云。扑不破。僧礼拜　师乃云。若谓古人将青绢扇子足风凉。答这僧西来意。管取生身入地狱。便下座。
　　昨日闹浩浩。今朝静悄悄。静悄悄处闹浩浩。闹浩浩处静悄悄。拈拄杖云。拄杖子[跳-兆+孛]跳。惊起须弥山。走过他方世界。辊动四大海。向汝诸人眉毛罅里。腾波促浪。直得东村王大伯。街头李胡子。梦中惊觉起来。拍手呵呵大笑云。惭愧今年蚕麦熟。罗睺罗儿与一文。露柱忍俊不禁。震威一喝。却懡懡[怡-台+罗][怡-台+罗]。慞慞惶惶。走入广化拂子里藏身。诸人还见么。若见。作何面目。若不见。且向长廊下寮舍里。东卜西卜看。
　　谢化主。云。高高峰顶云。散作人间雨。一句绝誵讹。相逢莫错举。不错举。猫儿偏解捉老鼠。
　　今朝四月初一。即辰孟夏渐热。伏惟大众增休。各各眼横鼻直。若谓世谛流通。燋盘重添艾灸。若作佛法商量。瞎汉扶篱摸壁。还相委悉么。只为分明极。
　　浴佛云。未离兜率。已降王宫。未出母胎。度人已毕。脚跟好与三十。周行七步。目顾四方。以手指天地。无有尊我者。笑破衲僧口。云门道。当时若见。一棒打杀。与狗子吃。贵图天下太平。且未是报恩雪屈。还有报恩雪屈底么。掷下拂子云。若未委悉。更泼第二杓恶水。
　　拗折拄杖。将什么登山渡水。拈却钵盂匙筯。将什么吃粥吃饭。於斯荐得。共贺太平。若也未然。切忌无绳自缚。
　　住兴教入院。僧问。妙喜和尚道。唤作竹篦则触。不唤作竹篦则背。不得有语。不得无语。不得下喝。不得拂袖便行。到者里作么生。师云。一时交点与园头。僧云。不因今日。争识得妙喜。师云。你道老僧有几茎盖胆毛。僧云。捉败了也。便礼拜。师云。犹隔海在　师乃云。归源无二。埽昏雾而心镜长明。方便门多。廓性天而情尘不夜。顿除己有。刬尽根源。含众妙而有余。坐大方而独照。且道。不伤物义一句。作么生。横按镆铘全正令。太平寰宇斩痴顽。
　　剖玄机於未兆。已涉廉纤。挥露刃於人前。转见败阙。去此二途。如何即是。风卷浮云空界净。夜来明月落阶前。
　　举僧问云门。树凋叶落时如何。门云。体露金风。师云。云门眼睛。被这僧剜出了也。诸人还知么。良久云。惜取眉毛好。
　　举盘山道。光非照境。境亦非存。光境俱忘。复是何物。
　　洞山云。光境未忘。复是何物。师云。前来半斤。后来八两。斤两分明。一对漆桶。
　　时当亚岁。节届书云。不萌枝上唤春归。无影树头增秀色。且道。衲僧分上事如何。卷舒立方外乾坤。纵横挂壶中日月。
　　腊月一。雪冻草枯。水寒冰结。黄河绝流。虚空迸裂。若将此语定纲宗。敢保老兄犹未彻。
　　四海共遵灵鹫制。九旬禁足自萧然。饥餐渴饮随缘过。禅道是非埽一边。知我者。谓我深锥痛札。不知我者。谓我吊影扬鞭。毕竟如何。月中丹桂和根拔。水底泥牛蓦角牵。
　　即心即佛。千山万水。非心非佛。草窠里辊。向上一路。千圣不传。热椀鸣声。三边若得浑无事。四海何愁不太平。
　　退灵隐。云。踢倒飞来回首去。倒骑佛殿出　皇都。须知此外封疆阙。八面腾腾任卷舒。

　　颂古
　　芭蕉拄杖子　　赵州狗子无佛性

　　倒握毒蛇横古路。背骑猛虎舞三台。收来放去无多子。铁眼铜睛被活埋。
　　赵州狗子无佛性。当空掘出秦时镜。光明浑不见星儿。上下四维俱彻映。

　　有僧不看经。尊宿问云。何不看经。僧云。不识字。宿云。何不问人。僧展手云。是什么字。宿无对

　　袖中宝剑摩星斗。肘后灵符照八方。拨转目前关捩子。从教天下竟忙忙。

　　衡阳别妙喜老师　　寄育王廓和尚

　　倒骑铁马渡潇湘。涧草岩花不覆藏。回雁峰高亲到顶。了无佛法可商量。
　　向来事业俱荒废。即体生涯逈一空。惭愧此身无被盖。百般痴钝玷宗风。

　　石佛　　空谷　　与禅人

　　积念有年瞻石佛。今朝一见绝疑猜。都卢面目只如此。却道三生凿出来。
　　谷空空谷谷空空。空谷全超万象中。流水落花浑不见。清风明月却相容。
　　家山有路应须到。到得家山未是归。拈转杖头俱划断。好看午夜太阳辉。

　　为性上人秉炬　　为巳上人入塔

　　提起火把云。唤作火炬即触。不唤作火炬即背。翻身透出两头。深入火光三昧。毕竟如何。但尽凡情。别无圣解。喝一喝。
　　刀山剑树横身去。烈火堆中转步来。直下二途俱不涉。白云影里笑咍咍。且道。笑个什么。诸人於此见得。便见正巳上人。当处出生。随处灭尽。其或未然。泥牛吼断千山月。木马嘶开万里风。

　　遁庵演和尚语　　　　嗣大慧
　　上堂

　　乾坤之内。宇宙之间。中有一宝。秘在形山。者个说话。唤作管中窥豹。是诸人。各各具此无上大宝。直得包括乾坤宇宙。四大形山。於此宝上。如海一沤发。而今诸人。要见此宝么。开眼也着。合眼也着。拟议踌躇。放过一着。
　　今朝三月初十。大野和风袭袭。不用转脑回头。向此一时证入。入则易出则难。敢问诸人。如何是出身一句。凤凰不是凡间羽。不得梧桐誓不栖。
　　病起云。空病有为药。有病空为药。空有两俱非。药病何处着。无处着。万里秋风飞一鹗。
　　解夏云。九旬禁足精修。今朝休夏自恣。山僧不敢自瞒。於中罪过有五。一不合说大脱空。二不合抛沙撒土。三不合将龙眼核换人眼睛。四不合毁佛谤祖。五咄。洎合错举。便下座。
　　中秋。举吾心似秋月。碧潭清皎洁。无物堪比伦。教我如何说。大众。寒山子。比也比了也。说也说了也。且从诸人点头咽唾。忽若月落潭枯。莫道诸人讨头鼻不着。设使寒山子亲到。也则未免脚跟下黑漆漆地。众中莫有透出重关者么。出来与华藏相见。良久云。无人知此意。令我忆南泉。
　　举卧龙西堂挂牌云。入圣超凡不作声。卧龙常怖碧潭清。人生若得长如此。大地那能留一名。龙牙这个说话。只可独善其身。华藏即不然。入圣超凡既有声。卧龙谁顾碧潭清。快须鼓浪兴云雨。莫负从前济物心。
　　今朝腊月初一。次第年穷岁毕。从教万物凋零。竖起拂子云。这个元无变易。诸禅老。知不知。孤逈逈峭巍巍。拈来抛掷太湖里。下载清风付与谁。
　　谢知事头首云。大川欲济须舟檝。大厦谋成必巨材。又是一年能事毕。山僧赢得笑咍咍。敢问大众。且道。笑个什么。菩萨子吃饭来。若是饭箩里坐道饥。也怪华藏不得。
　　三界无法。何处求心。还见么。四大本空。佛依何住。还知么。知得下落。见得分晓。华藏门下。朝打三千。暮打八百。且匾担蓦折两头脱一句作么生道。三头六臂擎天地。忿怒那咤扑帝钟。
　　人间铄石流金。世外风高月冷。要知二无两般。须是一回自肯。敢问大众。且道自肯后如何。镬汤炉炭横身入。剑树刀山信脚行。
　　一日一日复一日。次第年穷岁暮来。莫道东君无面目。梅花依旧雪中开。见便见。绝疑猜。灯笼沿壁上天台。
　　凡圣体真。犹存见隔。见存即凡。情亡即佛。然则佛之一字。吾不喜闻。是故衲僧家。逢佛杀佛。逢祖杀祖。遇阿罗汉杀阿罗汉。敢问诸人。削发染衣。当依佛住。既杀却佛。复何所依。还相委悉么。汉地不收秦不管。又骑驴子下杨州。
　　病起云。今朝季冬朔旦。岁月不可把玩。各请打办精神。了却未了公案。敢问大众。阿那个是未了公案。有我即病生。无我即病灭。我病两俱非。万里一条铁。更有末后句。待款款地与诸人说。
　　云门一曲子。腊月二十五。唱高和得齐。大棒[掯-月+豆]出去。敢问大众。既是唱高和得齐。为什么。却打他。劝君更尽一杯酒。西出阳关无故人。
　　浴佛云。今朝乃我佛如来降诞之辰。所至丛林。例皆浴佛。因记得。僧问宝峰虔和尚。铜铁之像则且置。今朝浴什么佛。峰云。煮煠不烂。师云。好大众。古人开口见胆。只是罕遇知音。华藏忍俊不禁。要与下个注脚。诸人要识煮煠不烂底么。杓儿才举处。不用更沈吟。
　　端午。举文殊令善财采药云。是药者采将来。善财遍观。无不是药。却来白云。无不是药。文殊云。是药者采将来。善财乃拈一枝草。度与文殊。文殊提起示众云。此药亦能杀人。亦能活人。
　　师云。善财童子采来亲。大智文殊用得灵。今日青山端午节。不劳拈出再施呈。何故。幸自可怜生。无以药为病。
　　古人道。似地擎山。不知山之孤峻。如石含玉。不知玉之无瑕。若能如是。是真出家。古人恁么道。华藏即不然。似地擎山。不知山之孤峻。如石含玉。不知玉之无瑕。若能如是。辜负出家。何也。如是则易。不如是则难。击碎无瑕之玉。推倒孤峻之山。横按镆铘全正令。太平寰宇斩痴顽。
　　举保宁勇和尚示众云。保宁有个无价担子。虽无毫厘斤两。须是有力者。方能荷负得去。且道谁是荷负者。顾大众云。不可更待镌名凿字也。
　　师拈云。保宁虽则不镌名凿字。未免藏身露影。笑破衲僧鼻孔。华藏道。是诸人。人人具有此担。个个荷负得行。湘淮江浙川广福建。到处去来。了无疎失。只是不肯放下。蓦然放得下。管取呵呵大笑。受用无穷。蓦召大众。众举首。师喝云。放下着。便下座。
　　今朝腊月十有五。摩那击动三通鼓。诸人不是不将来。山僧不是不分付。麻三斤。栢树子。德山歌。道吾舞。此道今人弃如土。阿呵呵。较些子。发机须是千钧弩。
　　有一语。没人知。最亲切。又希奇。晓来和露看。只欠一声啼。有般瞎汉。背地里笑曰。这个是鸡冠花诗。谁人不知。还曾梦见么。下座。
　　举达磨大师道。吾本来兹土。传法救迷情。白云和尚道。祖师岂不知有一花开五叶结果自然成。白云道。因风吹火。用力不多。
　　师云。达磨祖师。不枉西东。白云和尚。不谩注脚。故得子子孙孙。千古家声不坠。华藏跛跛挈挈。百丑千拙。虽然用尽腕头力。争柰诸人如风过树。只么休去。要且不甘。试作死马医看。以拄杖敲绳床云。阿[口*耶]阿[口*耶]。虽是木头。也知痛痒。
　　至节云。无边不动虚空体。不拒阴阳去复来。谁道一双穷相手。未尝容易舞三台。遂举手云。华藏今日。不舍道法。现凡夫事。供养大众去也。复云。休休。一九与二九。且舞一半。
　　举赵州和尚道。我十八上。便会作活计。南泉和尚道。我十八上。会破家散宅。
　　师云。赵州南泉。也是徐六担板。只见一边。华藏也无活计可做。也无家宅可破。逢人突出老拳。要伊直下便到。且道。到后如何。三十六峰观不足。却来平地倒骑驴。
　　举三圣问雪峰。透网金鳞。以何为食。峰云。待汝出网来。即向汝道。圣云。一千五百人善知识。话头也不识。峰云。老僧住持事繁。
　　师拈云。张侯白李侯黑。硬如绵软如铁。蓦路相逢两会家。临济未是白拈贼。
　　一九与二九。相逢不出手。面面各相看。人人自知有。你若野犴鸣。我便狮子吼。我若野犴鸣。你亦狮子吼。十字纵横自在行。切忌随人背后走。
　　摩尼珠人不识。如来藏里亲收得。收者易见者难。见者易用则难。见得用得。二无两般。闲把一枝归去笛。夜深吹过汨罗湾。
　　今朝四月一。春去无踪迹。拈拄杖云。衲僧拄杖子。依旧光黑漆。复举云。看看。旋岚偃岳而常静。江河竞注而不流。野马飘鼓而不动。日月历天而不周。遂掷下云。尽情抛掷太湖里。下载清风孰与俦。
　　散祈雨道场云。万里不挂片云。虚空正好吃棒。古今无间。令不虚行。遂举拂子云。是故过去诸佛。现在诸佛。未来诸佛。西天二十八祖。唐土六祖。天下老和尚。乃至古往今来。诸善知识。尽在这里。震法雷击法鼓。布慈云洒甘露。直得灵苗增秀气。瑞草发祥光。且道。林下衲僧。以何报德。蒲团时倚无他事。永日寥寥贺太平。
　　谢知事头首。拈拄杖示众云。还见么。卓一下云。还闻么。闻见分明。是个什么。观音大士弘悲愿。千臂庄严千眼明。定慧慈威咸具足。山僧赢得不惺惺。
　　今朝十月十五。有误诸人来此。山僧口似匾担。说禅烦拄杖子。卓拄杖一下云。一击忘所知。更不假修持。黑蛇当大路。狮子逞全威。
　　有句无句。如藤倚树。打破油瓮。讨甚老鼠。楖栗横担不顾人。直入千峰万峰去。
　　无边剎境。自他不隔毫端。十世古今。始终不离当念。东胜身洲打鼓。西瞿耶尼上堂。南阎浮提展钵开单。北郁单越吃粥吃饭。三世诸佛。历代祖师。天下老和尚。古往今来。诸善知识。总在这里。两日来好雪。演上座。不可更向雪上加霜。各自归堂吃茶去。
　　今朝已是三月半。到处桃花开烂熳。多少游人眼不开。灵云一见疑情断。谛当甚谛当。敢保老兄犹未彻。且道。玄沙意作么生。伯牙与子期。不是闲相识。

　　小参

　　冬至。举五祖和尚道。将四大海水。为一枚砚。须弥山作一管笔。若人向虚空里。写得祖师西来意五字。白云下座。大展坐具。礼拜为师。若写不得。佛法无灵验。
　　大众。以虚空为纸。海水为砚。须弥为笔。只写五字。有什么难处。华藏道。若有人不假纸笔墨砚。一大藏教。五千四十八卷。天下老和尚所说法门。一时写毕。华藏要伊为走使。若写不得。上大人。丘乙己。化三千。七十士。尔小生。八九子。佳作人。可知礼也。且熟念。然后顺朱。莫道老僧。压良为贱。
　　结夏。举达磨大师。一日谓门人曰。汝等盍各言其所得。时道副对曰。如我所见。不执文字。不离文字。而为道用。磨曰。汝得吾皮。尼总持曰。如我所见。如庆喜见阿閦佛国。一见更不再见。磨曰。汝得吾肉。道育曰。四大本空。五阴非有。如我见处。无一法可当情。磨曰。汝得吾骨。二祖出。礼三拜。依位而立。磨曰。汝得吾髓。
　　师拈云。缺齿胡僧输机是算人之本。争奈谩演上座一点不得。据这四个汉。若踏着华藏门。总是吃棒之数。何故。贪他一粒粟。失却半年粮。

　　偈颂
　　辞亦庵相招　　行者化苔脯

　　南北东西总亦庵。尘毛剎海悉包含。山僧已住其中矣。更欲招邀即不堪。
　　琉璃田地无根草。信手拈来属老卢。不似时人开着眼。再三捞摝费工夫。

　　与雁山车岭建接待僧　　送定维那

　　雁山孤顶绝攀跻。当念游人困路岐。暂与化城休歇地。莫教忘却转身时。
　　兴化当年为克宾。棒头敲出玉麒麟。遁庵放过定禅者。只要渠侬眼自明。

　　题石勒王见佛图澄画像　　与正弼侍者

　　立地成佛杀人汉。握节当胸更问谁。莫怪阿师佯瞌睡。要渠回首自知非。
　　三应三呼亘古今。遁庵无此老婆心。痛拳热喝出门去。一听渠侬怨恨深。

　　送元功居士归温陵　　示法震头陀

　　湖山相见笑颜开。知道仁从佛国来。败阙尽情都纳了。莫言无物送君回。
　　头陀事众已多年。华藏无衣可得传。劈面三拳仁义绝。陈州人出许州门。

　　竹原元庵主语　　　　嗣大慧

　　登高庵主刘师诚请普说。师云。诸法寂灭相。不可以言宣。释迦老子。在摩竭提国。三七日启口无由。达磨大师对梁武帝。尽力提持。只道得个不识。若也一向坐却。尽大地无一个发真归元。先圣幸有第二义门。不妨於中开一线路。不见道。一法若有。毗卢堕在凡夫。万法若无。普贤失其境界。一法万法。若有若无。毗卢凡夫。普贤境界。总在里许。喝一喝云。如我按指。海印发光。汝暂举心。尘劳先起。大众见尘。尔时善财童子。入妙光大城。於正法藏大楼阁中。寻见大光王。时大光王。修大慈幢行。出自住处。来於此中。入大慈幢三昧。此处一切人天。及山河大地。若草若木。有情无情。并皆归向於王。各发菩提心。修行梵行。成等正觉。转大法轮。时诸大山王。各作大师子吼。说大法要。
　　庵山道。休去歇去。寒灰死火去。一念万年去。古庙里香炉。冷啾啾地去。世间诸乐。悉皆是苦。惟寂灭之乐。是为真乐。
　　横山道。三九二十七。菩提涅盘。真如解脱。即心是佛。盏子落地。楪子成七片。扇子[跳-兆+孛]跳。上三十三天。筑着帝释鼻孔。东海鲤鱼打一棒。雨似盆倾。观音菩萨。买胡饼。放下手云。元来却是馒头。惟诸大菩萨。禅悦之乐。是为真乐。圣山道。临济三次问黄檗。如何是佛法的的大意。黄檗大棒打去。大沩问仰山。佛法向上。道取一句。作么生道。仰山拟欲答。热喝出去。乃至德山棒临济喝。皆是诸佛慈悲之乐。是为真乐。登高山道。尔等三人。正在葛藤窠里。欲得不招无间业。莫谤如来正法轮。
　　才作是说。大光王从三昧。安详而起。告诸山王言。善哉善哉。如是如是。汝等善说此法。我以此法为王。以此法教。勅以此法摄受。以此法引导以此法令众生修行。世间之乐皆悉是苦。惟此三法。是为真乐。诸大山王。并善财童子。咸作是言。但愿东风齐着力。一时吹入我门来。
　　解夏示众云。年丰岁稔。道泰时清。唱太平歌。乐无为化。秋露如珠。秋月如圭。众妙园中。茄子瓠子。大小累累。早麻晚麻。结荚底结荚。开花底开花。正当恁么时。释迦弥勒。文殊普贤。德山临济。向上向下。有句无句。天地玄黄。宇宙洪荒。直下一时坐断。直得风飒飒地。人人分上。壁立千仞。各各面前。飞大宝光。与么说话。未称衲僧。且不落夤缘一句。作么生道。昨夜圣山头倒卓。今朝石笋暗生芽。
　　若究竟此事。如失却锁匙相似。只管寻。寻来寻来。忽然撞着。恶。在这里。开个锁子。便见自家库藏。一切受用。无不具足。不假它求。别有什么事。
　　诸方为人。抽钉拔楔。我这里为人。添钉着楔。诸方为人。解粘去缚。我这里为人。加绳加索缚了。送向深潭里。待他自去理会。
　　这些子。如撞着杀人汉相似。你若不杀了他。他便杀了你。
　　郑居士请益。师云。若要参学。须是信得及。始有参学分。若信不及。徒费精神。终无所益。
　　大抵烦恼即是菩提。无明便是生死根本。未达斯理。且须看个话头纯熟。自然开悟。生死到来。却得力。汝要理会此事。但向日用应缘。行住坐卧。常将不是心不是佛不是物话。作一句举看。尽公措大家平生许多聪明见识。一齐向此话上用却。伎俩穷处。如上墙上壁。都无缝罅。无着力处。正好着力。忽然失脚倒地。老僧即为汝证明。未到这般田地。且自看话。不用来见老僧。
　　示徐君饰道友。生死根本。乃佛祖心印。万世不移易一丝毫。但当仁自迷。不能回光返照。甘作众生耳。欲得透脱。岂是小缘。二六时中。四威仪内。应公奉私。但将前日所示话头。贴在额上。抵死谩生与之厮崖。一番作为。一番提起。审详谛观。是谁起倒。譬如快鹰快鹞。梢云突日。迷风透青。掀腾直截。觌体承当。一切见成。只是不得卜度做颂。下合头语。便千里万里也。要得透脱生死。除非大彻大悟。心地开通。僧问赵州。狗子还有佛性也无。州云无。此个公案。正是开大彻大悟心地底。钥匙子也。
　　示入府化士。达磨西来。已是多事。二祖立雪安心。一生受屈。后来承虚接响。将谓多少禅道佛法。尽是迷头狂布。殊不知。古圣曲垂方便。事出急家。今时满口道恣意说。如之若何。尽是染污。兄弟不知。却谓是好点头咽唾。若真实全体作用。都理会不得。盖谓不曾证悟。不遇真善知识。向心意识里卜度。自谓百了千当。苦哉可惜许。皮下还有血么。老僧只是个吃饭屙屎底老和尚。亦无一法与人。你才入门。便知你端的。若是个中人。如上将军出阵。不顾危亡得失。决胜千里。把从上佛祖踏向脚跟下。一突突出。嗄。天下人不柰你何。然后更须知有向上一窍子。若透顶透底。方得自由自在。若只得个入头处。便宝惜。坐在胜静境界中。堪作什么。
　　大丈夫汉。一等是踏破草鞋。须是还他大彻大悟。方能出生入死。如其毫发不透。则十万八千。古人云。转凡或圣易。转圣成凡难。而今凡圣难易。总不得动着。且下府见檀越。红尘闹市中。忽然撞着无面目汉。老僧罪过弥天。达磨二祖。隐身无路。印枢下府持钵。临行求法语。勉强书此。
　　举世尊生下。一手指天。一手指地。周行七步。目顾四方云。天上天下。惟吾独尊　师云。见怪不怪。其怪自坏。

　　赞
　　赞达磨大师　　五祖和尚

　　十万里来卖。口觜。宜乎打落当门齿。面壁九年谁采你。深雪之中。若不得救苦救难观世音菩萨。有甚面目归乡里。
　　貌古而清。语俚而新。同乎流俗。大有径廷。常心是道。杀人活人。使当时磨下玉洁氷清。则杨岐一宗。未必中兴者也。

　　大慧和尚

　　世尊去世。二千余年。到此尊慈。恰五十代。渠以壁上安灯盏。雨前置酒台。闷来打三椀。何处得愁来。颂清净行者。不入涅盘。破戒比丘。不堕地狱。佛法兴衰可见也。

　　为定上座入塔

　　那伽常在定。无有不定时。虽经劫火烧。此定未尝乱。定上座。还会么。若向这里荐得。童子身中入正定。比丘身中从定出。比丘身中入正定。大火聚中从定出。且道。大火聚中出定。向什么处去。良久云。烟霞生背面。星月绕檐楹。

　　东禅蒙庵岳和尚语　　　　嗣大慧
　　上堂

　　师住漳州净众。到鼓山请。云。鼓山不跨石门句。嚼碎令人牙齿寒。亲扣国师问端的。石门无锁亦无关。喝一喝云。得与么七穿八穴。又喝一喝云。得与么十字纵横。若谓全提半提。和屎合尿。唤作一喝两喝。披沙拣金。若还主将当头。谁敢单刀直入。昔时入得。而今入不得。昔时入不得。而今入得。青萝夤缘。直上寒松之顶。白云淡泞。出没太虚之中。拶破髑髅非等闲。不说世间真实义。诸禅德。知是般事便休。且道。有什么事。千峰势到岳边止。万派声归海上消。
　　举适来老禅和尚道。鼓山有三十棒。要打新净众。你诸人。且道如何。莫是未入鼓山门。合吃三十棒么。咄。莫是已入鼓山门。合吃三十棒么。咄。莫是鼓山盲枷瞎棒。胡打乱打么。咄咄。若是我杨岐儿孙。便请单刀直入。
　　师云。鼓山三十棒。要打新净众。正是画龙得龙。画马得马。净众恁么道。要骑便骑。要下便下。只谓突出人前。岂可像真弄假。即今权借老禅拄杖子行正令。且要拔本。遂作拈拄杖势。复云。休休。将谓胡须赤。更有赤须胡。
　　山僧今日卜一卦。且要大众相委。天地合其德。日月合其明。鬼神合其吉凶。咄。内卦已成。更求外象。咄。但愿今年蚕麦熟。罗睺罗儿与一文。
　　芭蕉闻雷开。耳在什么处。葵花随日转。眼在什么处。若还眼耳分明。透出千门万户。於斯信得。鱼龙知变化。龟鹤自神仙。苟或未然。灸疮盘上。更着艾炷。
　　拈拄杖云。一叶飘丹。乾坤独露。万缘泯迹。法界全彰。沩山水牯牛。大雄白额虎。河阳新妇子。临际小厮儿。虽然借路经过。拶着扶篱摸壁。卓拄杖一下。下座。
　　今年是闰年。剩着三十日。返究所剩底。添些浮逼逼。世间没量人。一切但省力。净众此密语。说了却不密。
　　谁道霜风只一般。今年寒胜去年寒。夜来得个真消息。无限鲇鱼上竹竿。
　　开炉云。炉已开。炭未有。衲僧暖地且相守。忽然乞得火种来。切忌烧脚又烧手。阿爷阿爷。山僧为诸人忍俊不禁。未免预搔而待痒。
　　住福州东禅升座。云。诸佛浩浩法门。流出一切。众生密密心地。应用无差。个中谁悟谁迷。谁得谁失。得失既绝。迷悟一如。长剑倚天。不用群魔胆落。明珠照夜。何须智鉴高悬。直下已绝承当。便乃全身担荷。逢人即出。出即不为人。三圣毡上拽猫儿。不离当处全机变。逢人即不出。出即便为人。兴化如在灯影中。着着有分身之路。当知此事。千圣共行。四面布蒺藜。中间札硬寨。棒头取证。喝下承当。正是衲僧放身命处。且衲僧分上。内既不出。外既不入。岂思量分别之所能知。非杳绝情忘之所解会。种种妙悟。一一天真。箭既离弦。无返回势。所以道。菩提无实相。亦无非菩提。平生用处。力在腕头。皇恩佛恩。一时报毕。试问诸人。大功不宰一句。作么生道。良久云。天高群象正。海阔百川朝。
　　乾龙节云。权实齐喝。头头摩竭真机。照用双行。处处普光明殿。丝毫不异。如风行空。表里洞融。似日普照。正当恁么时。见得彻。信得及。心无所生。法无所住。总无边剎海。为我皇宫。尽万世古今。为我皇寿。蛮夷华夏。自然车书混同。鸾凤辇舆。初无远迩之隔。且报恩一句。作么生道。万方歌有道。四海乐无为。
　　世尊不说一个字。大藏小藏从此出。达磨九年面壁来。得皮得髓分优劣。既无神通变化。岂有东涌西没。直下针眼里觑破。不妨大众前雪屈。灵山指月。虚空钉橛。曹溪话月。窟笼着榍。让和尚磨砖作镜。马大师即心是佛。实语当忏悔。弄巧翻成拙。冷处着一把火。临危切忌饶舌。选甚德山棒临济喝。明中坐舌头。暗里抽横骨。当知此事。自然超越。心不在内不在外。法无可传无可说。心法双忘性即真。渴若吃盐加得渴。君不见。古人有言兮。从上诸圣。还达真正理也无。答云达。会么。阿剌剌阿剌剌。

　　石庵玿和尚语　　　　嗣蒙庵岳
　　上堂

　　鹊既鸣鹊鹊。鸦则鸣鸦鸦。禾山四打鼓。赵州三吃茶。春来花处处。云散月家家。达磨当年无板齿。祇应特地过流沙。
　　祈雨云。五五二十五。乖龙不为雨。沙石欲生烟。稻麻将槁死。山僧有个七字顶轮王陁罗尼。能破龙宫。开蛰户。斥雷师。驱电母。布慈云而洒甘露。
　　唵苏噜[口*悉]哩苏噜。
　　入新僧堂。举黄龙南和尚。同隆庆闲禅师。看僧堂。龙云。好僧堂么。庆云。好僧堂。龙云。好在什么处。庆云。一梁一柱。龙云。此未是好处。庆云。和尚又作么生。龙云。这一柱得恁么么圆。那一枋得恁么匾。庆云。人天善知识。须是和尚始得。遂同出僧堂外。龙云。适来恁么。且道。是肯你。是不肯你。庆云。若与么。又何曾得安乐来。
　　师云。黄龙父慈。隆庆子孝。直得龙吟雾起。虎啸风生。如水入乳。水乳和同。也不妨奇特。若是检点将来。总未得剿绝。白云与么道。为复是肯伊。不肯伊。诸人还会么。若会去。也不谩向明窗下。安排上座。若也不会。三条椽下。六尺单前。竖起脊梁。各自讨个安乐处。始得。
　　谢李深卿陈仲龄。云。昔在东溪日。花开叶落时。几拟以黄金。铸作锺子期。师云。古人恁么道。大似焦桐挂壁。罕遇知音。白云今日。幸遇二居士到来。正值六合无风。万籁俱息。不免再理朱弦。试弹一曲。横按拄杖云。诸人还闻么。闻即不无。且道。是何曲调。卓拄杖云。太古希声无限意。知音知后更谁知。
　　葛教授请追荐。云。云山偶尔遭颠。臂痛不可胜言。府教挥金辨供。殷勤咨请谈禅。禅禅。不在拈槌竖拂。亦非作用周旋。不在扬眉瞬目。亦非文字语言。祇据现成公案。自然七方八圆。在云门得之。则曰一句三句。在法眼得之。则曰惟心法门。在沩仰得之。则曰父慈子孝。在临济得之。则曰三要三玄。在曹洞得之。则有偏正回互。在天下老和尚得之。则有问答机缘。在云山得之。则全提正令於人天之上。在府教学士得之。则致吾君於尧舜之前。在现前大众得之。则随宜应用。在太孺人黄氏得之。则生於忉利诸天。禅禅。绵绵密密。密密绵绵。渡水胡僧无膝裤。东村王老屋头穿。拈来一一中的。不妨似箭离弦。脱或踌躇拟议。迢迢十万八千。
　　语是谤。寂是诳。不语不寂。转增虚妄。喝一喝云。春风吹落桃李花。淡烟疎雨笼青嶂。
　　谢幽岩和尚云。向来云岫访雷峰。朔风吹雪落长松。今日雷峰访云岫。无限春光满岩窦。机锋互换主宾分。八两元来重半斤。然虽如是。且如宾主。作么生分。莫是宾则全宾。主则全主么。错。莫是全主是宾。全宾是主么。错。直饶不落宾主也错。错错。明眼衲僧休卜度。云散水流。鸟啼花落。可庵若更少留。云山不至寂寞。
　　受鼓山请。辞众云。垦土诛茆作佛宫。栽田博饭与君同。梦中十载因缘尽。又拄乌藤过别峰。临岐一句如何说。此去平分江上月。千里同风事宛然。云山虽别何曾别。别不别。鹭鸶飞入寒江雪。乍远众慈。伏惟珍重。
　　在白云。受鼓山请。拈帖示众云。山僧十有余年。坐在乱云堆里。真个如一片顽石相似。摇撼也摇撼不得。拈掇也拈掇不得。提起帖云。今日因什么。被这些个点着便动。岂不见道。兵随印转。将逐符行。
　　拈疏示众云。与么文彩。甚生标格。直下承当。迥超言默。且道。是个什么。得与么奇特。青山不锁长飞势。沧海合知来处高。
　　升座。僧问。坐断云山事已彰。可怜云水自茫茫。今日石门通一线。端然衣锦便还乡。还乡一曲作么生唱。师云。罕遇知音。僧云。争奈鼻头绳子。犹属他人在。师云。你且道。他是阿谁。僧云。他也不识。师云。依俙越国。彷佛杨州。僧云。祇如未跨石门一句。作么生道。师云。百杂碎了也。僧云。已跨石门一句。又作么生。师云。依旧却浑仑。僧云。直得大顶峰点头。鼓屴崱震动。师云。未为分外。僧云。祇今晏国师。抚掌呵呵大笑云。幸得与老师相见去也。师云。不是冤家不聚头。僧礼拜。师云。放汝三十棒　师乃云。山野行年。甫及耳顺。百丑千拙。怕出人前。以故岩栖谷隐。火种刀耕。自以为得计。而禅和家。一个个论量卜度道。石庵老汉。大似秤锤落井。何日是出头时。山僧闻之。鼻孔里嘻嘻地冷笑。且道。笑个什么。聻。岂不见古人道。如今是甚时节出头来。又道。布袋里盛锥子。不出头者是好手。诚哉是言。今日无端蓦然地。被鼓山一行专使到来。大丞相旨命严重。难以固辞。也祇得顺水张帆。更加橹棹。直上大顶峰去也。汝等禅和家。又作么生论量。又且如何卜度。喝一喝云。休卜度。世间那有杨州鹤。一身与世等委蛇。万事随缘即安乐。无意来时却宛然。有心用处还应错。错错错。莫莫莫。近日秋林多叶落。铁牛飞过洞庭湖。西山走入滕王阁。卓拄杖　复举。雪窦明觉禅师。在洞庭受雪窦请。众檀越与专使。喧争不已。明觉升座告众云。住翠峰好。住雪窦好。于时一众皆云。住雪窦好。
　　师云。明觉老人。老老大大。主人公在什么处。去住却问他人。山僧今日这里。也无檀越与专使喧争。自家直是一刀两段。更不周由。为什么如此。一拳拳到黄鹤楼。一踢踢翻鹦鹉洲。玉麟掣断黄金锁。大丈夫儿得自由。卓拄杖。

　　小参

　　郑少梅提宫。结冷淘会请。云。今日一会。亦非小缘。僧俗交参。人天普集。直得山河大地。示现本光。水鸟树林。咸提妙唱。一一七穿八穴。明明百匝千重。若也直下荐得去。不论比丘比丘尼优婆塞优婆夷。顿证阿耨多罗三[苹-步+豸]三菩提。便乃古释迦不先。今弥勒不后。其或未然。石庵不免向灸疮盘上更着艾燋去也。庞居士一口吸尽西江水。凸出眼睛。胡钉铰一椎钉得虚空。未为好手。紫胡要打刘铁磨。虽然据令。未免倚势欺人。赵州勘破台山婆。当面蹉过者如麻似粟。如今总好一状领过。个中休辨誵讹。没誵讹。会也么。湖南人卖上面。福建人吃冷淘。卓拄杖一下云。白云拄杖却饱。寒山抚掌呵呵。为什么如此。岂不见。甘贽行者设粥。为狸奴白牯念摩诃。更有南泉潦倒。无端打破粥锅。喝一喝云。恁么说话。哂我者少。笑我者多。卓拄杖。
　　施主散藏请。僧问。一法若有。毗卢堕在凡夫。万法若无。普贤失其境界。去此二途。如何是独脱一句。师云。乌龟倒上树。僧云。莫祇这便是也无。师云。是着即错。僧云。祇如僧问投子。一大藏教。还有奇特事也无。子云有。僧云如何是奇特事。子云演出大藏教。意旨如何。师云。文不加点。僧云。且如死心又道。演入大藏教。又作么生。师云。无孔铁锤重下楔。僧礼拜　师乃云。一法若有。毗卢堕在凡夫。万法若无。普贤失其境界。去此二途。道得独脱一句。未为奇特。且作么生是奇特底事。若也会去。一大藏教。总在里许。若也未会。一大藏教。亦在里许。岂不见。僧问投子。一大藏教。还有奇特事也无。子云有。僧问。如何是奇特事。子云。演出大藏教。
　　后来死心又道。投子祇知其一。不知其二。若有问如何是奇特事。却向道。演入大藏教。诸人者。一人演出。一人演入。还有得失优劣也无。还会么。会则事同一家。不会万别千差。所以道。百川异流。同归於海。万途差别。皆入此宗。此宗奇特。当阳显赫。佛及众生。皆承恩力。释迦老子。承此恩力。於灵山三百余会。演说五千四十八卷。权实半满。顿渐偏圆。大喻三千。小喻八百。法门重迭。如云起於长空。行解分披。似花铺於锦上。由是苏岩居士。承此恩力。於尘劳界内。正念现前。发难遭想。披阅此五千四十八卷。一句一偈。字义一一炳然。理事一一明白。今日今时。承此恩力。远诣云山兰若。以檀波罗蜜。营办香积。供佛及僧。而白云山僧。承此恩力。登此莲华狮子之座。说法一时。为其忏散。还恩。恩无不满。赛愿。愿无不圆。回烦恼为菩提。回无明为大智。改禾茎为粟柄。易短寿作长年。
　　遂拈起拂子云。这拂子。承此恩力。上至非非想天。下至金轮水际。东西南北。上下四维。於其中间。作无边无量广大佛事。赞扬如上所作功德不可思议。诸人还信得及么。若信得及。方知释迦老子也与么。苏岩居士也与么。白云山僧也与么。拂子也与么。拂子穿过释迦老子。释迦老子穿过苏岩居士。苏岩居士穿过白云山僧。白云山僧穿过拂子。正当恁么时。唤作释迦老子耶。唤作苏岩居士耶。唤作白云山僧耶。唤作拂子耶。喝一喝云。拂子还他拂子。释迦还他释迦。居士还他居士。白云还他白云。如是。则拂子自拂子。释迦自释迦。居士自居士。白云自白云。正当恁么时。毕竟功归何所。苏岩居士还相委悉么。黄卷何须更遮眼。灵龟此去伴长生。以拂子击禅床。

　　华藏退庵先和尚语　　　　嗣育王无示

　　师在福州大乘。受信州章法请。辞众上堂云。有去有来。有聚有散。古今流动。南北异驰。此世间法。无去无来。无聚无散。融三世於当念。括大千於一尘。此出世法。
　　若是衲僧家。又且不然。朝到西天。暮归唐土。向大食国里。吃粥吃饭。新罗国里。东行西行。盖是寻常。不为分外。虽然。浆水钱即且置。草鞋钱教谁出。喝一喝云。乍远众慈。伏惟珍重。
　　入院云。若据此事。通上彻下。亘古亘今。乾坤不能包裹。寒暑不能迁变。语言不能表显。数量不能该括。所以不欲向声前句后。鼓弄唇舌。只有这拄杖子。却得个善巧方便。遂卓一下云。瘥病不假驴驮药。
　　有时放行。即枯木生花。氷河起焰。有时把定。即百川绝流。千林无叶。有时把定即是放行。放行即是把定。枯者任他枯。荣者任他荣。此三句中。有随波逐浪。有截断众流。有函盖乾坤。且道。山僧平常用什么句为人。若也定当得出。许伊具择法眼。若定当不得。行到水穷处。坐看云起时。
　　钟鸣鼓响。问答交驰。水绿山青。觌体全露。禅和家。闻人恁么举着。便道多少现成。殊不知。针眼鱼吞却嘉州大像。却向北斗里藏身。今日若有傍不肯底。出来掀倒禅床。也许伊具一只眼。若无。山僧今日一场罪过。
　　举四祖大师云。百千法门。同归方寸。河沙妙德。总在心源。师云。大小大祖师。只知渡水。不觉腰深。山僧即不然。遂拈起拄杖云。百千法门。河沙妙德。尽在拄杖头上。若也直下见得。便向祖师顶[宁*页]上行。其或未然。却听拄杖子。重为诸人说破。卓拄杖。下座。
　　言语道断。寻行数墨者罕穷其端。离见超情。摘叶寻枝者难求其本。所以六情才动。万法摐然。一念亡机。太虚绝点。诸佛如来於中亲证。六道众生於中往来。十方虚空於中发现。山河大地於中成形。且道。这拄杖还在其中也无。日月不到处。特地好乾坤。
　　祖师会云。昔日世尊。於灵山会上。拈花示众。迦叶破颜。世尊道。吾有正法眼藏。分付摩诃大迦叶。及乎达磨西来。子子孙孙。递相印证。临济下喝。德山行棒。俱胝竖指。秘魔擎叉。以至道吾舞笏。雪峰辊球。大似聋人听哑子说话。有什么分晓。所以古人道。从上来宗门中事。未曾有一人举着。既然如是。且道。许多老汉。成得什么边事。良久云。不睹云中雁。焉知沙塞寒。
　　诸人白日。见山见水。楼台高下。人畜骈阗。一见便见。更无凝滞。及乎竖起拳头。拈起拂子。问伊作么生。便乃不知下落。且道。誵讹在什么处。良久云。睦州道底。
　　马祖升堂。百丈卷席。且从诸人指东画西。二祖三拜。依位而立。你道。意在什么处。直饶十分会得。更有向上一窍在。咦。
　　传经云。当阳有路。不隔丝毫。直下承当。岂容拟议。向千圣顶[宁*页]上横行。於万化纷纭中坐断。具烁迦罗眼者觑不见。有通天耳者听不闻。四音八辩说不得。三玄五位分不开。若也放过一着。随机应变。遇缘即宗。有渐有顿。有开有遮。且道。一大藏教。从何而来。苏卢悉利萨婆诃。
　　十二时中。山河大地。草木丛林。为汝诸人。宣扬法要。发明大事。其来已久。若能眼似眉毛。窥觑得透。心如木石。餐采得入。便知水流花发。常转无尽法轮。禽飞兽走。普现色身三昧。且道。瞿昙四十九年。又更说个什么。良久云。一字入公门。九牛车不出。
　　水陆请升座。云。以一粒米而为饮食。以一尘毛而为供具。以一草叶而为香花。以一滴油而为灯烛。是则名为微细供养。以大地为饮食。以万物为供具。以须弥为香花。以海水为灯油。是则名为广大供养。以禅悦为饮食。以道品为供具。以戒定为香花。以智慧为灯烛。是则名为真法供养。若是衲僧家。吞栗棘蓬。咬铁酸[酉*舀]。餐金牛饭。吃赵州茶。且道。是什么供养。若向这里。擘得线路。知得下落。微细供养即广大供养。广大供养即法供养。即三而一。即一而三。一切诸佛。受此供养。永住世间。不入涅盘。一切菩萨。受此供养。坐菩提树。成等正觉。一切声闻。受此供养。不入正位。回趣大乘。一切人天。受此供养。发菩提心。修菩萨行。地狱众生。受此供养。速离苦趣。生诸佛前。今辰斋主。受此供养。亲承如来摩顶受记。不历僧祇。获证法身。山僧拂子。受此供养。有何利益。良久云。到头霜夜月。任运落前溪。
　　施主请云。此事。若是得底人。周旋往返。不离大方。譬如鱼龙受用海水。亦如飞鸟出没太虚。初无片时离於空水。向这里。觅生死去来。圣凡染净。是非取舍。了不可得。所以道。无常生死法。与我不相干。山僧恁么说话。忽被明眼人觑破。一场漏逗。何故。夜行人只贪明月。不觉和衣渡水寒。
　　谢知事头首云。珍裘非一狐之腋。大厦非一木之枝。太山。非岩峦无以增其高。沧溟。非川谷无以成其大。是以普贤鼓棹。妙德扬帆。互作主宾。交为肘臂。且道。班劳册勋。谁当其最。良久云。路遥知马力。岁久辨人心。
　　上元云。九重城里。灯烛烧空。歌管揭地。时人只向闹中过却。千山尽头。尘迹不到。松桧阴森。僧家但觅静处安身。虽然志趣不同。要且但是徐六担板。若是夜半骑牛穿市井。手携席帽出长安底。终不向那边着到。何故。他家自有眠云志。芦管横吹宇宙分。
　　四月八日云。佛法无人说。虽慧莫能了。既已击鼓升堂。大众齐集。今正是时。不可放过。要知么。昨日是春。今朝是夏。三十年后。莫道华藏不曾说破。若作时节因缘会。即眉须堕落。
　　上元云。诸人各有自己一段光明。周徧法界。交光相罗。如宝丝网。无坏无杂。既然如是。云门因什么道。人人尽有光明在。看时不见暗昏昏。大似压良为贱。以己方人。只如夜来乡坊城邑。百千灯明。互相照耀。且道。与自己光明。是同是别。若也道得。许伊亲见灯明如来。若道不得。东家点灯。西家暗坐。
　　小林三拜得吾髓。鹫岭拈花一笑新。莫谓藏身无影迹。月明照见夜行人。
　　腊八日云。二千年前。大觉世尊。适丁今日明星现时。於菩提树下。成等正觉。普观法界一切众生。乃至山河大地草木丛林。悉皆成佛。遂拈拄杖云。既然如是。且道。这拄杖子。成什么佛。住何国土。说何等法。乃卓三下云。三转法轮於大千。其轮本来常清净。若能奉持速取证。又卓一下云。急急如律令。
　　十二月初一。岁事将周毕。腊月火烧山。旱雷轰霹雳。瞌睡师僧惊觉来。三九依前二十七。参。

　　小参

　　若据此事。直是顶门具眼底看不见。有通天耳底听不闻。若是个识机宜。别休咎底。岂更向胡饼里呷汁。指头上觅月。便好悬崖撒手。全身放下。把从前许多向上向下。玄言妙句。是佛是祖。一时转向自己背后。直教三世诸佛。仰望不及。天魔外道。窥觑不见。方有少分相应。若更有丝毫许佛法。可作解会。却被他知见网罗。一时[(ㄇ@(企-止))/卓]却。历劫终身。无有活脱之期。只是随人语言。搏量捉摸。见人道此事不容拟议。便於一切见闻境界。语言机境。都不餐采。打净洁球。见人道此事本来成现。便道见山但唤作山。见水但唤作水。饥来吃饭。困来打眠。见人道有时恁么。有时不恁么。便道拈一枝草为丈六金身也得。拈丈六金身为一枝草也得。元来只是依草附木。傍人门户。若夺却手中杖子。一步也行不得。何故如此。为他脚跟下线子未断。顶门上窍子未开。於自己分上。全无些子自由。所以於[雨/只]明[雨/只]暗时。摆拨不开。即自无出身之路。於同生同死时。入作不得。即为凡圣情量所拘。既然如是。忽若正令全提。十方坐断。又且如何透得。昨夜三更过铁门。
　　年穷岁尽。寺舍冷落。无可殷懃。也拟牵挽些子新鲜葛藤。呈似大众。直是措置未就。何故。若是拈槌竖拂。瞬目扬眉。激扬今古。辨论誵讹。从上老宿。莫不如是。大似嚼了甘蔗。淋过死灰。有什么滋味。若是建立门庭。起模画样。破二作三。将无为有。又似无风起浪。好肉剜疮。若是说心说性。说因说果。说顿说渐。说开说遮。黄面老子。四十九年。一时道了也。是以向这里。东拏西抉。涝漉不上。如贼入空屋相似。未免向诸人面前。口似匾担。虽然。又不可只恁么休去。岂不见云门大师道。若是得底人。道火何曾烧着口。要知么。夏热冬寒。山青水绿。天高地厚。月白风清。一时为诸人八字打开了也。又恐有般底道是平实商量。不免更为伊。拈出金刚圈栗棘蓬。胡张三黑李四。朝到西天。暮归唐土。便乃点头咽唾道。却较些子。者拄杖子。路见不平。[跳-兆+孛]跳出来。一时赶散。且道。如何判断即是。青山只解磨今古。流水何曾洗是非。

　　混源密和尚语　　　　嗣晦庵光状元
　　上堂

　　云山漠漠。乔木阴森。古屋耽耽。丛林阒寂。混源於此。栽荆棘。布蒺藜。札硬寨。谁敢觑着。忽有人。进得步。转得身。出得气。酽茶三五碗。意在镢头边。其或未然。青尖路崄瞰空碧。莫谓公公不道来。
　　结夏云。以大圆觉。为我伽蓝。善财特地向南参。身心安居。平等性智。三世如来未瞥地。过去已灭。未来未至。堪笑维摩谈不二。喝云。有利无利。不离行市。
　　一二三四五。金木水火土。拾得语寒山。丰干骑老虎。报君知。莫莽卤。从来保福四谩人。不似禾山解打鼓。
　　举五祖和尚云。秋云秋水两依依。塞雁声声度翠微。多在洞庭青草岸。楚天空阔不知归。
　　师云。五祖个老翁。从来多指注。不是不知归。忘却来时路。
　　连绵雨不晴。谷子多损失。二麦未入泥。忧心常惕惕。来岁不饥荒。未敢相委悉。启告梵天。帝释天。玉皇大帝天。且放日头出。
　　晷运推移。日南长至。伏惟首座大众。起居轻利。石笋抽条。泥牛脱鼻。三门头石师子。齩杀南山白额虫即且置。且道。竹山点头。青尖肯首。竟谈何事。相骂饶你插觜。相唾饶你泼水。
　　春日晴。黄莺鸣。更听断崖流水声。青山迭翠。款步作程。归来烟岛有谁争。且道。归来一句。如何语会。曲肱权作枕。卧听夕阳钟。
　　即心即佛。非心非佛。不是心不是佛不是物。半夜虚空揣出骨。十分描摸画难成。试问诸人是何物。阿呵呵。咄咄咄。拶倒门前大案山。搏风放出辽天鹘。
　　拈拄杖示众云。还见么。若唤这个作拄杖。则瞎却汝眼。山河大地。明暗色空欺汝去。复卓一下云。还闻么。若唤这个作声。则塞却汝耳。鸡啼犬吹。鹊噪鸦鸣谩汝去。既不唤作拄杖。又不唤作声。毕竟唤作什么。箭穿红日影。须是射雕人。
　　元宵云。现在佛。未来佛。过去灯明佛。臂长衫袖短。星宿光。日月光。本光瑞如此。依旧黑漫漫。我此一灯。传百千万亿灯。光光相照。互相摄入。还见有灯明佛么。这里明得。拽占波国。与新罗国斗额。其或未然。黑地撞着露柱。莫言不道。
　　剎说众生说。三世一切说。常说炽然说无闲歇。如是则蝉噪长林。蛩吟古砌。猿啼岳麓。鱼跃深渊。半帆明月载新秋。物物头头俱透脱。便恁么去。止宿草庵。且居门外。何故。鹤有九皋难翥翼。马无千里谩追风。
　　释迦老子。洎诸圣师。所说经律论。乃戒定慧。总持之门。三藏五乘。四时八教。不消道个钵啰娘切脚。更说什么张僧迦胡达磨。鼻孔一时穿却。然虽恁么。且道。钵啰娘切得什么字。还委悉么。若未委悉。混源今日不惜口业。为你诸人说破。便下座。
　　学道人。见有如无。得之若失。诸佛菩萨。畜生驴马。浑无有异。菩提涅盘。业障烦恼。等无差别。若人与么见得。则生身入地狱。受无量苦。何故。谤斯经故。获罪如是。
　　记得达磨祖师。在少林时。有一则公案。流落丛林。七八百年。诸方未曾道着。今日混源不惜口业。与你诸人说破。切须记取。良久云。若到诸方。不得错举。
　　一身浪宕无拘捡。闹市门头恣意游。汉地不收秦不管。不风流处也风流。健则坐困则休。信任从教雪满头。寄语宣和政和元和佛陀。张僧伽李达磨。老耽孔丘。照顾沩山水牯牛。
　　僧问。如何是学人得力句。师云。你为什么问别人。进云。如何是学人转身句。师云。十字街头。进云。如何是学人亲切句。师云。脚跟下荐取　复拈拄杖云。拄杖子。竖穷三际。横亘十方。圣不可知。凡莫能测。天堂地狱。镬汤炉炭。诸佛菩萨。畜生驴马。俱是假名。卓拄杖一下云。一时百杂碎了也。只这拄杖子。又且如何。诬人之罪。以罪加之。
　　召大众云。鼓未鸣。诸人未出僧堂前已前。一时成现。头正尾正。更来这里。叉手并足。伏听处分。讨什么碗。蓦拈拄杖下座。大众一时走散。
　　师住净慈。淳照十一年。十二月初十日。恭奉　圣旨。就本寺开堂。谢　恩毕。判府安抚徽猷度疏。师提起示众云。岂弟张夫子。遗我径寸璧。中有数个字。字字无人识。莫有识者么。试道看。宣蔬了。
　　指法座。此座高广。吾不能升。舍利弗可煞小胆。臣僧昙密。常升此座。为国开堂。今日何须特地作礼。既不作礼。如何话会。须弥灯王如来。照顾踏着你鼻孔。
　　便登座。祝香。问答罢　师乃云。至理亡言。灵机绝待。纤尘不透。如隔关山。一线才通。千差得路。不是情中法。莫生种种心。诸佛证而不知。群迷用而不觉。大包天地。细入邻虚。於一毫端。现宝王剎。坐微尘里。转大法轮。是谓无尽藏大解脱门。无尽藏总持门。无尽藏功德聚。无尽藏福寿海。言言玉转珠回。句句斩钉截铁。把住也。圣凡路绝。佛祖乞命。天下衲僧。亡锋结舌。放行也。满天和气。枯木生春。野老讴歌。渔人鼓腹。不把住不放行。一句作么生道。四海浪平龙睡稳。九天云静鹤飞高。
　　(叙谢毕)　复举。太宗皇帝。尝梦神人报云。请陛下发菩提心。皇帝早朝。宣问左右街曰。菩提心作么生发。左右街无对。
　　后来雪窦和尚道。实谓今古罕闻。
　　臣僧昙密。辄成一颂。菩提妙心作么发。日应万机元不差。回首瞥然轻觑着。大千沙界是皇家。
　　久立众慈。伏惟珍重。
　　诸佛出世。打劫杀人。祖师西来。吹风放火。古今善知识。佛口蛇心。天下衲僧。自投笼槛。莫有天然气槩。特达丈夫。为宗门出一只手。主张佛法者么。良久云。设有。也斩为三段。
　　大慧禅师忌日拈香。咄。这花木瓜。苦涩无以加。蓦然嚼得碎。清风生齿牙。种性恶不堪夸。杨岐老驴三只脚。蹋人无数满天涯。
　　湖山迭乱青。湖水漾虚碧。断岸蓼花红。疎林秋露滴。良哉观世音。处处失弥勒。
　　到万寿上堂。道人相见。岂可徒然。举一则语。有陷虎深机。说两句话。破古人窠窟。纤尘不立。不啻如铁壁银山。倒岳倾湫。未尝动着毫末许。笑瞿昙拈花拙丑。恨黄檗行棒无辜。说脱空。起临济宗风。断命根。续杨岐正派。卷舒自在。纵夺临时。掀翻佛眼葛藤窠。大坐当轩全正令。敢问大众。作么生是全提底正令。平生不识先生面。不得一听乌夜啼。

　　颂古
　　居一切时。不起妄念　清净行者。不入涅盘

　　塞北平沙阔。黄河衮底流。征帆才及岸。蛮狄一时收。
　　汲水僧归林下寺。待船人立渡头沙。澄江渺渺烟波窄。云静一天星斗斜。

　　数珠

　　百八摩尼颗颗圆。辽天鼻孔一时穿。恒河沙数佛菩萨。日日呼来跳一圈。

　　空叟印禅师语　　　　嗣佛照

　　上堂。大道坦然。离名离相。刬除则失旨。建立则乖宗。从上佛祖。古往今来善知识。显大机彰大用。尽是关空锁梦。过犯迷天。印上座。打破面皮。还免得么。良久。拍蝇床云。不入惊人浪。难逢称意鱼。
　　举罗山初入院上堂。才揽衣就座。便起去。却回首云。未识者近前来。有僧出礼拜。山云。也大苦。僧礼拜起云。某甲咨和尚。山便喝出。
　　师云。要识罗山么。用尽自己心。笑破他人口。要识这僧么。乞火和烟得。担泉带月归。
　　二由一有。一亦莫守。平地上死人无数。一心不生。万法无咎。屎窖里头出头没。孤迥迥峭巍巍。花须连夜发。莫待晓风吹。
　　春山青。春水绿。春风包裹无纤粟。目前事。量外机。东村王老暗攒眉。暗攒眉。独脚山魈舞柘枝。
　　举丹霞参忠国师。才展坐具。国师云。不用不用。霞退身三步。国师云。如是如是。霞进前三步。国师云。不是不是。霞绕禅床一匝出去。国师云。去圣时遥。人多懈怠。三十年后。觅遮汉也难得。
　　师云。不用不用。千圣不共。如是如是。蝮蝎蛇虺。不是不是。彻骨彻髓。进前退后绕禅床。掣电之机落二三。
　　铁昆仑儿吃一颠。南海波斯舞不彻。夜半失却拦腰帛。笑倒东村王大伯。拍禅床一下。下座。
　　通身画锦赤骨力。卖扇老婆手遮日。无手人。一拳是一拳。无足汉。一踢是一踢。阿呵呵。九九元来八十一。
　　平如镜。崄如崖。拟即失。动即乖。不拟不动自缠缚。别有生机掘地埋。喝一喝云。云门亲见陈蒲鞋。
　　请少林再立僧。多子塔前。风行草偃。育王门下。正令重行。掀翻旧日规模。从教佛祖乞命。不是第一句。亦非格外机。寸钉才入木。遍界火星飞。
　　龙吟雾起。虎啸风生。水长船高。泥多佛大。因什么。春力不到处。枯木亦开花。良久云。收得安南。又忧塞北。
　　举南泉示众。道非物外。物外非道。赵州出问。如何是物外道。南泉拽拄杖便打。赵州接住拄杖云。莫打某甲。他后错打人去在。南泉云。龙蛇易辨。衲子难谩。便归方丈。
　　师云。避得迅雷。重遭霹雳。
　　病起云。即虚空体是病。森罗万象是药。谓之药病相治。直得虚空消殒。万象平沈。亦未是勿药时节。良久云。丧却毗耶离。无人解看箭。
　　蓬莱开受请。花未拈时。凭谁着眼。破颜笑后。已错流通。从兹接响承虚。致见麻缠纸裹。若非本色汉。难起此门风。把住放行。天旋地转。铁船不怕海涛怒。香饵端知意在龙。便请承当。毋劳谦逊。
　　举真净道。石霜云。休去歇去。是二乘寂灭之乐。云门云。一切智通无障碍。拈起扇子云。释迦老子来也。是谓学般若菩萨法喜禅悦之乐。德山棒临济喝。是谓三世诸佛慈悲喜舍之乐。除此三种外。不为乐也。
　　师云。真净老子。能知佗人之乐。不能自乐其乐。育王个里。以上刀山攀剑树为乐。以饮洋铜吞热铁为乐。莫有同此乐者么。喝一喝云。不是弄潮人。莫入洪波里。
　　举龙牙道。云居师兄。得第二句。我得第一句。
　　西院问云门。龙牙恁么道。还扶得也无。门云。须礼拜云居始得。西院云。傍观者哂。
　　师云。路见不平。拔剑相助。伤鳖如龟。必应有主。
　　范统制入山。若论宗门中事。譬如上将军临阵。韬略俱备。咳唾风生。所以临济金刚王宝剑。谁敢婴其锋。东山暗号子。鬼神莫能测。妙在建功立业。佐国安邦。然虽如是。还有向上事也无。击禅床云。回观射雕处。千里暮云平。
　　僧问。如何是截铁之言。师云。满口含霜。
　　二月十五。了无遮护。山花半红半白争开。黄莺一声两声乍语。取个眼兮耳必聋。取个耳兮目[雨/只]瞽。报慈隔。云门露。打破油瓮。失却老鼠。
　　举肇法师道。观方知彼去。去者不至方。
　　师云。观方知彼去。去者不至方。防胡城万里。其祸起萧墙。
　　拈拄杖示众云。唤作拄杖。缚杀汝。不唤作拄杖。走杀汝。卓一下云。顺风帆已挂。不肯上船来。
　　语是谤。寂是诳。不在非语非默。亦非向下向上。拈拄杖卓一下云。开甘露门。示真实相。又卓一下云。无端平地堆青嶂。
　　冬夜秉拂。大藏小藏教。诠注不及处。当甚破草鞋。四七二三祖。相传不到底。喂狗也不吃。岂况分枝列派。玷辱宗风。致使逐队随群。递相钝置。若论衲僧本分事。觑着即瞎。听着即聋。举着即烂却舌头。会得即生陷地狱。直下着得脚。挨得开。正好朝打三千。暮打八百。一向壁立万仞。土旷人稀。不免俯顺时宜。通一线路。所以道。群阴剥尽。何曾动着丝毫。一阳复生。已是全机漏泄。正当恁么时如何。野水氷生银片段。寒梅雪绽玉零星。
　　九旬禁足。造地狱因。三月安居。担枷带锁。护生须是杀。杀尽始安居。会得个中意。铁船水上浮。用尽自己心。笑破他人口。以大圆觉。为我伽蓝。身心安居。平等性智。好人不肯做。刚向屎里卧。到个里。直饶坐断圣凡踪。不居佛祖位。魔宫虎穴即处优游。在衲僧分上。了没交涉。若是蹴踏惊人底瞎驴。只於没交涉处进一步。便见灵山会上。迦叶微笑错承当。少室峰前。神光得髓未亲切。毕竟亲切一句。作么生道。良久云。夜半明星当午现。痴人犹待晓鸡啼。
　　佛照为父母忌。请升座。妙悟玄机。脚跟红线。繁兴大用。千年葛藤。还他过量汉。一刀截断。不与千圣同途。一句单提。埽荡众魔窟穴。荆棘林中。烹金琢玉。黄金殿上。撒土抛沙。回天转地峭巍巍。迈古腾今风凛凛。千峰坐断。万顷虚闲。罔极之恩一时报毕。正恁么时。且道。二位尊灵。向什么处去。还委悉么。内宫慈氏当台见。遍界全彰净法身　末后说偈云。无端净饭与摩耶。生下男儿不起家。此日难忘当日恨。一炉沈水一瓯茶。

　　颂古
　　崔禅上堂。拈拄杖云。出来打。出来打。有僧出问。崔禅聻。崔便掷下拄杖。归方丈

　　十三惯绣罗衣裳。自怜红袖闻馨香。人言此是嫁时服。含羞刺出双鸳鸯。

　　木庵永和尚语　　　　嗣懒庵

　　师住西禅升座。问答罢。乃云。万机不到。千圣攒眉。正令当行。阿谁敢拟。任是祖师出世。未免弄假像真。直指人心。如望梅林止渴。故知。声前一路。智者犹迷。言下精通。翻成漏逗。直饶有奔流渡刃之手。不犯锋铓。全机敌胜。正是衲僧门下。守营把寨。老弱残兵。堪作何用。只今莫有具冲天意气底么。良久云。金镞惯调曾百战。铁鞭多力恨无雠。

　　上堂

　　机轮转处。作者犹迷。千眼顿开。如何晓会。不见睦州和尚示众云。诸人未得个入头。须得个入头。既得个入头。不得辜负老僧。恁么说话。面皮厚多少。木庵则不然。诸人未得个入头。须得个入头。
　　住洋屿庵。升座云。经年不跨云门路。逐浪随波恁么去。而今老大复痴憨。归来且作村庵主。跨瞎驴。挝毒鼓。百战场中偃文武。从教临济拨动烟尘。沩仰互为队伍。列伍位枪旗。布三玄戈弩。不消咳嗽一声。直下一时败露。虽然如是。犹是寻常用底。且不堕时机一句。又作么生。良久云。旋斫生柴带叶烧。时挑野菜和根煮　复举。僧到鹤林敲门。林问阿谁。僧云是僧。林云。莫道是僧。佛来亦不着。
　　师云。诸禅德。鹤林虽能把定封疆。要且不会随高就下。山僧即不然。方丈门八字打开了也。僧来佛来。了无挂碍。为甚如此。家无小使。不成君子。
　　庆御书妙喜庵额。师指牌云。虎头带角人难措。石火电光休密布。中兴天子展神锋。万象之中看独露。
　　升座。问答罢。乃云。海门鼓浪拍天飞。妙喜家风孰与知。今日风云重借便。分明向上为全提。文彩未彰。消息已露。动地惊天。不容回互。云汉昭回星斗垂。谁敢抬头正眼觑　复举。五祖示众云。若人将四大海为砚。须弥为笔。向太虚。书祖师西来意。太平下座。礼伊为师。若书不得。佛法无灵验。
　　师云。诸禅德。直饶恁么。未是作家。裂开金锁玄关。看取通天手段。拈拄杖划一划云。还知么。三分入石从来妙。却使神仙暗里惊。
　　雁山枯木和尚遗书至。云。枯木生花劫外春。馨香遍界古今闻。忽然树倒归何处。猿叫千山月满船。
　　会庆圣节。升座云。世出世间称第一。谁敢当头正眼观。今日风云欣庆会。九重深处现龙颜。拈起拂子云。甚生标格。与么奇特。甚生标格。如是富贵。未离兜率降王宫。天上人间无比类。万国来朝仰圣明。南山又见添苍翠。直得龙吟丹阙。凤舞青霄。石笋抽条。木人抚掌。正与么时。莫有共乐升平底么。良久云。雕弓高挂狼烟息。恢复山河四百州。
　　至雪峰。请升座云。解语非干舌。能言不在声。非声非舌用。还家罢问程。既非干舌。又不在声。且作么生说。作么生听。说既无说。听又无听。直得雨花无路。凡圣绝踪。譬如明镜当台。绝演若逐东西之径。洪机在掌。排巨灵擘太华之峰。只这神威。阿谁敢近。天下老和尚。到这里饮气吞声。乞命有分。只今线道放开。也要大家知有。竖起拂子云。差之毫厘。失之千里。临济正法眼藏。向这瞎驴边灭却。至今三百六十骨节。八万四千毛窍。一时撒在诸人怀里。未审还辨明么。击拂子云。石火一挥天外去。时人休看月边星　复云。适来方丈老人。举僧问五祖和尚。如何是临济下事。祖云。五逆闻雷。
　　师云。五祖和尚。向蟭螟眼中。开张世界。坐断临济舌头。未审还知落处么。擘开沧海取龙吞。五逆闻雷不许闻。翻笑波心遗剑客。区区空记刻舟痕。
　　寸丝不挂。赤肉尚存。万里无云。青天犹在。直饶仰面不见天。低头不见地。鸟道绝行踪。通身无出气。犹落时人窠臼里。还知超越一路么。蓑衣箬笠从偏侧。收取丝纶归去来。
　　素面相呈。犹涉脂粉。离诸己见。堕在断常。直下喝散白云。冲开碧落。到乾元门下。不堪为走使在。还知么。精金不入炉中煅。争得光华彻底鲜。
　　中秋云。茫茫人看中秋月。徒向阎浮记时节。不智明月向人圆。已是眼中重着屑。瞎了眼。降却屑。昨夜三更转向西。惊起苍龙拗角折。
　　师在枕峰。再受黄蘗请。云。春深不放白牛闲。依旧随群入乱山。拽杷牵犁偿宿债。尾巴再露与人看。
　　受鼓山请。云。国师不跨石门句。舌头未举先分付。那堪觌面涉思惟。冲天鹞子新罗去。如斯剖露。已是敲出凤凰五色髓。击碎骊龙颔下珠。伶利汉。与么知归。脚跟下好与一札。还知么。大顶峰高。不容进步。灵源水急。谁敢停桡。直饶一喝倒流。亦乃未为奇特。莫有拨转上头关棙底么。良久云。三尺镆铘横在握。不知谁是出头人。
　　僧问。少处减些子。多处添些子时如何。师云。已是七穿八穴。进云。学人未晓其中旨。乞师方便再提撕。师云。不许夜行。投明须倒。进云。登山须到顶。入海须到底。师云。这汉今日方瞥地。僧礼拜　师乃云。少处减些多处添。白云官路贩私盐。一条性命俱抛下。不怕当初王令严。

　　秉拂

　　西禅首座寮立僧。云。不露风骨句。未举先分付。进步口喃喃。轩知大罔措。如斯剖露。已是将诸人作死马医了也。还肯么。若也肯去。大似认奴作郎。若也不肯。又是斩头觅活。到这里。合作么生话会。伶利汉。一觑觑透。何妨稳坐。若向途路经行。不消轻轻一拶。便见铁围那畔。今之学徒。这里经冬。那里过夏。大法未明。一向驰骋唇觜。夸诸己见。将谓举世无人。殊不知。性命浑在别人手里。白日业识忙忙。何时得到家。看它到家底人。开口动舌。自然去离泥水。活人眼目。何曾将实法系缀於人。又岂是心缘意解所能证悟。不见德山和尚示众云。问即有过。不问犹乖。有僧才出。德山便打。僧云。话也未问。因甚便打。德山云。待你开口。堪作什么。
　　古人具恁么手段。譬如烈焰烧空。不容眨眼。有甚近傍处。有般汉闻与么道。又却随语生解。自谓我为法王。於法自在。无你会处。无你不会处。若作如是见解。非惟蹉过德山。亦乃自昧行脚眼。
　　而今要径截会么。适来方丈老人垂示。外道问世尊。不问有言。不问无言。世尊良久。外道赞叹云。世尊大慈大悲。开我迷云。令我得入。师云。听事不真。唤钟作瓮。阿难续问世尊云。外道有何所证。而言得入。世尊云。如世良马。见鞭影而行。师云。且道。那里是见鞭影处。
　　后来雪窦和尚云。迷云既开。决定见佛。还许同参也无。若共相委。天下宗师。并为外道伴侣。若各非印证。东土衲僧。不如西天外道。
　　又大沩喆和尚云。外道怀藏至宝。世尊亲为高提。森罗万象历然。又得阿难金钟再击。四众共闻。虽然如是。大似二龙争珠。长他智者威狞。
　　师云。这两个老汉。一人具金刚眼睛。照破四天下。一人泥里洗土块。未免自救不了。若人缁素得出。未免钝置世尊。为甚如此。觌面若无青白眼。宗风那得至于今。

　　赞偈
　　六祖

　　黄梅半夜错分付。才得星儿便乱做。大庾岭头屙一堆。后代儿孙遭点污。

　　黄檗

　　生缘不在北门村。行脚何曾参百丈。梦里思归黄檗山。无端平地堆青嶂。

　　洋屿庵造水笕

　　路绕悬崖万仞头。担泉带月几时休。个中拨转通天窍。人自安闲水自流。

　　柏堂雅和尚语　　　　嗣懒庵

　　师住温州净社。开堂日。升座。问答罢。乃云。太虚挂剑。用显吾宗。凛凛神威。阿谁敢拟。伶利汉。聊闻举着。踢起便行。坐断报化佛头。直下壁立万仞。若向言中取则。句下明宗。恋窟狐狸。不消一攫。何故。此事不可以有心知。不可以无心得。不可以语言造。不可以寂默通。如击石火。似闪电光。眨得眼来。了无交涉。所以黄檗棒头打出。大愚肋下用来。有卷有舒。能区能别。可以助无为之化。可以报不报之恩。帝道与佛道遐昌。皇风共宗风永扇。直得风行草偃。水到渠成。海晏河清。渔歌樵唱。且共乐升平一句。作么生道。太平瑞气无边表。航海梯山祝圣明　复举。罗山初出世。升座。才敛衣就坐。便云珍重。又云。未会者进前来。僧出礼拜。山便喝。
　　师云。还知罗山落处么。一道直如弦。千古应无对。纵有啮镞机。髑髅成粉碎。喝一喝。
　　太守请就州衙祈雨。升座云。葛陂化杖谁为力。陶壁飞梭事有因。好是风云相际会。峥嵘头角自惊群。拈起拄杖云。还见么。复卓一下云。直得海水腾波。须弥岌[山/口/咢]。拏云擭雾。电埽雷奔。正恁么时。倾湫倒岳一句。作么生道。良久云。大海若知足。百川应倒流。

　　上堂

　　佛子住此地。即是佛受用。拈拄杖卓一下云。巩县茶瓶吃一槌。击碎饶州白瓷碗。直得憍梵钵提。不觉缩项吐舌。观音菩萨。忍俊不禁。向蚊子眼睫上。开张铺席。悬羊头卖狗肉。无星秤子秤来。恰得十二两。大愚老汉。听事不真。却将秤锤锯解。转使行市。买卖不相当。敢问诸人。作么生得恰好去。良久云。多处添些儿。少处减些子。
　　温州贡院回禄。太守请升座。荐亡殁士人。师云。百岁光阴弹指顷。万缘休处是良谋。文章盖世今何在。到了还归土一丘。便恁么信得及。生而无生。一片浮云点太清。灭而无灭。万里寒空沈晓月。个些儿佛不知。拟心栖处隔山迷。直饶不拟栖心处。犹落吾家第二机。岂不见。鲁仲尼谓曾子曰。参乎。吾道一以贯之。直下担荷得去。处生死流。骊珠独耀於沧海。踞涅盘岸。桂轮孤朗於碧天。当恁么时。生死两字。甚处安着。既无安着。便见文殊问庵提遮女云。生以何为义。女云。生以不生生为生义。殊云。如何是生以不生生为生义。女云。明知地水火风四大。未常自得有所和各。而能随其所宜。是为生义。殊云。死以何为义。女云。死以不死死为死义。殊云。如何是死以不死死为死义。女云。明知地水火风四大。未尝自得有所离散。而能随其所宜。是为死义。
　　师召大众云。生死两义。庵提遮女八字打开了也。物故诸位英贤。闻如是说。彻证无生。竖起拂子云。看看。如今尽在山僧拂子头上。示现神变。舒广长舌。同声唱言。生是死之生。死是生之死。两路坦然平。无彼亦无此。既无彼此。又无死生。毕竟向什么处去。劫火洞然毫末尽。须弥顶上任横行。
　　懒庵忌日拈香。瞎驴灭却正法眼。临济宗风始大张。的的单传至今日。绳绳不断愈光扬。有价数。没商量。无鼻孔汉。将什么闻香。
　　万机不到。千圣攒眉。一句当阳。十方坐断。直得三十三天。风飒飒地。金刚水际。涓滴不流。然后移身换步。唱二作三。杀活全提。收放有准。如镜照像。不乱光辉。似鸟飞空。不杂空色。头头历落。着着现前。不堕功勋。何拘得失。所以道。钟中无鼓响。鼓中无钟声。钟鼓不交参。句句无前后。直饶恁么。犹涉程途。瞥转机轮。如何着眼。撒手到家人不识。鹊噪鸦鸣栢树间。

　　小参

　　住温州灵岩入院。当晚云。不露风骨句。未举先分付。进步口喃喃。知君大罔措。古人尽力提持。只这些子。若也彻去。说什么悬崖峭壁。鸟道无前。信脚优游。纵横得路。便见丛林改观。滴水氷生。迈古超今。骑声盖色。全宾即主。全主即宾。照用双行。谁散觑着。且毕竟谁是知音者。雪后始知松栢操。事难方见丈夫心。
　　结夏云。去年今月正今日。北高峰前。冷泉亭畔。悬羊头卖狗肉。秤头斤两惜如玉。几多高价来相酬。尽力相酬酬不足。今年今日正今时。竹山顶上。栖风亭边。饥即餐困即眠。石头为枕草为毡。永日萧然无个事。白云深处不朝天。且道。今年底是。去年底是。若道一是一不是。见处偏枯。若道总是总不是。更买草鞋行脚。何故。不见道。闹时闹浩浩。静时静悄悄。静中之事闹中参。闹中之事静中了。直饶静闹两忘。更须当阳裂破。方能以大圆觉。为我伽蓝。身心安居。平等性智。涅盘自性。无系属故。既无系属。又何用踞菩萨乘。修寂灭行。明眼汉没窠臼。应时如风。应机如电。点着便行。拨着便转。高高峰顶立。不挂烟云。深深海底行。清波不犯。鹅珠不待护而自护。蜡人不待氷而自氷。虽然如是。且道。承谁恩力。还知么。一曲韵寒千古调。万重青嶂月来初。
　　解夏云。十方同聚会。个个学无为。此是选佛场。心空及第归。既是无为。又作么生学。既已心空。又归什么处。若是顶门眼正。未举先知。早是钝汉。更於言下争锋。有何交涉。岂不见三角和尚道。若论此事。眨上眉毛。早是蹉过了也。麻谷出众云。蹉过即且从。如何是此事。三角云。蹉过了也。麻谷掀倒禅床。三角劈脊便棒。
　　师云。提持过量事。须是过量人。所向无前。折冲万里。
　　后来雪窦道。遮二老汉。眉毛总未曾眨上。说什么此事蹉过。
　　师云。雪窦虽善搀旗夺鼓。其奈身陷重围。柏堂特为破关。与伊讨个出路。蓦拈拄杖卓一下云。向遮里透得过。可以排巨灵逞擘太华之威。慑苍龙展夺骊珠之势。随处作主。遇缘即宗。师子翻身。谁敢觑着。且俯徇时机一句。又作么生。不怜鹅护雪。且喜蜡人氷。

　　偈赞　立地佛事
　　见见之时。见非是见

　　见见之时非是见。见犹离见若为论。钱塘江上中秋后。风急潮声万马奔。

　　真觉禅师

　　德山棒下桶底脱。又被岩头轰一喝。悬崖万丈放全身。松山撑破秋空月。

　　为僧下火

　　三十三年居梦宅。而今梦破宅还空。直饶合得虚空体。未免依前在梦中。惺惺句。若为通。不惜眉毛为指踪。云间木马嘶风急。火里蝍蟟吞大虫。

　　杞上人下火

　　正杞非凡木。吾家梁栋材。如何未合抱。遽尔迅风摧。直得丛林凄怆。猿鹤悲哀。正当恁么时。一句若为裁。归根得旨凭谁委。异种灵苗火里栽。

　　白云庵主起龛

　　个是白云庵中主。常与白云为伴侣。白云影里笑翻身。满谷白云留不住。既不住。去何处。绿杨堤畔舞春风。家家门外长安路。
　　生时亦物死还空。死去生来事一同。今日死生消息断。四方八面路头通。春风荡荡。和气融融。下坡不走。快便难逢。

　　齐监税撒骨

　　得得临安过浙东。来时草草去匇匇。百年鼎鼎槐宫梦。梦破方知总是空。既总是空。遮个骨头。甚处得来。遮里彻去。方知道有生有死。善始善终。鱼龙穴下蟠根固。日月轮边气象雄。

　　续开古尊宿语要集第五
　　续刊古尊宿语要第六集　辰
　　雪堂行和尚语　　　　嗣佛眼
　　上堂

　　举玑和尚。僧侍立次。垂问云。禅以何为义。众下语。不契。僧请益。师自代云。以谤为义。大众。三世诸佛是谤。西天二十八祖是谤。唐土六祖是谤。天下老和尚是谤。诸人是谤。山僧是谤。於中还有不谤者也无。谈玄演妙河沙数。争似双峰谤得亲。
　　动则万丈悬崖。不动则当处沈埋。千重万重关锁。一锤当面击开。伎死禅和无数。依前似鸭闻雷。喝一喝。下座。
　　佛说三乘十二分教。顿渐偏圆。痴人面前。不得说梦。祖师西来。直指人心。见性成佛。临济三玄。洞山五位。痴人面前。不得说梦。山僧恁么道。还免得遭人检责也无。所以古人道。石人机似我。也解唱巴歌。汝若似石人。雪曲也应和。还有和雪曲底么。若有。唤来与老僧洗脚。
　　师入法海院。僧问。离寿宁丈室。届法海道场。如何是不动尊。师云。此去双峰一十里。僧云。未是某甲问处。师云。金刚脑后添生铁　师乃举。德山初参龙潭。问久向龙潭。及乎到来。潭又不见。龙又不现。潭云。子亲到龙潭。
　　师拈云。二古佛。总向家堂里贩杨州。不妨绵密。山僧今日乍入法海。波澄镜净。鱼龙可观。手内丝轮。故然无用。何故如此。东西南北吾皇化。玉笛横吹宇宙宽。
　　举帝释持花。入佛会中。佛问。从天得耶。曰弗也。问从人得耶。曰弗也。问从地得耶。曰弗也。问从心得耶。曰弗也。问从无因得耶。曰弗也。问毕竟从何得。释竖起拳头。
　　师拈云。车不横推。理无曲断。若是此花。佛与帝释。总不知来处。这里着得一只眼。许你与佛祖为师。
　　正宗法眼。历古昭彰。大事因缘。此时成现。迅机掣电处密密绵绵。绵绵密密中迅机掣电。更问如之若何。我面何殊佛面。
　　举僧问云门。树凋叶落时如何。门云。体露金风。
　　后来死心和尚道。大小大云门。境上缚杀。
　　后有僧问死心。树凋叶落时如何。心云。珊瑚枝枝撑着月。
　　师云。大众大小死心。句里缚杀。山僧恁么道。为复压良古人。为当别有道理。
　　解夏。拈起拄杖。问云。拄杖子。你将甚么度夏。如是三问了。却云。拄杖子。你因甚不祗对老僧。拄杖子。恰似眠梦觉起来道。长老。你老老大大。得与么不识好恶。我九十日。眉毛一时落尽了也。你更觅祗对在。山僧闻得。呵呵大笑。大众。且道山僧笑甚么。笑他眉毛落尽。
　　金乌急玉兔速。天上星兮地下木。衲僧要透祖师关。劝君拈却面前大案山。自然会得五祖把火入牛栏。
　　一不成二不是。三不定四不可。拗折弓箭。踏翻射垛。若据山僧检点。尽大地。曲录木床上老汉。一时有过。且道。过在什么处。
　　举南院问风穴。南方一棒。如何商量。穴云。作奇特商量。穴却问南院。此间一棒如何商量。院云。棒下无生忍。临机不见师。
　　忽有人问。山僧一棒如何商量。劈脊便棒。何故。见之不取。千载难忘。
　　举维摩经云。观五受阴洞达空无所起。是苦义。
　　师拈云。既五受阴洞达空无所起。诸人十二时中。行来往返。是谁之所为。若向这里着得一只眼。便请。拗折拄杖。高挂钵囊。好一员心空及第底禅客。若也未然。刀山剑树。总在诸人钵盂匙筯上。
　　通身是口。说得一半。通身是眼。用得一橛。用不到处说有余。说不到处用无尽。所以道。当用无说。当说无用。用说同时。用说不同时。诸人若也拟议。山僧在你脚底。
　　举古德道。如人担百二十斤担。从独木桥上过。不倾不侧。又不堕在涧底。当与么时。是什么人扶持得与么恰好。
　　古人。垂丝千尺。不在深潭。离钩三寸。难为作者。诸人还委悉么。幽州着脚。广州厮扑。
　　三轮清净。是名大施。内不见能施者。外不见受施人。中不见所施物。有者道。内不见能施者。是无我相。外不见受施人。是无人相。中不见所施物。是无众生受者相。若恁么商量解会。未梦见衲僧脚板底一茎毛在。岂不见。东山和尚有颂。殷懃唤子不归家。爱向门前弄土沙。每到年年三月里。满城开尽牡丹花。
　　僧忏佛请。举持势菩萨。至袈裟幢世界。穷释迦音声。不得极处。持地菩萨。接竹至梵天。量佛丈六之身不得。目连以神通至非非想天。要见如来顶相不见。
　　师云。古圣既有与么风规。诸人何不向万仞崖上放身。百尺竿头进步。直得一人人作狮子儿吼一声。壁立千仞去。岂不快哉　记得僧问荐福。古殿无佛时如何。福云。梵音何来。
　　忽有人问天宁。只向伊道。明日来。更与你庆忏一遍。
　　问一答十。问十答百。过在唇吻。十语九中。不如一默。落在鬼窟里。总不恁么。成何道理。所以石梁驾崄。灵鹊难栖。洞水涓涓。不停纤粟。正当恁么时。千钧不立锤处。如是通信。解知惭愧者。和我石牛歌。
　　举僧问赵州。狗子还有佛性也无。州云无。
　　师云。狗子佛性无。韶石不相辜。为君重决破。秋至雁[口*缶*亍]芦。
　　僧问。如何是和尚为人一句。师云。门前石塔子　师乃云。门前石塔子。八白与九紫。方道既分明。免被巡官使。
　　出队归。云冒暑入廛。如亲八热之狱。却回旧住。似登五台之山。於斯具通方眼。镬汤炉炭里。皆有坐具地分。其或不然。一滴滴水。一焰焰火。饮水人醉。向火人老。
　　从上宗门事。直是少时辈。兔子不吃窠边草。象王走入野狐队。若是少林禅。达磨自不会。为甚如此。苦瓠苦连根。甜菰甜彻蒂。
　　冬至云。晷运推移。露柱生儿。日南长至。须知惭愧。君子道长。嘉州大像。小人道消。天台石桥。伏惟知事首座大众。如龙若凤。应时纳佑。头尾相就。庆无不宜。乞枣得梨。山僧与么提唱。且道。节文在什么处。一个红心。不插两箭。
　　举大阳延和尚颂云。半夜乌鸡抱鹄卵。天明起来生老鹳。鹤毛鹰觜鹭鸶身。却共乌鸦为侣伴。高入烟楼。低飞柳岸。向晚归来子细看。依稀恰似云中雁。
　　师拈云。莫道诸人不会。只老僧也会不得。
　　透过一切机。达磨在少林九年。正是拗曲作直。透过一切境。维摩老人一默。未免堕坑落堑。应无所住而生其心。道我悟去。六祖大师。全身坐在深草里。德山入门棒。临济入门喝。雷声浩大。雨滴全无。东湖与么道。诬人之罪。全罪加之。以拄杖击禅床下座。
　　老僧有一句问诸人。第一不得作问会。有一句答此问。第一不得作答会。所以道。问问不差。答答不错。问答去来。龟毛兔角。这里着得一只眼。尽十方。都卢是个佛祖顶门。无第二机。无第二用。无第二句。有时与么。夹山老子。在百草头上。与你和泥合水。有时不与么。西河狮子。当门踞坐。但有来者一时咬杀。且道。与么即是。不与么即是。良久云。荐福眉毛都落尽。从他露柱笑呵呵。
　　开藏经云。依经解义。三世佛冤。离经一字。即同魔说。禅和家总道。眼里有筋。皮下有血。还见得古人节角处么。若也见得。魔说佛冤。千载龟鉴。其或未然。诸人今日看藏经。多他一字不得。少他一字不得。
　　若觅法。鸡足山中问迦叶。迦叶老人。已入灭二千年。诸人向什么处问。若问不得。行脚眼在什么处。若问得倒。道将一句来。拍禅床。下座。
　　端午云。庚午太岁五月五。东湖向旧灸疮盘上更着艾炷。二祖谩自觅安心法。连达磨元来不会转身句。带累百子千孙。个个错行此路。为什么如此。熟处难忘。
　　解粘去缚。拔楔抽钉。还他本分宗师。举一明三。动弦别曲。须是英灵衲子。所以道。灵锋宝剑。常露现前。亦能杀人。亦能活人。须知是杀中有活。活中有杀。杀中无活。活中无杀。杀活同时。杀活不同时。灵利汉。摆手出荆棘林。向三跳后。寒山古路。信息不通。且道。是什么人行履处。良久云。万仞峰前独足立。骊龙颔下夺明珠。

　　普说

　　若是本参中来。岂有许多般事。只为这一窍子。未曾踏着。所以省力处。却成个费力去。山僧记得。昔年到浮山游岩。过得石龙峰了。回头却望见山极顶上。有个大窍。状如鸡笼。唤作鸡笼岩。可见不可上。浮山远禅师曾垂语云。三十五个岩。你诸人。无不左穿右穴。自在登览。只有鸡笼岩。向上无门。向下无路。云不能遮。鸟不能度。你诸人。还亲到得也未。若未曾到得。三十年后。忽然失脚踏着也不定。
　　师云。你诸人。见浮山恁么道。且道。个老汉。通你个入路。不通你个入路。若通你个入路。又道向上无门。向下无路。若不通你个入路。又道。三十年后失脚踏着也未定。到这里。也须是个汉始得。如今兄弟闻山僧举个鸡笼岩事。便觉须有个解会处。必然须道。我也会得。山僧将知你只是解境。与你己躬大事。直是没交涉。
　　黄梅雨。麦秋寒。与么会。太无端。时节因缘佛性义。大都须是髑髅乾。所以道。欲识佛性义。当观时节因缘。时节若至。其理自彰。且道。现今是什么时节。佛性义。在什么处。这里具些子英俊。便可随时受用。於参学门中。是个向上行履底人。
　　记得蒙溪和尚。见马师得安乐。后住蒙溪。一日问僧。上座甚处来。僧云。定州来。溪云。定州有什么奇特事。僧云。某甲旦过彼中。只见说盐贵米贱。并无奇特事。蒙云。我这里也只恁么。只是粗粥淡饭。与禅和家随分过时。亦无奇特事。却云你会么。僧云不会。溪云。赖是你不会。你若会。洎输你一半道理。
　　晚间首座上来问。和尚今早对这僧道。输你一半道理。某甲实不会。特来请益。溪云。你既忘前失后。我又忘后失前。首座方欲下去。溪却唤住云。你下去。不得道着。如今师僧只说盐贵米贱。并不於佛法用心。你若频频举着。丧却你穷性命。也不难。诸仁者。一等是入泥入水求人。就中蒙溪老。宛尔不同。若未遇本色道伴。往往错会。只如首座请益。溪答云。你既忘前失后。我又忘后失前。蒙溪为人一着。在什么处。须知首座恁时。已是命似悬丝。当时若入得蒙溪门。说甚输一半道理。直是倒退三千。
　　近来佛法淡薄。众中兄弟。闻举古人公案。往往只么情解将去。此是参学家。大不唧[口*留]处。自己脚跟下病根。元不曾破。只为当人未有入处。纵有萤火之光。落在脚前脚后。到这里又不能挥剑。一生作个垛根汉。如急流水撑船。不离旧处。有甚共语处。所以道。譬如掷剑挥空。莫论及之不及。斯乃空轮无迹。剑刃非伤。於此忽然丧却穷性命。自然七穿八穴。有甚不成办底事业。

　　法语

　　大冶洪炉。烹金成汁。范模既备。引而注之。高广大小。唯范所成。寸无差互。既为完器。用之得地。利亦广矣。人之所以处世。择安巢之枝。求胜己之侣。亲师慕道。晓夕不敢自怠。所至弥笃。所造弥近。时节既至。咬猪狗手。向脑后毒下一槌。则卓然硕大之器。自模范中出。一生事亦可庆矣。
　　昔僧问南岳让和尚。如镜铸像。像成后。光向什么处去。让云如大德。为童子时相貌何在。僧曰。为甚不鉴照。让曰。虽然不鉴照。谩他一点不得。
　　此僧疑像既成。何以无昔日之光。如人开眼见明。合眼见暗。常情便谓。合眼并无所见。殊不知。明暗虽二。均是见境。让祖随分乘来机。着一句子。不妨明白平实。又不可一向作明白平实。解将去。方彻见谩他一点不得处。非升合语也。
　　千里之象。一丝系其足。象为之不行。万斛之舟。一石碍其底。舟为之不动。众生处处着。佛祖以无量方便引之。不过攻其所偏而已。识尽功亡。己物披露。演若达多得丧祛矣。
　　学般若菩萨。明道易。用道难。苟得其用。虽佛祖。去伊面前。亦出头不得。三交嵩和尚。在汾阳会中。看楚王城畔汝水东流语。终未契旨。同道告之曰。你何不用将去言下顿领前话。尝有偈云。得用直须用。心意莫定动。三岁狮子吼。十方绝狐踪。
　　毫厘系念。三涂业因。瞥尔情生。万劫羁锁。余初读德山示众语。至此。念目今凡夫漏心。念念生灭。何时与德山说处相应。及至自家扶持得起来。金不博金。水不洗水。当人分上。如大火聚。向上着一物不得。直下千人万人。控持伊不住。有什么傍附处。到得被学家逼拶。临机应用。目机铢两。缁素宛然。若果未具此眼目。却须勤勤退步。如鸡抱卵。要得暖气相接。时节若至。啐啄同时。既出胎壳。自然羽毛相似也。
　　杨岐栗棘蓬。学者竞欲吞之。而不知吞不得处吞之有暇矣。金刚圈。学者竞欲透之。而不知透不得处透之有暇矣。若是性燥衲子。从末上头。便有愤愤。不受人处分底志气。向未屙已前。一觑觑透。自然临机大用掀豁。如狮子游行。不求伴侣。壮士展臂。岂借他力也。予昔年极力求道。力尽神疲。大事益远。后方平生佛法身心。一时放下。一棒打不回头处。忽然识得吾家旧物。譬如宝物。箧器在手。随意而用。良可喜耳。
　　从上来事。如娑竭龙王降注大雨。非大海不能容受。如是过量事。非过量机。亦不能入作。其间宿有道机者。聊闻人指点着。如误食金刚。要令此金刚出。心乃休息。
　　西山鄙叟。曩有编蒲之念弗忘。往来松阳三十年。未尝以一言劝人留心禅门。将知此事非大根大器。将尽未来际。为期程。放尽一切人我取舍为加行。未议进向也。

　　偈颂
　　僧问南院。寒暑到时如何。院云。紫罗抹额绣裙腰。僧云。上上之机今已晓。中下之机事若何。院云。炭库里藏身

　　紫罗抹额绣腰裙。倾国风流宛胜秦。玉笛插藏人不见。夜深吹起凤楼春。

　　不二轩

　　不於三界现身意。谁谓维摩谈不二。山空昼永鸟无声。春光不在千花里。

　　访广因忻讲师。不遇

　　白云山出复山没。寒涧日西还日东。长老不归予又去。唯留萝月与松风。

　　训学徒

　　云居高庵老人。在龙门作首座。临众事。必曰须知有识者在。他日侍诲次。尝请问其说。高庵曰。平生众中立志。免沈于下愚者。尽出此语耳。岂不闻大沩警语曰。举措看他上流。慎勿随於庸鄙。广众之中。鄙者常众。识者常少。鄙者易习。识者难亲。果能自奋於其间。如一人与万人战。庸鄙之习力尽。真挺特没量汉也。
　　余从是。终身践其言。然有识者。果何人哉。学者得其旨归。行脚大事。不远而复。气胜志则为小人。志胜气则为端人正士。唯志与气齐。为得道之贤圣。有人於刚很。不受谏晓。气使之然也。公正之士。虽强之使为不善。宁死无贰。志使之然也。
　　耆婆将死。百草皆泣曰。耆婆在世。我等有用。耆婆死后。世间无识我者。此喻世间诸法。佛在世时。佛能用之。若佛灭度。诸声闻僧所不能用。
　　余未出家。将冠之年。见独居士。尝谓余曰。中无主则不正。外无正则不行。此语。宜终身践之。圣贤事业。备矣。余佩其说。在家立身。出家学道。以至中年。抚众以此。如衡石之定重轻。规矩之成方员耳。舍此。便事事失准。

　　竹庵珪和尚语　　　　嗣佛眼
　　上堂

　　真实本有之事。不可妄求。现成难信之宗。终无所得。爰自灵山付嘱。鸡足授衣。昼渡重溟。夜航一苇。皆缘上祖不了。殃及儿孙。汝等诸人。各各如初心而出家。如初心而行脚。切须自重。莫受人瞒。异时足下烟生。也怪天宁不得。
　　天宁今日。为诸人。说老婆禅去也。一切众生。是正报。山河国土。是依报。一切众生有情有血气。山河国土无情无知觉。佛言。有情无佛性。无情有佛性。有情不解说法。无情常说法。你诸人。还闻无情说法么。莫道剎说。众生说。常说炽然说无间歇。是无情说法。若恁么说。内为色身所惑。外为山河所眩。终不闻说法。诸人。要会无情说法么。静听静听。良久云。句下不知言外旨。目前迷悟隔千山。
　　师良久云。莫瞌睡。若据令而行。岂有今日。正使法堂前草深一丈。孤峰外水泄不通。犹未为分外。何故。自有佛有祖以来。不敢错误诸人一毛头许。三令五甲之后。也不得错怪人好。若是个汉。须於格外明机。肯向途中辨的。抬眸掩耳。侧掌翻身。澄源湛水而未可停舟。峻浪惊波。而岂容拟棹。但是凡情圣解。理照觉知。祖教诠量。古今通辩。一时刬削。彻底消除。自然一个个不受人瞒。岂不见道。暂时岐路。终费轮蹄。得坐披衣。向后自看。蓦拈拄杖。卓一下。喝一喝。云幽州犹自可。最苦是新罗。
　　请首座云。衲帔蒙头。下板头边。且打瞌睡。蒲团迭足。长连床上。随分挨肩。忽然露柱眼开。圣僧也须出院。切忌钉桩摇橹。更须看风使帆。各各总在其中。人人自宜照顾。且道。照顾个什么。喝一喝云。堂中宾主句。觌面没亲踈。
　　师在褒禅。受庐山东林院请。云。不动之机。往复无间。且前生死。要妙无根。还有荐得底么。荐得荐不得。是谁分上事。僧问。立地荐得时如何。师云。痴人面前。不得说梦。僧云。荐不得如何。师云。哑子吃冬瓜。僧云。荐得荐不得。毕竟是谁分上事。师云。是你分上事。僧云。便恁么去时如何。师云。出门须见路。莫比在家时。僧云好。师云吽吽　师乃云。适来上座道。荐得。荐不得。是谁分上事。山僧道。是你分上事。须恁么看始得。设使你立地荐得。我且问你。许多时向什么处去来。所以道。绝渗漏。超情离见。方得不作两橛。大众。一山南北烟霞里。两寺东西林麓间。开眼如今浑是梦。莫言真个在庐山。梦境全真。三界依梦心而住。幻机本寂。万法随幻相而生。以如梦如幻之心。了世出世间之事。是故。在此在彼。江月本自分身。出机入机。岭云初无作意。投子和尚。下绳床而立。十方世界。毫发不差。赵州老汉。拽拄杖便行。天下人摸[打-丁+索]不着。大众。到这里。且道。去则是。住则是。起云自笑褒禅老。结社人呼远法师。
　　面前一道如弦直。当门不用栽荆棘。陕府铁牛。昨夜失却尾巴。嘉州大像。不是白拈贼。赵州南石桥北。黄河九曲吞昆仑。大悲院里安弥勒。
　　正旦云。诸法不动故。万象历然故。性相常住故。我及涅盘。二皆空故。遂呵呵大笑云。新年头作恁么语话。以拄杖卓一下云。元正启祚。天地玄黄。泥捏圣僧。又添一岁。庐山五老峰。一夜不觉头白面皱。南岳三生藏。去年已是眼暗耳聋。将谓彼此接物利生。谁知如今魔强法弱。仁义尽从贫处断。世情偏向富门多。伏惟。山门监寺。首座大众。应时纳佑。各各道体万福。昨夜邻家乞新火。晓窗分与读书灯。师高声喝云。你诸人看看。眼目定动也。左神茶。右郁垒。锺馗小妹生欢喜。开门不用挂桃符。昭昭灵灵元是鬼。遂长嘘云。但愿今年蚕麦熟。罗睺罗儿竖一指。遂竖起一指云。还会么。良久云。俱胝和尚。
　　东林百不会。瞎驴随大队。鞭打不进前。步步只倒退。一日复一日。灵台转昏昧。死去入地狱。永劫终不悔。大众。为什么如此。开口见心肝。实语当忏悔。
　　喝一喝云。错。又喝一喝云。错。复喝两喝云。错错。乃大笑云。错错。东林手把断贯索。诸方鼻孔都穿却。人问如何不自穿。自己鼻头难摸[打-丁+索]。而今子细细思量。元来不是而今错。掷下拂子。下座。
　　到广因。访妙喜和尚。众请。云。师翁咬破铁酸饀。后来儿孙被他赚。如今重为振纲宗。只提一口金刚剑。可笑诸方老冻脓。口里只今无佃线。彭崎逆浪卷波澜。霹雳声中看闪电。大众。云门句里别有生机。甘蔗洲边渐入佳境。俊鹘窠里不生朦鸱。猛虎窟中更添狮子。哮吼处壁立万仞。咤呀地谁敢当头。东林老子。到这里。彼此有落节处。何故。闹市里上竿。还瞒得你诸人么。虽然如是。山僧同行在此。说一片禅。直教四六八六。锦上添花。一要塞断诸方老和尚口。二要捩转你禅和子鼻孔。你诸人。到这里。须是定省精神始得。遂卓拄杖云。金镞惯调经百战。铁鞭多力恨无雠。
　　请化主云。圣泉欲打一只铁船。与诸人下海去。请曼殊室利法王子四人。为招头。请常不轻菩萨常精进菩萨不休息菩萨二十四人。两边摇橹。请三千佛会中娄至佛子等三人。向中间打坐。老僧老大衰飒。且於末后。独自把梢。运载贪瞋痴。嫉妬憍慢悭贪謟曲。一切众生。三界二十五有。十二类生。情与无情。同登彼岸。尔时会中。有一菩萨。於大众前。唱说偈言。学道先须有悟由。还如曾斗快龙舟。虽然旧阁闲田地。一度羸来方始休。圣泉道。你道则太煞道。只道得一半。圣泉道。一度赢来未肯休。人人皆欲斗龙舟。锦标夺得兰桡在。不落诸方第二头。乃蓦拈拄杖。召大众云。大家齐着力。遂卓拄杖云。铁船三百丈。谁怕浪头高。
　　至节云。一阳生。万物萌。天本清。地常宁。四时行。万汇成。如纬经。如权衡。天心平。人心诚。日月明。鬼神警。方知天地分浊清。古今无亏盈。圣泉拄杖犹通灵。敲骨出髓。方悟从上诸圣碗鸣声。犹较芭蕉半月程。芭蕉道。你有拄杖子。我与你拄杖子。你无拄杖子。我夺你拄杖子。卓拄杖一下云。冬到寒食一百五。
　　今日许你诸人东问西问。有解问者出来。僧出拟问。师云。此去西天路。迢迢十万余。下座。
　　半夜穿针。尽十方皆成线路。你诸人为什么透不过。天明吃粥。无一丝毫不露真机。你诸人为什么拨不转。透不过处路布分明。拨不转时真机独露。大众会么。半夜梦中惊骤雨。三更枕上听秋声。
　　住鼓山。入方丈云。烈火焰中。蟭螟虫如何栖泊。大炉韛里。金刚钻烧得通红。蓦然脑后一锥。铁佛也须汗出。佛祖重新煅炼。衲僧再上钳锤。直饶千手大悲。这里如何摸[打-丁+索]。卓拄杖云。打破从教重锢鏴。休言钝铁费钳锤。以拂子。击禅床。下座。
　　雪峰回云。前日鼓山望州亭。与雪峰乌石岭。鼻孔相拄。今日雪峰象骨山。与鼓山大顶峰。眉毛相结。你诸人总在里许。眼眨眨地看了。为什么不知。若知。即辜负上座。若不知。即辜负山僧。此一语。有二负门。若人会得。於佛法中不妨有个入处。以拂子击禅床。下座。
　　病起云。天晴开水路。无事设曹司。病多谙药性。小慈妨大慈。山僧寻常口吧吧地是病。病后口挂壁上是药。以口挂壁上之药。治口吧吧之病。如今较些子。所谓药不瞑眩。厥疾不瘳。诸人也有一般病。寻常觅禅觅道学佛法。这个是病。山僧这里。总无禅道佛法与你是药。以无禅道佛法之药。治诸人觅禅觅道之病。药病相投。切须审详服食。不可乱投汤剂。似经蛊毒之乡。滴水不可沾唇。涓滴若犯。便是丧身失命。山僧又有一般病。诸人寻常上来。一言不相当。拽拄杖打出三门外。直是棒折也不放。只为山僧太煞当断不断。返招其乱。所谓小慈妨大慈。此一般病。山僧寻常自知。如今一笔勾下。更不论量。且问诸人。去却药忌一句。还有道得底么。剑为不平方出匣。药因经验始传方。卓拄杖。下座。
　　陈承事供五十三善知识请。僧问。佛眼和尚。闻风吹书合门开。乃云。无风自动。好与三十棒。意旨如何。师云。先师是邛州人　师乃云。大众。陈承事与大众。昔在华严会上相见。如今还记得么。若记不得。老禅不免与诸人说去也。蓦拈拄杖。卓一下云。尘融法界。念尽毗卢。千眼顿开。纤尘不立。游戏宝明空海。超越菩提觉场。善财入楼阁之门。重重无尽。居士供蒲塞之馔。种种庄严。以上妙饮食供养为法门。以广大愿心总持为佛事。一一摄入。一一交参。一一圆融。一一周徧。理事平等。真俗混融。凡圣同源。因果不二。直得文殊骑狮子。入普贤鼻孔里藏身。普贤骑象王。入文殊眼睛里瞌睡。释迦弥勒。掩耳偷铃。势至观音。抱赃叫屈。正当恁么时。敢问大众。是第几重法界。还道得么。重重无尽处。眼上眉毛。
　　李丞相入山庆阁。请云。隔江举手相招。横趋而去。觌面单刀直入。莫问如何。须及尽这边那边。终不起佛见法见。赫日光中。岂容眨眼。大火聚里。正要翻身。一句临机。悬崖撒手。大居士初开宝钵。宾头卢未厌尘机。高阁凌空。众必飞翔而后集。四山无路。惟得神通者来游。起大悲无缘之慈。受檀越最初之供。洗钵於灵源洞口。飞锡过大顶峰头。云散月明。水流花落。岂不见。云门问僧。光明寂照徧河沙。岂不是张拙相公语。僧云是。门云话堕也。师云。那里是这僧话堕处。鼓山道。相公说法。阇梨话堕。没量大人。只消一个。光明寂照徧河沙。衲帔蒙头闲处坐。休休莫莫。不可说。此不可说。亦不可。但愿众生却有缘。居士依前还恁么。大众。且道。恁么好。不恁么好乃高声云。话堕也。抛拄杖。下座。
　　住能仁。入院云。老龙千丈湫。晴空散飞雪。尊者诺讵罗。坐视眼眨眨。老禅来住山。梵志翻着袜。乍可刺汝眼。且要话头活。大众。话头既活。语脉便通。不疑天下老和尚舌头。便是自己放身立命处。胜热婆罗门。投身大火聚里。诺讵罗尊者。撒手万仞崖巅。一念初无古今。弹指便分新故。因缘时节。与物不差毫厘。成住坏空。随心转变自在。若谓插一茎草处。便是不劳斤斧时。则众生定业难逃。而古佛过去久矣。遂拈拄杖。喝一喝云。老禅不打鼓山鼓。送老来看雁荡山。杰阁重楼都不见。溪边茆屋两三闲。掷下拄杖。下座。
　　释迦弥勒。犹是他奴。临济德山。是何草芥。向上一路。荆棘成林。更欲翻身。堕崖落堑。总不动着。当处活埋。生机临时。翻成乱统。与你诸人。一时拈却了也。恁么也不得。不恁么也不得。恁么不恁么总不得。你诸人合作么生。良久云。穿耳胡僧葱岭去。夜行踏雪马蹄轻。
　　解夏云。悬泉千尺泻龙湫。一叶萧萧万木秋。坐看孤云行看月。更无佛法挂心头。一夏九十日。无一日不禁足安居。大众百余人。无一人不安乐快活。既无名闻利养。是非得失。搅扰心意。又无佛法知见。玄妙解会。恼乱肚肠。展脚缩脚。听渠自在自由。开口合口。从君说黄道黑。末后一句。始到牢关。坐断十方。不通凡圣。正当恁么时。忽有人问你。在什么处度夏。向他道能仁寺里得么。乃呵呵大笑云。山横石碍疑无地。路转溪斜别有村。
　　至节云。晷运推移无不动。日南长至几曾迁。应时纳佑无他事。依旧三门开两边。大众还见么。三门开两边。一句具三玄。今古应无坠。分明在目前。且道。目前事作么生。孔明庙前有古柏。枝如青铜根如石。苍皮溜雨四十围。黛色参天二千尺。但见年年是好年。岂知日日是好日。小树子傍山栽。花从叶里开。枝高攀不得。罗袖拂将来。长至令晨。伏惟知事首座大众。各各起居万福。久立众慈。伏惟珍重。
　　供千佛会请。师拈起拄杖。示大众云。三千诸佛。尽在山僧拄杖头边。放过即不可。若不放过。不免为诸人。重新煅过。卓拄杖一下。喝一喝云。尘融法界。念尽毗卢。咫尺跨於大千。剎那超於三世。过去诸如来。秤锤落井。现在诸菩萨。塞壑填沟。未来修学人。如麻似粟。大众。急着精彩。掷下拄杖云。回头拾得新罗箭。自是诸人不丈夫。

　　龟峰晦庵光禅师语　　　　嗣雪堂

　　上堂。达磨不来东土。人人鼻孔辽天。及乎选佛场开。能有几个。心空及第。若是临危不变。真大丈夫。何以。罽宾国王一刀两段。其或未然。临崖看浒眼。特地一场愁。
　　大无外。小无内。半合半开。成团成块。老胡既隔绝。衲子多违背。雪窦与么剖判。大似失钱遭罪。殊不知。筑着磕着。须教粉碎。火乱灰飞。云龙庆会。直得文殊普贤。走却座下狮象。大地山河。具足百千三昧。如今总在荐福拂子头上。若向这里会得。缺齿老胡。放憨布袋。若也不会。南山北山转增霶霈。
　　老胡教外别传。不立文字语句。觅心内外总无。达磨两手分付。大众。第一不得承虚接响。第二扫却葛藤路布。直得洋澜佐蠡。无风浪起。有句无句。如藤倚树。沩山跳入水牯队中。大食国人。在中庭作舞。诸人还知么。若知。直得大笑。笑三十年。始得。且道。笑个什么。生铁秤槌被虫蛀。
　　结夏云。十五日已前。月映天阙。珠动龙渊。十五日已后。洋澜佐蠡。无风浪起。正当十五日。不是目前机。亦非目前事。直得西河狮子。踞地哮吼。直指单传。氷消瓦解。光上座。向尽大地人。无本可据处。借雪峰项上。百二十斤铁枷。作长夏中。九十日佛事。诸人便与么去。猛虎毒蛇共住。镬汤炉炭安居。其或未然。不免循途守辙。下座。与大众。行结制人事。
　　佛佛授手。祖祖相传。咄。法出奸生。事久多变。大阐提人家男女。撞入瞎驴队里。将临济正法眼藏。一时灭却。忽有个灵利汉。暗里抽横骨。明中坐舌头。管取坐致太平。岂不见道。天上有星皆拱北。人间无水不流东。
　　数日暑气如焚。一个浑身。无处安着。思量得也是烦恼人。这个未是烦恼。更有己躬下事不明。便是烦恼。所以达磨大师烦恼。要为诸人吞却。又被咽喉小。要为诸人吐却。又被牙齿碍。取不得舍不得。烦恼九年。若不得二祖不惜性命。往往转身无路。烦恼教死。所谓祖祢不了。殃及儿孙。后来莲华峰庵主。到这里。烦恼不肯住。南岳思大。到这里烦恼不肯下山。更有临济德山。用尽自己查黎烦恼。钵杯无柄。龟峰今日。为他闲事长无明。为你诸人从头点破。卓拄杖一下云。一人脑后露腮。一人当门无齿。更有数人。鼻孔没半边。不劳再勘。你诸人。休向这里。立地瞌睡。殊不知。家中饭箩锅子。一时失却了也。你若不信。但归家点检看。
　　大众。好太无端。东海鲤鱼。吃云门一棒。忍俊不禁。连旬继月。雨似盆倾。直得须弥峰顶。洪浪拍天。无限儿郎。山上钓鱼。炉边听水。江西马大师。愤悱不甘。倩庞居士。一口吞尽。大地绝纤尘。江河绝涓滴。诸人还信得及么。若信不及。但向衣单下点检。果然乾嚗嚗地。方知道。家住海门东。扶桑最先照。
　　宗通说不通。如日被云笼。说通宗不通。似蛇入竹筒。宗亦通说亦通。杲日丽虚空。古德和光同尘。许你头正尾正。入理深谭。失却只眼了也。龟峰则不然。宗通说不通。亦不得。说通宗不通。亦不得。宗亦通说亦通。亦不得。不得亦不得。金刚眼睛十二两。衲僧手里秤头低。
　　道不在灵山。切勿求诸己。千林颠鹞风。毕竟从何起。若向这里。着得只眼。旋岚偃岳而常静。江河竞注而不流。岂不见道。千峰势到岳边尽。万派声归海上消。
　　举长庆云。撞着道伴交肩过。一生参学事毕。师云。败军之将。止宿草庵。带累多少儿孙。转身无路。殊不知。筑着磕着。头破脑裂。塞壑填沟。正是眼中添屑。若论参学事。直是天地悬殊。岂不见道。欲得不招无间业。莫谤如来正法轮。
　　正月将终。仲春未至。半合半开。好个巴鼻。眨得眼来。打落第二。遂以拂子。击绳床一下云。闪电未收。霹雳随至。蛰户俱开。为什么。龙无龙句。具择法眼。子细检点。
　　我宗无语句。亦无一法与人。岩头和尚不识好恶。向诸人顶[宁*页]上。大斧斫了手摩挲。既乃不惜性命。八字打开。因什么炉韛之所钝铁犹多。众中莫有具通方眼底衲僧。向镬汤炉炭里。救取岩头老汉。亦乃天下老宿无过。其或未然。山僧辜负诸人庶几。诸人辜负山僧太煞。

　　别峰印禅师语　　　　嗣密印

　　上堂。雷太博入山云。皂盖翩翩入翠微。机前俊鹞过多时。而今更欲形言语。只恐渊明暗皱眉。虽然如是。大海若知足。百川应倒流。
　　一句便透。这头踏着那头翻。三搭不回。东行不见西行利。直得作尽伎俩。用尽工夫。半夜立雪齐腰。终年负石舂米。为驴事未了。辛苦上下於玄沙雪峰。因劫火洞然。崎岖往来於大隋投子。以至雪床忍冻。火队藏身。吞过百千栗棘蓬。嚼破百千铁酸饀。而今从头子细看来。许多作家。当时皮下还有血么。虽然如是。八十翁翁入场屋。真诚不是小儿戏。
　　徧地残红春去也。拍天涨绿兴悠哉。道人觅甚安心法。达磨当时带不来。敢问大众。达磨既带不来。后代将何传授。卓拄杖一下云。文不加点。
　　住遂宁东禅。入院。举僧问灵云。佛未出世时如何。云竖起拂子。问。出世后如何。云亦竖起拂子。其僧不肯。后到雪峰。问。佛未出世时如何。峰竖起拂子。问。出世后如何。峰放下拂子。僧礼拜。峰便打。
　　师拈云。诸方尽道。雪峰放下拂子处。有放有收。殊不知。已是落七落八。若是东禅即不然。佛未出世时如何。劈脊便打。出世后如何。劈脊便打。为什么如此。待得余甘回齿颊。已输崖蜜十分甜。
　　六月初一。烧空赤日。十字街头。雪深一尺。扫除不暇。回避不及。冻得东村廖胡子。半夜着鞋水上立。
　　虎头带角人难措。石火电光须密布。假饶烈士荐应难。懵底如何善回互。遂喝一声云。索头已在山僧手里。放去也得。收来也得。且道。不放不收一句。作么生道。月似弯弓。少雨多风。
　　便是犹陪句。如何已涉言。须知言句外。声色不相干。且离却声色言句。如何相见。秋风吹渭水。落叶满长安。
　　散圣节。举太宗皇帝。因僧相见。帝问。近离甚处。僧云。卧云。帝云。卧云深处不朝天。因甚到此。僧无语。
　　雪窦代云。难逃至化。海印云。圣明难遇。
　　师拈云。咫尺龙颜。这僧蹉过。若非二尊宿作家。争见君臣道合。正法则不然。卧云深处不朝天。因甚到此。只对云。云从龙。风从虎。
　　举僧问云门。如何是沙门行。门云。会不得。进云。为什么会不得。门云。只守会不得。
　　师拈云。前箭射人可。后箭射人深。锺先生没后。此道少知音。
　　竖起拂子云。见么。太阳溢目。万里不挂片云。三世诸佛。历代祖师。於此只眨得眼。至於一棒一喝。一机一境。总是覆盆之下呈伎俩。还有透得底么。咄。诬人之罪。以罪加之。
　　住金山。开堂。举仁示皇帝。夜梦。神人劝发菩提心。宣左右街僧录问。菩提心。作么生发。皆无对。
　　雪窦代云。实谓古今罕闻。海印信云。莫过於此。
　　师云。至尊面前。好一场佛事。左右街蹉过。即且置。只如二老。还得直截也未。或问金山。菩提心如何发。只答云。王言如丝。其出如纶。
　　张都督生日云。净法界身。本无出没。大悲愿力。示现受生。故黄面瞿昙。从法界藏。流出正体智。正体智流出后得智。后得智流出大悲心。是以从兜率天。退入胎。住胎。出胎。出家成道。转法轮。度众生。如优昙钵花。时一现耳。
　　而少傅枢相都督相公。乘过去大悲大愿。大智大力。山川孕秀。河岳储灵。於九月二十日降诞。恩隆宸眷。庆溢民瞻。千圣之所护持。万灵之所景仰。况斯文关治道之得失。而大老为天下之重轻。敢凭佛法之缘。仰祝乔彭之寿。正当恁么时。敢问诸人。黄面瞿昙。与大丞相。如是奇特。如是殊胜。从什么处流出。诸人若识得去。则二老道不虚行。其或未然。春行万国春无迹。月满千江月不分。
　　只恁么。过犯不少。更拟摇唇鼓舌。展事投机。则千佛出世。不通忏悔。所以灵山会上。是知而故犯。曹溪门下。是知而故犯。山僧今日。不可更把髻投衙。是则是若不入水。争见长人。
　　密印忌日。拈香普示大众云。还见么。昔日哦眉山上。亲曾把断要津。今朝杨子江心。依旧不通水泄。不肯伊会佛法。只肯伊没人情。不肯伊口巴巴。只肯伊乾嚗嚗。留下千斤担。裤无口。裈无裆。聊焚一炷香。冤有头。债有主。
　　今年月。去年月。四海九州同皎洁。去年人。今年人。鼻孔依前搭上唇。只道年年人与月。一回相见一回新。或修行或供养。马师鼓起无风浪。争如此夜十分圆。人在妙峰孤顶上。
　　举赵州一日侍者报云。大王来也。州云。万福大王。侍者云。未到在。州云。又道来也。
　　师云。来也宫殿随身。去也笙歌满路。侍者白头如新。赵州倾盖如故。
　　腊八云。佛高一丈。魔高一丈。正觉山前。无风起浪。金山个里。佛魔俱丧。明星现时。且莫欺诳。无牛乳糜。有德山棒。为甚如此。真法供养。
　　慈航到。云。每遇五日一参。虽是诸方旧例。今日宗师面前。岂容乱呈懵袋。虽则恁么。不可放过。远山作眉红杏腮。嫁与春风不用媒。老婆三五少年日。也解东涂西抹来。且道。今日又作么生。逢人切忌错举。
　　举僧问睦州。一言道尽时如何。州云裂破。僧无语。
　　又问云门。一言道尽时如何。门云。老僧在你钵袋里。
　　师拈云。云门睦州二大老。美则美矣。要且未剿绝在。或有人问径山。一言道尽时如何。只向他道。省得山僧一半力。
　　裴十观察。供罗汉云。具般若种。於般若上。自见自明。有福德人。於福德上。愈修愈进。如会百川而归海。似增九仞以成山。荣华转荣华。殊胜又殊胜。此是大檀越观察分上事。於一切法。成一切智。具大人相。号正徧知。此是三世诸佛分上事。双断二障。双证二空。欲证圆觉。而未极圆觉。此是诸菩萨。分上事。知苦断集。证灭修道。以佛道声。令一切闻。此是灵山。五百十八大阿罗汉分上事。向上一路。千圣不传。学者劳形。如猿捉影。此是历代祖师。分上事。虽然如是。差别不同。而龙树祖师道。生为四种生。众为四衍众。此一法界藏。徧於彼行处。是知大檀越。与诸佛菩萨。五百罗汉。历代祖师。同一舌头。同一解脱。同一关棙。譬如瓶盘钗钏。同是一金。江河淮济。同是一水。酥酪醍醐。同是一味。若向这里会得。则圣凡平等。理事一如。众中莫有个瞒不得底。出来道。径山这里。是什么所在。说同说不同。说异说不异。正当与么时。如何排遣。卓拄杖云。青山不锁长飞势。沧海合知来处高　复颂云。雨足敛烟云。山晴开锦绣。良哉信心人。知有向上窍。携家上崔嵬。法席为宏开。五百阿罗汉。掷锡与浮杯。赴供如云集。寿山增岌岌。次男慧性开。念念皆迪吉。径山不覆藏。言外要承当。风云重际会。归去侍清光。
　　说法不劳三寸舌。参禅惜取两茎眉。玉拦干畔青青柳。最好人间二月时。诸人。莫作时节会。莫作佛法会。莫作玄妙会。莫作平常会。总不恁么。毕竟作么生会。忆昔首山曾漏泄。新妇骑驴阿家牵。
　　古德道。何似生。辽天鹘。万重云。只一突。
　　大慧师叔道。何似生。莫妄想。直饶透出古今。也是胡孙伎俩。
　　别峰晚辈。辄敢续貂。何似生。合取口。三世诸佛不知有。日午打三更。面南看北斗。
　　举演首座挂牌。云黄面老子云。自未得度。先度他者。菩萨发心。自觉已圆。能觉他者。如来应世。诸兄弟。佛祖既有榜样。子孙只得遵承。弘持盖是大缘。靖退实为小节。
　　前堂首座禅师。道价精金美玉。充满江湖。机锋掣电奔雷。高超佛祖。双径久烦分座。诸方无不钦风。此来川藞苴。相聚有缘。正赖善知识。共垂只手。重开法施。接纳方来。使碧眼胡儿子孙。转见昌盛。有白衣老人眷属。密赐扶持。前程未易度量。当场岂可退避。且已展不缩一句作么生道。袖中凛凛吹毛剑。千圣齐教立下风　复颂云。律身行业凛氷霜。接物机关走雷电。七千余指渴思浆。愿为重提正法眼。
　　海书记出世开元。引座云。诸佛横说竖说。祖佛全提半提。权挂垢衣。初无实法。七擒七纵。用不祥之器。岂得已哉。双放双收。呵学语之流。蹉过久矣。
　　当山海书记。弃儒学佛。舍律参禅。为三吴烂漫之游。探千圣不传之妙。可取者如滩底石。不随流俗之波。难掩者如器中锽。屡却藩侯之请。今则姑苏缘熟。史君命严。拈拄杖。往据要津。把葛藤。束之高阁。佛祖炉韛中。煅炼得底。人天眼睛里。正好施呈。迦叶维卫想已点头。庞老维摩亦皆稽首。益无所益。为无所为。横彼岸之慈航。皎昏衢之慧矩。乃云。海首座。火落袜[袖-由+幻]。只自承当。箭离弓弦。不容拟议。且直下承当。作么生道。莫道洞深云出晚。须知果熟自然香　复颂云。初三十一。中九下七。众眼难瞒。当机莫惜。
　　奉　旨。灵隐开堂。
　　遣中使付　御香。
　　谢　恩毕。捧起示众云。香水海中流出。玉皇案上颁来。九州四海。散作光明云。万岁千年。用严　皇帝寿。
　　判府尚书度疏。师接起。示众云。毛锥子上。舌相广长。吐作仙机之锦。曹溪路畔。春风荡漾。遂开枯木之花。其中一点誵讹。不妨对众吐露。
　　拈香祝　圣云。此一瓣香。七佛已前。灵根秀发。九天之上。瑞气盘旋。恭为　今上皇帝。祝延圣寿。恭愿。子帝王於大明之上。阅世无疆。友天地於太极之初。卜年有永。
　　天眷。恭愿。金枝玉叶。如珠网以交辉。福海寿山。空芥城而不动。
　　文武官僚。恭愿。佩玉鸣珂。天作明良之会。攀龙附凤。日新经济之能。
　　此一瓣香。眼看不入。鼻齅不闻。半生历尽艰辛。一旦得来容易。骨董袋里。几回曾已施呈。龙床角边。今日重新说破。若有所为。祖圜悟父密印。未肯点头。若无所为。新弥勒旧释迦也须熏倒(问答罢)。　乃云。建法幢立宗旨。不须三令五申。超毗卢越释迦。只要一刀两段。从上来。有句无句。是心非心。金刚栗棘。觌面拈来。兔角龟毛。当场掷出。未免伤锋犯手。带水拖泥。我王库内。无如是刀。明眼人前。作无限笑。虽然恁么。当炉不避猛火。当言不避截舌。而今倾西湖水钱塘水。以为墨。束飞来峰凌霄峰。以为笔。以此笔。以此墨。欲写达磨所传之法。欲书　今上皇帝所得之妙。书也书不尽。写也写不及。只这写不及。书不尽处。或有一个半个。觑透誵讹。见得谛当。如捎空俊鹞。不受罗笼。似出矿精金。决无改变。一了一切了。一明一切明。能杀人而活人。不逐物而却物。所以道。我此法印。为欲利益世间故说。而今说即说了也。唤什么作法印。卓拄杖一下云。擘开华岳连天色。放出黄河到海声。
　　臣僧某。此日开堂。举扬般若。所有一毫之善。恭为　今上皇帝。祝延圣寿。恭愿。父尧子舜。两宫睿算无疆。君圣臣贤。四海生灵有庆。
　　伏念。某。山林蝼蚁之臣。误蒙睿旨。差住径山。此山乃两宫祈祷去处。千古道场。庸陋之人。祇领而来。不胜战汗。此日开堂。攽降御香。光辉溢目。实为希世之遇。誓与衲子。安禅林下。力行此道。以答鸿休。臣无任瞻天望圣激切屏营之至。
　　复举。张商英在江陵府。请皓布裈升堂祝圣。皓公问答罢。遂示众云。公不见。良久又云。公不见。时无尽云。见了也。皓公遂下座。一众惘然。
　　师拈云。提过量人境界。须过量人证明。诸方尽道。皓布裈忘了话头。张无尽救得一半。且得没交涉。新径山。輙有颂云。胡张三黑李四。不会禅不识字。蓦然相见闹篮头。话尽平生各归去。十日雨五日风。讴歌鼓舞乐无穷。

　　普说

　　别峰个里。无可与兄弟商量。无可与兄弟探究。是非缁素。得失迷悟。尽是兄弟担带得来。自起自倒。别峰一毫不曾动着。有志之士。切宜细意。古德道。宗门深奥。酌度胸襟。粗餐易饱。细嚼难饥。根本差殊。良由自错。敢问。自出丛林。见善知识以来。只为参究。且将什么作根本。还得不错也未。你听人口头。以为实解。错了也。说心说性。以为道理。错了也。无言寂默。以为玄奥。错了也。行棒行喝。以为紧峻。错了也。问东问西。以为净洁。错了也。拈匙把筯。以为见成。错了也。电光石火。以为直截。错了也。饥餐困卧。以为平实。错了也。一丝不挂。以为到家。错了也。呵佛骂祖。以为本分。错了也。若能一时放下。刬得断。去得尽。作个水洒不着。风吹不入底。本色衲僧。不为分外。其或硬把死蛇头。则千圣出来。亦无救汝处。释迦老子。三无数劫。勤苦修行。也只为此事。及乎以殊胜愿力。示现王宫。出家成道。且作个榜样。而今尽道。教外别传。不立文字。是达磨宗旨。释迦四十九年所说。皆是教乘。不知这老汉常示此意。遇作家亦常拈出。一日王舍城中。见栴陀罗二人。舁猪而过。佛指以问云。这个是什么。旃陀罗云。佛具一切智。猪子也不识。曰也要问过。且道。世尊意在什么处。须要问作么。
　　又一日上堂。大众集定。世尊一辞不措。且道。意在什么处。个里如山之固。似海之深。不容拟议。文殊多事。出来白锤一下云。谛观法王法。法王法如是。好一釜羹。伤盐伤醋了也。而今人便道。此公案易会。无言处见说了也。若如此。埋没世尊与文殊不少。你寻常一切处不作声时何不会。须待於公案上强生卜度作什么。故雪窦颂云。列圣丛中作者知。法王法令不如斯。未免是据欵结案。又怕你痴子辈。於此作窠窟。却云会中若有仙陀客。何必文殊下一槌。既不待下一槌。诸人作么生会。还有仙陀客么。到这里。释迦老子命如悬丝。
　　又一日外道问。不问有言。不问无言。世尊踞坐。外道云。世尊大慈大悲。开我迷云。令我得入。且道。外道见个什么。阿难问佛。佛言。如世良马。见鞭影而行。而今人便谓。默时说。说时点。乃是跛鳖盲龟见解。
　　百丈恒和尚。举此话问法眼。语未终。法眼遽掩其口云。住住。你拟向良久处会那。恒忽然大悟。法眼如金翅入海。直取龙吞。不容伫思。若不作良久会。且悟个什么。
　　后来住百丈后。依样画猫儿一个。上堂众集定。云吃茶。便下座。有时云。歇。便下座。有时云珍重。便下座。平生多用此时节因缘。众人不晓其意。这老汉。杀人不用刀。只缘他有实证处。放将出来。自然离泥离水。
　　后来自颂此三转因缘云。百丈有三诀。吃茶珍重歇。直下便承当。知君犹未彻。他既垂示。要人承当。既直下承当。为什么未彻。知么。百丈赖有此语。救得一半。
　　后来古塔主云。只如恒和尚作此一颂。且道。见处如何。还知得失否。是他三度上堂。却似个好人。后来作此一颂。恰似面上雕两行字。若是通人达士。举起便知。后学初机。难为拣辨。且道。什么处是雕两行字处。古塔主又曰。老僧与汝从头注出。百丈有三诀。贼身已露。吃茶珍重歇。赃物出来。直下便承当。知君犹未彻。大似抱赃判事。
　　师乃拊掌大笑云。直是好笑。且道。笑个什么。古塔主恁么批判。不妨自要列为好人。若比百丈面上雕两行字。则古塔主除却眉毛眼睛。雕得黑墨律焌了也。诸人检点得出么。若检点得出。则与百丈雪屈。古塔主雪屈。世尊雪屈。外道雪屈。法眼雪屈。印上座雪屈。其或未然。屈屈。

　　小参

　　亲喜二上人请。云。浮玉山头留不住。相携夜过长芦渡。识得诸方第一机。踏翻船子先归去。敢问诸人。且道。归什么处去。看取向下注脚。瞻风拨草。结伴寻师。盖是衲僧寻常行履处。亲喜二上人。妙高台下兴阑。挟复便行。长芦渡头缘尽。随流而去。须知同乡同院。同死同生。问佛盖有因缘。於理莫非幻化。当以平生参学眼目。埽荡历劫虚妄根源。滔天雪浪处。把断要津。沃日云涛中。不漏涓滴。吸乾沧海。击碎骊珠。携龙女同出娑竭宫中。笑夹山滞在华亭桡下。历历落落。似金博金。密密绵绵。如水归水。
　　记得。夹山参华。亭船子和尚。子云。大德住在何寺。山云。似则不住。住则不似。子云。汝道不似。不似个什么。山云。不是目前法。子云。汝甚处学得来。山云。非耳目之所到。子云。一句合头语。万劫系驴橛。舡子又问。垂丝千尺。意在深潭。离钩三寸。子何不道。夹山拟开口。舡子以桡打落水中。才上舡。舡子又问道道。山拟开口。船子又打。夹山於此有省。不觉点头。子云。竿头丝线从君弄。不犯清波意自殊。夹山遂问。抛纶掷钓师意如何。子云。丝悬绿水浮定有无人意。速道速道。山云。语带玄而无路。舌头谈而不谈。船子不免用冬瓜印子。说道钓尽江波。锦鳞始遇。山乃掩耳。不妨作家。子云。如是如是。遂嘱云。汝向去。直须藏身处没踪迹。没踪迹处莫藏身。吾二十年。在药山。只明斯事。汝今既得。他后不得住城隍聚落。但向深山里。镢头边。讨一个半个接续。无令断绝。夹山辞行。频频回顾。船子遂唤阇梨。夹山回首。船子竖起桡云。汝将谓别有。乃覆却船而去。船子虽则头正尾正。未免养子之缘。
　　亲喜二上人。坐机一路。又且不然。不待诸方带水拖泥。翻却船子。双双便去。敢问诸人。且道。向什么处。与二上人相见。良久云。谁知远烟浪。别有好商量。

　　法语
　　示宗愿

　　僧无十年学。不获圣法才。且道。学个什么。莫是学经论。学文章。学世间种种伎艺么。且得没交涉。岂不见。赵州道。十二时。许你一时外学。时有僧问。未审外学个什么。赵州云。学佛学法。且佛法。尚是外学。这老汉。十二时中。在什么处着意。
　　宗愿。从小师慧海落发。今归侍亲。求一语。以资参学。傥不落从上窠臼。直下觑透赵州十二时中。着意处。则知赵州赤心片片。若果亲得亲证。资之以学佛学法。所谓圣法才。如大虫插翅。若只恁么。浑仑吞个枣。莫道不疑好。宗愿勉之。

　　颂古
　　赵州巡乞。凌行婆云。太无厌生。州覆钵而去

　　千尺丝纶直下垂。锦鳞拨剌上钩时。斜风细雨歌归去。醉倒蓬窗百不知。

　　牛头未见四祖

　　水因有月方知静。天为无云始觉高。独坐孤峰休更问。此时难着一丝毫。

　　僧问夹山。拨尘见佛时如何。山云。若论此事。直须挥剑。若不挥剑。渔父栖巢

　　学佛人人被佛瞒。拨尘见得几何般。狂风卷地云吹散。独立栏干宇宙宽。

　　立地佛事
　　华亭钱参政起棺

　　菊花明日是重阳。惆怅人亡德不亡。幻化浮生非久恋。乃呼相公。归去来佛会天堂。

　　昙塔主下火

　　双塔修成未合尖。昙公一旦蓦抽单。山头陈迹昭然在。有意重来也不难。昙塔主。自闽县弃俗。来高沙为僧。竖起生铁脊梁。不作鬼家活计。瞻风拨草。尝尽诸方五味禅。抹土涂灰。偏是化人三昧熟。此山欠如龙之角。上人奋缚虎之拳。未满十年。已新双塔。山林增胜。道俗交欣。乘时正要合尖。久病忽翻筋斗。呜呼大缘难办。人命无常。实际难忘起灭心。别峰痛失左右手。今则春山寂寂。春水漫漫。相送茶毗。不胜依恋。移身换步。报恩唤起主人公。结果收因。浮玉唯凭火把子。乃呼云。昙塔主。未忘夙愿。莫惜再来。蒲团禅板尚依然。栗棘金圈牢记取。若记得去。夫复何言。其或未然。从前汗马无人识。百炼精金火里看。

　　孙承奉掩圹

　　埽开荆棘林。凿出金刚窟。端诚老先生。安居得解脱。端诚。元酒大羹。淡而有味。精金美玉。混而不淄。当年笔扫千人。治易名高两学。时命未偶。岂孟里阳果不才耶。道德自娱。笑陶彭泽归来晚矣。有难兄如都运。有至交如后湖。一觞一咏乐余生。四女四男奉甘旨。享七十七岁。可谓五福兼全。与三十三人。所证一丝不隔。今则霜风凛凛。林木萧萧。玉骨将掩於郊墟。血属不胜於雨泪。事到这里。夫复何言。快与承当。不劳拟议。敢问大众。且道作么生承当。端诚丈要知么。大地撮来粟米粒。拖金曳紫付儿孙。

　　觉禅客撒灰

　　师以手拍灰盆云。觉禅客。还记得话头么。本分事绝罗笼。胡峰不恋旧时窠。灵利汉没彼此。猛将不向家中死。山僧说法锦城三年。汝侍巾瓶。山僧放浪吴越万里。汝随舟檝。相从浮玉山中。问答机锋电掣。夫何一病。萦牵半夏。蓦地抽单。已得鹏禅。断送阇维。玉骨珊珊。觉禅客。惺惺着。领取别峰老婆心。万里天边飞一鹗。

　　金山退庵奇禅师语　　　　嗣别峰印

　　上堂。腊月二十五。大地无寸土。苍松雪后凋。寒梅香欲吐。奉报参玄人。动着即莽卤。
　　满圣节。举肃宗皇帝。问忠国师。如何是十身调御。国师云。檀越踏毗卢顶上行。师云。肃宗。密行深深。藏头露角。忠国师。赤心片片。醉后添杯。国恩即不然。如何是十身调御。良久云。万岁万岁。
　　腊八云。半夜逾城一着错。六年苦行又千差。纵睹明星翻得转。可怜特地隔天涯。
　　受东霞。拈疏云。不立文字。直指人心。见性成佛。又何须这个。然虽如是。也要锦上铺花。
　　江月照松风吹。永夜清宵何所为。佛性戒珠心地印。雾露云霞体上衣。永嘉恁么说话。大似向屎窖里辊。一身不净。更教人嗅。克由叵耐。东霞即不然。江月照松风吹。便下座。
　　举僧问智藏。有问有答。宾主历然。无问无答时如何。藏云。怕烂却那。
　　僧又问长庆。庆云。相逢尽道休官去。林下何曾见一人。
　　师云。二大老。恁么答话。一人似孟尝门下。惯接高宾。一人如李白。不攀丹桂。直入翰林。然虽如是。点检将来。未免话堕。今日忽有人问东霞。有问有答。宾主历然。无问无答时如何。只对他道。此处无金二两。俗人酤酒三升。他若道。和尚恁么答话。亦未免话堕。也怪伊不得。何故。明眼人前。
　　衲僧家。当具决烈之志。截断门头户底。一念不生。前后际断处。穷根彻源。到顶到底。更须知有穷不极处。然从捩转关棙。脱去自得之妙。千人万人罗笼不住。放一线道。向宾中辨主。主中辨宾。宾主混融。打成一片。绝毫绝厘处如山如岳。如山如岳处绝毫绝厘。须是恁么人。方知恁么事。且道。恁么人。十二时中如何行履。丽水一星金。流沙混不得。
　　时节至也容易。春光融物华丽。不与万法为侣底人。岂碍柳绿花红。一口吸尽西江水。何妨鱼龙游戏。阿呵呵。啰哩哩。庞居士马大师。倒退三千里。卓拄杖。
　　心不是佛。智不是道。幽涧水流。落花风埽。猫捉老鼠。蛇吞蚵蚾。谁弱谁强。自起自倒。此时若或自分疎。可惜光阴空到老。老不老。青州梨。郑州枣。万物无过出处好。
　　举僧问云门。树凋叶落时如何。门云。体露金风。师云。如今丛林尽道。云门答这僧话。一合相不可得。又云。一句中具三玄。更引雪窦云。三句可辨。一镞辽空。若恁么。岂免随语生解。要直截会云门意么。树凋叶落时如何。体露金风。但恁么参。
　　举秀才问长沙岑和尚云。百千诸佛。但闻其名。未审居何国土。沙云。黄鹤楼。崔颢题后。秀才曾题否。才云不曾。沙云。无事时题取一篇好。
　　后来死心颂云。黄鹤楼前法战时。百千诸佛竖降旗。渠无国土居何处。留得多才一首诗。
　　近闻净慈密和尚颂云。崔颢曾题黄鹤楼。长沙拈起当风流。大千国土俱家业。诸佛何曾有地头。
　　师云。美则美矣。捡点将来。非但钉桩摇橹。未免跳死心窠窟不出。东霞今日忍俊不禁。借水献花去也。崔颢曾题黄鹤楼。长沙拈起当风流。姹女已归霄汉去。呆郎犹在火炉头。
　　举黄栢问百丈。从上古德。以何法示人。丈踞坐。檗云。后代儿孙。将何传授。丈云。将谓你是个汉。便归方丈。
　　师云。要会二老相见处么。骊龙玩珠。苍鹰逐兔。百丈踞坐。黄檗慕顾。休慕顾。掣电之机齐罔措。
　　列岫白云翳。檐头雨滴声。若言西祖意。觌面隔关津。
　　谢知事。举世尊拈花。迦叶微笑。师云。天左旋。地右转。拈花微笑自成现。一会灵山尚俨然。更有何人眼如电。击禅床一下云。金火祗候。
　　吾有一言。绝虑忘缘。巧说不得。只要心传。
　　师云。大众。且道。心作么生传。卓拄杖云。鸳鸯绣出从君看。不把金针度与人。
　　住焦山。晚小参云。偶与云水合。不与云水同。云散水流处。寂然天地空。直饶到恁么田地。正是个十成死汉。乃卓拄杖云。向者里全身担荷得去。管取丹霄独步。喝一喝云。剑去久矣。复云。时来天地皆同力。恼乱春风卒未休。搅动龙门千尺浪。锦鳞入手有来由。且道。入手后如何。似我者不要。
　　举镜清问僧。门外是什么声。僧云。雨滴声。清云。众生颠倒。迷己逐物。僧云。和尚作么生。清云。洎不迷己。僧云。洎不迷己。意旨如何。清云。出身犹可易。脱体道应难。
　　师云。这僧锵头倒转。理极情忘。镜清八字打开。古今榜样。脱体道即且置。那个是镜清出身处。卓拄杖云。只此见闻非见闻。无余声色可呈君。
　　举五祖云。今日结夏。无可供养大众。作一家宴。管待诸人。遂举手云。逻啰招。逻啰遥。逻啰送。莫怪空疎。伏惟珍重。
　　师云。五祖老人。不妨好个家宴。可惜独掌不浪鸣。若是山僧即不然。今日结夏。亦与大众作个家宴。命释迦老子唱无生曲。李老君吹无孔笛。孔夫子拍毡拍板。且要闹热丛林。光辉保社。独有山僧只管看。何故。家无小使。不成君子。
　　僧问。如何是无明三毒。师云。才将拄杖轻轻触。烧却三千与大千。进云。如何是真如佛性。师云。且识取无明三毒。进云。只遮无明三毒。莫便是真如佛性也无。师云。莫将凡界眼。来玩觉园春　师乃云。适来遮僧恁么问。山僧恁么答。还契佗古人意也无。若契去。唤什么作无明三毒。唤什么。作真如佛性。仰面不见天。低头不见地。直饶恁么。未免坐在鬼窟里。且跳出一句。作么生道。寒来向火。热则乘凉。
　　良久云。大众。真鍮不博金。便下座。
　　举僧问赵州。毫厘有差时如何。州云。天地悬隔。僧云。毫厘无差时如何。州云。天地悬隔。
　　师云。毫厘有差。天地悬隔。毫厘无差。天地悬隔。要识赵州么。天地悬隔。
　　一夏九十日。看看将欲毕。诸兄弟得力处作么生。
　　记得。僧问洞山。三身中。那一身说法。山云。吾常於此切。僧后问曹山。洞山道。吾尝於此切。意旨如何。曹山云。要头截将去。
　　大众。吾常於此切。有口难分雪。要头截将去。当阳别不别。别别。江南两浙。春寒秋热。
　　举僧问香林。如何是室内一盏灯。林云。三人证龟成鳖。师云。要会么。室内一盏明灯。等闲一扑扑灭。自然不辨东西。免得证龟作鳖。
　　佛涅盘日云。此日阎浮灭祸胎。波旬群队笑咍咍。莫教触着蓬蒿箭。鲜血淋淋徧九垓。
　　举三玄三要事难分。师云。南斗七北斗八。得意忘言道易亲。师云。满龙宫盈海藏。一句明明该万象。师云。是那个一句。重阳九日菊花新。师云。已落第八。
　　汾阳老人。倾出心肝五脏。金山收拾。布施大众。莫有知落处底么。城中公子贵。林下道人高。
　　别峰忌。拈香云。入中峰门。坐中峰室。不踏中峰踪迹。未是这老和尚长处。造圆悟渊奥。收圆悟波澜。往往倒用魔王印。未是这老和尚长处。三奉诏旨。面对龙颜。君臣道合。未是这老和尚长处。辞朝贤。别涂毒。克日而化。未是这老和尚长处。只贵识我於保宁室中。断我命根於紫金山上。是致冤家聚会。解脱无门。今朝讳日俯临。烧一炷香。且要熏他鼻孔。若谓我法嗣别峰。且待驴年。

　　小参

　　结夏云。天下丛林。自四月十五日。安居禁足。东霞有条攀条。且如何说个安居禁足底道理。若道以大圆觉。为我伽蓝。身心安居。平等性智。是释迦老子底。诸人分上。如何安居禁足。莫是寸步不移。归家稳坐么。莫是幽居共处。弃绝外缘么。总是说底道理。若据东霞见处。朝到西天。暮归东土。是安居禁足。拈灯笼向佛殿里。将三门安灯笼上。是安居禁足。日应万缘。纵横十字。是安居禁足。移东弗于逮作西瞿耶尼。以西瞿耶尼作东弗于逮。是安居禁足。恁么会得。便见文殊三处度夏。动不如静。迦叶白槌摈出。垛生招箭。才拈槌。乃见百千万亿文殊。槌不能举。不消一捏。世尊云。迦叶。你拟摈那个文殊。黄河从源浊。迦叶遂休去。可惜龙头蛇尾。
　　东霞恁么提唱。也只在古人窠窟里。若只以此为极则。达磨一宗。埽土而尽。又况念些葛藤。传灯统要。一大众教。辩泻悬河。资益谈柄。在本分事上。一点也用不着。古人道。富贵则易。贫穷则难。所以道。去年贫未是贫。今年贫始是贫。去年贫尚有卓锥之地。今年贫锥也无。会禅易。脱禅难。大须子细始得。东霞山中无事。若已得者。默默地长养圣胎。时节到来。自是遏捺不住。尸居而龙现。渊默而雷声。若未得者。却须昼三夜三。精研磨炼。摆脱得失是非。直使上无攀仰。下绝己躬。如靠一座须弥山。靠来靠去。忽然葛狚脱落。眼睛突出。始有少分相应。不枉在东霞度夏也。
　　解夏云。布袋口结也。无绳自缚。布袋口开也。天台南岳。布袋口不开不结。天下衲僧。无处摸索。总不恁么。官不容针。私通车马。洞山示众云。初秋夏末。兄弟东去西去。直须向万里无寸草处去。衲僧拄杖子。拈得便行。说什么万里有寸草无寸草。
　　浏阳庵主云。出门便是草。是则是。要与洞山把手共行。未免脚跟下浮逼逼地。更有翠岩老。路见不平。示众云。一夏已来。与兄弟说话。看取翠岩眉毛在么。眼观东南。意在西北。保福云。作贼人心虚。也在翠岩窠窟里。长庆云。生也。共出一只手。云门云。关。勘破了也。
　　诸大老与么提唱。大似管中窥豹。可中有个汉。向未屙已前。一跳跳出。如生师子卓朔查沙。有什么近傍处。古人不得已道。神光不昧。万古徽猷。入此门来。莫存知解。虾蟆跳上梵天。蚯蚓走过东海。到这里。布袋口结。布袋口开。布袋口不结不开。以至总不恁么。还用得着么。既用不着。毕竟如何。良久云。若到诸方。切忌错举。
　　光阴不饶人。方始结制。倐忽又是十日。一夏能有几个十日。有志参学之士。思之得不寒毛卓竖耶。教中道。观天地念非常。观世界念非常。却移观天地世界底念。来自己灵觉上反照看。大迦叶久灭意根。圆明了知。不因心念。是以。释迦掩室於摩竭。净名杜口於毗耶。须菩提唱无说而演道。释梵绝听而雨花。从上古佛。莫不穷到根极处。一时失却鼻孔眼睛了。却打一个背翻筋斗。向第二义门。出一只手。兴慈运悲。开方便门。岂知法出奸生。事久多变。不务其实。一味承虚接响。大丈夫汉。肯受人差排。灭却临济宗。瞎却正法眼。撞入瞎驴队里。作个大阐提人家男女。当恁么时德山棒如雨点。临济喝似雷奔。秘魔擎杈。文殊仗剑。玄沙猛虎。雪峰鳖鼻。无处施呈。
　　师乃竖起拂子云。金山拂子。不甘恁么说话。变作大将军身。横吞巨海。背负须弥。哮吼一声。却入拂子里去也。或有个衲僧出来道。雷声甚大。雨点全无。只向他道。逢人且说三分话。未可全抛一片心。

　　普说

　　便恁么散去。早是辜负平生了也。那堪更进前咨询。某甲等为生死事大。无常迅速。不堪为种草。若是互为宾主。成法为人。却较些子。此为已彻证者说。
　　或者久在丛林。非不用心。不能得个透彻者。过在什么处。过在信根不重。半信半疑。似做不做。只是无决定志。又不能全身放下。纵使放得下。做到理路绝处。情识尽处。静境不恋。闹境不拘。只与么浸在死水里。分明死了活不得。往往多只向者里着到。若能猛烈靠将去。一撞撞翻。始得庆快。此为久在丛林。打未到头底说。
　　若是乍入丛林兄弟。信根纯净。谛信此事。恰似个白练绢相似。不受他人点污。得遇明师。发一片诚心。不愿出人前。唯只是要参禅学道。发明心地。资之勇猛。确然以生死大事为念。十二时中。时时觑捕。蓦然泯情尘。绝知解。如晴空万里。不挂片云。何患日头不出也。日头才出。无有不照处。日头出时。恰似个什么。山野老婆心切。向壁角头。拈出一片陈橘皮。与诸人作个样子。岂不见。寿禅师因普请次。抛下一片柴头。蓦然契悟。便道。扑落非他物。纵横不是尘。山河及大地。全露法王身。这个时节。还计较得么。如人饮水。冷暖自知。
　　法眼和尚。也曾恁么打发一回。便解道。物物到心上。全心物自闲。古今城郭里。得者住如山。可谓真语者。实语者。当恁时。不用求殊胜。殊胜自至。非但寿禅师大法眼如此。至於三世诸佛。六代祖师。天下老和尚。皆不出此。若有别证别解。即是外道法。非是佛法。金山恁么忉忉怛怛。恰似个媒人婆相似。东边说一歇。西边说一歇。两边说得合。及至鸳鸯帐里。你自理会。不干媒人事。你若实到鸳鸯帐里一回。便不忍舍也。参禅学道。须到不忍舍底田地。正好做工夫。如人上山。各自努力。

　　示杨州孤山接待友仲禅人化庄田

　　灵山会上。百万大众云集。世尊升座。一言不措。舒金色臂。拈一枝花。普示人天。一一莫知其由。惟迦叶尊者。破颜微笑。世尊更不囊藏。八字打开云。吾有正法眼藏。涅盘妙心。分付摩诃迦叶。自此人传一人。绵绵不断。西天二十八祖。唐土六祖。曹溪而下。临济云门曹洞沩仰法眼。列为五宗。星分碁布。若揭日月。诚心要明佛祖不传之妙者众。若非资粮。莫能加行。
　　是故。友仲禅人。重念祝发之所。孤山乃伏虎禅师道场。四方往来。寻访宗师。究明此道底玄衲。要冲之处。毅然发心。劝募远近檀越。兴置常住田亩。资粮既备。坐享见成。竖起脊梁。全身挨入。最初一步。插脚稳当。自然入得人炉韛。受得人煅炼。禁得人拳趯。逗到宗眼睛明。知见脱略。所谓拈花微笑。已是犯手伤锋。人传一人。互相钝置。但恐入作处莽卤。承当处含胡。未免打入葛藤窠里。非但辜负从上佛祖。亦辜负倾施檀度。思之。岂不寒毛卓竖耶。悟明心地。打得彻头。与古人为伍。则彼此利益无穷耳。

　　颂古
　　世尊未离兜率。已降王宫

　　风从虎兮云从龙。兜率王宫不见踪。脚力尽时山更好。莫将有限趁无穷。

　　天上天下。唯吾独尊　　女子出定

　　指天指地。是何三昧。师子咬人。狂狗逐块。
　　女人摆尾。世尊摇头。文殊罔明。看楼打楼。莫教一着错。败子卒难收。

　　巴陵明眼人落井　　马祖日面佛月面佛

　　泼天大路。铁壁万重。杀人可恕。无礼难容。
　　尊候何如问最亲。钻簇不得病源深。等闲提起轩辕镜。扁鹊卢医无处寻。

　　赵州。苏州有。常州有　心不是佛。智不是道

　　苏州有常州有。未到苏常不知有。既到苏常何处有。若人不识古人意。空向城中颠倒走。
　　迟日江山丽。春风花草香。泥融飞燕子。沙暖睡鸳鸯。

　　云门露

　　饮官酒。卧官阶。当处死。当处埋。天公知悖逆。不许葬尸骸。

　　清净行者。不入涅盘。破戒比丘。不入地狱

　　清净行者清净。破戒比丘破戒。各自安贴家邦。切忌放贼过界。

　　长庆坐破七个蒲团　云门放洞山三顿棒

　　白首儒生困路岐。残杯冷[夕/肉]饱还饥。一朝得意春风下。便把驴儿作马骑。
　　孙膑减灶捉庞涓。相如夺得连城璧。萧萧黄叶坠金钱。凛凛清风生八极。

　　赞祖师
　　达磨　　圜悟

　　来时折芦渡江。去后手携只履。祇缘来去分明。惹得清风动地。若言直指单传。东土有人笑你。
　　不作擎天柱。甘为法栋梁。个中无限意。多少错商量。

　　朱道人烧烟火

　　虚空霹雳撒星花。变化多端见作家。些子药头都料定。傍人只得眼迷麻。

　　东山空和尚语　　　　嗣草堂

　　师在秀峰。受雪峰请。指法座。顾视大众云。到这里。便一时散去。救得一半。如其未然。山僧向上头。七纵八横。瞒你诸人去也。
　　遂登座。僧问。和尚未见草堂时如何。师云。江南有。僧云。见后如何。师云。江北无。僧云。侍郎若不勤三请。争见黄龙真爪牙。师云。且缓缓　师乃云。俊快底。点着便行。痴钝底。推挽不动。便行则人人欢喜。不动则个个生嫌。山僧而今转此痴钝。为俊快去也。乃弹指一声云。从前推挽不出。而今出。从前有院不住。而今住。从前嫌佛不做。而今做。从前嫌法不说。而今说。出不出住不住即且置。敢问诸人。做底是甚么佛。空王佛耶。然灯佛耶。释迦佛耶。弥勒佛耶。说底又是甚么法。根本法耶。无生法耶。世间法耶。出世间法耶。众中莫有道得底么。若道得。山僧出世事毕。如或未然。逢人不得错举。喝一喝。下座。

　　上堂

　　结夏云。少室九年。守株待兔。神光三拜。缘木求鱼。马祖即心是佛。劈头便错。盘山非心非佛。末后犹乖。临济入门便喝。可煞着忙。德山入门便棒。未遇作家。赵州关子。强生节目。沩山水牯。惭惶杀人。云门顾鉴。也是寻常。雪峰辊球。至今未了。皆是从上不得剿绝。致使后来为之带累。而今雪峰门下。莫有迥超今古。绝类离伦底么。向结夏十五日。道将一句来。直饶道得。也是河里失钱河里摝。喝一喝。
　　施主散经请。云。是法不可示。言词相寂灭。释迦老子。向这里转得一步。便向灵山会上。四十九年。演出一大藏教。弥满龙宫海藏。流布天上人间。达磨大师。向这里着得一双眼。便解从南天竺国。十万里得得而来。少林面壁九年。单传心印。不立文字。天下老和尚。向这里出得一头地。便解向曲木绳床上。播扬大教。流出胸襟。盖天盖地。三段不同。今当第一。乃竖起拄杖云。一时穿却。又卓云。甚处去也。
　　真觉忌云。老子参禅太辛苦。九上洞山三投子。德山棒下桶底脱。鳌山店头用不着。自从成道至如今。鳖鼻伤人毒无药。毒无药。赖是当时欠一着。且道。欠那一着。今日开山真觉和尚忌辰。山门截日计口之后。凡事不如昔。山僧不免将无作有。且要不坠家声。以百亿四天下。为一坛场。以百亿须弥山。为一盘酸饀。以百亿四大海。为一杯馎饦。以百亿日月。为一筵灯烛。虽然供养微薄。且是不从外求。
　　遽起身。作女人拜云。曾郎万福。莫怪空疎。
　　雪峰五月五日。不假神符妙术。只有顶门一锥。乃卓拄杖一下云。铁佛也须汗出。
　　千五百众雪峰住。无面软饼裹露柱。横咬竖咬饱便休。莫倚他门傍他户。以拂子击禅床。
　　雪峰一说。应时应节。赫日炎天。纷纷雨雪。是何之说。秤锤是铁。
　　送南泉入庵。容吞舟之鳞。必有滔天之水。起摩霄之翼。须得持世之风。南泉慈觉大禅师。佛海吞舟之鳞。祖天摩霄之翼。今者自忘其大。来入雪山。雪山既无滔天之水。又无持世之风。将容之则无所。欲起之则无力。幸而去此善法堂不远。有卧云老人旧隐之东庵。伏望禅师。不忘乃祖暂韬藏。然虽如是。空上座终是疑着。何故。只恐藏之藏不得。
　　守住本觉。无绳自缚。解得他玄。犹隔西天。快人一言。快马一鞭。而今有个入得。仲秋渐凉。山僧敢保伊应时衲佑。喝一喝。
　　拈拄杖云。寒山舞。拾得笑。丰干一曲无羌调。啰啰哩。哩哩啰。近日秋林落叶多。卓一卓。
　　大风雨后。云。临济三回吃六十棒。普化两度趯倒饭床。定上座空拳筑杀尿床鬼子。周金刚白棒佛来也打。一似大风雨。鼓荡直无前。衲僧所得法。用处亦如是。虽然如是。潢潦无源。朝满夕除。即不问你。衲僧家金刚眼睛。因甚烂如泥。喝一喝。卓拄杖。下座。
　　举君不见。绝学无为闲道人。顾视左右云。在什么处。不除妄想不求真。唤来与老僧洗脚。无明实性即佛性。退后退后。洗脚也不中。幻化空身即法身。便喝。永嘉大师。项上三百斤铁枷拈了也。如今还有知永嘉落处底么。如无。三十年后。莫道雪峰龙头蛇尾。
　　举保宁和尚。一日示众道。保宁饭食粗恶。别无精妙品馔。供养诸人。既到遮里开单展钵。须是吃得这无滋味始得。若吃不得。且莫怪。
　　大众。保宁先代丛林。早是供养如法。比之雪峰今日。大不干事。你诸人。才入雪峰门。便是堕在那洛伽中。坐卧底是热铁床。吃底是热铁丸。饮底是热铁汁。有恁么滋味到你。尚自不知不觉。何况保宁无滋味。无滋味有滋味。上方香积无根蒂。莫似将钱买李。只拣赤边咬。腊月三十日。怪雪峰不得。
　　香林等请。云。大无外。小无内。无内无外。七处九会。是圣是凡。重重无碍。捩转鼻孔。须弥粉碎。乃拈拄杖。竖起云。看看。西天摩竭陀国人。见你雪峰山中禅和子。参禅不易。总来山僧拄杖头。舞云韶之曲。供养你诸人。更与你举悉怛多般怛啰无上神咒曰。怀州牛吃禾。益州马腹胀。天下觅医人。灸猪左膊上。乃呵呵大笑云。将谓摩竭陁国人。元来只是杜顺和尚。卓拄杖一下。
　　僧问。记得玄沙问真觉和尚。亡僧迁化。向什么处去。觉云。如氷归水。玄沙不肯。真觉却问。子又作么生。沙云。如水归水。意旨如何。师云。总未得脱洒在。僧云。如何是脱洒底句。师云。铁索桥头大目溪。僧礼拜。师云。若作脱洒会。入地狱如箭　师乃云。洞山道。天晴盖却屋。乘时刈却禾。输纳王租了。鼓腹唱讴歌。
　　古人住山。得与么了事。得与么快活。雪峰有屋盖未了。有禾收未上。有租未纳破。方待鼓腹讴歌。而顗都庄又迁化。苦苦。敢问大众。一等是出家儿。一等是住山人。为甚苦乐不同。会么。曹溪波浪如相似。无限平人被陆沈。喝一喝。
　　举黄檗一日捧钵。向南泉位坐。泉入堂。见问。长老甚年中行道。云威音王已前。泉云。犹是王老师孙。下去。师过第二位坐。泉休去。
　　云峰拈云。后来丛林中商量。或道。黄檗有陷虎之机。南泉有杀虎之威。若作与么说话。诚实苦哉。殊不知。这老贼有年无德。吃饭坐处也不依本分。若云峰门下。说甚威音王已前。王老师更大。直须吃棒趁出。
　　妙喜曰。何待问他甚年行道。才入僧堂。见他在主位坐。便捧钵盂。向第二位坐。直饶黄檗有陷虎之机。拟向甚处施设。
　　师云。进以礼。退以礼。古人事无一向。云峰尽法无民。妙喜设心最毒。山僧今日。放低一头地。与你诸人理论。乃高声召大众。众举头。师云。各请归堂。莫教失却钵位。
　　山僧入城。有三段奇特事。今日归来。鸣鼓升堂。举似大众。第一。南台江水。穿过方山鼻孔。第二。万岁塔。与报恩塔斗额。第三。山前李胡子。骑个蹇驴儿。从鼓门下出来道。看马看马。山僧簥里坐却。记得洞山和尚道。一大藏教。只是个之字。只此奉闻。伏希聪悉。
　　佛以一音演说法。众生随类各得解。乃拈起拄杖云。山僧柱杖。变作释迦老子了也。卓一下云。说则不妨说。且作么生解。若也解得。灯笼合掌。若也不解。露柱证明。掷下拄杖。
　　拈起拄杖云。大众。云门大师来也。卓一下云。腊月二十五。
　　举一拳拳倒黄鹤楼。一趯趯翻鹦鹉洲。有意气时添意气。不风流处也风流。俊哉俊哉。快活快活。一似十七八岁少年。作状元相似。谁管你天。谁管你地。
　　心王不妄动。六国一时通。罢拈三尺剑。休弄一张弓。自在自在。快活快活。恰似七八十老人。作宰相相似。风以时。雨以时。五谷植。万民安。乃竖起拄杖云。大众。这两个。并山僧拄杖子。共作得一个衲僧。到雪峰门下。但知随例餐[饥-几+追]子。也得三文买草鞋。喝一喝。卓拄杖。下座。
　　啐啄之机。暂时活计。清虚之理。不可依凭。执之失度。必入邪路。东海鲤鱼打一棒。陕府铁牛两角折。即不问你。诸人。水不洗水一句。作么生道。若道不得。五九尽处又逢春。
　　一刀两断。未称衲僧。就下平高。难为作者。古人到这里。口似匾担。善则甚善。要且无出身路。雪峰到这里。又作么生。良久云。后五日看。
　　退院云。拈起一张弓。架起一只箭。等闲一发定天山。即不问你。抛了弓。掷下箭。撒手到家人不识。鹊噪鸦鸣柏树间。又作么生。且得天下太平。便归东庵。

　　小参法语

　　解夏云。兄弟。时光易失。剎那剎那。念念念念。一时一时。一日一日。直至九十日为一夏。汝等后生家。九十日中。出入息内。过却几恒河。明朝又是解夏也。今夜鸣钟击鼓。聚集少时。已证入未证入。已谛当未谛当。今者幸遇我空王如来垂慈。咸放十字街头廖胡子。闻与么道。醉梦中打两个筋斗。起来连叫数声。快活快活。雪岭泥牛出海。方山鼻孔撩天。引得猪肉按头邓屠。鱼行内李媪。说禅说道。眼空四海。阎老子铺席。顿然萧索。冷地里努得。颔腮下瘿大如斗。山僧拄杖子。却呵呵大笑道。你这一队穷鬼子。且莫空自欢喜。妄自烦恼。须知道。江南两浙。春寒秋热。喝一喝。卓拄杖。
　　二百年前。风穴和尚。於选佛场中。曾立个策问。至今未有人答得。我此一众。尽是选佛底俊流。一操直取状元。山僧今夜。不免向粪埽堆头。斩新拈出。与汝诸人答看。参学眼目。临机直须大用现前。勿自拘於小节。设使言前荐得。犹是滞壳迷封。纵然句下精通。未免触途狂见。汝等诸人。应是从前学解明昧两岐。如今为汝一时埽却。直须个个如师子儿。咤沙地哮吼一声。壁立千仞。谁敢正眼觑着。觑着则瞎却渠眼。
　　此是风穴和尚与么道。而今莫有咤沙地底师子儿么。试出来哮吼一声。不见道。惊群之句。须向惊群处举扬。奇特之事。须向奇特人拈出。平生庆快。只在如今。过后思贤。不为鹰俊。有么有么。如无。山僧老大衰飒。不免作少年调度。与你诸人代笔去也。蓦拈拄杖。划一划。乃横按。喝一喝云。风穴老汉。合吃三十痛棒。[翟*支]瞎贬向二铁围。自余释迦。元和。佛陀。是什么椀跶丘。掷下拄杖。下座。
　　东山老汉。有少业缘未尽。昨出头来。一时偿却。而今安乐一庵。不辜你辈兄弟。自是你兄弟家。不识好恶。将谓东山有多少奇特。到伊竞来钻刺。又要我以洗脚水。蓦头蓦面泼。还识羞么。说佛说祖。举古举今。向上向下。有句无句。与么不与么。是洗脚水泼你。不着佛求。不着法求。不着僧求。向父母未生已前会取。风尘草动。悉究端倪。是安排你。向屎坑里着。衲僧家用处。如击石火。似闪电光。声前喝。句后棒。略露些子锋铓。拟不拟。当头一镢。剔起便行。是把撮马粪汉待你。即心非心。就理就事。五位三路。全提半提。双明单说。有玄有要。有宾有主。有纵有夺。有圆相有默论。凡有言说。无言说。皆是唤狗与食。向榼[木*(天/韭)]堆头埋却你。我而今忍不住。把将从上佛佛祖祖天下老和尚留下许多泼你底恶水。埋却你底榼[木*(天/韭)]。挈作一桶。泻放大目溪里。流出西峡门去也。更无一法盖得你。等得你。一个个出来。如师子子。咤沙地哮吼一声。狐群胆落。岂不快哉。是你如今出门三步。忽有人问。东山住庵。近日说什么法。又如何祗对。对得对不得。尽是灭胡种。去去。

　　开先广鉴瑛和尚语　　　　嗣东林总
　　上堂

　　请化主参头云。若论此事。如一员上将军相似。须是先师鬼谷。次习孙吴。饱谙龙虎豹之六韬。洞晓天地人之三略。负文经武纬之才识。有七擒七纵之机谋。然后三级登坛。黄金佩印。横行於大千世界。统领於百万雄师。运筹於帷幄之。中决胜於千里之外。谩说西戎北狄。到便平治。休夸百粤三秦。遇皆埽荡。由是。题芳史册。画像凌烟。享富贵於一时。垂功名於万世。古人道。千兵易得。一将难求。华藏今日。筑坛了也。且道。什么人作将。要会么。杖头有眼明如日。欲辨真金火里看。
　　师开堂日。祝圣。问答罢。乃竖起拂子云。金色界银色界。有人这里会得。则便文殊前引。普贤后随去也。会与不会即且置。且道。山僧未升此座已前。人天未集之际。还有佛法也无。若言有。何由更升此座。若言无。即今升座后。佛法又自何而得。大凡参学之人。到这里。须是着些眼目始得。所以道。释迦已灭。弥勒未生。世界空虚。真灯霭昧。九十五种异道。趣下为高。十二品类含生。合尘背觉。是以祖师东化。别唱玄宗。直指人心。见性成佛。譬如轮王灌顶。万国咸归。亦如杲日丽天。幽明洞鉴。今时不能晓悟。盖为滞在见闻。若能一念回光。则便转凡成圣。诸禅德。转凡成圣则不无。且作么生是。回光底一念。要会么。良久云。千峰势到岳边止。万派声归海上消　复说偈云。大千沙界是吾家。隐显何曾有等差。为报人天高着眼。优昙花异世间花。击禅床云。久滞尊官。伏惟珍重。
　　百丈得大机。黄檗得大用。临济入门便喝。德山入门便棒。云门掣电之机。法眼唯心之法。古人丛林商量。悉把以为奇特。若是华藏闻得。恰似一场秋梦相似。何谓如此。不见道。曾经大海难为水。除却须弥不是山。
　　发化主。举梁武帝问达磨云。寡人造寺塑像。写经度僧。广设大斋。有何功德。达磨云。无功德。帝云。如何无功德。达磨云。此是人天小果。如影随形。虽有。非实。帝云。作么生是真功德。达磨云。净智妙圆。体非空有。如是功德。不以世求。
　　师云。碧眼胡僧。从西方十万八千余里。来入震旦。自云。佩上乘印。传佛妙心。求大乘器。不妨使人疑着。及乎被梁帝一问。直得说尽道理。若是华藏。则不与么。作么生是真功德。良久云。十片五片云。千家万家雨。击禅床。下座。
　　释迦如来已灭。弥勒大士未生。当今之时。正法颠坠。东西南北。文字并驰。皆云。把定要津。谁肯言我家醋淡。华藏不得已。出世来。也不挑纸钱。引他祸崇。亦不握木剑。降他妖魔。只是无为无事。坐致太平。使夫封疆之内。鼙鼓不鸣。分野之中。旄头不现。然后天降甘露。地涌醴泉。庆云翔而和气流。芝草生而嘉禾秀。与么安贴家邦。与么丹青造化。且道是有道之时。是乱罹之世。要会么。不同三尺剑。自是五弦琴。
　　庄中回。僧问。如何是道。师云。良田万顷。僧云不会。师云。春若不耕。秋无所望　师乃云。若论此事。譬如田家耕田相似。须是先观时节。次辨肥硗。使夫亩步分明。陂塘有素。应是稊根稗种。一切屏除。三杷三犂。直教纯熟。然后播殖嘉谷。无失其时。甘雨霶沾。秋收百倍。仓箱既满。家道亦隆。纵过水旱凶年。终是资粮不绝。这一片田地。东西四至。立契来。卖与诸人。固非一朝一夕。深耕浅种则不无。且道。即今水牯牛。在什么处。要见么。穿却了也。下座。
　　乌长飞兔不住。暑往寒来朝复暮。朱颜未改白发生。三界茫茫何处去。本源自性无凋变。千圣皆从影中现。不离当处常湛然。觅则知君不可见。忽然见。倒骑牛兮入佛殿(咄)。
　　僧问。如何是祖师西来意。师云。君山点破洞庭心。僧问。意旨如何。师云。白浪四边绕。红尘何处来　师乃拈起拂子云。今日华藏手中拂子示身。为诸人作大善知识。开甘露门。入神通游戏三昧。若将东指。则东方妙喜世界。百宝庄严。从空中现。东方阿閦如来。坐天花台。四众围绕。来集於此。若将南指。则南方无垢世界。百宝庄严。从空中现。南方宝相如来。坐天花台。四众围绕。来集於此。若将西指。则西方极乐世界。百宝庄严。从空中现。西方阿弥陀如来。坐天花台。四众围绕。来集於此。若将北指。则北方莲花庄严世界。百宝庄严。从空中现。北方微妙声如来。坐天花台。四众围绕。来集於此。若将下指。则波波咤咤。青赤莲花。阿鼻无间大小地狱。火蛇火狗。刀山剑树。镬汤炉炭。铁城万仞。铁网千层。众苦庄严。从空中现。牛头阿旁。药叉罗剎。牙如利剑。口似血盆。领诸罪人。来集於此。若将上指。则四禅六欲。忉利非想。一切诸天。从空中现。梵王帝释。天子天女。天乐普奏。天香普熏。来集於此。然虽如是。诸人还见么。若也见得。不惟与华藏拂子同参。亦乃证得神通游戏三昧。如其不然。不独钝置华藏拂子。华藏今日一场失利。
　　知郡朝议洎诸巨公。入山瞻礼新造轮藏毕。请升座。僧问。昔日赵州。三等接人。盖为燕赵二王。今日使车入山。未审和尚如何接。师云。适来绿萝亭相见了也。僧云。今古应无坠。分明在目前。师云。目前底事作么生。僧云。洎不问过。师云。只知其一。不知其二。僧云。只如朝贵转大法轮。未审有何福报。师云。有雨洒不着。无风吹亦香。僧云。谢师答话。师云。礼拜了退　师乃顾谓众曰。昔如来大师。於涅盘会上。舒兜罗绵手。於座前捻少土。置指甲上。问迦叶菩萨曰。吾指甲上土。与大地土。何者为多。对曰。大地之土。转厚无疆。指甲上土。不可与比。佛言。如是。一切世间所有众生。从人身得人身。不生边地。长富贵家。十相具足。智围天地。辩凋万物。知忠於君。孝於亲。友于兄弟。不作诸恶。奉行众善。敬信三宝。慎护三业。近善知识。求明心达本。穷理尽性。脱离死生。超凡入圣者。如指甲上土。从人身失人身。受地狱身。受饿鬼身。受畜生身。经千百劫。复得人身。生於边地。在贫贱家。十相不具足。愚痴暗塞。不知忠於君。孝於亲。友于兄弟。造作诸恶。不行众善。不敬信三宝。不慎护三业。周流苦趣。无有出期。如大地上土。
　　由是而观之。三界六道。人身最为难得。既得人身。具是数美。无彼众恶者。益又为难矣。所以唐相裴公有言曰。鬼神沈幽愁之苦。鸟兽怀獝狨之悲。修罗方瞋。诸天正乐。可以整心虑。趣菩提。惟人道为能耳。人而不为。吾末如之何也矣。此盖勉人学於佛道。人而不学佛道。则为自弃者也。然则释迦如来之道。寂寥虚旷。不可以形名得。微妙无相。不可以有心知。超群有以幽升。量太虚而永久。言其大。则该括河沙世界。言其细。则收摄归一微尘。言其照耀。则日月不足以比其明。言其盖载。则天地不足以方其德。非春夏而能生长。非秋冬而能变凋。非风雨而能呴濡。非阴阳而能造化。随之不得其终。迎之罔眺其首。先天而生。而不居其尊。后天而老。而不称其寿。迷之则合尘背觉。悟之则入圣超凡。远之则苦海浮沈。趣之则人天快乐。不假广寻文字。祇要一念回光。但能除一切颠倒妄想攀缘染着生死不净之心。只於一剎那间。便证无生法忍。是故古人道。灵光独耀。回脱根尘。体露真常。不拘文字。性相无染。本自圆成。但离妄缘。即如如佛。只如诸人四大五蕴。行住坐卧。有为无为。是语是默。皆是妄缘。且作么生是如如佛。还会么。鱼因解带金鳞活。马为行春玉勒宽。
　　湿者颜水。乾者归地。热者归火。转者归风。则四大不可得。四大既不可得。则生老病死四相。亦不可得。此唤作人空。过去已灭。未来未至。现在无住。则三世不可得。三世既不可得。则东西南北。四维上下十方。亦不可得。此唤作法空。有人了此二空。则便觉齐佛觉。虽然如是。云门道底。
　　去年逢青春。朱颜映桃李。今年逢青春。白发压双耳。人生七十年。疾若东流水。不了本来心。生死何由离击拂子。下座。
　　弯石巩弓。架兴化箭。运那罗延力。定烁迦罗眼。不射大雄虎。不射药山鹿。不射云岩狮子。不射象骨猕猴。且道。射个什么。良久云。放过一着。
　　僧问。少林面壁。意旨如何。师云入定。僧云。与么则辜负古人去也。师云。罕遇知音　师乃云。有大人先生。智围天地。辩凋万物。糟粕百家九流。尘垢伊周孔孟。了悟自心自性。兼得大用大机。嗤笑指柏拈花。高揖释迦弥勒。今日顿辔毗卢性海。纵步华藏道场。凛然生匝地之风。四海衲僧。谁敢正眼觑着。然虽如是。古人相见。目击道存。鸣鼓升堂。莫太周遮么。良久云。官不容针。私通车马。
　　盲枷瞎棒。临济不如德山。胡喝乱喝。德山不如临济。沩仰巧传父子。曹洞横设君臣。云门无限葛藤。法眼一般心法。从前五家见解。皆是剜肉作疮。若以正眼观之。是什么弄猢狲伎俩。而今莫有为古人作主底衲僧么。出来。与华藏相见。良久云。螳螂不拒辙。萤火敢烧山。
　　生老病死。此四个烦恼门。一切众生。意甚苦之。求出不得。常乐我净。此四个解脱门。一切众生。意甚乐之。求入不得。华藏今日。借拂子作大导师。指示路头。使诸人从此门出。至彼门入。拔去生死苦根。证得涅盘乐果。然虽如是。且道。路头在什么处。具眼底。试道看。
　　驾羊车。接诸声闻。驾鹿车。接诸缘觉。驾牛车。接诸菩萨。且道。接衲僧驾个什么。三脚驴子弄蹄行。
　　二十五圆通。二十五具铁枷。百千三昧门。百千梁铁锁。大丈夫汉。出家行脚。着甚来由。将父母所生身。担他铁枷。带他铁锁。而今要得三界独游。直须是佛法两字。不把耳闻始得。不见古人道。设有一法。胜过涅盘。我说如梦如幻。虽然如是。也须真到这个田地始得。若未到这个田地。且莫粗心。
　　元宵云。上元令节。四海燃灯。华藏亦以灯为佛事。先用毗卢性海以为盏。次用河沙胜福以为油。中用无上菩提以为心。末用广大智慧以为火。是灯也。以不点而点。是故常点。是光也。以不照而照。是故常照。上至阿迦腻咤天。下至无间地狱。无不洞鉴。无不明了。四生六类。一切有情。遇是灯光。咸得本心。出无明壳。诸人还要见如是清净微妙无尽灯么。良久云。燎破面门。
　　明眼底人被眼碍。悟心底人被心碍。证道底人被道碍。达法底人被法碍。何谓如此。不见道。金屑虽贵。落根成翳。要得高步大方。直须去此四碍。
　　僧问。如何是截断众流句。师云。斗门下闸。问如何是随波逐浪句。师云。船子下杨州。问如何是函盖乾坤句。师云。无缝不通风。问此是古人三句。如何是和尚三句。师云。重言不当吃　师乃云。炼铁围山作钓钩。饵悬八万四千牛。毗卢海内闲抛下。虾蠏鱼龙尽缩头。遂举。昔日有僧问云门。如何是透法身句。门云。北斗里藏身。师云。唤什么作法身。更觅个透法身句。这般汉。节目上更生节目。枝蔓上更添枝蔓。赖遇古人慈悲。若是华藏。三十棒。一棒也较不得。虽然如是。且道。云门与么道。意作么生。要会么。青蛇每用腰为足。红苋时将叶作花。
　　皇帝锡广鉴师号。说偈云。湛露重重洒绀园。衰残何以报君恩。白云堆里焚香坐。耀古腾今不二门　复云。道本无名。强名曰道。十号者应缘而设。三身者为物而彰。是故造理则唯一虚空。造事则森罗万象。然则无名则几息於道。有相则或蔽於真。而今要得妙契自心。直须是名相语言二边不涉。乃拈起拂子云。若道是拂子。则滞在有相有名。若道不是拂子。又落在无名无相。作么生得不涉二边去。要会么。太湖三万六千顷。月在波心说向谁。
　　举江月照松风吹。永夜清宵何所为。若有人。向这里得个入处。管取解空第一。
　　朔风如刀。痛刮人骨。千山万山。雪映寒日。心知春气来。目睹梅花发。游子南方归不归。晓堂闲却龟毛拂。
　　千经万论。穷之者入海算沙。正眼妙心。悟之者认贼为子。无为无事。堕在解脱深坑。勤苦修行。何异无绳自缚。所以古人道。恁么也不得。不恁么也不得。恁么不恁么总不得。而今还有与华藏把手底衲僧么。离众出来。通个消息。异兽藏头角。灵禽惜羽毛。
　　镂水求纹。谩劳心力。陶空作器。枉费工夫。游溟渤始测浅深。登须弥乃知高远。太阳门下。爝火何施。镆铘匣边。铅刀可弃。击拂子。下座。
　　踏破化城。来至宝所。不采辉山之璧。不探骊颔之珠。坏衲堆肩。拥炉闲坐。唤作无事道人。堪受人天供养。华藏与么道。不是好心。
　　德山棒如雨点。临济喝似雷鸣。虽然声振一时。风流万世。检点得来。还是强生节目。华藏则不与么。三间茆屋。十里松门。健则纵步闲游。困则倒头酣寝。身如槁木。心若死灰。有人笑我愚痴。正爬着侬家痒处。
　　竖不穷三际。横不亘十方。大不偪塞虚空。细不入於芥子。三世诸佛。如觉如梦。诸大祖师。若存若亡。与么境界。从上诸圣。尚迷昧如斯。方今学人。且作么生凑泊。还要会么。但得雪消去。自然春到来。
　　上不见天。下不见地。把定咽喉。何处出气。江南江北。绝毫绝厘。东土西天。成团成块。释迦弥勒。尚自瞒盰。临济德山。如何拟议。衲僧家。没巴鼻。却唤六双为十二(咄)。
　　奇怪诸禅德。文殊普贤。化作寒山拾得。头戴炙脂帽子。脚踏无底麻鞋。身着鹘臭布衫。腰系断[鞙-月+王]腰带。手持拍板。口唱高歌。歌曰。吾心似秋月。碧潭清皎洁。无物堪比伦。教我如何说。华藏当时若见。每人痛与一顿。何为如此。且教伊不敢掣风掣颠。免使后人疑着。乃拈拄杖云。向什么处去也。击绳床。下座。
　　提智慧剑。破烦恼网。拔生死类。置涅盘宅。空却魔王窟穴。埽荡恶趣关防。开拓般若封疆。滋长菩提种性。与么作用。与么建立。还有气不平。不相肯底衲僧么。象驾峥嵘谩进途。谁见螳螂能拒辙。
　　竖起拳云。一大藏教。诸大祖师。天下老和尚言句。总在这里。明明向道。尚且不知。盖覆将来。如何会得。
　　僧问。祖意教意。是同是别。师云。防风长。焦侥短。僧云。与么则不同也。师云。鹅王择乳。素非鸭类　师乃云。持长竿。摇短艇。箬笠只一个。蓑衣无两领。洞庭秋水风不吹。涵虚恰似新磨镜。末后句。留与谢三郎(咄)。

　　水庵一禅师语　　　　嗣佛智裕

　　上堂。魔作佛。坏烂虚空元有骨。佛作魔。须弥顶上涌清波。魔佛二边俱坐却。瘥病不假驴驼药。
　　偶与水云合。不与水云同。云散水流处。寂然天地空古人恁么道。大似徐六担板。水庵即不然。喜与水云会。甘与水云同。云屯水聚处。塞破太虚空。所以道。千波竞起。尽是文殊家风。一亘晴空。无非普贤床榻。便恁么会。正是沙弥童行边事。须知衲僧别有长处。作么生是衲僧长处。喝一喝。击禅床。
　　十二月旦云。今晨改旦。伏惟首座大众。知事头首。一九二九。天寒不出手。三九二十七。篱边吹觱栗。四九三十六。夜眠如露宿。屈而复伸。展而又缩。一夜万算千思。胸中一团麻线。睡也睡不熟。及至天晓起来。脚踏实地。头还带屋。若作佛法商量。口哑舌秃。若作世谛流布。特牛生犊。拂子道。我悟也我悟也。山僧道。你悟个什么。拂子云。可怜逐恶天下人。六六元来三十六。
　　圜悟师翁道。参禅参到无参处。参到无参始彻头。翠云道。参禅参到无参处。参到无参未彻头。若也欲穷千里目。直须更上一层楼。喝一喝。
　　破暑黄梅雨。清神白乳茶。万缘俱不到。物外野僧家。佛窟和尚至。相逢握手不论心。心性吾侪眼里金。三个柴头煨品字。与君闲话古丛林。柴头煨尽已更阑。楼上钟声落月寒。一把柳丝收不得。和烟搭在玉栏干。
　　冻云欲雪未雪。普贤象驾峥嵘。岭梅半合半开。少室风光漏泄。便恁么去。犹是半提。作么生是全提。无智人前莫说。打你头破脑裂。
　　天申节上堂。以拄杖卓一下云。还闻么。复拈起云。还见么。以手横按云。万年藤上一枝春。用祝光尧万乘君。身固寿康长不老。大平时代自由身。
　　燕去梁闲静。鸿来眼界宽。绕庭何所有。风撼竹珊珊。拂子击禅床一下。下座。

　　颂古
　　如何是道。墙外底　　普化明头打

　　赵老家风不热瞒。问他大道答长安。有谁平步归家去。多是区区自作难。
　　一拶银山铁壁摧。大悲院里赶村齐。善财拄杖如无用。乞与佯狂老万回。

　　藏身处没踪迹　　三唤侍者

　　藏身无迹更无藏。脱体无依便厮当。古镜不劳还自照。淡烟和露湿秋光。
　　三唤须知意不轻。平生肝胆一时倾。负吾负汝还知否。纵有丹青画不成。

　　须弥山　　慈明盆子横剑

　　不起一念须弥山。特立当头着眼看。拈一缕丝轻绊倒。家家门底路长安。
　　家山指出路非遥。万仞嵯峨插碧霄。一片白云横谷口。几多归鸟自迷巢。

　　婆子抛儿　　云门话堕

　　岩头婆子铁肝心。击碎乾坤觅赏音。眨上眉毛如不荐。岳阳恶浪转增深。
　　十八佳人美态娇。绣衣轻整暗香飘。抬身花圃徐徐立。引得黄莺下柳条。

　　别峰云和尚语　　　　嗣此庵元
　　上堂

　　我宗无语句。亦无一法与人。知有者已涉繁词。不知有者更宜子细。喝一喝云。擘破成狼藉。浑仑又不成。
　　开炉云。丹霞烧木佛。院主眉须落。官里有明条。许人私结约。傝[(宋-木+几)*辱]杜禅和。识情争卜度。休卜度。万里辽天飞一鹗。
　　举云门大师道。若说菩提涅盘。真如解脱。是烧枫香供养你。若说佛说祖。是烧黄熟香供养你。若说超佛越祖之谈。是烧瓶香供养你。支提即不然。若说菩提涅盘。真如解脱。是将水泼你。若说佛说祖。是将尿泼你。若说超佛越祖之谈。是将屎泼你。且道。云门为人好。支提为人好。若辨得出。许你天下横行。
　　裂开也在我。捏聚也在我。而今裂开也。有解问者出来。众无语。乃云。比拟张麟。兔亦不遇。
　　教你不肯你。为君通一线。若是明眼人。觅甚腊月扇。喝一喝。下座。
　　直截根源佛所印。摘弃寻枝我不能。世尊掩室於摩竭。是摘叶寻枝。净名杜口於毗耶。是摘叶寻枝。须菩提唱无说而显道。是摘叶寻枝。释梵绝听而雨花。是摘叶寻枝。作么生是直截根源。唤作直截。早是曲了也。诸人如何话会。
　　元宵云。支提山里作上元。若校诸方真个异。大虫舌上打秋千。蟭螟眼里放夜市。灯笼倒退舞三台。露柱趋前弄鳖鼻。引得水鸟树林虾蟆蚯蚓。一时[跳-兆+孛]跳出来。尽道花鼓是独有。你这一队尿床鬼子。无一个伶利。拈拄杖下座。大众一时走散。
　　昆仑奴着铁袴。打一棒行一步。[这-言+娄]逻真个[这-言+娄]逻。峭措非常峭措。不惟佛法会尽。且是文章满肚。见渠尝试篇诗。便有惊人底句。如今对大众前。不免一时剖露。且道。诗道什么。举不顾。即差互。拟思量。何劫悟。大众。你见好诗么。无事也好题取一篇。
　　佛说一乘法。无二亦无三。山花开似锦。涧水湛如蓝。支提遮里。无法可说。赢得口似匾担。
　　举寒山子道。一念了自心。开佛之知见。
　　师云。春无三日晴。夏无十日雨。蛇咬虾蟆声。更有众生苦。岂不是佛知见。喝一喝云。诸增上慢者。闻必不敬信。
　　支提不敢向人说。达磨西来有妙诀。若将妄语诳众生。自招拔舌尘沙劫。
　　结夏云。南方有处。名曰支提。中有比丘某甲。与千菩萨。现前大众。同此安居。九十日内。遇饭即饭。遇茶即茶。无寂灭行可修。无诸垢染可离。辄不得一人问着佛法二字。打折你驴腰。贬向二铁围山。莫言不道。
　　支提元不会禅。只是依时及节。孟春即曰犹寒。孟夏即曰渐热。虽无格外高谈。不向眼中添屑。汝等莫错商量。打你头破额裂。
　　端午云。今朝五月五。击动禾山鼓。郁垒与神茶。欢呼斋起舞。报道。山门内外。乃至诸庄田厍儿。一一平安。惟有禅和子。肚里七上八下。被个狗子无佛性苦。诸人者。欲不苦。透得赵州一字关。手握黄金如粪土。
　　举真净和尚道。也无禅。也无道。也无玄。也无妙。快活须明这一窍。
　　师云。既无禅道。又无玄妙。甚处得这一窍。若有一窍可明。如何得快活去。诸人即今要得快活么。便下座。
　　山僧寻常。向诸人道。三世诸佛。是竹木精灵。三贤十圣。是守古冢鬼。西天二十八祖。唐土六祖。是弄泥团汉。自余当甚碗脱丘。乃引声唱云。我昔毁佛及诸祖。皆由无始贪瞋痴。从身口意之所生。一切我今皆忏悔。遂呵呵大笑。以手作鹁鸠觜云。谷谷呱。便下座。
　　举杜顺和尚。有个法身颂。道。怀州牛吃禾。益州马腹胀。天下觅医人。灸猪左膊上。师云。丛林盛传。以为奇特。有甚奇特。蓦拈拄杖云。支提拄杖子。有个法身颂。敢保天下善知识。牙如剑树。口似血盆。无一人道得到他田地。今日不惜。举似大众。虾蟆翻出阔。曲鳝草之长。门前飞八百。屋后走千张。好大哥。
　　昨日有人。从陕府来。却得岭南信。报道。潭州城里好养民。米贱柴多足四邻。唯有道吾和尚。不解深山藏拙。却来闹市里。看人乐神。蓦被鱼行老媪。劈面唾云。遮野狐精。青天白日。向遮里见神见鬼。他后魔魅人家男女。未有了日。只得饮气吞声。支提拄杖子。闻而呵呵大笑曰。好事从来不出门。
　　灯笼露柱。夜来相争佛法。一云。即心是佛。一云。心不是佛。山僧当时。见伊互争不已。各与三十拄杖。三十打即心是佛。三十打心不是佛。待他向后眼开。始信支提车不横推。理无曲断。
　　参禅人多逐妄。不用起模仍画样。春风吹绽桃李花。淡烟疎雨笼青嶂。喝一喝云。若到诸方。莫道支提将境示汝。
　　叮咛损君德。无言真有功。任从沧海变。终不为君通。古德与么道。大似此处无金二两。俗人沽酒三升。
　　支提佛法无多子。何必胡僧劝举扬。好对春风二三月。鹧鸪啼处百花香。喝一喝。
　　拈拄杖云。拄杖子。震大法雷。击大法鼓。说大脱空。平欺佛祖。吓得深沙神。口呿舌长吐。窦八布衫穿。徧觅旧片补。诸人各各有耳共闻。有眼共睹。若更不会。不妨辜负支提拄杖子。卓拄杖。喝一喝。
　　浴佛云。扶宗竖教。整顿颓纲。正令当行。有纵有夺。纵也。一任周行七步。目顾四方。夺也。直得掩室摩竭。饮气吞声。且不纵不夺又作么生。喝一喝云。也欠一杓恶水不得。
　　五月方改旦。今朝又初十。日月去如飞。快鹞趁不及。禅须放下参。但莫固拘执。是处解脱门。汝自不肯入。何必问支提。丁字着脚立。只今普请归堂。问取自己。每日业识忙忙。着甚死急。喝一喝。
　　如来禅。祖师意。绝承当。只这是。破草鞋。汗臭气。热碗鸣。驴豚沸。也大奇。不思议。分明在目前。今古应无坠。佛灭二千年。比丘少惭愧。喝一喝。
　　因祈雨云。双童峰。见诸人连日祈求。上来下去。讽诵不易。即今在门前祥光桥上相扑。三交两合。七起八倒。供养大众。末后陈个口号云。嗟见世间人。永劫堕迷津。不省这个意。修行徒苦辛。山僧向道谢供养。便下座。
　　举僧问云门。如何是正法眼。门云普。
　　僧问风穴。如何是正法眼。穴云瞎。
　　师云。云门普。风穴瞎。三门外金刚。冷地里笑杀。且道。笑个什么。不见僧问米胡。从上诸圣。还达真正理也无。胡云达。
　　参禅人。莫造作。拟心即差。动念即错。大乘小乘。钱贯井索。前三后三。佛手驴脚。开眼也着。合眼也着。拟向这里承当。鼻孔依前失却。
　　举昔有一老宿住庵。门上书心字。窗上书心字。壁上书心字。
　　法眼云。门上但书门字。窗上但书窗字。壁上但书壁字。
　　玄觉云。门上不必书门字。窗上不必书窗字。壁上不必书壁字。何故。字义炳然。
　　师云。诸方商量。咸谓。三老各善笔法。点画可观。且不是草书相谩。支提敢道。诸方未具辨书眼在。殊不知。字经三写。乌焉成马。
　　汝等诸人。挑囊负钵。东走西走。道我瞻风拨草。为法求人。驴年会去。不见道。武帝求仙不得仙。王乔端坐却升天。
　　喝一喝云。天上忽雷惊宇宙。井中之物不抬头。三十年后。莫道支提性急。
　　火焰为三世诸佛说法。三世诸佛立地听。燕子为玄沙深谈实相。玄沙立地听。拈起拄杖云。支提拄杖子。为诸人念摩诃般若波罗蜜多。诸人立地听。且如剎说众生说。三世一时说。又教什么人听。卓拄杖一下云。有眼无耳朵。六月火边坐。
　　支提门下。五日一参。我才合掌。汝便和南。龙象蹴蹋。非驴所堪。直得诸天雨花无路。净名口似匾担。自余之辈。谁敢正眼觑着。喝一喝。
　　炉鞴之所。钝铁尤多。良医之门。病者愈甚。支提今日。且作死马医。拈拄杖卓一卓。喝一喝。
　　师住石泉。僧问。达磨大师道。教外别传。不立文字。佛说一大藏教。未审孰是孰非。师云。东家点灯。西家暗坐。僧云。且道是一是二。师云。放待冷来看。僧云。落霞与孤鹜齐飞。秋水共长天一色。师云。一任卜度　师乃云。佛语心为宗。无门为法门。心不在内。不在外。不在中间。法离见闻。非耳目之所到。遮里如何体会。先圣见你无扪摸处。遂向第二头道。应无所住。而生其心。心如虚空。无有边际。本来无住。然后从无住本。立一切法。立处皆真。当体空寂。若定执有心有法。正是一翳在眼。空花乱坠。永嘉不云。心法双忘性即真。须知当人分上。壁立千仞。如莲花不着水。一切处污染不得。方能於四生六道。虎穴魔宫。出入纵横。自他兼利。不见洞山对云门道。某甲今后。向十字街头。不蓄一粒米。不种一茎菜。接待往来。个个与伊拈却炙脂帽子。卸却鹘臭布衫。教伊洒洒落落去。云门云。汝身如椰子大。开许大口。可谓心不负人。面无惭色。山僧即不然。乍离千圣林间寺。来汲城头石罅泉。相见杯茶虽淡薄。往来无惜为君煎。且道。与洞山相去多少。东家不见西家事。丰俭随人莫怪休。
　　举赵州和尚道。夫为宗师。须以本分事接人。师云。山僧这里。若有一毫头本分事到你。岂不彼此受屈。虽然如是。山花不费栽培力。自有春风管带伊。
　　佛是尘法是尘。区区驰觅谩劳神。向道莫行山下路。果然猿叫断肠声。喝一喝。
　　风高八九月。自合知时节。何必待山僧。升堂特地说。天际雁南飞。接翅作行列。悉念佛法僧。轧轧声不绝。影落寒山水。已是重漏泄。普请好生观。西来无妙诀。喝一喝。
　　前三后三。日面月面。七凸八凹。千化万变。捏聚放开。胡来汉现。不离当处常湛然。觅即如君不可见。
　　了了了时无可了。玄玄玄处亦须呵。贪生逐日区区去。唤不回头争柰何。
　　岁旦云。大尽三十日。小尽二十九。昨夜送穷年。今朝贺岁首。时节有变更。佛法无新旧。既是个中人。不惜娘生口。坐对春风唱鹧鸪。嘉声不落威音后。复云。少卖弄。
　　山僧昨出看谒。簥里觑见南街北巷。东买西卖。校重论轻。争斤夺两。因记得大慧和尚道。十字街头。现成行货。拟欲商量。漆桶蹉过。不蹉过。是什么。将谓广南槟楖。元来却是西川漏篮子。喝一喝。
　　春色融和。群芳竞拆。水绿山青。桃红李白。不是时节因缘。亦非向上奇特。恁么也不得。不恁么也不得。此时若不究根源。直待当来问弥勒。
　　佛生日云。是非只为多开口。烦恼皆因强出头。致使韶阳要打杀。思量着甚底来由。石泉从来。临危不悚人。少闲与大众。同诣殿上。烧一炷香。歌一遍喝啰怛那。热乐他则个。何故。曾为浪子偏怜客。自是贪杯惜醉人。
　　结夏云。佛子住此地。即是佛受用。常在於其中。经行及坐卧。何必九旬禁足。三月安居。踞菩萨乘。修寂灭行。离诸垢染。清净根尘。大似好肉剜疮。无风起浪。然虽如是。罕逢穿耳客。多是刻舟人。喝一喝。
　　会么。掣电之机。徒劳伫思。便下座。
　　今朝五月十有五。十日作了八日雨。不荐檐头滴滴声。说妙谈玄何足数。君不见。皓布裈尝有语。夜雨打倒蒲萄棚。知事普请行者人力。撑底撑。拄底拄。阿呵呵。莫错举。从来大道无规矩。
　　入兴化华严。指三门云。三门头合掌。佛殿里烧香。云门大师。说得行不得。新长老。今日亲行此令去也。便入。
　　解夏。举僧问德山。九旬禁足今日满。自恣之谈合若何。山云。猢孙趁蛱蝶。九步作一歇。僧云。意旨如何。山云。两个童儿抱花鼓。这边舞了那边舞。须臾变作百千般。一一示君君看取。
　　师云。德山费许多口颊。自恣之谈。且不曾道着。忽有人。问华严。九旬禁足今日满。自恣之谈合若何。即对道。鲇鱼上竹竿。一日一千里。复云。意旨如何。即对道。秋江清浅时。白鹭和烟岛。良哉观世音。全身入荒草。
　　举教中道。诸佛出兴世。悬远值遇难。正使出世间。说是法复难。无量无数劫。闻是法亦难。能听是法者。斯人亦复难。释迦老子。恁么说语。可煞欺你。后来无人。华严路见不平。有个道处。诸佛出兴世。悬远值遇难。夜夜抱佛眠。朝朝还共起。有什么难。正使出世间。说是法复难。剎说众生说。三世一时说。有什么难。无量无数劫。闻是法亦难。夜闻祭鬼鼓。朝听上滩歌。有什么难。能听是法者。斯人亦复难。惯从五凤楼前过。手握金鞭贺太平。有什么难。灵利汉。点着便知。如其未然。老僧赢得口过。
　　有时恁么。有时不恁么。恁么也得。不恁么也得。大唐国内无禅师。观音院里有弥勒。参禅人休拣择。不见古人有言兮。毫厘有差。天地悬隔。
　　春雨乍晴。景物舒豁。日暖风和。鸟啼花发。伶利汉。点着便知。也有照。也有用。也有纵。也有夺。更说甚雪峰辊球。德山托钵。俱胝一指。临济四喝。遂以拂子。划云。即今一时。与诸人划断了也。且道。划断后如何。君子可八。

　　秉拂小参

　　解夏云。善言言者。言所不能言。善迹迹者。迹所不能迹。迹所不能迹则无迹。言所不能言则无言。言迹既无。心智路绝。直得内空外空内外空。俱不可得。只这不可得。亦未是诸人安身立命处。更说什么。秋江清浅时。白鹭和烟岛。良哉观世音。全身入荒草。更说什么雁过长空。影沈寒水。雁无遗踪之意。水无沈影之心。更说什么。人从陈州来。不得许州信。钟楼上念赞。床脚下种菜。盏子扑落地。楪子成七八片。须知这里。间不容发。直下如王宝剑。谁敢当头拟犯锋铓。横尸万里。若也一向坐断。尽大地无一人梦见父母未生已前巴鼻。是以从上先德。寻念过去佛所行方便力。遂向第二头打之绕。如今不免将错就错。恁么恁么。泥捏夜叉水里走。不恁么不恁么。嚼碎通红铁一团。恁么中不恁么。须弥南畔三千里。不恁么中却恁么。吹毛才举斗牛寒。
　　已是不识好恶。向诸人面前。四棱蹋地。打这一上之绕。且作么生相委。若也委得。便与从上佛祖。同一眼见。同一耳闻。同一鼻嗅。同一舌尝。同一身触。同一意思。更无差别。所谓尘尘尔剎剎尔念念尔。苟或未明。看泼第二杓恶水。蟭螟吞却白额虫。泥牛咬断老鼠尾。瞋底瞋。喜底喜。天台国清寺里油浇神。现出鸠盘茶面觜。无端拈秘魔叉。赶上八角磨盘。向空中辊得七倒八起。忽然扑落下来。直得火星迸散。烧着海龙王脚指。且要鱼龙知水为命。又谁管你灯笼。冷地拍掌呵呵大笑云。青天白日。向这里烧钱引鬼。喝一喝云。且置是事。
　　冬夜。我宗无语句。亦无一法与人。更教秉拂上座。向这里如何启口。假饶说得天雨四花。地摇六震。在诸人分上。总没交涉。何以。欲得亲切。当须自观。若此观者。名为正观。若他观者。名为邪观。诸人且作么生观。为作有相观。作无相观。作不有不无相观。作亦有亦无相观。直饶总不恁么。也是扶篱摸壁。所以道。欲知佛性义。当观时节因缘。莫有知时别宜底么。
　　昔有老宿。问米七师。月中断井索。时人唤作蛇。未审七师见佛唤作什么。七师云。若作佛见。还同众生。老宿云。千年桃核。
　　后来远和尚拈云。千年桃核也生芽。着叶抽枝便发花。结得果来能样好。元来却是大甜瓜。大甜瓜橘柚名查。栗子菘子[廿/匪]子。桃葩杏葩李葩。也有福州橄榄。也有宣州木瓜。当地牛心柿子。西川蜜浸芎芽。既是一个核子。为甚有许多果子。请首座领众。一一从头咬破。且留取核子与山僧。明年作种。大小远和尚。拾得一枚桃核。种得些儿杂碎果子。更不囊藏。一时[饥-几+殳]饤出来。可谓解使不由家富贵。风流岂在着衣多。披秀冬夜。也有些果子。迥与诸方不同。不同郑州梨。青州枣。沩山柿。雪峰橘。寒山苦桃。板搭橡栗。灵云林檎。大梅梅子。香底香。甜底甜。酸底酸。涩庭涩。拟待来夜与诸人分冬。秉拂上座。今夜先此奉白。大众切须子细咬嚼看。是甚么滋味。不得浑仑吞。蓦被堂头索核子。临时吐不出。未免递相钝置。设有一个半个。吐得出来。亦不堪为种草。何以。直饶栽种得。终是不馨香。忽有个汉出来道。秉拂上座恁么告报。岂不是普州人。却许伊具一只眼。
　　僧问。德山小参不答话。此理如何。师云。三更神世界。僧云。赵州小参却答话。又作么生。师云。半夜鬼乾坤。僧云。未审二老。相去多少。师云。一对无孔铁槌。僧礼拜云。作家宗师。天然有在。师云。放你三十棒　师乃云。世尊三昧。迦叶不知。迦叶三昧。阿难不知。阿难三味。商那和修不知。既是三昧。各不相知。且如前佛后佛。诸大祖师。天下老和尚。各各出来。将何传授。将何利生。莫是传个不知底么。既是不知。又如何传。这里觑得破。释迦迦叶。阿难和修鼻孔。总在诸人手里。不消一捏。直得命如悬丝。若觑不破。诸人鼻孔。却在他手里。十二时中。坐卧经行。未免受他处分。山僧从来。曲不藏直。分明说与诸人。只这不知。已是葛藤露布了也。自此一人传虚。万人传实。千古之下。殃及儿孙。忽有个破家散宅底。牙如剑树。口似血盆出来。翻却祖父田园。撦却多年契书。可以笼罩古今。乾坤坐断。也表丛林中有人。不见德山道。这里无佛无祖。达磨是老臊胡。释迦老子是乾屎橛。文殊普贤是担粪汉。等觉妙觉。是破执凡夫。菩提涅盘。是系驴橛。十二分教是鬼神簿。是拭疮疣纸。四果三贤初心十地。是守古冢鬼。自救不了。你看。德山向龙潭吹灭纸烛处。窃得些子萤火之光。自此翻转面皮。便解斡旋天地。号令圣凡。无波浪处生波浪。愁杀孤帆过海人。好教德山见今日丛林。寒气出来毛毿毿地。尽是倚他门户。傍他墙壁。随他作解。受他处分。也好惭惶杀人。一朝忽被业风。吹向曲木床上。便道我是临济下。你是云门下。列派分枝。是非纷起。岂不是钝置他古人。山僧不是轻今重古。抑弱扶强。只要诸人知有从上来事。设使个个出来。负德山气槩。具德山作略。止宿草庵。且居门外。何也。山僧未曾与诸人向蟭螟眼里。拈新罗与占波斗额去在。
　　岁夜。僧问。黄龙佛手驴脚。杨岐金圈栗蓬。学人上来。乞师指示。师云。一字两头垂。僧云。如何是金刚圈。师云。也知上座透不得。僧云。如何是栗棘蓬。师云。刺破你咽喉。僧云。且如未有杨岐已前。未审教学者吞透个什么。师云。知恩者少。僧云。我手何似佛手。师云。等闲挨落天边月。僧云。我脚何似驴脚。师云。徐行踏断流水声。僧云。如何是和尚生缘。师云。举头残照在。元是住居西。僧云。且道。黄龙为人好。杨岐为人好。师云。牛头南。马头北。僧云。洞中春色四时好。门外峰峦一样高。师云。阇梨什么劫中。梦见黄龙杨岐。僧云。三尺一丈六。且同携手归。师云。犹自说梦。僧云。谢和尚证明。便礼拜。师云。且莫诈明头　师乃云。天地造化。有阴有阳。有生有杀。日月照临。有明有暗。有隐有显。江河流注。有高有下。有壅有决。草木开敷。有长有短。有荣有谢。岁时迭迁。有去有来。有新有旧。其旧也。门门俱爆竹。处处送穷年。其新也。青林才换叶。红蕊便开花。乃喝一喝云。且道。是新是旧。若辨不出。腊月三十日。大有事在。是以黄面老子道。一切众生。生死相续。皆由不知常住真心。性净明体。用诸妄想。此想不真。故有流转。诸人要得生死不相续。妄想不生。须是直下识此常住真心性净明体。始得。即今莫有识得者么。且如春生夏长。秋残冬谢。暑往寒来。迎新送旧。又是个什么。目前灯烛晃耀。坐立俨然。问答交驰。主宾互立。诸人又向甚处去来。这里会即便会。不得拟心动念。即没交涉。不拟心。不动念。一一天真。一一明妙。恁么说话。祖师门下。唤作死蛇当大路。山僧今夜。不避诸方怪笑。且要应个时节。若是脱洒道流。见人须弃敲门物。得路仍忘堠子名。自然於一切处。不被法缚。不求法脱。数声清磬是非外。一个闲人天地间。若是执法修行。如牛拽磨。三十年后。且莫错怪人好。
　　参禅须是悟。学成终莽卤。明眼人前。一点相瞒不得。你辈。作么生说个悟底道理。莫是师姑。元是女人做么。莫是天地与我同根。万物与我一体么。莫是明明百草头。明明祖师意么。莫是隔山见烟。便知是火。隔墙见角。便知是牛么。当知古人曲为中下之机。故有这般说话。诸人且莫错认定盘星。明朝后日。赚你入镬汤炉炭去在。直饶上不见有尘沙诸佛。下不见有六道四生。内无能证之心。外无所证之法。露裸裸赤洒洒。撒手到家人不识。更无一物献尊堂。又似避溺而投火。这里如何理论。得不伤物义。南泉道。牵牛向溪东放。未免犯他国王水草。牵牛向溪西放。未免犯他国王水草。不如随分纳些些。总不见得。如今只得从空放下。与诸人平展去。夜来须弥顶上轰一声霹雳。娑竭罗龙王。梦里惊觉。倒跨东海鲤鱼。向藕丝孔中。霈一巡大雨。尽大地无不周徧。昆仑奴走入天台山里拾橡栗。浇得浑身七郎八当。连打数个筋斗。跳上华表柱头。翘足而坐。等太阳东生。晒[日*良]铁袴。唯有门前上马台。面前乾爆爆地。几乎惹出一场祸事。金刚与深沙神。一夜厮争。乾底是。湿底是。一云。总是总不是。一云。乾底从他乾。湿底从他湿。山僧遂与一喝云。三更半夜。这里争甚热椀鸣。拈拄杖一时赶散。然则通人分上。要用便用。机变无方。纵夺临时。卷舒在我。譬如掷剑挥空。莫论及之不及。且不着思量。平仄对偶。星河秋一雁。砧杵夜千家之语。要得尖新应个时节。佛法不是这个道理。然虽如是。无智人前。不可说梦。

　　拈古颂赞

　　举调达因谤佛。生身陷入地狱。佛令阿难去问。你在地狱还安否。达云。我在地狱。如处三禅天乐。佛又令去问。你还求出否。达云。待世尊入。我即出。难云。世尊是三界大师。岂有入地狱分。达云。世尊既无入地狱分。我岂有出地狱分。
　　拈云。大隐居廛。小隐居山。各得其所。随分安闲。何必更来论出入。人生在处有余欢。
　　举维摩会上。三十二菩萨。各说不二法门。至文殊云。如我意者。於一切法。无言无说。无示无识。离诸问答。是为入不二法门。文殊又问维摩。维摩默然。文殊叹言。善哉善哉。乃至无有文字语言。是真入不二法门。
　　拈云。这老病汉。寻常钉觜铁舌。及被文殊一问。真得口里胶生。随后更与一杓恶水。至今起不得。
　　举赵州访茱萸。才上法堂。萸云。看箭。州亦云。看箭。萸云过。州云中。
　　拈云。二老。一期争射。总未是好手。若到别峰门下。管取弓折箭尽。
　　举僧请益翠岩曰。有僧问赵州。万法归一。一归何所。岩便喝。僧茫然。岩却问。赵州道什么。僧拟举。岩打一拂子。喝出。
　　拈云。洪机在掌。排巨灵擘太华之威。明镜当台。绝演若逐东西之怖。当时若不是这僧。洎合错祗对。
　　举僧问投子。一切声是佛声。是否。子云是。僧云。和尚莫屎沸碗鸣声。子便打。
　　僧又问。粗言及细语。皆归第一义。是否。子云是。僧云。唤和尚作一头驴。得么。子便打。
　　拈云。这僧拾得一柄铅刀。便敢充关突塞。若非投子有定乱之剑。洎被搅扰一上。然虽如是。若无举鼎拔山力。千里乌骓不易骑。

　　达磨见梁武帝　　赵州勘二庵主

　　一片银蟾挂碧天。清光冷照凤楼前。九重玉户深深闭。争见扶疎桂影圆。
　　春风有时恶。春风有时好。人竞逐春风。却被春风恼。

　　云门三顿棒　龙潭吹灭纸烛　云门一曲

　　一叶扁舟信晚风。雨昏浑不辨西东。不因再到秋江上。争见芦花对蓼红。
　　白云绽处见明月。黄叶落时闻捣衣。劝君休去便休去。欲觅了时无了时。
　　独唱清新拍不同。寥寥千古意无穷。拟开眼向声前听。早被风吹别调中。

　　五祖和尚。举僧问赵州。如何是祖师西来意。州云。庭前柏树子。恁么会。便不是了也。如何是祖师西来意。庭前柏树子。恁么会。方始是

　　家人卦变作明夷。爻象分明不待推。无动无谋终吉庆。有求有用即迍危。

　　世尊出山相　　言法华

　　缩头只可藏山谷。出得山来却不堪。若谓利生开佛见。这般恶口不如缄。
　　终朝皮[(彰-章+?)/(厂@毛)]街头走。有口何曾诵法华。末后脱空尤叵耐。逝多容你更交加。

　　给孤长者　　云门大师

　　远迓瞿昙至给孤。伫聆有法为开敷。早知是法应须舍。好请乘时出帝都。
　　中毒睦州。伸冤雪峤。拔本无门。剜空作窍。有折脚殃。乃破家兆。万福曾郎。容此不肖。

　　送幽岩滋上人出岭

　　诸方无说汝无闻。闻说俱无莫倒跟。才起丝毫奇特想。依前似不出雷门。

　　或庵体禅师语　　　　嗣此庵元

　　上堂。举神鼎示众。五蕴出头一段空。同门出入不相逢。无量劫来赁屋住。到头不识主人公。
　　师云。古人大似钉桩摇橹。把缆放船。觉报裂转面皮。终不向半生半灭处。与诸人相见。会么。童顶云衣野兴浓。清斋淡话有何穷。春归檐幕千家雨。月满楼台一笛风。
　　涂灰抹土添光彩。社舞村歌笑己躬。堪笑当年呆得好。百无一解诉心空。星拱北水朝东。月落千江体一同。能向海门深处辊。行船谁怕打头风。
　　西土尊师故纸罗。南方历祖葛藤窠。临风剔起透青眼。跟脚从头觑破那。阿呵呵会也么。尺水休夸一丈波。幕天席地生涯阔。敌胜吹毛不用磨。
　　掉开骨董。奋一只拳。擘破面皮。轩知大胆。住荒凉院舍。拾落成新。说朴实头禅。摧邪显正。他人肯处我不肯。缁素分明。他人疑处我不疑。夤缘有在。方来共住。道伴交肩。冷月深冬。围炉向火。不作方便。可煞古风。守口如瓶。更嫌什么。从上秃鬼。沙魇河楼。露布葛藤。空相绊捻。兄弟。见机瞥地。庆快己躬。一切临时。只依本分。咄。出头天外看。谁是那边人。巡堂吃茶去。
　　不守师承不会禅。饥来吃饭困来眠。平常肯恃拳头大。冷地乾赢空劫前。活祖师意。直用直行。离文字禅。非延非促。咬姜呷醋。眼盖乾坤。衲被蒙头。气冲牛斗。选甚风号剑阁。火聚刀山。勘破胜热婆罗门。谁夸平等真法界。十方聚会。杓头舀来。青出於蓝。有何奇特。良久云。野步云头阔。闲歌雪子吟。
　　目击泄天机。梅天散花雨。稽首毗卢师。和南法身主。风光遍大千。捏在毫端聚。多劫修来是浪传。一念不生倾肺腑。从此儿孙遍世间。活计清虚争检古。掷下拂子云。今日祈晴。切忌错举。
　　举临济垂语。有一人。在孤峰顶上。无出身之路。有一人。在十字街头。亦无向背。且道。那个在前。那个在后。
　　师云。闻名不如见面。
　　又云。有一人。论劫在途中。不离家舍。有一人。在家舍不离途中。那个堪受人天供养。
　　师云。见面不如闻名。若是异目超宗。终不向人背后吸冷气。南禅因行掉臂。说一伽陀。粗疎带出莲花笠。济楚披来粪扫衣。拈起少林无孔笛。左瞻右盻两头吹。声声慢。拍拍随。听者虽多和者稀。曲徧欲休休不得。知音知后更谁知。
　　少室无师句。曹溪绝学禅。浑家鬼擘口。五逆不成冤。何故。天之自高。地之自厚。人之自在。道之自然。广额屠儿。立便成佛。清净行者。不入涅盘。三千威仪。那里是那里。八万细行。阿谁是阿谁。然而诸佛本源。众生心地。翻来覆去。一似不曾良马窥鞭。羚羊挂角。白鹭和烟岛。黄莺下柳条。哑子唱嘲词。那咤不识父。各住本位。舌至梵天。本色丛林。厖眉老衲。不慕诸圣。不重己灵。只如鼻孔搭上唇一句。又且如何。惯入惊人浪。生拏称意鱼。
　　居常日用。闻底也是。见底也是。用底也是。有时问底也错。见底也错。用底也错。何故。是也错。错也是。行之在人。断之在智。鼻孔听声。耳朵出气。黑漫漫八面玲珑。活泼泼四棱蹋地。会么。从前多少好儿郎。枉向灵山空受记。
　　解夏云。文殊三处度夏。弥勒一味放憨。善财走百十城。达磨九年面壁。恢阐拈花微笑。光扬布发掩泥。群党咤梨。儿孙霸旺。将断贯索。穿人鼻孔。把木槵子。换人眼睛。呼唤不回。令法久住。牢笼不下。高枕无忧。饱齁齁到处为家。活泼泼。出门是路。不恤时时九夏。非夸日日三秋。轩知入定修禅。曲棒打地。辙莫朝参暮请。折筯量空。如何露柱证明。作么腊人为验。虽然恁么。只如解开布袋。不涉夤缘。有何标格。鹤有九皋难翥翼。马无千里谩追风。
　　为不世师。不可以绝学较其所得。行无间道。不可以超方穷其自然。法不相饶。言非夙办。脱空活业。只在目前。生铁心肝。岂愁身后。拈苕帚柄。破疑网於剑树刀山。[暇-日+骨]大柴头。建法幢於镬汤炉炭。更有难吞草料。接待上流。[拚-ㄙ+ㄊ]得焦口烂肠。管取眉毛厮结。如是阐提短贩。义学沙门。又不可同日而语也。何故。蓝田射石虎。错怪李将军。
　　一拳也是打爷来。未有输赢莫放开。割舍拍盲穷性命。觜喎鼻塌见全材。
　　道妙休云所得迟。不离闻见分明极。槛外一声婆饼焦。黄头碧眼断消息。断消息。最条直。是虎何须更插翼。苍龙平地起波澜。万仞峰头轰霹雳。
　　举刘侍郎问仰山。了心之旨。可得闻乎。山云。若欲了心。无心可了。无了之心。是名真了。
　　师云。口朝鼻孔无空过。眼盖胡须有古风。信彩骨头花十八。等闲掷出满盆红。
　　开炉。举五祖云。难难。几多般。易易。没巴鼻。好好。催人老。默默。从此得。过得此四重关了。泗州人见大圣。焦山老汉。也有此说。难难。放软顽。易易多瞌睡。好好和衣倒。默默有筋骨。过得这四重关了。屋里贩杨州。其或犹豫未决。更听一颂。夤缘过夏又经冬。难易当知好恶同。肚里饥疮无聒扰。堂中生炭满炉红。挑灰弄火非相许。阔论高谈定不容。迭足跏趺描不就。眼空烟景振宗风。
　　天际云翻墨。江头浪辊花。胡僧无鉴识。特地渡流沙。
　　小参。赤骨历穷担片板。颠痴勃癞竖双眉。蓦生做处难名状。佛祖当头听指挥。会么。穷生论死。尽属天魔。说妙谈玄。总成外道。輙莫问如瓶泻。答似盆倾。本分事中。总用不着。放一线地。怎么商量。心同虚空。示等虚空。证得虚空。亦无虚空。鸭头绿。鹤顶红。风从虎。云从龙。男儿不顾传家谱。拈起簸箕别处舂。喝一喝。下座。
　　解制。虎穴魔宫阔步挨。毁僧谤佛不安排。无明三毒令人怕。是我冤家一样乖。会么。正令提纲。法堂前草深一丈。邪师过谬。齑瓮里淹杀几人。出处不凡。到头得地。气吞云梦。光射斗牛。以法界作伽蓝。龙蛇易辨。以河沙为广众。衲子难瞒。虎口争餐。非为性燥。马前厮扑。岂是英灵。九夏三秋。全提大用。诸方未曾到底境界。尽底掀翻。佛祖不出口底舌头。和根绝断。谁夸自恣。选甚护生。鼻直眼横。风高韵远。入得南禅室。出得南禅门。轩昂不以路为酬。拈得死蛇弄解活。只如来早布袋头开。日见日新复有何说。良久云。端的克家真种草。不同短贩野盘僧。
　　退院云。耳有重轮非差事。胸题卍字亦寻常。腰间不刺三条篾。万顷风烟一草堂。
　　示众。暗撒骊珠成瓦砾。闲倾鸩毒是醍醐。冤将恩报灭胡种。举眼无亲真丈夫。

　　颂古
　　善财南询　　临演无位真人　　毗目执善财手

　　妙峰孤顶无知识。百十城游丧善财。楼阁若还弹指见。分明有眼不曾开。
　　棒头落节来翻本。闪电光中立信旗。殃害丛林无说处。几人错认口头肥。
　　坦然古路勿迂疎。霁月凉风动十虚。毗目善财当日事。好如潘阆倒骑驴。

　　临济见大愚　　灵云悟桃花

　　门庭推倒乱纵横。火迸星飞无路行。赤契分明基业在。依前浅种又深耕。
　　桃花零落眼方开。自谓风流孰可陪。叵耐玄沙忒偏党。却来醉后便添杯。

　　一切障碍即究竟觉　　十智同真

　　早朝心闷三杯酒。午后头昏一椀茶。入夜脱衣伸脚睡。五更走起眼瞇[目*麻]。
　　阳春白雪非难和。藻鉴氷壶岂足观。一把柳丝收不得。和风搭在玉栏干。

　　观身实相。观佛亦然　居一切时。不起妄念

　　眼空四海恣纵横。鼻孔辽天信脚行。拏得电光为火把。却来日午打三更。
　　和烟钓月是生涯。古策风高未足夸。款乃一声天地阔。祖师何必渡流沙。

　　同名同号阿弥陀佛　　二祖安心

　　竹溪烟绝雨才通。无数深红间浅红。山店落英春寂寂。青旗吹动柳花风。
　　屈节从长也大[拚-ㄙ+ㄊ]。雪堆断臂仰高寒。铁牛鞭起熊峰下。一吸黄河彻底乾。

　　若能转物。即同如来　　为道日损

　　雨色和烟匝四维。眼皮未绽若为窥。等闲觑破金刚际。坦荡无因役路岐。
　　添钱买得漏灯盏。洗脚长拖破草鞋。翻着襕衫歌雪曲。倒携席帽赶村斋。

　　廛中佛事

　　斫头沥血摩诃演。挂肚悬肠萨怛多。恶口小家无尽藏。更将何法度娑婆。

　　赞
　　达磨　　卧莲玩月观音

　　万福西来老骨檛。不遵行止渡流沙。被人打落当门齿。哑子依前吃苦瓜。
　　上绝把茆江月白。下无寸土眼头宽。青莲影里安身法。普与劳生了正观。

　　船子　　自赞

　　孤踪短艇寓江滨。眼盖乾坤彻骨贫。接了夹山钻入水。至今恩怨不曾分。
　　岁寒节操。水月精神。随所住处。无过任真。咦。今古江山今古意。一番雨过一番新。

　　四圣(四)　　总颂

　　稽首释迦。现千百亿。盐贵米贱。苦趁乐吃。瞋喜爱憎。是非声色。日炙风吹。一文不直。
　　稽首观音。全彰妙有。鹤唳青霄。莺啼绿柳。鼓响锺鸣。椎鸡打狗。不落诸缘。通身眼手。
　　稽首文殊。本非延促。柏短松长。山青水绿。星移斗转。日行月逐。开眼合眼。一切具足。
　　稽首普贤。不可思议。出头露面。开言吐气。拍盲担板。忘恩断义。事无寸长。熏天炙地。
　　释迦观音。文殊普贤。蓦鼻牵来。作一串穿。横拖倒拽。痛报深冤。弥天罪过。一任流传。

　　续开古尊宿语要集第六(终)


　　敬览　晦室老人所集。前辈诸大尊宿语要。深为丛林之助(宗源)。募金锓木。分为六策。并赜藏主元集四策。合成一部。以广其传。因忆饮光微笑破颜。而吾佛为之敛衽。神光三拜依位。而吾祖为之倒戈。是皆表显心行处灭。言语道断者之所作也。苟欲揭示如来正法眼藏。捞漉人天。不假筌罤亦难矣。此录乃真筌罤也。其或智过二光。气吞佛祖者。知我罪我。总不离是录。嘉熙戊戌腊月佛成道日。比丘(宗源)再拜书于卷末。
　　(三山傅　诏刊)
