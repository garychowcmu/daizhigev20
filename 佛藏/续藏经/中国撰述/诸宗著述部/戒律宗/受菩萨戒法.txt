续藏经   受菩萨戒法
　宋 延寿撰
　　 

　　受菩萨戒法并序

　　　　大吴越国惠日永明寺智觉禅师延寿集序
　　详夫菩萨戒者建千圣之地生万善之基开甘露门入菩提路梵网经云众生受佛戒即入诸佛位欲知佛戒者但是众生心更无别法以觉自心故名为佛以可轨持故名为法以心性和合不二故名为僧以心性圆净故名为戒以寂而照故名为般若以心本寂灭故名为涅盘此是如来最上之乘祖师西来之意闻者多生遮障见者咸起狐疑以垢深福薄故是盲者不见非日月咎若有志心受者闻者法利无边七辨赞之莫穷千圣仰之无际可谓真佛之母生诸导师妙药之王能治众病入道之要靡越於斯矣。
　　卢舍那佛说十地法门运菩萨之律仪立如来之行业恒沙戒品圆三聚而统收万行因门唯一念而具足五位大士莫不赖此因圆十剎宝王无不由兹果满今者欲弘大事难称时机若曾宿种一乘方乃能生信解情执之者何以决疑须陈问答之由以袪邪外之障。
　　问夫菩萨戒者乃文殊普贤之俦具缚凡夫如何得受。
　　答若执凡夫非普贤者即是灭一乘种古圣不合云普照尘劳业惑门尽是普贤真法界若执众生非佛者即是谤十方佛大教不合云佛心与众生是三无差别以梵网经云一切有心者皆应摄佛戒且禀人者谁不有心凡成佛者皆从心现所以释迦出世开众生心中佛之知见达磨西来直指人心见性成佛故祖师云即心是佛即佛是心离心非佛离佛非心所以一切色心是情是心皆入佛性戒中即众生佛性之心具佛心戒矣况菩萨戒唯以开济为怀不同小乘局执事相是以菩萨饶益有情之戒但济物利人如末利夫人惟酒为戒仙豫大王惟利惟慈但行利物之心即时秉持之志曷乃於法界而分强域向大道而定方隅徒自劳形反招余咎。
　　问众生心既具佛戒何用更受。
　　答诸佛教法皆是为未了者以暂亡故似有迷昧今即约事重明故称受戒自性妙律圆理昭然靡隔凡圣未尝迷悟法句经云戒性如虚空持者为迷倒大般若经云持戒苾刍不升天堂破戒比丘不入地狱何以故法界中无持犯故一切法空故今为未见性人方便发扬令信心戒约事开导体用双明祇如十重四十八轻垢轻重虽殊总约事说别而不别理事一际不别而别持犯条然不离事求理起断灭之心不离理行事执常情之见。
　　问具缚凡夫根微垢重若令受戒毁犯益多若不观根返遭沦坠。
　　答只为垢重障深令受佛戒现行烦恼虽厚佛乘种子无亏贵闻自本有之佛性善根诸佛不可思议戒之威力能令佛心明朗烦恼轻微设少持时功德无量才发一念已过声闻诸佛校量群经具载不可以情思臆断背佛违经谤大之愆罪沦长劫菩萨璎珞经云佛言佛子若过去未来现在一切众生不受菩萨戒者不名有情志者畜生无异不名为人常离三宝海非菩萨非男非女非鬼非人名为畜生名为邪见名为外道不近人情故知菩萨戒有受法而无舍法有犯不失尽未来际若有人欲来受者菩萨法师先为解说读诵使其心开意解生乐着心然后为受。
　　又复法师能於一切国土中教化一人出家受菩萨戒者是法师其福胜造八万四千宝塔况复二人三人乃至百千人福果不可称量其法师者夫妇六亲得互为师受其戒者入诸佛界菩萨数中超过三劫生死之苦是故应受有而犯者名为菩萨胜无而不犯有犯名菩萨无犯名外道。
　　问何不以八关十善渐渐度之能称小机免成毁犯。
　　答经云若以十善化人如将毒药与人虽一期得人天之饱不免生死毒发终不出轮回翻增业垢若以小乘开化即是大乘冤鸩解脱深坑可畏之处经云宁起狐狼野干心不起声闻辟支佛意所以云但说大乘无咎。
　　问说法受戒本为超出苦源何乃却令诽谤毁犯翻堕地狱有损无益何成化门。
　　答自有闻而顿悟或有闻而渐持或有闻而起谤随机不同皆能获益佛法真实终不唐损如置毒乳中味味杀人又如以毒涂鼓远近皆丧此大乘戒法闻而起谤尚获大益起尚供养恒沙佛人何况谛信一心求受所以文殊菩萨经中校量云譬如有人闻说般若起谤不信堕地狱胜供养恒沙佛者何以故供养恒沙佛只得人天生灭之福若闻般若毁谤堕地狱受谤法毕以闻般若为种才闻说般若便得心开剎那成佛校其功力天地悬殊又诸法无行经云有一净威仪法师怜愍众生故从所住处常入聚落食讫而还教化百千万家皆作佛子令发阿耨多罗三藐三菩提心又有一威仪比丘常住寺中乃至不能善於菩提所行之道净威仪法师诸弟子众生常入聚落生不净心即鸣楗槌集众立制汝等自今已去不应入於聚落於后净威仪法师遇有威仪比丘知不信受大乘戒法强说一偈以作大乘种必知不信诽谤入地狱地狱罪毕因闻此法为悟道之因颂曰贪欲即是道嗔恚亦复然如是三法中具一地佛法有威仪比丘闻已诽谤起是业已后时命终是业果报故堕阿鼻大地狱九十百千亿劫受诸苦恼从地狱出六十三万世常被诽谤其罪渐薄后作比丘三十二万世出家之后是业因缘返道入俗乃至无量千万世诸根暗钝师子游步於汝意云何尔时有威仪比丘岂异人乎勿造斯观则我身是我时起是微细不净恶心受此罪业堕於地狱若人不欲起微细罪业者於彼菩萨不应起於恶心菩萨所行道皆当信解不应起嗔恨之心乃至如来见是利故常说是法故知因闻此大乘法而得成佛闻而起谤尚得成佛何况志诚求闻求受且如菩萨戒中十重淫杀等戒只如现在不受戒凡夫从无始来具造杀盗淫欲等事悭贪嗔恚等法过去已造现在今造未来当造念念无间心心靡移恒没生死恒沈苦狱故经云阎浮众生举足动步无非是罪若行杀害堕畜生中互为高下若起嗔恚堕地狱中常时烧煮若生悭贪堕饿鬼中饥火常然故法华经云於地狱中作园观想驼驴猪狗是其行处所以莲华色比丘尼昔为戏人披法服时以宿命智观过去无始前恒处地狱无有出期遂乃广劝王舍城中释种等女但出家破戒入地狱终有解脱之时是以但受破戒速超得道之场不受不破永处泥犂之患以业道罪相酬无有体息故决定毗尼经云佛言优婆离何故修大乘行菩萨戒宽容无犯何故声闻禁戒窄狭严切优婆离当知若初修大乘行菩萨戒晨朝有犯应当结罪至午若菩提心无间断戒聚成就则非所犯乃至中夜有犯至於后夜菩提心无间断戒聚成就则非所犯优婆离当知初修大乘行菩提心戒行宽缓若有菩萨结罪有犯不应悔惧复次若声闻犯戒戒相则灭无复更全何故为声闻持戒除烦恼故如救头然烧衣心速为求寂灭涅盘坚持戒行以知菩萨为发菩提无上心故受戒虽暂有犯乃从事而论一期所制若菩提心四弘愿不断即不名犯若永舍菩提心违四弘誓即名犯戒以声闻人不发菩提心受戒但求出离事戒才犯持心即断以从生灭边论故若菩提心菩萨戒约尽未来际无有间断故又经云犯戒名菩萨不犯名外道以未闻大乘佛性戒故无可得犯纵修万善皆是无益苦行所收种苦求甘终无得理蒸砂作饭岂有成时所以梁帝发愿云不愿作郁头蓝子暂得生天宁可作提婆达多永处地狱且如不受戒众生法尔累聚烦恼所萦皆堕地狱设得暂出还堕轮回似蚁循环如火旋转若得戒力心遇缘因一念回心自然开悟经云如王生子为民所敬得戒护人生圣种中后必得圣如绍王位设有毁犯如菩萨戒八胜中第五受罪轻微胜堕六趣中常得为王此是劣中之胜又如出家比丘谁是微细精持戒人二地分持惟佛能净所以经云惟佛一人持戒清净其余尽名破戒者南山云受者法界为量持者麟角犹多又云坐受立破得无量福乃至但作奉戒之心莫作得戒之限善生云天地无边戒亦无边草木无量戒亦无量虚空大海高深戒亦高深亦复如是故知受时十方戒法无边破者毫厘少分终不尽破所以萨婆多云宁可一时发一切戒不可一时犯一切戒宁可有戒可犯不可无戒可破如无戒可破之人莫道具造恶业只如深山远谷木食草衣百千万劫修远离行若不受戒法大智度论中文殊菩萨呵云与禽兽无异又宝林传中有小乘持戒比丘眼不观色耳不听声以不达佛理故受施主供养尚作大蕈还债岂况无戒信受理行都无者欤如上所引事理照然金口不易之真诠古圣现行之榜样何得凭虚作实背正投邪障他无上之善根起自菩提之大难若不投诚忏悔舌烂口中善恶因缘难逃苦乐立即交报。
　　问何故犯菩萨戒不名犯而戒性无尽。
　　答夫菩萨戒若约理推即惟心心性无尽所以璎珞经云一切凡圣戒尽以心为体若约事明初发菩萨心四弘誓愿并彻未来际摄化有情不同人天二乘等戒力消尽若辟支佛戒无大悲故戒力消尽舍利弗当知菩萨摩诃萨戒行无尽何以故一切净戒皆因菩萨戒摄现前故譬如种子渐多利益无尽舍利弗当知菩萨心者犹如种子诸佛如来戒行无尽是大丈夫名无尽戒行舍利弗是修行菩提持戒故戒行无尽又受菩萨戒具五功德八殊胜向下广明校量无尽。
　　问如上所说云何是菩萨破戒。
　　答曰昙无谶菩萨戒本云略有二事失菩萨戒一舍菩萨愿二增上恶心除是二事若舍此身或终不失从是以后所生之处当有此戒增上恶心者所谓妄说人法二空未得为得生大邪见起不信心故犯轻重之垢不生怖畏若有因缘或犯轻重等戒虽暂时破深信因果常生忏悔即不名犯又昙无谶戒本云若菩萨嗔他受着嗔事不体息者犯重垢罪不犯者常欲舍嗔嗔心犹起是名不犯。
　　问於诸佛诱进门中方便极多省要提携何不劝生安养岂须破戒翻障净方。
　　答若生安养教受九品之文上根受戒习禅中下行道念佛众生根器不等不可守一疑诸大乘起信论明诸佛本意为摄大乘初入信之人恐生恶世难得成就令回向往生免得退转若见佛法身易成就法忍此是明文证上品往生如文殊菩萨云如壮士屈伸臂顷上品见佛便证菩萨初地如下第九品闻大乘不信佛戒或只念佛乃至临终回向亦得往生十二劫始花开未得见佛渐证小乘格其圆功迟速大隔若受菩萨戒发无上菩提心者已信大乘已受大法中间设破亦兼念佛忏悔助生又得戒威德力发大乘心力不受戒者亦造恶业只有念佛之力全无戒力及闻大乘法等力约世间论少力且不如多力庶人力不如国王力其但念佛名下品生者临终难值遇善友皆遇缘差又志力不坚数数间断恶业深厚善弱难排须是众缘方能克证故经云非少福众生而得生彼何如大小俱运权实兼行广备资粮万善熏发一心决定可趋莲台此论受戒而破者或有顿持或有渐持若但令一门念佛往生则九品虚设上品大乘孤然可弃从上诸佛不合制戒及禅定多闻但说一门以度群品天台教云以八教网捞人天鱼有顿有渐不定秘密藏通别圆如是机接尚不得一且一网孔如何张鸟一士夫如何治国诸佛无有定法故号阿耨菩提机病不同法药有异医不专散天不长晴或有闻法悟者或有坐禅悟者或有念经得度或有受戒证真诸佛大意以可度为怀设不可度者说真实法亦不得入若可度者说虚妄法亦得超彼故佛言若以虚妄得度者我亦妄语菩萨修六度万行如乘死尸过海亦如囚禁厕孔得脱终不定一法是定一法非乃至斥妄谋真舍此取彼并是执缚自绳疑网所笼情见不忘致兹大失三乘十二分教惟翳我执愚心执尽情亡智生道现故经云眼病见空花除翳不除花妄心执有法遣执不遣法若悟大道圆通之人尚不见一法是何有一法非尽十方世界未有一人成佛亦不见一人作众生地狱在何方天堂居何处不省愚蒙翳目争攀空里之花岂察妄想疑根徒怖暗中之鬼实可怜愍徒自惊嗟吾今依佛语故遵至教故曲顺机宜随缘舒卷有求大道者说一乘之妙旨来求小行者布六行之权门大小兼弘禅律俱运云云自彼於我奚为何得专愚生於妄见执权谤实毁大怖空萤焰何齐日驭之光蚊觜岂尽沧溟之底逆风执炬自取焚烧漏管窥天徒抱惭耻今遵佛旨右圣圆文纂集施行度有缘者溥愿法界含识凡有见闻受菩萨戒而行菩萨心发菩提愿而圆菩提果耳。

　　梵网菩萨戒仪(终)
 跋

　　天地万物之父母父母子之天地其所以覆育之恩固非一生一身之所能报也父母生我三子以予末子躬自乳哺故於慈母受恩偏重非若他人之母子也予尝欲以温清之节定省之读甘旨之奉不难其侧供为子职适致薄福其於京畿无由民家舍可赖居亦无官爵可仕桂玉之忧不绝故不在其侧远归田舍不顾名利但以农业退居累月矣忽闻慈母罹疾颠倒促行归觐不及属旷与葬之时不图母年未暮而至於此予至此而不见慈母入其堂像其形容言语森然而不见不闻矣至其墓稽首则孤坟寂寂四山重重亦无形声之见闻矣泣洫痛哭问天地而天不语地不言我心茫茫其谁知矣何以使我早见风树之悲以故不惜钱财以泥金银写成众经之纲莲经二部及诸经秘密等庄严披读兼设华严三昧忏为荐先母兴安宅主李氏灵驾超生净界悟明自已次愿严父顺平君朴天祥兼及己身亲眷现增福寿归依三宝尽力荐母然后当成妙果与先母一门同享法喜广度众生报佛恩德又愿重创先母兰若置此诸经往往披读每令先母来承聆法又为己母愿成一代全藏及华严诸经永永追孝不失平生抚育之恩法界迷伦同沐慈冷尔。
