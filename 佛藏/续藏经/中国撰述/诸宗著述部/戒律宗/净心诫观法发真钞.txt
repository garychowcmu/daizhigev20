续藏经   净心诫观法发真钞
　宋 允堪述　日本 慧光合
 净心诫观发真钞卷上(并序)

　　　　天台沙门　允堪　述
　　夫学道者以明己为本立言者以益物为宗在昔圣贤率循此二兹诫观者乃明己益物之教乎吾祖南山虽托训於慈忍岂无意於将来愚庆荷大师之道凡二十载所述诸科记仅将百卷噫着文字而忘理观者不亦病乎今年四十有一知浮世之过半遂用此观为治心之法一日讲次学徒有昧复立言以畅之勒成三卷题曰发真欲使履於斯道而发真归源矣若然则又跂於日明已益物得无意乎。
　　时庆历五年岁次乙酉三月既望於钱塘净住院讲堂序

 净心诫观法序

　　　　余杭郡沙门释　元照　述
　　太近至易无如自心入死出生了不知觉其体明莹其量包容故使一迷遽生诸法其犹宝鉴因明而像生又若长川缘澄而波动谓心异物为物转心吸揽尘缘积成劳结沦历诸有沈屈己灵余趣无知人伦鲜学纵令听习多堕邪痴奔逐名闻封着知解至有江南江北走觅菩提曲见邪心未尝正直野猿腾跃家犬迟回劳我圣师提耳垂诲曲留妙药的指病根囊括两乘津通万行托彼亲度用表弘慈嘱使窃窥恃彰秘胜深诃讲论苦勉修治然古德传通双弘教观诸部则以教开解斯文乃以观示修既非无目而游岂是数他之宝须信从真起妄举体现前达妄即真不从他得净心之要览者宜知。

　　 

　　净心诫观发真钞卷上本

　　　　天台沙门释　允堪　述
　　【科】净心诫观法
　　此诫观者正由学人多滞心病未臻法源故我大师运以慈悲拯斯倒执辟乎二道统被三机始明小乘终伸大行前二十五篇彰自利后之四篇显利他莫不括总群经发明自证俾其来者咸证上乘又使夫由此观者然后了万有性相事理因果行位显智无不尽矣虽八万法门五千经卷不俟徧[门@免]而可该悉也亦由得其门而备观宗庙之美矣下所谓一字之中含无量义其斯之谓欤又一切法本於自心心若明净诸法显了能达此理则遍能含摄岂以言诠广略而滞於知见乎故今五字之目通贯众篇矣且辨释名题如初门自显故於此钞略而不解讲者宜探取下文至时提授今但粗分能所何者如心之一字属所净与诫观法四字属能由人假法而能净心言心者梵语质多此翻为心约小而论则但净六识心矣故下云垢染渐灭心转明净如修五停心等观是也据大而说则发起净信息於妄念复一真心矣故下复曰起於大乘清净信心趣向菩提种性住处故一题净心二义通摄诫者警也观者梵语毗钵舍那此翻为观以观察为义法者则也常也可轨可则令物生解为义。
　　【科】终南山沙门释　道宣　撰
　　终南山者周之山名也五经要义曰长安之南山一名太一潘岳关中记曰其山一名中南言在天之中居都之南也山者国语曰土之聚也说文曰山者宣也宣气产生万物也今终南即大师深隐之地沙门者出家之通称梵语沙门那此翻勤息谓勤劳息苦断烦恼故或翻乏道以为良福田故能断众生馑乏以能修八正道故能断一切邪道故涅盘曰沙门名乏那者名道如是道者断一切乏断一切道以是义故修八正道为沙门那从是道中获得果故名曰沙门是故沙门之名通乎因果今大师即四依上士大乘观行沙门也如般舟三昧岂下位之所行乎(般舟翻佛立能於定中见十方现在佛在前而立)大师凡满二十余会以三月为一限是知本高迹下现律师身而演律藏也故世以律师召焉又佛言辞亲出家识心达本解无为法名曰沙门释者具曰释迦此翻能仁始尼楼聪遭摈止雪山中归德如市郁为强国父王遥叹我子能仁因改姓释迦自后继氏焉至净饭王当第五代佛当第六今所称者当第七也由出家五众以佛为师故阿含曰四河归海无复本名四姓出家咸称释氏大师名讳如西土以称名为尊故子名有兼於父母者而后世称之中夏以避名为尊父母既亡闻名则心瞿(音句惊悲也)故人讳之然庙中不讳临文不讳道宣即大师名也感通等事如皇宋朝高僧传撰者亦述也谓撰古遗文述而不作也。
　　【科】敬礼。
　　敬礼者敬恭也肃也礼者仲尼燕居曰礼也者理也君子无理不动又曰礼者体也(犹人身体)体不备君子谓之不成人设之不当犹不备也律中分大小礼次乃至如来及塔五众通礼斯亦当也智论有三礼一口礼(即下礼)二屈膝头不至地(即中礼)三头至地(即上礼与周礼稽首同也)前一属口业后二属身业又敬通於心则三业具矣欲知礼法邪正不同如西竺三藏厥号勒那睹此下凡属在边鄙不闲礼法翻出七种一曰我慢心礼即无心恭敬外睹似恭内增慢惑如碓上下又如木人情不殷重故二唱和求名礼即口唱心散见人则身轻急捷人去则身惰心疲(此二行人不可为之)三身心恭敬礼即形心恭敬无有异念如佛有前手摩其顶导利人天为最功德虽大犹未发智后多退没故四发智清净礼达佛境界慧心明利礼於一佛即礼一切佛礼一切佛即是一佛法僧亦尔以解脱体同故心心转明一拜一起净业无穷果报无限五徧入法界礼即想自身从本已来不离法界不在诸佛身外亦不在内自性平等本无增减今礼一佛即遍通诸佛如一室中悬百千镜有人观镜镜皆像现佛身清净明逾於镜递相涉入镜无不照影无不现故地持论云不现前供养胜现前供养又诸佛德用既齐名号亦等随称何名名无不尽如称释迦名礼者一切诸佛无不备周以梵语释迦此云能仁岂有一佛非能仁乎又如无量寿岂有一佛非长寿乎梵语弥勒此云慈氏(思益经云众生见者得慈心三昧以无缘慈摄一切也)岂有诸佛非慈氏乎故智论云一佛胜能等一切佛胜能如是礼者周遍法界六正观修诚礼此明自礼自身佛不缘他境他身佛何以故一切众生佛性平等但为迷故专礼於他己身佛性妄认为恶若能返照则解脱有期故净名云如自观身实相观佛亦然又随力修明即是引出佛性三祇果圆即是至得果佛性况兹妙达唯局大圣若论下凡虽未顿修不得不解如涉远道要藉自身欲见佛性要观己佛法僧亦尔体同无二是名正观礼也七实相平等礼大意同前前犹有礼有观自他两异今此一礼无自无他凡圣一如体用平等若见佛可尊可敬即见凡可卑可慢若起此心遂成僻执故般若经云是法平等无有高下是名阿耨菩提以实相离念不可以心取不可以相求不可以礼敬不可以慢情去高下离尊卑静乱一源恭怠齐致此之一礼凡夫浅识闻恐反谤上智之人内行平等外顺修敬内外冥合是名平等礼今之行人若欲修礼敬者当从浅至深随力运想无使虚礼虚丧其功矣。
　　【科】三宝藏萨婆若法身。
　　三宝者名虽是一总含四种故戒疏云一理体者如五分法身为佛宝灭理无为是法宝声闻学无学功德是僧宝二化相者如释迦道王三千为佛宝演布谛教为法宝拘邻等五为僧宝三住持者形像塔庙为佛宝纸素所传为法宝戒法仪相为僧宝四一体者唯约心体义分三相如涅盘说三宝同性等谓性本知觉为佛性本寂灭为法性本有河沙功德妙用与性一一相应和合无异为僧言藏者梵云俱舍此云藏以含摄为义谓三宝普遍含受无碍也故起信论首伸归敬曰归命尽十方最胜业徧知色无碍自在救世大悲者(佛宝也无碍即徧法界故)及彼身体相法性真如海无量功德藏(法宝也)后释云无边德藏僧(僧宝也)故今言藏义同彼论萨婆者智论云萨婆是法复次得萨婆若故名为佛又思益经云平等一切法名萨婆若声闻缘觉所不能及又云於一切法中无碍故名萨婆若小远云此翻一切智法身者小则五分法身戒定慧解脱解脱知见也大则清净法身所言清净者离垢出缠真如也不为二障等所污故法即轨生物解身则具体依聚三义且轨生物解者谓等觉位后解脱道中得自受用身时根本智内冥真理有轨解之义体依聚者无垢真如为体是体义与尘沙万德及报化二身为依止名依义有常乐我净积聚名聚义。
　　【科】随力诫初学惟圣哀愍听。
　　随力下言随己智力诫勖初学非敢呈於达者此亦示谦耳惟下不独求德亦含请加也由哀愍听许则无其障障若不生功由请护。
　　【科】时在隋州兴唐伽蓝夏安居撰令送泰山灵岩寺付慈忍受持。
　　隋州属山南道汉阳之地也春秋时属楚即禹贡荆梁二州之域又左传曰斗伯比言於楚子曰汉东之国隋为大杜预注曰隋国今义阳隋县也兴唐则别名伽蓝乃通称具云僧伽罗摩此云众园或云毗诃啰此云游止夏安居者安居篇云由夏中坏行义多招讥复重故文云自今已去听三月夏安居春冬过少必无事不依同结吉罗然圣人用心必该二利何者禀制禁足自利之行成立言训人利他之道着实菩萨之行欤泰山者五岳之东岳也博物志云泰山一言天孙也五经通义云一曰岱宗言王者受命易姓报功告成必於岱宗也东方万物始交代之处宗长也言为群岳之长也灵岩亦寺之别名案广弘明云高宗兴光元年帝於西武州西山石壁开窟五所镌佛像各高七十尺次六十尺雕饰奇伟冠於万代谷深三十里东为僧寺名曰灵岩慈忍僧传不载始末之迹无得而闻斯亦实行潜光高而不名之士也。
　　【科】凡三十篇如右。
　　篇者戒疏云篇类均等与诸章品义齐一也刑炳疏云篇者积章而成篇者徧也言出情铺事明而徧者也。
　　【科】
　　释名篇第一　　序宗篇第二　　五停篇第三　　校量篇第四　　自庆篇第五　　善根篇第六　　破戒篇第七　　邪命篇第八　　诳佛篇第九　　造过篇第十　　解脱篇第十一　　食缘篇第十二　　流转篇第十三　　不动篇第十四　　过患篇第十五　　心浊篇第十六　　二报篇第十七　　结使篇第十八　　缘生篇第十九　　安般篇第二十　　相资篇二十一　　因果篇二十二　　止劫篇二十三　　二谛篇二十四　　心行篇二十五　　菩提篇二十六　　教化篇二十七　　佛性篇二十八　　福田篇二十九　　受持篇三十
　　【科】净心诫观法五字释名篇第一
　　初释名篇夫法者有万差必系名定名彰五字理贯群篇若不预明恐迷通义故立此解以冠其初言字与名者俱舍云名诠自性句诠差别文即是字为二所依第一者尔雅云第次也僧传云第者为居一者为始此既居先故称第一字者先儒云语助。
　　【科】净心者。
　　【科】於汝现行烦恼诸部过患教修对治令汝即时随分解脱垢染渐灭心转明净发生定慧起於大乘清净信心趣向菩提种性住处以今微因后感当果是故教汝察病对治兴隆功业修入信境成决定根力。
　　现行烦恼者以众生於粗细惑障全未断故自无始来常共现行也诸部下以内外过患非一故言诸而各有种属故言部如含过患则非瞋等今亦随患教修对治是故亦随分而得解脱菩提此翻为道谓趣向大道无漏种性中作毕竟所依住处微因者通指净心也当果者总包四十二位是故下彰下所示观行功业即观行欲修此法先须有信以信为道源功德母故根力下五根五力此略提道品之阶级耳以五根中有信根五力中有信力故若望下四十二地此信境应收十信由具信故方入后位。
　　【科】其三贤十圣无垢妙觉四十二地空宗真理唯可知闻影像粗相。
　　三贤华严明十住十行十回向为贤十地为圣无垢妙觉者若合下四十二位则无垢属等觉以此位断十一品无明邻真际极故若望断尽无明则名妙觉方无垢矣四十二者即住行向地等妙二觉共成四十二若加十信即成五十二位谛观法师束为七科谓信住行向地等妙又合七为二初凡二圣就凡又二信为外凡住行向为内凡亦名为贤约圣亦二十地等觉为因妙觉为果今既说贤位已上故拣去十信成四十二位又前云起於大乘清净信心则又可包十信矣此收僧佛二宝也空宗真理属法宝又是四十二位所证理故唯可下以凡夫未能亲证但可知闻粗相又影像者喻未见其真。
　　【科】下地凡夫力所未及亦未能行。
　　下地者对圣贤上地故言下也马鸣造遗教论亦召凡夫为下地也。
　　【科】今唯使汝净除业镜客尘[目*壹]等见汝身中少分佛性。
　　业镜镜喻心也业收惑业又智论说天帝以大宝镜照四州人善恶亦名业镜又下文云大业之树光明如镜众生造业於彼悉现客尘者古师云分别烦恼粗动如客微细难辨如尘此俱喻烦恼障也故楞严云以不住者名为客义以摇动者名为尘义[目*壹]尔雅云幽[目*壹]昧冥也又阴风也诗[目*壹][目*壹]其阴注云如常阴[目*壹][目*壹]然今取阴暗之象也少分者言未得全见也涅盘云十住菩萨见少分故如来全见十住菩萨所见佛性如后夜见色如来所见如昼见色又佛性品云譬如醉人欲涉远道朦胧见道十住菩萨见少分故如来全见十住菩萨位阶十地尚不了了知见佛性何况声闻缘觉之人能见耶又况下位者乎。
　　【科】汝可饮服般若甘露洗荡盖缠渐显净心心若清净令众生界净众生既净则佛土净。
　　般若秦言智慧照了一切诸法皆不可得而能通达一切无碍名为智慧今存梵名者谓秘密与多含此无顺古生善故不翻奘师立五义般若可翻而存梵者为生善故大论云般若尊重智慧轻薄不可以轻代重也此智最胜故喻甘露甘露者一名天酒张华注神异记云天酒甘露也盖缠五盖十缠也心若下净名云若菩萨欲得净土当净其心随其心净则佛土净又或假佛力见净者小远涅盘疏云其土常净物本见秽由前心不善故佛转之今始见净名为变土理实变心以此证知皆由心净故佛土净。
　　【科】始除烦恼令戒清净戒既完具定复清净以戒定净令智慧净智既净已显自身源。
　　显自身源者身或可作心由上对治惑灭智净则知此身具如来性起信问曰法界一相佛体无二何故不唯念真如复假求学诸善之行答曰譬如大摩尼宝体性明净而有矿秽之垢若人虽念宝性不以方便种种磨治终无得净如是众生真如之法体性空净而有无量烦恼垢染若人虽念真如不以方便种种熏修亦无能得净是故劝今始除烦恼修戒定慧乃可显自心源。
　　【科】有此义故名为净心。
　　【科】已下诸篇治过虽别同名净心。
　　【科】诫者令汝识知对治初门先除粗染根本恶业知病知药守心慎口励己修道离过患故名诫。
　　粗染根本者即诫财色等下文云一切苦因果财色为本等又从五停篇下皆是随病设药亦诫之义也励己下明身业励勉也。
　　【科】观者察义观察此诫与佛法相应不相应及障道过患名字句偈审谛思量如实解心得诫本意。
　　观察下谓观此诫文更推求佛意若相应者可用不相应者则止犹十诵墨印义也此劝观能治之法及障道过患者此劝观所治之病也以观病用药方曰相应句偈者即下随篇长行之后复出重颂是也宜以名字收长行句偈收重颂若通而论之句偈即名字也如实解心依此如实解了净心名得诫观本意。
　　【科】又能随顺止观二门此二法者定始慧初生长一切禅支道品故名观。
　　止观者止属定观属慧止静观明也又在因谓之止观在果谓之定慧今望生下禅支道品则俱为因矣一切禅支者即根本曰禅胜妙支林功德也初禅有五支二禅四支三禅五支四禅四支是也道品即三十七道品由此是入道浅深品类故云道品又支林道品悉从定慧而生定慧又从戒而起虽举定慧义摄於戒。
　　【科】法者即此诫文首轴次第殷懃晓示欲使禁断烦恼止诸恶业加行胜进住不退心故名为法。
　　烦恼属心恶业总身口则三业通诫名法加行下谓加功用行胜进无退者由此诫观之法也若约位收小则暖顶忍世第一属加行位前二有退后二无退又属内凡大则住行向为内凡也解名既冠诸篇约位无遗大小。
　　【科】下诸篇中皆有此净心诫观法五义当须知之。
　　【科】诫观序宗法第二
　　二释序宗篇净心之目既冠於诸篇入道之源要先除於粗咎故立此位以次前篇言序者叙也尔雅云舒业顺叙绪也郭璞云四者又为端绪宗者要也本也言叙陈入道之端绪要断财色为其宗本耳。
　　【科】夫欲修道於三业中先断财色二种。
　　修道即三乘圣道三业即身口意业财色以是粗染根本故。
　　【科】若不贪财即无谄诤若不贪色即无热恼经曰背舍离欲顺菩提分当修身观精勤一心除世贪爱制伏垢恼令心清净以断财色成无漏善根熏本识中成无贪种子渐尽惑染入贤圣位。
　　贪刘熙曰贪探也探入他分故即无即或作则下句同谄诤者庄周曰希其意而道其言谓之谄又因而致竞谓之诤热恼谓贪色猛盛则心热恼经云者大凡引用多撮众经之精粹例不别标其目背舍者即八背舍也智论云背是净洁五欲舍是着心故即心生厌背而不受着也离欲者远五欲故顺下以菩提分中无着欲故今若离之是名顺也本识者即藏识也以无漏善根为能熏藏识为所熏能所相资熏成无贪善种善种若成圣果可得故曰入贤圣位礼别名记中倍英曰贤倍杰曰圣家语哀公问孔子何谓圣人对云智通乎大道应变而不穷测物之情性者也我教极指则以佛为圣余皆贤也且如列子中孔子对太宰嚭亦指佛为圣故彼云丘闻西方有圣者焉不治而不乱不言而自信不化而自行荡荡乎民无能名焉。
　　【科】今见解法人等仍贪财色长养结使与诸漏相应恶业系缚坠三恶道经云既非道人又非白衣无所名也。
　　结使成论云犹如乳母常随小儿能系缚生死故名为结常随众生故名为使即九结十使三恶道者即地狱饿鬼畜生三俱不善故恶也各有余经故云道也经即遗教以食贪财色故非道人规顶矩袍故非白衣二位不收故曰无所名也马鸣云不入出世及世间中故非施设故。
　　【科】多求利故专习唇吻庄补华绮戏论诤讼递相谤嫉三毒转强烦恼增长沈沦苦海知而故犯无解脱时千佛出世不见不闻以是因缘地狱罪毕受恶龙身为盗佛衣食破戒瞋垢所得恶果如盲龙经说即知解义不救业苦。
　　吻口吻也释名云吻[打-丁+(改-己)]也[打-丁+(改-己)]拭之也庄补下即庄严补缀文华绮错之言也戏论者音义指归云戏剧也諕浪笑傲俳谐而言论也又成论云若一异论名曰戏论谤嫉加诬曰谤害贤曰嫉千佛案释迦谱云大乘经三世三劫各有千佛过去庄严劫现在贤劫未来星宿劫三千王子次第成佛故曰千佛今释迦即贤劫中第四佛也恶龙身者是地狱余报也为盗下指因也如盲龙下大集经济龙品云有一盲龙名曰颇罗机梨奢举声大哭作如是言大圣世尊愿救济我我今身中受大苦恼日夜常为种种诸虫之所唼食居热水中无时暂乐佛言梨奢汝过去世於佛法中曾为比丘毁破禁戒外现相善广贪眷属名声四远乃至得供养独受用之等恶业因缘得此盲报即知下解义无行业果不亡。
　　【科】汝宜依诫如说修行随病对治随分解脱不可口言而得清净三毒五结。
　　修行应法师曰行下孟切施之名行即造修也不可口言大钞云佛法贵如说而行不贵多读多诵又云不以口之所言而得清净如说行者乃是佛法五结常途多言九结恐五字误即爱忿慢无明悭嫉疑见取也。
　　【科】何者偏重先治重者轻即自差披戒定铠摧心魔贼一切苦因果财色为本一切乐因果戒定为本然此因果悉在众生心微尘中何故不禁余过先诫财色。
　　先治重者不越贪嗔痴也又此三毒出自见爱故顗禅师云若论烦恼根本不出见爱枝派分别则科目甚多所谓三毒五盖十使九十八烦恼八万四千乃至尘沙等今若能除根则枝叶亦无铠甲之别名上句既收戒定摧心下宜收智慧以智慧能杀贼故心魔即心所起烦恼魔是也心微尘中者华严经云一切众生心微尘中有无师智无碍智广大智等是则善恶因果皆在心微尘中楞严云诸法所生唯心所现一切因果世界微尘因心成体又清凉云总该万有即是一心微尘者举小以摄大也故华严法界观云如一微尘其相不大而能容摄无边法界由剎尘诸法既不离法界是故俱在一尘中现诸法既不离於一尘因果亦不离於一心。
　　【科】大乘经云八万四千障道罪业悉因财色以为根本何以故十方众生无始已来为财相杀者过微尘数为色相杀者数复过是道俗二流为於财色今现有一百二十六大地狱中受千万种苦经无量劫始入畜生饿鬼缁素二人同为财色之所伤害初持后犯能免者稀。
　　八下即八万四千尘劳所起诸业多论云佛说尘劳有八万法药亦有八万无始者远推过去生死无极从迷以来未尝觉悟故言无始地狱者梵云捺落迦於三涂中是火涂道在此地极下之处故小乘论中有八大地狱每一狱四门共有十六小狱八狱共有一百二十八兼本八狱合一百三十六文作二十六字误其中相状广狭数量如正法念经所明更有轻系地狱或人间或深山旷野或在海边紩围山间灵感传云窈窈冥冥日月光明所不能照又引契经颂云铁围两山间不睹日月光饿鬼聚其中偿其宿罪故或在虚空中今对余轻系故俱言大耳缁素二人即比丘白衣也虽比丘具戒白衣五八戒皆初心勇猛故持后心懈慢故犯问缁衣色者何状貌耶答紫而浅黑非正色也周礼云三入为纁(诗云切三染绛也)五入为緅(子侯也)七入为缁郑氏注云再染以黑为成缁故净秀尼见圣众衣色如桑[桑*甚]乃浅赤深黑色也。
　　【科】若有断者名菩萨行名真持戒名为贤士名佛弟子。
　　菩萨者具云菩提萨埵智度论云菩提名佛道萨埵名成众生用诸佛道成就众生又菩提自行萨埵化他自修佛道又用化他也贤士钞引月灯三昧经云能持净戒名胜士义意同也佛弟子者奥法师云从佛所生得佛法分绍继佛家故名佛弟子又大钞云学在我后名之为弟解从我生名之为子。
　　【科】财色二事相欲似轻感罪尤重河沙诳惑由财色起此之二过能坏君臣师徒夫妇等亦坏内外亲族朋友知识。
　　相欲似轻者谓贪财爱色其相非重故似轻如律十种黑心对财事起故又智论云淫欲虽不恼众生心心系着此虽相轻泊乎罪报则九百二十一亿六十千岁受地狱苦故曰感罪尤重君臣白虎通云君者郡也群下之归心也臣伏也男子之贱称春秋说曰正气为帝间气为臣师徒周礼云师者教人以道之称又杨雄云师者人之模范徒党也夫妇大载礼云夫者扶也言扶制万物也妇者释名云服也以服家事也内外下如叔伯是内族舅姑是外族朋友毛诗序云代木宴朋友故旧也自天子至于庶人未有不须友以成者也又同门曰朋同志曰友知识闻名叹德曰知睹形敬奉曰识凡有三种一外护善知识二同行善知识三教授善知识凡破坏如是等人莫不由乎财色是故尚须诫之佛言财色在□□人之不舍譬如刀刃有蜜不足一餐之美小儿舐之有害舌之患(此属自损上属损他由财色也)。
　　【科】若离财色更无世间人天脱苦圣凡同赞诸漏灭尽进至佛果为此先诫财色二种。
　　更无世间等谓众生五阴并所依国土依正劣报悉由财色所致今若远离财色则劣报非有人天举胜包劣通乎六道圣凡凡当作贤字进至佛果者由不为境惑所碍则终至於极道如佛言夫为道者犹木在水寻流而行不触两岸不为人取不为鬼神所遮不为□流所住亦不腐败吾保其入海矣人为道者不为欲情所惑不为众邪所诳精进无碍吾保其入道矣。
　　【科】因色生憍因财生吝憍而且吝虽有余德亦不足观。
　　憍怜也恣也本亦作骄吝正作吝鄙吝也夫人具斯二过纵有所余德行不足观之孔子曰如有周公之才美使骄且吝其余不足观也矣邢炳云言为鄙吝所揜弃也。
　　【科】先断财色使功行成立后听经论即是入道次第也言逆行疾故名净心。
　　先断下二句收戒律也故下云能断财色即名奉律今大师意在先奉律藏次习经论方得其次言逆下以此言虽一期逆耳能能策行人速疾至道也由斯义故名为净心。
　　【科】偈曰。
　　偈者应法师云梵言也正云伽陀或云室卢迦此方当颂摄经中作伽佗讹也曰者说文云词也从口一声亦像口气出也然则曰者发语词也。
　　【科】
　　烦恼如河沙　　先断恶二种　　一财二是色　　死时神不恐　　吉罗须护持　　况言犯四重　　三聚戒清净　　布萨心喜踊
　　河沙者即恒河中沙此河长八十由旬广四十由旬其底甚深象度皆没沙细如面水白如乳今喻烦恼之多故言河沙神不恐者谓断此二则至命终神识无怕怯也反此不断则死时怀恐惧吉罗者五篇之小罪声论正音突悉吉栗多四分戒云式叉迦罗尼义翻应当学梵僧云守戒谓此罪微细随学随守也今劝护小以慎於大故曰况言犯四重三聚戒者即大乘戒也一摄律仪戒谓恶无不离起证道行是断德因修成法身璎珞经云律仪戒谓十波罗夷菩萨戒疏云摄律仪能令心住二摄善法戒谓善无不摄即身口意善及闻思修三慧六波罗蜜八万四千助道行等是智德因修成报身璎珞经曰摄善法谓八万四千法门戒疏曰摄善自成佛法三摄众生戒又名饶益有情戒谓生无不度起不住道是恩德因修成化身璎珞经曰摄众生者谓慈悲喜舍化及众生令得安乐戒疏曰摄众生成就众生庄严论曰初一戒以禁防为体后二戒以勤勇为体布萨此曰净住出要律仪曰是憍萨罗国语六卷泥洹曰布萨者长养二义一清净戒住二增长功德今谓戒净德长故心喜勇。
　　【科】
　　鄙夫爱则色　　诫汝断贪着　　由财三世苦　　因色入火鑵
　　鄙陋也爱者贪染之心名之为爱谓於一切财色染着故此属爱烦恼也二世者即现未也过去已谢故不言之由现世因求财色则致疲劳或求不得苦等纵有得者乐极则衰苦相斯至乃至命终受泥利苦故下句曰因色入火鑵火镬者指无间之苦具也法苑珠林曰沸镬腾波炎炉起。
　　【科】
　　色能障圣道　　财能令行薄　　审谛自看心　　知贪是狂错
　　色障道者僧祇云由犯此戒道果无分故律中淫欲为初欲令比丘今世取涅盘故财令行薄者以贪财则高节之行日渐薄也多论曰贪於俗利坏道功德财失於俗人信敬之心又违佛四依非节俭行是知面王大士推为上机天须菩提终归下器且颜子尚有单瓢之乐况出世之士反以财利滞於发足乎。
　　【科】
　　智避如火坑　　顽愚不嫌恶　　若犯当悔除　　除已更勿作
　　智下言有智之人避於财色犹如火坑遗教云及诸财宝皆当远离如避火坑马鸣释云避大火聚相似法故顽下反上句也以愚人不知是患故不嫌耳若下佛言有二种智人一者不作二者犯已能悔今劝悔往犹得名智过之不改斯又愚甚。
　　【科】
　　一切有形类　　终归填沟壑　　持戒禁情苦　　后受大安乐
　　终归下以形骸一丧非可爱之物终归填塞於沟填坑壑之内章服仪云一生形骸委之沟壑累世神灵系於业道斯义同也说文云沟水渎也广深四尺壑尔雅云流水深则成壑亦沟池也又坑也持戒下若以持戒制於贪财遂色之情则不受二世之苦是故近获三种乐远趣涅盘密意在远故言大也。
　　【科】诫观五停心观法第三
　　三释五停篇两种粗染远则为入道之宗五处制心奉乃作上行之本故次前位以立兹篇谓三毒慢乱宜修止息故曰五停心察治有方名之观法。
　　【科】五妄想者如除刺树先断其根故修五停观息五过止不令起故名停心观。
　　五妄者即贪瞋痴慢散乱也刺树即刺棘之树喻诸微细惑障也欲除此障先须修观除根本五种粗过能除之法即用五停言五停者停住也谓作此观时於五处停住其心思惟观察又曰停息也谓停息烦恼等故观者即意识心王与慧相应推求观察故名观。
　　【科】因修此观现恼不行得小解脱所由之处戒定调柔渐证神通名大解脱十障灭尽名真解脱莫不因今五停观法如是修入名为净心。
　　现恼不行者伏故不起也未是真断故言得小解脱也所由由从也因也神通总包六通也若惑未尽证未究竟故言渐若见思惑尽证无学果方名解脱又对前小故得大名十障者即十地中每一地破一障也若至等觉如唯识破十一种障是也又唯识说金刚喻定现在前时断佛地障即入妙觉方名真解脱也如是大小两果莫不由五停心为入道初门。
　　【科】偈曰。
　　【科】
　　自知欲情多　　一向观不净　　背舍得解脱　　欲竭即得定　　若当逐讲论　　念欲转炽盛　　是即非对治　　下道入险径
　　欲情下即多贪众生贪於欲境佛令修不净观可以对治然贪境虽多不过四种一显色(青黄赤白)二形色(长短方圆)三妙触(身分细滑)四供奉(供承祇奉)治法亦四一青瘀(说文曰积血也)想(治显色贪)二烂坏想(治形色贪)三虫蛆想(治妙触贪)四死尸想(治供奉贪)俱舍但作一骨锁观通治四贪背舍下二句指益当逐讲论等者谓讲属散心未能防御则欲情转复炽盛要在修观定力对治像法决疑经明法师过者所谓但外求文解而不内观修心又曰非禅不慧偏慧不禅一翅一轮岂能远运念下指过险径喻但逐言论丧观行也。
　　【科】
　　自知瞋恚多　　一向修慈悲　　毒火得清凉　　成就善律仪　　若当逐讲论　　非治徒劳疲　　贪瞋更增长　　重被烦恼羁
　　瞋恚下即多瞋众生令修慈悲观可以对治当以怨亲处中(怨亲各分三品并处中成七)运三乐等施(佛菩萨天乐也)从易至难令七品人皆获三乐则调心平等此观若成瞋病即遣毒火瞋心燥热故如火也用观息灭故得清凉若当下仿上而作下亦例然如唐传感通曰明琛齐人少游学西河以通鉴知誉然经论虽富偏以征难为心尝造蛇热论若葛亮阵图常山蛇势大业之季大有学之后因潞州僧讲法华琛求捔试其僧知琛论道难抗乃以情告且赠绢十四琛受而不去欲听一讲此僧战灼事不获己如常消文琛后入堂赍绢於众曰高座法师昨日遗绢请不论议然佛法宏广是非须分高座尔时神气奔勇泰然待问难虽重迭答无不通琛精神扰攘思难无从曰高座法师由来暗塞如何今日顿解若斯当是神助耶合堂大笑琛即出邑共伴二人投家乞食心气满噎而不下虽同伴解谕步步叹嗟登岭困极止一树下便解剔衣裳赤露而卧仍自动转语伴曰我今烦恼意欲作蛇先造蛇势论今报至矣卿可上树蛇心若至则有吞噬之害言讫全身作蛇长五丈许趣谷而下其伴目验至邺说之贪瞋者贪应是令字以贪属上科所治理非载言。
　　【科】
　　自知愚痴多　　谛观十二因　　始悟轮回苦　　了知无我人　　若当逐讲论　　见诤终日喧　　放本求枝叶　　不能拔断根
　　愚痴下则多痴众生令修十二因缘观可以对治十二因缘者即无明等十二支也约三世因果治三世愚痴俱舍云说前后中际为遣他愚惑意云说前际遣过去愚(即无明行二支)说后际遣未来愚(即生支老死支)说中际遣现在愚(识名色六入触受爱取有八支)於中有逆顺两观顺观无明至老死所谓无明灭故行灭等逆则观老死至无明所谓老死支灭由生支灭等因此便能对治痴病始悟下亦指益由悟故不受流转若泯流转则无我人众生见诤下即争锋唇舌之间鼓论不形之事也放本即不修因缘观枝叶即逐讲论根喻愚痴。
　　【科】
　　自知我慢多　　谛观十八界　　方得无人解　　吾我病即差　　若当逐讲论　　反益三涂债　　计我常求胜　　名利自杻械
　　我慢下即着我众生作界分别观可以对治我者以主宰自在为义以众生不了肉身虚假妄计有我因着我故其慢即生令观十八界但是假缘而有於中利观六界以迷少法钝观十八界为迷多法所谓外六境界中六识界内六根界行人若观内六根界但有生长所依之义外六境界但牵心所缘之义中六识界但有缘虑了别为义则主宰自在之我复何所寄此观若成则能觉悟了然无我故曰方得无人解又执吾我之病自然差矣杻械即桎梏(在足曰桎在手曰梏)喻名利二种拘禁於人不闲豫也。
　　【科】
　　自知乱想多　　常数出入息　　觉观渐得成　　加我戒定力　　若当逐讲论　　喧尘未能息　　递互相是非　　何时灭事识
　　乱想下即多思觉众生亦名散乱众生亦名寻伺众生佛令修数息观可以对治如下本篇自辨此不委明觉观渐得成者成字误当作灭字以觉观即寻伺是所治病梵云毗恒迦此云寻毗庶罗此云伺旧云觉观成论云若心散行数数起生是名为觉散心少微则名为观是二法者遍在三界以是心之粗细喻如打铃初声为觉余声为观加我下观行若成散乱即灭则戒定慧俱胜故有力也递互下即以己为是斥他为非自谓握灵蛇之珠抱荆山之玉也事识楞伽经说心有三种识谓真识(如来藏)现识(第八识)分别事识(前六识)又独名意识为事识故起信云随事攀缘分别六尘名为意识亦名分离识又复说名分别事识藏师释曰能分别去来内外种种事相故。
　　【科】此是毗昙中七方便法五停观成名第一方便自余别相念处总相念处暖法顶法忍法世第一法名七方便观行成就得须陀洹果若初入道大小乘人通修此观。
　　毗昙或云阿毗达磨或云阿鼻达磨皆梵言转也此云胜法或云无比法以诠慧故即论也七方便者方便即因义以皆为趣后果故亦名七贤对后四圣故别相者别谓各别身心法不同故谓观此四法作不净等行相故念者明记为性由慧性轻躁今则用念记忆注境不忘故总相念者行人观门渐熟於一剎那中通观身受心法为苦空无常无我也(已上三位属外凡资粮位)暖法者暖从喻得名如人近火得火之前相谓无漏智起能烧迷理惑薪名之为火此虽未起无漏已得智火之前相故名为暖此位所修观行俱舍颂云从此生暖法具观四圣谛修十六行相顶法者从上品暖善根后有善根生名之为顶顶者至极之义也此有二解一云暖顶有退动忍无退动今顶位至无退至极边至极之处如人之顶是一身至极之处也二云暖位唯退忍位唯进今此顶位是进退两际之中如山之顶在一上一下两际之中故名为顶此位所修观行俱舍颂曰次生顶亦然谓同前具观四谛作一十六行相也但此位渐胜耳忍法者从顶善根后有善根生名之为忍忍亦二义一者印可义能印可四谛理故二决定义能决定无退动故此位所修观行下忍作四谛十六行相中忍七周减缘二十四周减行上忍唯观欲界苦谛一行一剎那所以俱舍颂云下中忍同顶上唯观欲苦一行一剎那世第一者从忍善根后有善根生名世第一谓此行人於世间异生有漏位最第一故此位所修观行亦同上忍位唯重观欲界苦谛一行一剎那为等无间缘引入见道故俱舍颂曰世第一亦然(已上四位属内凡加行位)须陀洹者此云逆流已断八十八使见惑初见真谛逆生死流故亦名预流初预圣流故。
　　【科】偈曰。
　　【科】
　　何因说五停　　复不逐讲经　　抱疾说药方　　祇欲取声名　　凡夫贪利养　　无心治忘情　　若修五停观　　决定修道成
　　何下二句合推上所因抱疾下四句颂不逐讲论所以忘情忘合作妄若修下两句颂修五停得益是知多说不如少行励之以德斯为上矣。
　　【科】何故令修五停观法止逐讲论。
　　何故下征辞与前偈文意同此合在前作长行偈居下作重颂似便恐后写妄易对治。
　　【科】有二要法一者佛教次第入道对治粗重烦恼二者见解法义人知而故犯不畏佛戒不修威仪五篇净戒悉皆破尽见他持戒复起憎谤唯贪财色瞋恼斗诤悭嫉憍慢无惭无愧身坏命终必堕地狱畜生饿鬼经历多劫当观此事现前验知故修五停止过起道顺佛教故名为净心。
　　粗重烦恼者即上贪等五过用五停对治故劝令修二下所以止逐讲论者为说法人多为名利故又知而故犯等五篇者夷残提提舍尼吉罗古德曰三均具者名篇不具号聚今师不尔纵使聚从五位义具三均篇名在七本因杂摄义无不可现前验知者验知因果也豺狼正作豺狼之属礼记云季秋之月豺祭兽说文云似犬锐头而颊白高前而广后以性多贪惏(王逸注楚词曰爱财曰贪爱食曰惏)。
　　【科】偈曰。
　　【科】
　　贪如豺狼性　　瞋如恶龙心　　坏法故毁禁　　污戒犯奸淫　　识法望除毒　　反更作罪深　　造业心无悔　　命过就刀林　　堕大无间狱　　佛性历劫沈　　如职除名罚　　失势不堪任
　　恶龙者龙乃鳞虫之长也以心多瞋毒故今取二类甚者为喻奸私也俗作奸刀林者指狱报之苦具也法苑曰刀林耸日剑岭参天佛性者一切众生本具一真觉性也由逆造罪故至沈沦如职者白虎通曰各量其职尽其才也即公卿大夫等除名者在官有过则除名而遭罚喻众生虽具佛性乃有过而沈沦乎。
　　【科】
　　云何破戒口　　啖人食憍恣　　云何破戒手　　受人财物施
　　云何下以破戒故财法两亡佛藏云不除我倒者不听受一柸之水一衲之衣况恣受信施厚利乎。
　　【科】
　　云何破戒身　　坐卧好床褥　　云何破戒业　　受佗礼己足
　　好床褥今时不肖者华床重褥恣意高卧而略无惭色也且如四分菩提王子请佛从於阶阶布衣令佛蹈上过世尊不受令却之为未来故也况复毁破净戒而輙便安受大经所谓宁处铁床斯言可省破戒业业谓业体婆娑曰至三羯磨其业满足是也。
　　【科】
　　云何破戒行　　默受称扬赞
　　戒行者大受随二戒遮约外非方便善成故名戒行今不能全护故言破也当知上据受体此约随行默受下律中有过须发露令众委知今默应於则则人谓清流故有称赞之事也。
　　【科】
　　若犯此五事　　诸天共悲叹
　　五事即上口手身业行也。
　　【科】佛教新受戒者五年学律然后学经律有五部一四分二五分三十诵四僧祗五解脱此五部律同一毗尼大藏文相广博卒难悉识。
　　言律者梵言毗尼义翻为律律者法也裁量轻重等非法不定律有此能故以法训经者梵云修多罗正名为线义曰契经线能贯华经能持纬谓所诠之义似纬似华能诠之文能持能贯今顺此方典诰是以目之为经今虽举经律而摄论焉谓戒定慧三学必须具矣又论通宗释经律於义亦含五部者如来入灭百年鞠多弟子竞采大众之文用集家之典也四分即昙无德部(今家所宗)五分即弥沙塞部十诵即萨婆多部僧祇是根本部(非百载五宗也)解脱即迦叶遗部(此有戒本)文少婆粗富罗部律未翻度故今不列且用僧祇在数故结云此五部律同下五部虽分异同属一大毗尼藏也卒难下言律藏之深耳如唐义净解云慧休瀛州人大小诸藏并通关键唯律部未遑精阅逐从洪律师听来四分讲肆三十余遍日渐其致终未极言顾门徒曰余听涉多矣至於经论一遍入神今游律部愈增愈时岂非理可虚求事难通会乎。
　　【科】今欲知者财色为宗能断财色即名奉律禁戒清净发生定慧成就圣道知律纲要故名净心。
　　财色为宗者谓戒律之意以断财色为宗也前虽具诫今亦因而言之。
　　【科】偈曰。
　　【科】
　　五部戒律中　　宗要断财色　　修禅观不净　　对治自忍抑　　林野叹死尸　　内心怀悲恻　　我身会当然　　贪热即时息
　　修禅观不净此约修不净观对治贪病即前五停中初位所诫今载颂者亦叮咛之意盖世多此病耳林野叹死尸西土葬法或弃之寒林或捐之中野鸟兽所餐诚堪伤叹故唐杨衡持云野干鸟雀喧争处林下何人在定中悲恻恻怆也以见他尸坏反顾自身彼我同然岂无恻怆如此观时贪心自息又修此观时宜通修九想观(一胀二青瘀三坏四血涂五脓烂六啖七散八骨九烧想)。
　　【科】
　　三毒甚强盛　　摧之用智力　　衣求破弊衣　　食即一坐食　　常行平等心　　净意怛质直　　若不能如此　　袈娑覆荆棘
　　三毒亦五停之数摧下如对瞋须修慈对痴须观十二因缘并要假智慧观力以摧挫之衣求下此破贪心求好财之患四分曰舍檀越施衣着粪扫衣十住婆沙中有十种利如律钞头陀篇所引一坐智论云先受食处更不复食三千云不得数数食应一食以长道多则长淫怒痴结不异俗人质直者离谄曲也经曰谄曲之心与道相违是故宜应质直其心马鸣云示现本直心远离谄曲烦恼障故。
　　【科】圣教万差为根性不同病药众多愚者致惑虽用功力非正对治妄贪名利更增尘垢是以先修五停后学讲论知道次第名为净心。
　　【科】偈曰。
　　【科】
　　世人习多闻　　未曾行一分　　妄情取妄法　　诤竞起纷纭　　入道依次第　　戒定自资熏　　净命如迦叶　　勿得同六群
　　一分举少以况也且一分之行尚不能行况余修行者哉净命如迦叶者具云摩诃迦叶波此云大饮光氏於佛会中常着粪扫衣清净活命一日比丘起慢如来易衣分座大千震动岂非上行之所召乎六群者佛会中起过之俦也即难陀跋难陀迦留陀夷阐陀马师满宿此六为群党故号六群。

　　净心诫观发真钞卷上本
　　净心诫观发真钞卷上末

　　【科】诫观末法中校量心行法第四
　　四释校量篇五处止心虽各防於一过众非溢目要通捡於十支故立此篇以次前行谓正像之季渐入万年故称末法捡意运为比前优劣故曰校量心行。
　　【科】凡夫解义皆因听学为知法人身犯四重畜八不净财食啖俗馔无羞无耻知而故犯不畏后世是故令汝校量心行先净禁戒后方听经汝用五诫得名净心。
　　学者觉也谓觉悟所应知义也为知法人为作也谓学通之后作知法人既知必修其言而行之今但学言而鲜行之於道何益哉四重即淫盗杀妄也诸戒之中此四最重四分曰譬如断人头不可复起等八不净者一田宅园林二种植生种三贮积谷帛四畜养人仆五养系禽兽六钱宝贵物七毡褥釜镬八象金饰床及诸重物此之八名经论及律盛列通数显过不应涅盘中亦云八毒蛇法俗馔酌醪食鱼肉恣养身腹也大师所谓以酒肉为行解斯徒是也五诫即诫上四重八不净啖俗馔无羞耻故犯不畏。
　　【科】古者大德讲华严经唯一卷疏於后法师作三卷疏。
　　华严前后两译初即东晋义熙年天竺佛陀跋陀罗於阳都译凡六十卷次即唐天后代于阗三藏实叉难陀译凡八十卷南山但见前本一卷疏者即法顺所撰师雍州万年人俗姓杜世以杜顺为称於终南山撰法界观一卷后授弟子智俨执此以讲华严大旨文见行世其诸神异具如续高僧传贞观十四年归寂春秋八十四即华严新旧二疏始祖也其三卷十卷又名俱亡此皆释初译本后清凉国师造疏释后译本今多所行大师亦不见也。
　　【科】今时讲者十地一品出十卷疏各逞功能竞显华词文字浩博寄心无所然文者当体即义何须人语今时愚人竟求於名不求於法尚不可着何况着文字法离文字言语断故大集经曰经文是一讲者异说各恃己见坏乱正法天神瞋故三灾俱起以是因缘佛法淡薄如一斛水解一升酪看似酪色食即无味。
　　然文下经云无离文字而说解脱必曰舍文字然后见法非见法者也此句立也何须人语者此句遣也下云法离文字言语断故又起信云一切法从本以来离言说相离名字相离心缘相毕竟平等若了此旨何须人语若昧此道纵疏钞山积法音雷震徒自劳耳名者即名句文以正破此执法者即真理也以真尚不可得况复着文字又起信云以一切言说假名无实故又真如之体体离名字言语道断故永嘉曰法不自名假名诠法法既非法名亦非名名不当法法不当名名法无当一切空寂三灾者通大小也小则饥馑疾疫刀兵大则火水风也又复应知小三灾坏生阴世间大三灾坏住处世间今且约小也据立世毗昙中二十小劫中间方有小三灾起故彼论云剡浮提中所有人民遭大疾疫一切鬼神起瞋恚心损害世人寿命短促一日一夜无量众生疾疫病死无人送埋是时此土白骨所覆时有一人合集剡浮提内男女唯余一万留为当来人种刀兵者手执草木即成刀仗互相残害剡浮提内亦留一万以为人种饥馑者六七年间天不降雨思欲见水尚不可得何况饭食一日一夜饿死无数剡浮提内亦留一万以为人种今欲免者婆娑论曰能一日一夜持不杀戒於未来生决定不逢刀兵灾若能以一诃梨怛鸡果起殷净心奉施众僧於当来决定不逢疾疫灾若能以一团食施与有情於未来世决定不逢饥馑灾也。
　　【科】谛思讲论人情测佛佛智境界岂人能测如是审察名为净心。
　　佛智下经曰假使满世间皆如舍利弗尽思共度量不能测佛智岂下凡能测乎。
　　【科】偈曰。
　　【科】
　　敷演说法师　　二种升高座　　一者福无量　　二者离罪过　　慈心成就人　　法施胜财货　　瞋垢是非佗　　棘刺上坐卧
　　一下以行法施故经中以七宝满尔所恒河沙数三千大千世界以用布施得福甚多乃至受持四句偈为他人说胜前福德二下不规利说法故棘刺虽曰法座翻成棘刺。
　　【科】
　　有漏为基堵　　无明作根本　　解经不除毒　　法师自伤损　　贼心求名利　　匆匆未思忖　　婴孩欲登梯　　先须戒足稳
　　基说文曰墙始筑也堵(当吉切)垣也无明古师谓迷惑不了名曰无明体即是痴也以痴为贪瞋母故曰根本匆匆者与匆音义同速也选云何事匆匆言逐利之急速也婴孩释名曰人始生曰婴儿胸前曰婴抱婴前乳养之也孩即长於婴儒云婴儿之未孩今喻阙行法师也。
　　【科】
　　学士聪明者　　举动多轻躁　　或有错解义　　邪见复颠倒　　是故定治动　　七觉中法要　　定慧平等修　　种智得微妙
　　七觉中法要者以七觉中有定觉支故为治动之要也定慧下遮偏修也又七觉中有择法觉支即智慧也种智总包道种智等智论有三智一切智是声闻辟支佛道种智是菩萨一切种智是佛智也。
　　【科】
　　世尊在世时　　唯教修出离　　习善莫生足　　少恶即远避　　念念观无常　　勤修真对治　　寂虑学禅那　　何须着文字
　　世尊者位高证极为世所尊也即十种通号之一修出离者近出三涂而生人天远出三界而远五阴等习善下於善勤修为多益美故不可生足也恶不可积少须避之故涅盘云莫谓小罪以为无殃水滴虽微渐盈大器念念者要无间断也又智论曰无常有二种一者念念灭一切有情为法不过一念住二者相续法坏故名为无常如人命尽若火烧草木等勤修即习善对治即远恶远恶之要宜修禅定故复云寂虑学禅那等梵云禅那秦言思惟修即摄心系念学诸三昧也又禅有世间出世间之异世即四禅根本出世复有二种一出世间禅即三三昧师子奋迅等二出世间上上禅即首楞严等百八三昧也。
　　【科】何因世尊在世时悉得圣道及生天中。
　　【科】依次而学不越毗尼入道有方五年习戒夜则修定摄心守境安处林野不畜余食少欲惭愧一心谛观无常不净离诸调戏意不散乱举动进止恒令净洁无恶姿容先意问讯以是善缘悉得道迹。
　　有方方法也习戒修定例举所诠之行也林野即冢间树下不畜余食者时至分卫故无余畜此令修头陀上行也经曰日中一食树下一宿慎莫再矣无恶姿容者和颜视物也先意问讯者预语接人也郑玄注礼曰小聘曰问又尔雅曰讯者言也即用言问彼曰少病少恼起居轻利又曰乞食易得住处无恶伴等是也。
　　【科】汝能一心依此学者名为净心。
　　【科】偈曰。
　　【科】
　　正法证道时　　净法调众生　　随事秉羯磨　　除垢获三明　　像法尽至末　　羯磨癈不行　　虽复似和合　　集则起斗诤
　　正法简像法末法此颂上佛在世时悉得圣道者盖以毗尼等净法调众生故羯磨者明了论疏翻为业所作是业故亦翻为所作百论云事也今谓羯磨属能被也事属所被法事名通一百八十四种故言随事等三明者谓过去宿命明现在漏尽明未来天眼明即六通中三也像法像似也以像法千年不及正法但像似耳至末法即万年也此时虽有羯磨亦不行也所谓但有教理而无行果。
　　【科】
　　凡是诸经律　　甘露亦毒药　　解服百疹瘳　　不消病发作　　知法不向心　　解经行转薄　　弃舍戒定业　　文字处起着
　　解服下释上甘露不消下释上毒药知法下法合毒药反此知解而向心起行无舍戒定而不着文字则成甘露而百疹瘳矣(疹司忍切瘳丑鸠切病愈也)。
　　【科】
　　所以韵句撰　　读时心欢乐　　静坐好思量　　观察自忖度　　何缘重颂偈　　文少义广博　　依诫益汝身　　信受勿疑恶
　　所以下推偈中成韵所以何缘下推长行后立颂所以也对法等论说重颂者即复更颂前长行义又云不了义经应更颂即为二义故立重颂一者为益利根后来二者为显前不了义令听法者见解明净故涅盘但有初之一义成实第二云或佛自说或弟子说欲令义理坚固不散如线贯华次第坚固又严饰词句令喜乐故又义入偈中则令要略易可解故今文异同成实依戒戒当从言作。
　　【科】
　　或见他毁骂　　轻贱心漠漠　　此约大乘教　　与理不违错
　　轻贱心漠漠者谓或遭彼毁骂轻贱要清虚其心不纳其言也尔雅云漠清也文选曰澹乎至人心恬然存乎玄漠注曰至人真性澹乎然无所营为唯在玄然寂寞而已今若能如此则其心无恼也此约下谓上既破於着文离相克证种智等此即归大乘之教也及令心泊乎无为与真理相冥则终成校量心行之旨也。
　　【科】诫观六难自庆修道法第五
　　五释自庆篇推校心行渐使於调柔依正克隆得不怀於自幸故次前位以立兹篇谓人身中国等诚非易偶故曰六难既幸而获当营善利故曰自庆修道。
　　【科】一者万类之中人身难得如提谓经说今得人身难於龟木二者虽得人身中国难生此土即当边地之中具足大乘正法经律三者虽有正法信乐复难今随力信不敢疑谤四者人身难具今受男形根无残缺相貌成就五者虽具男形六根无缺五欲缠染出家甚难今得割爱出家修道披着佛衣受佛净戒六者虽受禁戒随戒甚难汝可於戒律中尊重爱乐惭愧慎护。
　　提谓经有真伪二本故僧佑录称宋孝武时北国沙门昙靖撰一卷者邪正天别续高僧传旧录别有提谓经一卷与诸经语同今所引者是真本智升录曰久亏其本无可究寻龟木者菩萨处胎经佛说偈曰盲龟浮木孔时时犹可值人一失命根亿劫复难是又大庄严论曰我昔闻有一小儿经中说龟值浮木孔其事甚难此小儿故穿一板作孔受头掷着池中自入池内低头举头欲望入孔水漂板故不可得值即自思惟极生厌恶人身难得佛以大海为喻浮木孔小盲龟无眼百年一出实难可值我今池小其板孔大复有两目日百出头犹不能值况复盲龟而当得值即说偈曰巨海极广大浮木孔复小百年而一出得值甚为难我今池水小浮木孔复大数数自出头不能值木孔盲龟遇浮木相值甚为难恶道复人身难值亦如是中国者通局有二通则印土为中故方志曰则以佛所生国迦毗罗城应是其中谓居四重铁围之内故经曰三千日月万二千天地之中央也佛之威神不生边地若生边者地为倾斜故中天竺国如来成道树下有金刚座用承佛焉据此为中也局则约此神州故戒疏曰此方中岳亦号中华且据轩辕局谈中表若然则边自立中故曰边地之中也尝试论之中边在人不定局处何哉苟人居边而闻法生解斯成中矣中不闻法反成边矣如舍婆三亿家不闻不见今神州虽具正法而有生不经耳者又何异舍婆三亿之徒哉信乐者夫信为道源功德母安得诚言而不信受如宋传曰顺璟浪郡人尝览华严经中始从发心便已成佛乃生毁谤启手足时扶掖下地地便徐裂璟身俄坠生陷地狱至今有坑广袤丈余号顺璟捺落迦也此由不信之愆耳又传曰隋天台法智每谓人曰我闻经言犯一吉罗历一中劫入于地狱可信又闻经说一称阿弥陀佛灭八十亿劫生死重罪则未之信人难云何故生大邪见俱是佛言急须念佛久则三昧现前乃於国清寺兜率台上昼夜精进念佛忽预辞道俗曰生西方中夜无疾而化时有金色光明来迎照数百里江上渔人谓言天晓迟久方明始知智之往生矣此由信之力也今若依教信奉复起欣乐善莫大矣男形者非受黄门二形女人等报也根者约下载牒中是总六根也相貌者非跛躄[矬-(人*人)+(口*人)]陋之相也五欲者色声香味触能缠缚行人三界受生今若能观色如热金声如毒鼓香如恶气味如沸蜜触如蛇虺近则能出父母妻子之家远能出三界火宅之家也斯事非易故曰甚难婆沙云家者烦恼因缘出家者为灭垢累故佛衣以三衣是无上法王之服一切九十六种外道皆无由斯受持故得解脱受佛净戒者以一受之后能清色心革凡成圣故随戒即随中之行上虽明受而必资随故大师曰受是要期思愿随是称愿修行若但有受无随直是空愿之院不免寒露之弊若但有随无受此行或随生死又是局狭不周今言随戒难者谓受据坛场受体初始发心随约受后防非终至四舍时既经远复为难矣。
　　【科】於此六事若不观察即便放逸深障圣道既超六难常应喜庆难得已得得已莫失如是思量名为净心。
　　六事即六难绮互其文耳。
　　【科】偈曰。
　　【科】
　　世有六种难　　难得已得具　　勤修戒定慧　　善解名味句　　是故学大乘　　问即须知处
　　名味句谓义味由名句之所生也亦云名句文既曰善解须兼大小又须善通外问故下曰问即须知处。
　　【科】
　　受他檀越食　　饱腹无智虑　　无智长贪瞋　　不能如法住　　犯禁毁戒足　　命终生四趣
　　檀越亦云陀那钵底此云施主或日檀那秦言布施四趣者即四恶趣六道中除人天耳以是善趣故若智论修罗亦在善趣收故楞严修罗道四趣今既言恶应在下趣所收。
　　【科】诫观世相如梦修出世善根法第六
　　六释善根篇自庆修道已不昧於宪章睹世知空须克敦於出离故立此位以次前篇谓荣名利养殊非实有故曰世相如梦了妄趣真熏成圣种故曰修出世善根出世者出离三界器世也。
　　【科】云何方便能令众生离苦出世。
　　【科】但愚人贪爱我即不贪何者是名世愚贪爱所谓官荣封赏车马库藏台观园林采女音乐上服美馔游戏射猎宴会倡伎嫁娶宾席特怙族姓追朋逐势三军列阵前锋精锐谋策将略果毅伤杀平殄除荡快意适情攻城破栅收缚簿敛刀笔豪侠意志建立俗艺医方工巧居积摄敛奠祭以要言之如此。
　　我者目出家之士也以出家之人本破我我所今顺世谛假名呼之封赏封约官爵赏据赐赉也库藏贮物舍曰库又通俗文曰库藏曰帑台者尔雅曰四方而高曰台释名曰台持也言筑土坚高能自胜持观者刘熙曰於上观望也尔雅曰观谓之阙园林园如下解林说文曰平地有丛木曰林采谓采择有德之女或作彩后汉光武立美人彩女之号上服名衣也美馔说文曰具食也论语曰有酒食先生馔马融曰馔饮食也倡伎业疏曰倡谓排忧以人为戏弄也伎通男女即奏乐也又伎俩也嫁娶者男曰娶女曰嫁方言曰自家而出谓之嫁礼记曰男三十而娶谓娶於异姓宾席者设之以待宾也周礼以飨燕之礼观四方之宾客也族姓周礼五家为比五比为闾四闾为族是百家为一族也一族间必有豪盛之家号曰族姓三军军族也周礼夏官司马曰凡制军万有二千五百人为军王六军大国三军次国二军小国一军谋策春秋正义曰编简为策释名曰书教令於上所以驱策诸下也汉制约勅封侯曰册册赜也勅使整赜不犯法也将略略谋略也又法也果毅(鱼既切)果敢曰毅殄绝也城崔豹古今注曰城者盛也所以盛受人物也栅竖编木也又村栅也簿敛簿籍敛聚也刘熙曰簿言可以簿疏物也籍所以籍人名户口也刀笔古者无纸例书以竹简木椟当者留之不当者则削故今目於翰简曰刀笔也释名曰笔述也述事而书之豪侠意志者即恃雄豪为任心意志气慠逸於物也俗艺汉书地里志曰好恶取舍动静非常随君上之情欲故谓之俗艺者才能也医方工巧属五明之数西域记曰医方明者禁咒闲邪药石针艾也工巧明者伎术机关阴阳历数又周礼曰知(去呼)者[邱-丘+仓]物巧者述之守之世谓之工又曰天有时地有气材有美工有巧合此四者然后可以为良居积下即储畜聚敛货物以事商估也奠祭即九流中墨流也礼注曰奠荐也陈也言陈荐於先祖也刘熙曰丧祭曰奠奠停也言停久也祭尚书大传曰祭之言察也察者至也言人事至於神也。
　　【科】众多世务无量杀害饮酒啖肉斗诤胜负怨雔热恼悲喜安危吉凶祸福能於此中悉舍离者名真修道出世人也众生迷倒於此世事谓是真法不知无数劫来生死大苦身坏命终堕三恶道恒河沙劫受大烧煮虽遭此苦仍於生死贪着无厌迭相承习迷惑尘境皆由未值善导未闻正法汝今既闻如闻修学名为净心。
　　以要至无量是结略辞合在祸福下则善雔正作雠(市流切)仇也迭相迭递也更也善导知识之通号也至於如来亦称善导故经曰我如良医又如善导。
　　【科】偈曰。
　　【科】
　　凡夫狂痴性　　所见常不正　　资养三毒身　　贪瞋转增盛　　未观尸秽形　　持粪如行屏　　常游违顺境　　诈伪起谄佞　　实无常我乐　　妄见常我净　　罪业颠倒故　　恒游诸险径
　　资养资或作恣行屏广雅曰圊溷屏皆厕之别名又屏字亦作并(防正切)字统曰厕也实无下以心实无常妄见为常法实无我妄见有我受实是苦妄见为乐身实不净妄见为净此之两句即四念四倒两相翻也又上句欠净字下句少乐字为成句偈互对影略圣智之巧险径喻三恶道也。
　　【科】
　　智者如实解　　慧命心决定　　观世如梦幻　　穷真道成圣
　　智下有智之人目为智者契理而知故曰如实解理解既实则智慧性命必无差失故曰慧命心决定因缘解了故不同众生认倒为实故曰观世如梦幻了幻则圣道可证故曰穷真道成圣。
　　【科】诫观破戒僧尼不修出世法第七
　　上根之者了世相之非坚中下之流逐尘境而还附善难久固戒乃毁伤故次前篇以立兹训谓不修五篇禁制曰破戒五众之上二故号僧尼唯耽俗务曰不修出世法僧尼者梵云僧伽此云众文曰大众者四人若过然亦有通者始从一人终至二十皆名僧今一往目比丘耳尼者善见曰尼女也梵阿摩此曰女母。
　　【科】僧尼破戒者。
　　【科】所谓畜养奴婢僮仆牛驴车乘田宅种植园林华果金银粟白屏风毡被好枕细席箱匮盆瓮铜器盘椀上好三衣牙床坐褥房舍退屋厨库碓磨脂面药酒杂鲑酱酢异种口味王公贵重多人顾识生缘富贵数过亲旧饷送吊问申诉衙府身为众首门徒强盛讲说相难好喜音乐常居一寺评量僧事迭相摈罚借问旱潦丰俭盗贼水火毒兽之事经过酒店市缠屠脍猎射之家亲友妇女琴瑟诗赋围碁双陆读外书典高语大笑嫌恨诤竟饮酒食肉绫罗衣服五色鲜明勤剃须须爪利如锋畜八不净财宝富足於此等事贪求爱着积聚不离名真破戒。
　　奴婢说文曰男入罪曰奴女入罪曰婢由畜此类故马鸣所谓难生卑下心过若据大师意为离染过故大钞曰今诸伽蓝或卖买奴婢者其中秽杂孰可言哉岂唯犯淫盗亦随犯深知圣制不许凡岂强哉故僧祇曰若人施僧奴若施园民妇一切不应受若言施供给僧男净人听受僮仆广雅曰役使也牛驴僧祗曰若人施一切众生并不应受理在通摄今约喜犯故略标耳车乘说文曰舆轮总名古音居释名曰古者车如居言行所以居人也今曰车(齿邪切)舍也言行者所处如舍也乘广雅曰驾也谓可驾乘者也周礼四马曰乘乘载也田宅刘熙曰土已耕者曰田田者填也五稼填满其中也宅说文曰托也人所投托也此是妨道之物别人不开种植会通曰下子曰种移根曰植僧祇曰为僧营理者得别人不开即污家戒中自种教他一切不合粟种子也屏风释名曰障风也亦曰扆在后所依倚也郑玄注礼曰扆屏风也崔豹古今注曰孙亮作瑠璃屏风今多以纸素为者於众可畜别人不宜以体重妨道故毡释名曰毡旃也毛着旃旃也四分曰氍毹他施听受广三肘长五肘净施畜今约大者被者释名曰被被(去呼)也被覆人也枕检也所以检项也席释也可卷可释也瓮或作瓮北人呼瓮南人曰钢上好三衣即体色贵重者非道人所畜牙床者牙角庄饰者释名曰床装也所以自装载也退屋一室之外更畜复余退屋碓(都妹切)舂也脂即猪驴鱼等脂也孙炎曰膏凝曰脂药酒诸药酒煎也鲑(古携切)鱼名王公下即遗教中结好贵人也因结好故多作媟慢二语又经曰不亲近国王王子大臣官长生缘即父母也以父母为生我之缘如事钞有生缘奉信法是也数过频数经过也亲榇也言相隐榇也饷馈也吊问吊生曰唁(鱼变切)吊死曰吊诉讼也借问旱潦雨水曰潦或作涝潦也谓但询世事也经过下举其游往之非也酒家或请召者当一日不沽酒者得入或别有门者得屠家亦尔要一日不杀也店崔豹古今注曰店置也所以置货鬻之物也市缠风俗通曰市恃也言交易而退恃以不匮也缠合作廛市中空地谓之廛屠脍说文曰屠刳也广雅曰屠坏也又屠分割牲肉也脍应法师曰切肉也猎谓田猎白虎通曰为田除害故曰田猎射即弓射谯子法训曰善射者调弓定准见可而发琴风俗通曰乐之统也琴操曰伏牺始作世本曰神农作白虎通曰琴者禁也禁止於邪以正於人心也广雅曰琴长三尺六寸六分象三百六十六日五弦象五行大弦为君小弦为臣文王武王加二弦以合君臣之恩也又五弦第一为宫其次商角征羽文武二弦为少宫少商又琴操曰广六寸象六合上曰池言其平下曰滨言其服前广后狭象尊卑上圆下方显天地瑟世本曰庖牺作五十弦黄帝使素女鼓瑟哀不自胜乃破为二十五弦三礼图曰瑟似琴但头小状与琴少异诗赋文选序曰古诗之体今则全取赋名斑固曰赋者古诗之流今之述作者诗赋殊体不同古诗随志立名也围碁博物志曰尧造围碁教子丹朱或曰舜以子商均愚故作围碁以教之双陆声谱曰博陆采名也魏志陈思王曹子建制双陆局置骰子二因以名也外书典即外道经书典籍等今多有浮图氏全背正教而淫外书亦事五佛出世之训也且古之巨儒有梁肃师元浩裴休依宗密彼尚潜心空典此何顿弃祖乘苟或三藏该明六经旁晓此则不害於道矣通慧曰如习凿齿道安以诙谐而伏之宗雷(即宗炳雷次宗)之辈慧远以诗体而诱之崔无二复礼以辨惑而柔之陆[丘*鸟]渐皎然以诗式而友之此皆不施他术唯通外学耳未能如此且专己宗寄语后昆未可忘本勤剃须发等者据沙门之剃落为除憍慢为毁形好如律中头须爪发悉皆长利法灭之相今若未长数剃为成好相斯非正意故下邪命中曰数为洗剃是也今时又有一数故留爪发显异惑众斯何徒哉若能务恊中庸方符圣旨律中爪极长一麦当剪。
　　【科】经曰此等比丘名秃居士名披袈裟贼名秃猎师名三涂人名无羞人名一阐提名谤三宝名害一切檀越眼目名生死种子名障圣道远离此等十种恶名即为净心。
　　居士者外国居财一亿称下居土乃至百亿名上居士今则剃发积贮虽僧而俗故曰秃居士也贼者以破戒利养不消如盗得故名贼善见曰比丘破戒受施名为盗用猎师蔡邕月令章句曰猎捷也言以捷取之也今此比丘捷猎财食不异於彼故名曰秃猎师一阐提者涅盘约七义释初曰一阐名信提名不具不其信故名一阐提次约善方便进念定慧无常善等解阐提广如初句是则阐提一名具含众恶古来诸德未见的翻唯河西道朗翻为极欲谓极恶欲之边故或曰信不具则失余义既含众恶不可偏翻况复经曰最极恶者名一阐提。
　　【科】偈曰。
　　【科】
　　可怪凡夫人　　积聚贪瞋痴　　破戒无羞耻　　轻贱木叉珍　　追求忙如火　　种植涉艰辛　　教他多布施　　自舍若抽筋　　慠慢善知识　　恃怙脓血身　　放逸着五欲　　何时出苦津
　　木叉此曰别别解脱戒疏曰事戒名别脱道戒名解脱以道性虚通举法类遣也而言珍者可尊贵故又戒序曰如宝求无厌宝即珍也善知识者涅盘曰具足梵行名善知识。
　　【科】
　　衣贪五色服　　食贪常饱肚　　舍静入愦闹　　经戒未曾睹　　拔草复掘地　　溉灌治园圃　　生业过俗人　　瓮匮居三五　　唯忧财不足　　锁门牢闭户　　高声大语笑　　謟慢心未普　　毁犯四重禁　　抵突凶如虎　　身坏永沈沦　　罪毕生夷虏
　　五色服者含五方正间也五正者即青黄赤白黑也五间者即绿红碧紫[马*甾]黄色也此由五行相刻而成先儒曰青是东方正绿是东方间东方为木木色青木刻土土色黄并以所刻为间故绿色青黄也赤是南方正红是南方间南为火火色赤火刻金金色白故红色赤也白是西方正碧是西方间西为金金色白金刻木木色青故碧色青白也黑是北方正紫是北方间北方水水色黑水刻火火色赤故紫色赤黑也黄是中央正[马*甾]黄是中央间中央土土色黄土刻水水色黑故[马*甾]黄色黄黑也斯皆悦目之色生人贪心佛不听服今反服之愦闹心乱曰愦拔草掘地溉灌皆单提中戒园圃说文曰园树果圃树菜也抵突抵触也夷虏礼记曰东方曰夷南方曰蛮西方曰戎北方曰狄今谓夷狄边虏之地且周孔之教彼尚不闻况佛法乎仲尼曰夷狄之有君不如诸夏之亡也盖美中国而贱蛮夷也今既於法不遵生使罪终生彼。
　　【科】
　　可念众生犯　　痴暗无慧光　　但贪目前利　　不见当来殃　　出家望静乐　　返为驰逐忙　　抱财忽命终　　道俗竟分张　　恶性如蛇蝎　　恶贪如豺狼　　剃头无实德　　高容返自伤　　隐罪求名闻　　不畏利养疮　　白衣修戒施　　寿尽生天堂　　沙门倒悭惜　　不观空无常　　唯知造恶业　　触事皆面墙　　破戒违律仪　　无惭故覆藏　　我作还我受　　三涂遣谁当　　虽无我人法　　善恶亦不亡　　三界轮回苦　　六道生死长
　　道俗竟分张者生虽贮畜死无一随或作法博散与僧或灭摈断还於俗如僧祇陈如空林入般乃至佛言属僧又灭[按-女+(眉-目+贝)]比丘若死衣物入亲(以此人财法两亡不受僧利故还亲属也)又四分曰净人五中与一是知义通道俗恶性如蛇蝎者此句举瞋也蝎春秋正义曰[蠢-春+万]毒虫也高容者即高仪尚容也今若起於贪瞋等返同蛇蝎之所伤也名闻(去声)声达曰闻诗曰令闻令望利养疮者言於身为病复可恶(去声)故如其疮疱也白衣下十诵曰未来世中出家之人入地狱白衣生天以俗人无法在身但专信故得生天也出家有法为世福田乃返毁犯妄受信施开诸恶门故入地狱也面墙者夫子谓伯鱼曰人而不为周召南(风之始也)其犹正墙面而立也与善恶下佛言假使经百劫所作业不亡因缘会遇时果报还自受六道生死长者非唯一报生死之长谓流浪六道生已复死死已复生都未出离故言长耳。
　　【科】
　　如是诸恶过　　谨慎好思量　　愿断相续因　　持心如金刚　　定水洗烦恼　　戒城自遮防　　德如螺髻梵　　去处见西方
　　金刚者梵曰跋阇此曰金刚唐书曰百炼不消可以切玉一曰若着山石陷至水际见同数则止今取坚固义螺髻梵者净名曰尔时螺髻梵王语舍利弗勿作是语谓此土以为不净所以者何我见释迦牟尼佛土清净譬如自在天宫舍利弗言我见此土丘陵坑坎荆棘沙砾土石诸山秽恶充满螺髻梵王言仁者心有高下不依佛慧故见此土为不净耳舍利弗菩萨於一切众生悉皆平等深心清净依佛智慧则能见此佛土清净今言西方者意目於净土耳若能达了此土即西方也故智者曰心分垢净见两土之卑沈行开善恶睹二方之粗妙今若迷者净则成秽经曰譬如诸天共宝器食随其福德饭色有异又曰随其心净即佛土净大集曰欲净佛土当净汝心又华严经曰无量诸佛世界悉从心缘起故知心净则佛土净矣。
　　【科】诫观外现威仪内起邪命法第八
　　八释邪命篇僧尼二部既破於五篇名利两途容招於邪命故立此位以次前篇谓人前整肃显处庄严曰外现威仪实非为道妄计活命名内起邪命。
　　【科】邪命者。
　　邪命者邪以简正命即身命常途所论即四邪五邪邀利活命今下文别出其相也。
　　【科】所谓净治住处严饰道场罗列旛华及诸道具数为洗剃常带袈裟覆膞靴履威仪齐整缓行直进下声软语或复静默闭目低头衣钵随身执着律相然其内心常求名利望他请唤恭敬尊重。
　　住处即召己房舍也道场始则菩提场即是佛成正觉处今目安置尊像之处以为道场故事钞曰止得严净道场称叹虔仰数为下至执着律相来明诈现外饰也靴西域记曰函嚩履此曰靴本胡服赵武灵王好之遂依而作履刘熙曰履礼也饰足所以为礼也然其下正示邪心。
　　【科】进戒度人强为师首处在徒众希他依止设解经律问时生难性多嫌恨恶眼视人少见侵触不受其忏口若发言喜说机刺嫉他得利如火烧心情尘意垢曾未除遣虽坐绳床起恶觉观攀缘乱想念世欲事令夜恶梦漏失不净恶觉染意熏本识藏结恶业种染能障净生死不绝轮回无际受诸苦恼。
　　师首者在三之数(即君父师)依止者大师曰新受戒者创入佛法万事无知动便违教若不假师示导进诱心神法身慧命将何所托故律制未满五岁及满五夏愚痴者令依止有德使咨承法训匠成己益今不思己德輙希彼人依我止住欲求利养以自活身诚可丑也生难(平去二声俱通)谓或作艰难或作留难也且知识具解为开人心今若法悭后招愚暗少见下谓弟子少有犯师而即不受忏也四分曰若弟子被师呵责令余比丘为将顺故於和尚阇梨所调和令早受忏应知折伏柔和知时而受不受者如法治(僧反治师不知时过)机刺机字误合作讥谓好作讥诽讽刺之言也恶觉观即不善寻伺也。
　　【科】三业不净乖八圣道外白里黑顺八邪径是名邪命欺诳凡圣如是观察得名净心。
　　乖八圣道者以语业等不正故名乖外白者诈饰威仪也里黑者内无梵行八邪径者反八正道也。
　　【科】偈曰。
　　【科】
　　口诵无常经　　身作有常计　　求望他利养　　合眼未观谛　　三衣唯欲好　　不肯着破弊　　内心至粗横　　外相真似细　　欺诳世间人　　大悲为流涕　　贤圣不赞叹　　善神不扶卫　　业障日夜增　　戒定念念滞　　虽有两个眼　　复患一双[目*壹]
　　无常经者以经说无常之义为破有情常想今虽口诵而心不除其犹抱病但诵药方耳合眼下低头瞑目似禅定人於彼真谛殊未观了粗犷应作横犬不可附也或作穬杀芒也非此字体涕流也[目*壹]亦作翳目之病也今喻烦恼无明也。
　　【科】诫观取相恃善诳佛法第九
　　九释诳佛篇邪心规利既自谓於胜他执相恃强乃妄诬於上圣故立此位以次前篇谓着我我所以修称己有道故曰取相恃善亏平等法未了三空不恊圣心故名诳佛又佛尚起诳岂况余者。
　　【科】经曰何者比丘名为诳佛。
　　【科】苦言我修慈悲彼人瞋恚我能布施某甲悭贪我具净戒彼人犯戒我勤精进彼人懈怠我有智慧彼人太愚我今乐静彼染愦闹我修威仪彼人轻躁我如法住彼不如法或恃隐山绝粒纳衣一食常坐不卧冢间树下或讲经律善解法相我有如是福德智慧取此相者即名我见众生见寿者见坚执是相名为诳佛。
　　即名我见下谓於名色阴入等法中妄计有我我所之实故名我见妄计有我生故名众生见妄计有我受一期果报长短之寿名寿者见此则十六见之三也由此颠倒见故起一切烦恼生死行业能讲经律解法相故名诳佛也以不依教起行调伏自心诬罔圣心真行诳佛谓是正道非诳是何。
　　【科】何者修道名不诳佛。
　　【科】若人修空无相无愿三解脱门亦不生着唯观世谛虚妄颠倒如幻如梦无有一实成此观门修戒定慧精进不恃己能轻佗无德柔和质直谦下无诤以此善根回向无上菩提如是离相修者名不诳佛。
　　空无相等者依如毗昙分十六相以为三门空无我名空门灭下四行为无相门余名无愿门若依成实观法性空名为空门於此空中无相可取名无相门於此空中无贪求愿乐之心名无愿门若依智论观诸法无我我所故名空观男女一异等相皆不可得名无相知一切法无相都无所作又一切相皆不可得则於三界无所愿求名无愿此三通名解脱门者解脱即是涅盘言门者取能通为义谓此三法能通行者入涅盘城故智论曰涅盘城有三门谓空无相无愿此三是能治法唯观下是所治病如幻者譬如幻师幻作象马及种种物体虽无实然幻色可见幻声可闻与情相对而不错乱无智不了谓之为实诸法亦如是皆是无明幻作虽空而可见闻不相错乱迷心不了妄执为实修空观者若知诸法同如幻相则心无所得豁然开解悟一切法皆悉空寂故说如幻如梦者梦中无实事谓之有实觉已知虚妄世谛亦尔如是下虽终日持戒习定而实无所得以无得故名离相也。
　　【科】不诳佛故得平等法法眼明朗能净智障不着空有名为净心。
　　法眼者天台净名疏曰法眼见色心粗细因缘假名俗谛诸法也智障者着於空有是智家之障也今不着故除障而心净也。
　　【科】偈曰。
　　【科】
　　八万四千法　　对治多种病　　是名大方便　　成就善巧行　　执相名诳佛　　着我起见诤　　比丘自沈溺　　不能到究竟　　故修三脱门　　法空资慧命　　深观缘集故　　证智更欢庆
　　八万俱舍曰如来说法蕴数有八十千真谛配曰佛始从成道终至涅盘时经三百五十度说法一一皆具六波罗蜜成二千一百一一皆破四大六尘成二万一千又配三毒等分成八万四千故偈曰光耀至鹤林三百五十说六尘并四大二万有一千贪瞋痴等分八万四千说对下即上所破之病又对八万四千尘劳也大方便者法华论曰方便者声闻观蕴处界厌苦离苦得解脱六度四摄二利即顺大乘若根本若方便行皆归入一乘故曰大方便也究竟涅盘岸也深观下以能□□□□□四谛但是虚幻因缘合集而有则能趣证智下明证得涅盘常乐我净之乐故曰欢庆矣。
　　【科】诫观慢天惧人屏处造过法第十
　　十释造过篇执相恃强既慠凡而诳圣覆瑕作咎遂怖显以欺幽故立此篇以次前位谓天远而不畏故起慢人近而可羞故起惧因惧则诸恶不敢显为故曰屏处造过。
　　【科】凡夫憍谄威仪不恒人前敛摄名为谄诈屏处造过名为憍逸。
　　不恒者对人乍摄居屏无拘是不恒相易曰不恒其德或成之羞诈伪也。
　　【科】所谓破诸戒仪私饮盗食赤露裸跣河池澡浴露地便利下气出声摩扪屏处仰眠伏地蹲踞支颊走骤顾眄吟咏歌啸咯要而言人名憍谄三业四仪悉不如法人前似人屏处如鬼。
　　私饮不公曰私进口曰饮此通非时诸浆不加口法妄饮也盗食不从人受通名盗得戒疏不受戒中引多论为断盗窃因缘是也裸合作裸(卵果切)说文曰袒也跣者足无履也河池澡浴者按释教则有澡于雨儒宗乃□□□□然西土须畜雨浴衣故四分戒本曰春残一月在应求雨浴衣(可披着雨中而浴状似三衣也)半月应用浴(即春□□□□谓□□□□□)而露入河池且此方自别有堂以待澡浴□□□□露地便利以四分制三事当屏处所谓大小便爵杨枝也下气下泄浊气而故出其声也母论曰气有二种一者上气出时莫当人张口令出要回面向无人处出二者下气不听众中出要作方便出家无人处令出摩扪以手抚持曰扪仰眠等者僧祇仰卧修罗伏卧饿鬼左胁如贪欲人具如法者出三十五卷中蹲踞应法师曰蹲犹虚坐踞谓垂足实坐也支颊即支颐也亦作榰尔雅曰榰柱也走骤骤奔也顾眄说文曰回观曰顾邪视曰眄(莫奠反)以律制不得左右顾视故吟咏歌调章句也又十诵好作文颂庄严章句是可怖畏啸说文曰吹声也人前下显处现相规利故如人屏处无惭造过故如鬼。
　　【科】一切天神证知此过身坏命终生猕猴中及鬼魅中为犯戒仪果报对至不欺暗室即其义也何以故大业之树光明如镜众生造业於彼悉现神天有二一字同生二字同名小不见天天常见人业力持罪不在昼夜行者谨慎屏露无差。
　　猕猴应法师曰梵云摩斯咤此云猴猱(努刀切)也鬼魅许慎曰老物精也尔雅曰鬼之为言归也尸子曰古者谓死人为归人佛教释鬼者畏也又威也自多怖畏复令人畏通俗文云山泽怪在兽犯戒仪上三篇曰戒下四号威仪通而言之戒即威仪□□□□□佛凡制一戒皆诃曰云何最初犯戒又曰汝宁死不犯威仪等果报对至言报应之不差也以此缘故不可欺於暗室而造过也神下出华严经第六十卷故下偈中指经云是也一下二神之名字也天常见人者以不论昼夜常见故则所造罪业难可隐也不在下言不偏在昼不偏在夜盖常见耳若然当须屏露两处护之如一。
　　【科】大千世界在佛毛孔岂容屏过贤圣不知。
　　大千者俱舍曰四大洲苏迷卢欲天梵世各一千此名小千界此小千千倍说名为中千此千倍大千皆同一成坏杂含曰至千日千月乃至千梵天名小千界以小千为一一数至千名中千以中千为一一数至千名大千合千名第二大千亦至百亿梵天名三千大千世界在佛毛孔者以佛身无量充遍法界虽大千之广尘剎之多在一毫中而非是迫故知佛身一毛端徧一切而含一切也凡圣□□□□□□故华严偈曰十方虚空可知量佛毛孔量不可得乃至汝应观佛一毛孔一切众生悉在中今既为大千世界类则为善作恶悉在佛毛孔矣且众生造一小善尚恃乎佛知作一大恶何诳於圣昧法华曰我常知众生行道不行道则知善恶无不察矣。
　　【科】是故菩萨有八万威仪声闻戒有三千威仪汝应修集威仪庠序屏露二处一等用心乃至失命不亏仁范如是持行名为净心。
　　八万三千者斯亦略举智论六十三曰略说则八万四千广则无量无边故出家之人有无边律仪岂止乎八万三千也又菩萨多而声闻少者以菩萨通护心戒声闻止在七支故见不等威仪左传曰有威而可畏之谓威有仪而可像之谓仪摩得伽曰云何威仪一切沙门所生功德为威仪也庠序者夏曰校商曰庠周曰序乃礼官之所今取法轨则之貌乃至下谓命难不可犯如鹅珠草系海板之俦是也仁范儒中以推爱及物为之仁本也鹅珠护生损己不曰推爱及物乎在彼名仁在释则名戒故仁范矣。
　　【科】偈曰。
　　【科】
　　贤圣出三界　　常游三界境　　观诸众生业　　如形对日影　　智者慎威仪　　持戒心勇猛　　屏处无阙失　　四念坚固秉
　　贤圣下以烦恼断虽出三界而菩萨慈悲不舍故游三界如形下形端则影直如善业也形曲影斜似恶业也是知善恶之业形影不差圣人观之纤毫不隐四念者一身念处头等六分四大五根假合故名为身是中观身智慧为念明内身五种不净破净颠倒即是处也观外身内外身亦如是是为身念处二受念处者六触因缘生六受从六受生三受名之为受是中观受智慧为念明达三受皆苦破乐颠倒即是处也观外受内外受亦如是是为受念处也三心念处者六识能识诸尘分别攀缘谓之为心是中观内心智慧为念了知心从缘生剎那不住念念生灭破常颠倒即是处也观外心内外心亦如是是为心念处四法念处者想行二阴及三无为法名之为法是中观法智慧为念通达一切法我我所毕竟不可得故无我破我颠倒即是处也观外法内外法亦如是是为法念处声闻正用此破四倒也菩萨破八倒。
　　【科】
　　观身如毒蛇　　察心如冤家　　身心是大患　　覆罪如河沙　　智者犯已悔　　终不盖疵瘕　　藏过婴恶名　　地狱受铁叉
　　毒蛇四大喻四蛇也冤家者以心能地狱牵生恶道故名为冤家也大患以身心为祸患之本也盖疵瘕者喻犯戒也说文曰疵病也瘕(音加)亦病也亦作瑕字应法师曰瑕过也婴缠也。
　　【科】
　　苦哉末法时　　比丘比丘尼　　剃发虽改服　　犹守贪瞋痴　　假名优婆塞　　谕谄优婆夷　　名中唤五戒　　实未具一支
　　谕谄谕字误合作谀(与朱反)周书曰面从曰谀不择是非而言谓之谀左传曰左右谀谄希其意道其言谓之谄优婆夷对女也上优婆塞对男也成论亦名优婆娑秦言善宿是人心善离破戒宿故所持八戒也(已上论文)中含曰多闻圣弟子持八支斋斯义同也今言五戒义亦通受但八戒限一宿五戒通尽形据四分或受一二等或年月长短皆开不同萨婆多部接俗揩定於时数也一支即一戒又支即是分如五戒具持名满分等。
　　【科】
　　口常诵药方　　心病不肯治　　恶业覆障故　　邪命求余资　　身见执着我　　不觉即分离　　亦不观五阴　　气息若悬丝　　人前粗敛摄　　屏处踰须弥　　唯惧人怪笑　　不畏天证知　　欲醉狂情发　　行坐染心思　　缠绵破重戒　　命终堕阿鼻　　地狱经一劫　　劫尽更复移　　此苦难堪忍　　屏处最慎之　　为造狂业故　　诸佛发大悲　　犯欲须臾乐　　受苦无量时
　　药方喻三乘十二分教余资即内外两资不越衣也屏处踰须弥者言屏造恶之大也踰过越也欲醉者为欲所醉也。
　　【科】
　　经曰人从生　　即有二种天　　昼夜与身俱　　共人同受年　　一念为善恶　　了了皆现前　　恶多天减算　　善强命长延
　　经即华严人从□□□□□从生下即有同生同名二神天也。
　　【科】
　　毗卢遮那佛　　身界广无边　　於一毛孔中　　容受三大千　　性照圆明彻　　含生上福田　　以众屏多过　　无缘起慈怜
　　毗卢遮那亦云卢遮那此俱梵音广略左右之异故晋译华严经毗卢遮那此云光明徧照身智二光照法界故卢舍那此云净满二障粗细无不尽故前约德显此约离障义虽两别法归一同其犹镜也垢尽明现欲何二焉皆事理圆融权实无二於一下即楞严曰身心圆明不动道场於一毛端徧能含受十方国土长水云身圆明则毛端现土心圆明则徧照法界此乃悟物咸真即成妙用今之言身界广无边即经身圆明也又曰性照圆明彻即心圆明也含生下众生以佛为无上福田佛岂不下化众生故见其过以无缘慈而怜愍也问何名无缘慈答小远涅盘疏曰不住法相及众生相名无缘慈问不住法相如何行慈答有□□□□众生妄有法之所缠深可哀伤所以生慈二人□□□□□□则与乐故名为慈矣。

　　净心诫观发真钞卷上末
　　净心诫观发真钞卷中本

　　　　天台沙门　允堪　述
　　【科】诫观女人十恶如实厌离解脱法第十一
　　十一释解脱篇屏处造非犹防於衅[(〦-一+尸)@女]女人交染讵免於沈沦故次前篇以立兹位谓报柔患重曰女人十恶真可弃背曰如实厌离因若能远果亦非系故名解脱矣。
　　【科】女人十恶者具说难穷今略言之令生厌离。
　　【科】一者贪淫无量无厌经云十方国土有女人处即有地狱一切障道此为是苦女人欲男如海吞流百千万劫毕竟不满得一望一心意狂乱见可意男悉愿与交犹火纳薪多益多炽昼夜行坐无忘欲时受五道身皆女形摄先际已来女根未转彻穷劫世不免女身故名贪欲无厌二者嫉妬心如毒蛇家有妇类悉生憎垢口似相亲心如冤家若同夫壻更相规命或作符厌解奏毒药或雇人杀害或截支节或毁面目或削衣食鞭打骂辱方便除他欲得独立故名嫉妬三者謟曲诈亲凡见人时未语先笑口云忆念心怀嫌根对於夫壻思他男子愿夫远行或愿早死或与外人多种谋计及见夫时謟媚附近身向心背名为诈亲四者放逸但念彩衣装粉钗钏修治面目望他爱念耽着五欲不避亲疎不畏后世畜生饿鬼名为放逸五者口多恶业出言虚诳实情难得凡所论说虚多实少喜道鄙弊秽恶之语母女姊妹不相避忌两舌斗乱传送消息数作咒誓不畏殃报屏骂尊长穷逐诤讼是名口多恶业六者厌背夫主若见端正男子无羞追逐或遣信逼或自身往坐卧不安休废生业或结成病或时托病屏处饮啖人前不餐夫壻辛苦勤劳得财割减偷窃供给傍夫共作谋计规欲杀害见夫即瞋冤家无异是名厌背夫主七者一切女人多怀謟曲实情难得所以女人奸险性器难量虽与对面共言心隔千里之外皆为贪求世利性逐浇浮言是返引为非指虚翻将为实颠倒常理每事多端向背有无情随冷热或凭势要或党亲知或因财色相诬或诤名位而起谤是以口如脂膏心若锥刀八者贪财不顾恩义父母养育劬劳难报及嫁得夫弃忘恩德规父母物润益夫家多得便喜不称便恨父母饥寒无心供给是名贪财不顾恩义九者欲火烧心不耻父母不惧刀杖或未嫁妊身或奔逐他逃或拘引他人向家造过耻辱父母败乱宗亲出嫁已后复叛夫壻夫亡未几更思后嫁男女成人犹弃改出心迷欲醉不避羞耻女人过患穷劫难尽故名欲火烧十者女身臭恶不净常流春夏热时虫血杂下经云女根之中二万淫虫形如臂钏细若秋毫腥臊臭秽私堕胎孕怀妊产生污秽狼藉善神见闻悉皆舍去恶鬼魍魉数来侵扰。
　　女人礼记曰女如也如男子之教也无量者言患弥多也无厌者言渴心难满也一切下言一切障道中女人为最也是当作最得一望一者得一男已复望一男乃至百千心终无厌故涅盘第十六云譬如大地一切作丸如亭历子如是等男与一女人共为欲事犹不能足假使男子数如恒沙与一女人共为欲事犹不能足又如大海一切大雨百川众流皆悉投归而彼大海未曾满足女人之法亦复如是可意者言称可其意也五道者地狱旁生饿鬼人天也所以不言六者有云合修罗在鬼畜趣故若据智论问曰修罗非天非人地狱苦多异畜生形应鬼道所摄答曰不然阿修罗力与三十三天等何以故或为诸天所破或能破诸天如经中说释提桓因为阿修罗所破四种兵众入藕根孔中以自藏翳受五欲乐与天相似如是威力何得饿鬼所摄以是义故应有六道又问曰经说有五云何言六答佛过久远经法流传五百年后多有别异部部不同或言五道或言六道若说五者於佛经回文说五若说六者於佛经回文说六又摩诃衍中法华经说有六趣众生观诸义意应有六道复次分别善恶故有六道善有上中下故有三善道天人阿修罗恶有上中下故有地狱饿鬼畜生若不尔者恶有三果报而善有二果报是事相违若有六道於义不违今言五者亦顺经耳若楞严中加十种仙乃有七处嫉妬楚词注云害贤曰嫉害色曰妬家者尔雅云宫谓之室室谓之宫其内谓之家妇类言似妇之流类也即娣妾等也刘熙云长妇谓姒少妇曰娣娣弟也已后来也妾接也以贱见幸也憎亦嫉也壻女夫也规命规求损他命也或作下是损命之法符厌(於琰切)魅也解奏解谓解除奏谓进奏灌顶经云解奏神明呼诸邪妖今谓解善药而奏毒药等或截下是损彼好相令失夫宠也或削刻削也除他反欲进己也謟曲非质直也诈亲许伪亲胒也彩衣二仪录云殷周以女人之服太质稍加之以华绣也庄粉亦殷周以降即涂铅粉谓之胡粉乃纣所造[金*又]女娲氏以荆枝及竹为笄至尧用铜舜杂以牙[王*氏]今多以金银为之钏续汉书曰孙程十九人立顺帝各赐金钏指环今为女人之饰修治面目者易曰治容诲淫畜下文略地狱指二除之报喜道上去呼好也两舌戒疏云二边传言故为两舌新云离间语生业者即女工及夫家活业也浇浮浇薄浮沈也相诬枉也脂膏者外出可美之语也锥刀者内韬害物之心也劬劳勤劬也诗云父母劬劳妊身妊本去呼又音壬身或作娠诗云大妊有娠传曰娠传也谓怀胎孕也未几者言未多时也犹弃改出者言有子长大尚抛弃而出也毛诗讥淫奔云有子七人莫慰母心言犹自嫁出腥臊(上桑经切下苏遭切)皆臭气也通俗文曰鱼臭曰腥[啜-口+鱼]臭曰臊孕(次证切)身怀子也[廿/狼]籍亦作狼音义指归云狼性犷暴凡食物即藉地乡人呼狼食处为狼藉魍魉说文云山川之精也通俗文曰木石怪谓之魍魉淮南子云状如三岁小儿赤黑色赤目赤瓜长耳美发也。
　　【科】如是鄙弊愚人犹贪弃舍念处破佛净戒死入狱中畜生饿鬼长劫受苦无解脱时是名女人十种恶业能观能远名为净心。
　　如下指上诸过愚人者简智人也永嘉云凡夫颠倒为欲所醉耽荒迷乱不知其过如捉华茎不悟毒蛇(涅盘云如妙华茎毒蛇缠之喻意可见也)智人观之毒蛇之口熊狗之手猛火热铁不以为喻铜柱铁床燋背烂肠血肉糜殨(胡对切肉烂也)痛彻心髓作如是观唯苦无乐革囊盛粪脓血之聚外假香涂内唯臭秽不净流溢虫蛆住处鲍肆厕孔亦所不及乃至应当远离如避怨贼又云宁近毒蛇不亲女色何以故毒蛇杀人一死一生女色系缚百千万劫种种楚毒苦痛无穷谛察深思难可附近楞严云汝爱我心我怜汝色以是因缘经百千劫常在缠缚又奘师为西域女王说偈云鸩鸟入水鱼皆死毒龙行处草不生野狐妖媚不堪亲一切女人障圣道世可悲兮世可悲无常能得几多时一旦凡夫心不尽千生万劫堕泥犁白骨从来无锦绣髑髅何处书娥眉念处即四念处如上所辨。
　　【科】偈曰。
　　【科】
　　四百四种病　　宿食为根本　　三涂八难苦　　女人为根本　　生死无数劫　　贪爱为根本　　贤圣解脱乐　　离欲为根本
　　四百四种病者僧祇云水火风杂各有百一也是病之本由宿食生故增一云多食多患食不消化故致病也贪爱下妙经曰诸苦所因贪欲为本若灭食欲无所依止。
　　【科】
　　四蛇成身界　　颠倒想为心　　脓血徧九窍　　净想起贪淫　　顺情称快乐　　不信堕刀林　　报生猪狗道　　由前贪爱深
　　四蛇即喻四大光明曰地水二蛇其性沈下风火二蛇性轻上升涅盘云观身如四大毒蛇小远疏曰譬如四蛇性相乖反地大坚重风动而轻水湿而冷火燥而热各相乖反故四大如四蛇九窍两眼两鼻两耳口并大小便道亦名九孔九疮昼夜常流不净也如眼流眵(叱支切目汁凝也)泪耳出结咛(乃顶切耳垢也)鼻出洟涕口出涎唾厕道常出屎尿也涅盘云是身不净九孔常流净想於上不净翻作净想即不净许净是名颠倒不信下由不信故恣贪欲境故堕狱之刀林畜之猪狗也。
　　【科】
　　一切女人性　　少实多謟曲　　不念臭秽身　　坐卧思念欲　　邪视他男子　　情喜相逼触　　百千万亿劫　　毕竟不满足　　不羞惭父母　　败损诸亲族　　男少女多者　　家衰数被辱　　女具十恶业　　死入铁床狱　　大锸刺女根　　苦痛大嗥哭　　地狱罪毕已　　转入母猪腹
　　大锸(楚洽切)锹(七消切)也刘熙云锤地起土也嗥(胡高切)说文咆也又犬吠鸣也。
　　【科】
　　啖粪居圊厕　　臭泥生溷虫　　复被屠割苦　　累劫罪难终　　从畜入饿鬼　　秽食恒不充　　支节皆火然　　骸骨不消融　　贪欲暂时乐　　受报苦无穷
　　圊释名云至秽之处宜常洁净也厕人杂厕其上也臭泥(去呼)言滞泥也溷即圊溷(胡困也)刘熙曰溷浊也楚词云世溷浊而不分屠割苦此转释上母猪腹句为受此报必受屠剥支节下释饿鬼之别报也。
　　【科】诫观檀越四事从苦缘起出生法第十二
　　十二释食缘篇触食无染已得於清修四事起贪何名於上行故次前法以立兹篇谓能施衣食房药故曰檀越四事成非自然损人害物故曰从苦缘起受者不染为成道业故曰出生。
　　【科】损害生命名苦业筋骨斯尽名苦缘。
　　苦业者以身口所作名业此业非出世之乐故名苦筋下运劳致极故云尽此缘非乐故名苦。
　　【科】经曰食者从耕种锄刈收治扬簸窖藏运辇舂磨炊爨蒸煮聊设供给奉送又种菜造墙溉灌田园营为酱酢计一钵食出一钵汗汗在皮肉即是其血一食工力出於作者一钵之血况复一生凡受几食始从耕种乃至入口伤杀无数杂类小虫是以佛戒日受一食支持性命寄过一生。
　　耕种耕梨也周书云神农之时天雨粟神农耕而种之自后相仍也锄(士居切)苍颉作鉏田器也释名云鉏者助也去秽助苗也刈割也扬风所飞扬也或作扬轻重仪云把叉抲拂扬簸之属是也簸(补遇切)箕也或作播尚书云播厥百谷窖(交效切)北人穿地而作以藏物也运辇辇合作撵担运物也僧祇多作辇彼云辇泥辇砖等恐字通用舂(书容切)世本云雍父作舂吕氏春秋云赤冀作春磨硙(五对切)也字林作[石*靡]即造面具山东曰磨关东曰硙炊(昌垂切)爨(七乱切)文选注爨炊也公琰云推苏不爨(樵苏薪草也)释名云爨铨也铨度耳辛调和之处也聊设聊音误合作料即度量也谓量料营设也溉亦灌也此等皆苦缘也伤杀无数等者是苦业也四分为说利养难消六十比丘得无学果六十比丘热血从面门流出六十比丘畏佛语故便退还家是以下结示上行也又律中佛在舍卫说一食法於五正中令饱足后犹燋悴佛听食病人残及作余食法复因沙[少/兔]施食开其食粥此皆被中下根人若上根者唯遵一食经云日中一食是也寄过一生者以三界之内非久安之地楞严经曰寄於残世泊於三界业疏云林谷是托四海为寄乃至终丧沟壑也又超日明三昧经偈云三界如寄居四大非我所解诸法如梦则无有取舍。
　　【科】衣服者养蚕杀茧取桑织络染浣裁缝众缘调度无量辛苦计上下衣资凡杀几蚕出几气力蚕茧入汤受几痛苦是故佛教着粪扫衣障弊陋质冀得修道。
　　衣服刘熙云凡服上曰衣下曰裳衣依也所以依此以庇寒暑也蚕茧入汤者章服仪云肉食蚕衣为方未异害命夭生事均理一暴茧烂蛾非可忍之痛悬庖登爼成恶业之酷渔人献鲔(荣美切崔豹古今注云鳢之大者曰鲔)桑妾登丝假手之义不殊分切之赏无别是以至圣殷鉴审恶报之难亡经律具彰两俱全断故律云蚕家乞绵用成卧具为俗所诃名杀生也佛因制戒不许服之纵得已成斩坏涂壁此则永舍之极诫也粪扫者大师云谓世弃者四分云舍檀越施衣着粪扫衣宝梁经云周那沙弥洗粪扫衣诸天取汁以洗身则知此行为十二头陀之首矣。
　　【科】房舍者从起立墙壁穿坑掘地伤杀土虫斫伐材木伤林树虫造砖瓦时杀泥水虫放火陶冶杀柴草虫作人苦力施主费财饮食众缘劳损甚大始成一房是故行者依於冢树草蓐自安。
　　房舍释名曰房者旁也在堂两旁也舍於中舍息也墙壁墙障也所以自障蔽也壁辟也辟御风寒也土虫即蝼蚁等林树虫即犯坏(音怪)鬼神村戒也四分云鬼者非人是村者一切草木是十诵云材者蚊蚊蛱蝶蚁子诸虫以之为舍也泥水虫犯用虫水戒也四分若以草土掷水中若浇泥草一切皆堕教人亦同五分随用虫水一一堕陶冶陶即瓦窑作泥也战国策云范土曰陶(字林大牢切)案西域无窑但露烧之耳史记陶瓦器也苍颉篇陶作瓦家也舜始为陶诸书亦音为桃冶销也言世炉冶以销化物耳尸子曰蚩尤造九冶是冢树收二种头陀十住论云在死人间住者随顺厌离心故又智论云树下思惟如佛生时成道转法入灭皆在树下行者随诸佛法常处树下论云不乐处覆地有十利所谓无有房舍卧具所爱受用疲苦及随四依法易得无过复无众闹等草蓐蓐荐也此治贪好卧具心。
　　【科】念食是苦节身而食念衣杀命着粪扫衣念房舍卧具从苦缘生志乐头陀三月一移念四事难消少欲知足经云受檀越食如饥馑世食子肉想受施主衣如热铁缠身入房舍时如入铁鑵受床坐时如热铁床宁破此身犹如微尘不以破戒之身受人供给三涂苦报皆为爱衣贪食乐好房舍。
　　节身者大师云贪心出於情着无染良由自节遗教经云节身而食清净自活马鸣云节身者对治他求放逸障而食者对治内资无厌足障今文於食以辨节身则异马鸣所分也三月一移者以律有分房法许三月二住然后当移故自恣篇问云安居竟须离本处否答律云安居竟不去犯罪又增一云佛告诸比丘常一处住有五非法意乐屋舍器物又着财产恐人夺之或多集财物贪着亲眷常共白衣往来反此得五功德饥馑尔雅云谷不熟为饥蔬不熟为馑果不熟为荒当此之时若食子肉岂有滋味食信施食当作此想则贪着滋味亦可息矣受施主衣下此取苦具以况令於衣等无染也宁破下言宁可现受於苦不可后受地狱报也以狱报苦深而时久故四分亦云宁以热铁为衣燋烂身尽不着信心男女衣服宁在铁床烧身烧烂不受信心好床卧具宁在铁屋中住烧身不受房舍在中止宿宁吞热铁钩烧烂五脏从下而出不受信心饮食宁以热铁戟刺脚不受信心接足作礼宁以热斧自斩其身不受信心扪摸其身何以故不以此因堕三恶道此言极诫吾从勉之仆报也。
　　【科】若破戒因缘还偿施主或作奴婢鞭打驱策或受畜生形大毛带角生偿筋骨死还皮肉负重力尽起而复倒虚受信施乐不足言及偿施主苦过万倍。
　　指归云及填也苦过万倍者言受乐片时偿苦长世则万万不类也南山尝有言曰大丈夫既不能造大过入地狱岂一口食而陷没耶又如五百问云昔有比丘多乞积聚不肯为福又不行道命终作一肉骆驼山广数十里时世饥馑一国之人日日取食随割随生有一国人来见便斫取大[哩-禾]动地人问其故便言吾本是道人为贪财不施负此国人物以肉偿之我不负卿物是故[哩-禾]耳佛告比丘贪为大患舍之则应比丘法也。
　　【科】是故教汝知惭知愧慎护后世莫破戒受施名为净心。
　　知惭知愧者谓惭天愧人经云有愧之人则有善法若无愧者与诸禽兽无相异也若知有则此无破戒之恶故属净心。
　　【科】偈曰。
　　【科】
　　智者不贪食　　贪食者无智　　不念出粪苦　　唯取人食利　　自啖脑中涎　　上盛向下弃　　慧命断四食　　行者不贪嗜
　　出粪苦者十诵云当观入口在生脏之下熟脏之上若后出时唯是不净又增一云多食五苦一大便数二小便数等今不念此唯取食敢以为利乐者迷之甚矣自啖下智度论曰观是食从不净因缘生如肉从精血水道生是为脓虫住处酥酪血变所成与烂脓无异厨人污垢种种不净若着口中脑有烂涎二道流下与唾和合然后成味其状如吐从腹门下(已上本文)故曰目啖脑中涎上盛向下弃文中作脑是胡定切字义非也四食成论云一抟食奘师作段若粗若细饭等名粗苏油香气等名细二触食者冷腹风等三思食者或有人以思愿活命四识食者中阴地狱无色众生入灭尽定者虽无现识识得在故亦名识食(已上本文)而皆言食者以资益为义又言断者以离着为义。
　　【科】
　　比丘不乐静　　贪利受道具　　追求心散乱　　忽忽缘诸务　　得一更望一　　心规恒不住　　宜应愧施主　　臭身里破絮
　　道具资道之具即三衣一钵等忽忽者急动貌宜应下是观勉宜当怀愧於施主顾身之不净但以絮衣而遮寒弊刘子尚云食足充虚接气衣足盖形御寒苟有道者奚足耻之又吾宗道整禅师身服艾絮吾祖南山体被布荦荆溪尊者大布而衣一床而居斯皆百世之下名在方册苟或厚於滋味丰於缯纩而德无一称始为耻矣经云当自摩头以舍饰好此又如来最后之诫得不思之。
　　【科】
　　劝观三脱门　　离相自调御　　少欲学知足　　可依释子赋
　　自调御者谓善自调伏制御也少欲学知足经云知足之人虽卧地上犹为安乐不知足者虽处天堂亦不称意可依释子赋赋敛也既诫少欲知足则宜情意收敛方可依豫於释氏子也。
　　【科】诫观六道流转受报无穷法第十三
　　十三释流转篇总前破戒咸为生死之因观后招殃尽是轮回之果故次前行以之立兹篇谓互为高下名六道流转生死罔竭号受报无穷。
　　【科】三界众生无始已来造善恶业皆熏本识成业种子净染合杂数过尘算。
　　众生者汉书中去呼今佛经多平呼解脱道论曰何名众生答依诸根种於世假说也又藏法师云诸识生灭相集而生故名众生皆熏下即无明熏本藏识结成生灭种子也奘师云梨耶心体不守自性是生灭因根成生明熏动心体是生灭缘净染合杂者若约梨耶以明如棱伽云以七识染法为生灭以如来藏识净法为不生灭此二和合为阿梨耶识至於熏成种子亦含染净如熏种落六道受生是染於六道中佛性平等是净今迷者既众故喻尘算。
　　【科】受六道报生死无边从地狱出生诸天中人中鬼神畜生中畜生者先受蝎[蠓-廿+((并-(前-刖))-一)]蠕动形类一日一夜百死百生千死万生渐受大身乃至摩竭鱼等长十千由旬脱畜生身受修罗身天上福尽复生地狱饿鬼中经云鬼有百千万种果报各别六道人畜各千万种色命苦乐质像好丑千差万品说难穷尽。
　　蝎[蠓-廿+((并-(前-刖))-一)](上胡葛切下莫孔切)尔雅云蝎蜉[虫*游]樊光云粪中蝎虫随阴雨时朝生夕死[蠓-廿+((并-(前-刖))-一)]尔雅疏云小虫似蜹乱飞者也又名蠛(莫结切)[蠓-廿+((并-(前-刖))-一)]列子云生朽壤之上阴雨而生得阳而死一名酰鸡郭象云蠛[蠓-廿+((并-(前-刖))-一)]是也蠕(而宣切)动即湿生小虫也楞严云由因世界执着轮回趣颠倒故和合暖成八万四千翻覆乱想如是故有湿相蔽尸(此云肉团)流转国土含蠢蠕动其类充塞摩竭如下所明由旬智论有三别大者八十里中者六十里小者四十里修罗者楞严有四若於鬼道以护法力垂通入空此阿修罗从卯而生鬼趣所摄若於天中降德贬坠其所卜居邻於日月此阿修罗从胎而出人趣所摄有修罗王执持世界力洞无畏能与梵王及天帝释四天争权此阿修罗因变化有天趣所摄阿难别有一分下劣修罗生大海心沉水穴口旦游虚空暮归水宿此阿修罗因湿气有畜生趣摄今虽不分理在前二也。
　　【科】今言人道本业来处经云受形颜貌端正为性净洁诸天中来皮肤粗弊不喜修施畜生中来形色丑恶瞪瞢少智地狱中来举动轻躁猕猴中来机捷调戏妓儿中来性多謟媚鬼神中来略而言之广即难尽一道之中有恒河沙因果。
　　色命者色即禀诸形体命则未舍执持是也瞪瞢(上犬证切下武亘切)瞪直视貌经云瞪瞢瞻佛目睛不瞬是也瞢闷也亦作懵音同。
　　【科】受一蚁身犹经多劫况受余形及余道中是故生死不可穷尽汝可谛观舍身命时受大苦痛受身生时复大苦痛如是苦痛已经尘劫已舍无数身已受无边苦愚者於中犹行放逸。
　　蚁身或作蚁同用犹经多劫者灵感传云须达共舍利弗往图精舍(即祗桓也)须达自捉绳一头舍利弗自捉一头共经精舍乃至舍利弗惨然忧色即问尊者何故忧色答曰汝今见此地中蚁子不答曰见时舍利弗语须达言汝於过去毗婆尸佛亦於此地为彼世尊起立精舍而此蚁子在此中生乃至七佛以来汝皆为佛起立精舍而此蚁子亦在此中至今九十一劫受一种身不得解脱又智论云佛令舍利弗观鸽过未前后各八万劫犹不舍鸽身故知畜生受报长久舍身命下俱舍云人身有百处异支节临欲终时三大解此死节火大解时令心燥闷翻睛吐沫等水大解时形体洪肿筋脉烂坏此二必受恶报风大解时瞥尔命终不知不觉正法念经云若风大不调一切身分相互割裂从足至顶分散如尘苦痛难忍受身下宝积经云处胎不乐犹居牢狱又五王经云在母胎中生脏之下熟脏之上母啖一柸热食如入镬汤母饮冷水如寒氷切身母饱之时迫迮身体母饥之时犹如倒悬乃至生堕草上身体细软草触其身如履刀釰失声大[哩-禾]等愚者下三界六道生死极苦而以苦为乐故行放逸法华云众生没在其中欢喜游戏不觉不知不惊不怖亦不生厌不求解脱斯之谓也。
　　【科】汝可思之勤求出离专精策励成无学果证真解脱快乐安隐能如是观者名为净心。
　　汝可下结劝净心矣。
　　【科】偈曰。
　　【科】
　　一切世人欲受乐　　遣修乐因不肯作　　愚人得乐谓常乐　　不觉命终被减削　　十五姿容言可爱　　四十已去自疎索　　纵使生天八万劫　　不免无常堕沟壑　　凡夫暂乐忘大苦　　受大苦时复忘乐　　所受苦乐皆空华　　本来祗是情迷错　　迷解悟道获神通　　永断生死名真乐
　　遣修乐因者谓佛有无数方便令修出世因趣涅盘乐众生业重不肯修耳愚人下将世间五欲乐为常乐也不觉下乐无久保终至衰尽况至老死岂复在哉十五者成童岁容颜殊好人之所爱四十者不惑之年也以颜容凋落齿发渐衰朋友稀疎世相将尽故致疎索索尽也又萧索也八万劫者按俱舍中是非非想天寿量也不免无常者如出曜经佛说偈言命果果待熟常恐会零落已生皆有苦孰能致不死又云昔有梵志兄弟四人皆得五通自知命促七日必死议曰我等神通能翻覆天地扪摸日月移山住流无所不辨岂不能避此难耶第一兄曰吾入大海中间第二弟言吾入须弥山腹中第三弟曰吾处处空隐身第四弟曰吾当隐大市中众人闹处各谓无常杀鬼必不能取议毕各去至七日命终佛以天眼见已而说偈言非空非海中非入山石间无有地方所脱之不受死故知纵生非非想处何可逃之沟壑喻所堕处也问天福坠后生人中多堕三涂多答案大论云如经中说佛问比丘甲头土多地上土多诸比丘言地土甚多不可为喻佛言天上命终还生人中者如甲头土堕地狱者如地下土所受下以达者观之则苦乐非有犹空中华本无所有祇由迷故见苦乐相如目之有病见空华耳故曰本来祇是情迷错也楞严曰如是地狱饿鬼畜生人及神仙天阿修罗精研七趣皆是昏沈诸有为相妄想发生妄想堕业於妙圆明无作本心皆如空华元无所着但一虚妄更无根绪迷解下若迷情释解即是悟道由悟道故即获神通道力既全即断生死而得涅盘乐也。
　　【科】诫观八风力大智者不动法第十四
　　十四释不动篇随六趣之流荡实谓至愚静八事之动摇方称上智故立此法以次前篇谓利衰等殊能动於物名八风力大明慧之人对之能制故曰智者不动。
　　【科】何者为八一利二衰三毁四誉五称六讥七苦八乐一切众生为八所动不自安心故名八风。
　　一利下案佛地论云得可意事名利得不可意事名衰不现前诽拨名毁不现前赞美名誉现前赞美名称现前诽拨名讥逼恼身心名苦适悦身心名乐通名风者取扇动为义。
　　【科】何者动相得利便悦衰恼便忧毁辱即瞋誉谈即喜逢苦怀戚遇乐生逸称赞情欢讥刺抱恨此之八法能令痴凡动摇不安。
　　逢苦下释文不次寻之可见。
　　【科】毁誉声一妄起二业造三涂因报四趣果波浪五道成就十缠永处樊笼何时解脱。
　　毁誉声一者谓辱毁褒誉语虽有殊而声是一由着语昧声故起瞋喜二业大智之人则非此缚故智论云如一婆罗门以五百种恶口众中骂佛佛无异色亦无异心此婆罗门心伏还以五百种语赞佛佛无喜色亦无悦心又云菩萨观众生虽复百千劫骂詈不生瞋心若百千劫称赞亦不能欢喜了知音声生灭如梦如响故四趣如上解五道者毗奈耶中大目犍连往五道观察至捺落迦(此云无喜乐即地狱也)见诸有情受种种苦於四众中普皆宣告乃至佛勅诸苾刍於寺门壁画生死轮中安谷次安五轮表五趣也当轮谷下画地狱二边画傍生饿鬼上画人天等其轮顶画无常大鬼须发张口舒手抱辋号为五趣生死轮以警於人也知由惑业於苦海中致斯漂荡故曰波浪五道十缠者一无惭二无愧三嫉四恼五悔六眠七掉举八昏沈九忿十覆樊笼一切经音义云樊即笼也。
　　【科】然十界者缘和故生性空故灭体解生灭即无嫌恨恨风不起罪火不然火不炽然心得清凉无诸热恼以无热恼故名为净心。
　　十界者十法界也皆由善恶因缘和合故生如诸佛即修六度万行圆满所成三涂即十恶等业所成若了体性本空则诸界皆泯经云观求佛道如眼前华又应体解生本无生灭亦无灭纵遇陵害及处恶道其心无恨如因果经云释迦因地为忍辱仙在一山中修道时憍陈如为国王名歌利受性暴恶一日将婇女入山猎倦假寐时诸侍女入林采华行至仙庵前仙为说法良久王窹不见诸女携釰寻觅见在仙庵前王怒问云汝何人也答忍辱仙也又问得上地定耶答未王曰既未得上定乃是凡夫遂拔釰截下仙人手足见仙人神色不动遂问汝恨我耶仙曰不恨愿我成佛先度於王后成佛先度陈如故曰即无嫌等又小远云菩萨怜生虽处阿鼻如三禅者为物甘处如似世人乐三禅乐若能如是观不唯心得清凉三界火宅亦清凉矣。
　　【科】偈曰。
　　【科】
　　愚人贪美食　　憎恶腹内屎　　见生竟爱染　　薄贱老病死　　毁誉同响声　　瞋喜更互起　　取相心高下　　不识平等理　　痴惑着音声　　凡夫共如是　　死生粪与食　　经文遣相比　　耳被虚声诳　　神仙堕崖死　　智者解真空　　视听不相似
　　愚人下以无智故於食生贪於屎憎恶盖不思屎因食化智者不然观食生厌故大集云若得食时应观是食如死尸虫乃至得乳酪种种酱时作脓血等想见生下谓世人见生者则起爱见老病死者则起薄斯至愚也中庸子尝撰生死无好恶论云世人惟知恶其死而不知恶其生可不大哀乎何居(基音楚语也)夫枝必有根流必有源噫生也不曰死之根源乎既有其生安得无死生也人之始也死也人之终也物既有始终人故有生死故涅盘云功德黑暗姊妹相随有智主人二俱不受此则不受其生故无其死矣且夫春必有冬昼必有夜其有好春而恶冬好昼而恶夜岂不大愚乎生死亦犹春冬昼夜何所好恶哉又佛说八苦生居其一何足为乐愚人不了妄起爱染取相心下若取着声相者遭毁则瞋心贡高蒙誉则喜心谦下又得利则心高遇衰则心下皆由不了相空违平等理死生粪与食者覆括前偈四事也修多罗等皆以生老病死比对合辨悉是苦相故法华云见诸众生为生老病死忧悲苦恼又前文云舍身命时受大苦恼受身生时复大苦恼粪食比对者去贪相也如摩得伽云若得食时观从仓中出地中以粪屎和合种子得生还养粪身神仙堕崖者智论云如五百仙人飞行时闻紧陀罗女歌声心着狂醉皆失神足一时堕地等视听不相似者智者不着色声虽终日听而无着终日视而无染又观声生灭前后不常五欲无实如梦所得故凡夫殊不相似维摩经云所见色与盲等所闻声如响等所齅香与风等所食味不分别受诸触如智证知诸法如幻相无自性无他性本自不生今则无灭。
　　【科】诫观身心相苦恼过患法第十五
　　十五释过患篇前遭风动已息於外非今察身心令知於内患故立此位以次前篇谓身报心动名之为相亦非乐招咎故曰苦恼过患也。
　　【科】身相者。
　　【科】六道异类阴大假成感现前果酬过去因故名身相身相有八万四千种形依正二报各各差别一人遍受尔许种身已经无量阿僧祇劫。
　　阴大假成者即五阴四大假合以成其身也现前果异熟果也过去因即引业因也身有下以对下八万四千尘劳故如楞严十二数生中皆约八万四千为数故彼云八万四千飞沈乱想如是故有卵羯逻篮(此云凝滑)流转国土乃至八万四千新故乱想如是故有化相羯南(此云硬肉)流转国土此则随想以分众形一人下智论云计一劫中一人积骨过於[鞥-合+(白-日+田)]浮罗山(此云天竺以人常见易信故说)如是无量劫中受生死苦故诸比丘闻是语已厌患世间即时得道阿僧祇具云阿僧祇劫腊波此云无数时分即数中最多者最少者号一剎那又云僧祇是劫名非谓无其数也。
　　【科】今诫观身唯及人道一人有九万九千毛孔八百种风出入其中八万户虫遍身充满四百四病更互发动三百六十骨节迭相依持百一十苦无时不受三十六种不净脓血合成阴身九孔漏疮秽物流出如上苦业始成一人贤圣舍离如除恶病故名观身。
　　八万户虫如依发之虫名发铁依髑髅虫名耳种等各有其名如解脱道论第七卷具明三百六十骨节者案解脱道论细分有三百骨八百节故彼云当念身自性有九头骨两颊骨三十二齿骨十顶骨十四胸骨二十四胁骨十八脊骨两额骨六十四手骨六十四足骨依肉六十四软骨此三百骨有八百节又九百筋缠肉一万七千腠八万发九万九千毛等百一十苦者备如地持第七卷列所谓集苦变易生苦愚痴报苦报苦行者等至下更明三十六种者大论云发毛爪齿薄皮厚皮筋髓脾肾心胆肝肺小肠大肠胃胞屎尿垢汗泪洟涎唾脓血黄白痰癊肪(音方肠中脂也)[月*册](萨残切胃中脂)脑膜於三十六中内有十二名性不净外有十二名相不净中有十二通於性相贤圣下遗教云我今得灭如除恶病马鸣云证成可疾故。
　　【科】心相者。
　　【科】一念之间九十剎那生住异灭犹如电光尘起识生贪境招报经云贪欲心有二万一千瞋恚心有二万一千愚痴心有二万一千等分心有二万一千合有八万四千尘劳一百八种烦恼五百四十种受有九十八种使故名观心。
　　剎那者俱舍云对法诸师说如壮士一疾弹指顷六十五剎那如是名为一剎那量又一剎那九百生灭生住异灭者此约一剎那心明四相也生相最细灭相最粗於一念中生已即住住久故异异终则灭也如电者言疾速也阴阳激曜曰电释名云电殄也乍见则殄灭也尘起下如色尘起时牵眼识生贪着好境即招恶报二万一千者真谛准十使经云以贪等十为根本谓贪瞋痴慢疑身见边见邪见见取戒禁取一一各有九随眠一即成十十即成百前后等分各一百(成三百)置本一百就前后二百中又各以十使为方便二百即成二千(并前成二千一百)约五类众生谓多贪多瞋多痴着我思觉五品各二千一百(成一万五百)配已起未起成二万一千又配贪瞋痴等分此四各有二万一千成八万四千也等分心者即其贪瞋痴均等也百八烦恼者准智论六根各三受(苦乐舍受三六成十八受)三受对三尘(好恶平平亦计十八尘并上十八受都合三十六烦恼)复历三世共成百八五百四十种受未暇捡配九十八使三界见惑有八十八使三界思惑有十使如下所明此皆由不了真心妄致纷动役恼众生往来生死。
　　【科】若入安般观法心所渐息乃至九次第定还归一真清净心中此清净心名为佛性名真常法身无心之心无相之相如是观察名为净心。
　　安般观即数息观如下本篇翻辨九次第者即四禅四空处并灭尽定也还下摄末归本也以修诸禅定发真智慧断除结惑则委彼不起复性旋湛故曰清净心也此心既觉故曰佛性又非变灭故曰真常法身实无觉之觉不象之象故曰无心之心无相之相也起信云以远离微细念故得见心性心即常住名究竟觉是故修多罗说若有众生能观无念则为向佛智故藏师释云在因地时虽未离念能观如是无念道理说此能观为向佛智以是证知佛地无念此是举因望果说也如是下结归净心。
　　【科】偈曰。
　　【科】
　　废缘托净境　　正命自养身　　谛观虚空心　　随分得解脱　　贪瞋若欲起　　观空以止遏　　河沙烦恼根　　定力能断割
　　癈缘下既观身心差变妄受轮转当宜癈灭尘缘安心净境净境者即诸三昧也正命者当以净智通除三业中五邪四邪活命住清净正命以养身也身若恊下韵应作活字谛观下以空灭有则能废众缘缘不妄生随分得脱若又观空而不滞空方名真解脱。
　　【科】
　　专定不修智　　小乘非大慧　　虽复苦身行　　徒自历年岁　　定慧平等修　　方知佛性体　　直至大涅盘　　何况世间谛
　　专定下以定但伏除慧方真断故劝修智也又三乘之人杂有智慧而慧非大焉徒自苦形弥历年数定慧下示双修谓若定慧双运离於偏修则名平等由平等故一性无二即名见佛性体矣直下举胜况劣也以定慧故能至佛果况世间谛乎。

　　净心诫观发真钞中本
　　净心诫观发真钞卷中末

　　【科】诫观诈善扬名口清心浊法第十六
　　十六释心浊篇形异心乖既观为重患外扬内秽岂曰於正修故次前篇以立兹位谓不实妄施称诈善规求虚响号扬名说己功德名口清意专得利曰心浊也。
　　【科】圣贤密行内智外愚凡夫狂痴内愚外智未有戒定现戒定相彰扬善名招引利养隐匿垢过外显清白常向道俗说己功德。
　　密行谓蕰己善行不欲彰外也又内实有智而似於愚老子云明道若昧凡夫反此故曰内愚外智言内实愚暗而外亏聪智也说己功德者自伐其善也颜渊曰愿无伐善尚书云汝惟不矜天下莫与汝争能汝惟不伐天下莫与汝争功史记老子谓孔子曰夫良贾深藏若虚君子盛德容貌若愚去子之骄气与多欲熊色兴淫志是皆无益於子之身况释氏乎。
　　【科】经云此是无刀大贼罪於劫掠诳诈犯重堕三恶道诈善之人具足五业一者天神不护证知缺戒受施二者五千大鬼常遮其前唱言大贼扫其脚迹三者或於现世得大衰恼四者常不值佛生邪见家五者自欺亦欺诳他自受苦报施主无果是为五业。
　　无刀大贼者虽无刀杖而灒掠彼利非贼是何律中凡损五钱即大盗故言大贼也掠(力让切)夺取也阙戒等者律云不阙不穿漏无染污戒疏云不阙不犯第二篇不穿不犯三四聚无染污谓余篇聚受施梵网经云若佛子信心出家受佛正戒故起心毁犯圣戒者不得受一切檀越供养亦不得国王地上行不得饮国王水五千大鬼常遮其前鬼言大贼若入房舍城邑宅中鬼复扫其脚迹一切世人咸皆骂言佛法中贼一切众生眼不欲见犯戒之人畜生无异木头无异施主无果者无布施福报也。
　　【科】是以诫汝推直於人引曲向己秘善阴德似不能言何以故善如金玉不用他知恶如粪土不须藏覆粪土之法贵在早除细货宝物默然牢掌。
　　推直下二句出沙弥戒经今谓彼虽实曲而己实直常令及己於他也老子云大直若曲唐玄宗注云直而不肆故若屈又律云应自卑下如拭尘巾(谓揽秽归己也)秘下内韫其善曰秘暗施其德曰阴淳淳然似不能言者伯阳云大辨若讷。
　　【科】知足之性不求好名少欲寂静宁惧恶响计我之人欲得名利察身无我名利安在名利俱空离我即实灭於空实正入平等能舍名利是为净心欲得净土当净其心随汝心净即佛土净名为净心。
　　恶响响即声也以少欲故则无惧於驰求恶声察身下观察自身既无主宰自在之我则外之名利有何所属若了此空即见实理以实遣空实亦非有空实俱荡则无取舍故曰正入平等能舍下结归净心随汝下引净名为证肇师云净土盖是心之影响耳夫欲响顺必和其声欲影端必正其形此报应之定数。
　　【科】偈曰。
　　【科】
　　出家行非法　　感得多衰恼　　危苦随念丰　　安乐称情少　　天神不爱护　　魔事数来扰　　死时怀恐惧　　长劫堕恶道　　善德深密藏　　其犹摩尼宝　　过恶悉除灭　　理同苗边草　　真行不求名　　戒定内明了　　诈善覆藏恶　　佛法中非好　　谛观此诫文　　系意开怀抱　　一切障道因　　忏悔更莫造
　　出家下八句通颂衰恼初二句标示危苦下四句出在世恼相以危险苦厄由众生惑业所招故易丰满也乐事适意既内无美德可当故称情者少是以天神不护而魔徒致扰也死时下二句据没后恼相释名云人始气绝曰死死澌也就消澌也戒疏云智士觉过寻智厌荡愚夫纵罪初无改悔身心强健放逸刑科要至死时方生怖畏以色力廔悴神虑无归自知佛贼脏状业现苦具将临何得不畏是以律主悬知浊世非死不忧故曰死时怀恐惧等楞严云一切众生生死相续生从顺习死从变流临命终时未舍燸触一生善恶俱时顿现善德下六句颂上内智外愚人摩尼应法师云末尼此云离垢言此珠光净不为垢秽所染也又云增长谓此宝必增长威德也喻上善德苗边草者嘉苗之边既有野草不令久茂必须速耘喻上过恶早须除去诈善下二句颂上内愚外智人谛观下四句结观系意则心常觉察开怀则内不覆藏障道则以恶为因莫造则要断后习。
　　【科】诫观众生各着依正二报法第十七
　　十七释二报篇三业谄诈是内愚所造务在早除六道依正为群迷所耽理须速厌故次前篇以立兹位谓六道各起迷恋计於自身及所住境故曰各着依正二报。
　　【科】三界众生住着坚牢为贪二报障於解脱。
　　坚牢者非解脱也贪下即贪於欲色无色等所依及着己身等由是业故障修出离。
　　【科】非非想天自谓涅盘果报终极怀增上慢不逸三涂。
　　非非想者楞严云识性不动(识性者标有细想不动者标无粗想)以灭穷研(释上不动义前无所有处犹用心穷研令识心与无所有法相应今此一天研穷心灭伏令不动故云以灭穷研也)於无尽中发宣尽性如存不存若尽非尽(此释竹相是依此识不动之处故云於无尽中辨为非想故云发宣尽性虽见尽而识在故云若尽非尽虽见在而不起故云如存不存也)如是一类名为非想非非想处(此则第六识粗想不起仍有细分及赖耶流注不息故约此义以立其名耳)自谓下智者云於非非想处虽离粗烦恼而亦有十种细法以其无粗烦恼故一切凡夫谓是涅盘增上慢者戒疏云无漏正道出过相有名为增上然於增上之法未得谓得名之为慢不免下如郁头蓝子生彼天已后为飞狸复堕地狱(婆沙云飞狸身广五千由旬长八百由旬杀害众生水陆空行无能免者)。
　　【科】色界众生贪着禅味自谓安乐更无过者复念身光宫殿明净我果最胜。
　　色界者通包十八天即第四禅有九天下三禅各三天也禅味者以着禅乐之滋味也楞严云清净心中诸漏不动名为初禅清净心中粗漏已伏名为二禅安隐心中欢喜毕具名为三禅有所得心功用纯熟名为四禅由非正修真三摩地亦不免於轮回生死身光着正报也宫殿着依报也。
　　【科】欲界众生性多放逸贪五欲乐不觉无常天福尽还归恶道。
　　欲界者包六天也即四天王忉利焰摩兜率变化他化自在也性多下谓下三天放逸上二天根钝唯兜率一天於六欲中胜今约多分而论也。
　　【科】薄地凡夫臭身隔陋果报卑劣起大憍慢各恃我见谓此人中常乐我净更无过者。
　　薄地(上补各切)文选注云薄逼也谓逼下地而居耳此通收四洲人也。
　　【科】畜生万类巢居穴处各爱寿命不愿人天不嫌己身不希净土此杂类身一身遍受乃至毒蛇屏虫之类悉爱寿命贪着住处不觉身中同有佛性。
　　巢居说文云鸟在木上曰巢穴处地窟而居也说文云在穴曰窠(口和切)身遍受者即胎卵湿化含蠢蠕动无不遍受久在痴暗都亡所知下为厕虫尚耽依正皆欲久於寿命故涅盘云一切众生类无不爱寿命哀此沈困反之尚远岂觉一灵佛性未尝有异。
　　【科】然此诸身无始已来随业转换无暂停时。
　　随业转换者如有漏业若善则转换恶趣生人天中有漏业如恶则转换善趣坠三涂内如是轮转略未休止故曰无暂停息也。
　　【科】汝可谛观当起厌离勤求方便脱於生死依正二报渐证法身巍巍不动至得如是觉悟除诸疑惑决定诚信名为净信。
　　谛观审谛观上诸趣俱非乐者既知之后当起厌恶脱离之心精勤求慕出世要道摆脱六趣依正然后从凡入圣渐小终大极趣佛果究竟法身无变无迁故曰巍巍不动也至得下结示净心。
　　【科】偈曰。
　　【科】
　　三界六趣中　　无数种众生　　形寿各差别　　依正亦难明　　今就人道修　　对治随分行　　观诸众生类　　憎爱心不平　　憎者欲相杀　　爱即长痴盲　　贪瞋更互起　　身坏堕三坑　　各贪爱危命　　处险未知惊　　造因不畏果　　宁知死复生
　　难明者言难尽明示也对治随分行者随起对治随分修善行持也痴盲刘熙云盲茫也茫茫无所见也三坑者即三恶道是众生陷坠之处故喻坑也观心论云无智之人堕三涂坑危命者是身非坚命亦危脆由今不了妄起贪爱处险即生死险道也。
　　【科】
　　菩萨以是故　　欲令众生乐　　众生烦恼垢　　方便为除却　　教观十八空　　六尘莫取着　　四倒及五欲　　禁断更莫作
　　十八空者即内空外空内外空空空大空第一义空有为空无为空毕竟空无始空散空性空自相空诸法空不可得空无法空有法空无法有法空(解义如法界次第中)若能修此法则遣荡诸有无住无着也四倒即无常计常乃至不净计净也。
　　【科】
　　愚人贪现乐　　不识当来恶　　当来还是我　　如何即疎薄　　假使多身乐　　一一填沟壑　　为此求常住　　解脱无明缚
　　当来是我者此斥愚人谓后世之报非我受也虽六道有变而一性不易当知后身即是我也如何亲此生之受乐疎后世之受苦耶若儒教则谓神灵在灭释教正谈三世报应故持诫焉假使下纵受多种富贵身多种欢乐事及乎身谢命终不免一一填塞沟壑为此下结观为上有此苦故宜应求慕解了证取常住巍巍法身脱取三界无明结缚。
　　【科】诫观烦恼结使法第十八
　　十八释结使篇依正高卑已审妄耽於三界烦惑粗细无令久役於四生故次前篇以立兹诫谓惑性昏躁能害於物故曰烦恼也又系滞众生使受轮转故名结使。
　　【科】一切生死障道苦业皆因结使如毗昙说。
　　一切生死者包二十五有也古师曰别则二十五有总则六道四生乃至圣人尚有变易况下凡乎毗昙即论也下既略出故不曲疏。
　　【科】今略况言令息觉观结有十结使通三界九十八种今恐文繁少分喻说。
　　况言况即比况或是可说字从结有至九十八种来是略说也今恐下是生喻说所以也十结常途多言九结今恐取五钝五利为十九十八使见谛惑欲界三十二使(苦谛下具十使即贪瞋痴慢疑身边见邪见见取戒禁取集灭谛下各有七使除身见边见戒禁取道谛下有八使除身见边见故欲界四行下合有三十二使也)色界二十八使(苦谛下有九使除瞋集灭谛下各有六使除瞋身见边见戒禁取道谛下有七使亦除瞋及身边二见故色界四行下合有二十八使也)无色界二十八使(若取除并如上色界中分别成二十八总三界四谛下有八十八使并是能障见谛之惑为须陀洹见道所断也)思惟惑欲界四使(即贪嗔痴慢此从斯陀舍向入修道断乃至阿那含果九品方尽也)色界三使(即贪痴慢此三并阿罗汉向用修道智断也)无色界三使(即贪痴慢也故三界思惟惑合有十使足前见谛合为九十八使但此三使亦是阿罗汉向断至果方尽)。
　　【科】结使者阿梨邪藏染分种子名之为结受六道果报名之为使使业发生增有漏种如贼居险潜伏聚集名之为结持仗劫害掠人财宝名之为使贪瞋性习依真潜伏还缘起能能劫戒财取着诸尘害於智宝剎那相续追求如使无对名结外观名使止虑名结攀缘名使系念名结役心名使。
　　阿梨耶或云阿赖耶真谛翻为无没识奘师就义翻为藏识藏是摄藏义无没是不失义义一名异起信云依如来藏故有生灭心所谓不生不灭与生灭和合非一非异名阿赖耶识谓不生灭心因无明风动作生灭其中取一分染法生成种子名为结也皆在第八识中含藏故藏法师以四句辨之一以如来藏唯不生灭如水湿性二七识唯生灭如水波浪三梨耶识亦生亦灭亦不生不灭如海含动静四无明倒执非生灭非不生灭如起浪猛风非水非浪因此成结役於众生受六道报使业者业通身口所造也贼喻种子居险险喻六道在此六道中聚名结持仗喻身口作恶财宝喻戒智依真潜伏者依托真性潜藏隐伏也潜伏下合有名结两字文脱也还缘还应是遇字谓结虽潜伏若遇因缘即随发起其犹波相在水遇风即生无对下如贪性未对色起以来名结色尘若现则役贪外求观视名使止虑名结者虽止义非过而虑体是患故得名结此中六义皆释结使。
　　【科】为有结使爱恚互生由爱恚故成取舍业妄取舍故痴翳转厚故障其慧眼慧眼未开名无明暗暗心缘事与颠倒相应抱真常性爱生死苦生死流浪迷失正道未见正道名为迷惑无常常想无乐乐想无我见我无净见净如是狂错皆因结使如是结使造颠倒业。
　　爱恚下谓一切事境染着名爱爱不常起遇违则瞋瞋久乃销爱心还起故曰互生又爱成取业瞋成舍业故曰成取舍业痴下谓痴障慧明如翳覆眼以慧眼见真故今不能见谓无明所障也小远云即随圣言不见男女舍宅车乘及所施等是慧眼今妄有取舍是则名障与颠倒下即无常计常乃至不净计净由无慧眼故至颠倒真常性即佛性虽有此性而被结使所覆故染生死而不知脱无常下且身受心法是无常苦空无我不净今反作常乐我净想名为颠倒。
　　【科】欲断结使即修五停观法以对治之。
　　修五停者若约身受心法观为无常等即应修总别想念观今言五停者且约七方便中初位为言又如观身不净属不净观斯亦通也。
　　【科】安般守心入三脱门观空离相结使断除身心寂静故不起烦恼烦恼灭处名真解脱解脱者即大涅盘欲起染心当自挫辱挫不令散名为净心。
　　安般具云安那般那即数息也以此观正为止息散乱故而名守意故安般经云念出入息已念息不生恶故为守意观空离相此收空无相二解脱门由空无相故则身心寂静由寂静故不造一切三有生死之业故无恶报即属无作解脱门故名真解脱也挫辱当自折挫陵辱令不乱起也。
　　【科】偈曰。
　　【科】
　　佛於波罗奈　　三转厌离行　　授与四谛法　　为治烦恼病　　永断生死根　　成就智慧命　　修禅断结使　　照理心悬镜　　调心唯柔耎　　持戒须弥硬　　戒净不悔恨　　布萨心喜庆
　　波罗奈亦云婆罗奈此云江绕即国名一云城名十二游经翻鹿野即如来初成正觉趣波罗奈施鹿园中初为陈如等五人三转四谛法轮一示相转此是苦此是集此是道此是灭二劝修转此是苦汝应知此是集汝应断此是道汝应修此是灭汝应证三引证转此是苦我已知此是集我已断此是道我已修此是灭我已证故曰三转等修禅属定照理属慧调心等属戒戒净下以持戒清净则无罪悔恨由无罪故堪应僧法布萨心怀喜庆。
　　【科】
　　烦恼生结使　　结使长烦恼　　唯有禅定力　　摧之如腐草　　结使妄取舍　　翳厚障见道　　故修五停观　　净心内明了
　　烦恼下以十使烦恼对三界细分故生九十八使所以云烦恼生结使又以九十八使能出一切微细烦恼故曰结使长烦恼如此总别惟定发慧方能摧坏今虽举定义收戒慧以戒捉定缚慧方杀故。
　　【科】诫观十八界假缘生法第十九
　　十九释缘生篇结使烦劳修安般观空而可免根尘缚着诫学人不学以妄耽故次前篇以立斯行谓根境识三体别分六故曰十八界丘相表发全成妄有故曰假缘生也界者以界别为义此十八种各有别体义非混滥故。
　　【科】何名十八界身有六根谓眼耳鼻舌身意外有六尘谓色声香味触法中间生六识三六假合名十八界。
　　身下标示内六根界谓身分对能见色处名眼能闻声处名耳能齅香处名鼻能知味处名舌此四各用十色共成谓四大四微(成八)并四身根微(随根各一并八成九)眼耳鼻舌根微也(亦随眼等名一并上成十)身者能觉之处名身此用九色所成谓四大四微身根微也而各言微者案俱舍云眼根极微在眼星上傍布而住如香荾(音虽)华清彻映覆令无分散有说如颇胝迦不相障碍耳根极微居耳穴内旋环而住如卷桦皮鼻根极微居鼻頞内背上面下如双垂瓜舌根极微布在舌上形如半月身根极微遍住身分如身形量意者对一切法有能知之用名意外下此六法疎故属外也眼所见之色曰色耳所闻之色曰香舌所嗜之色曰味身所觉之色曰触(上一属可见有对色下四属不可见有对色触在夜暗亦不可见有对)已上五尘包依正二种又意所知者曰法不越心非心等法中下根尘之内故曰中间以根尘相对即有识生如眼根若对色尘即生眼识等。
　　【科】云何名根能生诸业长养任持故名根云何名尘坌污净心触身成垢故名尘云何名识能了前境妄起分别名为识。
　　【科】然此根尘互相涉入名十二入假缘生起无真实性。
　　根尘下以尘为能入根为所入若将识通望根尘则识依根尘却识为能入根尘为所入故智者云今此十二(六根六尘)从所入受名是也假缘谓丘假为缘妄生构起此相元无真实体性故楞严云由尘发知因根起相相见无性同於茭芦又云缘生故如幻不实如空华斯可明矣。
　　【科】众生不达谓内外入有常乐我净贪心热恼坚着执取迷惑昏谬不信圣道顺情生贪违意起瞋以此贪瞋增长结使。
　　内外入者内即根外即尘也有下即於此上起四倒执也涅盘云无常计常常计无常乃至不净计净净计不净是颠倒法如是四倒皆为烦恼无明所覆生颠倒心若破此倒应修念处以治之具如前辨贪心下根尘相着贪则炽盛故曰热恼卒不能解故曰坚着执取此着全是无明不了故曰迷惑昏谬因迷故不信出世之道故曰不信圣道此又属痴也顺下示贪瞋则三毒具矣然后增长九结十使一切烦恼也。
　　【科】此名凡夫以十八界。
　　【科】学人十八界者。
　　学人者大小二乘皆有学无学位今可通收。
　　【科】着三十二相名贪色愿闻说法名贪声愿上香供养名贪香愿证大乘理教诸法实相名贪味愿得清净法身名贪触愿成一切智名贪法。
　　三十二相者即足下平安相乃至肉髻顶相也谛论法身虚寂岂有形相有可见闻乎但由佛慈接物使见怀欣故示之耳经云不可以三十二相得见如来何以故如来说三十二相即是非是知相知不可贪着为实贪声者着迦陵仙梵音声相也上香者愿以五分及觉意等华香为熏也贪味者即教理之滋味也以一实相亦是假名今妄耽起味而欲趣证即成法执须无证而证无味而味方契大道愿得下以法身无相何有所得若计有得则妄为觉触一切智者无法不知故言一切以佛湛然性中随缘起用今愿成者我所得中皆成其病又今虽说尘影取根识故成十八当知尘既如幻根识亦如幻若起偏着则非解脱。
　　【科】於此缘修之中有善贪瞋痴进求上地名贪背舍劣行名瞋情有向背名痴见身证道名慢。
　　善贪下虽有贪等非对恶境故俱名善进下历配三毒上地望无学已上皆名上地劣行者即凡夫及下地等行向背欣上厌下也而不体大小平等即权而实故有恶小欣大之患岂非与烦恼合乎慢者自恃轻他之心也不唯起慢抑亦着见故曰见身等。
　　【科】故云学人十八界义名智障非有烦恼非无烦恼。
　　义名智障者言上十八为平等真智之障也约理而推故曰义名此障对前不属界系故曰非有烦恼未契无为还成有过故曰非无烦恼。
　　【科】能知二种根尘而炽然修入平等大道无为法中故名净心。
　　二种即对凡夫与学人也皆由粗细执心而致猛盛故曰炽然修入下遣过故也不着二边中亦不立凡圣平等无能念之智无所住之理无修因无果证能所因果了无所得则菩提妙果自然成就若能如是斯为净心经曰饭千亿三世诸佛不如饭一无念无住无修无证之者斯之谓欤。
　　【科】偈曰。
　　【科】
　　尘境虽如幻　　见色起慈悲　　发意离谄慢　　不失四威仪　　六尘行坌污　　亦是行者师　　除病不除法　　七觉分修持
　　尘境下空一切法也见色下立一切法也所谓虽知尘性本空而无所着当於无所着中不妨济物离过摄仪也夫如是则不以空为缚不实取於空矣六尘下以不达故为尘所污悟尘解脱翻得名师如优波尼沙悟色得道香严童子由香获通斯实师矣除病下所生法者贵遣尘病不为除法故下云虽观文字空要须遍读经是故於觉分中当起修奉又须修性不二方为达者然法师云由修照性依性发修在性则全修成性起修则全性成修性无所移修常苑尔。
　　【科】
　　虽观文字空　　要须遍读经　　广寻圣者义　　般若渐得成　　虽观根尘空　　和敬护人情　　戒仪须具足　　修德慎恶名　　虽观诸行空　　对尘修五停　　贪痴结使断　　寂灭心安宁
　　虽观下贤首云寻教得实理理教无碍常观理而不碍持教常持教而不碍观空此则理教俱融合为一观方名究竟又华严云虽知一切法无有造作而亦不舍诸法自相虽於诸境界永离贪欲而常乐瞻奉诸佛色身虽知不由他悟入於法而种种方便求一切智虽知诸国土皆如虚空而常乐庄严一切佛剎虽恒观察无人无我而教化众生无有疲厌虽於法界本来不动而以神通智力现众变化虽以成就一切智智而修菩萨行无有休息虽知诸法不可言说而转净法轮令众生喜虽能示现诸佛神力而不厌舍菩萨之身虽现入於大涅盘而一切处示现受生能作如是权实双行法是佛业也(学者当思寄意)般若下若明了一切诸法皆不可得而能通达一切无阂乃至佛果菩提方曰般若成就至此已前皆属因也和敬者即修六和敬也所谓戒和同修见和同解利和同均身和同事口和同默意和同忍论语云君子和利不同小人同而不和今释子比丘和而同也又须善观他意无伤物心故曰护人情也华严云调伏己情守护他意戒仪者通包篇聚也当须大小等持随行无缺方曰具足戒行若具广修众德无使恶名流之他耳诸行即诸善行也不可言空故而顿不修故诫云对尘修五停此喻药也因药差病故曰贪瞋结使断由病断故身心调适故曰寂灭心安宁。
　　【科】
　　虽观三界空　　择恶善须归　　修行择觉分　　离垢识是非　　虽知三谛空　　知谛义穷微　　常依二谛说　　与理不相违
　　择恶下谓恶法须择离善行宜择归即七觉分中择法觉支也所谓三界虽空当用智慧观诸法时善能简别真伪不妄取诸虚伪法受於三界流转也三谛者即空假及中谛也以中亦假名对待而立虽曰空故当须了知谛义穷幽讨微何则以如来常依二谛说法与真理不相背故问上说三谛下举二者答举二收三以不着二即名中谛尚恐滞中故先遣物。
　　【科】
　　十八界虽妄　　出生於珍宝　　观解缘和义　　不生亦不老　　七地大菩萨　　不名无烦恼　　金刚心灭后　　然证无为道
　　珍宝者喻诸善功德也由假此界出生众善故观下若能善观解了此十八界但因缘和合为义则不妄计为实由非实故达人法空不为生老等四相之所迁也七地者即远行地以有无明可断故曰不无烦恼问从初地至十地皆有一分无明可断何独指七耶答经论有说七地已前名有功用道八地已上名无功用道今且指有功用极处为言耳乃至十地后更断一品无明入等觉位名金刚心亦名一生补处亦名有上士更破一品无明入妙觉位故曰金刚心后证无为道。
　　【科】诫观修习安那般那假相观法第二十
　　二十释安般篇假缘生起既晓於根尘止乱有方令修於数息故次前位以立兹篇谓安那般那者亦云阿那波那阿那谓入息波那谓出息安般守意三昧经云安之言生般之言灭缘此出入生灭二息以治散心之病是则根本诸定从数息而入此观非观实相故言假也。
　　【科】夫坐禅要法当有十种。
　　禅者此云思惟修谓摄心思惟入诸三昧也於下种中前四及第八为助缘五六七为正修九为对治十成功益。
　　【科】一者先托静处远於水火禽兽音乐八难土境令心安隐二者厚敷草蓐中高边下三者缓带衣裳节食少饮四者结加趺坐左手压右手闭目合口齿不相啮端身平视五者年少腹饱当数出息年老腹饥当数入息六者当观出息去鼻远近入到何处即知气色初粗后细下至气海上冲於顶七者从第一息数至第十若未至十缘於异想还摄取心更从一数八者手掌之内置一明珠系念观珠心心相续光明即现九者如五停观对治现行五种烦恼随起随治随分解脱烦恼不行令戒清净以戒清净故诸天欢喜善神卫护十者以修定故举动审谛心不卒暴谦下柔和忍辱无诤以是功德增长智慧临命终时他方菩萨来迎神识不遭苦患诸天世人所共称赞生於净土见佛闻法永离三涂受解脱乐。
　　静处者以初心修定处必安静所以如来偏赞静处故经云当离愦闹独处闲居帝释诸天所共敬重水火等即下八难数音乐者音即八音五经通义云金石丝竹匏土革木金为钟石为磬丝为丝竹为管匏为笙土为埙革为鼓木为柷[音*ㄆ](上曷六切下音语)乐白虎通曰乐者乐也君子乐得其道小人乐得其欲欲过则成患矣老子曰五音令人耳聋八难者四分曰王贼水火病人非人恶虫人难(明了论云有人欲执缚比丘是也)草蓐说文曰蓐陈草也或作褥裀褥也理通中高边下者令中间高踊四边委下欲使坐时身之后分当中助身端直不容后倚也缓带衣裳者上曰衣下曰裳刘熙云裳障也所以自障蔽也今缓带者使气脉之通畅耳节食者以食饱则心昏气塞息道不利又增一中多食则多睡及以身重不堪修业也结伽趺趺或作跗仪礼云[其/水](音其)结于跗跗足上也谓足跗相交加其若结然左手压右者小远云右多躁动故坐禅人右手右足皆令在下闭目杜绝窥览也合口示无外纳也使息从鼻出入令清细也啮(五结切)噬(音誓)也平观虽上曰闭目相若平视也五下据此观意正为欲界粗散难摄非数不治故须善调身息则为入定之要今约老少等以分者谓观前方便无妨治病观出息者安般守意经曰息有四事一为风二为气三为息四为喘有声为风无声为气出入为息出入不尽为喘今又先观出者若据婆沙论中先观入息顺於生也以从母胎第五钵罗赊佉(此云形位生诸根形)方有诸根相现此时业风穿脐而入百毛穴孔方通於息后观於出者顺死时法以有情临终但有出息无入息故今约粗细以分故出初入后去鼻远近者谓观察此息离身一尺二尺乃至渐远散灭无余然后了身非有入到何处及下至气海上冲於顶者此俱约入息在身内为言俱舍云观息初入至唯至胸乃至足指为遍不遍又观在内如珠中缕为冷为暖等又出则粗浊入则轻细故曰初粗后细永作此观须具四缘一者息所依地(即欲界及下三禅若第四禅无出入息也)二风道具足(即口鼻二道须无噫塞)三毛孔开张(即一毛孔等皆须开通如欲界胎前位毛孔未开也)四粗识现前(谓欲界及下三禅即有粗识现起若欲界入第四禅及四无色定则无粗识也)一息至十者此有单双逆顺两数如单则以入为一出为二双则以出入二息合为一又从一至十名顺数从十至一名逆数作观熟时任时取舍或有问云何不增至十一减至八九耶答若减於十则心极骤促若过於十则心极散缓俱令作观不然今欲从易故数至十若准安般经中应内十息(即六情并痛痒想生死识成十)应外十息(即杀盗等十业止不得行也)若未下此观本治异想今若摄心数至八九而起异想者当复重数以数法不续则修观名失矣观珠者既数内外两息心渐澄寂复观此珠助发心曜境智相照得之又其岂非要乎如五停者以上所立五停为对治五种病今既别立数息即五中之一也恐云此无所治故复指云如五停观治五种烦恼也所谓贪瞋痴我慢乱相是也(今则治乱相是也)随起下随一烦恼起随修一观治而不行名为解脱以修下谓修定是入细行法当使内外相应故诫於卒暴令使柔和等临命下指当来益上说诸天欢喜等指现在益。
　　【科】自余诸法如经所说。
　　自余者离前十外曰余谓须知一数二随三止四观等法广如安般经所明。
　　【科】汝当受行成戒定根根性明利名为净心。
　　受行者观受上观门勤而行之以此数息能为净戒及诸禅定作根本故又妄想散心不起即根性明利以明利故斯名净心。
　　【科】偈曰。
　　【科】
　　凡夫学道法　　唯可心自知　　造次向他道　　他即反生诽　　谛观少言说　　人重德能成　　远众近静处　　端坐正思惟
　　凡夫下四句诫内修不可外告外或不信则致诽谤且律中实得道尚不许向人说况复未得则成大妄诽谤也谛观下四句诫修定之人少言论也远众等者遗教云当舍己众他众空闲独处思灭苦本。
　　【科】
　　但自观身行　　口勿说他短　　结舌少论量　　默然心柔耎　　无知若聋盲　　内智怀实货　　头陀乐闲静　　对修离懈惰
　　但自观身谓唯观自己之身行正则更加切不正则当从於正斯为自行之本矣口下大论云若见他有过尚不说其实何况谗毁故马援诫子孙曰吾欲汝曹闻人过失如闻父母之名耳可得闻口不可言也当忧人之忧乐人之乐结舌文选云鉜口结舌谓少其言也柔软离粗横也此诫意业无知下不起虚妄觉智若聋盲人也使智净内实如怀宝货也亦犹老子云是以圣人虚其心(心不为可欲所乱则虚矣)实其腹(道德内充则无矜徇)头陀善见云汉云抖擞谓抖擞烦恼离诸滞着也合成四位(衣食处威仪也)开为十二衣中立二(衲衣三衣)食中立四(乞食不作余食法一坐食一揣食也)於处立五(阑若冢间树下露坐随坐)威仪立一(常坐)今即处也对下此句结劝勤修也。
　　【科】诫观善恶相资法第二十一
　　二十一释相资篇身心静摄尚属於自修生佛相须宜行於济物故立此位以次前篇谓凡圣不同曰善恶互为资取曰相资唐玄宗注老子云资取也。
　　【科】夫善者是诸恶之师恶者是万善之资经曰众生能度佛佛复度众生何以故一切诸佛皆因众生而成佛道经曰高原陆地不生莲华淤泥之中出生华耳又一切众生皆因於佛而得解脱。
　　善者者字指人也老子云善人不善人之师不善人善人之资今借彼语耳一切下证众生度佛义由菩萨假众生为因为缘而成佛故经曰下此出净名彼经佛道品云维摩诘问文殊师利何等为如来种文殊乃至答曰若见无为入正位者(什师曰苦法忍至罗汉无生至佛皆名正位也言无为而入者由取相见故入正位而取证等)不能复发阿耨多罗三藐三菩提心譬如高原陆地不生莲华卑湿淤泥乃生此华如是见无为法入正位者终不复能生於佛法烦恼泥中乃有众生起佛法耳(已上经文)彼经高原不生华者喻二乘声闻不能发无上道意於淤泥生华喻众生能发道意故大迦叶言尘劳之俦为如来种我等今者不复堪任发阿耨多罗三藐三菩提心乃至五无间罪犹能发意生於佛法而今我等永不能发譬如根败之士等又一切下明佛度众生义。
　　【科】言诸恶者谓五逆十恶犯四重八重禁谤诸贤圣破正法轮一阐提等菩萨於此将为福田何以故同体大悲故於三涂四趣代诸众生受碎身等苦耎语引导教令忏悔慈心拔济救令得乐广开甘露说微妙法破彼恶业善言诱示令信十善生人天处复劝回向无上菩提因是功德菩萨道成即名众生亦能度佛。
　　诸恶者牒前文也五逆即杀父母阿罗汉出佛身血破法轮僧也十恶身三口四意三也四重淫盗杀妄也八重尼有八夷前四同僧加触八覆随也贤圣七贤三贤四圣十圣也破正法轮即前五逆之一也摩得伽云舍八正学余道是轮坏戒疏曰法轮者有二种一就行者无过八正用譬世轮语业命三以为戒毂见思二正为慧辐念定二正为定辋方便精进为转轮人若依此修行出生死道故名行也二就教者以如来法轮化被三千该通道俗调达唱告五法为是四依为非乃至天神地神唱告三千世界禅诵不行是也将为福田者以菩萨於向来众生上种百福庄严种子故命彼为田也何以故菩萨不嫌彼恶而来度之盖由法身同体故又悲心之广故四趣以六中人天容乐故偏举余四方显菩萨之劳耳甘露喻法门也经云开甘露门。
　　【科】又身中真性由人弘显若无信力闻思修等诸佛菩萨虽具慈悲无如之何。
　　身中真性者以一切众生本具一真佛性也性虽本具必假人显显之有方要藉信力及以三慧等以信为首故先标之儒教云当民无信不立今若阙者则圣贤无以垂度故曰无如之何遗教云导人善道闻之不行非导过也或曰佛与菩萨权巧颇多何不能化乎答众生业厚惑深善缘斯薄非佛无方便矣大师尝云然则圣人非不能化但此人不可化故所以拱手待机熟耳如婴儿造恶父母所不教者非父母不解善教婴儿不可教耳。
　　【科】是故诫汝凡是罪恶可贱众生惟起哀愍不应瞋骂生下劣心又见上行清净好人不应偏重别请供养何以故善恶一如性俱空故於好丑色二见平等常观空寂入三解脱门含生之类皆如幻化不着诸相名为净心。
　　可贱犹言可恶贱者亦须起哀愍救济心不可毁呰等礼不云乎毋(音无)不敬又净名云施城中最下乞人与难胜如来等又常不轻言我不敢轻於汝等汝等皆当作佛又见下令离取相心也如经云亦不称名赞叹其美岂行偏重邪智论云自赞赞他自毁毁他如是四法智者不为别请简僧次也十诵善生虽别请五百罗汉犹故不名请僧福田者能於僧中请一像似极恶比丘犹得无量果报增一成论如饮海水即饮众流僧次请僧亦尔此则抑取舍之心行平等之慧也何下推所以善下是释谓上至诸佛下至众生一如无二如净名云一如无二如又无垢称言一切众生皆如也一切法亦如也众贤圣亦如也至於弥勒亦如也又圆觉曰不敬持戒不憎毁禁不重久习不轻初学何以故一切觉故譬如眼光晓了前境其光圆满得无憎爱何以故光体无二故性俱下谓善恶两性本自空故既了此理则无好可忻无丑可恶故曰二见平等矣常观下虽曰二见平等当於等无等入三三昧诸相泯然方契净心之道也。
　　【科】偈曰。
　　【科】
　　欲得解脱乐　　踈己常亲他　　行慈拔彼苦　　自度生死河　　若闻我与彼　　便是分别魔　　众生寿者见　　贤圣共讥诃　　法界同一如　　真妄水共波　　波者即是水　　水者即是波
　　欲得下即果中涅盘之乐也疎下菩萨不惜身命曰疎已而常运慈悲济物故曰亲他行下示亲他之行反释第二句自下因行利他则反功归己此应上句解脱义向云众生能度佛斯义是也若闻下破着闻应作着若计着彼我则分别妄生还属魔业此属十六知见中第一我见也故下复举众生与寿者即十六知见中第二第三也言众生於名色阴入界等法和合中妄计有我生故名众生寿者见谓於名色阴入界等法中妄计有我受一期果报寿有长短故名寿者贤圣下以如来诃此知见正破妄计之流恐因此颠倒备起一切烦恼轮坠生死法界下示同体义起信云心真如者即是一法界又云法界一相即是如来平等法身水共波者水喻真波喻妄若迷真起妄则全水是波若息妄归真则全波归水水不离波波不离水体性湛然一体无二岂有自他两相乎若能了此则我人众生及寿者皆不可得岂得於此而起见也。
　　【科】
　　善门有多途　　慈悲最是急　　是故萨陀伦　　世号常啼泣　　怜愍众生故　　舍乐怀忧悒　　护生成佛因　　损生佛道涩　　无财施贫厄　　分食与减粒　　若能修一慈　　十六分不及
　　善门下此说法施也门以通物为义多途途路也慈悲等者以慈能与乐悲能拔苦菩萨起行用此为先故言急也萨陀轮者具云萨陀波轮此云常啼哭大品般若云此菩萨求般若时不惜身命又念贫穷往彼无物供养般若及说法师法踊菩萨遂唱言我欲卖身以卖不售(音寿)忧愁啼哭帝释试之化波罗门言我於今者正欲祠天须人血人髓人心常啼即取利刀刺臂割髀(通俾陛二音股也)破骨出髓欲出其心等终不退悔此证菩萨求法利他施盖慈悲之行深耳广如彼经三百九十八九两卷中明舍乐者不住菩萨之乐怀忧者悯念众生之苦也护生下因悲护众生故入道则易是成佛之因下句反此入道迟涩无财下此说财施有则以国城妻子财宝等施无则减己钵中之施故宝云经云四分之一食凡乞得食四分分之一分与同梵行者第二分与穷下乞丐之者第三分与诸鬼神第四分自供身食故曰分食减粒也修一慈者智论云如人大行布施不及行慈三昧行慈三昧众生无所得而自得无量福十六分者智论云如声闻法中常以十六不及一为喻大乘法中则以乃至算数譬喻所不能及也若贤愚经中则分十六分彼云若檀越於十六种具足别请虽获福报亦未为多何为十六比丘比丘尼各有八辈不如僧中漫请四人所得功德福多於彼十六分中未及其一(已上正文)又小远云十六亦是一数之门如一斤物十六两等是也。

　　净心诫观发真钞中末
　　净心诫观发真钞卷下本

　　　　天台沙门释　允堪　述
　　【科】诫观六道众生善恶因果法第二十二
　　二十二释因果篇成佛之基既假众生而作本利人之要须明因果以为宗故立此篇以次前行谓人天修鬼狱畜依正不同故曰六道众生。
　　【科】造因感果数若恒沙今略言之一十八种。
　　又十八种因果差殊不出善恶二种故曰善恶因果两字通包善恶圣凡但其中约对待而立故善恶等相杂以辨也。
　　【科】一者粗因果二细因果三大因果四小因果五轻因果六重因果七明因果八暗因果九香因果十臭因果十一延因果十二促因果十三愚因果十四智因果十五凡因果十六圣因果十七真因果十八妄因果先举现果后出其因。
　　今且列十八种名后方举果收因耳。
　　【科】粗果者地狱畜生饿鬼等故细果者无色界四阴身故大果者色界梵天及大龙金翅鸟摩竭鱼等三由旬者节级乃至八万四千由旬及阿鼻地狱身等善恶报差大果所摄小果者下至翾飞蠕动如小微尘但动不能行故轻果者诸天报身轻举飞行故五通诸仙紧疾夜叉鬼神等故重果者如铁围山中大蟒大兽大海盲龙身重如山故明果者人天中有日月光火珠身光等故暗果者如八大地狱但闻忍苦声目不见故香果者上界诸天毛孔之中皆出妙香闻者心悦及依报处宫殿等香故臭果者畜生饿鬼不净业鬼人中臭物无可比故延果者非非想天寿命八万劫故促果者如蝎[蠓-廿+((并-(前-刖))-一)]等生生竟即死不得暂停故愚果者凡夫鬼畜等故智果者众生中为导师故凡果者人天中未发道心故圣果者阿那含已下及人天中五净居处故真果者三乘学人漏未尽故妄果者四大五阴心缘集故。
　　粗果者三涂依正受苦俱粗也四阴以无色界四天无色阴故虽无业果色然亦有定果色色界此收十八天始梵众天寿二十中劫身长半踰缮那乃至色究竟天寿万六千大劫身长万六千踰缮那大龙阿含经说难陀跋难陀二龙其形最大绕须弥山七匝头犹山顶尾在海中金翅菩萨处胎经云第一大鸟不过金翅头尾相去八千由旬高下亦尔若其飞时从一须弥山至一须弥山终不中止摩竭鱼四分律云身长或三百由旬四百由旬乃至极大者长七百由旬又阿含云眼如日月鼻如大山口如赤谷故贤愚经云富那云何往至大海险难之处众人咸见阎浮提内有三日现怪问导师(西域入山涉海皆须导师如此方行军须有乡导也)今三日出是何瑞应导师答曰汝等当知一是正日一是鱼眼其间白者是鱼齿今水所投黑暗处是鱼口也以此验知身量极大今言三由旬者三下应有百字可应上四分下品鱼量当知三由旬其量太小矣又崔豹古今注云鲸鱼大者长千里小者数丈一生数万子常以五六月就岸生子七八月导从其子还大海中鼓浪成雷溃沫成雨水族惊畏悉皆逃匿莫敢当者其雌曰鲵大者亦长千里节级犹言阶降也阿鼻下无间狱正报之寿一增减劫依报之大深应二万踰缮那其中身量随业大小充塞苦具经云彼彼发业各各私受善恶报者最善则色界梵天极恶则阿鼻地狱翾(许缘切)小虫飞貌淮南子曰蠉飞蠕动此皆小虫也如微尘者似蟭螟巢於蚊[虫*(足-口+虍)]可类於尘故大集云畜生身细犹微尘十八分之一诸天自六欲已上皆能轻举五通诸仙者不越楞严十仙也彼经云阿难彼诸众生坚固服饵而不休息食道圆成名地行仙坚固草木而不休息药道圆成名飞行仙乃至第十坚固变化而不休息觉悟圆成名绝行仙阿难是等皆於人中炼心不修正觉别得生理寿千万岁休止深山或大海岛绝於人境斯亦轮回妄想流转不修三昧报尽还来散入诸趣又云情少想多轻举飞远即为飞仙大力鬼王飞行夜叉地行罗剎游於四天所去无碍故曰紧疾夜叉等紧急也铁围山应法师云梵言柘迦罗此云轮山旧云铁围围即轮义本无铁名译人义立耳若南山方志则云以铁所成即妙高山外大铁围也蟒(摸朗反)尔雅云蟒王蛇郭璞曰蛇之最大者曰王日月如人间则赖日月光从焰摩已上无日月光故楞严经云於虚空中朗然安住日月光明上照不及是诸人等自有光照如是一类名焰摩天八大地狱者即等活黑绳众合嗥叫炎热大叫极热无间也人中臭物不可比者且诸天见人间臭秽犹人之见屏厕况复人中极臭物不可为比者如五百问云昔有比丘念着铜碗死作饿鬼僧分物时便来求碗其身绝大犹如黑云有得道者以碗还之既得便以舌舐放地而去诸比丘取之绝臭更铸作器犹臭不可用则知鬼臭过人之极臭矣八万劫者俱舍约大劫也凡夫此指人中一类极愚暗辈也导师者导人善道之师也周礼师此教人以道之称未发道心者未开发正道心也阿那含已下即摄取二果初果等或在人中或於天上也五净居者别指色界四禅中上五天也即无烦无热善见善现色究竟此五净居无别引业一切有情法尔第四禅中只有三品总报引业生下三天今第三四果圣人若欲生彼须以有漏无漏杂资生广果旧业令其殊胜转生五净居也广如俱舍三乘声闻缘觉菩萨学人者如声闻缘觉未断尽三界见思及无明尽者皆名学人也以对后无学得称故智论云漏尽者名无学得道漏未尽者名为学身心缘集即妄认四大五阴因缘和集以为身心故。
　　【科】此等是六道中正果。
　　【科】何故名因今次第相对说粗因者四重八禁五逆十恶谤大乘正法一切贤圣用三宝财物杀发菩提心众生破塔烧寺故细因者修禅定业外道邪命梵行故大因者修四无量心善因故破三聚净戒恶因故小因者始脱地狱入畜生道故轻因者净修梵行十善业缘故重因者损害三宝一阐提行者故明因者施灯明烛火照佛形像同十善道故暗因者毁他眼目盗塔灯明点灭经字破人善业污佛戒故香因者造旃檀塔庙香木形像香水灌像沐浴洗僧香华供养故臭因者触僧净食啖辛入寺畜养猪鸡十恶业故延因者修不杀戒及四空定邪正二业故促因者杀生余业故愚因者不信正法故智因者受持经律熏修般若故凡因者无明痴爱贪五欲故圣因者戒定慧故真因者本性清净故盲因者诸根对尘生识故。
　　八禁即尼八重也谤大乘者经云有谤大乘毁佛禁戒等便生十方阿鼻地狱用三宝物律中用有两别一者盗用二者互用如僧祇寺主摩摩帝互用佛法僧物谓言不犯佛言波罗夷在互尚尔况盗用乎宝梁大集等经云僧物难掌佛法无主我听二人掌三宝物一者阿罗汉二者须陀洹所以尔者诸余比丘戒不具足心不平等不令是人为僧知事也更复二种一能净持戒识知业报二者畏后世罪有诸惭愧及以悔心如是二人自无疮疣护他人意此事甚难圣教如此杀发下以此人虽未证圣以发大心今若杀者即同杀佛如下引经云一构乳顷起大乘心当成佛道禅定业者对於前果既属无色则此轻因属无色四定也随得四定则随生四天如郁头蓝子坐得非非想定即生非非想天虽然不免轮回由心着界系不发无漏故外道下如渄糠饮汁食风服气或持乌鸡鹿狗牛兔等戒或修邪慧邪进以为真道背於八正等如世尊说九众生居破色无色天计涅盘外道又外道用色破欲有以空破色有谓空至极故佛说十一切入以破之故智度论云外道能生禅定船度欲色界海无色如大海深广不能度由不破我心故四无量心者慈悲喜舍也此对上色界梵天报破三聚即摄律仪等戒此对上大龙金翅等报入字宜作造字造畜生道即前蠕动等类梵行即净行谓持五八等戒也施灯下功德经云於佛塔中施灯供养者获胜肉眼永断翳障常得明净后得天眼又身常净洁常有光明乃至获得光明身也旃檀应法师云讹也正言旃弹那有赤白紫等即外国香木也如优填王以旃檀造释迦像沐浴洗僧不唯生诸天中毛孔出妙香也抑亦为净土之因昔梁朝有道珍禅师常於卢山念佛作水观忽梦江水弥满众人乘船言往西方珍曰贫道一生修西方业此应得去船上人云禅师未诵弥陀经并沐浴僧净业未圆未得往也其船遂发珍於是感泣梦觉后乃专诵弥陀经及营僧浴至垂终夜异光照曜峰顶如列数千炬灯事载唐高僧传中触僧净食者十诵持戒比丘懈怠故触名不净护净经云由有宿提等众僧不净食后堕臭屎池中五百万世受苦恼竟复各五百万世堕猪狗及蜣螂中常食不净后出为人生贫穷家衣食不供佛告比丘众僧住止之处作不净食不定往食如法持钵乞食是名净命因说知事比丘触僧净器及食堕饿鬼中五百余年不见浆水正后欲趣厕被鬼神打不得近等啖辛即五辛谓胡葱(大萩)茖葱(韮也)韮葱(葱也)兰葱(薤也)兴渠(应法师云乌奈婆他那国比方相传云芸苔非也又亦云形具正云兴宜是树汁似桃脂状酿於犊子肚中作过为阿魏是也)此五性热气荤不利修行者楞严经云是五种辛熟食发淫生啖增恚如是世界食辛之人纵能宣说十二部经十方天仙嫌其臭秽咸皆远离诸饿鬼等因彼食次舐其唇吻常与鬼住福德日销长无利益入寺者此诫俗也大师云多有人情来往非法聚会人在寺止宿坐卧床褥随意食啖乃至随业受苦永无救护若护惜三宝咨请法训而来入寺反上招益故经云众僧良福田亦是蒺藜园斯言宝矣猪鸡者望充口腹之费也此且据人喜养者为言因畜故则致熏宰汤烂刀剥等事痛楚难堪地狱罪终堕臭毛鬼中不杀诫诫合作戒即五戒之一也如佛所说有二因缘寿命得长何等为二一者不杀二者施食而我世尊於无量百千亿那由他阿僧祇劫修不杀戒也四空定此对前非想非非想八万劫寿也又顺出世所修名正返此曰邪杀生余业者古师云即余系闭鞭打等属杀方便可名余业又离杀外所余之业名余业无明痴爱者无明体即是痴成论云随逐假名名为无明又经中谓无所了知故名无明又不知过去世等名为无明爱即贫染之心也五欲者色声香味触也此不可近近则丧道故古德云远之易为士近之难为情香味颓高志声色丧躯龄本性清净者了本性净尘欲非染则可造及三乘之果也诸根下六根对六尘因生於六识此三皆是众生不了虚妄构立故楞严云眼色为缘生眼识界三处都无乃至意法为缘生意识界三处都无故知属妄既知虚妄不可信任随流奔逸。
　　【科】论六道因果唯佛知尽今说少分为除疑网深信因果。
　　深信因果者谓善恶因果历历可见不可不信皆心之所致也其由源浊则流昏形端则影直事岂差哉若能舍恶趣善则三乘圣位可跢而及之苟背善而恶则入三涂如箭射断断无疑矣。
　　【科】汝可思量种诸善根收纳善果所行之善皆回向无上菩提成解脱分善不取六道有漏善如是修习谛知因果无漏名为净心。
　　汝可下既知善恶因果宜背恶修善以此正劝也回向者凡有三种一回事向理二回自向他三回因向果且初回事向理者元由理具方有事用一切修证不出理性众生强执计是有为今回此心向於实际(即真如实际也)二回自向他者昔迷理徧凡所修善庄严自身及己眷属今顺本性回向众生三回因向果者一毫善种三业熏不趣二乘宁滞三修有修既顺性同归究竟三德故十住婆沙云我所有福德一切皆和合为诸众生故正回向佛道彼自解云回诸福德向阿耨多罗三藐三菩提今文符彼即回因向果也成下既顺果修因则此善因是解脱果中之支分也若此修者则不取入六道有漏果系之善也如是下偏结无漏意归净心。
　　【科】偈曰。
　　【科】
　　可慜罪众生　　堕在无底坑　　不知因果义　　冥冥暗中行　　抱真未觉识　　有眼犹名盲　　真乐无心趣　　妄色共相诤
　　无底坑者六道三涂流落深远一坠永坠故喻无底不知下以无智慧之火故则生死长夜冥冥不觉犹暗中行也抱真下虽真心本具而迷暗不知其由有目不别真伪与盲无二真乐下犹迷真故则无心趣涅盘之乐由逐妄故则於妄色起诤皆由不了自贻伊戚。
　　【科】
　　今为除疑网　　略指因果业　　若能决定信　　近三僧祇劫　　以信因果故　　常闻大乘法　　应趣种性地　　勇猛心勿怯
　　今为下上所论因果者正为破不信因果不修进者若不知因则同无因果外道彼所计者如外草木自生死人亦同之又不自修者便同不修外道彼所计者生死若尽涅盘自证如转缕丸高山缕尽丸止故上历明以断斯缚故曰除疑网也近三僧祗者且约如来三大阿僧祗劫修行方成正觉岂有天生弥勒自然释迦若明已增修则同沿流之舟加橹棹矣应趣种性者据上所配即大乘三贤位已去勿怯怯畏也。
　　【科】诫观行者善护戒财尘贼止劫法第二十三
　　二十三释止劫篇向谈因果令觉悟以除疑今护戒财使尘贼而无害故次前行以立兹篇谓能守木义之宝曰戒财不令六尘之贼所夺曰止劫取义之顺合云止尘贼劫。
　　【科】一切众生从无始来受生死苦迷失圣道障於常住清净法身唯因识心贪取尘境。
　　无始下谓众生受身轮转莫穷其际大论云佛告诸比丘众生无始无明[雨/复]为所系往来生死始不可得故名无始苦之以甚者有生死也障於下由在迷故不见本具法身也此之法身生佛平等究竟无迁故曰常住唯因下彰过也正由虚妄识心贪爱取着六尘等境从迷至迷展转相续故於本具法身全迷不识三乘圣道趣入无因过由斯矣。
　　【科】譬如家贫智者教业随教修业渐多财宝有六恶贼夜来劫夺持仗扣门临欲危害财主即便牢下关钥墙高堑深遂免劫失身安财固无众苦恼。
　　教业教营仕农工商之业也业既成就财宝必会此皆举喻下文自合仗即丘战之具应作杖亦去声左传云杖戈而先关尔雅释文云以木横持户以关扉也钥尔雅云键谓之钥方言云自关而东陈楚之间谓钥为键堑坑也财固固即坚也。
　　【科】贫喻阐提身无一善智者教业喻佛经律渐多财宝喻集福智六贼喻六尘夜喻无明劫喻贪爱持仗扣门喻根对於尘牢下关钥喻修道人坚住四念及五停观墙高喻善知识及毗尼正法堑深喻深心弘誓不犯律禁免劫者喻全梵行戒无缺无漏诸佛欢喜圣凡同赞身安喻生善道人天净土及大涅盘安隐快乐财固喻持戒守心行不退菩提诸波罗蜜增长不失。
　　弘誓即四弘誓也律禁通收有漏无漏律仪也大涅盘即诸佛常乐我净之乐诸波罗蜜通收六度以六度即是菩萨正行之本故法华云为求菩萨道者说应六波罗蜜问上举阐提而得此乐何故经文多明阐提不得作佛及云无有善根等答正因之性其熟无也况复涅盘自云一切众生及一阐提悉有佛性或云阐提无佛性者盖无修善耳故经云改恶修善乃可得道故今师特举阐提以破斯执。
　　【科】法喻并显汝宜知之。
　　【科】比丘破戒堕三恶道沈溺苦海者皆由无善知识方便劝导又不修习四念处法五停观法等汝可依戒顺此教授烦恼魔贼不能得便是故守心禁勒根门幻惑尘贼莫令前入系意观空离我我所如是修行名为净心。
　　烦恼魔贼者见思等惑能劫已善因中能破此贼则果上受杀贼之名也六尘外入害已故通喻狂贼又惑之猛盛者在贪爱尘故厚者在声色故次句偏举复次妄情内起驰骛故喻恶马禅定能御故喻辔勒经云亦如恶马不以辔制将当牵人坠於坑陷。
　　【科】偈曰。
　　【科】
　　六尘如狂贼　　贪尘声与色　　妄情同恶马　　牢加禅辔勒　　欲入佛法海　　坚修戒定德　　当住三空门　　心净乐静默
　　欲入下佛法广大喻海必假戒定为帆樯智慧为顺风方能游於佛法之大海矣三空即人空法空人法俱空若戒疏释三空即三解脱门也故智度论云於三界中智慧亦不着一切三界转为空无相无作解脱门若能住此其心清净得无为乐不为惑业役动落於生死故曰静默也。
　　【科】诫观世谛第一义谛法第二十四
　　二十四释二谛篇既防尘贼劫德宝以无由须省法源了真俗而有诣故立此位以次前篇谓有覆坏者名之为世出过相有号第一义审实非虚同名为谛也谛者护法释云世谓隐覆可毁坏义亦名俗谛俗谓显现随世流义此谛应名隐显谛隐覆空理有相显现如结巾为兔隐本巾状兔相显现此亦如是梵云三佛栗底以义释名隐显谛谛者实义有如实有无如实无有无不虚名之为谛。
　　【科】世谛者恃怙宗望公卿爵禄籍曹婚姻文武伎艺墓陵碑绩争勋竞封取着空名或为财色不惜躯命轻身为恶更相杀戮誉叹弓马骄勇前锋自谓丈夫猛略身手或侵妻夺职伤杀於人枉法受求苦毒非理啖食生命耳贪丝竹昼夜放荡不避亲疎饮酒醉乱斗打恶骂迭相是非或大怨雠或逐财色不虑艰阻喜着色衣食无时节爱养臭秽脓血之身不觉剎那念念生灭老病既至身坏命终胮胀臭烂虫出兽啖神魂受报生三恶道百千万劫无解脱时是名世谛。
　　恃负也怙赖也宗望祖宗名望也公者周官立太师太傅太保为三公应劭云太师天子所师也太傅谓傅相天子於德义太保谓保安天子相德义旧说以司马司徒司空为三公周以司马司徒司空司冠冢宰宗伯为六卿遂以师傅保为三公书云为兹三公论道经那是也卿释名云汉置十二卿正卿有九礼云天子三公一公三卿故有九卿一卿三大夫故有二十七大夫每大夫有三士故有八十一元士爵称也白虎通云天子者爵称也又贪久嘉曰殷爵三等周爵五等各有宜也白虎通曰三等法三光五等法五行也又曰爵尽也量其职尽其才也禄俸也籍曹籍即图籍曹即诸曹秦官也汉因之置列曹尚书四员通掌图书章奏之事各有其任光武分为六曹曹局也婚姻礼记云合二姓之好上以事宗庙下以继后世也尔雅云壻之父母曰姻妇之父母曰婚又释名云婚者昏时行礼凡姻者女媒也文武文即文章孔子曰焕乎其有文章武即威武又止戈为武即恃文章威武之势也伎艺庄子云能有所艺艺者伎也已上恃生前之势墓下恃没后之势墓曲礼云适墓不登垄郑玄注云墓茔域也陵大阜也刘熙云陵者崇也体崇高也今坟陵是也碑文选注云碑披也披载其功美也释名曰本莽时所设臣子追述君父之功以书其上绩功业也勋功熏也封亦爵也言爵有大小故封亦然斯并世间浮幻虚假之名而不了此妄生恃怙誉叹下此约赞誉兵阵之具也老聃云兵者不祥之器不得已而用之故不应誉也又是安危之物故不可毁也僧祇云若入王家不得毁誉军阵射术骁(古尧反)勇急捷也色衣者五方正间色出家者非着用故律云五大色衣不成受持大师云莫非随事节心舍於俗习如世朱紫非荣达则无以服之异等例也不正坏色唯释门所怀别邪正也故九十六种外道其徒不伦或裸或衣或素或染莫有定者释门不尔俱服染衣色非纯上纯於奢靡今反着者则背圣范而循世谛也胮胀正作胖(匹绛反)智者云若观死尸胖胀如韦囊盛风也臭烂以尸坏脓流则有虫出又外遭鸟乌狐狗之所咀嚼神魂即识性也以人死报谢识生不亡故随业受愆坠於三恶此之果报由前因致因果俱非出世故结世谛。
　　【科】第一义谛者非贪上来虚妄等事随顺菩提至无为道不同世间生死出没待对缘修非色至识非眼至意非念工夫见闻觉知非名句味清净平等犹如虚空湛然凝寂是名第一义谛。
　　无为道者即究竟解脱果也此道真实非四相之所迁非识智之所度也不同下反显第一义谛真实平等无变无迁体非对待也如生则对死出则对没又世谛事皆是因缘修造以成今并非此非色至识等生若约根尘应云非色至法非眼至意通略中间四种根尘故例言至也言第一义非属根尘能所取相究竟无为也非念下谓非心念所摄非工夫力致非见闻觉知睹对非名句言语等相也清净下示其体貌如发菩提心经云菩萨应当亲近修习第一义谛所谓实相一相无相也今言清净平等即一相也犹如虚空等即无相也。
　　【科】能观世谛如幻化谄诳痴凡无有实性毕竟於真常道中作此解脱故名为净心。
　　能观下谓若能观世谛如幻师幻诸物像谄诳无智本无实性者则不为世谛之所缚也又若能究竟达了真常理性清净平等即名解脱又是净心。
　　【科】偈曰。
　　世法诳痴人　　谓实起贪瞋　　若知无自性　　慧性入童真　　凡夫历生死　　因爱取诸尘　　若觉根尘空　　性本是法身
　　世法即上世谛童真者即十住中第八名童真住此住断界内尘沙伏界外尘沙今既达俗谛自性本空慧性明了故位入童真也凡夫下二句举迷若觉下二句显悟由迷故受俗谛生死若悟故即趣真谛法身故曰性本等。
　　【科】
　　贪爱名世谛　　轮回十二因缘　　除贪即出世　　此句佛亲宣
　　贪爱名世谛者以贪为三毒之首众惑之根今虽举本可摄未也十二缘者无明至老死也除贪下欲除枝末要先除根故偏举之此理非虚故指佛说法华亦云以贪爱自蔽盲眼无所见所言平等牒前清净平等文既曰犹如虚空当知平等亦假名耳故般若经云如是法界真如实际都无自性皆不可得今且寄此平等清净堪然凝寂之名以表显於真谛既有表显故经教生焉则无相中假名相说也经云牟尼世尊兴出於世於空法中说有文字又涅盘云随顺众生说有二谛。
　　【科】
　　第一义谛者　　离相绝音声　　所言平等者　　假名平等名　　寄言以表谛　　故说一切经　　方知阴法空　　对治灭心形
　　方知下经云如五阴和合称言某甲凡夫众生随其所称名世俗谛解阴无有某甲名字离阴亦无某甲名字若然则形心何在出世之人能如是解名第一义谛又般若经五百三十一云善现白佛言若色乃至有为无为不异法界真如实际云何世尊施设黑业(三涂)白业(人天)非黑非白业(预流乃至无上菩提)佛告善现我依世俗施设如是因果差别不依胜义以胜义谛不可说有因果差别所以者何胜义谛中诸法性相不可分别无说无示云何当有因果差别善现当知胜义谛中色蕴乃至有为无为无生无灭无染无净以毕竟空际空故。
　　【科】诫观晚出家人心行法第二十五
　　二十五释心行篇弃世入真既以明於二谛依师附道要早入於空门故立兹位以次前篇谓染世既长暮年入道曰晚出家人内韫外施率多无范故标心行。
　　【科】夫晚出家者有十种罪过。
　　【科】一者健斗世言竭斗俗气成性我心自在意凌徒众不受呵责二者喜见他短自谓精诚所作事业未必合道短知短见未解作解言说常多绮语所摄三者见师僧过起嫌恨心烧灭功德修三恶道四者轻慢他人自谓丈夫身心刚强不从折伏五者举动造次威仪不整高语大笑无所畏忌六者喜好瓶钵衣服鲜华心无实德贪求利养七者心想散乱忆俗时事增长烦恼不能如法对治八者笑他破戒自谓清净拘着相貌不达真理专愚执见诤论取胜未具五德畜养沙弥唯贪其力无心教授九者不摄诸根身疲神倦放纵睡眠不念明相夜数恶梦诸天不护十者创入佛法莫沾道味忧虑疑惑情思还俗嫌薄三宝反怀悔恨既自还俗憎出家人轻贱行者成阐提业。
　　健斗者以出家既长多事粗犷健与人斗也不受呵责者律有呵责法若复持於强暴者须加恶马默摈二治自谓下自言已行精确而诚实也绮语即无义语也成论云余三口业或合或离绮语一种必不相离故多在绮语也师信三师七僧等然世中人免过者鲜矣至於颜子则不贰过又复有师外虽粗恶而内蕴大解或内虽晦暗而外表可观或墙堑於时或纪纲於众者彼都不知便以小瑕而见嫌恨斯亦火从内起先烧已善既丧善招过斯成自坠矣丈夫大戴礼云丈者长也夫者扶也言长扶制万物也古者冠而成人通名丈夫大师云丈夫者必以建心慕远清节不群卓然风霜不改其操铿然忧喜未违其心便谓丈夫之貌今无此操而自谓有之无所畏忌者不畏上中下座及诸贤圣也好瓶钵无心持粗旧者律云畜钵减五缀不漏更求新者提鲜华鲜洁华美也律制新衣坏色今并不知忆俗时事反念俗时欢狎歌燕妻子之[女*芙]也抱着相貌者但取外相为美不择内德精粗也大师云僧中亦不可识事似俗阙机意则殊之而以俗情验道意实非易今晚年入道既无深识何能别之且天龙鬼神具有他心天眼而护助众僧者非僧无过以克终照远耳未具五德者毗尼增一云不具持二百五十戒不多闻不能教弟子增戒弟子有疑不能如法解释不能决断诤事反上成德具应授人大戒应与他依止应畜沙弥应教授比丘尼诸根者通标身疲收眼等五根如百视色久时困耳听声多则劳神倦属意根睡眠者心神昏昏为睡六识暗塞四支倚放为眠马鸣云身闷重故於中起睡眠有三种初从食起二从时节起三从心起若从食起及时节起者阿罗汉眠以彼不从心生无所盖故凡夫具三种起也不念下律云若乱意睡眠有五过一者恶梦二诸天不护三心不入法四不思明相五喜出精今五中略第三第五又五分得五吉罗创初也忧虑下以无法喜禅悦故忧虑以无信向趣入故疑惑。
　　【科】此之十恶过患是地狱畜生饿鬼正因。
　　是地下结属三途也。
　　【科】汝当省察名为净心。
　　汝当下不起上十种恶意即名净心。
　　【科】偈曰。
　　【科】
　　俗气力方强　　三毒至猛盛　　年晚始入道　　犹守本时性　　不解将护他　　造次强是正　　自谓最精炼　　七支未必净　　喧喧逐讲论　　不肯修戒定　　已说十种过　　若犯须除屏
　　造次者论语云造次必於是马融注曰造次急遽又王侃云造次急遽仓卒貌也谓造次之间自恃强正七支身三口四也逐讲论者或特少解而輙逐讲论或事喧喧驰逐他人讲论也除屏屏字悞应作摒([(白-日+田)/廾]政切)亦除也。
　　【科】
　　身无一德行　　沙弥度三两　　有过不肯呵　　犯罪不与杖　　破斋犯僧前　　污戒恶名响　　人天渐渐希　　三涂转增长　　唯教作福法　　无轨令人仿　　自身如小儿　　况能调刚强　　处众好斗诤　　恒怀瞋恨想　　四辈不恭敬　　眷属宁钦仰
　　无一德者前五德中未有一也沙弥此翻为息慈谓息世染之情以慈济群生也又云初入佛法多存俗情故须息恶行善也犯罪不与杖者不字悞应是反字谓不依教呵责而反与杖捶耳且大师偏行杖责故下云勿行楚挞又僧网篇云或行杖罚枷禁钳锁等皆非圣旨又师资篇云自三世佛教每诸治罚但有呵责折伏本无杖打人法比见大德众主内无道分可承不思无德摄他专行考楚等将彼校此大师之语岂自子值耶破齐据食后僧前约食初以僧未食而輙先食也人天下以五戒不持人天路绝故稀少也三涂不息则多落恶道故增长也唯教下以出家令修智分在家宜行福分今教彼舍智而作福斯为乱常也若福慧双运则非此简仿效也四辈天人龙鬼也以一切出家人为四辈生善境界今若自失岂生彼敬眷属者通收内外等族眷顾也属续也刘熙云恩相连续也。
　　【科】告慈忍已前二十五篇对治诸垢烦恼业净汝身心心既净矣名自利行今更为汝略说大乘利他之行。
　　告下结前今更下生后告者刘熙释名云上勑下曰告告觉也使觉悟知己意也。
　　【科】汝可顺菩萨道自他俱利名为净心自除垢染名真净心自利利他名广大净心。
　　汝可下先总劝也自除下分优劣也若但自净属声闻行此亦合教故名真也若自利利他则属菩萨此利非小故曰广大。
　　【科】偈曰。
　　【科】
　　如鸟欲游空　　长力养毛翅　　菩萨欲利他　　养德自先利　　三慧随分明　　然可授人智　　净心功行立　　彼此俱对治
　　如鸟下智论曰又如鸟子翅未成只得依树传枝不能远去翅翮成就方便飞空自在无碍菩萨下法合凡有三种一者久修梵行菩萨二者初发心凡夫菩萨今即次也要先自修有力方能利他智论云具缚凡夫有大悲心愿生生恶世救苦众生无有是处净名曰自疾不能救而能救诸疾人又智论云譬如二人各有亲眷为水所溺一人情急直人水救无方便故彼此俱没一人有方便往取船乘之救接悉皆得脱水溺之难新发意菩萨亦复如是三慧闻思修也彼此下自先除垢是此对治劝他离垢是彼对治也。
　　【科】诫观对发菩提心法第二十六
　　二十六释菩提篇身心自利总前二十五门大行化他故立四篇居后而又道心为要复在下三之前谓遇机能接逢苦悉受曰对起大道行曰菩提心若发此心总有三种按圆觉疏云初了悟觉性次发菩提心后修菩萨行谓若不了自心何以证道故多劫修行非真菩萨次不发大心无由起行故善财先陈己发方问行门圭峰自释云初谓四大非我五蕴皆空空病亦空了然自觉圣凡相异异则不真生佛体同同岂增减依此悟解终始无殊(此释了悟觉性)湛然发心(即菩提心)学菩萨行(即六度万行等)见闻影向何实虚虽应形声谁主谁宰不何依此悟所作非真自谓修行元是结业又华严三千行法最初以菩提心为所依(普贤说三千行法第一句云以菩提心为依恒不忘失故)然有菩提心体心相心德言心体者大悲大智大愿三种心是大愿是总悲智是别愿者乐欲何事唯发心愿乐通达诸法救度众生故成悲智故起信云信成就发心者略说三种一者直心正念真如法故(即是大智无所执着)二者深心乐修一切善行故(即大愿谓四弘等是)三者大悲心救护一切苦众生故言菩提心相者所发之心要无分齐谓约悲愿则尽度众生尽修诸行约念真如则上无菩提可求下无众生可度中无万行可修故无分齐言菩提心德者若依上品发心一念之德过於虚空故华严以一百大喻校量菩提功德不及少分况此心难发为曲疏。
　　【科】夫发道心如滴水寄海虽复微鲜水终不失经云一构乳顷起大乘心当成佛道。
　　道心以菩提翻道故此则大故道心也如滴水下大悲经曰譬如有人折破一毛以为百分取一分毛沾一滴水寄付如来如来尔时即受彼寄置恒河中共其大水渐入大海至劫尽时知彼水滴在大海内见所住所彼经毛端喻心意识恒河喻生死流滴水喻发心少善大海喻如来应正偏知当知若对佛所一发道心善根不失又金藏经云一切有情归依三宝以清净信心造一念善佛悉知之经无量劫亦不忘失亦不杂乱如人以一滴水寄大海中佛悉知之不错不乱意颇同也一构乳者即一构乳顷言时之促耳涅盘经云如人构角本无乳相虽加功力乳无由出构乳之者不得如是加功虽少乳则多出又地持论云以少方便兴大供养摄大菩提乃至於构牛乳顷於一切众生修四无量心是名至处道供养乃至算数譬喻不得为比当知一构虽少而所得则多一发尚微而所趣尤大如王太子终绍王位故曰当成佛道。
　　【科】何以故若修道时百一十苦悉堪忍之所谓饥渴寒热蚊虻[癸-天+虫]虱恶风暴雨四百四病呵责骂辱恶口诽谤水火劫盗毒虫猛兽鞭打侵恼难忍之事悉皆甘受不见苦相我身能忍修行六度修三空门以是因缘故至成佛果经云此国一日修道胜他方一劫何以故此中多恼害能忍者希虽忍诸苦功德易长净土无恼佛道难成。
　　百一十苦者此总举也所谓下列苦相也用百一字收下地等四大各有百一又以十字收饥渴等十故曰百一十也所谓一呵责二骂辱三恶口四诽谤五水六火七劫盗八毒虫九猛兽十鞭打侵恼难忍通收上十虽有此苦修大道人不见苦相是名能忍故经云菩萨离一切相发阿耨多罗三藐三菩提心三空如上他方即指余三洲及余乐处也何以下推释所以为娑婆苦多厌离心一切诸天着乐趣道心缓故有不等是以诸佛多於人中得道净土者对秽得名非诸佛净土也以此南洲至秽不如余三天下净拾毗尼云阎浮人有四别缘见佛闻法出家得道虽苦亦胜。
　　【科】於佛法中若欲退心当忆过去经无量劫在地狱中受炽猛火碎身等苦无逃避处人中苦者百千万亿不重於彼一瞬目顷若不坚固勤行诸度云何能尽生死大苦因缘三涂罪人若为能救。
　　炽下合有然字瞬者目动也诸度即六度。
　　【科】若不能救众生何名慈悲既无慈悲菩提分法依何为本若无根本则远种性是故菩萨愿尽后生不破菩萨戒声闻之人受形俱戒汝可善知二戒差别。
　　种性即菩提种性以此道性用修慈为本又慈悲为本菩萨既历劫行慈则奉戒至於未来终不舍也故曰是故菩萨等形俱以尽形受故二戒差别者菩萨誓期来际愿力不失菩萨戒疏云若舍菩萨愿若增上烦恼犯十重其体即废无此二缘至佛乃废声闻期在尽形形终戒谢故业疏问云熏本识藏此是种子能为后习何得说为形终戒谢答种由思生要期是愿愿约尽形形终戒谢。
　　【科】菩萨者不染三界不厌三界求无为道不住无为常处生死而无生死。
　　不染三界非受生故来也不厌三界谓度物故来也不住无为简异声门也常处生死成上不厌三界也而无生死显上不染三界也。
　　【科】何故不染三界烦恼尽故业不系故不厌三界愍众生故大慈悲故求无为道故欲自他利故随顺大乘故何故不住无为摄正法故摄众生故何故常处生死利行同事故本愿无尽故而非生死业种尽故得大自在入解脱海故是以不在此彼不着中流离於中边心不住边道何以故不守自性法应尔故。
　　烦恼尽者见思无明习气俱尽不结三思业故非真受生死也俱慈悲化物故来曰不厌三界也不厌上亦合有何故字随顺大乘者以小乘声闻唯修自利大乘菩萨修自利利他行故不住无为者以菩萨出假化物为摄众生故为行正法故不同声闻沈空滞寂不起化用也利行同事即四摄之二且利行者谓菩萨随起身口意行能令一切各沾利益众生既蒙胜利以欣所得利因是生亲爱心依附爱道得住真理故名利行摄也又同事者菩萨用法眼明见众生根缘故一切随有同欣之者即分形散影普和其光同彼事业各便沾益巧同其事因是生亲爱心依附受道得住涅盘故同事益物名为摄也本愿无尽者以四弘誓愿云众生无边誓愿度是故菩萨不住无为常处生死心不住边道者即不住二边及以中道不守自性者随物起灭也十地论云菩萨三种观於众生起大慈悲一远离最上第一义乐二具足诸苦三於彼颠倒(真乐本有失而不知妄苦本空得而不觉故云颠倒)是故不住自性而起化物也则大乘行是法应尔。
　　【科】常观四谛十二因缘生死苦聚常起四弘誓愿建大夫志常以四摄饶益众生常修四无量心怨亲平等常行六度自他利益常修万德求无上菩提为成十力无畏不共之法今唯略劝广恐文繁能依此诫名广大净心。
　　四谛十二因缘虽三乘同观而执据常别故祇桓寺有菩萨四谛院菩萨十二因缘院具也四弘誓愿者即是菩萨所行诸佛所证法也以凡夫二乘法中虽有慈悲而并无弘誓之德以不能久处生死荷负一切今菩萨善达四谛十二因缘怜愍一切同於子想故起弘誓接物利生同入涅盘所谓一未度者令度二未解者令解三未安者令安四未涅盘者令得涅盘智者云此四弘誓愿即是发菩提心万行之本灵觉之源也四摄者一布施二爱语三利行四同事俱言摄者用此四法同情接引则物无所不摄也众生因此依附然后尊以大方所谓先以欲钩牵后令入佛道四无量心即慈悲喜舍十力者一处非处力二业三定四根五欲六性七至处道八宿命九天眼十漏尽即诸佛所得如实智用通达一切了了分明无坏胜故通名为力无畏者即四无所畏一者一切智无所畏二漏尽三说障道四说尽苦道以诸佛十力之智内充明了决定故对外缘而通无恐畏不苦之法者即十八不共法所谓一身二口三念无失四无异想五不定心六无不知已舍七欲八精进九念十慧十一解脱十二解脱知见无灭十三四五一切身口意业随智慧行十六七八智慧知过过去未来现在世无碍此之十八极地之法不与凡夫二乘及诸菩萨共有故云不共也。
　　【科】偈曰。
　　【科】
　　若发菩提心　　动念起慈悲　　求於无为道　　身常处有为　　四摄调众生　　然可受三归　　譬如大暗处　　月轮放光晖　　自未脱诸苦　　先当救艰危　　无缘修四等　　饶益与除衰
　　动念起慈悲问慈悲二种所出合修者答小远法师云慈欲与乐无悲除苦乐则不生故须修悲悲故拔苦无慈与乐苦则不去故须修慈是二相须故须并修问慈悲之后何又修喜答慈欲与乐悲与拔苦若无喜心除其嫉妬则拔苦与乐不胜故次修也问慈悲喜舍几属有行几属空行答前三是有行后一是空行若无空舍是则前三便属受见若无前三是则舍心於空滞没是四相须并修也故向云常修四无量心是也无为道即涅盘也以涅盘体寂不为诸相所迁故有为者常处生死修四摄等下化众生也然下以摄彼熟故然后可与受三归或发五八等戒也归者以反还为义譬下大暗喻众生菩萨出世放光喻慈摄为众日轮喻生说法自下菩萨运心自未求解脱先令众生离苦得乐四等即四无量但约心名四等约境号无量。
　　【科】
　　逢一百十苦　　甘忍未曾瞋　　亦不见苦相　　又不见我身　　身苦二空俱　　忍法亦复然　　诸苦及人法　　三相灭随真
　　亦不见苦相谓菩萨度众生虽彼苦而不见苦相又不见我身故经云如我昔为歌利王割截身体我於尔时无我相人相众生相寿者相乃至若有我相等应生瞋恨忍法亦然者以身苦既空忍亦空也问涅盘经云菩萨入地狱如三禅乐云何受苦答如三禅乐自是一行由心不生故心不生即是无我人在苦而不苦又经云三禅乐不一向言乐也若一切乐无病苦则阔痛苦行那成菩萨徧行问有云菩萨舍身头目手足不痛苦已知诸法如幻故如何答幻不苦自是一行菩萨亦不住是行中若都不舍身命那得超越劫数亦不说对行苦行苦不痛苦者如舍土木此违菩萨苦行负菩萨心成大罪也又有无痛苦者一为忍力大故能堪忍苦胜於凡夫二为大悲重故念众生受苦亦不觉苦如母见子堕屎坑中念子心重透入中取亦不觉臭虽处无痛苦行中亦不着无痛则纯於无病虽在痛行中亦不着痛则纯於痛法此乃足迹不可寻也三相即诸苦人法也以灭灭故非着不着即解脱而契乎真矣。
　　【科】
　　菩萨不住道　　随逐利益行　　常处於三界　　救济苦众生　　迷道令见道　　无明令得明　　慧手执金錍　　决膜疗群肓　　灭者不永灭　　生者不常生　　生灭毕竟空　　凡圣本来平
　　不住道者即不住涅盘也金錍者喻也涅盘如来性品云譬如目盲人为治目故造诣良医是时良医即以金錍决其眼膜今喻菩萨以教理行錍决开众生无明眼膜显了佛性也灭者不永灭遇缘即生故生者不常生缘尽即灭故谢康乐云解极会如体无方所缘至物见来无所从感毕为隐亦何所去生下即生死涅盘犹若空华凡圣高下平等一理故则无能化所化也。
　　【科】
　　愿从今日后　　乃成法界主　　不起一欲心　　贪染一切女　　愿从今日后　　乃至成佛道　　於一切众生　　不嫌不瞋恼　　顾从今日后　　乃至证真如　　不起颠倒心　　取着世六尘　　愿从今日后　　乃至无为岸　　不起攀缘心　　念诸恶觉观
　　法界主与下成佛道无异证真如共无为岸不殊但文之变耳。
　　【科】
　　今发菩提心　　生生超八难　　弘誓要期已　　道心勿退散
　　八难者谓三恶道三四北洲五长寿天(大论云非非想处寿八万大劫或说无想天寿)六佛前佛后七世智辨聪八盲聋喑痖道心勿退散者以大心难行故特劝之且如身子尚有退也故智论云舍利弗於六十劫行菩萨行欲度彼岸时有乞人来乞其眼舍利弗言眼无所住何以索之若须我身及以财物当以相与答言不须唯欲得眼尔时舍利弗出一眼与之乞者得已於舍利弗前齅之嫌臭唾而弃地又以脚踏舍利弗思惟言此人难可度也不如自调早度生死思惟是已於菩提道回向小乘当知菩萨大行难其行矣又此篇虽广示於愿行今据发菩提心经誓愿品中始末用意有十大正愿其文甚要故曲引之一者愿我先世及以今身所种善根以此善根施与一切无边众生悉共回向无上菩提令我此愿念念增长世世所生常系在心终不忘失为陀罗尼之所守护二者愿我回向大菩提已以此善根於一切众生处当得供养一切诸佛不生无佛国土三者愿我生诸佛国土已常得亲近随侍左右如影随形无剎那顷远离诸佛四者愿我得亲近佛已随我所应为我说法得成就菩萨五通五者愿我成就菩萨五通已即通达世谛假名流布解了第一义谛真如实性得正法智六愿我得正法智已以无厌心为众生说示教利喜皆令开解七者愿我能开解诸众生已以佛神力徧至十方无余世界供养诸佛熟受正法广摄众生八者愿我於诸佛所受正法已即能随转清净法轮十方世界一切众生听我法者闻我名者即得舍离一切烦恼发菩提心九者愿我能令一切众生发菩提已常随将护除无利益与无量乐舍身命财摄受众生荷负正法十者愿我荷负正法已虽行正法心无所行如诸菩萨行於正法而无所行亦无不行为化众生不舍正愿是名发心菩萨十大正愿此十大愿徧众生界摄受一切恒河沙诸愿若众生界尽我愿乃尽而众生界实不可尽我此大愿亦无有尽向所引者无谓文烦颇资大行傥诵之心首寄言履践者则菩提种子结果不远矣。

　　净心诫观发真钞下本
　　净心诫观发心钞下末

　　【科】诫观教化众生法第二十七
　　二十七释教化篇大心既着岂专自利之门益物是宜当以化他为本故立此行以次前篇谓随根授法曰教化未沾道分号众生。
　　【科】既发道心宜修万德宗旨纲要不过二种一者自利二者利他自利之行略已宣说利他之法今亦少言。
　　万德总举大数也又因中修万行果上证万德今因从果以受称也。
　　【科】先垂慈悲念三界苦。
　　慈悲者以菩萨於此二最要故多偏举三界欲色无色也。
　　【科】且就人道化益众生爱言耎语令其调顺识信因果归依三宝量其根性利钝广狭授与诸乘阶梯正法人乘天乘三界果报虽是有漏堪受道化从人天中引入三乘无漏之境或有众生我慢放逸贪瞋炽盛不敬三宝谤无因果定知此业必堕地狱畜生饿鬼即用方便善巧之谭悦可其心令意欢喜然后诱化示人天道教修十善五戒六斋使离三涂得人天果。
　　爱语软语者以欲界是语地不语则成恼今欲发起善行开示法门故先以慈爱怜愍之语柔软善巧之言以为启导方便令彼调顺知识邪正因果以佛法僧为归凭之境也量其下凡说法者必先观机机利则广授深法如三乘是也机劣则略示近教如人天乘是也又钝根闻少不解宜广利根闻一知十宜略又利好多闻宜广钝乐少法宜略阶梯者喻受道之深浅也有漏者成论云失道故名漏毗昙云漏落生死也今若对此有漏机能授与道则转凡成圣可入无漏矣此约引人天乘至声闻缘觉菩萨乘也或下此说三恶道至人天乘也自恃轻他曰慢不摄诸根曰放逸引取之心名贪忿怒之心曰瞋此皆五钝使也能驱行者流转三界故十善者身有三种善谓不杀不盗不邪淫口有四种善谓不妄言绮语两舌恶口意有三种善谓不欲瞋恚邪见通名善者以顺正理为义作则成十恶止则成十善相翻受称其中上品十善为欲界六天因中品生人下品修罗也五戒即不杀盗邪淫妄语饮酒若准昙无德部随彼根宜未必具受或受一戒名少分优婆塞二戒至四名多分五戒具足名满分成论云随受一二三皆得名律仪亦开重受重发亦随其多少而受若萨婆多宗必须具受受此五戒必须三归五戒之体从三归言下发也善生云此戒甚难得能为沙弥大比丘及菩萨戒而作根本六斋者智度论云以六斋是恶鬼夺人命日劫初圣人教人一日不食为斋后佛出世语云汝当一日一夜如诸佛持八戒过中不食是功德将人至涅盘即月八日十四日十五日二十三日二十九日三十日每白黑月八日遣使者巡十四日遣太子巡十五日毗沙门天王自巡然后转白天帝人间善恶等事故今劝持此五戒六斋能引三恶趣至人天乘也通前所引不越五乘圭峰以法喻对辨云此五力有大小载有远近一人乘谓三归五戒运载众生越於三涂於人道其由小盘艇才过溪涧二天乘谓上品十善及四禅八定运载众生越於四洲达於上界如次船越小江河三声闻乘谓四谛法门四缘觉乘谓十二因缘法门皆运载众生越於三界到有余无余涅盘成阿罗汉及辟支佛皆如大船趣大江河五菩萨乘谓悲智六度法门运载众生总超三界三乘之境至无上菩提大般涅盘之彼岸如乘舶过海今文既曰教化众生故阙引三乘至佛果文。
　　【科】若被骂打灰土坌散毁辱憎贱悉能忍受不生退悔彼人知己回心惭愧受其教化或复出家求无上道。
　　若被下上虽以善法导彼而反被骂打等害者亦当安忍以成自益又能令彼回心成他益则善莫大矣智论释忍中云若人加恶如猪揩金山金体益真台宗辅行云忍力如金违境如揩故弥揩益净又遗教云能行忍者乃可名为有力大人若其不能欢喜忍受恶骂之毒如饮甘露者不名入道智慧人也又佛言恶人害贤者犹如仰天唾唾不至天还从己身堕既知於我无损行菩萨行者当先起贪忍然后教化。
　　【科】学二乘者为说四谛十二因缘令生厌悔知有为过。
　　二乘即声闻缘觉以欣乐即说四谛欣乐缘觉行即说十二因缘令知此道而厌身世知是有为过患也。
　　【科】四谛者苦集灭道是名四谛如实解了是名谛。
　　如实下由谛以审实为义在圣能如寔解了故涅盘云凡夫有苦无谛二乘有苦有谛菩萨解苦而有真谛今约开示众生集真是因等。
　　【科】苦者是果集者是因何故先果后因苦有三种苦苦坏苦此二粗恶众生目验能起厌心行苦一门智人能解此三苦者遍十方界故先说苦苦从集生教断集因者根本十恶及有漏十善灭者生死永尽证解脱乐知此灭度云何可得故须修道道者戒定慧等从五停观起乃至三十七品六波罗蜜。
　　苦是果即三界九地有漏果以逼迫为义集是因者体即诸业烦恼以招集为义何下推前后苦下是释今先示三苦以显答意谓苦即行相粗现令先观察生厌故智者云苦由因感果则应先因而后果今悉先果而后因者教文引物为便故斯亦与下使知苦断集义同也苦苦者即有漏五蕴性常逼迫名苦又与苦受相应即苦上加苦故言苦苦坏苦者即乐相坏时苦相而至故名坏苦行苦者即有漏之法四相迁流不安隐故名为行苦鸠摩罗偈云如以一睫毛置掌人不觉若安眼睛上为损极不安愚人如手掌不觉行苦睫智者如眼睛缘极生厌怖今为诸凡夫不知是苦圣人观之有漏迁流无非是苦故曰智人能解十方者四方四维上下等言此三苦遍如是处苦从下推因也十恶为集因引生三恶苦果若用十善为集因则引生人天果也而言有漏者简无漏也智者云十善有二一止二行止则但止前恶不恼於他也(此有漏因)行则修行胜德利安一切息倒归真渐归胜道。
　　(此无漏因今即初也)灭下灭以灭无为义结业既尽则无死之患累故而言永尽者若发见思无漏真明三十四心断结者则三界九十八使皆灭以烦恼结使灭故三界业亦灭若三界业烦恼灭者即是灭谛有余涅盘因灭故果灭舍此报身时后世苦果永不相续名无余涅盘真灭度也。
　　【科】故名知苦断集证灭修道。
　　道者以能通为义正道及助道是二相扶能通至涅盘故名道今文戒定至五停心是助道道品六道是正道故古师云三十七品三解脱门缘理慧行名正道种种对治及诸禅定皆是助道入真无漏慧名正道其余方便对治名助道。
　　【科】十二因缘者暗心无知如盲人夜行旷野失於正道故曰无明贪染世法名为行虚妄知见故名识识神入胎向受生处与不净合故曰名色现阴成根通识来往故名六入根尘相对故名触触生违顺爱恚事成故名为受於顺情中贪染心热故名为爱爱之不舍故名为取取已属身成有漏业故名为有有业既定感后果报故名为生生命不住故名为老死老死复生终而复始千万劫舍身受身故名轮回十二因缘。
　　暗心无知者以无明体即是痴若约眷属相从而说即道俱时一聚染污心心所为道体谓此无明等於过去世中迷暗为性无其明解故曰无明俱舍云宿惑位无明贪染世法者法即诸业也以无明生业业即是行俱舍云宿诸业名行亦过去世也即通大地中思造作不一故若贪造福业即招人天果非福业即感三涂果不动业即感上二界果皆由众生过去贪染所为也虚妄知见者即妄心纷动有分别性也古师云从行生垢心名识俱舍云识正结生蕴即是意识谓中有末位才没随於胎卵湿化受生之时一剎那间有了别义名识与不净合者即识入母胎初七日合羯罗蓝(此云杂秽状如凝苏)二七日合安部昙(此云疱状如疮疱)三七合闭尸(翻名如上)乃至第五七合钵罗赊佉(如上)虽有身根及意根由未有眼等余四根故六处未圆至此皆是名色支摄四蕴是名一蕴是色故曰名色也现阴成根即於所现色阴身根上分成五根并本意根各通识来去故名六入俱舍云从生眼等根三和前六处即从钵罗赊佉后至未出胎脏已来根境识三未相和合生於触果此前皆是六处支摄根尘相对者以六根对六尘即有六识生故即从出胎后至三四岁来有根境识三更相和合也触生违顺等者从触生受受通苦乐中庸违则生恚是苦受顺则生爱是乐受处中则不恚不爱是舍受即从五六岁至十二三於此三受因异境上已能了别故名受也贪染心热者从乐受中心热渴爱故从十四五至十八九来贪於种种胜妙资具及淫欲等境也取者驰求名取因渴爱故求取也即从十九二十已后年既长大贪欲转盛於五尘境四方驰求不惜身命无劳倦故然爱取同是一体约胜劣分故成有漏业者俱舍云有谓正能造牵当有果业谓有支体即是业为驰求诸境起善恶业思积集牵生引当来三有果故名之为有有业下以现在三支业因既成后果必克俱舍云结当有名生即从此舍命止结生当果一杀那中名生也老死者四相迁变生必至老老必至死死已又生如是轮转何有穷尽故知众生界无尽也若正观诸法实相清净则无明尽无明尽故行尽乃至众苦和合皆尽能如是观者发真无漏成辟支佛果。
　　【科】次教十善对治十恶。
　　【科】人间短寿杀生余报欲得长命慈心勿杀人间多病食啖肉血鞭打他人二种余报欲得康强断食肉血勿行楚挞人间贫穷偷盗余报欲得大富竭情布施断除贪吝人间卑贱憍慢余报欲得尊贵当勤恭敬人间丑陋瞋怒余报欲得端正忍前毁辱人间愚蒙饮酒余报欲得智明读诵大乘人间贪淫鬼畜余报欲得梵行常观欲过禁断淫妷人间恶性龙蛇余报欲得调柔和颜离诤伏心远离有过思悔每自呵责人间邪见谤法余报欲得正法近善知识。
　　余报者即三涂罪终纵生人中所有余报致短寿等余皆仿此欲得长寿等者此对治法也二种余报即过去啖肉打人命终恶道人中感多病也楚挞音谱作付憷痛也挞打也竭情下以布施之法贵在竭尽其情也又须无少吝惜经云世尊布施不可限量乃至己身骨体肉血充足饱满饥饿众生况余饮食财物等贪吝正作吝鄙吝也亦作吝惜也欲过者嗜欲也当作欲淫妷(才质切)乐也。
　　【科】此是十种正对治行。
　　【科】何因说余不言正报余者现见即能起厌地狱饿鬼不现见故恐疑不信畜生一道虽在目前实见正报痴人犹言天生供厨疑非是业。
　　天生供厨愚者谓畜是天之自然而生以供人之庖厨甘而不知是正报所受故经云人死为羊羊死为人人间。
　　【科】此之十事人间恶重教未信者令心开解恐堕三涂永失人路是以先化令生天上受诸快乐傥佛出世先度诸天下劣之人闻大乘实相空理心惊迷暗或起诽谤是故诸佛先化未解拔凡入圣。
　　恶重者以人中能造业故三涂但受报故鬼等无分别烦恼不能造业故所以言人也下劣等者此推释上以十事化未说深法所以也。
　　【科】譬如有坑深百千丈下有屎尿诸虫脓血寒热饥渴鞭打系缚斩斫诛戮忧悲嗥哭苦恼臭秽充满其中有痴众生乐着此坑将为快乐智者慈悲不避艰险入坑诱引令使出离千万亿言既不从用不信坑外更有胜处唯谓此坑是常住法尔时智者内心思量坑里秽恶苦恼难居我要化尽然可出坑於恒沙劫同止坑中不辞劳倦坑人瞋恨反生诽谤种种示导都无出心。
　　正作嗥古文作槔同(胡高切)熊虎声也反生诽谤者以不信佛言故起谤也佛亦悯之四十二章经云有人闻吾守道行大仁慈恶者来往故致骂佛佛默不对悯之痴宜。
　　【科】坑喻三界下喻凡夫诸苦不净喻五阴身智者喻佛化喻慈悲哀众生难拔喻坑下人天乘。
　　喻五阴身净名云是身不净秽恶充满肇师云三十六物充满其体。
　　【科】已前四谛十二因缘是名二乘破相六波罗蜜缘修十地是名大乘如是大品华严广分别说又泯道谛及十八空入平等理不思议海离於形名是为佛乘如思益维摩信力入印首楞严经等住真空理语断行灭如江河万流若入大海失本色相道谛缘修方便净法亦复如是。
　　破相者言六度为所破相也显菩萨虽修而不着相如下云破相十八空大品即大般若又泯下离所修也以诸法无所得故思益云随所有见皆为虚妄无所见者名为见谛十八空者如上所引谓此谛与空若能俱泯则无修无证真理平等生佛一如非心思言议之所分别非形色名句之所表彰如是解了名为佛乘何也以法体清净离一切名相故思益具云思益梵天所问经四卷罗什译维摩三卷者罗什译三卷者支谦译信力入印具云信力入印法门经五卷元魏昙摩流支译楞严即首楞严三昧经三卷罗什译语断下言语道断心行所灭维摩诘云法无名字言语道断故法无有说离觉观故如下举喻道下法合亦复如是者群流入海皆同一味诸法会真本无二想思益云见种种乘皆是一乘以同一萨婆若海所流出故又云然其实际无有二相是也。
　　【科】汝当修集无缘慈悲随力劝化自劝劝他於身命财为大乘故莫生吝惜为一众生经多年月设多方便说多佛法令使悟解背生死苦得自在乐为多众生亦复如是是名利他教化众生。
　　无缘下当学世尊修无缘慈遍化众生不择亲疎等相者是为大行北远云不住法相及众生相名曰无缘慈随力者未必待穷究竟方起化物当随己力分所解而化导之莫生下如菩萨舍身求偈常啼卖身供般若是也为一众生者少尚运心多岁况为无量众生经数时乎如阿难白佛言如一众生未成佛我不於此趣泥洹。
　　【科】虽有此益勿生一念六相之心譬如幻人为幻说法若见我说彼受我化则有我人众生寿者即是魔心生死之心障碍之心自缠缚心。
　　勿生下虽有所化而当无所化虽复说法而当无所说是名真化真说大师云度众生如度虚空明众生无毫未可得也又金刚般若云发阿耨多罗三藐三菩提者当生如是心我应灭度一切众生灭度一切众生已而无有一众生实灭度者良由本自不生今何所灭又思益云不以得不以证施一切法无相无示名为为修道譬如下举喻幻说幻听是不实相若计有我说彼则有我人众生及寿命者能所既存则是魔生死等心妄可息乎故经云若菩萨有我相人相众生相寿者相即非菩萨。
　　【科】汝但发起菩萨之心莫生怯弱譬如百疋之经始纬一丝虽未成疋非不贯摄得其头绪即是发趣起作之始渐渐累功自至端疋。
　　百疋之经言经可织百疋也非不贯摄者谓一纬能贯穿百疋中百千万经也喻大心人始发功少而运心必普焉又一丝为头终成端疋一发为初终穷大行端疋二丈曰端二端为疋也。
　　【科】利他六度者为除他恼自行布施持戒忍辱精进定慧等亦复如是先自行道然后化他他即信伏自造恶行教他作善信用语者无有是处或口勤说十二部经方便善巧种种譬喻令人信解。
　　为除他恼者如布施为除他贫穷苦恼乃至智慧为破他愚暗障恼自造恶行等者所者谓身不正雅令而不行也十二部经者谓长行孤起本事本生未曾有因缘譬喻重颂论义方广授记无问自说也。
　　【科】或以身劝自修万德一切善业令他仿习或以意劝思念教道作易解章句布施众生令他诵持起正信解名为利他。
　　或以身等者所谓身正不令而行也思念属意业章句属语业今因教化而作章句故摄归意业。
　　【科】说法解释五乘自成辩才净於口业善现威仪恭敬礼拜供养三宝勤苦利他自成相好净於身业若念众生迷惑忍苦思欲救济净於意业利他令众生净信反资己身成三真业。
　　五乘下谓能分别人天声闻等乘演布法义示人者即成就自己辨才通利是名净於口业善现威仪即行住坐卧四威仪也此说利他如马胜比丘威仪庠序感身子出家等自成相好者以恭敬供养三宝则所获堂堂之相也乃至成佛具四八之相故名净身若念下思念五浊众生处在三界五苦八苦等日夜交煎而念思拔济也然虽未能拔而常运此心者斯亦大行之本故名净意业真者果中无漏正业也。
　　【科】明知利他还是自利虽复利他恒自益己然受化者非不蒙润若化百千无数众生智慧转增渐成四辩不同财施损减竭尽说法之时不念财食是故世尊说法未曾先说后受供养教化功德高於须弥深於巨海以此利他之因当成佛果。
　　四辨者即义无碍辨法无碍辨辞无碍辨乐说无碍辨以阐扬大道必须假无碍辨才又由智慧敏捷通达无滞故通言无碍今若因中利他说法则能成就果中四辨也不同下金光明经云法施增长无穷财施必有竭尽说法下离邪命说法也是故下引佛为证意令先受供养而后行说法则人尊道高故萨婆多中要食后说法有四益故一为消信施二报恩三令有欢喜心善根成就故四为在家人应行财旋出家人宜行法施故律中令说契经善见云修多罗义种种义开发等听说义时要撮诸文者开所谓引要言妙词直显其义。
　　【科】能如是学名广大净心。
　　广大者行愿之普也净心者以不着相故。
　　【科】偈曰。
　　【科】
　　若见重愚痴　　莫说甚深法　　闻者生诽谤　　受苦百千劫　　宿世无习气　　闻法疑恐怯　　我见计断常　　未信三世业
　　重愚痴等者以愚痴深重不可为说一乘之法若闻必生诽谤故经云众生没在苦不能信是法破法不信故坠於三恶道我宁不说法疾入於涅盘在圣尚尔凡岂强乎经云虽是法语说不应时名为绮语受苦法华曰其有诽谤如斯经典其人命终入阿鼻狱具足一劫劫尽更生如是展转至无数劫今言百千犹是略尔无习气者以过去不闻今生善种习气又薄所以闻法不信受故恐怯恐惧也断常者着二边也由着断故不信三世有法由着常故不信大乘空义。
　　【科】
　　量根授法药　　是名大智人　　心邪无正见　　闻法反生瞋
　　法药即三乘十二分教也心邪下根不应法则反生於瞋病不称药乃愈增其恼智者当须识病与药观根授法。
　　【科】
　　如蚕吐丝茧　　罪业复自缠　　以不闻法故　　常为爱网牵
　　蚕喻众生丝茧喻罪业爱网者五欲之爱爱能罗行人率落恶道如世之网也。
　　【科】
　　一切真如门　　巧用方便起　　凡欲化众生　　爱语令欢喜　　菩萨同体悲　　观他如我已　　柔和善将护　　似乳投於水
　　一切真如门者起信云以一切法悉皆真故当知一切法不可说不可念故名真如又云真如者亦无有相谓言说之极藏法师云真如是言说之极谓此名之后更无有名则诸句之中取后边际故摄论中十种名内真如是第十究竟名也巧用方便者以真体本寂於无言说中而起言说也既知此理当须务恊机情善巧而说菩萨同体悲以菩萨观一切众生佛性本同故起悲济也似乳投水者若准戒疏解水乳合义云如乳合乳不得云乳合水以相合非体鹅能别之今若取圣凡位别可云似乳投水若取法性体同须云乳水以自相投也。
　　【科】
　　或时须多言　　有时须寂默　　知时名法师　　见面量根力　　若不观机性　　不名具智德　　冥之於心内　　所为成法则
　　多言者有益须语也寂默者无益而止也智论曰佛圣弟子住和合故有二种法一贤圣语二贤圣默若能如是则名知时法师冥之於心内者用此知时之道冥之於心则所趣无不利也故可则焉。
　　【科】
　　有用耎语时　　有时须粗矿　　耎根耎语调　　伏强现威猛　　种种调众生　　对治种种境　　如是巧方便　　唯有菩萨秉
　　软语对易化者粗矿对强刚者虽外现威严而内行慈愍矿字误合作犷为正强也说文云丈不可附也对治种种境者不唯调众生令对治诸恶境又自行菩萨行者虽入淫坊酒肆化物而不可染其风也此事非易非登地菩萨而不能也故摄论言菩萨得无分别智方便具行杀生等十事无染触过失故结云唯有菩萨秉。
　　【科】
　　凡欲教化人　　慈悦勿使瞋　　触情起毒心　　即造地狱因　　无闻非法者　　授戒令生人　　且免三涂苦　　渐引归正真
　　勿使瞋所谓菩萨宁起贪心不一念起瞋由瞋违生故无闻非法者即未闻正教及非法人也若对此人先且授与五八戒令引生人道庶免三涂苦也然后机根若熟渐化归真。
　　【科】
　　为说四谛法　　显示十二因　　令知生死苦　　正趣涅盘门　　有大性欲者　　入理为谭论　　破相十八空　　身中无世尊　　五乘渐分化　　拔断无明根　　是名利他义　　顺教报佛恩
　　涅盘门者有余此对二乘性也有大性者若对菩萨乘性人当入大乘理为说法所谓十八空等身中无世尊者遣执佛之病也又佛亦假名故经云平等真法界无佛无众生又古德云真如界内绝生佛之假名平等慧中无自他之形相所以上句举十八空以遣也法华又曰究竟涅盘常寂灭相终归於空当知如来说十八空正显无得无着之妙绝也五乘下四句通括成益顺教报佛恩者所谓假使顶戴经尘劫身为床座徧三千若不传度众生毕竟无能报佛恩又佛言顺我语者即名供养佛人。
　　【科】诫观佛性不一二非有无含中道不着中法第二十八
　　二十八释佛性篇对机普化已彰大士之心接物归源要示群生本具故立此行以次前篇谓众生具果人之性曰佛性经五道故名不一本是一性名不二在妄性隐曰非有妄消性显曰非无不堕二边曰中道中亦无滞曰不着中法。
　　【科】既发道心复自他利须知众生同有佛性略说十种广在诸经。
　　既发下结前二篇须知下生后同有佛性者涅盘经中多曰佛性佛是果人言一切众生皆有果人之性故徧言之有情无情尽具此性诸经即涅盘等诸大乘经。
　　【科】一者生死烦恼从真性起喻如大水本净湛然为因风故遂生波动后因大寒乃结成冰众生佛性本净有水由觉观风波浪生死贪爱坚固成烦恼氷欲显佛性者慧火融氷禅定息波氷液波止水即清净佛性影现。
　　从真性起者为众生迷故从真起妄即知此生灭妄非从别起故起信论云依如来藏故有生灭心藏法师云谓不生灭心因无明风动作生灭故说生灭心依不生灭心然此二心竟无二体但约二义以说相依谓如不动之水为风所吹而作动水动静虽殊而水体是一亦得说言依静水故有动水当知此中理趣亦尔众生下合法佛性合水觉观合风生死合波动水合烦恼欲显下治法也氷液液字误当作氷消谓欲显了本觉真性当以智慧之火融消烦恼之氷以禅定静虑息灭生死波动由是清净心水莹然旋湛是故佛性影现不疑。
　　【科】二者如金在矿粗弊无堪於后融销金始显现宝中最上无能嫌者众生佛性在烦恼矿戒定慧火练出真性法界之中最上无比。
　　矿金璞也无堪以金在矿无堪为用中最上者许慎云金有五色黄金为长久埋不变百陶不轻众生下法合也。
　　【科】三者如牛未产乳血和杂缘成始停构取煎暖乃生醍醐明净随器变色不守自性众生佛性为烦恼合如杂血乳假缘修治渐至佛果发起神通随众生变同愿救苦不守自性。
　　如牛未产者言牛未产之时乳与血和洎乎产后缘成乳血停分故有其乳以饮犊子摄取下谓始构得乳后假煎暖故从乳出酪从酪出生酥从生酥出熟酥从熟酥出醍醐於中最胜最妙是曰醍醐文略酥酪故曰乃生旧本作乃至后人妄改作乃生众生下法合涅盘云众生佛性如杂血乳血者即是是无明行等一切烦恼乳者即是善五阴也乃至须陀洹人斯陀含人断少烦恼佛性如乳阿那含人佛性如酪阿罗汉人犹如生酥从辟支佛至十地菩萨犹如熟酥如来佛性犹如醍醐(已上正文)随众生下既知佛果则随类现形不守自性如上醍醐随器变色。
　　【科】四者喻如一人行千万里经多屋宿屋虽多种人是一人屋喻五阴人喻佛性众生佛性经五道阴阴虽差别佛性是一人别屋别故名不一人常一人故名不二氷冻未融水即非有氷消即水故名非无佛性道理不一不二非有非无。
　　人别屋别合云人行屋别冰冻下喻众生妄起则佛性隐故曰水即非有冰消喻众生界息即佛性全现故曰即水此言氷消验冰液误之明矣不一者经五道故五道妄生故非有也不二者是一佛性故有一则非无故曰非无起信云即是真心恒常不变已上四喻盖圣智直指人心使见性成佛也。
　　【科】五者四谛十二因缘四等六度三十七品道谛所摄名为佛性。
　　道谛所摄者达诸法一相皆归道矣一相道无二即名佛性。
　　【科】六者四亲近法名为佛性一亲近善知识二亲近正法三亲近静思四亲近如说修离此四法得成佛者无有是处。
　　四亲近中前二属闻慧遗教经云求善知识马鸣释云求闻法行是故前二亦可摄入闻慧第三属思慧第四属修慧以此慧性即是佛性又若离此四种欲证佛果者安可得乎故曰无有是处此四文出涅盘彼云有四法为大涅盘近因一者近善知识二者听闻正法三者思惟其义四者如说修行若言若行是涅盘因者无有是处。
　　【科】七者佛性非边中道是也众生五阴托佛性起故名非断生灭如幻名为非常人依五阴乃得修道阴藉神持方能存立。
　　非边者离空有断常也虽云中道是佛性而中亦不可着故立名云含中道不着中法是也托佛性起者由迷一觉性故有众生五阴起也又藏法师云真性深广凡圣染净皆以为依如水起波故曰非断生灭如幻者谓若生若灭犹如伎儿作诸乐何有於实故曰非常人依下虽曰非常又假色身以趣本具法身故涅盘云一切无明烦恼等结悉是佛性何以故佛性同因故从无明烦恼得善五阴从善五阴得菩提故阴藉下谓佛五阴假藉识神扶持方得安立即此之识佛性在中。
　　【科】八者离真妄者名为佛性立真辩妄对妄表真若灭妄法真名不生佛性清净智不能知识不能识。
　　离真妄等者真因妄立妄对真施真妄本空着则成病今能离此着者即了佛性以佛性清净非觉知情识之所拟议也。
　　【科】九者能说之法显於无说无说之空亦不可取故名佛性。
　　能说下能说属言教无说是佛性以佛性清净体离言说故曰无说即此无说之空亦不可取取则为缚若能离若方体佛性。
　　【科】十者空平寂静与有乱俱行体离於形名常显名色是为十性无碍之智与痴凡一如如真解脱本从凡起。
　　空平寂静者即真性也有乱者忘心者以真心约体绝相非染非常非生非灭不动不转平等一味无有差别随缘熏转动成於染故说妄乱胜鬘云不染而染楞伽云如来藏名阿赖耶识而与无明七识共俱如大海波常无断绝故曰俱行也体离下由体离相绝名故虽然又常显於色以随熏转动故藏法师云一如来藏心含摄二义是也是下结示佛性十字误当作佛性一如者佛与众生无二如也所谓众生即涅盘不待灭也凡夫弥勒同一际本从下以贤圣趣真解脱皆从凡夫修断而证也此约修说前据理具。
　　【科】虽有此喻佛性之义唯佛能知略说十种广恐文繁。
　　唯佛能知者且十地菩萨观佛性犹隔罗縠况下地乎故偏指佛。
　　【科】汝能观解名真净心。
　　汝能下若能如是体解本具佛性不从外得当须息妄波融惑矿离烦恼血乳显本真性方契净心之旨也。
　　【科】偈曰。
　　【科】
　　一切诸众生　　平等有佛性　　佛性杂烦恼　　尘染未清净　　戒定除客尘　　即离生死径　　性隐名生死　　性显名贤圣　　五阴虽流转　　佛性本来定　　欲知佛性者　　励已修八正
　　戒定除客尘者然能除在慧今指戒定者是慧所依故性阴下以佛性隐蔽故迷真起妄则受轮回生死乃曰众生性显则反妄归真是曰贤圣励勉也以八正不出戒定慧三也。
　　【科】
　　初发道意走觅道　　心邪曲见未正直　　江南江北求菩提　　菩提共行不相识　　身外觅访既疲劳　　一处静思顿止息　　忽然醒悟觉少分　　乃知菩提身中匿　　解烦恼性空如幻　　未死不久自穷极　　涅盘生死同一如　　道理不二亦不即　　若能明了根尘法　　长养无碍神通翼　　观察五阴假缘生　　自性本来包十方
　　初发者初心人也心邪下凡欲慕道且先正心今并未除返外求道实可笑也江南下逐妄菩提下迷真也以不了自心本具而外妄求也身外下楞严云譬如有人於自衣中系如意珠不自觉知穷路他方乞食驰走虽实贫穷珠不曾失忽有智者指示其珠所愿从心致大饶富方悟神珠非从外得一处下经云歇即菩提胜净明心本周法界不从人得何藉劳肯綮修语(肯綮出庄子彼说庖丁解牛言技经肯綮之未尝郭象解云技之妙也常游刃於空未尝经槩於微碍也而况大軱乎軱音孤郭注曰軱戾大骨也崔云盘结骨肯字林云着骨肉也綮司马云犹经处也彼经意谓何藉劬劳及妙於修证言其性具耳在理虽然未可阙行)未死下已知烦恼本性是空虽今未尽生死而终归磨灭也道理下如富楼那言我与如来宝觉圆明真妙净心无二圆满又涅盘云生死本无所有体离相即故经云生死涅盘皆即拄劳颠倒业相明了根尘者当知觉明初起能所妄生湛然既分六根成异根尘偶对业性即生轮转无穷生死长缚斯六根为生死结缚之源也又若一念无念能所都亡根尘识心应时消落无真可得无妄可除觉性圆明法眼清净如是观了即见佛性智慧既明神通自在无往不利故如翼也假众生者色受想行识性本是空但是处假因缘而有也十方如前所引即果上智用也今众生虽未显现而性亦具耳。
　　【科】诫观智差别福田不等法第二十九
　　二十九释福田篇利他观性虽生佛以无殊约位证真推凡圣而宛异故立此位以次前篇谓发思不同曰智差别生福有异号田不等次第校量唯佛双足。
　　【科】已起大心修自他利兼观佛性此是因相次须观果果是佛智。
　　已起至因相结前三篇次下生后。
　　【科】经云满大千界众生智不及一须陀洹智世界须陀洹智不及一斯陀含智世界斯陀含智不及一阿那含智世界阿那含智不及一阿罗汉智不及一辟支佛智满十方世界辟支佛智不及一种性菩萨智如是节级不及一十地菩萨智满十地菩萨智不及如来一念之智是故世尊智慧大海恒沙大士咸共思量不知知来举足之事是故汝当一心精进求佛智慧。
　　大千者释迦一化之境也自誓三昧经云娑诃世界(汉言忍界梵本正音名为索诃)其佛号曰能仁是也众生总收大千界人及内外凡等至见道方破异生性障故下重颂中约世界信行人即见道钝根性人是也若据僧伽咤经云佛告一切勇施菩萨言若三千大千世界满中胡麻以此数量转轮圣王若有人布既如是轮王不如布施一须陀洹以须陀洹已断八十八使见惑故胜斯陀含已断欲界六品修惑尽故胜阿那含已断欲界九品修惑尽故胜阿罗汉三界见思俱断尽故胜辟支已侵习气故胜种性菩萨即地前三贤位也以入大乘种性故胜十地始欢喜终法云地十地论曰成就无上自利利他初证圣处多生欢喜地离能起误心犯戒烦恼垢等清净戒具足故名离垢地随闻思修等照法显现故名发光地不忘烦恼薪智火能□烧故故名焰慧地得出世间智方便善巧能度难度名难胜地般若波罗蜜大智现前故名现前地善修无相行功用究竟能过世间二乘出世间道故名远行地报门纯熟无相无间故名不动地无碍力说法成就利他行故名善慧地约大法身具足自在故名法云地准此十地对治十种障故胜广如彼论如来者龙猛云乘如实道来成正觉诸障既尽事究竟故於一切境界智明了故是则唯佛之智为上故最胜也举足之事者以如来神用非菩萨等所知也故华严第六十卷法慧光焰王菩萨说偈云三世诸如来声闻大弟子悉不能知佛举足下足事去来现在世一切诸缘觉亦不知如来举足下足事又梵网上卷云下地所不能知觉举足下足事是也。
　　【科】若以饮食衣服卧具汤药施一世界凡夫众生不及布施不须陀洹布施世界须陀洹不及一斯陀含乃至节级不及一辟支佛不如供养一种性菩萨节级乃至不如初地圣人二地三地四五六七八九十地布施此诸三贤十圣满足一劫不及供养如来一食果报何以故如来有大智慧故消诸天世人供养恭敬智慧多故消於多供无一智慧地上水叶尚不得消何况人食。
　　不及供养如来者以三觉既圆得福最大如智论云老母施佛臭淀得辟支迦果又阿轮迦王为小儿时以土施佛王阎浮提最后得道况百味四事以施佛乎此与四十二章经同而前后少异故彼云佛言饭恶人百不如饭一善人饭善人千不如饭一持五戒者饭五戒万不如饭一须陀洹饭百万须陀洹不如饭一斯陀含饭千万斯含不如饭一阿那含饭一亿阿那含不如饭一阿罗汉饭千亿阿罗汉不如饭一辟支佛饭万亿辟支佛不如饭一三世诸佛饭千万亿三世诸佛不如饭一无念无住无修无证之者圆法师注云此谓发大心菩萨也圆解廓然融通无碍无能念之智无所住之理无修因无证果能所因果了无所得得即菩萨妙果自然成就问饭此此人则功超诸佛何哉答诸佛已证不假资缘今此初心身犹有待若饭食充足则使至无生苟饥渴怀妨修正观是故施彼超饭佛今文但至诸佛者取果极为言水菜者地之所产不假人之施力尚不可消况名衣细食乎佛言若有非沙门非梵行自言是沙门梵行於此大地无涕唾处况举足下足去来屈伸何以故过去大王持此大地施与持戒有德行者今无灭智则不可受。
　　【科】汝当领解诫之本意修习净戒莫令缺犯以戒净故易得禅定定心清净发生智慧福德具足成五分法身一切种智。
　　禅定者世间出世间禅定皆依戒起马鸣遗教论云示现有色无色解脱功德皆从此生故一切种智者佛所证之智也。
　　【科】诸佛智力今更略说。
　　【科】十方世界一时细雨经多年月一瞬眼顷悉知滴数十方江海总知斛斗十方铁围须弥大地普知斤两法界剎土尔许尘数或遍虚空界众生心行悉知善恶一一众生知某劫作佛十方山海天地日月置於掌中游行世界帝释梵王不觉来去十方水火吸着口中水不灭火火不损口若欲具说不可穷尽。
　　铁围善见云纵广二万三千四百五十由旬周回三十七万三百五十由旬须弥正云苏迷卢此云妙高以四宝所成名妙(东面黄金南面瑠璃西面白银北面颇梨)出七金山表名高俱舍云出水八万踰缮那入水亦然据金轮上一一下如妙经云尔时佛告舍利弗汝於未来当得作佛号曰华光如来国名离垢又告富楼那云过无量阿僧祇劫当於此土得阿耨多罗三藐三菩提号法明如来等。
　　【科】如是神力从五停观生从三十七品生从四无量心生从六波罗蜜生从大乘十地生是名诸佛智力神力从断财色五停观生。
　　从断财色下八字文似重或可作再来语。
　　【科】因起已来诸行次第至今佛地即是此诫始终说相。
　　因起已来即从序宗先诫财色及五停已下皆属因位至佛地是果故曰始终说相。
　　【科】菩萨别行前后阶位如华严说。
　　华严即彼经十地品等广明。
　　【科】汝可发起慈悲种子布众生田恭敬种子置三宝田福智芽生乃成佛树荫覆法界十方华敷结无上果。
　　汝可下诸经有说三田今但说二略恩田且於父母师长上当下孝顺种子又一往所配如此当须种子互徧方善如父母在疾厄中岂无悲心养而不敬不别犬马岂无敬心佛法将灭岂无悲心孝顺师僧三宝岂无孝心视城中最下乞人与难胜如来等岂非敬心皆曾为我父母岂无孝心今且就增胜为言故致偏对又戒经云八福田者一佛二圣人三和尚四阇梨五僧六父七母八病人也。
　　【科】从发道心毕至究竟其间功用悉名智障到如来地二障永尽反望生死如幻如梦本无真实诳惑痴人唯佛正觉故称徧知。
　　悉名智障者若滞功用是智家之障也二障一烦恼障二所知障所知不是障是障障所知故名所知障反望下至究竟果时反望於前所受生死轮转皆幻为梦也。
　　【科】汝今应取如来智海勇猛修入名决定净心。
　　楞严云劫末观世间犹如梦中事智海佛智深广不可测故如世海也。
　　【科】偈曰。
　　【科】
　　大千世界人　　自谓根性利　　悉集共思量　　不及信行者　　世界信行人　　众议出情端　　多时共思议　　不及须陀洹　　世界须陀洹　　议论共宣谭　　见解之慧力　　不及斯陀含　　节级辟支佛　　节级十地人　　节级智差别　　不及如来身
　　信行者者字误承上韵应作智字谓见道中有二种根性人也俱舍颂云名随信法行由根利钝别谓钝根名随信行婆沙云由彼依信行随信行故由信为先得入圣道若利根名随法行婆沙云由彼依法行以慧为先得入见道今言信行即二论中约见道内钝根人也众议下谓议言此信行人出大千界人情知之端表也若望初果犹名为劣如是次第相望乃至佛智方为极胜矣。
　　【科】
　　布施节级圣　　果报节级大　　布施十地圣　　不及佛田最
　　布施下文略从凡至圣今只就圣中初地不如二地乃至等觉不如妙觉。
　　【科】
　　是故汝当知　　佛智最穷深　　福田难思议　　信者名净心
　　福田为胜若人施者功不可计信者下谓若谛信智皆以如来为极而无疑虑者则名净心矣。
　　【科】诫观内行密修嘱付殷勤受持法第三十
　　三十释受持篇从因至果既小大以备陈密付秘传使道行而入道故判此篇为流通分谓韬韫於心故曰内行不自矜衒名曰密修嘱付者戒疏有五种流通所谓一者劝信二者信顺三付嘱四奉顺五回向流通今即第三。
　　【科】告慈忍父母七生师僧累劫义深恩重愚者莫知。
　　七生累劫者盖言父母生色身恩之薄也师僧生法身恩之厚也人以出家之后劣依於优凡依於圣直至五分法身成立乃至成佛方曰无师故以七累分其异耳义深下通示二恩也谓义深巨海恩高昊天也又父母约恩师资约恩义故礼记中事亲服勤至死三年(凡此以恩为制)事师服勤至死心丧三年(凡以此恩义简别云)若是恩愚者皆妄义岂知有此。
　　【科】汝始入道方复别师旦暮念汝汝思吾否彼若依止得好人日夜有宜如无善匠心何所寄汝既出家受如来戒失意之间长劫受苦今时末法众生心薄背恩绝义易厌师僧乐独游居适情自在恐不如法堕於恶道。
　　方复方或作乃依止者师资篇曰新受戒者创入佛法[万/心]事无知动便违教若不假师示导进诱心神法身慧命将何所记故律中制未满五岁及满五夏愚痴者令依止有德使咨承法训匠成已益末法者据大师撰此文当像法五百八十余年是像之季故称末也大钞云然生居像末。
　　【科】无那缠怀撰制斯诫略述近标表宣人事诸余部帙大家共知当道经论汝应自有大乘要义率土咸同更欲显示恐卷轴繁滋直洗汝心犹过千句汝可如渴得水随饮莫齚静处披读。
　　无那下以师资义重故近标者且望表宣人事名近若开发大行大心实非近尔抑亦标表之语语近而意远也诸余部秩者指律藏诸部也率土诗曰率土之士莫非王土率土之滨莫非王臣尔雅云率循也齚(锄陌切)啮也犹人之渴得水即饮岂得咀啮乎。
　　【科】何劳他见我之微意汝未能知纵使世人亦不谙悉唯有天眼者证知我心汝可依行终不謟误何故静寻不令人看唯圣与圣物以群分愚智别类方以类聚今时学者意见差殊迭相是非破他自誉赞己毁人邪情怪笑无急之语竞共书持要切之言贱而轻薄欲得广知不欲广行愿多达解众中独出规贪虚响聪明声息背舍身心野偷名利三涂即至终无免期经云譬如一日挑千人眼如是日日挑多眼睛此人实行罪重於前为此避护唯汝自知非是诫中多有过失。
　　何劳他见恐愚者闻不信受反生诽谤天眼其实天眼见大师行他心知大师意然既见正行则可证实心故举天眼耳又以真天眼证知者唯佛也物以群分并方以类聚出周易系辞韩康伯注云方有类物有群则有同有异有聚有分也今借显之圣与圣俦智与智会愚与愚合今以圣言投出於愚者则非所宜也仲尼曰中人以下不可以语上也虚响下响亦声也谓求世间虚声及聪智声举获生利养也野偷家语曰教而不中礼谓之野今既内无实德虚求声响则多不恊道凡所受利则同偷窃由破戒故盗用持戒者负债用初果至三果人如同友用四果人如自己物用此人实行者言非虚也罪重於前者则迭相是非等人罪重挑眼之过也以彼挑世眼此挑法眼故非是下意谓非是此文有多过失不令他看恐过者不信反坠涂炭。
　　【科】世有难语并语坏彼语华绮语越理语衮语番语牒语迷人语恼乱语差闷语今时后生专学此语在前解者欺未解者直习戏论何关修道口劳神疲心无一润烦恼更增吾我转大一生勤苦损功无福意在名利未详净心假名得利何由可消如大猛火难受难近。
　　难语即世中难了语对下易语也并语即立难中有关并语是也坏彼语即毁语也华语今之绮语也又文华绮错之言名为华绮语越理语即妄语也以不值正理故衮语即褒语如云华[褒-保+公]之褒谓言词如同华[褒-保+公]之衣也番语即俗中三番语番去呼牒语合作喋(徒恊切)便语也大师撰佛道论衡序云喋喋黔首无敢抗言迷人语言令彼狐疑故恼乱语令彼不乐故差闷语出乖差使人语情闷故。
　　【科】又复如法语易解语身心语戒律语要切语离罪语治障道语入理语成就语若见如是等语即拍手大笑眼不欲视何况受持。
　　易解语即三藏中接人天近教语真意远也身心语即坐禅摄念身心所表语也戒律语大小乘戒禁防众非要切语今诫观是也下文云故遣苦切入心之语等离罪语劝励离非有过起悔也治障语立法对治除诸障也入理语趣正之语也成就语成就第一义谛语涅盘经云决定宣说一切众生皆有佛性凡有心者定当作佛大笑者以不信受故笑老聃云上士闻道勤而行之(了悟故勤行也)中士闻道若存若亡(中士可上可下故疑则若存若亡也)下士闻道大笑之(迷而不信故笑也)又肇公云夫谈真则逆俗顺俗则违真违真故迷性而莫返逆俗故言谈而无味然使中人未分於存亡下士抚常而弗顾。
　　【科】汝当缓寻字字思量一字之中含无量义若直读之少时即徧依诫起行一生不彻贵在快行不在快读手执眼看宜应垂泪生难遭想如见世尊何以故宣扬劝发顺圣道故教汝净心趣菩提故。
　　含无量义者盖言约而义丰也一生不彻者纵如诫修行以圣道遥远非一生之功也如来三祇百劫万行方圆贵在下法句经云虽诵千篇不义何益不如一义闻行可度虽多诵经不解何益解一法句行可得道又如昔书刘柳唯好读老子时右[烈-列+豕]传迪好广读尽而不解其义迪每轻柳柳云卿读书虽多而无所解可谓书粗矣时人重其言如见世尊者以佛色身虽灭法身而在世故又今所说者尽顺佛言今见言即见佛又因此诫达了自心又名见佛。
　　【科】凡经论诫义有二种。
　　【科】一者顺理如来秘藏空平等法泯相入真冲玄密境补处莫知二乘不测是名顺理二者文义易解读时滑利或作偈颂美妙悦心名为顺情。
　　空平等法者即直契法界一如之谈也谓真空妙性平等一如非言语一异等相也冲玄密境者指理体及不可思议境之幽邃也补处者将补佛之生处也如慈氏补释迦之处是也且等觉圣人望於妙觉尚未显了证极况二乘乎二者下即此诫文重颂语是也。
　　【科】相欲似浅因斯入深废见皆是立见悉非譬如大海初入没踝渐进无涯底不可得如七日婴儿未消上馔庸野田人岂乘辇舆未食便餐必被噎塞非乘强乘智者呵责但佛法大海无智莫入宝台千仞非阶莫升始入道门未修戒定越学空宗佛不随喜积世鄙夫輙持国玺王若见者必当重罚要从五停除恼证圣。
　　相欲似浅者指上顺情语谓虽未直契法界而谈且立言导行使涉浅而入深也废见皆是也者言不可着庄子尚曰得鱼亡筌得免亡罤况我教乎立见悉非者今立言以除见还立见斯成妄本楞严云知见立知即无明本踝足骨也底不可得者智论云佛法三昧如虚空无底婴儿涅盘云佛告女人若儿长大能自行来凡所食啖能消难消我之声闻如汝婴儿不能消是常住之法庸野应法师云心不节慎口无法言恶人为友名庸人辇说文云挽车也在车前入而引之也尔雅云从御不惊辇者也郭璞注云步挽辇车也古者卿大夫亦乘辇自汉以来天子乘之舆车无轮曰舆未食下双释上二句智者呵责如易曰负且乘致冠至仲尼云负且乘亦可丑也越学空宗者不从渐入则於事阙修故如来不喜十诵云诸比丘废学毗尼便诵修多罗阿毗昙世尊种种呵责乃至由有毗尼法住世间尔者国君印曰尔应劭曰尔信也古者印玺通名尊卑共传之若夫秦制名则不通秦得和氏之玉一云蓝由玉而作玺焉其文曰受命于天既寿永昌丞相季斯篆此乃国之符瑞岂鄙夫之所持今以玺喻真法空鄙夫喻不学戒律人也。
　　【科】今此诫者体无华巧愍汝情深指事约勒又恨冒沾师首愚於教训故遣苦切入心之语如对面言成汝道行既自知已转教同学及余智者吾甚疾劣宿不保安傥不见汝此当遗嘱旨不殷勤如诫净心。
　　体无华功者言不事华绮巧辞也杨雄云雕虫篆刻壮夫不为也又恨下大师彰谦也冒罔冒也转教同学者圣人用心不独其子故令转导亦菩萨之大行也及余智者以智能信受若以一阐提及以愚者则不纳也儒曰丘卿童子难与言上亦云何劳他见即斯人也宿不保安者言剎那生灭信宿不可保也遗嘱遗留善言嘱其所行也旨不殷勤者言岂不殷勤耶又结略之辞上云略述近标是也虽然文含多义大底令如上所诫以践其道归净心矣且夫因指以见月由言而入道故此诫观不可一日而亡也余尝慨斯文开诱至要而传唱弥寡示辜先圣之恩耳繇是[声-耳+告]炉慨随释不觉盈轻贵乎自照敢遗他人庶藉此因熏成大行拔群类於九有亲圣於十方了自心源极佛境界庶冀见闻之者佥宗净心举足修涂皆趣宝所弹指合掌咸成佛果尽未来生切愿无朽绝笔感圣法流涕后来览者知予志焉。

　　净心诫观发真钞卷下末(毕)

　　临安府菩提教院传律临坛比丘　道谏将自己衣钵钱镂此钞一部三卷并科永广流通令毗尼久住仍报四恩资勋三有者。
　　时嘉定三年重阳日题
