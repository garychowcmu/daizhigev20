续藏经   蓬折直辨
　宋 妙莲撰

　　 

　　蓬折直辨(彼既曲拆故当直辨)

　　淳佑初余於沧洲方丈忽得终南家业一见名题不胜欣仰岂谓宗中有此宁馨及至展卷临文披读首章元是坏家之子破题便谓吾祖弘律以观妙为本盖准律中观念对治常尔一心念除诸盖等但犹属小观故引唯识妙观而融导之为弘律本未审吾祖为弘律耶为弘观耶若谓弘律律何无本若谓弘观何云弘律我谓双弘在人据行无可既言弘律正是约教教有司在何庸借本料彼为心欲题吾宗非事相之学谓能深究超拔古贤岂知翻为不识心境且文中所论衣食四仪诸戒对治用心之处日用时须曲尽规猷正明戒行彼谓妙观乃是迷名若其然者不知令於何处持戒而论心境即事而真深位方能至此地位亦何怠戒祖教专弘所被之人本为新学深明慧解的不境缘是约圆宗而成受体善恶事法止作奉持识对五尘不容征踪要令博地发趣知归大小虽殊律仪不异会同三聚圆契一乘所以疏钞两文开大乘解缘法界境发上品心纳善种体起菩萨行趣涅盘果尽用圆实大教受声闻小戒不分而分即权取实始终一贯令成究竟业疏圆宗戒体章叙述次第无不明题故云智知境缘本是心作不妄缘境但唯一识随缘转变有彼有此(文)此是先示境缘令开大解又云欲了妄情须知妄业故作法受还重妄心(文)此是依解缘境发心受戒又云於本藏识成善种子此戒体也(文)此是正示圆宗所发戒体已上疏文同钞我今发心受戒一句更司文同未受以前思徧法界今欲进受翻前恶教并起善心故戒发所因还徧法界又云犹有本种熏心故力有常乃至下文成化身佛等(文)此明随行持犯嘱令常思远期大乘因果同钞为成三聚戒故趣三解脱求泥洹果等又以此法引导众生等两文相照如合符节但於三聚有后受前思之异自非济缘问答谁识圆宗远致(即问教有分齐等文)此之二部所明大乘因果皆是三誓而纳具戒所发无作业体中具今依修行今文决题故济缘云今此直以大乘圆义以决前体故羯磨经引萨婆多论为正教量论云凡欲受戒先兴说法开导令於一切境上起慈愍心便得增上戒业疏云此之戒法出家本务素非怀大定难容纳深有由矣(文)律本家业其实在此若便外求去道转远济缘因释教源公云教即律藏律由戒生故律为戒本(文)三种理观随律之经祖教观宜用之有处戒观两门须分心境戒以防禁为心罪恶为境观以契会为心寂理为境虽有观事生灭之句此是事境如智论因缘所生法也非谓谛境若约两重能所对於谛观乃属所破谛观相冥如器诸淳朴方名妙观又复须知修观之法的指一境不容异念如记主观经新疏通将三法从宽至狭约心约佛的拣所观克日成功岂宜通漫便是十六观门虽本一经亦非交在观观之后皆结邪正天台大师约四三昧判摄一代经教所诠明从行观三大部中止观属行其余二部皆是开解虽亦用观乃托事所法也及止观中前之六章犹属妙解於正明境的指事中一念为所观境专以三千而作指南依经建立方便正修立定日限破妄显真犹虑境观钻研所发疑误须明十境以别邪正修观大约郑重如此又复三藏分宗经证定学专明三昧律诠戒学唯论持犯论诠慧学开二智明不无交在皆明随说戒学到家究竟三聚定学到家究竟唯识(且约今宗)皆能至果同成佛慧戒无慧解但是利便观无慧解乃属事禅戒是能防业是所防观是能修定属所修由智度故若成业若观若禅无有一法不至果位今部文中戒明解慧及示理境成就圆宗受随妙戒是以疏钞戒约圣位浅深戒约根性利钝三乘三学相决总属开解为出家本务期成圣道出家之言须约人约行始终论之非约位约戒局初心即行故受篇及沙弥篇言圣道行无始未曾今是人道初步须知趣向要令进学若忏篇中列三种理观令任智观缘化制双行为除业文复灭乃已成罪当须融导成无生忏不同戒行粗未起非恒须防禁不可忘情戒观两分当如此知吾祖设教令开大乘解慧专依小乘受随无不尽善四仪动用严切护持明知於唯识理上纵妄成业欲返妄源作法受具所破既深严禁愈切是戒胜行何言妙观故业疏云成善种子此戒体也以凡夫妄念执着妄境若非戒解无由得脱故律序云缚着由此解圆妙理观佛地未忘今令初心为本持戒如何操趣了妄全真不可不知也无始未曾诚哉是言若便铁翁曾於戒观留心诚探终不有此无稽妄诞下文至多临时指示会元列门诸文观法题下注字急宜去之恐恒新学以致忌戒正文诵习甚益初机私立标科及诸子注多徇己见未可全依余年老灰懒无心纳续加我数年可为紏正推功观行埋没律宗祖道全速直是志本吾祖着撰自有准绳然归敬仪净心观等解慧通被行业圆修化制双弘真俗并运虽许凡学通摄观机比属化门无混制教别部流布祖意可知摘彼过滥何可胜言一则律学无本二乃化制不分三三学失次四便后昆越学五摄机不尽六不识所宗七玷辱祖师八全迷戒相九暗托观门十矫异常途略提此十其失更多因比忤心余十不忍看岁晚赴坛忽闻祖教特癈善戒受大之说既乖所学甚不入耳下坛归寺偶得受戒重阙读至揭倒四重楼阁豁开五义圆门之句不胜伤叹毁灭大乘谤言祖教若谓今依法华开显白四顿大善戒渐次故为揭倒既开五义圆门何独不至四重楼阁不知开显正为於此敢问法华开显唯开声闻菩萨否声闻多种开何种声闻而得作佛开显当机如何破显开显之旨功在於何吾祖命家如何建立开显之后有声闻法可修学否如上诸事彼皆冥然邪风一鼓满座生疑善戒正无人敢道减法谤祖盲瞽来蒙是可忍也孰不可忍便当力破以救祖乘妨彼训蒙聊作一书具礼设谏问答率略照彼所为故不介意后每相见略无击节自谓闻义能徙宗中之幸复闻有折蓬之作广予流行偶得一本初读之甚令人疑次读之不令人笑再读之极令人忧据彼折说何足为破窃虑传布后昆致成重害未免饶舌聊述所知示将来欲明此意先当定本须知今是依四分律受具足戒但能深用圆实教旨远取如来本怀缘境契唯识宗乘发心起大慈胜行开明心境融通教门要誓无遗期向远大所发无作义具三聚所成业体同大乘体故钞云我今发心受戒为成三聚戒故趣三解脱门正求泥洹果业疏云是故行人常思此行即是三聚良以解心既妙教限莫拘愿行相扶域心有处论其名位是声闻人有大乘声闻气分亦可谓新发意菩萨正如普明菩萨经云如剎利王纵与贱通所怀者贵即名王子无上教法纵与众生贱夫人合生菩提心名真佛子经文众生之言必谈九界所谓人天小善邪见严王恶逆调达等咸开作佛今是无上教法与声闻贱夫人令所发业种成佛有分由圆理含容包摄无外即此小戒当处究竟乃至果成名体不转若将此体为菩萨体返见声闻无此圆体所以记主正恐迷此於诸文中节节发问此与菩萨戒体为同为异如有同异当自寻之或谓体同缘异但言其同已是二体况云缘异古德有云所言体同乃据体性若约体相亦所不同圆理具法法法全同法法无滥若混为一何谓具法经云七宝大车其数无量又问既得此体还用受菩萨戒否若不须受约大判持犯耶若云须受无作业重发否若如蓬说既得此体后不须受何不约大准梵网等经依行相奉持却自甘心而犯诸戒蓬云曾释还看经否若据蓬折妄解祖文无可不可无作量否正愚汝迷瞥尔起心决堕无间具缘受大岂无无作既本圆极约义已具为禀大先容其义在此如投水海中若风中鼓槖虽有大圣智亦不能分别至纳大时无别三聚自非记主具择法眼深穷化制谁能晓此折蓬愚执正如经有田舍子见贵人以盐着食中问云何以故尔贵人答云此盐能令食美彼即自谓尚美他物自味必多遂满口食为咸所苦返责贵人贵人曰痴人调和可也如何纯食彼亦如是一味贪圆乐胜不知所以圆胜吾祖圣智若依当分小乘而受随者犹在半途未为究竟或令初步直造大方依大乘经受菩萨戒时长行远力量未充大行难行终成退堕所以深鉴机宜用大乘心受声闻戒非令数宝实便成功进大有由不致中辍渐渐修学成佛有期若非究我祖乘须信投心无地穷理尽性唯在世尊始自鹿野苑中历於方等般若大机既发开显是时断送声闻入大乘境界却云即此便是更不须受然则既发大心期向深远既纳小戒戒行易成大小相资终成佛道非独终南圣师亦出法正部主权实二智本起佛心巧设教门曲被我等不穷佛祖妄凿愚情如此狂迷何称善解折蓬破题乃至一非文意(依律立法之意)二失圆旨既亏斯二言何所滥又云古今传习之妄谓善戒而受輙以四楼巧资唇舌甚乖本趣且善戒四熏楼阁乃属经藏自出佛心通明受戒进趣等级谁谓祖师依彼立法而受具戒谁谓进趣不由斯道下文节云他依经立法受具吾祖所宗自是分准律立法受具足戒何涉彼经云非文意纵传说者能引彼文证今所受四戒次第有何不可今所受四戒次第一家所行先五次十方堪进具与彼何别若谓今依法华开显白四顿大何须依文先受三戒岂非次第或言始从五戒终至白四无非圆受第四进大圆受何妨岂非佛意何失圆旨善戒四重伏自往古诸佛至今释迦世尊唯除华严通顿既且鹿苑施小而来终至法华皆渐受次则四戒皆次圆则四戒皆圆通为一乘而作弄引若圆若次皆不可逃四重进趣又复须知圆不碍次次不碍圆若据佛意始终在圆但以机缘未了故以三戒迭为方便令归大乘所以今家建立最初便令发大慈心其意在此故疏云向不缘慈如何容大意在后也此是佛意经亦如之进趣当然岂容别议法华开显正缘定性声闻及退大者保任既重卒难入大如来方便调停到此有可开义故说三周开权显实总使三乘同入一乘岂唯法华是今所依善戒为今所癈记主自云善戒四重即法华部从渐受也(文)蓬谓今家癈善戒者癈在何文若据济缘梵网斥二乘为邪见善戒指小法为方便等句自是引据今家立圆宗之意故将二部对校顿渐善戒渐机受之皆次圆机受之皆圆但不同法华涅盘纯圆独妙大小圆融故引二经为今圆宗用大受小而为所据岂癈彼邪正不出只一乘妙戒济缘乃云是知如来唯有一乘圆极妙戒华严直兴鹿苑曲亦三世十方莫不尔若据法华开显正是开显正是开此渐机诸大声闻从鹿苑来非渐而何但由法华以前未曾显说声闻作佛有乖圆宗点小即大之义故拣善戒非今所据岂是特癈台宗自谓法华非渐非顿亦不曾云不用受大便为菩萨经中虽汝等所行是菩萨道乃点化保证引进之意经云舍利弗汝於未来世过无量无边不思议劫奉持正法具足菩萨所行之道当得作佛记家前明法体云於菩萨戒中摘取小分以为五八十具后既开显尽用付之付之言为在何时又云杀盗已制不复重明重明之说为指何处后结文其意自见若如蓬说唯是白四得受大戒今梵网亦不可用无稽妄说如何可依(梵网斥二乘为邪见亦是要令入大之意)。
　　蓬云五六百年教门抑塞乃至又缺温寻何能释然且大智律师中兴教观正是间生谁不克伏一出圆宗五义教旨坦然明白代不乏贤至今无昧如竹溪拙庵诸宗匠说妙谈玄异宗称美蓬何轻诮谓缺温寻蓬云未审曾看羯磨经否彼经依律建立受法为成何事首引多论起慈发心为成何法疏释此文乃云此之戒法指何戒耶定难容纳何时纳耶此之四端皆为受具谁不知之料彼曲见即此小受使为纳大自谓得意强设难疑所以下文白四受大无稽横议混乱教门胜鬘经中三乘初业不愚於法非彼所知平生好学及至而今不究教门不分化制不明受随不识因果不知圆是理体大是教门却云白四纳大大大小混乱记释钞中发心受戒谓即今所受比丘戒也又释记中常思此行谓白四所受声闻戒也深体教门何曾言大圆实理体化制难分不识义具便为三聚济缘记中自释微纵瞥尔制业分之则无有滥资持又问今此所受即为三聚为非三聚若云即者后须更受菩萨戒否又复大小混乱如何分别若云非者戒从心发既发此心那非此戒大见错解便自求之彼不自求故致错解何不详究若云即者以下诸句却执若云非者下之句而成迷误受是愿体随即行用大乘因果自行化他要誓深远业体圆具当於随行常思修显远期进受受大乘三聚趣三解脱自行化他同归究竟受随交混直成妄执大乘因者诸法实相大乘果者诸法实相受大行大方是真因是以法华授声闻记令於无量无数不思议劫行菩萨行当得作佛白四言下三聚究竟彼说因果轻易若此因不识此四种之法是故始终颠倒无归出家本务慕果修因自行化城心有处要在初步因誓发心一时圆具业成无作为善种子如是立誓犹属妄念故事钞如此发心尚是邪见想引智论云始学凡夫邪心中语解心既妙能契实理理包容无法不具济缘得意故会三誓三戒三行三脱三佛三德在乎一念随举一法即具一切言有前后理无各别如是心受即发圆体如是心持即成圆行圆顿之义岂过於此华严无上菩提本净名能如是者是名奉持涅盘欲见佛性等皆此意也下文又云故正受持徧缘法界勇发三誓翻昔三障由心业力结成种子自为戒体济缘恐执此圆义不分大小故乃问云教有分齐何须此示答云为成本宗分通义故乃至扶通深之部意为禀大之先容钞叙发心为成三聚此明随行次对三身愿行相扶彼此交映彼即期心后受此乃即行前修方见圆宗深有来致蓬云引余已决之文而生诘难未审此蓬为如何决又云为见讲学蓬心曲见埋没祖乘蓬心埋没正在於汝何推讲学蓬之所说都是曲巧妄生穿凿记云即行前修蓬谓白四纳大既已纳大如何论即疏曰意在后也若非后受望谁为前是则无聚可成无身可对若谓望果又且无因或云点小即大复自无小可点无小无大如何论即然如此即正是鼠即但开即名不识即义常思此行乃是小行此即有小即是三聚乃是大行此即有大在小思大妙行圆融与大相应然后大正是祖意岂容妄说记云即行前修期言在此下文云当知即是发菩提心修大慈行求无上果此名实道此即大乘(当知即是大乘及诸此字毕竟指谁)渐诱百千方便无量法门种种施设莫不由此。
　　又问三世如来十方诸佛示生唱灭顿开云三聚三身为同为别答语异义一三身即是三聚三誓心佛无差因果不二能如是者始名圆戒是波罗蜜即究竟本叉是知行人若发此心若获此体即是三佛之种如上记文若因若果自行化他皆是愿体具上诸法如地具桃李虽未出土枝叶婆娑(仍分修性)善种子者即是此义期乃直显心业圆具之相如何将为已成三聚若便即是究竟三聚亦须即是究竟三佛无量法门皆悉现前是则天然弥勒自然释迦何故祖师下文修题名法身佛岂以所发戒体为已成因果是以疏家恐忘此体约具明即嘱令常思记主云此行即白四所发声闻戒也由契圆理立誓禀受故此愿体能具诸法前发戒缘中云此之戒法出家本务素非怀大定难容纳深有由矣又云向不缘慈如何容大意在后也结指云今识前缘终归大乘城心於处故知祖师一部疏文始终在此约受约随建立圆宗成就此行正为受大先容欲成三聚妙戒全不能体佛法大意区区只欲白四受大癈善戒四重。
　　蓬云白四竟时思愿满足畅遂所期三聚究竟岂非上品受大成就之处敢问正白四时用缘慈否若不用缘无作业体从何而发若用缘者祖师疏中何言为向若在此时正为纳大祖师何云意在后也今论受戒所立之誓不独断恶所发之戒不但律仪所行之行不专为也所成之果不住无学成此圆机故堪受大钞云为成三聚其意在此岂不须受即便是耶如昔光师全以四分为大乘故资持破云四分是大将何为小即应梵网体行全同菩萨声闻二戒无别定知不尔是以祖师语意从容义当分通深扶教旨又同上品心者为全是大为分通耶答扶成本宗分通义也今蓬乃云上品受大虽本分通终为教局立圆决教成於分通上品受具何云受大上品教心正是圆义何云虽本分通更立圆决须知上品圆受正是要显本宗分通是则圆宗上品即是分通若大乘三聚本来自圆亦何须立只缘此大在小故曰分通若便决得成大则亦不用别立故济缘云既显分通何须别立答义虽通大教终局小不可滥通故须别立今详蓬说有三不可一别上品圆受受小非大二乃上品即圆不可分二三正决义通何云决教记云教终局小可不明乎故知上品圆受舒之则包大小卷之则唯四分钞云我今受戒为戒三聚戒故三聚戒者是何法相出璎珞经云菩萨三聚摄行期尽摄律仪者律仪断恶结业烦恼究竟断故摄善法者世出世间大小修证究竟修故摄众生者一切含识究竟度故若但因誓发心不曾依经禀纳但是虚发解誓不成大戒持犯经令千里求师岂容率易今是凡夫果证未有戒行亦亏虽在一心要须历进古人所谓解容圆发行局渐修。
　　问既须渐修恐妨圆义答终日渐修终日圆进若不分者初住圆人尚有四十一品无明未破还须渐断岂非圆耶佛祖正教坦然明白邪人说之翻为邪法如上记文正意虽显彼用蓬心曲巧穿凿恐或后昆未紏正更引疏钞重加释显羯磨经中首引多论凡欲受戒於一切境上起慈悲心得增上戒。
　　问所引多论乃属有宗起慈纳戒即分通义答记云诸部时有此意但不如四分五义灼然今兴助题此是佛意非教意也吾佛世尊不觉漏泄。
　　问今既约圆发上品心须具三誓为成三戒但云起慈上是度生答济缘云然虽三戒彼此互具至於修奉恒用摄生则能任运含摄一切岂止余聚耶论云凡欲受戒既云凡欲必不拣大小非止四分一为三乘初业二乃出家本务疏家得意在下释文又云此之戒法出家本务素非怀大定难容纳深有由矣素非怀大定难容纳深有由者释上之戒法依论起慈乃三乘初业不愚於法又云向不缘慈始何容大意在后也释上出家本务期向远大得意在此如折蓬将方便教通不得已而释此法反责余曰得意何浅疏云如善戒经菩萨戒本即七众所受者向不缘慈如何容大意在后也。
　　蓬云疏家即是引证之语何待蓬说但非引证妄说已记主自云准此经意凡为比丘必受菩萨大戒今受小戒向前缘慈为受大戒故云意在后也蓬凡见引便为人他依经立法受具足戒妄云起慈纳大有所承据起慈纳小何为纳大正缘起慈纳小为后纳大先容是故疏记妄曲释显全不曾者若经中无一本字亦可如蓬穿凿穿若七众戒即菩萨戒何用立本只消便云菩萨戒七众所受者是今欲但受七众戒不受菩萨戒者但有受能之本而无所受之法。
　　蓬云七众既许受菩萨戒比丘受具纳大具纳大何疑除蓬一人谁曾不许七众受菩萨戒比丘受具纳大出自何文此善由不识大是教门圆乃理体理慧既圆所发小体同大乘体记中每云此体此之一字为指於何钞云我今发心受戒为成三聚戒故趣三解脱门正求泥洹果又以此法引导众生令至涅盘令法久住发心受戒即发大心为成三聚趣三解脱即行大行求泥洹果即成大果又以此法引导众生即起大教令至涅盘即归大处(与天台五略暗合)此皆是三誓中远期因果(真如愚人作教发心誓注释)全不曾看资持记中节文解释自作三行分之云发心受者即今正受比丘戒也为成三聚趣三解脱门远期大乘三学即因行也求大涅盘即圆果也(以上皆为自行)又以下化他行令法下护法行。
　　蓬云除此三句引证之文余无一言关涉善戒想不曾看疏中前明顿渐通局云如善戒经欲求菩萨戒者先当净心受七众戒趣菩萨道欲知大戒唯是渐受(文)且不曾言白四顿大也又济缘云如前云如前善戒受五习十等余无一言岂非欺诳圆宗癈大文在何处若执不得受大之句而云癈大圆宗者是不晓下文委示。
　　敢问上伸受缘犹涉权小者若言所依之教所立之法正是权小何云犹涉若据能发之缘能领之心自属圆大何谓权小经及疏钞两处立缘并引多论起慈为正教量圣师发明尽约大乘圆义记主显释更有何圆在此之外蓬不曾看却道是我上品之言论中更推说但论心之浓薄不明其相祖师契圆实理教约义而立作圆宗本何云出论蓬说圆宗只知出体之文不了始终一贯文出业疏义说诸文资持约体分教通判一代能诠故云且依业疏说三宗以示一家处判乃示所出文业疏若为然者空有两宗亦唯出此故济缘引疏钞两文对明受随三聚三身岂是圆宗唯出业疏。
　　蓬又云前是依宗出法后即立圆决通依宗出法正为受岂有受已始论次通而前后是何言欤不知前圆约受后得示圆余所谓吾祖得意者得用圆受小是三乘初业出家本务期向远大之意蓬尚不晓我言出能了此祖意重斗乱道掩耳恶闻来此提撕可见无耻须知三聚大义钞在发心处说疏於随行中期明毕竟二部受随相贯要识大意不可遂文。
　　蓬又引祖文大小两乘理无分隔鹿苑双林大小至益不审蓬意知是何教唱小教大显大成小岂於大小规矩之外别有教耶缘不识此是大机合从小入小机合从大入此乃果佛三密起机台宗据此立不定秘密两教唯佛能说如何将此说法悟道证今约缘发戒此文可破蓬之妄执定须修观方能破惑显理余所谓圆教章中决前受者自谓前既约圆纳体故后说为善种子至此明示故云决显下迭难意破余所决决大决小决体决仪今家既非依经行受尽是野决非实议论吾祖所立圆宗正为扶成本宗分通义故为成三聚何但上决空有决空有者显圆融之用济缘所云舍此二经余无此义者正示圆宗所据乃明用大受小非谓用小受大大小圆融唯出二经法华开声闻作佛涅盘扶小律谈常盖由戒禁业非业起心毒四方虽禁未穷其本故准二经圆融之意别立一宗开广戒学穷理尽性进受三聚究竟到家非是依经受戒白四顿大也圆宗分通义如前说缘蓬不识妄分两意由不识故坚执为大言圆不局於大言大未必皆圆是故记主正恐迷此特伸问答蓬更曲消转增欺诳记中自云白四所受声闻戒也何偷两字迷惑於人点小即大蓬不识即故将此小即彼大戒不知此小由理圆故全体同大方是即义记云若获此体此之一字乃对破大戒蓬因不识反执为据若便白四受得大戒正合文意何须问决上品受具正是圆义所言决者显说上品圆受之义。
　　蓬云未圆待决方圆若依发心纳体已竟至后随行方为圆戒何有此理若谓后圆决前立法故成圆受祖师排布次第有仪缘境发心依心受戒然后示体始终一贯说有前后理无隔绝岂是至后明体章中方立圆决是何议论况答意中所引善戒三为方便假宗通深自能不住立圆扶成为大先容不识文理妄折记文最为可恶自初至后故前三戒并名方便先叙善戒次受之相假宗知权之下四句之文显今圆受正答问意故文曰假宗知权不住方便符通深之部意为禀大之先容蓬云假宗知权即於小法便成究竟文中何不直云不用方便而言不住不住正谓在小慕大岂非先容记中四句文理相贯答释甚明又云禀大先容者立圆为禀具纳三聚也据蓬立义立圆在后决前所受受居圆前先容何在况今答意正在随行取圆受圆随为禀大先容岂为禀具先容耶又云有何一句为后大先容者济缘明谓钞叙发心为成三聚此明随行次对三身乃受随相应无非为大若如蓬说何故资持释为成三聚为远期大乘戒学远期岂在今受大乘三学何非后大又云期心后受谓在受具迷倒尤甚此亦是答前用圆之意进释钞文为成三聚所以用圆若指受具岂是於后又云前修乃望果为前大智律师太欺我哉谁便不知修行在前证果在后特劳指示如此释义直如儿戏即行前修者已於具戒能立三誓所发无作义具三聚前修乃由渐之行汝於大乘不知等分一味轻睹诸祖大小双弘如来权实二智无非化导令从小进大全於此义未曾经怀又云受缘大乘且据分通后立圆宗乃论圆受者是以书中所谓初约圆受受后圆者正难此妄却云我醉立缘何为若便兴后圆宗不同受在何时蓬见疏中立圆宗处在后明体章中前所立缘为受戒否若用受戒又且未圆若不用受却成虚设所谓大乘正是言今圆宗受随大乘多种谁便不知蓬所拣者殊非通论凡言大乘有不同义但在能诠乃有隔历圆融之异所诠何别故云一切大乘莫不皆以妙理为体此体之外复有何理为大乘耶蓬引祖文所用不同皆属前事大乘何别今立圆宗正取一实岂於圆受而分两样欲彰深究反成穿凿疏中作法受者正是述前圆受之相若乃至此方是圆宗所谓受戒谓此圆受与前不同。
　　敢问疏中依论起慈钞叙上品发心无非皆是用大受小大小相即正是圆义但遂文相不思大意济缘云虽三聚至具至於修奉恒用摄生任用含摄一切岂三聚含摄一切是圆义否起慈纳戒非摄生耶疏钞两文一宗论受虽包权实祖意在圆若分两意却见两部次第排布皆非了义又云疏中提起小法以圆决显之处与钞疏平常引用之文大别此又见蓬曲心穿凿而无远致此是祖师用圆之处圆何尝别提与不提但观文中大小无间即是用圆缘境起慈皆为受具善戒七众为菩萨本钞中受小为成三聚法华开显涅盘重扶无非此意蓬因不见提起决显便谓天别。
　　蓬破余曰不见排布受仪便谓圆无受文蓬若不解何出此言料蓬曲见将圆宗出体之文方明圆受不知前论发心唯取上品今明戒体意在圆宗始终相应受随一贯故至此文究竟叙述前将二部次第融通如合符节其理照然则知蓬欲显己能指圆宗受文故假外问谤讟古人设有此问亦何须答外学何知蓬欲显异又是不晓一宗大意故此穿凿何不自嗟先辈历陈着撰赚人处多属令我者欲辨是非付之来哲余云分通属机教者蓬何能识如来照照有此机设此教由其在小不住於小慕大未归於大是故设教小中露大大中容小部主知此故立一宗道证无学即是小理终归实道即是大理记云深有兼浅之能教蕴分通之义岂非此意蓬引事钞发三种心收三种教诠三种理三种心非机耶三种教非教耶性相二空俱是推折达相不同皆属机也真空何异只一权理纵是大乘十八空十空等皆从境立空亦无别受具习大佛祖明文却敢斥何言欤若谓破我不晓何不破蓬妄执余云受与不受自属机者言时人也今或有人虽知大为究竟自识分量不可弃小且守己纳未欲进大岂不由他何推妙观折蓬始末皆是不解文义所以曲巧妄破不思绠短翻恨汲深。
　　蓬谓济缘所问菩萨戒同异等文不得详而自显争奈折蓬尚不能何由自显记主明云必有同异蓬何得言思疑有异佛祖记主皆令后受蓬何斥为不了之师验蓬出言全无准则余云太圆欠圆是则未是皆是破蓬蓬都不晓却推教法白四受大岂非太也但能圆小不能圆大岂非欠也将圆为大是则未是本谓良马故不注脚今如此释驾骆亦晓法华开显祖师立圆记主三义谁云未是有何欠剩余书云只缘将此大戒推与他家乃至只一待字难消故特将为癈大正为点蓬愚迷却将庄做佛祖蓬凡见书中说他短经处推祖教祖师自谓我今发心受戒为成三聚戒故何曾不受推与他家若云即此便是成今纳大资持何云远期大乘三学远期之言岂即此耶蓬若不肯受大岂得因蓬不受三聚绝灭他家盛行岂非推与彼。
　　蓬破余曰必谓不秉三聚羯磨为推与他浅局之见也余曰深也非浅局矣只缘蓬素不识事理圆是理体受是事用圣人有悟中之事理凡夫有迷中之事理迷悟虽殊事理不二理则法法圆融事则一一不滥理不离事事非理外事理一如方称圆融极台宗乃明事理二造性具缘生究竟为一。
　　蓬云白四言下尚发三聚是谁乱道引来况释若使大中跌事则令小内亏圆由蓬残毁祖乘故斥包罗不尽记云前并小教此是大乘以大决小不待受即圆顿义也此之一字乃指圆体以大决小即小是大故三决也由理圆故故不待受正彰顿义若容不受合言不用受大预先具大故云不待受大后若无待圆顿何成不识字义安妄云分晓莫污祖文庶免苦报癈大甚明言无畏忌特兴谤妄可谓无事造罪。
　　蓬引书云立圆既极大小双弘乃至可令人笑此一段文半是迷半是欺圆法华开权显实涅盘扶律谈常终穷至极纯圆独妙吾祖依此建立圆宗是圆极否用此圆乘是弘大否专权戒律非弘小耶善戒七众所受为菩萨本事钞我今受戒为成三聚此等双弘何为隔历经云但念空无相无作於菩萨法心不喜乐初圆佛法遇便信受思惟取证是辨得小十方佛土中唯有一乘法无二亦无三是辨得大般若我待说所因成就阿耨菩提必以大乘而得度脱汝等所行是菩萨道请开显也虽是戏汝甚有义焉不肯依经受菩萨戒是不辨大直以白四便发三聚是不辨小中间横识皆是绮语何堪推究。
　　折蓬云吾祖弘律以妙观为本事相之学闻斯必惊不足怪也非独余闻而生惊怪记主见说宁无惊乎若吾祖得知岂不怪也诸大祖师一切世尊亦必怪。
　　蓬言无公当圣师自云烦惑难消要由方便致设三学用为治元律云为调三毒令尽故制增戒学是知三学为佛法中公器岂得并为一路独推观功经中亦云戒为无上菩提本部主乃云三世诸如来皆共尊敬戒律序云如是诸佛子修行禁戒本终不同邪流没溺生死海戒疏云举宗以明持犯为正记主云三藏分宗所诠乃异据行虽通粗堕在教各有司在如上所引皆不见以观为律本便是诸文对破戒论但有胜劣非全无与戒毗尼者乃其义也。
　　蓬云十方诸佛成目证果本岂越斯且佛以五分为身何独本於一观又云三乘贤圣上求下化功惟在此且三乘圣行曾受戒否能施戒乎道非观而不别浅深且论中何云道品楼观以戒为柱行之事理昭然可知何假观分福慧乘戒化制大小尽是通途法相何总归观止观双游真俗并运吾祖观学妙尽於此双弘可也何为律本又云今宗教观并准开会皆一乘者且教既一乘何须本观终南妙观本即一乘何待开会方称为妙便是戒学亦即如来本有一乘圆极妙戒法华但是开显而已戒体章中记主深达实异常途拆蓬建意虽欲反常不能合道凡为修观有法有体有行有相岂将妙观以为律本也途云弘律以戒为本以持犯为正。
　　蓬云彼以乳儿通知之语以戒聋瞽使其易信余曰虽是乳儿通知之语争奈铁翁不知祖文自云律宗其唯持犯持犯之相实深非夫积学洞微穷幽尽理者则斯义难见也蓬谓易知故多妄解妙观之义谁不知要用不得处翻成诳妄。
　　折蓬云吾每见吾宗学者以祖师诸文示观各有别意乃至五例解中曾辨此一段文正所谓全迷戒相暗托观门欲明此意先须定境是约圆宗而论受随须以法界为量仍知事理不同不分而分修观据理受戒缘事不出只是十界依正虽事理相即而用与不同不可一槩等故事钞云未受以前恶徧法界今欲进受翻前恶境并起善心故戒发所因还徧法界又复须知圆宗戒限通禁十业意地瞥起尽属所防总归制限未涉观门此是通论大教限量若约戒观的示用心所依无过衣食四仪语默动静然而此境自不能成善恶业行但由戒观依此而行戒学言之森然万境何事非持日用时顷不出在此是故祖文备立群篇广引三藏欲令谨守无犯所以深切着明决同大小律仪远期三聚妙戒推穷过本起自三毒欲绝妄源更深防护故约化制两门所明观念对治淫观不净杀起慈悲盗怀知足妄思真实上根利智衣则着着则口口房则步常以五观在心无使临机异念故律云常尔一心念除诸盖中下根器通作一观望上而学渐资后习离犯成持更有业重障深妄情难遣须作假想淫作蛇口火聚食作粪屎虫窠钵作血涂秽皮热铁叶等饮作脓血等想无非为遣妄者着圆成清净戒行是故疏中嘱令常思使城心有处一宗戒学功归在此所谓假想者大师云即虽未尔想力若成佛怖畏心起能大助道开发正慧岂非持奉之助戒行也末学者皆知唯蓬不闻若彼连引诸文细推尽归戒学所收妄谓祖师将为妙观岂得持戒全不用心卧地止持何成持犯又引判教属忆念轮正当戒学何归观行又云常尔一心念除诸盖是用观破惑盖由不识三毒诸盖通於业惑说戒成观今既结犯正属戒宗业疏恒忆恒持乃无作功用一切戒行皆无作所重此诸恒字要人当持微纵结犯未审制谁所谓观境者亦是戒学所防之处此为事境文云观事生灭者是然於此境若不用观何成圣行不论大小须明谛观所以文云知是无我人善恶性相观事是心知之一字能观观智无之一字所观谛境唯识观中观是能观心是所观皆以理观契於理境方成妙观故资持云前二性相以空为理后一以心为理我人善恶等事皆属谛观所破之法四明法师云须分两重能所如器诸淳朴若使不以理为境者能观之观契合於何我人善恶岂能忘泯但逐事境何曾会理须知祖文明观之处莫不皆具两重能所但逐名言不能推究所以论云说智及智处皆名为般若以如如智契如如理又复事理两观创心修之皆观事中一念若观此心即事之理各为理观即理之事名为事观故荆溪云随缘不变谓之性不变随缘谓之心生佛依正等境皆可如是论之今宗唯识若总若别亦当依此之二义而论略分戒观大约如此折蓬矫异不落规绳戒不成戒观不成观迷属於蓬破他何在铁翁宗师生平自任轻视同途特撰家业为名自欲发扬己见意谓尽理期广流传不知罔冒太深翳昏祖教余以长尽公心谏谕似是知非犹负抑郁何以知之书中所说一依祖教於理照然若不知非何用改他语言埋没正义广扬着撰构架折蓬文饰邪非重为[示*呈]器故於祖文曲巧赞研奈何正理难移转增私忿邪见大慢一时并发於此文中分明可见故彼文云若不用观行属有为戒成凡福遂引祖文若执戒为真道道则戒结所收乃至道在迩求诸远宜反思之(彼文)然吾祖教观何所不说之体正是意唯归四分良由部主博考三机殷鉴两曲包络权实统收名理结集兹藏通被时负记曰深有兼浅之能故傍收有部教有分通之义故终会圆乘圣师得意准法华涅盘建立圆宗扶通之部意为禀大之先容依此受随咸归实道所以制作敷之则包罗法界卷之则唯在一律如星拱北似水朝东若也依蓬夺其弘律本归乎妙观之宗正如容似主人国人难辨却使一家教典所弘三藏大小戒观化制两门观念对治及诸祖诚言发明解慧皆无所归咸失主伴至如三种理观随律之经既僭为本随律何在料得铁翁但滥遂妙观虚名曾不留心实学彼所弘戒既亏解慧全缺庄严岂非任戒集业执则障道耶自佛法东渐诸宗诸祖随所阐扬建立门庭各在其本何曾交互如此显异欲自主张妄谓深究祖怀实是埋没圣教来学易瞒虑成远害又引四句义凡论四句欲取双美蓬既劣於戒尊於观岂两得乎余云戒行观行皆能发於定慧者因戒生定因定发慧三藏诸祖莫不常谈蓬因能知但由不了戒有胜劣行有粗妙一槩相得定须本观若欲推於观生定慧瓮里知见但遂文言曾不思修何能解晓须知创心修观皆以第六云王数为发观之始岂得便是定慧智论云始学凡夫邪心中语受戒发心亦属妄想故事钞云如是发心尚是邪想戒行成功业非不起方发定慧初心修观定慧未曾梵语三昧翻调直须以三昧调停进行散则止之昏则照之观渐熟定慧旋明止观二法即定慧者此约法体修成言之便是观成进入后位亦须因观重发定慧次第进入所谓禅定乃有多途诸天所修世间味禅佛弟子修世间净禅不出皆是四禅四空诸天修者用六行观厌下苦粗障攀上胜妙出地居修之发未到定生夜摩等能居於空至於他化发得初禅脱於欲笼得生色界次第进修至非非想皆是六行观中修发名世间味禅若佛弟子用无漏心修八胜行名世间净禅若出世间及世间上上十种大禅皆用无漏观智次第修发故摄论云唯识通四位修所谓慧者归敬仪云无分别智念念利钝五十余阶岂非用观次第修发观行能发禅定智慧是信不诬矣。
　　折蓬谓余所弘祖师圆宗一节至於若据诸文戒但止业此文叙戒而云返妄彼之不晓便谓成佛功唯在戒我若不说祖乘何显今略叙之莫谓显异当知圆宗言戒即一佛乘一乘妙戒全体离染全体澄凝全体照用三一互融体绝思议乃至考彼前后之文妄意若此(彼文)余窃观彼一节之文犹如醉醒又若颠狂祖师记主皆约圆宗一乘妙戒始终诠辨蓬乃每云若不用观行属有为戒成凡福忽於此中言圆宗戒有许多云妙若非醉醒毕竟是何诳妄自称我若不说祖乘唯在戒但为见蓬但为不有律宗独推观行凡见祖乘所立法门尽用修观方成道业不知入道通於余行故曰修观以戒为缘菩提以戒为本见佛性证涅盘深心持戒如来之身以受戒为本胜鬘智论即大学皆是祖师引证圆戒谓我不识唯蓬知之但执成佛菩提唯在修观更无余法此实见取反谤於我谓唯在戒若能识彼无入心之论欲庄人之失此七自堕任运无归。
　　蓬破余曰吾祖三观用之有处(所以如前)只缘蓬迷不识解行尽将解慧而为观行故谓不局通乎诸文钞受戒篇三品发心记对三观盖是祖乘所论戒观文义主对解行相当各有三种岂是令修三观为三品发心记云初祖护命不令得脱即二乘心据小乘中品所修以法开解自他两利度非究竟即小菩萨虽期佛果行处中间上品引导令至涅盘同归佛道即大菩萨上释受戒下乃准显准沙弥篇三位配之恰然符何显此诈惊张非狂何耶。
　　敢问铁翁此圆宗妙戒为是吾祖所弘为非吾祖所弘若谓吾祖所弘吾祖弘律自以妙观为本若不用观行属有为戒成凡福正属诸文上业之戒岂是返妄圆宗一乘若也非是吾祖所於今此圆宗是谁建立令谁弘阐若云即此便是律本妙观文中自云於本藏识成善种子此戒体也何曾言观或谓当体即是观者既言当体也能具澄凝照用之德何推妙观若言唯在业疏明体章中有此妙戒却见疏钞余文祖师记主说圆融处尽属闲话皆是长语是蓬深迷却云说显所言诸文皆上业戒何故圆宗文中亦云欲了妄情须知妄业余文止业圆宗返妄又见吾祖戒分两样当今行受令受何耶任戒集业执则成障但在机情若据佛祖无非为道谁言成佛独推戒功谁言戒德非成佛本谁便不知如来出世所设化用三学齐功余何尝言成佛菩提功合学者至此宜须明辨行果分齐学者至此宜须明乃属发心受戒期向行果浅深要知远大岂令修观安居篇中令修观者九旬之内通明所行无过事理记因释钞静处思微故曰微之一字兼含事理事则忆本受体即戒学也理则达妄冥真即定慧也即沙弥篇三观二空即空为理唯识即识为理此释思微一夏用心无宜偏局思微是道既兼事理戒亦见有分乃是安居修观岂是用观安居稻粱余味才士常谈取喻祖乘何求所出但恐牧童不晓何疑学子未闻所谓通宵路者资持因释上品纳戒云揽无边戒法归无尽识藏成善种子作圣道基翻无始恶缘但为戒善变有漏苦报即成佛身我等云何不自珍敬佛恩深重粉骨难酬苦海导师朽宅慈父得出火宅得离苦海何止通宵可喻其路圆宗言戒既制心毒此贪瞋痴在惑即是见思无明在业则有前七后三故云譬如伐树始必利枝岂唯种果无依柳便根株渐朽戒禁业非三毒既轻进侵惑累须知圆教三惑一体皆贪嗔痴而为其本惑业分位烦恼重轻只忘由智亲疎故便或落前后今圆宗戒会同律仪为禀大先容故缨络经云律仪禁恶结业烦恼究竟断故况复三聚任运互具成佛有余称美之谓蓬之局执凡见祖文稍涉理慧便作观解封彼信讟正是折蓬且净心戒观序云诸部则以教开斯文乃以观示终若蓬偏见必言诸部是开解斯文只是示修佛祖教门当求大意片言只字岂宜妄执观之不已为观行之不已为行观行二字岂易承当记主知难故有斯让余云沙弥篇大小此决盖蓬不知沙弥建位入道初心出家学本始终期向律观各立佛祖正宗律观相须蓬不知处待至下文更与纳辨余云忏篇所用亦有意焉乃引祖文显相须之意。
　　蓬云乳儿之见意焉乃引祖文谓高了若其然者圣师记主皆乳儿耶资持有人问曰题云忏六聚法那出事理忏乎是故答云不晓化行二教罪忏相须若唯依化忏则制不志若专据制科则业道全在故当化行齐用则业制俱除故钞云五众犯罪事理两缘事则顺教无违唯识理则达妄外尘本无又云篇聚依教自灭业道任自静思此明五众犯忏不可事理偏用以事忏制以理忏化但缘折蓬不晓无违唯识一句便将此为理观非独论忏凡见部文才涉理慧便自差排以观受戒及一切法门须用修观妄源在此事则顺教无违唯识钞中既判事即是依教自灭正属行忏专据制科下云理则达妄外尘本无即属业道静思方是犯忏唯识妙观若也事忏便用妙观下立理忏又复何为岂名化行相须不成事理双用今之忏法既云化行相须其实事理无混方见圣师观不滥下引摄论证上事理论云唯识义不失不无能取所取上句证上化理下句证下制事所以记主广斥愚迷彼则妄着邪空以致拨因拨果蓬乃疆执玄妙翻成无别无分须知理则法法圆融事须一一分齐既殊趣向岂合同途是蓬贪深非余学浅既知观是即事之理何不晓戒为即理之事在戒则戒正观傍在观则戒傍观正随经之律随律之经斯之谓也须知今宗论戒定慧齐肩各自当家不曾借本祖师记主句句从容铁翁间生言言局执想因书谕忽醒惊张仍是太圆不分戒观信知玄妙不易可谈。
　　余云凡论修观须其境乘(有十境十乘)又云所引之文皆是理境及以解慧未见疏记而作观消铁翁太笑余则悲嗟只此斥文连改三字一书之内改辙甚多境乘改作境观理境改作理观疏记改作余记然大丈夫凡有破斥须论实事岂应改他字义且欲成我笑端若便知而故改即是小儿知见不知误写无有长书在蓬几案既将开版何不细看以义定之如此草卒知蓬所问亦可见也余云今家所立三观齐用祖文自云任智疆弱随事浅深非齐用耶佛祖设化理当如此唯在一乘推佛本怀祖师弘阐故须尽善三种意语蓬但学言不知正是佛祖所用若据吾祖深鉴当机正在随他意语故净心戒观云於汝见行诸部过患教修对治四十二地空宗真理唯可知闻影像粗相力所未及今唯便汝净除业障客尘曀等推此文意急於戒学专权律范圣意可知余云三谛三观非祖所立岂妄将傅持铁翁意言妄自差排诸祖立观各有所宗岂将一字半句便为今所准承凡蓬立法轻狂若此吾祖三观诸篇取用真俗并观即以自行而为化他。
　　蓬问唯识空假中耶余即答云唯识观也乃是随问依名而答岂是傍若无人蓬将修观能所始终返难问者真傍若无人也余所书中列蓬所立蓬谓理为戒体乃出祖文盖为不识法界有事理故谓余戒观各有四意戒中四意是蓬谤言或为迷文观中四意其理当然请诸学者子细辨明须知祖乘有旨趣有关节所谓旨趣者能诠只是声闻律仪所诠无非比丘戒行敷之则包含一佛大化收之则唯归四分假宗所以疏钞两文皆引多论凡欲受戒必先请师开导缘慈为正教量是故疏释发心趣向心趣向云此之戒法出家本务素非怀大定难容纳如善戒经菩萨戒本七众所受者是向不缘慈如何容大意在后也中间示体文云时知境缘本是心作欲了妄情须知妄业故作法受还熏妄心於本藏识成善种子此戒体也后明随行云常思此行即是三聚大小俱心律仪不异事钞明受云我今发心受戒为成三聚乃至今至涅盘前论戒体云以此要期之心与彼妙法相应於彼法上有缘起义领纳在心名为戒体后示行相云知自身心怀佩圣法下为六道福田上则三乘因种济缘约六种三法一一互具明白圆体圆体行引华严涅盘胜鬘智论证成圆戒资持问分通之义出自何人答如来立教彼此机缘部主深知还符佛意别立成宗是以前后律序法正所安多伸此意岂不明乎又以三种理观总一切经教所诠三品发心摄三乘行果分齐三宗戒体便两部受随持犯此等皆是祖乘旨趣折蓬虽不知大途宗旨亦能提起小法以圆决显之处与平常引用天别所谓关节者亦不离於旨趣以三体三品三观文义主对解行相当决判大小化制受随因果戒观解行持犯重轻等相合无差互非不昭然故济缘云前明实宗无一心字次述假宗无一种字始见圣师深体权实自余凡愚未足拟议此明三宗戒体不滥资持云学者至此宜须明辨三心所期行果分齐但由铁翁乃以旨趣混於关节故有白四纳大小不晓教门观为律本不分化制善种即三聚不明受随义具为究竟不识因果上品非圆受分通即大乘立缘异作法上业非返妄圆宗决教妙观无别於此文中一一随破更有於微纵讨重缘吉罗制业皆大乘所犯尽属此失宜自细思。
　　余景迫桑榆唯恨师友凋丧及见后昆为学易盈实自灰心岂期涉世但以造物颠倒不容自闲铁翁弘阐谁解抑扬为见大义有妨良难缄默虽欲紏正非本所怀念息复兴经乎数载今二三同志频促吾成所谓不直则不见引正义始且直之以塞其命宝佑甲寅元宵后十日於芝苑绝笔云尔。

　　蓬折直辨(终)

