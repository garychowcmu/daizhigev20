续藏经   蓬折箴
　宋 妙莲撰

　　 

　　蓬折箴

　　传曰实行韬光高而不名寡德适时名而不高吾宗有铁翁者自谓实学好扬名於后世高则不高名品非名鸟鼠之喻可也羊齿右吾之后闻律亦未我先性好攻异评薄前人为先师所恶每谓彼轻狂出言无度有束[竺-二+((ㄇ@人)/戌)]之诣余虽知彼天性且尔品可住其勤使学而知之惜乎曾未经远勃兴慢习初无正传唯自师心妄生穿凿戕贼祖教傍若无人规摄愚徒斐然着撰甚多纰缪略不缺疑若较之於祖道未尝染指叨名叨位者彼亦粗有取焉余绍定间退自三山叨滥湖心座司一日忽来相访袖出所撰文稿一卷口谓求证意意在程伎素知彼不识分量妄作可[女*血]说妙谈玄既无尺寸如远方村民夸於上国丑妇说少时容貌略无羞洒余正若醒人暗於醉汉只不苦较其是非置於案上经乎载后作一书略示几件太叨滥处而送还之未知此文今亦流传否淳佑初於沧洲方丈忽得终南家业一见名题不胜忻仰岂谓宗中有此宁馨及至展卷临之披读首章元来恰是怀家之子破题便谓吾祖弘律以妙观为本盖唯律中观念对治常尔一心念除诸盖等但犹属小观故引唯识妙观而导之为弘律本未审吾祖为弘律耶为弘观耶若谓弘律律何无本若谓弘观何云弘律谓双弘在人据行无可不可既言弘律正是约教教有耳在何庸借本断彼为心欲显吾宗非事相之学谓能除究超拔苦贤岂知翻为不识心境弄巧成拙文中所论衣食四仪诸戒对治用心之处在日用时须故曲尽规猷正明戒行彼谓妙观乃是迷名不知於何处持戒而论心境即事而真除位方能至此地位亦何忘戒祖教专弘所被之人本为新学除明观慧酌示境缘是约圆宗而成受体善恶事法正作奉持识对五尘不容微踪要令博地发趣知归大小虽殊律仪不异会同三聚圆契一乘为道受随非同世善所以疏钞两文开大乘解缘法界境发上品心纳善种体起菩萨行趣涅盘果尽用圆实大乘教受声闻小戒不分两分即权取实始终一贯令成究竟业疏圆宗戒体章中叙述次第无不明显故文云智知境缘本是心作不妄缘境但唯一识随缘转变有彼有此(文)先示境缘令开大解又云欲了妄情须知妄业故作法受还熏妄心(文)依解缘境发心受戒又云於本藏识成善种子此戒体也(文)正示圆宗所发戒体已上同钞我今发心受戒一句又用以己要期之心与彼妙法相应於彼法上有缘起之义领纳在心名为戒体又用未受戒前恶遍法界今欲进受翻前恶境并起善心故戒发所因还遍法界(文)又云犹有本种量心故力有常乃至下云成化身佛等(文)明随行持犯嘱令常思远期大乘因果同钞为成三聚戒故趣三解脱求泥洹果又以此法引导众生等两文相照如合符节於但三聚有后受前思之异自非济缘同答虽识圆宗远致此之二部所明大乘因果皆是三誓而纳具戒所发无作业体中具令依修行今文决显故济缘云今此直以大乘圆义以决前体故羯磨经引萨婆多论为正量教论云凡欲受戒先为说法开导令於一切境起慈悲心便得增上戒业疏云此之戒法出家本务素非怀大定难容纳除有由矣(文)律本家业甚实在此若使外求去道转远济缘因释教源云教即律藏律由戒生故戒为律本(文)三种理观随律之经祖教观宜用之有处戒观两门须分心境戒以防禁为心罪恶为境观以契会为心寂理为境虽有观事生灭之句此是事境如智论因缘所生法也非谓谛境若约两重能所对拾谛观乃属所破谛观相宜如器诸淳朴方名妙观又复须知修观之法的指一境不容异念如记主观经新疏通将三法从宽至狭约心约佛的拣所观所观赴四成功岂宜通慢使见十六观门虽本一经亦非文至观观之后皆结部正天台大约四三昧判摄一代经教所诠明从行观三大部中心观属行其余二部皆是开解虽只用观托事附法也及心观中前之六章犹属妙解於正明境的指事中一念为所观境专以三千而作指南依经建立方便正修立定日限破妄显真虑境观钻境观钻研所发疑悞须明十境以别邪正修观大约郑重如此又复三藏分宗经诠定学专明三昧律诠戒学唯论持犯论诠慧学开二智明不无交至皆名随说戒学到家究竟三聚定学到家究竟唯识(且约今宗)皆能至果同成佛慧戒无慧解但是利使观无慧解乃属事禅戒是能防业是所防观是能修定属所修犹智度故若戒若业若观若禅无有一法不至果位今部文中或明解慧及示理观成就圆宗受随妙戒是以疏钞或约圣位浅深或约根性利钝三乘三学相比相比相决想属开解为出家本务期成圣道出家之言须约人约行始修论之非约戒约位局初心即断故受戒篇及沙弥篇言圣道行元始未曾今是入道初步须知趣向要令进学若忏篇中列三种理观令任智观缘化制双行为除业本又复所灭乃至成罪当须融导成无生忏不同戒行遮未起非恒须防禁不可妄情戒观两分当如此知吾祖设教令开大乘解慧专依小乘受随无不尽善四仪动用严切护持明知於唯识理上纵妄成业欲返妄源作法受具所破既除严禁愈切是戒胜行何言妙观故业疏云成善种子此戒体也以凡夫妄念执着妄境若非戒解无由得脱故律序云缚着由此解圆妙理观佛地未妄今令初心为本持戒如何操趣了妄全真不可不知也元始未曾诚哉是言若使铁翁曾於戒观留心试采终不有此元稽妄说不识分量夸惮狂言下文至教临时指示会源列门诸门观法题下注字急宜去之恐悞新学以致妄戒正文诵习甚益初机弘立标科及诸子注多顺己见未可全依余年老灰懒无心细读加我数年可为绊正推功观行埋没律宗祖道全真妄本吾祖着撰自有准绳然归敬仪净心观等解慧通被行业圆宗化制双弘真俗并运虽许凡学通摄观机此属化门无混制教部流布祖意可知孟浪故来不称正量摘其过滥何可胜言一则律学无本二乃化制不分三三学失次四使后昆越学五摄机不尽六不识所宗七玷辱祖师八全迷戒相九暗托观门十矫异常途略提此十其失尚多因此忤心余不忍看岁晚赴坛忽闻祖教持癈善戒受大之说既乖所学甚不入耳下坛归寺偶得重圆乱道读主揭倒四重楼阁豁开其义圆门之句不胜伤叹毁灭大乘谤讟祖教泥梨苦报略无畏忌若谓法花开显白四须大善戒渐次故为揭倒既开五义圆门何独不至四重楼阁不知开显正为於此。
　　敢问法花开显唯开声闻开菩萨否声闻多种开何声闻而得作佛开显当机如何破显开显之旨切在於何吾祖今家如何建立开显之后有声闻法可修学否如上诸事彼皆冥然诳呼闾阎巧弄唇舌部风一鼓满座生疑善戒正经无人敢道灭法谤祖盲瞽来蒙是可忍也孰不可忍便力破以救祖乘缘彼新学多所艳慕有访训蒙但作一书具礼设谏问答享略彼所为故不介意后每相见略无击节自谓闻义能徙宗中之耄后闻有折蓬之作欲见无由近因所见引之盲修习为徒殊非静子自无见解任拘牵行广印流通偶得一家本初读之甚令人疑次读之可令人笑再读之极令人忧据彼折说何足为破明眼人前自为笑具但虑末代新学生知者少因此愚迷不极究源流浸成部种若不指斥渐翳祖乘传布后昆恐成重害未免饶舌聊述所知以示将来非余所好。
　　欲明此意先定本须知今是依四分律受具足戒但能除用圆实教旨远取如来本怀缘境契唯识宗乘发心起大慈胜行开明心境融导发门要誓无遗期向远大所发无作义具三聚所成业体同大乘体故钞云我令发心受戒为成三聚戒故趣三解脱门正求泥洹果业疏云是故行人常思此行即是三聚良以解心既妙发限莫物愿行相扶域心有处论其名位是声闻人有大声闻气分只可谓新发意菩萨正如普明菩萨经云如剎利王纵与贱通所怀者贵即名王子无上发法纵与众生贱之人合生菩提心名佛其子(经文)众生之言说九界所谓人天小善部见严王恶逆调达等咸开作佛今是无上发法与贼声闻夫人合所发业种成佛有分由圆理含容包摄无外即此小戒当处究竟乃至佛果成名体不转若将此体为菩萨体返见声闻无此圆体所以说主恐迷此於诸文中节节发问此与菩萨戒体为同为异必有异同学者寻之或云体同缘异但言其同已是二体况云缘异古德云所言体同乃据体性若约体相亦所不同圆理具法法全同法无滥若混为一何为具法经云七宝大车其数无量人问既得此体还用受菩萨戒否若不须受约大判持犯耶答云须受无作业重发否若如汝说既得此体后不须受何不约大准梵网等经依行相奉持却自甘心而犯诸戒汝云曾释还看经否若据汝所妄解祖文无可不可无作重否正汝愚迷瞥尔起心殃坠无间具缘受大岂无无作既本圆极约义已具只一三聚无二三聚为禀大先容其义在此如投水海中若风中鼓囊虽有大圣智只不能分别至纳大时无别三聚自非记主具择法眼深穷化制谁能晓此折蓬愚执正知经中有田舍子见贵人以盐着食中问云何以故尔贵人答云此盐能美彼即自谓尚美初自未必多遂满口食为咸所苦返责贵人贵人曰痴人调和可也如何纯食彼亦如是一味贪圆乐胜不知所以圆胜吾祖圣智若依当分小乘而受随者犹在半途未为究竟或令初步直造大方依大乘经受菩萨戒时长行远力量未充大行难行终成退堕所以深鉴机宜用大乘心受声闻戒非令数宝实使成功进大有由不致中辍渐渐修学成佛有期若非究竟我祖乘愿信投无地穷理尽性唯在世尊始自鹿野苑中历於方等般若大机既发开显是时断送声闻入大人境界却云即此便是更不须受既发大心期向深远既纳小戒戒行易成大小相资终成佛道非独终南圣师亦出法正部主权实二智本起佛心巧说发门曲被我等不穷佛祖妄凿愚情如此狂迷何称善解折蓬破显乃至一非文意(依律立法之意)二共圆旨既亏斯二言何所凭观此文意欲自作崖岸令人信重不知返彰丑拙起他轻诮。
　　蓬云议论非一日矣捡文非不明矣思虑非不细如是留心技止此耳若使议论之不文捡文之不明思虑之不细又复何如彼云古今传习之妄谓依善戒而受輙以四楼巧资唇舌甚乖本趣且善戒四重楼阁乃属经藏自出佛心通明受戒进趣等级谁谓祖师依彼立法而受具戒谁谓进趣不由期道庄人之共谈己之短下文节节云他依经立法受具吾祖所宗自是四分准建立法受具足戒何涉彼经云非文意纵使说者能引彼文证今而受四戒次第有何不可今家所行先五次十方堪进具与彼何别若谓今依法美开显白四预大何须依文先受亦戒重非次第或言始从五戒终吾白四无非圆受第四进大圆受何始岂非佛意何失圆旨善戒四重伏自往古诸佛至今释迦世尊唯除美严通渐通顿泊乎鹿苑小而来终至法花皆是倒受次则四戒皆次圆则四戒皆圆通为一乘而作弄引若圆若次皆不可逃四重进趣又复须知圆不碍次次不碍圆若据佛意始终在圆但以机缘未了故以三戒迭为方便令归大乘只以今家建立家初便令发大慈心其在此故疏云向不缘慈如何容大意在后也此是佛意经亦如之进趣当然岂容别仪法花开显正缘定性声闻及退大者保任既重乖难难入大如来方便调停到此有可开义故说三周开权显实总使三乘同入一乘岂唯法华是今所依善戒为今所癈说主自云善戒四重即法花部从渐受也(文)汝谓今家癈善戒者癈在何文若据济缘梵网斥二乘为绝见善戒指小法为方便等句自是引据今家立圆宗之意故将二部对校须渐善戒渐机受之皆次圆机受之皆圆但不同法花涅盘能圆独妙大小圆融故引二经为今圆宗用大受小而为亦据岂癈彼耶不分只是一乘妙戒济缘乃云是知如来唯有一乘圆极妙戒华严直与鹿苑曲三世十方莫不皆尔若据法华开显正是开此渐机诸大声闻从鹿苑来非渐是何但由法花已前未尽显说声闻作佛有乖圆宗点小即大之义故拣善戒非今亦据何是持癈台宗自谓法花非渐非顿亦不书云不用受大便为菩萨经中虽云汝等所行是菩萨道乃点化保证引进之意经云舍利弗汝於未来世遇无量无边不可思议劫奉持正法具足菩萨所行之道当得作佛记家前明法体云於菩萨戒中摘取小分以为五八十具后既开显尽用付之付之尽在何时又云杀盗已制不复重明重明之言为指何处观后结文其意自见若如汝说唯是白四得受大戒今梵网经亦不可用无稽妄说如何可依(梵网付为邪见亦是要令入大之意)。
　　蓬云五六百年发门抑塞乃至又缺涅寻何能释然且大智律师中兴发观正是间生谁不克伏彰汝之胜抑彼之长欲使愚徒稽首加叹子路贤於仲尼欺罔不小若非此意何出此言说主一出圆宗发旨湛然明白代不立贤主今无昧只如竹溪先祖拙庵宗匠较汝浅陋天地悬殊说妙谈玄异称美汝何轻消谓缺温寻诳妄来蒙敢此逾分只知开口不觉舌头长。
　　蓬云余於他文说之颇译由是知彼说谬传诳愚人久矣岂止今日又云未审曾看彼经否彼经依经建立受法为戒何事首引多论起慈心为成何法疏释此文乃云此之戒法者於何戒耶定难容纳何时纳耶此之四端皆为受具谁不知之料彼曲见即此小受便为纳大自谓得意强设难疑所以下文白四受大无稽横议混乱发门胜[鬘-又+万]经中三乘初业不愚於法非彼所知平年始学及至而今不晓发门不分化制不明受随不识因果圆是理体大属发门白四纳大大小混乱记释钞中发心受戒谓即今所受比丘戒也又释疏中当思此行谓白四所受声闻戒也除体发门何曾言大圆实理体化制难分不识义具便为三聚记中因释彻纵瞥尔制业分之则无有滥资持又问今此所受为即三聚为非三聚若云即者后须更受菩萨戒否又复大小混乱如何分别若云非者戒从心发既发此心那非此戒大见错解使自求之彼不自求故致错解何不详究云即者以下诸句却若云非下之言而成迷悞受是愿体即行用大乘因果自行化他要誓深远业体圆具当於随行当思修头远期进受大乘三聚趣三解脱自行化他同归究竟受随交混直成妄执大乘因者诸法实相大乘果者诸法实相受大方是真因是以法花受声闻记令无量无数不思议劫行菩萨行当得成佛白四言下三聚究竟彼说因果轻易若此因不识此四种之法是故始终颠倒无归出家本务慕果修圆自行化他城心有处要在初步因誓发心一时圆具业作无作为善种子如是立誓犹属妄念故事钞中如此发心尚是部堪引智论云始学凡夫部心中悟解心既妙能契实理实理色容无法不具济缘得意故会三誓三戒三行三脱三佛三德在乎一念随举一法即具一切言有前后理无各别如是心受即发圆体如是心持即成圆行圆顿之义岂过於此华严无上菩提本净各能如是者是名奉律涅盘欲见佛性证大涅盘必须深心修持净戒皆此意也下文又云欲正受时遍缘法界留力发三誓翻业三障由心业力结成种子自为戒体济缘正恐执此圆义不分大小故乃问云发有分齐何须此示答云为成本宗分通义故乃至扶通深之部意为禀大之先容钞叙发心为成三聚此明随行次对三身愿行相扶彼此交映彼则期心后受此乃即行前修方见圆宗深有来致彼云引余已决之文而生诘难未审此蓬为如何决又云为见讲学蓬心曲见埋没祖乘蓬心埋没正是等汝何推讲学汝之所说都是曲巧妄生穿凿全非正义记云即行前修汝谓白四纳大既已纳大如何论即疏曰意在后也若非后受望谁为前是则无聚可成无身可对若谓望果又且无因或云点小即大复自无小可点无小无大如何论即然如之即正是鼠即但闻即名不识即义常思此行即是小行此即有小即是三聚即是大行此则有大在小思大妙行圆融与大相应然后纳大正是祖意岂容妄说记云即行前修斯言在此下文之云当知即是发菩提修大慈行求无上果此名实道此即大乘(当知即是此即大乘及诸此字毕竟指谁)三世如来十方诸佛示生唱灭须开渐诱百千方便无量法门种种施为莫不由此。
　　又问云三聚三身为同为别语异义一三身即是三聚三誓心佛无差因果不二能如此者始名圆戒是波罗蜜即究竟木叉是知行人若发此心若获此体即是三世佛种如上记文若因若果自行化他皆是愿体具上诸法如地具桃李虽未出土枝叶婆娑何分修性善种子者即是此义斯乃直显心业圆具之相如何将为已成三聚若使即是究竟三聚亦须即是究竟三佛无量法门皆悉现前是则天然弥勒自然释迦何故祖师下云修显名法身佛岂以所发戒体为已成因果是以疏家恣妄此体约具明即嘱令常思记主云此行即白四所发声闻戒也由契圆理立誓禀受故此愿体能具诸法前发戒缘中云此之戒法出家本务素非怀大定难容纳深有由矣又又向不缘慈如何容大意在后也后结指云今识前缘修归大乘城心於处故知祖师一部文始终在此约受约随建立圆宗成就此行正为受大先容欲成三聚妙戒全不能体佛法大意过过只欲白四受大癈善戒四重彼云白四竟时思愿满足畅遂所期三聚究竟岂非上品受大成就之处。
　　问正白四时用缘慈否答不用缘无作业体从何而发若用缘者祖师疏中何言为向若在此时正为纳大祖师何云意在后也今论受戒所立之誓不独新恶所发之戒不但律仪所行之行不专为己所成之果不住无学成此圆机堪受大钞云为成三聚其意在岂不须受即便是耶如昔先师全以四分为大乘故资持破云四分是大时何为小即应梵网体行全同菩萨声闻二戒无别定知不尔是以祖师语意从容义当分通深扶发旨。
　　又问上品心者为全是大为分通耶答扶成本宗分通义耳今彼乃云上品受大虽本分通终为发局立圆决发成於分通上品受小何云受大上品发心是圆义何云虽本分通更立圆决须知上品圆受正是要显本宗分通是则圆宗上品即是分通三无差别若大乘三聚本来自圆亦何须立只缘此大在小故由分通若使决得成大则亦不用别立故济缘云既分通何须别立答义虽通大发终局小不可滥通故须别立今详彼说有三不可一则上品圆受为小非大二乃上品即圆不可分二三正决义通何云决发记云发中局小可不明乎故知上品圆受舒之则包大小卷之则唯四分钞云我今受戒为成三聚戒故三聚戒者是何法相於璎珞经云菩萨三聚摄行斯尽摄律仪者律仪禁恶结业烦恼究竟断故摄善法者世出世间大小修证究竟修故摄众生者一切含识究竟度故若但因誓发心不曾依经禀细但是虚发解誓不成大戒持犯经令千里求师岂容变易今是凡夫果证未有戒行亦亏虽一心要须力进古人所谓解容圆发行为渐修。
　　问既须渐修恐妨圆义答终日渐修终日圆进若不尔者初住圆人尚有四十品无明未破还须渐断岂非圆耶佛祖正发坦然明白邪人说之成邪法如上祖文正意虽显彼用蓬心曲巧穿凿恐惑后昆未说斜正更引疏钞重加释显羯磨经中首引多论凡欲受戒於一切境上起慈悲心得增上戒。
　　问所引多论乃属有宗起慈纳戒即分通义答说云诸部时有此意但不如四分五义的然今与助显此见佛祖意非发意也吾佛世尊不觉陋池。
　　问今既约圆发上品须具三誓为戒三戒但云起慈止是度生答济缘云然虽三戒彼此五具至於修奉恒用摄生则能任用含摄一切岂止余聚耶论云凡欲受戒既云凡欲必不拣大小非止四分一为三乘初业二乃出家本务疏家得意在下释文文云此之戒法出家本务素非怀大定难容纳深有由者释上此之戒法依论起慈乃乘初业不愚於法又云向不缘慈如何容大意在后也释上出家本务期向远大得在此莫如折蓬将方便发向不得已而释此法返责余四得意何浅浅在老兄何推於我疏云如善戒经菩萨戒本即七众所受者是也向不缘慈如何容大意在后也。
　　蓬云疏家即是引证之语引证之语何待汝说祖非引证汝妄说也记主自云准此经意凡为比丘必受菩萨大戒今受小戒向前缘慈为受大戒故意在后也汝凡见引便谓他人依经立法受具足戒妄云起慈纳大有所承据起慈纳小何为纳大正缘记慈纳小为后纳大容是故疏记妄曲释显全不曾者若经中无一本字亦可如汝穿凿妄解若七受戒即菩萨戒何用立本只消便云菩萨七众所受者今受七众戒不受菩萨戒者但有能受之本而无所受之法。
　　蓬云七众既许受菩萨戒比丘受具纳大何疑除汝一人谁曾不许七众受菩萨戒比丘受具纳大於白何(文)如瘟病人隼执未退故多乱话谤祖毕竟是谁盖由不识大是发门圆乃理慧既圆所发小体同大乘体记中每云此之体此之一字为拘於何钞云我今发心受戒为成三聚戒故趣三解脱门正求泥洹果又以此法引导众生今至涅盘令法久住发心受戒即发大心为成三聚趣三解脱门正求泥洹果又以此法引导众生令至涅盘令法久住发心受戒即发大心为成三聚趣三解脱即行大行求泥洹果即感大果又以此法引导众生即起大发令至涅盘即归大处(与天台五略暗)此是三誓中远期因果(莫知愚人非发心三誓注释)余曾看资持中节文解释自作三行分之云发心受者即今正受比丘戒也为成三聚趣三解脱门远期大乘三学即因行也求大涅盘即圆果也(已上皆为自行)又以下(化他行)今法下(谈法行)汝云除此三句引证之文余无一言关涉善戒想不曾看疏中前明须渐通局中云如善戒经欲受菩萨戒者先当净心受七众戒趣菩萨道欲知大戒唯是渐受(文)且不曾言白四须大也又济缘云如前善戒受五习十等余无一言岂非欺诳圆宗癈大文在何处此谤截舌犹不可誓若云不待受大之句是汝不晓下文委示。
　　敢问上伸受缘犹涉权小者若言所依之发所立之法正是权小为今所本何云犹涉若据能发之缘能领之心自属圆大何谓权小经及疏钞两处立缘并引多论立缘起慈为正发重圣行发明尽约大乘圆义记主显释更有何圆在此之外汝不曾看却道是我上品之言论中虽说但论心中浓薄不明其相祖师契圆实理发约义而立作圆宗本何云出论汝说圆宗只知出体之文不了始终一贯文出业疏义该诸文资持约体分发通判一代能诠故云且依业三宗以一家处判乃示临出文在业疏若为然者空有两宗亦唯出此故济缘引疏钞两文对明受随三聚三身之后结云方见圆宗深有来致岂是圆宗唯出业疏彼又云前依宗出法后即立圆决通依宗出法正为依受岂有受已始论决通而分前后是言何言欲不知前约圆宗受后得示圆余所谓我祖得意者得用圆受小是三乘初业出家本务期尚远大之意汝尚不晓我言岂能了此祖意重关乱道掩耳恶关来此提撕可见无耻须知三聚大义钞在发心处说疏於随行中明毕竟二部受随相贯要识大意不可逐文彼又引祖文大小两业理无分隔鹿苑双林大小互益不审彼意知是何发唱小发大显大成小岂於大小规矩之外别有发耶缘不识此是大机令从小入小机合从大入此乃果佛三密赴机台宗据此立不定秘密两发唯佛能说如何将此说法悟道证今约缘发戒此文可破汝之妄执定须修观方能破惑显理余所谓圆发章中决显前受者自谓前既约圆约体后故得说为善种子也至此明示故云决显下迭难意破余所决大决小决体决仪今家既非依经受尽是野决非实仪论吾祖师立圆宗正为扶成本宗分通义故为成三聚何是上决空有决空有者显圆融之用济缘所云舍此二经余无此义者正示圆宗师据乃明用大受小非谓用小受大大小圆融唯出二经法花开声闻作佛涅盘扶小律谈常盖由戒禁业非起心毒四分虽禁未穷其本故准二经圆融之意别立一宗开广戒学穷理尽性进受三聚究竟到家非是依经受戒白四须大也圆宗分通义如前说缘汝不识妄分两意由不识故坚执为大言圆不局大言大未必皆圆是故记主正恐迷此特伸问答汝更曲消转增欺诳记中自云白四声闻戒也何偷两字迷惑於人点小即大汝不识即故将此小即彼大戒不知此小由理圆故全体同大方是即义记云若获此体此之一字对彼大戒汝因不识返执为据若使白四受得大戒正合文意何须同决上品受具正是圆义所言决者显说上品圆受之义汝云未圆待决方圆若依发心纳体已竟至后随行方为圆戒何有此理若谓后圆决前立法故成圆受祖行排布次第有仪缘境发心依心受戒然后示体始终一贯说有前后理摄绝岂是至后明体章中方立圆决是何议论况答意中所引善戒三为方便[侃-口]宗通除自能不住立圆扶成为大先容不识文理妄折记文最为可恶自初至后故前三戒并名方便先叙善戒次受之相假宗知权之下四句之文显今圆受正答问意故文四假宗知权不住方便符通除之部意为禀大之先容汝云假宗知权即於小法便成究竟文中何不直云不用方便而言不住不住正谓在小慕大岂非先容记中四句文理相贯答释甚明是何学人为汝胡酒汝谓我迷汝非是迷直是欺诳又云禀大先容者立圆为禀具纳三聚也据汝立义立圆在后决前师受受居圆前先容何在况今答意正在随行取圆受圆随为禀大先容岂为禀恩先容耶又云有何一句为后大先容当面蹉过济缘明谓钞叙发心为成三聚此明随行次对三身受随相应无非为大若如汝妄说何故资持释为成三聚为远期大乘戒学远期岂在今受大乘三学何非后大又云期心后受谓在受具此又迷倒犹甚此亦答前用圆之意追释钞文为成三聚所以用圆若指受具岂是於后又云前修乃望果为前大智律师太欺我哉谁便不知修行在前证果在后特劳指示如此释义直如儿戏即行前修者已於具戒能立三誓所发无作义具三聚前修乃由渐之行汝於大乘不知等分一味轻视诸祖大小双弘如来推实二智无非化导令从小进大全於此义曾未经怀又云受缘大乘且据分通后立圆宗乃论圆受是何说话穿凿祖乘书中所谓约圆受受后圆者正难此妄却云我醉立缘何为若使与后圆宗不问受在何时汝见疏中立圆宗处在后明体章中前所立缘为受戒否若用受戒又且未圆若不用受却成虚设所谓大乘正是言今圆宗受随夺多种谁便不知汝所拣者殊非通论凡言大乘有不同义但在能诠乃有隔历圆融之异所诠何别故云一切大乘莫不皆以妙理为体此体之外复有何理为大乘耶汝引祖文所用不全皆属前事大乘何别今立圆宗正取一实岂於圆受而分两样欲彰深究返成穿凿疏中作法受者正是迷前缘受之相若乃至此方是圆宗所论受戒谓此圆受与前不同敢问疏中依论起慈钞叙上而发心无非皆是用大受小大小相即正是圆义但逐文相不思大意济缘云虽三戒互具至於修奉恒用摄生任运含摄一切岂止三聚含摄一切是圆义否起慈纳戒非摄生耶疏钞两文一宗论受虽包权实祖意在圆若分两意却见二部次第排布皆非了义又云疏中提起小法以圆决显之处与疏钞乎常引用之文天别此又见汝留心穿凿而无远致此是祖师用圆之处圆何尝别提与不提但观文中大小无间即是用圆缘境起慈皆为受具善戒七众为菩萨本钞中受小为戒三聚法花开显涅盘重扶无非此意汝因不见提起决显便谓天别朝四暮三小儿见解逐语之徒何见仪道彼破余曰不见排布受仪便语圆无受文彼若不醉何出此言料彼曲见将圆宗於体之文方明圆受不知前论发心唯取上品今明戒体意在圆宗始终相应受随一贯故致此文究竟叙述前将二部次第融通如合符节其理昭然则知彼欲也能指圆宗受文故假外问谤讟古人设有此问亦何须答外学何知欲显异又是不晓一宗大意故此穿凿何不自差先辈历陈着撰赚人处多嘱令我看欲辨是非付之来哲余云分通属机发者汝何能识如来洞照有此机设此发由其在小不住於小慕大未归於大是故设发小中露大大中容小部主知此故立一宗道证无学即是小理终归实道即是大理记云深有兼浅之能发蕴分通之义岂非此意彼引事钞发三种心收三种发诠三种理三种心非机耶教非发耶性相二空但是推折蓬相不同皆局机也真空何异只一权理纵是大乘十八空二十空等皆从境立空亦无别受具习大佛祖明文却敢斥云是何言教若谓破我不晓何不破妄说余云受与不受自属机者言时人也今或有人虽知大为究竟自识分量不可奇小且守己纳未欲进大岂不由他何权妙觉折蓬始末皆是不解文义所以曲巧妄破不思便矩翻怒汲深汝谓济缘所问菩萨戒同异等文不待详而自显争奈折蓬不能详何由自显记主明云必有同异汝何得言恐疑有异佛祖记主皆令后受汝何斥为不了之师验汝出言全无准则余云太圆具圆是则未是皆破汝汝都不晓却推教法白四受大岂非太也但能圆小不能圆大岂欠也将圆为大是则未是本谓良马故不注脚今如此释驽骀亦晓法花开显祖师立圆记主三义谁云未是有何欠剩余书云只缘将此大戒推与他家乃至只一待字难消故持将为癈大正为点汝愚迷却将庄做佛祖汝凡见书中说汝短处便祖发祖师谓我今发心受戒为成三聚戒故何曾不受推与他家若云即此便是成今纳大资持何云远期大乘三学远期之言岂即耶汝若不肯受大岂得因汝不受三聚绝灭他家盛行岂非推与彼。
　　蓬破余曰必谓不禀三聚羯磨为推与他浅局之见也余四除也非浅局矣汝模不着谓浅局耳只缘汝素不识事理圆是理体受是事用圣人有悟中之事理凡夫有迷中之事理迷悟虽殊事理不二理则法法圆融事乃一一不滥理不谁事事非理外事理一如方称圆极台宗乃明事理二造性具缘生究竟为一汝云白四言下尚发三聚是谁乱道引来况释若使大中缺事则令小内亏圆由汝残毁祖乘故斥包罗不尽记云前并小教此是大乘以大决小不待受大即圆顿义此之一字乃指圆体以大决即小是大故云决也由理圆故故不待受正彰顿义若容不受合言不用妙尽於此双弘可也何无律本文云今宗教唯开会皆一乘者教既一乘何须本观终南妙观本即一乘何待开会方称为妙便是戒学亦即如来本有一乘圆极妙戒法华但是开显而已戒体章中记主深达实异常途折蓬达意虽欲返常不能合道凡为修观有法有体有行有相不知今律以何为本吾佛受戒鹿苑最初一乎善来断惑一轮道证初果不知几时修观而亦证圣诸经结益即座证真未曾修观便得悟道鹿苑双林大小互盖想此即是错修观道故使大小得益不同十方世界六根六尘皆能入道若不修观只是世善见取结使封及信读好自招收无宜推托破余书中以太圆破一乘画蛇破立观学之不到一恣意言试问识看此是话谁皮里无血岂是活汉余云弘律以戒为本以持犯为正。
　　蓬云彼以乳儿通知之语以惑聋盲使其易信余曰虽是乳儿通知之语争奈铁翁不知祖文自云律宗其唯持犯之相实深非夫积学洞癈穷幽尽理者则斯义难见汝谓易知故多妄解妙观之义谁不知要用不得处翻成诳妄。
　　折蓬云余每见吾宗学者以祖师诸文示观各有别意乃至五例解中曾辨此一段文所谓全迷戒相暗托观门欲明此意先须定境是约圆宗而论受随须以法界为量仍知事理不同不分而分修观据理受戒缘事不出只是十界依正虽事理相即用与不同不可一槩故事钞云未受已前恶遍法界今欲进受翻前恶境并起善心故戒发所因还遍法界又复须知圆宗戒限通禁十恶意地瞥起尽属所防总归制限未涉观门此是通论大教限量若约戒观的示用心所依无过衣食四仪语默动静然而此境自不能戒善恶业行但由戒观依此而行戒学言之森然万境何事非持日用时须不出在此是故祖文备立群篇广引三藏欲令谨守无犯所以深切着明决同大小律仪远受大须先具大故云不待受大后若无待圆须何成不识字义妄云分晓莫污祖文庶免苦报癈大甚明言无畏忌持兴谤妄可谓无事造罪也。
　　彼引书云立圆既总大小双弘乃至可令人笑此一段欠半是愚迷半是欺圆法花开权显实涅盘扶律谈常终穷至极纯圆独妙吾祖依此建立圆宗是圆极否用此圆乘是弘大否专权戒律非专弘小那善戒七众所受为菩萨本事钞我今受戒为成三聚此等双弘何为隔历经云但念空无相无作於菩萨法心不善乐初闻佛法遇便信受思惟取证是辨得小十方佛土中唯有一乘法无二无三是辨得大若我待说所因成就阿耨菩提必以大乘而得度脱汝等所行是菩萨道诸开显也虽是戏汝甚有义焉不肯依经受菩萨戒是不辨大直以白四便发三聚是不辨小中开横仪皆是绮语何堪推究却欲笑我何不自笑。
　　折蓬云吾祖弘律以妙观为事相之等闻斯心惊不足怪也非独余闻而生惊怪记主见说宁无惊乎吾祖得知岂不怪也诸大祖师一切世尊亦必怪汝言无公当圣师自云烦惑难消要由方便致设三学用为治元律云为调三毒令尽故制增戒学是知三学皆佛法中公器岂得并为一疏独推观功经中亦云戒为无上菩提本部主乃云三世诸如来皆共尊敬戒律序云如是诸佛子修行禁戒本终不问耶疏没溺生死海戒疏云举宗以明持犯为正记主云三藏分宗所诠乃异据行虽通兼济在教各有司在如上所引皆不见以观为律本便是诸文对破惑论但有胜劣非全无烦惑毗尼者乃其义也。
　　彼云十方诸佛成因证果本岂越斯佛以五分为身何独本於一观又云三乘贤圣上求下化功唯在此三乘圣行曾受戒否能施戒守道非观而不别浅深论中何云道品楼观以戒为柱行之事理昭然可知何假观分福慧乘戒化制小大尽是通途法相何总归观止观双游真俗并运吾祖观学期三聚妙戒推穷过本起自三毒欲绝妄源更深防护故约化制两门所明观念对治淫观不净煞起慈悲盗怀知足妄思真实上根利智衣则着着食则口口房则出入常以五观在心无使临机异念故律云常尔一心念除诸盖中下根器通作一观望上而学渐资后习离犯成持更有业重障深妄情难遣须作假想淫作蛇口大聚食作粪尿虫[亨-了+果]钵作血涂髑髅衣作血涂秽皮热铁叶等饮作脓血等想无非为遣妄着圆成清净戒行是故疏中嘱令常思使域心有处一宗戒学功归在此所谓假想者大师云即虽未尔想力若成怖畏心起能大助道开发正慧岂非持奉之助戒行乎末学者皆知唯汝不闻若彼连引诸文细推尽归戒学所收妄谓祖师将为妙观岂得持戒全不用心卧地止持何成持犯又引判教属忆念轮正当戒学何归观行又云常尔一心念除诸盖是用观破惑盖由不识三毒诸盖通於业惑该乎戒观今既结犯正属戒宗业疏恒忆恒持乃无作功用一切戒行皆无作所熏此三恒字要人常持微纵结犯未审制谁所谓观境者亦是戒学所防之处此为事境文云观事生灭者是然於此境若不因观何成圣行不论大小须明谛观所以文云知无我人善恶性相观事是心知之一字能观观智无之一字所观谛境唯识观中观是能观心是所观皆以理观契理境方成妙观故资持云前二性相以空为理后一以心为理我人善恶等事皆属谛观所破之法四明法师云须分两重能所如器诸淳朴若使不以理为境者能观之观契合於何我人善恶岂能亡泯但逐事境何能会理须知祖文明观之处莫不皆具两重能所逐名言不能推究所以论云说智及智处皆名为般若以如如智契如如理又复事理两观创心修之皆观事中一念若观此心即事之理名为理观即理之事名为事观故荆溪云随缘不变谓之性不变随缘谓之心生佛依正等境皆可如是论之今宗唯识若总若别亦当依此二义而论略分戒观大约如此折蓬矫异不落观绝戒不成戒观不成观自迷在汝破他何堪紩翁宗师生平自任轻视同徒持誓家业为由自欲发扬己见意谓尽理期广流传不知罔冒太深翳昏祖教余以长书公心谏谕似是知非犹负抑郁何以知之书中所说一依祖教於理昭然若不知非何用改他语言理泛正义广扬着誓构架折蓬饰邪非重为程器故於祖文曲巧钻研全何正理难移转增私分心邪见大慢一时并发於此文中分明可见故彼文云若不用观行属有为戒成凡移遂引祖文若执戒为真道道则戒结所收乃至道在迩而求诸远宜返思之(彼文)然吾祖教观何所不该文体正意唯归四分良由部主博老三机殷鉴两曲包括权实统收各理结兹藏通被时宾记曰深有兼浅之能故傍收有却教蕴分通之义故终会圆乘圣师得意准法花涅盘建立圆宗扶通深之部意为禀大之先容依此受随咸归实道所以制作敷之则包罗法界卷之则唯在一律如星拱北似水朝东若也依汝夺其弘律之本归乎妙观之宗正如曾若之宗呼出性泽之门客似主人[阍-氏+由]人难辨却使一家发曲所引三藏大小戒观化制两门观念对治及诸祖戒言发明解慧皆无所归咸失主伴便是三种理观随律之经既僭为本随律何在料得铁翁但滥逐妙观虚名不曾留心实学彼所弘戒既亏解慧全缺庄严岂非任戒集业执则障道自合招受无宜相赠自佛法东渐诸宗诸祖随所阐扬建立门庭各在其本可尝交互如此显异欲自主张妄谓深究祖怀实是埋没圣教来学易瞒虑成远害又引四四句义凡论四句欲取双美汝既劣於戒尊於观岂两得乎余云戒行观行皆能发於定慧等者因戒生定因定发慧三藏诸祖莫不常谈汝固能知但犹不了戒有胜劣行有粗妙一槩相待定须本观若欲推於观生定慧瓮里知见但逐文言曾不思修何能晓解须知创心修观皆以第六王数为发观之始岂得便是定慧智论云始学凡夫邪心中语受戒发心亦属妄想故事钞云如是发心尚是邪想戒行成功业非不起方发定慧初心修观定慧未曾梵语三昧翻调直定须以三昧调停进行散则止之昏则照之止观渐熟定慧旋明止观二法即定慧者此约法体修成言之便是观成进入后位亦须因观重发定慧次第进入所谓禅定乃有多途诸天所修世间味禅佛弟子修世间净禅不出皆是四禅四空诸天修者用六行观厌下苦粗障攀上胜妙出地修居之发未到定生夜摩等能屈於空至於他化发得初禅脱於欲笼得生色界次第修进至非非想皆是六行观中修发名世间味禅若佛子用无漏心修八胜行名世间净禅若出世间及出世间上上十种禅皆用无漏智次第修发故摄论云唯识通四位修所谓慧者归敬仪云无分别智念念利钝五十余岂非用观次第修发观行能发禅定智慧信不诬矣。
　　折蓬谓余彼引祖师圆宗一节至於若据诸文戒但止业此文叙戒而云返妄彼之不晓便谓成佛功唯在戒我若不说祖乘何显今异叙之莫为显异当知圆宗言戒即一佛乘一乘妙戒全体离染全体证凝全体照用三一互融体绝思议乃至考彼前后之文妄意若此(彼文)余切观彼一节之文犹如醉醒又若颠狂全无尺寸一味胡来祖师记主皆约圆宗一乘妙戒始终诠辨汝乃每云若不用观行属有为戒成凡福忽於此中言圆宗戒有许多玄妙若醉醒毕竟见何诳妄自称我若不说祖乘何显此谁惊张非狂何耶。
　　问铁翁此圆宗妙戒为是吾祖所以为非吾祖所弘若谓吾祖所弘吾祖弘律以妙观为本若不用观行属有为戒成凡福正属诸文止业之戒岂是返妄圆宗一乘若也非是吾祖所弘今此圆宗是谁建立令谁弘阐若云即此便是律本妙观文中自云於本藏识成善种子此戒体也何曾言观惑谓当体即是观者既言当体即戒体也能具澄凝照用之德何推妙观若言唯在业疏明体章中有此妙戒却见疏钞余文祖师记主说圆融处尽属闲话皆是长语是汝深迷却云说显胡满矫诈谁能信受所言诸文皆心业戒何故圆宗文中亦云欲了妄情须知妄业余文心业圆宗返妄又见吾祖戒分两样当今行受令受何耶任戒集业执则成障但在机情若据佛祖无非为道谁言成佛独推戒功谁言戒德非成佛本全不曾究圣师建立一乘戒观部文用与始终归趣只欲显己有过人处返将祖乘矫异穿凿迷没正意却言我若不说祖乘何显颠倒若此实见汝心说玄说妙无规无矩取诮傍观同受斯耻凡为学者议论发乘无非为开自他迷昧令成正见且如祖师於部文中破古之处皆以慈悲之心真实之言诠辨邪正开示后学岂全折蓬以强胜心陈自制撰聋瞽无知庄彼之失掩己之非蕴惨毒之怀出不逊之语恣我好高之气缄他不忍之雠便不知如来所化用三学齐功余何尝言成佛菩提功唯在戒但为见汝不有律宗独推观行凡见祖乘所立法门尽用修观方成道业不知入道通於余行故曰修观以戒为缘菩提以戒为本见佛性证涅盘深心持戒如来之身以受戒为本胜鬘智论即大乘学皆是祖师引证戒谓我不识唯汝知之但执成佛菩提唯在修观更无余法此宝见聚返谤於我谓唯在戒若能识彼无公心之论欲庄人失此七自随任运无得蓬余曰吾祖三观用之有处(取以如前)只缘如迷不识解行尽将解慧而为观行故为不局通乎诸文钞受戒萹三品发心记对三观盖是祖乘所论戒观文义主对解行相当各有三种岂是令修三观为三品发心记云初祖护今不令得脱即二乘心正据小果中品所修以法开解自他两利度非究竟即小菩萨虽期佛果行处中间上品引导令至涅盘同归佛道即大菩萨上释受戒下乃准显准沙弥萹三位配之恰然苻合学者至此宜明辨行果分齐学者至乃嘱发心受戒期向行果浅深要知远大岂令修观安居萹中令修观者九旬之内通明所行无过事理记因释钞静处思微故曰微之一字兼合事理则忆本受体即戒学也理则达妄冥真即定慧也即沙弥萹三观二空即空为理唯识即识为理此释思微一夏用心无宜偏局思微是道既兼事理戒亦有分乃是安居修观岂是用观安居福粮余味才士常谈取吐祖乘何求所出恐牧童不晓何疑学子未闻所谓通宵路者资持因释上品纳戒云揽无边戒法归无尽识藏成种子作圣道基翻无始恶缘俱为成善变有漏苦报即成佛身我等云何不自珍敬佛恩深重粉骨难酬苦海导师朽宅慈父得出火宅得谁苦海何止通宵可喻其疏圆宗言戒既制心毒此贪瞋痴在惑即是见思无明在业则有前七后三故文云譬夫伐树始必利拔岂唯种果无依亦使根株渐朽戒禁业非三毒既轻进侵惑果须知圆发三惑一体皆贪瞋而为其本惑业分位烦恼重轻只由妄智谁疎故使惑落前后今宗圆戒会同律仪为禀大先容故璎珞经云律仪禁恶结业烦恼究竟断故况复三聚任运互具成佛有余称美之谓汝之局执凡见祖文稍涉理慧使作观解封后信读正是老兄且净心戒观序云诸部则以发开解斯文乃以观示修若汝偏见必言诸部只是开解斯文只是示修佛祖发门当求大意片言只字岂宜妄执观之不已为观行之不已为行观行二字岂易承当记主如难故有斯让余云沙弥篇大小比决盖汝不知沙弥建立入道初心出家学本始终期向律观各立佛祖正宗律观相须汝不知处待至下文更与细辨余云忏篇所用亦有意焉乃引祖文显相须之意。
　　彼云乳儿之见意谓高了若其然者圣师记主皆乳儿耶资持有人问曰题云忏六聚法耶出事理忏乎是故答云不晓化行二发罪忏相须唯依化忏则制罪不壬若专据制科则业道全在故当化行齐用则业制俱深故钞云五众犯罪事理而缘则顺教无违唯识理则达妄外尘本无又云篇聚依教自灭业道任自静思此明五众犯忏不可事理偏用以事忏制以理忏化但缘折蓬不晓无违唯识一句便将此为理观非独论忏凡见部文才涉理慧便自差排以观受戒及一切法门须用修观妄源在此事则顺教无违唯识钞中既判为事即是依发自灭正属行忏专据制科下云理则达妄外尘本无即属业道静思方是化忏唯识妙观若也事忏便用妙观下立理忏又复何为岂名化行相须不成事理双用今之忏法既云化行相须其实事理无混方见圣师戒观不滥下引摄论证上事理论云唯识义不告不无能取所取上句证上化理下句下制事所以记主广斥遇迷彼则妄着邪空以致拨因拨果汝乃强执玄妙翻成无别无分须知理则法法圆融事须一一分齐既殊趣向岂合用途是汝贪深非全学浅既知观是即事之理何不晓戒为即理之事在戒则戒正观傍在观则戒傍观正随经之律随律之经斯之谓也须知今宗论戒定慧齐肩各自当家不曾借本祖师记主句句从容铁翁间生言言局执想因书论忽醒张仍是太圆不分戒观信之玄妙不易可谈。
　　余云凡论修观须具境乘(有十境十乘)又云所引之旨是理境又解慧未见疏记而作观诮紩翁大灾余则慧差只此斥文连改三字一书之内改辙甚多境乘改作境观理境改作理观疏记改作余记然丈夫凡有破斥须论实事岂应改他字义且欲成我笑端若使使知而故改即是小儿知见不知悞写元有长书在汝几案既将开版何不细看以义定之如此草章知汝所闻亦可见也余云今家所立三观齐用祖文自云任智强弱随事浅深非齐用耶佛祖设化理当如此唯在一乘推佛本怀祖师弘阐故须尽善三种意语汝但学言不知正佛祖所用若据吾祖深鉴当机合用随他意语故净心诫观云於汝见行诸部过患发修对治四十二地空宗真理唯可知开影像粗相力所未及今唯使汝净除业障客尘胫等推此文意急於戒学专权律范圣意可知余云三谛三观非祖师所立岂妄传持铁翁意言妄自差排诸祖立观各有所宗岂将一字半句便为今取准承凡汝立法轻狂若此吾祖三观诸篇取用真俗并观即以自行而为化他。
　　蓬问唯识空假中耶余即答云唯识观也乃随问依名而答岂是傍若无人汝将修观能所始终返难问者傍若无人也余前书中列汝所立汝谓理为戒体乃出祖文盖为不识法界有事理故谓余戒观各有四意戒中四意是汝傍言惑为迷文观中四意其理当然请诸学者子细辨明须知祖乘有旨趣有关节所谓旨趣者能诠只是色闻律仪所诠无非比丘戒敷之则包含一佛大化收之则唯归四分假宗所以疏钞两文皆列多论凡欲受戒必先请师开导缘慈为正发量是故疏释发心趣向云此之戒法出家本务业非怀大定难容纳如善戒经菩萨戒本七众所受者是向不缘慈如何容大意在后也中间示体文云智知境缘本是心作欲了妄情须知妄业故作法受还熏妄心於本藏识成善种子此戒体也后明随行云常思此行即是三聚大小俱心律仪不异事钞明受戒云我今发心受戒为成三聚戒故乃至令至涅盘前论戒体云以此要期之与彼妙法相应於彼法上有缘起义领纳在心名为戒体后示行相云知自身心怀佩圣法下为六道福田上则三乘因种济缘约六种三法一一互具明圆体圆行引华严涅盘胜鬘智论成圆戒资持问分通之义出何人答如来立发彼此机缘部主深知还符佛意别立成宗是以前后律序法正所安多伸此意岂不明乎又以三种理观总一切经发所诠三品发心摄三乘行果分齐三宗戒体决两部受随持犯此等皆是祖乘旨趣折蓬虽不知大途宗旨亦能云提起小法以圆决显之处兴乎常引用天别所谓关节者亦不离於旨趣以三体三品三观文义主对解行相当决判大小化制受因果戒观解行持犯重轻等相各无差互非不昭然故济缘云清观前明实宗无一心字次述假宗无一种字始见圣师深体推实自余凡愚未足拟议此明三宗戒体不滥资持云学者至此宜须明辨三心所期行果分齐但由紩翁乃以旨趣混於关节故有白四纳大不晓教门观以律本不分化制善种即三种聚不明受随义具为究竟不识因果上品非圆受分通即大乘立缘非作法止业非返妄圆宗决教妙观无别蓬折箴中一一随破更有於微纵讨重缘吉罗制业皆大乘所犯尽属此失宜自细思。
　　余晚景唯恨师友凋丧及见后昆为学易盈实自灰心岂期涉世但以造物颠倒不容自闲铁翁弘阐谁解抑扬但见大义有妨不容缄默虽欲紏正非本所怀念息复兴经乎数载今以二三仝志频欲催成聊述所知以塞其责今宝佑甲寅元宵后十日於灵芝绝笔云耳。
　　所谓中国失法求之於四垂者斯言有以本是五天竺国为中东渐至白木条外皆边方也或此土言中者乃轩辕局谈耳　佛法汉朝明帝时来九代传持独吾祖南山圣师返光前烈盖能用大弘小得法正之源本如来权实之用所以土一圆宗圆於四分称达化妙尽於此后得记主大智律师发扬斯旨人到于今成受其赐近或有逞我能强生穿凿僭滥无归全失其本虽谓深究谁能曲从噫一百二十州之大训两浙仅在其名可谓中间笑法笑法矣妙莲下坛时日本芿法师来略得识面惜乎不曾与言后见其所出问答知彼解行可归嘉定至於淳佑果有学律者来唯忍敬二法师相聚连年与之义论颇得稠密一别再化各处天一涯不知其回国之道况何如今有范法师到来迭衣过我曾出疑难有可答者忽问南山宗旨将蓬折箴与看不数日能述一本将来对证已自详其略有悞处即与改之嘉其明敏略叙所由书之於后也乙卯十月旦沧洲祖关上翁妙莲云尔。

　　蓬折箴(终)

