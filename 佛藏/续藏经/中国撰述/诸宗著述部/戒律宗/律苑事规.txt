续藏经   律苑事规
　元 省悟编述　嗣良参订

 律苑事规要语序

　　　　翰林侍　讲学士奉政大夫知
　　　　制诰同修　国史袁　桷　撰
　　余居邻开元寺其戒坛精严肃静过者莫不悚息间遇度僧必一往阅之见其结跏藉草持悕畏想口诵加护不绝天神炳灵至有登坛仆绝不能终事者繇是锥狞夫忞子率罔敢废懈噫使尝持是心安有所谓地狱也耶悟心源律师定上坛结界等仪式愿广施诸方使人人如初受具足戒时清净法海与大雄氏告众无异不然破律犯戒罪劫可胜道哉。
　　泰定元年中元日　清容居士袁捔书

 杭州路明庆大兴国寺

　　律藏事规备用要语皆宗门之柱石垣藩也四明悟公心源宗师笃於前明庆虎岩宗主一嘱苦心二十年圆成二书厘为十卷凡十余万言继志述事固有其人奈工木之费颇伙必藉诸大贤明在家出家菩萨喜开施钥同成胜事。
　　佛三宝有僧有法犹礼乐制度皆是良心律一宗作矩作规故行住坐卧无非大道奈慈苑之广莫致芳派之芒洋百丈掇拾顾而之它二祖钞疏有不能用今则挈尔要领会其旨归既闲花野草各自春风动摇俾殢雨痴云不碍山色清净十万余字多多益辨千二百众井井有条运象长者才肯点头雕龙工夫方敢下手法既周徧福不唐捐。
　　泰定二年三月　日疏
　　干缘　智观　文郁
　　劝缘　明庆住持宗主
　　都劝缘　南山澄祖师菩萨



　　百丈大智禅师采取律制以为禅林清规举世盛行而吾家律学者及不及焉然南山灵芝二祖撰钞疏记文积有年矣至宋咸淳间前明庆寂堂思律师奏准入藏徧行天下实有大功於吾宗也惜乎行事仪式曾未着述每承前住大明庆虎岩宗主累书谆谆嘱令徧集近至武林散般若关法会新住明庆晣湖宗师大耆旧子永文郁智观又请器笔其志甚专是皆律苑龙象也於是再披钞疏及谘询律海[孝-子+(局-尸)]造并参禅林轨式编成律苑事规并备用要语计十万余字今并入梓庶可以为后人法则但省悟学识浅陋尚虑缺遗倘木高见宿学改而正之及补诸未足此省悟之所深望也。
　　泰定乙丑中元前五日　四明演忠住山省悟书

　　律苑事规目录

卷之一
　　天　结界仪

卷之二
　　地　落发仪　　玄　受具戒策发仪　　黄　受五戒仪　　宇　受十戒仪　　宙　上坛仪(附加衣说净)

卷之三
　　洪　布萨仪

卷之四
　　荒　安居仪　　日　自恣仪(附钵位图)

卷之五
　　月　圣节启建满散(并牌式)　　盈　圣节宦请开讲　　昃　千秋节开讲　　辰　圣节祝香　　宿　圣节放生　　列　日月蚀祝香伏愿　　张　请雨祈晴祝香伏愿　　寒　大殿藏殿旦望祝圣　　来　朝廷祈祷　　暑　如来降诞　　往　如来涅盘成道　　秋　盂兰盆供　　收　南山灵芝祖忌　　冬　开山祖忌　　藏　诸祖忌　　闰　嗣法师忌　　余　九祖颂　　成　送法衣

卷之六
　　岁　专使请住持　　律　西堂头首住持　　吕　头首受嗣法　　调　煎点住持当代　　阳　煎点西堂头首新命　　云　山门官待新命当代专使　　腾　西堂头首受命官待　　致　辞众上座茶汤　　雨　见职头首辞众　　露　入院古法　　结　入院新法　　为　库司诸新住持斋　　霜　开堂祝圣　　金　新命巡寮　　生　僧堂持为茶汤　　丽　檀越讽经　　水　官待专使　　玉　留请两班　　出　参访出入　　昆　交割什物　　岗　方丈小座汤

卷之七
　　剑　煎点住持　　号　两班寝堂煎点　　巨　诸山寝堂煎点　　阙　尊宿相访　　珠　诸山相访　　称　官员相访　　夜　施主斋僧　　光　请名德都讲　　果　两班进退　　珍　挂钵请知事　　李　侍者进退　　柰　方丈特为新旧两班汤　　菜　官待新旧两班　　重　住持垂访点茶　　芥　方丈特为新首座茶　　姜　诸庄监收　　海　头首寮交割什物

卷之八
　　咸　住持　　河　前堂　　淡　后堂　　鳞　都监寺　　潜　忏首　　羽　维那　　翔　知客　　龙　知浴　　师　知殿　　火　侍者(烧香书状请客衣钵直日)　　帝　列项职员(副寺典座直岁庄主化主水头炭头磨头园头树头净头)　　鸟　百绳大规绳　　官　日用清规　　人　十威仪颂

卷之九
　　皇　当代住持涅盘　　始　遗嘱遗书　　制　龛入　　文　主丧　　字　请佛事　　乃　移龛　　服　挂真举哀致祭奠茶汤　　衣　祭次　　裳　对灵策发奠茶汤　　推　出丧挂真奠茶汤　　位　秉炬挂真　　逊　入塔　　国　全身入塔　　有　唱衣　　虞　官待　　陶　孝服　　唐　两班悼住持　　吊　上祭资次　　民　念诵诸式(宿夜起龛化檀公身入塔法嗣小师入塔诵经)　　伐　遗嘱式　　罪　佛事资次　　周　估唱衣单等式　　发　下遗书　　商　嗣法师遗书至并遗书式　　汤　住持后事　　坐　病僧圆寂　　朝　浴亡　　问　讽经　　道　分剽　　垂　请佛事抄札　　拱　锁龛讽经致寮　　平　出丧　　章　荼毗　　爱　唱衣　　育　入塔　　棃　亡僧后事　　首　念诵式(保病病重初夜起龛荼毗唱衣)　　臣　口词　　仗　衣单式　　戎　表经钱榜式　　差　三等板帐

卷之十
　　遐　相看　　迩　西堂首座挂塔　　壹　诸法名胜挂塔　　体　法眷辨事挂塔　　率　新来挂塔(门状式)　　宾　方丈回礼　　归　谢挂塔茶　　王　参堂迁斋状式　　鸣　请益礼师　　凤　开讲　　在　参讲　　树　晨朝礼　　白　施主　　驹　普回向　　食　四节土地堂回向　　场　楞严普回向　　化　日用偈章　　被　岁旦元宵祈祷　　草　青苗祈祷　　木　秉白梵音声图　　赖　行堂诸仪　　及　警众法器(付月分须知)
　　 

　　律苑事规卷第一

　　　　四明演忠律寺住持嗣祖比丘省悟编述
　　　　杭州大明庆寺住持嗣祖比丘嗣良参订

　　天　结界仪(并序)

　　结界一事僧众大纲像季佛法藉以匡持众同羯磨托为根本盖因秉御者鲜以致谙练者稀宋咸淳间四明沙门钝翁文英律师集结界履历今取其式外撰普说白席祝香结坐语共二十章如备用要语中拟为后学规则不敢以呈达者幸毋诮焉。
　　结界唱相人卒难晓今以寺外土墙门阈石标内外棱正四隅方向以寺前左角为始唱之故为二图。
　　
　　初结三界仪

　　○第一日辰时先讽诵祈祷

　　未创结之前鸣钟集众於大佛殿启白祈祷诵大悲咒三七遍先咒沙水绕殿散花洒水撒沙次诵楞严咒一遍回向天龙三界州县所属地界业主前亡后化土境神明等讫僧众且散。

　　○午后讽诵祈祷

　　鸣钟再集众仍从大殿举大悲咒散花沙水周徧寺内及绕寺外循大界标相却回土地堂前立定回向伽蓝众圣讫且散(此是尚翁宗师如此行之不出律制)。

　　○初受创次第(律令日结众集可悉故今多夜结游行僧少故)

　　初夜打起众集法堂主法师升高座祝香(云云)讫坐本寺两班问讯次诸众结界出班问讯维那作梵(云云)讫主法师普说(云云)(如备用要语中)毕下座少歇。

　　○中夜创结三界(僧衣食也集众行事传香备如布萨仪中)

　　大打起集众就僧堂前立定鼓绝维那举闻钟偈曰。
　　降伏魔力怨　　除结尽无余　　露地击犍稚　　比丘闻当集　　诸欲闻法人　　度流生死海　　闻此妙响音　　尽当云集此
　　次第众集法堂依位立定大展三拜跪诵入外偈曰。
　　持戒清净如满月　　身口皎洁无瑕秽　　大众和合无违诤　　尔乃可得同结界
　　众各收具而坐行事三人起散花水诵偈云。
　　散花庄严净光明　　庄严宝花以为帐　　散众宝花遍十方　　供养一切诸如来
　　维那作梵行事一人袖香合持坐具出众至大香炉前设礼跪炉传三捻香就拜待梵音绝却抬身胡跪诵偈曰。
　　戒香定香解脱香　　光明云台遍法界　　供艰一切无量佛　　见闻普熏证寂灭

　　○创结大界

　　主法师白席(如要语中)(了云)今请(某)人唱大界相其人答所成法(某)谨白。
　　大德僧听结大界不许传欲(云云)问集　问和　遣未具　(主法云某甲)比丘起为僧唱四方大界相。
　　次唱相师出众行礼立定唱云。
　　大德僧听我比丘为僧唱四方大界相(云云)(如要语中)三唱了唱师复坐(主法云)僧今和合何所作为(答云)结大界羯磨(师云)结大界羯磨仰凭尊众合掌同心证明成否。
　　大德僧听(云云)(白及羯磨结词并在羯磨经了云)作法既成结界圆满(白及羯磨与结词皆问答成否下皆例之)。
　　次创结摄衣界师白席(如用语中　了云)今请(某)人答所成法(某)谨白。
　　大德僧听问集　问和　遣未具　索欲　(问云)僧今和合何所作为(答曰)结摄衣界羯磨大众同心证明作法。
　　大德僧听(云云)(白及羯磨结词并在羯磨经)。
　　后创结摄食界师白席(了云)今请某人唱净地相(某)人答所成法(某)谨白。
　　大德僧听　问集　问和　遣未具　索欲　(师云)某甲比丘为僧唱净地相　唱相师出众具礼唱云大德僧听我比丘为僧唱净地处所(云云)(如羯磨经中)三唱讫唱相师复坐(师云)僧今和合何所作为(答云)结净地羯磨(师云)结净地羯磨仰凭大众合掌同心证明作法。
　　大德僧听此住处(云云)(白及羯磨结词如羯磨经中)。
　　已上创结僧衣食三种大界竟维那举处世界梵讫众念自庆偈云。
　　诸佛出世第一快　　闻法奉行安稳快　　大众和合寂灭快　　众生离苦安乐快
　　众僧起立净地师执手炉云　上来恭依律范行结界法事所萃洪因端为祝延皇帝圣寿万安皇太后皇齐年皇太子睿算千秋文武官僚同增禄算国泰民安时和岁稔不尽良因祝献护法诸天报答四恩三有伽蓝真宰护教安僧法界众生同成种智为是缘念(清净法身毗卢遮那佛十佛号加南山大智二祖师号至波罗蜜)讫众僧大展三拜行事人打槌唱三归依(如说戒仪中改布萨为结界)了众收具复回僧堂前和南而散。

　　○第二日解三界创结

　　初夜解三界次第
　　黄昏打起集众於僧堂前诵入堂偈(如前)收具就坐行事三人起散花水诵偈(如前)维那作梵行事一人出众礼三拜执炉梵讫传三捻香众诵偈(如前)次解净地及衣僧二界白席羯磨次第而作也。
　　初解净地师白席(了云)今请(某)人答所成法(某)谨白　问和索欲等(并如前)但答云解净地羯磨(词云)。
　　大德僧听此住处共住共布萨(白及羯磨结词如羯摩经中)。
　　次解摄衣界师白席(了云)今请(某)人答所成法(某)谨白　问和索欲(并如前)但答云解不失衣界羯磨(词云)大德僧听此住处同一住处同一说戒(白及羯磨结词如羯磨经中)。
　　后解大界师白席(了云)今请(某)人答所成法(某)谨白　问和索欲(并同前但)答云解大界羯磨(词云)。
　　大德僧听此住处比丘(云云)(白及羯磨结词如羯磨经中)　维那作处世界梵讫众诵自庆偈(如前)起立解界师执手炉(云云)　上来恭依律范行解界法事所萃洪因端为祝延　圣寿万安(云云)(如前)为是缘念(十佛号加二祖师如常)毕众展三拜行事人打椎唱三归依讫收具仍回僧堂前(和南而散)。

　　○正结三界仪

　　中夜正结衣食三界
　　打起集众於僧堂前诵闻钟偈(如前)入法堂设礼诵偈坐定散花水梵音传香诵偈(并如创结中)。
　　初正结大界师白席(了云)今请(某)人唱大界相(某)人答所成法(某)谨白　问和索欲差唱相人(并如前三遍唱讫)　问何为(答云)结大界羯磨(结界词语法式前如创结中)。
　　次正结摄衣界师白席(了云)今请(某)人答所成法(某)谨白　问和索欲差唱相人　羯磨问答(并如创结中)正结三界俱了主法人略叙谢结座(云云)(如要语中)了维那作处世界梵讫众念自庆偈起立主法执炉祝圣念佛号(并如创经中)然后白佛乞圣加被俾界域坚牢等语合众大展三拜行事人打槌唱三归依仍回僧堂前和南而散。

　　○第三日广诵戒本(法式备於布萨仪中今多行此法故附此)
　　○广诵一人　秉白一人　作梵一人　行事四人

　　已上结界次第若作法者多可以各分结解白席如只一主法者能余皆未谙不免从简於是述白席四章(如要语中)以拟后用各章羯磨历别作之所有净地唱相前随旧出今例摄衣不唱相故此略之其法式次第今亦列之于后。
　　创结摄衣摄食二界总白席(了云)今请(某)人答所成法(某)谨白　问和索欲(如前)总答云结摄衣界羯磨摄食界羯磨　先秉结衣界羯磨　次秉结摄食界羯磨。
　　共解摄食摄衣二界总白席(了云)今请(某)人答所成法(某)谨白　问和索欲(如前)但总答云解摄食界羯磨　解摄衣界羯磨　先秉解摄食界羯磨　次秉解摄衣界羯磨。
　　正结摄衣摄食二界总白席(了云)今请(某)人答所成法(某)谨白　问和索欲(如前)总答云结摄衣界羯磨结摄食界羯磨　先秉结摄衣界羯磨　次秉结摄食界羯磨。
　　共解食衣僧三界总白席(了云)今请(某)人答所成法(某)谨白　问和索欲(如前)总答云解净地羯磨　解摄衣界羯磨　解大界羯磨　先秉解净地羯磨　次秉解摄衣界羯磨　后秉解大界羯磨。

　　○结解戒场仪

　　创结戒场白席(了云)今请(某)人唱戒场相(某)人答所成法(某)谨白　问和索欲唱相师出众行礼(与结大界同唱相羯磨词语如要语中)。
　　次解戒场白席(了云)今请某人答所成法某谨白问和索欲(如前)但答云解戒场羯磨。
　　正结戒场白席(了云)今请某人唱戒场相某人答所成法某谨白　索欲问和唱相师出众(并如创结中)但答云结戒场羯磨(羯磨词并如羯磨经中)。

　　○结界资次榜式

　　结大界所(且以五人僧资次排定如人多寡随宜区处)。
第一日
午前
　　集众行道祈祷　　某寺律师回向　　斋

午后
　　集众绕寺行道祈祷　　某寺师回向　　点心

初夜
　　甲寺律师祝香普说

中夜
　　乙寺律师创结大界　　丁寺律师唱相　　丙寺律师答法　　丙寺律师创结衣界　　戊寺律师答法　　丁寺律师创结净地　　戊寺律师唱相　　乙寺律师答法　　点心
第二日
初夜
　　戊寺律师解净地　　乙寺律师答法　　(药食饭)　　乙寺律师解摄衣界　　丁寺律师答法　　丙寺律师唱大界　　戊寺律师答法　　点心

中夜
　　甲寺律师正结大界　　丙寺律师唱相　　乙寺律师答法　　丁寺律师正结衣界　　丙寺律师答法　　戊寺律师正结食界　　乙寺律师唱相　　丁寺律师答法　　(药食汤饼)
　　右伏以毗尼藏是佛法延寿命之教经论力微羯磨地之苾刍秉众法之区自然休弱眷此精蓝虽美其何胜法未加欲免宿煮离别之愆结摄僧衣食之界天人戴师神龙护持端肃身心宜唱三篇之秘诰专懃咒愿坚牢万载之封疆全始全终毋怠毋匆阐　南山宗旨祝北阙睿龄
　　今　　月　日　　　　　　　　榜
　　律苑事规卷第二

　　　　四明演忠律寺住持嗣祖比丘省悟编述

　　地　落发仪

　　欲出家者律中作单白和僧使大众知和合者善不尔者循房房语令知作已应与剃发先请和尚次请阿阇梨应具仪至和尚所三拜互跪合掌请之侍者先念夫头云。
　　夫以儒敦事父唯重於成身释制依师务存於学道故使四仪轨范藉此以琢磨五分法身因兹而成立理须竭诚事奉故当克志陈词恐汝未能我今教汝(请词云)。
　　大德一心念我(某甲)今请大德为落发和尚愿大德为我落发和尚我依大德故得剃发出家慈愍故(三请)。
　　和尚答云汝既陈请我当为汝作剃发和尚(次引至阇梨所礼拜互跪侍者云)。
　　夫厌处凡流忻参宝位将欲剪除於俗态理宜警策於蒙心矧在当仁必由名匠今为汝请(某人)为落发阿阇梨而况此师诲人无倦接物有方故须专秉一心恭陈三请(词云)。
　　大德一心念我(某甲)今请大德为落发阿阇梨愿大德为我作落发阿阇梨我依大德故得剃发出家慈愍故(三请)。
　　阇梨答云汝既陈请我当为汝作落发阿阇梨。
　　南山圣祖云应以诸部会明立出家仪式在於露地香水洒之周匝七尺四角悬幡中安一座拟出家者复设二胜座拟二师座欲出家者着本俗服拜辞父母尊者讫说偈云。
　　流转三界中　　恩爱不能脱　　弃恩入无为　　真实报恩者
　　乃脱俗服(出清信士度人经)善见云以香汤洗浴除白衣气仍着出家衣(今褊衫也)来至和尚前互跪应为说发毛爪齿皮何此故有人曾观此五今为落发即发先业便得悟道如罗睺罗落发未竟便得罗汉如熟痈待刺莲华待日为说法已而向阿阇梨前坐(出善见论)以汤灌顶赞云。
　　善哉大丈夫　　能了世无常　　舍俗趣泥洹　　希有难思议
　　敬礼十方佛已行者说偈云。
　　归依大世尊　　能度三有苦　　亦愿诸众生　　普入无为乐
　　阿阇梨乃为剃发旁人为诵出家呗云。
　　毁形守志节　　割爱无所亲　　弃家弘圣道　　愿度一切人(出度人经)
　　与剃发时当顶留三五周罗发(周罗者小发也五三者趣举耳)来至和尚前互跪和尚问云。
　　今为汝去顶发可否(答云)尔(或有作文白之方与其落发　具如别袋)。
　　准知落发本是和尚恐其烦久故令阇梨为除余者但留少许和尚亲落今时先自剃作小发非本教意除已和尚授与袈裟便顶戴受受已还与和尚如是三反和尚为着之(出善见论)说偈曰。
　　大哉解脱服　　无相福田衣　　披奉如戒行　　广度诸众生
　　礼佛讫行绕三匝说自庆偈。
　　遇哉值佛者　　何人谁不喜　　福愿与时会　　我今获法利
　　礼大众及二师已在下座受六亲拜贺出家离欲心怀远大父母等皆为礼作悦其道意也中前剃发(出度人经)毗尼母云剃发着袈裟已然后授三归五戒。

　　玄　受具戒策发仪

　　初净人打鼓於法堂集沙弥两人侍者到策发师安下处问讯一执手炉一鸣引磬策蒙师至法堂烧香升座毕沙弥行道烧香匝众沙弥同礼三拜侍者教沙弥坐鸣槌一下梵音师作梵讫大众同声诵传香偈(如结界仪中)偈了椎一下侍者念请师夫头云夫刻雕完众相皆凭良匠之功教育成全材须假明师之力若不虔请安能允从今为汝等一心恭请某人为策发阿阇梨而况此师诲人无倦接物有方故须专秉一心恭陈三请。
　　鸣尺一下高声唱戒子随念云。
　　大德一心念我(某甲)今大德为策发阿阇梨愿大德为我作策发阿阇梨我依大德故得受具足戒慈愍故(三请各尺一下侍者下座策发师答云)汝既陈请我当为汝作策发阿阇梨所有教示汝须谛听。
　　策发师说法(如要语中)说法竟(尺一下起立云)。
　　上来恭依律范行策发法事所萃洪因端为祝延皇帝圣躬万岁(云云)(如结界仪中)下座作处世界梵讫而散。

　　黄　受五戒仪

　　一作梵　　二请师　　三请圣　　四启白　　五策导　　六遮难　　七忏罪　　八秉法　　九说相　　十发愿

　　○第一作梵

　　初净人打鼓於法堂集沙弥已两人侍者到十师堂问讯一执手炉一鸣引磬迎五戒师前至法堂烧香登座沙弥行道烧香匝侍者鸣引众沙弥同礼三拜侍者教沙弥坐鸣槌一下梵音师作梵讫大众同声念传香偈云(如结界中)偈了槌一下侍者鸣尺一下念请师夫头云。

　　○第二请师

　　夫元受三归为翻往昔之邪境即授五戒先登初级之重楼不得明师难传胜法今为汝等一心恭请(某甲)堂上(某人)和尚为五戒阿阇梨而况此师诲人无倦接物有方故须专秉一心恭陈三唱请(尺一下高唱云)。
　　大德一心念我(某甲)今请大德为五戒阿暗梨愿大德为我作五戒阿阇梨我依大德故得受优婆塞戒慈愍故(三请各尺一下女受云优婆夷五戒师答云)汝既陈请我当为汝作五戒阿阇梨所有教示汝须谛听(侍者下座)。

　　○第三请圣

　　(戒师云)凡欲传授戒法先须迎请常住三宝护法诸天降临道场证明加被三宝威重不可坐邀须当起立随我言词至诚处请(尺一下齐声和云)。
　　我(某甲)稽首归命一心恭请十方法界常住三宝清净法身毗卢遮那佛圆满报身卢舍那佛千百亿化身释迦牟尼佛当来下生弥勒尊佛极乐世界无量寿佛十方三世一切诸佛大小两乘毗尼戒藏一切法宝文殊师利菩萨普贤菩萨观世音菩萨大势至菩萨十方三世诸大菩萨南山圣师菩萨大智律师菩萨西天此土传法祖师声闻缘觉得道真僧惟愿三宝闻今奉请同降道场证明受戒(尺一下念)。
　　南无十方常住佛(法僧同各三声各尺一下)
　　我(某甲)一心虔请护持正教列席诸天三界万灵十方圣众今年岁分赏罚神祇大元土境诸旧善神府城香火州县聪明现前众等本命星天此一住处护伽蓝神惟愿闻今奉请光降道场证明受戒(尺一下)。
　　南无护法诸天菩萨(三声各尺一下毕坐)

　　○第四启白

　　上来恭请三宝必赐降临愿展祥光俯垂鉴念现前一众今欲进受五戒为出家入道之基本切虑人根浅薄魔障忽生故先归命佛天愿求加被庶使现前一众正当传授之时一心不乱万境条然能所相冥授受无昧仰冀威灵决彰感应(念)。
　　南无十方常住佛(法僧各三声)
　　南无护法诸天菩萨(三声各尺一下毕坐)

　　○第五策导

　　戒师说缘境发心(如要语中)。

　　○第六遮难

　　上来为汝说缘境发心已更须身器清净若有遮难障戒不发我今问汝汝当实答先问重难。
　　一边罪　　二污尼　　三贼住　　四外道　　五黄门　　六杀父　　七杀母　　八杀阿罗汉　　九破僧　　十佛血　　十一非人　　十二龙畜　　十三二形
　　更问轻遮(不问年岁衣钵止十三遮耳)。
　　问云　汝今名谁　五戒和尚名谁　父母听许　不负人债　非下使人　名禄官人　汝是丈夫　丈夫五病。

　　○第七忏罪

　　上来问汝遮难既无更须罪根清净方堪传受随我言词行忏悔法。
　　我(某甲)至心忏悔往昔所造诸恶业(云云如别纸三说各尺一下)。

　　○第八秉法

　　罪根既净戒体可发欲发此体必假三归是故归依理体三宝幸勿异缘(尺一下戒子一拜随声念云)我(某甲)归依佛(法僧以下并如羯磨经中三授各尺一下)。
　　又三结(尺一下云)我(某甲)归依佛竟(法僧三结各尺一下)。

　　○第九说相

　　善男子既已纳戒今当示汝戒相受已依相奉持善男子尽形寿不杀生(云云)不盗　不邪淫　不妄语　不饮酒。

　　○第十发愿

　　行相既明大愿主汝当至诚同声发愿我(某甲)至心发愿(云云)(如要语中)(尺一下)。
　　回向云(如结界创结中)至波罗蜜(下坐)梵音师作处世界梵讫而散。

　　宇　受十戒仪

　　一作梵　　二请师　　三请圣　　四启白　　五策导　　六遮难　　七秉法　　八说相　　九德数　　十回向

　　○第一作梵

　　初净人打鼓集沙弥已两人侍者到十师堂问讯一执手炉一鸣引磬十戒和尚阇梨二师前至法堂齐烧香阇梨登高座和尚於座下坐已沙弥行道烧香匝侍者鸣引众沙弥同礼三拜侍者教沙弥坐鸣槌一下梵音师作梵讫大众同声诵传香偈(如结界中)　(偈了又推一下)。

　　○第二诸师

　　侍者二人上首鸣尺一下念诵总夫头云。
　　夫炼金铸物而像生元因范正为人行已而有礼皆为师严若不令起殷重心安能感发增上戒必须用匝以决愚情今为汝等一心恭请(某寺某人)为十戒和尚(某寺某人)为十戒阿阇梨然此二师解行兼济宗说俱通故须同秉一心各陈三请(尺一下高声唱戒子随念云)。
　　大德一心念我(某甲)今请大德为十戒和尚愿大德为我作十戒和尚我依大德故得受沙弥戒慈愍故(三请各尺一下)。
　　和尚答云汝既陈请我当为汝作十戒和尚(下首侍者尺一下云)。
　　大德一心念我(某甲)今请大德为十戒阿阇梨愿大德为我作十戒阿阇梨我依大德故得受沙弥戒慈愍故(三请各尺一下)。
　　阇梨答云汝既陈请我当为汝作十戒阿阇梨所有教示汝须谛听(侍者下座)。

　　○第三请圣

　　(阇梨云)凡欲传授戒法先须迎请常住三宝护法诸天临降道场证明加被三宝威重不可坐邀须当起立随我言词至诚虔请(尺一下沙弥齐声和云)。
　　我(某甲)稽首归命一心虔请十方法界常住三宝(请词如五戒中)。

　　○第四启白

　　上来恭请三宝必赐降临愿展祥光俯垂鉴念现前一众今欲进受沙弥十戒为出家入道之基本切虑人根浅薄魔障忽生故先归命佛天愿求加被庶使现前一众正当传授之时一心不乱万境条然能所相冥授受无味仰冀威灵决彰威应(念)。
　　南无十方常住佛(法僧)护法诸天菩萨(各三声尺一下坐)

　　○第五策导

　　云云(如要语中)。

　　○第六问难

　　然此戒法必须身器清净方堪进受切恐汝等身带遮难以为戒障我今逐一问汝汝须如实而答(第一问)。
　　(问)善男子汝不犯边罪否(答)无(此十三难及下十三遮如羯磨经中)。
　　二污尼　　三贼住　　四外道　　五黄门　　六杀父　　七杀母　　八杀罗汉　　九破僧　　十佛血　　十一非人　　十二龙畜　　十三二形
　　重难既无更问轻遮还须实答(不问年岁衣钵三遮但问十三遮耳)。
　　善男子汝今名谁(答某甲)十戒和尚名谁(答某甲)阇棃为和尚　父母听　负人债　奴婢　宦人　丈夫五病。
　　上来问汝前无重难后无轻遮戒可得受。

　　○第七秉法

　　(戒师说缘境发心如要语中　了云)。
　　当随我言归依三宝(尺一下一拜随声念云)。
　　我(某甲)归依佛(云云)(如羯磨经中)三说(各尺一下)。

　　○第八说相

　　(释相之文如要语中)。
　　一不杀　　二不偷盗　　三不淫　　四不妄语　　五不饮酒　　六不着香油涂身　　七不歌舞作倡伎乐　　八不得坐高广大床　　九不得非时食　　十不得捉生像金银钱宝
　　此是沙弥十戒尽形寿不得犯何故止列十戒者为喜犯故然此十戒无作之体是为无漏解脱功德汝当护持无得毁犯。

　　○第九五德十数

　　(如要语中)。

　　五德者

　　一发心出家怀佩道故　　二毁其形好应法[月*艮]故　　三委弃身命遵崇道故　　四永割亲爱无适莫故　　五志大乘为度人故
　　此之五德出家大要也。

　　十数者

　　一者一切众生皆依仰食　　二者名色　　三者痛痒想　　四者四谛　　五者五阴　　六者六入　　七者七觉支　　八者八正道　　九者九众生故　　十者十一切入
　　已上十数一一对破外道要令汝等专心思择辨别邪正故也(此之十数各有名义广在律文兹不繁引　尺一下起立)。

　　○第十回向

　　上来恭依律范行十戒法事所萃洪因端为祝延　圣寿万安(回向等文如结界中)。
　　下座维那作处世界梵讫而散是夜请坛师擘引标如上坛仪之中明之。

　　宙　受具戒上坛仪(加衣说净附)

　　先於头夜受十戒已十师并备员俱集十师当净人鸣鼓集沙弥次侍者二人到堂问讯一执手炉一鸣引磬并挑灯迎诸师至法堂座下一行列坐诸沙弥行道烧香毕同礼三拜互跪次侍者分擘沙弥引标与十师了鸣引二下念夫头云。
　　夫明镜当台遇形则鉴洪钟在架有扣则鸣圆成三宝须假於三师捡举七非全凭於七证而况诸师解行兼济宗说俱通故须专秉一心各陈三请(先请得戒师次羯磨师又次教授师后尊证师)令诸沙弥各偏袒右肩右膝着地教如是请云。
　　大德一心念我(某甲)今请大德为得戒和尚愿大德为我作得戒和尚我依大德故得受具足戒慈愍故(三请)。
　　大德一心念我(某甲)今请大德为羯磨(教后尊证)阿阇梨愿大德为我作羯磨(教授尊证)阿阇棃我依大德故得受具足戒慈愍故。
　　各三请已十师应语发彼喜心齐声答云。
　　可尔教授汝清净莫放逸(沙弥答云)顶载持侍者复引十师归十师堂至沉日空心就食堂中随宜课佛了众僧粥罢应先请一僧作加衣师次集沙弥持衣钵就某处加衣侍者教沙弥礼三拜坐听师说法。
　　加衣师说法(云云)(如要语中讫)令沙弥互跪执衣教如是言。
　　加五条(正有三品割截揲叶褶叶也下有缦衣从有二十一品随用改之)
　　大德一心念我(某甲)此安陀会五条衣受一长一短割截持(三说)。
　　加七条(正有二品割截揲叶也下至缦衣从有二十二品随改)
　　大德一心念我(某甲)此郁多罗僧七条衣受两长一短割截衣持(三说)。
　　加大衣(正有十八品割截揲叶各九也下至缦衣从有大品随改)
　　大德一心念我(某甲)此僧伽棃(若干)条衣受(若干)长一短割截衣持(三说)。
　　加钵(梵语钵多罗此云应器)
　　大德一心念我(某甲)此钵多罗应量受常用故(三说)。
　　加坐具(梵语尼师坛此翻随坐衣)
　　大德一心念我(某甲)此尼师坛应量作今受持(三说　戒坛且作南向)已上加衣法若无对首并许心念作之(衣钵加毕)净人鸣鼓侍者二人至堂仍前鸣引执炉挑灯迎引十师自堂而出举南无本师释迦牟尼佛行至坛所从东绕坛至西阶上第二级投东朝坛一行立礼三拜坛长启白祝圣毕收具复念本师号又东绕第二级坛至西阶上坛上礼三拜次礼建坛四圣三拜并烧香念本师号从西向北入佛后出南依位立定侍者鸣引二下齐问讯俱坐坛下鸣槌一下有声音者作梵讫众诵传香偈散花偈(如结界仪中)坛长鸣尺一下白坛(今时多是不祝圣不礼拜不梵音不白坛径直举差)。
　　坛长白坛(云云)(如要语中)讫次坛长拈沙弥引标着其名字端正念后差竭磨师教授师坛长云。
　　第一引沙弥(某甲某甲某甲)将升宝坛从僧求受具戒今请(某寺)和尚为羯磨师(即第二位)某寺和尚为教授师(即第三位)(某寺)和尚答所成法(即第四位)差了次羯磨作白差教授师应先问云(有将此问在问和后问之)谁能与彼沙弥作教授师(教授师答云　某甲)能(告云)长老既能听作法差。
　　(问)大德僧听僧集不(答)僧已集(问)和合不(答)和合(问)僧今和合何所作为(答)受戒羯磨(此是通答已后不须再和僧差别答云)差别教授师出众问难单白羯磨(后法须和僧)。
　　已上一节每日初上坛并依此式坛长不白檀直举差也(羯磨师云)差教授师出众问难单白羯磨。
　　大德僧听(云云)(如羯磨经中)问成不了(羯磨师云)作法既成教授师出众问难　某教授师即从座起整衣持具从北入佛后向西出至佛前复朝东向僧问讯转身从南面西阶而下阶下侍者鸣引引至教授所敷具而坐侍者鸣引教沙弥礼三拜了互跪侍者次第度衣钵袱与师师与沙弥三人各擎之先安慰言。
　　善男子我受坛上众僧作法差我下来问汝等遮难汝莫恐惧须臾持汝着高胜处汝等三人将升宝坛求受戒法然恐汝等身带遮难障戒不发问难之前先当示汝衣钵名义各有名体色量四种也。
　　教授师说示衣相遮难等(备如要语中今略提云)。
　　善男子汝袱中所有三衣一钵名体色量乃恒沙诸佛之标帜贤圣沙门之轨仪比丘受戒之正缘为僧终身之道具祖师道若不已有定不得戒此衣此钵是汝三人已有不(答云)已有衣钵虽是已有要须身器清净方堪进受若有遮难定不得戒我今问汝汝须实答(遮难释相如羯磨经疏中)。
　　问边罪　污尼　贼住　外道　黄门　杀父母　杀阿罗汉　破僧　出佛血　非人　龙畜　二形更问轻遮　汝各　和尚名　年满　衣钵　父母负人债　下使人　官人　丈夫　五病
　　汝三人既前无重难后无轻遮可纳戒法(大略如此余如要语中)少刻坛上亦当如是答之汝等今於坛下立我往僧中作法和尚问众僧众僧默可我举手召汝汝可即来。
　　其教授师令戒子起立为正着七条着履揲具衣钵袱置手中语今於坛下立我当召汝教授师即从座起入坛南面东阶上第二级面西行回身从西阶上至坛上朝东向僧舒手相及处敷具正立合掌白云。
　　召沙弥入众单白羯磨。
　　大德僧听(云云)(如上)教授师只一拜收具问讯仍前西入复位坐之　其第二引和尚(即上第一引羯磨师也)拈标差僧云。
　　彼第二引(沙弥某甲某甲某甲)将升宝坛从僧乞戒受具戒今请某寺阇棃为羯磨师(只第一引教授师也)某寺阇棃为教授师(只第一引答法师也)某寺阇梨答所成法(只第一引第五师也下皆例此周而〔始〕)。
　　第二引羯磨师差教授师单白词语前后问答并同前　其第二引教授师如前出众从坛上东阶而下侍者引去教授师　其第一引教授师亦从座起於佛后出坛西阶上立举手唤前已教授沙弥云(某甲某甲某甲)来戒子上坛佛前一行立为接衣钵袱次第安佛前小几案上为戒子烧香并四圣处香了令问讯礼三拜却引戒子从右边北入绕佛后转至和尚前为所衣钵袱安羯磨师前小机案上令敷具礼三拜已皆互跪合掌告云。
　　汝当恳恻至诚仰凭清众求哀乞戒恐汝未能我今教汝。
　　大德僧听我(某甲)从和尚(某甲)求受具足戒我(某甲)今从僧乞受具足戒(某甲)为和尚愿僧慈愍故拔济我(三乞了)令戒子复座教授师归位坐定次羯磨师对众问难即白云。
　　对众问难单白羯磨。
　　大德僧听(如羯磨经中)问成否了(羯磨师说衣钵名义遮难等文如要语中若受戒人多不宜广说)羯磨师作单白已再问衣钵有无及十三重难十六轻遮并同前教授师出众问之一般然后说缘境发心(备如要语中)说了。
　　秉受具足戒白四羯磨(如羯磨经中)三番无差得戒圆满　作法既了令戒子三人朝外座待第二引教授师上坛作白召羯磨了又待教授师入众生讫听第三引羯磨师差教授师了方令戒子起三拜侍者在坛下鸣引引下坛往望坛处烧香问讯仍引至祖师堂烧香三拜了引入护坛侍者付小六念与之。
　　次说随相及授四依法。
　　先说四波罗夷法　次说四依法(其文备如羯磨经中)。
　　次请师作衣药钵展转净主。
　　是夜净人打鼓集新僧於坛上侍者至说净师所问讯鸣引引说净师至坛上坐讫参头烧香毕众礼三拜令坐侍者鸣引一下念请师夫头云。
　　夫因畜长财致使袈裟而离体能行说净免教铁叶以缠身不得明师安知深旨今为汝等一心恭请(某人)为衣药钵展转净施主而况此师诲人无倦接物有方故须专秉一心恭陈三请(引一下众请云)。
　　大德一心念我(某甲)今请大德为衣药钵展转净施主愿大德为我作衣药钵展转净施主慈愍故(三请各引一下净主答曰)汝既陈请我当为汝作衣药钵展转净施主所有教示汝须谛听。
　　净施主说法(如要语中)说净师说法了侍者一人先去请诵经师鸣引从坛东阶而上说净师从西阶而下诵经师就座趺坐讫戒子参头炷香一片同众三拜皆坐次诵经师诵遗教经讫下坛而去众戒子绕坛念楞严咒参头回向此乃一坛受事辨若来日又受戒更如前行。
　　

　　律苑事规卷第二
　　律苑事规卷第三

　　　　四明演忠律寺住持嗣祖比丘省悟编述

　　洪　布萨仪

　　若新受戒人广诵者须预请住持作羯磨并答法人又须和会行事等七人及证戒本一人若夏中常说者维那须於每月(初八二十三)日出差说戒人牌挂僧堂右颊此差不问已来历职事须肩次轮流如有私假公出病缘及不能秉说之人并须自行和会人代之毋得临时失事本律说戒犍度初明先广后略次第八段於相易晓后明先略后广三五说戒皆为八难余缘来有缓急致有要心五阶不同前四阶略第五阶广说者不可云略然而同是难缘某来犹远要心广说故广说之不同无难而广说也今时说戒前后中间广略不定一夏足经一卷虽钞主义立寒热二缘略说而非一席之间有中广三十前略十三后略九十等例此略不出律制其弊久矣久则难变且依旧出说戒秉白上差下　梵音亦上差下　行事四人下差上　今时多是和会。
(白黑)月说戒　(开写)　　(某甲)律师　　梵音　　(某甲)律师　秉白　　(某甲)律师　　　今　　月　日　堂司比丘　(某甲)　咨禀
　　一(四月)黑月广四重(余略)　　二(五月)白月广十三二不定(余略)　　三(五月)黑月广三十(余略)　　四(六月)白月广九十提舍(余略)　　五(六月)黑月广众学(余略)　　六(七月)白月不说戒　　闰白月广四重至三十(余略)　　闰黑月广九十至众学(余略)
说戒行事　(开写)　　(某甲)律师　　(某甲)律师　　(某甲)律师　　(某甲)律师　　　今　　月　日　堂司比丘　(某甲)　咨禀
　　住持亦须预和会首座或老成人答法至说戒前一日晚维那令堂司行者请说戒七人献汤(如常戒)至参前维那令直殿人洒扫法堂仍令行仆两边挑灯暑月不宜湫隘及排住持位於佛左置槌於佛右参罢维那令堂司行者於大香炉前排手炉花柈筹匣水盂汤盂手巾并架如常铺说仍置一蒲团於香炉前中间先一日晚喝头火后维那令堂司行者绕廊疎疎打引报云　习行事　法堂点烛众集坐定堂司行者擎汤茶柈柈中点烛烧香行仆行盏行汤汤罢却习行事加行事人或音声未谙进止有乖维那与老成人须再三依式教之莫待临时有失观瞻先习者为此也习了维那嘱堂司行者收拾物件至来日早粥直日人僧堂鸣槌一下白云。
　　大德僧听今(白黑)月(巳)日众僧和合(辰申)时就讲堂说戒(次如常法回向)粥了少歇维那亲到法堂点视香花筹水等件件铺设如仪又令堂司行者往说戒人处取香炉花瓶烛台及烛排法座上又令门子挂说戒牌於山门外东首(今多挂法堂上)又令直殿人上诸殿堂香灯却令堂司行者覆头首住持打起绕廊打小板次打大钟(踈踈打之)大众绕诸殿堂烧香集僧堂前依戒次一一问讯叉手而立威仪整肃毋得语笑头首亦依戒次而立秉白人及行事四人在沙弥下肩立唯直日人面对首座叉手而立候住持至杀钟即打鼓鼓绝直日人打引二下维那举集僧闻钟偈(云云)(如结界中)大众皆合掌诵之直日人(打引二下)略问讯於住持前行(疎疎打引)僧众雁行至讲堂香炉前住持问讯大众次第各问讯(此初入堂表所敬也)住持归位立大众一一就位东西两行而立待齐(打引二下)众齐问讯展具三拜(随拜打引)众各互跪直日人未可拜维那拳入堂偈(云云)(如结界中但改结界为布萨)众诵偈了(打引二下)齐收具而立(引二下)众齐问讯摄衣置具而坐直日人方展具三拜问讯坐定秉白人及行事四人便起身整肃威仪齐问讯秉白人先行行事四人亦庠序而行至香炉前秉白人在中间立行事第一人在秉白右立第二人左立第三人又右立第四人又左立如是相间作一行问讯叉手而立秉白自问讯回身东绕至水盂前立略问讯互跪诵水偈云。
　　八功德水净诸尘　　盥掌去垢心无染　　执持禁戒无缺犯　　一切众生亦如是
　　(盥手拭巾下皆例此)偈了起身问讯向西行　至汤盂前行事第一人亦同问讯回身至水盂前(二人须瞻顾紧缓相待)一同略问讯互跪秉白诵汤偈云。
　　香汤熏沐澡诸垢　　法身具足五分充　　般若圆照解脱满　　群生同会法界融
　　(盥拭手巾下皆例之)偈了第一人诵水偈(如上)。
　　偈了一齐起身第二人亦同问讯秉白归元立处第一人亦随行至汤盂前第二人亦绕至水盂前三人一齐问讯如是次第相顾问讯说偈盥掌各要齐整至第四人才归位便一齐问讯三步进前略问讯互跪取筹及执汤水盂手巾角秉白人举浴筹偈於左右以汤水浴筹云。
　　罗汉圣僧众　　凡夫众和合　　香汤浴净筹　　布萨度众生
　　大众皆合掌诵之偈了五人各执筹木汤巾一齐起身略手朝三步倒退立定亦齐手朝执汤人先回身行至槌所揭槌袱浴槌执巾人亦随至以巾拂槌二人绕槌回至元立处秉白人即往槌所立擎水人亦先回身至住持前半跪以水洒手住持诵水偈(如前)执巾人亦往半跪授巾拭手擎汤人与执巾人至礼亦(如上)住持诵汤偈(如前)其擎水擎汤并二执巾人次第至第一座前洒手授巾循行而去众各诵水汤二偈盥手拭巾既了四人仍回香炉前立定手朝三步进前略手朝半跪置巾於元处令其整齐二盂亦置元处一齐起身略问讯三步退问讯第四人先行次第各归元位问讯而坐秉白人鸣槌一下云。
　　大德僧听众中谁小小者收护　行事第四人闻白谁小小者便起身问讯至秉白人后问讯离四五尺许叉手而立秉白人再鸣槌一下云。
　　大德僧听(外有)清净大沙门入　若有客比丘皆集此处(再鸣椎一下云)大德僧听此众小者已收护外清净大沙门已入内外寂静无诸难事堪可行筹广作布萨我(某甲)比丘为僧行筹作布萨事　僧当一心念作布萨愿上中下座各次第如法受筹　白了便离槌所向南行举云　并受嘱授人筹　收护人而徐徐行　秉白人至住持前互跪授筹一条与住持住持双手受之诵受筹偈云。
　　金刚无碍解脱筹　　难得难遇如今果　　我今顶戴欢喜受　　一切众生亦如是
　　收护人亦至住持前胡跪双手接筹住持诵还筹偈云。
　　具足清净受此筹　　具足清净还此筹　　坚固喜舍无缺犯　　一切众生亦如是
　　秉白人先至第一座前次第循行分筹而去若受欲人须受二筹大众各各受筹诵受筹偈(如上)收筹人亦至第一座前次第一一收筹众各一一还筹及诵还筹偈(如上)秉白人最后分直日人筹了至西南角向西立收筹人亦收了对秉白人向东立齐手朝互跪秉白人以右手擎筹一条诵受筹偈(如上)又诵还筹偈(如上)递筹与收筹人秉白人又授一筹与之收筹人亦手擎筹并诵受还二偈起身手朝秉白人回至槌所收筹人亦同回元立处便急数筹数而点记之(初收筹时亦当先记数庶得无差若沙弥收筹而后亦再如上行之)秉白鸣椎一下云　次行沙弥筹　白了便徐行云。
　　沙弥筹　(若有沙弥亦次第分筹还〔筹〕并诵偈无则不须也)收筹人便行过秉白人前至住持前互跪白云　大僧几人　(若有沙弥则云)　沙弥几人　(无沙弥则云)　大僧几人沙弥无　筹与住持了起身略问讯便达法座归位而坐秉白人至住持前互跪住持告云　此一住处一布萨大僧几人　(有沙弥则云)　沙弥几人　(无沙弥则云)　大僧几人沙弥无　住持付筹与了起身问讯回身至香炉前立略手朝三步进前手朝互跪安筹於匣内起身略问讯三步退后问讯回至槌所鸣椎一下合掌白云。
　　大德僧听此一住处一布萨大僧几人　(若有沙弥则云)沙弥几人都合几人(无沙弥不须此二句)各於佛法中清净。
　　出家和合布萨上顺佛教中报四恩下为含识　白了至元坐处取坐具置臂上徐行举云。
　　各诵律中清净妙偈　(众皆合掌诵云)。
　　清净如满月　　清净得布萨　　身口业清净　　尔乃应布萨
　　秉白人从容至住持前问讯展具偈恰了互跪合掌白云。
　　大德慈悲为众说戒(住持答云)此说戒事任当(某甲)但以(年老识性)昏昧诵文不通恐恼於僧众中有(某甲)律师能诵往彼告云僧差说戒　便收具问讯从座后至说戒人前(须预如说戒人坐处)问讯叉手告云。
　　僧差说戒　说戒人亦合掌坐而受之秉白人还至椎所鸣槌一下白云。
　　大德僧听僧差(某甲)(说戒人名)律师为众说戒梵音(某甲梵音人名)律师升高座　说戒人闻僧差二字即起身臂坐具袖香合问讯至香炉前烧三捻香略问讯转身又问讯展具三拜须候秉白缓急白声才绝起身互跪云。
　　小比丘(某甲)稽首和南敬白众僧僧差说戒恐有错误愿同诵者指授　起身一拜收具问讯至住持前问讯次至法座前略问讯登座於座上炉前问讯烧香三捻放香合又问讯置坐具於坐处转身问讯跏趺而坐行事第二第三第四人同起身问讯第二人至炉前中立第三至右立第四至左立一齐问讯三步进前略问讯互跪第二人取花柈左右二人执汤盂水盂起身略手朝三步退后叉手朝且以寺门向南为例擎水人便先东行二人皆随行洒水散花洒汤秉白人举云。
　　散花说偈(云云)(如结界中大众皆合掌诵之)秉白人鸣椎一下众皆合掌梵音云。
　　稽首礼诸佛　　及法比丘僧　　今演毗尼法　　令正法久住　　优波离为首　　及余身证者　　令说戒要义　　诸贤咸共听
　　散花三人绕法座满堂散之(如目恣仪中)回至东南角三人旋绕晣立互跪散花人须向南擎汤人略倾汤於水盂中擎水人置水盂於花柈上一齐起身散花人便乃却行洒水散花填於中间擎汤水二人同至香炉前一齐问讯三步进前略问讯互跪置汤盂於元处起身略问讯三步退后问讯第四人先行共归位问讯而坐填花人至东南角转身以花柈向北朝之回至香炉前手朝三步进前略朝互跪置花柈水盂於元处起身略问讯三步退后问讯归位而坐行事第一人候梵音作诸贤二字便起身持坐具袖香合问讯至香炉前又问讯(不用大炉烧香)　展具三拜须候梵音恰了方举身互跪执手炉(坐上说戒人亦执手炉)秉白举云。
　　传香说偈(偈如结界仪中)大众皆合掌诵之然香人於头句偈烧三捻香执手炉拜下偈了放手炉起身一拜收具问讯归位而坐秉白打槌一下亦归位问讯而坐说戒人执手炉诵云。
　　四分戒本(序了)放手炉住持叉手揖众众皆叉手受揖住持(问云)大德僧听僧集否　问和　遣未具索欲(如有受欲人即展具互跪合掌白云)。
　　大德僧听(某甲)比丘我受彼欲清净彼如法僧事与欲清净(一说收具归位)问教诫　问何为(答云)说戒羯磨。
　　请证明　作单白羯磨(并如四分戒本中)。
　　问成否了云作法既成高座说戒(说戒人合掌)平声说戒或有歌声诵者此是五分废教诵至七佛略戒大众齐合掌鸣僧堂前钟二下召沙弥诵戒人执手炉至后序了起身收具袖香合问讯下座作梵人秉云。
　　神仙五通神造设於咒术为彼惭愧者摄诸不惭愧如来立禁戒半月半月说已说戒利益稽首礼诸佛处世界如虚空如莲花不着水心清净超於彼稽首礼无上尊　说戒人至香炉前秉白与直日人亦起身三人一齐问讯展具三拜秉白先收具至槌所立直日人亦收具於元位立唯说戒人候梵音缓急梵才了起身互跪白云。
　　小比丘(某甲)致敬众僧足下敬谢众僧僧差说戒三业不勤多有忘失愿僧慈悲施以欢喜　起身一拜袖香合收坐具问讯归元位直日人(引二下)大众皆起身袖香合臂坐具立得齐(打引二下)众皆问讯展具而立秉白人举自庆偈(云云)(如结界仪中)众合掌诵偈了秉白鸣槌一下合掌举云。
　　一切恭敬　　自归依佛(打引众拜)　　当愿众生　　体解大道　　发无上心(引一下众起立槌一下云)
　　自归依法(打引众拜)　　当愿众生　　深入经藏　　智惠如海(打引众立槌一下云)　　自归依僧(打引众拜)
　　当愿众生　　统理大众　　上来布萨　　无限胜因　　散沾法界　　和南圣众(引二下)
　　众皆收具立(引二下)众皆问讯信直日人(踈踈打引)大众自小先行众至僧堂前於元集处一行而立直日仍在元处立(踈踈打引)候住持人至(引二下)众皆问讯而散维那预令堂司行者就请说戒等七人献汤(如常式)仍令堂司行者收拾物件归寮须一一点视藏之毋使坠失也。

　　律园事规卷第三
　　律苑事规卷第四

　　　　四明演忠律寺住持嗣祖比丘省悟编述

　　荒　安居仪(或有律剎先三日前咒沙水留大殿至安居日绕廊撒洒)

　　四月初八日维那出安居词句牌(挂僧堂前右边)。
　　出十五日说戒牌(挂僧堂前左边)。
　　
　　安居词句(如说戒牌开写)
　　大德一心念我比丘(某甲)今依某寺大界内前三月夏安居房舍破修治故(三说)(对首告云)知莫放逸(答云)受持(问云)依谁持律者(答云)依某甲律师(当称方丈讳)嘱云有疑当往问。
　　今月　日　堂司比丘　(某甲)　咨禀
　　○维那又出方丈临讲文牌(挂僧堂前左边　须预至方丈请问所讲部文卷目书於牌上)。
　　维那又於安居前量度僧数预排戒腊资次图(挂堂司)。
　　礼忏图(挂忏殿右柱或分作讽诵礼忏二图各挂其处)　减日图(挂忏殿左柱)　钵位图(今相承写标贴床上)　皆於十五日晚挂之　更须审量九十日内直日者一夏几人一人几日先定的数到方丈禀过仍令堂司库子依数请合直日人献汤汤罢维那叉手揖众禀白资次轮流之意及或当次之人有缘告假须各自和会人代之毋得他词致有喧诤(凡为悦众必须委曲悦可众心不然则人情不和矣)十五日晚堂司备汤令行者请作梵(等人)献汤(先须和会定)及起初直日人阳(恐未知规矩当教之)至十六日早钟鸣时至忏殿将卓子一只於中安礼忏图图上以烛照之其礼忏蒲团亦有十五日对图排定不可临时失事粥罢维那令直殿人并堂司行仆一同扫洒大殿於佛前铺设蒲团行数多少悉令横安以右为长又用小机案一只置住持蒲团前备花柈安机机案上(拂子静尺手炉方丈荼头付至)置静槌於佛右边设南山大智二师位於佛前两傍柱前各香花炉烛供养(或法堂内亦可)候两廊敷设已备至斋罢维那令直殿人上诸殿堂香烛令堂司行者先覆首座次覆方丈云覆和尚打起凡系小板次第打之次鸣僧堂前钟众僧各备坐具香合披衣庠序齐集大殿如讽诵式排立次打大钟钟绝鸣大鼓候转通住持登殿上大香炉烧香退依位而立鼓绝(打引二下)维那举消灾经念咒绕佛东出直日人先至殿外下边立候住持行至门首佛前转身问讯(引二下)又转身出殿门限直日问讯在住持下肩前行(踈踈打引或有以侍者二人撒洒沙水於前)次第绕廊右转至诸殿堂诸房前烧香最后至土地堂烧香行道一二匝大众立定维那磬声了经经了念摩诃号百声维那至土地前烧香回向合有四六之句(白一众安居依赖之意或有律剎先作词句次绕廊行道讽咒)大众和佛如常维那入位举南无本师释迦牟尼佛(引二下)大众同声念之直日打引引至大殿其头首於殿外偏立各依戒次入殿从中至大香炉及天前烧香右绕而转住持从第一行蒲团入至西头第一位立众皆立定直日(引二下)众问讯展坐具息佛声礼三拜堂司行者随拜打磬一时趺坐直日至槌所向外立之候众坐定打槌一下众合掌作梵人举稽首礼诸佛(云云)(如布萨中)梵绝住持执手炉三捻香举传香偈(如结界仪中)放手炉执花柈举散花偈(如结界仪中)偈罢打槌一下直日归位坐住持鸣尺二下取拂子叉手揖众白席(或四六或散文任人作之宣告安居策修之意了　结云)住山(某甲)谨白众皆转身两两相对更互作安居对首法(各三说)各问各答(皆上首人先作之唯住持对首人并不问答)众作法了转身起立整肃直日至槌所立(拟念佛打槌)。
　　住持执手炉回向云　上来恭依律范行安居法事所萃洪因端为祝延今上皇帝圣寿万安(回向如结界仪中)至波罗蜜再打槌一下梵音人作处世界呗(如布萨仪中若说恣二法作呗后用三归依唯安居一法不用)维那举南无本师释迦牟尼佛住持收具上大香炉问讯烧三捻香退就住展具维那举容颜甚奇妙(云云)三拜立次举南无南山祖师号及代有觉人偈(云云)又次举大智号及端严具足偈(云云)(已上偈如礼文中)各上香各三拜(如上)又举诸大祖师菩萨众皆三拜(不烧香)　堂同行者(随拜打磬)众收坐具候齐整(打引三下)众齐问讯　住持先行众随后右绕至佛前逐一问讯而出直日仍先在殿外(如上打引)引至法堂右绕团转而立住持当有数语白九旬同聚之意就此大展三拜白讫众皆一展三拜了(打引二下)问讯而散。
　　住持升轿堂司行者高声喝云　请两班耆旧大众各赍香即刻诣方丈人事(维那预辨烛二条先安方丈香炉所座司亦然)众皆候集於方丈前维那令堂司行者入覆侍者侍者引至住持前云　覆和尚两班大众礼拜住持出降阶接首座知事头首进前(请云)诸趺坐住持辞各炷香通寒喧讫送下阶西堂进耆旧进(接送如上)大众不侯接众须升阶上座为参头(身上无人名上座)近前(请云)请和尚趺坐容某等礼拜维那立右为首令众三人为引出众烧香三拜自东西排立次第皆然并有告诫之语或住持谦光不受此礼则混众烧香谢讲训而止住持送下阶大众诣诸司人事知事头首互为参头各备香偈(若是老成西堂为首座则可受香若以次人入此位亦不可受若谦光一切不受也)然后大众私行人事(或请益师或平交道〔谊〕或法眷并自随宜)众归房歇息候堂头巡寮(若职事人自有寮舍可接仍须让主位若两廊须拉三五房相近就一处设一位拟接见盛礼)住持先遣行者至首座知事头首寮舍报云　方丈和尚回礼　若两廊诸房就设位处报之推腊长者为参头(请云)请趺坐住持辞云已见盛礼次第叙寒喧之语知事头首亦须准作一次报诸寮之礼堂司行者报云两班巡寮拜谢若职事人私受礼数亦用别报之丛林盛礼不可简傲也十七日粥堂打槌一下云。
　　白大众安居既过一日余有(八十九)日在当勤精进谨慎莫放逸(如是逐日前增后减凡过小尽则虚添在巳过日数内白之至七月十五日方讫七月十六日唯白自恣无日可减矣)。
　　侍者须於十六日晚禀住持云明日和尚特为首座大众茶汤住持曰唯侍者具威仪诣首座寮问讯云方丈和尚明日粥罢特为首座煎茶伏望慈悲俯赐光降首座答云何勤谦德特为宠招谨当赴明日粥时方丈请客行者至粥堂巡堂请两班大众云方丈和尚请就法堂献茶至下堂钟绝便鸣茶板以三下为节住持先到主位立侍者在东南角面西立候首座大众至法堂侍者近前问讯引至阶次住持降阶接上与首座通寒暄讫次与大众问讯住持揖首座归分手位大众依次立一齐问讯而坐侍者从东南角面北立候众坐定离位过香炉前问讯又至住持前问讯(以表请香也须预安香合置机案上)过首座前问讯(谓之揖坐)便转身出炉前略问讯上香一捻仍从东上堂至首座前问讯(谓之揖香)转身仍出炉前退身问讯叉手而立(中间亦有再烧香一炷此非礼也)备二行者各擎茶於住持首座边侧立伺候住持举手揖众便鸣茶板二下过茶与之次行大众茶待徧侍者却来中间略问讯复从东进首座前问讯(谓之揖茶)复归中间问讯烧香一炷(名光伴香)鸣板一下收盏再板二下(禅规旦望茶先鸣长板至侍者揖香了吃茶时鸣板二下收盏时鸣板一下退座时鸣板一下通前共板五下也若特为茶先鸣鼓一通退座时鸣鼓三下)住持送首座至香炉前(大众皆归西於首座后立)首座问讯以叙谢茶之意住持问讯相送侍者近前又问讯相送而散　至斋罢侍者仍去首座寮请汤仍令请客行者请大众汤(汤礼如茶一同)此事皆须侍者提督方丈行仆备辨汤瓶盏托茶[穴/先]条柈齐整或报诸寮备辨就法堂排设座席香炉花瓶烛台使有可观　十八日首座都寺茶汤各当一次(或有是常住三日茶汤)十九日堂宾二司亦各当一次并须侵早木鱼未动时(或隔夜请)亲诣方丈覆侍者伺候住持请云(某甲)明日粥罢特为和尚煎茶伏望慈悲俯垂光降住持云过沐盛礼见招当谨趋赴亦令堂司行者巡堂请大众行礼(同上)但首座西上至住持前问讯又从西出为异耳若都寺以下茶汤各须亲到住持首座处请之盖首座乃大众之师席故特尊之行礼皆如前(凡两班受戒事茶汤并同此法)更须安居之初三日祈祷讽诵礼忏祈九旬进道无魔具一文疏第三日晚宣忏　二十日启讲筵策勤来学维那当晚请应科日座首献汤先备纸一张具列三科一覆述科二引读科三策文科汤了维那白预科之意却令行者将卓子一只置笔砚墨子於其上各随所学三科之中佥与名字只此以为习读之张本既毕维那将自子呈方丈佥押庶免进退习读之举却须维那预取方丈慈旨行与不行丛林法席悉在住持之责也其习读之文须是方丈讲文若用以次人所讲者非独灭绝住持抑亦招人轻议所拈阄子须存公界俾预科日者不致墯慢每日晚讲了或诵咒了打僧堂前钟三下方丈或冗则当暂歇维那不可輙行不识规矩者多有妄作致有喧诤以败丛林之清望也　礼塔人事今时多於安居后行之有违禁足之制理宜先行可也若禅规结制后有三日特为茶第一日方丈特为首座大众茶第二日库司特为首座大众茶第三日首座特为后堂大众茶并就僧堂行礼皆有茶榜贴僧堂前。
　　安居白席　万象森罗一真境界夜夜青天明月朝朝绿树啼莺全彰圆觉伽蓝揭示清净戒体九旬禁足深防世俗之讥三月安居常护众生之命不可心思口议宁容色见声求若性若遮不持不犯圆陀陀光烁烁耀古腾今净裸裸赤洒洒撑天拄地说甚邻鹅护雷从他验蜡人氷　这里总用不着今则仰遵圣制式禀[(雪-雨)/粉/大]章共安居各陈对首住山某谨白。
　　结制土地堂回向　三月安居式禀如来之严制一方住止全凭神圣之洪休仰冀灵聪俯垂明鉴兹裒众侣旋绕梵居讽诵消灾威德咒经称念摩诃佛母圣号集兹功德回向当山土地(列位)合堂真宰匝寺圣贤专冀诸魔殄息一众平安六根三业氷清七聚五篇雪净行住坐卧愿四事以无亏火盗公私冀一毫而不扰如斯祈祷悉望感彰。

　　日　自恣仪

　　七月初八日维那出自恣词句牌挂僧堂前上颊出差行事人牌挂下颊(与说戒一同但改说戒二字作自恣)。
　　○自恣词句
　　大德一心念众僧今日自恣我比丘(某甲)亦自恣若见闻疑罪大德长老哀怋故语我我若见罪当如法忏悔。
　　今月　日　堂司　比丘　(某甲)　咨禀
　　住持於二三日前和会上首知法者三人一人答法二人为五德或有营待随宜举行十五日晚维那请行事六人献汤至暮亦习行事　十六日粥堂无日可减鸣槌一下白云。
　　大德僧听今黑月一日众僧和合辰时就某处自恣粥罢维那令堂司行者人仆到自恣处洒扫令净按僧数排蒲团(如说戒坐位)仍具两蒲团安众僧前中间拟二五德作法处仍具香花筹水香炉烛瓶等(如说戒式)预备青白草梅束约二三十茎长二尺许随僧数多少辨之用二箱袱置小卓子上安中间两柱前又置小机案於住持蒲团侧安手炉拂子静尺(或有云又安一蒲团在住持上肩拟圣僧位钞中无文不可立也)已上并须维那检点悉令齐肃时至令直殿人上诸殿堂香灯及令覆首座住持打起鸣钟挝鼓众集僧堂前诵闻钟偈三拜趺坐五人起行事及秉白词句(并同布萨仪中但秉唱时改说戒二字为自恣耳)秉白至唱筹数竟下为含识声绝时便云。
　　各诵律中清净妙偈(如布萨中)众念了秉白人且立槌所行事三人亦起散花如上满堂散之(若据钞记中谓散花供养三宝况偈中云供养一切诸如来既为供佛事须右绕中间左绕恐准入堂行事须之文　或有律剎三人右绕满堂散之於理甚当)秉白人举散花偈(如结界仪中)偈了秉白槌一下梵人作梵(如上)毕更不用举传香讫偈但只住持执手炉三捻香(举云)戒香定香(云云)(如结界仪中)偈了秉白槌一下归位而坐住持鸣尺二下执拂子叉手揖众白席(云云)(如后宣告自恣之意)至说差人中如云西堂(某甲)律师为第一五德座元(某甲)律师为第二五德(某甲)律师答所成法住山(某)谨白鸣尺一下揖答法人其答法人及众亦当相应交揖然后问和索欲其欲法云。
　　大德僧听比丘(某甲)我受彼欲自恣彼如法僧事与欲自恣。
　　准钞记不须问尼止有通答别答之异若通答者但云自恣羯磨后二五德正秉自恣单白不须问和便作法若别答者乃云差受自恣人白二羯磨后二五德再须问和也住持云差受自恣人白二羯磨大众同心证明作法(词语如羯磨经中)白竟问云作白成不(答云)成(羯磨已问云)羯磨成不(答云)成(结词了问云)结词成否(答云)结词成(住持云)作法既成二五德出众行事　二五德便收具香合问讯离位庠序而出到中间二蒲团所立定一齐问讯分两边行上香炉前各三捻香放香合於机案上退身两傍出蒲团位问讯展具三拜起对坐少定二人叉手揖之前若通答而第一人云自恣单白羯磨大众同心证明作法(词语如羯磨经中问云)作法成否(答云)作法成。
　　少憩维那点指行事四人出众前排立一齐问讯每边二人分东西而上各至草所一人擎箱一人分草住持前当跪授之次者低身授之不可平身抛掷僧各手受即舒开置坐具前地上拟一身所跪之阔(二五德者其草邻位先与敷之庶免临时匆遽二箱行事两头行来中间结绝)。
　　行草既了放箱元处出香炉前一齐问讯归位(行事出入使有可观)二五德却转身面佛互跪合掌第二人唱云一切僧就草座偏袒右肩胡跪合掌(就草座者为忏罪人不敢在高座非成道坐草也)二五德起身收具两傍而出第一五德至住持前展具互跪合掌住持进前至草上互跪三陈词句(如图中)第二人徐徐至住持下肩对一二人略问讯敷具互跪唱云　从是以下再说自恣　一二人再说讫第一人至次位敷具对三人互跪合掌云。
　　从是以下一说自恣　此二法相传唱告不出部文所以略者律为难事转近开再说一说若天热处狭僧多并开略说无此略则不成二五德更互作对首亦对三人展具各陈词句二五德亦入元位展具跪草互为对首大众自恣竟二五德仍至中间蒲团位问讯如前烧香袖香合而退归位展具齐礼一拜互跪第一人唱云　僧一心自恣竟　收具问讯复本位展具了大众起立秉白至槌所住持执手炉回向云。
　　上来恭依律范行自恣法事(余祝延回向等文并如创结界仪中至)波罗蜜梵人作处世界梵了秉白人举自庆偈(如结界中　了云)一切恭敬(三归依如布萨仪中亦须随拜打槌打引)三归了若处狭僧多众收具右绕至佛前排立问讯展具立定举释迦佛号若自恣时一面已立了不须收具维那径举释迦佛号住持上大香炉烧香维那举赞及礼拜并祖师二位(并如安居中)收具直日人打引维那举楞严咒住持右绕而出至土地堂圣者堂烧香咒罢念摩诃号百声维那近前回向(亦有四六句谢安居护持之意如后)讫引至法堂团拜而散人事茶汤之礼(并如安居仪中)。
　　○自恣白席　九旬修道要当精练身心三月护生贵在销镕罪垢人迷不自见过恶着安可饰非乞众垂慈恣他举罪内彰无私阴外显有瑕疵五德昭明持毁之情易睹三根显露治举之法难容欲祈二犯氷清徒使五篇雪净各应离座如次陈词。
　　○土地堂回向　安居三月遵佛祖之[(雪-雨)/粉/大]章制满一期藉神祗之麻庇恭裒大众肃诣灵祠(讽诵楞严秘章称念佛母圣号)专伸奉祝当山土地(列位)合堂真宰谢已往之洪恩锡将来之吉福山门宁静僧侣平安恶去善存稗除苗长公私火盗时时永乞蠲除黍稷稻粱岁岁常期盈积。
　　

　　律苑事规卷第四
　　律苑事规卷第五

　　　　四明演忠律寺住持嗣祖比丘省悟编述

　　月　圣节启建

　　启建满散佛祖诞忌日用诸仪律中无文今借泽山师兄禅林备用为式编之然上堂入室告香备香问讯两展触礼之类皆除去之原其坐具之制为护身护衣故触礼之法头若至地身衣有污非所宜也如白佛回向右语等文谨严切当有可用者依而行之中间有用禅宗公案却以律苑事相改而补之以备乎行事云尔(列之于后)。
　　启建行香钹及跪炉多有律院亦如是行香今取之除去揖香出班问讯独此一项行香钹外皆不用。　　禅规二展三礼今律规并作大展三拜词语先寒暄次叙事一并称之住持不答拜但低身立受若免拜则问讯直陈其事。　　禅规触礼之法有污身衣尽除去之。　　大展九拜词语先叙事次寒暄并同禅规。　　交代职事更立为主律院不曾行故去之。　　特为茶汤而揖坐揖香揖汤鸣板鸣鼓并同禅规新受职人送归钵位等礼并去之。
　　启建届期礼加严肃僧员给假不许容情堂司预书黄榜轮僧簿及上殿经目预辨启建大牌及启建疏须用黄纸贴签如法楷书严肃(禅规先五日维那委书记制右〔语〕先呈方丈却染疏)隔宿备拌袱炉烛香合维那具威仪带堂司行者人仆拓拌诣方丈佥疏堂司行者通覆住持出即烧香禀云来白启建(某)节拜请和尚佥疏呈疏佥了问讯而退(此礼甚重理当依行)大殿严设香花灯烛汤茶供仪手炉铙钹毕备来曰早忏前鸣大钟众列殿点茶汤侍者下毕鸣行香钹住持上香侍者捧香合(禅规又有维那揖香东西两班对出上香问讯之礼)香毕大众同展三拜此拜佛为告祝　天寿也住持不收具就跪炉非法也维那白佛宣疏至右伏以住持再烧香展拜跪炉知客跪进手炉侍者跪进香合宣疏毕知客跪接炉住持收具或住持受州县关请不在而前堂首座偏位跪炉堂司行者跪进手炉复跪接炉座司茶头跪进香合维那举楞严回向启建　堂司行者隔日将轮僧簿请住持头首众僧佥书上下字名具写差单轮排经目于上揭挂殿内至日住持同众上殿看经各务严肃鸣大钟上殿各炷香三拜归位看经维那当诣殿烧香一炷大展三拜知客躬当点茶汤库司严设香烛点心汤荼堂司行者供送恐有缺典维那时常照拂至晚鸣大钟下殿每日僧员依戒轮定堂司库子直殿行者时时守坊官员到来拈香鸣钟集众讽经方丈库子迎送凡遇圣节启散暂到客司给由随身照证(今时不行)住持领众看经知事营供表嚫务在虔诚当报水土之恩也满散节目并同堂司制疏具列经文例留交割准备刷具凡住持公出归日不问近远鸣钟集众门迎诣方丈人事众散住持更不用巡寮报礼也。
自佛偈(玉毫腾辉　金色炳曜　具大人相　号正徧知　瞻之仰之　福满沙界)又偈(大圆满觉　应迹西乾　心包大虚　量周沙界)回向(上来讽诵洪因端为祝延　圣寿万安金刚无量寿佛仁王菩萨云云至波罗蜜)伏愿(皇风永扇　帝道遐昌　佛日增辉　法轮常转)跪由(暂到一僧（某甲）上座今月巳日恭遇天节已於本寺启散讫凭此为照者)(年　月　日　（某甲寺）知客　某押　给)
　　右语(启建)伏以红日升时四海赖照临之庆紫云深处常年念伸祝颂之诚以不可思议之功勋倍无有算数之寿量皇帝陛下恭愿渊献珠山献玉令夷夏之归仁车同轨书同文尽山川之一统但(臣)僧(某甲)下情无任瞻天望圣激切屏营之至　谨疏。
　　(满散)伏以天开阊阖庆流虹绕雷於斯辰人效华封悉望日瞻云於此际爰毕三旬之华藏聿严万岁之山呼恭愿历数在躬文明至治九五福曰富曰寿无强惟休八千岁为春为秋自今而始。
　　右语前叙意与后启建牌恭惟前叙意一同今不重笔也。
　　○启建牌式纯用黄纸楷书
　　大元国(某道某)路(某)寺　　　　月　　日恭遇　　天寿圣节本寺预於今月　　日恭就　　　　金刚无量寿道场一月日逐日轮僧上殿披　　　　阅　　　　经文宣持　　　　密号所萃　　　　洪因端为祝延　　今上皇帝圣寿万安者　　　　右　恭　惟　　　　佛日洞明　　　　天龙昭格　　年　月　日　都监寺(臣)僧　(某甲)　住持　(臣)僧　(某甲)　谨言

　　盈　圣节官请开讲

　　今时多於乡下差请而来先用参官礼见上等以顺世情合用礼仪于后　轿番四人　排灯二人　行者打鼓(备鼓槌)侍者一人　凉轿(并席)　油烛　法被　香合　拂子　大香一片(宜避讳字)。
　　鼓转通(礼宜官员一人执手炉至方丈请说法重祝赞也)侍者问讯住持坐轿香花鼓钹迎至法堂前侧首出轿众官前问讯(众去头袖)住持却转身至中间手朝东西普同和南登座侍者随往上座以合盖盛大香鼓绝捧呈住持(祝香云)此香不假裁培之力天生自然密为熏染之祥神化莫测价重三千之界鼻资八百之功今月　　日恭遇天寿圣节奉为(某)道(某)路合属文武官班热向炉中端为祝延今上皇帝圣躬万岁万岁万万岁陛下恭愿阎浮提统是封疆殑伽沙俱为寿量　侍者接香以左手插炉中右手拈从香一炷盖合插香宜子细不可坠下住持上脚踏问讯钦衣趺坐(中间有着鞋而坐者以便於后起身也)侍者下座问讯毕至东首侧立次诸山出班问讯(叉手出班合掌归位)住持宜起身受礼不起亦得而无彼此相敬之仪毕侍者揖众官坐却登座开合左手上香一炷盖合转身提坐具问讯住持谓之请法也侧立过拂子与住持住持举提纲云。
　　今观释迦如来昔为护明菩萨未离都率已诞王宫未转法轮已度诸有岂在无忧树下出乎大术胎中九水共沐一身八方各行七步指天指地三界称尊食麦食麻六载成道四十九年三百余会经通五人共说律为金口亲宣所以道戒德难思冠超众象为五乘之轨导寔三宝之舟航依教建修定慧之功莫等住持佛法群籍於兹息唱更能揭开戒网拶透玄关明持犯离持犯相万籁吟风穷真妄源千江印月超凡入圣岂假他求见性明心还须自觅水朝东海浩浩乎荡荡乎民无能名焉星拱北辰昭昭然历历然吾无隐乎尔说禅讲律共趣佛乘率土普天咸归王化　(良久云)。
　　九天闾阖开宫殿万国衣冠拜冕旒(了却以拂子安床东以便后取)住持合掌回向云(某)道(某)路总官府(或州或县或司随宜添改)　月　日恭遇天寿圣节预於　月　日恭就(某)寺大佛宝殿启建金刚无量寿道场一月日逐日轮官上殿拜首拈香僧众披阅经文揄扬佛号此时命(某)寺住持(臣)僧(某甲)升于此座讲演毗尼妙仪一席所萃洪因端为祝延圣寿万安者　次叙谢(以手揖众云　某甲)樗枥不才滥叨律剎今月　日恭遇(既曰祝赞不应叙谢可於回向后便结座今且随时出之)。
　　天寿圣节伏(某)州(某)司帖请(某甲)於今月　日开请祝赞不敢固辞今对人天众前甚愧疎陋开讲之次伏承(某)道宣慰司都元帅府诸位相公(某)道路合属文武官班诸位相公(或行省官或朝廷差来官当先入之)教禅律三宗诸山师德江湖名胜高人俯临座席为法作证祗对之间不胜战汗祝圣人寿不敢一一叙德装赞即容下座诣前申谢伏惟慈察侍者於座东取拂子与住持了结座云。
　　记得律中道境既无量戒亦非一略则八万四千广则无量无边且道界境戒量与当今皇帝圣躬寿量是同是别(良久云)天上有星皆拱北人间无水不朝东　下座云久立众慈伏惟珍重座下即谢众官及诸山师德为法作证也。

　　昃　千秋节开讲

　　祝香提纲结座(规式并与圣节同)祝香云此香产灵於清净觉地育秀於光明宝林一统俱沐其恩连城岂酬其价恭愿　配德乾坤合明日月绍赫赫炎炎之祚成巍巍荡荡之功克享天心永作人主　提纲。
　　文殊师利是法王子辅释迦如来吉祥观音称安乐人佐无量寿佛双丝成线二掌浪鸣观我如来净法界身本无出没大悲愿力示有去来暂离兜率陀天下降迦毗罗国住胎出胎示八相而成道密说显说以五时而度人经律论三藏鼎分教禅律三宗派别机缘不等提诱多方轨导圣阶戒德独超於众象住持佛法毗尼实冠於群宗立教虽有万门到家初无二道法华开声闻而佛月落不离天涅盘扶小律以谈常水流元在海超出四重楼阁决开五义分通翠竹黄华尽是真如般若溪声山色无非长舌净身将此最上乘以永无疆祚似玉藏右虹气隐于山川如云升天龙泽沛乎宇宙慈风伏皇风而扇令旨体圣旨而行岁祝千秋日享五福　然虽如是未审祝寿底句如何举似(良久云)曰寿曰富而多男愿效华封之祝宜民宜人而受禄再赓周雅之章　结座　古人有言大德必得其位必得其禄必得其名必得其寿　因成四句。
　　瑶光贯月赤光高　　仙侣排空奏玉箫　　梵寿如来添禄算　　九天王母进幡桃

　　辰　圣节祝香

　　待众宫立班喝拜了举云僧祝赞时却怀香出众对牌座前立定执香云。
　　威音王如来前栽倍种子三都田地独露先春长生天气力里茂长根苗万国封疆普大荫(某)道(某)路月　　日恭遇天寿圣节预於　月　日恭就(某)寺大佛宝殿启建金刚无量寿道场一月日。
　　(若启建直云此时无为若习仪却云今当满散此时习仪行礼无奉为若满散却云此时恭就某处满散)。
　　奉为本(路)合属文武官班将此宝香爇向炉中端为祝延　今上皇帝圣躬(云云)皇帝陛下恭愿。
　　一人有庆遥瞻北关之尊万寿无疆愿效南山之祝(了归元位立之)。

　　宿　圣节放生

　　众官拜了僧道祝赞毕不用怀香至放生处但朝北念放生文云。
　　圣诞今朝瑞气多　　欢呼万岁满山河　　大恩大德充天地　　鸢自翔云鱼跃波
　　念讫而散。

　　列　日月蚀祝香伏愿

　　此香根盘一统叶覆大千孕日月之华精锺天地之秀气(某)年(某)月(日日夜月)有食之(某)路(某)洲(某)司官与合属官班(僧道士〔遮〕人)等(随有无添减)恭就(某)处用伸救护此时将此宝香热向炉中专用祝延今上皇帝圣寿万安次伸奉献(日月)宫天子以助威神所冀　妖(魔蟇)退舍(阳德素魄)还光究两目於上天照群生於下土(念讫诵咒回向)。

　　张　祈雨请晴祝香伏愿(并祈雪)

　　此香天地孕灵古今挺秀栴檀林更非别本兜楼波独羡佳名香(云心)一缕才(飘甘泽通天色)十分(大沛开朗)。

　　○佛天愿雨

　　佛慈有感圣德无私动下九天即解龟畴之拆霖为三日足沾鱼梦之祥。

　　○观音愿雨

　　救苦导师观音慈父将宝瓶之净水徧洒杨枝沾大地之焦枯顿苏禾稼一雨三日惠泽滂沱万廪千仓欢声浃洽。

　　○诸龙愿雨

　　上祈天造攸扣龙君早兴慈意之云大注悲心之雨五禾日秀百谷时登民庆常丰年书大有。

　　○祈晴

　　释迦世尊观音慈父施无畏力用大悲心扫净碧天莫使痴云作孽拨开皎日陡教大地生辉五禾无淹溺之忧六种有收成之望如斯祈恳即赐感彰。

　　○祈雪

　　一冬得雪则年可格於屡丰三白呈祥则天妙施於大巧裒集迩遐僧堂道昭告上下神祇天道虽遥人心可感释迦调御观音导师以父母心副众生愿溥三轮功用煎四大海水点点成华现十力神通遍一统封疆皑皑积玉。

　　寒　大殿藏殿祝圣

　　凡旦望之日早忏之前众诵大悲咒一遍住持烧香咒讫维那举南无无量寿佛号众念三声维那回白云　白佛喝(如〔前〕某)路(某)州(某)寺住持(臣)僧(某甲)兹值月(旦望)今辰谨集僧众恭趋宝殿讽诵秘章揄扬佛号所萃洪因端祝延　(亦有住持自回向)今上皇帝圣寿万安皇太后皇后齐年皇太子睿算千秋遥望　圣躬祝陪天算金刚无量寿佛延寿王菩萨摩诃般若波罗蜜了不诵小经便乃礼忏忏毕过堂早粥粥了鸣僧堂前钟集众鸣鼓转藏行者打钹(鼓钹无所免之)维那举消灾经绕藏行道三匝以表法轮三转期帝道遐昌也立定结经维那举南无无量寿佛(回向云)。
　　大圆照中有华藏海功超造化道绝名言三光电卷而实相闲六合雷奔而湛然寂不思议法难尽赞扬讽诵消灾威德咒经运转天宫法宝轮藏称扬佛号所集洪因端为祝延(云云如前)。
　　又云三转法轮於大千其轮本然常清净天人得道斯为证三宝从兹现世间(今时初八二十三斋日亦行转藏)讽说。

　　来　朝廷祈祷

　　凡遇焚修祈祷须虔诚斋沐如法铺陈花果新鲜香烛殊胜殿宇时时洒扫僧众整肃威仪官员拈香加礼迎送住持知事无涉他缘耆旧斋舍常切严净期必致效功有攸归山门祈祷库司先覆住持意旨预呈维那堂司行者报寮挂牌二时集众讽诵启散严设供养克期功效各冀专诚。

　　暑　如来降诞

　　将届诞期堂司行者率众财具数送库司营供养此古法也在住持讲行维那命作者制右语(既有霅溪法师礼文不制亦得)佥疏并与圣节同库司预令行者严设毗蓝园内安太子铜像煎香汤安二小杓於盆内大佛前敷陈供养至日辰时大众各具威仪同诣大殿如讽诵而立住持烧香归位立定维那举浴佛偈(文如后有处多是首座举经举佛可随方也)。
　　右旋浴佛宜备铜钱各归蒲团位众展具住持上香复位同众三拜不收具进前献汤进食侍者下竟复位众三拜上香下嚫点茶众三拜(禅规鸣鼓三下讲特为鳢)众跪住持执炉维那举香华二偈(如结界仪中)了住持举礼文总白头至三请已众起身住持举白云佛偈(天上天下无如佛　如礼文中)了维那进前宣疏了举变食咒归位众三拜做礼(如礼文中以下皆维那举唱)做礼毕众收具举遗教经或安乐行品了(或回向或只念愿灭三障诸烦恼偈亦得云云)后结云(十方三世云云至波罗蜜)右旋而散(回向云)上来讽经功德回向真如实际庄严无上佛果菩提四恩普报三有齐资法界众生同圆种智十方三世一切诸佛诸尊菩萨摩诃萨摩诃般若波罗蜜(云云)。
　　○白佛偈
　　一月在天影涵众水　　一佛出世各坐一花　　白毫舒而三界明　　甘露洒而四生润
　　○浴佛偈
　　我今灌沐诸如来　　净智庄严功德聚　　五浊众生令离垢　　同证如来净法身
　　右语　(某)道(某)路(某)县(某)寺禀　如来遗教住持比丘(某甲)与众比丘等今月初八日伏值　本师释迦如来大和尚庆诞之辰聊营庶羞以伸供养者。
　　右伏以兜率天宫不起于座而常说是法毗蓝园内乘大愿力而示现受生顾上下与四维称独尊於三界芳流像教属此日之诞弥瑞涌龙渊效当年之灌沐本师释迦如来大和尚伏愿运甚深之智海回既倒之狂澜盛世光明上延　圣主无疆寿微尘含识同证如来净法身　　谨疏。

　　往　如来涅盘成道

　　佛忌礼文霅溪法师出之成道之礼亦不可缺而禅林有古语录之于后预日制疏率众财营供养集众上香三拜献汤进食三拜上香下嚫进茶三拜(禅规鸣鼓三下讲特为礼)众跪举香华二偈(如结界仪中)住持执炉举礼文总头白佛宣疏变食做礼(依岳法师礼赞)礼毕众收具举遗教经回向右旋而散(并与佛诞礼同)。
　　○白佛偈
　　净法界身本无出没　　大悲愿力示有去来
　　○又成道
　　正觉山前睹明星而悟道大千界内驾慧日以流辉。
　　右语(涅盘疏语大智律师出之如芝园集第十三卷中今不再出)。
　　疏节叙情与佛诞同但改庆诞为涅盘为异耳。
　　(成道)雪覆千山大地春回寒谷星明午夜觉天云散长空示六年苦行之因证历劫进修之果(某甲)等叨承末运忝嗣宗猷深怀麻麦之餐兹焉有愧处奉苹蘩之供理亦难忘　本师释迦如来大和尚伏愿光照临开发蒙昧大千国土永延圣主福寿康宁一切众生咸证如来智慧德相。

　　秋　兰盆献供

　　七月十五日兰盆供堂司行者预率众财具数送库司营供养以报父母恩德也染疏佥疏(与圣节同)至日於大佛前敷陈供养大众各具仪到殿(与南山忌同)住持上香众三拜不收具进前献汤进食侍者下竟复位众三拜上香下嚫点茶众三拜跪不收具(禅规鸣鼓二下讲特为茶礼)住持执炉维那奉香华二偈(有处乃是首座举唱)了住持举礼文总白头至请佛已众起立叹三宝咒愿了维那宣疏变食归位众三拜做礼(如灵芝礼文中)毕众收具举兰盆经了众回向云　以此修行修善根报答父母劬劳德存者福乐寿无穷亡者离苦生安养四恩三有诸含识三涂八难苦众生俱蒙晦过洗瘕疵尽出轮回生净土十方三世(云云)右旋而散。
　　右语(兰盆疏语大智律师出之如芝园集第十三卷中)。

　　收　南山灵芝祖忌

　　南山礼文(孤山出霅溪出堪律师出)灵芝礼文(安律师出)将届忌辰堂司预命染疏与圣节同(右语斋路如后)住持专诚山门执事备辨东浙律苑维那做南山忌知客做灵芝忌一切斋供所需皆出当忌者职事费钱以为出世根脚若此孰肯留心於祖文者哉悲夫当忌者先委请执事人借辨器皿分头管之时提点法堂敷陈玩具昼参头差行者排辨守直法堂挂真严设祭筵炉瓶香几一一如仪上间即设禅椅拂子衣架挂法衣下间设椅子经案炉瓶香烛部文而已设床折者非也堂司行者覆方丈诸寮当晚讽经并覆来日半斋各具威仪散忌讽经参前鸣僧堂前钟集众鸣鼓献特为汤住持上香三拜不收具进前上汤侍者下竟复位三拜进前揖汤问讯三拜收具直日人鸣引子维那举遗教经回向毕众散　昏钟鸣集众讽经住持上香维那举经毕回向　次行堂参头领众排前喝参礼拜讽经　作寮排列声喏参拜讽经　次日早粥罢住持如常上香上汤维那举经回向　半斋鸣僧堂前钟集众如常讽诵排立俟住持烧香归位立定维那举南无(南山祖师大智律师)菩萨右旋从真前各归蒲团位展具三拜不收具点汤进食侍者下竟复位众三拜烧香下嚫点茶众三拜不收具鸣鼓三下讲特为茶礼众跪住持执炉维那举然香偈散华偈了住持举礼文总白头至三请已众起身住持白真云(代有觉人云云端严具足云云)众随念了维那进前宣疏毕举变食咒归位众三拜做礼(如礼文中以下皆维那举唱)礼毕众收具举遗教经了云(愿灭三障偈了)十方三世(云云)了大众右旋而散山门设供无嚫有品食。
　　初夜回向　悲愿深重道大难名忝借润於余波致有光於末裔仰冀真慈俯垂照鉴今月(初三初一)日伏值(南山灵芝)大师示寂之辰营备香羞预伸供养讽诵经文称扬圣号所集殊勋上酬慈荫伏愿群机有赖报扬(太一芝苑)之家风妙智无穷成就圆宗之根器十方三世(云云)　又回向云　上来讽经功德奉为(南山灵芝)大师庄严无上佛果菩提十方三世(云云如前愿灭三障偈亦得)。
　　右语(南山斋忌疏语大智律师出灵芝疏希颜法师出并在芝园集中)。

　　冬　开山祖忌

　　当遵旧典不忘厥祖可力行之若檀越建寺就请开山例当修忌或立事功於山门者勿拘也须当於法堂中间铺设集众讽经展拜与南山忌同　回向云宝明空海湛生死漩澓之波大寂定门融今古去来之相仰冀真慈俯垂照鉴今月　　日伏值开山(某人)和尚示寂之辰常住营备斋羞以伸供养比丘众讽诵经文称扬圣号所集殊勋奉为真慈增崇品位伏愿昙华出现重开觉苑之春慧日长明永烛昏衢之夜十方三世(云云)。

　　藏　诸祖忌

　　道行崇重功宰山门隔日法堂铺设不可越例若例祖忌如常粥罢讽经当请牌座法堂敷设供养依法上香住持两班展拜侍者班尾拜或大众拜有处只就祖堂下食一分讽经甚非礼也　回向　仰冀真慈俯垂照鉴今月　日山门伏值前住当山第巳代(某人)和尚示寂之辰营备香羞以伸供养讽诵经文称扬圣号所集殊勋奉为真慈增崇品位十方三世(云云)。

　　闰　嗣法师忌

　　先德唯以弘阐宗乘发明自己诲示方来知有授受以报德也禅宗近代大川做浙翁和尚忌横川做天目和尚忌方丈设位置食一分烧香一炷大展九拜不许讽经二大老深有意焉然尊师重道礼不可亏忌辰须设供衣合中预计钱物归常住置祭设供法堂铺陈法座挂真与南山忌同但不做礼须请时为汤请名德西堂光伴到坐其右无则己之住持行礼鸣鼓三下退座堂司行者覆参前讽经挂牌报诸寮并报来日半斋各具威仪散忌讽经昏钟鸣集众讽经侍者令方丈客头预请两班耆旧伴真汤果於法堂上间设位行者计位铺排如法眷属尊长同门兄弟皆当请之小师师孙不可同食僧众讽经散侍者揖请两班耆旧住持引入座坐定住持离位进前上香上汤复位侍者烧香下汤行汤果次早粥罢上香上汤住持展拜僧众讽经回向　乡人法眷随即举经半斋鸣僧堂前钟集众与南山忌同住持上香展具三拜不收具上汤进食侍者下竟三拜烧香下嚫点茶大众同展三拜盖在座下皆曰参学故也鸣鼓三下讲特为礼退座收具举经回向而散凡讽经时住持即在真左有法眷同列斋时入堂住持烧香一炷大展三拜入位侍者行嚫多见法堂讽经表嚫甚非所宜。

　　余　九祖颂

　　法正为初二法时　　三聪四覆五光随　　六云洪七八智首　　九祖南山皆圣师
　　九祖圣师岂可称其单讳为此颂者乃便於后人记持耳非慢也今列之于后。
　　初祖法正尊者　　二法时律师　　三法聪律师　　四道覆律师　　五慧光律师　　六道云律师　　七道洪律师　　八智首律师　　九南山律师

　　成　送法衣

　　专使首到客司人事知客同专使上侍司烦通报方丈或即相接或在来早侍者令客头报请两班专使插香先通客礼起炉前谢茶毕再插香三拜免则止之柈袱托呈法衣信物入座光伴献茶罢转特为位献汤两班同送安下处侍者引巡寮别日致祭拈衣有佛事礼与下遗书同。

　　律苑事规卷第五
　　律苑事规卷第六

　　　　四明演忠律寺住持嗣祖比丘省悟编述

　　岁　专使请住持

　　凡住持补处公帖已定文命下寺库司会两班耆旧茶卜日通先书命制山门疏茶汤榜择才德人用绢素制榜修广如法库司送纸诸寮作书差能事行者老郎通书　请人充专使或上首知事耆旧后堂维那等和会已定若耆旧头首充专使知事一人同去掌财议事具写本寺该管田产什物须知迎接从仪一切毕备管待专使一行人至超程日诣诸寮人事带行仆从声喏大众门送山门讲茶汤礼上首知事去下首知事行礼头首去上首知事行礼揖坐了烧香揖香了归位点茶再起烧香揖香点汤收盏了便上轿行山门下钉挂面里设位请两班耆旧光伴专使到彼寺先见知客同到库司接送安下备门状见头首草寮无门状诣侍司详禀来历侍者令客头寝堂铺设卓袱安疏帖侍者入方丈呈门状住持出专使问讯请趺坐住持庙立专使插香大片展具三拜进前云(某蒙山门使令攀屈尊严得奉尊颜下情不胜感激之至)又三拜词云(即日孟夏谨时恭惟新命堂头大和尚尊候起居多福)复三拜收具住持低身祗受(禅规各答一拜今不行者为触礼妨衣也)词云(叨膺请命有玷宗风且廑远来不胜多感)专使呈疏帖住持领已侍者揖坐吃茶了送客位堂司行者鸣钟首座领众诣方丈申贺库司送香首座知事各插香一片词云(即日孟夏谨时恭惟某处堂上大和尚尊侯起居多福法门多幸伏喜荣选欢动丛林下情不胜感激之至)住持答云(自揆踈谬误膺此选礼意过勤不胜多感)众散知客领专使巡寮毕次第呈纳本寺须知从仪什物如住持未允所请再三劝请允命行礼(同前)当晚特为汤罢药石夜汤果皆请两班耆旧光伴库司排辨受请已次第煎点专使点对簿书交割什物卜日起程(禅规受请了次日升座委曲上下提诲学者致谢专使也)。

　　律　西堂头首住持

　　专使到寺先见知客同到侍者引见方丈插香展拜相看礼同吃茶送客位次诣诸寮人事了禀侍香同诣方丈咨禀(某)寺今请(某)人住持禀讫侍者同诣受请人寮中相见插香行礼(同前)如不允即诣方丈咨扣同伸劝请受请了方丈请新命及两班耆旧茶新命送客位次第受贺巡寮人事当晚方丈请新命专使特为汤药石汤果两班光伴(禅规受请了专使拜请方丈和尚来日为新命和尚引座盖在劝请举扬令法久住故也)。

　　吕　头首受请法嗣

　　若头首是嗣法弟子先诵侍司通禀住持请求法衣至日诣寝堂伺住持出问讯付法衣有法语新人受衣亦有语抽衣了却披法衣住持趺坐大展三拜已词云(一生取辨仰愧先贤来请既勤难逃上命下情无任惶惧之至)又三拜词云(即日　　谨时恭惟堂上本师大和尚尊候起居多福)又三拜收具进前问讯住持云(囊锥已露花雨难逃幸是当人伏惟欢庆)次拈疏帖各有语若例禅规住持引座座左设前住持位右排列疏帖下座了新命出住持前问讯付法衣有语受衣亦有语拈疏帖举话有无不拘然亦在人行之。

　　调　煎点住持当代

　　专使先当与住持议定斋嚫轻重合礼两班耆旧乡人法眷辨事贻嚫斋料费用专使亲送纳库司置斋至日专使诣方丈插香三拜请初展词云(今辰午刻就云堂特为伏望慈悲降重下情不胜感激之至)(禅规二展三礼今大展三拜也)两班单寮方丈客头同专使行者一一诣寮禀请挂牌僧堂铺设主席知客板头排专使位至斋时专使僧堂前伺住持入堂问讯接送归位揖坐归中问讯揖众坐中炉上下间外堂烧香了往住持前问讯次堂内先上间次下间外堂先下间次上间问讯了中央问讯食徧烧香一炷下嚫了出外堂归位斋了折水出鸣鼓专使入堂烧香中炉上下间堂外已往住持前问讯上下间外堂了行茶徧如前问讯了收住持盏专使行礼三拜云(即日云云了此日水饭伏蒙和尚降重下情不胜感激之至)送住持出再归堂烧香一炷大展三拜巡堂一匝并堂外归中问讯收盏鸣鼓三下退座专使诣库司谢辨斋次请住持至晚药石夜汤果皆当请两班(耆旧光伴)。

　　阳　煎点西堂头首新命

　　专使诣新命前议定方丈嚫施堂嚫贴嚫至日粥罢专使诣方丈插香禀请云(今辰午刻就云堂备水饭特为新命和尚伏望慈悲俯垂降重)答云(谨遵来命)复诣新命前禀请同前礼方丈客头同专使行者请诸寮斋时覆新命赴堂堂前俟住持同入堂问讯随入先揖住持归位次揖新命归住持分手位烧香行礼并同前下食行嚫茶毕先收新命盏专使至前行礼并同前(即日云云了此日水饭特蒙和尚慈悲降重下情不胜感激之至)(禅规二展三礼)送新命出后门专使入住持前行礼(如上)展具三拜送住持出前门归堂炷香展三拜巡堂一匝并外堂中间问讯收盏鸣鼓三下退座晚汤果药石光伴(同前)。

　　云　山门管待新命当代专使

　　众知事会议管待嚫礼食品如仪上首知事隔日诣新命前插香拜请次诣客位禀请专使令库司客头请两班耆旧光伴词语行礼并特为同钉挂寝堂铺设住持庙位专使住持上首两班住持左右耆旧对面侍者接知事下位远接仆从面饭当支犒劳。

　　腾　西堂头首受命管待

　　亦就寝堂敷设住持主位新命对面位专使新命分手位两班耆旧光伴左右位词语行礼并同前。

　　致　辞众上座茶汤

　　当代住持起离日上座(有退院法语)致谢两班耆旧大众下座鸣鼓三下面法座立普与大众问讯(禅规触礼三拜)鸣楼钟等法器送出僧众门送两班由近及远行仆外排立候送山门首预当钉挂设庙位面里坐西堂大耆旧分手光伴首座居主东西班两边朝坐首座行礼揖坐揖香归位点茶收盏再起烧香揖香点汤汤罢便上轿两班耆旧备轿远送住持当力免之专使一行人先诣诸寮辞别鸣楼钟俟住持轿隔远方可止之。

　　雨　见职首座辞众

　　须令专使诣方丈禀备法座上堂(有法语)辞众座不敷设下座先辞住持次面座立普辞大众问讯(禅规皆触礼三拜)山门首设位讲特为茶汤两班耆旧光伴上首知事行礼鸣楼钟送山门若西堂次头首辞众临行先同专使上方丈插香禀辞(禅触礼三拜)次巡方寮辞则山门首讲茶汤两班光伴行礼鸣大钟送并同前礼。

　　露　入院古法

　　挑包顶笠而至如遇迎接下笠问讯或值官贵放包祗揖到山门首下包笠炷香(有法语)至僧堂前歇包后架濯足回僧堂前取衣披搭入堂有参随人同进圣僧前大展三拜巡堂一匝参随人先出维那送归钵位问讯(禅触礼三拜)挂搭已到佛殿有语礼拜次土地堂祖堂有语知事请入方丈据室次开堂祝寿禅宗近代大川和尚赴净慈笑翁和尚入育王后无所闻也。

　　结　入院新法

　　新命到来当看安泊处近远近则众往祇迎远则两班耆旧而已专使预当计禀批免劳众两班耆旧炷香人事罢光伴阳果至日入院库司当一一排辨堂司行者隔宿挂牌至时鸣大钟等器大众门迎行仆列外新命到门炷香举语至佛殿烧香法语大展三拜敛钟归僧堂挂搭众入堂已新命入堂炷香大展三拜参随人同展三拜维那引巡堂一匝(参随先出)送归钵位挂搭(禅触礼三拜)或有两班送归钵位次土地堂祖堂炷香皆有法语入方丈据室侍者烧香一炷问讯了垂语知事先具状备卓袱问讯行者呈寺记印新命看封付知事开封视篆讫就状先佥押书日子打印过付衣钵侍者收知事全班列前上首知事插香三拜云(即日云云兹蒙和尚光据法筵下情不胜感激之至答云叨据名蓝下情愧悚)(禅规二展三礼)诸山各插香草贺(却当免香)首座领众插香展贺耆旧各插香乡人道旧法眷随贺于后客头揖请诸山两班耆旧就座献汤次请官客诸山舛座前点心若前代别迁未赴或退作东堂据室之前讲交代礼受贺了鸣僧堂前钟新命躬送前代归寮炷香人事次首座领大众人事行仆众皆三拜。
　　　呈寺记状式　当寺库司比丘(某甲)寺印一颗　右谨申纳　新命堂头大和尚伏候　慈旨　　　年　月　日　当寺库司比丘　(某甲)　状

　　为　库司请新住持斋

　　据室人事了知事预具状备拌袱炉烛诣方丈插香请斋三拜云(即日云云午刻就云堂备水饭祗迎伏望尊慈特垂降重下情不胜感激之至)(禅规二展三拜)呈状方丈客头收库司客头铺设僧堂住持位(管待礼同)。
　　　状式　　　　　　　　　当寺库司比丘　(某甲)　右(某甲)启取今辰午刻就云堂聊备水饭祗迎伏望　尊慈特垂　降重　谨状　　　年　月　日　当寺库司比丘　(某)等　状　伏请　新命堂头和尚大宗主(尊座前)　　　　　　　　　　具位　(某等)　谨封

　　霜　开堂祝圣

　　古者辇下列剎朝廷差官驰命敦请就(某)寺开堂官给钱料设斋近来开堂座下设位至时侍者分付客头铺设法座报寮挂牌[雨/复]陛座了巡寮具写官员诸山名位预呈方丈专使分付座左铺卓袱排疏帖和会宣读人先送看过公文例系维那宣山门疏首座宣余疏次头首宣库司备香送上方丈预请诸山白槌座前对面排官员位次装香秉烛覆侍者次覆方丈鸣鼓集众礼与常法同侍者同专使入请住持行者鸣钹花幡挑灯从引至法堂位前如受请时未拈衣当举语披法衣次专使插香行礼三拜云(即日云云此日伏蒙和尚光据法筵下情不胜感激之至)(禅规二展三拜)先呈公文有法语付维那宣白行者拈疏次山门诸山江湖疏一一呈拈举话宣读若见任官疏请开堂官员须先亲自呈疏次山门疏住持指座有语升座拈香祝圣次拈府县官寮香若建寺舍田大檀越当拈香(侍者逐一度香)惟法嗣香怀中拈出拈了自插炉中据坐侍者烧香下座两班出班问讯毕侍者登座烧香问讯礼与常同座右白槌云(法筵龙象众当观第一义)提纲叙谢官员诸山云(开堂祝一人寿不敢赞德)专使两班耆旧大众略提过谢之结座白搥云(谛观法王法法王法如是)下座诸山及官客略送一两步知事接送客位管伴客头行者即进炉烛一字排前先专使人事堂司行者喝云诸山人事次西堂人事(当免香礼)知事一班人事(三拜　禅规二展三拜)次首座耆旧诸寮大众各插香人事(三拜)次庄库庵塔法眷乡人暂到先同众行礼通用词云(伏蒙和尚光据法筵下情不胜感激之至)(禅规触礼三拜)答云(叨据名蓝不胜愧悚)进挂罳掎子据坐侍者插香大展九拜小师插香大展九拜皆无词语次诸山行者方丈行者亲随人六局次参头领众插香礼三拜轿番直斤庄甲作头诸寮供过老郎寮主领头参拜住持即往客位致谢官员诸山(以尽礼也)。

　　金　新命巡寮

　　诸寮舍敷陈香几位次炉烛香各具威仪次第俟巡寮方丈客头先行通覆住持至诸寮头首先於门前下手立迎入请趺坐插香住持答香略叙寒温致谢送出听叫收香次第巡寮毕归方丈照拂官客诸山。

　　生　僧堂特为茶汤

　　住持若要省事预批免茶汤榜库司写请状备拌袱炉烛诣方丈插香行礼(禅规二展三拜)请云(斋退就云堂点茶特为伏望慈悲降重)请已呈状令客头请两班耆旧光伴挂牌报寮僧堂铺设住持位斋[日*之]闻长板鸣炷香展拜巡堂请茶斋退鸣鼓集众上首知事揖住持入堂归位揖坐烧香一炷住持前揖香中问讯立行茶毕瓶出往住持前揖茶退身龛右出炷香展三拜出堂引全班至住持前行礼谢茶词语(即日云云如常)送出复归堂炷香上下间问讯收盏退座若有榜当先安下处呈新命入院日挂僧堂前上下间茶汤只炷香禀请继覆云请和尚汤罢就座药石(此僧堂特为茶汤律院少曾讲行於理甚当行在人否则亦当知其礼也)。
　　　状式　　　　　　　　　当寺库司比丘　(某甲)　右(某甲)启取今辰斋退就云堂点茶用伸陈贺之　仪伏望　尊慈特垂　降重　谨状　　　年　月　日　当寺库司比丘　(某甲)　状　　汤状只改汤字余并同　(可漏)端状拜请　新命堂头大和尚(尊座前)　　　　　　　　当寺库司比丘　(某甲)　谨封

　　丽　檀越讽经

　　建寺舍田大檀越库司差人严设祠堂备供养粥了集众诣僧堂知事先到烧香点茶汤上供养住持至炷香归位维那举经回向。

　　水　管待专使

　　知事预禀住持专使厚嚫宣疏帖人嚫衣钵合备贴嚫重轻合节至日寝堂钉挂铺设位次请两班耆旧光伴中设专使特为位请客侍者躬请专使余人则方丈客头禀请礼与特为同。

　　玉　留请两班

　　两班俟管待专使毕午后俱诣方丈咨禀告退(首座报集西序都寺报集东序)方丈垂情委曲送出侍者令客头备柈袱炉烛汤具住持同侍者一一诣寮点汤勉留客头先报寮出门外右边迎住持入门居主位分坐侍者烧香行汤收盏住持详尽劝勉已送出门诸寮库司同若职满俟久亦当诣诸寮点汤勉留尽主礼也候住持斋后闲时再上禀辞次第进退。

　　出　参放出入

　　入院之先未参府县官属即当具门状参见次谒檀越寄居官贵诸山亦用门状合访及处在知事逐一禀覆住持出门令行者传语首座维那诸头首知事当诣方丈候送库司当探计住持归斯令堂司挂牌报众候入山鸣僧堂前钟集众门迎住持出轿问讯云(勿劳大众)即往佛殿土地堂烧香首座领众至方丈接已众退客头揖请两班耆旧献汤略叙话而退方丈行者插香礼拜次参头领众礼拜住持须巡寮报礼城郭近便朝暮出入无[日*乏]不必讲行凡公出远归首座领众迎接住持传语免诣方丈或密归钵位伴众食挂钵了方丈客头喝云(方丈和尚巡堂人事)众下地住持烧香一炷巡堂一匝出堂喝云(堂头和尚传语不烦访及)继上方丈或密回方丈两班耆旧皆当诣方丈问起居当炷香献茶欵曲叙话而散。

　　昆　交割什物

　　方丈请两班大耆旧茶详说家务次至谢库司茶眼同捡视御书宝器砧基物件先呈方丈次呈头首耆旧逐一点对交割计算财谷簿书分明见管若干具呈方丈参照须知诸庄佃户换契住持备榜诸庄晓示诸方多於住持交换之际执事作弊苛取钱物后患非轻可不审诸库司此日备点心。

　　岗　方丈小座汤

　　律院亦此行之不无少异禅规云前辈四节行礼惟结夏一次兄弟恃强位争高下因而止之丛林蔑闻良可叹也按式有三座第一座分二出东堂西堂首座光伴第二座四出两班耆旧头首一出头首二出知事三出西班耆旧四出东班耆旧第三座分六出本山辨事诸方辨事首座光伴随职高下分座职同者次之侍者预备草图呈方丈议定略有差池各须容忍至日依名书照牌午后备卓袱作一二三座陈列寝堂下间东西堂前堂都寺请客侍者各诣寮请云(堂头和尚请今晚就寝堂特为献汤)余头首诸寮方丈客头行者请之寝堂钉挂排位秉烛装香竟客头行者覆侍者次覆方丈鸣鼓　第一座客集侍者迎揖住持接叙寒温入位立定侍者特为人前巡揖坐问讯坐已归中烧香一炷往特为人前揖香问讯归中立鸣板二下行汤复进特为人前揖汤问讯归中烧香伴香鸣板一下收盏鸣鼓三下退座　第二座客至迎入位立两侍者上下相望巡问讯揖坐烧香一炷分位头巡揖香揖汤烧光伴香收盏鸣鼓三下退座展具谢汤免则止之　第三座客集迎接行礼并同前此座位多分座头巡问讯须要伦序庶雅。
　　(礼法禅规四月十五日结制十四日参前请小座汤行礼)。
　　

　　律苑事规卷第六
　　律苑事规卷第七

　　　　四明演忠律寺住持嗣祖比丘省悟编述

　　剑　煎点住持

　　若法嗣到寺前点令带行知事到库司会议造食计算钱物送纳隔宿先到侍司咨禀命通覆住持具威仪诣方丈插香展拜请云(来辰就云堂聊具菲供伏望慈悲特垂降重下情不胜感激之至)禀侍者令容头请两班单寮挂牌报请大众至日铺设住持钵位卓袱分手煎点人位火板鸣大众赴堂煎点人随住持入堂揖坐中烧香一炷住持前问讯转龛后出住持引手揖煎点人座堂司行者唱云(请大众下钵)食徧煎点人烧香下嚫问讯住持揖复位命人行嚫食毕袱钵了退住持卓煎点人烧香一炷住持前问讯龛后出炉前问讯鸣钟行茶徧往住持前劝茶复龛后出进住持前行礼三拜云(即日云云此自薄礼屑渎重辱降重下情不胜感激之至禅规二展三拜)住持出堂送出煎点人复归堂烧香一炷上下间问讯以谢光伴复中问讯鸣钟收盏次诣方丈谢降重住持随到客位致谢若诸山煎点斋辨同住持赴堂揖住持坐当免行礼揖煎点人归位坐定起烧香一炷到住持前问讯下嚫表众人嚫烧光伴香一炷归位行食茶礼则不讲也茶罢同上方丈住持须先到客位致谢。

　　号　两班寝堂煎点

　　至日煎点首座知事耆旧诣方丈插香拜请住持已次请侍者小师住持庙位两班耆旧如常坐小师内坐至时首座请住持出揖坐行礼若免礼从炉右出烧香一炷进前问讯即下嚫首座同前三人问讯归位坐食毕首座起身烧香免礼就座献茶。

　　巨　诸山寝堂煎点

　　分手设位如常式煎点人诣方丈插香请住持已次令客头请两班耆旧侍者小师光伴至时请出寝堂炉前略叙寒温住持免礼则不揖坐也入位了烧香一炷下嚫住持起身揖煎点人坐食毕献茶了炉前致谢降重住持送两班几步即诣安下致谢辨若事法眷小师煎点隔日诣方丈拜请及两班耆旧辨事法眷乡人小师寝堂铺设庙位余人位次准常小师内坐请坐茶礼并与僧堂煎点礼同若法眷长上煎点余礼并免但烧香下嚫而已。

　　阙　尊宿相访

　　山门探知到寺预报维那挂牌迎接到时先通门状至方丈即鸣大钟大众门迎若免接礼潜入寺方通门状寝堂装香秉烛若法眷尊长即敛僧堂前钟随至方丈人事插香住持免之大众未至先请坐侍者礼拜烧香吃茶若众已至首座知事插香人事了侍者方插香礼拜客头揖请两班耆旧光伴吃茶茶罢带行行者炷香礼拜次直斤轿从参拜方丈行者礼拜参头领众礼拜直斤轿番参拜了侍者烧香献汤送客位主居右送入插香客辞免略叙寒温而出两班各插香人事参随别送安下了客头令备轿住持同引巡寮侍者随行客头预报诸寮巡已住持同入方丈叙话如乡人道旧人事归安下相接请客侍者具状请特为汤诣客位插香拜请云(方丈拜请和尚今晚就寝堂特为献汤伏望慈悲降重)呈状了客头覆云(请和尚汤罢就座药石)寝堂钉挂排照牌设特为光伴位催客行礼汤罢药石送出并前特为礼同客头诣客位请云(方丈请和尚今晚汤果)请两班光伴次早请汤侍者烧香行者问讯仆从声喏请粥了茶半斋点心请客侍者具状请特为管待山门造食备嚫衣钵合备贴嚫烧香侍者行礼汤礼同两班光伴若弟侄法孙泛常以下礼勿过勤贻笑作者。
　　　汤状　　　　当寺住持比丘(某甲)　右(某)輙以今晚就寝堂点茶特为伏望　尊慈特　垂心降重　谨状　　　年　月　日　当寺住持比丘　(某甲)　状　　　管待状　　　当寺住持比丘　(某甲)　右(某)輙以来日就寝堂聊备水饭伏望　尊慈俯　垂　降重　谨状　　　年　月　同前　(可漏)状请(某)处堂头和尚大宗师　　　　　　当寺住持比丘　(某甲)　谨封

　　珠　诸山相访

　　若探知挂牌相接相见人事礼同前比近邻封见访止宿方讲汤礼省事者径到方丈免动众迎接此古法也若法眷尊长垂访请据庙位立定插香礼拜还法眷礼次讲诸山相见礼方丈内坐当让主位迎接如尊宿献汤躬行礼力辞侍者行礼若嗣法辨事法侄相访当躬至方丈住持即令鸣僧堂前钟集众人事先请住持庙坐行法眷礼次讲诸山礼接僧堂前但特为汤管待不具状请客侍者炷香陈请又看年腊高低临[日*之]通变。

　　称　官员相访

　　山门挂牌报众探候迎接将及门鸣楼钟众接入大殿拈香方丈献茶汤了送归客位请点心罢陪从游览库司备汤果祗待叙话中多谈出尘之语山门稍有急切之事方便善巧言之别诣恳及或留宿或即别鸣僧堂前钟大众送山门。

　　夜　施主斋僧

　　施主到门知客接见引上方丈献茶汤送安下若官贵大施主当鸣钟集众接之同上方丈炷香禀请须与知事议定斋料用费维那实具僧行数目嚫资随心均表若逼抑令彼退心彼我无益矣僧堂内设施主位於住持分手斋毕住持知事同到客位致谢或寄钱斋僧住持须责付知事尽数辨供表嚫勿移别用当思因果历然岂无忧惧昔湖南云盖山智禅师夜坐方丈见一僧项带铁拁身缠猛火倚门限告曰守颙前住此山时因将施主斋僧钱移盖僧堂受此苦报望和尚慈悲为(某甲)斋僧填还庶免此罪遂从其请后果得释扬岐祖师全身塔于兹山。

　　光　请名德都讲(禅宗请立僧首座其礼最重其次名德首座)

　　大方西堂名德首座人天师范言行相应一众投情某事严重委曲控陈如蒙允许方丈客头先於安下处陈设香机住持两班诣安下处住持插香同众板请词云(大众倾心久思示诲伏望慈悲特垂开允)答云(既蒙坚请不敢固辞)请已次日粥了於方丈会众行茶礼大众敦请毕鸣鼓一通方丈预令客头备柈袱炉烛汤茶到寮大众同送归寮通寒暄讫就座住持居左侍者烧香献汤再烧香献茶两班光伴如常法茶毕炉前谢汤茶了送住持出次大众人事次(即诣方丈炷香致谢了次)至库司诸寮人事方丈备草饭请特为汤药石至晚汤果两班光伴至日早方丈请就法堂特为茶请客侍者具茶榜(式如后)诣寮插香拜请与特为新首座茶同别日方丈管待两班光伴。

　　果　两班进退

　　或解制或年夜为期随处常式头首人材当於夏中审知所学量才铺职知事户门事务庄库岁计并须细审至职满日预上方丈禀退择人既定欲来日进退侍者密报两班昏钟鸣知事一班诣方丈插香普同拜退(禅规触一拜)就中或再留者挑灯住持送归库司侍者烧香点汤五更钟鸣头炷一班上方插香拜退(禅规触一拜)或再留者先一日晚住持诣寮侍者烧香点汤勉留请选头首从众名胜老成。
　　前两班告退不可缺拜请某人充头首等侍者呈目子住持白请知事一班讫俱至炉前受请如未允请众耆旧力当勉之(禅规住持头首对触一拜)而头首一班进前行礼云(即日云云某等自愧匪器过蒙甄录下情不胜愧悚禅规二展三拜)於理亦当俱展三拜在人行之住持当低身立受盖还触礼不宜也次知事一班行礼讫住持复位分座吃汤新东西两班住持对面耆旧上下间列坐侍者烧香(下汤不宜揖坐揖香揖汤此礼乃在当晚特为讲行)汤罢敛僧堂前钟大众集堂司行者喝云大众送新前堂首座归寮(禅规送归钵位了方归寮)前堂在门外右边立住持送入作贺了送住持出次后堂领众至接入问讯贺了送出次知事一班致贺已喝云大众送新知事归库司住持送入贺了送出余同前又喝云请首座大众送旧首座都寺归房又喝云请两班大众送新后堂忏首维那知客归寮又喝云请两班大众送旧头首知事归房皆是住持送入贺了各送住持出了居主位接侍者作贺送出接两班大众贺了送出贺毕新旧两班即诣方丈拜谢新旧首座都寺各插香系库司备送新旧两序同巡了半斋点心斋时单饭并就方丈西堂耆旧光伴庄库职务不在覆赞先审详已就便请人浴主殿主等项杂职待请两班了别日诣库司告退择人人交替方丈问讯随例(点心管待)。

　　珍　挂钵请知事

　　若请知事先不和会者粥罢堂司行者喝云(请大众小立)维那圣僧前烧香一炷巡堂一匝往住持前问讯侧右立接目子当面问讯龛后转槌边白槌一下云(适奉堂头和尚慈旨〔请〕某人充某职)逐一白讫客头揖受请人至住持前受职与前礼同次会头首耆旧茶劝勉请讫相礼并同前。

　　李　侍者进退

　　头首退已侍者一班具威仪咨禀住持预当择人请两班已侍者一班诣方丈插香同展三拜禀退住持批下当司即令行者请受职人到堂司吃茶人至揖入炷香献茶已再起身烧香一炷复位立白云(适奉堂头和尚慈旨令某甲律师充某职)逐一白请已受请人进前问讯转位献汤维那行礼揖座揖香揖汤请知客光伴汤罢同上方丈接已侍者一班列立定烧香侍者插香同展三拜了维那送侍者归寮作贺送维那出方丈行者插香礼拜轿番直斤参拜若名德之士住持初接免行礼躬送入寮维那人事而已堂司行者引新旧侍者巡寮当日批下堂司请旧侍者茶送归斋维那上首问讯对转问讯送维那出门次与诸房人事。

　　柰　方丈特为新旧两班汤

　　请客侍者令客头备柈袱炉烛诣新旧前堂首座前炷香首座还香(禅规触一拜)禀云(堂头和尚请参前就寝堂特为献汤)次新旧都寺前炷香(词语同前)次两班新旧职事人并耆旧光伴客头请钉挂寝堂铺设位头西堂首座光伴新头首一班一出新知事二出旧头首三出旧知事四出耆旧西班五出耆旧东班六出人多分接坐之烧香侍者预行排定照牌至时鸣鼓客集两侍者行礼图位与小座汤第三座六出礼同至晚汤果来早僧堂请茶新旧随所请之无光伴如常式库司请茶不及礼免之方丈茶罢同到库司致谢半斋点心(禅规次日)库司点心库司送旧首座都寺粥饭五味三日椀楪动用什物客头照例分送(禅规堂司亦有新旧依者特为汤茶之礼又有库司特为新旧两班汤药石之礼并在〔草〕饭罢各司行之律院少曾讲此)。

　　菜　管待新旧两班

　　库司预覆方丈制造食品请客侍者令客头行者备柈袱炉烛香合诣新旧首座都寺处炷香陈请云(方丈和尚午刻请就寝堂管待)当还香次两班新旧职人事并耆旧光伴并客头请寝堂钉挂设位排照牌系烧香侍者提点未斋先催客齐集住持接问讯次光伴接人各入座依照牌立定两侍者行礼巡揖坐烧香须分出头揖香了下汤分出头揖汤进卓侍者一班列住持前问讯入位下饭烧香侍者离位烧香一炷下嚫重轻照常式食了鸣鼓讲茶礼侍者烧香两侍者分出头揖香揖茶与特为汤礼同无揖坐一巡也茶罢炉前致谢住持送出次送光伴入。

　　重　住持垂访点茶

　　山门茶汤礼毕住持斋罢垂访诸寮点茶位在温存照觑寮舍不便处什物缺典责付库司措弁前堂寮茶头人力禅规例面普请维那寮知客寮人力结夏免普请诸寮人力不请不及公界须当详审通客多因琐屑致伤和气客僧到来不以时限斋过须当打饭延接库厨执事不可篾裂茶汤五味随宜均送纸笔实之属衣钵侍者时当照拂住持事繁在左右贤贤可也。

　　芥　方丈特为新首座茶

　　方丈管待了次早烧香侍者覆住持客头备伴袱炉烛香请客侍者写茶榜诣首座寮炷香(首座还香)禀请云(方丈斋退就法堂特为点茶伏望降重)客头请寮挂牌请知事光伴(禅规就僧堂行礼)住持对面中间设特为位分手光伴位其余位次如常式行礼并如前(禅规又有新首座特为后堂大众茶之礼无后堂次头首代之)。
　　　茶榜式　当头和尚今辰斋退就　法堂点茶一中特为新　命首座聊表陈　贺之礼仍请　诸知事光伴　　今月　日　侍司　(某甲)　(请客侍者名)敬白

　　姜　诸庄监收

　　监收之职众人命脉贵在择人当请公心大小耆旧无任小师乡人苟用非某人不识因果隐瞒常住苛取佃甲无所不至非特岁计不足抑且累及山门凡有国有家者未尝不本此也诸庄成熟时至审细和会廉能久历大小耆旧或十方兄弟定已至日请两班大耆旧茶劝率寝堂一一请位转已献汤了送妇客位两班领众作贺次第巡寮草饭特为汤库司特为汤药石(与进退两班库司特为礼仝)唯天童诸庄监收利无入位已如礼敦请特为了至下庄日山门首钉挂讲茶汤礼鸣楼钟集众门送上轿自古至今遗风在焉。

　　海　头香寮舍交割什物

　　库司通置总簿一面具写诸寮交割什物库记印缝知事佥过呈方丈佥诸寮各置小簿两相对同凡头首交替库司令上下库或客头对号交什物动使损者须交元物失者决要本寮供过填陪铁之物遇亡僧时打入当库司措辨公界眼对即抵号上簿或增添庶免漏失每见多处进退之际什物缺典具单需索库司付之不采住持又不提点非任贤之意为头首者又当相体既居寮舍亦须整葺将更替时件件点对或者自留物件添号并留五味之属便益后人此住院之根本后人之模范如其扫荡一空贴诮有识得不愧心者哉方丈库司僧堂皆各有簿交割僧堂物件维那时当提督须以众人究心以成丛林也。
　　律苑事规卷第八

　　　　四明演忠律寺住持嗣祖比丘省悟编述

　　咸　住持

　　毗尼戒藏佛法寿命诸祖传持延洪教观轨范三界拯拔四生明出世事转大法轮解行兼济名实相当如说而行师承有据开发上根提诱中上成就胜缘权衡纵夺致若行道说法之暇勾稽钱谷簿书丰俭随宜供众修造虽曰世间余事古今亦号难济苟能兼济斯谓全才不及此者竭力运谋修造尽心供众安僧列财住贤庶毋旷役斯谓三等住持良非细事焚修祈祷贵在专诚临众闲居无幔易丛林之设先病为先照拂矜怜犹须介念方来高士加礼送迎率身以先无事不辨如禅宗密庵尚且披衣夜卧代先师持戒克振家声此乃千故典刑佛法重任也。

　　河　前堂

　　表率丛林人天眼目分座说法开凿后昆吃粥饭赴茶汤顾后瞻前训兄弟行典刑中规合矩开讲提诲悉有条章粥饭精粗分付执事亡僧后事捡察主行赴众稍违传语同室习读有失委曲开示绳绳百世岂细事哉任斯职者可不严谨也耶。

　　淡　后堂

　　位居后板辅赞宗风讲说轨仪晚生标格行丛林事训责弟兄属在前堂如阙前堂住持别日讲后说及却转前板会众茶礼送归前堂寮既揖前堂开讲训徒余事一体(或有律寺课佛诵经是首座举唱宜详缓合节可也)。

　　鳞　都监寺(今都寺也)

　　山门重贵在得人干辨公私责在都寺朝夕勤於香火岁计考於簿书参辞官员贺谢檀越出纳收支准备供众斋粥常运胜心待物不可轻易行仆有犯量过行移罪无重科诚告听恕庄库职务择举公心尊贤容众和气霭然供众缺乏竭力运谋修造事务尽心成美同事才德推扬行止涉私密谕或有大过累及山门密[雨/复]住持毋闻清众方便处置万不失一世二时拨忙赴堂他营语及大事公私纤粟分别种种爱护常住异日遇缘即众人天模范盛大光明未可量也。

　　潜　忏首

　　钞云结成罪种理须忏除则形清心净应同僧法故萨婆多云无有一法疾於心者不可以暂恶便永弃之故须忏悔今欲定其纲位格其心境使是非镜其耳目得失明其能所者何患妄业不除妄心无托矣须知事理二忏通道含俗罪相难明忏首之责其任非轻若也务在驰名所职何事也耶。

　　羽　维那

　　梵语维那唐言悦众丛林典则一一举行职列西班讲通小部送往迎来礼须勤重病僧将息令得其宜兄弟粗心委曲调护挂搭归堂捡示度牒僧堂上帘打扇闭户糊窗当计寒暖亡僧衣物务要公明习读拈阄莫循私曲白佛举经详缓合节参假行事茶礼莫缺请益说文当勉来学或有他缘戒臈簿假簿当送过客司细大事务列诸条章凡众僧关系之事一一提点使众为怀可也。

　　翔　知客

　　官贵檀越尊宿诸山门子报及预当门迎次报方丈库司知客即同引见接礼轻重临时通变送安下已相引人事游山披览不得妄谈鄙事接迎方来兄弟茶汤管顾如仪施主入山须预引接一宗祖又切须留意礼诵举唱使有可观言须涉典莫悞来学维那假出而丛林事一体行之或自有他缘须白维那侍者事同一也僧堂前捡点行益客人粥饭整斋遇亡僧同侍者把帐暂到死主其丧事夏间习读茶汤之礼却与维那一同区处。

　　龙　知浴

　　凡遇开浴斋前挂牌寒月五日一浴暑月每日淋汗粥了发火铺设浴室挂手巾出面盆整挹鞋铺脚布参头差行者直浴半晚浴头[雨/复]首座方丈维那鸣鼓三下浴圣桶内皆着汤次第巡廊鸣板三下鸣开浴一通僧众二通头首三通知事行者四通人力监作弹压浴次刊揭门首古来住持例在三鼓入浴用屏风者遮行者也今来住持二鼓前后入浴室礼小牌白字一汤二水三满看有设浴施主课经回向盖妙触宣明成佛子住前念是凡后念是圣则功不浪施矣。

　　师　知殿

　　严净几案常满灯油圣像时时拂尘供养随宜修设施主香钱油钱无移互用责两行仆勤奉香灯或遇风起须灭炉火结起幡脚勿近琉璃朔望节假开设殿门士庶往来随心瞻仰抄觅油钱令生厌心返招恶果也。

　　火　侍者

　　烧香之职近侍左右听教朝昏期法道集大成举贤能合舆论相看通覆委曲周旋尊宿诸山送迎合礼每事博问先知不致贴笑上下方丈如子侍父余时不可预坐方丈行仆失事时时诫之住持事繁是事关抱维那知客他出回向举喝事同一也亡僧轮把帐目诸山访相在两班后人事插香展拜官员到来拱听答对住持恐有失忘处当代言之白席因缘开讲口议随即呈录祖文难处不住请益若庆喜之侍瞿昙其可忽诸。
　　○书状之职英机特立黼黻宗门官员书尺往还山门制疏作榜方丈命下具单禀呈乃辅赞住持也。
　　○请客之职出类拔萃辅赞丛林官贵尊宿诸山相访须当具礼欵延节腊茶汤特为管待先当具请状书自己名烧香侍者他故回向举唱把帐一同上位到门或住持未知首先迎接早晚咨参克成道业异日领袖丛林自兹发轫矣。
　　○衣钵之职谙历丛林老成之士乃住厥责诸方通用晚辈德悞事非轻进纳贤良忠谏过失应缘接物不可违时方丈一应礼节究心提点头首寮舍缺典一一以时而照拂之两序进退须预咨谋贵在得人庶符舆论。
　　○直日之职乃是众中年臈少者维那轮差多是未谙规矩维那及请益师须委曲教示使有可观受戒布萨安居自恣鸣引仪法已亦於前出堂入户须於住持前下手鸣引常离六尺恐踏师影故也僧堂。
　　二时打槌候堂前钟鸣离位入堂左手上香一炷退两步半问讯合掌而入槌边立先看逐日回向神示钟绝打槌一下合掌回向当日神明至念清净法身处左手作盖势侧按槌墩右手打槌高不过五寸声绝方下槌急缓合度行食时朝龛转身退立板头食遍进前打槌一下诵下毕合掌出堂至门限里转身面圣僧问讯合掌归钵位其余轨仪皆当详缓合节可也。

　　帝　列项职员

　　副寺之职职小任重众人命脉所系米面当须细洁粥饭贵得精丰酱黄豆豉合辨及时盐醋姜油满足供众缺乏预谋上首克落常慎下流无徇私情勿图己计推情保惜如护眼睛先德分司列任本为众人今昧其源深加刻削粗饭薄粥臭醋淡韲任责者之无知实在住持之有过。
　　○典座之职无真心供养者不宜徇情妄请当与前堂首座谋议从众擢用万不一失也当广种菜蔬力除草秽四时合种杂物勤看老圃须知园丁当以私惠优其寒暑调和羹菜五味须全油酱姜料常住有限须出己囊及化施主以助堂供一人辨心诸天打供多见所在假名职图监收却将园地半占栽麻种苎以为园丁补洗递代相承习以成弊厨中不许弃贱诸物执役选用苦行老成若设大斋品食须与上首知事商议过多减除皆不可也行者不律诲而至再不受训者责之罚之同利均表粥饭上桶焚香望僧堂设拜常把众人顶在头上自获福利不汝欺也。
　　○直岁之职日生事务无爽其时护惜山林以庇风水牧养火佃成褫常住扫洒廊庑疏决沟渠措辨柴薪巡警火盗灰记漏迹待晴整捉凡大修造各有司存勤苦向前以尽厥职古人一日不作一日不食思之。
　　○庄主之职提督农务不可失时捡察田段牧养客佃顽暴者惩戒之贫病者优补之单丁者以时差役之旱涝灾氛课诵禳保勿纵淫祀恣害物命诸佃重过具申山门暂到经过温存食宿若涂田守庄者时时提点塘塍修补坚牢搜寻漏洞不住筑塞春则积水早理秧苗秋防风潮黑夜尤急冬耕夏种无失其时不虞之具常备於庄其塘内有淡水闸无容潮水暗入忽遇天旱若发咸气则稻死矣毋尚刻剥竭力运谋使火佃有追思之心常住有羹余之益方为善美(矣)。
　　○街坊之职缘化施主添助常住随彼施心毫厘无易缘事若多不可重扣初檀令生厌贱世尊乞食不越七家如阿难之历街坊贫女寄破毡奉佛生难遭之想则可也。
　　○水头之职每朝烧汤众人洗面手巾乾净冬月焙烘常备灯烛牙药更点未出铺排面盆候洗面毕盆覆元处揭起手巾妨污染也盆留一二集旧巾一条以待后来者预积柴薪善缘为念。
　　○炭头之职暑月做造炭团辨积白炭或化施主或出库司预当究心备准足用冬月斋舍均而送之以道为怀可也。
　　○磨头之职清众喉襟麦用淘洗乾温令均罗厨细蜜面分头次舂米洁白筛簸糠碎依时出来或归库司或表同利务在公明为众辨事外修持道业可也。
　　○园头之职勤苦率先灌溉地段栽布蔬苗存抚园丁朝夕无怠收种下子及节依时火种刀耕以古为念可也。
　　○树头之职山门松径阴攁竹木护惜山林以备修造常切巡视栽补及时因果历然功不浪施人少松枯再来良未晚也。
　　○净头之职果自因生每朝扫地装香及时剔灯点烛换筹洗厕出桶拖鞋手巾乾净汤水宽容灰土常满或时狼藉打并宜勤讨柴洗筹俯恤人力触边明净道业圆净岂小补哉。

　　鸟　百丈规绳

　　按百丈大智禅师以禅宗自少室至曹溪而来多居律寺虽曰别院然於说法住持未合轨度别立规绳五条禅宗盛行然此五条虽则非律明制示应知其法云。
　　堂中及寮内失去衣物等须供衣物色数时节处所闻白主事验认有无虚实如情重者白堂司集众搜堂及寮犯者公行妄者弃众。　　○圣众内或有盗窃酒色及斗诤污众喧乱不律等事皆集众弃逐出院不从即闻公。　　或有假号窃形混于清众并别致喧挠之事堂司捡举抽下挂搭摈令出院以安众也。　　或有重犯玷辱僧伦并院门即须集众以杖杖之焚烧道具逐出偏门者示耻辱也。　　堂内清众如不充主首掌握山门但随众斋粥参请外当各自省己守分积德隆道用光严席不可己外于管院务擅自更张生事走扇是非有挠清众无令安静违者即遵院令。
　　南山圣师有云一方行化立法须通处众断量必凭律教若法出恒情言无所据科罚同於鄙俗教网唯事重粗能施已是於非所被固多喧乱如是能令众法速灭不值佛世生地狱如箭射如今丛林若有知法者须行律中七九治罚方符佛制。
　　谓诃责　摈出　依止　遮不至白衣家　并不见举　不忏举　恶见不舍举　及恶马治　默摈(共九法也)须者寻之(出僧纲篇)。

　　官　日用清规

　　夫律乃戒也禅乃定也非戒则不生定非律制则不成禅规其实皆一也无量寿禅师宋嘉定间分座信之龟峰而笔日用清规多符律范余令取其相同者以备日用庶完吾宗行事中间或有新学得个入处而三千威仪八万细行自然而然矣。
　　兄弟初来须知入众之法睡不在人前起不在人后五更钟未鸣轻身先起莫惊同房抖搜精神端坐於床思其日所诵文或制作未完或看读未到祖师云静处思微道之正轨次第转身下床取手巾搭左手想念偈云(朝从寅旦直至暮　一切众生〔令〕回护　若於足下悞伤形　愿汝即时生净土　唵逸帝律仪娑婆诃)轻轻开门去后架不得[掐-臼+也]鞋咳嗽作声轻手取盆洗面汤不宜多嗽口须低头吐水以手引下直腰吐水恐溅邻桷不得洗头有四件自他不利(一污桶二腻巾三枯发四损眼)不得鼻内作声不得喷水扑面不得高呕吐不得涕唾污桶古云(五更沸面本为修行　呕吐拖盆喧堂聒众)烧香礼拜须披袈裟先合掌顶戴念云(善哉解脱服　无相福田衣　我今顶戴受　世世常得披　唵悉陀那娑婆诃)。
　　折袈裟须齐整置衣架上问讯而去若先去殿堂礼拜不得占中央(尊住持也)不得出声念佛不得行於礼人头边过次第板鸣众人归殿礼忏须各至诚忏毕过当归钵位左肩顺转上床不得背人入堂门时从南颊入不得中央及北颊入(尊住持也)归钵位低躬问讯上中下座若己先坐而上中下座来亦须合掌古云(不敬上中下座婆罗门聚会无殊)登床偈云(登此天得解脱床　平等智慧清净光)闻长板鸣下钵抬身起须正立然后转身(亦从左肩)合掌念偈云(执持应器　当〔倾〕众生　成就法器　受人天供)取钵以左手托钵右手解钩转身令正蹲身放钵免将腰背撞人不得顿身坐不得粗暴上床不得以手左右摇曳取钵安面前闻槌声合掌想念云(佛生迦毗罗　成道摩竭陀　说法波罗柰　入灭俱絺罗)展钵之法先合掌想偈云(如来应量器　我今得敷展　愿共诸众生　等三轮空寂)然后解袱展净巾覆膝上其袱折转三角莫令垂下次展钵单仰手取钵安卓上以两手头指并定取埙子从小次第展开不得敲磕作声护第四五为触指折钵拭横身前匙筯放上横袋放钵拭下出则先匙入则先筯把处为净头不可向上肩钵刷安第三埙缝中出半寸许以盛生饭匙筯头不可出生饭不过七粒太少为悭食头首举唱大众念佛合掌不得参差须高低当胸得中不得以手托口边古云(参差合掌不当胸　十指交加插鼻中　拖履指帘无细行　呕声泄气逞英雄)两手捧钵受食想念偈云(若受食时当愿众生　禅悦为食　法喜充满)若见满钵念偈云(若见满钵　当愿众生　具足饱满　一切善根)若食与多起手止之念偈云(此食色香味云云如后)闻遍食槌看上下肩以面相朝揖食不得正面以手摇两边也(作五观法小食饭食时偈及出生偈并如后)。
　　吃食之法不得将口就食不得将食就口盛食不许呼索取钵放钵拈匙放筯不得有声不得咳嗽不得畜鼻涕若发喷嚏当以衣袖揜之不得抓头恐风屑落邻钵中不得挑牙不得嚼饭啜羹作声不得挑钵中央食不得大抟饭食不得张口待饭食不得遗落饭食不得手把散饭食如有菜滓可安屏处若使扇莫扇邻肩若自己怕风白维那堂外坐不得手肘枕膝上随量受食不得请折律云量腹而食也头钵不许盛湿食不得将羹汁头钵内淘饭食不得挑菜头钵内和饭食食时须看上下肩不得太缓不得太速未再请不得先刷钵不得吮钵刷作声食未至不得生嗔逼讨古云(呆呆四顾起贪嗔　念食吞津咳嗽频　摝粥啜羹包满口　开单展钵响诸邻)洗钵之法头钵盛水不许在内洗匙筯次第洗埙子不得灌漱不得吐水钵中不得先盛熟水洗钵未折水不得先收盖膝巾不得将膝中拭汗不得沥水地上折水偈云(我此洗钵水　如天甘露味　施汝诸鬼神　悉令得饱满　唵摩休罗细娑婆诃)收钵以指按定次第而入袱了合掌念(饭食已讫偈如后其饭食已讫色力充偈乃教家所诵)食毕不许先起鸣槌了住持下地次第挂钵不得脚踏床缘下地出堂上殿讽诵了各归房课经礼佛或诵文者至请益师处上文或看读或覆述各自着鞭不得轻负大众若赴茶汤不得垂衣坐不得聚头语笑不得双手揖人若看经不得长展经纸不得垂下经带不得把经行诵不得高声不得背靠板头古云(出声持诵　吵噪稠人　背靠板头　轻欺大众)若后架时律制比丘须披五条令以手巾搭左手或无巾解绦系笐上折衣与裰令整齐绊定仍各悬尺许以为记认不得在外催逼不可共人语笑右手提水入厕换鞋不得参差安净桶当前鸣指三下惊啖粪鬼蹲身须正不得努气作声不可隔壁共人语古云(户扃须合轻弹指　人拥那堪乱作声　入〔处〕用筹分触净　出时须水忌纵横)不得以水浇两边洗净护大指二指不得多用筹子古云(浴汤少使筹子休拈)乾手将内衣入袴口出门(左手)提桶换鞋湿手不得拏门扇并门颊净桶仍安旧处右手挑灰后挑土湿手不可拏灰土不得吐[涅-日+乖]和泥洗手须用皂角洗至肘前出厕入厕须逐一念真言。
　　入厕(唵恨鲁陀耶娑诃)洗净(唵贺曩蜜律帝娑诃)。
　　净手(唵主迦啰耶娑诃)。
　　净身(唵室利〔曳娑〕酰娑诃)。
　　去秽(唵拔枳罗脑迦咤娑诃)。
　　若小遗亦用水洗手若着草履游山不许经行佛殿古云　(衩祖登溷　草履游山　莫践法堂　回互耆旧)廊行须让耆宿徐步下肩赤肩脚不许着僧鞋不得把手行谈世谛是非古云(别了双亲弃本师　访寻知识拟何为　不曾说着宗门事　白首无成过在谁)不得殿前倚靠栏干不得猖狂急走古云(行须缓步习马胜之威仪　语要低声学波离之轨范)殿塔内不许闲行古云(无事不须登佛殿　等闲休向搭中行　不因换水添香火　纵有河沙福也倾)斋了洗衣不许衩祖不得倾用汤瓶竹竿使了仍归元处新来兄弟规矩生踈善言诱谕勿起嫌心不得衩祖廊下行不得手弄数珠而同戏物放参后不许出山门不得入小寮如开浴以右手携浴具律制须披五条下门入浴门内问讯目视空处归位须揖上下肩笐上先搭中次搭五条展浴袱取浴具放一边解上衣脱下裳以脚布围身系浴裙却将裈袴折袱内次挂直裰与五条一处系净衣裳入袱包内拖鞋入浴古云(三通浴鼓入堂时　触净须分上下衣　笑语高声皆不可　莫将粗行破威仪)不可亦脚入浴室须下间空处待次而浴上间让头首耆宿也勿令汤水溅人及己拭浴人身上不得桶内泡脚及洗僻处不得将脚阁桶上不得槽上揩脚不得室内小遗不得语笑不得[尸@斗]水不得掇桶浇身须当遮护浑身不得露丑脚布不可离身若有脚病不可入桶或洗灸疮或用疥药并宜在后入浴不可多用汤水不得将公界手巾拭面出浴须揖上下肩而坐次第着上衣先以直裰遮盖其身方着下裳解去裙衫而脚布安裙衫内免湿袱角不得将湿脚布搭手上仍揖左右出堂若有设浴施主随意课经回向黄昏钟鸣合掌念偈云(闻钟声烦恼轻　菩提长智慧生　离地狱出火坑　愿成佛度众生)寻常出处直裰宜露袴口袴里不宜着小袖夜睡披五条眠右胁为尊左肩衣也仰为尸卧覆为淫睡故多恶梦辨道兄弟行住坐卧不越规矩昼三夜三正好用工礼仪疎怠有动众念赴众法律各有条章举措看他上流慎勿随於庸鄙丛林所贵在乎整肃一日何止三省吾身今编日用则乃举其大略耳若欲免其头头败缺直须一一遵行然后敢言依教建修破惑显理超越生死得至涅盘上求佛道下化群萠也耶。

　　人　十威仪颂

　　十威仪颂乃禅宗笑翁和尚力行古道而作也中有洗面展钵登厕入浴四偈全用其言余之六章脱胎换骨述以足之云尔。
　　日亦然兮夜亦然　　睡时宜后起宜先　　殿堂礼诵候开静　　动止回施向左肩(一)
　　晨朝洗面莫猖狂　　盥漱低头少使汤　　头若痒时须待浴　　手巾乾净不相妨(二)
　　写字吟诗遣睡魔　　不须将此当喽啰　　南山教观多玄旨　　好把工夫去琢磨(三)
　　寂静身心展钵时　　出宜先筯入先匙　　食巾收折须临后　　左右和南礼莫亏(四)
　　粥了和南斋了茶　　说文习读莫喧哗　　出堂入户清规合　　要见丛林有作家(五)
　　说恣差僧行事时　　从规自合具威仪　　近来一辈无羞耻　　直裰中间小袖儿(六)
　　诵文阄出不寻常　　莫教无声静法堂　　赏物虽无犹自可　　僧前罚拜最难当(七)
　　脱着衣衫贵整齐　　掩门须缓放筹低　　密持咒语轻弹指　　净读常将右手提(八)
　　入浴披衫贵靖恭　　需汤击板合从容　　不应脚布安槽上　　双脚如何着桶中(九)
　　负笈寻师号学人　　业精名遂在乎勤　　秋堂雨后凉生夜　　谁解明灯照祖父(十)

　　律苑事规卷第八
　　律苑事规卷第九

　　　　四明演忠律寺住持嗣祖比丘省悟编述

　　皇　当代住持涅盘

　　夫世尊示寂诸祖涅盘棺殓有经礼仪有序养生送死儒释皆宗只如双林殓以金棺十弟子哭泣忧悔波罗奈释梵天龙哀号躄踊泪如膏轴迦叶还自外国所恨不睹真像世尊椁示双趺前后以大自在三昧致金棺於大虚绕拘尸罗城三匝却及阇维八国兴兵争分舍利各归建塔岂非礼乎然而百丈绳制凡亡僧衣物尽行支破管丧具奏以闻敕入藏为定式世尊住世时有古佛号乌波难陀示迹入灭世尊敕集众将衣钵对众估唱使四众观察启悟此身无常证二果者不胜数盖对治他缘当修己行先辈迁化纸袋封留法衣一顶备请住持非他事也以表世尊付衣待弥勒应世说法后之来者审所自也。

　　始　遗嘱遗书

　　尊宿示疾迁化可期预请两班耆旧封定行李仅留浴殓随身衣服若衣钵不多遗戒小师不许披麻恸哭请首座主丧一切佛事并免首座同众举无常偈众念首云　圆寂堂头(某人)和尚即今举龛将赴茶毗仰凭大众念(诸行无常　是生灭法　生灭灭已　寂灭为乐)三遍即起龛茶毗了了明明以验生平若衣钵丰储王臣赠葬须尽礼讲行衣钵只留方丈库司差公心仆隶看守估唱了则己慎勿将无作有空费常住外护檀越诸山道旧遗嘱遗书皆先毕事。

　　制　入龛

　　凡示疾书偈入灭不拘早晚侍者即令客头行者报两班诸寮大众云　堂头和尚传语大众风火相逼不及面违堂司行者鸣僧堂前钟众集上方丈吊慰(未可举哀)首座同两班耆旧商量请人主丧须择邻封先成或法眷尊长或只请首座如有遗命即当遵行孝子侍者亲随人安排洗浴着衣净发入龛遗偈贴龛左维那孝子就方丈炷香请首座做入龛佛事安排寝堂置龛炉烛几筵供养至时鸣僧堂前钟集众举入龛佛事已维那举弥陀经回向云(切以〔美〕权普示分化迹於人天妙体独存起玄机於〔於〕佛祖恭惟堂头和尚孤圆智月俄[(冰-水+〡)*又]万水之波广大悲心却应十方之感瞻颜无地披志有归是集真徒专诚讽诵佛说阿弥陀经一卷称念四圣洪号所集功德奉为堂头和尚无生报地妙极庄严十方三世云云)再举经回向云　(上来讽经功德奉为堂头和尚崇本位十方三世云云)当夜集众讽经回向二时上粥饭三时上茶汤大众讽经见职维那回向。

　　文　主丧

　　夫主丧者非老成宿德讵可当其请如主丧人至鸣大钟大众门迎至龛前炷香了两班大众人事众散两班耆旧送客位两班插香人事当辞免主丧主位首座分手首座起身烧香一炷伏位献茶孝子即排前问讯插香大展三拜次方丈行者礼拜次参头领众插香礼三拜次方丈仆从参拜了献汤送两班出半斋库司备点心两班光伴次第巡寮。

　　字　诸佛事

　　巡寮已两班耆旧孝子随到客位呈衣钵簿遗墨等物主丧就衣茶议请佛事式列后及请丧司一行人先议孝服无布折量分表如主丧路远三日未至请次头首移龛佛事主丧至须与首座私计衣钵多少作三分一分表众人经钱斋钱谢丧司一行人一分佛事孝服丧司日逐支遣一分做斋出丧讽经须与首座同主其事主丧者只可举哀对灵二佛事带行僧行不可干预执职并佛事若衣盂丰甚议请邻封老成本寺耆旧西堂首座每日俸嚫讽经奠茶汤不拘两班大耆旧各请一人掌财庶绝浮议接容丧仪亦请耆丧司书记维那知客从众议公请侍者把帐丧司公差库司客头茶头一行人管事仍请见职维那同议请佛事见职知客门接外客丧司合干人仆排单揭示移龛举哀。

　　乃　移龛

　　入龛后三日揜龛库司措辨事仪法堂上间颜色帏幕严设床榻架列受用衣物左右砂罗器具案上列笔砚部文炉瓶供养汤瓶火炉茶汤皿具执从行者看守中间广设祭筵生绢帏幙铺设法座挂真以备上备上祭下间置龛床布帏幙座安位牌前列机案素花供养二时下汤茶粥饭讽经香烛不绝排列挑灯铙钹花幡鸣钟集众做佛事已移龛下法堂(禅规请锁龛佛事)。

　　服　挂真举哀致祭奠茶汤

　　移龛已即法堂挂真佛事了侍者捧遗书呈首座主丧大众云(堂头和尚临终遗言呈山首座大众书)主丧接书呈首座首座以书炉上熏即授维那读毕丧司行者贴法堂中间上手幙上主丧白云(堂头和尚归寂理合举哀)佛事已举哀三声大众发哭孝子列幕下哀泣主丧炷香请奠茶佛事丧主致祭知客宣祭文已请奠茶佛事孝子列真前礼拜已归幕下主丧再炷香礼真孝子皆答拜主丧入幕下吊慰孝子随礼三拜次慰两班大众词云(法门不幸堂头和尚遍戢化权敢冀大众玉成后事)首座词云(倚赖和尚玉成后事)两班大众慰孝子词云(山门不幸和尚归真望节哀以尽大事)。

　　衣　祭次

　　挂真已丧司具目子列排祭次贴法堂下间幕上(式见后)每日次或三次上祭讽诵经诸山檀越致祭不在此限也若法眷嗣子上祭备孝服到门内知客接已即报丧司送孝服而后上祭助葬仪物用了余者当归常住盖诸山轿从皆扰常住也丧司集两班耆旧抄札衣钵见数从公议留遗嘱外丧司点计新旧短长价贯多少庶临时成现。

　　裳　宿夜对灵策发奠茶汤(禅规名对灵少参念诵)

　　挂真已维那同孝子诣客位拜请主丧迨夜(迨夜者则宿夜)法堂面真设座对灵策发(说净土因缘)昏钟鸣鸣鼓集众两班出班如常式无亲随人和会侍者烧香说法了孝子罗拜致祭首座即领龛前上香山门维那举(弥陀经)回向(式在后)两班奠茶汤致祭别灵次孝子致祭讽经众散参头领众喝参礼拜讽经作下寮参拜声喏讽经方丈行者参头大众参随人力守夜。

　　推　出丧挂真奠茶汤

　　丧仪津送之礼应须合节计衣钵之多寡审天气之炎凉十日半月取於事辨也知事丧司提调丧仪香亭真亭幢幡呗乐装习十大弟子列龛哀哭龛前伞椅书笼汤炉排灯拂子香合法衣孝子随龛鸣楼钟木鱼鼓板送丧龛至山门首彩亭挂真有佛事奠茶汤有佛事两班大众门列俟龛出已山门维那面里伞下合掌而立举念往生咒或四圣号主丧领众了了排行送丧左右分雪柳紫枝毋得挨肩交语各怀悲感丧司维那都寺押丧知客侍者表行丧标头。

　　位　秉矩挂真

　　丧至涅盘台丧司维那俟都寺炷香了进前烧香请秉矩佛事佛事已念诵丧司知客平举楞严咒回向(式见后)次乡人举经回向大众须同念了首座领众归寺斋乡人法眷孝子伴烧龛收骨斋了首集众备从仪迎骨回寝堂挂真供养讽经二时上粥饭三时上茶汤或十日半月众到讽经骨入塔则止之。

　　逊　入塔

　　至日备从仪集众请起骨佛事送骨至塔所入塔有佛事讽经了迎真回寝堂挂真供养主丧烧香礼真次诸山两班大众孝子礼真毕孝子插香大展三拜谢主丧次两班大众谢主丧词云(山门不幸先堂头和尚示寂仰荷主盟后事)主丧云(仰荷匡扶得逃旷败)主丧同丧司一行人巡寮致谢次孝子巡寮拜谢维那送见职守丧侍者归房每日山门三时上茶汤集众讽经牌位祖堂则止之或待新住持方入祖堂。

　　国　全身入塔

　　丧仪如前只分雪柳入塔念诵(式见后)咒塔讽经回向(式具后)迎真回寝堂供养。

　　有　分衣

　　衣钵新旧价直高下点已估上单见数於法堂间敷设座位下外横安长[片*非]笔砚大磬鸣僧堂前钟集众主丧首座分手两班垂手坐大众次第分坐丧司维那知客面主丧位念诵(式见后)先开笼出衣钵依号排席上请提衣佛事语绝维那即白云　夫唱衣之法盖禀常规高则不过七分八分低则不过一唱二唱且道不作贵不作贱有又作么生商量提衣云一唱五伯　若不请佛事即提衣云如来正法眼金襕僧伽梨展开也通变大千敛聚也丝毫不隔盖千尺之躯不长覆丈六之身不短虽然藏在鸡足山中争奈今日犹在这里示寂(某人)和尚化缘已毕撒手便行信手拈来对众估唱提衣云一唱伍伯。
　　若法衣多总留遗嘱次第呈衣维那接唱丧司合干人贵在公心主行维那眼亲手辨定价打磬库司目示上下唱定名字上单侍者依单发剽唱衣单结定钞数主丧命单交钞取衣不得顺情退减主丧力主其事近时诸法不行唱法止是阄拈先定衣价以天地等号於现前众各分一阄而阄两边书号剪开各将一半捻之成圆归于总柈各留照证又一人提起一衣呈示众知却令一小行者於总柈内混乱其阄信手拈一句与一人唱云天字几号而现前众将所留一半边天机号之阄付出合之丧司即依其名发剽阄投水盆(矣)若三唱无人应者即将天几号之阄亦投於水盆而再拈一阄(矣)乃次第拈去并无私情也若亡僧衣钵丰厚不假衣钱津送竟将衣钵分表与现前僧众如前阄法庶无私情正符律制。

　　虞　管待

　　预在抄札时作三分料定下遗书入祖堂管待丧司一应执事人嚫利均平息纷争也次山门管待主丧一行人有嚫两班耆旧光伴如常管待礼同。

　　陶　孝服

　　侍者小师(麻布直裰)两班头首(苎布直裰)主丧并法眷亲密尊长(生绢直裰)次法眷师孙辨事乡人诸山(生绢腰帛)檀越(生绢头巾腰帛)方丈行者(麻巾道服)方丈仆从(麻布服巾)众行者(苎布头巾)甲干火佃(麻巾头巾)作头(麻布服巾)。

　　唐　两班悼住持

　　迹化皇唐福慧资於幽显神迂内院悲哀动於林泉虽法应无有去来在辅粥合伸荐悼伏愿眉间毫相舒剎剎之光明舌上风雷说尘尘之记莂。

　　吊　上祭资次

　　知事　头首　主丧　西堂　耆旧　诸寮　旧侍者　乡人　法眷　庄头　庵塔　小师　师孙　方丈方者　六局　行堂　待诏　方丈直斤　方丈轿番　老郎　庄甲　火佃　修造(诸色作头有祭)

　　民　念诵诸式
　　宿夜回向

　　奉为堂头和尚入般涅盘兹裒大众肃诣龛帏讽诵经文称扬圣号所集功德回向示寂堂头和尚增崇品位伏不忘愿力再现昙花棹慈航於生死逝波接群迷於菩提彼岸再劳大众念(十方三世云云)。

　　○起龛

　　金棺自举绕拘尸之大城幢旆摇空赴茶毗之盛礼(葬则云难提)仰凭大众称念洪名用表攀违上资觉路念(清净法身十佛了便起行)。

　　○化坛

　　堂头和尚化缘已毕遽返真常灵棺遍绕於拘尸性火自焚於此日仰凭大众资助觉灵南无西方极乐世界大慈大悲(众和)阿弥陀佛(十声了云)上来称扬圣号恭赞化仪体格先宗机峻不容於佛祖用开后学悲心仍摄於人天收幻化之百骸入火光之三昧茶倾三奠香爇一炉奉送云程和南圣众。

　　○全身入塔

　　切以足示轮相绍灵鹫之遗规塔放戒光表芝园之垂化全机隐显盛法始终仰凭大众资助觉灵南无西方极乐世界(如前十唱)唯愿惠镜分辉慈云广布四生界内开示不生不灭之因六趣道中谈说无我无人之法茶颀三奠(云云如前)。

　　○法嗣

　　切以恩逾鞠育义越遗金鬻心未就於凤楼鼯鼠遽飞於鹤树理毕竟於生灭孝当悼於庄严薄具荐修聊伸板慕伏愿定力矗地摩云之耸其祚增高法海滔天沃日之波其渊愈广再劳大众念(十方三世云云)。

　　○小师

　　粉骨碎身略未酬於摄受殒星彻电忽奄入於死门追趋庭之训何悬念封树之严愈远仰瞻觉苑无任悲哀伏愿悲心有感流智水以润枯林穷子无归朗慧日而开迷路再劳大众念(十方三世云云)。

　　○入塔讽经回向

　　上来讽经功德加持宝塔有大功勋劫石可销威棱益振祥光普烛幽暗顿明尽令况滞之徒俱登菩提之岸(十方三世云云)。

　　伐　遗嘱式

　　(某)寺住持(某)年几岁世缘报谢风烛不停所有随身衣钵檀信施利非常住物烦两班抄札端请(某人)主行丧事余表众僧者经行丧毋致繁多侵用常住幸察此意伏希悉及。
　　年　月　日　住山　(某人)　押(大意若此不拘)

　　罪　佛事资次

　　入龛　移龛(禅规有锁龛)法堂挂真　举哀　奠茶汤　对灵策发　山门首彩亭挂真　奠茶　奠汤　秉炬　安骨　提衣　起骨　入塔　入祖堂　全身入塔　撒土(衣钵丰每日奠茶汤一次)

　　周　估唱衣单等式

　　堂头和尚归寂谨具衣物估唱钞贯收支见于后。
　　一天字一号　一天字二号　一天字三号
　　右具如前公支外见管(若干)斋七追崇看经表众外余无剩伏希众悉。
　　今　月　日　堂司库子　(某甲)　具

　　○缴纳度牒状式

　　(某)寺知事僧(某甲)
　　右(某甲)本寺住持(某)宗师於今年(某)月(某)日因病顺寂遂於几日依法荼毗(或安厝)平日所得施利置到衣钵对众估喝津送后事所有本名度牒一道　谨具状缴曰。
　　(某)处官司伏乞照验　谨状
　　年　月　日　(某)寺知事僧　(某甲)　状

　　○讣状式

　　(某)寺丧司比丘(某甲)
　　右(某甲)山门不幸堂头和尚今月几日遽尔归真谨具讣告　闻谨状
　　年　月　日　丧司比丘　(某甲)　状

　　○封皮

　　讣告
　　(某)处堂头和尚大宗师(某)寺丧司比丘(某甲)谨封

　　发　下遗书

　　丧事毕主丧请侍者辨事人充专使分路驰送诸山同参檀越官贵唯尊宿书相见词语择能事人克专使诸方专使首到客司人事知客引上侍司事预备拌袱盛书物侍者诣方丈通覆住持当即相接令请两班专使进前问讯云(请和尚趺坐)插香且通客礼展具住持免之事入座吃茶起炉前谢茶了插大香一片三拜云(即日云云某此际获奉尊颜下情不胜荣幸之至)行礼毕云(某处和尚几月几日寂遗书遗物令某驰纳)即呈书物住持云(法门衰落不胜哀感)方丈行者接收之两班集问讯首座分手就座专使住持对面退一位坐吃茶起身住持白云(法门不幸某处和尚归寂不胜哀感)行者备书剪托书物呈住持侍者取书住持接书炉上熏付侍者送与维那行者过剪开缄宣读已侍者揖专使上住持对面位点汤如常礼送专使归安下处先住持人事次侍者两班人事了知客引巡寮先到库司次头首寮单寮盖各致祭故也当晚侍者禀请特为汤汤了药石至晚汤果大方遗书至两班光伴次者两班头维那光伴侍者请能文者面议来历作祭文方丈祭文多住持自述湖江法眷辨事皆当具祭备香侍者一一提点次早方丈请汤吃粥了请茶法堂下间钉挂排祭行者覆方丈打起众集法堂住持诣祭前炷香点汤上祭点茶住持两班展拜专使坐右还拜维那宣祭文住持复展拜专使答拜举经回向与诸祖忌同两班江湖辨事乡人皆致祭毕举经回向法眷小师辨事以下专使不答拜专出灵前展三拜谢住持次巡寮致谢山门即管待专使两班光伴山门大小法眷高低礼须合节以次诸山江湖无祭。

　　商　嗣法师遗书至

　　方丈开书两班先当慰住持法堂中间设祭祭前拈香有语举哀三声讽经首座领众行道回向毕上祭三拜上汤三拜进食了鸣鼓讲特为茶三拜收具有品食三拜者两班江湖乡人法眷小师皆致祭毕首座领众住持前吊慰礼并与前同。

　　○遗书式

　　几处住山无补宗教微疾弗起有负丛林偶风火以交煎望云山而增慈面违弗及珍重是祈。

　　○法眷

　　叨滥住山有媿同门之友因循老病将为毕世之人敬奉手书聊伸面别觊亲闻之嫡嗣当力荷於先师匇匇遂行伏惟珍重。

　　○邻封

　　住山无补每依邻壁之有光梦境元空幸谢世缘之幻莫谐面别但切心驰祈佛日以增辉使宗风而益振匇匇不谨伏惟珍重。

　　○尊宿

　　早忝游从奈合离之有数中遭推挽遂黾勉於微缘电露俄空云山益眇敢祈保护以寿斯文拜祷不备。

　　○封皮

　　端书拜覆(某)寺堂头大和尚(某)寺住持比丘(某甲)谨封

　　汤　住持后事

　　补处住持两班集大众会议须择学识兼备德邵年高行止洁白堪服众望者众状保申须合诸山江湖公选方为舆论知事耆旧毋擅私情丛林得人令法久住若倚财势营生结好冒名进锐斯道丧(矣)名位乌可轻任。

　　坐　病僧圆寂

　　病势困重同齐直病人率乡社道旧於病处排列香烛佛像须扣佛天精加祈祷如病革即白维那请封行李堂司库司覆首座知事侍者同到病人前抄写口词直病人同公界人收拾衣笼什物成处封锁留装亡衣服或说不及维那首座亦须主行直裰衣数珠香合脚絣坐具鞋袜净发巾收骨袱绵子合用之物并作一包同斋食病人收掌无行李者亦尽丛林礼津送在住持首座力主之封行李毕锁匙封佥纳首座处衣钵诸寮人力抬归堂司若单寮只留本房须差人守看亡僧无亲书不可擅自遗嘱衣物必为诤端(矣)。

　　朝　浴亡

　　病僧气绝同斋报维那令堂司行者报烧汤覆首座知客侍者库司差人抬龛浴舡安排浴亡维那探汤冷热浴毕拭浴衣被表浴亡人净发手巾付待诏维那提督着衣入龛置弥陀殿下间(或本房或浴室)中设椅卓位牌香灯供养随现前僧众讽经回向夜点长明灯堂司行者造雪柳大剎有龛局先已做下需者扛来中小寺院何暇及此直病者看其势危预辨材木合之莫使临时悞事有失外观也。
　　位牌云　新圆寂(某甲)律师觉灵(或西堂云)前住(某)寺(某)西堂大和尚觉灵(若辨事者随职称名)。

　　问　讽经

　　每日直灵行者上粥饭知事三时上茶汤拈香早粥罢直日人鸣引磬首座领众到龛前知事先上茶拈香住持拈香维那举弥陀经回向次乡人举经乡长烧香一炷每日三时同至出丧三日讽经而止。
　　回向云　(上来讽经功德奉为新圆寂（某甲）律师庄严报地十方三世云云)除公界只称一字名。

　　道　分剽

　　置龛了维那知客侍者带堂司侍者诸首座寮造剽印押见数封留首座处或早或午知客侍者就钵位眼同表剽众僧暂到共若干覆维那首座知数余剽毁之衣钵丰表剽讽行丧。

　　垂　请佛事抄札

　　当司检前单依次第请佛事备拌袱炉烛香合维那带行者诣方丈请秉矩插香禀云（某甲）(律师圆寂几日荼毗拜请和尚秉炬)诸寮请礼同及报两班就堂司抄札大亡僧须请耆旧众集呈笼封出衣物排席上堂司侍者逐件呈过公界人眼同计所直知客上单排天地玄黄字号侍者发贴衣上号半新曰旧半旧曰破密估价直毋闻众人书籍佛像经卷玩具结缘阄拈动使什物公界寮舍缺用者打归上簿交割直病人小师或人力有心力者当劳之(有抄札点心)。

　　拱　讽经致祭

　　来送出丧今晚堂司行者报方丈首座挂牌报诸寮预报库司造祭食库司差人钉挂祭筵乡人法眷到库司纳钱回祭作祭文各备小香一片若西堂大耆旧方丈两班致祭系维那宣祭文至晚鸣僧堂前钟集众龛前讽经知事先上食茶汤了住持烧香了(禅规维那出班烧香一炷请锁龛人出班位烧香一炷侧右问讯徃住持前问讯次知事巡至班末次西班至班末与大众普问讯从西序班末入龛右立堂司行者拌托锁子做佛事已行者锁龛即归元位若见职只自班位入做佛事维那举经回向了)住持立知事上首上祭人右出炷香问讯从西班末入龛右上汤茶行者下竟出炉前插香退进问讯展拜龛右宣祭文毕举经回向次参头领众讽经作寮讽经乡人伴灵讽经。

　　平　出丧

　　预令监作辨柴化亡并行丧柴枝差人力扛龛执旛幢香案鼓乐丧仪齐备预夜覆方丈两班挂牌报诸寮送亡(禅规粥堂白槌云粥罢闻钟声普请送亡除守寮外普皆齐起谨白)早粥罢丧仪整备堂司行者覆打起鸣僧堂前钟集众到龛前维那念诵(式见后)请起龛佛事已鸣钹抬龛出山门首若奠汤茶点龛面里歇首座领众两行排立维那面里伞下立合掌举往生咒或西方四圣号首座领众念咒随龛行者排立合掌低头待揖僧众行尽随后送亡都寺侍者插丧维那随龛。

　　章　荼毗

　　丧至涅盘台住持上香知事上汤茶维那上香请住持秉炬住持烧香和南大众进前立人力把伞直岁问讯度火把秉炬毕维那做山头佛事上首知事上茶上香知客举楞严咒回向乡人举经道旧乡人伴化亡维那往来捡视堂司行者送化亡人饭收骨迎回本斋供养讽经三日。

　　爱　唱衣

　　丛林古法骨归寺次日方唱衣近来即日唱衣化亡收骨其谁目之宜审之可也如斋退唱衣堂司行者粥罢覆方丈两班侍者挂唱衣牌报诸寮铺排僧堂前卓发绳床住持首座分手两班对坐门里横安长[片*兆]列笔砚算子席铺地上差诸寮人力扛衣笼列席上堂司行者覆方丈两班维那侍者鸣僧堂前钟集众维那知客侍者众后同入堂问讯入位坐行者一字列问讯扛笼两班前巡呈封看过出锁匙开笼堂司行者取衣物出依号排席上空笼开倒地维那鸣磬念诵(式见后)了白云(夫唱衣之法盖禀常规新旧短长自宜照顾钱须通用无以昏损相兼磬声断后不许翻悔谨白)拈度牒云(亡僧度牒一道对众剪破缴纳归官)於书名处横剪三刀以指穿破处呈众一遭鸣磬一下云(剪破讫)次第依号呈衣唱维那提衣云(天字一号钵盂一副唱五佰文)堂司行者随接唱云五佰至贯唱贯至十贯为则次第唱价到打磬行者唱定名字报知客上单侍者对单发衣剽该写钞数贴堂库司子送剽与唱衣人衣入笼交钞取衣不许退减唱毕回向众散结唱衣怅首座佥过维那收钞付衣侍者收衣剽限三日取足不到者申举催取足造帐表众经钱依后三等板帐为定式若耆旧田土金谷悉归常住远年债负量情句销新债征本常住抽分百贯抽十贯百贯不满无抽两班诸寮具单表送经钱暂到半分不送亡者不系做版帐众人经钱二百文佛事钱一贯方丈佛事钱对倍堂司行者抽分钱只於众僧经钱贯数三分为准不许妄立修造等项名色打钱引惹纷争首座住持力主其事。

　　育　入塔

　　造版帐毕堂司行者呈方丈两班佥了或粥罢斋了铺单帐僧堂前备笔砚算子令众看过差误者改正之单定堂司行者覆方丈两班挂牌报众送灰备香灯从仪鸣僧堂前钟众集安骨处知事烧香住持炷香维那请起骨佛事与出丧同预报塔所装香扫洒骨至塔知事上香茶住持烧香维那请入塔佛事举经回向乡人举经回向(举咒无在)。

　　黎　亡僧后事

　　夫有身天地间谁能免乎死衣钵丰俭津送合规佛事一应举行俭者结缘成美版帐三等永为定规凡亡僧口词衣单并留堂司交割修七或五七预出诸寮经单制疏或设位或就槌头宣忏用严亡者阴报感验非轻公界不宜懱裂禅宗百丈建立丛林为老病者[贝*少]视之当如何哉。

　　首　念诵式
　　○保病

　　佛身充满於法界(四句偈了云)赞叹三宝恭请证明今辰则有在病比丘(某甲)欲释多生之冤对忏除累劫之愆尤特运丹情裒清众(或修忏或诵经)集兹功德祝献(神明)伏愿(某人)一心清净四大轻安寿命与慧命延长色身与法身坚固再劳大众念(十方三世云云)。

　　○病重

　　伏愿诸缘未尽早遂轻安大命难逃径生安养再劳大德念(十方三世云云)。

　　○初夜

　　切以生死交谢寒暑迭迁其来也电激长空其去也波澄大海是日则有新圆寂(某人)律师生缘已尽大命俄迁了诸行之无常及寂灭而为乐恭裒大众肃诣龛帏诵诸圣之洪名荐清魂於净土仰凭大众念(清净法身十佛号了)举经(了云)上来念诵讽经功德奉为新圆寂(某甲)律师伏愿神超净域业谢尘劳莲开上品之花佛授一生之记再劳大众念(十方云云)。

　　○起龛

　　欲举灵龛赴荼毗之盛礼仰凭尊众诵诸圣之洪名用表攀违上资觉路念(清净法身十号便起行)。

　　○荼毗

　　是日则有新圆寂(某甲)律师既随缘而顺寂乃依法以荼毗焚百年弘道之身入一路涅盘之径仰凭尊众资助觉灵　南无极乐西方世界大慈大悲(众和)阿弥陀佛(念十遍了)上来称扬圣号资助往生惟愿慧镜分辉真风散彩菩提园里开敷觉意之花法性海中荡涤尘心之垢茶颀三奠香爇一炉奉送云程和南圣众了举经(了云)上念诵讽经功德奉为新圆寂(某甲)律师荼毗之次庄严报地(十方云云)。

　　○唱衣

　　浮云散而影不留残烛尽而光自灭今兹做唱用表无常仰凭大众念(清净法身十圣号了)唱衣了念　上来唱衣念诵功德奉为(某甲)律师庄严报地(十方云云)。

　　臣　口词

　　(某)寺抱病僧　(某甲)
　　右(某甲)本贯(某)州人氏族姓(某)年几岁於(某)年到(某)处度牒为僧何时到寺挂搭今来忽然(某)疾作楚恐风烛不期所有随身行李合行对众抄札身死后依丛林法津送后事。
　　年　月　日　抱病僧　(某甲)　押口词

　　伏　衣单式

　　口词连粘在前　天字一号　天字二号
　　右具如前
　　年　月　日　丧司行者　(某甲)　具
　　侍者　(某甲)　押
　　知客　(某甲)　押
　　维那　(某甲)　押
　　主丧　(某甲)　押

　　○做唱衣钵钱收支单式

　　今具做唱(某甲)律师随身衣钵钞贯收支于后。
　　一收钞若干　一支钞若干　除支外见管若干
　　表众讽经　右具如前伏事　众悉
　　年　月　日　丧司行者　(某甲)　具
　　把帐　侍者　(某甲)　押
　　知客　(某甲)　押
　　维那　(某甲)　押
　　知事列名佥　头首列名佥　住持　押

　　戎　表经钱榜式

　　亡僧(某甲)律师做唱衣物钞贯共计(若干)除版帐常住照例抽分讽经外僧众(几员)每人各表经资(若干)通计(若干)伏幸　众悉
　　年　月　日　堂司　(某甲)　敬白

　　○奠状式

　　(某)寺住持比丘(某甲)谨以　香烛汤茶祭食(一字排写)。
　　右谨专致奠于　新示寂(某)处堂头大和尚伏惟。
　　觉灵俯垂　歆纳谨状。
　　年　月　日　　具　位　(某甲)　状

　　○典丧

　　比丘(某甲)奠仪如目
　　右伏蒙　尊慈为堂头和尚归寂特沐　遣奠谨
　　祗领对　灵焚白外存没俱感谨修状上谢　谨状
　　年　月　日　　具位　(某甲)　状

　　羌　三等板帐

　　大版帐千贯二千贯为式耆旧田土金谷归常住唱衣钱不抽分依式做版帐外均表僧众经钱佛事钱表嚫讽经头首正嚫二十贯为则　若三千五千贯已上量增议助龛局典座设供其余不可妄用抽分百贯抽十贯贴佛事钱二贯贴一贯　中版帐四百贯五百贯抽分表众佛事并准前式　小版帐二百贯一百贯乃至十二十贯者除回龛扛龛杂支外一切结缘住持首座力主之库司备辨之大众愍念之须尽礼津送其谁无死。
○大版帐○中版帐○小板帐二十两回龛一十两五两一十两纳度牒一十两二十两秉炬五两二十两(西堂首座奠茶汤)一十两五十两(起龛起骨安骨入骨禅规锁龛)二十五两三十两(侍者知客维那把帐)一十五两一十五两抄札点心五两三两三两主丧一两五匁五匁三两押丧一两五匁五匁三两山头佛事一两五匁五匁二两举经一两三匁一两灯油五匁二匁五两设粥二两一两一十两方丈贴佛事四十两八人贴佛事一十两贴奠茶汤佛事一两打钹五两行堂讽经二两一两四两作寮讽经一两五匁一两五匁(库司客头报造食)三匁一匁五匁堂司库子唱衣三匁一匁五匁(库司贴茶上茶汤)二匁一匁五匁递唱衣榜头二匁一匁五匁贴堂司提衣三匁一匁五匁贴供头呈衣三匁一匁二两侍者收衣匁一两五匁一两浴亡五匁三匁五匁烧汤浴亡二匁一匁一两设浴五匁二匁一两净发五匁三匁二两(首坐职首维那知客侍者五处茶汤)一两五匁一两(堂司库子报堂讽经)五匁三匁五匁堂司人力报廊板三匁一匁一十两舁龛五两三两一两直岁度火把五匁三匁五匁参头差拨二匁一匁五匁出给造祭二匁一匁三两(香亭　驼旛　挑行)二两一两二两方丈轿番直斤一两五匁五匁听叫捧香合二匁一匁一两(诸寮人力扛发唱衣)五匁一匁二两(买雪柳纸灵前幡纸)一两五匁二两催亡僧匁五两人力表柴枝雪柳三匁一匁一两钉挂祭筵五匁三匁五匁直灵上粥饭三匁一匁一两管计出椀楪五匁二匁五两(买造单帐剽头纸笔墨)三两二两三两主磬唱衣一两五匁五匁监作叫衣三匁一匁一两揖亡下洗浴五匁三匁五十两(表众讽经行表人若干)陆百两表众僧经匁二佰两
　　右具如前永为定式不许花支巧破若曰助龛局设堂供须通众公议众曰可方丈举行虽是随方毗尼当准此为通例。

　　律苑事规卷第九
　　律苑事规卷第十

　　　　四明演忠律寺住持嗣祖比丘省悟编述

　　遮　相看

　　名胜相看方丈当粥罢参前预到侍司侍者接入分坐献茶汤略叙来历而起炉前谢茶即禀云(某等时来礼拜和尚輙烦高侍通覆)者云少坐详询来历曾与方丈道旧或法眷乡人辨事者(欵坐少时容某通报)即覆住持或官客或迫冗稍缓即须相接侍者令装香秉烛辨茶报新到住持出寝堂侍者引接住持进炉前新到云(请和尚趺坐)免则插香展具又免则通寒温(云云)入座坐侍者烧香点茶叙话起炉前谢茶即送客位还香回礼盖全宾主之礼也亦须展具俾递相恭敬规示后学即到侍司到谢云(适烦神用特此拜谢)者云(适间礼合何廑降重)即回安下客头请半斋点心参前持为汤汤罢药石来辰粥了请献茶别日置管待古法受香礼管待不可违近来诸方辨事兄弟经行游览随处歇泊住持亦当俯临报尽主礼也。

　　迩　西堂首座挂搭

　　大方西堂名德首座欲作住计语次露意住持当勉留次日请茶了禀云(某教观未明特来依栖和尚伏望慈悲收录)住持答云(如蒙不弃得获同守)别日或即会两班茶住持躬起烧香一炷即复元位立白云(某处西堂首座不弃来此同守寂寥烦两班)相送归房受送人即进前云(某甲特来依栖重荷甄录)住持两班送归斋舍住持居主位词云(即日恭惟堂头和尚起居多福宿生庆幸仰荷收录)住持词云(山门多幸同守寂寥)送住持出受送人居主揖侍者入作贺送出揖两班入作贺送出即怀香诣方丈谢床位堂司库子引诣库司诸头首耆旧寮人事且望茶并同孝旧例。

　　壹　诸方名胜挂搭

　　相看人事欲求挂搭赴茶罢禀云(某寺心第久塞理观未明特来依附和尚伏望收录)住持云(特荷不弃同收寂寥)即请首座都寺维那吃茶住持躬起烧香一炷叙白送意如前受送人进云(某等重蒙和尚收录即当随众以听警策)答云(山门礼当延送)即送归斋舍住持居主讲礼送出门接侍者作贺送出两班人事了受送人即怀香诣方丈谢床位堂司行者引至库司诸寮舍人事而已。

　　体　法眷辨事挂搭

　　到不抱时先访侍者详说来历令覆住持相看插香行礼若弟侄已下法眷辨事曾执侍者皆当受礼揖香献茶送客位回礼或送斋舍礼兴前同。

　　率　新来挂搭

　　律院少有且过新来兄弟首到客司推熟丛林者为参头领众具威仪列门右白云(暂到相看)知客即接入词云(即日恭惟知宾尊长律师尊侯起居多福久钦道誉获奉瞻仰下情不胜感激之至)答云(山门多幸特荷远来)揖坐烧香吃茶询来历即起谢茶如无安下处即就客司围炉等处安歇知客就送回礼参头接入普问讯知客云(移刻恭惟诸位乡长律师尊候起居多福适承降重特此拜谢下情不胜感激之至)答云(礼合拜看何勤降重)参头自送出门次诣侍司相看行礼如前立禀云(某等特来礼拜和尚敢烦侍者通覆)侍者询来历覆住持如允报相看或即时或粥了寝堂相接参头进前请趺坐转身在手插香退身同众行礼三拜就座侍者烧香吃茶谢茶与前相看礼仝词少异住持送出参头云(和尚尊重)随至侍司致谢云(有劳神用特此拜谢)归安下处门外下手排立候住持回礼同问讯接入词云(移刻恭惟堂头和尚尊候起居多福适来礼拜不专返辱降重下情不胜感激之至)住持云(安下不便幸望宽怀)众送出参头转上手揖侍者入同众问讯云(移刻恭惟高侍律师起居多福礼合诣寮拜看返辱降重下情多感)者云(山门多幸特荷远临报谢在迟不胜多愧)半斋点心当晚特为汤了就座药石行者烧药石香一炷或头首光伴食了住持送出次日粥了请茶吃茶谢茶等礼并如常茶罢新来诣侍司屈侍者禀住持言新来欲归堂之意如允许了侍者发榜头下堂司随即请茶维那接人烧香吃茶了禀云(某等蒙和尚令依左右伏望甄录)答云(山门多幸同聚寂寥)取度牒付维那上戒腊簿了维那付度牒还参头各收讫维那同到新来安下处问讯客云(兹来多幸重辱温存下情不胜感激之至)答云(房舍不便幸乞宽处)参头送维那出问讯而散次堂司行者写榜头率香钱付侍者回香侍者回大香或一片或各片与行者付参头次禀挂搭日子名书门状次日寝堂严设香几炉烛参头领众列立三人一引每引一人为小参头详记词语进退仪即预须一处习仪庶临时成现至时侍者同参头入请住持出庙位立参头归位众同问讯后进前云(请和尚趺坐)从炉里转复位同众问讯(〔再同〕)进炉前(〔於各〕)怀取香左手插香复位本引三人一同问讯展具三拜了参头进前云(即日云云某等宿生庆幸获奉依栖下情不胜荣幸之至)一齐问讯过右边直待班尾三三趱上礼语仝前俟各行礼毕普同问讯而退(次到侍司首座库司诸寮巡廊人事毕归齐候回礼)。

　　○榜头式

　　(奉方丈慈旨挂搭二僧（某甲）侍者（某甲）律师今月巳日侍司（某甲）报)。

　　○率香小榜

　　(挂搭首座名率钱○百文买香　堂司行者（某甲）取覆)

　　○方丈门状式

　　(某路某州某寺小比丘　某甲)
　　(右某甲谨　诣)
　　(函丈[袖-由+丘]候)
　　(礼　　拜)
　　(某寺堂上和尚大宗主伏候)
　　(慈旨)
　　年　月　日　某路某寺某小比丘某甲状

　　宾　方丈回礼

　　至日挂搭了方丈回礼新挂搭人参头领众就一处房外下手排立候接住持入斋问讯云(移刻恭惟堂头和尚尊候起居多福理合礼拜反沐降重下情不胜感激之至)众送住持出随入斋转上手立参头接侍者入词云(某等获依左右兹沐降重下情不胜感激之至)答云(拜谢不专下情不胜感激之至)参头送出接两班入词语同前毕众挂搭人转下手副参为首谢参头问讯而散。

　　归　谢挂搭茶

　　侍者照戒腊具挂搭者双字名(某甲律师)令方丈客头诣各访请云(今辰斋退方丈和尚请就寝堂特为点茶)如西堂首座亦依戒次写入次令客头排立请首座光伴如名德西堂首座与住持对面位参头次须当相逊无至喧聒失礼斋了鸣鼓集众烧香侍者揖入住持接叙寒暄次接光伴人问讯词语寻常茶同各依照牌入位照牌预禀住持看定二侍者行礼与结制小座汤礼同(禅规写茶状各佥名依命)若例禅规次日库司点挂搭茶於库司设位首座光伴齐了鸣库堂前板上首知事与同班行礼同前又次日堂司点挂搭茶上首知事光伴鸣寮前板一班行礼或四人六人列位头问讯若知客行礼揖香了座同茶三日讲行此古法也方丈茶鸣鼓知事头首茶鸣板互为主伴方丈茶众起谢知事头首茶只参头离位谢此礼亦当行之。

　　王　参堂

　　新挂搭欲参堂先一日晚诣堂司屈维那至方丈禀请住持云(新挂搭兄弟来早欲参堂伏望和尚慈悲尊降)请讫归堂兄弟在来日早粥皆於外堂展钵少少盛粥留於禅床预推一人为参头侯内堂粥徧行者出堂参头领众前门入堂先举左足圣僧前排立参头烧香归位同众大展三拜收具问讯参头先至住持前列一行立普同问讯低首合掌巡堂一匝自上堂至下堂出外堂先下间次上间再入堂内中间列立问讯出堂归钵位吃而已。

　　○迁斋状式

　　讲下小比丘(某甲)
　　右(某甲)今欲迁(某)斋在下脱着未敢自便谨状上呈　本讲依止和尚大宗主伏乞　慈判付(某)照证谨状
　　年　月　日　讲下小比丘　(某甲)　状
　　堂司比丘(某甲)备用　(方丈)题初三日　押(方丈押)
　　(如来有斋名却云欲迁斋舍在下脱着未蒙　慈旨)

　　鸣　请益礼师

　　投情请益先诣侍司详禀侍者咨覆住持云(某甲)律师来早欲诣方丈请益如允所请早粥了诣侍司俟候(某)侍者随住持坐处令秉烛装香引入问讯插香一片大展九拜收具进前问讯云(某甲心第久塞义路未开伏望和尚慈悲方便提示)肃躬侧立下手谛听法诲垂问来历从实禀答了进前问讯而退次诣侍司致谢或就廊下头首西堂请益行礼一仝。

　　凤　开讲

　　开讲训徒以成丛林当然之事讲者训诲无倦听者专心至志何患事业不成耶遇开讲日堂司行者於僧堂早粥再讲了覆住持开讲云(今日和尚打讲)却於下堂钟绝后略歇打静钟三下(首座开讲在斋后打静钟同上)继於法堂(东西)柱挂开讲牌维那合堂司行者整斋讲筵至半斋前覆方丈打起如方丈有他缘打放讲钟二下(或迎送或普讲或送亡则放讲)如开讲先巡廊打小板次打僧堂前钟众集法堂烧香炉前随意设拜不拘次第堂钟绝打法鼓先擂三通上磉转通之时直日人鸣引二下维那举七佛略教经至应当学再鸣引二下直日起赍坐具至(东西)廊法堂头候开讲人来鸣引二下问讯众人闻引鸣皆提具起立疎疎鸣引至法堂炉前西首立讲人烧香三拜未拜前直日鸣引二下归位讲人揖众众皆应揖拜起收具问讯从(东西)首升座座上烧香鸣引二下讲人与众齐揖放具而坐讲人鸣尺三下举稽首礼诸佛(云云)至庄严种智乞圣冥加毕开讲人举南无本师释迦牟尼佛(南山大智各三声)各尺一下开卷讲说延促随意讲了掩卷讲人鸣尺一下云上来说听功德祝献护法诸天报答四恩三有伽蓝真宰护教安僧法界众生同圆种智十方三世(云云佛菩萨号中名尺一下)众起立讲人下座至炉前直日鸣引二下讲人与众不同问讯而散(住持行东道首座行西道)。

　　在　参讲

　　住持开讲座下未闻者理当参之或诸山来亦行参礼若首座讲住持亦参之重法故也凡外来参讲者待钟鸣至法堂座边不次而坐待众念大智律师号时起身至炉前立定参头烧香退步同问讯展具三拜若四人以上则不应同拜盖众不礼别也若言师礼拜则不拘若论谦光俱不受拜如参讲人位尊先於座下西首设位开讲人当起立令侍者传语免礼请坐讲人於掩卷后作词叙谢(或四六或散文随意言之)讲人下座至炉前略谢参讲次诣下处赍香致谢其茶汤药石煎点之礼如前已明。

　　树　晨朝礼

　　每晨寺众长版才鸣出诸殿堂烧香至殿内随意礼拜如人至多则不可拜住持待木鱼响出诸殿堂烧香头首当在殿外同住持烧香将徧头首入殿净人打过堂板住持上殿鸣大磬三下维那举经住持烧香绕殿而转归中间蒲团位堂司行者预将举礼牌置於当做礼人前经毕举礼人念一切恭敬(云云如晨朝礼仪中)三归依了收具住持举弥陀赞念佛百声菩萨各三声(余如常法)至十方三世(云云)了维那举消灾咒住持领众赴堂。

　　白　施主

　　南无十方佛(法僧三称了念)神咒加持净饮食普施河沙众鬼神愿皆饱满舍悭心即脱幽冥生善道归依三宝学菩提究竟得成无上觉功德无边尽未来一切众生同法食　咒。
　　曩谟萨缚怛多孽跢缚路枳帝唵三跋罗三跋罗吽
　　(念七遍以净水洒食　次念甘露水真言)。
　　南无素噜皤耶怛他揭多耶怛你佗唵素噜素噜钵啰素噜钵啰素噜莎诃
　　(三遍　次念四如来号)。
　　南无多宝如来南无妙色身如来南无广博身如来南无离怖畏如来
　　(三称　次念受食愿文)。
　　此食色香味上供十方佛中奉诸贤圣下及六道品等施无差别随感皆饱满令诸施主得无量波罗蜜
　　(次出)生偈。
　　汝等鬼神众　我今施汝供　此食遍十方　一切鬼神共　愿以此功德(云云至十方三世云云)。

　　驹　普回向

　　(讽经持咒)功德祝献护法诸天报答四恩三有伽蓝真宰护教安僧法界众生同圆种智十方三世(云云)。

　　○众回向

　　以此讽经念佛功德祝献护法诸天报答四恩三有利乐法界众生我等比丘忏悔罪根庄严净土愿此身报尽临舍寿时承此善根决定得生极乐世界见佛闻法速证菩提广度群生大作佛事。

　　食　四节土地堂回向

　　结解冬岁宜於土地堂严设供养讽经回向云。

　　○结夏

　　切以熏风扇野炎帝司力当法王禁足之辰是释子护生之日乞所加护以遂安居恭裒大众诣灵祠持诵(消灾威德咒经万行楞严秘章)称念摩诃佛母圣号集兹功德化炼马财专伸奉贡当地山土地(列位)合堂真宰所冀神光叶赞发辉有利之勋律苑起隆永锡无私之度十方三世(云云)。

　　○解夏

　　切以金风扇野白帝司方当觉皇解制之辰是法岁周圆之日九旬无难一众咸安是用秘章以酬洪德。

　　○至节

　　切吕时临亚岁节届书云当一阳来复之辰乃万汇发生之始。

　　○除夕

　　切以化功密运岁历云周咸忻四序之安将启三汤之庆。

　　场　楞严普回向

　　乃禅宗真歇和尚自制古法放参后打起众集大殿讽诵偈云。
　　上来现前比丘众　　讽诵楞严秘密咒　　回向护法众龙天　　土地伽蓝诸圣造　　三涂八难俱离苦　　四恩三有尽沾恩　　国界安宁兵革消　　风调雨顺民康乐　　一众熏修希精进　　十地顿超无难事　　山门镇静绝非虞　　檀信归依增福慧
　　又回向云。
　　妙湛总持不动尊　　首楞严王世希有　　销我亿劫颠倒想　　不历僧祇获法身　　仰冀洪慈俯垂昭鉴(叙情回向神位了云)
　　先愿皇风永扇帝道遐昌佛日增辉法轮常转。
　　次冀山门镇静中外咸安火盗公私诸缘吉庆现前僧众修行有序进道无魔般若智以现前菩提心而不退四恩普报三有齐资法界有情同圆种智十方三世(云云已上回向乃禅宗楞严会行之人诵者多故附於此)。

　　化　日用偈章

　　凡曰出家心形异俗鸡鸣而起谋利图名显行既无密功奚有然而十二时中所为之事佛经俱有遗诫可不依而行之谨录于后。

　　○睡时

　　若就睡时　　当愿众生　　一切安稳　　得大自在

　　○起时

　　睡眠始寤　　当愿众生　　一切智觉　　周顾十方

　　○登溷

　　大小便利　　当愿众生　　弃贪嗔痴　　蠲除罪垢

　　○洗手

　　事讫就水　　当愿众生　　出世法中　　速疾而往

　　○洗面

　　以水洗面　　当愿众生　　得净法门　　永无垢染

　　○登殿

　　若见佛时　　当愿众生　　得无碍眼　　见十方佛

　　○登阁

　　上升楼阁　　当愿众生　　升正法楼　　彻见一切

　　○瞻塔

　　见佛塔时　　当愿众生　　尊重如塔　　受人天供

　　○礼塔

　　顶礼於塔　　当愿众生　　一切天人　　无能见顶

　　○濯足

　　若濯足时　　当愿众生　　具足神力　　诸行无碍

　　○洗浴

　　洗浴身体　　当愿众生　　身心无垢　　内外光洁

　　○受食

　　若受食时　　当愿众生　　具足成满　　一切菩提

　　○食斋粥

　　若(小饭)食时　　当愿众生　　禅悦为食　　法喜充满

　　○食讫

　　(小饭)食已讫　　当愿众生　　所作皆辨　　具诸佛法

　　○受味

　　若受味时　　当愿众生　　得佛上味　　甘露满足

　　○施粥

　　粥有十利　　饶益行人　　果报无边　　究竟常乐

　　○又偈

　　持戒清净人所奉　　恭敬随时以粥施　　十利饶益於行者　　色力寿乐词清辨　　宿食风除饿渴消　　是名为药佛所说　　欲得人天长寿乐　　应当以粥施众僧

　　○施斋

　　三德六味　　施佛及僧　　法界有情　　普同供养
　　(三德者一轻软二净洁三如法六味者一甘二苦三辛四酸五咸六淡)。

　　○又食讫偈

　　饭食已讫色力充　　威振十方三世雄　　回因转果不在念　　一切众生获神通

　　○五观

　　一计功多少量彼来处　　二忖己德行全缺应供　　三防心离过贪等为宗　　四正事良药为疗形枯　　五为成道业故应受此食

　　○礼佛

　　能礼所礼性空寂　　感应道交难思议　　我此道场如帝珠　　诸佛菩萨影现中　　我身影现(诸佛菩萨)前　　头面接足归命礼

　　○礼释迦赞

　　容颜甚奇妙　　光明照十方　　我昔曾供养　　今复还亲觐　　圣主天中王　　迦陵频伽声　　哀愍众生者　　我等今(敬礼赞叹)

　　○赞弥陀

　　阿弥陀佛真金色　　相好端严无等伦　　白毫宛转五须弥　　绀目澄清四大海　　光中化佛无数亿　　化菩萨众亿无边　　四十八愿度众生　　九品咸令登彼岸

　　○又偈

　　稽首阿弥陀　　救世大慈父　　甚深真法藏　　三乘贤圣僧　　我以诚实心　　求生佛净土　　愿诸本弘誓　　普运无缘慈　　应念赴机缘　　犹如水中月

　　○又弥陀赞(大智律师作)

　　八万四千之妙相得非本性弥陀十方亿剎之遐方的是唯心净土净秽虽隔岂越自心生佛乃殊宁乖己性心体虚旷不碍往来性本包容何妨取舍是以举念即登於宝界还归地产之家乡弹指仰对於慈容实会天真之父子几生负德枉受沈沦今日投诚必蒙拯济三心圆发一志西驰尽来际以依承历尘劫而称赞。

　　○赞菩萨偈

　　菩萨清凉月　　游於毕竟空　　众生心水净　　菩提影现中

　　○赞观音

　　紫金化身千百亿　　白衣妙相三十二　　稽首圆通自在尊　　沙界咸称大悲智

　　○开经偈

　　无上甚深微妙法　　百千万劫难遭遇　　我今见闻得受持　　愿解如来真实义

　　○还经偈

　　琅函归宝所　　了义实难思　　愿共诸众生　　同入萨波海

　　○讫经

　　三涂永息长时苦　　六趣休随汩没因　　无边含识悟真如　　一切有情登彼岸

　　○三归依

　　我(某甲)从於今身直至佛身於其中间归依十方常住佛(法僧)。

　　○化教六念

　　念佛救世大慈父　　念法出离解脱门　　念僧诸有良福田　　念戒无上菩提本　　念施具足波罗蜜　　念天护法离群生

　　○四弘愿

　　众生无边誓愿度　　烦恼无数誓愿断　　法门无量誓愿学　　佛道无上誓愿成

　　○忏悔偈

　　我昔所造诸恶业　　皆由无始贪嗔痴　　从身语意之所生　　一切我今皆忏悔

　　○往生偈

　　愿我临欲命终时　　尽除一切诸障碍　　面见彼佛阿弥陀　　即得往生安乐剎

　　○又偈

　　我既往生彼国已　　现前成就此大愿　　一切圆满尽无余　　利乐一切众生界　　彼佛众会咸清净　　我时於胜莲华生　　亲观如来无量光　　现前授我菩提记　　蒙彼如来授记已　　化身无数百俱胝　　智力广大遍十方　　普利一切众生界　　乃至虚空世界尽　　众生及业烦恼尽　　如是一切无尽时　　我愿究竟恒无尽

　　○普曜经偈

　　是日已过　　命则随减　　如小水鱼　　斯亦何乐　　当勤精进　　如救头然　　但念无常　　慎莫放逸

　　板　岁旦元宵

　　正旦元宵各寺祈祷规式不同或修光明观音等忏或诵经文或秖课咒无非忏洗已往之过祈集将来之福也随方毗尼难为定式。

　　草　青苗祈祷

　　万年常住全藉田租秋谷不熟何以安僧理当精加祈祷以求阴助各处规式不一或只就寺营供佛天看经讽咒或到庄所绕田行道并宜随方上年已行不可越例为住持知事者可不究心也耶。
　　伏愿　五乐欲茂须求雨泽应时万法告成全藉神明阴佑谨仍旧贯预设良缘就寺集僧绕田行道讽诵经咒化炼马财奉献(云云)专冀亩亩丰登田田秀实螟螣蟊贼永无耗损之忧黍稷稻粱大有盈余之庆。

　　木　秉白梵音声图

　　
　　
　　

　　赖　行堂诸仪
　　○行堂点茶

　　结解节臈众僧茶罢方丈侍者同客头至行堂点茶客头预报参头挂牌报众烧汤出盏请典座光伴方丈预送茶侍者至库司典座接入参头堂主领众门迎侍者居主位代住持也典座右位侍者出炉前烧香一炷复位以手揖众坐行茶毕典座送出参头堂主门送即诣方丈谢茶。

　　○方丈点茶

　　罢知事诣行堂点茶知事居主位典座光伴与方丈茶礼仝送出门喝云(参头大众诣库司谢茶)报云(知事传悟免谢茶)。

　　○头首点行堂茶

　　令堂司行者报参头挂牌报众烧汤出盏请典座光伴头首居右为礼与前同喝谢茶复喝免。

　　○训童行

　　初一月半当训童行(若禅规五参上堂罢当训童行)。
　　参头行者令歇食行者报各局务行者行堂前挂牌报众昏钟鸣行堂前鸣板三下集众行者上寝堂立定参头入方丈请住持出就座参头进前插香歇参同问讯九拜进前屏息拱听规诲已又同众三拜珍重而退预令寝堂装香秉烛系侍者提调。

　　○行堂普说

　　参头预诣侍司插香礼拜禀侍者咨覆住持若允所请参头即鸣板集众排立寝堂参头随侍者入请住持出据座参头同众问讯进前插香歇食行者喝云(不审)同众礼九拜问讯参头进云(某等久思和尚示诲伏望慈悲开示因缘)退身问讯而散次日行堂挂普说牌报众面里设座香机烛台参头报请两班立班副参头众门迎两序入堂参头堂主诣侍司同请住持下行同堂众接迎入堂据座侍者一班问讯侧立两班如常出班问讯毕侍者烧香一炷问讯住持请法亦如常参头领众雁列插香喝参三拜退分东西班后雁立谛听法诲开示已参头领众如前排立三拜即出门外右立揖送住持两班随至寝堂插大香一片九拜而退次诣侍司插香三拜参头副参同往两班人前一一拜谢当免香礼。

　　及　警众法器(附月分〔头〕知)

　　夫钟鱼鼓板乃集僧号领之法器也增一阿含云阿难升讲堂击犍稚者此是如来信鼓也(鼓者谓击动发声也经论中多名揵槌声论翻犍巨寒反稚音地此名钟磬)钞云僧者以和为义若不齐集相有乖离御法则无成决之功被事必据入非之位四分文云当敷座打犍稚尽共集一处五分云诸比丘布萨时不时集妨行道佛言当唱时至若打犍稚若打鼓吹螺使旧住沙弥净人打不得多应打三通吹螺亦尔除漆毒树余木铜铁凡鸣者听作若无沙弥比丘亦得打钞又云约僧多少就事缓急量时用之然打钟法钞记中引三千威仪经(并)轨度图经(祖师所撰)及诸经论言三通者即是三下图经云集三乘也击数不等若众法讲说宜准四十下为式颇得其中图经云执杵定心虚揩十下尼钞云不得大打惊动众心渐稀渐大乃至声尽方打三下名为三通其长打之法初四十下如前增两四十共百二十第二四十下作两节前十八下生起同前中间十九至二十二共四下声尽方打此救四恶趣苦(狱鬼畜修)二十三已去后十八下渐渐密小矣第三四十下生起亦同前至后有少异从三十六去打三下名三通末后二下名息槌图经云念三宝存五众众各八辈(四果四向)故以四十为差三通乘之(谓三乘也)则百二十为节若比今时所作三下则同三通则异矣钞又云若有恶趣受苦众生令得停息故付法藏传云罽腻咤王以大杀害故死入千头鱼中剑轮绕身而转随斫随生若闻钟声剑轮在空如是因缘遣身向令长打使我苦息即增一阿含云若打钟时一切恶道诸苦并得停止　今列式于后。
　　○若结说安恣诸羯磨事及上殿下殿送官员尊宿诸山檀越到寺昏晓斋粥各鸣楼钟击数多少量时缓急如上已明其晓钟者破长夜警睡眠昏钟者学昏衢苏蒙昧六道三涂停酸息苦也。
　　○僧堂前钟者不以时限维那主之堂司行者覆维那鸣之若开讲打静三下放讲二下斋粥应鼓八下若三千威仪经后七法中县官大火大水贼盗此四随时会沙弥三下会优婆塞二下呼私儿一下。
　　○若鼓之号令各有其所法堂鼓结说安恣诸羯磨事开讲说法鼓擂三通上磉再转三通小座汤特为茶各长击一通退座三下若借座借鼓鸣法堂下间鼓斋粥二时鸣鼓三槌九擂上磉复三槌九擂若转藏鸣藏鼓若开浴有浴鼓茶汤茶鼓发更更鼓务令知时也。
　　○众法讲说集众及开小静先鸣廊下板三通开浴三下。
　　○大普请及斋粥打大木鱼厨司普请小木鱼。
　　○开大静及斋粥鸣大板三通(大板者长板也)若请茶汤须缓击照应行礼请茶三下方丈请茶汤鸣寝堂板库司茶汤鸣库堂前板报众鸣诸寮前廊下板。
　　○大殿有大磬住持上香及礼忏课佛时鸣之。
　　○殿堂行香各处有钟不许乱伦乖违法令兹笔其略乖於无穷所谓钟鸣鼎食三代礼乐者於斯可见也。

　　○月分须知
　　正月旦

　　上元节诸寺殿堂多修忏法或供佛天宜各专诚祈一年之福也官员檀越致贺门状式两序进退山门礼节轻重合宜不可违例随方毗尼毋易毋局。

　　二月望

　　佛涅盘当修例堂司行者率众钱送库司营供养住持首座宜开春讲训诲弟兄不暖不寒正是着鞭时节岂可虚望丧光阴整理庄田提督农务。

　　三月分

　　寒食节祖堂祠堂铺陈供养照例讽经扫洒祖堂禁采茶笋荫[禾*养]山林。

　　四月分

　　如来诞库司严设毗蓝园浴佛营供养讽经方丈叫唤江湖点心维那差说戒安居行事人牌及出礼诵等图　十五日晚请小座汤(禅规有十四日)十六日结夏或有律院安居前三日先咒沙水留大殿於安居日撒洒制后三日茶汤看经祈祷了住持启讲。

　　五月分

　　建青苗会或出经单或集众看经或营供养或到田所行道并宜随方首座开晚讲至暮习读策勤来学诸庵塔中有老成者亦当温存。

　　六月分

　　酷热做中夏面讲筵开歇在人行之九旬修道克期取证住持首座宜加鞭策此非细事宜合酱做醋面豆豉事计等物。

　　七月分

　　修父母忏诵梵网经设兰盆供而解夏等礼具如自恣仪中请监收须择人。

　　八月分

　　兄弟出入参访知识装寒觐省勿失规矩灯火可亲自宜勉之。

　　九月初一日

　　做律师忌或开秋讲或说文字提调诸庄翻[耒*飞]田土。

　　十月初三日

　　做南山祖忌宜整塘砌堰修造役工做蔬菜年计等物。

　　十一月分

　　冬至节做供养可随方火炉头边正好校量祖典。

　　十二月分

　　佛成道营供养住持计算钱谷簿书搬量米麦五味之属或两序进退每事修例可也扫洒殿宇习修岁忏预辨贺年仪物。

　　律苑事规卷第十(终)
 习读仪

　　古人云业精于勤荒于嬉今之人少有自勤非策而勤之则不能精于业也古来学肆春秋长讲令止於夏中以了故事制后三日祈祷毕四日斋前住持启讲又三日首座宜启晚讲五日初去便乃习读挂习讲牌於法堂每至参前上殿后住持令行者打静钟三下至昏黄时学子提灯至法堂而与科目者各宜努刀西堂耆旧亦当与席作成丛林也直日侍者送引子与维那唱二火后住持至法堂就座维那鸣引二下使众寂然无声(有处堂宾二司每夜轮行汤茶)喝三后维那鸣引二下直日侍者至维那前问讯取覆讲盛阄合子安住持机上住持问讯了开阄合住持信手混括一阄付与直日展开呈住持了高声喝云(某甲侍者覆讲)却将拈出之阄以示覆人了仍入阄合中还置维那前(有处并将引科策文二阄一道拈定对众白之次第而出)而堂司行者将烛二条置覆讲人前卓上覆人却覆本日住持所讲之文不可覆以次人讲预宜研精覃思说惊人语使众悚听而荒怠者宁不知愧覆毕维那鸣引二下直日再至维那前取引科阄合至住持前。
　　拈了唱云(某甲律师引科言文)还阄合置明灯如上引科毕取合再拈策文人阄或一人或二三人命出住持行礼如上维那鸣引二下策文人将所读册子置维那前指其起诵处却於中间大香炉前叉手朝里立以诵所读之文须言词了了详缓合节起止可观如诵多文长维那鸣引二下策文人住声止诵再进维那前问讯取所诵册子回元坐处其次拈出策文人亦如上诵之俱位毕住持首座比校策文人善诵者赏之以纸笔墨扇等不善诵者亦当罚之以警诸怠习读毕住持回方丈维那鸣引二下策文人出声诵文引子回与直日头首各回司三科之人各宜进业夜夜如斯若住持他出前堂首座摄行其事中夏后观时凉执一或讲或歇在住持行之然而欲成人才令在策励尺璧非宝岂可虚丧光阴也耶。
　　新来兄弟酋先熟读律宗会元及诸序文请益师处说通义路方可引科引科者乃引住持来日所讲之文学思俱到左右逢原方与覆述之科若也文师口讲在纸中安能见於斯义也。
