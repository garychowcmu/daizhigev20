续藏经   五家宗旨纂要
　清 性统编

 自序

　　陈年葛滕。多少人齩来嚼去百杂碎。依旧团团圞圞。直不得引蔓牵丝。寻枝摘叶。予留心此道久矣。一日博采诸书。取其符於旨者。参以己见。汇集成帙。名曰宗旨纂要。盖不欲支离泛滥。盲瞎后人。俾学者得所依归。便於体究。若曰某也如是。某也如是。一即五。五即一。厥宗厥旨。如是而已。咨予及门。止宜秘授。倘误传非人。妄加穿凿。反道三山老汉蚤是画蛇添足。则吾岂敢。
　　时
　　顺治丁酉孟夏既望　三山灯来题於五云方丈
　　庆忠铁壁机老人五宗断。
　　用临济而不通曹洞。则类野狐。用曹洞而不通临济。则落教网。是必济洞兼通。则云门．沩仰．法眼在其中矣。

　　目录

卷上
　　临济宗

卷中
　　曹洞宗

卷下
　　沩仰宗　　云门宗　　法眼宗

附
　　三身四智说　　八识拈评
　　 

　　三山来禅师五家宗旨纂要卷上

　　　　普陀嗣法门人　性统　编

　　临济宗

　　临济禅师。讳义玄。曹州南华人也。俗姓邢氏。幼而颕异。长以孝闻。及落发受具。居於讲肆。精究毗尼。博赜经论。俄叹曰。此济世之医方也。非教外别传之旨。即更衣游方。首参黄檗。次谒大愚。其机缘语句载於行录。既受黄檗印可。寻抵河北镇州城东南隅临滹沱河侧小院住持。其临济盖因地得名也。唐咸通八年丁亥四月十日。摄衣据座。与三圣问答毕。寂然而逝。门人以全身建塔於大明府西北隅。敕谥慧照禅师。塔号澄灵。
　　临济家风。全机大用。棒喝齐施。虎骤龙奔。星驰电掣。负冲天意气。用格外提持。卷舒纵擒。杀活自在。埽除情见。迥脱廉纤。以无位真人为宗。或喝或棒。或竖拂明之。
　　临济初至河北住院。见普化．克符二上座。乃谓曰。我欲於此建立黄檗宗旨。汝可成褫我。二人珍重下去。三日后。普化却上来问。和尚三日前说甚么。济便打。三日后。克符上来问。和尚三日前打普化作甚么。济亦打。至晚。小参云。我有时夺人不夺境。我有时夺境不夺人。我有时人境两俱夺。我有时人境俱不夺。又云。如诸方学人来。山僧此间作三种根器断。如中下根器来。我便夺其境。而不除其法。如中上根器来。我便境法俱夺。如上上根器来。我便境法俱不夺。如有出格见解人来。山僧此间便全体作用。不历根器。大德。到者里。学人着力不通风。石火电光却蹉过了也。学人若眼目定动。即没交涉。
　　古德又有云。中下根人来。夺境不夺法。中上根人来。夺境夺法不夺人。上上根人来。人境俱夺。出格人来。人境俱不夺。如是者。谓之四料拣。还见么。觌面便呈无碍境。交锋全露就中人。
　　三山来云。料者。材料之谓。譬如材料作舍。有大小曲直之不同。拣者。择取之谓。譬如作舍材料。拣取何者谓栋梁。何者谓椽桷。因材而用。不致混淆。接人之法。因人而用。亦复如是。然四料拣中。止有人境二字。而复增一法字者何。大约人则就其当体作用者言。境则就其即物拈示者言。法则就其随机接引者言。夺者。除而不用之意。须看有时二字甚活。不过接人处方便机关。临时应用。通变圆融。无心合轨。检点将来。似有夺不夺之异耳。如必拿定死蛇。思量拟议。早已瞎却人眼。岂得为临济宗旨哉。学者不可不辨。

　　济宗四料拣

　　夺人不夺境　面貌不教人得见。青黄满目任君看。
　　三山来云。王孙一去芳草绿。
　　颂曰。夺人不夺境。胭脂和红粉。大地与山河。在在呈图影。
　　夺境不夺人　禅板蒲团休错用。眉毛眼睫最知音。
　　三山来云。洛阳春罢洞宾来。
　　颂曰。夺境不夺人。把手夜深行。相逢不相识。觌面没疎亲。
　　人境两俱夺　走归方丈慵开口。下却禅床懒措言。
　　三山来云。渔翁夜宿三更晚。
　　颂曰。人境两俱夺。虚空那摸索。无形金弹子。落尽翀霄鹤。
　　人境俱不夺　高声唱起应难邈。拄杖拈来画不成。
　　三山来云。牧童遥指杏花村。
　　颂曰。人境俱不夺。脱洒洒脱脱。脚板踏峨眉。舌头谈五岳。
　　临济因僧问。如何是真佛．真法．真道。济云。佛者。心清净是。法者。心光明是。道者。处处无碍净光是。三即一。皆空而无实。如有真正道人。念念心不间断。达磨大师从西土来。直是觅个不受人惑底人。后遇二祖。一言便了。始知从前虚用工夫。山僧今日见处与佛祖无别。若第一句荐得。堪与佛祖为师。第二句荐得。堪与人天为师。第三句荐得。自救不了。
　　三山来别云。第一句荐得。半夜撞倒漆昆仑。第二句荐得。藕丝孔里翻筋斗。第三句荐得。三岁孩儿跛挈行。直此三句。总就诸人见地而言。须看第一．第二．第三字面。话有深浅。语有渐次。如徒混闷一团。平空卜度。则不会临济所下之语矣。

　　济宗三句

　　第一句　三要印开朱点窄。未容拟议主宾分。
　　三山来云。远。
　　颂曰。第一句。闭门打瞌睡。未曾睁眼时。游戏成三昧。
　　第二句　妙解岂容无着问。沤和怎负截流机。
　　三山来云。近。
　　颂曰。第二句。婴儿刚有气。[囗@力]地一声来。眼耳鼻舌具。
　　第三句　但看棚头弄傀儡。抽牵全借里头人。
　　三山来云。差。
　　颂曰。第三句。取火待钻燧。燎却面门毛。到底成何济。
　　临济示众云。大凡演唱宗乘。须一句中具三玄。一玄中具三要。有权有实。有照有用。汝等诸人作么生会。
　　汾阳昭举了。乃云。那个是三玄三要句。
　　三山来云。飞弹打黄龙。眉毛遭鼠齩。

　　济宗三玄要

　　第一玄中玄　如赵州答庭柏话。此语於体上又不住於体。於句中又不着於句。妙玄无尽。事不投机。如雁过长空。影沉寒水。故亦名用中玄。
　　三山来云。如赵州答庭柏话。此则就其现前指点。拈来便是。何等明浅。而目为玄中玄耶。且焉得以玄中玄看作用中玄。岂有用中玄而为第一玄之理。盖凡演唱宗乘。何语不从体中发出。未有能离体说法者。还直以第一玄假立为体中玄者近是。
　　如何是第一玄。
　　三山来云。金刚两头肩。
　　颂曰。第一玄。乌龟飞上天。单剩一只脚。踏着威音前。
　　第二句中玄　如张公吃酒李公醉。前三三后三三。六六三十六。其言无意路。虽是体上发。此一句不拘於体故。
　　三山来云。如六六三十六之语。此正是亲切指点。焉得谓之言无意路而目为句中玄耶。须知第二句中玄即用中玄。盖有体而后有用。凡所发挥。皆是从体起用。故宜以用次於体。还直以第二玄假立为用中玄者近是。
　　如何是第二玄。
　　三山来云。空手把金鞭。
　　颂曰。第二玄。骑马上高竿。喷地翻筋斗。吊下一文钱。
　　第三体中玄　此乃是最初一句。发於真体。此一句便具体中玄。因言显理。以显玄中之体。虽明此理。乃是机不离位故。
　　三山来云。如云体中玄是最初一句。发於真体。既是最初一句。发於真体。岂得以最初真体之句而目为第三玄耶。须知第三玄。乃是玄中玄。盖兼前体用两者。尽在当机拈出。名为体。不得名为用。不得名为非体非用。不得逈出意言。难於测度。非单就体而言也。还直以第二玄假立为玄中玄者近是。
　　如何是第三玄。
　　三山来云。虚空打秋千。
　　颂曰。第三玄。囫囵没中边。东洋飘大海。架个无底船。
　　第一要。当风谁敢道。千圣一时兴。那能穷此妙。
　　三山来云。看此颂。犹是拟玄中玄而言者错。
　　如何是第一要。
　　三山来云。头顶乌纱帽。
　　颂曰。第一要。寥廓空浩浩。路断烟水寒。行人那得到。
　　第二要。明镜当台照。胡汉用皆深。透匣青蛇跃。
　　三山来云。看此颂。亦是拟用中玄。而言者近之。
　　如何是第二要。
　　三山来云。午夜金鸡叫。
　　颂曰。第二要。妍[娟-月+虫]一齐照。纵横妙用分。秦镜当台耀。
　　第三要。劫前者一窍。拟议问如何。拍手呵呵笑。
　　三山来云。看此颂。犹是拟体中玄而言者错。
　　如何是第三要。
　　三山来云。城市街头闹。
　　颂曰。第三要。漫把朱弦操。流水与高山。弹出无生调。
　　第一玄中有三要。木人空里翻筋斗。八面玲珑知是谁。
　　第一玄中第一要　青天脑裂霜无限。一叶凋时万叶凋。
　　第一玄中第二要　天地漫漫无所在。乱山深处一山高。
　　第一玄中第三要　玉龙用处应无浪。万派江流万派清。
　　颂曰。天高地厚足穷根。帝网重重不许论。剎剎尘尘无尽藏。不须弹指叩玄门。
　　第二玄中有三要。莫道铁牛无伎俩。不忧水草不知闲。
　　第二玄中第一要　铁马嘶声无荡意。一波才动万波随。
　　第二玄中第二要　懒卧木牛忘水草。乱山堆里一身闲。
　　第二玄中第三要　玉兔不知身照世。万家楼上万家明。
　　颂曰。木人石女斗玄机。电火光中尚笑迟。万物会归还委悉。一声百杂碎须弥。
　　第三玄中有三要。劫外风光劫外春。不拘此际自相亲。
　　第三玄中第一要　空劫那边留不住。一尘中现剎尘身。
　　第三玄中第二要　竖穷横徧空王外。帝网重重独自游。
　　第三玄中第三要　踢倒虚空无挂碍。乱云深处乱云闲。
　　颂曰。劫外灵枝劫外香。天然种草自清凉。二边不溺非为妙。一喝青霄透大方。
　　三山来云。看此如上语句颂子。则是就三玄而分为九要矣。岂临济当时之意旨哉。听吾颂。
　　如何是三玄三要。
　　三山来云。不妨疑着。
　　颂曰。三玄三要事如何。拟涉思惟蹉过多。揭谛揭谛僧揭谛。娑婆娑婆娑婆诃。
　　附山堂淳辨三玄语。临济一句中具三玄门。一玄门具三要。大机大用。岂容以句义劈析之耶。诸方问答玄要亦直言第一第二第三。汾阳偈曰。三玄三要事难分。得意忘言道易亲。一句明明该万象。重阳九日菊花新。至古塔主列为体中玄．句中玄．玄中玄。而三要说不行。付诸瞒盰而已。如必一一分析。则是蹈塔主之覆辙。不可不辨。
　　三山来云。临济宗旨妙在三玄三要。而从上诸老过为区分。未免十分破碎。山堂之言。诚为确论。止因临济语中有三玄三要字面。是以古塔主列为体中玄．句中玄．玄中玄。於三字上乃有着落。犹自有理。如以第一为玄中玄。第二为句中玄。第三为体中玄。前后颠倒。又必一玄分为三要。太煞零星。则已一一注出。尚得谓之玄要耶。总之。玄则不可思议。要则吃紧机关。就一语之中而有体有用。体用难穷。玄如是。而要亦如是。所以为一句具三玄。一玄具三要。大意如此而已。画蛇添足者鉴诸。
　　临济一日问僧。我有时一喝如金刚王宝剑。有时一喝如踞地狮子。有时一喝如探竿影草。有时一喝不作一喝用。汝作么生会。僧拟议。济便喝。
　　三山来云。者僧当时便与一喝。管教临济拟议不来。

　　济宗四喝

　　有时一喝如金刚王宝剑。
　　三山来云。金刚宝剑者。言其快利难当。若遇学人缠脚缚手。葛藤延蔓。情见不忘。便与当头截断。不容粘搭。若稍涉思惟。未免丧身失命也。
　　如何是金刚宝剑。
　　三山来云。逢妖便斩。
　　颂曰。金刚宝剑。无容思算。直下挥时。虚空血溅。
　　有时一喝如踞地狮子。
　　三山来云。踞地狮子者。不居窟穴。不立窠臼。威雄蹲踞。毫无依倚。一声哮吼。群兽脑裂。无你挨拶处。无你回避处。稍犯当头。便落牙爪。如香象奔波。无有当者。
　　如何是踞地狮子。
　　三山来云。力重如山。
　　颂曰。踞地狮子。触着便起。突出爪牙。那容得你。
　　有时一喝如探竿影草。
　　三山来云。探竿影草者。就一喝之中具有二用。探则勘验学人见地若何。如以竿探水之深浅。故曰探竿在手。即此一喝。不容窥测。无可摹拟。不待别行一路。已自隐迹迷踪。欺瞒做贼。故曰影草随身。
　　如何是探竿影草。
　　三山来云。神出鬼没。
　　颂曰。探竿影草。知丑知好。张家哥哥。李氏嫂嫂。
　　有时一喝不作一喝用。
　　三山来云。一喝不作一喝用者。千变万化。无有端倪。唤作金刚宝剑亦得。唤作踞地狮子亦得。唤作探竿影草亦得。如神龙出没。舒卷异常。迎之不见其首。随之不见其尾。佛祖难窥。鬼神莫觑。意虽在一喝之中。而实出一喝之外。此四喝中之最玄最妙者。须看有时二字。甚是活泼。非一向如此用也。又看如之一字。不过彷佛如此。非真有如此名目也。向者里转得身来。方见临济老人用处。
　　如何是一喝不作一喝用。
　　三山来云。疑杀天下人。
　　颂曰。不作喝用。颠拈倒弄。拟问如何。全然无缝。
　　临济一日示众云。参学人切须仔细。如宾主相见。便有言论往来。或应物现形。或全体作用。或把机权喜怒。或现半身。或乘狮子。或驾象王。如有真正学人来。他先喝一喝。拈出个胶盆子。善知识不辨是境。便上他境上做模做样。学人又喝。前人不肯放下。此是膏肓之病。不堪医治。唤作宾看主。或是善知识不拈出物。随学人问处即夺。学人被夺。抵死不放。此是主看宾。或有学人应一个清净境界。出善知识。前善知识辨得是境。把得住抛向坑里。学人云。大好善知识。善知识即云。咄哉。不识好恶。学人便礼拜。此唤作主看主。或有学人披枷带锁出善知识前。善知识更与安一重枷锁。学人欢喜。彼此不辨。此唤作宾看宾。大德。山僧所举。皆是辨魔拣异。知其邪正。
　　三山来云。止。
　　如宾主不立又作么生。
　　三山来云。宾主相看。乃就师资两人而言。宾中宾等。乃就师资各人而言。不可不知。

　　济宗四宾主

　　宾中宾　克符云。倚门傍户犹如醉。出言吐气不惭惶。此是学人无鼻孔也。
　　如何是宾中宾。
　　三山来云。客路作游人。
　　颂曰。宾中宾。眉目得人憎。拍手长安去。寸步实难行。
　　宾中主　汾阳云。识得衣中宝。端坐解区分。分是学人有鼻孔也。
　　如何是宾中主。
　　三山来云。反鞭策钝驽。
　　颂曰。宾中主。寒山颠作舞。不辨来端由。笑伊目如瞽。
　　主中宾　盘山云。不解当风提祖印。临机应物自乖张。此是师家无鼻孔也。
　　如何是主中宾。
　　三山来云。暗室没明灯。
　　颂曰。主中宾。甘作外游人。东西路不辨。南北岂能分。
　　主中主　克符云。横按镆铘全正令。太平寰宇斩痴顽。问。既是太平寰宇。为甚却斩痴顽。符云。不许夜行刚把火。直须当道与人看。风穴云。磨砻三尺剑。待斩不平人。此是师家有鼻孔也。
　　如何是主中主。
　　三山来云。当轩涂毒鼓。
　　颂曰。主中主。红日正当午。宝剑高提时。触杀佛与祖。
　　临济一日示众云。我有时先照后用。有时先用后照。有时照用同时。有时照用不同时。先照后用有人在。(此人字指学人而言)先用后照有法在。(此法字指宗师之法而言)照用同时。驱耕夫之牛。夺饥人之食。敲骨取髓。痛下针锥。照用不同时。有问有答。立宾立主。和泥合水。应机接物。若是过量人。向未举时撩起便行。犹较些子。
　　古德云。主一喝验宾。宾一喝验主。主再喝验宾。宾再喝验主。四喝后。无宾主也。到者里。主家便夺却。更不容他。须是各有抽身之路始得。
　　三山来云。宾主相见即不无。不喝不棒又作么生。

　　济宗四照用

　　有时先照后用　密云先布点晴空。霹雳后随催骤雨。
　　三山来云。如遇僧来。便问云。汝是甚处人。或云。汝从甚处来。或云。汝名甚么。先照一句。待伊作么定动。或棒或喝。如此之类。是先照后用。
　　如何是先照后用。
　　三山来云。点灯吃饭。
　　颂曰。先照后用。老龙出洞。电卷雷奔。鱼鰕脑痛。
　　有时先用后照　打破虚空百杂碎。回头端坐定乾坤。
　　三山来云。如遇僧来。师便打。便喝。便竖指拈拳。先用一法。随后云。还会么。汝道是甚么意旨。如此之类。是先用后照。
　　如何是先用后照。
　　三山来云。凿壁偷光。
　　颂曰。先用后照。敲翻破灶。灵从何来。速道速道。
　　有时照用同时　眼亲手辨雄雄势。盗贼奸臣怎敢当。
　　三山来云。如遇僧来。师家或棒或喝。即此一棒一喝中。且看他如何承当。如何下语。此则即用为照。照即是用。又或师一喝。僧亦喝。师打云。不礼拜更待何时。如此之类。是照用同时。
　　如何是照用同时。
　　三山来云。无二无别。
　　颂曰。照用同时。痛下针锥。魂惊胆丧。血染须弥。
　　有时照用不同时　云起南山雨北山。清风明月任君看。
　　三山来云。如遇僧来。师便云。汝来也。看他如何应答。师则随机纵夺。如遇僧来。师先打一棒。看他如何支遣。师又别作商量。或照或用。不拘一格。宾主互唤。合水和泥。如此之类。是照用不同时。四者须看有时二字。不可执在一边。
　　如何是照用不同时。
　　三山来云。或东或西。
　　颂曰。照用不同。伐鼓考钟。箕星好雨。毕星好风。

　　济宗三哭

　　一者有失正宗哭　如昧失宗旨。不能通彻。学人自己痛哭之类。
　　二者相符正宗哭　如偶尔契悟。符合宗旨。若须菩提悟佛说经。自己啼哭之类。
　　三者有违正宗哭　如违背宗旨。问答不投。宗师家敛手而哭苍天之类。

　　济宗三笑

　　一者相符正宗笑　如问答相符。彼此契合。寒山抚掌。拾得呵呵之类。
　　二者有失正宗笑　如错过宗旨。问着不知落处。师笑云非思量情识所能测之类。
　　三者悟顺正宗笑　如一旦悟彻。顺应宗旨。有一火头闻打木鱼。抛下火杈云啊[口*耶]。啊[口*耶]。呵呵大笑之类。

　　济宗七事随身

　　一．杀人刀　斩犀截象。伏尸万里。
　　二．活人剑　锋铓不犯。绝后再苏。
　　三．脚踏实地　行行皆路。步步不差。
　　四．向上关棙子　迥出寻常。踏着便转。
　　五．格外说话　牛口言语。马口会取。
　　六．衲僧巴鼻　诃佛骂祖。踢倒须弥。
　　七．探竿影草　别真辨假。敛迹藏踪。

　　又七事者

　　杀人刀　同前。
　　活人剑　同前。
　　肘后符　镇埽山河。埽除魍魉。
　　影身草　龙睛莫睹。天眼难窥。
　　掣项索　放去收来。束妖缚魅。
　　耀眼镜　随手拈出。夺目换睛。
　　夺圣剑　埽除玄解。不居尊高。

　　济宗四事随身

　　一．杀活拄杖子　一头放火。一头放水。
　　二．金刚眼睛　分优辨劣。透海穿山。
　　三．狮子爪牙　虎口夺食。龙颔搊珠。
　　四．脚跟点地　行则须行。坐则便坐。

　　济宗八棒

　　一．触令支玄棒。
　　三山来云。如宗师置下一令。学人不知回避。触犯当头。支离玄旨。宗师便打。此是罚棒。
　　二．接机从正棒。
　　三山来云。如宗师应接学人。顺其来机。当打而打。谓之从正。此不在赏罚之类。
　　三．靠玄伤正棒。
　　三山来云。如学人来见。宗师专务奇特造作。倚靠玄妙。反伤正理。宗师直下便打。不肯放过。此亦是罚棒。
　　四．印顺宗旨棒。
　　三山来云。如学人相见。宗师拈示宗旨。彼能领会。答得相应。宗师便打。此是印证来机。名为赏棒。
　　五．取验虚实棒。
　　三山来云。如学人才到。宗师便打。或进有语句。宗师亦打。此是辨验学人虚实。看他有见无见。亦不在赏罚之类。
　　六．盲枷瞎棒。
　　三山来云。如宗师接待学人。不辨学人来机。一味乱打。眼里无珠。谓之盲瞎。此师家之过。不干学人事。
　　七．苦责愚痴棒。
　　三山来云。如学人於此事不曾分晓。其资质见地十分痴愚。不堪策进。宗师勉强打他。是谓苦责愚痴。亦不在赏罚之类。
　　八．埽除凡圣棒。
　　三山来云。如宗师家接待往来。不落廉纤。不容拟议。将彼凡情圣解一并埽除。道得也打。道不得也打。道得道不得也打。直令学人断却命根。不存枝叶。乃上上提持。八棒中之用得最妙者。此则名为正棒。

　　济宗四大势

　　第一．正利大势　从正接人。以此利物。不作高远。
　　第二．平常大势　用处寻常。拈来便是。不存奇特。
　　第三．真假大势　借假明真。意在言外。不拘一定。
　　第四．本分大势　作用自然。毫无勉强。不生枝节。

　　济宗八大势

　　第一．天真大势　如百丈卷席。马祖下座。用处自然。不假安立。
　　第二．秘密大势　如翠微驻步。赵州捏尼。暗里机关。无须言说。
　　第三．平常大势　如唤过净瓶。却安旧处。施为动转。尽见本来。
　　第四．直示大势　如即心是佛。汝是慧超。直捷提时。更无粘滞。
　　第五．呈似大势　如竖拂捻拳。插锹叉手。当机拈出。觌面相呈。
　　第六．收放大势　如放下布袋。提起便行。随卷随舒。有擒有纵。
　　第七．权设大势　如六窗譬喻。指树吹毛。曲垂方便。妙合机宜。
　　第八．省悟大势　如沩山拨火。临济三拳。急处妙提。通身庆快。

　　济宗双明双暗句

　　恁么恁么　乃双明也。
　　不恁么不恁么　乃双暗也。

　　又双明复双暗句

　　有时与么与么。不与么不与么　乃双明复双暗也。

　　又双暗复双明句

　　有时不与么不与么。与么与么　乃双暗复双明也。

　　济宗三句外省去

　　初句　踏着秤锤原是铁。莫将鍮石作黄金。此直教渠发善心。鉴觉自己是佛。是初善。
　　中句　露柱灯笼原非有。三门佛殿本来无。此直教渠破善心。莫守住如今鉴觉。是中善。
　　后句　弹指竖拳皆有我。穿衣吃饭岂名无。此直教渠明善心。莫昧却从来知解。是后善。

　　济宗六句内会取

　　恁么也得　守戒护参终日坐。不教尘世污心田。
　　不恁么也得　酒盏花盘无四大。就中滋味几人知。
　　恁么也不得　到底有为无所得。本来无物也何求。
　　不恁么也不得　柳陌花衢空过眼。秦楼歌馆漫开怀。
　　恁么不恁么总得　把定放行无挂碍。青山绿水本如如。
　　恁么不恁么总不得　把定看来无可把。放行觑去有何行。

　　济宗西来意三句

　　第一句　第一句。莫莽卤。一箭射穿镔铁鼓。东西南北孰为邻。上下四维谁作主。此即本体一句。以明西来意。
　　第二句　第二句。分明处。犯手伤锋如次序。长安大道信步行。一任诸人来与去。此即作用一句。以明西来意。
　　第三句　第三句。须荐取。语的言端今与古。桃花轻薄逐波流。柳絮颠狂随风舞。此即体用纵横一句。以明西来意。

　　玄沙三句注

　　体中玄　凝然三寸子。不落二边机。
　　用中玄　只施三尺剑。挥断九天云。
　　玄中玄　磨盘秋结子。碓嘴夏开花。

　　济宗三诀

　　第一诀　到处青山并绿水。随时翠竹与黄花。
　　明体。
　　第二诀　高悬明镜分优劣。横拈拄杖验正邪。
　　明用。
　　第三诀　头戴草鞋登宝殿。手携经卷入花衢。
　　明玄。

　　济宗六病药(前五路不得行。行即错)

　　一．不得净地上捏目生花　此是平空卜度之病。
　　三山来云。大睁着眼好。
　　二．不得无事甲里畏刀避剑　此是黑山鬼窟之病。
　　三山来云。何不出头来。
　　三．不得平地上认奴作郎　此是见地不真之病。
　　三山来云。如何是本来面目。
　　四．不得光影门头弄粥饭气　此是用不亲切之病。
　　三山来云。急须吐却。
　　五．不得葛藤里说青道黄　此是缠却缚手之病。
　　三山来云。[尸@豕]沸作么。
　　第六．当阳大路。有无位真人向赤肉团上互用诸根。
　　於百草头边孤明历历　此不在病之内者。
　　三山来云。略较些子。

　　济宗十三种句

　　一．迷真句　贪寻言语路。失却本来真。
　　二．出身句　今日且去。明日再来。
　　三．正宗无问句　不在多言。开口即错。
　　四．正宗无答句　要答也何难。究竟没交涉。
　　五．末后句　把断要津。不通凡圣。
　　六．转身句　见鼻孔么。却是拳头。
　　七．隔身句　但看天边月。却是屋里灯。
　　八．把关句　扼断玄关。往来无路。
　　九．藏锋句　口里吐剑。舌上带刀。
　　十．声前句　不待开口。已迟八刻。
　　十一．拟问伤玄句　一念拟求玄。云障天边月。
　　十二．褒贬句　好个阇黎。厕中喂狗。
　　十三．收放句　吃我三十棒。我煞不如你。

　　兴化验人四碗．四唾．四瞎

　　莫热碗鸣声　中下机语。
　　碗脱丘　无底语。
　　碗脱曲　无圈缋语。
　　碗　向上明他语。
　　当面唾　鬼语。
　　望空唾　精魂语。
　　背面唾　魍魉语。
　　直下唾　速灭语。
　　不似瞎　认得语不作主。
　　恰似瞎　不见前后语。
　　瞎汉　定在当人分上。
　　瞎　不见语之来处。

　　汾阳十智同真

　　汾阳示众云。夫说法者。须具十智同真。若得具十智同真。邪正不辨。缁素不分。不能为人天眼目。决断是非。如鸟飞空而折翼。如箭射的而断弦。弦断。故射不中的。翼折。故空不可飞。翼壮弦牢。空的俱彻。作么生是十智同真。与汝诸人一一点出。一．同一质。二．同大事。三．总同参。四．同真智。五．同徧普。六．同具足。七．同得失。八．同生杀。九．同音吼。十．同得入。又曰。与甚么人同得入。与谁同音吼。作么生同生杀。甚么物同得失。阿那个同具足。是甚么同徧普。何人同真智。孰与总同参。那个同大事。何物同一质。还有检点出底么。不吝慈悲。试出来道看。若检点不出。未具参学眼在。切须辨取。要识是非。面目现在。喝一喝。下座。
　　径山杲云。汾阳若无个面目现在。一场败阙。虽然。未免丧我儿孙。
　　铁壁机云。我者里一智也无。同个甚么。
　　一．同一质　总不出渠　是何物兮同一质。万象之中无等匹。休将心识漫参寻。毗岚猛风吹海立。
　　如何是同一质。
　　三山来云。囫囵囵底劈不开。
　　颂曰。一同一质。浑身都是。除却皮囊。单剩口气。
　　二．同大事　一毛头上定乾坤　那个与君同大事。者里敢言他与自。一身坚密现诸尘。寂灭光中无渐次。
　　如何是同大事。
　　三山来云。太平须是将军定。
　　颂曰。二同大事。全无忌讳。阿谁承当。直个就是。
　　三．总同参　灯笼入露柱　孰能与我总同参。知识徒劳五十三。楼阁门前意何限。故乡犹在海门南。
　　如何是总同参。
　　三山来云。踏破芒鞋。有甚用处。
　　颂曰。三总同参。云水往还。徒劳惆怅。举目乡关。
　　四．同真智　佛眼觑不见　何人同此一真智。见得分明还不是。山自高兮水自流。一理齐平不容易。
　　如何是同真智。
　　三山来云。古镜不须磨。
　　颂曰。四同真智。光影俱弃。影现光生。分明不是。
　　五．同徧普　石头土块　是甚么物同徧普。旷大劫来今日睹。一波才动万波随。何异婴儿得慈母。
　　如何是同徧普。
　　三山来云。大地一琼琚。
　　颂曰。五同徧普。睁眼即睹。万象森罗。虚空作舞。
　　六．同具足　歉个甚么　阿那个是同具足。细草含烟遍山绿。他乡看似故乡看。添得篱根花绕屋。
　　如何是同具足。
　　三山来云。富家郎。
　　颂曰。六同具足。山青水绿。富贵天然。梅花松竹。
　　七．同得失　牛头没。马头回　甚么物兮同得失。圆明如镜红如日。三个猢狲夜簸钱。天明走尽空狼籍。
　　如何是同得失。
　　三山来云。背脊朝天。脑门着地。
　　颂曰。七同得失。明暗不立。笼得乌鸡。白鹇飞去。
　　八．同生杀　德山棒。临济喝　作么生兮同生杀。桃花红兮李花白。今年吞却大还丹。到处相逢李八伯。
　　如何是同生杀。
　　三山来云。收来放去随方便。毒心半是慈心人。颂曰。八同生杀。铜锤铁镢。操纵临时。有冤难雪。
　　九．同音吼　风吹石臼演摩诃　与谁说法同音吼。饮食语言皆用口。燕语莺啼迥不同。雕梁芳树却知有。
　　如何是同音吼。
　　三山来云。无风蜩语吹。
　　颂曰。九同音吼。大地皆口。倒泻银河。鱼龙竞走。
　　十．同得入　龙归沧海　与甚么人同得入。田父耕锄女机织。冷眼看他家事忙。问渠且道承谁力。
　　如何是同得入。
　　三山来云。家龛祖先是第几代底。
　　颂曰。十同得入。功完行毕。着彩堂前。斑衣儿戏。
　　寂音颂云。十智同真面目全。於中一智是根源。如今要见汾阳老。劈破三玄作两边。
　　三山来总颂云。有体有用体用殊。同真十智一如如。虽同十智总一智。三玄劈处莫糊涂。

　　汾阳四句

　　接初机句　阳云。汝是行脚僧。
　　三山来云。吃粥也未。
　　辨衲僧句　阳云。西方日出卯。
　　三山来云。张家儿子不姓李。
　　行正令句　諲云。不通眨眼。
　　三山来云。山崩石裂。
　　定乾坤句　总云。人间天上一般春。
　　三山来云。海晏河清。

　　汾阳三句

　　学人着力句　阳云。嘉州打大像。
　　三山来云。急水滩头紧缆船。
　　学人转身句　阳云。陕舟灌铁牛。
　　三山来云。东边去。西边来。
　　学人亲切句　阳云。西河弄狮子。
　　三山来云。屙屎放尿也要自己去。

　　汾阳三诀

　　第一诀　珊瑚枝枝撑着月　第一诀。接引无时节。巧语不能诠。云散天边月。
　　第二诀　万里一条铁　第二诀。舒光辨贤哲。问答利生心。拔出眼中楔。
　　第三诀　百草头边俱漏泄　第三诀。西国胡人说。济水过新罗。北地用邠铁。

　　汾阳十八问

　　请益问　如何是佛。有所请益而问也。
　　呈解问　天不能盖。地不能载时如何。自呈见解而问也。
　　察辨问　有一问在和尚处时如何。审察辨难而问也。
　　投机问　和尚道。枯桩岂不是法身边事。相投机窍而问也。
　　偏僻问　鹤立枯松时如何。偏枯僻执而问也。
　　心行问　皂白未分。乞师方便。自表心行而问也。
　　探拔问　不会底人为甚么不疑。探求寻拔而问也。
　　不会问　乍入丛林。乞师指示。不会个事。直陈而问也。
　　擎担问　一物不将来时如何。自擎担所见而问也。
　　置问问　睁目不见边际时如何。置一问头而问也。
　　故问问　一切众生皆有佛性。为甚狗子却无。设为一故而问也。
　　借问问　大海有珠。如何取得。别借一端而问也。
　　实问问　只见和尚是僧。如何是佛是法。以其实理而问也。
　　假问问　者个是殿里底。如何是佛。假此一端而问也。
　　审问问　一切诸法本来是有。那个是无。审察其理而问也。
　　征问问　祖师西来。当为何事。征考其故而问也。
　　明问问　不问有言。不问无言。明白直捷而问也。
　　默问问　外道到佛处。无言而立。默然不言而问也。

　　汾阳三种狮子

　　一．超宗异目　见过於师。方堪传授。
　　三山来颂云。超宗异目。丛林杰出。奋起威雄。噬人无数。
　　二．齐眉共躅　见与师齐。减师半德。
　　三山来颂云。齐眉共躅。克绳武步。独振家声。牙爪露出。
　　三．影响音闻　野干倚势。异类何分。
　　三山来颂云。影响音闻。彷佛不真。狐犬竞吠。野干乱鸣。

　　浮山九带

　　佛正法眼藏带　太虚寥廓尘埃净。智鉴圆明物我殊。
　　佛正法眼。迦叶亲承。祖祢不了。殃及儿孙。
　　如何是佛正法眼藏带。
　　三山来云。一滴传一滴。
　　颂曰。佛正法眼。黄面亲传。破颜笑后。灭瞎驴边。
　　佛法藏带　别传教外无言说。三藏圆收体性同。
　　吾佛法藏。捞摝众生。百千三昧。弹指圆成。
　　如何是佛法藏带。
　　三山来云。芥子纳须弥。
　　颂曰。佛法宝藏。不用思量。点头三下。自肯承当。
　　理贯带　乌鸡半夜鸣何处。枯木花开劫外春。
　　理贯全收。万派同流。毗卢华藏。物物头头。
　　如何是理贯带。
　　三山来云。掉头背后看。
　　颂曰。至理无言。绝妙绝玄。一囊包括。威音那边。
　　事贯带　群生造化承斯力。一道灵光触处周。
　　事贯有无。纤尘不漏。万象森罗。全机无咎。
　　如何是事贯带。
　　三山来云。处处却逢渠。
　　颂曰。事事通贯。非异非同。尘尘剎剎。明月清风。
　　理事纵横带　应物行权无定法。随缘立理绝罗笼。
　　理事纵横。照用齐行。者边那边。日午三更。
　　如何是理事纵横带。
　　三山来云。一任放去收来。
　　颂曰。理事纵横。柳陌花邨。无二无别。信步放行。
　　屈曲垂带　垂丝千尺钩还曲。利物多方语带悲。
　　屈曲垂慈。棒喝齐施。覆藏密旨。少室灵枝。
　　如何是屈曲垂带。
　　三山来云。为怜三岁子。不惜两茎眉。
　　颂曰。屈己垂慈。苦心谁知。千般委曲。万种提撕。
　　妙叶兼带　同生同死机难测。双放双收用最奇。
　　妙叶真机。境物如如。是凡是圣。无歉无余。
　　如何是妙叶兼带。
　　三山来云。正徧非独立。借句亦双行。
　　颂曰。妙叶兼带。临机自在。用出天然。无滞无碍。
　　金针双锁带　直呈大道机关密。突出全机理事玄。
　　金针双锁。全心印可。有句无句。千花万朵。
　　如何是金针双锁带。
　　三山来云。山前山后两钩连。
　　颂曰。金针双锁。两两圆通。理事不二。妙用无穷。
　　平怀常实带　吃饭吃茶无别事。见山见水总皆然。
　　平怀常实。事圆理极。露柱灯笼。无得无失。
　　如何是平怀常实带。
　　三山来云。色色本来人。
　　颂曰。平怀常实。随来随去。不用思量。头头俱是。
　　浮山每於示徒之际。遍举宗门语句。而学者编集。乞山名之。因其类聚。目之曰佛祖宗教义九带集。又曰。若据圆极法门。本具十数。今此九带已为诸人说了也。更有一带。还见么。若见得亲切分明。却亲出来说看。说得相应。则通前九带。圆明道眼。若见不亲切。说不相应。但依吾语言以为见解。则名谤法。无有是处。到此合作么生。众罔措。山遂叱散。
　　三山来云。浮山九带之语已是理事俱备。体用全该。曲尽禅宗旨趣。然语句血脉暗与曹洞相通。可见宗旨符合处。学者不可泥辞害理。须看一带字。妙叶无方。事联乎理。理联乎事。体联乎用。用联乎体。内外联贯。兼带不穷。切忌十分分疎。作一段一段说话。便非九带之义矣。有识者鉴之。
　　黄龙南禅师问隆庆闲云。人人有个生缘。上座生缘在甚么处。闲云。早晨吃白粥。至晚又觉饥。又问。我手何似佛手。闲云。月下弄琵琶。又问。我脚何似驴脚。闲云。鹭鸶立雪非同色。黄龙每以此三转语垂问学者。莫契其旨。脱有酬者。亦未尝可否。丛林目之为黄龙三关。南州居士潘兴嗣问其故。龙云。已过关者。掉臂而去。从关吏问可否者。未过关者也。复自颂云。我手佛手兼举。禅人直下荐取。不动干戈道出。当下超佛越祖。我脚驴脚并行。步步踏着无生。会得云收月皎。方知此道纵横。生缘有语人皆委。水母何曾离得虾。但见日头东畔出。谁能更吃赵州茶。生缘断处垂驴脚。驴脚伸时佛手开。为报五湖参学者。三关一一透将来。

　　黄龙三关

　　我手何似佛手　一任拣取。拈来便用。
　　我手何似佛手。拈起扇子擗口。打落帝释花冠。却是寒山埽帚。
　　如何是我手何似佛手。
　　三山来云。活鱍鱍地。
　　颂曰。我手何似佛手。生来快便抖擞。伸出十指分明。骇得鱼龙竞走。
　　我脚何似驴脚　走遍天涯。踏着是路。
　　我脚何似驴脚。车轮顿生八角。三千剎海波澄。一阵西风叶落。
　　如何是我脚何似驴脚。
　　三山来云。莫乱走。
　　颂曰。我脚何似驴脚。南北东西斟酌。一任到处风流。究竟无容摸索。
　　人人有个生缘　吃饭穿衣。承谁恩力。
　　人人尽有生缘。落花流水桃源。过后再无寻处。满蓑烟雨渔邨。
　　如何是人人有个生缘。
　　三山来云。十分现成。
　　颂曰。人人有个生缘。朝朝日日往还。不是本来快足。赚杀李四张三。
　　南堂示众云。参学至要不出个最初末后句。透得过者。平生事毕。其或未然。更与你分作十门。各用印证自心。看得稳当也未。

　　南堂辨验十门

　　一．须信有教外别传　从来不疑。
　　三山来颂云。教外别传谁不信。才闻举着低头听。不知赚杀多少人。千古万古成药病。
　　二．须知有教外别传　看破了也。
　　三山来颂云。教外别传人尽知。如泥如醉又如痴。忽然平地翻筋斗。耳朵原是两片皮。
　　三．须会无情说法与有情说法无二　入耳无异声。
　　三山来颂云。无情有情均说法。听得分明没搭撒。落花流水并松涛。咳唾语言六七八。
　　四．须见性如观掌上。了了分明　瞒得过那些。
　　三山来颂云。见性分明毫不差。看来不觉眼迷麻。
　　自从识得本来面。绿水青山满树花。
　　五．须具择法眼　金沙终不混。
　　三山来颂云。双眸择法贵圆明。满目青黄假共真。不是顶门光亚竖。狮儿撞入野狐群。
　　六．须行鸟道玄路　不落寻常蹊径。
　　三山来颂云。鸟道玄途事若何。分明行路带淆讹。往来踪迹无人见。一阵清风过大罗。
　　七．须文武兼济　衣冠礼乐。铁甲金枪。
　　三山来颂云。出将入相事难期。妙用临机莫可为。遇弱须提三尺剑。逢强且咏一联诗。
　　八．须摧邪辅正　头顶脚踏。
　　三山来颂云。邪正当前孰敢逃。明明赏罚不相饶。吾宗自有英雄手。把定乾坤莫弄骄。
　　九．须大机大用　石火莫及。电光罔追。
　　三山来颂云。大机大用少人知。掣电轰雷犹较迟。若把其中轻放过。儿童拍掌笑嘻嘻。
　　十．须向异类中行　才过牛胎。又[门@身]马腹。
　　三山来颂云。头角才生已不堪。无端当面把人瞒。可怜足系红丝者。欲卖风流难上难。护圣静。嗣南堂。颂曰。十门纲要掌中施。机会来时自有为。作者不须排位次。大都首末是根基。

　　临济宗旨颂

　　堂堂宾主历然分。无位真人不可亲。栗棘蓬中能出手。金刚圈里解翻身。腮边一掌机锋峻。胁下三拳意智新。胸次未能明七事。盲枷瞎棒罔劳神。

　　三山来禅师五家宗旨纂要卷上
　　三山来禅师五家宗旨纂要卷中

　　　　普陀嗣法门人　性统　编

　　曹洞宗

　　洞山悟本良价禅师。会稽俞氏子。幼岁从师念般若心经。至无眼耳鼻舌身意处。忽以手扪面。问师曰。某甲有眼耳鼻舌。何故言无。师惊异曰。吾非汝师。指往五泄山礼胜默禅师披剃。二十一。诣嵩山受具足戒。游方。首谒南泉。值马祖讳辰修斋。泉问众云。来日设斋。未审马祖还来否。众无对。山出对曰。待有伴即来。泉云。此子虽是后生。甚堪雕琢。山云。和尚莫压良为贱。次参沩山。屡蒙赏鉴。后参云岩晟禅师。因问。无情说法。甚么人得闻。岩云。无情得闻。山云。和尚还闻么。岩云。我若闻。汝即不闻吾说法也。山云。某甲为甚么不闻。岩遂竖起拂子云。还闻么。山云。不闻。岩云。我说法汝尚不闻。况无情说法乎。山云。无情说法。该何教典。岩云。岂不闻弥陀经云。水鸟树林皆悉念佛念法。山於此有省。乃呈偈曰。也大奇。也大奇。无情说法不思议。若将耳听终难会。眼底闻声始得知。岩深肯之。山一日辞行。问岩曰。和尚百年后。若有人问。还邈得师真否。如何祗对。岩良久云。只者是。山沉吟。岩云。价阇黎。若欲承当此事。切须仔细。山犹涉疑。及行。后因过水睹影。方始悟彻。乃作偈曰。切忌从他觅。迢迢与我疎。我今独自往。处处得逢渠。渠今正是我。我今不是渠。应须恁么会。方始契如如。於唐大中末。屇新丰山接引学徒。厥后盛化豫章。住筠州洞山。权开五位。善接三根。大阐一音。广弘万品。横抽宝剑。剪诸见之稠林。妙叶弘通。截万端之穿凿。晚得曹山本寂深明的旨。妙唱嘉猷。道合君臣。正偏回互。由是洞上宗风播於天下。诸方宗匠咸推尊之。盖洞山之宗。因曹山而显。故名曹洞宗。立此一宗。自洞山为之始也。
　　曹山耽章禅师。讳本寂。咸通初。访洞山悟本。洞山问。阇黎名甚么。章对云。本寂。山云。向上更道。章云。不道。山云。为甚么不道。章云。不名本寂。山深器之。密印所证。遂乃依栖十有余年。洞以类己。堪任大事。寂将辞去。洞云。三更来。当授汝曲折。果中夜至方丈。洞授以先云岩宝镜三昧．五位显诀．三种渗漏毕。再拜趋出。曹洞家风。君臣道合。正偏相资。鸟道玄途。金针玉线。内外回互。理事混融。不立一法。空劫以前自己为宗。良久处明之。

　　洞宗偏正五位

　　正中偏　正位即空界。本来无物。偏位即色界。有万象形。正中偏者。为学人不知转动。滞在劫外。则孤理而缺事。故立正中偏。背理就事。从体起用。无语中有语也。
　　如何是正中偏。
　　三山来云。夜半星河斗柄悬。
　　颂曰。正中偏。沉沉古殿锁苍烟。漏声欲尽更初罢。澹澹蟾光映碧天。
　　偏中正　偏中正者。为学人着於物象。滞在今时。则孤事而缺理。故立偏中正。舍事入理。摄用归体。有语中无语也。
　　如何是偏中正。
　　三山来云。天晓不见行人径。
　　颂曰。偏中正。满天星斗云攒镜。随他万象自森罗。无穷光中含混沌。
　　正中来　正中来者。乃是不居尊贵位中。无化而无所不化。凡有言句。皆从无中唱出。不借而借。回途转位。戴角披毛。向异类中来。处处无间。虽居今时而不落今时。此转身一路也。
　　如何是正中来。
　　三山来云。红尘堆里百花开。
　　颂曰。正中来。木人踏破古苍苔。纵横不碍平原阔。朵朵莲花信步开。
　　兼中至　兼中至者。兼前偏正两位。尽在机前。拈出往来钩锁。血脉连环。卷舒自在。妙用随机。更不疑滞。如人归家。未到而至别业。乃在途中。为人边事。明暗双放。作家弄险处也。
　　如何是兼中至。
　　三山来云。柳绿桃红增佳致。
　　颂曰。兼中至。妙用无方全理事。戛玉敲金韵冷然。希音透彻云天际。
　　兼中到　兼中到者。兼前四位。挟妙而归正位。亦任冥应众缘。依然不堕诸有。动静施为。平常自在。全体该收。更无遗漏。功勋不犯。明暗双收是也。
　　如何是兼中到。
　　三山来云。两头截断通玄妙。
　　颂曰。兼中到。及尽有无还大道。撒手回途不露踪。归家拍掌呵呵笑三山来总颂云。五位正偏绝妙奇。旁通回互露先机。当头不犯寰中禁。内外和融总不知。

　　洞宗君臣五位

　　君　君者。正位也。常住真空。了无一物。凝然独立。至贵至尊。故名君。
　　如何是君。
　　三山来云。凤阁龙楼俨至尊。
　　颂曰。独镇寰区凛圣颜。九重端拱化无偏。至尊自是亡伦匹。落落深阶露日鲜。
　　臣　臣者。偏位也。即是色界之中种种万象。物物无偏。赞化裁成。少伊不得。故名臣。
　　如何是臣。
　　三山来云。文经武纬妙裁成。
　　颂曰。公卿白屋异常流。豪气三千射斗牛。不为功名矜释褐。了知才干驾千秋。
　　臣向君　臣向君者。偏中正也。舍事入理。更无真理之异也。
　　如何是臣向君。
　　三山来云。一片葵心拥圣明。
　　颂曰。沥胆披肝事莫穷。梦魂常自誓孤忠。勋华岂独夸鸿烈。为羡倾诚到九重。
　　君视臣　君视臣者。正中偏也。背理就事。不立事相之名也。
　　如何是君视臣。
　　三山来云。出猎曾经渭水滨。
　　颂曰。相卜何因到傅岩。龙车御处野云开。盐梅为借调羹手。不负从前梦一回。
　　君臣道合　君臣道合者。即正偏兼带之语也。理事混融。内外和合。非染非净。非正非偏。故曰虚玄大道。无住真宗。从上先德推此一位最为玄妙。故名君臣道合。
　　如何是君臣道合。
　　三山来云。风云聚会处。千古颂明良。
　　颂曰。盛治鸿猷壮帝畿。泰交此日庆都俞。欲知一德咸孚处。妙用无方绝显微。三山来总颂云。雾锁岩廊瑞色开。堂帘喜起共徘徊。千秋大业归无住。漫把勋名仔细裁。

　　洞宗功勋五位

　　向　向时作么生。分明有个见处。时时趋向此事。虽终日吃饭。不曾齩着一粒米。终日穿衣。不曾挂着一缕丝。直须如此用心。方有趋向分。又云君向臣。父亲子。亦正中偏也。
　　如何是向。
　　三山来云。凝眸长不瞬。怎肯抱头眠。
　　颂曰。着眼凝睛未是亲。中怀缱绻自殷勤。回头不谓云烟杳。肯负依依一片心。
　　奉　奉时作么生。既知有此事。十二时中不与他违背。心心无间。念念无差。所以道。知有底人。始解奉重。又云臣奉於君。子顺於父。亦偏中正也。
　　如何是奉。
　　三山来云。赤心常捧日。云水自依山。
　　颂曰。掩着柴门闭着关。抛筇可是畏峰巉。山翁此日何思算。漫煮黄齑但酌泉。
　　功　功时作么生。前此向时奉时。情存取舍。尚落偏枯。犹未成功。到此浑身放下。撒手忘依。便能全身担荷。彻底承当。内外一如。更无异体。正中来也。
　　如何是功。
　　三山来云。不须闲气力。撒手到凌烟。
　　颂曰。平生辛苦有谁知。吃尽寒酸未足奇。及至承当无个事。得来依旧笑当时。
　　共功　共功时作么生。前此功勋。独着未得。理事混融。此则体用双彰。不住一色。所谓君臣会合。父子通同。黑白不分。兼中至也。
　　如何是共功。
　　三山来云。生杀同条出。春秋总不知。
　　颂曰。天高地下势难穷。就里谁分造化工。自是钧陶盈大冶。行生总在不言中。
　　功功　功功时作么生。前此大功并显。内外齐彰。此则不落有无。不存宾主。及尽今时。迥超阶级。上功字是功勋。下功字是不坐功勋。所谓功成而不处。故云不共。兼中到也。
　　如何是功功。
　　三山来云。帝力云何有。讴歌忘太平。
　　颂曰。底定河山数十秋。弓抛剑挂自优游。皇风帝德知何处。社饮村歌乐未休。三山来总颂云。五位功勋知不知。有功恰到无功时。一条布袋都囊却。笑倒长街老古锥。

　　洞宗王子五位

　　诞生王子　此喻心本是佛。不假修持。本自圆成。无劳证悟。然犹须知有向上一路。如皇后所生之太子。虽是天然尊贵。名曰诞生。亦名内绍。亦名王种。亦名正位。要知此位。亦须转却。若不转。即便堕在尊贵边。所以道。子转身而就父。为甚父全不顾。不见有诞生王子也。父者。向上虚位。明本来原无位次。不落阶级也。
　　如何是诞生王子。
　　三山来云。前星光宇宙。贵胤自天然。
　　颂曰。生来尊贵号储君。位正东宫没比伦。玉叶金枝非别种。转身犹自出王庭。
　　朝生王子　此喻修行人。未得本来尊贵。须借修证。如始觉向於本觉。葵倾藿奉。运用圣智。调和妄情。善理真性。而得圆成。恰似世间开国元勋。有大功劳。一朝封以王位。故亦称王子。此已在偏位中生出。不同王种。亦是外绍宰相之类也。既有诞生之王。振纪宗纲。必假外绍。三人主掌门户。内外体正。道法方隆。故以诸王子次之。
　　如何是朝生王子。
　　三山来云。才猷堪赞化。酬勋不住功。
　　颂曰。潜心养志在深山。学迈才超不等闲。大用一朝来帝眷。承颜岂独侍朝班。
　　末生王子　此喻修行人虽假功修。终无污染。犹如幻智。随流漂没。忽尔回光。幻灭觉圆。方信自心不从人得。埽除都净。不挂一丝。入尘而不染尘。得解脱智者。亦朝生中之庶子。群臣位也。
　　如何是末生王子。
　　三山来云。清白非为苦。坚贞节不移。
　　颂曰。落落孤贞清且贫。肯将毫末惹埃尘。登科不懈平生志。始信云衢展步轻。
　　化生王子　此喻修行人万缘俱尽。己之勋业已成。却又广运悲智。入廛垂手。旁宣正化。头头上显。物物上明。犹如阃外威权。设施不犯。不惟安贴家邦。亦乃把定世界。此亦朝生庶子中之子。将军位也。
　　如何是化生王子。
　　三山来云。威扬宣正令。中外化亲传。
　　颂曰。不动巍巍仰圣明。传持阃外赖将军。太平底定无多事。妙印高悬不露文。
　　内生王子　此喻修行人既已证修。正化已毕。复还本体。不出深宫。纵横自在。体用不彰。理事俱泯。常居尊贵位中。与诞生同体。此虽幼小。亦可绍位。亦名内绍。乃诞生处之幼子也。
　　如何是内生王子。
　　三山来云。入宫无异体。对面不相逢。
　　颂曰。无作无为浑似痴。功勋不犯醉如泥。而今已出青霄外。紫禁重闱那得知。三山来总颂云。同生同死绝疎亲。名貌何分是几人。踏破来时多少路。都卢共到法王城。

　　洞宗内外绍

　　内绍　绍。继也。续也。相续不断之义。内者。正位中威音那畔是也。知向里许承当担荷。是为内绍。如修行人明心见道。於日用中头头显现。物物分明。实无差互。左右逢原。不假修进。不假行持。当体便证无上菩提。犹如诞生。本来尊贵。故名王种。以能绍继君位也。
　　如何是内绍。
　　三山来云。深宫无敌体。妙用解承当。
　　颂曰。天然尊贵异常流。宝位传持事未休。不是人王无别种。那能物物与头头。
　　外绍　外者。偏位。今时门中一切对境触物处也。向外绍则臣位。如修行人不明自心。不见自性。不了正因。全未知有。且教渠知有续起功用。故名外绍。
　　如何是外绍。
　　三山来云。风尘无异路。晓夜据征鞍。
　　颂曰。剎剎尘尘事不差。拂开朝雾与晚霞。见得分明无异路。何妨尽摘洛阳花。

　　附

　　僧问九峰虔。(虔乃石霜侍者)承古有言。向外绍则臣位。向内绍则王种。是否。峰云。是。曰。如何是外绍。峰云。若不知事极头。祇得了事。唤作外绍。是为臣种。曰。如何是内绍。峰云。知向里许承当担荷。是为内绍。曰。如何是王种。峰云。须见无承当底人．无担荷底人。始得同一色。同一色了。所以借为诞生。是为王种。曰。恁么则内绍亦须得转。峰云。灼然有承当担荷。怎得不转。汝道内绍便是人王种。且道如今还有绍底道理么。所以古人道。绍是功。绍了非是功。转功位了。始唤作人王种。曰。未审外绍还转也无。峰云。外绍全未知有。且教渠知有。曰。如何是知有。峰云。天明不觉晓。曰。如何是外绍。峰云。不借别人家里事。曰。如何是内绍。峰云。推爷向里头。曰。二语之中。那语最亲。峰云。臣在门里。王不出门。曰。恁么则不出门者。不落二边。峰云。渠也不独坐世界。里绍王种名。外绍王种姓。所以道。绍是功名臣。是偏中正。绍了转功名君。是正中偏。问。诞生还更知闻也无。峰云。更知闻阿谁。曰。恁么则莫便是否。峰云。若是。因甚古人道诞生王有父。曰。既有父。为甚么不知闻。峰云。同时不识祖。
　　三山来云。看九峰此篇答话。可谓入理深谈。须知内外一体。所以论外绍。则曰不借别人家里事。论内绍。则曰推爷向里头。又曰臣在门里。王不出门。又曰渠也不独坐世界。又曰更知闻阿谁。又曰诞生王有父。又曰同时不识祖。可见内即外之内也。所谓知事之极头处也。所谓向里许承当担荷也。所谓绍了非是功。转功位了。始唤作人王种也。外即内之外也。所谓且教渠知有。教渠知有里许事也。所谓天明不觉晓。天明外也。不觉晓。外而内也。里绍王种名。外绍王种姓。名姓虽有。独有同而不相离。此所以得继绍而成功也。诞生王有父。必归向上虚位。而后尽善尽美也。学者不可不知。

　　洞山五位图

　　

　　太阳三句图

　　

　　王子五位图

　　一．诞生王子王宫初降日。玉兔岂能离。未得无功旨。人天何太迷。
　　二．朝生王子子时当正位。明暗在君臣。未离兜率界。乌鸡雪上行。
　　三．末生王子●焰里寒冰结。杨花九月飞。泥牛吼水面。木马逐云嘶。
　　四．化生王子○白衣虽拜相。此事未为奇。积代簪缨者。休云落魄时。
　　五．内生王子混然藏理事。朕兆卒难明。威音王未晓。弥勒岂醒醒。

　　洞山偏正五位图相

　　虚位。
　　　不共[○@(正/(偏*中))]内绍诞生　君向臣。
　　　一色[○@(偏/(正*中))]外绍朝生　臣奉君。
　　　功　[○@(正/(来*中))]栖隐　●　末生　君视臣。
　　　共功[○@(兼/(至*中))]臣用　○　化生　臣向君。
　　　功功[○@(兼/(到*中))]不动内生　君臣道合。
　　正中偏。夜深古殿锁轻烟。寂寂苔封臣不立。密密光舒未兆前。
　　偏中正。玉人不亲临台镜。子夜星沉瑞气浓。依旧青山不露顶。
　　正中来。木人携杖火中回。趂起泥牛耕练色。放教石马践苍苔。
　　兼中至。转侧相逢全意气。交辉终不犯锋铓。大用纵横无变异。
　　兼中到。明暗尽时光不照。石人有志妙难穷。鲜栽绝顶无根草。

　　洞山偏正五位图

　　

　　洞宗四宾主(不同临济宾主。临济就师资而言。此就体用而言)

　　主中宾　体中用也。
　　如何是主中宾。
　　三山来云。我无你不成。
　　颂曰。主中宾。长江玉浪生。不因风雏面。如何得成纹。
　　宾中主　用中体也。
　　如何是宾中主。
　　三山来云。你无我不得。
　　颂曰。宾中主。是子还归母。为问呱呱儿。来自甚么处。
　　宾中宾　用中用。头上头也。
　　如何是宾中宾。
　　三山来云。月色冷风声。
　　颂曰。宾中宾。浑身都是尘。乌能明大用。怪杀野狐精。
　　主中主　物我双忘。人境俱泯。不涉正偏位也。
　　如何是主中主。
　　三山来云。浑沦不须补。
　　颂曰。主中主。不闻亦不睹。儿孙向后看。谁是尔宗祖。
　　三山来总颂云。宾中主也主中宾。宾宾主主不相伦。会得主宾混融处。不萌枝上辨秋春。

　　宝镜三昧

　　如是之法。佛祖密付。汝今得之。宜善守护。银碗盛雪。明月藏鹭。类之弗齐。混则知处。意不在言。来机亦赴。动成窠臼。差落顾伫。背触俱非。如大火聚。但形文彩。即属染污。夜半正明。天晓不露。为物作则。用拔诸苦。虽非有为。不是无语。如临宝镜。形影相睹。汝不是渠。渠正是汝。如世婴儿。五相完具。不去不来。不起不住。婆婆和和。有句无句。终不得物。语未正故。重离六爻。偏正回互。迭而为三。变尽成五。如荎草味。如金刚杵。正中妙叶。敲唱双举。通宗通途。挟带挟路。错然则吉。不可犯忤。天真而妙。不属迷悟。因缘时节。寂然昭着。细入无间。大绝方所。毫忽之差。不应律吕。今有顿渐。爰立宗趣。宗趣分矣。即是规矩。宗通趣极。真常流注。外寂中摇。系驹伏鼠。先圣悲之。为法檀度。随其颠倒。以缁为素。颠倒想灭。肯心自许。要合古辙。请观前古。佛道垂成。十劫观树。如虎之缺。如马之馵。以有下劣。宝几珍御。以有矜异。狸奴白牯。羿以巧力。射中百步。箭锋相值。巧力何预。木人方歌。石女起舞。非情识到。宁容思虑。臣奉於君。子顺於父。不顺非孝。不奉非辅。潜行密用。如愚若鲁。但能相续。名主中主。三山来云。看者宝镜三昧。曹洞之宗包括无余。但恐以此沿流把作相传口诀。便非洞上宗旨。古人密授心印。如是精细。今之一机一橛而抹杀宗旨者。独何与览之。可为浩叹。
　　洞山谓曹山曰。吾在云岩先师处亲印宝镜三昧。事穷的要。今以授汝。汝善护持。毋令断绝。遇真法器。方可传授。直须秘密。不可影露。恐属流布。丧灭吾宗。末法时代。人多乾慧。若要辨验向上人之真伪。有三种渗漏。当机直须具眼。

　　洞宗三渗漏(渗不停水。漏不盛物。故名渗漏)

　　一．见渗漏　机不离位。堕在毒海　谓见处滞在所知。设有妙悟。亦须吐却。若不转位。即坐在一色。所言者。直是语中未能尽善。知他见有所滞也。
　　如何是见渗漏。
　　三山来云。直具一只眼。又云。放下着。
　　颂曰。山重重复水重重。万水千山一目中。若道水山常在目。行人依旧路蒙蒙。
　　二．情渗漏　智常向背。见处偏枯　谓情境不圆。滞在取舍。不能融通。鉴觉着於一边。皆是识浪流转。途中岸边事。直须句句离却二边。不滞情境。方有出身之路。
　　如何是情渗漏。
　　三山来云。如胶似漆。又云。活泼些好。
　　颂曰。担板从来见一边。何如到处眼双圆。满腔系恋还须吐。一落思量便不堪。
　　三．语渗漏　究妙失宗。机昧终始　谓滞在语言。句失宗旨。不能於言诠三昧下转身。所以当机暗昧。宗旨不圆。须是通有语中无语。无语中有语。乃得妙旨圆密。
　　如何是语渗漏。
　　三山来云。倒四颠三。又云。道甚么。
　　颂曰。有言须是悟无言。开口成双落二三。况复游扬迷妙义。堪悲堪笑口头禅。

　　洞宗三路接人

　　鸟道　不开口处玄关转。未措言时鸟道玄。
　　此是不落语言。声前一句。
　　玄路　写成玉篆非干笔。刻出金章不是刀。
　　此是玄音妙旨。谈而不谈。
　　展手　睒眼牙口叮咛嘱。竖拂拈槌仔细传。
　　此是觌面提持。随机拈出。
　　三山来云。美则美矣。犹有一人大不肯在。
　　颂曰。空里往来绝朕踪。玄中妙义韵难穷。打开八字无遮障。会取机关处处通。

　　洞宗三纲要

　　一．敲唱俱行　敲。击也。一齐截断。属理也。唱。举也。一并用出。属事也。敲唱俱行。事理兼备也。谓之偏正俱行。即济宗之照用同时也。
　　如何是敲唱俱行。
　　三山来云。猿啸鸟啼随任运。山前岭后一般春。
　　颂曰。敲唱俱行事一如。收来放去总同途。纵横理事无偏执。杀活分明会也无。
　　二．金锁玄路　金锁者。钩锁连环。血脉不断。事中隐理。理中隐事。偏中有正。正中有偏。理事圆融。正偏不二。交罗无碍。妙应不穷。故曰玄路。
　　如何是金锁玄路。
　　三山来云。织成一段天然锦。密密金刀剪不开。
　　颂曰。金锁玄关达者稀。如环妙用在临机。往来不断偏回互。一句无私绝妙奇。
　　三．不堕凡圣　坐断两头。事理不涉。不立玄妙。不落有无。应物利生。得大自在。一切影象依倚。一齐打脱。明双收也。
　　如何是不堕凡圣。
　　三山来云。本来面目无多子。吃饭穿衣任纵横。
　　颂曰。圣解凡情一笔勾。也无烦恼也无愁。无生面貌团圞在。何事区区作马牛。
　　曹山云。凡见圣解。是金锁玄路。直须回互。夫取正命食者。须具三种堕。一者披毛戴角。二者不断声色。三者不受食。稠布衲问。披毛戴角是甚么堕。曰。是类堕。不断声色是甚么堕。曰。是随堕。不受食是甚么堕。曰。是尊贵堕。

　　洞宗三种堕

　　一者披毛戴角是类堕　类者。披毛戴角。乃异类中事也。若意有所滞。未免落在异类中。须是一念无私。向异类中有出身之处。故类亦须堕。
　　如何是类堕。
　　三山来云。虽行畜生行。不得畜生报。
　　颂曰。披毛戴角。潇洒得过。一入荒丘。寻他不着。
　　二者不断声色是随处堕　随者。随声逐色。不断声色也。若不明声色。未免落在声色中。要知声不自声。色不自色。声色本无。因心假立。须是不着见闻。向声色中有出身之路。故随亦须堕。
　　如何是随堕。
　　三山来云。见色非干色。闻声不是声。
　　颂曰。见色闻声。终不是尘。莺啼绿树。别有知音。
　　三者不受食是尊贵堕　受食是今时事。不受食是那边事。若执在那边。未免落在尊贵中。须是知那边了。却来者边行履。尊贵一位。犹须虚却。故尊贵亦须堕。
　　如何是尊贵堕。
　　三山来云。不装珍御服。来着破[袖-由+蓝]衫。
　　颂曰。礼绝百僚。非是尊高。无人侍立。常自逍遥。三山来云。堕有堕落．堕除二义。苟滞在三者中。便是堕落。能向三者中。有出身处。便为堕除。若论披毛戴角是类堕。不断声色是随堕。不受食是尊贵堕。则堕落之义为是。若论曹山须具三种堕之言。则堕除之义为是。如上所注。二义兼该。大约三种看来。须明转位始得。识者辨诸。

　　正令食

　　知时而食。不受食害。即不枉死。名正命食。黄檗云。今之参学者。才出众来。只欲多知解。广求文义唤作修行。不知多了知解反成毒药。如多与儿酪乳。消与不消。都总不知。以此受害。岂知知解尽属生灭。真如之中。本无此事。故曹山贵正命食。立三堕。

　　洞宗三种芦花
　　内三种芦花

　　一种芦花　一色到头纯素白。二边不许着青黄。
　　此乃实际理地。不受一尘。真空绝相。及尽今时。名一色芦花。
　　二种芦花　不与凡花为比并。独超众草自尊高。
　　此是不守一色。不住正位。向上优游。鹤腾霄汉出银笼。名飞出芦花。
　　三种芦花　绿水青山常作伴。清风明月夜为邻。
　　此理事混融。随放随收。虽在今时而不落今时。子转身而就父。名返入芦花。
　　三山来颂云。一色到头正位中。不居正位出银笼。转身就父无端的。三种芦花不住功。

　　外三种芦花

　　第一白马芦花　转身景物原无异。回首家山总一般　明有用也。
　　第二明月芦花　出处溪山各异。归来云月是同。　明有照也。
　　第三雪压芦花　动转平常坦坦。横斜本分如如。　明照用为一也。
　　三山来颂云。有用有照照用同。作家此际露针锋。轻轻札处难思议。飞入芦花不见踪。

　　洞宗三问答

　　如何是髑髅眼　答云。目不瞬四维洞照。
　　如何是髑髅耳　答云。耳不侧圆音历历。
　　如何是髑髅手足　答云。臂不掉摵碎虚空。脚不动踏翻海岳。
　　髑髅者。乾净之体。明法身边事也。答意如何。谓虽不着一切。而能破一切也。
　　三山来颂云。证到法身无所为。无为为处用无亏。横身应物浑无物。赴感随缘却是谁。

　　洞宗四印(欲分清共浊。当辨印和风)

　　当风不当印　贪观天上月。失却掌中珠。
　　三山来颂云。当风不当印。辟破洪蒙忘混沌。任从功烈与天高。一曲羲皇谁解听。
　　当印不当风　拈得鼻孔。忘了舌头。
　　三山来颂云。当印不当风。一夜东君睡正浓。红白满园无看管。枝头挑李笑难穷。
　　风印俱当　披星戴月。入水拖泥。
　　三山来颂云。风印两俱当。颠不颠兮狂不狂。浑身都是黄金甲。要与秋风战一场。
　　风印俱不当　担水河头卖。点灯助日光。
　　三山来颂云。风印俱不当。纸屏石枕竹方床。衲被蒙头全不会。也无短兮也无长。
　　张三擘口骋精神。记得眉毛忘眼睛。聋瞎相呼无用处。面门击碎绝人行。

　　洞宗四借借

　　借功明位　位是虚位。功是一念万年有作之功。借功明位者。借功勋而明底事也。
　　三山来颂云。满园桃李正芳菲。莫道东君展笑微。色色都来藏不住。无端漏泄化工机。
　　借位明功　借位明功者。借本来而显功用也。
　　三山来颂云。生来志气已非常。揭地掀天做一场。不是居恒抱负重。那能衣锦得还乡。
　　借借不借借　正中来。纵横得妙。虽借借而实无借借。体用一如也。
　　三山来颂云。法法头头听自然。无分先后与中边。随收随放随舒卷。万里星河共一天。
　　全超不借借　不住於事。不住於理。不住玄妙。不住有无。体用双忘。偏正不立。兼中到也。
　　三山来颂云。到得[但-日+木]。即便[但-日+木]。更无一物可堪求。就中何自论玄妙。理事无关始彻头。

　　洞宗四知有

　　不知有　业识茫茫。无本可据。
　　知有　一念回光。即同本得。
　　知有了却不知有　及到无心无也无。
　　不知有后真知有　始信南泉唤作牛。
　　三山来颂云。昧却本来事者多。一朝得见免蹉跎。归家莫道闲潇洒。戴角披毛怎奈何。

　　洞宗两转身

　　一转　弃却者边闲景致。回观那畔好风光。
　　二转　尽日闭门慵待客。忽然启户问行人。
　　三山来颂云。流落江湖数十秋。归来高卧白云头。一朝顿起风尘念。依旧乘槎逐浪游。

　　洞宗借句挟带

　　借　借者。资借外边以显其功用也。是偏位。是外绍。是臣种。
　　句　句者。里头一句以明其本体也。是正位。是内绍。是王种。
　　挟带　挟带者。挟持借句。两种并借而行。由偏位而总归於正位也。
　　三山来颂云。不是百花不见春。春来依旧百花新。花开花落谁为主。识得分明任纵横。

　　洞宗小五位

　　大功才转　功者。功用也。修行人十二时中妄念起时。以觉心照了。如三军有功将军赏也。若妄念灭除。真照亦无。如将军有功帝王赏也。若真妄两忘。正偏不立。不守尊贵。如帝王有功。余者皆不能赏。故曰大功不赏。大功者。无功之功也。此是虚位。才转者。转入偏位中来。是以借位诞生。
　　借位诞生　既是大功才转。却入诞生中来。诞生虽是嫡子。固名王种。然对帝王。须当称臣。亦属臣种。亦属借位。谓他纵居东宫。亦属偏位。不能居其正位。以大功转。而入偏位也。
　　三山来颂云。才道无功已涉功。无功功尽妙难穷。转身一步非他事。渐入深宫近九重。
　　一色若消　诞生乃正宫皇后。太子须居东宫。东宫者。正具一色边事。偏中趋正也。若住在此间。亦不名尊贵。亦不名正位。故须一色消尽。不住东宫。不守尊贵。乃名尊贵。
　　方名尊贵　犹如帝王崩后。太子嗣位。方名尊贵。若修行人。虽明本分。不能触处融通。一向坐在窠窟里。名为有地。位有途辙。者里不可住者。却须转身别行一路。不滞玄妙。不执中边。虽处尊贵而不居。方名尊贵。不然则死水里淹杀人无数。
　　三山来颂云。本来是佛不须疑。认着依然犹是痴。踏破顶[宁*页]无觅处。堂堂大露镇皇畿。
　　细中移足　细中移足者。乃是达真正理趣。到此亦须拈却。不可作奇特想。不可作玄妙想。前此一色既消。是事法已尽。而今真理亦除。直教理事双忘。真妄不立。故名细中移足。
　　鹤出银笼　既能细中移足。自然不住於事。不住於理。不住者边那畔。玄妙不存。佛祖那顾。掀翻大海。踢倒须弥。千手拈不起。千眼觑不着。向者里荐得。便是鹤出银笼。
　　三山来颂云。理事双忘绝妙奇。脱身一步更难思。银笼鹤出翀霄汉。正是翔空无碍时。
　　位里转身　超情离见。不涉有无。此是正位中事。虽在正位。却须转身偏位中来。若一向把断要津。未为本分。故须向今时路头垂手接人。自利利他乃可。
　　月铺金地　月铺金地者。有照有用。入泥入水。不顾身命。应机化现。捞摝有情。了却那边。却来者边。接物利生。曲为今时。权行方便。乃转身之妙用也。
　　三山来颂云。几曾岩畔把心灰。又到红尘走一回。不是白云惊梦破。何缘月色满高台。

　　太阳玄三句

　　一．平常无生句　白云覆青山。青山不露顶。
　　须知此句要通一路。通得。如狮子嚬呻。
　　三山来颂云。平常一句义幽玄。话出无生别有天。语下言前难摸索。旁通一路在机先。
　　二．妙玄无私句　宝殿无人空侍立。不栽梧桐免凤来　须知此句无宾主。通得。如狮子返掷。
　　三山来颂云。绝迹藏踪浑似痴。主宾不立最玄微。沉沉古殿苍烟锁。一句无私上上机。
　　三．体明无尽句　手指空时天地转。回途石马出纱笼　须知此句兼带去。通得。如狮子踞地。
　　三山来颂云。枯木花开锦绣新。三春令到绝鸣禽。等闲透得其中旨。体用明明不可分。

　　洞山初有四句

　　一．言无展事　如答镇州出大萝卜头是也。其言不曾开展。以明其事。须理会在有言之外乃可。
　　二．语不投机　如答乾屎橛是也。其语不与来机相投。须妙悟於语句之间乃可。
　　三．承言者丧　如从言句承当。便丧失宗旨。此不能在言外理会者。
　　四．滞句者迷　如凝滞於句中。便迷昧真理。此不能在语中妙悟者。於此四种荐得。作个洒脱衲僧。於此不明。终成卤莽。
　　三山来颂云。话出无生妙义多。舌头无骨带誵讹。承言滞句终无用。一片凝心奈若何。

　　洞宗三种功勋颂

　　正位一色　无影林中鸟不栖。空阶密密向边迟。寒岩异草何曾绿。正坐当堂失路迷。
　　大功一色　白牛雪里觅无踪。功尽超然体皓融。月影芦花天未晓。灵苗任运剪春风。
　　今时一色　髑髅识尽勿多般。狗口才开落二三。日用光中须急荐。青山只在白云间。
　　三山来颂云。尊贵位中坐者难。忘功罢业浑如憨。须知接引今时事。一色无过正与偏。

　　宗门八恁么(正不坐正。偏不垂偏)

　　有时恁么　两个五百是一贯。阿爷原是丈夫汉。
　　有时不恁么　从他五五二十五。我则六六三十六。
　　有时恁么却不恁么　题目虽然一般。怎奈注脚各别。
　　有时不恁么却恁么　虽然日月不双明。到底三年同一闰。
　　有时恁么恁么却不恁么　说是说非无定止。阇黎莫作两头看。
　　有时不恁么不恁么却恁么　指东话西非与错。将长就短的和真。
　　有时恁么不恁么总得　或是或非金出铁。若横若顺铁成金。
　　有时恁么不恁么总不得　自古张家难姓李。从来二字不成三。
　　颂。指是为非非不是。将非作是是焉非。就中若也情量度。海角天涯鹞子飞。

　　浮山远录公十六题

　　一．识自宗　识自宗者。须识本来宗趣。不落言诠。才拟论量。千山万水。
　　二．死中活　死中活者。寒灰发焰。枯木腾芳。须是死中得活。木人抚掌。石女呵呵。
　　三．活中死　活中死者。贪寻言语路。丧却本来人。如夹山境语。直作境话会是也。
　　四．不落死活　不落死活者。不坐二边。不住一色。日用寻常。逍遥自在。
　　五．背舍　五背舍者。背事舍理。埽荡圣凡。纤尘不立。离四句。绝百非。赤洒洒。净裸裸。堂堂无间隔。及尽乃通身。
　　六．不背舍　不背舍者。披毛戴角。拖犁拽耙。随时游戏。不捐事理。所谓随流认得性。无喜亦无忧。
　　七．活人剑　活人剑者。凡有语话。不犯锋铓。随机妙转。应物圆成。所谓放行则瓦砾生光。你若转得身来。自是扬眉吐气。
　　八．杀人刀　杀人刀者。埽除佛祖见。割断圣凡情。一句截流。万机寝削。所谓把定则乾坤失色。你若触着锋铓。未免丧身失命。
　　九．平常　平常者。就日用寻常中垂手。不事奇特高远。如常恰似秋风至。无意凉人人自凉。
　　十．利道拔生　利道拔生者。剪除脚下线。指出掌中珠。拔济群生。利以大道。虽然春色无高下。到底花枝有短长。
　　十一．言无过失　言无过失者。粗言细语。倒弄颠拈。悉皆中的。所谓言满天下无口过也。但恐承言滞句之流却从者里蹉过。
　　十二．透脱　透脱者。不被一切羁縻。迥然超脱。脚跟截断红丝线。天上人间自在飞。此是学人能领会也。
　　十三．透脱不透脱　透脱不透脱者。虽然打破玉团子。却撒黄金在眼中。是透脱中不透脱也。
　　十四．称扬　称扬者。提持此事。妙唱宗猷。须是个中人会悟音声之外。所谓万籁有心闻不得。孤岩无耳却知音。
　　十五．降句　降句者。断绝语言。不恣谈说。所谓闭口牢藏舌。安身第一方。
　　十六．方入圆　方入圆者。纵横得妙。左右逢原。更无滞碍。随口道来。无可不可。能入圆通三昧也。
　　三山来颂云。吃尽寒酸费苦辛。同生同死是何人。慈衷一片谁知委。几度临机任纵横。

　　洞宗三解脱门

　　文殊面目　文殊门者。借物显也。
　　颂曰。若问文殊户。头头路不阿。东林青郁密。南岳碧嵯峨。天际悬空月。庭前带雨莎。更寻玄妙相。箭已过新罗。
　　观音妙唱　观音门者。音声阐也。
　　颂曰。欲叩圆通户。圆通户不封。戍楼鸣晓角。烟寺起霜钟。鹤唳当晴夜。猿啼正碧峰。悲心闲并广。何处不相通。
　　普贤妙用　普贤门者。身动静也。
　　颂曰。若欲识普贤。嵯峨本不悬。萝攀登绝顶。航掣采祥莲。野老烧松火。山童汲月泉。纵横如未会。觌面隔重巅。
　　三山来颂云。庭前栢子郁青青。无数春禽树上鸣。几度援弓抛弹击。犹嫌辜负老婆心。

　　曹洞宗旨颂

　　劫壶空处妙难通。拟欲无功已堕功。偏正不曾离本位。君臣那更异深宫。玉机转侧方圆备。宝鉴澄明理事同。云辇月娥归半夜。晓来烟雾尚朦胧。

　　三山来禅师五家宗旨纂要卷中
　　三山来禅师五家宗旨纂要卷下

　　　　普陀嗣法门人　性统　编

　　沩仰宗

　　沩山禅师。讳灵佑。长溪赵氏子。得法於百丈海和尚。初至大沩。木食涧饮。十余年始得仰山慧寂禅师相与振兴其道。故诸方称曰沩仰宗。
　　沩仰宗风。父子一家。师资唱和。语默不露。明暗交驰。体用双彰。无舌人为宗。圆相明之。

　　圆相起因

　　圆相之作。始於南阳忠国师。以授侍者耽源。源承谶记。传於仰山。遂目为沩仰宗。总有六名。曰圆相。曰暗机。曰义海。曰字海。曰意语。曰嘿论。耽源谓仰山曰。国师传六代祖师圆相九十六个。授与老僧。国师示寂时。复谓予曰。吾灭后三十年。南方有一沙弥来。大兴此道。次第传授。毋令断绝。吾详此谶。事在汝躬。我今付汝。汝当奉持。仰山既得。遂焚之。一日。又谓仰山曰。向所传圆相。宜深秘之。仰曰。烧却了也。源曰。此乃诸佛相传至今。何乃烧却。仰曰。某甲一览。已知其意。能用始得。不可执本也。源曰。於子即得。来者何如。仰曰。和尚若要。重录一本。乃重录呈似耽源。一无差失。
　　三山来颂云。国师父子太无因。谶记传来直到今。画得圈圈九十六。青天白日换人睛。

　　暗机

　　仰山亲於耽源处受九十六种圆相。后於沩山处因○此相顿悟。有语云。诸佛秘印。岂容言乎。又曰。我於耽源处得体。沩山处得用。谓之父子投机。故有圆相辨的於人。或画[○@牛]此相。乃纵意。或画[○@佛]此相。乃夺意。或画[○@人]此相。乃肯不全意。或画[○@卍]此相。乃全许意。或画此相。或点破。或划破。或掷却。或抹却。皆是截断众流也。更有种种多相。无非宾主纵夺。权实机关。总看时节因缘。随机拈弄。乃入廛垂手。方便设施。又或闲暇。师资辨难。互换机锋。只贵大用现前。不存轨则耳。
　　一日。梵僧来参。仰山於地上画○此相示之。僧进前添作此相。以脚抹却。山展两手。僧拂袖便行。
　　仰山闭目坐次。有僧潜来身边立。山开目见。遂於地上。画此相。顾视其僧。僧无对。如此皆暗机之类也。
　　三山来云。如此络索。是甚么弄猢狲底闲家具。虽然如是。也要大家知委。
　　三山来颂云。觌面相呈事最奇。随宜纵夺在临机。一轮明月辉霄汉。照破河山影画眉。

　　义海

　　仰山一日坐次。有僧来礼拜。山不顾。僧问。和尚还识字么。山云。随分。僧乃左旋一匝。云。是甚么字。山於地上书个十字。僧右旋一匝。云。是甚么字。山乃改十字作卍字。僧又画○此相。以两手托起。如修罗擎日月势。云是甚么字。山画圆相围却[○@卍]字。僧乃作楼至势。山云。如是。如是。善自护持。善哉。善哉。好去。僧乃礼谢。腾空而去。时有一道者见。后经五日。问山。山云。汝还见否。者云。吾见其僧腾空而去。山云。此是西天罗汉。特来探吾宗旨。者云。某甲虽睹此种种三昧。不辨其理。山云。吾以义为汝解释。此是八种三昧。觉海变为义海。体同名异。然此义合有因有果。即时异时。总别不离隐身三昧也。如此皆义海之类也。
　　三山来云。乌焉自别。刁刀不同。者僧点画分明。仰山体势完备。正眼看来。且不识者个字在。
　　三山来颂云。河洛交呈。鸟虫迭变。剖羲画之奇踪。划苍颉之异撰。月印川以无痕。珠入盘而自转。看看。具眼阿师荐不荐。

　　五观了悟和尚与仰山立玄问玄答

　　此相谓之举函索盖相。亦名半月待圆相。若将此相来问。有更添半月对之。答者以盖覆函。故曰函盖相称。以现圆月相也。此相名抱玉求鉴相。若将此相来问。即於其中书厶字答之。此相谓之觅良鉴。答者识玉便下手也。[○@ㄙ]此名钩入索续相。若将此相来问。但於厶字侧添亻字答之。乃问者钩入。答者索续。乃名续成宝器相也。[○@(俬-禾)]此名已成宝器相。若将此相来问。但於内书土字答之。[○@土]此名玄印玄旨相。独脱超前众相。不着教意所摄。若是灵利底。对面分付。拟之则不见也。三祖云。毫厘有差。天地悬隔。苟不具眼。焉能辨此。
　　三山来云。玄问玄答即不无。若一向滞在里许。未免成耙脱印子矣。何以为吾宗向上之旨哉。学者师其意。而用之可也。
　　三山来颂云。一人拈起一人圆。两两相将各一边。识得两边符合处。收来依旧月团圞。

　　辨第八识

　　此是众生具有六识。添空一识。名为七识。七识不可得。名第八识。亦名八王子。亦名八解脱。亦名八丈夫。总有四八三十二相。此是果相。因智报德。七识亦名传送识。七八二识不相离故。来为先锋。去为殿后。以至追思过去。攀援现在。念虑未来。三细．六粗．五意．六染．七识。分彼分此。分是分非。八阿赖耶识。名为白净识。本无瑕玷。无佛无众生。无你亦无我。古德颂云。赖耶白净本无愚。三细分时有六粗。八万四千从此得。大千沙界作凡夫。梦心桎梏原非有。病眼空花岂是无。反掌之间成十善。依然赤水获玄珠。第八识亦名含藏识。若是悟底人。六七因中转。五八果上圆。六识转为妙观察智。反观第八识为不动智。空无内外。名大圆镜智。即一体也。平等性智总号也。以妙观察智收前六根．六尘．六识。乃至八万四千尘劳。转为成所作智。成所作智转入妙观察智。妙观察智转入平等性智。平等性智转入大圆镜智。即一体也。是相宗师。若有问难能转者。即转在那个识。按楞伽经云。佛诫大慧。初中后夜。常以妙观察智当净现流识。转六根为成所作智。如手仰时。不应问覆手何在。亦如水为冰时。不即有异。故云烦恼即是菩提。百法．唯识二论。但取其义。莫着言句也。六祖偈云。大圆镜智性清净。平等性智心无病。妙观察智见非功。成所作智同圆镜。五八六七果因转。但转其名无实性。若於转处不留情。繁兴永处那伽定　六妙观察智．七平等性智因地转。五成所作智．八大圆镜智果上转。
　　三山来云。还见么。○唤作识亦得。○唤作智亦得。且道能转底在甚么处。○打破镜来才向道。

　　三种然灯(此见曹山录中。非仰山语。因前收在沩仰宗。故不欲移动也)

　　曹山云。然灯前有一种。一未知有。同於类血之乳。一知有。犹如意未萌时始得本物。此名然灯前。有一种知有。往来言说．声色．是非。亦不属正照。亦不得记。同类血之乳。是漏失边事。此名然灯后。直是三际事尽。表里情忘。得无间断。此始得正然灯。乃云得记(载祖庭事苑)。
　　如何是然灯前　首山云。诸佛在我前　智门祚云。空劫无闲人　五祖演云。令人疑着。
　　如何是然灯后　山云。诸佛在我后　祚云。衲僧天下走　演云。一场懡[怡-台+罗]。
　　如何是正然灯　山云。青山无异路　祚云。火星入牛斗　演云。错认定盘星。
　　颂。解得分明珠走盘。未能透脱几多难。如瓶注水无遗漏。隔海风光冷眼看(然灯前)。
　　颂。不见明珠不走盘。长天静夜黑漫漫。古今十世无增减。拈起牛头尾上安(然灯后)。
　　颂。问处分明答处亲。尘尘剎剎总逢君。一声黄鸟青山外。占断风光作主人(正然灯)。
　　三山来云。前后且置。直须正照俱忘。犹较些子。　颂曰。然灯前后不相因。正是然灯略较亲。三际情忘无所住。堂堂得见本来人。

　　香严三照语颂

　　本来照　拟心开口隔山河。寂寞无言也被诃。舒展无穷又无尽。卷来绝迹已成多。
　　寂照　不动如山万事休。澄潭彻底未曾流。个中正念常相续。月皎天心云雾收。
　　常照　四威仪内不曾亏。今古初无间断时。地狱天堂无变异。春回杨柳绿如丝。
　　三山来颂云。三照由来一照同。何分前后与当中。个中若了全无事。一点灵光映不穷。
　　仰山设九十六种圆相。开为百二十。合为九十六。共一十九种门设施。圆收在於六门。一．圆相。二．义海。三．暗机。四．多字学。五．意语。六．默论。
　　三山来颂云。祇个从中辨假真。一门辟破许多门。门门施设成何义。贵在临机妙用亲。
　　仰山临终付法偈云。一二二三子。平目复仰视。两口无一舌。此是吾宗旨。后龙潭智演为四偈。
　　三山来云。仰山平生弄尽虚头。喜得临行一句倾心吐出。别无剩旨。若非龙潭注破。惹得无数人打瓦钻龟。委悉么。一轮明月空归去。万朵河山镜影中。

　　龙潭智四偈

　　一二二三子。[○@牛]牛字清风起。[○@(俬-禾)]佛来看不就。[○@人]人来争纲纪。
　　平目复仰视。儿孙还有异。未辨个端倪。出门俱失利。
　　两口无一舌。止止不须说。西天僧到来。乌龟唤作鳖。
　　此是吾宗旨。扬声啰啰哩。镜智出三生。吹到大风止。

　　沩仰宗旨颂

　　权分九十六圈圞。脱印相承有所传。垂手为人曾作拜。横身应物善交拳。禅天云散心光现。义海波澄月影圆。明暗相参看变态。莫教辜负草鞋钱。

　　仰山九十六种圆相图

　　
　　末前句○　第一句(方员任器。头角全彰)。
　　日用句○　第二句(体用互收。名言不立)。
　　末后句　第三句(隐显无私。旁通者畔)。

　　修罗三昧擎日月势

　　

　　女人三昧罗剎不隐

　　
　　　已上开为百二十。合为九十六种。总不出十九门施设也。
　　一．垂示三昧门　　二．问答互换门。
　　三．性起无作门　　四．缘起无碍门。
　　五．明机普互门　　六．暗合宾主门。
　　七．三生不隔门　　八．即幻明真门。
　　九．用了生缘门　　十．就生显法门。
　　十一．冥府生缘门　　十二．三境顺真门。
　　十三．随机识生门　　十四．海印收生门。
　　十五．密用灵机门　　十六．啐啄同时门。
　　十七．随收随放门　　十八．卷舒无任门。
　　十九．一多自在门。

　　圆收六门

　　一．圆相　○　二．义海○○　三．暗机○○。
　　四．多字学○○五．意语　六．默论。

　　总断

　　三山来云。种种圆相。虽是多门设施。不过师资辨验。临机拈出。毋论是生是佛。情与无情。那能越得圈子去。莫道九十六个。即百千万亿。剎剎尘尘。种种变现。无过一个包罗。得其意者。勿执其本。庶几用而无碍可也。识者酌之。

　　云门宗

　　云门禅师。讳文偃。姑苏嘉兴人也。俗姓张氏。受具游方。初参睦州陈尊宿。发明心要。州指见雪峰存禅师。再蒙印可。初至灵树。开法嗣雪峰。后迁云门光泰寺。其道大振。天下学者望风而至。号云门宗。
　　云门宗风。出语高古。迥异寻常。北斗藏身。金风露体。三句可辨。一镞辽空。超脱意言。不留情见。以无伴为宗。或一字。或多语。随机拈示明之。
　　云门示众云。函盖乾坤。目机铢两。不涉万缘。作么生承当。众无语。自代云。一镞破三关。后德山圆明密禅师遂离其语为三句。函盖乾坤句．截断众流句．随波逐浪句。

　　云门三句

　　函盖乾坤句　本真本空。一色一味。凡有语句。无不包罗。不待踌躇。全该妙体。以事明理。体中玄也。
　　如何是函盖乾坤句。
　　三山来云。总在里许。
　　颂曰。函盖乾坤事莫穷。头头物物露真风。顶门亚竖摩酰眼。万象森罗一镜中。
　　截断众流句　本非解会。排遣将来。不消一字。万机顿息。言思路绝。诸见不存。玄中玄也。
　　如何是截断众流句。
　　三山来云。不通一滴。
　　颂曰。截断众流意若何。算来一字已成多。推排解会徒劳力。肯把要津放得过。
　　随波逐浪句　许他相见。顺机接引。应物无心。因语识人。从苗辨地。不须拣择。方便随宜。句中玄也。
　　如何是随波逐浪句。
　　三山来云。一叶扁舟。
　　颂曰。随波逐浪过前川。绿笠青蓑把钓闲。一曲渔歌江际晚。高低棹破水中天。

　　云门宗八要

　　一．玄　一玄者。凡有用处。玄妙难思。不在寻常语句内。无容测度。不可思量。故名为玄　毗卢顶上起寒涛。没手泥人斩怒蛟。瞶耳千程闻蚁斗。失明万里见秋毫。
　　如何是一玄。
　　三山来云。灯笼骑露柱。
　　颂曰。几度乘风泛小舠。彩云影里漫撑篙。举网撒破虚空面。又向山头钓巨鳌。
　　二．从　二从者。凡有指点。皆随机拈弄。或因其见解而接引之。不另标特解。故名为从　万顷清风雨后山。暖莺莺语巧喧喧。溪花野水不知数。总在春风和照间。
　　如何是二从。
　　三山来云。柳絮随风。
　　颂曰。桃红李白斗芳妍。一夜东风色更鲜。猾蝶狂蜂何处去。惯寻香气到花前。
　　三．真要　真要者。就其本体。真实切要。而言不属玄微奥妙。支离蔓衍。故名真要　看尽云山雨翠深。秋霜助日梦魂清。有人问道无余事。云在青天水在瓶。
　　如何是真要。
　　三山来云。六月日头到处热。
　　颂曰。脚底茫茫路转赊。东西南北尽天涯。风尘踏遍无闲思。竟毕回头始是家。
　　四．夺　四夺者。随所拈弄都是刀枪。就机夺机不容拟议。任彼千般知解。一味抢搀。故名为夺　一阵白苹一叶风。满池零落玉芙蓉。巨鳞吸尽沧溟水。留得珊瑚照日红。
　　如何是四夺。
　　三山来云。不遇无情霹雳手。埽荡烟尘将属谁。颂曰。拓土开疆也大难。几回血汗染征衫。可怜三尺鱼肠剑。漫假雄才手靖边。
　　五．或　或者。疑而未定之辞。或隐或显。或东或西。用无一定。语绝方所。此机窍之不容捉摸者。故名为或　把定要津路不通。路殊不复辨西东。梅花玉片开晴岸。柳絮金丝遇晓风。
　　如何是五或。
　　三山来云。我到者里却不会。
　　颂曰。习习香风过树头。去来何处觅踪由。行人无数空惆怅。几度寻思恨未休。
　　六．过　过者。用到极头。十分孤峻。无你挨拶处。无你转身处。回避不及。忒煞无情。故名过　古德擎叉过也难。雪笼台顶衲衣寒。是非得失俱收拾。分付诸方仔细看。
　　如何是六过。
　　三山来云。一分心悻一分慈。
　　颂曰。狼毒心肠何太孤。提刀仗剑忍於屠。命根断处难思算。几个男儿是丈夫。
　　七．丧　丧者。随人上下。丧失天真。不见本来。痴迷狂走。又或执着己见。丧却目前。如此之类。皆谓之丧。刻舟求剑真云昧。待兔守株何太迷。可叹几多无目汉。也随人脚走东西。
　　如何是七丧。
　　三山来云。贪观眼前浪。失却手中桡。
　　颂曰。弱丧穷儿实可哀。家珍抛却自何来。自从别去娘生面。落落长途唤不回。
　　八．出　出者。脱体转身。不拘一处。不守一隅。随机应用。八面四方都有出身之路。故名出　南辰北斗只西宫。火里生莲奋目红。野色更无山隔断。月光直与水光通。
　　如何是八出。
　　三山来云。天上人间自在飞。
　　颂曰。鸟道羊肠路太多。脚头脚底任蹉跎。随他曲折芒鞋滑。步步如龙畴奈何。

　　云门三种病(动止因三种。偏枯落二边)

　　一．未到走作　避影劳形无是处。离阴灭迹枉徒然。
　　三山来颂云。东去西来无了日。南奔北走到何年。红尘扰扰忘归路。梦断家山实可怜。
　　二．已到住着　幸然弃有方回首。却便沉空不转身。
　　三山来颂云。长安虽乐实难居。到处优游任卷舒。莫教闭门高枕卧。养成痼疾倩谁除。
　　三．透脱无依　走南进北无方所。尽日优游不到家。
　　三山来颂云。不入尘牢不受缠。抛枷打锁许多年。谁知作个长流客。荡荡无依去不还。古尊宿总颂。未到家山烟水秋。归来那更不回头。就中透得无依止。此病阎王替汝愁。

　　云门二种光不透脱(疑情犹未尽。回首到家迟)

　　一切处不明。面前有一物是一　闻声见色随疑转。驴粪从他换眼睛。
　　三山来颂云。白云朵朵翳双睛。一线青天也是尘。拨尽黄金知何日。不愁寂寞不愁贫。
　　透得一切法空隐隐地。似有个物相似。亦是光不透脱　遇物临机生见解。是非卜度自狐疑。
　　三山来颂云。梦破方知一物无。法尘尽处亦何孤。谁知暗里相逢处。依旧从前障眼珠。
　　古尊宿总颂。十处逢缘九不通。疑情一片滞顽空。何劳拣择寻宗旨。来意还他去意同。

　　云门一字关

　　僧问云门。如何是云门剑。门云。祖　如此之类。凡有所问。但以一字酬之是也。
　　三山来云。云门恁么道。谓是齿不关风。谓是舌头太短。有人透得此关。许你亲见云门。
　　三山来颂云。一字关。一字关。何不成双独成单。单单一字诚难测。一字诚难测也难。难。难。目前隔个须弥山。

　　抽顾

　　云门见僧来。每以目顾之。即曰鉴。或曰咦。而录者曰顾鉴咦。后来德山密禅师删去顾字。丛林目之为抽顾(密嗣门)。
　　三山来云。非父不生其子。
　　颂曰。云门鉴咦。德山抽顾。方便机关。父作子述。扰扰丛林卒未休。而今犹在欣相慕。

　　巴陵三句

　　僧问巴陵。如何是提婆宗。陵云。银碗里盛雪。
　　三山来颂云。银碗盛雪。内外明彻。不是巴陵。有口难说。
　　如何是吹毛剑。陵云。珊瑚枝枝撑着月。
　　三山来颂云。珊瑚枝枝撑着月。一道寒光照不歇。大鹏一口吸沧溟。惊起鱼龙皆恶发。
　　祖意教意。是同是别。陵云。鸡寒上树。鸭寒下水。
　　三山来颂云。鸡寒上树。鸭寒下水。信尔自然。忘其彼此。一般景致两般看。红是桃兮白是李。
　　云门闻语。乃云。他日老僧忌辰。只须举此三转语供养老僧足矣。
　　三山来云。巴陵三句。可谓得云门血脉者。若但以此供养。犹觉未在。何故。不见道。智过於师。方堪传授。也不得匇匇草草。

　　云门宗旨颂

　　睦州炉鞴雪峰机。打就金毛狮子儿。三句楷磨区法则。十门规度别机宜。树凋叶落西风急。云淡天低晚日迟。情见到头窥不得。离心意识始方知。

　　法眼宗

　　法眼禅师。讳文益。余杭鲁氏子。得法於漳州罗汉桂琛禅师。初住抚州崇寿。次住建康清凉。大振雪峰．玄沙之道。周显德五年闰七月间示寂。江南李后主谥曰大法眼禅师。
　　法眼家风则闻声悟道。见色明心。句里藏锋。言中有响。三界惟心为宗。拂子明之。
　　眼初同绍修．洪进过地藏院。阻雪。值围炉次。藏问。山河大地与上座自己。是同是别。眼云。是别。藏竖两指。眼云。是同。藏亦竖两指。便起去。次日。送至门首。藏指庵前太古石问曰。三界唯心。万法唯识。且道此石在心内。住心外。眼云。在心内。藏云。行脚人着甚来由。安片石在心头。眼无对。遂解包。依席决策。一日。呈见解。说道理。藏曰。佛法不恁么。眼云。某甲词穷理尽也。藏曰。若论佛法。(云云)眼於言下大悟。后因行脚话不知最亲切。始悟彻。作偈曰。三界唯心。万法唯识。唯识唯心。眼声耳色。不到耳声。眼触何色。耳声难成。眼色何立。色心不二。彼此无差。有人会得。腾焕吾家。乃立华严六相义。

　　华严六相义

　　
　　此乃华严六相义。举一齐收。於一一法中。有此六义。经中盖为初地菩萨说也。
　　三山来云。六相即不无。还出得○者个么。
　　三山来颂云。桃李枝头色色新。红如脂抹白如银。虽然笑破东风面。都是园林一样春。

　　法眼华严六相义颂

　　华严六相义。同中还有异。异若异於同。全非诸佛意。诸佛意总别。何曾有同异。男子身中入定时。女子身中不留意。不留意。绝名字。万象明明无理事。
　　三山来云。法眼恁么道。未免裂破舌头。
　　颂曰。六眼由来义不同。不同同处妙相通。同中有意同无异。两岸芦花对蓼红。

　　六相总论

　　若究置欲免断常边邪之见。须明华严六相义门。则能任法施为。自忘能所。随缘动静。不碍有无。具大总持。究竟无过。此六相义。是辨世间法。自在无碍。正缘显起。无分别理。若善见者。得智慧总持门。不堕诸见。不可废一取一。双立双忘。虽总同时。繁兴不有。纵各具别。冥寂非无。不可以有心知。不可以无心会。详法界内。无总别之文。就果海中。总成坏之旨。今依因门智照。古德略以喻显六相者。一总．二别．三同．五异．五成．六坏。总相者。譬如一舍是总相。椽等是别相。椽等诸缘和合作舍。各不相违。非作余物。故名同。椽等诸缘递相互望。一一不同。名异相。椽等诸缘一多相成。名成相。椽等诸缘各住自法。本无作。故名坏相。则知真如一心为总相。能摄世间出世间法。故约摄诸法得总名。能生诸缘成别号。法法皆齐为同相。随相不等称异门。建立境界故称成。不动自位而为坏。又云。总相者。一合多德故。别相者。多德非一故。同相者。多义不相违故。异相者。多义不相似故。成相者。由此诸义缘起成故。坏相者。诸缘各住自性不移故。此上六相义者。是菩萨初地中观过世间一切法门。能入法界之宗。不堕断常之见。若一向别。逐行位而乖宗。若一向同。失进修而堕寂。所以位位即佛。阶墀宛然。重重炼磨。本位不动。斯则同异俱济。理事不差。因果无亏。迷悟全别。如论大旨。六相还同梦里渡河。若约正宗。十地犹如空中鸟迹。若约圆修。断惑对治习气。无非理行相资。缺一不可。是以文殊以理印行。差别之道无亏。普贤以行会理。根本之门不废。
　　三山来云。种种譬喻。可谓明惺。若论衲僧分中。似觉未在。何故聻。本来无位次。谁敢强安名。
　　总别同异成坏之相。互换投机。句意超脱。而后学辈多渣滓其语。何啻如牛毛耶。殊不知总则举体分明。别则法法不滥。同则同一法性。异则功用自异。成也无法可成。坏也无法可坏。若能体用纯真。一即六。六即一。如金作器。器器皆金。虽炽然分别。而了无丝毫可现之相。如是则十处十会。尘尘尔。剎剎尔。念念尔。复何疑哉。便是透脱十成。百了千。当还我金刚王宝剑来。
　　三山来云。者多口阿师。未免性命落在五云手里。随喝一喝云。还知痛痒么。若也知得。千零百碎。依旧面目团圞。若也不知。团圞面目总被千零百碎。者里更有为五云出气底么。试出来道看。

　　宗要偈七首

　　即物契神　勤求胜积功。理契古今。同同得妙。何处涧松西北风。
　　示机　吾有一言。天上人间。若也不会。绿水青山。
　　毗卢顶上　一真收不得。万类莫能该。蚊子生头角。泥鳅上舞台。
　　迦叶门前　觌面露堂堂。全机不覆藏。剎竿头倒卓。红日上扶桑。
　　三界唯心　三界唯心万法澄。盘镮钗钏一同金。映阶碧草自春色。隔叶黄鹂空好音。
　　万法唯识　不曾出世立功勋。万国文明草木春。野老不知尧舜力。冬冬打鼓祭河神。
　　总颂不移寸步越河沙。地狱天堂混一家。佛祖位中消息断。何妨尽赏洛阳花。

　　又有四机

　　箭锋相拄　机锋相敌也。
　　三山来颂云。两阵交锋莫可当。弯弓架矢岂寻常。箭头的的相逢处。脱却征衣笑一场。
　　泯绝有无　不存朕兆也。
　　三山来颂云。大用临机不可窥。卷舒出没妙相随。并无面目教人见。谁向虚空强画眉。
　　就身拈出　当面直提也。
　　三山来颂云。自从辟破祖师关。掣电轰雷任往还。不识当机拈弄处。低头已隔万重山。
　　随流得妙　即境设施。
　　三山来颂云。祖意明明百草头。相逢到处逞风流。随家待客无丰俭。把筯拈匙一笑休。
　　天台韶国师。初自疎山来。自谓得旨。令徒众入室。自不入室。一日。法眼上堂。僧问。如何是曹源一滴水。眼云。是曹源一滴水。韶在众闻之。忽然大悟。以所悟闻於眼。眼云。汝向后为国王所师。吾不如也。
　　三山来云。父闻子健。恨不杀身。
　　颂曰。曹源一滴水。洗尽耳中尘。座前龙象客。几个是知音。惟许通玄解报恩。

　　韶国师四料拣

　　闻闻　放。
　　三山来颂云。万籁传声。无彼无此。放开耳门。都在里许。
　　闻不闻　收。
　　三山来颂云。猿啸鸟吟。落花流水。是声非声。归真亦尔。
　　不闻闻　明。
　　三山来颂云。刚到长松下。又从幽涧过。蹉跎泉石里。逐处演摩诃。
　　不闻不闻　瞎。
　　三山来颂云。四方咸阒寂。八面不通风。小鼾天地老。一枕梦周公。

　　法眼宗旨颂

　　即俗明真总万方。法身从此露堂堂。山河大地皆标的。草木丛林尽发扬。秋雨徧催梨叶老。春风齐拆杏花香。义天觉海周沙界。窥管持蠡试测量。

　　附录
　　三身

　　三身。谓法．报．化身也。法身毗卢遮那。此云徧一切处。报身卢舍那。此云净满。化身释迦牟尼。此云能仁寂默。在众生身中。即寂．照．用也。寂即法身。照即报身。用即化身。金光明最胜经。一切如来有三种身。具足摄受阿耨菩提。化身者。如来在昔修行地中为诸众生修种种法。得自在力。随众生意。随众生果。现种种身。是名化身。应身者。谓诸如来为诸菩萨说於真谛。令其解了生死涅盘是一味。故为除身见众生怖畏欢喜故。为无边佛法而作本故。如实相应智本愿力故。具三十二相八十种好。顶背圆光。是名应身。法身者。为除烦恼等障。为具诸善法故。惟有如如法如如智。是名法身。前二种身是名假有。第三种身是真实有。为前二身而作根本。何以故。离法如如。离无分别智。一切诸法无有别法。
　　复次。诸佛利益自他。自利益者。是法如如。利益他者。是如如智。又璎珞经云。五分法身。以识性别。戒香摄身。定香摄意。慧香摄乱。解脱摄倒见。度知摄无明。是五分香璎珞其身。
　　三山来云。诸经解说。甚是分明。祖师门下。觉大远在。良久。云。唤作法身得么。振身云。唤作应身得么。顾视左右云。唤作化身得么。五分真香即不无。要问诸人鼻孔在甚么处。
　　三山来颂云。话到本来一物无。无生面目何曾殊。祇因者个婆心重。别相安名总一如。

　　四智

　　大圆镜智　如大圆镜现众色相。
　　平等性智　观一切法悉皆平等。
　　妙观察智　善观诸法无得而转。
　　成所作智　成本愿力所应作事。
　　转八识则能成四智也。
　　三山来云。智亦不可得。识又作么生。
　　秘藏诠注云。佛转八识而成四智。八为大圆镜智。七为平等性智。六为妙观察智。五为成所作智。识惟分别。智能决断。
　　三山来云。糊饼馒头。是一是二。
　　大乘庄严论云。转八识成四智。束四智具三身。
　　三山来以拂子击禅床一下。云。此是识。复击一下。云。此是智。又击一下。云。此是身。汝等诸人作么分解。复击一下。
　　古德云。眼等五识为成所作智。意为妙观察智。化身摄。末那为平等性智。报身摄。阿赖耶为大圆镜智。法身摄。
　　三山来云。且道报化法身。又以何为摄。
　　智通禅师问六祖三身四智旨要。祖曰。清净法身。汝之性也。圆满报身。汝之智也。千百亿化身。汝之行也。若离本性说三身。即名有身无智。若悟三身无有自性。即名四智菩提。听吾偈。自性具三身。发明成四智。不离见闻缘。超然登佛地。吾今为汝说。谛信永无疑。莫学驰求者。终日说菩提。通曰。四智之义可得闻乎。祖曰。既会三身。便明四智。若离三身。别谈四智。此名有智无身也。即此有智。还成无智。复说偈曰。大圆镜智性清净。平等性智心无病。妙观察智见非功。成所作智同圆镜。五八六七果因转。但转其名无实性。若於转处不留情。繁兴永处那伽定。
　　三山来云。将谓是个祖师。

　　○前五识转成所作智　第六意识转妙观察智

　　前五识谓眼．耳．鼻．舌．身。此乃四大和合而成。皆各司其用。云体本来无过。止因外有色．声．香．味．触之尘。内之根与外之尘相偶而识生焉。罪业所由起也。不转则为识。转则成所作之功而各效其用矣。第六意识乃意根。而意为六根中之头目。意识一动。则眼贪色。耳贪声。鼻贪香。舌贪味。身贪细滑。起徧计之情。转则妙於观察。见色非干色。闻声不是声。香臭不分。甘苦不别。粗细一体而成自然之智矣。起信论云。三界虚伪。唯心所作。离此则无六尘境界也。毗婆沙论。问曰。心意识有何差别。答曰。无有差别。即心是意。意即是识。祖师云。徧现俱该法界。收摄在一微尘。识者谓之佛性。不会唤作精魂。虽然如是。蹉过者甚多。错会者不少。
　　三山来云。用会作么。虽然如是。蹉过即不可。具眼底辨看。

　　○第七末那识　转平等性智

　　楞伽云。末那者。此云染污。盖由六识既动。意根着处。即成污染。七识亦名传送识。前粘六识。后连八识。七识无定体。亦无定用。因意识分别好丑。七识即从而分别之。故以此分好分丑传送於第八识。八识则受而含藏。故云七八二识不相离。倘意识转为妙观察。则七识亦不分彼分此而转为平等性矣。染污之名。何自而得哉。是以体清而用亦不浊也。
　　三山来云。本非污染。那求清净。原无分别。说甚平等。虽然如是。若不拨转关棙。吾恐生死海中头出头没。无了期也。欲不污染得乎。

　　○第八阿赖耶识　转大圆镜智

　　第八多异熟性。故名含藏识。谓前世中以善不善业为因。招感今生异熟心是果。异熟者。异世熟染之性。不期然而自合也。阿赖耶者。即是真心。不守自性。随染净缘。不合而合。能含藏一切真俗境界。如明镜不与影像合而含影像。亦名如来藏识。伽陀云。诸法於藏识。识於法亦尔。更互为因相。亦悟为果相。若於含藏处破诸恶见。舍我执等。但如大圆明镜。物来则照。物去不留影像。都无能入如来真空妙藏。与诸佛同证同得。有何不清净者哉。故曰大圆觉智性清净。
　　三山来云。○。者个是大圆镜。阿那个是含藏识。○。者个是含藏识。阿那个是大圆镜。含藏识且置。止如打破镜时。又向甚么处会取。道。道。

　　○第九阿那识　亦名纯净识

　　合论云。寄说阿那识。此云执持。为第九纯净识。如五六七八等识。常依九识以依止。凡愚不了。妄执为我。如水暴流。不离水体。诸波浪等。以水为依。故六七八识常以净识为依。何谓九为净识。为二乘人久住在生死业种。六七八识有怖畏故。恐彼难信。方便於生死种外别立净识。使令悲智渐渐得生。达识成智。则赖耶成圆镜之体。持功德之门。末那为平等之源。一自他之性。第六起观察之妙。转正法之轮。五识兴所作之功。垂应化之迹。斯则一心匪动。识智自分。不转其体。但转其名。不分其理。而分其事。但伏六识。不取尘境。故名识灭。是故离心之境。文理俱虚。即识之尘。诠量有据。狂心不歇。歇即菩提。垢净心明。本来是佛。
　　三山来云。是济世航。登者得渡。是起死药。服者得苏。须知纯净就真体而言。若染污即不得矣。实志修行者勖诸。
　　按三身四智诸说。采摭经论。历据详明。与沩仰辨识处大相关系。可资深禅正修者。不落旁蹊而行正路。故予有取焉。往往同流之士必谓。吾单传直指之宗。何借此为。殊不知学道者为心意识之所困苦甚矣。虚明自照。本自无他。风境摇摇。倏然走作。通人达士。犹未免焉。况其下者乎。可无方便观照之力乎。倘因其披剥之说破其虚妄。捣其窠窟。即吾受用处皆大圆镜智也。精金万煅。不再矿矣。三山来云。此老不可谓非婆心也。

　　三山来禅师五家宗旨纂要卷下(终)
 志略

　　妙喜杲祖集人天眼目。已自引蔓牵枝。高峰老人纂要之出。得非画蛇添足耶。是以铁祖有密授之戒。老人示寂几二十年。语录已经重刻。而纂要真本重扃笥中。非吝也。无如家贼难防。向因燕京翠崖典藏钥时。请稿重述。同寮辈私相传录。将遍诸方。且乌焉之混。刁刀之差。转行转讹。壬午春。宁子执本请曰。其讹如此。不几瞎悞人眼。何若以真本付梓。庶见从上诸祖真面目。其裨益不小。予思事不可执一。执一不变。非通道也。遂以稿授宁。朝刻而夕行焉。善阅者勿谓为吾门相传家事可耳。
　　康熙癸未孟春　嗣法门人　普陀性统　谨识
