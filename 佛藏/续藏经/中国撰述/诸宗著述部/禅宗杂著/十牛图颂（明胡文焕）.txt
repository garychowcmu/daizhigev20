续藏经   十牛图颂
　明 胡文焕着
　　 

　　新刻禅宗十牛图

　　　　佛弟子觉因钱唐　胡文焕　着
　　十牛图者。盖禅宗托喻於此。以修心证道者也。牧童即人也。牛即心也。圆光即人心俱浑化而证於本然之道也。夫心孰不有乎。有则皆当修也。道孰不具乎。具则皆当证也。然此独为禅宗之喻已哉。虽吾儒亦同然矣。独吾儒为同然已哉。虽天下之人。亦皆同然矣。要之始终无异。其理甚明。第为物欲所蔽。故甘牛之不若耳。
　　夫牛且可驯。而谓心不可修者。未之有矣。心可修而谓道不可证者。又未之有矣。且道既谓本然。而心则何俟乎修。物欲之蔽故也。故予既摘十牛图。复附之以苦乐因缘图。将使人知物欲之故。而汲汲然克之。以证乎本然耳。然二图似出乎一喻。而喻又不出乎一理也。览之者。了然有所得。扩而充之。若云吾身亦梦幻泡影露电之喻也。则此又何是喻哉。彼无待乎还元。不假於托喻者。斯又最上乘矣。噫。下此者。其亦勉之。

　　普明咏未牧

　　生狞头角恣咆哮　　犇走溪山路转遥　　一片黑云横谷口　　谁知步步犯嘉苗

　　云庵和未牧

　　心狂力壮镇咆哮　　平贴家邦远更遥　　涉险登危妄奔逐　　时时谁顾食人苗

　　普明咏初调

　　我有芒绳蓦鼻穿　　一回奔竞痛加鞭　　从来劣性难调制　　犹得山童尽力牵

　　云庵和初调

　　玄毛遍体鼻初穿　　欲制难为不着鞭　　寄语牧童须尽力　　乎中纼索再牢牵

　　普明咏受制

　　渐调渐伏息奔驰　　渡水穿云步步随　　手把芒绳无少缓　　牧童终日自忘疲

　　云庵和受制

　　调息心驰不妄驰　　急牵鼻索急相随　　皤然头角沉阶堑　　犹恨芒童力未疲

　　普明咏回首

　　日久功深始转头　　颠狂心力渐调柔　　山童未肯全相许　　犹把芒绳且系留

　　云庵和回首

　　牧牛牛已得回头　　百炼刚成绕指柔　　鸭绿春江愁再浪　　烂绳儿□为羁留

　　普明咏驯伏

　　绿杨阴下古溪边　　放去收来得自然　　日暮碧云芳草地　　牧童归去不须牵

　　云庵和驯伏

　　芳草原头碧水边　　柳阴沙暖步萧然　　霜毛已半肥仍腻　　驯伏相随不用牵

　　普明咏无碍

　　露地安眠意自如　　不劳鞭策永无拘　　山童稳坐青松下　　一曲升平乐有余

　　云庵和无碍

　　白牛稳卧体如如　　六户虚凝总不拘　　松下牧童吹一曲　　点谐风明不盈余

　　普明咏任运

　　柳岸春波夕照中　　淡烟芳草绿茸茸　　饥食渴饮随时过　　石上山童睡正浓

　　云庵和任运

　　浅水平沙一望中　　罗裙草色正蒙茸　　柳阴童睡牛方食　　谁问春光似酒浓

　　普明咏相忘

　　白牛常在白云中　　人自无心牛亦同　　月透白云云影白　　白云明月任西东

　　云庵和相忘

　　人牯相忘泽国中　　闲闲去就水云同　　恬然不复江鱼比　　从月流西日出东

　　普明咏独照

　　牛儿无处牧童闲　　一片孤云碧嶂间　　拍手高歌明月下　　归来犹有一重关

　　云庵和独照

　　牛忘牧笠有余闲　　月白风清天地间　　到此更如通一线　　自然踏看上头关

　　普明咏双泯

　　人牛不见杳无踪　　明月光寒万象空　　若问其中端的意　　野花芳草自丛丛

　　云庵和双泯

　　牛儿童子绝行踪　　了了如空不是空　　好似太平春色里　　依然幽鸟语芳丛
　　昔有优填国王请问宾头卢尊者。佛法中修行如何。
　　尊者答曰。譬如有人行於旷野大火之中。被一狂象。
　　所逐。其人见一井畔有一树。上有藤。其人攀藤。悬於井上。下有三毒龙．四毒蛇。树上有黑白二鼠。互相咬藤。四畔又有毒蜂螫人。其时复有蜜少许滴於口中。因贪蜜故。遂忘其苦。
　　王又问曰。此人苦多。乐多耶。
　　尊者答曰。此人都是苦相。何乐耶。
　　诸智者以譬喻为解。遂有偈云。
　　二鼠侵藤真百苦　　四蛇围井复千忧　　忽然咬断藤根子　　沦没何时得出头
　　又夫旷野者。三界也。树者。苦身也。常於众苦行业。不。
　　可思议也。藤者。是命根也。象者。是无常杀鬼也。黑白二鼠者。是日月宛转也。井者。是黄泉路也。三龙者。是贪．嗔．痴三毒也。造作地狱．饿鬼．畜生三恶道。四蛇者。是地．水．火．风四大。又是酒．色．财．气四非。又是生．老．病．死四门。手攀藤者。是愚痴也。蜂蜜者。是夫妻也。淫欲情爱。染着於心。心是火。身是宅。人之火宅不知是众苦所集也。昼夜交煎。惟贪恩爱。一旦命根断绝。永堕沉沦。一失人身。万劫难复。切劝诸人趂此色身康徤。忙里偷闲。每日晨昏一心专念南无阿弥陀佛千遍万遍。现世长福消灾。临命终时决定往生西方极乐世界。　颂曰。
　　藤摧堕井命难逃　　象鼠蛇攻手要牢　　自己弥陀期早悟　　三涂苦趣莫教遭　　肥甘酒肉砒中蜜　　恩爱夫妻笑里刀　　奉劝世人须猛省　　毋令今日又明朝

　　总题

　　　　胡文焕
　　观罢牛图觉了然　　再观苦乐有因缘　　假饶本性非空后　　毕竟圆光不现前　　打破禅机心有佛　　脱离恶趣腹藏天　　要知此亦非难事　　试把工夫着一鞭
　　(终)
