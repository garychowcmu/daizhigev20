续藏经   五宗原
　明 法藏着

 五宗原序

　　岁乙丑。结夏圣恩禅寺之万峰关。侍关中者四上座。敏致证彻也。居一日。俱整衣作礼而请曰。尝闻诸方尊宿。欲抹杀五家宗旨。单传释迦拈花一事。谓之直提向上。然不知五宗之立。果为谬妄者否。愿赐一言。以通其难。於密曰。命将者必以兵符。悟心者必传法印。符不契即为奸伪。法不同则为外道。自威音已来。无一言一法非五家宗旨之符印也。昔人证之。遂嘿契其微而不分。后人侣之。故建立其宗以防伪。抹杀五家。而欲单传者。剖符销印。自便之渠魁者耳。岂五宗之忠臣。七佛之法将也耶。呜呼法灭天人忧。政以此也。可不畏哉。曰昔时有烧香炼顶密传宗旨者。大慧一榜揭出。以破狐技。然则今之宗旨。又何贵焉。曰彼所传者。窃符假信者耳。若夫法法自明心心相印者。岂若室中密授之死法子耶。盖传宗旨者。不悟宗旨者也。抹宗旨者。不知宗旨者也。兹当操提未破之密印。以擒托伪之奸党。此政今时荷担如来命脉之真子也。岂浮滥者。可混入哉。因原五宗。付诸四子。子稽首谢。各各愿严符印。以永真传云。
　　崇祯戊辰岁春日万峰法藏於密氏序

　　 

　　五宗原

　　　　万峰沙门　法藏　着
　　　　参学弟子　上履　阅

　　临济宗

　　尝见纶事家图七佛之始。始于威音王佛。惟大作一○圆相之后。则七佛各有言诠。言诠虽异。而诸佛之偈旨。不出圆相也。夫威者。形之外者也。音者。声之外者也。威音王者。形声之外。未有出载。无所考据。文字已前最上事也。若龙树所现而仰上。所谓无相三昧。然灯已前是也。圆相出于西天诸祖。七佛偈出于达磨传来。盖有所本也。尝试原之。圆相早具五家宗旨矣。五宗各出一面。然有正宗。第一先出临济宗旨。此相抛出直下。断人命根。于一○中。宾主辊辊。直入首罗眼中。所谓沿流不止问如何。真照无边说似他。离相离名人不禀。吹毛用了急须磨是也。次则云门三句一字关也。沩仰圆相。本于此也。法眼谈教义於六相之外。曹洞分回互于黑白之交。只一○中。五宗具矣。其余傍出道理极。则教家玄妙渊微。莫不悉备。故七佛各以一偈摄之。毗婆尸佛偈曰。身从无相中受生。犹如幻出诸形象。幻人心识本来无。罪福皆空无所住。盖以身有相而无相。直截痛快。临济宗也。中间微露其旨。云门宗也。无相中受圆相。之谓沩仰宗也。身无相六相义。之谓法眼宗也。身兼无相。曹洞五位之旨也。其余六佛。及四七诸祖。莫不同此矣。但未明言显示耳。至般若多罗谶曰。二株嫩桂久昌昌。此钳记五宗之分。从二家始矣。故有南岳青原。为五宗之源也。又曰。震旦难阔无别路。要使儿孙脚下行。金鸡解衔一粒粟。供养十方罗汉僧。此记当有马姓者。出于十邡。为二株之正宗。脚下当出四宗。而惟临济一宗。为正的也。及初祖至金陵。武帝问。造寺度僧有功德否。祖曰。实无功德。此临济直截语也。云门法眼沩仰。何所不具。帝问。何以无功德。祖曰。此但人天小果有漏之因。如影随形。虽有非实。岂非曹洞语乎。至二祖。有居士请忏罪。祖曰。将罪来。与汝忏。士良久曰。觅罪了不可得。祖曰。与汝忏罪竟。一将罪来。一忏罪竟。临济云门宗也。问答历然。沩仰法眼曹洞宗也。沙弥问三祖。乞解脱法门。祖曰。谁缚汝。此非临济云门宗乎。栽松道者问四祖曰。法道可得闻乎。祖曰汝已老。脱有闻其能广化邪傥。若再来。吾尚迟汝。此语全看。则临济云门。细开阖之。则诸宗悉具矣。五祖接卢能。以杖击碓三下。非临济张本乎。六祖问南岳曰。何处来。曰嵩山。祖曰什么物与么来。曰说似一物即不中。祖曰。还有修证否。曰修证即不无。染污即不得。观让公说似一物即不中语。此临济宗而亦云门之旨也。修证即不无。染污即不得。宁非沩仰法眼宗旨乎。盖四宗之源。发於此也。马驹之谶。定於此矣。及向马师磨砖。马问磨砖作么。曰作镜。曰磨砖岂得作镜。曰坐禅岂得成佛。只此一句。临济宗旨大振矣。云门亦具焉。及问如何即是。曰如牛驾车。车若不行。打牛即是。打车即是。则沩仰法眼始於此。马祖曰。藏头白海头黑。日面佛月面佛。有时喝。有时打。此临济宗也。僧参次。师画一圆相云。入也打。不入也打。僧才入。师便打。僧云。和尚打某甲不得。师靠柱杖休去。只此一则。便四宗齐收也。震声一喝於百丈挂拂之后。三日耳聋於黄檗吐舌之前。三顿痛棒。大树荫天。临济一宗。岧然五宗之顶。从威音至此。而乳中醍醐。精极妙极。马驹踏杀天下人锺意不在是乎。是知大愚肋下三拳。密阖显开。横分竖结。踏四家而独步。出三句以咸罗。四料简。尽人境法以褫其大纲。三玄要。卷生死关而归于顶。独道法细分。始能事事心佛。二三同一。方可句句断玄。影草动。则主在我而验人。金刚提。则力在腕而破物。师踞有地。浮泛者未识来由。喝本无从。认真者定迷落处。两堂一喝。陆逊迷八阵之图。两处让宾。诸葛有隐蓬之策。二禅客宾主。成於升座。四宾主机用。毒於胶盆。或学人先喝以挑锋。须防伏卒。或知识随夺而掠阵。贵设陷坑。或夫唱而妇随。或分疆而裂土。相共一场懡[怡-台+罗]。放收两换交加。囊沙减灶。各顾成功。自缚诈降。独施冷刺。呢呢喁喁而隐虿。轰轰雳雳而濡尾。用镆铘於太平之后。提祖印於未定之天。举头天外。谁是其人。挂镜当轩。岂容魔异。待心死而伏诛。须切用前之照。先擒下而去续。略挑用后之灯。济船筏於黑风鬼国之间。开晴霁於碧浪通歌之外。头头为求格外。着着要了机先。了法者尽法而无民。亡人者随人而施药。抚猊弦而绝众声。滴狮乳而迸驴酪。从遮里过得。向随处安闲。行云行雨。不湿仙衣。驱电驱雷。岂关天怒。兴化得於脱下衲衣之一顿。向古庙里藏身。致使克宾於棒了处。更罚钱出院。南院拈出啐啄同时。失之便打。终令那僧於棒折处。见灯影里行。风穴从守廓处。入玄要法门。便於南院处。宾主历然。识破诈道不饥。领棒下无师之旨。法华於古路上不堕悄然。向白兆处。草贼大败。好手不肯张名。见太平斩痴之略。汾州见象王行处绝狐踪。遂到放身命处。石霜从掩口知道出常情。解道荒草里行。杨岐截路打慈明。知是般事便休。辞云竟入乱峰深处。既向两喝后礼拜。复於担荷处便行。会老失笑惊白云。会得个中便了放手。扑到万仞崖底。有时掷下柱杖。有时放过一着。五祖演不会兴化古庙里话。会白云一叱。便解转磨。既得出身白汗。广展下载清风。昭觉勤尽五祖机用边事。由演师不肯。及再领栢子。复证鸡鸣。虽会一串穿却。还合顶[宁*页]添眼。虎丘隆至见不及处举拳。解道竹密不妨流水过。终成睡虎。应庵华举放泥盘处大笑。解道禹力不到处。河声流向西。方见真狮。华藏杰以拄杖两卓一抛道。三十年后。已全面目。破庵先於不心不佛物处。将拄杖一卓。略见一斑。无准范道。三人证龟成鳖。真不欠少。雪嵓钦道。三拳三拜是同许会三玄。高峰妙以龙头蛇尾。辊作一团。中峰本於脱衣一顿。许你半个。千嵓长见鼠食猫饭。碗破矣而碎甓。万峰蔚见净瓶踢倒。钝汉已而三十。宝藏持承三要印来。爪牙不少。东明旵赖重新悟来。到底无遗。宝峰瑄语若流云。出身有路。天奇瑞当宾不让。去有来由。无闻聪深水里出头。石中迸火。笑岩宝操履中兼用。水里有龙。幻有传一点灯花。虚空爆破。金粟悟一棒到底。不管主宾。三峰藏挽临济七百年之大法。头尾宛然。水云中飞腾隐显。何处摸索。

　　两脉合宗其来有据

　　临济一宗。至汾阳慈明。而益大起。明出杨岐。自虎丘臻雪岩高峰千岩万峰。以及笑岩之后。法道复当再振。已正叙其脉矣。其於石霜之下。出有匾头道人黄龙南公者。初未悟时。因云峰悦所激。指见慈明。明问台山婆子话。不能答。明诟骂不已。师曰。骂岂慈悲法施耶。明曰。汝作骂会那。师乃悟旨。其下有宝峰真净克文禅师。往见黄龙。不契。至香城。见顺和尚。顺问。甚处来。曰黄龙来。曰黄龙有何言句。曰黄龙近日。州府委请黄檗长老。龙垂语曰。钟楼上念赞。床脚下种菜有人下得语契。便往住持。时胜上座云。猛虎当路坐。龙遂令去住黄檗。顺不觉云。胜首座祇下得一转语。便得黄檗住。佛法未梦见在。师言下大悟黄龙用处。座下有清凉慧洪觉范禅师者。文每为举玄沙未彻之语。发其疑。凡有所对。文曰。你又说道理耶。一日顿脱所疑。述偈曰。灵云一见不再见。红白枝枝不着花。叵耐钓鱼船上客。却来平地漉鱼鰕。真净见而为之助喜。吾尝参三玄之旨。有深得。欲求决诸方。而难其人。忽见师着临济宗旨。及智证传之临济两堂首座同喝语。今古心心。如觌面相印。复检其法嗣。未有续之者。因愿遥嗣其宗旨。而现在法脉。则传笑岩之后焉。盖不敢负高峰语录之发起也。因叙临济正脉。而端志於此。

　　云门宗

　　自威音一字金圈抛出。从七佛诸偈锦字文回。六祖传来一个钵盂。囫囵咬嚼不得。马师之后。这个眼目。浅草易为长芦。天王惠饼。崇信檠茶。直下便见。拟思即差。德山吹灭纸烛於龙潭。正是截流。雪峰胸襟流出於岩头。岂非函盖。所以韶阳霎时折足於睦州门缝里。温研积稔於雪峰堂奥中。便道。三斤麻。一疋布。撺鳖鼻於南山。脱铁枷於老汉。烛露确师而咄嗟。须弥胡饼而恰好。诸佛出身处。东山水上行。透法身之句。北斗里藏身。钵里饭。桶里水。三昧尘尘。南山云。北山雨。佛交露柱。将三门来灯上。放糊饼作馒头。晋锋八博咄□中眉。故有红旗闪烁之品题。此云门一派。所由出也。

　　沩仰宗

　　一星火爆於无有双关之表。三撼门扇於昧落两头之间。沩山僧水牯牛。腰下看取。东平镜沩山镜。手中扑破。所以凡圣两忘。见履兼尽。用处则单刀直入。思无则灵焰何穷。插锹拔锹。垂脚结脚。平目仰视於收放。不独一二二三。而剑刃惟单。两口无舌。九十六相云兴。父子合宗。沩仰一枝乔出。

　　法眼宗

　　七佛偈意。全是修多罗了义语。而俨然独露临济云门沩仰等旨。惟曹洞回互。则不待拈提。而自着焉。故知法眼一家。全是教家极则。一代时教之真月也。达磨传来。若觅心不可得。明镜亦非台。即心即佛。非心非佛等语。至於天王。闻马祖言。识取自心本来是佛。不属渐次。不假修持。体自如如。万德圆满。言下便悟。龙潭闻天王言。汝檠茶来。吾为汝接。汝行食来。吾为汝受。汝和南时。吾便低头。何处不指示心要。师低头。王曰。见则便见。拟思即差。师曰。如何保任。王曰。任性逍遥。随缘放旷。但尽凡心。别无圣解。德山曰。穷诸玄辩。若一毫置於太虚。竭世枢机。似一滴投於巨壑。此便是法眼张本也。雪峰於岩头处。悟得个他日若欲播扬大教。一一从自己胸襟流出。自然盖天盖地。遂有玄沙。从楞严经。发明心地。由是应机敏捷。与修多罗冥契。沙问地藏曰。三界惟心。汝作么生会。藏指椅子曰。和尚唤这个作什么。沙曰椅子。藏曰。和尚不会三界惟心。沙曰。我唤这个作竹木。汝唤作甚么。藏曰。桂琛亦唤作竹木。沙曰。尽大地觅一个会佛法底人不可得。藏自尔加励。及悟后住地藏。问法眼曰。作么生是行脚事。眼曰不知。曰不知最亲切。又论肇论。至天地与我同根处。藏曰。山河大地。与上座自己。是同是别。眼曰别。藏竖二指。眼曰同。藏又竖二指。便起去。藏又问。上座寻常说三界惟心万法惟识。乃指庭石曰。且道此石在心内在心外。眼曰心内。藏曰。行脚人着甚来由。安片石在心头。眼窘求住。藏曰。若论佛法。一切现成。法眼於是大悟。所以道。会得声色问处。透声色也不难。识得凳子来由。周匝有余都了。慧超咨和尚。如何是佛。曰汝是慧超。僧问。如何是曹源一滴水。云是曹源一滴水。正是山河在我眼里。自己只在目前。鸟啼花落水茫茫。月白风清山楚楚。说甚惟心惟识。岂关句里言前。六相义。金络索。挂来四法界玉。连环抛出。总是弄猢狲圈子。祭鬼神茶饭。何用将心凑泊。头头钉钉胶粘。不如信手拈来。处处箭锋相拄。以致永明博综於宗镜。座主彷佛於言诠。此祖宗妙极而流弊痛挽之。惟望后人之实证也。

　　曹洞宗

　　威而音。音而威者。○五位前后事也。五位无位而位者也。威音已前。空劫也。威音至此。今时也。今时无空劫。则非今。空劫非今时。即非古。今古一○。其为偏乎正乎。正之偏乎。偏之正乎。偏正兼至乎。正偏兼到乎。吾不知而知。知而邈然於威音之先矣。故曰。身从无相中受生。犹如幻出诸形相。幻人心识本来无。罪福皆空无所住。是也。七佛皆然矣。而世尊降生。一手指天。一手指地。周行七步。目顾四方曰。天上天下。惟吾独尊。至临末稍头。伸出双趺。以示迦叶。一期大事。不过如此。(西天初祖)迦叶尊者。因外道问。如何是我我。者曰觅我者是汝我。外道曰。这个是我我。师我何在者。曰汝问我觅。(二祖)阿难偈曰。本来付有法。付了言无法。各各须自悟。悟了无无法。(三祖)商那曰。说是心法时。是法非心法。(四祖)优波鞠多。(五祖名提多迦)香众来求出家。多曰。汝身出家。心出家。答曰。我来出家。非为身心。曰不为身心。复谁出家。答曰。夫出家者。无我我故。无我我故即心不生灭。心不生灭即是常道。诸佛亦常。心无形相。其体亦然。鞠乃度之。香众后有偈曰。通达本法心。无法无非法。悟了同未悟。无心亦无法。(六祖)弥遮迦。见一人手执酒器。逆而问曰。师何方来。欲往何所。祖曰。从自心来。欲往无处。曰识我手中物否。曰触器而负净者。曰师识我否。曰我即不识。识即非我。七祖婆须密。因论义。谓(八祖)佛陀难提曰。仁者论即不义。义即不论。若拟论义。终非义论。(九祖)伏驮密多曰。父母非我亲。谁是最亲者。及谓香盖子偈曰。真理本无名。因名显真理。(十祖)胁尊者问(十一祖)富那夜奢曰。汝从何来。曰我心非往。曰汝何处住。曰我心非止。祖曰汝不定耶。曰诸佛亦然。曰汝非诸佛。曰诸佛亦非。(十二祖)马鸣问曰。我欲识佛。何者即是。富那曰。汝欲识佛。不识者是。马鸣谓(十三祖)迦毗摩罗曰。隐显即本法。明暗元不二。今付悟了法。非取亦非离。迦毗谓(十四祖)龙树曰。非隐非显法。说是真实际。悟此隐显法。非愚亦非智。龙树於座上。现自在身。如满月轮○。一切众惟闻法音。不睹祖相。彼众中有长者子。名迦那提婆。谓众曰。识此相否。众曰。目所未睹。安能辩识。提婆曰。此是尊者。现佛性体相。以示我等。何以知之。盖以无相三昧。形如满月。佛性之义。廓然虚明。言讫。轮相即灭。复居本位。(十五祖)迦那提婆。因外道论义。外曰。我欲得佛。提曰。我灼然得佛。外曰。汝不合得。提曰。元道我得。汝实不得。外曰。汝既不得。云何言得。提曰。汝有我故。所以不得。我无我我。故自当得。(十六祖)罗[目*(危-(夗-夕)+夫)]罗多答(十七祖)僧迦难提偈曰。我已无我故。汝须见我我。汝若师我故。知我非我我。难提闻风铃鸣。问(十八祖)伽耶舍多曰。铃鸣耶。风鸣耶。多曰。非风铃鸣。我心鸣耳。祖曰。心复谁乎。曰俱寂静故。多入(十九祖)鸠摩罗多舍。鸠问。是何徒众。祖曰。是佛弟子。鸠闻佛号。心神竦然。即时闭户。祖良久扣其门。鸠云。此舍无人。祖云。答无者谁。鸠遂开门。鸠摩罗多谓(二十祖)阇夜多曰。汝虽已信三业。而未明业从惑生。惑从识起。识依不觉。不觉依心。心本清静。无生灭。无造作。无报应。无胜负。寂寂然。灵灵然。汝若入此法门。可与诸佛同矣。一切善恶。有为无为。皆如幻梦。阇夜多谓(二十一祖)婆修盘头弟子曰。我不求道。亦不颠倒。我不礼佛。亦不轻慢。我不长坐。亦不懈怠。我不一食。亦不杂食。我不知足。亦不贪欲。心无所希。名之曰道。此兼叶之旨也。婆修盘头偈曰。泡幻同无碍。如何不了悟。达法在其中。非今亦非古。(二十二祖)摩挐罗曰。随流认得性。无喜亦无忧。(二十三祖)鹤勒那因。(二十四祖)师子问。我欲求道。当何用心。祖曰。汝若有用。即非功德。汝若无作。即是佛事。师子偈曰。正说知见时。知见俱是心。当心即知见。知见即於今。(二十五祖)婆舍斯多付法(二十六祖)不如密多。偈曰。圣人说知见。当境无是非。我今悟真性。无道亦无理。密多谓(二十七祖)般若多罗曰。真性心地藏。无头亦无尾。应缘而化物。方便呼为智。般若多罗付(东土)初祖偈曰。心地生诸种。因事复生理。果满菩提圆。花开世界起。(二祖)神光问此土初祖曰。我心未安。乞师安心。祖曰。将心来。吾与汝安。曰觅心了不可得。曰与汝安心竟。(僧灿)三祖忏罪亦同。(道信)四祖逢一小儿。问子何姓。曰姓即有。不是常姓。曰汝无姓耶。曰性空故无。度为(弘忍)五祖。五祖欲付法。神秀偈曰。身是菩提树。心如明镜台。时时勤拂拭。莫使惹尘埃。(慧能)六祖曰。菩提本无树。明镜亦非台。本来无一物。何处惹尘埃。青原参六祖。问曰。当何所务。即不落阶级。祖曰。汝曾作什么来。曰圣谛亦不为。祖曰。落何阶级。曰圣谛尚不为。何阶级之有。石头希迁。初参青原。原问。子何方来。曰曹溪。曰将得甚么来。曰未到曹溪亦不失。曰若恁么。用到曹溪作么。曰若不到曹溪。争知不失。迁又曰。曹溪大师还识和尚否。原曰。汝今识吾否。曰识又争识得。原曰。众角虽多。一麟足矣。石头着参同契。以明暗回互。悬起曹洞宗旨。有所来矣。药山一日。在石上坐次。石头问。汝在这里作么。曰一物也不为。曰恁么则闲坐也。曰闲坐即为也。头曰。汝道不为。不为个甚么。曰千圣亦不识。头以偈赞曰。从来共住不知名。任运相将祇么行。自古上贤犹不识。造次凡流岂可明。头垂语曰。言语动用没交涉。师曰。非言语动用亦没交涉。头曰。我这里针札不入。师曰。我这里如石上栽花。云岩昙晟禅师。於药山悟后。煎茶次。道吾问。煎与阿谁。师曰。有一人要。曰何不教伊自煎。师曰。幸有某甲在。上堂曰。有个人家儿子。问着无有道不得底。洞山出问。他屋里有多少典籍。师曰。一字也无。曰争得恁么多知。曰日夜不曾眠。洞山於无眼耳鼻舌身意。不觉扪面。问师。既闻水鸟树林念佛。猛省无情说法。邈师真於良久。睹渠面于水中。跌倒幻人。拾起缚草。向泠路上热闹。於炉炭里凝水。藏身无影。只见其声。全体现前。不逢其面。毒龙蟠处水偏清。顽石堆头云欲起。银碗盛雪。氷花与火焰齐辉。挟后位而攒踊。黑夜乌鸡。舜惹与虚空都碎。带共功而不断。五子同归一父。那知祖业之崇。四臣咸戴一君。岂谓上皇之治。五位分而尽了不了。薪火既灭。世界方炎。一位圆而无圆之圆。花木摧残。阳春常满。见消行起。行灭道亡。睡中开眼吃茶。饭后洗盂就坐。铁脊梁竖处。眬眬似梦。犀角枕倒来。漠漠无天。闹市里水流花落。事忙中马去牛来。既分和叶于君臣。当辨贱贵于王子。贱分外绍。贵从内绍。未识极头。进於极头。门内人趋向里头事。是朝生之臣种归王。既识极头。担荷极头。里头人不担屋里事。是诞生之王种忘父。忘父者。食父而灭祖。故曰内生。无家者闭宫而令行。故曰化生。末生未知两绍。真王不类五儿。贵贱俱消。浅深不立。石霜九峰舌结。章师悟老技穷。相续大难。岂容付授。悲末世一悟便了之魔人。故曰人多乾慧。示将来三漏须尽之法网。当知悟余浊智。机不离位。好女不着嫁时衣。见处偏枯。盲儿不放双拄杖。究妙失宗。休坐法机。昧终始。要通宗。透此者。不是乾萝卜头。知此者犹坐水屙漉地。金针双锁。鸳鸯交颈分飞。谁云玄路。金锁玄路。藤树合枝并起。岂曰鸟道。直须事理不涉。电火难追。展手不如吐舌。一老一不老。半肯半不肯。击首谁能应尾。所以曹山触毒。三堕浪分。沩山水牯牛。水牯牛沩山。奈何不得是国王水草。非国王水草。随纳非污。扑破钵盂。不独五马不嘶。抑且一牛不饮。頺然方丈。不特阇黎不知。抑且侍者不管。闭眼伸出被底里指头。谁云师子看山。踏断脚头边鞋鼻。不道死蛇。故曰。莫行心处路。不挂本来衣。何须正恁么。切忌未生时。黑漆地履践。当问景欣垂衣裳致治。不知尧舜柰何者。未睹影而传宝镜。才入室而伏绳床。评唱繁兴首帕遍布。此法道之可悲也痛。为其宗者。务使亲到可耳。

　　总结

　　得心於自。得法於师。师有人法之分。心有本别之异。根本智者。自悟彻头彻尾者是。差别智者。自悟之后。曲尽师法。以透无量法门者是。良以师必因人。人贵法妙。分宗列派。毫发不爽。故传法之源流。非独以人为源流也。所以六祖一华而出二枝。南岳怀让青原行思是也。让出四叶。自马祖道一。一出百丈怀海。海出黄檗希运。运出临济义玄。一也。百丈出沩山灵佑。佑出仰山慧寂。二也。自马祖出天王道悟。悟出龙潭崇信。信出德山宣鉴。鉴出雪峰义存。存出云门文偃。三也。雪峰出玄沙师备。备出地藏桂琛。琛出法眼文益。此马祖一枝之四叶也。青原一枝出一叶。自石头希迁。迁出药山惟俨。俨出云嵓昙晟。晟出洞山良价。价出曹山本寂。此青原一枝之一叶也。大矣哉。威音王已前无物也。威音王已后无物也。无物之物。不可以言到心师也。其○也。弹丸迸出。透顶处。忤逆闻雷。迅电突来过眼时。红旗闪烁。裂作两开。而火见处处。断碑横古路。控成双结。而中虚远远。驰书不到家。不知自己为何物。谩道三界为惟心。滴水答曹源滴水。慧超原汝是慧超。分明打劫就窠。争柰巡人犯夜。罗五家之四面。突临济之正宗。所以从威音一点辟开。至临济一囊收纳。云门本出睦州於黄檗。岂外滹沱。沩仰自续风穴于首山。还归慧照。曹洞到浮山而率宾归王。法眼虽入教而难逃至化。惟此一事实。余二则非真。临济儿孙既专大任。敢负前宗。一悟便了而无余。是增慢者。一槌便就而莫勤。是浅丈夫。当知大器晚成。切莫半途而废。师承在宗旨。不在名字。源流证悟。尽差别焉。可根本坐定。痛快者翻成跋扈。廉纤者到底缠绵。缠绵尚有脱时。跋扈终成异路。殷勤至再。叮嘱万千。幸勿扫宗旨以藏拙。正当究宗旨而竭情。情竭细除。人忘法灭。方可为人师表。绍佛先宗。善自护持。无令断绝。

　　传衣法注

　　世尊至多子塔前。命摩诃迦叶。分座令坐。以僧伽黎围之。遂告曰。吾以正法眼藏。密付于汝。汝当护持。并勅阿难。副贰传化。无令断绝。而说偈曰。法本法无法。无法法亦法。今付无法时。法法何曾法。尔时世尊说此偈已。复告迦叶。吾将金缕僧伽黎衣。传付於汝。转授补处。至慈氏佛出世。勿令朽坏。迦叶闻偈。头面礼足曰。善哉善哉。我当依勅。恭顺佛故。鹤勒那尊者谓师子尊者曰。吾师密有悬记。罹难非久。如来正法眼藏。今当付汝。汝应保护。普润来际。偈曰。正说知见时。知见俱是心。当心即知见。知见即於今。祖说偈已。以僧伽黎密付之。至达磨大师。谓可大师曰。内传法印。以契证心。外付袈裟。以定宗旨。后代浇薄。疑虑竞生。云我西天之人。言汝此方之子。凭何得法。以何证之。汝今受此衣法。却后难生。但出此衣。并我法偈。用以表明。其化无阂。至我灭后二百年。衣止不传。法周沙界。明道者多。行道者少。说理者多。通理者少。潜符密证千万有余。汝当阐扬。勿轻未悟。一念回机。便同本得。听吾偈曰。我本来兹土。传法救群迷。一花开五叶。结果自然成。后六祖因五祖击碓。夜入祖室。五祖以袈裟围祖。不令人见。以所传袈裟。用付于汝。善自保护。无令断绝。听我偈曰。有情来下种。因地果还生。无情既无种。无性亦无生。六祖问曰。法则既受。衣付何人。祖曰。昔达磨初至。人未之信。故传衣以明得法。今信心已熟。衣乃争端。止於汝身。不复传也。(於密)注曰。多子塔前传法者。悬记此法祖脉佛脉两无断绝之时也。世尊与迦叶分座者。示祖佛位同。佛在世即佛授法于祖。佛灭度即祖授法於佛。指佛以法身为重也。僧伽黎围之以授法者。正法以衣相密为心印也。凡有难及难信处。即衣法同传也。正法眼藏者。师师相传之法眼也。不言涅盘心者。以人人自悟之心。各各固有。只在正法眼藏印定。以为师法也。勅阿难副贰者。言展转承化而代不乏人也。偈言法本法无法四句者。指伽黎而授其法相之义也。将金缕僧伽黎衣传付于汝转授补处慈氏佛者。示前以法正授於祖。兹以法一付於佛。意后佛当亲授祖法。而后化行也。达磨曰内传法印以契证心外付袈裟以定宗旨者。正以宗旨在衣上。以印所传契证之自心也。却后难生但出此衣并示法偈用以表明其化无碍者。盖以人但信有自悟之门。更不信师法。有忘悟了心之妙。故用衣以表明。令人悟之。又悟以尽差别智也。差别尽而根本之惑始尽矣。至我灭后二百年衣止不传法周沙界者。盖悟心得法者多。悟必尽法而后已。不待一一以衣表示也。明道者多行道者少者。言自悟者。单明心道。若无法曲尽差别智故。不能行也。说理者多通理者少者。言说理者。乃不悟心。而但传法者也。通理者。自心宗旨两得证悟者也。此叮咛得心必得法而后能行。得法必得心而后实证。二者不可缺一。故当以法潜符密证也。潜符密证千万有余者。言世尊於多子塔前付嘱。无令断绝。定当心法不断。故千万有余也。汝当阐扬勿轻未悟一念回机便同本得者。言人不论根器上下。但不悟耳。若示之一念回机。便同本得。本得之心。与法符契。即与祖佛不二也。传法度群迷者。言传者法。不言有悟可传人也。五祖以袈裟围六祖不令人见而传法者。正是多子塔前故事。至六祖后。人皆知信此实相无相之法相也。皆言表信而用衣。正重信有宗旨耳。呜呼宗旨其可不信乎。宗旨而不信。更用佛祖相传为哉。更用源流名字为哉。故五宗恐其法灭也。显言宗旨以付授。付授之久。因不悟心者。认有法可传。而学法不参心也。故后之悟心豪杰。欲抹杀宗旨。单存悟见也。此心法不同各偏之毙耳。兹直注佛祖相传之心法。以示心法同传之旨。愿后人信之。则多子之谶不诬。而千万有余之言始实矣。若必重自悟。而抹杀相传之法。必非悟心之士也。何以故。以其见有法故。见有法即与自心违故。既悟见有法。则所悟之心亦伪故。呜呼自心师法。不可动着。动着则入地狱如箭射。

　　五宗原(终)
 济宗颂语(附)

　　　　万峰法藏着
　　　　学人上履阅
　　余自力参於折竹声中。得个前后际断。顿见青州衫意旨。便能棒棒见血。箭箭中的。复参睡中主。了得高峰枕落。雪嵓古栢。千古同心。因知道无终穷。力参不已。闭关日夕究其不可究处。所以深入济上堂奥。旁及四家。兼之旁出诸禅。得大慧所谓禅备众体之妙。其三玄三要。四宾主等。大法小法。都从达磨密授二祖之七佛偈。西天四七传心法要。授受至於六祖。而出南岳青原。两家大振。所以有百丈再参马祖因缘。尽以从上诸法。做出面目。百丈以三日耳聋。传之黄檗。黄檗以三顿棒。传之临济。济恐宗旨太密。传久失真。而变为一橛头粗恶浅小之禅。单可自了。不能为人。故与普化克符等。建立宗旨名相。千变万化。收归两堂一喝。分为宾主。以授三圣大觉。三圣大觉约示而广演。互相激扬。以授兴化。祖佛之法。至化而曲尽其妙。不可胜言矣。其时鹿门等。承虚接响。几丧宗旨。幸有守廓。为发明之。斯道赖以不泯。继之。兜率闻於清素。觉范得於归宗。深虑远传。各为阐发。临济一脉。七佛诸偈。具在典章。政所谓文献若足。吾能征矣。后世以高峰中峰之下。屡遭世乱。其间诸家传法弟子。给侍不久。宗旨渐疎。迄我明初。几希残烬。至於关岭。而及笑岩。其徒广通公者。自因不识正宗。妄以蠡测。乃序笑岩集。遂云。曹溪之下。厥旁岐纵横肆出。厥奇名异相。涯岸各封。以罗天下学者。因诬其师。为削去临济。不欲承嗣。将调截枝泝流。以复本原。另出名目曰。曹溪正脉。其说一唱。人人喜于省力易了。遂使比年已来。天下称善知识者。竞以抹杀宗旨为真悟。致令无赖之徒。无所关制。妄以鸡鸣狗盗为习。称王称霸。无从勘验。诚久假而不归矣。呜呼临济果为旁岐乎。宗旨果为奇名异相之纵横肆出乎。其法果为罗笼天下而设乎。入其法者。果若密室传授之伪异乎。曹溪之下。南岳青原五家宗旨。果皆旁出。而纷纭妄号正宗者乎。此何异於圭峰数南岳为泛徒者哉。后世岂无明眼者笑斥耶。宁不闻笑岩上堂举世尊升座公案。时有僧出作礼。劈脊便打云。多口作么。僧云。某甲一言也未。何为多口。岩复打云。再犯不容。翌日上堂云。昨举公案未圆。未能解得诸人惑。未能与世尊把臂共行。何谓。若是知音作者。才恁么。便不恁么。然后没交涉。直教两头撒开。中间放下。自然活卓卓底。随处作主。如水投水。似空合空。佛祖不能知。鬼神莫能测。又僧问。如何是夺人不夺境。岩云。一文钱。一个烧饼。云如何是夺境不夺人。云吃在肚里了。时下饱欣欣。云如何是人境两俱夺。云你无一文钱。只得甘受饿。云如何是人境俱不夺。云云门饼金牛饭。空腹而来饱腹归。此岂不是笑岩之济宗乎。终日闻笑岩语。见笑岩录。乃立妄论以诬笑岩。为见外临济。不亦过且谬乎。岂不闻爱礼存羊之论。毋令断绝之教乎。兹幸　金粟一枝。仍用黄檗三顿痛棒示人。而三玄宾主。固在也。不肖勉为承嗣。力唱此宗。为万世不易之定衡。奈何一唱而和寡。未能恢弘畅达。以救临济法灭之虞。敬原五宗。而复以马祖一脉的传公案。细细颂出。手授二三子之自悟自入者。互相激扬。务使此宗再起。毋令断绝。以报佛恩。若曰。达磨西来。本无一字。而复添此叨叨者耶。将应之曰。七佛偈并诸谶语。子将以为文字乎。乃俟其开口便掌。以绝夫后世野狐之种云。
　　举百丈再参马祖。侍立次。祖目视绳床角拂子。丈曰。即此用。离此用。祖曰。汝向后开两片皮。将何为人。丈取拂子竖起。祖曰。即此用。离此用。丈挂拂子於旧处。祖振威一喝。丈直得三日耳聋。未几住大雄山。以所处岩峦峻极。故号百丈。四方学者麇至。一日谓众曰。佛法不是小事。老僧昔被马大师一喝。直得三日耳聋。黄檗闻举不觉吐舌。丈曰。子已后莫承嗣马祖去么。檗曰。不然。今日因和尚举。得见马祖大机之用。然且不识马祖。若嗣马祖。已后丧我儿孙。丈曰。如是如是。见与师齐。减师半德。见过於师。方堪传授。子甚有超师之见。檗便礼拜。又仰山云。此是显大机大用。且道。如何是大机之用　着语云　鞍前电闪。马后雷轰　又云。行了春风有夏雨。
　　颂云。
　　尽道英雄志可伸。长驱席卷见精神。胡芦谷断撩天火。一马为龙得几人。
　　如何是大机大用　着语云　禹门三汲浪。平地一声雷。
　　颂云。
　　放去收来任自由。突然翻转尾和头。曾经三峡瞿塘险。跨灶馨儿也大愁。
　　既有大机之用。则如何是大用之机　着语云不因渔父引。争得见波涛。
　　颂云。
　　钵下袈裟窟里身。英雄当日逞将军。蒙山去后南宗振。避石犹传万古勋。
　　如何是大底道理　着语云　硕果不食。
　　颂云。
　　断水穷山不惮烦。桃花流尽见仙源。自从一落渔人眼。世上相传有浪言。
　　马祖而下。早有宾主句矣。其源盖出於再参公案中。且道如何是百丈再参之宾中主　着语云　周郎功就。汉有荆州。
　　颂云。
　　早施约法次关中。示玦烹翁霸正雄。子夜楚歌虞帐冷。千秋无面见江东。
　　如何是主中宾　着语云　夏至前头隔夜定。
　　颂云。
　　东阶先揖致殷勤。北面擎觞礼让频。去尽骄淫见真寔。从来入圣本於仁。
　　如何是主中主　着语云　雨过旱雷轰。
　　颂云。
　　何处声榔击破秋。掉翻轻艓掷鱼钩。夜蟾不识湖深冷。沉到龙窝极底头。
　　主中主从那里得来　着语云　饶人多主顾。
　　颂云。
　　颓然阃外付将军。开国成家岂别人。不是垂衣拱手贵。万邦何以致来宾。
　　举兴化在三圣为首座。常曰。我向南方行脚一遭。拄杖头。不曾拨着一个会佛法底人。圣云。具个什么眼。便恁么道。化便喝。圣云。须是你始得　着语云　冷光微露。毒杀热谩。
　　颂云。
　　全提劫外过春风。才见花开雨湿丛。纵使青皇未零乱。已看满地是残红。
　　兴化到大觉。觉问。我闻你道向南方行脚一遭。拄杖头不曾拨着一个会佛法底人。你凭个什么道理与么道。化便喝。觉便打。化又喝。觉又打。明日相逢。觉云。我昨日疑你遮两喝。化又喝。觉又打。化再喝。觉亦打　着语云　何劳再勘。
　　颂云。
　　一回雨过一回香。转见花深夏日长。燕子尚疑春富贵。喃喃犹自语高梁。
　　化云。某甲於三圣师兄处。学得个宾主句。总被师兄折倒了也。愿与某甲个安乐法门。觉曰。遮瞎汉。来遮里纳败阙。脱下衲衣。痛与一顿　着语云　若不脱下。争得见骨　化於言下。荐得临济先师於黄檗处吃捧底道理。且道。如何是三度痛棒底道理　着语云　彩云归尽月当空。
　　颂云。
　　洗尽胭脂素体香。多知嫂嘱细姑娘。翻思父母当年事。恩大难酬只自伤。
　　举守廓侍者到华严。值严上堂曰。大众。今日若是临济德山高亭大愚鸟窠船子儿孙。不用如何若何。便请单刀直入。华严与汝证据。廓出礼拜。起便喝。严亦喝。廓又喝。严亦喝。廓礼拜起曰。大众看遮老汉一场败阙。又喝一喝。拍手归众。且道。华严败阙。在甚么处　着语云　既无推让之德。那复见义不为。
　　颂云。
　　东和北拒策应高。前失吞吴后栋挠。八阵至今腾怨气。数堆顽石怒江涛。
　　守廓到鹿门。见楚和尚。与僧话次。门问楚曰。你终日披披搭搭作么。楚曰。和尚见某甲披披搭搭那。门便喝。楚亦喝。各休去。廓曰。你看遮两个瞎汉。随后便喝　着语云　向遮里入　门归方丈。请廓问云。老僧适来。与楚阇梨。宾主相见。甚处败阙。廓曰。转见病深。门曰。老僧自兴化来。便会也。廓曰。和尚到兴化时。某甲为侍者。记得与么时语。门云。请举看。廓遂举。兴化问和尚。甚处来。尚云。五台来。化云。还见文殊么。尚便喝。化云。我问你还见文殊么。又恶发作么。尚又喝。化不语　着语云　从三圣处学得来　和尚作礼。至明日教某甲唤和尚。和尚早去也。化上堂云。你看遮个僧担条断贯索。向南方去也。已后也道。见兴化来　着语云　人去歌援瑟　廓云。今日公案。恰似与么时底。门云。兴化当时。为甚无语　着语云　好个疑团　廓曰。见和尚不会宾主句。所以不语　着语云　拖却长裙作老婆　及欲唤和尚持论。和尚已去也。门特煎茶。告众曰。参学龙象。直须子细云云。且道如何是断贯索　着语云　只嫌自己麻绳短。莫怨他家井底深。
　　颂云。
　　逢师两喝硬如雷。谁料殷勤为汝悲。纵使再三千百喝。一条断索系头回。
　　如何是会宾主处　着语云　何不转身看。
　　颂云。
　　轻轻拨着万斤锤。脑后潜过梦里雷。三圣家风千古秘。几人真到玉山颓。
　　举临济儿孙。从五祖与佛鉴。鉴与妙喜。递代俱以沩山安。有句无句。如藤倚树。树倒藤枯。句归何处。沩山呵呵大笑归方丈公案。为最后事。圆悟曰。相随来也。且道。如何是相随来也的道理　着语云　倒翻觔斗抱球儿。
　　颂云。
　　踏转双轮驾白牛。四衢风气肃三秋。笑归方丈还钱去。明月团团岭上头。
　　又为道吾。捺倒烂泥里。有判者云。也只是馆驿里。撮马粪汉。且道。如何是马粪　着语云　青蝇不附骥尾。
　　颂云。
　　夜追鞭影过桥东。踏着深春柳下风。欲理羁缰向人道。乱丝空把月明中。
　　举圆悟问大慧云。踞虎头收虎尾。第一句下明宗旨。如何第一句。慧云。此是第二句。且道。如何是虎头虎尾。如何是踞收。如何是第一句下明宗旨着语云　藏六断蛇。
　　颂云。
　　树头树底觅残红。一片西飞一片东。自是桃花贪结子。错教人恨五更风。
　　举五祖演云。牛过窗棂。头角四蹄都过了。只有尾巴过不得。如何是四蹄。如何是尾巴。如何是过不得　着语云　好肉爬疮痛不彻。
　　颂云。
　　十指为拳劈面槌。西风飒飒起春雷。霜前雪后分明事。谁道一阳冬至回。
　　济宗颂语(终)
　　(万峰学人严拱。法名上履。捐赀刻五宗原。暨济宗颂语全卷。伏愿了知宗旨。证入真乘。更愿得见得闻同参同荐者。　时大明崇祯龙飞元年岁次戊辰四月佛诞日识)
