续藏经   证道歌颂
　宋 法泉继颂

 南明泉颂永嘉证道歌序

　　我闻。如来善护念诸菩萨以心。善付嘱诸菩萨以法。心之所示。言所不能该。法之所传。意所不能尽。即言即意。皆诸妄想。离言意者。亦复如是。不即不离。种种平等。不堕於无。不丽於有。言意两忘。而心法得矣。夫法本无为。对境而立。心非有相。随物而现。故前际不来。后际不去。其於今也。如转轮。如流水。不流不转。而亦不住。不住则无在也。无在而无不在。是真常住者也。而昧者不知。乃以色见如来。以音声求如来。岂不谬哉。永嘉禅师证道歌。其深於道矣。然道无所事於证也。而永嘉方且哓哓。而与世俗辩者。彼岂累於言意为哉。惟如来不厌世间。而入涅盘。不去文字。而住解脱。不断烦恼。而流出一切真如菩提。永嘉盖得诸此而已。南明禅师泉公。昔居千顷。复颂证道歌。成三百二十篇。呜呼。发如来大智慧海。使人皆得望其涯涘。而泝其流。不绝诸念。不着诸相。不外诸因缘。普以吾觉。悦可众心。何其盛哉。观其颂。而吾无能惜其狂言。故为之序云。
　　时熙宁十年丁巳七月　括苍　吴庸天用　序

　　 

　　永嘉真觉禅师证道歌

　　　　千顷山沙门　法泉　继颂
　　证道歌。
　　歌此曲。涅盘会上曾亲嘱。金色头陀笑不休。数朵青山对茅屋。
　　君不见。
　　是何颜。拟议思量隔乱山。从此曹溪门外句。依前流落向人间。
　　绝学无为闲道人。
　　云踪鹤态何依托。春深幽鸟不归来。嵓畔群花自开落。
　　不除妄想不求真。
　　真妄都如镜里尘。打破虚空光影断。此时方见本来人。
　　无明实性即佛性。
　　两处由来强立名。四海晏清时雨足。不劳野老贺升平。
　　幻化空身即法身。
　　若了法身无内外。疥狗泥猪却共知。三世如来曾不会。
　　法身觉了无一物。
　　莹若晴空绝点霞。因忆灵山当日事。携筇春径踏残花。
　　本源自性天真佛。
　　目若青莲齿似珂。未识慈尊须急去。回头鹞子过新罗。
　　五阴浮云空去来。
　　英英似有还非实。西风一阵埽无踪。万里山河共晴日。
　　三毒水泡虚出没。
　　起灭无踪不可穷。勿谓水泡名相异。千波万浪尽朝宗。
　　证实相。
　　绝离微。不在东边不在西。最好江南三二月。折花风暖鹧鸪啼。
　　无人法。
　　只此人。见说今年直是贫。举目已无依倚处。金刚门外尚含瞋。
　　剎那灭却阿鼻业。
　　休言善恶不同途。须知罪性犹霜雪。慧日才升一点无。
　　若将妄语诳众生。
　　自己何缘能出离。此心终日类孤舟。只欲含灵免沦坠。
　　自招拔舌尘沙劫。
　　莫大之恩岂易酬。对此翻怜远游子。光阴丧尽不回头。
　　顿觉了。
　　即忘筌。依旧眉毛在眼边。向上机关何足道。饥来吃食困来眠。
　　如来禅。
　　须密悟。寂静无为超四句。团扇虽将拟月轮。俊鹰不打篱边兔。
　　六度万行体中圆。
　　真体无劳辨同别。万水蟾光任去留。皎皎天心唯一月。
　　梦里明明有六趣。
　　苦乐相交不暂停。欲出轮回生死海。须从北斗望南星。
　　觉后空空无大千。
　　始信从前自拘缚。如今要识本来空。门外青山倚寥廓。
　　无罪福。
　　妄真捐。皎月当秋莫喻圆。仗剑文殊犹不见。岂容生死到伊边。
　　无损益。
　　更何疑。佛祖从来自不知。南北东西无间断。鸟窠空把布毛吹。
　　寂灭性中莫问觅。
　　坐断千峰过者难。莫讶空堂无客到。从来不许外人看。
　　比来尘镜未曾磨。
　　心垢为缘渐昏黑。神膏点出一堂寒。始信灵光非外传。
　　今日分明须剖析。
　　争肯区区徇世情。决散浮云孤月上。大千沙界一时明。
　　谁无念。
　　念皆真。若了真真未出尘。到岸舍舟常式事。何须更问渡头人。
　　谁无生。
　　生是妄。妄起无根即实相。一夜曹溪水逆流。平人无生限随波浪。
　　若实无生无不生。
　　生生岂与无生异。无不生时一物无。欲识无生万法是。
　　唤取机关木人问。
　　此理从来不属知。若谓无知是真道。秋风台殿黍离离。
　　求佛施功早晚成。
　　无证无修功自久。看取虚空满目前。岂容捉搦随人手。
　　放四大。
　　独坐独行无挂碍。破席闲拖向日眠。何心更觅超三界。
　　莫把捉。
　　翦翦规规成大错。欲将心意学修行。大虚岂解生头角。
　　寂灭性中随饮啄。
　　无思无虑混时流。曾餐一粒家田米。直至如今饱未休。
　　诸行无常一切空。
　　缘起缘终性本同。欲舍缘生求实义。犹如问北却行东。
　　即是如来大圆觉。
　　更无一物可雌黄。倚檐山色连云翠。出槛花枝带露香。
　　决定说。
　　莫狐疑。直下承当已是迟。香严当日成何事。击竹徒言上上机。
　　表真乘。
　　不虚伪。摄尽尘沙无量义。坚密长如百炼金。刚锤猛焰徒相试。
　　有人不肯任情征。
　　意句交驰千万状。园里花枝任短长。青帝春风还一样。
　　直截根源佛所印。
　　电转风行顷刻间。火急归来莫回顾。须臾寒日下西山。
　　摘叶寻枝我不能。
　　数去翻来何所得。可怜游子逐芳菲。不觉红尘蠧颜色。
　　摩尼珠。
　　本无瑕颣绝精粗。月白风清去年夜。一帆飞过洞庭湖。
　　人不识。
　　无量劫来至今日。放下皮囊子细看。不须向外空寻觅。
　　如来藏里亲收得。
　　要识如来藏也么。酸酒冷茶三五醆。长江风急浪花多。
　　六般神用空不空。
　　在圣在凡无异质。不二门开任往还。何须更问维摩诘。
　　一颗圆光色非色。
　　那律能观不易观。正体从来谁得见。风高天地雪霜寒。
　　净五眼。
　　异还同。万别千差毕竟空。谁知尘劫无穷事。如视庵摩在掌中。
　　得五力。
　　是真修。去去长依圣道流。直趣菩提心匪席。有何魔外敢抬头。
　　唯证乃知难可测。
　　一点孤明若大阳。盲者不知光所在。低头冷坐暗思量。
　　镜里看形见不难。
　　颜容虽似还非实。欲识当年旧主人。剔起眉毛在今日。
　　水中捉月争拈得。
　　真月何尝在水中。但得痴猨狂解息。江河淮济一时通。
　　常独行。
　　过得潼关罢问程。一径森森人不到。黄金殿上绿苔生。
　　常独步。
　　从前更勿别门户。何言寒山爱远游。如今忘却来时路。
　　达者同游涅盘路。
　　看来皎皎勿遮拦。古今履践何曾息。游子休言下脚难。
　　调古神清风自高。
　　若涉丝毫未相许。妙峰顶上忽逢时。不与白云为伴侣。
　　貌悴骨刚人不顾。
　　取相凡夫岂易猜。子贡不知藜藿味。空驰驷马入门来。
　　穷释子。
　　续真风。三世如来格调同。莫讶通身无所有。伊家活计本来空。
　　口称贫。
　　心焕尔。城市山林无所止。着个娘生破布衫。几经劫火长如此。
　　实是身贫道不贫。
　　囊无一物度青春。报尔世人休取相。一番拈起一番新。
　　贫即身常披缕褐。
　　相逢不用笑褴縿。有时抖擞闲提起。胜得空披锦绣衫。
　　道即心藏无价珍。
　　世出世间难可比。五蕴山前着眼看。点着不来千万里。
　　无价珍。
　　宝之宝。搜徧龙宫无处讨。直饶舶主善机宜。开口论量定相恼。
　　用无尽。
　　岂能过。今古源源若逝波。悲愿所熏方至此。毗耶香饭未为多。
　　利物应形终吝。
　　还似龙王降雨初。举意风云天下遍。有何花木不沾濡。
　　三身四智体中圆。
　　此体从来无有二。若於自性绝追求。万种名言非实义。
　　八解六通心地印。
　　泥水空三用莫齐。独有铁牛曾搭处。竹林东畔石桥西。
　　上士一决一切了。
　　势若崩山不小留。岂似刻舟求剑者。舟移犹自守船头。
　　中下多闻多不信。
　　只为离家岁月长。劝尔从今息求索。自有珍财满故乡。
　　但自怀中解垢衣。
　　此衣从来亦无价。如今线绽体全彰。更莫区区寻缝罅。
　　谁能向外夸精进。
　　取舍心生染污人。桃源洞里花开处。不待东风自有春。
　　从他谤。
　　意安宁。一切言语但风声。木人花鸟曾相遇。彼若无情自不惊。
　　任他非。
　　非亦是。非是何曾达了义。了义将何为指陈。春深花落莓苔地。
　　把火烧天徒自疲。
　　苍苍岂解生烦恼。若将自己合虚空。即是如来真实道。
　　我闻恰似饮甘露。
　　一滴能令万病消。高卧山堂寂无事。任他今日又明朝。
　　消融顿入不思议。
　　如今不必更消融。直下分明猛提取。数竿修竹一堂风。
　　观恶言。
　　若了无言理不偏。几度江风连日起。未闻沈却钓鱼船。
　　是功德。
　　慧剑亲挥烦恼贼。烟尘埽尽却归来。一色一香皆净国。
　　此即成吾善知识。
　　忍心如幻搅无痕。达多亲授灵山记。铭骨如何报此恩。
　　不因讪谤起怨亲。
　　争识曹溪路上人。曾渡流沙天未晓。至今满面是埃尘。
　　何表无生慈忍力。
　　无生自证忍还忘。年来老大归何处。剎剎尘尘是故乡。
　　宗亦通。
　　真秘诀。摩竭当年曾为说。文殊撞倒老维摩。至今有理难分雪。
　　说亦通。
　　义无量。应感随机为宣畅。若得因言达本根。止啼黄叶知虚妄。
　　定慧圆明不滞空。
　　上下悠悠无觅处。有时自与白云来。昨夜还随明月去。
　　非但我今独达了。
　　是我何尝落见知。有我直应还未达。若言无我更愚痴。
　　恒沙诸佛体皆同。
　　此体从来无间断。欲知此体为君宣。渔人笑立芦花岸。
　　师子吼。
　　响而圆。振彻幽微力自全。有情昏暗蒙开晓。长似春雷发半天。
　　无畏说。
　　不迂斜。凡圣都如病眼花。荆棘林中启行路。相将共到法王家。
　　百兽闻之皆脑裂。
　　还如魔众闻真说。愁怖归来失旧容。不知本自无生灭。
　　香象奔波失却威。
　　二乘证性还如此。不知烦恼即菩提。自取泥洹厌生死。
　　天龙寂听生忻悦。
　　含生从此尽依归。幽嵓寂寂不回首。却向人间着弊衣。
　　游江海。
　　穷极渊源兴犹在。自有金缾胜宝珠。龙王不用空忧怪。
　　涉山川。
　　楖栗曾分野路烟。今日谁知当日事。有时闲倚草堂前。
　　寻师访道为参禅。
　　何事玄沙不出岭。嗟尔今人若自欺。撞破额头犹未省。
　　自从认得曹溪路。
　　钵袋针筒日日开。若见当年奔逐者。为传卢老待君来。
　　了知生死不相干。
　　若了死生无去住。跋提当日有遗风。双举金趺向鹤树。
　　行亦禅。
　　不落中间与二边。熊耳老师曾漏泄。独携只履到西天。
　　坐亦禅。
　　非举非沈岂兀然。游子不知春已去。误听黄鹂作杜鹃。
　　语默动静体安然。
　　万境来侵浑不动。着却当年破草鞋。护身符子全无用。
　　纵遇锋刀常坦坦。
　　蕴空已证即亡身。临危莫讶无忧怖。祖父同家是此人。
　　假饶毒药也闲闲。
　　曾得金人护生诀。只闻冻水怯春风。未见浊泥污明月。
　　我师得见然灯佛。
　　布发泥涂志不移。今日如来还出现。休言无复似当时。
　　多劫曾为忍辱仙。
　　性等虚空离瞋意。宝刀无刃谩持来。几为歌王悲不已。
　　几回生。
　　长夜冥冥信脚行。改头换面无穷日。忘却当年旧姓名。
　　几回死。
　　积骨如山犹未已。山前野老若相逢。蛙步不移归故里。
　　生死悠悠无定止。
　　贪痴如酒醉难醒。冥然不记还家路。飘去沈来似水萍。
　　自从顿悟了无生。
　　性种熏成断憎爱。是名是相绝纤毫。海阔山高人不会。
　　於诸荣辱何忧喜。
　　如石逢春不变春。试问庭前桃李树。花开花落为谁人。
　　入深山。
　　自乐朝昏养病颜。时人欲识嵓中意。幽禽时与断云还。
　　住兰若。
　　远离尘嚣真静者。请看终日纵心猨。何似深居调意马。
　　岑崟幽邃长松下。
　　一念凝然万虑灰。尘中一径连峰顶。谁解偷闲向此来。
　　优游静坐野僧家。
　　困即闲眠渴即茶。暑往寒来何所有。一条云衲是生涯。
　　阒寂安居实萧洒。
　　密密行藏不露踪。千眼顿开无觅处。等闲门下却相逢。
　　觉即了。
　　日午三更半夜晓。桃花才谢杏花开。始信从来无欠少。
　　不施功。
　　欲识无功恰似风。无瞋无喜无心意。吹沙鼓雾满晴空。
　　一切有为法不同。
　　好涤心源求出离。露滴沤沈瞬息间。浮生万物皆如是。
　　住相布施生天福。
　　玉殿花台任意过。休言拂石能坚久。若比无生是剎那。
　　犹如仰箭射虚空。
　　是箭无由空里奠。须求实相趣菩提。免向三途换头面。
　　势力尽。
　　渐倾欹。犹若天人见五衰。憔悴始忧囹辟苦。不似欢园正乐时。
　　箭还坠。
　　极方休。识浪飘飘若散沤。还随习业重牵去。到此何尝得自由。
　　招得来生不如意。
　　为因不正果还颇。行檀须使三轮净。罪福虽灵柰尔何。
　　争似无为实相门。
　　欲知实相实无相。春至幽禽尽日啼。月出渔舟连夜放。
　　一超直入如来地。
　　顿证何须满月容。还似龙门鱼化日。一声雷后觅无踪。
　　但得本。
　　终朝更不劳唇吻。一饱膨[月*享]万事休。任他人笑无思忖。
　　莫愁末。
　　世界无穷都一撮。折脚铛儿不借人。煮粥煎茶自提掇。
　　如净琉璃含宝月。
　　体用相交璨尔明。有眼不能窥彷佛。无心方见本圆成。
　　我今解此如意珠。
　　迸出寒光千万仞。四生六类恣须求。世界有穷此无尽。
　　自利利他终不竭。
　　悲水心花半夜开。金殿玉堂留不住。披毛戴角又重来。
　　江月照。
　　衲子家风最为要。夜静同谁话此心。乱山时有孤猨叫。
　　松风吹。
　　拂面萧萧无尽时。根下茯苓神入妙。往来樵子几人知。
　　永夜清霄何所为。
　　行时行又坐时坐。马生双角瓫生根。终不为君轻说破。
　　佛性戒珠心地印。
　　普天匝地勿遗余。茫茫蠢蠢皆同有。谁道唯传碧眼胡。
　　雾露云霞体上衣。
　　衣体从来无别号。休言一物不持来。大地山河皆我造。
　　降龙钵。
　　体坚牢。展尽空通莫可逃。大千沙界曾盛去。不怕拏云万丈高。
　　解虎锡。
　　响遥空。分斗曾飞入乱峰。不识怨亲同一体。谩夸王屋有遗踪。
　　两钴金镮鸣历历。
　　只此圆通为指南。若见观音真住处。方知不在宝陀嵓。
　　不是标形虚事持。
　　欲使因闻自回向。忽於听处觅无踪。更看迦叶古时样。
　　如来宝杖亲踪迹。
　　能与生灵断网罗。两钴六镮虽善表。不识全提未足多。
　　不求真。
　　求真便是有疎亲。试将金屑安双眼。虽贵如何不碍人。
　　不断妄。
　　妄与真源同一相。曾看江上弄潮人。未闻爱水嫌波浪。
　　了知二法空无相。
　　真妄忘来妄是真。若谓是真还是妄。若忘真妄更愁人。
　　无相无空无不空。
　　无去无来无所止。松下清风埽尽苔。茅庵依旧白云里。
　　即是如来真实相。
　　明月芦花色莫齐。普眼当时无觅处。夜来和雨宿寒溪。
　　心镜明。
　　耀遐迩。杲日升空难可比。一片寒光湛不流。大千沙界从兹起。
　　鉴无碍。
　　绝毫厘。万床千形共不知。寂寂光中人去后。鼻似眉毛是阿谁。
　　廓然莹彻周沙界。
　　相见全非旧日颜。莫谓从来无觅处。有时摆尾上南山。
　　万象森罗影现中。
　　法法非虚亦非实。是名是相本无生。众毛师子一毛毕。
　　一颗圆光非内外。
　　近无形状远无垠。儿童不识空名邈。却道团团似月轮。
　　豁达空。
　　魔所诱。只言万物都无有。去路犹赊日已西。可怜独似丧家狗。
　　拨因果。
　　更堪伤。迷失夷途暗且狂。苦楚他时亲受处。始知善恶业难忘。
　　漭漭荡荡招殃祸。
　　恶不加悛善不修。无悟无迷开口是。泥犂未到卒难休。
　　弃有着空病亦然。
　　背空取有还如是。钵袋持来夜未央。老卢只见锥头利。
　　犹如避溺而投火。
　　水火虽殊害岂差。若入荒田随手得。不劳移步便还家。
　　舍妄心。
　　将心除妄妄还深。了妄即真真不有。一条麻线两条针。
　　取真理。
　　片甲纤鳞未为美。木女穿云笑不休。大洋海底红尘起。
　　取舍之心成巧伪。
　　真妄须知性不殊。半灭半生修至道。还如登木望芙蕖。
　　学人不了用修行。
　　了得修行岂虚妄。若将瓮响作钟声。不独无实兼自诳。
　　深成认贼将为子。
　　爱妄缠心不自知。待到年穷君自看。荒源家业更由谁。
　　损法财。
　　功自弃。往返三途何所恃。省觉由来在剎那。不必辛勤坐获利。
　　灭功德。
　　更何猜。五为门户一为媒。从前宝所无关钥。自是时人不肯来。
　　莫不由斯心意识。
　　从来共住若冤雠。如今已与同家业。无限珍财更不偷。
　　是以禅门了却心。
　　兀兀腾腾度朝夕。佛祖相看蓦路同。大暑迎凉寒向日。
　　顿入无生知见力。
　　无生知见若为论。有时望月过深夜。几为求斋到远村。
　　大丈夫。
　　威且爱。草偃风行无窒碍。不止贤愚作羽仪。险恶途中人所赖。
　　秉慧剑。
　　雪霜寒。寰海何人敢正看。剔起眉毛便归去。髑髅峰后草漫漫。
　　般若锋兮金刚焰。
　　坚猛能烧乱相林。一埽更无毫发许。傍人独笑老婆心。
　　非但能摧外道心。
　　戴盆鍱腹何穷数。灵山据坐略摇鞭。良马追风自回去。
　　早曾落却天魔胆。
　　邪正相交势可知。自是汝曹憎爱重。非于佛子不慈悲。
　　震法雷。
　　一击轰然徧九垓。莫谓从来无影象。含灵曾为眼齐开。
　　击法鼓。
　　西天此土亲规矩。痴人睡重自无闻。不是观音心未普。
　　布慈云兮洒甘露。
　　人间天上绝纤尘。蒙蒙一味无差别。洗出萌芽万种新。
　　龙象蹴踏润无边。
　　自在从横勿羁绊。众生未尽证菩提。终不轻离烦恼岸。
　　三乘五性皆醒悟。
　　舒即参差卷即同。燕雀鸾凰飞各异。到头终不离虚空。
　　雪山肥腻更无杂。
　　时雨时风不露根。莫谓绵绵无一事。曾传消息到王孙。
　　纯出醍醐我常纳。
　　若非宝器贮应难。举世何人知此味。寒山抚掌笑丰干。
　　一性圆通一切性。
　　是性悠悠一即多。若了一多非一异。一异无来会得么。
　　一法徧含一切法。
　　一法为主众为宾。无主无宾即宾主。芥纳须弥不碍人。
　　一月普现一切水。
　　非迩非遐体自常。南北东西分影去。亭亭天外有余光。
　　一切水月一月摄。
　　月不分形水不孤。时人未透清波路。只道寒光满太虚。
　　诸佛法身入我性。
　　无我无人谩圣凡。幽径落花红似火。绕门流水碧如蓝。
　　我性还共如来合。
　　合处非他非自己。须弥顶上铁船沈。穿耳胡僧暗弹指。
　　一地具足一切地。
　　行位差别只此身。历尽僧祇三大劫。今年还似去年贫。
　　非色非心非行业。
　　戏论言词总不如。唯有华山潘处士。途中吟望倒骑驴。
　　弹指圆成八万门。
　　八万法门唯一处。若迷一处谩驰求。一处若明无本据。
　　剎那灭却三祇劫。
　　一念无生一亦非。大地尽同银色界。有何岐路不同归。
　　一切数句非数句。
　　性相分拏万种名。闭户只言天未晓。不知门外日头生。
　　与吾灵觉何交涉。
　　千圣真机不易亲。明州布袋多狂怪。闹中常把示行人。
　　不可毁。
　　天兵魔后徒威美。慈光照处各归投。清镜观来自惭耻。
　　不可赞。
　　虚空未省曾离闲。善吉嵓中草不生。憍尸谩把天花散。
　　体若虚空勿涯岸。
　　秘藏微言莫可诠。十圣三贤不知处。有时闲挂寺门前。
　　不离当处常湛然。
　　非是众生非是佛。蓦然撞倒须弥山。始信从来无一物。
　　觅即知君不可见。
　　不见须从此路归。病鸟只栖芦叶下。俊鹰才举博天飞。
　　取不得。
　　云生电转寰区黑。临济途中空手回。被人刚唤白拈贼。
　　舍不得。
　　四方上下皆充塞。鹙子何知欲弃捐。空惹天花徧衣裓。
　　不可得中只么得。
　　无叶无根到处生。昨日开帘随雨过。今朝当路碍人行。
　　默时说。
　　暗中明。明暗忘来若砥平。不二法门终演处。毗耶城内似雷声。
　　说时默。
　　绝夤缘。缩□舌头始解宣。四十九年无一字。龙宫海藏若为传。
　　大施门开无拥塞。
　　不厌流泉不爱山。面对尘灰头似雪。步行骑马过潼关。
　　有人问我解何宗。
　　不惜眉毛略为通。东岭云生西岭白。前山花发后山红。
　　报道摩诃般若力。
　　古□今佛真秘密。谢三本是钓鱼人。□得溪求脚不□。
　　或是或非人不识。
　　不识伊家更是谁。换面改头如幻化。□□□□等闲□。
　　逆行顺行天莫测。
　　更无仪范作规箴。黄舆岂可穷边际。徒把折锥候浅深。
　　吾早曾经多劫修。
　　因修乃证无生力。痴人求道不修行。还似蒸沙望充食。
　　不是等闲相诳惑。
　　从来真伪岂相干。虎皮羊质知多少。要识真金火里看。
　　建法幢。
　　灵山榜样更无双。髽角女儿戴席帽。手携筇杖过寒江。
　　立宗旨。
　　左凹右凸谁相委。海门船子过杨州。八臂那咤奸似鬼。
　　明明佛敕曹溪是。
　　□□□处是曹溪。日日日从东畔出。朝朝鸡向五更啼。
　　第一迦叶首传灯。
　　粪埽为衣自知足。只因起舞泄天机。直至而今遭□□。
　　二十八代西天记。
　　不恋幽嵓共入尘。杖子一枝无节目。殷勤分付夜行人。
　　入此土。
　　信机缘。五叶花开岂偶然。无圣廓然人不会。九年孤坐鼻撩天。
　　菩提达磨为初祖。
　　谩道西来欲付衣。却羡梁王真慷慨。寒江趁过不容归。
　　六代传衣天下闻。
　　表法聊将记宗旨。当时放下勿誵讹。何事人来提不起。
　　后人得道何穷数。
　　不是唯从岭外来。须信春阳及万物。高低花木一时开。
　　真不立。
　　白驹未似流波急。当日文王却识珍。卞和堪笑空垂泣。
　　妄本空。
　　游子思乡岁已穷。举足是家归便得。何劳流恨向西风。
　　有无俱遣不空空。
　　若欲存空还是碍。山人去后老猨啼。茅屋空来白云在。
　　二十空门元不着。
　　真妄悠悠病已除。一经[宗-八]云人不到。千嵓万壑绕吾卢。
　　一性如来体自同。
　　同中无路任西东。井底虾蟇吹鼓角。门前露柱笑灯笼。
　　心是根。
　　暗耸斜蟠已露痕。直下可怜人不见。空将枝叶付儿孙。
　　法是尘。
　　一点才生即丧真。勿谓名中无实义。纷纷全露本来身。
　　两种犹如镜上痕。
　　障覆灵明类心垢。山河大地勿丝毫。谁挂高台辨妍丑。
　　痕垢尽除光始现。
　　孤明独露大千寒。无尘未许传衣钵。弄影须知不易观。
　　心法双忘性即真。
　　真性非无亦非有。少林几度暗思量。维摩未敢轻开口。
　　嗟末法。
　　背真风。触物昏迷若呆童。空立三车火宅外。何时同到四衢中。
　　恶时世。
　　近三灾。烦恼众生唤不回。刀兵饥馑千般苦。尽是人心造出来。
　　众生薄福难调制。
　　险诐奔腾若踔猨。岸树欲崩鱼小水。悲哉不悟昔人言。
　　去圣远兮邪见深。
　　我慢缠绵昧真佛。导师悲济几辛勤。爱河暂出还沈没。
　　魔强法弱多怨害。
　　善恶虽殊佛性同。好向此时明自己。百年光影转头空。
　　闻说如来顿教门。
　　半笑半瞋情不悦。一朝归去见慈亲。方知自昔同家业。
　　恨不灭除令瓦碎。
　　真空无相谩参辰。蚍蜉可笑不量力。欲鼓微风撼大桩。
　　作在心。
　　何大错。如将金弹逐飞雀。无明郎主恣贪瞋。用尽家财浑不觉。
　　殃在身。
　　难脱离。到此徒分愚与智。痛楚酸寒百万般。父子虽亲不容替。
　　不须怨诉更尤人。
　　自智不明乃昏塞。菩提烦恼旧无根。只在回心一顷刻。
　　欲得不招无间业。
　　若论无间酷难当。不唯谤法独沈此。六贼危人更可防。
　　莫谤如来正法轮。
　　匮法因缘苦难究。纵经空劫寄他方。此界成时复来受。
　　栴檀林。
　　极目萧萧一径深。游子几闻香扑鼻。等闲失却本来心。
　　无杂树。
　　叶叶枝枝同雨露。执热行人唤不归。四时空把青阴布。
　　郁密森沈师子住。
　　举目长腾百丈威。遗迹不交林外见。更容何物此中归。
　　境静林闲独自游。
　　不住不行亦不倚。[毯-炎+瑟][毯-炎+瑟]金毛才拂时。无限清风随步。
　　走兽飞禽皆远去。
　　四顾寥寥一境空。岂是从来无侣伴。为他毛色不相同。
　　师子儿。
　　奋振全威也太奇。入窟藏身独得妙。从来不许象王知。
　　众随后。
　　牙爪难藏威已就。空山游戏有多端。翻身一掷无新旧。
　　三岁便能大哮吼。
　　种性无差势力全。坐断东西无过路。巍巍长在碧嵓前。
　　若是野干逐法王。
　　林下山边谩来去。狐假虎威徒自欺。才逢本色还惊惧。
　　百年妖怪虚开口。
　　灭智灰身若暂闲。争似毗蓝园树下。才生四顾绝追攀。
　　圆顿教。
　　全龙出海休笼罩。霹雳才轰雨似倾。无限人天梦中觉。
　　勿人情。
　　若着人情道不成。南阳国老区区甚。只蹋毗卢顶上行。
　　有疑不决直须争。
　　真是真非离烦恼。终朝古路唤人行。无柰迷徒恋荒草。
　　不是山僧逞人我。
　　为法忘躯正此时。不向邪兵挥智刃。髻珠无颣有谁知。
　　修行恐落断常坑。
　　若落此坑难出离。今朝打鼓为三军。动着干戈还不是。
　　非不非。
　　看取灵苗未发时。大鹏举翼摩霄汉。肯学寒蝉恋死枝。
　　是不是。
　　西家置得东家地。中心树子若属君。不用波波寻四至。
　　差之毫厘失千里。
　　非是相交昧己灵。石火一挥天外去。痴人犹望月边星。
　　是即龙女顿成佛。
　　修行不待历三祇。今人可叹多迷妄。日到南方自不知。
　　非即善星生陷坠。
　　因果都忘昧正知。轮王种族无高下。死生何事不同岐。
　　吾早年来积学问。
　　寸阴长恨急难留。源源恰似寒溪水。不到沧溟肯便休。
　　亦曾讨疏寻经论。
　　念世期为破暗灯。愤悱欲穷沙数义。岂知无说是真乘。
　　分别名相不知休。
　　犹如隔云望天日。相尽名亡真示君。新罗附子金州漆。
　　入海算沙徒自困。
　　只为惺惺转不堪。唯有文殊知此数。前三三与后三三。
　　却被如来苦诃责。
　　驰求外物几时停。衣珠无价虽然在。争柰昏昏醉未醒。
　　数他珍宝有何益。
　　自己家财却弃捐。两手擎来如得用。不须辛苦走山川。
　　从前蹭蹬觉虚行。
　　直到天南及天北。几回渌水青山边。撞着祖师还不识。
　　多年枉作风尘客。
　　去日衣衫半不存。咫尺故园归未得。慈亲空倚日斜门。
　　种性邪。
　　更偶邪师病转加。开明若遇真知识。纵令枯木亦生花。
　　错知解。
　　知为障兮解为碍。了悟空花本不生。繁然动作无憎爱。
　　不达如来圆顿制。
　　只将空有竞头争。叶公好画还如此。才见真龙却自惊。
　　二乘精进勿道心。
　　自证偏空求出离。三途诸子日焚烧。不肯回心用悲智。
　　外道聪明无智慧。
　　取舍居怀肯暂忘。杨朱只恨多岐路。不知脚下是家乡。
　　亦愚痴。
　　起坐都如木偶儿。自有生涯传祖父。草鞋踏尽不曾知。
　　亦小呆。
　　触目无常任憎爱。时将沙土学围城。嗟尔那知寰宇大。
　　空拳指上生实解。
　　痴小狂迷类暗夫。若了此心无所得。春风秋月自萧疎。
　　执指为月枉施功。
　　不唯失月还迷指。忽然见月指还忘。森罗万象寒光里。
　　根境法中虚捏怪。
　　影事交罗昧正修。可笑幻师逢幻物。自看疑怖不知休。
　　不见一法即如来。
　　春至群花冒雨开。是色是心人不会。撞钟击鼓上高台。
　　方得名为观自在。
　　能观如月未忘明。欲知法法元羁绊。大地山河是眼睛。
　　了即业障本来空。
　　法法无根妄分别。心生即是法生时。心若无生法自灭。
　　未了还须偿宿债。
　　金锵马麦更何疑。谁言祖佛无逃处。日舍全身尚未知。
　　饥逢王膳不能餐。
　　高下心生自离间。呼来与食尚如斯。嗟哉饿死人何限。
　　病遇医王争得瘥。
　　顿除药病未忘筌。何如涂毒一声鼓。卧听行闻尽悄然。
　　在欲行禅知见力。
　　居尘终日自无尘。安心不必论华野。踏着眉毛是处真。
　　火里生莲终不坏。
　　花似须弥叶似空。普散清香三界内。不忧容易落西风。
　　勇施犯重悟无生。
　　善恶从来勿差互。五阴云开月满天。不须更问还家路。
　　早时成佛于今在。
　　相好端严百万般。金口宣扬如不会。七斤衫下试寻看。
　　师子吼。
　　三十三人尽惊走。画瓶打破却归来。青山流水还依旧。
　　无畏说。
　　直与迷徒去钉楔。溪边野老勿攒眉。夏有炎晖冬有雪。
　　深嗟懵憧顽皮靻。
　　故国非遥不肯过。还似浮萍根蒂断。悠悠生死信风波。
　　只知犯重障菩提。
　　罪性如波结氷起。痴人渴死不低头。岂识凝氷全是水。
　　不见如来开秘诀。
　　秘诀何人敢举扬。穿耳胡僧应大笑。明明雪上更加霜。
　　有二比丘犯淫杀。
　　耻列金田上士名。惶怖不知心所自。欲依净戒救余生。
　　波离萤光增罪结。
　　较量轻重柝毫厘。可怜[憨*鸟][憨*鸟]心虽急。脚下鱼行柰不知。
　　维摩大士顿除疑。
　　三处无心略轻据。番人捉得骐麟儿。放入祇园无觅处。
　　犹如赫日消霜雪。
　　雪霜消尽见青春。谁向灵云开眼处。认得桃花旧主人。
　　不思议。
　　谩度量。善恶无从性本常。香严童子虚开口。举足何曾识道场。
　　解脱力。
　　若高风。无影无形触处通。万里浮云消散尽。一轮明月在寒空。
　　妙用恒沙也无极。
　　昔有深缘得暂逢。翻想未淘真化日。几回流浪若飘蓬。
　　四事供养敢辞劳。
　　譬如喂驴及喂马。槽头拾得钵中盛。四海何人敢酬价。
　　万两黄金亦消得。
　　此心荷戴卒难论。直饶施宝如沙数。未及曹溪一点恩。
　　粉骨碎身未足酬。
　　谩说乾坤及雨露。古今谁是报恩人。若有丝头即辜负。
　　一句了然超百亿。
　　若论一句我无能。如斯举唱明宗旨。笑杀西来碧眼僧。
　　法中王。
　　只者是。十体三身不相似。自有灵光照古今。何必胸前题卍字。
　　最高胜。
　　若为宣。灵山少室尽虚傅。无言童子能宣说。来来弃你草鞋钱。
　　恒沙如来同共证。
　　更无别法可传持。海天明月初生处。嵓树啼猨正歇时。
　　我今解此如意珠。
　　莹彻光明无背面。如今抛在众人前。拟议思量还不见。
　　信受之者皆相应。
　　笑入千峰不转头。饭后山茶三两醆。尘沙佛祖尽悠悠。
　　了了见。
　　更何□。□物惟新又一年。去去未归何□□。□□深锁断云边。
　　无一物。
　　□□□。□□□□劫火烧。越王任有倾吴口。范蠡孤舟不易招。
　　亦无人。
　　唯有虚空是旧邻。幻灭幻生皆不有。更从何处觅疎亲。
　　亦无佛。
　　昔人空下骊龙窟。相好徒言百劫修。红炉焰里难停物。
　　大千沙界海中沤。
　　起灭无踪谁是主。雪峰曾与众人看。万里无云日卓午。
　　一切贤圣如电拂。
　　□□□状亦无名。天空日月人归口。几握吹毛□不平。
　　假使铁轮顶上旋。
　　任运随缘无所作。火荡风摇万物空。未见青天解摧落。
　　定慧圆明终不失。
　　能敌尘劳体自常。今古更无增减处。昔人聊把喻金刚。
　　日可冷。
　　真金岂解重为矿。魔工煽鞴不能施。万古徒劳心耿耿。
　　月可热。
　　此体如空非断灭。人间妄见有亏盈。天外孤光无闲歇。
　　众魔不能坏真说。
　　真说长如栢在庭。几见雪霜凋万木。盘空耸槛更青青。
　　象驾峥嵘漫进途。
　　真体如空无所碍。云尽扶桑日已生。爝火不停欲何待。
　　谁见螗螂能拒辙。
　　须臾粉碎意犹狞。嗟尔不及蝉依木。饮露嘶风过一生。
　　大象不游於兔径。
　　弹偏拆小岂徒然。无中有路如能入。金锁玄关尽弃捐。
　　大悟不拘於小节。
　　相取心修达者嗤。举止若无西子态。效颦取丑更堪悲。
　　莫将管见谤苍苍。
　　漏管虽穷天岂小。心智开明妄见空。始知法界无边表。
　　未了吾今为君决。
　　此意明明不易传。谁肯归来古嵓下。任他沧海变桑田。



　　夫法不可见闻觉知。而见闻觉知亦不外於法。迷之则凡。了之则圣。故古之得道者。非即非离。不缚不脱。应机显用。言或不能免。而其自在。则虽终日言。而未尝言。昔永嘉之见六祖。振锡而立。目击而道存矣。小驻一宿。因为之证道歌。道本无证。证之以歌。虽不免於有言。而卒无所累者也。则后世由其歌而悟入。悟入者不知其几何也。又从而为之注释者。亦不知其几何也。然真得永嘉之趣者。盖难其人矣。泉公禅师。颖出其类。千顷领徒之暇。於其歌句句之间。分为之颂。大抵随色而言空。即定而言慧。不见一相。而充满法界。不离一尘。而圆具佛性。其词洒落。其旨宏远。昭昭然。发永嘉之心。於数百年旷绝之后。予窃幸叩师之绪余。而因以开明。故览师之颂。慕其清风。而不能自已。命之镂板。用广其传。庶使碍者通。冥者明。而一超顿以悟。乃师之赐也。
　　熙宁九年七月十日　括苍　祝况　后序
