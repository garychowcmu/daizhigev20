续藏经   入众日用
　宋 宗寿集

　　 

　　入众日用(无量寿禅师日用小清规)

　　出尘离俗。圆顶方袍。大率经历丛林。切要洞明规矩。举措未谙法度。动止不合律仪。虽是善友良朋。讵肯深锥痛札。循袭成弊。改革固难。致令丛席荒凉。转使人心懈怠。屡见寻常目前过患。遂集百丈。见成揩模。原始要终。从朝至暮。要免头头败阙。直须一一遵行。然后敢言究己明心。了生达死。世间法即是出世间法。行脚人可贻。未行脚人庶几不负出家身心。亦抑同报佛祖恩德。谨具于后。
　　入众之法　睡不在人前。起不落人后。须是五更钟未鸣。轻轻抬身先起。将枕子安脚下。未用折。恐响惊邻单。抖擞精神将被裹身端坐。不得扇风令人动念。觉得困来。却将被推脚下。转身将手巾下床。手巾搭左手。想念偈云。
　　从朝寅旦直至暮　　一切众生自回互　　若於脚下丧身形　　愿汝即时生净土
　　轻手揭帘出后架。不得拖鞋。不得咳嗽作声。古云(揭帘须垂后手。出堂切忌拖鞋)。轻手取桶洗面。水不宜多。使齿药时。右手点一次揩左边。左手点一次揩右边。不得两手再蘸。恐有牙宣口气过人。嗽口吐水时须低头。以手引下。不得直腰吐水溅邻桶。不得洗头。有四件自他不利。一污桶。二污手巾。是他人不利。三枯发。四损眼。是自己不利。不得鼻孔内作声。不得高声呕吐。古云。五更洗面本为修行。呕吐拖盆喧堂聒众。拭面归堂。若在上间。左脚先入。若在下间。右脚先入。归被位。将眠单收一半坐定。若换直裰。须将新者先覆身上。不得露白。不得扇风。烧香礼拜宜於钟未鸣时。披袈裟。先合掌顶戴。念偈云。
　　善哉解脱服　　无相福田衣　　我今顶戴受　　世世常得披
　　折袈裟。先折搭手处。后解环。不得以口[口*金*亍]袈裟。不得以颔勾袈裟。折了亦当问讯而去。如堂殿礼拜。不得占中央。妨住持人来。不得出声念佛。不得行人头边过。须行后面空处。五更钟鸣。住持并首座坐堂。不得从前门出入。开小静方折被拗枕子。折被之法。先寻两角以手理。伸向前面。先折一半。次折身前一半。不得横占邻单处所。不得抖擞作声。不得以被扇风。或归众寮吃汤药或茶堂。经行次第归钵位。以上肩顺转。不得背入(上肩乃左肩也)。若前门。从南颊入。不得行北颊并中央。盖尊住持人也。木鱼响不得入堂。或令行者取钵堂外坐。或归众寮。入堂归钵位。低躬问讯上中下座。若已先坐。上中下座来须合掌。古云。不敬上中下座。婆罗门聚会无殊。闻长板鸣。下钵抬身。正起立定。然后转身。亦要须上肩合掌取钵。一手托钵。一手解钩。左手提。转身令正。蹲身放钵。免将腰背撞人。堂前钟鸣。下床问讯。但是迎住持人。不须将手左右摇拽。下床时。须近前问讯。莫令袈裟搭床弦上。仍须低细。上床不得顿身。取钵安坐前。闻槌声。合掌想念。偈云。
　　佛生迦毗罗　　成道摩竭陀　　说法波罗奈　　入灭俱絺罗
　　展钵之法　先合掌想念偈。
　　如来应量器　　我今得敷展　　愿共一切众　　等三轮空寂
　　然后解复帕。展净巾覆膝。帕子折转。三角向下。莫令出单外。先展钵单仰左手取钵安单上。以两手头指拼取鐼子。从小次第展之。不得敲磕作声。仍护第四指第五指为触指。不得用钵。拭折令小。并匙筯袋。近身横放。入则先匙。出则先筯。手把处为净头。向上肩钵刷。安第二鐼缝中。出半寸许。盛生饭不得以匙筯。出生饭不过七粒。太少为悭食。维那念佛时合掌。手指不得参差。须当胸。高低得所。不得以手托口边。古云。参差合掌不当胸。十指交加插鼻中。拖履揭帘无款细。呕声泄气逞英雄。两手捧钵受食。想念偈云。
　　若受食时　　当愿众生　　禅悦为食　　法喜充满
　　或多或少。即以右手起止之。闻遍食槌。看上下肩。以面相朝。挹食不得正面以手摇两边。挹罢作五观想云。
　　一计工多少量彼来处　　二忖己德行全缺应供　　三防心离过贪等为宗　　四正似良药为疗形枯　　五为成道业应受此食
　　出生偈云。
　　汝等鬼神众　　我今施汝供　　此食遍十方　　一切鬼神共
　　吃食之法　将食就口。不得将口就食。取钵放钵并匙筯。不得有声。不得咳嗽。不得搐鼻涕。若喷嚏当以衣袖掩鼻。不得抓头。恐风屑落邻钵中。不得以手挑牙。不得嚼食啜羹作声。不得钵中央挑饭。不得大团食。不得张口待食。不得遗落饭食。不得手把散饭食。如有菜滓安钵后屏处。不得以风扇邻位。如自己怕风。即白维那於堂外坐。不得以手枕膝上。随量受食。不得请折。不得将头钵盛湿食。不得将羹汁头钵内淘饭。不得挑菜。头钵内和饭吃食时。须看上下。不得太缓。未再请不得刷钵盂。不得吮钵刷作声。食未至不得生烦恼。古云。呆呆内顾起悲嗔。念食吞津咳嗽频。漉粥啜羹包满口。开单展钵响诸邻。洗钵以头钵盛水。次第洗鐼子。不得於头钵内洗匙筯并鐼子。仍屈第四第五指。不得灌漱作声。不得吐水钵中。不得先盛熟水。洗钵未折水。不得先收盖膝巾。不得以膝巾拭汗。不煎以余水沥地上。想念折水偈。
　　我此洗钵水　　如天甘露味　　施汝诸鬼众　　悉令得饱满　　唵摩休罗细娑诃
　　收钵以两手头指拼定次第而入。复毕合掌想念。食毕偈云。
　　饭食讫已色力充　　威震十方三世雄　　回因转果不在念　　一切众生获神通
　　寮前板鸣。归寮问讯。不归谓轻侮大众。入门归位如僧堂中法。立定候寮主烧香毕。问讯上下。若有茶。就坐不得垂衣。不得聚头语笑。不得只手挹人。不得包藏茶末。古云。登床宴坐不可垂衣。只手挹人是何道理。私藏茶末取笑傍观。时中邻案道人切忌交头接耳。茶罢或看经。不得长展经。谓二面也。不得手把经寮中行。不得垂经带。不得出声。不得背靠板头看经。古云。出声持诵吵噪稠人。靠背板头轻欺大众。预先出寮。莫待打坐禅板。若抽脱。古例被五条以净巾搭左手解绦系笐竿上。脱挂子直裰令齐整。以手巾系定。仍悬手巾尺许作记认。不得语笑。不得在外催促。右手提水。入厕换鞋。不得参差。安净桶。在前鸣指三下。警啖粪鬼。蹲身须正。不得努气作声。不得涕唾。不得隔壁共人语话。古云户扃只合轻弹指。人拥那堪乱作声。入处用筹分触净。出时须水忌纵横。不得以水浇两边。左手洗净。护大指第二指第三指。不得多使筹子。古云。浴汤少使筹子休拈有者使了以水洗之安侧边空处。人多妨众不宜长久。净桶安旧处。以乾手安内衣入袴。古以乾手开门。以右手提桶出。不得以湿手拏门扇并门颊上。右手挑灰。后挑土。不得以湿手拏灰土。不得吐唾和泥土洗手。然后用皂角洗至肘前。须一一念入厕真言。用水盟漱。律中小遗亦洗净。仍嚼杨枝归堂坐禅。火板未鸣不得先归寮。斋前不得洗衣。粥前斋前放参后不得开函柜。如有急切白主事人。寮中白寮主。堂中白圣僧侍者。斋罢僧堂内不得聚头说话。不得在僧堂内看经看册子。不得上下间行道。不得穿堂直过。不得席上穿钱。不得床前垂脚坐。床前一尺为三净地。　一展钵。　二安袈。裟　三头所向。　不得床上行。不得跪膝开函柜。不得脚踏床缘下地。草履五条游山。不得经行佛殿法堂。古云。衩衣登殿。草履游山。莫践法堂。回互耆宿。不得赤脚着僧鞋。不得把手共行说世谛是非。古云。别了双亲弃本师。访寻知识拟何为。不曾说着宗门事。白首无成过在谁。不得殿前倚靠襕干。不得猖狂急走。古云。行须缓步。习马胜之威仪。语要低声。学波离之轨范。不得佛殿闲行。古云。无事不须登宝殿。等闲莫向塔中行。不因扫地添香水。纵有河沙福也倾。斋后浆洗衣服。不得衩袒。不得倾汤瓶泡衣。竹竿熨斗使了安元处。洗脚板响。不得争夺脚桶。有疮疥即随后泡洗。或将桶於屏处洗。免众动念。莫待打坐堂板。次第归堂坐禅。放参以眠单半展寮前。板响即时转身向外。须当及时。赴众小板鸣。不得入堂。不得於堂外立。住持首座出堂。开单下床问讯。归寮药石各就案位。不得先起盛食。不得高声呼索粥饭盐醋之类。食罢出寮。不得出三门。不得入小寮。不得衩衣归僧堂并廊下行。不得候打板出寮。昏钟鸣。即合掌念偈云。
　　闻钟声　　烦恼轻　　智慧长　　菩提生　　离地狱　　出火坑　　愿成佛　　度众生
　　须先归单位坐禅。不得床上抓头。不得床上弄数珠作声。不得与邻单床上语话。邻单生疎当以善言诱谕。不得生嫌恶心。未打定钟。不得於前门出入。首座枕不若响火铃过时方许开烧香。礼拜须待更深。众人未睡不得先睡。众人未起须当先起。起坐不得惊动邻单。睡须右胁。不得仰卧。仰为尸睡。覆为淫睡。多恶梦。以被巾裹袈裟安枕前。今人多安脚下。於理不便。如遇入浴。浴具携右手。入下间门阃内问讯。归空处。挹左右人毕。先以五条手巾挂笐竿上。展浴复取出浴具。放一边。解上衣不。可便卸却直裰。先脱下面衣裳。以脚巾围身系浴裙。将裈袴卷[打-丁+胃]安复内。次脱直裰五条作一处。将手巾系於竿上。无手巾以绦系。古云。三通浴鼓入堂时。触净须分上下衣。却脱其余衣服作一复覆转放。不得赤脚趋浴。须着屐子。於下间空处舀水。不得占头首老宿坐处。谓上间也。不得以汤水溅人身上。不得将桶地上泡脚。不得浴室内小遗并洗僻处。不得将脚阁桶上。不得语笑。不得槽上揩脚。不得戽水。不得起身掇桶浇身。恐水溅左右前后人。须当遮护。浑身不得多用浴汤。脚巾不得离身。有脚巾不入桶者。或有疮或洗灸疮或使疥药。宜随后入浴。不得以两边公界手巾拭头面。浴室手巾系着衣后净手披挂子。出浴挹左右。先着上分衣并直裰。都遮即着下分衣。解浴裙以脚巾展裙内。恐湿浴复。手巾携左手。不得以湿脚巾搭手上。揖左右出。看设浴施主名字。随意课诵经咒回向。寒月向火。先坐炉上。然后转身入炉。问讯方坐。有虔脱鞋在外。不得弄香匙火筯。不得拨火。不得聚头说话。不得煨点心等物。不得炙鞋臭。焙脚絣衣裳等皆不许。不得揽起直裰露袴口。不得吐唾并弹垢腻於火炉中。
　　如前所集。一日事件。众中威仪。非敢闻於老成。聊以诱於初学。升堂．入室．小参．讽经．念诵．巡寮．解结．人事．装包．顶笠．送亡．唱衣应系微细轨则。清规既已具载。尊宿各有明文。不再备陈徒为赘语。己巳嘉定二年佛生日集。千龟峰首座寮比丘宗寿谨识。(终)
