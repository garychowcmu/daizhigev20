续藏经   禅林疏语考证
　明 元贤集
 禅林疏语小引

　　禅林之有疏语。非佛制也。亦非祖制也。但此土有僧以来。引群生以归佛海。其间表事陈情则必有藉于疏。故疏之为用其来已久。在唐宋时丛林中特重是职。非才学兼优者莫与其选。入明以来僧中堪此职者实鲜。但因袭陈文腐语苟且应酬而已。予昔在众日每任是职。苦于无旧可因。故率多杜撰应酬。积之既久不觉成帙。有好事者谬相珍重抄录以传。盖三十余年矣。近见俞君时笃乃为镂板于武林。而泉南诸善友亦复继武林而杀青焉。不过谓其事虽细而用实难废。辞虽鄙而意亦可达。此诸君流通之意也。若诸大丛林中必有奇杰之士。启口尽珠珹。挥笔成风云。又安用此哉。漫题数语以引其首。
　　石鼓主人　释元贤　题

　　禅林疏语考证目次

卷之一
[(雪-雨)/粉/大]典门
　　圣节祝厘　　佛生日　　佛成道日　　佛涅盘日　　涅盘日(念诵白文)　　弥陀诞日　　观音诞日　　地藏诞日　　元旦礼千佛　　上元　　中元　　下元　　辞年　　结制　　解制　　结制祷韦天　　解制白韦天　　入关　　出关　　新住持入院　　住持设斋施食

修因门
　　平安修忏(二)　　平安启经　　亘经　　完经　　庆生(二)　　完报母[文/而]　　修造谢土(二)　　寺院修造谢土　　造像开光　　施茶完满　　[文/而]僧　　念佛会　　放生　　新剃度施食　　水忏表(三)　　梁皇忏表(十)
卷之二
弭灾门
　　春祈雨　　夏祈雨　　秋祈雨　　得雨小更祈　　谢雨(二)　　祈晴　　秋祈晴　　谢晴　　迎神保苗　　禳蝗虫　　禳火(二)　　火后还愿　　客中遇火后还愿　　禳瘟　　一家禳瘟　　禳牛瘟　　保瘟病

祈恩门
　　祈嗣　　得子还愿　　保胎　　产后得男还愿　　产后得女还愿　　婴儿祈安　　祈入学立愿　　入学还愿　　秋科立愿　　秋捷还愿　　春科立愿　　登第还愿　　官员赴任祈安　　赴任后还愿　　客商出外祈安　　商归还愿　　商遇风浪立愿后还(二)　　妻为夫作商不归立愿　　因讼祈安　　横遭官事祈安　　官事受枉祈脱　　官事息还愿　　保重病　　保长病　　保身弱多病　　病后还愿(二)　　保婴儿病　　婴病愈还愿　　保痘疹　　痘后还愿
卷之三
荐悼门
　　荐父　　六旬　　小祥　　大祥　　忌日　　安葬　　荐父通用　　荐母　　六旬　　小祥　　大祥　　忌日　　安葬　　荐母通用　　双荐父母　　荐祖父(二)　　荐祖母(二)　　荐伯叔父(二)　　荐伯叔母(二)　　荐兄弟(二)　　荐姊妹(二)　　荐夫(二)　　荐妻(二)　　荐产厄　　荐子(二)　　荐女(二)　　荐岳父(二)　　荐岳母(二)　　荐壻(二)　　荐大沙门　　入塔　　生忌　　禅僧荐师(二)　　禅僧荐徒　　荐赴应僧行(二)　　荐出家居士有斋戒者　　和尚诞日
卷之四
附录
　　大藏恭闻　　法华恭闻　　华严恭闻　　金刚恭闻　　药师恭闻　　兰盆恭闻　　心经恭闻　　五部恭闻　　预修通用恭闻　　道场大榜结尾(三)　　活用榜(二)　　礼忏诫众榜文　　大施食榜(二)　　小施食榜(二)　　禅教平安修忏佛事　　禅教荐亡佛事

　　道场各联续录
　　先帝遐升修忏上表　　又上佛疏　　闻贼势猖獗讽仁王护国经疏　　顾兵宪中元普度疏
　　禅林疏语考证目次(终)

　　 

　　禅林疏语考证卷之一
　　[(雪-雨)/粉/大]典门
　　圣节祝厘
○圣节
　　统纪通塞志曰。北魏太武始光二年常诞节诏於佛寺建祝寿道场。注。圣节道场之始。

○祝厘
　　史记孝文本纪曰。祠官祝厘。注。如淳曰厘福也。贾谊传曰受厘坐宣室。索隐曰音禧福也。
　　伏以九霄垂象驭。普瞻舜日之休明。大地统金轮。率庆尧天之浩荡。莫伸燕贺。敢后嵩。呼　切念(某)等诞躬盛世寄迹空门。素食缁衣。滴水悉濡于圣泽。岩居穴处。寸土并覆于天庥。快睹虹流之辰。益深雀跃之喜。云趋圣殿。雷诵秘章。聊展苹藻之诚。仰酬高厚之荫。伏愿皇仁益溥睿算弥坚。八纮共跻于雍熙。万世永绥于宁谧。再祈天眷常荷宠光。帝臣默孚简在。寸土蒙润茎草沾辉。

○九霄
　　潘岳诗。思托身於九霄。又沈休文诗。托慕九霄中。

○象驭
　　易系辞曰。天垂象。见吉凶。圣人象之。

○尧舜
　　谓尧唐帝名。舜虞帝名。

○金轮
　　见事苑。

○燕贺
　　淮南子曰。大厦成而燕雀相贺。注。厦大屋也。燕雀喜大屋之成而得安。

○嵩呼
　　前武帝纪。朕亲登嵩山。乘属在后。吏卒咸闻呼万岁者三。

○岩居穴处
　　韩诗外传曰。岩居穴处而王侯不能与争名。

○寸土
　　僧清顺十竹诗。城中寸土如寸金。

○虹流
　　世纪曰。少昊母曰女节。有星如虹下流。意感而遂生少昊。

○雀跃
　　庄子注曰。拊脾雀跃。形容其跳跃自乐意。

○苹藻
　　诗采苹曰。于以采苹南涧之滨。于以采藻于彼行潦。

○高厚
　　诗正月曰。谓天盖高不敢不局。谓地盖厚不敢不蹐。

○八纮
　　淮南子曰。九州之外乃有八殥。八殥之外有八纮。谓八纮与八荒同。犹言八方。

○简在
　　书汤诰曰。惟简在上帝之心。注简阅也。

　　佛生日(四月八日)

　　伏以麦秀两岐。正炎帝乘离之日。蓂敷八策。喜摩耶毓震之辰。虔守常仪。特勤皈悃。　切念(某)等居五浊乡。处三衣下。借润于玉毫之彩。顶踵难酬。蒙耀于金臂之光。涓埃莫报。欣逢　圣诞。恭集僧伽。掬香水以浴金躯。摘涧芹而修菲供。举扬　圣号。课诵真乘。庶几倾蚁悃之情於以答鸿休之庇。伏愿金躯再现法浪重流。转堪忍之凡伦尽成法忍。灭有生之苦器悉证无生。荡开积劫之埃尘。洗出本来之面目。

○麦秀两岐
　　后汉张堪传曰。堪为渔阳太守。劝民农桑以致殷富。民歌曰。桑无附枝。麦秀两岐。张君为政。乐不可支。

○炎帝乘离
　　魏相传曰。炎帝乘离。执衡司夏。

○蓂敷八策
　　帝王世纪曰。帝尧时有草夹阶而生。每月朔日生一策。至月半则生十五策。至十六日后日落一策。至月晦而尽。若月小余乾而不落一策。

○摩耶
　　西域记曰。唐言大术或云大幻。晋华严摩耶夫人答善财言。我已成就大愿智幻法门。得此法门故为卢舍那如来母。於阎浮提迦毗罗城净饭王宫。从右胁生悉达太子。显现不可思议自在神力。

○毓震
　　易震卦本义曰。震动也。其象为雷。其属为长子。

○玉毫
　　见事苑。

○顶踵
　　孟子曰。墨子兼爱。摩顶放踵利天下为之。注放至也。

○涓埃
　　杜甫望野诗。唯将迟暮供多病。未有涓埃答圣朝。

○僧伽
　　大论曰。秦言众。多比丘一处和合是名僧伽。譬如大树丛林是名为林。

○金躯
　　辅行曰。如来黄金色身。口业所说故也。

○涧芹
　　吕氏春秋曰。野人美芹愿献之至尊。注至尊天子也。言野人惟有芹。以为美。欲将以献之天子。其可乎。

○蚁悃
　　东阳元凝齐谐记曰。董昭之过江见蚁罥。一短芦昭之救之。后系狱。蚁领群蚁穴狱。昭之遂得免。

○鸿休
　　鸿洪相通。大也。休美也。

○本来面目
　　传灯录曰。道明求法于六祖。六祖曰那个是明上座本来面目。

　　佛成道日(腊月八日)

　　伏以瑞启商正璇宇光昭于八日。祥符梵化雪山行满于三祇。谨袭清规爰昭丹悃。　切念(某)等永居黑夜长背觉城。荏苒迷津。睹明星而莫悟。崎岖险道。望雪岭而难齐。幸　大觉示成道之期。斯凡愚开自新之路。敬设伊蒲之供。恭翻贝叶之章。庶竭鄙诚。少酬慈荫。伏愿法螺永震魔罥潜开。禅河浚万派之波。觉树敷尘劫之秀。同皈悟剎。共畅玄猷。

○商正
　　左注曰。夏正建子。商正建丑。周正建寅。

○璇宇
　　书舜典曰。璇玑玉衡以齐七政。注璇美玉也。旋转而衡平。以玉为玑衡谓浑天仪也。

○三祇
　　事苑曰。僧祇此言无量。谓世尊经三僧祇修行。自十信初发心至世第一名初僧祇。从见道至第七地末名第二僧祇。从第八地至解脱道名第三僧祇。此三祇外方得成佛。

○清规
　　百丈山大智海禅师创立丛林仪轨名曰清规。

○荏苒
　　别传注曰。迟留貌。又展转义。

○睹明星
　　晓星也。修行本起经云。菩萨自知已弃恶本。无淫怒痴。生死已除。五阴诸种悉断。无余栽孽。所作已成智慧已了。明星出时廓然大悟。得无上正真为最正觉。

○崎岖
　　皈去来辞注。崎岖险也。

○伊蒲
　　[文/而]供食曰伊蒲馔。后汉楚王映诣阙以缣赎罪。诏报曰。王好黄老之言。尚浮屠之教。还其赎以助伊蒲塞桑门之馔。注伊蒲塞即优婆塞。此言近住。言受戒行甚近僧住也。

○贝叶
　　名义集曰。多罗旧名贝多。此翻岸。形如此方棕榈直而且高。极高长八九十尺。华如黄米子。有人云一多罗树高七仞。七尺曰仞。是则树高四十九尺。西域记云。南印建那补罗国北不远有多罗树林三十余里。其叶长广。其色光润。诸国书写莫不采用。

　　佛涅盘日(二月十五)

　　东震丁壮阳之候魄满孤轮。西乾示终化之区辉潜双树。深增孺慕。敬展梵仪。　切念(某)等沉幻化海。昧涅盘天。逐有执无未识皈真之窍。出生入死孰为永寂之元。惟我　佛示大寂灭之场。作众生真皈依之主。感恩若此。报德何从。兹当涅盘之辰。特陈清净之供。(随入功德)伏愿昙花再现金足双彰。常阐圆音。开诸佛最后之秘藏。重炳慧焰。破众生无始之迷关。十方普映慈辉。九界同沾法喜。

○东震
　　事苑曰。或云震旦。或云真丹。或旃丹。或指难。皆梵音讹转。并翻汉地。西域记翻摩诃支那为大汉国。或谓日出东隅其色如丹故云震旦真丹者。此皆讹说。

○魄
　　月体黑者谓之魄。死魄朔也。生魄望也。

○西乾
　　事苑曰。西乾即天竺国五印土或云西天。

○双树
　　见名义集。

○孺慕
　　诗棠棣注。孺小儿亲慕父母之意也。

○涅盘
　　梵语涅盘。此云灭度。谓除烦恼度过生死故也。又涅而不生。盘而不灭。不生不灭故名涅盘。

○昙花
　　名义集曰。此云瑞应。般泥洹经云。阎浮提内有尊树王名优昙钵。有实无华。优昙钵树有金华者。世乃有佛。

○金足
　　通载曰。佛告诸大弟子。迦叶来时可令宣扬正法眼藏。尔时迦叶在耆阇崛山宾钵罗窟。睹胜光明即入三昧。以净天眼观见世尊於熙连河侧入般涅盘。乃告其徒曰。如来涅盘也何其驶哉。即至双树间。悲恋号泣。佛於金棺内现双足。

○九界
　　要览曰。一五趣杂居地。二离生喜乐地。三定生喜乐地。四离生妙乐地。五舍念清净地。六空处地。七识处地。八无所有处地。九非想非非想处地。地有四义。谓住处摄治。

　　涅盘日念诵白文(维那出班白)

　　恭闻能仁应世。寂默证真。廓千界以居尊。抚四生而为子。形随物现元同非相之身。教逐机兴讵异无言之道。爰自法轮载转化迹弥隆。半字初谈譬击蒙而靡倦。百金后寄犹赎命以惟勤。普令烦恼之俦安往如来之藏。四心告满三德云圆。是故入于涅盘。不可得而思议。我等鹤林既远。痛失于前缘。像法犹存。忝遵乎遗训。今值中春之日。缅怀北首之仪。涧藻溪苹聊表荐羞之礼。巴歌里咏少陈哀叹之诚。惟愿洪慈俯垂昭鉴。

○能仁寂默
　　名义集曰。摭华云释迦牟尼。此云能仁寂默。寂默故不住生死。能仁故不住涅盘。悲智兼运立此嘉称。

○四生
　　金刚经十七家注。王日休曰。若卵生者。如大而金翅鸟。细而虮虱是也。若胎生者。如大而狮象。中而人。小而猫鼠是也。若湿生者。如鱼鳖鼋鼉以至水中极细虫是也。若化生者。如上而天人。下而地狱。中而人间米麦果实等所生之虫皆是也。上四种谓欲界众生。

○法轮
　　统纪曰。轮以摧碾为义。如来说法化转物心。於法自在。如轮王轮宝运转无碍。又如来三轮不思议。谓身轮现通。口轮说法。意轮鉴机。能与众生摧碾一切惑累。

○半字
　　涅盘经云。半字义者皆是烦恼言说之根本。故名半字。满字者乃是一切善法言说之根本也。譬如世间为恶之者名为半人。修善者名为满人。故西秦昙无谶三藏依涅盘此经。以了义大乘为满字教。不了义小乘为半字教。立半满之教。昙无谶始也。

○四心
　　法界次第曰。一慈无量心。二悲无量心。三喜无量心。四舍无量心。

○三德
　　金光明经玄义曰。一法身德。二般若德。三解脱德。

○鹤林
　　事苑曰。世尊临般涅盘。其娑罗林垂覆宝床。时即惨然变白。犹如白鹤。故曰鹤林。

○荐羞
　　周天官曰。庖人以共王之膳与其荐羞。及后世子之膳羞以共祭祀之好羞。又礼天官。荐羞皆进也。未饮食曰荐。既饮食曰羞。

○巴歌
　　西汉注曰。巴。巴人也。当高祖初为汉王。得巴俞人并趫捷善斗。与之定三秦灭楚。因存其武乐也。即今之巴州俞州。宋玉所谓下俚巴歌。国中属而和者数千人矣。趫。丘妖切。

　　阿弥陀佛诞日(十一月十七)

　　伏以五花梅绽乃王正建子之时。两策蓂飘正皇觉诞辰之会。幸逢圣降。恭罄贺诚。　切念(某)等爱缠浊国业系凡区。得值真乘。闻花轮而矢志专修净念。望宝地以驰神欲酬母忆之悲。敬藉圣生之吉。虔修净供。恳荐心香。持万德之洪名。宣三藏之秘典。预修微善小严净因。伏愿绀眸垂照金臂流光。宝树林中常听梵音谈般若。金绳界内仰瞻妙相记菩提。

○建子○蓂飘
　　并见上。

○母忆之悲
　　棱严势至圆通章曰。十方如来怜念众生。如母忆子。若子逃逝。虽忆何为。

○三藏
　　名义集曰。一修多罗藏。四阿含等经。二阿毗昙藏。俱舍．婆沙等论。三毗尼藏。五部律。

○金绳
　　法华授记品云。国界严饰。无有高下坑坎堆阜。瑠璃为地。宝树行列。黄金为绳以界道侧。散诸宝华周遍清净。

　　观音大士诞日(二月十九)

　　月届仲春昙花现圆通之瑞。蓂凋四策水月彰自在之形。昔传圣降之期。今修燕贺之悃。　切念(某)泛尘劳海羁热恼乡。六根横流徒有奔尘之失。三慧长翳未施闻性之功。倘非彼岸之大悲。孰捄此方之剧苦。适逢谷旦用表葵诚。(叙佛事)伏愿甘露永濡潮音恒震。黑风浪息同登般若之舟。毒火烟消共入清凉之境。

○蓂策○燕贺
　　并见上。

○三慧
　　成实论曰。一闻慧。二思慧。三修慧。

○谷旦
　　毛诗曰。谷旦。注谷善也。

○葵诚
　　魂曹植表曰。葵诚之倾叶。太阳虽不回光。然向之者诚也。

　　地藏诞日(七月三十)

　　金风载发适丁晦魄之期。玉露将濡特示降神之旦。既欢忭以戴德。益肃恭以输诚。　切念(某)等身居圣世。罪结冥司。冀脱苦轮必藉仁风之披拂。欲登觉苑全依慧日之照临。思曝献而无从。幸河清之可值。爰遵梵轨。特荐心香。(叙佛事)伏愿金锡垂光。明珠流焰。痴狂顿歇开无始之铁城。热恼骤除灭眼前之火狱。幽明咸利。水陵均资。

○晦魄
　　谓晦者月之三十日也。言其月尽晦暗也。月之初生曰魄。月为阴精故曰魄。

○披拂
　　庄子曰。风起北方一西一东。有上彷徨孰嘘吸是。孰居无事而披拂是。注披拂摇荡也。

○照临
　　毛诗曰。日居月诸。照临下土。

○曝献
　　列子曰。昔者宋国有田夫。常衣缊[鹿/贝]仅以过冬。暨春东作自曝於日。不知天下之有广厦隩室绵纩狐貉。顾其妻曰。负日之暄人莫知者。以献吾君将有重赏。

○河清
　　王子年拾遗记曰。丹丘千年一烧。黄河千年一清。又史。黄河清而圣人出。

○金锡
　　见事苑。

　　元旦礼千佛

　　新颁凤历开景运于芳辰。肃启龙函萃繁禧于胜域。佛随机现。道以时行。　切念(某)等迷幻化中。堕凡夫地。虚妄成相若灵台书一刻之云。流逸奔尘如春雨涨千江之浪。韶华日迈。罪垢年深。乃于今岁更新之候。遂起方来自濯之思。爰净梵坛。聿修清轨。礼三千之圣号。皈万德之慈尊。专效仆仆之劳。庶表乾乾之敬。伏愿障随寒尽福逐春生。亿万生灵同游妙庄严海。三千调御共放不思议光。

○凤历
　　左传曰。少皡挚之立也。凤鸟适至。故纪于鸟历。鸟氏历正也。昭凤知天时。故正名凤正之官。

○芳辰
　　梁元帝纂要曰。春辰曰良辰嘉辰芳辰。

○龙函
　　晋书。雷焕为丰城令。焕到县。掘狱基得石函。中有双剑并刻题。一曰龙泉。一曰太阿。

○一刻之云
　　左僖五年辛亥朔日南至公既视朔。遂登观台以望而书礼也。凡分至启闭必书云物为备故也。

○仆仆
　　孟子曰。子思以为鼎肉。使己仆仆尔亟拜也。注仆仆烦猥貌。

○乾乾
　　易乾卦。君子终日乾乾。夕惕若。

　　合坊上元

　　节届传柑喜结鳌山之彩。心勤献曝诚皈猊座之尊。谨以心声。陈之笔舌。　切念(某)等蜗居苟活。燕处偷安。贪嗔痴慢疑之根榛芜心路。色受想行识之滓渭浊性源。非藉厦屋之帡幪。安冀春祺之至止。(入佛事)伏愿枌榆有庆井巷无虞。千家帘幙卷祥风。十里楼台添瑞气。出而作。入而息。永享淳物之休。老者安。少者怀。长沐雍熙之化。

○传柑
　　唐开元遗事曰。元夜贵戚宫人以黄柑赐近臣。谓传柑宴。

○鳌山
　　谓鳌山灯山也。结五彩为之。故古词云。御楼烟暖鳌山彩结。凤辇初回宫阙。千门灯火九街风月。又见列子。

○献曝
　　见上。

○猊座
　　见事苑。

○心声
　　杨子曰。言。心声也。书。心画也。

○蜗居
　　魏志曰。焦先。字孝然。结草庐於河间。号蜗牛庐。

○榛芜
　　宋传。亮表曰。伊洛榛芜。津涂久废。

○渭浊
　　诗。谷风曰。泾以渭浊。

○帡幪
　　杨子曰。震风陵雨然后厦屋之为帡幪也。注在旁曰帡。在上曰幪。

○枌榆
　　同乡里曰枌榆同契。通典曰。汉高祖初起。祷於丰枌榆社。四年诏御史治枌榆。

○出作入息
　　古击壤歌曰。日出而作。日入而息。

○老安少怀
　　语。公冶长子曰。老者安之。朋友信之。少者怀之。

　　中元

　　桂花初秀月当少昊之司权。蓂策齐开日际目连之设供。恭修象教。恪达蚁诚。　切念(某)等业风震动智月昏迷。思父母之劬劳何以报德。念幽冥之痛苦无以超生。幸逢诸佛欢喜之辰。乃为众僧自恣之日。(入佛事)伏愿亲恩普报子愿无违。在堂者福祉弥坚。已化者罪花早谢。六道障融於十方。三乘惑尽於一心。

○少昊
　　记。月令曰。孟秋之月日在翼昏。建星中旦。毕中其日庚宰。其帝少嗥。

○蓂策
　　见上。

○目连
　　见盂兰盆经。

○象教
　　杜诗。方知象教力。言象教者。如来既化。诸大弟子想慕不已。遂刻木为佛瞻敬之。以形象教人也。

○蚁诚
　　见上。

○劬劳
　　诗。蓼莪曰。哀哀父母。生我劬劳。

○欢喜○自恣。
　　并见盂兰盆经。

○十力
　　智度论曰。一知是处非处智力。二知过现未来业报智力。三知诸禅解脱三昧智力。四知诸根胜劣智力。五知种种解智力。六知种种界智力。七知一切至处道智力。八知天眼无碍智力。九知宿命无漏智力。十知永断习气智力。

　　下元

　　北帝司权方纪小阳之月。水官考籍载临正望之辰。谨遵教仪。肃修善果。　切念(某)等灵源汩没识浪滔淫。苦海无涯悞失回头之岸。爱河有漏昏迷驻足之津。须凭道筏以乘危。斯得慈航而济险。(入佛事)伏愿福涌川增。泽滋河润。经之营之自有有常之吉。优尔游尔永无无妄之灾。

○北帝司权
　　事文前集曰。天神之大者曰昊天上帝。即耀魄宝也。亦曰天皇大帝。亦曰太一。其佐曰五帝。东方青帝威灵仰。南方赤帝赤熛怒。西方白帝白招拒。北方黑帝计光纪。中央黄帝含枢纽。

○水官考籍
　　事文曰。下元日。九江水帝十二河源溪谷大神与旸谷神主水府灵官。同下人间校定生人罪福。又下元三品解厄。水官主禄。百司检察人间善恶。上诣天阙进呈。

○汩没
　　山谷诗。随俗易汩没。从公常紏纷。

○慈航
　　清凉禅师云。夫般若者苦海之慈航。

○川增
　　诗。天保曰。如川之方至以莫不增。

○经营
　　诗。灵台曰。经营灵台。经之营之。

○无妄之灾
　　易曰。无妄之灾。谓不测之祸也。我本无妄为而忽有不测之祸。尤难防也。

　　辞岁

　　仰观璇历渐届更新之辰。俯演金科小修送故之典。兢兢谢过。翼翼承恩。　切念(某)等虚度浮光浪淹幻世。三百六十略无一善之微长。一十二时数起十缠之重障。幸喜岁华之结局。荐承韶景之问津。静思据旧之非。盍尽自新之德。谨邀缁流恭达素悃。(入佛事)伏愿既往之愆自今以雪。方来之祉与时俱新。半点阳春畅作和风之披拂。万间广厦永依慈荫之帡幪。

○璇历
　　见上。

○金科
　　杨雄剧秦美新曰。懿律嘉量。金科玉条。注法令也。

○兢兢
　　诗。小旻。注兢兢戒也。

○翼翼
　　诗。大明。注翼翼恭慎之貌。

○缁流
　　见要览。

○十缠
　　名义集曰。忿恚曰嗔。隐藏自罪曰覆。意识昏迷曰睡。五情暗冥曰眠。嬉游曰戏。三业躁动曰掉。屏处起罪不自羞曰无惭。露处起罪不羞他曰无愧。财法不能惠施曰悭。他荣心生热恼曰嫉。

○披拂○帡幪
　　并见上。

　　结制

　　禁足安居乃我佛之清轨。识心达本斯释子之徽猷。道以人行。功由日进。　切念(某)等叨生末运忝入空门。四事扶身逐光阴而蹭蹬。六根吸影驰幻惑以蹉跎。不仗禅那之功。安趋究竟之果。(讲期改云。不明贝叶之文。安趋菩提之果)。今择(某)月(某)日广延法侣结制圣期。脱尽廉纤直取少林之髓。何劳指注单穷雪岭之心。(讲期改云。出示家珍直阐一乘之妙。打开秘藏顿穷五教之归)。誓明己事。冀报佛恩。伏愿慈光广被圣力冥加。般若灵苗藉真风而畅茂。菩提妙果资法雨以圆成。更祈僧行安和。檀那迪吉。业山翻为福海。魔障转作善缘。

○安居
　　见要览。

○徽猷
　　诗。角弓曰。君子有徽猷。小人与属。注徽美猷道也。

○四事
　　增一阿含经云。一衣被。二饮食。三卧具。四医药。

○光阴
　　晋陶侃常语人曰。大禹圣者乃惜寸阴。至於众人常惜分阴。

○蹭蹬
　　事苑曰。失道也。

○蹉跎
　　韩文曰。呜呼吾意其蹉跎。言不遂其意。

○禅那
　　名义集曰。此云静虑。智论云。秦言思惟修。言禅波罗蜜一切皆摄。

○究竟
　　见般若心经。

○廉纤
　　事苑曰。廉纤犹检敛细微也。

○少林髓
　　传灯录达磨传云。达磨已欲西返天竺。乃命门人曰。时将至矣。汝等盍各言所得呼。时门人道副对曰。如我所见。不执文字不离文字而为道用。师曰汝得吾皮。乃至最后惠可礼拜后依位而立。师曰汝得吾髓。

○指注
　　碧岩云。胡乱指注。

○檀那
　　梵语陀那钵底。唐言施主。

○迪吉
　　尚书。禹曰。惠迪吉从。逆凶惟影响。注惠顺迪道也。

　　解制

　　三月安居尚歉及泉之力。四缘无缺徒怀顾影之惭。谨以丹衷。陈之白楮。　切念(某)等忝与僧伦。徒遵圣制。辜恩莫报慨大道之无闻。补过何从愧寸功之未效。已逢解制敢不输诚。云集僧伽雷宣密典。仍陈法供普结善缘。伏愿克灭前愆。尚需后效。掀翻幻网。契头陀之破颜。廓彻真如。同慧可之出拜。更祈檀那萃庆。僧行承休。佛日长耀于域中。魔风永缉于化表。

○及泉
　　孟子曰。有为者譬若掘井。掘井九仞而不及泉。犹为弃井也。注八尺曰仞。言凿井虽深。然未及泉而止。犹为自弃其井也。

○四缘
　　智度论云。一因缘。谓六根为因六尘为缘也。如眼根对於色尘时。识即随生。余根亦然。是名因缘。二次第缘。谓心心所法次第无间相续而起。名次第缘。三缘缘。谓心心所法由托缘而生。还是自心之所缘虑。名为缘缘。四增上缘。谓六根能照境发识。有增上力用。诸法生时不生障碍。名增上缘。

○寸功
　　杜甫诗。从军十年余。能无分寸功。

○头陀破颜
　　宗门杂录曰。舒王问蒋山佛惠泉禅师曰。禅家所谓世尊拈华出自何典。泉曰大藏经所不载。王曰余顷在翰苑。偶见大梵王问佛决疑经三卷。因阅之。经中所载甚详曰。梵王至灵山会上。以金色波罗华献佛。舍身为床座。请佛为群生说法。世尊登床拈华示众。人天百万悉皆罔措。独有金色头陀破颜微笑。世尊曰。吾有正法眼藏。涅盘妙心。实相无相法门。分付摩诃大迦叶。此经多谈帝王事。所以秘藏。世无闻者。佛惠泉叹其博究。

○惠可出拜
　　见上。

　　结制祷韦天

　　切念生逢末运法弱魔强。迹囿凡区僧多行寡。不蒙护卫之力。曷保安宁之休。今择(某)年(某)月(某)日结制禅期求佛心印。(禅期改云结制。讲期敷宣妙义)。虑异魔之作障。恐胜事之难成。云集僧伽恭诣祠下。举扬嘉号讽演秘章。端伸虔祷之仪。愿赐感通之力。为功德主。作法轮王。允释子之凭依。肃清魔党。遵觉皇之嘱累。广转食轮。僧海常安。檀门袭庆。

○安宁
　　诗。棠棣曰。丧乱既平。既安既宁。

○食轮
　　传灯录云。法轮未转。食轮先转。

　　解制白韦天

　　切念安居三月。圆满一期。未奏进修之功。扪心多愧。叨蒙卫护之力。戴德难忘。谨按清规。暂解圣制。爰集缁侣共摅赤诚。讽演秘章。举扬嘉号。少酬覆育之德。仍丐资成之恩。伏愿法化常流魔风永缉。若施若受均沾胜利于无穷。或见或闻并植良因于有永。

○扪心
　　谢玄晖齐敬皇后哀策。想鹥辂而抚心。注铣曰扪心哀甚也。

　　入关

　　掩关息虑单穷向上之机。作梵陈词特表由衷之敬。恳祈恩佑加被进修。　切念(某)获比丘相。失菩提心。六贼尘纷未见稍宁之日。十缠胶固孰为独露之时。傥非紧把绳头。安冀豁开正眼。是以(入佛事)伏愿正受常得现前。魔军无由伺隙。四病俱遣默游自在之天。一念不生顿入光明之藏。更祈色力永徤障缘弗侵。僧海享靖安之休。檀门沐清泰之祉。

○由衷
　　左僖。信不由衷。质无益也。

○六贼
　　棱严曰。眼耳鼻舌及与身心六为贼。媒劫家宝。劫。强取也夺去也。

○十缠
　　见上。

○胶固
　　唐马周传曰。君宰间不胶漆而固。

○四病
　　圆觉经疏曰。一作病。二任病。三止病。四灭病。

　　出关

　　祖关难通心冥而原无出入。禅制有限期满而似有始终。爰将非木非烟之香。用展克诚克敬之礼。　切念(某)质同樗栎。名列苾刍。掩关一室期传摩竭之心。摄念三秋欲彻少林之髓。虽大愿未满。幸此期告圆。既荷覆帱之休。敢后昭报之悃。(入佛事)伏愿破是非关。开烦恼锁。檀门恊庆永结般若之缘。僧海咸安坦游棱伽之岸。

○樗栎
　　庄子。惠子曰。吾有大树人谓樗。其大本拥肿而不中绳墨。卷曲而不中规矩。注樗恶木也。栎似樗木也。

○苾刍
　　要览云。苾刍梵语也。是西天草名。具五德。故将喻出家人。

○摩竭之心
　　事苑曰。梵云摩竭陀。此云文物国。揜室言。世尊禅定於普光法堂也。西域记云。昔如来於摩竭陀国初成正觉。梵王建七宝堂。帝释建七宝座。佛坐其上。於七日中思惟是事。义同揜室也。

○少林之髓
　　见上。

○覆帱
　　中庸曰。譬如天地之无不持载。无不覆帱。

○棱伽
　　名义集云。正言[马*夌][登*力]迦。佛住南海滨入棱伽国摩罗耶山而说此经。梵语楞伽。此云不可往。唯神通人方能到也。阿跋多罗。此云入。谓入此山中而说此宝。或翻无上。谓此经法是无上宝。

　　新入院住

　　切念(某)谬渎僧伦初权院事。力之弗逮。战战如蚊之负山。才之靡长。遑遑似鼠之度谷。倘非覆护于十力。曷纾兢业於寸心。敬於是日营设午供一堂。上奉三宝下暨万灵。夜放甘露法食一坛。普济幽魂同沾法喜。伏愿法雨沛於四境。祥光贲於万年。魔之罥。仇之渊。皈圣化而并释。福之基。命之运。藉慈荫而弥隆。

○战战
　　诗小旻。注恐也。

○蚊之负山
　　庄子曰。其於治天下也。犹涉海凿河而使蚊负山。

○遑遑
　　孟子。注有求而弗得之意也。

○鼠之度谷
　　荀子曰。鼯鼠五技。能飞不能上屋。能缘不能穷木。能浮不能渡谷。能穴不能掩身。能先不能先人。

○十力
　　见上。

○兢业
　　尚书。注兢兢戒谨也。业业危惧也。

○寸心
　　列子曰。文挚谓然叔曰。子方寸之地虚矣。几圣人也。李白诗。长剑一杯酒。男儿方寸心。

　　常住朔望诸节设斋施食通用

　　切念(某)滥厕空门忝权院事。三尊覆育。思结草而奚从。四事资成。愧素飱而无补。不崇善利曷报慈仁。兹者恭遇(某节)之辰。(入事)伏愿加护念心垂正觉眼。魔障氷释。僧园永绝於非殃。善缘日增。清众同安於法化。

○三尊
　　会古通今记云。三尊即目佛法僧宝。世所仰重故名为尊。

○结草
　　左传曰。普魏颗。武子之子。初武子有嬖妾无子。武子疾命颗曰必嫁是。疾病则曰必以为殉。及卒。颗嫁之。曰疾病则乱。吾从其治也。及败秦师于辅氏。获杜回。秦之力人也。颗见老人结草以亢杜回。杜回踬而颠故获之。夜梦之曰。余而所嫁妇人之父也。尔用先人之治命。余是以报。

○四事
　　见上。

○素飱
　　诗伐檀曰。彼君子兮不素飱。注素空。餐食也。又孟子注。无功而食禄谓之素飱。

　　修因门
　　平安修忏(僧用)

　　伏以法典弘开。援众生於尘劳海上。心精邃格。祷诸佛於大寂光中。冀消宿垢於生前。用植正因於身后。　切念(某)滥受田衣惭窥剎影。耽人着我纵三毒以成愆。背觉合尘恣六根而起业。必浣衣方堪染色。如漏器曷贮醍醐。不凭忏悔之门。难达菩提之路。是以延集同袍就于本庵大殿顶礼(某)忏法(几)部。讽演秘章净严忏室。旋宝旛而皈敬。歌梵呗以赞扬。叩普贤之愿王下临象驭。祈韦将之冥力俯镇魔军。万德洪名极一心而顶礼。多生罪相罄卅卷以敷宣。酌水焚檀少彰盈缶之敬。摘葵烹茗聊陈及物之仪。既毕忏摩之功。仍修瑜珈之典。甘露雨注息彻热而清凉。法食云屯止饥虚而饫足。以兹微善少植净因。伏愿宝掌放光莲眸垂鉴。罪花凋谢恒长觉树之根。欲海乾枯早沾法流之水。魔军远遁。色力弥坚。誓转不退之轮。竟成极乐之果。

○田衣
　　见要览。

○同袍
　　白孔六帖曰。兄弟曰同袍。

○梵呗
　　谓梵音曰梵呗。梵语云呗者。华言止断外事。外事止断时任为佛事。呗者赞咏之声也。若曹子建游鱼山。忽闻空中梵天之音清响哀惋。独听良久。乃举其节写为梵呗。自此始也。

○象驭
　　见上。

○盈缶之敬
　　易比卦曰。有孚盈缶。终来有他吉。传诚信充实於内。若物之盈满於缶中也。

　　又(俗用)

　　大悲愍俗权垂救过之方。净德难成特修自新之法。冀祛宿障。谨露心章。　切念(某)爰居爰处不识不知。行寡悔。言寡尤。弗慎厥德。纵败度。欲败礼。速戾于躬。静言思之。何所祷也。幸有忏摩之典可为解脱之门。(入佛事仝前)伏愿五眼洞彰。六通广摄。罪山摧灭消点雪于红炉。道岸允登度片舟于黑海。萃盈门之茂祉。笃历世之繁禧。
　　官家改。切念(某)滥沾圣泽忝列儒绅。身心意知未能克明其德。祖听言动犹恐数违於仁。女流改。切念(某)三从劣品五障微躯。愚而无知安能察理而动。懦而弗立何以守仁而居。

○爰居爰处
　　见诗击鼓。

○不识不知
　　见诗皇矣。

○行寡悔言寡尤
　　论语。子曰多闻阙疑。慎言其余则寡尤。多见阙殆。慎行其余则寡悔。言寡尤。行寡悔。禄在其中矣。

○纵败度欲败礼
　　书。太甲曰。王拜手稽首曰。予小子。不明于德。自底不类。欲败度。纵败礼。以速戾于厥躬。注速召之急也。戾罪也。

○五眼
　　大智度论云。一肉眼。二天眼。三慧眼。四法眼。五佛眼。

○六通
　　法界次第云。一天眼通。二天耳通。三知他心通。四宿命通。五身如意通。六漏尽通。

○点雪红炉
　　圆觉经讲义云。当知圆觉寂照如红炉一点雪。岂容暂住。

○盈门
　　后汉孔融性宽容好士。及退闲。宾客日盈其门。

○儒绅
　　论语曰。子张书诸绅。注绅大带之垂者也。书之欲其不忘也。

○三从
　　记。缁衣曰。妇人幼从父。嫁从夫。夫死从子。是故有三从之义。

○五障
　　法华云。一不得作梵天王。二不得作帝释。三不得作魔王。四不得作转轮圣王。五不得作佛。

　　平安启经(僧俗男女通用)

　　大教远流示一乘皈元之路。神功叵测开众生方便之门。竭蚁悃以皈依。冀鸿休之加被。　切念(某)霟处人伦滥沾圣化。无明内障日增有漏之因。妄境外摇愈积无央之垢。伶俜于崎岖道上那得皈来。耽着于败朽宅中难求出离。欣逢圣教敢不倾心。是以虔向今年(某)月(某)日就于(某)庵免僧启诵(某)经。首建启经植福道场。修礼慈悲三昧水忏一堂。(叙佛事仝前)伏愿毫光远暨将暗室而重光。法雨普沾使枯枝而再润。顿出尘劳之海。高登正觉之场。再祈诸难不侵百祥备应。尽幽明而咸利。普恩有而同资。

○蚁悃○鸿休
　　并见上。

○伶俜
　　谓行不正也。

　　诵经中期

　　翻了义之诠。功不容於中止。设慈悲之典。诚岂朁于再修。重展赤衷。特伸素楮。　切念(某)痴负皮囊苦居火宅。身语意业之未净远背觉城。识根尘垢之日滋久封幻壳。飘零他国仰故乡而何期。局系凡笼喜圣言之未泯。是以先於(某)年(某)月(某)日启诵(某)经。届今阅诵将半。再伸赞扬。仗僧特建赞经植福道场。修礼三昧忏法(几)部。(叙佛事)伏愿集功德财秉智慧炬。滔天浪里横度般若之舟。黑地林中竟达菩提之路。更祈三灾雾散。五福川增。六道并耀于慈光。四恩普资于玄化。

○皮囊
　　析玄记。观身五种不净第四外相不净。谓观此身现见外相皆是不净。九孔常流种种秽恶。如破皮囊满盛不净。

○火宅
　　法华云。三界无安独如火宅。

○三灾
　　法苑珠林云。一饥馑灾。二疾疫灾。三刀兵灾。

○五福
　　尚书曰。一曰寿。二曰富。三曰康宁。四曰攸好德。五曰考终命。

○四恩
　　大乘本经注。恩有四种。一父母。二师长。三国王。四施主。

　　诵经完满

　　恭转契经幸成圆满之行。虔陈法务庶作究竟之功。抒诚已竭于一心。昭告敢辞于三渎。　切念(某)是名凡夫未离业网。黑愆滋于识浪寡之未能。白法障于迷关成之弗逮。幸逢圣典获竭鄙诚。是以先於(某)年(某)月(某)日启诵(某)经。迄今讽诵告完。敬涓(某)月(某)日启建完经植福道场。修礼梁皇慈悲道场忏法(几)部。(叙佛事)伏愿入不二门。游庄严海。娑婆秽土潜消五浊之根。极乐净邦早下九莲之种。更祈介尔景福锡之天年。酿作一门之休。衍为奕世之庆。

○契经
　　名义集云。梵语修多罗。此云契经。谓契理合机之教。

○三渎
　　易。蒙卦曰。蒙亨。匪我求童蒙。童蒙求我。初筮告。再三渎。渎则不告。利贞。

○梁皇忏法
　　统纪云。梁帝初为雍州刺史时。夫人郗氏性酷妬。既亡。至是化为巨蟒。入后宫通梦於帝求拯拔。帝阅佛经为制慈悲道场忏法十卷。请僧忏礼。夫人化为天人。空中谢帝而去。

○介尔景福
　　毛诗曰。神之听之介尔景福。注介景皆大也。

○奕世
　　后杨秉传曰。臣奕世受恩。注奕重也。

　　庆生(俗用)

　　生缘有节喜添海上之筹。至道无闻深惧岸边之树。爰皈圣典。用报亲恩。　切念(某)陶质乾坤铸形父母。眇兹寿命几同井上之藤。纷尔根尘大似镜中之影。韶光迅而弗待。善行缺而未修。倐临(某)十之辰。爰效三皈之悃。(叙佛事)伏愿福慧上严于二亲。悔尤下消于一己。曰富曰寿祉茂集于盈门。尔炽尔昌善庆流之奕世。

○海上之筹
　　昔有人隐海上。闻海中有人语曰。每逢一纪则添一筹。今不觉满屋矣。注一纪十年也。筹已满屋不知几多年。

○岸边之树
　　涅柈经寿命品云。是易坏。犹如河岸临峻大树。

○井上之藤
　　宾头卢为优陀延王说法经云。我今为王略说譬喻。王志心听。昔日有人行在旷路。逢大恶象为象所逐。狂惧走突无所依怙。见一丘井即寻树根入井中藏。上有黑白二鼠牙啮树根。此井四边有四毒蛇欲螯其人。而此井下有三大毒龙。旁畏四蛇。下畏毒龙。所攀之树其根动摇。树上有蜜三两滴堕其口中。于时动树敲坏蜂窠。众蜂散飞唼螯其人。有野火起复来烧树。大王当知。彼人苦恼不可称计。而彼人得味甚少苦患甚多。

○镜中之影
　　前定录曰。表叔遇异人得书云。每受一命即开一幅。累任皆验。一日晨起巾栉一物堕镜中。如蛇而有四足。惊而疾。数日卒。留书尚多。妻开视之。皆空纸也。最后一幅画蛇盘镜中而已。

○奕世
　　见上。

　　又(僧用)

　　世寿倐临已届悬弧之旦。亲恩未报聊陈用礿之仪。特露微诚。端申片楮。　切念(某)受形二亲皈命三宝。浮光隙影莫识常住之天。圆顶方袍滥厕伽蓝之地。奚酬罔极之慈恩。惟赖大悲之正典。(入佛事)伏愿得金刚身。续佛慧命。二亲普报咸觐无量寿如来。九有同资共逢消灾障菩萨。

○悬弧之旦
　　记。内则曰。男子生。桑弧蓬矢六以射天地四方。天地四方男子所有事也。故必先有志於其所有事也。

○用礿之仪
　　易。既济卦。东邻杀牛。不如西邻之礿祭。实受其福。

○圆顶方袍
　　日用小清规云。出尘离俗。圆顶方袍。

　　完报母[文/而]

　　母兮育我。深同地载之恩。子之报亲。端藉佛慈之力。已满三年之素食。恭昭一日之赤诚。　切念(某)身非我有。形藉亲生。即捐我肢体发肤似大海难酬一滴。虽竭吾精神志虑岂寸草可答三春。惟我佛启方便之门。乃人子竭孝思之路。是以先于(某)年(某)月(某)日白佛持[文/而]。届今三载已满。延僧阅诵妙法莲华经(凡)部。盂兰盆经五千四十八卷。诵功告毕。谨涓(某)月(某)日仍延僧于家启建完[文/而]报母道场。(入佛事)伏愿母(某)血海翻作金池。罪山化为福聚。北堂日永长娱莱子之衣。西国莲生获继韦提之迹(母亡者改云。瑞光浮碧沼。菡萏花中礼圣容。天乐出宝林。瑠璃地上闻清梵)。

○育我
　　诗曰。父兮生我。母兮鞠我长我育我。

○地载
　　孝经曰。覆而无外者天也。是德无不在焉。载而无弃者地也。其物莫不殖焉。

○寸草三春
　　孟郊游子吟云。慈母手中线。游子身上衣。临行密密缝。意恐迟迟皈。难将寸草心。报得三春辉。

○北堂
　　诗。伯兮曰。焉得谖草言树之背。注背北堂也。

○莱子之衣
　　高士传云。老莱子孝养亲。年七十父母犹存。身着五色斑衣。为婴儿戏於亲前。取食上堂诈跌卧地为儿啼。欲亲之喜。

　　修造后谢土(俗用)

　　燕厦落成幸遂万间之庇。龙神拥护实资三宝之功。俯陈玉楮露心词。仰叩金莲敷妙相。　切念(某)草茅贱品蓬荜微生。兔守旧居似匪盖头之所。鸠工新室欲为容膝之安。岂无冒禁之虞。喜值落成之日。爰就蜗宇特建道场。(入佛事)修兹寸善。答龙神之私庇。酬天地之恩光。伏愿预庆户牖之绸缪。永协室家之和好。若去若来若坐卧俱赖帡幪。曰寿曰富曰康宁多所饶益。

○落成
　　左襄。楚子成章华之宫。愿与诸侯落之。注宫室始成祭之曰落。

○万间之庇
　　杜甫诗。安得广厦千万间。大庇天下寒士俱欢颜。

○蓬荜
　　记。儒行曰。儒有一亩之宫环堵之室。荜门圭窦蓬户瓮牖。

○兔守
　　韩非子曰。宋有耕者。兔走触株折颈死。因释耕。守株冀复得兔。

○盖头
　　传灯录云。德山后到沩山。山谓众曰。是子将来有把茅盖头。骂佛骂祖去。

○鸠工
　　尚书欢兜曰。都共工方鸠僝功。注鸠聚也。

○容膝之安
　　韩诗外传曰。楚庄王聘北郭。先生曰。臣有箕帚之妇愿入计之。即谓妇。楚欲以我为相如何。妇曰。结驷列骑所安不过容膝。食前方丈所甘不过一肉之味。而殉楚国之忧可乎。於是遂不应聘。

○冒禁
　　韩非子曰。儒以文乱法。侠以武犯禁。而人主兼理之。此所以乱也。

○蜗宇
　　见上。

○户牖绸缪
　　诗。鸱鸮曰。彻彼桑土绸缪牗户。注彻取也。桑土桑根也。绸缪缠绵也。

○若去若来若坐卧
　　见金刚经。

○寿富康宁○帡幪
　　并见上。

　　又

　　昔不堪其忧因启更新之役。今得安所适实依覆焘之恩。谨卜良辰。特陈谢悃。　切念(某)肯堂念切筑室计疎。历涉星霜可奈否倾之险。帡幪风雨欲为革故之图。乃辟旧基载营新宅。既遂落成之喜。尤深犯禁之虞。乃延僧众恭修释典。(入佛事)以兹寸善。仰答天慈俯酬地德。安方隅之禁。谢龙神之休。伏愿金帛恒足门闾有光。俾寿俾昌益衍庄椿之算。以嗣以续更新燕桂之荣。

○覆帱
　　见上。

○肯堂
　　书大诰曰。若考作室既底法厥子乃弗肯堂矧肯构。

○筑室
　　诗斯干曰。筑室百堵西南其户。

○否倾
　　易否卦。倾否。先否后喜。传。上九否之终也。物理极而必反。

○革故
　　易革卦。传曰革者变其故也。

○落成○犯禁
　　并见上。

○金帛
　　晋王戎曰。计算金帛有如不足。

○庄椿
　　庄子曰。上古有大椿者。以八千岁为春。八千岁为秋。

○以嗣以续
　　见诗良耜。

○燕桂
　　窦禹钓五子仪俪侃称僖。五代末相继登科。时谓窦氏五龙。冯道诗云。燕山窦十郎。教子以义方。灵椿一株老。丹桂五枝香。

　　寺院修造后谢土

　　伽蓝地上偶葺盖头之所。善逝座下庸申稽首之恭。俯露丹诚。仰尘绀鉴。　切念(某)尘寰扰扰世路孜孜。幸就般若缘中普资众力。便向菩提场里立竖把茅。既遂落成之功。敢后报德之典。(入佛事)以兹寸善。仰答三宝之帡幪。广酬万灵之护卫。伏愿皇图永固帝寿益坚。居者以安共游三摩之域。施者蒙利同成解脱之因。合境而共沐殊休。有生而咸沾至泽。

○盖头
　　见上。

○善逝
　　谓如来十号之一也。

○把茅○帡幪
　　并见上。

○三摩
　　智论云。一切禅定摄心皆名三摩提。

　　造像开光

　　相好庄严已尽葵倾之恳。[文/而]馐肃列爰申曝献之恭。颙若有孚。俨然如在。　切念(某)受下劣身乏大人相。睹紫磨之色曷胜祇承。望白毫之光徒切悲仰。是以敬于(某)寺施造(某)像一尊。造功既毕仍延僧建开光植福道场。(入佛事)俯修微善仰答洪休。伏愿悟真空相。获法性身。备二严之资遍游觉苑。消五浊之秽恒处净邦。

○葵倾○曝献
　　并见上。

○颙若
　　易观卦。有孚颙若。

○二严
　　涅盘经云。一智慧庄严。二福德庄严。

　　施茶完满

　　烹茗途次已濡渴者之甘。修[文/而]谷辰愿荐凡夫之悃。俯遵梵典。仰叩皇觉。　切念(某)片善未闻寸阴空过。驱驰逆旅似渴鹿逐阳焰之光。穷困他乡如涸鱼思海波之润。欲求善缘之克就。必须檀度之早修。是以就于(某处)施茶三载。今已告完。谨择(某)年(某)月(某)日延请缁流宣扬洪典。(入佛事)伏愿入清凉池。得甘露味。顿消三障常离苦海之波。广备二严永滋盈门之庆。

○寸阴
　　见上。

○逆旅
　　左传杜注。逆旅客舍也。正义云。逆迎也。旅客也。迎止宾客之处也。

○渴鹿
　　棱伽云。譬如群鹿为渴所逼。见春时焰而作水想。迷乱驰趣不知非水。

○涸鱼
　　庄子曰。泉涸鱼相与处於陆。相呴以湿相濡以沫。不如相忘於江湖。

○三障
　　华严孔目云。一皮烦恼障。二肉烦恼障。三心烦恼障。

○二严
　　见上。

　　[文/而]僧

　　超娑婆之苦海须凭僧力共携。结般若之善缘必藉食轮先转。盖僧为福田之最而食为供养之先。不设潢污之馐。曷表藿葵之悃。(入事)伏愿长菩提芽碎烦恼壳。福云来集人无鸣豫之凶。魔罥潜开家有倾否之利。

○潢污之馐
　　左隐三年曰。苟有明信涧溪沼沚之毛。苹蘩蕰藻之菜。筐筥锜釜之器。潢污行潦之水。可荐於鬼神。可羞於王公。

○鸣豫
　　易豫卦初六。鸣豫凶。传曰。初六以阴柔居下。四豫之主也。而应之。是不中正之小人处豫而为上所宠。其志意满极。不胜其豫。至发於声音轻浅如是。必至於凶也。鸣。发於声也。

○倾否○藿葵
　　并见上。

　　念佛会

　　切念(某)等长居秽土久困迷途。五欲内驰那下菩提之种。六尘外閟难长功德之林。嗟度苦而何期。幸超生之有筏。依如来之弘愿。修净土之微因。(入事)伏愿秽障潜消福基永固。八德池上花开九品之莲。七宝阶前佛援一生之记。广资含识。同证菩提。

○五欲
　　天台四教仪云。一色。二声。三香。四味。五触欲也。

○八德池
　　称赞净土经云。一澄净。二清冷。三甘美。四轻软。五润泽。六安和。七除患。八增益。

　　放生

　　闻其声。食其肉。岂君子之忍心。放之山。畜之池。乃仁人之厚德。盖有知必为同体而血属皆我宗亲。夫岂望报于持环。实将兴仁于解网。(入事)伏愿悟无生之旨。证不坏之身。世寿益坚长趋菩提之路。色身常徤益弘普济之舟。更祈所放生命。入林密。入山深。各得其所。在囿伏。在沼跃。惟适之安。同登解脱之门。共入安养之国。

○闻其声食其肉
　　孟子曰。闻其声不忍食其肉。是以君子远庖厨也。

○持环
　　后汉杨宝年七岁行於华阴山。见一黄雀被疮。为蝼蚁所伤。哀而怜之收巾箱中。采黄花喂之。经十余日疮愈。旦去暮来。一旦变为黄衣童子。与玉环一双报之曰。好掌此环。子孙累生为三公。

○解网
　　殷汤王出野见猎人张网四面。祝曰。从天降从地出。从四方来者皆罹吾网。汤叹曰。尽之矣。乃去其三面。改祝曰。欲左左。欲右右。不用命者入吾网。诸侯闻之曰。汤德至矣尽矣。以及禽兽。

○得其所○在囿伏在沼跃
　　并见孟子。

　　新剃度施食

　　切念(某)叨居人道。久绊世缘。名缰利锁长为禁锢之因。欲海爱河永作沉溺之苦。思解脱而何由。幸皈依之有在。得逢善友遂入缁流。草长佛殿前既从兹而芟去。华开宝池内愿自此而培成。谨於是日恭设净供一堂奉佛及僧。夜设甘露法食普资凡圣。同飱法食各获超升者。伏愿(云云)。

○名缰利锁
　　前叙传曰。贯仁义之羁绊。系名声之利锁。

○禁锢
　　前武帝纪曰。诸禁锢及有过者咸蒙厚赏。

　　水忏上卷(荐亡通用。但疏内用亡者名)

　　切念(某)觉明既晦。烦恼斯兴。如云障空而莫窥妙体。似垢蒙境而弗露元明。作苦轮之根株。为黑业之种子。乃于今辰仗僧修礼三昧水忏上卷。假兹妙典罄我鄙诚。一卷功周少申回向。伏愿(某)悟一乘之玄猷。破三惑之重翳。能所弗立分别之念不生。心境俱融憎爱之情立尽。

○黑业
　　智论曰。黑业者。不善业果报地狱等受苦恼处。是中众生以大苦恼闷极故名为黑。受善果报处所谓诸天。以其受乐随意自在明了。故名为白业。是业是三界天。

○一乘
　　法华曰。一乘者佛乘也。乘即运载之义。佛说一乘之法。为令众生依此修行。出离生死苦海。运至涅盘彼岸。

○三惑
　　天台四教仪集注云。一见思惑。二尘沙惑。三无明惑。

　　水忏中卷

　　切念(某)全因烦惑遂造业端。识根尘而炽然是非。妄起身口意之纷若。过恶横生。似密网之难逃。如黑风之漂堕。乃于今辰仗僧修礼三昧水忏中卷。假兹妙典罄我鄙诚。中卷功周少申回向。伏愿(某)成二严因。销三业罪。或隐或显咸睹光明之天。若重若轻迄臻粹白之域。

○黑风漂堕
　　见普门品。

○二严
　　见上。

　　水忏下卷

　　切念(某)等全因业网遂受报缘。苦乐殊途同为系缚之果。升沉异致咸非解脱之区。嗟尔六道之循环。痛哉三途之苦恼。乃于今辰仗僧修礼三昧水忏下卷。假兹妙典罄我鄙诚。下卷功周少申回向。伏愿(某)高超三界彻证三空。现身乃至后身悉获清净。正报以及依报并妙庄严。

○三途
　　见要览。

○循环
　　谓环圆物也。以其过而复始旋转不停故曰循环。

○三空
　　刊定记曰。一我空。二法空。三俱空也。

　　梁皇忏一卷(荐亡通用。但中用亡者名)

　　切念(某)远背一真自违三宝。因果全昧而长堕疑城。忏悔不闻而久居业网。嗟罪山之既耸。忧苦海之莫穷。乃于今辰仗僧(代为亡某)修礼梁皇忏法一卷。假兹妙典罄我鄙诚。一卷功周少申回向。伏愿(某)入三宝之信门。皈一乘之正路。疑根永断顿穷一翳之空花。业障速清竟灭一沤之幻影。

○一真
　　华严演义钞云。无二曰一。不妄曰真。

○一翳空花
　　见圆觉经。

　　二卷

　　切念(某)烦恼根深。菩提种瘁。不发大心安能立无边之弘愿。全局劣见何以成回向之殊因。乃于今辰仗僧(代为亡某)修礼梁皇忏法二卷。假兹妙典罄我鄙诚。二卷功周少申回向。伏愿(某)觉心不昧愿力益弘。增长二严合怨亲而普利。成就二行尽恩有而咸资。

○二严
　　见上。

○二行
　　华严经疏云。一顿成诸行。二徧成诸行。

　　三卷

　　切念(某)恣逞邪思横起妄业。堕鬼乡沉地狱若响之应声。居人道入旁生如形之有影。苦剧而无可告。缘会而弗容逃。乃于今辰仗僧(代为亡某)修礼梁皇忏法三卷。假兹妙典罄我鄙诚。三卷功周少申回向。伏愿(某)除三毒根。裂三业网。依止俱净长屏灾横之忧。自他两忘永消障碍之苦。

　　四卷

　　切念(某)众生之业力无穷。地狱之火轮偏炽。非诸佛垂光何以遽息其热恼。非一念改悔莫由顿沃于清凉。乃于今辰仗僧(代为亡某)修礼梁皇忏法第四卷。假兹妙典罄我鄙诚。四卷功周少申回向。伏愿火城焰熄刀树锋摧。金地全彰微风动宝林之韵。铁围弗现甘露流碧沼之波。

　　五卷

　　切念(某)妄起三毒恣纵六根。触恼之情既结而弗释。怨恨之业愈增而不休。六道因之以循环。三途由之而沉堕。乃于今辰仗僧(代为亡某)修礼梁皇忏法第五卷。假兹妙典罄我鄙诚。五卷功周少申回向。伏愿(某)施报俱忘自他两利。欢喜如初地同游不诤之天。无碍若太虚共入真空之境。

　　六卷

　　切念(某)由贪嗔痴动身口意。出乎尔反乎尔。往复之势必然。朝如斯夕如斯。报施之情何已。一事而怀终身之恨。片时而结万世之冤。乃于今辰仗僧(代为亡某)修礼梁皇忏法第六卷。假兹妙典罄我鄙诚。六卷功周少申回向。伏愿(某)怨同雾释疑若氷融。不二之门坦然共入。皈元之路廓尔同趋。

○出乎尔反乎尔
　　见孟子。

　　七卷

　　切念(某)欣逢大教时念圣恩。喜众力以同修实非浪举。发弘愿于无尽乃畅本怀。感天恩而思酬。荷仙力而起敬。乃于今辰仗僧(代为亡某)修礼梁皇忏法第七卷。假兹妙典罄我鄙诚。七卷功周少申回向。伏愿(某)不虚一期之庆。堪报三宝之恩。悟法界性而本圆。永灭七情之漏。入金刚心而不坏。顿圆七觉之功。

○七情
　　群书拾唾曰。喜怒爱苦哀恶欲也。

○七觉
　　法界次第云。一择法觉分。二精进觉分。三喜觉分。四除觉分。五舍觉分。六定觉分。七念觉分。

　　八卷

　　切念(某)处大造间居凡夫地。若修罗若魔属咸沾覆护之功。若人道若龙神并荷陶成之德。倘非皈佛之忱。曷展报恩之勤。乃于今辰仗僧(代为亡某)修礼梁皇忏法第八卷。假兹妙典罄我鄙诚。八卷功周少申回向。伏愿(某)度业障海出尘劳乡。八邪并销剪尽参天之荆棘。八识俱破永亡满眼之空花。

○八邪
　　补注云。一邪见。二邪思惟。三邪语。四邪业。五邪精进。六邪定。七邪念。八邪命。

○八识
　　宗镜录。一眼识。二耳识。三鼻识。四舌识。五身识。六意识。七末那识。八阿赖耶识。

○空花
　　见上。

　　九卷

　　切念(某)三途未可异观。六道俱为一体。无常迅速宁肯迟留。有为非坚岂容贪着。赖兹运力执劳之众。克成修因感果之资。乃于今辰仗僧(代为亡某)修礼梁皇忏法第九卷。假兹妙典罄我鄙诚。九卷功周少申回向。伏愿(某)除有漏网出无常坑。九结顿亡逈登解脱之域。九界不滞直取菩提之场。

○九结
　　阿毗达磨集论云。一爱结。二恚结。三慢结。四无明结。五见结。六取结。七疑结。八嫉结。九悭结。

○九界
　　见于上。

　　十卷

　　切念(某)忍苦披诚捍劳修忏。善根所集讵可局于一人。善愿所弘必当广为六道。且法化之流深恐或绝。则嘱累之托何敢不诚。乃于今辰仗僧(代为亡某)修礼梁皇忏法第十卷。假兹妙典罄我鄙诚。十卷功周少申回向。伏愿(某)修究竟之行。获圆满之功。十号俱彰克成无上之妙果。十身并显广度无边之众生。

○十号
　　见要览。

○十身
　　华严教门指掌云。如来十身。一菩提身。二愿身。三化身。四力持身。五相好庄严身。六威势身。七意生身。八福德身。九法身。十智身。

　　禅林疏语考证卷之一
　　禅林疏语考证卷之二
　　弭灾门
　　春祈雨

　　元运方回已际发生之候。春膏未沛莫施栽植之功。惟俟来苏。敢忘虔祷。　切念(某)等服勤东作效计西成。适逢青帝之司时。忽致旱魃之为虐。病绿悴涨波之麦。败黄枯出水之秧。春耕之际如斯。秋稔之期何若。谨修梵典用恳圣慈。(入佛事)伏愿风伯效灵。雨师供职。洒弥天之润泽。沛然而施洋然而流。回易地之欢声。忧者以乐病者以愈。

○来苏
　　尚书曰。徯予后。后来其苏。注苏复生也。

○东作西成
　　尚书注。东作者。春月岁功方兴。所当作起之事也。西成者。秋月物成之时。所当成就之事也。

○青帝
　　见上。

○旱魃
　　诗云汉曰。旱既大甚。涤涤山川旱魃为虐。注。魃旱神也。

○风伯雨师
　　风俗通云。周礼以柳燎祀风师。风师者箕星也。箕主簸扬能致风气。又以槱燎祀雨师。雨师者毕星也。诗曰。月离于毕俾滂沱矣。注。离月所宿也。毕星名。月离毕。将雨之验也。

○沛然
　　孟子注。雨盛貌。

○洋然
　　谓盛大貌。

○忧者乐病者愈
　　见子瞻喜雨亭记。

　　夏祈雨

　　日炽朱光孰御流金之苦。田焦青稼将无炊玉之期。仰祷狮台。愿怜蚁悃。　切念(某)等衡茅苟活稼穑知艰。欣然毕力于春耕。忽尔惊心于夏旱。维禾穟穟渐悴豳野之黄。彼黍离离将稿周原之白。至所极矣。何苦如之。谨率群氓特皈三宝。(入佛事)伏愿起蛟龙之蛰。震雷电之威。沛然下。洋然流。扑灭红炉之焰。出而作。入而息。挽回绿野之和。

○流金
　　庄子曰。大旱。金石流。土山焦。

○炊玉
　　战国策曰。苏秦之楚三日乃得见王曰。楚国之食贵於玉。薪贵於桂。今使臣食玉炊桂。山谷诗。张侯窘炊玉。僦屋得空垆。

○蚁悃
　　见上。

○维禾穟穟豳野之黄
　　诗生民曰。禾役穟穟。注穟穟苗美好之貌也。又曰。茀厥丰草种之黄茂。注黄茂嘉谷也。又豳风题注。豳国名。在禹贡雍州岐山之北。原隰之野。公刘能复修后稷之业。民以富。实乃相土地之宜而立国於豳之谷焉。

○彼黍离离周原之白
　　诗黍离注离离垂貌。诗绵曰。周原膴膴。注周地名。在岐山之南。广平曰原。膴膴肥美貌。

○蛟龙之蛰
　　易系辞曰。龙蛇之蛰所以存身也。

○雷电之威
　　杜诗。蜂虿终怀毒。雷电可震威。

○沛然洋然
　　见上。

○扑灭
　　书盘庚曰。若火之燎于原。不可向迩。其犹可扑灭。

○出而作入而息
　　见上。

　　秋祈雨

　　农夫望稔喜逢秋月之临。旱魃为殃忧甚春氷之履。俯殚愚悃。仰祷圣慈。　切念(某)等禹甸谋生周原活计。岂意收成之候。尚余炎赫之威。云屏屏兮风使之醨。日皓皓兮雨无以至。则种稻翻成画饼。而疗饥那可蒸沙。乃吁觉皇。敬陈佛事。(入佛事)伏愿倾甘露泉。注大悲水。油然作。沛然下。飞扬银竹之沾濡。耕者悦。忧者欣。酝酿金穰之嘉瑞。

○旱魃
　　见上。

○春氷
　　书君牙曰。心之忧危。若蹈虎尾。涉于春氷。注若涉春氷畏其陷也。

○禹甸
　　毛诗曰。信彼南山维禹甸之。注甸治也。

○周原
　　见上。

○云屏屏
　　楚辞后语曰。风伯之怒兮谁使。云屏屏兮吹使醨之。

○日皓皓
　　孟子曰。秋阳以暴之。皓皓乎不可尚已。

○画饼
　　魏纪明帝诏卢毓曰。选举莫取有名士。如画地为饼不可啖食。

○蒸沙
　　棱严云。若不断淫修禅定者。如蒸沙石欲其成饭。经千百劫只名热沙。

○油然作沛然下
　　孟子曰。天油然作云。沛然下雨。

○银竹
　　李白诗。白雨映寒山。森森似银竹。

○沾濡
　　乐天诗。风云皆会合。雨露各沾濡。

○酝酿
　　淮南本经曰。斟酌万殊。旁薄众宜。以相呕咐酝酿而成育群生。

　　得雨小再祈

　　畜云西密不堪惜雨之忧。微雨东来仅应望云之祷。再陈蚁悃。共徯鸿私。　切念(某)等处彼衡茅务兹稼穑。奈尔苍天瘨我以旱。俾之赤地维众之忧。虽感而遂通已得浥尘之喜。然旱之云久必需破块之恩。谨摅再渎之诚。用希三尊之听。(入佛事)伏愿震霹雳雷域中惊起龙眠之蛰。俾滂沱雨天下沾濡龟坼之畴。既渥既优。乃慰乃止。

○畜云西密
　　易曰。小畜亨。密云不雨。自我西郊。传。云阴阳之气。二气交而和则相畜固而成雨。阳倡而阴和顺也故和。若阴先阳倡不顺也故不和。不和则不能成雨。云之畜聚虽密而不成雨者。自西郊故也。东北阳方。西南阴方。自阴倡故不和而不能成雨。

○望云
　　孟子曰。若大旱之望云霓。

○蚁悃
　　见上。

○瘨我以旱
　　诗云汉曰。胡宁瘨我以旱。注瘨病也。

○破块
　　监紩论曰。太平之时雨不破块。旬而一雨必以夜。

○再渎
　　见上。

○霹雳
　　郭璞曰。雷之急激者曰霹雳。

○龙蛰○滂沱○沾濡
　　并见上。

○龟坼
　　谓土乾裂如龟纹也。

○既渥既优
　　见诗信南山。

　　谢雨

　　伏念旱之云甚如遭坐甑之炊。感而遂通随沐倾盆之泽。回焦枯于生育。转愁叹于讴歌。俯殚蚁报之诚。仰答鸿休之赐。(入佛事伏愿)三日以往为霖雨已知至至之深恩。五谷皆熟曰有年尚冀终终之厚惠。

○坐甑
　　讳文曰。自从五月困暑温。如坐深甑遭蒸炊。

○蚁报
　　见上。

○霖雨
　　书说命曰。若岁大旱。用汝作霖雨。

○有年
　　左宣十六年冬大有年。

○终终
　　律历志曰。天终数九。地终数十。合终终以纪闰余。

　　又

　　伏念叹其乾矣苦忧心之如熏。雨以润之喜应声之若响。田陇有收成之望。郊原见春色之回。虽大圣不自以为功。而下情敢忘于酬德。乃陈象教用昭蚁诚。(入佛事)既沾既足既优既渥且沐前恩。实发实秀实好实坚尚祈后获。

○叹其乾矣
　　毛诗曰。中谷有蓷叹其乾矣。注叹燥也。

○忧心如熏
　　诗云汉曰。我心惮暑。忧心如熏。注熏灼也。

○象教○蚁诚
　　并见上。

○既沾既足既优既渥
　　见诗信南山。

○实发实秀实好实坚
　　见诗生民。

　　祈晴

　　淫雨谓之霖实妨农务慧。日破诸暗庸叩佛慈。陈象教以归依。冀乌轮之助耀。　切念(某)等乐岁止期于田稼。兼旬奈苦于檐花。夜息蓬居厌听滴阶之韵。朝耕禾陇忍观冲岸之流。可胜大过之忧。爰启中孚之信。(入佛事)伏愿纵诸阳闭诸阴暂补苍天之漏。宣其光豁其翳融为易地之和。

○象教
　　见上。

○乐岁
　　孟子曰。乐岁终身饱。

○檐花
　　杜甫醉时歌曰。灯前细雨檐花落。又古文大全曰。微雨檐溜成花而落。杜诗千家注。赵云。近乎檐边之花也。刘邈诗。檐花初照月。学者多以檐雨之细如花。遂为檐雨之名。非也。

○大过
　　易大过卦。本义曰。大阳四阳居中过盛故为大过。

○中孚
　　易中孚卦。中孚豚鱼吉。利涉大川。利贞。传豚噪鱼冥物之难感者也。孚信能感於豚鱼则无不至矣。所以吉也。忠信可以蹈水火。况涉川乎。守信之道在坚正。故利於贞也。

○纵诸阳闭诸阴
　　董仲舒传曰。仲舒推阴阳所错行。故止雨闭诸阴纵诸阳。求雨反是。注师古曰。若闭南门禁举火。及开北门水洒人之类也。

○苍天之漏
　　朱子语类曰。如蜀有漏天。以其西北阴盛。常雨如天之漏也。故杜诗鼓角漏天东。后人不晓其义。

　　秋祈晴

　　云稼浮黄喜有收成之侯。雨花垂白乃无休息之时。爰摅丹衷。敬呈白楮。　切念(某)等银竹增愁。檐花作妬。泪滴翻云之黑奚啻十寒。眼穿披雾之青难希一暴。谷垂成而转坏。蔬向瘁而难荣。欲回大造之权。必假大雄之力。(入佛事)伏愿鼓动释风扫彼昏蒙之翳。升腾慧日畅为清净之光。

○银竹○檐花
　　并见上。

○十寒一暴
　　孟子曰。虽有天下易生之物也。一日暴之十日寒之。未有能生者。注暴温之也。

○披雾
　　晋卫罐见乐广。奇之命子弟造焉曰。此人若氷壶。见之莹然。若披云雾而睹青天。

○向瘁难荣
　　班孟坚宾戏曰。朝为荣华夕而焦瘁。

　　谢晴

　　雨霖沾而为害。小民惟日怨咨。日荏苒以腾晶。我佛不可思议。万物荷当天之照。群生瞻特地之明。如是蒙恩云何报德。(入佛事)伏愿有始则有其终。自此三登而乐岁。无过亦无不及。继兹庶征以若时。

○荏苒
　　见上。

○三登
　　前食货志曰。三考黜陟余三年食。进业曰登。再登曰平。余六年食。三登曰泰平。二十七岁遗九年食。然后王德流洽礼乐成焉。

　　迎神保苗

　　不稂不莠虽资坤元之功。实方实苞尤藉圣庇之力。仰投皇觉。俯沥丹诚。　切念(某)等珍米如珠。以稼为宝。出入云为之际实切知艰。耘锄播植之间且忘助长。於焉从事舍是何求。然非悃祷於先时。安得万千于后日。(入佛事)伏愿梦鱼应兆。覆斗呈祥。事于西畴俾得万农之地利。安彼南亩永无一点之天灾。

○不稂不莠
　　诗大田曰。不稂不莠。注稂童梁莠似苗。皆害苗之草也。

○实方实苞
　　诗生民曰。实方实苞。注方房也。苞甲而未拆也。

○云为
　　易系辞曰。变化云为。吉事有祥。

○助长
　　见孟子。

○梦鱼
　　诗无羊曰。牧人乃梦。众维鱼矣。旐维旟矣。大人占之。众维鱼矣。实维丰年。旐维旟矣。室家溱溱。

○覆斗
　　晋天文志曰。斗覆岁穰。

○西畴
　　见归去来辞。

○南亩
　　见诗七月。

　　禳蝗虫

　　稼穑将成忽致蝗螟之害。鼓桴有应庸申蝼蚁之诚。祛彼蠧戕。俾之坚好。　切念(某)等贵五谷于贵金玉。护寸苗如护圭璋。岂期育秀之时。忽致戕生之害。伤稼曰蟊。伤叶曰螣。惨如木蠧之伤。食心曰螟。食根曰蝗。酷似桑蚕之食。至斯极矣。孰能御之。乃祷觉皇敬修梵典。(入佛事)伏愿驱之境外扫之域中。宁食吾肺肠何待唐宗之祝。无害我田穉冀歌周室之诗。

○鼓桴有应
　　前汉李寻传曰。犹抱鼓之相应也。

○蝼蚁之诚○坚好
　　并见上。

○贵五谷
　　前食货志曰。是故明君贵五谷而贱金玉。

○伐生
　　齐桓公曰。吾欲藉于树木。管子即对曰此伐生也。吾欲藉于六畜。管子对曰此杀生。

○唐宗之祝
　　唐贞观间京畿旱蝗食稼。太宗在苑中掇蝗吞之曰。但当食朕无害百姓。是岁蝗不为患。

○周室之诗
　　诗大田曰。去其螟螣。及其蟊贼。无害我田穉田祖。有神秉卑炎火。

　　禳火

　　桑梓为邻既失未然之虑。枌榆结社敢忘将炽之忧。率连壤以修[文/而]。合一心而申祷。　切念(某)等蚁聚而处。鳞次以居。载观燎原之灾。实惊赭室之祸。况火自家人之出。当效先知。而患宜君子之防。且贻后虑。爰殚蝼蚁之敬。用叩天人之师。(入佛事)伏愿鉴我葵藿之悃。锡予蓬荜之休。乾泽混涵潜弭飞烟之烈焰。离明照耀散为瑞日之祥光。

○禳火
　　左昭十八年曰。郑子产使司马司寇列居火道行火所燃。城下之人五列登城禳火于玄冥回禄。注玄冥水神。回禄火神也。

○桑梓
　　诗小弁曰。维桑与梓。必恭敬止。注桑梓二木。古者五亩之宅树之墙下。以遗子孙。给蚕食具器用者也。

○枌榆○燎原
　　并见上。

○家人君子
　　易家人。象曰。风自火出。家人。君子以言有物而行有恒。传正家之本在正其身。正身之道一言一动不可易也。君子观风自火出之象。知事之由内而出。故所言必有物。所行必有恒也。

○蝼蚁○葵藿○蓬荜
　　并见上。

　　又

　　居必求安实切徙薪之虑。患思豫杜庸申盈缶之孚。特卜刚辰。用遵大教。　切念(某)等心炎益盛。欲炽弥张。近瞻荧惑之呈辉。深恐祝融之煽祸。载念积薪之上妄谓之安。因惟执爨之余或发于密。爰致鹫峰之祷。用陈鹿苑之科。(入佛事)伏愿池鱼无殃。社鸟敛迹。收赫赫煌煌之焰散作恩光。锡穰穰简简之休敷为阴骘。

○徙薪之虑
　　事文续集曰。初霍氏奢侈。茂陵徐福言其泰盛。三上书輙报罢。后霍氏诛灭。告者皆封。人为徐生上书曰。客有过主人者。见其灶直突傍有积薪。客曰。子为曲突远徙其薪。不者且有大患。主人不应。俄其家失火。邻里共救之。幸而得息。於是杀牛置酒谢其邻人。灼烂者在於上行。而不录言曲突者。或谓主人曰。乡使听客之言。不费牛酒终亡火患。今论功而请宾。曲突徙薪亡恩泽。燋头烂额为上客耶。主人悞而请之。宣帝召福为郎。

○盈缶
　　见上。

○荧惑
　　前天文志曰。火星也。

○祝融
　　记月令曰。其神祝融。陈注颛顼氏之子。名黎。火官之臣。

○积薪
　　贾谊传曰。厝火於积薪之下而寝其上。火未及然因谓之安。

○执爨
　　诗楚茨曰。执爨踖踖。注爨灶也。

○鹫峰
　　见名义。

○鹿苑
　　见要览。

○池鱼
　　事文续集。俗云城门失火殃及池鱼。旧说宋城门失火。自汲取池中之水而空竭鱼池也。

○赫煌
　　诗注赫赫高明显盛貌。煌煌大明貌。

○穰简
　　诗执竞曰。降福穰穰。降福简简。注穰多也。简大也。

○阴骘
　　书洪范曰。惟天阴骘下民。注骘定也。

　　火后还愿

　　祝融煽虐将见池鱼之殃。皇觉垂慈载安厦燕之喜。堇陈法务用报殊休。　切念(某)寄迹尘寰置身火宅。顷以烛天之焰。遽彰彻地之光。飞廉加助虐之威殆将煠我。颛帝失救焚之力实切儆予。爰殚哀吁之诚。用叩慈悲之主。盟言方启。烈焰随消。万间之庇难忘。一瓣之香敢后。(入佛事)伏愿巍巍莲座现月明水上之光。永永蓬居绝烟灭灰飞之幻。出入咸沾于优渥。乡闾同赖其帡幪。

○祝融○池鱼○厦燕
　　并见上。

○飞廉
　　风俗通曰。风伯也。

○颛顼
　　谓颛顼高阳氏黄帝孙也。以水德都帝丘。

○万间之庇
　　见上。

○一瓣香
　　宋陈思道。字无己。号后山。诗曰。向来一瓣香。敬为曾南礼。

○巍巍
　　语注高大之貌。

○优渥○帡幪
　　并见上。

○哀吁之诚
　　见书召诰。

　　客中遇火后还愿

　　羁旅营谋方重浮萍之叹。郁攸震怒遽为行李之惊。虽廑扑灭之劳。爰致吁呼之请。感德迄安于厦屋。酬恩宁愧于鲁皋。谨竭方寸之心。少效铢锱之报。(入佛事)伏愿玄冥效职。荧惑潜辉。思患预防常愿灭未然之祸。遇灾知惧尚冀建方至之休。

○浮萍
　　王勃滕王阁序曰。萍水相逢尽是他乡之客名文殊玑注曰。浮萍与水相逢。皆是奔走他乡名利客也。

○郁攸
　　左注火气也。

○行李
　　左传曰。亦不使一介行李告于寡君。注行李行人也。

○扑灭
　　见上。

○鲁皋
　　左哀二十一年及齐侯盟于顾。齐人责稽首。因歌曰。鲁人之皋数年。不觉使我高蹈。

○方寸心
　　见上。

○铢锱
　　礼记曰。分国如锱铢。注八两为锱铢。权分十黍之重也。

○玄冥○荧惑
　　并见上。

　　禳瘟

　　瘴疫风行实切枌榆之虑。精诚露布敢仗苾刍之虔。恭祷对大觉之皇皇。谨修竭小心之翼翼。　切念(某)等莫非横目之民。孰是检身之士。近观六沴之害。实廑群氓之夏。寡过未能恐取皇穹之谴。作孽难逭惧增黑簿之愆。欲谢罪于瘟司。特投诚於圣典。(入佛事)伏愿转哭声为歌韵。化疫气为祥风。一曰寿。二曰福。三曰宁。均赖箕畴之敷锡。十为连。五为比。四为族。相安周井之优游。

○枌榆○苾刍
　　并见上。

○小心
　　诗大明曰。维此文王小心翼翼。注翼翼敬也。

○横目民
　　庄子曰。苑风曰夫子无意于横目之民乎。

○检身
　　书伊训曰。居上克明。为下克忠。与人不求备。检身若不及。

○六沴
　　前孔光传曰。六沴之作。注师古曰。沴恶气也。音戾。

○寡过未能
　　见语宪问。

○皇穹寡妇赋曰。仰皇穹兮叹息。注天也○作孽难逭
　　见书太甲。

○黑簿
　　智论云。善恶业名黑白。经论诸说云。焰罗王记罪人之善恶业。有善业者载金札。有恶业者书紩簿。

○寿福宁
　　见上。

○连比族
　　周礼曰。十国曰连。连有帅。五家为比。四闾为族。

　　一家禳瘟

　　瘴疠札瘥而为患。不胜切己之忧。戒谨恐惧在乎心。毋致噬脐之悔。仰尘绀目。俯罄丹衷。　切念(某)鸿毛微命萤爝末光。言轻则辱行薄则辜。不念厥德。善小弗为。恶小弗去。速戾于躬。近观疫气之流行益甚。予心之战兢。实惧延蔓。思趁彻桑。敬修释典之科。冀脱瘟司之籍。(入佛事)伏愿感之斯通宥其有过。一门恊庆常安五运之和。四气恒调永消六沴之祸。

○札瘥
　　左杜预注曰。夭死曰札。小疫曰瘥。

○戒谨恐惧
　　见中庸。

○噬脐
　　左庄六年三甥曰。亡邓国者此人也。若不早图。后君噬脐。注若啮腹脐。喻不可及。

○鸿毛
　　司马迁传曰。人固有一死。死有重于泰山或有轻于鸿毛。

○速戾于躬○战兢○彻桑○六沴
　　并见上。

　　禳牛瘟

　　日观牛疫孰胜南亩之耕。露布蚁诚爰荐西郊之礿。秉念小人之力穑。实资大武以施功。其可舍诸足以用矣。岂意札瘥之疠。甚於觳[觳-殳+束]之忧汉京之喘。恐有所伤。齐堂之死若无其罪。谨仗缁衲特恳皇慈。(入佛事)伏愿推其乾覆之恩。锡尔坤为之类。不灾不害。纵情于草野之间或寝所讹。肆意于桃林之下俾之茁壮。助我耕锄。

○南亩○蚁诚○西郊之礿○札瘥
　　并见上。

○觳[觳-殳+束]之忧
　　孟子曰。齐宣王坐於堂上。有牵牛而过堂下者。王见之曰牛何之。对曰将以衅钟。王曰舍之。吾不忍其觳[觳-殳+束]若无罪而就死地。对曰然则废衅钟与。曰何可废也以羊易之。

○汉京之喘
　　前汉丙吉。宣帝时为丞相。出逢人逐牛。牛喘吐舌。吉驻车使吏问逐牛者曰牛行几里矣。或讥言道中群斗死者前后失问。吉曰。方春少阳用事未可大热。今牛而喘必热盛矣。恐有伤害。宰相兴。调阴阳。职当夏。故问之。

○齐堂之死
　　见前。

○或寝或讹
　　诗无羊曰。或降于阿。或饮于池。或寝或讹。注讹动也。

○桃林之下
　　书武成曰。放牛于桃林之野。示天下弗服。

　　保瘟病

　　厥疾弗瘳实切一家之虑。唯佛普应能消六沴之灾。乃殚微诚。特申恳祷。　切念(某)顷以泡影之身。遽染札瘥之气。辩明传变孰为仲景之良医。诊视浮沉谁是叔和之妙手。岂曰天殃之致是。实关人事之有亏。既增黑簿之愆。宜取皇穹之谴。乃沥心而陈恳。特请命以祈恩。(入佛事)伏愿拯危急于膏肓。散冲和于经络。赦其万死毋烦起死之良方。赐以再生允赖好生之厚德。

○六沴
　　见上。

○泡影
　　见金刚经。

○札瘥
　　见上。

○仲景
　　张机。字仲景。东汉南阳人。作伤寒论。医方大备。扁鹊仓公无以加焉。后世称为医圣。

○叔和
　　王叔和。西晋高平人。为大医令。性度沉静博通经史。精研医道洞识修养。

○黑簿○皇穹
　　见上。

○危急
　　文选注。向曰危倾急迫也。

○膏肓
　　左成十年曰。晋公疾病求医於秦。秦伯使医缓为之。未至。公梦疾为二竖子曰。彼良医也。惧伤我。我焉逃之。其一曰。居盲之上膏之下。若我何。医至曰。疾不可为也。

○冲和
　　列子曰。轻清者上为天。重浊者下为地。冲和气者为人。注阳气轻清而上为天。阴气浊重而下为地。阴阳之气和合而为人。冲亦和也。

○经络
　　前艺文志曰。医经者。原人之血脉经络骨髓阴阳表里。起百病之本死生之分。又五脏六府有十二经十五络。

　　祈恩门
　　祈嗣

　　寂而能应恭祈降岳之祥。感则必通愿赐祷尼之吉。特陈象教。用冀鸿恩。　切念(某)同妻(某)琴瑟久谐熊罴未梦。二亲血脉毋容遽斩于我身。百世明禋讵忍顿捐於今日。必宿愆之作障。故生兆之未形。爰致凡夫之小心。特投我佛之大愿。(入功德立愿)伏愿鸑鷟来翔圭璋载弄。绍宗不替顿消伯道之忧。当户有光冀酿燕山之庆。

○降岳
　　毛诗曰。嵩高维岳。骏极于天。维岳降神。生甫及申。维申及甫。维周之翰。四国于蕃。四方于宣。

○祷尼
　　史记曰。征在祷于尼丘山而生孔子。

○象教
　　见上。

○熊罴
　　诗斯干曰。乃寝乃兴。乃占我梦。吉梦维何。维熊维罴。维虺维蛇。大人占之。维熊维罴。男子之祥。维虺维蛇。女子之祥。

○明禋
　　书洛诰注。明洁禋祀也。

○鸑鷟
　　说文曰。凤属神鸟也。

○圭璋
　　诗斯干曰。乃生男子。载寝之床。载衣之裳。载弄之璋。其泣喤喤。

○伯道
　　晋邓攸。字伯道。为河东太守。没于石勒。乃斫坏车以牛马负妻子而逃。又遇贼掠其牛马。步走担其儿及其弟子。绥度不能两全。乃谓妻曰。吾弟早亡。惟有一息。理不可绝止。应自弃我儿耳。幸而得存我。后当有子。妻泣而从之。乃弃己子。后卒以无嗣。时人义而哀之曰。天道无知。使邓伯道无儿。

○燕山
　　见上。

○琴瑟久谐
　　见下产后得男之注。

　　得嗣还愿

　　熊罴未兆昔立祈恩之盟。弧矢方悬今修报德之典。克恭克敬诚忭诚欢。　切念(某)同室(某)愆重如山德轻似翼。未见一索男之喜。深廑三不孝之忧。唯我佛垂悲能满二求之愿。故下凡有祷遂叨一子之恩。用践宿盟。特酬万庇。(入佛事)伏愿兰桂联芳螽斯衍庆。既生既育玉枝之汗永收。俾寿俾昌金锁之忧无阻。

○熊罴○弧矢
　　并见上。

○一索男
　　易说卦曰。震一索而得男。故谓长男。巽一索而得女。故谓之长女。

○三不孝
　　孟子曰。不孝有三。无后为大。注赵氏曰。於礼有不孝者三事。谓阿意曲从陷亲不义一也。家贫亲老不为禄仕二也。不娶无子绝先祖祀三也。三者之中无后为大。

○二求
　　成实论云。一得求。谓诸众生欲得诸乐随意求取。虽经险难不以为苦。如海吞流心无厌足。是名得求。二命求。谓诸众生取乐生爱。不能如实观察乐是苦因。反求长命受此诸乐。是名命求。

○螽斯
　　毛诗曰。螽斯羽诜诜兮。宜尔子孙振振兮。注螽斯。蝗属。一生九十九子。

○玉枝
　　前汉武帝纪。帝得西那国玉枝以赐近臣年高者云。病则枝汗。死则枝折。老聃得之七百年不汗。偓佺得之三千年不折。

○金锁
　　智度论云。譬在囹圄桎梏所拘。虽复蒙赦更系金锁。人为爱系如在囹圄。虽得出家更着禁戒如系金锁。

　　保胎

　　生育未形实切家人之虑。祷祈有应能消无妄之灾。谨露章以陈情。恭演梵而请福。　切念(某)孕妻(某)蘩苹贱质蒲柳微躯。将临卧蓐之期。深轸彻桑之念。熊罴应梦且居犹豫之中。蛇虺呈祥亦在狐疑之域。惟冀保安之二字。敢忘致敬于三尊。(入佛事或立愿)伏愿妻(某)临盆有庆坐草无虞。瑞应掌珠俾作充闾之喜。芳开庭桂尚几就馆之宁。

○家人
　　易家人卦。家人利女贞。传。家人之道利在女正。女正则家道正矣。

○无妄
　　见上。

○蒲柳
　　世说。顾恺之与简文仝年而发早白。问其故。答曰。松柏之姿经冬愈茂。蒲柳之质望秋先零。

○彻桑○熊罴
　　并见上。

○犹豫
　　尔雅曰。犹兽名。形如[尘-土+盲]。善登木。性多疑虑。常居山中。忽闻有声。即恐且来害之。每豫上树。久之无人然后敢下。须臾又上。如此非一。故今不决者称犹预焉。

○蛇虺
　　见上。

○狐疑
　　汉书文帝纪。注曰。狐之为兽。其性多疑。每渡氷河且听且渡。故曰疑者称狐疑。

○掌珠
　　杜寄汉中王诗曰。掌中探见一珠新。注马梵贺人有子曰欣得掌中之玉。

○充闾
　　晋贾充始生。父言后当有充闾之庆。故以为名存焉。注古今之显贵者。宾客填门充满屋闾。言他日亦当如此。后果西晋武帝时为司空。封鲁公。

○就馆
　　记内则曰。妻将生子及月辰就侧室。

　　产后得男还愿

　　熊罴在梦冀禳荆室之灾。蚁蛭酬恩庸格觉皇之听。　切念(某)妻(某)质之甚弱命乃多迍。顷因诞月之降祥。实切履氷之加虑。璋期载弄莫安在寝之心。珠欲重擎未入捧观之掌。特獥大圣之福。冀保小君之安。既荷新恩。敢忘宿誓。(入还愿佛事)伏愿琴瑟韵调。桂兰香远。喜见克家之庆曰寿曰康。庶几当户之能俾昌俾炽。

○熊罴
　　见上。

○荆室
　　谓自称妻曰荆室。

○蚁蛭
　　见上。

○履氷
　　诗小旻曰。战战兢兢。如临深渊如履薄氷。

○璋期载弄
　　见上。

○琴瑟韵调
　　夫妇和曰琴瑟调。诗棠棣曰。妻子好合。如鼓瑟琴。

○桂兰
　　谓称人子曰桂兰。事见上。

○克家
　　易蒙九二子克家。象曰。子克家。刚柔接也。

○当户
　　晋李密表。内无应门五尺之童。注应当也。内无应当门户五尺之童子。

　　产后生女还愿

　　昔孕棠花之梦爰叩觉皇。今申芹草之诚敬修梵典。　切念(某)妻(某)顷以大期之至。深惟一己之忧。虽巽得女震得男各由造化。而乾称父坤称母曲遂生成。乃[文/而]沐而立盟。果诞生之迪吉。爰陈象教。特谢鸿私。(入还愿事)伏愿云祉攸隆露恩永渥。载生载育既已谐家室之欢。以长以成愿早遂闺门之秀。

○棠花之梦
　　见下附录。

○芹草之诚○巽得女震得男
　　并见上。

○乾称父坤称母
　　见易说卦传。

○迪吉○象教
　　并见上。

○载生载育
　　见诗生民。

○家室
　　见诗桃夭。

○闺门之秀
　　晋张玄。妹有才质。适顾氏。玄每称以敌王凝之妻谢道韫。济泥曰。王夫人神情散朗。故有林下风气。顾家妇清新玉映。自是闺房之秀。注王夫人道韫也。顾家妇张玄妹也。

　　婴儿祈安(寄姓立愿等通用)

　　爱锺孺子先廑困蒙之忧。诚祷觉皇预消无妄之疾。恭陈尺楮。用白寸衷。　切念(某)同妻(某)德不前人。事常先虑。幸得弄璋之庆。私期跨灶之能。然襁褓弗宁深恐五行有克伤之咎。乳哺多窒切忧三命有形战之灾。爰轸彻桑之谋。特输向日之悃。是以(入佛事)伏愿愍其弱质卫其微生。命运无屯常逢无量寿佛。福基永固恒值炽盛光王。允为干蛊之休。大作盈门之庆。

○孺子
　　书洛诰注。稚子也。

○困蒙
　　易蒙六四困蒙吝。象曰。困蒙之吝。独远实也。

○无妄○弄璋
　　并见上。

○跨灶
　　谓子过於父为跨灶。吴崇贺人生子云。寄语王浑防跨灶。阿戎清赏祇须臾。或云灶上有釜。故子过於父为跨灶。注釜与父音相同。借以为言也。

○襁褓
　　说文曰。小儿衣也。

○彻桑○向日
　　并见上。

○干蛊
　　易蛊初六。干父之蛊。有子考。无咎。厉终吉。九二。干母之蛊。不可贞。

　　祈入学立愿

　　切念(某)草茅贱品占毕寒儒。黄卷功勤未与明伦之列。青云志切思为发轫之图。兹当考案方临试期在迩。虔备仪物。恭诣(某处某座下)告许(某愿)。伏愿文炫五云之彩。思涌万派之波。瑞映黉宫功幸收于鲁籍。光浮泮水名早着于周庠。

○占毕
　　学记曰。今之教者。呻其占毕多其讯。注占视也。毕简也。言今之教人但吟讽其所占视之简牍。不能通其蕴奥也。

○黄卷
　　遁[文/而]闲览曰。古人写书皆用黄纸。以蘗染之。所以辟蠧也。故谓之黄卷。

○青云志
　　见膝王阁序。

○发轫
　　谓轫音忍。碍车轮之木也。去轫。轮动而车行。故凡初为则曰发轫。见楚辞。

○黉宫
　　谓黉音横。学舍也。

○鲁籍
　　谓籍音寂。簿书也。

○泮水
　　诗泮水曰。思乐泮水。注泮水。泮宫之水也。诸侯之学。乡射之宫。谓之泮宫。其东西南方有水形如半璧。以其半於辟痈。故曰泮水。

○周庠
　　有虞及周之学名也。记王制曰。有虞氏养国老於上庠。孟子曰。周曰庠。

　　入学还愿

　　伏以荣被蓬门已作鹏程之发轫。光昭泮水冀为翰苑之先声。乃竭蚁诚。用答鸿庇。　切念(某)业专挟策技习雕虫。苦志鸡窗思与青钱之选。皈心猊座遂点黉序之班。弗敢久负于前盟。是用俯陈其下悃。(入还愿佛事)伏愿蜚声艺苑奋迹文场。幸作宾于主家观光上国。喜登名于仕籍鼓翼天衢。

○蓬门
　　见上。

○鹏程
　　庄子曰。北冥有鱼。其名为鲲。化而为鸟。其名为鹏。鹏之背不知其几千里也。海运则将徙於南冥。

○发轫○泮水○蚁诚
　　并见上。

○挟策
　　庄子曰。臧与谷二人相与牧羊而俱亡其羊。问臧奚事。则挟策读书。问谷奚事。则博塞以游。注挟策即执卷也。

○雕虫
　　杨子法言曰。或问吾子好赋。曰然。童子雕虫篆刻。俄而曰壮夫不为也。

○鸡窗
　　幽冥录曰。晋衮州刺史沛国宋处宗。买一长鸣鸡。爱养甚至。常着窗间。后鸡作人语。与处宗谈论极有言说终日不辍。处宗因此功业大进。

○青钱
　　张鷟。字文成。高宗朝人以制举皆中甲。科员半千。称其文犹青铜钱。万选万中。时谓青钱学士。

○观光
　　易观六四。观国之光。利用宾于王。

○天衢
　　郭有道碑文曰。将蹈鸿崖之遐迹。绍巢许之绝轨。翔区外以舒翼。超天衢以高峙。

　　秋科立愿

　　秋风初发正属冯风之期。秋桂将芳喜怀折桂之想。愿试场之有庆。冀圣力以加祥。　切念(某)幼专鲁诰。长滥周庠。困守鸡窗屡屈登云之志。苦摩蠧简几兴夺锦之思。兹者奋翼时临着鞭日迩。不恳万间之庇。安收三战之功。(入立愿)伏愿笔绚五云之彩。思流万斛之波。虎榜墨新喜作南闽之魁首。蟾宫香发快沾北阙之恩荣。更祈出途收利即次无虞。往返俱亨身心并泰。

○折桂
　　晋郄诜举贤能射策为天下第一。武帝问。卿才何如。诜曰犹桂林一枝昆山片玉。注桂枝昆山犹如言士林中一耳。陈元老及第诗。桃花先透三层浪。月桂高攀第一枝。

○鲁诰
　　谓诰告也。告上曰告。发下曰诰。周书五诰。古者上下有诰。

○周庠○鸡窗
　　并见上。

○蠧简
　　谓蠧木中虫也。又书中蠧鱼。韩退之诗。岂殊蠧书虫。生死文字间。简牒。诗小雅曰。畏此简书。

○夺锦
　　唐武后游龙门命群臣赋诗。先成者赐锦袍。东方虬诗先成。设拜赐坐未安。宋之间诗成。文理兼美。左右莫不称善。乃就夺锦袍衣之。

○奋翼
　　冯异。字公孙。佐汉光武中兴。芜蒌亭上豆粥。至南宫复进麦饭。破赤眉。帝降玺书劳之曰。始虽垂翅回溪。终能奋翼渑池。可谓失之东隅收之桑榆。

○着鞭
　　东晋刘琨与祖逖为友。与亲故书曰。吾枕戈待旦志枭逆虏。常恐祖先生先吾着鞭。

○万间之庇
　　见上。

○五云之彩
　　江淹。字文通。少时梦人授以五色笔。自是文藻日新。

○万斛之波
　　东坡曰。吾之文如万斛泉源。不择地而出。

○虎榜
　　唐书欧阳詹。字行周。举进士。与韩愈李绛崔群王涯冯宿庾承宣联名登第。皆天下选。时称龙虎榜。

○南闽
　　周礼注疏曰。八蛮在南方。闽其别也。

○魁首
　　谓凡为首者皆曰魁。

○蟾宫
　　谓及第之[廿/宋]比步蟾宫。张衡灵宪序。月者阴宗之精。积而为兽。象兔阴之类。其数偶。其后有穷后羿请不死之药於西王母。其妻嫦娥窃以奔月。是为蟾蜍。又古送赴省。嫦娥剪就绿罗袍待来步蟾宫与换。

○北阙
　　汉高帝纪。萧何治未央宫。立东阙北阙前殿。注未央宫虽南向。而上奏事谒见之徒皆谒北阙。是以北阙为正门。

　　秋捷还愿

　　喜辱贤书全藉圣慈之力。肃修梵典庶昭愚悃之衷。乃仗缁袍特申素楮。　切念(某)试期在迩场事当行。脱颕青衿须赖梦中之糊眼。奋身白屋必凭暗里之点头。敬立良盟。特希慈庇。幸叨光于虎榜。敢忘报于狮台。(入还愿佛事)伏愿既搏秋风犹跃春浪。琼林花发荣簪上苑之春。金榜墨鲜恩赐曲江之宴。

○青衿
　　毛诗曰。青青子衿。注青青纯绿之色。父母俱存衣纯以青。子。男子也。衿。领也。青衿者以青布作护领也。

○白屋
　　前汉书萧望之传曰。非周公相成王。躬吐握之礼。致白屋之意。注师古曰。白屋谓白盖之屋。以茅覆之。贱人所居。

○梦中糊眼○暗里点头
　　宋欧阳修知贡举考试卷。常觉坐后一朱衣人点头。然后文入格。不尔则无复与考。始疑侍吏。及回视一无所见。因语同列三叹。尝有句云。文章自古无凭据。惟愿朱衣一点头。又诗云。青夜梦中糊眼处。朱衣暗里点头时。

○虎榜
　　见上。

○琼林
　　谓朝廷赐宴及第人谓琼林宴。宋太平兴国八年宋白等并赐及第赐宴。始就琼林苑。后遂为定制。

○金榜
　　西京杂记曰。崔绍暴卒复生。见冥间列榜书人姓名。将相金榜。其次银榜。州县小官并是紩榜。

○上林
　　上林赋注。良曰。上林苑名。

○曲江之宴
　　汉武帝造曲江池。其水西折。唐人上巳在曲江头禊饮踏青。明皇封张九龄于此。号曲江公。后秀士登科赐宴於此。

　　春科立愿

　　赴试春官志取棘围之捷。投诚秋礿思祈莲座之恩。爰立良盟。用希慈鉴。　切念(某)占毕贱品樗栎凡材。苦志萤光未达青云之路。与名鹗荐幸叨丹桂之芳。尚希曜桃浪以飞腾。讵忍虚杏花之烂熳。乃仗缁流归命皇觉。　伏愿杨文吐凤李笔生花。金榜先登奚啻处囊之士。锦标首夺允称入彀之英。更祈往返俱亨身心并泰。登途何虑即次无虞。

○春官
　　周礼云。春官宗伯掌礼。注春官卿。主邦礼。治天神地祇人鬼之事。和上下尊卑等。列春官於四时之序为长。故其官谓之宗伯。

○棘围
　　通典云。选举类礼部阅试之日。皆严设兵卫栫棘围之以防假滥。注栫围也。假滥假托泛滥。阅试之日用兵严卫以棘刺围之。以防假才及滥入者。

○占毕○樗栎
　　并见上。

○萤光
　　晋车胤。字武子。南平人。恭勤不倦。博览多通。家贫不常得油。夏月则练囊盛数十萤火以照书。以夜继日。

○青云之路
　　宋梁颢状元及第。年八十二。谢启云。皓首穷经少伏生之八岁。青云得路多太公之二年。

○鹗荐
　　后祢衡始弱冠。孔融爱其才。上表荐之曰。鸷鸟累百不如一鹗。使衡立朝必有可观。

○丹桂○桃浪
　　并见上。

○杏花
　　庄子曰。孔子游淄潍之林。休坐杏坛之上读书弦歌鼓琴。

○杨文吐凤
　　后汉杨雄。字子云。成帝时客有荐扬雄文似相如者。上召雄待诏承明之庭。还奏甘泉赋以劝。雄作甘泉赋成。梦吐白凤。

○李笔生花
　　天宝遗事曰。李白少时梦笔头生花。自是才思日进。

○金榜
　　见上。

○处囊之士
　　史平原君传曰。平原君合从于楚。得食客十九人。毛遂自荐曰。臣得如锥之处囊中。乃脱颕而去。非特未见而已。

○锦标首夺
　　见上。

○入彀之英
　　唐太宗正观中私幸端门。见进士缀行而出。喜曰。天下英雄入吾彀中矣。注。彀。张弓引备也。彀中犹言落圈套也。

　　登第还愿

　　杏苑春浓喜龙门之波暖。棘围捷奏荷燕阙之宠新。昔藉鸿休。兹勤蚁报。　切念(某)青灯志苦。黄卷功勤。矻矻暑寒岂垂涎于温饱。孳孳昼夜思励志于功名。幸沾雁塔之光。悉属猊台之荫。爰思报答。敢不精虔。(某)伏愿帝恩益隆。臣职惟谨。青袍玉简长环北极之尊。紫绶金鱼永祝南山之寿。

○龙门
　　谓龙门以鱼为喻也。龙门河水所下之口。在今绛州龙门县。龙门水险不通。鱼鳖之属莫能上。江海大鱼集龙门下者数千不得上。上即为龙。今士有被其容接者。名为登龙门。事见东汉李膺传。

○棘围○蚁报○黄卷
　　并见上。

○矻矻
　　文选李周翰注。勤作也。又轨范注徤作。劳极貌。

○温饱
　　见孟子。

○孳孳
　　孟子注。勤勉之意。

○雁塔
　　西域记。昔有比丘见双雁飞翔。忽一雁投下自陨。众曰此雁垂戒。宜旌彼德。于是[序-予+(((嘹-口)-小)-日+土)]雁建塔。又古今诗话云。唐韦肇及第。偶於慈恩寺雁塔题名。后人效之。遂成故事。

○紫绶
　　前百官表曰。丞相金印紫绶。注绶佩印之组也。

○金鱼
　　唐书曰。高宗给五品已上随身银鱼袋。以防召命之诈。出内必合之。三品以上金饰袋。垂拱中都督刺史始赐鱼。天授二年改佩鱼皆为龟。其后三品以上龟袋饰以金。四品以银。五品以铜。中宗初罢龟袋。复给以鱼。

○南山之寿
　　诗天保曰。如南山之寿。不骞不崩。

　　官员赴任祈安

　　帝恩方重敢惮跋涉之劳。臣职尤难实怀氷渊之虑。爇瓣香以致敬。露片楮以祈安。　切念(某)叨登仕籍滥点臣班。既拜命以为荣。当俶装而敢后。第恐舟车弗利盗贼方殷。犹虑风土各殊奸仇莫测。不恳圣慈之庇。安纾薄宦之忧。(入佛事)伏愿客途无恙。官舍咸宁。常熙茂续之光毋忝厥职。快睹荣迁之命广膺殊休。

○跋涉之劳
　　诗载驰曰。大夫跋涉。我心则忧。注草行曰跋。水行曰涉。

○氷渊之虑
　　见上。

○拜命
　　左庄十一年曰。拜命之辱。注谢辱厚命。

○俶装
　　张平子思玄赋。简元辰而俶装。李善注曰。俶始也。

○无恙
　　神异经曰。北方有兽曰[狂-王+恙]。[狂-王+恙]恙也。黄帝杀之。由是人无忧疾。谓之无恙。

　　官员赴任祈安后还愿

　　仕途多险爰兴利涉之思。圣力无方幸获有常之吉。思酬慈荫。乃竭鄙诚。　切念(某)观光有愧。窃禄无能。万里长途既切驰驱之惧。一朝显命深怀踧踖之忧。乃立盟言果垂响应。思修昔年之欵。爰罄今日之恭。(入佛事)伏愿锡之大年介尔景福。如川方至。频荷凤勑之荣。如日斯升。快睹龙颜之喜。

○利涉之思
　　易曰。需。有孚光亨。贞吉。利涉大川。本义曰。需待也。以乾遇坎。乾健坎险。以刚遇险而不遽进以陷於险。待之义也。孚信之在中者也。

○观光
　　见上。

○踧踖
　　语注。恭敬不宁之貌。

○响应
　　见过秦论。

○介尔景福○如川方至
　　并见毛诗。

○凤勑之荣
　　邺中记曰。石季龙与皇后在观上。有诏书衔木凤口中。放数百丈绯绳回转飞下。

○如日斯升
　　见诗天保。

○龙颜之喜
　　前汉高祖讳邦。字季沛。丰邑中阳里人。姓刘氏。母媪尝息大泽之陂。梦与神遇。是时雷电晦冥。父太公往则见交龙於上。已而有娠。遂产高祖。隆准而龙颜也。

　　客商出外祈安

　　卧雨飱风图取锥刀之利。望云就日冀獥桴鼓之随。谨涓谷辰。聿陈微悃。　切念(某)耻为兔守。漫尔蝇营。斯迈斯征爰谋爰度。载念旅舍愁见侵侮之惊。抑念客舟恐致沦胥之苦。身之历寒历暑。货之或滞或通。若非獥福于先难。何以成谋于后获。(入佛事)伏愿察翼翼之恭。垂皇皇之鉴。维车之运泛舟之役俱袭佳祥。垂槖而往载稛而归得收微利。

○锥刀之利
　　左昭曰。锥刀之末将尽争之。注锥刀之末至细。以喻细事。

○桴鼓○兔守
　　并见上。

○蝇营
　　毛诗曰。营营青蝇。注营营往来貌。

○侵侮
　　曲礼曰。礼不踰节不侵侮。

○沦胥
　　诗小旻曰。如彼流泉。无沦胥以败。注沦陷。胥相也。

○翼翼皇皇
　　见上。

○泛舟之役
　　左僖十三年。秦於是乎输粟于晋。自雍及绛相继命之曰。泛舟之役。注从渭水运入河汾。

○垂槖捆载
　　国语曰。诸侯之使垂槖而入。稛载而归。注稛束也。

　　商归还愿

　　利者义之和。爰致蝇营之利。诚者天之道。敢忘蚁报之诚。恭演梵仪。聿遵教法。　切念(某)糊口四方置身千里。登途驾辙滔滔底足之津。济渡浮舟泛泛回头之岸。惊省人情之厚薄。间关世道之炎凉。莫敢或遑未知收济。欲集客行之庆。唯凭圣庇之休。兹当返旆之时。庸致衔环之悃。(入佛事)伏愿润屋计成克家谋遂。行曰商坐曰贾咸无滞货之忧。为者疾用者舒常有生财之道。

○蝇营○蚁报
　　并见上。

○糊口四方
　　左隐十一年郑伯曰。寡人有弟名叔段不能和恊。而使糊其口於四方。注使叔假寄食於四方之国。谓段元年奔共。

○间关
　　后汉荀彧传论曰。荀君乃越河冀间关以从曹氏。注曰间关犹展转也。

○返旆
　　左传曰。令尹南辕返旆。注将皈也。

○衔环
　　见上。

○润屋
　　大学曰。富润屋。德润身。

○克家
　　见上。

○商贾
　　白虎通曰。居卖曰贾。通物曰商。

○为者疾用者舒○生财之道
　　并见大学。

　　商遇风浪后还愿

　　浮江无际沦胥可叹于客舟。法海有缘登跻得乘于道筏。谨涓谷旦。爰报洪恩。　切念某计切肯堂。谋深润屋。比逐蝇头之利。忽惊鲸浪之忧。眇眇幻躯几葬江鱼之腹。盈盈重货将倾蛟冗之渊。爰叩调御之尊。遂免漂沦之苦。其恩希有。於意云何。(入佛事)伏愿利源洋溢。福海渊渟。出入随所之永遇妙吉祥之庇。交易得其所偕逢欢喜藏之休。

○沦胥○谷旦○肯堂○润屋
　　并见上。

○眇眇
　　史武本纪曰。朕以眇眇之身承至尊。兢兢焉惧勿任。

○江鱼之腹
　　见屈原渔父辞。

○洋溢
　　见中庸。

　　又(皈遇风浪)

　　飞廉涨波上之风曾申祈悃。我佛现水中之月立遂感通。乃露丹诚。用酬洪庇。　切念(某)草茅贱品萍梗浮踪。还归比涉于长江。漂堕如居于巨海。号风战雨激为恩地之雷。沃日吞云翻作迷天之雪。欲脱龙渊之难。爰呼倪座之尊。果藉洪慈。即獥迪吉。将希草结乃效葵倾。(入佛事)伏愿钱流地上。货衍日中。玉积珠盈自见门庭之成市。川增云委何须垄断之频登。

○飞廉○迪吉○草结○葵倾
　　并见上。

○钱流地上
　　前贷食传曰。故货宝於金。利於刀。流於泉。注如淳曰。名钱为刀者。以其利於民也。又流行如泉也。

○货衍日中
　　易系辞曰。日中为市。致天下民。聚天下之货。交易而退。各得其所。

○垄断
　　孟子曰。有贱丈夫焉必求垄断而登之。以左右望而罔市利。注左右望者欲得此而又取彼也。罔谓罔罗取之也。

　　妻为夫作商不归立愿

　　念彼槖砧久作无依之旅。惟兹荆阃敬殚有感之诚。特立良盟。恭演梵务。　切念夫主(某)计鸱夷利。为子长游。日迈月征莫悉鸿鳞之寄。风飱雨卧可胜茧足之劳。彼在天之涯。此居地之角。未得旋车之喜。徒深举案之思。稽首祈恩志心归命。(入佛事)伏愿夫(某)动渊明松菊之怀。兴张翰莼鲈之念。不留不处行休辙迹之间关。言旋言归得致刀头之盟信。

○稿砧
　　古乐府云。稿砧今何在。山上更有山。注稿砧喻夫。问夫何在山上。又山乃出字。言夫出外也。

○鸱夷
　　史范蠡传曰。范蠡浮海出齐。变姓名。自谓鸱夷子。皮耕于海畔。注索隐曰。范蠡自谓也。盖以吴王杀子胥而盛以鸱夷。今蠡自以有罪故为号也。韦昭曰。鸱夷革囊也。或曰生牛皮也。

○日迈月征
　　见诗小宛。

○茧足
　　谓足重皮也。楚欲伐宋。墨子自鲁趣楚。十日十夜足肿如重茧而不休息。谓足伤起皮如重茧也。

○天涯地角
　　吴融尽山水歌曰。地角移来方寸间。天涯写在笔锋里。

○举案
　　列女传曰。孟光。字德耀。邻里多求择对不嫁。父母问其故。光曰。欲得贤如梁伯鸾者。鸿闻而娶之。及嫁以装饰入门。七日而鸿不答。光曰妾者隐居之服。鸿喜曰此真梁鸿妻。贫赁后入霸陵山中以耕织为业。光每进食於鸿。必举案齐眉。不敢仰视。

○渊明松菊
　　见渊明归去来辞。

○张翰莼[鱼*户]
　　张翰。字季鹰。有清才。善属文。晋惠朝齐王冏辟为东曹掾。因秋风起。思吴中菰菜蒪羹[鱼*户]鱼鲙。叹曰。人生遗适志耳。富贵何为。即引去。

○间关
　　见上。

○刀头
　　古乐府。何时大刀头。破镜飞上天。注谓夫还期在月。如破镜时刀头有环。故云。

　　因讼祈安

　　乖违互讼已惭忍辱之仙。休咎两明实藉垂慈之佛。敬投皇觉。谨控丹诚。　切念(某)艰苦一生。畏严三尺。近以仇雠之隙。遽兴论讼之端。刻木之誓实我之忧。甘棠之听伊谁是赖。唯求中吉。切虑终凶。不觊慈仁安底宁息。(入佛事)伏愿慈云覆护。慧日光明。无幽不察无愿不成。惟余有请尔。有枉必伸有疑必释。在吾无间然。

○忍辱仙
　　见大藏一览。

○刻木之誓
　　前路温舒传曰。画地为狱议不入。刻木为吏期不对。

○甘棠之听
　　谓召伯舍甘棠之下听讼也。见诗甘棠。

○三尺
　　小学注曰。三尺谓法律。古者以三尺竹简书之。

○中吉终凶
　　易曰。讼。有孚窒愓。中吉终凶。传。讼之道必有其孚实中。无其实乃是诬妄。凶之道也。卦之中实为有孚之象。讼者与人争辩而待决於人。虽有孚亦须牵塞未通不窒则已。明无讼矣。事既未辩。吉凶未可必也。故有畏惕。中吉得中则吉也。终凶终极其事则凶也。

○无间然
　　语泰伯曰。禹吾无间然矣。注间罅隙也。谓指其罅隙而非议之也。

　　横遭官事祈安

　　非殃横罹岂胜下险之忧。圣德弘仁爰致中孚之祷。　切念(某)燕安兀兀。兔守愚愚。岂期棘险之奸。妄肆株连之害。嗟嗟法网殆难顷刺以逃生。恻恻刑威若易须臾之置死。桎梏之忧既重。苞苴之费不轻。哀控告之无门。幸归投之有佛。(入佛事)伏愿三尺无干。五刑不滥。举直错诸枉永无诖误之忧。作善降之祥尚冀曲全之庇。

○下险之忧
　　易讼卦。彖曰。讼。上刚下险。险而徤讼。传。讼之为卦。上刚下险。险而又徤也。又为险徤相接。内险外徤。皆所以为讼也。若徤而不险不生讼也。险而不徤不能讼也。险而又徤是以讼也。

○中孚
　　见上。

○兀兀
　　指南云。兀兀无知貌。

○兔守
　　见上。

○棘险之奸
　　毛诗曰。营营青蝇止于棘。谗人罔极。交乱四国。

○株连之害
　　前食货志曰。乃征诸犯。令相引数千人名曰株。送徒入财者得补郎。郎选衰矣。注应劭曰。株根本也。送致也。师古曰。言被牵引者为其根株。所送当充徒役。而能入财者即当补郎。

○桎梏
　　孟子曰。桎梏死者非正命也。注桎梏所以拘罪人者也。

○苞苴
　　补注云。苴所以藉履也。孙曰。包苴也。麻无子曰苴。

○控告
　　左襄八年曰。无所控告。

○三尺
　　见上。

○五刑
　　书舜典注曰。墨劓洵宫。大辟也。

○举直错诸枉
　　见语为政。

○诖误
　　谓诖音卦。误也。前景纪诏曰。吴王濞为逆。诖误吏民。

○作善降之祥
　　见书伊训。

○曲全
　　老子曰。曲则全。枉则直。注能曲而后能全。

　　官事受枉祈脱

　　暗里挤排已横遭其陷阱。急中呼祷愿致应于鼓桴。　切念(某)拙于守分昧于知几。岂期狙诈之奸。竟致鼠牙之祸。谗谤成恶暂疑曾子之杀人。缧绁致忧安待晏婴之知我。文乃曲断。事实枉诬。欲飞邹衍之霜。愿致真卿之雨。唯切归佛之悃。庶有回天之功。(入佛事)伏愿覆盆有照。明镜无私。出之危置之安。永荷神明之宰。锄其奸雪其枉。庶瞻昭回之天。

○陷阱
　　中庸。子曰。人皆曰予知驱而纳诸罟擭陷阱之中而莫之知辟也。注陷阱坑坎也。皆所以揜取禽兽者也。

○鼓桴
　　见上。

○知几
　　见易系辞。

○狙诈
　　列子曰。宋有狚公者爱狙。养之成群。能解狙意。狙亦得公之心。将限其食。先诳之曰。与若芧朝三而暮四足乎。众狙皆起而怒。俄而曰。与若芧朝四而暮三足乎。众狙皆伏而喜。

○鼠牙
　　诗行露曰。谁谓鼠无牙。何以穿我墉。

○曾子杀人
　　曾参。姓曾。名参。字子舆。孔子弟子。武城人。至孝。孔子因之作孝经。秦之甘茂曰。鲁人与曾参同名者杀人。人告其母。母曰吾子不杀人。织机自若。少顷人又告曾参杀人。母又自若。又一人告之。其母投机杼。下机踰墙而走。臣贤不及曾参。王信臣又不及其母。疑臣者非特三人。臣恐大王投杼矣。

○晏婴知我
　　史记晏平仲传云。越石父贤在缧绁中。晏子出。遭之涂。解左骖赎之。载归弗谢。人闺久之。越石父请绝。晏子戄然摄衣冠谢曰。婴虽不仁。免子於厄。何子求绝之速也。石父曰。不然。吾闻君子诎於不知己而信於知己者。方吾在缧绁中。彼不知我也。夫子既以感寤而赎我。是知己。知己而无礼。固不如在缧绁之中。晏子於是延入为上客。

○邹衍霜
　　燕邹衍事燕惠王。左右谮之被系於狱。仰天而哭。盛夏天为之降霜。

○真卿雨
　　唐颜真卿为监察御史。使河陇时。五原有冤狱久不决。天且旱。真卿辩狱而雨。郡人呼御史雨。

○回天功
　　张玄素传曰。玄素谏太宗修洛阳宫。魏征叹曰。张公论事。遂有回天之力。

○覆盆
　　王充论衡云。天平与地无异。若覆盆之状。

○昭回之天
　　毛诗曰。倬彼云汉。昭回于天。

　　官事息还愿

　　昔讼公庭爰致望云之祷。今归私室敢忘倾日之诚。罪消鼠牙。恩酬猊座。　切念(某)烦恼根深。尘劳业重。偶因小人之偾。遂履君子之庭。荆棘林深[起-巳+圭]足无非窒碍。氷渊境险扪心已自惊惶。敬投大觉之尊。遂免终凶之虑。欲酬鸿庇。仍竭蚁诚。(入佛事)伏愿鉴昔时乃无妄之灾非予得已。幸今日底有常之吉惟芘是依。狐疑之隙弗生。雀角之忧永杜。

○望云○倾日○鼠牙○扪心
　　并见上。

○大觉
　　见名义。佛陀下。

○终凶○蚁诚○与妄○狐疑
　　并见上。

○雀角
　　毛诗曰。谁谓雀无角。何以穿我屋。

　　保重病

　　身为众苦本乃有采薪之忧。佛作大医王能愈孔棘之疾。披心致恳。稽首陈情。　切念(某)幻形靡坚。尘障实重。比因四大之蹇。遽为一身之忧。药加瞑眩之投甚于氷炭。命切危亡之迫凛若风灯。冀逢三折肱之良。庸致九顿首之请。(入佛事)伏愿四肢鬯适。六脉均调。注生藉之长年。俾尔绵延之寿。坚福基於不坏。锡予穰简之休。

○采薪之忧
　　孟子曰。王使人问疾。医来。孟仲子对曰。昔者有王命。有采薪之忧。注言病不能采薪。谦辞也。

○大医王
　　维摩经佛国品云。为大医王。善疗众病。应病与药。令得服行。

○孔棘之疾
　　诗桑柔曰。多我觏痻。孔棘我圉。

○四大之蹇
　　维摩经云。四大合故假名为身。四大无主身亦无我。易蹇卦。彖曰。蹇难也。

○瞑眩
　　书说命曰。若药弗瞑眩。厥疾弗瘳。

○三折肱
　　左定十三年。晋范氏中行氏将伐晋定公。齐高强曰。三折肱知为良医。唯伐君为不可。民弗与也。我以伐君在此矣。

○九顿首
　　左襄四年曰。九顿首而坐。注顿首下首也。拜头叩地也。

○四肢
　　群书拾唾曰。头身手足。又云两手两足也。

○六脉
　　谓浮沉迟数滑濇也。

○穰简
　　见上。

　　保长病

　　惟疾之忧几无出缠之日。实我之咎庸有谢过之门。特恳大觉于兹时。愿起沉疴于一旦。　切念(某)积愆未雪。宿障难融。顷以速坏之身。遽沾难愈之疾。炎帝既尝之药已失其灵。仓公久验之方亦亏厥效。思弗消罪于既往。岂能离苦于来今。(入佛事)伏愿业垢氷消。病缘雾散。快遇诺迦之水俾寿俾康。喜逢董奉之医何思何虑。

○谢过
　　左襄。晋人其将谢过之不暇。敢不纳乎。

○沉疴
　　韩愈诗。大华峰头玉井莲。开花十丈藕如船。冷比雪霜甘比蜜。一片入口沉疴痊。注沉疴痼疾也。如今之痨瘵深病也。

○炎帝
　　帝王世纪曰。炎帝神农氏。尝味草木药疗疾。

○仓公
　　史记曰。太仓公者。齐太仓长。临菑人也。姓淳于氏。名意。少而喜医。方术受其脉书上下经。五色诊。奇咳术。揆度阴阳。外变药论石。神接阴阳禁书。受读解验之可一年所。明岁即验之有验。然尚未精也。要事之三年所。即尝已为人治诊。病决死生有验精良。

○诺迦之水
　　详稽古略及三昧水忏序。

○董奉之医
　　庐山记曰。董奉。字君异。侯官人。每治人病。病愈令种杏五株。遂成林。后上升。

　　保身弱多病

　　病形靡一屡伤委弱之躯。业键既深少遇清宁之日。披露丹悃。特投觉皇。　切念(某)色身羸弱。命运屯邅。寒暑屡侵每失节宜之力。痒疴迭至常勤医治之方。恐有甚于斯焉。将不保其往也。是以(入佛事)伏愿顿清业海。速越病关。三百六十骨节之中永无疾痛。八万四千毛孔之内常遇吉祥。

○清宁
　　老子曰。天得一以清。地得一以宁。注一者道也。

○屯邅
　　谓难行不进貌。见易屯卦。

○痒疴
　　克己铭曰。痒疴疾痛。举切吾身。

○骨节毛孔
　　江湖集注。人身具八万四千毛窍。三百六十骨节。

　　病后还愿

　　攻之不可。达之不及。曾深抱疢之忧。视之弗见。听之弗闻。嘿感扶危之德。俯殚凡悃。仰答佛恩。　切念(某)比因无妄之灾。遽剧有生之苦。膏肓屡急不胜竖子之忧。命脉载回莫睹医师之效。爰祷能仁之圣。许陈克敬之仪。有感必通。果沐洪休之赐。无德不报。敢塞白水之盟。(入佛事)伏愿慈云广覆。慧日炳临。寒暑常调永享亨嘉之会。往来多庆长消灾沴之侵。

○视之弗见听之弗闻
　　见中庸。

○无妄之灾○膏肓竖子
　　并见上。

○医师之效
　　周礼曰。医师掌医之政。令聚毒药以共医事。岁终则稽。其医人十全为生。十失一次之。十失四为下。

○白水之盟
　　左僖二十四年春王正月。秦伯纳重耳也。及河。子犯以璧授公子曰。臣负羁绁从君巡於天下。臣之罪甚多矣。臣犹知之而况君乎。请由此亡。公子曰。所不与舅氏仝心者。有如白水投其璧千河。注子犯。重耳舅也。言与舅氏仝心之明如此。白水投璧于河。质信於河也。

　　又

　　有疾弗瘳实切邅如之虑。无德不报庸修颙若之诚。　切念(某)顷干荣卫之和。爰致痒疴之苦。百药俱试既无君臣佐使之功。五技俱穷徒有卜祝医巫之请。爰叩猊台而立愿。果蒙鹫岭之加祥。用酬慈恩。乃竭愚悃。(入佛事)伏愿五官效职何须肘后之方。六气召和永杜目前之患。椿萱兰桂厥休未艾。琴瑟埙篪其乐且耽。

○邅如○颙若
　　并见上。

○荣卫
　　灵枢。荣卫生会篇。岐伯曰。人受气於谷。谷入於胃。以传於肺。五藏六府皆以受气。其清者为荣。浊者为卫。荣在脉中。卫在脉外。荣周不休。难经曰。血为荣。气为卫。

○痒疴
　　见上。

○君臣佐使
　　谓药有君臣佐使以相宣摄合和。君一臣三佐五使六。可一君三臣九佐使也。

○五技俱穷
　　见上。

○卜祝
　　见孟子。

○医巫
　　见论语。

○五官
　　荀子曰。心居中虚。以治五官。注谓耳目鼻口形。

○肘后之方
　　葛洪。字稚川。东晋人。抄金匮方百卷。肘后要急方四卷。注肘手臂节也。

○六气
　　左昭元年曰。天有六气。注曰阴阳风雨晦明也。

○椿萱○兰挂○琴瑟
　　并见上

○埙篪
　　诗何人斯曰。伯氏吹埙。仲氏吹篪。注伯仲兄弟也。乐器。土曰埙。竹曰篪。

　　保婴儿病

　　病侵赤子深惟坎坷之忧。诚叩觉皇庸效童蒙之志。　切念(某)男(某)顷居弄璋之庆。颇期跨灶之能。岂谓保抱之失宜。遽尔痒疴之作障。如泣如诉难明受病之因。不识不知徒切求医之请。三世之良未遇。十全之效鲜闻。乃恳调御之尊。愿消幼穉之苦。(入佛事)伏愿惊啼自止若逢昔日之张辽。医疗无艰再遇今时之卢扁。得继继绳绳之幸。降穰穰简简之休。

○赤子
　　见书康诰。

○坎坷
　　谓不平貌。

○童蒙○弄璋○跨灶
　　并见上。

○保抱
　　书召诰曰。夫知保抱携持厥妇子。

○如泣如诉
　　见前赤壁赋。

○不识不知
　　见诗皇矣。

○三世之良
　　记曲礼曰。医不三世。不服其药。

○张辽
　　魏志曰。张辽。字文远。雁门马邑人。武力过人。数有战功。累转前将军。江东小儿啼怖之。曰辽来辽来。无不止者。

○卢扁
　　史记曰。扁鹊者。勃海郡郑人。姓秦氏。名越人。少时为人舍长舍客长桑君过扁鹊独奇之。常谨遇之长桑君。亦知扁鹊非常人也。出入十余年。乃呼扁鹊私坐间与语曰。我有禁方年老欲传与公。公毋泄。扁鹊曰敬诺。乃出其怀中药予扁鹊饮。是以上池之水三十日当知物矣。乃悉取其禁方书尽与扁鹊。忽然不见。殆非人也。扁鹊以其言饮药三十日。视见垣一方人。以此视病。尽见五藏症结。正义曰。家於卢国。因命之曰卢医也。

○十全之效
　　见上医师注。

○绳绳
　　毛诗注。不绝貌。

○穰穰简简
　　见上。

　　婴病愈还愿

　　婴儿无知忽致有生之疾。大觉有感遂臻无恙之休。敬阐微诚。特酬厚德。　切念(某)男(某)顷染一朝之患。遽为四体之忧。襁内携提实切疾首痛心之虑。暗中摸索谁为观形察脉之良。爰立心盟。遂脱病键。兹循报恩之典。乃勤献曝之仪。(入佛事)伏愿弱质恒坚。寿元永固。秀如王衍誉夙负于宁馨。慧若韩符诗早明于瑟僩。

○无恙
　　见上。

○疾首痛心
　　文选杨中武诔曰。哀哀慈母。痛心疾首。

○暗中摸索
　　唐史曰。许丞宗惟轻见人多忘之。或谓其不聪。乃曰。卿自难记。若遇曹刘沈谢。暗中摸[打-丁+索]着亦可识。

○察脉
　　韩文曰。善医者不视人之肥瘠而察其脉。

○献曝
　　见上。

○王衍
　　晋王衍。字夷甫。神情明秀。风姿详雅。尝造山涛。既去。涛目送之曰。何物老妪生宁馨儿。

○韩符
　　韩文曰。符公之子。按公墓铭及登科记。公之子曰昶。登长庆四年进士第。符岂昶之小字耶。

　　保痳痘

　　伏以痘疹为灾已极有生之苦。修禳有术须归无上之尊。特具短章。聊申鄙悃。　切念(某)近因天行遂染痘疫。诚虑宿愆之有障乃尔倾危。复忧命运之多屯长兹疢疾。不凭圣典。曷度病关。恭展蝼蚁之诚。恳叩狮猊之座。(入佛事)伏愿(某)五行俱顺三命无虞。不须越人之方居然痊愈。喜见老莱之戏于以愉恬。

○屯
　　易屯。本义曰。屯难也。

○疢疾○蝼蚁○越人○老莱
　　并见上。

　　痘后还愿

　　昔沾痘疹曾极仰祷之勤。今竭葵忱思答垂慈之力。恭陈梵典。用践良盟。　切念(某)顷因天运之灾。骤染色身之疾。随兹苦键难免危疑之忧。爰立良盟遂获平康之喜。恩酬厚德。乃展微诚。(入佛事)伏愿鉴其宿诚。锡之介福。不灾不害。划祲沴以氷消。曰寿曰康。蔼吉祥而云委。

○葵忱
　　见上。

○祲沴
　　文选宋文皇帝元皇后哀策文云。象物方臻。视祲告沴。

○云委
　　坡诗注。云委言其多也。

　　禅林疏语考证卷之二
　　禅林疏语考证卷之三
　　荐悼门
　　荐父首七(诸七切念俱可通用)

　　无父何怙悲风惨一七之辰。有佛可依湛云覆三千之界。负肩酬德。绕足投诚。　切念(亡考某)四生凡品。五浊浮躯。顷婴无妄之灾深期有永。岂意有为之幻遽作无常。嗟嗟撒手以便行。切切承颜而莫得。虽娑婆海上载乘明月以旋归。然痴慢山前恐碍飞云之来往。爰痛南垓之念。敬修西竺之缘。(入佛事)伏愿(亡父)空空了了解除久久之愆尤。是是非非结绝初初之公案。长揖秽土以超生。顿开妙莲而见佛。

○无父何怙
　　诗蓼莪曰。无父何怙。无母何恃。

○负肩酬德
　　父母恩难报经曰。父母於子有大增益。乳哺长养随时将育。四大得成。设若右肩负父左肩负母。经历千年。正使便利背上。未足报父母恩。

○绕足投诚
　　圆觉经曰。於是文殊师利菩萨在大众中即从座起。顶礼佛足右绕三匝长跪叉手。

○四生○五浊○无妄之灾
　　并见上。

○切切
　　家语六本曰。切切而悲。

○承颜
　　隽不疑见暴胜之曰。窃伏海濒。闻暴公子旧矣。今乃承颜接辞。

○南垓之念
　　毛诗有南垓篇。有声无词。晋束晢补亡诗序曰。南陔孝子相戒以养也。

　　二七

　　一十四日幽阴莫侍严君之训。千百亿身显化可胜调御之悲。假佛慈以报父慈。必佛道乃成子道。　切念(亡父某)苦海浮沤尘寰幻迹。因际啮藤之厄。遽惊曳杖之歌。肃然容。忾然声。莫返幽都之魄。发是心。作是念。敬修净土之因。(入佛事)伏愿先君(某)渡初江之巨浪。登法海之慈舟。七宝池中尽洗业障报障烦恼障。九莲台上常闻妙音梵音海潮音。

○严君
　　易下彖曰。家人有严君焉。父母之谓也。

○调御
　　谓如来十号之一也。

○啮藤之厄
　　见上庆生之注。

○曳杖之歌
　　记檀弓曰。孔子蚤作。负手曳杖消摇於门。歌曰。泰山其颓乎。梁木其坏乎。哲人其萎乎。既歌而入当户而坐。子贡闻之曰。泰山其颓则吾将安仰。梁木其坏哲人其萎则吾将安放。夫子殆将病也。遂趋而入。夫子曰。赐尔来何迟也。夏后氏殡於东阶之上则犹在阼也。殷人殡於两楹之间则与宾主夹之也。周人殡於西阶之上则犹宾之也。而丘也殷人也。予畴昔之夜梦坐奠於两楹之间。夫明王不兴而天下其孰能宗予。予殆将死也。盖寝疾七日而没。

○肃然容忾然声
　　记祭义曰。祭之日。入室僾然。必有见乎其位。周还出户。肃然必有闻乎其容声。出户而听。忾然必有闻乎其叹息之声。

○幽都之魄
　　楚辞曰。魂兮归来。君无下此幽都。注幽都地下后土所治也。地下幽冥故称幽都。

○初江
　　谓十王第二初江王也。

　　三七

　　父止於慈已参宋帝之陛。子竭其孝宜阐觉皇之规。作般若因。成涅盘果。　切念亡父(某)有凡夫名。无寿者相。槐柯国内忽迷梦蝶之魂。枣叶世间遽绝蜗庐之影。眼看白璧曷胜忍死之情。魄入黄泉孰是超升之所。爰恳佛力。用资冥途。(入佛事)伏愿亡父(某)礼十号之慈尊。悟一乘之妙道。好着脚处超登解脱之楼。是转身时直入光明之藏。

○父止於慈
　　大学曰。为人父止於慈。

○宋帝
　　谓十王第三宋帝王也。

○般若○涅盘
　　并见名义。

○槐柯国内
　　异闻集曰。淳于棼家居广陵。宅南有古槐树。棼醉卧其下。梦二使者曰。槐安国王奉邀。棼随使入穴中。见榜曰大槐安国。其王曰。吾南柯郡政事不理。屈卿为守理之。棼至郡凡二十载。使送归遂觉。因寻古槐下穴洞然明朗。可容一榻。有二大蚁乃王也。又寻一穴直上南柯。即棼所守之郡也。

○梦蝶之魂
　　庄子曰。昔日庄周梦为胡蝶。栩栩然胡蝶也。自喻适志与不知周也。俄然觉则蘧蘧然周也。注栩栩。蝶飞之貌。蘧蘧。僵直之貌。

○枣叶世间
　　六祖坛经云。譬如天龙下雨於阎浮提。城邑聚落悉皆漂流如漂枣叶。若雨大海不增不灭。

○蜗庐
　　见上。

○眼看白璧
　　黄鲁直哭邢惇夫诗曰。诗到随州更老成。江山为助笔纵横。眼看白璧埋黄壤。何况人间父子情。

○黄泉
　　文选曰。朝发高堂上。暮宿黄泉下。注高堂生所居。黄泉死所葬。又左传注。天玄地黄。泉在地中。故言黄泉。

　　四七

　　嗟我父兮正属五官之考劾。为其子者敬投万佛之慈悲。聊以输诚。讵云报德。　切念亡父(某)生我鞠我恩斯勤斯。载我形劳我生。莫永椿庭之寿。幽之出冥之入。曷明槐国之魂。欲冀超升须勤忏悔。(入佛事)伏愿亡父(某)业障氷消。尘缘雪净。黄金殿内常瞻紫磨之容。红藕花心时听苦空之偈。

○五官
　　谓十王第四五官王也。

○生我鞠我
　　诗蓼莪曰。父兮生我。母兮鞠我。

○载我形劳我生
　　庄子曰。大块载我以形。劳我以生。佚我以老。息我以死。故善吾生者乃所以善吾死也。

○椿庭之寿○槐国之魂
　　并见上。

　　五七

　　三思严父之云亡曷其有所。五历冥官之考劾欲见无由。用阐鸿规。敬陈象教。　切念亡父(某)眯目于尘缘影里。置身于石火光中。蝶梦蚁酣竟弃三千之世。乌飞兔走倐惊五七之辰。向往之方谓何。超升之路安在。輙凭佛果。少赞仙游。(入佛事)伏愿光浮于业镜台前。雾散于阎罗殿下。高高山上往来不碍白云飞。深深海中出入自然明月现。

○象教
　　见上。

○眯目
　　庄天运曰。播糠眯目。

○石火光中
　　杜甫诗。蜗牛角上争何事。石火光中寄此身。

○蝶梦
　　见上。

○蚁酣
　　山谷诗。风急啼鸟未了。雨来战蚁方酣。又钱昭度夏晚诗。黄蜂衙退海潮上。白蚁战酣山雨来。

○乌飞兔走
　　张衡序曰。日者大阳之精。积而成鸟象乌。月者阴精之宗。积而成兽象兔。

○仙游
　　谓有德之人死。以仙游之语美之词也。舒梓溪吊松岳万于琦诗曰。旧爱应留鹤。仙游岂化猿。

○阎罗
　　谓十王第五阎罗王也。

　　六七

　　椿殒燕山徒切百千之恨。蓂观尧砌倐惊六七之临。欲资冥途。乃修道筏。　切念不孝(某)罪积于躬。祸延所怙。局高蹐厚嗟遗体之遑安。出幽入冥叹营魄之奚往。既被六尘之罥难免黑愆。况生五浊之区谁为白净。特效三归之敬。致恳十力之尊。(入佛事)伏愿地藏借往生之光。变成碎见在之案。瑶池万仞金风动而水上生花。宝阁千寻珠帘卷而云中见佛。

○蓂观尧砌○祸延所怙○局高蹐厚
　　并见上。

○遗体
　　记祭义。曾子曰。身也者父母之遗体也。

○营魄
　　老子曰。载营魄抱一能无离乎。注营魂也神也。魄精也。

○六尘
　　谓色声香味触法也。

○黑愆○十力
　　并见上。

○变成
　　谓十王第六变成王也。

　　七七

　　严君见背泰山当七七之期。善逝垂慈莲国开三三之品。不弘象教。曷报鸿恩。　切念不孝(某)德惭后嗣祸及先君。星陨露晞悲惨遽形于庄蝶。日征月迈荏苒已历于曦乌。想居东岳之幽阴。莫诉南垓之痛苦。谨依法炬。冀破幽关。(入佛事)伏愿亡父(某)业海枯而功德山高。障云散而菩提月现。光浮莲宇豁开双眼见如来。风动宝林骤听一音宣妙法。

○严君
　　见上。

○见背
　　李令伯陈情表曰。生孩六月慈父见背。文选注曰。背死也。

○泰山
　　谓十王第七泰山王也。

○善逝
　　谓十号之一也。

○象教
　　见上。

○星殒
　　令孤楚卒之夕。有大星陨於寝室之上。其光烛庭。又宋仪望吊友人诗。忽尔传星殒。凭栏涕泗纷。

○露晞
　　通典曰。田横死吏不敢哭。但随柩叙哀。后代相承以为挽歌。名薤露蒿里。后李延年分为二。薤露送王公贵人。蒿里送士庶人。歌曰。薤上露。何易晞。露晞明朝更复落。人生一去何时归。又云。蒿里谁家地。聚敛精魄无贤愚。鬼伯一何相催促。人命不得少踟蹰。

○庄蝶
　　见上。

○日征月迈
　　见诗小宛。

○荏苒
　　见上。

○曦乌
　　事苑曰。曦光谓日也。尧命羲氏和氏掌之。故以日为曦光。乌谓日。曰阳乌。中有三足乌。

○南垓之痛
　　见上。

　　六旬

　　椿树烟迷已茹六旬之苦。奈河浪阔岂胜九回之悲。乃阐雷音。用资云路。　切念亡父(某)自弃诸孤莫知其所。沉沉苦海孰为驻足之津。渺渺爱河莫识回头之岸。不凭道筏。安抵故乡。(入佛事)伏愿亡父(某)驾般若舟。登涅盘岸。两月之哭泣既卒於此。七重之文案愿赦除之。

○九回之悲
　　司马迁报少卿书曰。肠一日而九回。又崔鲁春日长安即事曰。玉楼春暖笙歌夜。肯信愁肠日九回。

○诸孤
　　左僖九年曰。初献公使荀息传奚。齐公疾召之曰。以是藐诸孤。辱在大夫。其若之何。注言其幼贱与诸子县藐。欲屈辱荀息。使保护之。

　　小祥

　　父弃尘寰既适小祥之日。佛临浊国是名大觉之尊。用归佛慈。乃酬父德。　切念亡父(某)蚁穴浮生蜗居潜迹。曩惊大故嗟嗟飞雀之散瓶。今届小祥恻恻迅驹之过隙。欲资吾父之云路。须凭我佛之风规。(入佛事)伏愿都市庭前破三百六旬之苦具。弥陀国内放八万四千之光明。得闻大事之因缘。获证无生之法忍。

○蚁穴○蜗居
　　并见上。

○大故
　　孟子曰。今也不幸至於大故。注大故大丧也。

○飞雀之散
　　七贤女经云。雀来入瓶中。以縠覆其口。縠穿雀飞去。识心随业走。

○迅驹过隙
　　史记魏豹传曰。人生一世间。如白驹过隙耳。小颜云白驹谓日影也。隙壁隙也。

○无生法忍
　　棱严云。无生法忍。注真如实相名无生法忍。无漏真知名之为忍。得此智时忍可印持法无生理。决定不谬。境智相宜名无生忍。瑜伽论云。何名忍。自无愤勃。不报他怨。故名忍。

　　大祥

　　凶经三年痛失彩衣之侍。吉蠲一日告成禫服之祥。欲尽余哀。爰修胜会。　切念先君(某)顷以熊屏之梦遽为蚁穴之游。嗟无泪之可挥。虽有身而莫赎。倚庐切切可胜曦驭之驰。陟岵哀哀倐届孔琴之御。拟破后后之冥关。须仗空空之妙觉。(入佛事)伏愿(某)绝转轮枢。契常住法。不生不灭直空当下之身心。若住若来大笑从前之梦幻。

○彩衣之侍
　　见上。

○禫服之祥
　　谓禫除服祭名大祥。后间一月而禫。见礼记。

○熊屏之梦
　　晋平公梦朱熊窥其屏。恶之而疾。问於子产。对曰昔共工之卿曰浮游。败於颛顼。自沉於淮。其色赤。其言善笑。其行善顾。其状如熊。为天王崇。见之堂则王天下者死。见之堂下则邦人骇。见之门则近臣忧。见之庭则无伤。今窥君之屏。病而无伤。其祭颛顼共工乎。从其言而病间。

○蚁穴之游
　　见上。

○有身莫赎
　　诗黄鸟曰。如可赎兮人百其身。注赎贸也。若可贸以他人则人皆愿百其身以易之矣。

○倚庐
　　记问丧曰。不敢入处室居於倚庐。哀亲之在外也。寝苫枕块哀亲之在土也。故哭泣无时。服勤三年。思慕之心。孝子之志也。

○切切
　　见上。

○曦驭
　　谓日也。见上杜诗。义和冬驭近。愁畏日车翻。

○陟岵
　　诗陟岵曰。陟彼岵兮瞻望父兮。注山无草木曰岵。孝子行役不忘其亲。故登山以望其父之所在。

○孔琴之御
　　记檀弓曰。孔子既祥。五日弹琴而不成声。十日而成笙歌。

　　忌日

　　以卒日而为讳日。嗟严父之何之。转业风而作释风。仰世尊之如在。聊申一日之悃。庶服终身之丧。　切念先君(某)精魄往而不还。音容邈而莫睹。虽一日二日乃奄而亡。实千年万年莫消此恨。露晞薤叶风动木枝。永言孝思不遑启处。适衣黑衰之日。敬邀缁服之流。(入佛事)伏愿无边烦恼海彻底乾枯。无量智慧花廓然开发。悟无所悟之法。证无所证之门。

○终身之丧
　　记祭义曰。君子有终身之丧。忌日之谓也。

○精魄○薤叶
　　并见上。

○风动木枝
　　韩诗外传曰。孔子出行。闻有哭声甚悲。至则皋鱼也。被褐拥剑哭於路左。孔子下车而问其故。对曰吾少好学周流天下而吾亲死。一失也。高尚其志不事庸君而晚无成。二失也。少失交游寡於亲友而老无所托。三失也。夫树欲静而风不止。子欲养而亲不逮。往而不可返者年也。逝而不可追者亲也。吾於是辞矣。立哭而死於是。孔子之门人归养亲者一十三人。

○不遑启处
　　见诗四牡。

　　安葬

　　死则充如实切倚庐之念。葬者藏也幸安归窆之魂。爰建道场。用资冥路。　切念先君(某)劬劳德重。教育恩深。昔梦黄熊遽入绝迹消声之域。今封白马幸依归魂掩魄之乡。用报罔极之恩。敬遵大慈之典。(入佛事)伏愿先君(某)见清净身于山色之间。听广长舌于溪声之内。本来面目恍然相逢。无始命根嚗地顿断。

○死则充如
　　记檀弓曰。始死充充如有穷。

○倚庐
　　见上。

○葬者藏也
　　檀弓曰。葬也者藏也。藏也者欲人之弗得见也。是故衣足以饰身。棺周於衣。椁周棺。土周於椁。反壤树之哉。

○归窆
　　谓葬曰归窆。檀弓曰。县棺而封。注封作窆。

○梦黄熊
　　左昭郑子产聘于晋。晋侯有疾。韩宣子逆客私焉曰。寡君寝疾於今三月矣。并走群望有加而无瘳。今梦萸熊入于寝门。其何厉鬼也。对曰。以君之明。子为大政。其何厉之有。昔尧殛鲧於羽山。其神化为黄熊。以入于羽渊。实为夏郊三代祀之。晋为盟主其或者未之祀也乎。韩子祀夏郊。晋侯有间。赐子产莒二方鼎。

○封白马
　　范式。字巨卿。张邵。字元伯。相与为友。元伯寝疾而卒。范式忽梦元伯呼曰。巨卿吾已某日死。某日葬。子未我忘。岂能相及。式更服朋友之服驰往赴之。式未及到而丧已发引。既至圹将窆而柩不肯进。其母抚之曰。元伯岂有望耶。遂停柩移时。乃见素车白马而来。母曰是必巨卿也。式因执绋而引。柩於是乃前。

○罔极之恩
　　见诗蓼莪。

○清净身广长舌
　　苏轼。字子瞻。号东坡居士。初参东林总禅师。与论无情话有省。遂献投机偈云。溪声便是广长舌。山色岂非清净身。夜来八万四千偈。他日如何举似人。

○恍然
　　见老子。

○嚗地
　　庄子曰。神农隐几拥杖而起。嚗然放杖而笑。注嚗然放杖声。

　　荐父通用

　　南山无桥木之亲终天抱痛。西域有妙莲之主易地归仁。欲报亲恩。须求佛力。　切念先君(某)既作幽泉之梦。岂胜逝水之悲。陟岵兴嗟伤音容之何在。蓼莪托咏痛精魄之安归。既追攀无从。岂修荐而敢阙。(入佛事)伏愿先君(某)尘劳蠲净廓尔而云散天清。业障顿除豁然而氷消雪释。宝网玲珑之下获礼慈尊。天花缥缈之中得闻妙乐。

○桥木之亲
　　世说曰。伯禽与康叔见周公。三见三笞之。乃问商子。商子曰。南山之阳有木名桥。南山之阴有木名梓。何不往观之。二子往观。见桥木高而仰。梓木实而俯。还告商子。商子曰。桥者父道。梓者子道也。注为子者见父。不能卑下逊顺。如梓木实而俯。是以遭挞也。

○易地○幽泉
　　并见上。

○逝水之悲
　　论语。子在川上曰。逝者如斯夫不舍昼夜。

○陟岵○蓼莪○精魄
　　并见上。

○追攀
　　杜甫诗。昔在洛阳时。亲友相追攀。

○玲珑
　　扬雄甘泉赋曰。前殿崔巍兮和氏玲珑。注玲珑明貌。

○缥缈
　　木玄虚海赋曰。群仙缥缈餐玉清涯。注向曰缥缈高远貌。又善曰远视之貌。

　　荐母首七

　　悲惊萱背俄经七日之临。忧郁草心莫尽三春之报。欲超冥苦。爰叩佛慈。　切念亡母(某)恭处北堂。职谨南涧。未悟空花之幻。遽惊风木之悲。迨想慈容孰化归来之鹤。静思厚德惭观返哺之乌。既欲报德于慈闱。敢后输诚于觉苑。(入佛事)伏愿(同父首七)。

○萱背○三春○北堂○南涧
　　并见上。

○空花
　　见圆觉经。

○风木悲
　　见上。

○归来之鹤
　　述异传曰。荀环事母孝。好道术。潜栖却粒。尝东游憩江夏黄鹤楼上。望西南有物飘然降自霄汉。俄顷已至。乃驾鹤之仙也。鹤止户侧。仙者就席。羽衣虹裳。相与欵对已乃辞去。跨鹤腾空妙然烟灭。

○返哺之乌
　　事文后集引禽经云。慈乌曰孝。乌长则返哺其母。山谷诗。看尽林乌反哺儿。

　　二七

　　二七日中莫侍慈闱之侧。三尊座下愿修圣教之科。思报鸿恩。特昭蚁悃。　切念亡母(某)泡影浮生。尘劳幻质。奈井蛇之伤啮。致瓶雀之分飞。泪眼欲枯瞻徒嗟于陟岵。愁肠如割望莫遂于倚门。蹐地奚容。吁天何及。幸有竺天之教。堪为冥地之资。(入佛事)伏愿(仝父二七)。

○蚁悃○井蛇○瓶雀○陟岵
　　并见上。

○倚门
　　战国策曰。王孙贾之母谓贾曰。汝朝出而晚来。吾则倚门而望。暮出而不还。吾则倚闾而望。

○蹐地○吁天
　　并见上。

　　三七

　　历观蓂砌倐经三七之辰。尘锁萱庭实切百千之恨。追悼欲通于幽壤。庄严特建于道场。　切念亡母(某)未悟浮沤之幻。遽兴逝水之悲。黑地冥途孰是回光之法炬。涨天苦海谁为出险之慈航。唯依我佛之洪庥。庶拔吾亲之滞魄。(入佛事)伏愿(同父三七)。

○萱砌○萱庭○逝水之悲
　　并见上。

　　四七

　　三圣移司已定罪功之籍。五官考案复明轻重之权。欲捄慈亲于既往。须投皇觉以资生。　切念亡母(某)六阴弱质五浊浮生。意谓百年可尽跃水之养。岂期一旦遽惊堕月之悲。萱庭尘迹之悠悠。槐国梦魂之杳杳。嗟冥关之莫测。幸佛法之可凭。(入佛事)伏愿(仝父四七)。

○三圣移司
　　谓十王第一秦广王。第二初江王。第三宋帝王也。

○五官
　　见上。

○跃水之养
　　后汉姜诗广。汉人。事母至孝。妻庞氏。奉顺尤笃。母性好饮江水。妻出汲而奉之。母嗜鱼脍。每召邻母同食之舍侧。忽有涌泉味如江水。每旦輙出双鲤鱼。常以供二母之膳。

○堕月之悲
　　锦绣万花谷前集南齐王融豫章王墓志曰。半岳摧峰。中河坠月。鲸骖惋慕。葆吹徘徊。

○槐国
　　见上。

　　五七

　　三十五日游冥司莫见封人之母。千万亿生离业网惟依大觉之尊。还以事之。匪以报也。　切念亡母(某)全兰蕙之夙心。抵桑榆之晚景。不知不觉遽兴鹤吊之悲。何往何之实切狐疑之想。欲追悼於冥地。敬致恳于觉天。(入佛事)伏愿(仝父五七)。

○封人之母
　　左隐元年。庄公置姜氏于城颍而誓之曰。不及黄泉无相见也。既而悔之。颍考叔为颍谷封人。闻之有献於公。公赐之食。食舍肉。公问之。对曰。小人有母未尝君之羹。请以遗之。公曰。尔有母遗。繄我独无。颍考叔曰。敢问何故。公语之故。且告之悔。对曰君何患焉。若阙地及泉隧而相见。其谁曰不然。公从之。遂为母子如初。君子曰。颍考叔纯孝也。爱其母施及庄公。

○桑榆
　　见上秋科之下。

○鹤吊
　　晋书曰。陶侃丁母忧在墓下。忽有二客来吊。仪服鲜异。礼毕遗人寻之。但见双鹤飞天而去。

○狐疑
　　见上。

　　六七

　　变成殿下想深亡母之惊忧。调御座前堪灭众生之业垢。乃弘大教。用展哀诚。　切念亡母(某)节誓柏舟香浮萱砌。报之罔极。期于供菽之勤。倐尔无常。乃作梦槐之戚。诸子深忧其无恃。黄泉相见以何之。谨依竺乾之风规。用作东震之几杖。(入佛事)伏愿(仝父六七)。

○变成○调御
　　并见上。

○柏舟
　　毛诗曰。泛彼柏舟。在彼中河。髡彼两髦。实维我仪之。死矢靡他。母也天只。不谅人只。

○萱砌
　　见上。

○供菽之勤
　　礼记子路曰。伤哉贫也。生无以为养。死无以为葬。子曰。啜菽饮水尽其欢。斯之谓孝。

○梦槐○黄泉○竺乾○东震
　　并见上。

　　七七

　　云渺泰山痛亲容之何在。月悬鹫岭喜佛力之堪依。罔极之报云何。不孝之罪至矣。　切念亡母(某)质备纯坤。志怀干蛊。奈才婴疾疢遽如厚地之倾摧。虽欲报劬劳莫尽昊天之覆焘。日月之徂难驻。霜露之感弥深。爰启法筵。用资冥福。(入佛事)伏愿(仝父七七)。

○泰山○纯坤○干蛊○疾疢○覆焘
　　并见上。

○霜露之感
　　汉公孙弘病笃。上书乞骸骨。上报曰。君不幸罹霜露之疾。何恙不已。注罹者遭也。霜露之疾。伤寒小疾也。恙忧也。已止也。言遭小疾何乃忧患不能止也。

　　六旬

　　屈指六旬实切蓼莪之恨。投诚诸佛愿怜刻木之哀。特设慈航。用超苦海。　切念亡母(某)浮生偶寄。幻疾遽归。恩斯勤斯感德莫酬于厚地。弃我忘我祈哀徒吁于旻天。兹临卒哭之期。实切沥心之悃。(入佛事)伏愿(仝父六旬)。

○蓼莪之恨
　　见上。

○刻木之哀
　　孝子传曰。丁兰事母孝。母亡。刻木为母事之。

○卒哭
　　檀弓曰。卒哭而讳。生事毕而鬼事始已。注卒哭而讳其名。事生之礼毕。事鬼之事始矣。

　　小祥

　　云锁萱庭已届小祥之日。光浮莲沼愿归大觉之尊。尺疏敷宣。寸诚恳切。　切念亡母(某)命惊逝水魂入重泉。白云遽失于孤飞。黄壤安从而再见。哺乌怀感岂堪树木之风声。驾鹤来归空诵蓼莪而雨泣。兹适周期之岁。特修梁武之仪。(入佛事)伏愿(仝父小祥)。

○萱庭○逝水○重泉
　　并见上。

○白云孤飞
　　唐狄仁杰登太行山。反顾见白云孤飞曰。吾亲舍其下。瞻怅久之。

○黄壤○哺乌○驾鹤○蓼莪
　　并见上。

○梁武之仪
　　见前诵经完满之注。

　　大祥

　　萱花萎谢彩衣方叹于凝尘。桑荫逡巡素服忽惊于易色。谨修梵典。聊表孝思。　切念先妣(某)妇道克全母仪绰着。深冀椿龄之永。可沾茨祉之荣。奈法昧有为莫出娑婆之网。而灾婴无妄遽翻般若之舟。永言孝思。不遑启处。靡依靡恃。适值周公报政之时。以祷以祈。载阐梁武修[文/而]之法。(入佛事)伏愿(仝父大祥)。

○彩衣
　　见上。

○逡巡
　　杜甫歌云。后来鞍马何逡巡。说文曰却退貌。

○椿龄
　　见上。

○茨祉
　　诗瞻彼洛矣曰。君子至止福如茨。注君子指天子也。茨积也。

○灾婴无妄
　　见前。

○周公报政
　　史鲁世家曰。鲁公伯禽之初受封。之鲁三年而后报政周公。周公曰何迟也。伯禽曰变其俗革其礼。丧三年然后除之。故迟。

○梁武修[文/而]之法
　　见上。

　　忌日

　　忌日载临怅望萱花之秀。释风播诞聿修兰竺之缘。特竭孝诚。用严生品。　切念先妣(某)自弃蜗庐几经曦历。念丧虽有制而哀岂有尽。纵理或可裁而恩讵可忘。临追远之辰。愈极时思之感。(入佛事)伏愿(仝父忌日)。

○萱花○蜗庐○曦历
　　并见上。

　　安葬

　　路惨背萱痛音容之莫见。日严翣柳幸魂魄之有归。资象法以庄严。藉龙神之拥护。　切念不孝(某)衅积厥躬。祸延先妣。周于衣。周于棺。周于椁。幸真宅之永藏。归依佛。归依法。归依僧。冀冥途之可拔。谨启法筵用展悠思。(入佛事)伏愿(仝前安葬)。

○背萱
　　见上。

○翣柳
　　记檀弓曰。人死斯恶之矣。无能也。斯倍之矣。是故制绞衾。设蒌翣。为使人勿恶也。注绞衾以饰其体。蒌翣以饰其棺。则不见死者之可恶矣。又周礼曰。衣翣柳之材。注葬车曰柳车。

○周于衣周于棺周于椁
　　见礼记。

○魂魄
　　淮南子曰。天气为魂。地气为魄。礼记注。魂者神也阳也气也。魄者精也阴也。魂气归於天。体魄复于地。

　　荐母通用

　　萱堂月冷空余刻木遗踪。兰砌云愁遽起感邻别恨。一生一死之抱痛。三熏三沐以输诚。　切念先妣(某)凡笼厕迹世网缠身。偶忘彩服之欢。遽作黄梁之梦。呱呱而泣念无恃以何依。杳杳之容痛有身而莫赎。恭延缁侣用展丹哀。(入佛事)伏愿(仝父通用)。

○萱堂○刻木
　　并见上。

○感邻
　　晋王隐之。字处默。濮阳鄄城人。事母孝谨。及其执丧哀毁过礼。与大常韩康伯邻居。康伯母贤明妇人。每闻其哭。辍餐投筋为之悲泣。

○一生一死
　　史郑当时传。翟公乃大署其门曰。一死一生乃知交情。

○三熏三沐
　　韩愈答吕医山人书云。方将坐足下。三熏而三沐之。

○彩服之欢
　　见上。

○黄梁之梦
　　枕中记曰。开元中吕翁经邯郸。有卢生同邸。主人方蒸黄粱。卢具言处世困厄。翁取囊中枕以授之曰。枕此当荣适如愿。卢适枕。未几登第。出入将相五十年。荣盛无比。忽寤。吕翁在旁。黄梁尚未熟。

○呱呱而泣
　　书益稷曰。启呱呱而泣。注呱呱泣声。

○无恃○莫赎
　　并见上。

　　双荐父母

　　父云配天既极天摧之苦。母者犹地复深地裂之悲。爰建道场。用资冥路。　切念不孝(某)双亲倾逝。五内分崩。因愆尤铢积於无知。致祸变贯仍之叵测。悲风惨惨怅椿树之空庭。堕月沉沉慨萱花之殒砌。不假荐修之力。曷酬鞠育之恩。(入佛事)伏愿二亲俱乘正修之因。各指往生之路。红莲台上不妨步步相随。碧玉阶前管取头头寻着。宁拘曰男曰女。尽教同号同名。

○愆尤
　　杜诗。功成身不退。自古多愆尤。

○贯仍
　　语先进。闵子骞曰。仍旧贯如之何。注仍因也。贯事也。

○椿树○随月○萱花○鞠育
　　并见上。

　　荐祖父

　　祖父云亡实重配天之感。伽婆垂悯敢忘投地之恭。少展微诚。用酬厚德。　切念祖父(某)抱孙爱笃贻嗣谋深。虑切移山方起愚公之志。忧忘负壑遽兴庄子之悲。分甘之报谓何。茹苦之哀益甚。爰启法务。用资冥途。(入佛事)伏愿祖父沾白毫光。礼紫金相。九莲台畔永荡百劫之愆。七宝阶前顿受一生之记。

○伽婆
　　见圆觉经。

○抱孙
　　记曲礼曰。君子抱孙不抱子。此言孙可以为王父尸。子不可以为王父尸。

○贻嗣
　　毛诗曰。丰水有芑。武王岂不仕。诒厥孙谋以燕翼子。注仕事诒遗燕安翼敬也。

○愚公之志
　　列子曰。北山愚公年且九十。面山而居。惩山北之塞。出入之迂也。遂率子孙荷担扣石恳壤。箕畚运於北海之尾。河曲智叟笑而止之。愚公长息曰。我之死有子存焉。子又生孙。孙又生子。子又生孙。子子孙孙无穷匮也。而山不加增。何若不平于是。河曲知叟无以应之。

○庄子之悲
　　庄子曰。夫藏舟於壑。藏山於泽。谓之固矣。然而夜半有力者负之而走。昧者不知也。注壑中之舟。泽中之山。可谓藏之固密。而有时乎失之。夜半有力。言造化也。负之而走。失也。言人之为计虽至深密。而时有不得自由者。

○分甘
　　晋王羲之牵诸子抱弱孙。一味之甘割而分之。以娱目前。

　　又

　　遗我以安方致庞公之喜。息我以死遽兴庄子之悲。启竺国之遗规。作幽都之法炬。　切念祖父(某)幸享龟畴之福。方深燕翼之谋。岂期二竖之为妖。遽成永诀。遂使诸孙之失望。徒切深悲。兹集僧伦。聿修善果。(入佛事)伏愿祖父(某)摧烦恼山斩爱欲罥。金绳月映光摇八德莲池。玉树风鸣声彻七重宝网。(荐父诸七伏愿俱可用)。

○遗我以安
　　汉庞德公辍耕於陇上。妻子耘於前。荆州刺史刘表问曰。先生苦於畎亩而不肯官禄。后世何似遗子孙乎。庞公曰。世人皆遗之以危。我今遗之以安。虽在遗不同。未为无所遗也。表叹而去。

○息我以死
　　见上荐父四七之注。

○幽都
　　见上。

○龟畴之福
　　书洪范曰。天乃锡禹洪范九畴。[(雪-雨)/粉/大]伦攸叙。注洪大。范法。畴类也。孔氏曰。天与禹神龟负文而出列。於背有数至九。禹遂因而第之。以成九类。易言。河出图。洛出书。圣人则之。盖治水功成。洛龟呈瑞。如箫韶奏而凤仪。春秋作而麟至。亦其理也。

○燕翼之谋
　　见上。

○二竖为妖
　　见上保瘟病之注。

○永诀
　　文选。夏侯常侍诛曰。存亡永诀。注良云。诀永别也。

○金绳○八德池
　　并见上。

　　荐祖母

　　祖母云亡莫遂陈情之念。婆伽立教庸申哀慕之思。冀破冥关。用登觉地。　切念祖母(某)恩深刘母。行守班姬。意谓寿龄可享庞洪之福。岂期永诀徒怀乌鸟之私。杳然逝魄未审何之。寂若慈容不堪回想。爰请法侣特弘圣规。(入佛事)伏愿(已下伏愿俱用荐父荐祖父的)。

○陈情之念
　　晋李密。字令伯。犍为武阳人也。父早亡。何氏改醮。密时年数岁。感恋弥至。烝烝之情遂以成疾。祖母刘氏躬自抚养。密奉事以孝谨。闻晋帝。征为太子洗马。密以祖母年老无人奉养。遂不应。乃上表陈情。

○婆伽
　　见圆觉经。

○刘母
　　见前。

○班姬
　　汉书。班倢伃。班况之女。成帝朝为婕妤。帝游后庭。尝欲同辇载。辞曰。观古图画。贤圣之君皆有名臣在侧。三代末主乃有嬖女。今欲仝辇得无近似之乎。上善其言而止。太后闻之喜曰。古有樊姬。今有班倢伃。

○庞洪之福
　　汉司马相如传曰。湛恩庞洪。注师古曰。庞洪皆大也。庞音龙。

○永诀
　　见上。

○乌鸟之私
　　文选注。善曰。葛龚丧伯父还。传曰。乌鸟之情诚窃伤痛。毛诗蓼莪。孝子不得终养。翰曰。乌鸟反哺其母。言我有乌鸟之私情。乞毕祖母之养。

　　又

　　锺情祖母痛皈地府之幽。皈命慈尊愿荷觉天之庇。幽苦莫述。佛荫无方。　切念祖母(某)龟木方浮。鼠藤遽断。有百身而莫赎。无一念之敢忘。睹影自怜曷胜李密之苦。扪心独痛实切元卿之哀。少报含饴。略申献曝。(入佛事)伏愿(仝前)。

○锺情
　　晋王衍尝丧幼子。山简吊之。衍悲不自胜。简曰怀抱中物何至於此。衍曰。圣人忘情最下不及情。然则情之所锺正在我辈。简服其言。更为之恸。

○龟木方浮
　　阿含云。佛告诸比丘。譬如大海中有一盲龟。寿无量劫。百年一过出头。浮有一木。正有一孔。漂流海浪随流东西。盲龟百年一出。得遇此孔。至海东浮木或至海西。围绕亦尔。虽复差违。或复相得。凡夫漂流五趣之海。还复人身。甚难於此。

○鼠藤遽断○百身莫赎○李密之苦○扪心
　　并见上。

○元卿之哀
　　齐宗元卿早孤。为祖母所养。祖母病。元卿在远輙心痛。大病则大痛。小病则小痛。以此为常。卿里号宗曾子。

○含饴
　　汉明德后曰。含饴弄孙。不能复关政。

○献曝
　　见上。

　　荐伯叔父

　　引而进之矜恤素勤於诸父。死者澌也超升实藉于鸿慈。爰建殊因。用申哀绪。　切念故伯(某)赋形蚁磨。寄迹蜗庐。忽兴负壑之悲。遽作摧峰之惨。嗟尔浮生空成梦梦之梦幻。顾予忍死徒切殷殷之殷忧。不凭大觉之光。曷度冥关之苦。(入佛事)伏愿。

○引而进之
　　檀弓曰。丧服兄弟之子犹子也。盖引而进之也。

○死者澌也
　　释名曰。死者澌也。消澌也。

○蚁磨
　　晋天文志云。日月本东行。天西旋入於海。牵之以西。如蚁行磨上。磨左旋蚁右行。磨疾蚁迟不得不西。

○蜗庐○负壑
　　见上。

○摧峰之惨
　　见上荐母四七堕月之注。

○梦梦
　　诗注。不明也。

○殷殷
　　诗正月。忧心殷殷。注疾痛也。

　　又

　　忧心孔亟痛伤诸父之沦亡。愿力弘深庸阐佛乘而荐拔。　切念故伯(某)慨思诸父遽入黄垆。引而进之从子之恩莫报。宛其死矣亡灵之魄奚之。欲申追挽之思。爰展慈悲之教。(入佛事)伏愿。

○沦亡
　　陈子昂诗。朝云无处所。荆国亦沦亡。

○黄垆○引而进之
　　并见上。

　　荐伯叔母

　　怀从母之深恩。悲忽兴于逝水。阐觉皇之妙教。泽祈渗于重泉。　切念故伯母(某)兰蕙贞心。苹蘩素志。岂意天年之凋丧。倐惊地魄之沉迷。从侄兴思尽是伤心之泪。诸孤追想无非泣血之声。爰建道场。用资冥福。(入佛事)伏愿。

○苹蘩素志○逝水○重泉○诸孤
　　并见上。

○泣血
　　檀弓曰。高子皋之执亲之丧也。泣血三年未尝见齿。君子以为难。

　　又

　　幽泉逈隔莫追从母之慈容。净土超升实藉法王之巨力。　切念故伯母(某)常切相夫之助。素深犹子之恩。近闻蛇镜之惊忧。已见鹿车之促召。云愁烟惨忍观见日之花。雨泪风悲痛悼井藤之树。不阐大教。安展悲诚。(入佛事)伏愿。

○幽泉○犹子
　　并见上。

○法王
　　法华云。我为法王。於法自在。

○蛇镜之惊
　　见上庆生之注。

○鹿车促召
　　谓鹿车者。以鹿挽车故名鹿车。车即运载之义。喻三乘之人。各以所乘之法。运出三界而至涅柈也。法华云。如彼诸子。为求鹿车出於火宅是也。

○见日之花
　　按庄子曰。朝菌不知晦朔。注犬芝也亦名日及。生於粪土。暮生。见日则死。不知是否。

○井藤
　　见上。

　　荐兄弟

　　鸰原日永素深同气之恩。雁阵风寒俄起断声之惨。爰殚一诚。用叩十力。　切念亡兄(某)孔怀念切。孝友情深。俱忘枘凿之谋。允叶埙篪之韵。荆花庭畔常嬉春砌之风。棣萼楼间几对夜床之雨。忽衅锺于蜗舍。乃梦入于蚁柯。爰修释氏之仪。用笃天伦之眷。(入佛事)伏愿。

○鸰原
　　诗棠棣曰。脊令在原。兄弟急难。每有良朋。况也永叹。

○同气
　　棱严。佛告阿难。汝我仝气。情均天伦。谷梁传曰。兄弟天伦也。何休注。兄先弟后。天之伦次。

○雁阵
　　滕王阁序。雁阵惊寒。声断衡阳之浦。

○孔怀
　　诗棠棣曰。死丧之威。兄弟孔怀。

○枘凿
　　楚辞曰。圜凿而方枘兮。吾固知其鉏铻而难入。注凿穿孔也。枘刻木端所以入凿者也。鉏铻相距貌。

○埙篪
　　见上。

○荆花
　　续齐谐记曰。京兆人田真兄弟三人。欲分财。庭前有紫荆花忽破为三。明旦枯死。真兄弟相感复合。紫荆亦茂。注三人田真田广田庆也。

○棣萼
　　诗棠棣曰。棠棣之华。鄂不靴靴。凡今之人。莫如兄弟。

○夜床之雨
　　韦应物诗。宁知风雨夜。复此对床眠。

○蜗舍○蚁柯○天伦
　　并见上。

　　又

　　吹篪播咏方欣和乐之怀。易箦致惊遽切哀号之惨。爰申丹悃。用叩金容。　切念亡兄(某)挈挈利涂。营营世网。忽起鸰原之变。遂形蝶梦之悲。夕对春风惆怅棣华之难靴。早观朝露咨嗟薤叶之易晞。兹延苾刍僧。特设伊蒲供。(入佛事)伏愿。

○吹篪
　　见上。

○易箦
　　记檀弓曰。曾子寝疾病。乐正子春坐於床下。曾元曾申坐於足。童子隅坐而执烛。童子曰。华而睆大夫之箦与。子春曰止。曾子闻之瞿然曰。呼曰华睆大夫之箦与。曾子曰。然斯季孙之赐也。我未之能易也。元起易箦。曾元曰。夫子之病革矣。不可以变。幸至於旦。请敬易之。曾子曰。尔之爱我也。不如彼君子之爱人也以德。细人之爱人也以姑息。吾何求哉。吾得正而毙焉。斯已矣。举扶易之。反席未安而没。

○挈挈营营
　　毛诗注。契契忧苦也。营营往来貌。

○鸰原○蝶梦○棣华○薤叶○苾刍○伊蒲
　　并见上。

　　荐姊妹

　　生则同胞常轸天伦之爱敬。死而异处深忧地魄之沉沦。惟我三界尊。能捄一切苦。　切念亡姊(某)未离有漏。遽入无常。静思手足之情。岂胜万感。载念音容之逝。莫得一瞻。不凭四智之慈。曷捄九幽之苦。(入佛事)伏愿。

○同胞○天伦
　　并见上。

○四智
　　成唯识论曰。一大圆镜智。二平等性智。三妙观察智。四成所作智。

○九幽
　　见上。

　　又

　　痛割天伦实殷同气之念。哀投佛宝敬致[文/而]心之诚。　切念亡姊(某)蝶梦迷真。凤拳成谶。惆怅连枝之秀遽尔凋零。凄凉拱木之魂杳然知识。爰陈梵典。用资冥途。(入佛事)伏愿。

○同气○蝶梦
　　并见上。

○凤拳
　　集异记曰。孙氏求官。梦双凤集拳。后丧母。

○连枝
　　苏子卿诗。况我连枝树。与子仝一身。

○拱木
　　事文前集曰。秦伯袭郑。百里子与蹇叔子谏。秦伯怒曰。若尔之年者。宰上之木拱矣。公羊僖三十二年。宰。冢也。拱。可以手对抱。

　　荐夫

　　交欢二姓本期奉箕帚之勤。俄别千秋难使效苹蘩之托。庸仗竺天之力。敬资冥地之光。　切念亡夫(某)甫及壮年偶婴微疾。遽作邯郸之梦。倐为幽壤之游。乘乘兮无皈。空期百年之愿。皇皇兮何在。永诀千岁之容。不祈佛恩。曷利苦趣。(入佛事)伏愿。

○箕帚
　　前高帝记。单父人吕公。好相人。见汉高祖状貌重之曰。臣相人多矣。无如季相。臣有息女愿为箕帚妾。卒与季。注高祖姓刘。名邦。字季。

○二姓
　　谓唐时朱陈一村二姓。世为婚姻。

○苹蘩○邯郸
　　并见上。

　　又

　　无夫曰寡。可胜伉俪之情。有佛可依。爰致超升之祷。庶凭法炬。用破幽关。　切念亡夫(某)汩没爱河。沉沦幻海。一疾弗瘳遽谶凤拳之集。百年永诀空嗟鸾影之孤。营魄漫漫。怨怀戚戚。敢因佛果。用报大恩。(入佛事)伏愿。

○无夫曰寡
　　见孟子。

○伉俪
　　左传曰。齐侯请继室于晋。韩宣子使叔向曰。寡君未有伉俪。君有辱命。惠莫大焉。注伉俪匹耦也。

○凤拳
　　见上。

○鸾影
　　异苑曰。昔罽宾王获一鸾乌。王甚爱之。欲其鸣而不能致。乃饰以金樊。飨以珍羞。对之逾戚。三年不鸣。其夫人曰。尝闻鸟见其类而后鸣。何不悬镜以映也。王从其意。鸾睹形悲鸣。哀响中霄。一奋而绝。

○营魄
　　见上。

　　荐妻

　　百年偕老深期举案之欢。一疾弗瘳忽致鼓盆之叹。嗟死者不可生也。非至尊孰能捄之。　切念亡室(某)克宜其家来皈于室。岂意兆困宫之厄。居然为坤壤之游。琴瑟断弦伊谁能续。珠玑遗佩安得重拈。不胜炊臼之忧。须假献芹之荐。(入佛事)伏愿。

○举案之欢
　　见上。

○鼓盆之叹
　　庄子妻死。惠子吊之。庄子箕踞鼓盆而歌。惠子曰不亦甚乎。庄子曰。人且偃然寝於巨室。我皦皦然随而哭之。自以为不通乎命。故止也。

○琴瑟断弦
　　续韵府曰。夫妇和合如诗所谓鼓琴。中道之丧如琴之断弦。

○炊臼之忧
　　酉阳杂俎曰。江淮王生善卜。有贾客张瞻将皈。梦炊臼中。问王生曰。君归不见妻矣。臼中炊无釜也。瞻皈妻已卒。注釜与妇人之妇音同。所以详字音之意而言也。

○献芹
　　见上。

　　又

　　兰台人寂徒兴舞镜之悲。凤阁香销爰有断弦之惨。特凿小心。用投大觉。　切念亡(某)夙勤妇道。素稔闺仪。本期月满秦楼。讵意云皈巫峡。谓之何哉。鼓盆之叹尤甚。曷其有所。坠剑之忧殊深。爰启法延。特申菲供。(入佛事)伏愿。

○舞镜○断弦
　　并见上。

○秦楼
　　列仙传曰。萧史者秦穆公时人。善吹箫。能致白鹤孔雀。公女弄玉好之。公遂以女妻焉。因教弄玉吹箫作凤凰鸣。公为作凤凰台。夫妻在其上。一旦凤至皆随凤飞去。又李白诗。箫声咽秦娥。梦断秦楼月。

○巫峡
　　宋玉高唐赋曰。昔楚襄王与宋玉游云梦台。望高唐视气。王问玉曰此何气。对曰所谓朝云也。王曰何谓朝云。玉曰。昔者先王常游高唐。怠而昼寝。梦见一妇人曰。妾巫山女也。为高唐客。闻王游高唐。愿荐枕席。王因幸之。去而辞曰。妾在巫山阳高丘北。旦为朝云。暮为行雨。朝朝暮暮在阳台之下。

○鼓盆
　　见上。

○坠剑
　　吕氏春秋曰。楚人有涉江行舟。自舟遗剑。遽刻其舟曰。我於此坠剑。求必得之。其迷有如此者也。

　　荐产厄

　　血河浩渺可胜业网之忧。法海弘深能涤罪根之秽。谨投三宝。用罄一诚。　切念(某)形忝坤仪。业缠震旦。载生载育方欣坐蓐之期。不待不停遽抱梦槐之戚。念厥容之杳杳。痛彼魄之茫茫。雪涕盈襟。痛心疾首。欲消孕育之苦。须仗调御之光。(入佛事)伏愿引出黑漫漫地。来瞻碧湛湛天。血池顿乾花轮之光浮五色。地狱忽破宝树之韵演三乘。

○坤仪○载生载育○梦槐○痛心疾首
　　并见上。

　　荐子

　　愁结燕山无奈桂枝之摧折。诚倾净土庸冀莲蕊之开敷。乃启法筵。用展悲思。　切念男(某)当户谋深。肯堂念切。偶昧藏舟之谶。遽成易箦之悲。声闻九天复无鹤鸣而子和。魂游九地空怜蝶是而人非。不假佛臂之光。安破幽都之暗。(入佛事)伏愿。

○桂枝
　　谓称人子曰桂子。见上。

○当户○肯堂○藏舟○易箦
　　并见上。

○鹤鸣子和
　　易系辞曰。鸣鹤在阴。其子和之。又刘禹锡吟白君哭崔儿诗凄然寄题诗。庭梧已有雏栖处。池隺今无子和声。

○九地○蝶是○幽都
　　并见上。

　　又

　　兰凋玉砌沉沉之愁露迷空。凤出丹霄寂寂之悲风匝地。一生一死之致恨。载祈载祷以陈情。　切念(某)偶以少年皈于厚夜。杨彪之怀舐犊。实切深忧。仲尼之哭伯鱼。奈何永诀。倚门失望合室致惊。欲资去程。乃陈大教。(入佛事)伏愿。

○兰凋玉砌
　　谢玄与从兄朗。为叔父安所器。因戒约子侄曰。子弟亦何豫人事。而正欲使其佳。玄曰。如芝兰玉树欲使生於庭阶耳。

○一生一死
　　见上。

○杨彪
　　魏志。汉大尉杨彪。子修为曹操所杀。见彪问曰。公何瘦之甚。曰悔无日殚先见之明。犹老牛舐犊之爱。操为改容。

○仲尼
　　家语曰。孔子十九娶于宋之并官氏。生伯鱼。鲁昭公以鲤鱼赐。孔子荣君之赐。故名曰鲤。而字伯鱼。伯鱼年三十。先孔子卒。

○永诀○倚门
　　并见上。

　　荐女

　　贱息云亡未获超生之地。慈皇护念弘开捄死之门。谨以寸忱。寓之尺疏。　切念女(某)早作无常之梦。遽倾有漏之身。泪眼欲枯空望音容之愈邈。愁肠几绝徒嗟魂魄之弗皈。兰房寂寂而云愁。泉路悠悠而日暗。特凭佛果。少赞仙游。(入佛事)伏愿。

○贱息
　　史赵世家左师公曰。老臣贱息。舒祺最少。注息子也。

○仙游
　　见上。

　　又

　　谢庭兰殒曷胜遗体之悲。楚峡云收徒切游魂之望。兹欲超升于贱息。敢忘皈向于慈尊。　切念(某)禀性惟和。赋质甚弱。幻身才疾悠然忽弃于兰房。真魄何之意者尚滞于槐国。苦海之沉沦莫度。爱河之浩渺难升。乃延缁衣之流。特恳皇觉之庇。(入佛事)伏愿。

○谢庭○遗体○楚峡○贱息○槐国
　　并见上。

　　荐岳父

　　东坦恩深方借泰山之庇。南柯梦断遽为坤壤之游。欲超净土而往生。须仗慈尊以追悼。　切念岳父(某)处尘劳海。受幻妄身。深期有永之年托兹河润。岂谓无常之寂遽尔山颓。达者即电影而观。我则失氷清之映。思酬厚德。乃阐洪规。(入佛事)伏愿。

○东坦
　　晋王羲之。王导从子也。郗鉴使门生求女壻於导。导今就东厢偏观子弟门生。皈曰。王氏诸少并佳。然闻言各自矜持。惟一人在东床坦腹食。独若不闻。鉴曰此佳壻。访之乃羲之。遂妻以女。

○泰山
　　欧阳永叔尝曰。今人呼妻父为岳公。以泰山有丈人峰。呼妻母为泰水。不知出何书也。注泰山。山名。在鲁地东岳也。以其上有丈人峰。故以岳为称焉。

○南柯
　　见上。

○氷清
　　谓妇翁曰氷清。女壻曰玉润。晋卫玠妻父乐广皆有重名。议者以为妇翁氷清。女壻玉润。注言若氷之清洁。如玉石之润泽。

○电影
　　见金刚经。

　　又

　　泰山其颓乎子壻之情奚忍。黄泉无色也婆伽之果可凭。特设蒲馐。俯申芹献。　切念岳父(某)两间肖貌万事营心。意谓百年可尽氷清之映。云何一旦遽成坠月之悲。冥冥之往何之。岩岩之瞻徒切。谨邀净侣特建法筵。(入佛事)伏愿。

○泰山○黄泉○婆伽○芹献
　　并见上。

○两间肖貌
　　前刑法志曰。人宵天地之貌。注宵与肖同。

○氷清○坠月
　　并见上。

　　荐岳母

　　亲同泰岳骤惊独逝之懿魂。爱重门阑犹痛无依之半子。欲酬广庇。乃集良因。　切念岳母(某)才婴病痾遂及大故。五漏之身遽殒。一灵之性何存。顾予东坦之诚心岂胜忍死。藉我西方之法力克遂往生。乃请僧伽。爰陈法务。(入佛事)伏愿。

○泰岳
　　见上。

○门阑
　　杜赠李令问诗。门阑多喜色。女壻近乘龙。

○大故○东坦
　　并见上。

　　又

　　云愁半岳痛懿魄以何之。泪洒中庭皈慈尊而投悃。无以为报。乃尽厥心。　切念(某)夙全妇道。绰着母仪。克谐室家之欢。尤笃门阑之爱。奈何龟龄数歉。遽尔蝶化梦长。晓山黯黯结愁云。夜壑茫茫奔逝水。特建西来之教。用申东坦之诚。(入佛事)伏愿。

○半岳
　　见上。

○中庭
　　记檀弓曰。孔子哭子路於中庭。

○门阑○蝶化○夜壑○逝水○东坦
　　并见上。

　　荐女婿

　　东床佳婿忽兴逝水之悲。西土圣人能救重泉之苦。爰修象教。特罄蚁诚。　切念(某)厕迹凡笼。置身尘网。夤缘有幸曩谐中雀之因。幻化无常今叶镜蛇之谶。安得金刚之不坏。欲瞻玉润以无从。不资物外之善缘。安荐门中之娇客。(入佛事)伏愿。

○东床○逝水○重泉○象教○蚁诚
　　并见上。

○中雀
　　唐高祖宝皇后。父毅。尝谓妻曰。此女有奇相。何可妄与人。因画二孔雀於屏间。请婚者射二矢。阴约中目则得之。射者阅数十皆不合。高祖最后射。各中一目。遂皈之。

○镜蛇○玉润
　　并见上。

○娇客
　　谓称女壻曰娇客。东坡和王子立风雨败书屋有感曰。妇翁不可挝。王郎非娇客。

　　又

　　门阑愁结忽伤坦腹之亲。衣袂泪零痛切[文/而]心之祷。　切念(某)顷以夤缘之幸。得谐子婿之观。嗟尔三生奈椿龄之有限。俄然一梦使荆阃之无依。变欢声为堕月之愁。转喜气作悲风之惨。爰修西教。用荐东床。(入佛事)伏愿。

○门阑○坦腹○夤缘
　　翰墨全书曰。深念夤缘。注自有夙昔之缘。非偶然耳。

○椿龄○荆阃○堕月○东床
　　并见上。

　　荐大沙门

　　示寂双林法身本无来往。言旋葱岭幻体乃有灭生。欲崇本师之因。须藉我佛之果。　切念本师(某)戒月孤圆法雷普震。依作昏途之炬。用为苦海之舟。奈何啮断鼠藤。遽尔打穿雀縠。悠悠明月夜载孤帆。惨惨寒烟昼迷丈室。少申孺慕。乃演金科。(入佛事)伏愿德山益峻。生生披如来之衣。悲海弥深。世世处诸佛之室。普作无边佛事。常转无尽法轮。

○双林
　　见上。

○葱岭
　　初祖达磨坐少林九年。先传法及袈裟於惠可。乃住禹门千圣寺。十月五日端坐而逝。葬态耳山定林寺。明年使者宋云西域还。於葱岭遇师。手携只履而往。云皈为言。门人启圹视之。唯空棺只履。

○鼠藤○雀縠○孺慕○金科
　　并见上。

　　入塔

　　灵骨已藏。叹师容之益邈。全身不散。冀道脉之恒昌。爰启法筵。用酬慈荫。　切念本师(某)佛门柱石。法窟爪牙。幻疾才沾遽到火灭烟飞之地。觉灵如在幸托埋光铲彩之区。已失先辈之典型。安存后昆之模范。乃集净侣。聿弘清规。(入佛事)伏愿品位弥崇。光明益着。混入堪忍界若耀海之骊珠。高坐涅盘城似当空之桂魄。

○柱石
　　汉由延年谓霍光曰。将军为国柱石。今谓柱石者欲掌拄宗门令法久住也。

○爪牙
　　诗祈父曰。祈父予王之爪牙。注爪牙鸟兽所用以为威者也。

○埋光铲彩
　　唐史曰。埋光铲彩。使之不耀。

○典型
　　孟子曰。大甲颠覆汤之典刑。

○后昆
　　尚书曰。垂裕后昆。

○模范
　　杨子曰。师者人之模范也。

○骊珠桂魄
　　圆觉经序。处生死流。骊珠独耀於沧海。踞涅柈岸。桂轮孤朗於碧天。

　　生忌

　　涅盘海湛本无漩澓之波。幻化门开乃有往还之迹。爰遵大教。少展时思。　切念本师(某)自敛形声。几经岁月。慧灯晦焰不蒙破暗之光。法雨屯膏未见润枯之泽。兹逢示(降寂)之日。益动永言之思。乃集方袍。聿修净供。(入佛事)伏愿兴大法云。注甘露雨。乘愿船而行慧海。满帆风过家乡。观缘相而游寂场。一片月明古道。

○漩澓
　　说文曰。漩回泉也。澓水回流。

○屯膏
　　易屯卦。象曰。屯其膏。施未光也。传。膏泽不下及。是以德施未能光大也。人君之屯也。

○愿船
　　净土文云。菩萨乘大愿船。住生死海。呼引众生上大愿船。

　　荐师(禅僧用)

　　昔入空门已礼真如之佛。今皈寂境遽抛假合之身。爰依大教之规模。用报我师之法力。　切念(某)脱迹凡笼。委身净剎。已悟有为之幻。思修无漏之因。本冀僧臈之弥增。讵意妄身之顿弃。虽黄梅子熟未明向上玄机。然红藕花香须问现前受用。欲严往生之驾。恭修追荐之功。(入佛事)伏愿不离浊邦而生净邦。不出魔界而入佛界。弥勒弹指之处认取千圣之门。迦叶破颜之时顿悟一乘之理。

○规模
　　谓规所以为圆者。是一个大圈子。模。铸金之模空廓也。皆以其大纲言。

○弥勒弹指
　　华严云。尔时善财童子敬达弥勒菩萨。合掌白佛言。唯愿大圣开楼观门。令我得入。尔时弥勒菩萨即弹指。门自然开。善财即入。入已还闭。

○迦叶破颜
　　见上。

　　又(禅僧用)

　　空室云寒惊觉灵之顿逝。虚堂月冷伤德范之何存。欲报洪恩。乃陈象教。　切念(某)出家离父母。与佛作儿孙。蜂钻故纸未知所出之因。鼠啮枯藤忽际无常之苦。既涉生死之海。孰识升沉之方。乃集同伦。恭陈法务。(入佛事)伏愿(某)破除三惑。清净六根。空即色色即空。照见本来之面目。死亦生生亦死。得安现在之身心。

○象教
　　见上。

○蜂钻故纸
　　传灯录。神瓒禅师见蜂子投[片*((囟-乂+ㄆ)/心)]求出。师曰。世界如许阔不肯出。钻他故纸。

○鼠啮枯藤
　　见上。

○三惑
　　天台四教仪集注云。一见思惑。二尘沙惑。三无明惑。

　　荐徒(禅僧用)

　　久侍巾瓶拟作当家之种。遽捐衣钵遂为逝水之波。稽首祈恩。洗心致悃。　切念(某)滥入僧伦忝为佛子。每思沉沦之苦。拟作出离之因。奈何善愿方坚而幻形弗驻。苦功未就而世数已终。欲助往生。须凭法力。(入佛事)伏愿顿破无明之壳。永断烦恼之根。宝树林中伎乐声声闻般若。金沙地上天花色色见真如。

○逝水
　　见上。

○洗心
　　棱严云。洗心非正。落於邪见。注修妙观智涤内垢障。故云洗心。

　　荐寺院赴应僧师徒通用(未落发者亦通用)

　　幻影非真忽灭风灯之焰。佛慈莫量庸修水月之功。　窃念(某)已入空门未谙戒律。岂修不坏之法。遽有无常之惊。苦海波深孰是涅盘之岸。冥途路险谁为般若之光。乃引竺国之清规。用作幽都之宝筏。(入佛事)伏愿善根不昧。魔障速清。逈脱尘劳。直破重重之罥。默融妙法。顿增种种之光。

○空门
　　见要览。

○清规○幽都
　　并见上。

　　又

　　生入空门难留幻妄之体。死皈冥境须凭荐拔之功。庶脱浊邦。方超净界。　切念(某)身居梵剎。心醉尘缘。律仪之训未闲。昏迷卒岁。福慧之功莫习。苒荏一生。不凭我佛之慈仁。曷救下凡之沉没。(入佛事)伏愿破业罥而出冥关。扫魔风而消怨敌。慈光远暨快逢甘露之濡。苦具顿除喜见花轮之现。

　　荐出家居士有斋戒者

　　幻影难留便尔恁么而去。真皈有在奄然顺化而游。欲往净方。特修梵典。　切念(某)置身白业。谢迹红尘。善愿方隆思熟黄梅之米。善根未就空栽破岭之松。嗟岸树之难存。痛井藤之易绝。一灵遽往。(某)七俄临。(入佛事)伏愿舍业报身出尘劳海。金台晃耀光浮水面之莲。宝网玲珑韵奉空中之乐。

○白业
　　见上。

○红尘
　　事苑。尘本不红。以言其染也。

○黄梅
　　坛经云。次日五祖潜至碓坊。见能腰石舂米。语曰。求道之人为法忘躯。当如是乎。乃问曰米熟也未。能曰。米熟久矣。犹欠筛在。祖以杖击碓三下而去。

○破岭
　　林间录云。四祖大师居破头山。山中有无名老僧。唯植松。人呼为栽松道者。

○岸树○井藤
　　并见上。

　　和尚诞日

　　切念(某)是名凡夫滥居人道。幼尊鲁诰未得求仁之方。晚皈佛乘岂究明心之旨。虚彼岁月。愧此形骸。俯思生育之恩。未尽犬马之报。况诸男蚤逝一孙仅存。家堂之享祀久虚。坟丘之祭扫何日。不孝之罪已日积而日深。哀慕之衷实弥久而弥切。兹值悬弧之旦。益动寸草之心。谨请僧伽用陈法务。(入佛事)以兹功德专荐考妣超生净域者。伏愿冥关立破。获睹清净之光。业网顿空。永脱幽沉之境。瑠璃地上时闻天乐铿锵。菡萏花间每见玉毫灿烂。并冀血属共出苦轮。(某)无任瞻仰圣慈。激切恳祷之至。

○鲁诰
　　见上。

○犬马之报
　　汉汲黯传曰。臣常有狗马之心。师古曰思报效也。

○悬弧○寸草
　　并见上。

○考妣
　　虞书曰。如丧考妣。尔雅。父曰考。母曰妣。

○瑠璃
　　见名义集。

○菡萏
　　尔雅曰。荷芙蓉别名。芙蓉江东呼荷。其茎茄。其叶蕸。其木蔤。花菡萏。其实莲。其根藕。其中的的中薏。

　　禅林疏语考证卷之三
　　禅林疏语考证卷之四
　　附录
　　大藏恭闻

　　恭闻道体幽玄靡容指标之力。佛慈广大爰启方便之门。四十九年张开教网。三百余会沥尽婆心。大小顿渐之殊方同辟一法。藏通别圆之异教并益群机。虽旷劫而难逢。实无远而弗届。

　　法华经恭闻

　　恭闻经谈心妙。华喻法微。众生具三乘之机。如来演一味之雨。援诸子于火宅并驾白牛。出众商于化城同趣宝所。是为诸佛之印允。作群经之王。法利靡穷。赞扬莫尽。

　　华严经恭闻

　　恭闻毗卢海未可名言。华藏门不容窥测。最圆最顿乃称诸佛之怀。互入互融实显自心之妙。万行之因华遍发。一真之果体全彰。幸大教之躬逢。竭鄙诚而顶戴。

　　金刚经恭闻

　　恭闻般若明空寂之慧。金刚喻坚利之能。妙体本莹净有无之双执。灵光独朗照人法之两亡。断四相而显四心。彻三空而灭三障。诚为破有之法将。堪作度苦之慈舟。才得受持。难量厥效。

　　药师经恭闻

　　恭闻九界之深迷唯佛光始克破暗。六凡之痼疾非圣药难以除殃。畀众生之繁祉悲愿弘开。洗历劫之深尤慈仁广被。三途仰长明之焰。九横藉续命之旛。允冀十力之庥。敢忘一心之敬。

　　盂兰盆经恭闻

　　恭闻孝独先於百行儒典攸崇。恩莫隆于二亲释经首重。身沦鬼趣。青提之饥苦何堪。果证声闻。尊者之哀情益恳。妙通独显难遏业火之然。圣力群加斯脱焦喉之厄。由是教兴竺土作灭苦之玄猷。经着兰盆垂报母之遗范。凡有血气。敢不修持。

　　心经恭闻

　　恭闻般若精要大乘玄猷。真俗俱忘单示真空之相。有无不二深入法性之源。须臾而破暗还明。剎那而转凡成圣。永度诸苦。真证一心。

　　五大部经恭闻

　　恭闻法藏分三。经部成五。五千余卷之大纲。三百余会之精要。引群灵於浊土。卓哉最胜之法轮。摄九界于佛乘。允矣无上之甘露。倘逢斯典。必获殊休。

　　预修通用恭闻

　　恭闻预之时义甚大。修之功用贵先。理事同源。事废则其理弗实。因果一致。因立则其果必圆。幸有善利之堪凭。庶无苦波之胥及。

　　平安道场大榜结尾(照事意写到叙功德完处)

　　上来所修功德。专为(某)荡涤前愆。庄严后报。今则肃启坛场。将修法务。预申露布。普觊风闻。伏愿象驭遥临。龙车戾止。似阳春之有脚处处发生。若明月之分身家家委照。谨榜。

　　又

　　上来所修功德。专为(某)释除宿殃。请延新祉。今则法筵肇建。圣驭将临。冀私忱之远孚。布明文以昭告。伏愿诸佛垂愍。万灵畀矜。昏雾廓清获睹当天之日月。祥光奄映得观特地之乾坤。谨榜。

　　荐亡道场大榜结尾

　　上来所修功德。特为正荐(某)顿超冥途往生净国。今则佛事方陈。慈光载贲。洁蓬居以侯降。悬墨榜以陈情。伏愿启方便门。现毗卢境。青黯黯地扫开万里之尘。碧湛湛天露出千光之日。谨榜。

　　平安活用榜(先写伏以乡贯至所申意者接下)

　　盖为(某)事。筮取(某)年(某)月(某)日。就于(某)处。仗僧启建(某)道场一昼夜。洁净坛宇陈设供仪。梵音演无上之宗。法乐奏无生之曲。灯联宝炬光冲牛斗之间。香爇金炉气霭烟霞之表。宣扬圣号而念念集祥。修礼忏摩而声声灭罪。行平等之檀度。诵秘密之伽陀。普享圣凡。遍资幽显。(用前大榜结尾)。

　　荐亡活用榜(先写伏以乡贯至所申意者接去)

　　盖为正荐(某)。兹当(某七)之辰。延僧于(某)处启建(某)道场一昼夜。恭清尘宇(在庵中改梵宇)。恪备凡仪。灯烛炜煌。香云缥缈。法乐和鸣于三界。天花遍布于十方。玉典宣时顿破冥关之钥。金科演处普开净国之门。礼忏而端恪一心。修斋而遍享十界。均资品汇。回向菩提。(用前大榜结尾)。

　　礼忏诫众榜文

　　大道虚玄。真性湛寂。本无生灭之迹。安有罪福之形。祗因翳眼未除以故空花乱坠。着境生心因心造业。善恶由之逈异。升沉乃尔顿殊。果必有因。似铁定而难易。罪本无性故幻妄而可消。由是诸佛示忏悔之门。列祖陈忏悔之法。圣凡共禀今古同遵。历代高流多获现证。天台智者因忏而见灵山未散。慈云忏主因忏而获甘露沁心。或曰无上大宝我今已得。或见普贤莲花忽在其手。功利殊常神应匪一。但法由圣建。道在人行。故修忏大德在会胜流。须发无上愿。断相续心。将当下妄情一刀两断。无始习气彻底拔除。择火拈香冥般若之妙行。唱名顶礼归菩提之正因。则本有光明从兹透露。而百千功德默自圆成。岂比有漏之凡因及半途之小果哉。若视为赴应之会。徒勤唱诵之劳。七种之礼何归。五悔之文无谓。非徒虚檀那之供养。实乃增自己之愆尤矣。兹者特因善缘启兹胜会。但愿各竭精心同依妙范。请为就琢之玉。毋为跃冶之金。谨榜。

　　大施食榜

　　盖闻骑牛觅牛痴错底安知涝漉。梦蝶非蝶瞌睡汉枉自喜欢。着娘袴子谩包缠。借婆衫儿虚礼数。逐艳随喧而没些着实。做模打样而强作风流。动七情交战之戈。磨六贼相攻之刃。心念念牵枝引蔓。口喃喃着叶安花。费尽几多经营。弄成许般伎俩。三寸气才方断绝。七尺躯便莫施为。数堆土块尽休休。两帖纸钱都了了。子丧孙亡无主者年深岁久有孤坟。自受恓惶。谁能怜惜。棠开似醉。空迷妃子之魂。荷语还娇。漫想仙郎之色。秋雨落兮滴滴怕到黄昏。冬雪飘兮纷纷难禁清夜。惆怅四时之景。凄凉万种之愁。幸今夜[文/而]主(某)特为(某事)设斋。做个古笼头。仗僧宣扬秘密咒。汝等既已趋赴当作么生。狞龙颔下急穿珠。鸡子壳中缓寻骨。云门糊饼可啖便当细嚼细吞。庐陵米价何如元是不增不减。切宜自悟。莫被他谩。故榜。

　　又

　　盖闻知生悟死虽铁汉也自成灰。逐影迷真纵金佛亦难度火。盖此理大来显着。奈夫人只自冥顽。求珠入海费经营。堆玉成山终委弃。投河落井只自担当。塞窟填坑伊谁顾惜。惨惨于荒寒之野。哀哀于寂寞之滨。菊径梅林侧耳吟虫声往恨。杨园柳岸伤心啼鸟说来由。鸟猿总是知音。蝇蚋常为吊客。以刻为岁度日如年。饥喉焦细目生花。瘦骨棱层形类木。个样愁端谁告。此中方便难施。幸有今宵[文/而]主(某)特为(某事)延僧于家。大开解脱之门。聿启赈济之会。汝等便好将自己思量。切莫待他人检点。遇冤家则各相解免。闻善法则大家喜欢。心即佛。佛即心。且自回光返照。色即空。空即色。切莫认假为真。故榜。

　　小施食榜

　　凡曰人心俱有佛性。光明无限逈超日月之辉。辽廓难名远越虚空之量。奈何奔逐于外境。遽尔自丧其家珍。六贼之愆益深。三途之苦弥甚。业缘何有。识破则当下开交。报障本空。迷时而历劫难免。幸有今宵[文/而]主(某)特为(某事)延苾刍僧。设酥[酉*宅]供。汝等既来赴会。切宜肃恭三业。端恪一心。悔从前非。寻今日是。木札羹铁钉饭正好留心。云门饼赵州茶只须开口。如违戒约。益取沉沦。自作难违。伊谁之咎。故榜。

　　又

　　嗟尔佛子堕此冥途。苦具固非一端皆由己作。哀情岂容尽诉决非人为。只因一念贪嗔。便尔历生苦恼。既知从前错悞。何须顿足搥胸。要取当下逍遥。急宜更弦易辙。今宵[文/而]主(某)为(某事)设此斛食。兹逢善会须领嘉猷。罪性本空更有何作何受。妄缘非有只如幻生幻灭。倘能悟入一心。便可掀翻九地。若违明训曷出苦轮。莫仍前非宜存正念。故榜。

　　禅教平安修忏佛事(疏内切念毕。即入佛事者此也。喜长者平安修忏疏内已详)

　　虔向(某)年(某)月(某)日恭诣净剎(在家改恭扫尘室)。广请僧伽。严饰坛仪。敷陈供养。沥一心而发露。勤五体以归依。礼诸佛之洪名罪花顿谢。诵三昧之忏法业垢悉蠲。禀金刚之上师。行瑜伽之密典。普施一器之法食。广济六道之茕魂。上来所修功德。专为(某)作净土因。下菩提种(随事改二句)。伏愿(用疏内的)。

　　禅教荐亡修忏佛事

　　由是恭扫蜗庐(在寺改恭诣精蓝)。广延僧侣。严净坛室。追召亡灵。修三昧之忏文顿除业垢。设禅悦之法供普享圣凡。仍开甘露之法筵。广济焦喉之鬼类。梵音举处莲花开七宝之池。圣号宣时铁网碎九幽之狱。上来所修功德。专荐(某)逈脱业缘。超生净剎。伏愿(接疏内的)。

○顿渐藏通别圆
　　见四教集解。

○三乘
　　见上。

○窥测
　　东方朔传曰。以管窥天。以蠡测海。

○四相
　　见起信论。

○四心
　　见上。

○三空
　　刊定记曰。一我空。二法空。三俱空。

○三障
　　涅盘经曰。一烦恼障。二业障。三报障。

○九界
　　见上。

○九横
　　九横经曰。佛告比丘。有九因缘命未尽便横死。一不应饭而饭。二不量食。三不习食。四不出食。五止熟。六不持戒。七近恶知识。八入里不时。九可避不避。

○十力
　　见上。

○阳春之有脚
　　开元遗事。人谓宋璟为有脚阳春。言所至之处如阳春及物也。

○牛斗之间
　　丰城有剑曰干将莫耶。其光射斗牛。雷[怡-台+(奂-大+(一/八))]得之。张华分其一焉。

○翳眼
　　见上。

○天台智者
　　通载曰。天台智者禅师。讳智顗。字德安。姓陈氏。颕川人。诣光州大苏山南岳禅师受业心观。乃於北山行法华三昧。始住三夕。诵至药王品。心缘苦行至是真精进句。解悟便发。见共思师处灵鹫山七宝净土听佛说法。思为印可。后师躬率禅门行光明忏。

○慈云忏主
　　天竺慈云法师遵式。字知白。叶氏。台州宁海人。母王氏。梦咽明珠而生。稍长不乐随兄为贾。潜往东掖山出家。年二十往禅林受具。明年习律学于守初。式继入国清普贤像前烬一指誓传天台之教。

○七种之礼
　　法苑珠林曰。一我慢礼。二求名礼。三身心礼。四发智清净礼。五徧入法界礼。六正观修诚礼。七实相平等礼。

○五悔之文
　　天台四教仪曰。一忏悔。二劝请。三随喜。四回向。五发愿。

○跃冶之金
　　庄子曰。今大冶铸金。金踊跃曰我。且必为镆铘。大冶必以为不祥之金。

○骑牛觅牛
　　会元曰。长庆大安禅师参百丈。礼而问曰。学人欲求识佛。何者即是。丈曰大似骑牛觅牛。

○梦蝶非蝶
　　见上。

○犯子之魂
　　杨妃传曰。明皇登沉香亭召杨妃。妃被酒新起。命力士从侍儿扶腋而至。明皇笑曰。此真海棠睡未足耶。

○狞龙颔下
　　庄子曰。河上有家贫恃纬萧而食者。其子没於渊。得千金之珠。其父谓其子曰取石来锻之。夫千金之珠必在九重之渊。而骊龙颔下。子能得珠者。必遭其睡也。使骊龙而寤子尚奚微之有哉。注纬织也。萧芦草也。

○云门糊饼
　　云门因僧问。如何是超佛越祖之谈。师云糊饼。

○庐陵米价
　　会元。青原思章。僧问如何是佛法大意。师云庐陵米作什么价。

○六贼○苾刍
　　并见上。

○木札羹铁钉饭
　　会元曰。肯堂彦充禅师首参大愚宏智正堂大圆。后闻东林谓众曰。我此间别无玄妙。祇有木札羹紩钉饭。任汝齩嚼。

○蜗庐
　　见上。

　　道场联
　　门联

　　楼阁弘开天瑞漫随猊座下。
　　旛花交映佛光远向鹫峰来。
　　法雨洒时尘世于今皆净国。
　　佛光临处道场何事不西方。
　　无门乃解脱之门南北东西祇要识个路头入处。
　　非心即自心之佛天人鬼畜都来同一鼻孔通风。

　　挽灵

　　天地客途亭坐见往来多少客。
　　春秋人道磨行惊旋复几何人。
　　勘破断常心任你百年浑是梦。
　　了知生灭事看渠世界总如沤。
　　幻梦几何门外白云生复灭。
　　禅心无住峰头明月去还来。
　　了知觉性绝往还示灭本来归寂灭。
　　勘破阎浮都幻化有生脱却证无生。(以上俱僧用)
　　椿树忽凋芝萼双双归大觉。
　　莲花正茂金渠朵朵现全身。(父)
　　秋色满林峦谁谓椿容暗改。
　　愁云弥院落顿令桂子深悲。(秋间父用)
　　戏彩无从寂寂萱堂成夜梦。
　　择邻何托纷纷兰苑动秋风。(母)
　　熊胆味难忘愁听杜鹃啼夜月。
　　机系声暂歇忍看弱木动春风。(母)
　　结发情空望断归云徒化石。
　　画眉事别梦回拜月只空亭。(夫出外妻亡)
　　舐犊爱难亡对境时忧心益痛。
　　箧书香乍散伤情处血唳何穷。(子)
　　泰山俄颓万壑悲云添别恨。
　　东床发叹千秋暗雨续离音。(岳父)
　　佛日照瑶函百宝光中呈瑞色。
　　檀烟笼月相千花台畔绕祥云。
　　五部多罗体性元空彻底翻来无只字。
　　一切功德自心本具全身拶入有千祥。(完经)
　　华藏庄严等太虚悟入者三身圆显。
　　雷音普震周沙界获闻处四德全彰。
　　瞻花座而礼慈容须要逢渠真面目。
　　击金钟而歌梵呗休教昧却反闻机。
　　法雨入萱林春色映华堂之锦。
　　慈风飘桂萼天香接碧沼之莲。(子为母修福)
　　若据底事不涉修成何须转经礼佛。
　　曲为今时岂无方便正好酌水献花。

　　众会

　　不二门开共入时天空海阔。
　　同归路辟并游处日暖风和。

　　庆寿

　　瑞气拥南山一朵昙花开寿域。
　　祥云扶晓日千年玄鹤舞华辰。

　　礼千佛

　　感应难思三世不离于当念更说甚若逢不逢。
　　往来无迹十方同现于毫端直须忘能礼所礼。

　　上元

　　千门灯火夜婵娟炽盛光如来特垂只手。
　　十里绮罗春富贵大庄严菩萨现出全身。
　　九陌笙歌九陌春共庆太和之景。
　　千家灯火千家月长嬉不夜之天。

　　中元

　　聚僧力以报亲恩暗室喜千灯之耀。
　　依佛慈以修忏法寒崖回万劫之春。
　　谁人无亲也是男是女大家齐办肯心。
　　那个非佛乎同号同名管取一时受记。(众会)

　　完报母[文/而]

　　功德林中萱草艳长春之色。
　　血盆池内莲花开不断之香。

　　华严堂讽经

　　八十一卷真诠须知本来具足。
　　五十三员知识不妨直下同参。

　　荐亡

　　观罪性之本空抒乾大海成金地。
　　悟净邦之不远扭合虚空架紩桥。
　　甘露方濡顿使花轮开五色。
　　法雷骤震直教紩网碎千重。
　　业镜台前一笔春风吹宿雾。
　　琰魔界里三乘法雨荡昏尘。(五旬)
　　迷处即幽辟须假破幽之炬。
　　悟来成净国安庸入净之舟。(六旬)

　　浴佛

　　佛体无生应机而度六道之生方知妙权莫测。
　　法身何垢设化而涤万灵之垢始觉玄泽恒滋。

　　佛成道日

　　六载辛勤才见明星无个事。
　　一朝勘破悔来雪岭太多生。

　　祈嗣

　　祖有百世之禋非索震何以嗣其事。
　　佛妙二来之应冀干蛊始克振其家。
　　祷尼有吉巳欣擎掌上之一珠。
　　跨灶多祥犹愿舞庭前之三凤。

　　保官事

　　事弗慎谋已愧爽盟于刻木。
　　孚而有窒惟愿借荫于甘棠。
　　始而有言实仅质有孚之窒。
　　中乃逢吉愿永安无讼之休。(还愿)

　　客商出外

　　地上流泉首思涉川之利济。
　　日中聚货唯冀登垄之成谋。

　　官员赴任保安

　　客路无虞万里祥云随日转。
　　官衙多庆九天恩露及时濡。

　　谢雨

　　望望惜雨乾久苦朱轮之赫赫。
　　鳞鳞致云起喜看银竹之垂垂。

　　禳火

　　抱火未然实切于邻之虑。
　　遇灾知惧容先彻土之防。

　　结制

　　一期内夺来髻上之珠直堪陶凡铸圣。
　　四众中指出台前之月管取鉴地辉天。
　　流功德海于无何有之乡茎草咸沾化雨。
　　立光明幢于不思议之境幽嵓并荷慈辉。

　　讽经通用

　　如是我闻前更有打前一句掀翻此句直使灯笼点额露柱扬眉那个众生未成佛。
　　信受奉行后犹有末后一关透过此关尽教酥酪为河黄金作地谁家净土不唯心。

　　丈室

　　七尺枯藤云外倚　　一灯悬祖焰。
　　一枝朽拂月中挥　　半榻卧秋风。
　　长披一衲傲溪山那问云舒云卷。
　　只捻数珠消岁月谁知花落花开。

　　客堂

　　相逢须向机前鉴　　已到方知格外玄。

　　十方堂

　　佛法似大冶红炉是铁皆堪铸。
　　禅衲如孤云野鹤何天不可飞。

　　佛殿

　　敷陈物色作庄严即庄严离庄严当下便登宝所。
　　劈破虚空呈相好非相好名相好现前顿见如来。
　　无边誓愿海合百千香水而莫况其深故九界咸资圣泽。
　　无尽光明幢并万亿日月而难并其照故十方悉耀慈辉。

　　净业堂

　　一念顿空方许渠弥陀出现。
　　诸尘本寂须知我净土全彰。

　　观音阁

　　真观照处诸苦从来本空是则名为自在之功常常救苦。
　　正法明时众生久已成佛此乃识得普门之业处处利生。
　　窗外月窥松色色尽呈真般若。
　　槛前风响竹声声都入大圆通。

　　三门

　　诸天花雨翠微中嗅着更须仔细。
　　徧地金绳苍蔼里行来切莫迟疑。
　　世态莫须猜剎畔浮云依落照。
　　禅机如可觅溪中皎月带孤帆。

　　祖师堂

　　少室庭前千丈白云寒立雪。
　　黄梅林里一轮明月夜传衣。

　　伽蓝堂

　　开遮有妙权直使僧伦归觉域。
　　顺逆多方便潜扶圣化浃凡区。

　　韦陀祠

　　密运神功开觉路　　逆行慈忍卫僧园。

　　云堂

　　五观若明金易化　　吃茶要识茶中有骨。
　　三心未了水难消　　吃饭须得饭里有渣。

○椿容○桂子○戏彩○萱堂
　　并见上。

○择邻
　　古列女传曰。孟轲之母。其舍近墓。轲嬉戏为墓间之事。乃徙舍市旁。其嬉戏乃贾人之事。复徙舍学傍。其嬉戏乃设俎豆进退揖逊。母曰此真可以居子矣。孟子学业而归。母问何所至。孟子自若也。母以刀断机曰。子之废学若吾断机。孟子惧。勤学不忽。

○熊胆
　　唐柳仲郢。母善训子。仲郢嗜学。常命粉苦参黄连熊胆和为丸使夜嚼助勤。

○结发
　　谓夫妻曰依依结发之情。苏武诗。结发为夫妇。恩义两不疑。

○化石
　　神异记曰。武昌山北一贞妇。送其夫从役。至此山立望其夫。死化石。

○画眉
　　前汉张敞。字子高。平阳人。为妇画眉。长安中传张京兆眉怃。有司以奏。宣帝问之。对曰。臣闻闺房之内夫妇之私。有过於画眉者。上爱其能。弗备责也。

○舐犊○泰山○东床○梵呗○明星○雪岭○索震○干蛊○祷尼○掌上珠○跨灶
　　并见上。

○三凤
　　后贾彪传曰。彪兄弟三人并有高名。而彪最优。故天下称之曰贾氏三凤。

○刻木○甘棠○涉川○日中聚货○登垄○银竹○抱火
　　并见上。

○无何有之乡
　　庄子注。言造化自然。至道之中自有可乐之地也。

○金绳
　　见上。

○立雪
　　魏神光学解冠世。达磨大师自西域至。往师之。磨未尝与语。一夕大雪。光立庭砌。及晓雪过其膝。后传法为二祖。

○传衣
　　见上。

　　续录
　　崇祯皇帝遐升礼忏表

　　伏以贞元运变古今之局何常。天泽分彰上下之名素定。寸心具不磨之义。大易有无妄之灾。欲效犬马之微忠。聊申蚁蜂之薄悃。(臣某)等诚惶诚恐稽首顿首上言。窃惟域中首崇三大。敢忘修敬之心。释典犹重四恩。深怀报德之念。蠉飞蠕动谁能背化日光天。涧草嵓花亦尽沾和风甘雨。普天在宥。易地归仁。兹盖伏遇　皇帝陛下神明天纵。英武性成。视民如伤类周文之至德。律身以俭同夏禹之丕谟。夫何国运方衰。遂尔天灾荐至。百千万变拮据惟属於　一人。一十七年焦劳岂纾于半日。痛丁阳九之厄。苦遭龙亢之殃。祸起潢池叛贼布衽金之纲。机深社鼠逆珰开授首之门。致使龙驭骤升。弃万机而弗顾。天容益邈。悲九土之何依。(某)等田衣贱品髡发遗氓。痴蠢何知出俗甘同于野鹿。贫寒苟活无家实类于飘蓬。借润恩波愧寸长之无补。偷生草野欲百赎而何从。徒有梵竺之科。少殚缁流之敬。上仗佛天之洪愿。下集僧行之精诚。七日勤渠演梁皇之忏法。午夜秘密行古佛之瑜伽。用兹善因上严　圣驾。伏愿睿德日隆天禧益盛。游神金阙还映佛日于诸天。毓德莲台仍播皇仁于九有。再祈勿靳宜照之光。仍畀否倾之吉。廓清妖孽重见宇宙之清宁。默巩皇图共喜山河之带砺。(臣某)无任瞻天仰圣激切屏营之至。谨具表称进以闻。

○天泽
　　易履卦。象曰。上天下泽。履。君子以辩上。下定民志。传。天在上。泽居下。上下之正理也。人之所履当如是。故取其象而为履。君子观履之象以辩别上下之分。以定其民志。夫上下之分明然后民志有定。民志定然后可以言治。民志不定天下不可得而治也。古之时。公卿大夫而下。位各称其德。终身居之。得其分也。

○不磨
　　论语曰。不曰坚乎。磨而不磷。

○无妄之灾
　　见上。

○犬马微忠
　　异苑曰。符坚为慕容冲所袭。坚驰騧马堕而落涧。追兵几及。计无由出。马即踟蹰临涧垂鞚与坚。坚不能及。马又跪授焉。坚攀之得岸而走卢江。幽明录曰。华隆好猎。畜一犬。号的尾。出入自随。隆后至江边伐荻。忽为大蛇围绕周身。犬见便咋蛇。蛇死隆僵无所知。犬彷徨涕泣。还船复反草中。同伴怪。所以随。往见隆闷绝。将归家二日。犬为不食。隆复苏始进饭。由是隆愈爱惜。同于亲戚。

○蚁蜂薄悃
　　南越志曰。元嘉元年。建安郡山贼百余人掩破郡治。抄掠百姓资产子女。遂入府库掠财宝。先是郡公养蜂别置一室。贼破户。忽有蜜蜂数万头。从衣簏同时噬螫。群贼身首肿痛两眼盲合。先诸所掠皆弃而走。蚁悃之事见上。

○蠉飞蠕动
　　淮南原道训曰。蠉飞蠕动待而后生。注蠉音宣。蠕音软。虫行动貌。

○在宥
　　庄子曰。闻在宥天下。不闻治天下也。注在者优游自在之意。宥者宽容自得之意。

○易地
　　见上。

○天纵
　　论语。子贡曰。固天纵之将圣。注纵犹肆也。言不为限量也。

○视民如伤
　　孟子曰。文王视民如伤。

○律身以俭
　　论语。子曰。禹吾无间然矣。菲饮食而致孝乎鬼神。恶衣服而致美乎黻冕。卑宫室而尽力乎沟洫。禹吾无间然矣。

○拮据
　　诗鸱鸮曰。予手拮据。注拮据手口共作之貌。

○阳九之厄
　　左太仲吴都赋曰。徇蹲鸱之沃。则以为世济阳九。刘曰。易无妄曰。灾气有九阳阨。一元之中四千六百一十七岁。有九阨。阳阨五。阴阨四。合为九。

○龙亢之殃
　　易乾卦上九。亢龙有悔。象曰。亢龙有悔。盈不可久也。

○衽金
　　中庸曰。衽金革死而不厌北方之强也。而强者居之。注衽席也。金。戈兵之属。革。甲冑之属。北方风气刚劲。故以果敢之力胜人为强。强者之事也。

○社鼠
　　齐景公问晏子曰为人何患。曰患社鼠出切於外。入托於社。灌之恐坏墙。熏之恐烧木。今君之左右。出则卖君以效利。入则托君以避害。此社鼠之患也。

○龙驭
　　史封禅书曰。黄帝采首山铜铸鼎於荆山下。鼎成有龙垂胡髯下迎黄帝。黄帝上骑。群臣后宫从上者七十余人。余小臣不得上。

○百赎○否倾○清宁
　　并见上。

○山河带砺
　　前功臣表序封爵之誓曰。使黄河如带。泰山若砺。以永存。爰及苗裔。

○屏营
　　杨子注曰。旁皇失措之貌。

　　又上佛疏

　　伏以尧天久运八纮载覆育之恩。舜日骤沉四海失依怙之主。思修报国之典。聊陈用礿之诚。窃惟(某)四依托活六事随身。山密林深甘作释氏之子。天高地厚容为圣世之民。跃冶顽金亦是乾坤之陶铸。不材凡木谁非雨露之资成。歌帝力而未能。沐皇仁而思报。虽乏股肱效忠之力。尚有晨昏致祝之勤。夫何祸起绿林敢挥戈而犯阙。变生宫掖忍鬻国而启关。惊轩辕之上升徒仰龙车而莫及。悲放勋之徂落欲攀天仗而无从。鬼哭神号孤愤上干于白日。天崩地裂深痛直彻于赤心。空怀寸草之哀诚。罔答三春之大化。用遵古皇遗范。特申虎拜之恭。徧举善逝洪名。屡罄嵩呼之悃。提瑜伽之秘印雨法财于空中。显纥哩之妙光破铁城於地下。修兹圭撮之微善。仰答洪蒙之巨恩。伏愿天祚弥隆皇居仍固。神威广运再造不坏之河山。睿德益昌重揭大明之日月。挽回杀运跻苍生于仁寿之天。歼灭妖氛转洪钧于清宁之宇。(某)无任激切恳祷之至。谨具疏上奏以闻。

○依怙○用礿之诚
　　并见上。

○四依
　　四分律藏曰。一着粪扫衣。二常行乞食。三树下坐。四用陈腐药。

○六事
　　谓一衣。二钵。三坐具。四纸被。五拂子。六手炉。

○跃冶顽金
　　见上。

○歌帝力
　　壤父者尧时人。年五十而击壤於道中。观者曰。大哉帝之德也。壤父曰。吾日出而作。日入而息。凿井而饮。

○股肱效忠
　　书益稷帝曰。臣作朕股肱耳目。予欲左右。有民汝翼。注君元首也。君资臣以为助。犹元首须股肱耳目以为用也。

○绿林
　　古今合录曰。天凤四年丁丑。莽性躁扰法令烦苛。繇役烦剧旱蝗相仍。狱诏不决吏。旁缘侵刻。富者不能自保。贫者无以自存。於是并起为盗贼。荆州新市人王匡王凤。南阳马武。颕川王常成丹共聚藏於绿林山中至八千人。

○轩辕上升
　　见上。

○放勋徂落
　　书舜典曰。二十有八载帝乃殂落。注殂落。死也。

○孤愤
　　陆机辩亡论曰。虽忠臣孤愤列士效死。将奚救哉。

○干于白日
　　史荆轲传曰。轲为燕太子丹谋刺秦王。于时白虹贯白日。

○寸草三春
　　见于上。

○虎拜
　　诗江汉曰。虎拜稽首。注虎召。穆公名也。

○嵩呼
　　见上。

○圭撮
　　前律历志曰。不失圭撮。注应劭曰。圭自然之形。阴阳之始。四圭曰撮。三指撮之。

○清宁
　　见上。

　　闻贼势猖獗讽经护国疏

　　鼓山涌泉禅寺传法住持比丘(某)。谨卜今年三月朔旦。躬率僧众讽诵仁王护国经二十四部。祈靖宼氛以绵　国祚者。伏以势居坎[穴/臼]谁为出险之援。祸至坚氷安得回春之力。仰干大觉俯畀洪慈。切念(某)诞躬尘世寄迹空门。木食草衣滴水悉濡於圣泽。岩居穴处寸土并覆於天庥。捐顶踵而难酬。捧涓埃而莫报。何意日中之运遽逢薄蚀之灾。饥馑荐臻老稚尽转於沟壑。干戈数起士农半入於潢池。鲸波未靖於海南。铁马正骄於塞北。中原板荡阵云染战血成黄。全楚陆沈原草将枯骨同白。秦关既破兵投刃而鼠奔。晋险亦逾官奉檄而草偃。害将及乎宗社。势必迫於神京。近因南北之耗不通。以致上下之忧特甚。缁衣既弱徒怀献曝之诚。佛德可凭恭宣护国之典。伏愿金轮永镇鳌极尝安。锋镝顿消四郊之呻吟骤息。宼兵远遁万姓之疲困尽纾。日月代明长悬无外之照。地天交泰共酿太和之休。匝地而大有书年。普天而太平垂象。(某)无任激切恳祷之至。

○居坎[穴/臼]
　　易习坎初六。习坎入于坎[穴/臼]凶。传。初以阴柔居坎险之下[穴/臼]坎中之陷处。已在习坎中。更入坎[穴/臼]。其凶可知。

○至坚氷
　　易坤初六。履霜坚氷至。传。履霜则当知阴渐盛而至坚氷矣。犹小人始虽甚微。长则至於盛也。

○顶踵○涓埃
　　并见上。

○日中
　　易丰亨王假之勿忧宜日中。彖曰。日中则昃。月盈则食。天地盈虚与时消息。

○薄蚀之灾
　　唐类函曰。日月薄食。天地之灾。

○转沟壑
　　孟子曰。凶年饥岁。君之民老弱转乎沟壑。

○板荡
　　毛诗注曰。板板反也。荡荡法度废坏貌。

○献曝之诚
　　见上。

○鳌极
　　列子曰。昔者女娲氏炼五色石以补天阙。断鳌足以立四极。

○地天交泰
　　易泰彖曰。泰小往大来吉亨。则是天地交而万物通也。

○大有○垂象
　　并见上。

　　中元普度疏为顾兵宪作

　　伏以圣典弘开值诸　佛欢喜之日。心精仰格效大慈兼济之仁。用涤昔日之愆尤。普拔幽关之苦毒。欲修善果必假凡仪。今据某处信官某切念业风飘动智月昏迷。居官日久难无悞杀之冤。任事孔艰亦有过伤之咎。况值杀运之遘临。备睹斯民之涂炭。横尸遍野一任鼠啖鸦食。白骨连天尽教风吹日炙。杀戮之灾未息。洚水之祸并生。田庐半入于波涛。士女多化为鱼鳖。要出九幽之剧苦。须凭　三宝之洪慈。由是谨卜某年七月某日就於某寺启建中元赈幽拔苦道场七昼夜。顶礼梁皇忏法二十四部。清晨讽演秘章严净坛宇。祈　天将之冥力俯镇魔军。叩　普贤之愿王下临象驭。多生罪相历十卷以敷扬。　万德洪名极一心而顶礼。摘葵烹茗聊以陈及物之仪。酌水焚檀仅以彰盈缶之敬。既毕忏摩之典。仍演地藏之文。日午广设三德之香馐。普享十方之僧宝。至於红轮西坠皎月东升。延金刚上师高登法座。运瑜伽密旨广布玄功。法食云屯饥虚之苦顿息。甘露雨霪焰热之[虎-儿+匕]骤除。惟兹微诚仰冀慈鉴。伏愿沉魂滞魄假忏力以超升。业锁罪花赖咒功而顿谢。黄金殿内常瞻紫磨之容。碧沼波心时听苦空之偈。再祈信官某介尔景福锡之大年。常熙茂绩之光益隆天宠。快睹荣迁之命广膺殊休。繁祉集於盈门如川方至。善庆流之奕世似日常升。某不胜瞻仰　金容投诚恳祷之至。

○涂炭
　　尚书注曰。涂泥也。炭火也。桀为民主而反行昏乱。陷民於涂炭。既失其所以为主矣。

○杀戮
　　书吕刑曰。杀戮无辜。

○洚水
　　孟子曰。当尧之时。天下犹未平。洚水横流。汜滥於天下。

○士女多化为鱼鳖
　　左昭元年刘子曰。美哉禹功。明德远矣。微禹吾其鱼乎。

○象驭○盈缶○天宠○如川方至○奕世○似日常升
　　并见上。

　　禅林疏语考证卷之四(终)

　　禅林疏语者明永觉禅师所撰也。而此书中多用事实。是以(予)偶考一二。自书锓梓。如其阙误。俟来哲云。
　　沙门超然书于逍遥轩
