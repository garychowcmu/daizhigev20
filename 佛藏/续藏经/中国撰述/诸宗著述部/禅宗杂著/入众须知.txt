续藏经   入众须知
　宋 宗寿集
　　 

　　入众须知

　　坐禅　　入室　　请益因缘　　告香　　朔望巡堂　　巡寮　　茶榜式　　朔望上堂　　小参及五日升堂　　秉拂　　入旦过见知客　　求挂答见侍者　　进退请头首　　进退请知事　　请侍者　　夏前特为新到茶单状式　　首座夏前请新到茶状式　　夏前特为新到茶行札　　解结人事　　大特为茶　　监寺特为首座首座特为下手　　茶汤榜式　　首座请茶状式　　库司药石榜式　　方丈免人事榜式　　诸山相见　　请升座状式　　锺鼓法则　　专使请住持　　专使斋　　住持入院　　纳印呈度牒(在内)　　遗书到　　住持迁化　　报讣状式　　遗书式　　介石遗书　　维那须知　　出班拈香　　启建满散浴佛成道涅盘　　结夏念诵　　解制　　圣节　　除夜　　供帐式　　祖忌念诵　　病僧念诵　　尊宿大夜　　唱衣念诵　　平常唱衣念诵等事　　朝旨不许搔扰亡僧(出金汤集)(碑在净□东禅秀峰众承天)　　沙弥戒文　　训童行　　劝檀信　　送亡续附　　受大戒回参堂
　　入众须知
　　入众之法。睡不在前。起不在后。二更一点开枕。三更五点起。将枕安脚尾未折。恐响。若坐倦。却推被脚下。将手巾搭手下床。念偈云。
　　我离三尺地　　想你在其前　　或悞踏杀你　　愿你早生天
　　古云。揭帘轻垂手。出堂忌拖鞋。少取汤水。少使牙药。不可再取。恐后人惹牙风。或吐水。须低头。不得盥漱作声。不可洗头。污巾。污桶。枯发。损眼。四不利也。
　　归堂。上间左脚先入。下间右脚先入。归披位。将。眠单收一半。坐定。若换直裰。先盖顶身上改换。不可露白扇风。锺未鸣。或去私下礼佛。只探袈裟出堂。不得披出门。披搭。合掌顶戴。偈云。
　　善哉解脱服　　无相福田衣　　我今顶戴受　　世世常得披　　唵悉陀耶娑诃
　　折袈裟。不得口衔颔勾。折了问讯。如堂殿烧香。不可居中礼拜。此乃住持人位。行道。不得从人礼拜前过。钟鸣。堂前门未可出入。锺静折被。小净板响。方可出入。锺静折被。小净板响拗枕。先寻两角。安向被内抝。恐响。折被。须直起身寻两角折。不可横展折。扇风有妨连单。大静鸣。火铃过。归钵位坐。堂前门客边入。须先左脚。不可行中央。乃尊住持人也。木鱼响。不得入堂。入堂宜缓步徐行。到钵位。随袈裟转身。不可背转。上床趺坐。不可露白。勿与连钵说话。闻长板鸣下钵。一手托钵。一手解勾。蹲身放下。堂前锺鸣。下床问讯。此乃接住持也。槌响。展钵偈云。
　　如来应供器　　我今得敷展　　愿共诸众生　　等三轮空寂
　　然后解服。展巾覆膝。复折三角。钵拭折安身边单上。匙安筯上。入则先匙。出则后筯。维那打槌讫。首座施食。粥有十利。饶益行人果。报无边。究竟常乐。斋时。三德六味。施佛及僧。法界有情。普同供养。十利者。(一摄众。二欢喜。三信心。四精进。五消渴。六惭愧。七生善。八好声。九有色。十资身)三德。(一轻软。二净洁。三如法)六味。(甘辛苦咸酸淡)如或朔望。维那打遍食槌讫。却去首座对面。遥一问讯。又回本所。打槌一下。请施财。首座施财云。财法二施。等无差别。檀波罗蜜。具足圆满。知事烧香。同行者表衬。行者先问讯。维那后行衬。僧众受食偈云。
　　若受食时　　当愿众生　　禅悦为食　　法喜充溢
　　次作五观。一计功多少。量彼来处。二忖己德行全缺应供难消。三防心离过。贪等为宗。四正似良药。为疗形枯。五为成道业。方受此食。出生偈云。
　　汝等鬼神众　　吾今施汝供　　此食遍十方　　一切鬼神共
　　吃食之法。将食就口。不得将口就食。取钵放钵。不得作声。不可咳嗽。随量受食。免请折。未再请。不可刷钵。不可以熟水洗钵。折水。不可以余水沥地。未折水。不可收盖膝巾。折水偈云。
　　我此折钵水　　如天甘露味　　普施诸鬼神　　咸令得饱满　　唵摩休罗细娑诃
　　赴堂起讽经毕。寮板鸣。归寮。赴众问讯。看经不得出声。未打禅板。预先抽解。莫待临时仓卒。可以净巾搭左手。系笐于上。缚直整。令齐整。右手提桶入厕。鞋安平正。放净桶讫。鸣指三下。惊啖粪鬼。蹲身须正。不可涕唾。户扃只合轻弹指人拥那堪乱作声。入处用筹。须触净。出时须忌水踪横。左手洗净。护大指第二指。不得多用筹。古云。浴汤少使。筹子少沾。是惜福一端。右手挑灰后挑土。次用皂角洗手。须念入厕洗净等真言。古云。洗净若不诵真言。纵使大海水。洗到金刚际。亦不能净。如不洗净。不得披袈裟看经。
　　入厕真言
　　唵恨鲁陀耶娑诃。
　　洗净
　　唵贺曩阿密栗帝娑诃。
　　洗手
　　唵主伽啰耶娑诃。
　　净身
　　唵室哩夷摩酰娑诃。
　　去秽
　　唵跋斫啰那伽咤娑诃。
　　须用水盥漱。斋前参后。不许开函柜。如急务。则白寮主。堂中白圣僧侍者。床前三尺为净。一展钵。二袈裟。三头向。斋罢。须带挂子。不可赤脚着鞋。古云。行须缓步。习马胜之威仪。语要低声。学波离之轨范。不可倾汤瓶泡衣。家私文字。用毕须安元处。莫妨人用。
　　晚坐小参。锺鸣放参。大众和南。以眠单出半。若坐大参。当预覆首座。众寮挂牌。今晚坐堂。众寮鸣板。次方丈首座入堂坐。方鸣首座寮前板。大众齐转身。首座却下地。烧一炷香。再归本位。坐定。行者覆放参帐。后转喝食行者。先於参椅边立。喝放参。欠堂前鸣钟三下。各和南出半单。与小参同。晚间及时归堂。莫待打寮前板出寮。昏锺鸣。合掌念偈云。
　　闻此钟声超法界　　铁围幽暗悉皆明　　三涂八难悉停酸　　一切众生成正觉
　　却归位坐禅。未定锺。不许先起。火铃响。方可出外。或行道。或密礼佛。睡须右胁。不可仰卧。为尸睡。定锺后。抽袈裟。将帔裹。安函柜上。
　　次入浴之法。左手搭手巾。右手搭浴具。下间入门问讯。长上居上间。后生居下间。却展复。将脚布围身。着浴裙。把身下触衣。先安复里。却将直掇。系笐上。未解下衣。不可便卸直裰。不得跣脚入浴。不可占首座位。可以轻轻取汤水。莫溅人身。若起身取汤水。须脚布襕身。出浴。先着上衣了。问讯出。作念云。愿与诸众生。悉皆得清净。诵心经答施主。凡示众牌香匙火筯等物。不可拈弄。拾得物。可挂拾遗牌上。出小标示。亦得净发。须守次回。火让老成。行住坐卧。宜看上流。一切谦恭。自然无失。古本清规。诸祖偈颂。新学总要。禅门宝训。皆可徧览。行学自照骨□(出无量须知)。

　　坐禅

　　每日坐禅。堂司行者。覆方丈首座。鸣众寮前板三下。鸣寝堂前板。僧众入堂。坐定。鸣首座寮前板各三下。首座入堂烧香。巡堂一匝。才火板响。首座先起。众人自便。斋后办道。随意坐禅。四更坐禅。见入众篇。昏锺入堂。定锺起抽解。至二更二点。开枕偃息。昏锺鸣。众人入堂。第一段锺。首坐入堂。第三段锺。住持入堂。锺绝方巡堂。住持未至。或不在。即首座巡堂。四更先首座巡。后住持至巡堂。枯禅不打坐禅板。宜常究竟。昼三夜三。收摄身心。了彻大事。

　　入室

　　三八入室。丛林定则。或不拘时节。鸣鼓三下。住持室内坐。侍者问讯。立班室外主边。在门限外。安拜席。大众各带小香匣炷香。就大香炉。大展三拜。莫居中央。次雁行而立。迤逦西边而进。不问戒腊。先到为是。或后至知事头首。排前行不妨。入门先举左足。对住持人问讯。转身禅椅西南角。叉手而立。俟住持举话。或下语不下语。复还中央问讯。转身叉手。彼东畔出。先举左足出门外。触礼一拜。归堂参究。

　　请益因缘

　　今夜欲上方丈请益。晚预覆侍者。通方丈允。定锺后。到侍司。同至方丈请益。炷香九拜云。生死事大。望和上开示法要。侧立谛听。示毕。又炷香。触礼三拜而退。

　　告香

　　夏前挂搭新人。欲求入室请益因缘。预先同寮元。商议。和会参头。一日诣侍司云。新归堂兄弟欲告香。烦侍者通报。见住持咨禀。允即报众。拉香资三片。预先出图习仪。就法堂安排。备香炉三只。作一列中。设拜席挂普说。牌用小纸。写告香二字。贴在上众寮。打板三下。集众看多少人。排作几行。分东西立。定参头立中央拜席上。却暂离位。同侍者诣上方。请住持人。出就座讫。参头归位问讯。独烧一炷香归位。大展三拜。收座具起。参头往住持人前问讯。转身侧立西南角云。生死事大。无常迅速。伏望和尚。开示因缘。住持举话。参头答三转语归位。再烧大香。依旧还位而立。次第东西大众。两边迤逦出烧香。各依图来往。叉手从前出。合掌从后回。三人作一上。两边六人。分作三炉烧香。一炉二人。上香并从中。出香炉前。烧香罢。二人於炉后。一人於中。香炉两边亦如是。齐烧香讫。各大展三拜。起身不收坐具。参头鞠躬问讯。叉手云。伏望和尚慈悲。特垂开示。下情不胜感佩之至。复退身礼三拜。侍者指挥行者。打鼓五声。大众分东西。相向而立。次知事头首方出立班。住持人普说。普说竟。知事头首退。大众依位立。参头归中央。再烧香一片。归元同众。又大展三拜。不收坐具。进云。(某)等夙生庆幸。已蒙和尚慈悲。开示法要。下情不胜欣跃。退身又礼三拜云。即日伏惟。尊候万福。又退身三拜。收坐具起。问讯退。大众到法堂。谢侍者一拜。次谢参头一拜。斋罢。方丈特为众茶。请首座相伴。或新入院告香。或处请立僧升堂说了。下座。同众拜请。次请益告香普说。或就照堂。有处坐大参。就堂扣板。参头普说结座。然后照堂开室。其礼数与前入室同。或是名德西堂首座尊宿住持人。当预令侍者传语。莫劳降尊。有处喝免非也。告香之礼。在人主行。或触礼谢。亦可告香毕后随意打鼓入室。过三日后。方丈当请大众药石衬资随宜也。

　　朔望巡堂

　　朔望上堂。就座云。下座巡堂吃茶。首座领众。依图巡堂一匝。至元位立。住持入堂。烧香归位。知事作一班。面圣僧问讯。住持巡堂一匝。若暂到。先随众。后同侍者。在帐后立。知事巡将出堂。却随后出。侍者归堂。平常烧香吃茶毕。收盏。鸣退堂钟三下。如不巡堂。即粥罢。就座吃茶。其三人巡堂。见前不再录。

　　巡寮(从东起)

　　堂上挂巡寮牌。诸寮挂小牌。各安排香卓烛等。务要整齐。若住持人到立主边。与寮主人事。送出本寮。众排寮前立。俟住持人行。随后合掌。随过别寮。诸寮并讫。住持法堂前立。大众过三人。作一上转身。问讯。住持到诸寮人事。词云。伏蒙和尚法驾访临。下情不胜感激。不叙时暄。巡寮罢。次侍者令行者。讨绣复茶榜坏香。诣首座寮。炷香请斋时。特为茶榜贴堂前上间。

　　茶榜式

　　堂头和尚。今晨斋退。就云堂点茶一中。特为首座。暨大众聊旌(结制　解制　至节　献岁　或云陈贺名德人甲)之仪。仍请诸知事。同垂光伴。幸甚。
　　今月　　日　侍司　某　　敬白。

　　朔望上堂

　　上堂第一日晚。侍者覆住持人。次早挂牌。令行者报诸寮。鸣第一鼓。首座领众坐堂。二鼓出堂。三鼓侍者候大众集。打一问讯。回身接和尚。同上法座侍立。捧香匣。住持拈香祝圣。祝圣讫。侍者接香。排炉中下座。俟住持坐定。侍者出班。先问讯。次两班。西班先从首座位。拆归中央问讯。东班从小位拆问讯。侍者依元上法座。左手拈香。回身问讯。住持请说法。如圣节佛生日成道涅盘。不应闲叙谢说闲事。如解结叙谢普说。其大略下座讲丛林礼。

　　小参及五日升堂

　　小参者。家训也。五日升堂者。警悟参学。究竟生死事大。兼提点寺中事务。只要简略。结夏。解夏。冬至。除夜。四小参。两班有褒词叙谢。余时不必讲。如新入院日上堂。只略叙谢官员诸山施主家中人。只夜小参。方子细叙谢。知事头首专使远来。或留两班。参罢。当具汤果。如或参行者。即分付参头。行堂挂牌。昏钟鸣。集众立定。请住持出座。参头烧香。喝参九拜。或住持普说。有训童行道者。结座罢。行者又三拜。珍重。

　　秉拂

　　结解冬年。四小参。住持请秉拂。就座宣过。次日都寺维那侍者送拂及牌。至寮。传方丈旨。请受毕。挂牌公界。安排法座。晚下药石。锺鸣照道。引出佛事下座。方丈请汤果。次日茶汤草饭药石陆续。特为其禅客。侍者私管待。

　　入旦过见知客

　　解卸洗脚毕。次客司人事。有榜且止。若相见叙时暄云。钦服道誉日久。兹获参承。不胜欣抃。(相识改此)知客云。州途岐涉。到来不易。主人烧香吃茶。客起云。重承煎点。不胜感激。主云茶粗惶恐。送出次。回礼客头。先行开门。卷帘报之。参首一人左边出。接入人事。送亦如之。主宾相照。自然安乐。

　　求挂搭见侍司

　　时暄(云云)。钦服雅誉。无阶詹敬。此者喜获参觐。不胜欣跃。揖坐起身。禀云。新到(某)等。欲得礼拜和尚。敢烦侍者通报。见住持。参头云。请和尚。趺座乞容。(某)等炷香礼拜。住持辞。再云。请和尚尊重。(某)等新戒。合当炷香展拜。幸望慈悲。住持坚辞。既蒙和尚尊旨。即问讯排香。左手拈香。右手擘纸。安左袖中。两展三拜。一展云。久闻高德崇名。无由参拜。此来多幸。得奉和尚尊颜。下情无任感激之至。一展云。即日谨时。恭惟堂头老师大和尚。尊候起居万福。触礼三拜。或处分宾主相看。或处据师位相看。住持人立参椅前。参头横一列。参头立於左相看。礼数一同就坐。吃茶相问答。随意起身。谢茶云。此日礼当诣函丈礼拜。重蒙煎点。下情不胜感激。住持或随即回礼。或等。成项回礼。住持立主边。参头立客边。入旦过内。叙时暄云云。万福。适问礼。当诣函丈礼拜。重蒙降尊。下情不胜喜跃。住持回礼。众人齐送。晚间药石。即刻伏惟万福。今日重蒙宠召。下情(云云)。就座吃茶。侍者烧香汤毕。起身谢汤云。重蒙煎点(云云)。抽绦药石。次早请茶。暄时如前。礼茶罢。谢退。随讨挂搭云。生死事大。无常迅速。久闻和尚道风。此者特来依栖。求一单位。幸望慈悲允诺。如第二次讨。不拘时候。随机变机。或下语。或上颂。若住持人稍有允意。便触礼一拜。求飞头。或送侍司。附名发飞下。堂司飞云。奉方丈慈旨挂搭。(某)上座今月日侍司(某)报堂司(某)上座(某)州人事(某)戒在此发飞头首库司曰。报上方丈曰。申堂司客头行者。就旦过请。(某)上座等归堂。人少小挂搭。维那帘外主边揖入触礼一拜。叙时暄(云云)万福。(某)钦服道誉。此者特来依栖左右(云云)。揖坐吃茶。茶罢起身禀云。适奉方丈慈旨。挂搭。(某)等各人备本名。度牒附名。维那领命。付度牒。一拜。上堂历讫。还度牒。一拜。维那送归众寮。客头报寮首座。或大所在有寮主。报寮主。出引挂搭。行礼寮前。鸣板三声。维那主边揖入寮内。触礼一拜。相送出门外。参头又反过客边立候寮。首座出帘外相接入。触礼一拜。叙时暄(云云)万福。稔闻道誉。无阶参拜。此来幸得依栖。凡百更仗尊庇。吃茶起身。参头禀云。适蒙维那送归。上寮幸慈允。答云。领尊命。参头列一行。触礼一拜。翻转主边。一拜。首座过客边。一拜。寮首座占主边。对观音立定。参头依下列一行。问讯。从主边拆讯。迤逦巡观音帐一匝。首座依元旧处立定。一问讯。又回身客边。一小问讯。或处寮主行人事。至此寮首座出人事。触礼一拜。叙时暄。伏惟寮元禅师尊候万福。(某)见前云。参头领众。巡四案讫。客头执飞诸寮人事。头首寮相见。各有一拜。叙时暄。伏惟(某)人万福。(叙别)或相识尖相识。见前诸寮人事毕。到方丈谢。挂搭。或住持人。受两展。叙时暄。伏惟万福。其兹者天幸。重荷收录。得依龙象之末。下情。(云云)。知事侍者。处人事。无拜。即叙时暄。常礼问讯。若大挂搭。堂司相看。付度牒讫。客头引至僧堂。参头面圣僧。烧一炷香。大展三拜。回身一小问讯。从首座位。巡堂一匝。仍旧列圣僧前问讯。即就侍者床。第三位少坐片时。行者报维那。至参头。领众起身。与维那分宾主问讯。还度牒一拜。参头番。转主边。又一拜。或维那出门前或后门。只参头一人送不出外。次客头行者。引至众寮。鸣板人事。与前小挂搭项。礼数通同。归堂讫。晚方丈药石。少叙平常礼。见前。次日方丈请茶。库司有茶药石。或处随即回礼。或夏前一并回礼。知事头首有回礼。三日不得散游。祇候茶汤。新到归寮。寮首座有特为汤堂司。有特为汤。

　　进退请头首

　　四更钟鸣。首座领同班。到方丈。一拜告退。吃粥时。令行者请(某人)就方丈吃茶。住持亲起烧香。归位立定。白云。旧头首已退。今拜请(某人)充(某)职事。侍者请与住持人。触礼一拜。转椅吃汤。住持分手。请耆旧一人。相伴首座。监寺分手。余列两边。侍者特为烧香。首座起身谢汤。行者鸣堂前钟。方丈同大众。送头首归寮。先送首座。归钵位。住持有拜。次归寮人事。住持立主边。入帘内。触礼一拜。送出交代。旧立主边新客边一拜。又新过主各一拜。或诸方名德首座住持升座罢。就法座前。同大众礼。请后巡寮人事常礼。或晚方丈特为汤。或库司汤行礼药石。第二日方丈茶草饭。特为仍送茶汤五味。东西相照可尔。

　　进退请知事

　　知事预於第一晚钟鸣。具威仪诣方丈。触礼一拜。退职。次卑维那打遍食槌讫。监寺领同班。后门入。打槌一下云。白大众。昨蒙和尚。俾充库司。或云。知事今来。心力劳倦。告退归堂。谨白先去圣僧前问讯。次回身住持前。问讯。两展三礼。归中圣僧前。大展三拜。然后巡堂一匝而出。粥罢。令行者喝。请大众挂钵。请知事侍者。圣圣前烧一炷香。巡堂一匝。不出堂外。却住持人面前问讯。侧身归右边立。住持人怀中将批子付侍者。侍者却回圣僧帐边立。打槌一下云。白大众前知事告退。此务不可阙人。适奉方丈慈旨。今请(某)充(某)职事。谨白。打槌一下。侍者令行者。请就住持人面前。礼一拜。再白槌云。请知事讫。受职人行礼於住持前。两展三拜。却从帐后转。面圣僧前。大展三拜。起身。维那引巡堂一匝。至下间。行者喝。知事礼谢。大众触礼三拜。大众答拜。行者喝。请大众送新知事归库。新人与住持人事。触礼三拜。叙时暄。云云交代而退。首座大众人事毕。新知事怀香。诣方丈。谢住持。辞则免。或触礼。次巡寮点心草饭特为。随方建立。

　　请待者

　　方丈批下。堂司烦维那请。(某)上座充(某)侍者。维那请吃茶。茶罢。起烧一炷香。禀云。适奉方丈慈旨。请(某人充某侍者)。允请起身。触礼一拜。遂同至方丈。维那白住持讫。侍者炷香礼拜。送归侍司。送旧人归众寮。与寮首座人事。人事毕。行者引新旧巡寮。若请诸方头角。自和会后。付堂司请。或就方丈请。后报维那人事矣。方丈礼仪皆主之。请新旧头首知事。茶汤吃饭。药石汤果。首座则侍者躬请。如下头首。即令行者请。斋前点心。放参前特为汤。行礼见前。次就请药石。昏钟呜。方丈诣诸寮。点汤。随寮各安排。祇候住持到寮主位坐。行者安排汤盏灯烛照道揖坐。侍者烧香。第二夜钟鸣。有处都寺亦巡寮点汤。都寺即依客边。分宾主礼。自起身烧香。方丈汤。两班有谢。库司无谢。如方丈汤果入座。侍者烧香(礼毕。不再烧行)。

　　念诵(诸般念诵附堂司须知)

　　三八念诵。堂司行者。斋罢。报挂牌。覆方丈。参前鸣大钟集众。立堂前。知事上间。首座下间。大众依巡堂图立定。住持堂殿烧香。侍者随后。或处到堂殿。住持烧香。礼三拜。(或处无)恐大众久立。将至堂前。行者鸣钟。维那候住持人入堂烧香。请客侍者。堂前请汤。先问讯首座巡讫。后知事侍者归位。住持将出堂。维那方归中央侧立念诵。须要缓缓声朗念。初三。十三。二十三念。皇风永扇。帝道遐昌。佛日增辉。法轮常转。伽蓝土地。护法护人。十方施主。增福增慧。为上良缘。念清净法界十佛(云云)。初八。十八。二十八念。白大众。如来大师入般涅盘。至今皇宋景定四年。已得二千二百一十三载。(随年增)。是日已过。命亦随减。如少水鱼。思有何乐。汝等当勤精进。如救头然。但念无常。慎勿放逸。伽蓝土地。护法护人。十方施主。增福增慧。为如上缘。念清净法身十佛。念罢。住持先入依位立定。首座颂众入堂。面圣僧三人。一上问讯。次回身问讯。住持接巡堂知事。后令作一班巡堂。就图坐。吃汤。汤毕。鸣放参打钟三下。大众和南。住持先出堂。首座大众各出单。如无吃汤。不必巡堂。只念诵罢。即令行者喝云。大众免巡堂。亦鸣钟三下。大众和南散。

　　夏前特为新到茶单状式

　　安众寮前。
　　今晨斋退。堂头和尚就寝堂。点茶一中。特为新到首座。伏望众慈。同垂光降。幸甚。
　　今月　　日　侍司　(某)　　谨白。
　　具名列在后(佥名须真楷书两字名谨拜尊命　　晚药石挂小碑云)。
　　堂头和尚今晚请新挂搭首座药石。
　　今月　日　客头行者　(某)　承准。

　　首座夏前请新到茶状式

　　首座比丘(某)启。取今晨斋退。就(某)处。点茶一中。特为新到首座禅师。伏望　众慈同垂光降。
　　今月　　日　首座比丘　(某)　状。
　　此后亦列书新到名。安众寮前。与众佥名。
　　今时写知字　依字非也。可写某　敬领。
　　尊命。
　　寮首座状式一同。若云。状即有皮。已上行礼。即与特为同。

　　夏前特为新到茶

　　库司同首座。一日就照堂。安排设位。眉帕帐。设粥罢。具单状。请式在前。行者安排照牌。斋罢。鸣板。依照牌立定。却从四颂。头巡揖坐。却归本位。看众人收足。却起身炷香。又随项头巡。起大项头。或一或二。至末位处。当问讯复归中央。小问讯。却归位。行茶。茶罢。起身与新到。叙常礼。或库司客司接后特为。即依前礼。

　　解结人事

　　上堂罢。令行者掇香卓进前。都寺首座同挑香。或西堂亦同上。有处西堂在先。作一项人事。两展三拜。一展云。此际安居禁足。获奉巾瓶。惟仗和尚法力。无诸难事。再展叙时暄。(云云)退身。触礼三拜。惟小师侍者。在后礼拜。知事归库。首座领众到库。触礼三拜。次归堂前。首座立上间。书记同大众立下间。触礼三拜。人事退。依巡堂图立定。名德西堂。先归巡堂位。次首座迤逦。领众巡堂。一匝归堂定。行者喝云。首座礼谢。大众三拜。(唱大众普同人事)知事入堂。面圣僧。大展三拜。巡堂一匝。归中间板首立。行者喝。知事礼谢。大行三拜。知事出。敛堂前钟。住持入堂炷香。大展三拜。巡堂一匝。小师出后门避之。住持归堂立定。(行者喝)方丈与大众人事三拜。次侍者烧香吃茶。

　　大特为茶(榜式在前侍者具礼请首座)

　　斋时长板鸣。侍者入堂烧香。大展三拜。巡堂一匝。堂前一同。先下间。后上间。却还中央。问讯退。若都寺首座请茶行礼。则先圣僧。后回身住持前。问讯。次巡堂。与前同。斋前绣复。安排照牌。在堂前请。知事相伴。首座设位。住持对面。都寺同班。前门分手下手知事。后门分手鼓鸣。侍者堂前候首座入位。请首座起请下手。上坐送首座。至设位。回至堂外鸣锺。接方丈入座。次烧佛前内外上下间香。回本处。问讯。次首座前问讯。回圣僧前。过巡堂。至门内。都寺位住。次堂外上下间。回立佛前。俟行茶。将次又首座前问讯劝茶。回圣僧前。大展三拜。巡堂同前。次收方丈首座盏。首座起至方丈前。两展三拜。一云。伏承尊慈。特赐前点。(云云)次展云。时暄。退身。触礼三拜。从帐后。出前门。方丈送出。方丈复回入座捧盏。侍者烧一炷相伴香。却鸣鼓三下。首座诣方丈谢。或即法堂。如或结夏夜。特为汤礼。一同就坐药石。监寺看首座谢汤。到本位坐。却随去面前问讯。帐后转归中央。问讯烧香。烧香讫。先住持人前问讯。后首座。次上不间。堂前常礼。行者喝请。大众下钵药石。药石罢。打鼓三下。出堂。堂前团拜。

　　监寺特为首座首座特为藏主(茶礼见前)

　　长板鸣。烧香。巡堂礼。及斋罢揖坐。烧香行礼。不再书。只是劝茶。大展三拜。先首座面前问讯。后住持问讯。从板头巡堂一匝。茶将次先收。和尚首座二分盏。知事领同班住持人面前。两展三拜。谢茶送和尚。先出堂前。后送首座堂前。触礼一拜。首座特为藏主。亦如是。

　　茶榜式(汤同请茶早以香诣方丈请)

　　库司今晨斋退。就云堂点茶一中。特为首座暨大众。聊旌(结制至节　解制献岁)之仪。伏望众慈。同垂光伴。幸甚。
　　今月　　日　库司比丘　(某)　拜请。

　　首座请茶状式

　　首座比丘(某)今晨斋退。就云堂点茶一中。特为知藏。或后堂书记禅师暨大众。聊旌(结制至即　解制献岁)之仪。仍请诸知事。同垂光降。谨状。
　　今月　　日　首座比丘　(某)　状。
　　状请(某人)　首请比丘　(某)　谨封。

　　库司药石榜式(贴堂前下间)

　　库司今晚就云堂药石一中。特为首座暨大众。聊旌(结制至节　解制献岁)之仪。伏望众慈。同垂光降。幸甚。
　　今月　　日　库司比丘　(某)　拜请。

　　方丈若遇解结冬年先书小榜子贴汤榜下免来晨人事式

　　来晨结制。应两班耆旧法眷小师乡人道旧。容升座罢。就法堂。普同人事。不劳过访。特兹禀闻。切希聪悉。
　　咨禀。

　　诸山相见

　　如大尊宿到寺。即就安排。依宾主相见。各炷香三拜。次知事头首大众。并作一项挑香人事。试□展拜。看受不受。次侍者炷香展拜。行者喝请。知事头首相伴吃汤。只是空盏备礼。或法眷小师侍者炷香展拜。次当寺参头行者领众挑香礼拜。带来参随行者人力。就此后拜。主人吃汤罢。知事头首送安下分。宾主备香人事。无拜。叙时暄(云云)。次知事头首侍者法眷小师及相识。随头问讯讫。住持同侍者相引巡寮。当晚特为汤系请客。请云。今晚堂头和尚。就寝堂点汤。望垂开允。无叙时暄。两班相伴。吃汤鸣鼓。特为礼见。前退鼓三下。药石相伴。在人请。昏钟鸣。汤果相伴。次特为饭。系库司请。同侍者。到安下处。同炷香一拜。(有不拜)。监寺咨请吃饭。侍者就请。方丈斋退。特为点茶。伏望慈悲。开允相伴。随意请。或法眷小师大展拜。如平常。诸山即问讯。若法属相见。卑见尊。当请主翁庙坐。炷香再拜。若尊见卑。主虽居主。就中央设庙坐。待客分手。请大耆旧。一人相伴。或吃茶。或特为人事展拜。在人举行。或诸方名德到山。有具状。请升座。激扬后学矣。

　　请状式

　　具位姓(某)右(某)(有处住持名有处监寺名)敬以来卑礼屈。举扬宗旨。开发后学。伏望慈悲。俯垂摄受。谨状。
　　年　月　　日　具位　(某人)　状。

　　锺鼓法则

　　朝暮大锺。一百八声。启建满散念诵。接尊官。新住持一通过堂。堂前锺(七下退堂放参三下)集众堂前殿上等处。各一通。上堂鼓三通。入堂报斋。辞众三下。斋粥二通。普说告香五下。小参秉扫二通。施主至。两班接门首鼓五下。动众接送一通。浴鼓三通分次第。

　　专使请住持

　　请当代到彼。先见知客。次知事送安下讫。却安排疏帖於寝堂上。住持出人事。咨禀呈疏。帖了炷香。大展三拜。知客引诸寮人事。如请彼头首知事耆旧入门。先知客。知客引见方丈。送安下。次往库司。诸寮人事。却同侍者。诣方丈咨禀。住持(某)院。今请(某人)住持。即同却事。头首同诣寮中劝请。就法堂安排疏帖。主人先引座。升堂下座。次新主人拈帖法语。与维那宣疏。付书记读。如更下头首宣读。若未出世人。付法衣。有法语。新人拈衣披。后指法座。升座下来。与主人人事。(某人)知事头首大众人事。次方丈首座同大众。送安下。知客引巡寮。后设受请斋。山门特为饭茶。发离日。三门头设位帐。设特为汤礼。与特为诸山茶汤同。

　　专使斋

　　安排僧堂内。新主人与彼主人相对坐。如当代。不要排座。只专使躬诣礼请。寮舍行者请斋时。专使堂前。祗候彼主人及新人入堂(揖坐烧香)先到彼主人。次新人面前问讯。然后上下间问讯。及堂外。再入堂问讯。出堂外吃饭。次烧香下衬。先主人。次新人。后僧众。衬讫问讯。行茶约汤瓶出。先收住持与新人盏。专使直往后门新人前。两展三拜。送出后门。次往住持人前。亦两展。一同起身。专使送出前门。有处先送新人出前门。后送本院住持出堂。候主人出。问讯讫。再入堂。烧一炷相伴香。大展三拜。巡堂一匝。堂外同却归堂中央。一问讯。方收盏。鸣鼓三下。退堂。次往方丈库司谢。若免专使当晚。安排药石。彼主人及新人。昏钟鸣。汤果。却请知事头首相伴。

　　新住持入院

　　住持入院。看何处安泊。前通书了。耆旧两班大众合往问讯。或新人批帖。免则已。知事当取问何日入院。库司报堂司挂牌。至期动法器。大众出三门排班。迎接新人。指三门佛殿佛事。方归堂。新人面圣僧三拜。维那问讯。引巡堂一匝。又请归钵位。一拜。出堂。诣土地祖堂。有法语。次上方丈。据座烧香一炷。侍者问讯。主人佛事。
　　都寺呈印备状。安棹上。主人看封。行者拆封。呈主人。就状书日子押号。行者使印付都寺。收其印封。付衣钵。侍者收三日内。堂司呈度牒。
　　状式。
　　当寺库司比丘(某)等。常住图印一颗。申纳新命堂头大和尚。伏候慈旨。谨状。
　　(某)年(某)月　日　库司比丘　状。
　　退棹。知事全班立定。烧香问讯。两展三拜。辞云。重承和尚光据法筵。下情(云云)。答云。自惭疎拙(云云)。首座大众草贺。行者喝请。两班耆旧寝堂献汤。汤罢。方丈少歇点心。都寺怀香状。请饭。
　　状式。
　　当寺库司比丘(某)等。右(某)启。取今辰午刻。就云堂备饭。祇候伏望　尊慈。俯赐降重。谨状。
　　状拜请新命堂头大和尚(某)等谨封。
　　诸寮预挂牌。上堂少顷。侍者覆上堂。至法座前。专使烧香。行礼。主人熏帖提法语。付维那读。次拈疏法语。付头首资。次读毕。次指□座法语。上法座。侍者同上。拈香祝圣。祝圣罢。拈官员香。(某人)自怀法嗣香就座。侍者下依平常。上堂出班。两班立定。索话问答。提纲叙谢。法座有所在疏帖。专使预令行者安排法堂东边香。早准备迎主人。到彼行礼炷香。触礼三拜。呈帖疏。后法座前。拈出说禅。付宣读。有所免即拈出。主人升座下座。庆贺人事。有处先令行者喝诸山人事。次本院知事头首。西堂同上炷香。或两展一拜。免则触礼。大众亦然。次法眷小师行者随后。逐项挑香。展拜人事毕。巡寮。诸寮众尽出接送。惟大众则无尽出。巡寮毕。都寺怀香。诣方丈请茶。有处有绢素大茶汤榜。如无。即具状请。
　　状式云。
　　当寺比丘(某)等。在(某)启。取今辰斋退。就云堂特为点茶。聊伸陈贺之仪。伏望尊慈。俯垂光降。谨状。
　　年　月　　日　比丘(某)等状。
　　茶罢。都寺领同班谢。展礼见前次。若有特为茶汤。请头首相伴众。知事行礼。具照牌。僧堂前大众立定。鸣堂前锺。接住持入堂。归位问讯。帐后转行礼。与特为礼。同见前。不再录。茶将次。先收主人一分盏。都寺同班。两展谢送出。复归堂。烧一炷相伴香。鸣鼓三下。退堂。入院之后。礼及法则。提点常住。在主人举行。

　　诸方尊宿遗书到

　　专使持书到寺。先见知客。次往侍司。引见住持。常礼茶罢。起身烧香。通遗书及遗嘱何物。方丈令行者请两班茶。告以(某人)迁化。开书读毕。点汤。送安下。次巡寮。方丈亲分付书记祭文。报库司。安排祭食。次日法堂西序设位。粥罢。升座。座前住持少立。专使进前烧香。呈遗书。住持接书。香上熏。令侍者付维那宣。后登座说法。说法毕。下座烧香。举哀三两声。如平常。无举哀。点茶汤。献食。维那问讯。出班烧香。住持拈香。次两班拈香。拈香毕。维那宣祭文。举经回向。就此看轻重。或法眷故旧。或小师人等。相慰人事。却备管待。专使衬施。在人多寡。

　　当代住持迁化

　　尊宿迁化。当预先请知事头首。抄札分晓书偈。分付库司一行人主事遗嘱。写诸山书。安排法堂西畔。先净发沐浴。着衣趺座。入龛。请一尊宿移龛。移龛定。鸣钟。集众。讽经。龛安西边中央。法座上挂真。(有佛事)。中安排供养。东边安排床帐卧具衣架手巾法衣香卓等。遂发遗书去。诸山请当寺首座。作丧主。或外请人。大众接。或山门祭文。别请丧司书记。及掌财一项人。主其后事。其念诵等仪。具载堂司。须知。

　　报讣状式

　　(某)寺丧司比丘(某)。右(某)启。山门不幸。今月(某)日。堂头和尚。遽以归真。谨以讣告。谨状。
　　年月　　日　丧司比丘　(某)　状。
　　可漏　状申　某人　比丘　(某)　谨封。

　　遗书式

　　住山无补。依邻壁之辉光。揣已奚堪。了世缘之幻梦。莫谐面别。但切心驰。更祈佛日以挥戈。顿使宗风而益有(在人勿拘此)。

　　介石瑛和尚遗书上传宰免补助(古田灵佛)

　　偶应微缘。来托棠阴之庇。俄惊大幻。去先薤露之睎。念生平三处住持。於常住。一毫无取。衣盂单薄。道具萧疎。愿蠲补助之需。以表慈仁之政。名哲自保。无令任怨以害身。果报非虚。更冀当官而植福。垂死有请。叙别无阶。益远台光。伏惟珍重(加定年间传宰览　舍俸助彼事求　兑补助等)。

　　维那须知

　　随机应变。叹佛疏语。清规具载。职事详悉。僧堂后架众寮洛司净所延寿堂塔所皆主之。住持出入公界参贺。俟归挂牌。报众祇接。如免。即上方丈问讯。挂搭请假。及亡僧事。须皆子细。母令外议。调和上下。得人喜敬。是名悦众。

　　圣节佛殿念诵

　　切以。皇风永扇。帝道遐昌。当[袖-由+区]星绕电之时。适诞月届晨之际。敬裒清众。恭诣宝方。诵诸佛之洪名。祝一人之睿算。念清净　　上来念诵洪因。祝延　今上皇帝圣寿无疆。金刚无量寿佛诸尊。

　　出班拈香(库司先安排香)

　　维那先立炉前东畔揖。住持拈香。侍者捧匣。次两班进。佛生日成道涅盘祝圣。不回身问讯。拈香了。行者喝展拜。其土地前已下处。有回身请香。

　　启建满散　浴佛(四月八日)成道(十二月初八)涅盘(二月十五)

　　第一晚报众。来早具威仪。次早升堂。下大殿。点茶汤。出班拈香。叹佛(随件改)宣疏。知客过手炉。住持跪接。侍者跪进香。次举经回向散。浴佛偈。我今灌沐诸如来。净智庄严功德聚。五浊众生令离垢。同证如来净法身　楞严会(无出班拈香)。

　　结夏念诵

　　切以。熏风扇野。炎帝司方。当觉皇结制之辰。是释氏护生之日。躬裒大众。肃诣灵祠。诵持万德洪名。回向合堂真宰。欲祈加护。得遂安居。仰凭大众念。十佛(云云)。
　　上来念诵功德。祝献当山土地(云云)。护伽蓝神。合堂真宰。伏愿神功叶赞。发辉有利之勋。梵苑昌隆。永锡无私之庆。再念(十方三世云云)。

　　解夏

　　金风扇野。白帝司方。当觉皇解制之辰。乃法岁周圆之日。九旬无难。一众咸安。诵持诸佛洪名。仰答合堂真宰。伏愿(见同前)。

　　至节

　　时当恶岁。节届书云。是一阳来复之初。乃万物发生之始(云云)。

　　除夜

　　东皇布令。北斗回杓。当七十二候以云周。乃三十六旬之告毕。
　　凡遇三八念诵。大众依念诵图立定。俟住持人入堂烧香出。却念十佛。微细礼数。见前三八念诵项分晓。不再举。如当夜小参。不打放参钟。

　　大帐年供帐式

　　预令行者买纸。写状式。贴堂前下间。须写三本。一本州。一本县。一本堂司。随方立例。
　　(某)寺散僧(某)。今蒙官司括责(某)年分大僧文帐。事须至供申者。右(某)本贯(某)州(某)县人事。俗姓(某)为户。见年几岁。昨於(某)年买(某)字号。度牒□道。礼(某)寺(某)为师。於(某)年(某)月(某)日。恭遇(某)圣节。开坛受戒。请到六念。戒牒全。(某)年文帐。在(某)处供申。所供在前。并皆诣实。谨状。
　　(某)年月　　日　散僧　(某)号状。

　　祖忌(达磨忌十月初五。出传灯)

　　堂司具疏。先覆方丈。首座安排香花等供养。或昏钟鸣。念诵讽经。或斋前。如不念诵。只出班烧香。举经拈香不回身。

　　念诵

　　悲愿深重。大道难名。幸忝润於余波。致有光於后裔。适届真常之日。恭陈追慕之仪。仰凭清众念十佛云云　　举经回向如常。
　　上来念诵酬经。伏为开山(某)祖师。上酬慈荫。再念十方　　次日讽经回向。伏愿在人。

　　病僧念诵

　　切以毗耶居士。犹陈问疾之因。牛山祖师。尚有萦风之果。是日即有病僧(某)。偶沾微恙。遂□□绵。累服药而未痊。虑幻躯之匪实。谨裒清众和合。同音诵诸佛之洪名。扫病魔而退舍。仰凭尊众念。清净法身云。
　　上来念诵。伏为病僧(某)人。祈保平安。伏愿诸缘未断。即遂康宁。大数难逃。早生安养。又一心清净。四大轻安。寿命与慧命延长。色身与法身坚固念(云云)。

　　尊宿大夜

　　白大众。堂头和尚。既归真寂。众失所依。但念无常。切勿放逸。恭裒大众。肃诣龛帏。诵持诸佛洪名。上资尊灵觉路。仰凭大众念。举大悲咒　　上来念诵讽经功德。资助尊灵。庄严报地。伏愿随意。
　　次知客接举楞严乡人法眷。上祭讽经随意　　举龛。(常云)山头念诵。切以双趺示相。绍灵鹫之遗规。只履西归。俨少林之垂范。全机隐显。成法始终。仰凭大众念。十佛(资助尊灵称扬十念西方)。
　　上来称扬宝号。恭赞化权。惟愿体极光宗。品位顿超於佛祖。用开仪范。悲心咸格於人天。收幻化之百骇。入火光之三昧。茶倾三奠。香爇一炉。奉送云程。和南圣众。

　　尊宿住持唱衣

　　留衣表信。乃列祖之垂规。以法破悭。禀先圣之仪范。今兹估唱。用表无常。仰凭大众。念念捉衣。佛事唱毕　　上来唱衣念诵功德。伏为(某)人。资助觉灵。庄严报地。念十方三世(云云)　　或念伏愿随意。

　　平僧大夜念诵(大夜维那念诵称之者两字名。余回向一字名)

　　切以生死交谢。寒暑迭迁。其来也电击长空。其去也波澄大海。是日即有新圆寂(某)人。生缘既尽。大命俄迁。了诸行之无常。乃寂灭而为乐。恭裒大众。肃诣龛。帏诵诸佛之洪名。荐清魂於觉路。仰凭大众念。清净法身十佛(云云)　　举经。
　　上来念诵讽经功德。伏为(某人)庄严觉路。伏愿神超净域。业谢尘劳。莲开上品之花。佛受一生之记。再念(云云)　　举龛念诵出丧。
　　将举灵龛。赴茶毗之盛礼。仰凭尊众。诵诸佛之洪名。用表攀违。上资觉路念佛(云云)。

　　山头念诵

　　切以。是日即有新圆寂(某人)。既随缘而顺寂。乃依法以茶毗。焚百年行道之身。入一路涅盘之境。仰凭尊众。资助觉灵。称扬十念。
　　上来称扬圣号。资助往生。惟愿慧镜分辉。真风散彩。菩提园里。开敷觉意之花。法性海中。荡涤自心之垢。茶倾三奠。香爇一炉。奉送云程。和南圣众　举大悲咒回向　上来云　次楞严咒。

　　唱衣念诵

　　鸣堂前钟。集众定。维那鸣磬一声云。浮云散而影不留。残烛尽而光自灭。今兹估唱。用表无常。仰凭尊众念。十佛云　　打磬白众。
　　夫唱衣之法。盖禀常规。新旧短长。自宜照顾。钱须足陌。无以新锡相兼。磬声断后。不得反悔。谨白。唱衣竟。乃云。上来□□唱衣念诵功德。回向新圆寂(某人)。资助觉灵。往生净土。再劳大众念。十方(云云)佛事预请送亡。白槌巡堂。门外表柴众丧。后行讽经。一切具前。随分尽礼。递相结缘。

　　沙弥受戒文

　　行者初请得度牒。以箱复托呈本师。并知事头首。各礼谢三拜。选日剃度。维那司请。受戒一人隔宿剃头。留顶心。候本师剃。是日僧堂或法堂上。安排设戒师高座。前铺毡席。香案上。用手炉净瓶戒文并界方二条。又相对戒师。设作梵阇梨座。并磬一口。如在法堂上。即别安圣像。香花供养。棹子三只。箱复一面。一安袈裟。(一安度牒一安称资)在圣僧或圣像前列之。堂下安排拜席一领。事辨集众。(若用法事迎引。从童行堂。至土地堂。反大殿。然后入信堂内。剃头行者。诸处各礼三拜)剃头行者。即从僧堂前。祇候大众集定。戒师二阇梨於圣像前大展三拜讫。戒师作梵阇梨就座。乃入法事。请引请阇梨(於戒师前。大展礼三拜。胡跪合掌)。
　　戒师(问)引请(答)。
　　僧集否。(已集)和合否。(和合)僧今和合。何所作为。(为当院行者某甲剃领受戒)可尔　引请阇梨([(冰-水+〡)*又]坐具起引行者入堂)。
　　行者(於圣僧前。礼三拜。闻。磬声礼。闻磬声起又礼。戒师三拜。胡跪合掌)。
　　引请阇梨(作优波离梵。如不能师。作云何梵)云何於此经。究竟到彼岸。愿佛开微密。(咒香)广为众生说。为剃头受戒者说。
　　戒师(闻梵声秉炉。至微密处咒香。并熏显戒文云)戒香。定香。慧香。解脱香。解脱知见香。光明云台遍法界。供养十方无量佛。十方无量法无量僧见闻普熏。证常乐。一切众生亦如是。
　　戒师(梵终迭云)为剃头受戒者说。即将今晨开启剃头受戒功德。回向皇帝万岁。臣统千秋。天下太平。法轮常转。龙天土地增益威光。护法护人。无诸难事。十方施主福寿庄严。合道场人。身心安乐。师长父母。道业超隆。剃头沙弥。修行无障。三涂八难。咸脱苦轮。九有四生。俱登觉岸。仰凭尊众念。清净法身(云云)。至摩诃般若波罗蜜。
　　引请阇梨(秉炉云。请师言句。汝合自陈。汝若不能。随我声道。至某田受称名)大德一心念。我某甲。今请大德。为我作剃头受戒阿阇梨。我依大德故。得剃头受戒。慈愍故。(三说。第三迭慈愍故。三遍)。
　　行者(第一第二第三。各小礼三拜。又三礼三拜。胡跪合掌)。
　　善男子。(每呼善男子。即当应诺)世源湛寂。法海渊深。迷之者永劫沉沦。悟之者当处解脱。欲专妙道。无越出家。放旷喻如虚空。清净同於皎月。修行缘具。道果非遥。始从克念之功。毕证无为之地。所以大觉世尊。舍金轮之宝位。子夜踰城。脱珍御之龙衣。青山断发。容鹊巢於顶上。挂蛛网於眉间。修寂灭而证真常。断尘劳而成正觉。三世诸佛。不说在家成道。六代祖师。阿谁行染度人。所以佛佛授手。祖祖相传。不染世缘。方成法器。故得天魔拱手。外道归心。上酬四重之恩。下济群生之苦。所以云。流转三界中。恩爱不能舍。弃恩入无为。真是报恩者。出家之后。礼越常情。不拜君王。不拜父母。汝今可离此座。想念国王水土之恩。父母生成之德。专精拜辞。后不拜也。
　　引请阇棃(收坐具起。引行者同问讯。出堂)。
　　行者(於堂下。拜辞国王父母。捡俗服。着直裰讫。引请阇棃。引於圣像前。礼三拜。就戒师座。一礼一拜。近前。胡跪合掌)。
　　戒师(诵偈执瓶水灌顶。并剃发少许。傍僧同诵)。
　　善哉大丈夫　　能了世无常　　弃俗趣泥洹　　希有难思议
　　(三说。沙弥退身。礼一拜)。
　　引请阇棃(引行者於本师座前。礼一拜。近前。胡跪合掌)。
　　本师执刀云。最后一结。谓之周罗。唯佛一人乃能断之。我今为汝。除去顶发。汝今许否。答曰。可尔。本师云。仰大众同声诵落发偈。
　　毁形守志节　　割爱辞所亲　　出家弘圣道　　誓度一切人
　　(三说。退身。礼一拜。复於师前。胡跪合掌)。
　　本师持袈裟诵偈云。
　　大哉解脱服　　无相福田衣　　披奉如来戒　　广度诸众生
　　(一说付之)。
　　沙弥披袈裟讫(礼本师三拜。礼圣像三拜。礼戒师三拜。胡跪合掌)。
　　引请阇棃(亦展坐具。胡跪合掌)。
　　善男子。法如大海。渐入渐深。汝既出家。当先受三皈五戒。方得事近大僧。次受沙弥十戒。乃可同僧利养。事在专诚。不宜慢易。我今为汝。召请三宝。证明佛事(兼以至十戒意)。
　　奉请无边佛宝海藏金文十地三贤五果四向。同垂感降。共作证明(三说)。
　　善男子。欲求归戒。先当忏涤愆瑕。如人浣衣。然后加色。汝今至诚。随我忏悔。
　　我昔所造诸恶业　　皆因无始贪嗔痴　　从身口意之所生　　一切我今皆忏悔
　　善男子。汝既净治身口意业。次应归依佛法僧宝。
　　归依佛　　归依法　　归依僧　　归依佛两足尊　　归依法离欲尊　　归依僧众中尊　　归依佛竟　　归依法竟　　归依僧竟
　　如来至尊等正觉。是我导师。我今归依。从今已去。称佛为师。更不归依邪魔外道。慈愍故(三说。第三迭慈愍故。三遍)。
　　沙弥(第一第二第三。各小礼一拜。一大礼三拜。胡跪合掌)。
　　善男子。汝既舍邪归正。戒已周圆。若欲识相护持。应受五戒。
　　尽形受
　　不杀生　　不偷盗　　不淫欲　　不妄语　　不饮酒
　　是五戒相。汝能持否。(答云)能持。
　　上来五支净戒。一一不得犯。汝能持否。(答云)能持。(三问三答)是事如是持。
　　沙弥(大礼三拜胡跪合掌)。
　　善男子。五戒为入法之初。因出三涂之元首。次受沙弥十戒。即形备法仪。此称勤策。依师而住。受利同僧。是为应法沙弥。应当顶受。
　　尽形受
　　不杀生　　不花鬘璎珞香油涂身　　不偷盗　　不歌舞作唱故往观听　　不淫欲　　不坐卧高广大床　　不妄语　　不非时食　　不饮酒　　不捉金银钱宝
　　已上十事。是沙弥戒。汝能持否。(答云)能持。
　　上来十支净戒。一一不得犯。汝能持否。(答云)能持。(三问三答)是事如是持。
　　沙弥(大礼三拜。胡跪合掌)。
　　善男子。汝今受戒之后。当须顶戴奉持。不得违犯所持戒律。供养三宝。勤种福田。於和尚阿阇棃。一如法教。於上中下座。心常恭敬。精进行道。报父母恩。衣取布素。不以文彩。食取支命。不得嗜味。花香脂粉。无以近身。好声邪色。一无视听。徐言持正。勿宣人短。傥有争者。两说和合。男女有别。草木无伤。非贤不友。非圣不宗。法服应器。常与人俱。非时不食。非法不言。精勤思义。温故知新。坐则禅思。起则讽诵。闭三恶道。开涅盘门。於比丘法中。增长正业。菩提心而不退。般若智以长明。普度众生。期成正觉。用心如此。真佛弟子。
　　作梵阇棃(作神仙梵云)。神仙五通人。作者於咒术。为彼惭愧者。摄诸不惭愧。如来立禁戒。半月半月说。已说戒利益。稽首礼诸佛。
　　戒师(闻梵声秉炉。至梵终。回向云)上来剃头受戒。先用回向。堂头和尚常为苦海津梁。执事高人永作法门梁栋。合堂清众同乘般若之舟。剃头沙弥速至菩提之岸。四恩总报。三有齐资。法界众生。同圆种智。为如上缘。念十方三世一切诸佛诸尊菩萨摩诃萨摩诃般若波罗蜜。
　　作梵阇黎。鸣磬云。处世界。如虚空。如莲花。不着水。心清净超於彼。稽首礼无上尊。
　　归依佛。得菩提。道心常不退。
　　归依法。萨般若。得大总持门。
　　归依僧。息诤论。同入和合海。
　　上来剃头受戒。功德无限。殊胜良因。散周沙界。和南圣众。
　　引请阇梨(闻处世界。收坐具起。令沙弥礼拜)。
　　戒师同阇梨。於圣像前。大展三拜。出堂外。立僧堂前。鸣小钟三下。大众下堂。各具威仪。於法堂上。礼贺住持人(如法堂上剃头。即於法堂内礼贺)。
　　戒师二阇梨(一展□蒙差受戒。不敢固辞。入事荒□□淹尊重。下情无任皇恐之至。又一展叙寒。伏暄惟和尚尊体起居万福。仍又礼三拜)住持人(云。此者沙弥受戒有烦证明即容。诣寮陈谢)侍者小师礼贺。(大展三拜云。沙弥得度。举众同欢。仰对尊慈。倍深喜跃。又三拜叙时暄又礼三拜也)知事大众归寮。各具香。少排立。祇候是时大众才退。沙弥礼三拜(云。叨员顶相。幸挂田衣。遂脱尘牢。永抛忧网。下情无任感激之至。三礼叙寒暄。又礼三拜。住持人巡寮过乃礼。知事头首戒师阇梨并诸法眷)谢大戒词(万岁天恩。令节时启。霜台三翻。羯磨既员。已登戒品。此盖某人。宿承佛记。誓度群迷。时将系草之心。上答浮囊之赐。下情无任感激之至)。

　　续附
　　送亡

　　维那打遍食槌讫。再一下云。白大众。粥罢。普请。送亡僧。除守寮直堂外。并皆斋赴。又打槌一下云。谨白巡堂内外一匝。排办讫。打锺集众。念诵回向讫。就灵炷香。请起龛佛事。次门前中央立。举经分两边行众。执柴龛。后送等事。具前。

　　受大戒回参堂

　　长板鸣。入门烧香。礼三琴。未收坐具。进前躬身云。某等兹者。叨逢圣泽。获厕僧伦。幸戒品□周圆。托熏慈而普覆。下情无任感激之至。退礼三拜。又进云。即辰伏惟。首座大众禅师。尊候万福。又三拜起。至住持前。巡堂一匝。次诣堂司挂搭。
