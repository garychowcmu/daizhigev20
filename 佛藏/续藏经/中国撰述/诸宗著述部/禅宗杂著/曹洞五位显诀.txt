续藏经   (重编)曹洞五位显诀
　宋 慧霞编　广辉释

 重编曹洞五位序

　　　　传付守澄上主雪岑
　　详夫石头一派源乎曹溪。浸润四世至于洞山。其流始大。盈科洋溢而有条不紊。自大师谢世。世五传而到于大阳。机法未融斯道寂寥。赖慈济塔开。异苗间出。激浊淮舒。以结悬丝之寄。流芳襄郢。能回既倒之澜。及其大渐童岭涡漩四明。流乾荡坤坱轧无限焉。则其前后波及海东者特彼余沫耳。是以宗徒鲜有得其醇全者。然有新罗金藏灵岩清虚云住岳须弥俨无为微燕口慧虚凤湛大岭清院卧龙海龙瑞岩洎岩。比现於典。二十许员尊宿是醇乎醇者也。各自问津津会。返鲁鲁变。故得正中妙叶行于青丘者。其来尚矣。迨后昆洞陈其五。胶柱刻舟。使一味浇漓之甚。人或面之。以茎草禅谓涉意想置之阃外。或溟涬然望涯而退。噫广陵散几乎绝矣。岂不曰两刃交锋电火难追。动成窠臼差落顾伫。何尝误人落意思血指汗颜哉。恚妇谤沈无香。故人饮乳成毒。斯有征矣。且观价之垂范固难拟议。雪峰是一千五百人善知识。九嚼屠门而染指云居。是妙光幻有东土七生大宗师再投炉韛以请槌。况其狞焉者乎。匠民云亡。操斧失措。海印沈辉。按指不妙。苟一月之未窥。则三舟领略有执指之迷。一源之不复。则九流扶疎有殊致之惑。致之不一。指之不忘。良导之忧也。斯曹山所以种种指注而不辞也。霞以编之辉以释之。此录之所以行也。而辞语纠缠。寻究稍难。比有普法禅师老谦得宋本重刊。又拾曹洞之遗文并疎山末山二家语诀排为下篇。[怡-台+(糒-米)]其不甚详过。致多乖谬。为失不浅。尝自介怀。曾谒曹溪小融和尚语及曹洞家世。和尚亦以此云慨然流叹者再三。然未暇一二谘禀。噬脐无及矣。心窃自谓遇幸因缘心须改正。值世多难未偿素志。越丙辰夏寄锡轮山吉祥庵。因有余闲乃将旧本三家语句务便检阅。错综其辞。随门夹入。依旧离为二册。以备童蒙之求。同袍之上人素观之惧稿本之或泯。切有刀梓之请。予曰。嘉矣。庶凭法水之清。一洗障[蒺-矢+生]之茂。子其图之。凡拣云者曹山语也。释云者辉语也。二文前后详略不同者。取详去略。两通者俱存之。但文有前却岂涉胸臆。至於阙注不释处。补以短闻。如支敏度首楞合文。杜亢凯麟经夹传。岂丧雕文。实全半璧。摸影厥踪涓尘足壑。庶几寻流得源掬海识川。新丰老人免其堕地尔。
　　中统元年实沈臈八遗凤笑轩晦然序

 洞山五位显诀并先曹山拣出语要序

　　　　门人后曹山了悟大师　慧霞　述
　　西祖持来花。一真而截名相。南华圆去果。五叶以散师承。迨及新丰。宏提纲要。圆融一句。分列五门。洎曹山大师乃新丰嫡嗣。将明五位。颂出五篇。兼举一例之言。以显五门之旨。一者正位为之主。二者偏位为之宾。三者正中却偏是恁么来而显位。四者偏位却正是恁么去以明宗。五者相兼带来不涉有无顿亡宾主。不偏不正至妙至玄。或当头而来。宁从语默。或正面而去。岂在言诠。如药山带刀。布衲洗佛。逈绝教中之则。卓然格外之机。诚出常途。全超异路。永言宗旨。此位最玄。其有借位明功。备功明位。从缘辨正。体妙知归。乃至玄谈咸标位次。因披旨要。敢有序题矣。

 重集洞山偏正五位曹山拣语(并)序

　　　　门人　广辉　述
　　叙曰。甚奇世尊。於无言说法能以言说建立一切法。此是至人说教方便之门。后代师承高山仰止也。
　　偏正五位者。洞山大师之所作也。大师法界医王。宗门化生。凡有一言一句皆为入髓入神。略开方便之门。爰制偏正之位。其言约其理深。天不高。海不阔。若不曾参祖室。谁能测彼津涯。次有曹山大师者。新室之人也。早通真理。复遇明师。亲授其文密传其旨。不欲坠於师道。见示学徒。上智之人一隅易晓。中庸之士三复难明。於是制颂排章若获神珠出海。随文解释如窥明镜照人。盖谓父作之子助成其事也。於是决释之者旦夕不同。饱去饥来控门非一。拣出由其先后。言词从此重繁。若知枢要之门。易通径直之路。未达纲宗之趣。长迷言句之中。广辉南北寻参二十余载。每因师友仰访真宗。忽披偏正之文。稍识先贤之迹。实是玄门话柄。堪为暗室灯光。然以明匠对机省言施设。凡将提昌略举一隅。在於耆学之徒足知枢要。或有晚生之子莫晓旨归。具录诸宗续申管见。久参作者明[日*夕]道人。或有差当请垂匠手。云尔。

　　 
　　重编曹洞五位显诀

　　五位显诀凡例

卷上
　　洞山五位显诀(拣释补○附六借)

卷中
　　天童四借颂逐位颂
　　汾阳五位答问(并)颂(是至下闲居士曹洞赞附例)　　慈明和尚颂　　大阳楷五位答问　　道吾真五位答问　　则之禅师五位颂　　天童觉五位颂　　妙喜示众

　　元真长老拣五位　　五位宝箧论

卷下
　　洞山三句(附百文三句)　　宝镜三昧　　汾阳广智歌　　心闻贲曹洞宗派颂　　闲闲居士曹洞赞　　曹山三种堕四种异类

　　凡例终

　　重编曹洞五位卷上

　　　　门人　后曹山　慧霞　编
　　　　门人　广辉　释
　　　　后学　晦然　补

　　洞山五位显诀

　　补曰。善卿云。价初住新丰。晚迁洞山。大驾其道。立偏正五位。为当时首唱。今此亦云洞山显诀。则五位之设始自洞山。是天下之通论也。是以宝镜三昧歌与玄中铭．雪子吟．纲宗三偈等。词语多相同。皆出於悟本无疑矣。而僧宝传云。曹山欲辞洞山。山云。三更当来。授汝曲折。至中夜授章先云岩所付宝镜三昧．五位显诀．三渗漏。又赞曰。宝镜三昧。其词要妙。云岩以授洞山。疑药山所作也。先德惧属流布。多珍秘之。但五位偈三渗漏之语。见於禅书。据此则三昧显诀逐位颂三漏等文。皆似出於药山。与此不同。以何为正。今以管豹窥之。宝镜显诀三漏之旨。虽皆禀於药峤。至於着文设位流布丛林。则创自洞山。故天下称洞山五位。又亲承克家曹山父子皆云洞山显诀。此为明证。何必惑於后来之说乎。但祖上秘之。虑成路布。洞山大开户牗。无嫌底法遂乃立名定位施设不疑耳。故云显诀。意可知矣。或云宝镜三昧是药山之作。余皆洞山相承而述。父基子构其殆庶几。然药山门下有二宗途。道吾下至於石霜末山(即九峰也)而去。多以君臣父子用之。云岩下至於曹洞父子而来。多以偏正用之而兼含君父。若使宝镜三昧药山已有正偏回互三五之说者。秘於智而不传。独私於晟。使家风乃尔不同。何哉。又洞山不合得首唱之名。是可疑也。然则宝镜之作阙疑可也。至於显诀三渗漏则悟本之嘱。耽章彰彰矣。宝传中含胡为文。致生疑豫。惜矣。
　　正位却偏。就偏辨得。是圆两意。
　　曹山拣云。正位却偏者。为不对物。虽不对。物却具。　辉释云。却具者。具用也。　别时拣云。正中无用为偏。全用为圆。是两意。问。如何是全。云。不顾者。得底人也。此正位不明来也。若佛出世也恁么。若佛不出世也恁么。所以千圣万圣皆归正位承当。　释云。不顾者。此明具圆用也。又就偏辨得是圆两意者。偏中辨得正位。故云全。就偏辨得其正位。故云圆。偏正一一位具两意。偏正双圆体用俱全。故云两意。凡有涉缘言句。呼为用也。　又别拣云。夫先师所明偏正与兼带等。用先师本意。不为明功进修之位兼涉教句。直是格外玄谈要绝妙旨。祇明从上物体现前。冥叶古圣之道。今见诸学士诠拣先师意度。似有误彰。不免聊为叙其差当。媿在不混其功。於中或有借位明功。借功明位。缘绪多端。功在临时。看语来势。不负来机。妙在佳致尔。　补曰。尝阅广弘明集。讲肆诸释氏皆称学士。如云今学士如林。又妙玄云。学士光统(云云)。借功借位等。释文见下。　拣云。正中偏却具此一位。第一不得动着。　释云。洞山到田畔。有师僧插田。有一僧倒插。山问。阇棃因什么倒插。对云。心中活在。师不言归院。翌日众僧普请出。次日先出候问昨日倒插田僧出来。其僧末后出门。山问。阇棃昨日东园斫竹者谁。其僧罔测云不知。山云阇棃什么处人。云邓州人。山云老僧行脚时曾往过来。　又伪山大众作田次。山出门拟往作田处。恰遇仰山从田中上来。山问田中多少人。仰山便插锹子侧立。山云今日南山多有人刈茅。此等语例不常用也。子细详之。　拣云。如学士拣独脱物外起众圣之前云。是正位却圆。其实屈正位也。此例语是古人道。过迹尚存。犹未得语中无语。此复呼为非正位也。为语中有语。故此可呼为有病兼带。不得呼为相兼带来耳。　释云。此是曹山贬真和尚之语。若非深契玄枢。谁敢辨其邪正。一字褒贬。万古明规。独脱物外语者。来从肇法师论云。理为神御。独朗众圣之前。百丈云。我有语独脱物外。起於众圣之前。云岩因举此语云。我道独脱物外。岂众圣之前。此是云岩助明提举之语。所以起岂两字各有来由。玄学之徒须知的意。　补曰。正位之名。非局於洞上。元自乘教。如维摩经云。若声听人未入正位食此饭者。得入正位然后乃消。已入正位食此饭者。得心解脱然后乃消。　华严离世间品云。菩萨摩诃萨以一切空为所住处。善巧观察故。以无相为所住处。不出正位故(云云)。起信论云。此体用熏习有二种(云云)。释论云。一者未入正位。二者已入正位。云何为未入正位者。谓十信凡夫一切二乘三贤菩萨。未得正体智。不证如理故如本。一者未相应。谓凡夫二乘初发意菩萨等。以意识熏习。依信力故而修行。未得无分别心与体相应故。未得自在业修行与用相应故。云何为已入正位。谓十地菩萨。内得正体智。外得后得智。一分智用与如来等。唯本熏习力自然修行。增长真如。能灭无明故如本。二者已相应。谓法身菩萨得无分别心。与诸佛智用相应。唯依法力自然修行。熏习真如。亦灭无明。故岩头大师云。一个力在转处。犹如氷上葫芦子。等闲荡荡地。按着便转。若是正位中来。不合着规摸饾饤伊。唤作恁么时一物不思。亦云正句。湛湛地亦云孤峰。亦云顶王。
　　偏位虽偏。亦圆两意。缘中辨得。是有语中无语。
　　拣云。为用处不立的。不立的则真。不常用也　释云。偏位虽偏亦圆两意者。为缘中辨得。是有语中无语也。为用处不立的。不立的则真。不可常用也。偏正双现故云圆两意也。又缘中辨得。是有语中无语也者。谓涉缘明妙。借句现体。又用处不立的者。虽就用中。明为语中不伤。　又拣云。偏位虽偏亦圆者。用中无物不触是两意。虽就用中明。为语中不伤。此乃竟日道如不道。一般又云。偏位却圆。亦具缘中不触。　释云。用中无物不触两意者。宾主两意不触也。洞山问僧你名什么。僧云请和尚安名。师却称良价。僧无对。云居代云。恁么则无出头处。又云恁么则总被和尚占却也。又看上[病-丙+生]来礼拜洞山。洞山云来作什么。[病-丙+生]云不为和尚来。山云。若礼尊者。某甲则偏坐。曹山云。若礼尊者者。此明正面而去。某甲则偏坐者。此具两意。一识渠知有。二识渠不当头。云如何不当头。云不为和尚来是也。
　　或有正位中来者。是无语中有语。
　　拣云。正中来者不兼缘。如药山云。我有一句子。未曾向人说。道吾云相随来也。此是他妙会得。如湖南观察使语。此例甚多。事须合出。不得混尊卑呼为无语中有语。又我有一句子未曾向人说。此问答家须就出不得乘角。乘角则不知有故。
　　释云。云岩问道吾。药山最后云。我有一句子未曾向人说。如何吾云相随来。又有人问云居。相随来者意如何。答说了也。如湖南观察使语者。百颜和尚问洞山从甚处来。山云湖南来。颜曰观察使姓什么(此问正位中事)。　山云不得姓。颜曰名什么。山云不得名。颜曰还理务也无(此问偏中事)。　山云他自有郎幙在。颜曰还出入否。山云不出入。颜曰岂不出入。山拂袖出去。来日参退。百颜自下僧堂前。问夜来新到在什么处。山称名良价。颜曰夜来赚进一转语。直得一夜坐卧不安。请阇棃堂头吃茶去。来茶罢。颜曰。请阇梨别为老僧下一转语。山云请师举。颜举前语云不出入。山云太尊贵生。颜喜曰。三十年住山。今日方遇一人同道。阇梨若在当山过夏。老僧足可依栖。此例甚多。事须合出不得混尊卑呼为无语中有语也。　又拣云。句句无语。不立尊贵。不落左右。故云正中来也。正位来明正位不涉缘。文引语例者。如黑豆未生芽时作么生。又如云有一人无出入息。又云未具胞胎时还有言句也无。十方诸佛出身处也。此例唤作无语中有语。　释云。王侍郎问三平。黑豆未生芽时作么生。平云诸佛亦不知。一句子未曾向人说前已明也。有一人无出入息者。道吾问石霜云。有一人无出入息速道将来。霜云不道。吾云因何不道。霜云不将来。又问鲁祖。出息不依众缘。入息不居阴界而住。此意如何。云有一人无出入息。　又南泉云。未具胞胎时还有语也无。此是南泉提起之语也。有人举问雪峰。峰云道有道无则吃三十棒。又问松庆。庆云从他自道。又举问曹山。山云有。云请。和尚傍瞥云将什么物闻。云聋者还闻也无。云聋者若得听则具耳目。云什么人得闻。云未具胞胎者。此例亦多唤作无语中有语也。又洞山云。今时学者欲得学。直须体取佛向上人始得。如今学者只知有十方诸佛。且不知有十方诸佛出身处。空知有佛不得成佛。有人问投子。如何是诸佛出身处。子云恶人。又有老宿云。诸佛谩我道。又云几向阇梨道。　又拣云。又有借事正位中来者。此一位答家须向偏位中明其体物。不得入正位明也。此一句要知先师问新罗僧。未过海时在什么处。无对自代云。祇今过海也在什么处。又如先师代慎征长老出柱杖语云。如今出也。有人辨得么。此例虽缘中认得。不同向去辨不得。恐后人收落功勋。将为向上事。　释云。两僧在一处手把柱杖。一僧指云这个柱杖出何处。一僧云雪地出。洞山不肯。自代云。如今出。有人辨得么。　又拣云。诸学士云。问祖师意。答拣待特牛生儿则向汝道。云此是正位中来。此一例语切不得呼为正位中来。可云玄学路中问答俱然也。别是一路。又不得呼为相兼带。为显明故。纵宾主回互。祇得呼为有病兼带。　释云。显明者。语中当明故也。药山云。我有一句子。待特牛生儿则为你说。有一僧黑处立云。特牛生儿了。只是和尚不说。云岩举似洞山。山云。此僧却见道理。只是不肯和尚。偈曰。无角特牛生得儿。才生头角被人欺。绝缝室内直须养。莫使常流造次窥。真和尚将却特牛语取入正位中来。
　　或有偏位中来者。是有语中无语。
　　拣云。偏位中来者则兼缘。如云。即今往来底。唤作什么即得。无对。洞山自代云。不得不得。此例亦多。呼为有语中无语也。　释云。洞山问僧。三人同行。一人解语。一人不解语。那个一人是什么。对云。此岂不是辨得主客也。云是也。云如何是客。云语与不语俱是客。又云。如人解弄珠。不触手不落地。即今往来底唤作什么即得。无对。洞山自代云。不得不得。此问家涉缘来。答家不触正位而去也。有人问老宿。不得不得意作么生。宿云试断看。又云落在什么处。此例亦多。呼为有语中无语也。又拣云。语从四大声色中来。不立处所是非。故云缘中辨得是偏位中来也。引语例者。云如什么物恁么来。亦云光境俱忘复是何物。亦云定慧等学明见佛性。此例亦多。唤作有语中无语。　释云。六祖问让和尚什么处来。云嵩山安和尚处来。祖云什么物恁么来。云说似一物即不中。祖云还假修证否。云。修证即不无。不敢污染。祖云。如是如是。汝善护持。又光境俱忘。此是盘山语。　又黄檗从盐官领三百众到南泉。每为三百人说法次。南泉便到说法处云。借此道场还许一问否。檗云便请。泉问。定慧等学明见佛性。此理如何。云十二时中不依倚一物。泉云莫是长老见处么。云不敢。泉云将水价即且置。草鞋钱教什么人还。有僧举似洞山。山云责状了吃棒。雪峰依仰山。山举南泉问定慧等学明见佛性此理如何。云有一人不肯。泉云浆水价即且置草鞋钱教什么人还。若据南泉意者。掘抗赚虎不同诸家商量。黄檗格外宗师气宇如王。未必道不依倚一物。然自古相传如此耳。又拣云。偏位来明偏位涉缘。缘性无体。皆同正位。　释云。缘性无体者。言缘性无别体。故云正体也。又凡有涉缘。缘所明者皆归正位。故云同正位也。　又拣云。偏位中来者。就物明体。如云什么物恁么来。　又光境俱忘复是何物。此一例语寄功明位。亦是予旧举例。什么物恁么来此一例语。虽缘中认得。不同向去。又定慧等学明见佛性此理如何。此一例语亦予初举例语。又如光境俱忘为是教中之则。不同玄学只要於他教。则出宗门中玄学外事也。　释云。此是曾山高判也。未知南泉密意如何也。　补云。按辉本从又如光境至不同玄学等十六余字落失不举。故但云未知南泉意若何。　又拣云。祇如出息不依众缘。入息不居蕰界而住。此语全是功。不同缘中认得。亦是余旧举例。主家抽入正位云。有一人无出入息。令渠知有正位。　释云。南天竺国王请诸名德设斋转经次。诸德总转经。唯有般若多罗不转。嘿然而坐。王问尊者何故不转经。云。出息不依众缘。入息不居阴界而住。非但如是经。百千万亿卷。　又拣云。更有挟功极则净洁位。亦得呼为偏位中来。此难辨。须拣得出。　释云。挟功极则净洁位者。问洞山身命急切处如何。云莫杂种。云将何奉献。云将虚空奉献。云虚空与非空将来不相似。云道相似也得道不相似也得。云如何是相似。云目前。云如何是不相似。云目前不是。此例语是也。　又拣云。如学士拣僧问洞山如何是玄旨。山云如死人舌。又问十二时中将何奉献。云无物。云是偏位中来。此二例语不得呼为偏位中来。须各拣。若是玄旨一例语。可同於祖师意。如十二时中将何奉献。云无物。此一例语可同於功勋也。此二例语并不得呼为偏位及兼带也。前已明破了。是借功明位。借位明功同於此也。　释云。真和尚却将死人舌语收入偏位。甚有道理。曹山拣贬应有别意。有人举问曹山。如何是死人舌。答云待我鼻头。又举问老宿。宿云道什么。
　　或有相兼带来者。这里不说有语无语语。这里直须正面而去。这里不得不圆转。事须圆转。
　　拣云。相兼带来者。为语势不偏不正。不有不无。如全不全。似亏不亏。唯得正面而去也。去则不立的。不立的则至妙之言境不圆。常情之事也。如先师代文殊吃茶话云。惜取这个看得么。亦如翠微云每日噇什么。　释云。越州无着禅师到五台山巡游次。忽见一寺楼阁庄严。便入其寺。得遇文殊礼拜。文殊留无着吃茶次。文殊提起琉璃椀子云。彼中还有这个也无。着云无。殊云。既无。寻常将什么吃茶。着无对。洞山代云。莫道有。莫道无。但展两手云惜取这个看得么。翠征设罗汉次。有人问。今日供养罗汉。罗汉来也。还来也无。微云是你每日噇什么。圆转者。言护其正位也。
　　然在途之语总是病。
　　释云。涉缘明事不圆转。不盖覆。总是病也。不在途之语故云圆转语。例者陆亘大夫在溟州时(补曰。传灯作宣州。恐此录误矣。盖宣冥溟三写之讹)。　出迎南泉入城门次。大夫指雍门云。诸人总道雍门。和尚唤作什么。南泉云恐辱大夫风化。又问忽然贼来时作么生。泉云老僧罪过。　又云居问洞山。如何是西来的的意。山云。阇梨已后将把茅盖头。忽有人问阇梨。向他作么生道。对云某甲罪过。就中此语例者。圆转中妙妙圆转也。
　　夫当人先须辨得语句正面而去。有语是恁么来。无语是恁么去。
　　释云。有语是恁么来者。为对机故。无语是恁么去者。令归正位故。然主客回互用也。
　　作家中不无言语。不涉有语无语。这个唤作兼带语。兼带语全无的的也。
　　释云。圆转不触之语也。　拣云。相兼带来者。不落有语无语。如药山带刀语。此是兼带语。临时看语来势。或当头正面而去。或异中虚此。若不妙会则千里万里也。　释云。药山带刀行次。其刀鸣。道吾问和尚背后底是什么物。药山抽刀蓦口斫。有人问老宿。蓦口斫意作么生。云不敢向这里出头。又南泉到湖南礼拜东寺。寺问从何处来。泉云从江西来。云还将得马大师真来否。泉云祇这是。云背后底[口*尔]。南泉礼拜。有人举问招庆。庆云大似不知。此是兼带语。临时看语来势。　又正面而去者。僧问洞山。学人拟见和尚本来师。如何得见。山云年涯相似则无阻矣。无对。云居代云。恁么则不见和尚本来师。问南泉三身中那个最尊。云。三只骰子掷下。失劫一个。又陆亘大夫问南泉。弟子六合来。彼中还更有身在也无。泉云。留取这个语。分明举似后代作家。　又异中虚此者。洞山云头长三尺语。又乌儿白如雪语例。有人问茱萸。如何是沙门行。萸云行则不无。认觉则乖。僧举似洞山。山云何不问是什么行。其僧持此语却问茱萸是什么行。萸云佛行佛行。僧却举似洞山。山云。若不因阇梨。不识这个老兄。僧却问洞山如何是沙门行。山云自少养得一个儿。头长三尺。项短二寸。直至如今不奈何。僧举问曹山此义如何。山云阇梨自道看。云莫不称断事否。山唤某甲。僧应喏。山云。适来问什么事。将尺寸来向这里看。僧无对。又云百事及一切事总受说。唯有沙门不受说。佛尚不自知。合作么生说。又云天上人间测度不得。又问石霜。洞山道。自少养得一个儿。头长三尺。项短二寸。直至如今不奈何。此意如何。霜云大无明即是。云如何是大无明。霜却指傍边狗云。看有什么近处。又问云居。如何是头长三尺项短二寸。居云。从小至大。从大至小。不小不大。恁么时作么生。又问如何是头长三尺。居云日给难忘。云如何是项短二寸。居云不奈何。云如何是自少养得。居云知有。云如何是头长三尺。居云过於今时。云如何是直至如今不奈何。居云阇梨还奈何得么。此是先辈先宿遗言。岂不通此事。总是圆转不触之语也。虚此者。不触之言也。偈曰。头长项短是谁颜。问着全人敢面看。从此怀惭长掩户。不将消息到人间。又道吾在乐山时游山归来。药山问什么处去来。吾云游山去来。山云不离此室速道将来。吾云。山上乌儿头似雪。涧下游鱼忙不彻。此等语例直须子细。不得造次。近代学士臆断者多。竞生异见。有人断云。沙门行者称断边语。头长三尺项短二寸者不称断语。所以就沙门边拈起向上事。此是曲会。未达根源。所以辨之。　又拣云。引相兼带来语例者。如文殊吃茶语。及这个人如今什么处去也。云岩云作么作么。又云即今作么生。此例甚多。释曰。吃茶语前已明。　又云岩共洞山锄姜地次。岩就先德事。洞山问。此人什么处去也。岩良久云作么作么。洞山云大迟生也。又问云居。佛未出。祖未传时如何。云即今作么生。又拣云。相兼带来。不涉偏正二途。此一位奇绝。妙旨难辨。号为兼带。皆为明这个一段事。况复偏正不同。　又拣云。夫相兼带来者。直须似文殊吃茶语。及先师答云岩鉏姜语。并安和尚法堂语。及药山淳布衲洗佛语。於中最妙兼带无过此也(旧本欠此也二字)。　药山答道吾带刀语。及百丈下堂大众欲散未散时问云是什么。药山遥闻此语云在也(一作此)。　便道暗头兼带。借功明物借物明功。借过明功借功明过等来。若是药山与新丰并前诸德。所出超过。入正位。是玄谈奇特句已。次到小小得力者。则抽入正位。此例语常用也。吾缘住持多结。不及子细。略明少分许。汝等诸人不须容易轻慢。若更有疑滞。旋当决了。直须励力修行。令未来际不断。此事不得慢泄。或值纯朴者是奇器。亦不可隐耳。　释云。吃茶语。鉏姜语。带刀语。前已明了。有人问西院安和尚。好个法堂。合着什么功德。安云作么作么。又澄(一作遵)　布衲在药山洗佛次。有僧问作什么。衲云洗佛。又问。只洗得这个。还洗得那个也无。云把来把来。无对。举问招庆。庆代云。与么则邪法难扶。又有老宿代云。在也。　又药山问众。近来有海兄信否。云有。山云近前来。有僧从百丈来者皆近前来。山问。海兄一日十二时中为说什么法。云三句外省去。六句外会取。亦云未得玄鉴者。但依了义教。有相亲分。山云。三千里外且喜勿交涉。复有僧报云。近有昙晟长老二十年在百丈为侍者。师遂唤近前来。问海兄寻常说什么法。晟云三句外省去。六句外会取。山又云三千里外且喜勿交涉。山又问更有什么言句。晟云。和尚说法了。大众下堂出门次。蓦唤众云是什么。众无对。山云何不早道。在此时。晟言下大悟。山又云。因汝识得百丈也。　暗头兼带语者。　忠国师蓦唤侍者。侍者来立。国师低头。侍者立多时出去。国师唤侍者。如是三度了。云。将谓我辜负汝。汝却辜负我。百丈举问赵州。国师三唤侍者。意作么生。州云。如人暗里书字。字虽不成。文彩已彰。又问曹山。国师三唤侍者。意作么生。曹山云。侍者第二遍回来云。某甲不信和尚唤。又百丈接一座主。主在师边久立。去出门外时。师便唤座主。主应喏却来侍立良久。丈唤如是三度。座主罔测便去。有人问药山。某甲有疑。山云且去且去。后令院主打钟。众僧上来立次。山云。适来有个阇梨道某甲有疑。唤来。众僧推出。山便撮胸拽向两步。然后与一推。向后云师。僧散去。又问曹山。清岁(或本作税又锐)孤贫。请师接济。山云近前来。其僧近前。山云泉州白家三盏酒。吃后犹道未尝杯。此等语亦多。难可尽举。寻思古人语路。
　　○借物明功者　沩山云。有句无句。如藤倚树。云岩无对。却举似道吾。吾特上来问。沩山见说。师有此语是否。山云是也。吾云请师举。沩山问道吾。吾云树倒藤枯时作么生。山云此人较些子。又夹山云倒树无根则不活。举问寂住。住云不许用功。此例非一。
　　○借功明物者　洞山游田次。朗上座指牛云。遮个须得看。恐吃稻去。山云若是好牛不吃稻。又问返本还源时如何。山云。如一片雪从天降下。若丝发大物。挂着则终不到地。此例语子细看寻。
　　○借过明功者　僧问洞山。暂时不在如同死人如何。山云好埋却。又云[自/宛]也。又云命绝也。又洞山云。知有底人解入地狱。不知有底人门外走过。此例甚多。就过明功也。
　　○借功明过者　问苕溪。如何是修行路。溪云好个阿师莫客作。南泉问陆亘大夫。十二时中作么生。夫云寸丝不挂。泉云犹是阶下汉。夫云弟子恁么道过在什么处。泉云。还知道有道之君不纳有智之臣。此例甚多。一一证之。
　　○借位明功者　有问药山。请和尚吃药食。山云不吃。云为什么不吃。山云消他底不得。云还有能消得底也无。山云有。云是什么人。山云不抱优婆夷者。云和尚为什么消他底不得。山拈起针线卷子云争奈者个何(补曰。学论优婆夷者。取处尘不染之意。言随染大悲大行)。
　　又僧问曹山。眉与目还相识也无。山云不相识。云为什么不相识。山云为同在一处。云恁么则不分也。山云。眉且不是目。目且不是眉。云如何是目。山云端的去。云如何是眉。山云曹山却疑。云和尚为什么却疑。山云。若不疑。则端的去。此例就本位明功也。
　　○借功明位者　洞山问云岩。拟写和尚真得也无。岩云几得成。山云寻常写真得七八。岩云犹是失在。山云不失时如何。岩云直得十成。山云古人道直得十成不似时如何。岩云他无成数。又洞山勘僧云。心法双忘性即真。第几座。僧云第二座。山云因什么不与他第一座。无对。有一人代云。非心非法。山云心法双亡即是非法。何更如是道。无对。山自代云。真不得座。又问曹山。教云一句能吞百千万义。如何是一句。山云针札不入。此例亦多。细详之。

　　重编曹洞五位卷上
　　重编曹洞五位卷中

　　　　门人　后曹山　慧霞　编
　　　　门人　广辉　释
　　　　后学　晦然　补

 天童四借颂

　　补曰。此四明宏智禅师颂及提唱语句。颇多衡鉴。故并录之。余亦例此。
　　苹末风休夜正央　　水天虚碧共秋光　　月船不犯东西岸　　谁信篙工用意良
　　借功明位。
　　六户灵通路不迷　　大阳影里不留机　　纵横妙展无私化　　恰恰行从乌道归
　　借位明功。
　　识尽甘辛百草头　　鼻无牵索得优游　　不知有却成知有　　始信南泉唤作牛
　　借借不借借。
　　霜重风严境寂寥　　玉关金锁手慵敌　　寒松昼夜无灵籁　　老鹤移栖空月巢
　　全超不借借。
　　△又上堂云。同中有异。功忘就位。异中有同。在位借功。一步密移玄路转。全身放下劫壶空。隐隐密密。玲玲珑珑。记取深云须变豹。自然死水示藏龙。
　　△又上堂云。只个家风八面玲珑。斗柄横而河淡。多鹤起而巢空。功中退步就位。位里转身借功。灵灵了了处。同中有异。湛湛澄澄处。异中有同。随宜也机轮宛转。妙应也关棙虚通。所以道。佛子住此地。即是佛受用。经行若坐卧。常在於其中。诸禅德。且道其中事作么生。良久云。万古碧潭空界月。再三捞摝始应知。
　　△又小参举僧问九峰。祖祖相传至分夜灯。师云。人人具足。个个圆成。有时点则不到。我也为你不得。有时到则不点。我也障你不得。诸禅德。明中就位脱尽廉纤。暗里借功却添光彩。还相委悉么。苍龙蜕骨月转夜。玄豹变文云弄暗。
　　△又小参云。衲僧家做得妙。田地自然稳密。受用不妨萧洒。有底如俊鹞打鸠相似。打着打不着便恁么去。有底如钝猫候鼠相似。候着候不着只恁么守。直饶打得着候得出。若体若用自然有个省发处。所以沩山问仰山。终日只闻子声至和尚只得其体。兄弟。得体底人在里不被寂囚。得用底人在表不被物碍。自然成一家去。方知在体时体中得用。在用时用中得体。所以道借功明位用在体处。借位明功体在用处。且道总不借借时如何。偏正不曾离本位。纵横那涉语因缘。
　　又拣云。亦有功勋中兼带似向上事。临时辨取如落净妙之处。则须知有事在。要去则去要止则止。千万宛转不得莽卤(一本莽卤下云。夫问答两家语势相报。皆不出五位也。但语有粗细。答有浅深。所以先师於非言句中强以言。皆为对缘而设斯要耳)。如大无明底人为全体不同阐提。阐提则知有事却挽。虽挽却成孝养。挽者不存祖佛及自己本分父母也。红烂底人为不归全担荷。不立至尊。大保任底人为刺脚入泥里。非小小护持。　　释云。功勋中兼带者。如径山问马师。十二时中什么物为境。师云钦阇梨却须问取曹溪始得。又问洞山。十二时中如何奉献。山云无物。此例亦多。子细看寻。　　补曰。通录曹山上堂。僧问如何是大阐提人。师云不惧业。僧云如何是无明人。师云始终不觉悟。僧云此二人谁在前。师云无明者。僧云阐提人为什么在后。师云向去者。僧云恁么则无明者不从今日去也。师云是。僧云。既不从今日去。无明从何处来。师云光处不敢入。僧云岂不是不明不暗。师云是。僧云正恁么时如何。师云不受触。　　师复曰。阐提有多种。一类者是杀父．害母．出佛身血．破和合僧．毁坏伽蓝。此克定实报受种种苦。一类者亦所作如前。此则为杀无明父贪爱母。不信有佛法僧可破。有伽蓝可坏。计为业心所得。故堕情有。亦受种种虚妄果报如前。升降不同。一类者知有自己本来事呼为父母。不因外得。无修无证非因非果。不因师受。不从证行。所得不起父见曰杀。不起母见曰害。即是一切本分事不取不存。故曰杀害。才有纤毫奉重得味。不成知有自己事也。故曰大阐提。以此动拨妙力。即是从上宗乘体会家事承当。　要截玄道。破诸迂曲。即如新丰老人所玄示也。
　　补云。前二与楞伽同。
　　△烘烂底人者　释云。有僧辞药山归乡去。药山问。有一人遍身烘烂卧在荆棘之中。僧云恁么则学人不归去。药山云。但知归去。与你休粮方。问如何是休粮方。山云每日上堂不咬破一粒米也。曹山云。只如古德有云。遍身烘烂底人祇是丑陋底人。一切人近不得。无拈掇处。更道卧在荆棘之中。只道在如今日用也。亦无作拈掇处。护持保任边事。遮里更有一问一答。问曹山遍身烘烂时如何。山云荷负。云荷负什么人。山云勿烘烂到阇梨。又问丑陋人与满身烘烂底人阿那个是重。山云大丑陋底人重。　颂曰。遍身烘烂是何人。荆棘为家谁敢亲。欲识但将休料药。直须护取本来身。
　　△大保任底人者。释云。曹山举问僧。大保任底人保任个什么。自代云。终日在背后不曾觑着。有人问云岩。保任底人与那个。是一是二。岩云。如一机之绢。是一段是两段。此例语甚多。不能具举也。
　　他智上座临迁化时向人道。云岩不知有。我悔当时不向伊说。虽然如此。且不违於药山蔡子。
　　释云。此语有两义。直须子细看。一者道吾共云岩在药山时。吾先入方丈黑处侍立次。云岩问药山。南泉有言。唤作如如早是变也。须向异类中行。如何是异类中行。山云。今日劳倦。不能向你说。且去明日来。此时道吾先出来。后云岩出来。道吾问。适来问什么事。岩具举似道吾。吾云和尚道什么。岩云不与我说。吾当时咬齿便休。所以道吾云。云岩不知有。不知有者。只是异类中行不可道。不可知有宗门向上事。是故云不违於药山。言绍继也。作蔡子者。谓嫡子也。此是虚言不是那个也。又然且不违於药山者。有人云。此语属道吾。道吾意者虽不向伊说。然我且不违於药山也。不违者。不辜负也。此语一时举明二先德密意也。一者道吾云不知有者。此是道吾举唱之语。却存其不知有。又明异类中行。所以问云居。云岩不知有此意如何。居云不可得不可有。约云居助明其不知有之事也。我悔不向他说然且不违於药山者。此是道吾独自保持之语也。　补曰。蔡子连上谈而智自谓耶。连下而谓旁人耶。各有其说。无左文。阙疑。
　　看他智上座合作么生老婆也。
　　释云。此语有二意。一者刺其道吾。二者赞道吾。道吾赞语却当也。
　　南泉云异类中行。
　　释云。言云岩不知有此行也。
　　且密阇梨不知有。
　　释云。此是权借之言也。盖覆前语也。近代有人云。此事是密也。汝等诸人不知有。阇梨者都呼乃未曾亲近师匠臆断图度之说也。方凿圆孔即此。言老宿举吾病时云岩遣密师伯问疚次。说此事因。此师伯却问。道吾云。且密阇梨不知有。此是道吾止遏之言也。又曹山云。有人问云岩如何是南泉异类中行。答云不得说着。说着则损着说底人。此是先师答异类中行语。若不知有。争解恁么道。据彼云居与曹山之语。实为举唱其中不知底之事。缅惟云岩大师药山襟喉之子。新丰胆仰为师。若不通异类中行。争能作人化主。禅门学者可不详。颂曰。独举南泉异类行。也曾问决被人轻。莫言戴角披毛子。且听当时告报声。

 先曹山本寂禅师逐位颂(并)注别拣

　　补云。此题乃霞公白眉所置也。故其序亦云曹山大师新丰嫡嗣。将明五位。颂出五篇。辉序亦云。制颂排章若获神珠出海(云云)。且曹山父子是传家儿孙。自有相承旨诀。则是先曹山之作必矣。而林间录洞山作五位君臣标准。又作偈系其下云。又诸录皆云洞上逐位颂其说。不同如此。未敢详定。虽然。岂可以数百年外后贤传记为是。而以家之所传为非。今且以此录所载为正。
　　正中偏　三更初夜月明前。
　　拣云。里白未交时辨取。　又云萠芽未生之时。　又云只今是什么时。　又云。此中无日月。不说前后去也。
　　莫怪相逢不相记。
　　拣云。忘却也。　又云就也。又作么劫中违背来。恁么则俱拱手去也。
　　隐隐犹怀旧时妍。
　　拣云。此两句一意。终不相似。　又云圆也。　又今日重什么。　又恁么则不自欺得。
　　偏中正。
　　拣云。缘中会也。
　　失晓老婆逢古镜。
　　拣云。露也。　又适来又记得。　又是什么模样。　又云恁么则别不呈色。
　　分明觌面别无真。
　　拣云。即今会也。　又云只者个便是也。　又云失。　又恁么则未有真时较些子。
　　争柰迷头还认影。
　　拣云。不是本来头。又莫认影即是。　又终不记得。　又恁么则改不得也。
　　正中来。
　　拣云。过也。
　　无中有路隔尘埃。
　　拣云。无句中有句。　又云相随来也。　又从来事作么生。　又恁么则不相借也。
　　但能不触当今讳。
　　拣云。傍这个。　又云早是傍也。　又云自是一般人。　又云恁么则尽大地无第二人也。
　　也胜前朝断舌才。
　　拣云。非默。　又云更切於这个。　又终不切齿。　又云恁么则叮咛不得者。
　　补云。林间录云。无尽居士尝向予曰。悟本大师作五位君臣偈。其正中来曰。但能莫触当今讳。也胜知朝断舌才。先德之意虽明妙挟。然知朝断舌必有本据而言。前古无断古事。矧又曰知朝尤无谓也。将非后无传录之误耶。予曰。旧本曰也胜前朝断舌才。意用隋贺若弼之父敦。为宇文护所忌。害之。临刑戒之曰。吾以舌死。引贺若舌以锥刺之出血使慎口。隋兴唐之前。前朝刺舌。非知朝明矣。然断舌刺舌意则同耳。无尽属予记之。
　　偏中至。
　　拣云。有句中来。
　　两刃交锋不相避。
　　拣云。主客不相触。　又云。彼彼不伤也。箭箭相柱脉脉不断。　又云不相敌者。　又恁么则却不相管。
　　好手还同火里莲。
　　拣云。坏不得。　又云谁是得便者。　又云弱於阿谁。　又恁么则终不作第二人也。
　　宛然自有冲天意。
　　拣云。不从人得。　又恁么则不借也。　又云非本有。　又恁么则己亦不存。　又云非己有。
　　兼中到　　拣云。妙挟。
　　不落有无谁敢和。
　　拣云。不当头。　又云他是作家。　又云正好商量。唤什么作商量。道将来云问。
　　人人尽欲出时流。
　　拣云。皆欲出类。　又云有什么出头处。　又动则死。　又恁么则随处快活也。
　　折合还来炭里坐。
　　拣云。即可知也。将知合作么生。　又云谩他不得。又恁么则赖得是某甲。
　　补曰。凡此五位之立名。先后有多不同。如曹山室中录。僧问五位中何位对宾。师云汝即。　今问那个位。僧云某甲从偏位中来。请师正位中接。师云。不接。僧云为休么不接。师云恐落偏位中去。师复问僧。只如不接。是对宾是不对宾。僧云早见对宾了也。师云如是如是。又拣云。此位中事总就正位为主。若是正位中兼无言说。亦无对宾底道理。若是对宾。偏位极则处呼为对宾也。若是兼带等总是临时。索唤不同。或时对或时不对。亦呼为有语中无语。无语中有语。广如偏正位中所明。更有不入偏正位子语。方难为人。须是明眼底人始得不受指东划西。又僧宝传载有僧问曹山五位君臣旨诀。山云正位即属空界。本来无物。偏位即色界。有万形像。偏中至者舍事入理。正中来者背理就事。兼带者冥应众缘不堕诸有。非染非净非正非偏。故曰虚玄要道无着真宗。从上先德推此一位最妙最玄。要当详审辨明。君为正位。臣为偏位。臣向君是偏中正。君视臣是正中偏。君臣道合是兼带语。问如何是君。曰。妙德尊寰宇。高明朗大虚。又问如何是臣。曰。灵机宏圣道。真智利群生。又问如何是臣向君。曰。不坠诸异处。凝情望圣容。又问如何是君视臣。曰。妙容虽不动。光烛本无偏。又问如何是君臣道合。曰。混然无内外。和融上下平。又曰以君臣偏正言者不欲犯中。故臣称君不敢斥言是也。此吾法之宗要也。　释云。五位者。一正位。不涉缘也。二偏位。涉缘也。三偏中正。兼缘施设。皆归正位故也。四正中偏。正位不独立。须假偏位现故。五相兼带来(云云。此与白眉序同)。广灯录云。汾阳昭禅师徧历丛林洞达玄旨。因与戒禅师语及曹洞机要。遂云五位参寻切要知。纤毫才动已相违。金刚透匣谁能用。唯有那咤第一机。举目便令三界静。振令还使九天归。正中妙挟通回互。拟议锋铓央却威。　师颂毕。有僧问如何是正中来。师云旱地莲花朵朵开。学云开后如何。师云。金药银丝承玉露。高僧不坐凤凰台。问如何是正中偏。师云。玉免就明初夜后。金鸡须报五更前。问如何是偏中正。师云。毫末成大树。滴水作江河。问如何是兼中至。师云。意气不从天地得。英雄岂借四时推。问如何是兼中到。师云。玉女抛梭机轧轧。石人打鼓响[音*(ㄆ/斗)][音*(ㄆ/斗)]。因僧请益逐位颂出。
　　正中来　　金刚宝剑拂天开　　一片神光横世　　界　　晶辉朗耀绝尘埃
　　正中偏　　霹雳机锋着眼看　　石火电光犹是　　钝　　思量拟议隔千山
　　偏中正　　看取轮王行正令　　七金千子总随　　身　　途中犹自觅金镜
　　兼中至　　三岁金毛牙爪备　　千妖百怪出头　　来　　哮吼一声皆伏地
　　兼中到　　大现无功休作造　　木牛步步火中　　行　　真个法王妙中妙

　　慈明和尚颂

　　正中偏　　半夜乌鸡室里鸣　　海底然灯光世　　界　　石上栽花长枝灵
　　偏中正　　日落西山观异影　　分明景像显宗　　乘　　休把迷头窥月井
　　正中来　　木马生儿遍九垓　　进退任行通鸟　　道　　岂并巢居界内隈
　　兼中至　　彼彼丈夫全意气　　矛头交互不伤　　锋　　展拓纵横不相离
　　兼中到　　黑白已前休作造　　须明露柱未生　　儿　　莫认狂辞途[跳-兆+若]走

　　都颂

　　偏中归正极幽玄　　正去偏来理事全　　须知正位非言说　　朕兆依俙属有缘　　兼至去来兴妙有　　到兼何更逐言诠　　出没岂能说世界　　荡荡无依鸟道玄

　　大阳楷五位答问

　　大阳楷禅师因僧问如何是正位。师云。言前不布彩。一句是非前。如何是偏位。师云。万仞峰前卓五彩。如何是正中偏。师云。夜半不须问户牖。暗中谁辨往来源。如何是偏中正。师云。天晓便藏无影木。依俙兆象露云遮。如何是兼中到。师云。他家自有通心在。曲新终不落今时。

　　道吾真五位答问

　　道吾真因僧问如何是正中来。答云皎洁乾坤震地雷。如何是正中偏。曰诸子投来见大仙。如何是偏中正。曰万水千山明似镜。如何是兼中至。曰施设纵横无所畏。如何是兼中到。曰黑白来分已前过。

　　则之禅师五位颂

　　正中偏　　日下朝南斗　　东山水上行　　闰年　　时候晚　　天晓报三更
　　偏中正　　头角初彰现　　谁寻异路行　　将军　　堂上老　　卧听凯歌声
　　正中来　　切忌当头语　　高深玉殿开　　旧时　　行李处　　宿雨长莓苔
　　兼中至　　自古知音少　　而今莫问渠　　口方　　眉剔起　　闭却五天书
　　兼中到　　觌面无阿曲　　清风触袖寒　　花开　　枝木上　　着意大家看

　　天童觉和尚颂

　　正中偏　　霁碧星河冷浸乾　　半夜木童敲月　　户　　暗中惊破玉人眠
　　偏中正　　海云依约神山顶　　归人鬓变白垂　　丝　　羞对秦台寒照影
　　正中来　　月夜长鲲蜕甲开　　大背磨天振云　　羽　　翔游鸟道类难说
　　兼中至　　觌面不须相忌讳　　风化无伤的意　　玄　　光中有路天然异
　　兼中到　　斗柄横斜天未晓　　鹤梦初醒露气　　寒　　旧巢飞出云松倒
　　又小参。僧问如何是正中偏。师云天共白云晓。如何是偏中正。师云水和明月流。如何是正中来。师云。莫道鲲鲸无羽翼。今日亲从鸟道回。如何是偏中至。师云。当机不回互。觌面无后先。如何是兼中到。师云。宝殿无人不侍立。不种梧桐免凤来。五位已蒙师指示。向上还更有事也无。师云有。如何是向上事。师云。乍可截舌。谁敢当头。

　　妙喜示众

　　妙喜示众云。又有一种以偏正回互为宗旨。以黑白圈儿作五位形相。以全黑圈儿为威音那畔父母未生空劫已前混沌未分事。谓之正位。以二分黑一分白圈儿为正中偏。却来白处说黑底。又不得犯着黑字。犯着黑字即触讳矣。更引洞山颂曰。正中偏。三更初夜月明前。谓能回互只言三更。三更是黑。初夜是黑。月明前是黑。不言黑而言三更初夜月明前。是能回互不触讳。以两分白一分黑圈儿为偏中正。却来黑处说白底。而不得犯着白底消息。颂云。偏中正。失晓老婆逢古镜。不言明与白而言失晓与古镜。是能回互明与白字而不触讳。盖失晓是暗中之明。古镜亦是暗中之明。老婆头白不说白而言老婆。白在其中矣。能回互白字故也。又说正中来。颂云。正中来。无中有路隔尘埃。或云出[蒺-矢+生]埃。谓凡有言句皆无中唱出。便自挟妙了也。无不从正位中来。或明或暗或至或到。皆挟挟通宗。凡一位皆具此五事。如掌之五指。无少无剩。兼中至。谓兼黑兼白兼偏兼正而至。何谓至。如人归家未到而至。别业乃在途为人边事。亦能回互。妙在体前。兼中到。谓兼前四位。皆挟妙而归正位。谓之折合归来炭里坐。是亦说黑处而回互黑字。不道黑而言炭或者。又谓曹山有言。正位者皆空界也。一向无物。偏位者即色界也。内有种种诸杂万像。兼中至者舍事入理。正中来者背理就事。兼带者即冥应众缘不堕诸有。非染非净无正无偏。故云虚玄要道无着真宗。从上先德推此一位最妙最玄。须是审详辨明当体。又说五位皆三字成句。偏正上下回互不犯中。中即正位也。说理说事教有明文。教外单传直指之道果如是否。若果如是。讨甚好曹山邪。只是口传心授底葛藤。既不如是。且古人意毕竟作么生。妙喜为你下个注脚。也要诸方捡点。不见汾阳道。面目现前壹任拣取。故净名云。但除其病而不除法。又首楞严云。汝以缘心听法。此法亦缘。古人一言半句虽是垂慈。皆在未屙已前着到。　金师子云。正位．偏位．正中来．偏中至．兼中到。据上所说。各有善巧之。

 元真长老拣

　　补曰。此拣已被曹山所斥。然今人未知始末。抑亦不无长处。故古本亦并录之。要辨得失尔。
　　正位却偏。亦圆两意。为问家未生曰偏。恁么时无人触拨。是两意曰圆。亦云主中主也。如云岩云。独脱物外。起众圣之前。
　　偏位虽偏有两意。是语中无语。才有言语是偏。虽偏为语中无语。不触是两意。亦云客中主也。如问鲁祖出息不依众缘。入息不居蕴界而住。此意如何。祖云。有一人无出入息在。此答显语中异语也。又为问家偏故。答即当位。故云圆矣。
　　或有正位中来者。无语中有语。问如何是祖师意。云待特牛生儿即向你说。又云。阇梨未问时某甲却记得。阇梨才问着某甲忘却。此无语中有语。此语虽主家语。亦宾主共用。亦云主中主。问。某甲拟问。道不得如何。云我亦道不得。此主客具足。如洞山问云岩。未有阴界时还道得不无。岩云你今还有否。此语为无语中有语也。
　　或有偏位中来者。有语中无语。问如何是玄旨。云如死人舌。又问什么物恁么来。云说似一物即不中。此宾主共用。亦云客中主。又有功勋语中无语。问十二时中将何奉献。云无物。又如问洞山。先圣如今什么处去也。师云绝追游处去。此答话中似功勋边来。故云有语中无语。其实非功勋也。此语独来。故云偏也。或有相兼带来者。这里不迷始得。问光境俱亡复是何物。云圆碣碣地。若临时拣得出。亦唤作客中辨主。亦有别因缘相兼带来者。不定凡是正位中来。及论偏位中来。兼带来语中虽有主中主。客中主。亲疎有殊。亦属偏位。亦是傍语。若临时索唤来紧者。抽之归本位。又百丈云。离却咽喉唇吻道将一句来。学人道不得请师道。师云。我不辞向你道。恐后人欺我儿孙。云岩云师今还有否。师云丧我儿孙了也。又如问洞山。承和尚说刮骨禅。请和尚四方八面刮。云勿刮处。云和尚幸是好手为什么刮不得。师云你还听道世医拱手。此为问家兼带。故答即当头直现其事。是以问答俱不触着。故云相兼带来也。
　　大约而言。问答两家语势相报皆不出两意焉。俱问语有粗细。答有浅深。所以洞山先师於非句中强以言也。此为对缘设欺妙旨。欲使后进之辈除疑遣惑识邪辨正。知宾主次第。达偏正之两端矣。

 宝箧论(新补)

　　　　四明山大方广圆觉寺　自然　述
　　夫五位者。洞山大师於接物中曲所标也。但属言教大约不出此五位焉。或微妙旨也。升洞山之堂。入洞山之室者。唯曹山矣。大师知其应数。是释天之灵。乃付以五位颂。曹山以宝之。尺璧寸金非羡也已。曲为后学引先德旨教以证之。曹山一人审之谛之。余皆混执一隅。涉其意想矣。吾曹明哲之友可谛详之矣。如其阘茸之者。随稳便说。拂席而起者五千。大师不制。此乃退亦佳也。此宗趣一一日月下罕遇一人耳。未参后学叨亲至友。乃遥承先人示训。每见滥会此意者各生根解。亦常痛於心髓。不能已已。略尽大要。目之为五位宝箧论云耳。
　　正中偏者。为主中主也。但不涉缘。宛转不相触。事上道得。如黑白未分时辨取。得主中主也。非宾中主也。宾中主为对缘无语中有语。是正中偏也。就偏辨得唤作主中主也。所以圆也皆是傍这物转。妙含其理。不相触也。所以大师颂曰。正中偏。三更初夜明月前。曹山释云。黑白未分时。辨得则不涉缘会。只如黑白已分时辨得。不是主中主。则涉缘是宾中主也。唤作客中辨主。莫怪相逢不相识。隐隐犹怀旧日妍。曹山拣云。此句虽近。不相似。为主中主。不对缘故。相似则对。是客中主。虽对缘则不同功也。如云岩云。独脱物外。岂众圣之前。如未有众圣之前。岂非黑白未分例也灼然。曹山云。甚谛之。亦如黑豆未生芽时也。此例甚多。略举大纲。
　　补曰。凡此论中屡言事上者。谓正中妙挟事也。
　　偏中正者。此明涉缘不同功勋。为从语中辨得无言语底。所以却圆。虽涉门头不同从外入也。为从一言下便明得。虽小涉缘不同诸缘也。如白衣拜相则是诸缘。此假今日下断送则涉缘玄妙。大师云。如王索宝器。一锤下便断痕缝始得。又还假第二锤否。云先斩自身然后诛九族。且合作么生。石霜曰。一日生下一日王。亦云一拨当假一言拨。你之时是属缘。所以唤作缘便拨着了。直过那边承当得岂属缘耶。所以却圆。如王宫生太子。生下便在王宫。且不从外入。如一锤下断痕缝。当假一锤之时。是涉缘断痕缝然后岂属功也。然且不得认着这个。非王本有之器。故如王宫生下太子。虽是王种。未是王故。大师颂曰。偏中正。失晓老婆至还认影。此岂非认着这个也。盖涉缘是自今日悟。王宫太子不可便称王。一锤便断痕缝。不可认作王本有之器也。一体两义也。盖时节不同耳。非亲得洞山玄旨者。余其涉卜度意想尔。如问大师如何是佛。答曰非佛。佛是缘。为问处从缘故。故亦从缘向你道非佛。断送你过那边去。有一般汉向舌头上解。唤作以楔出楔。虽除得个佛。又争柰非佛何。不可先师云如是便休也。不可只空区名句也。如一锤下便须断痕缝始得。不可以楔出楔也。这边向你道非佛。拨你向那边。那边且合作么生承当。大难大难。奉劝吾曹后学切须子细。莫如盲驴信脚。须向总未有十方一切诸佛与尽法界众生已前会。此处若妙得会。自有语话分。终无不解语。佛不用学闲言闲句。先德云。但知心是佛。何处佛不解语。
　　正位中来者。为语势从事上来也。唤作无语中有语。但傍这个转不相触也。正位者盖是一切诸佛及法界有情皆从此位流出。犹如众沤生於海水也。为对缘故曲标正位也。若不对缘且唤作什么。法身佛犹属缘。为变异故。南泉云。唤作如如早是变也。须向异类中行。问曹山如何是异。云。我若向你道。驴年得异么。又云。异中不合类。他与么道还涉缘否。又云黑豆未生芽时。药山云。我有一句子未曾向人说。道吾云相随来也。为语中妙叶事来。故云相随来也。雪峰云你入门时共你商量了也。国师云何不早问老僧。此例甚多。不能广引。奉劝吾曹后学第一谛明正位。须向未有法身佛已前。未有虚空已前。未有真如法界已前。体取法身是光。摩诃般若是光。无量寿是光。一切含灵与金刚体悉是光。且是个什么光。光未发时作么生会。光光尽属缘。若不对缘。正位何举。犹如空中钉撅。虽然如是。作家不可无语也。故洞山颂曰。正中来。无中至断舌才。但属缘尽是尘埃。作家但傍这里有语妙挟才。则得不伤也。伤则断舌。不语则如被生埋也。审之。
　　补曰。生埋事盖用慕魄太子因缘。见岂函本经。
　　偏中至者。为语中妙含至理。得不伤故。亦是宾中主。正中偏是主中主。偏中正是宾中主。正位中来是独脱来也。不论宾主耳。偏中至亦独从偏中妙叶不相触也。作家相见如两刃相向。剑刃上安立性命。不相触也。个中不是好手便是丧命。所以作家相见不可无语。故颂曰。偏中至。两刃至冲天志。为语来势不随偏故中含无语。分明满口道。不生痕朕故无缝罅。从者边过那边。故亦云语中无语也。如石霜云三只骰子抛不落。涌泉云无人得渠危。又云不挂寸丝。石霜云他无出入息。仰山云两口无一舌。此例甚多。
　　兼带来者。不涉偏正二途。此位似玄路中而无玄路也。盖是语势全不立的虚空相似。呈之不着。为至妙也。如药山见遵布衲洗佛乃问曰。者个从你洗。还洗得那个么。曰把将那个来。师乃休。又药山带刀。道吾问背后底是什么。山蓦口研。又问今日供养罗汉还来也无。答曰你每日噇什么等是其类也。此例甚多。唤作兼带全无的的。只如者个物还的的么。若也的的则属物类也。古人云。千般比不得。万物况不成。然虽如此。不得一向不的的。所以洞山颂曰。兼中到。不落至炭里坐。且毕竟有人得此妙否。还待的的否。细详之。无令卜度堕於意思也。
　　大凡语势亦不可一向执一隅。如待特牛生儿了我即向你道。又如空中鸟道。此不可以五位中辨。乃是玄学路来也。不同龟毛兔角者。盖是古谈。者个物如是。妙之最妙也。不同虚空又不同水中月也。盖别是一格妙谈。而教中举喻。摩尼珠在天即清。在人即浊。若以五色裹之则作五色。若置水中则作水色。体非五色。此盖古人通会个物性。　如傅大士云。未曾暂有。全体现前。虽乃现前。难追难访。又如当今世尊悟道偈云。因星得悟。悟后非星。不随於物。不是无星。物体妙尔。若向此辈明得渐可拨入正位也。大凡今人文字事处见。只解寻苗。不解从根辨。只如承根得活。则青黄有异。花卉多端。如佛果般若涅拌法身等类。至於生死烦恼有情无情等。色色不同。乃至言教布义深浅。若解向根下觑得。则苗无不晓也。如蜀中和尚云。我若一向举唱宗乘。稠岭内路须荒。此谈正位也。然后学者讳唤作正位。盖为不向根下会。只一向从苗作玄学会耳。如石霜云。斥其心意。忌说见听。至於法身佛是见听。此拨后进入正位也。只如离见听合到什么处。岑大士云。三世诸佛共尽法界众生。是摩诃般若光也。光未生时作么生委。此乃从根下摆撼也。如此彻人日月下其数几许也。若非彻明即大难也。奉劝吾曹直须子细研决。须作师子吼。莫作野干鸣。奉嘱奉嘱。
　　安国和尚宝箧论竟

　　重编曹洞五位卷中
　　重编曹洞五位卷下

　　　　门人　后曹山　慧霞　编
　　　　门人　广辉　释
　　　　后学　晦然　补

 洞山三句　　谦本所附

　　曹山举洞山三句。恐混百丈三句。先拣出百丈三句。第一句者是依住调伏即无散失。便是知有。名为初善。第二句者绝前句依住调伏。为是知非故舍。是名中善。缘中善有舍解不忘。故第三句者即无舍解。此是出缠三句也。如何是一句。丈云不入教。如何是三句。丈云不入念。此俱表向上事。念者尘也。不入是事也。若说一句令众生入地狱。若说三句渠自入地狱。不干教主事。又云。不入念者。念是剎那也。亦云一[蒺-矢+生]。
　　补曰。续仙传云。异人丁约隐於卒伍。韦子威事之。一日辞去。谓子威曰。郎君得道尚隔两尘。子威问其故。约曰。儒谓之世。释谓之劫。道谓之[蒺-矢+生]。
　　亦云一毫。亦云正恁么时。亦云遍。亦云一生也。以要言之。不拟心是也。
　　△洞山三句。向上一句。门头一句。超百亿一句。向上一句例者。如药山云。我有一句子未曾向人说。　道吾云相随来。　庞居士问马祖不与万法为侣者是什么人。祖云待你一口吸尽西江水我即向你道。　问如何是异。云我若向你道驴年得异么。此是咬齿一句。虽然如此。亦是正位中来。是无语中有语。故云来也。来者是那边人看遮边人为来也。亦是为人故就不圆转中而圆转道出。即是来也。无语中有语也。门头一句例者。如问石霜如何是一句。云非句也。亦云一句也无。又云。诸圣有祖在。汝家有祖在。云如何是诸圣祖。云非圣。如何是学人祖。云非凡。　又问大光如何是别行一句。云教里明不得。但是就偏位辨得圆者皆是门头一句也。是有语中无语也。　超百亿一句例者。即绝续句也。亦云不来之句。亦云倒底一句。亦云一人当千人。亦云相应之之句也。庞居士云。必竟真智一人功。唤作一人及第。亦云唤作过人策处。云居云一人及第万人获安。
　　补曰。此所引语句皆至简难详。按居士本录。偈云。神识自然无挂碍。廓周法界等虚空。不假坐禅持戒律。只须真智一人功。又。十方来一会。各自学无为。此是选佛处。心通及第归。又。众生多品类。诸佛只一般。庶人见天子。知隔几重关。若有过人策。欲见亦不难。策中契圣理。坐取国家官。又。曹洞宗派录九峰虔上堂举古云。如似十人同选。但看榜头一人。一人已过。九人亦过。一人不过。累及九人。僧便问如何是榜头。师云先须得过。僧云恁么则九人也应。师云一人得过九人何难。僧云恁么则礼拜去也。师云汝是什么心行(云云)。今以九人云万人。盖以意取之耳。余则未暇寻捡。
　　亦云一说。亦云一念。一话一音一句训诲八万尘劳法门。亦云度众生。若一众生未度则我不成正觉。一人得度总得度。以要言之则不续之句也。若不续时。即不无超也。
　　僧问疎山云。如何是超百亿一句。师云是向去边事。云因什么唤作向去。师云。一句了然超百亿。不是向去是什么。云如何是门头一句。师云奥来出世边事。云。既是出世边事。为什么唤作门头。师云诸佛是传语人。祖师是把门汉。不是门头一句是什么。云佛传什么人语。师云还知有佛向上人也。云祖师把什么门。师云。一切人近不得。唤作诸圣门。云如何是向上一句。师云全体本位是。云。既是全体本位。云何名为向上。师云三句中最上。唤作向上一句。云向上一句与向上事还同也无。师云不同。云如何是向上一句。师云适来道全体本位。云如何是向上事。师云三句不落。云不落三句么事如何。师云。非但新丰。踈山亦不知也。
　　补曰。踈山语旧在上道。今移编於此。

 宝镜三昧玄义(新补旧无注要易说听今夹岫师注)

　　　　四明天童沙门　云外云岫　注
　　如是之法。佛祖密付。
　　古德道。如是如是善自护持。此实证实语之事。体如金刚不变不坏。唯佛与佛乃能知之。心心相照如镜对镜。光光互融各不相借。岂非密用者哉。
　　汝今得之。善自保护。
　　此付法授受之际。毫厘无差。护惜受持。使慧命不断故也。
　　银杯盛雪。明月藏鹭。类之弗齐。混则知处。
　　夫履道一如者。内外明皎。异中有同。同中有异。如银与雪。如鹭与月。色虽相类。体未仝一。所谓鹭鹚立雪非同色。明月芦花不似他。当去彼取此以求真性。
　　意不在言。表机亦赴。
　　到此者获自然智慧。不求言其言自至。云从龙。风从虎。非人力之所能为也。
　　动成窠臼。差落顾伫。
　　求寂者沈空。忘空者堕见。舍空求道。道不可得。空空於内。情存顾伫。所谓一尘起而翳天。一芥随而覆地。
　　背触俱非。如大火聚。
　　夫进之不可即。退之不可离。心如火聚。莫能安立。到者里能悬崖撒手。竿头进步。前后际断。方为究竟。
　　但形文彩。即属染污。
　　祖师道。一切语言是提婆宗。以者个为主。然失之者丧其道。得之者污其道。不亦难乎。
　　夜半正明。天晓不露。
　　夫夜半正明。当求明於暗。天晓不露。当求暗於明。若也暗中得明。暗不为碍。若也明中得暗。明不为碍。所谓如来坚密身。一切尘中现。
　　为物作主。用拔诸苦。
　　夫佛性流入一切处。与其同事。引凡入圣。度众生而无怠。所谓有物先天地。无形本寂寥。能为万象主。不逐四时凋。
　　虽非有为。不是无语。
　　佛以无为法用於有为法中。立言以化众生。佛道深远。非智莫入。
　　如临宝镜。形影相睹。汝不是渠。渠正是汝。
　　夫镜能鉴物从求。发现一无差惑。虽伪而真。虽真而伪。若能以真求伪。以伪求真。则真伪自见。
　　如世婴儿。五相完具。不去不来。不起不住。婆婆和和。有句无句。终不得物。言未正故。
　　夫新生孩子六识已具。如水上打球子。不灭不停。婆和学语意。意存於语。语不可辨。当待其机熟然后自透。
　　重离六爻。偏正回互。迭而为三。变尽成五。
　　重离。易之二五。离者丽也。丽者明也。二五重离也。中正之谓也。迭而为三者。正中偏。偏中正。正中来也。变尽成五者。兼中至。兼中到。通前为五也。三则由渐入顿。五则由顿入渐。化众生同归涅盘。
　　如荎艹味。如金刚杵。
　　经云。譬如有药。为咒所持。见闻同住忆念之者。诸烦恼病悉皆除尽。譬如金刚杵能除一切诸魔外道。
　　正中妙挟。敲唱准举。通宗通涂。挟带挟路。错然而吉。不可犯忤。
　　此正中兼带理事准行。敲唱以鸣其道也。偏正互融事得理遣。触途无滞。故曰通宗通涂。出识不染诸缘。入识不居阴界。错然则吉。其或不然。则为犯忤。
　　天真而妙。不属迷语。因缘时节。寂然昭着。
　　经云。虚空无动转。出生一切诸有为法。万法变灭。虚空无坏。岂有迷悟哉。遇缘即宗。建立诸法随其昭着。如四时行焉。
　　细入无间。大绝方所。毫忽之差。不应律吕。
　　夫至理者入邻虚而不知其小。摄世界而不知其大。与阴阳同一造化。理之妙也。不应律吕。道无与焉。所谓毫厘有差。天地悬隔。
　　今有顿渐。缘立宗趣。宗趣分矣。即是规矩。
　　夫正偏五位。君臣之分也。君视臣。臣奉君。君臣庆会。中道立矣。兼中至。从渐入顿。顺成者规也。兼中到。从顿入渐。逆成者矩也。不规矩不能见其道。观者当观规矩。
　　宗通趣极。真常流注。外寂中摇。系驹伏鼠。
　　宗通者寂寥非内。趣极者宽廓非外。真常流注。己见犹存。门里出身则易。身里出门则难。驹奔鼠窜。熏习难忘。
　　先圣悲之。为法檀度。随其颠倒。以缁为素。颠倒想灭。肯心自许。
　　从上佛祖具大慈大悲大喜大舍四无量心。度一切众生。为一切众生之大施主。随众生差别之性方便教导。广如来平等智慧。见闻觉知悉得清净。非肯心自许者不能也。
　　要合古辙。请观前古。
　　夫学道者谛审先宗是何标格。着佛衣。诵佛书。行佛行。如是证之即佛也。香严击竹。灵云见桃花。雪峰辊球。秘魔擎杈。如是悟之即祖也。佛祖之道人人本具。岂生佛之有异耶。
　　佛道垂成。十劫观树。如虎之缺。如马之馵。
　　古人学道树下冢间。十年五载乃能成道。所谓久受勤苦乃可得成。雪山六年。少林九年。佛祖标格也。积功多少如虎之缺。如马之馵。虎之伤人一度耳。生一缺伤人之多耳。如锯齿马之后左足白曰馵。左尚吉。道德之验。喻此表之。
　　以有下劣。宝几珍御。以有惊异。狸奴白牯。
　　非弊垢衣无以见珍御。非狸奴无以见惊异。佛祖向异类中行。所谓入众生界烦恼泥中。乃能发阿耨多罗三藐三菩提心。
　　羿以巧力。射中百步。箭锋相直。巧力何喻。木人方歌。石儿起舞。非情识到。宁容思虑。
　　经云。譬如射师有诸弟子。虽未惯习其师技艺。然其方便善巧。余一切人所不能及。木人石儿无情识思虑。喻其巧力非情识思虑所能到也。
　　臣奉於君。子顺於父。不顺不孝。不奉非辅。
　　臣奉於君则有忧国之心。子顺於父则有克家之志。如周公之於文王。大舜之於瞽叟。倘不忠不孝岂可当臣子之称。求道亦然。念兹在兹释之在兹。感应道交可名曰道。
　　潜行密用。如愚如鲁。但能相续。名主中主。
　　潜行者不露。密用者不觉。如春在花或去或来。如月在水不出不入。主主不相见。主中主也。是以悬佛日之长明。续慧命之不断。岂小补者哉。
　　宝镜三昧玄义(终)

 汾阳昭广智歌

　　或五位或三路　　施设随机巧回互　　不触当今是本宗　　展手通玄无佛祖
　　右叙洞上宗。
　　或君臣或父子　　量器方圆无彼此　　士庶公侯一道平　　愚智贤毫明渐次
　　右叙石霜宗。
　　或全提或全用　　万像森罗实不共　　青山不碍白云飞　　隐隐当台透金凤
　　右叙石头药山宗。

 心闻贲曹洞宗派颂
 定斋闲闲居士曹洞赞(淦人。赵康文。字周臣)

　　醉蓬莱看何移斗柄。月转银盘。夜明帘外。露洗丹墀。尚排班人末。鹤出银笼。凤辞灵木。正翱天际。帝阙云深。天颜雾映。九重深秘。回互偏圆。混融明暗。借位明功。借功明位。玉线金针。辨细中细。一句超然。劫前消息。任洞山不会。石女讴歌。木人抚掌。泥牛惊起。
　　补曰。尝见天童上堂云。一亘清虚夜正央。桂宫老兔冷喷霜。混融明暗无分处。谁辨个中偏正方。所以道正位虽正却偏。偏位虽偏却圆。正恁么时作么生辨。良久云。历历机前双照眼。堂堂象外万年身。
　　又达观颖公初谒大阳明安问。洞上特设偏正君臣意明何事。安曰父母未生时事。又问如何体会。安曰夜半正明天晓不露。颖惘然弃去。至石门理前话问聪禅师曰。如何是父母未生时事。聪曰粪击儿。又问如何是夜半至不露。聪曰牡丹花下睡猫儿。颖愈疑骇。后一日聪从容谓曰。此事如人学书。点画可做者拙。否者工。何故如此。未忘法耳。如有法执。故自为断续。当笔忘手忘心乃可也。颖於是嘿契其旨乃曰。如石头云。执事元是迷。契理亦非悟。聪曰祖师意事理能尽乎。颖恍如梦觉。观古人用处。可谓心手虚闲。箭不虚发。近代谈此道者[遄-而+主][遄-而+主]滞於名数。谬解古人之妙处者多矣。今见闲闲之作。正抓着新丰痒处。谁谓代无其人。康文。淦阳人。初得法於慧林周禅师处。终礼部尚书。年七十四。仕五朝。官六乡。自奉养如寒士。不知富贵为物。盖学道所得云。详见本传。
　　重编曹洞五位卷上(以上卷上终)

 曹山本寂禅师三种堕四种异类
　　三种堕

　　夫沙门取食有三等堕。作水牯牛是沙门堕。不受食是尊贵堕。不断声色是堕类。只堕去是甚么人分上事。
　　拣云。欲知则是入异类中。不认沙门边事。所以古人权借水牯牛为异类。祇是事上异类。非言语中异类。
　　若是言语中异类。则是往来言语尽是类。所以南泉道。智不到处切忌道着。道着则头角生。唤作如如早是变也。直须向异中行。如今须向异中道取异中事。夫语中无语始得。若是南泉病时有人问。和尚百年后向甚么处去。泉云我向山下檀越家作一头水牯牛去。云某甲拟随和尚去还得么。泉云。若随我。衔一茎草来。
　　拣云。这个是沙门转身语。所以道。汝拟近。衔一茎草来亲近渠是。呼为无漏。始堪供养渠。
　　又云。随类者。祇今於一切声色物物上转身去。不随阶级。唤作随类堕。
　　又云。尊贵堕者。法身法性是尊贵边事。亦须转却是尊贵堕。祇如露地白牛是法身极则。亦须转却。免他坐一色无辨处。并是称断供养边事。欲须供养。须得此食。所以无味之味亦云无漏是堪供养。并余触污之食非无漏解脱之食也。有人问百丈以何为贪。云无漏为贪。云岩云莫将以味为供养。道吾云知有保任处尽是供养。夫取正命食者。须具三种堕。是以僧问披毛戴角是甚么堕。不断声色是甚么堕。不受食是甚么堕。云披毛戴角是沙门堕。不断声色是堕类。不受食是尊贵堕。
　　不受食尊贵堕。食者是本分事。知有不取故云尊贵堕。披毛戴角堕者。不执沙门边事及诸胜报位也。不断声色随类堕者。为初心知有自己本分事。回光时摈出诸色声香味触法得宁谧。则成功后不报六尘堕而不昧。任之无碍。故云外道六师是汝师。彼师所堕汝亦随堕。可以食食者。则是正命食也。亦本分事也。祇是就六根门头见闻觉知不被染污呼为堕。不同向前怕也。本分事犹不取。况其余。
　　又拣云。沙门取食有三种堕。作水牯牛是甚么堕。代云。不处正位不拣其身。始唤作沙门堕。不断声色是甚么堕。代云。凡情得尽。圣量亦忘。声色尘中不应更断。乃可取食。是为随类堕。又云。彼师所堕汝亦随堕。乃可取食。
　　问如何是彼师所堕。云田舍翁入聚落。眼耳鼻舌身意俱失却。
　　云如何是随类堕。云不断声色又不失香味。
　　云如何是彼师。云六处。
　　云如何是汝亦随堕。云存。云存个甚么。云不得动着又不离声色。
　　问不受食甚么堕。云了达正因不存胜解。故云尊贵堕也。
　　又拣云。沙门堕者。亦不无其行。亦不无其间。虽有其间常无其间。虽有其行常无其行。其中此事切须知时节。莫东西。
　　又沩山云。我百年后作一头水牯牛。左胁上书沩山僧某甲一行字。汝道当见之时。唤作甚么。无对。后曹山代云。唤作水牯牛。
　　问未审此水牯牛还解耕稼否。云灼然。云是甚么类。云披毛戴角者。云四时食何水草。云不入口者。
　　云如何是水牯牛。云不证圣。云如何是衔一茎草。云毛羽相似去。
　　问是超圣是超类。云是超圣。
　　问如何是水牯牛。云冥冥朦朦。云如何是衔一茎草来。云古人道了也。毛羽相似去。又云一草者。祗是明得不变异也。
　　师曰。祖佛不知有。狸奴白牯却知有。曰为甚么狸奴白牯却知有。曰祗是百无所解。
　　云祇如祖佛为甚么不知有。云。祖为执印。佛为相似。云祇如狸奴白牯知有个甚么。云祇知有狸奴白牯。云如何是狸奴白牯知有底事。云。不从西东来。不从三十二相。
　　问如何是祖。云上有。云如何是佛。云相似去。

　　四种异类

　　一者往来异类者。如今一切声色言语阶级地位舍父逃逝尽皆。却向上祖又得为异类。又天堂地狱饿鬼畜生修罗等皆是异类。
　　二者菩萨同异类者。先明自己然后却入生死异类中摄他。已证涅盘之果。不舍生死类。自利利他。愿一切众生皆成佛。从末后成佛。所以大权菩萨若不先化众生。己事无由得成办。故南泉云。先过那边知有。却来遮边行李。菩萨具六度万行。教云。若有一众生未度者。吾终不成正觉。誓愿无边。众生无边。如是誓愿故名菩萨同异类。
　　三者沙门异类者。先知有本分事了。丧尽今时一切凡圣因果功行始得就体。一般名为独立底人。亦名沙门称断事始得。表里情忘。三世事尽。得无遗漏。得名佛边事。亦云一手指天地。亦云具大沙门转却沙门称断边事。不入诸圣报位始得。名为沙门行。亦云沙门转身。亦云披毛戴角。亦唤作水牯牛。恁么时节始得入异类。亦云色类边事。所以古人道。头长三尺项短二寸。祇是这个道理。不得别会。
　　四者宗门中异类者。如南泉云。智不到处切忌道着。道着则头角生。唤作如如早是变也。直须向异类中行。道取异类中事。洞山云。此事直须妙会。事在其妙。体在妙处。曹山自道。此事直须虚一位全无的的也。觌面兼带始得。若是作家。语不偏不正。不有不无。呼为异中虚。此事直须作家横身。逢木着木逢竹着竹。须护触犯。嘱嘱嘱嘱。
　　有人问余如何是异。我若向你道驴年得异么。所以有人问南泉。百年后向甚么处去。泉云山下檀越家作一头水牯牛去。云某甲随和尚去得否。泉云。你若随我。含一茎草来。师云。此水牯牛不同沙门水牯牛。直须子细始得不迷时候。问如何是往来异类。师云未知有自己。又云一切言语声色是非总是往来异类。
　　云如何是同中异类。师云不择其身。
　　云如何是披毛戴角异类。师云不立触净。又非时答触即触。遇净即净。
　　云如何是宗门中异类。师云要头则斫将去。得无遗漏始得通身。始唤作一尘一念。十方婆伽梵。一路涅盘门。到恁么时节不处正位。不择其身。却入异类中披毛戴角无异念。故云一切物类比况不得。诸佛诸祖计校不成。所以古人道。沙门边语不得将尺寸语与人。故唤作胜句妙句。此是色类边语。三者一切所有底物比不得。始呼为胜句妙句。所以古人道。千般比不得。万物况不成。智者不能知。上根亦不识。亦云本来无相似。故胜句妙句胜句妙句者。天上人间测度不得底事。借此为语类边说行。
　　稠布衲问如何是色类。师云披毛戴角。云如何是语类。师云曹山只有一双眉。
　　又问如何是水牯牛。师云朦朦朣朣。云此意如何。师云不知有天地。
　　上座问。云居先师有言。自少养一个儿子。头长三尺颈短二寸。如何是自少养得底儿子。师云日给难忘。
　　云如何是头长三尺。师云不奈何。云如何是颈短二寸。师云至今还奈何得否。云如何是日给难忘。师云常在则是。云如何是常在。师云不违背则是。
　　云如何是不奈何。师云。到恁么时。甚么人奈何得。云至今还奈何此意如何。师云三世诸佛不奈何。
　　云如何是头长三尺颈短二寸。师云不是从来底事。
　　问沙门行个甚么行。师云畜生行。云如何是畜生行。师云披毛戴角。云如何是沙门行。师云物物不间断。云不间断底事如何。师云始得行。
　　云如何是披毛戴角底人。师云不惧业。云为甚么到恁么地。师云。若不惧业。甚么处不到。
　　问。从凡入圣则不问。从圣入凡时如何。师云水牯牛。云如何是水牯牛。师云朦朦朣朣。云此意如何。师云但念水草余无所知。云成得个甚么边事。师云祗是个逢草吃草逢水饮水。师又云。这个语有力。欲知有力。此人不报沙门边事。亦不入诸圣报位。便是入异类。此异类是披毛戴角。唤作沙门行。亦唤作沙门行李处。亦唤作头长三尺颈短二寸。欲知此意。到沙门行时。不欲将尺寸分亲踈。不得说张三李四。
　　又头长三尺者。只得从小至大。今日功成得到恁么时。唤作胜句妙句。颈短二寸者是不坐沙门位。亦不处诸圣报。故为颈短二寸。恁么时不得说着称与不称。所以道不将尺寸来向这里思量也。虽然如此。犹是类边事。须知有异类中事。不见道。知不到处不得说着。说着即头角生。唤作如如早是变也。须向异类中行。唤作虚一位。唤作觌面兼带。全无的的。
　　云如何是类。师云披毛戴角。
　　云如何是异。师云作么作么。
　　云如何是行。师云要头则斫将去。
　　云只如异类成得个甚么边事。师云此事有二种异类。一者沙门异类。二者事上异类。事上异类者。狸奴白牯是也。沙门异类者。触处得自由。始得不变易。不同那个。
　　师曰。此不变易事有二种。一者人人尽有本分事。二者知有底人不舍一切声色是非。於一切物物上不滞。呼为一切处不易。亦唤作披毛戴角。亦唤作入泥入水。亦唤作行李底汉。云如何是入泥入水。师云不变易。云转身也否。师云不转身。云此人屋里事如何。师云诸圣测不得。云为甚么测不得。师云是伊不同诸圣。
　　云。此犹是类边事。还有向上事否。师云有。云如何是向上事。师云向汝道则恐落类边去。

　　重编曹洞五位卷下(终)(疑非全文乎)


　　好玉无玷。雕文丧德。予徘徊同州江府万年山。请丰之僧林芳禅人秘显诀。盥手拜写而守持年於兹矣。於旦於莫虽好见此书。尚未能啖其理味空饥矣。顷依同袍同衣示教欲锓梓。止抑以此书我宗极致也。往古虽传听其号於丛林。又未见於兹书。伙惜哉。习凿齿曰。秕糠在前者乎。将见钞我朝种月禅师此书两卷。而虽抄录彼师之钞。前后大略才存十一二矣。疑月师所见非元晦然禅师之本乎。又月与然师时世如何。各可寻讨也。自恐今虽训黠。莫胡暗短不能证文字。倒或漏落误而胡乱指点。且一字一点不加私意可知。乞洽闻作者高明达士勿讶少心。现大胆。冀一一订矣。今我所急务者。只在此书弘通。若览人不问或校合或点所不及而於世流通。可谓百世洞曹。千万世洞曹。祈祷祈祷。
　　延宝八(庚申)天中秋明月后
　　武野葛西庄见性寺主　渊龙　污点
