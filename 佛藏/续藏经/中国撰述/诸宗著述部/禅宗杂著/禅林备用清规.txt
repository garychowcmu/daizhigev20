续藏经   禅林备用清规
　元 弋咸编



　　外。放形骸。黜边幅。守礼者。莫能与之辨。而其从心不踰矩。卒有合於自然。是则缮性之效。略外以理内。於斯见之矣。淫欲嗔恚。皆谓之道。大雄氏托言为喻。将以语夫上知。愚者不察。悉得以自恣。职教者忧之。於是为清规。而曲为之防。数百年来。遵守罔替。世愈薄。而俗愈侈。奇邪美[曼-又+万]。充满区宇。泽山咸大师始辑。广其未备。询于耆旧。证于编简。作备用十卷。以拯其极坏。其勤苦之志。於是书足以见之。余尝闻。咸师缚律以为禅。守其师说。不肯以从于人。清严峻整。讲。道不辍。顽薄敬避。其死也尤奇伟。余愍夫吾儒之教。沦弊若是。使有若咸师一正之。斯得矣。序其书。所以识吾徒之未能也。
　　泰定二年六月　　清容居士　袁桷　叙



　　礼於世为大经。而人情之节文也。沿革损益以趋时。故古今之人情。得纲常制度。以拨道。故天地之大经在。且吾圣人。以波罗提木叉。为寿命。而百丈清规。由是而出。此固丛林礼法之大经也。然自唐抵今。殆五百载。风俗屡变。人情不同。则沿革损益之说。可得已哉。近者大川笑翁二祖。唱道南北山。日用轨则。盛於当代。至元戊寅。依石林和尚於南屏。犹得见其遗风余烈。及友云明西堂出所藏抄本。究心访问。编集成帙。始此书之作。或以为僧受戒首之。或以住持入院首之。壬午依觉庵先师於承天。朝夕扣问。因得以祝　圣如来降诞二仪冠其前。其余门分类聚。厘为十卷。然犹未敢以传学者。丙戌夏。留雪窦。千峰琬西堂论其详。丁亥春。溪西泽和尚正其舛。得於见闻者稔矣。而尚以未身行之为愧。壬辰夏。首众双径。小座汤。有位次高下之争。诸方往往。废而不举。愚以西堂一出。首座再出。都寺三出。后堂四出。藏主维那知客侍者。随职为位。请於云峰伯父力行焉。讫事无敢哗者。元贞乙未。备员永嘉天宁。大德庚子。补番易永福。乙巳主庐山东林。皆行之无易。庶几人情为折中。然视古之清规。不几於繁缛乎。盖块桴土鼓。不可作於笙镛间和之秋。污樽杯饮。不可施於牺象骈罗之日。目曰禅林备用清规。备而不用之谓也。知我罪我。其惟春秋。
　　至大辛亥秋　　庐山东林　壹咸　书

　　 
　　禅林备用清规
　　禅林备用清规卷目于后。
　　　　庐山东林大平兴龙禅寺住持比丘　壹咸编
卷之一
　　天　圣节升座讽经　　地　旦望祝圣升座　　玄　藏殿祝赞讽经　　黄　朝廷祈祷　　宇　如来降诞　　宙　成道涅盘　　洪　达磨忌　　荒　百丈忌　　日　开山忌　　月　诸祖忌　　盈　嗣法忌　　[(吴-口+日)-大+(一/八)]　送法衣

卷之二
　　辰　坐禅　　宿　坐参(晚参)　　列　五日上堂　　张　小参　　寒　入室　　来　告香　　暑　普说　　往　念诵　　秋　四节念诵　　收　请益　　冬　秉拂

卷之三
　　藏　楞严会　　闰　众寮结夏　　余　众寮楞严　　成　新挂搭入寮茶　　岁　入夏戒腊茶　　律　挂草单　　吕　出图帐　　调　排被钵位　　阳　戒腊牌　　云　方丈小座汤　　腾　僧堂特为汤(四节)　　致　结制行礼　　雨　方丈特为首座大众茶　　露　库司特为首座大众茶　　结　首座特为(后堂大众)茶　　为　旦望巡堂茶　　霜　讲两巡茶　　金　方丈点行堂茶　　生　头首点行堂茶　　丽　库司点行堂茶

卷之四
　　水　专使请住持　　玉　西堂头首住持　　出　受请众请升座　　昆　西堂头首受请升座　　岗　煎点住持当代　　剑　煎点西堂头首新命　　号　山门管待(新命当代专使)　　巨　西堂头首受命管待　　阙　辞众上堂茶汤　　珠　见职首座西堂(次头首辞众)　　称　入院古法　　夜　入院新法　　光　请斋　　果　开堂祝寿　　珍　巡寮　　李　特为茶汤　　柰　小参　　菜　檀越升座　　重　管待专使　　芥　留请两班　　姜　参访出入　　海　交割什物

卷之五
　　咸　煎点住持　　河　两班寝堂煎点　　淡　诸山办事(法眷小师煎点)　　鳞　尊宿相访　　潜　诸山法眷(尊长嗣法相访)　　羽　官员相访　　翔　施主请升座斋僧

卷之六
　　龙　请立僧首座　　师　请名德首座　　火　两班进退　　帝　挂钵请知事　　鸟　侍者进退　　官　方丈特为新旧两班汤　　人　堂司特为新旧侍者汤茶　　皇　库司特为新旧两班汤药石　　始　送钵位　　制　管待新旧两班　　文　住持垂访点茶　　字　方丈特为新首座茶　　乃　新首座特为后堂大众茶　　服　交代茶　　衣　入寮出寮茶　　裳　头首江湖茶　　推　寮主副寮进退　　位　诸庄监收　　逊　头首寮舍交割什物

卷之七
　　国　百丈龟镜文　　有　住持　　虞　前堂　　陶　后堂　　唐　都监寺　　吊　书记　　民　藏主　　伐　维那　　罪　知客　　周　知浴　　发　知殿　　商　侍者(烧香　书状　请客　衣钵　圣僧)　　汤　列项职员(副寺　典座　直岁　庄主　寮元　寮主　副寮　望寮　延寿堂主　街坊　水头　炭头　磨头　园头　树头　净头)　　坐　百丈规绳

卷之八
　　朝　持犯轨仪　　问　游方参请　　道　相看　　垂　挂搭归堂　　拱　大相看　　平　大挂搭归堂　　章　小挂搭归堂　　爱　西堂首座挂搭　　育　诸方名胜挂搭　　黎　法眷办事挂搭　　首　抛香相看挂搭　　臣　谢挂搭　　伏　回礼　　戎　谢挂搭茶

卷之九
　　羌　当代住持涅盘　　遐　遗嘱遗书　　迩　入龛念诵　　壹　主丧　　体　请佛事　　率　移龛　　宾　挂真举哀致祭奠茶汤　　归　祭次　　王　对灵小参念诵奠茶汤　　鸣　出丧挂真奠茶汤　　凤　秉炬挂真　　在　入塔　　树　全身入塔　　白　唱衣　　驹　管待　　食　孝服　　场　上祭资次　　化　念诵(入龛　初夜　宿夜　起龛　涅盘台全身入塔　法嗣　小师)　　被　两班悼住持　　草　遗实式　　木　佛事资次　　赖　估唱衣单式　　及　下遗书　　万　嗣法师遗书至(并遗书式)　　方　住持后事　　盖　病僧圆寂　　此　浴亡　　身　讽经　　发　分剽　　四　请佛事抄札　　大　锁龛念诵致祭　　五　出丧　　常　茶毗　　恭　唱衣　　惟　入塔　　鞠　亡僧后事　　养　念诵式(保病　病重　宿夜　起龛　茶毗　唱衣)　　岂　口词　　敢　衣单式　　毁　表经钱榜式　　伤　三等板帐

卷之十
　　女　日用清规　　慕　十威仪颂　　贞　日用偈章　　洁　月分标题　　男　百丈沙弥受戒文　　效　新戒参堂　　才　训童行　　良　行堂普说　　知　警众法器
　　禅林备用卷之一

　　　　庐山东林太平兴龙禅寺住持比丘　壹咸编

　　天　圣节升座讽经

　　启建届期。僧行不给假。堂司整备黄榜。上殿经单。轮差僧簿。维那先五日。粥了备柈袱炉烛香小片纸。诣书记寮。插香触拜。缺员书状侍者。同当还香。拜禀云。(天○节。拜请制右语)制了。先呈方丈。亲送堂司。还触拜。维那染疏用黄纸。佥贴○○处。如法严整。隔宿备柈袱炉烛香合。维那具威仪。行者带人力。拓柈。上方丈佥疏。行者覆住持。出即炷香。禀云。(来日启建○节。拜请和尚佥疏)呈疏佥了而退。行者就覆方丈。来早讽经。挂诸处讽经牌。烧香侍者覆方丈。来早上堂。正日僧堂徧食槌浚。再槌一下云。(白大众。粥罢。闻锺声。各具威仪。诣大佛殿。启建天寿圣节。谨白)复槌一下。往住持前问讯。面北巡堂一匝。至外堂下间至上间。归内堂中问讯出。正日行香了。侍者覆住持。粥了上堂。客头挂上堂牌。大殿排香烛汤茶铙钹手炉。堂司报方丈。客头先覆住持。覆侍者鸣鼓。堂司预鸣众寮前板三下。集众坐堂。单寮蒙堂诸寮。并外堂坐。住持出寝堂坐。侍者问讯东班立。行者西立。转鼓。侍者下法堂上角立。头首下地。圣僧前问讯。领众出堂。上法堂。座前一字立问讯。归立西班。大众雁列于后。
　　行堂。鸣板三下。参头领众。列库堂前。或土地堂前。俟。问讯知事。班集法堂。西班归班已。亦一字列座前问讯。都寺引班归左。朝揖立定。
　　众行者至法堂上间。左列迎住持。侍者入请住持。住持轿到众前。行者列知事后。众去头袖。问讯。住持和南。登座。侍者随上座。香合盖盛香。鼓绝捧呈。住持祝香了。侍者接香。以左手。插炉中。右手拈从香一炷。盖合。住持上脚踏问讯。敛衣趺坐。侍者下座。先末班引过座下。一字列问讯。烧香侍者引班归位。次首座领班。座前一字列。大众同问讯。归班。次东班出班。行者随问讯。归位。有东西堂。座下出班问讯。(叉手出班。合掌归位)侍者登座。开合。左手上香一炷。盖合。转身。提坐具。问讯住持。谓之请法。侧立拱听。问答回向。提纲。不许叙谢官贵。况语余事。结座。白云。(大众各具威仪。诣大佛宝殿。启建○○节)下座。鸣大钟。众到殿。点茶汤。侍者下毕鸣行香钹。维那转身炉前。揖住持上香。侍者捧香合。次东堂西堂出班。两序对出。无借香问讯。若(堂中立僧)首座。大方西堂。先於立班西堂前出班也。东序右手上香。左转归位。西序左手上香。右转归位。出班毕。大众同展三拜。此拜佛。为告天祝寿也。住持不收具。就跪炉。非法。维那白佛宣疏。至右伏以。住持再烧香。展拜跪炉。知客跪进手炉。侍者跪进香合。宣疏毕。知客跪接炉。住持收具。
　　或住持受州县关请。上首知事。偏位跪炉。库司客头跪进手炉。复跪接炉。库司茶头跪进香合。
　　惟那举楞严回向。启建。堂司行者。隔日将转僧簿。请住持头首众僧。佥书上下字名。具写差单。轮排经目于上。揭挂殿内。至日。住持同众上殿看经。各务严肃。鸣大钟。上殿。各炷香三拜。归位看经。维那当诣殿。烧香一炷。大展三拜。知客躬当点汤茶。库司严设香烛点心汤茶。堂司行者。供送恐有缺典。维那时当照拂。至晚。鸣大钟。下殿。每日僧员。依戒轮定。堂司库子。直殿行者。时时守防官员到来。拈香鸣钟。集众讽经。方丈库司迎送圣节内。遇八。佛殿念诵。巡廊鸣板。众集。相对雁立。住持至。鸣大板。即鸣大钟。烧香归位。维那出班念诵。式见后。诵毕。鸣僧堂前钟三下。众散。先不请汤也。凡遇圣节启散。暂到客司给由。随身照证。住持领众看经。知事营供表嚫。祝一人寿。务在处诚。当报水土之恩也。满散节目。并同。堂司制疏。具列经文。例留交割准备刷具。凡住持公出。归日不问近远。鸣锺集众。门迎。诣方丈。人事。众散。住持更不相巡寮报礼也。
　　升座回向(前同榜意。今辰启建。住持臣僧。升于此座。举唱宗乘。所集洪因。端为祝延圣寿万安者)白佛偈(玉毫腾辉。金色炳耀。具大人相。号正徧知。瞻之仰之。福满沙界)。
　　又(大圆满觉。应迹西乾。心包大虚。量周沙界)。
　　回向(上来讽诵。洪因。祝延　　圣寿万安。金刚无量寿佛。仁王菩萨云云)。
　　佛殿念诵(皇风永扇。帝道遐昌。佛日增辉。法轮常转。为如上缘念。清净法身毗卢遮那佛)。
　　路由(暂到一僧。某甲上座。今月几日。恭遇天○节。已於本寺。启散讫。凭此为照者。年月　　日。某寺知客。某押给)。
　　右语。
　　(启)伏以。红日升时。四海赖照临之庆。白云深处。常年伸祝颂之诚。以不可思议之功[烈-列+勋]。倍无有算数之寿量。
　　皇帝陛下。恭愿。渊献珠。山献玉。令夷夏之归仁。车同轨。书同文。尽山川之一统。但臣僧(某)。下情无任瞻天望圣。激切屏营之至。谨疏。
　　(散)天开阊阖。庆流虹绕电於斯辰。人效华对。悉望日瞻云於此际。爰毕三旬之华藏。聿严万岁之山呼。恭愿。历数在躬。文明至治。九五福曰富曰寿。无强为休。八千岁为春为秋。自今而始。
　　

　　地　旦望祝圣升座

　　预晚烧香侍者。诣方丈咨禀。上堂。次早。问讯时。提起令客头行者。挂牌报寮。早粥不鸣下堂钟。方丈客头。敷陈法座。茶头秉烛装香。堂司行者覆首座。众寮前鸣板三下。(报众坐堂。首座与众头首。立僧堂前。候鼓初鸣入堂。首座居后入。转鼓首座领众诣法堂。两班问讯法座。各东西列班。住持登座。祝香了出班)圣节同礼。古之学者。有疑未决。出众请问。宗师答话。贵在解粘去缚。今之索话。已失古意。先大慧深非之。
　　住持举扬。端祝一人之寿。有官客。略以叙陈。激发学者。细大因缘。则在五参升堂。山门大小事务。方丈会茶讲议。晚参训习童行。各有其时。法堂演唱宗乘。不可叙谈世谛。厌众听也。

　　玄　藏殿祝圣讽经

　　夫旦望藏殿祝圣讽经者。期帝道遐昌。法轮常转也。粥罢。行者报堂。鸣钟集众。鸣鼓转藏。行者鸣钹。维那举云。(称念摩诃般若波罗密多)住持领众绕藏行道三匝。以表法轮三转。立定。维那举大悲咒。
　　回向(大圆照中。有华藏海。功超造化。道绝名言。三光电卷。而实相闲。六合雷奔。而湛然寂。不思议法。难尽赞扬。某州某寺。住持臣僧。月旦令辰。谨集合山僧众。恭趁藏殿。绕旋行道。称念摩诃佛母圣号。讽诵秘章。所集洪因。端为祝延　今上皇帝。圣寿万安。金刚无量寿佛。仁王菩萨。云云)。
　　又(三转法轮於大千。其轮本然常清净。天人得道斯为证。三宝从兹现世间)。

　　黄　朝廷祈祷

　　凡遇焚修祈祷。须虔诚斋沐。如法铺陈。华果新鲜。香烛殊胜。殿宇时时洒扫。僧众整肃威仪。官员拈香。加礼迎送。住持知事。无涉他缘。耆旧寮舍。常切严净。期必致效。功有攸归。山门祈祷。库司先覆住持。意旨预呈维那。堂司行者报寮挂牌。二时集众讽经。启散严设供养。遇夏祈祷。楞严会。不得就便。回向指日告功。每日早粥。下堂到殿。讽经轮日。回向随方毗尼。有处五参升堂。则不讽经。非法也。若旦望下堂。须必祝圣。讽楞严咒。须结咒心。渐次方缓缓举咒。克期功效。各冀专诚。

　　宇　如来降诞

　　将届诞期。堂司行者。率众财具数送柜头。营供养。此古法也。在住持讲行。维那命书记制右语。佥疏。并与圣节同。库司预令行者。严设毗蓝园。内安太子铜像。煎香汤安二小杓。盆内。大佛前敷陈供养。至日粥罢。住持升座。祝香提纲。回向结座。下座云。(大众各具威仪。诣大佛殿浴佛讽经)大众同到殿。住持上香三拜。不收具。进前献汤进食。侍者下竟。复位三拜。上香下嚫。点茶三拜收具。鸣钹。维那揖香。住持上香。侍者捧合。两班无借香问讯。出班了。大众同礼三拜。详为　圣节礼同。
　　如或住持它缘。首座偏位跪炉。圣僧侍者堂司库子。跪进手炉香合。方丈侍者亦得(为法重也。古宿公论。唯佛祖忌。当首座代住持。为传法故圣节知事代。为山门也。大慧笑翁皆行之。维那白佛。宣疏了。举浴佛偈。行道。浴佛。须备铜钱。浴佛将毕。举楞严会上。起咒。讽了。回向云。上来讽经功德。回向真如实际。庄严无上佛果菩提。四恩等报。三有齐资。十方三世云云)。
　　升座回向(某州某寺。四月初八日。恭遇本师释迦如来大和尚。降诞之辰。比丘众。率长财入常住。营备香羞。以伸供养。遗教远孙　　比丘某甲。升于此座。举唱宗乘。所集殊勋。上酬　慈荫者)。
　　白佛偈(一月在天。影涵众水。一佛出世。各坐一花。白毫舒而三界明。甘露洒而四生润)。
　　浴佛偈(我今灌沐诸如来。净智庄严功德聚。五浊众生令离垢。同证如来净法身)。
　　右语　兜率天宫不起于座。而常说是法。毗蓝园内乘大愿轮。而示现受生。顾上下与四维。称独尊於三界。芳流像教。属此日之诞弥。瑞涌龙渊。效当年之灌沐。本师释迦如来大和尚。伏愿。运甚深之智海。回既倒之狂澜。盛世光明。上延圣主无疆寿。微尘含识。同证如来净法身。谨疏。

　　宙　涅盘成道

　　凡疏语回向。即(涅盘成道)之辰。预日制疏。率众财回供养。出班展拜。佛诞礼同。
　　唯涅盘升座。先当早粥。下堂。藏殿拈香讽经。祝圣。
　　佛诞涅盘成道。常住设供。无嚫(唯佛诞。涅盘。成道香。住持怀中取出。自插炉中)白佛偈(净法界身。本无出没。大悲愿力。示有去来。正觉山前。睹明星而悟道。大千界内。驾慧日以流辉)　回向(上来讽经功德。回向真如实际。庄严无上佛果菩提。四恩普报。三有齐资。法界有情。同圆种智。十方三世一切诸佛。云云)。
　　右语　千百亿身。徧尘区而不灭。七十九载。顺世相以无常。想满月之慈容。对中春而殒涕。慨此拈花之微旨。渐成蔓草以难图。供效纯陁诚伸追远。本师释迦如来大和尚。伏愿。觉天空阔。荡荡乎无能名焉。慧日流晖皓皓乎。不可尚矣。尽众生法界。契涅盘妙心。
　　(成道)　雪覆千山。大地春回寒谷。星明午夜。觉天云散长空。示六年苦行之因。证历劫进修之果。(某)等叨承末运。忝嗣宗猷。深怀麻麦之餐。兹焉有愧。虔奉苹蘩之供。理亦难忘。本师释迦如来大和尚。伏愿。余光照临。开发蒙昧。大千国土。永延圣主福寿康宁。一切众生。咸证如来智慧德相。

　　洪　达磨祖师忌

　　将届讳辰。堂司预命。制疏佥疏。佛诞礼同。既尊佛祖。礼宜一体。今尚简无疏。非尊祖重道之意。住持专诚。山门执事。备辨。维那侍者。提点。法堂敷陈玩具书画参头差行者。排办守直。法座挂真。严设祭筵。炉瓶香几。一一如仪。上间即设禅椅拂子衣架挂法衣。下间设椅子经桉炉瓶香烛经卷而已。设床榻者非。堂司行者覆方丈诸寮。当晚讽经。并覆来日半斋。各具威仪。散忌讽经。参前鸣僧堂前钟。集众鸣鼓。献特为汤。住持上香三拜。不收具。进前上汤。侍者下竟。复位三拜。进前劝汤。问讯三拜。收坐具。行者鸣手磬。维那出班念诵。式见后。诵毕。鸣僧堂前钟三下。众散。昏钟鸣。集众讽经。住持上香。维那举楞严咒。回向。次参头领众。排前喝参。礼拜讽经。作寮排列声喏。参拜讽经。次日早粥罢。住持如常。上香上汤。维那举大悲咒。回向。半斋。鸣僧堂前钟。集众。法堂上下间。面祖排立。住持上香三拜不收具。点汤进食。侍者下竟。复位三拜。进前烧香。下嚫三拜。收具。鸣鼓。讲特为茶礼。烧香。揖茶三拜。鸣鼓三下。住持举拈香佛事毕。行者鸣行香钹。维那转身炉前。揖住持上香。侍者捧合。次东堂西堂两班。出班毕。无借香。大众同展三拜。维那白真宣疏。跪炉。疏毕。举楞严。回向。
　　山门设供。无嚫。有品食三拜者。恐礼过成謟。
　　念诵式(切以。悲愿深重。道大难名。忝借润於余波致有光於后裔。仰凭大众念。清净法身毗卢遮那佛。十号了　上来念诵功德。奉为初祖菩提达磨大师。上酬慈荫。十方三世一切云云)。
　　初夜回向　(净法界身。本无出没。大悲愿力。示有去来。仰冀真慈俯垂昭鉴。今月初五日。伏值菩提达磨大师。示寂之辰。比丘众。率长财。入常住。营备香羞。预伸供养。讽诵大佛顶万行首楞严神咒。所集殊勋。上酬慈荫。伏愿。群机有赖。报扬少室之家风。妙智无穷。成就大乘之根器。十方三世一切诸佛。云云)。
　　散忌回向(上来讽经功德。奉为初祖菩提达磨大师。庄严无上佛果菩提。十方三世云云)。
　　右语　西竺国无邪见师。大破六宗之惑。东震旦有大乘器。肇开五叶之春。爰逢[疗-(日/小)+土]履之辰。敢效苹蘩之供。菩提达磨大师。伏愿。弥坚本誓。不坠单传。俾四七二三之道愈光。历百亿千万之年永茂。

　　荒　百丈祖师忌

　　昔白云端禅师。立祖堂。纲纪序云。吾道盛於此土。菩提达磨之纲焉。创立禅林之制。百丈大智之纪焉。此实天下之共知。而柰何天下祖堂中。各以开山传次者为其祖。殊不思乃宗乃祖。所传所持之最者乎。呜呼教来五百年后。达磨始来。向之诸家之贤者。岂不知性即乎圣。何为竟自以性以圣之泥乎。乃须少林之后犹弹指顷。不假文字语默有无。释然亡其所待而自得还其本。又古之岩居穴处者。但以法为胜为味。殊不虑。今日其间者骄独大智禅师虑之。而廓以禅林之度。由是资之。而少林之风。至今霭然於天下。吾欲天下祖堂中。以达磨大智正其位。以开山传次者倍之。贵来者尊其始归其大。岂不然乎　大哉白云禅师。发扬祖宗。潜德幽光。若揭日月。俾天下学者。知所宗仰。今诸方丛林。遇大智忌。而不能设。为主法者。盍思白云之意。正月十七日正忌。维那预制疏佥疏。法堂铺设。预夜讽经。上食。拈香佛事。大众拜。跪炉。讽经。散忌。与达磨忌。礼一同。
　　右语　大智洞明。十日照临。百世真机。普赴六趣。摄化群生。丛林聿新。斯文未丧。百丈大智禅师。伏愿。巍巍乎迭矩重规。瞻在前忽在后。轰轰乎朝钟暮鼓。老者安少者怀。阐尔宗猷。绳其祖武。谨疏。

　　日　开山祖忌

　　当遵旧典。不忘厥祖。可力行之。若檀越建寺。就请开山。例当修忌。或立事巧於山门者勿拘也。须当於法堂中间。铺设。集众。讽经。出班。展拜。与达磨忌同礼。
　　回向(宝明空海。湛死生漩澓之波。大寂定门。融今古去来之相。仰冀真慈俯垂昭鉴。今月某日。伏值开山某人和尚。示寂之辰。常住营备斋羞。以伸供养。比丘众。讽诵大佛顶万行首楞严神咒。称扬圣号。所集殊勋。奉为真慈。　　　　伏愿。昙花再现。重开觉苑之春。慧日长明。永烛昏衢之夜。十方三世一切诸佛。云云)。

　　月　诸祖忌

　　道行崇重。功宰山门。隔日法堂铺陈。不可越例。若列祖如常。粥罢讽经。当请牌座。法座敷设供养。依法出班。住持两班展拜。侍者班尾拜。借香问讯。或大众拜。有见。只就祖堂。下食一位。讽经(甚非礼也)。
　　回向(仰冀真慈。俯垂昭鉴。今月巳日。山门伏值前住当山第几代。某人和尚。示寂之辰。营备香羞。以伸供养。讽诵大悲神咒。所集殊勋。奉为真慈增崇品位。十方三世。一切诸佛。云云)。

　　盈　嗣法师忌

　　先德唯以激唱宗乘。发明自己。诲示方来。知有授受。以报德也。巴陵三转语。作忌。不堕流俗。后世道不及古。务在广设祭筵。修营厚供。可无愧乎。近代大川做浙翁和尚忌。横川设天目和尚忌。方丈设位。置食一分。烧香一炷。大展九拜。不许讽经。二大老深有意焉。
　　然尊师重道。礼不可亏。忌辰当须设供衣合中。预计钱物。归常住。置祭设供。法堂铺陈。法座挂真。达磨忌同。
　　讲特为汤。请名德西堂光伴。列坐之右。无则已之。住持行礼。鸣鼓三下。退座。
　　堂司行者覆参前讽经挂牌。报诸寮。并报来日半斋。各具威仪。散忌讽经。昏钟鸣。集众。讽经。侍者令方丈客头。预请两班耆旧。伴真汤果。於法堂上间设位。行者计位铺排。如法眷尊长同门兄弟。皆当请之。小师师孙不可同席。
　　无量寿禅师设忌。第三座小师。伴真汤果。非礼也。
　　僧众讽经散。侍者揖请两班耆旧。住持引入座。坐定。住持离位。真前上香上汤。复位。侍者烧香。下汤。行汤果。
　　次早粥罢。上香上汤。住持展拜。僧众讽大悲咒回向。乡人法眷。随即举咒。
　　半斋。鸣僧堂前钟。集众。住持展具三拜。上香下食三拜。下嚫鸣鼓。行特为礼。烧香下茶三拜。鸣鼓三下。退座收具。出班烧香。侍者捧合。住持举佛事。两班出班。不借香。大众同礼三拜。盖在(座下。皆曰参学〔讽经散忌。凡讽经时。住持只立真左。有法眷同列。斋时入堂。住持烧香一炷〕)大展三拜入位。侍者行嚫。多见法堂讽经。表嚫。甚非礼度。

　　[(吴-口+日)-大+(一/八)]　送法衣

　　专使首到客司人事。知客同专使。上侍司。烦通报方丈。或即相接。或在来早。侍者令客头报请两班。专使插香。先通客礼。起炉前谢茶毕。再插香两展三拜。免则止之。柈袱托呈。法衣信物。入座。光伴献茶罢。转特为位。献汤。两班同送安下。侍者引巡寮。别日致祭。上堂拈衣。有佛事。礼与下遗书同。

　　禅林备用卷之一
　　禅林备用卷之二

　　　　庐山东林太平兴龙禅寺住持比丘　壹咸编

　　辰　坐禅

　　每日粥了。堂司行者。先覆首座。僧堂众寮前。各挂坐禅牌。报众。令供头僧堂内装香。点琉璃。堂司覆首座鸣众寮前板一下。大众即归被位坐禅。堂司见被位有太半人。覆众头首鸣第二下板。少缓。鸣第三下板。寮元闭众寮门。覆首座坐禅。鸣首座寮前板三下。初下首座出寮门。二下约半途。三下将入僧堂门。圣僧前。烧香一炷。自下间至上间。巡堂一匝。归被位。谓首座曾出世。先上间同住持者。非法。次覆住持坐禅。鸣方丈前板三下。详缓与首座同。住持入堂。烧香一炷。巡堂一匝。归位。兄弟方许起身抽脱。又须看上下肩位。或先起者。待回方可起身。免见单位空踈。近日兄弟。置袈裟在被上。竟去闲处。打杂。相习成风。深为痛借。堂中单位空者。住持首座须当捡察。如众头首起位抽解。惟前堂首座。从住持面前出入。其余皆从出入板出入。供头候可开供时。堂司行者覆首座云。放禅。堂司行者从圣僧龛后。右出前门。撑起帘。下坐禅牌。撼声觉众。堂司右立俟问讯。住持。首座。众头首。出堂。
　　或遇迎送。或有普请。或送亡。或净发。则皆不坐禅。

　　宿　坐参

　　至午后。堂司行者覆首座坐参。僧堂众寮前。各挂坐参牌。僧堂内装香。点琉璃。打板。坐参。覆众头首覆住持。打首座寮方丈板。各三下。并与坐禅一同。但促鸣板耳。盖不起抽解故也。放参粥熟。堂司行者覆首座放参。行者转龛后。右出前门。鸣僧堂前锺三下。住持出堂。次首座众头首出堂。大众和南问讯。下床。各出半单。归众寮吃粥。
　　前辈坐参。不待鸣板。先归堂坐。集众坐故。方丈不鸣板也。放参住持头首同归众寮药石。今也不然。甚失古意。
　　若晚参。
　　堂司行者不覆首座。不鸣僧堂前锺。方丈客头鸣法堂鼓。住持出堂。首座头首领众。随至法堂或寝堂。随方毗尼。上座坐定。侍者出班。两班东西堂。各出班问讯。晚参毕。众散。各归寮药石。
　　若大放参。
　　堂司行者鸣首座寮前板三下。大众转身面外坐。首座离被位。下地。径从住持面前。出后门。复转从前门入堂。圣僧前。烧香一炷。从下堂至上堂。巡堂一匝。归被位坐。堂司行者即进首座前问讯云。堂头和尚今晚放参。堂司行者复从圣僧厨后。转右。出僧堂前。令喝食行者。进前门限里。中立问讯。长声喝云。(放参)鸣堂前钟三下。大众和南。首座曾出世。先下地出门。次住持出堂。头首出堂。众僧各出全单。下地。归寮药石。
　　诸方谓放参不披袈裟。转身方搭衣。非法也。唯径山寺。古规不坠。披衣坐参。当力行之。
　　或不坐参。供头出首座单。每日首座下地。后堂首座与次头首伴。众折被。前堂被。系供头折盖。参罢。众寮前鸣板三下。出寮归堂。昏钟鸣。次头首先入堂。首座待钟转二通入堂。烧香巡堂。归位。次住持入堂。定钟鸣。住持出堂。次头首出堂。如坐再请禅。住持后门入。归位。不巡堂。头首随众。或抽解者。即归被位。更深。住持从后门出。次第头首下堂。开枕。睡重者。就睡。道念兄弟。不以此拘。三板鸣。众起。圣僧侍者堂内牵手巾。惊酣眠者。洗面。众归堂已。先首座次住持。入堂。烧香。巡堂。归位。四鼓。住持出堂。行香。钟鸣首座下地。僧众换衣。换头袖。抽解。即归守被位。钟绝开小静。方可折被。为生死事大。礼拜烧香。亦杂用心也。

　　列　五日上堂

　　若尊宿相访。不拘时。五参上堂。座不敷设。两序径归班立。小参礼同。开发学者。致谢道旧。
　　古宿朝夕激扬此道。晚参曾不越宿。今时遇五上堂。单提正令。亦不易得也。
　　众僧凡遇升堂。各赍坐具。礼不可废。
　　侍者隔宿。通覆。致谢来客。多则具目子。失记名者。须用提起。
　　早晨侍者。令客头挂牌。报诸寮。尊宿。若致谢官员。当对座设位。住持趺坐了。令请客侍者揖引入位。官客受礼而已。坐则妨众也。

　　张　小参

　　百丈谓之家训。古法只就寝堂箴诲。垂示。委曲提撕。若其缄口亡言。倚目玄纲坠地。前辈时时激扬宗旨。开发后昆。杨岐逼慈明晚参。岂为他哉。汾阳以夜寒罢参。胡僧至而请之。颂云。(胡僧金锡光。为法到汾阳。六人成大器。劝请为敷扬)今之四节腊。叙谢两班执事。非古法也。
　　凡遇小参。放参不鸣僧堂前锺。
　　午后。侍者令客头报寮挂牌。
　　昏黄行者覆侍者。次覆住持鸣鼓。茶头秉烛装香。侍者离班。出法堂。候众集。两班径归位。立定。无对座问讯。侍者入请。住持出据位。小参鼓鸣一通。鼓鸣众即集法堂。出班。并五日升堂礼同。结座。住持记请头首秉拂。单寮四寮。并杂职。一一叙陈。委曲详尽。失记处。侍者提起。库司预备汤果。送上方丈。下座。客头行者喝请云。(方丈请。两班。西堂。单寮。大耆旧。蒙堂。侍者。禅客。即今就寝堂献汤云)参前出免人事榜。客头贴僧堂前上间。
　　榜式(来日结制解冬年。升堂罢普触礼三拜。人事并免。到方丈。伏希　众悉。　住山　某咨禀)。

　　寒　入室

　　开大炉鞴。煅炼方来。真正举扬。克尽厥责。晓昏不拘时也。近代三八。聊应故事。渐寂无闻。可不痛心耶。
　　凡开室之时。粥前。侍者令客头行者。众寮僧堂前挂入室牌。寝堂设达磨像。前列香烛。拜席。客头敷设室内。茶头秉烛装香。拜席设左侧。吃粥。下堂。不讽经。客头即缓击鼓三下。住持达磨前炷香三拜。侍者随后拜。据室。侍者当面问讯。班左立。行者问讯。班右立。头首领众。达磨前。各炷香三拜。如班联接首座后。后至者。须待次炷香展拜。接排而立。自右趱。至室前。不许搀先。乱众伦序。侍者烧香一炷。问讯。出外揖。首座举左足入。左手上香一炷。进步。当前问讯。至禅椅右侧。立听举话。侍者再揖次人入。归班立。首座下语。或不下语。过禅椅右。问讯退步。触礼一拜。举左足出。揖次人入。次第进退。如品字势。若首座是大方西堂。或宿德。入烧香次。住持当引揖送出。升堂说过后次免之。后堂领众。暂到皆当入室。若大方西堂。名德首座。同参。老成来预入室。当下座辞免。令侍者送出。侍者最后入室已。炷香列住持前。大展三拜。行者插香三拜。
　　按大慧竹庵云门议集。入室罢。住持复出达磨前炷香。大展九拜。仰遵遗教。俯谢证明。令法久住。

　　来　告香

　　四月五日。告香。开示方来。众推参头一人。维那和会定。同众诣侍司禀云。新挂搭兄弟。欲求和尚告香普说。敢烦侍者咨禀。者云。(容某候覆。却当相报)方丈允已。堂司预出告香图。依戒排写。式具后。预集众习仪。堂司行者率大众钱。买香大小三片。付参头收。至日侍者令客头。於寝堂或法堂。铺设挂罳椅子。香几三只。烛台三对。当椅前。一字间列。外设小拜席。堂司预晚挂告香牌。牌左云。(告香罢普说)逐一报寮。至时诸寮鸣板三下。众集。依图位立。侍者白云。(奉堂头和尚慈旨。出世西堂。名德首座。并免告香)各备小香合。坐具。参头同维那侍者。入请住持出。参头归位。同众问讯。进前云。(请和尚趺坐)参头复位。同众问讯。插大香一片。复同众问讯。各大展三拜。收具。复问讯。参头径右入椅侧。问讯。禀云。(某等。为生死事大。无常迅速。伏望。和尚慈悲。开示因缘)住持举话三则。随转语了。归位问讯。插香一片。复同众问讯。就位。叉手而立。东西各三人出班。东第一第二。过东炉前。第三人中炉前立。西边第一第二。过西炉前。第三人中炉前立。两两炷香。问讯。东边三人。西边三人。徐行各巡接班尾。三三出班。(叉手出班。合掌归位)次第趱至元位。各大展三拜。不收具。参头进前云。(某等伏蒙和尚慈悲开示。下情不胜感激之至)复位三拜。进前云。(即日孟夏。谨时。恭惟。堂头和尚。尊候起居万福)复位三拜。各收具。客头鸣鼓五下。两班转身立班。参头立西班下手。东西转身。随班对立。听普说竟。仍各面里立。参头插香。同众大展三拜。免则触礼三拜。进云。(某等夙生庆幸。获蒙和尚慈悲开示。下情不胜感激之至)普同问讯而退。
　　参头领众。法堂下间。谢维那侍者。触礼一拜。次众人谢参头。触礼一拜。
　　请客侍者预日令客头至。堂司。具新到戒次。写茶状。客头备卓袱。告香罢。列法堂下间。请茶。备笔砚。佥名。请首座光伴。斋退鸣鼓。住持接众人归位。立定。两侍者行礼。与特为茶礼同。当晚方丈请参头维那侍者药石。首座光伴。次早请参头茶。及请点心。维那侍者同。若大众均预告香。首座为参头。特为茶。止请参头两班光伴。住持入院后。人事定。库司备香。首座领众。诣方丈恳请。为众告香。然后开室。古法未预告香。不许入室。
　　状式　(某甲上座。　某甲上座。依戒书名讫。　方丈和尚。斋退。就法堂。特为点茶。伏希　云集)(今　月　日。侍司　某甲。请客侍者名。拜请)。
　　

　　暑　普说

　　凡普说时。侍者令方丈客头。挂普说牌。於僧堂众寮前。并诸寮铺设。寝堂或法堂。粥罢。堂司行者覆侍者。次覆方丈。鸣鼓五下。缓击。侍者出寝堂候众集。入请住持。出据坐。普说与小参礼同。
　　洞下尊宿。每遇朔望。众寮设位。为众普说。惟大慧和尚。宗通说通。不拘时节。不择方所也。

　　往　念诵(三八)

　　结夏依戒次写图。至日僧堂前扫洒。午后。堂司行者覆方丈诸寮。挂念诵牌。分付钟头。至参前捡点圣僧前。及诸殿堂。香烛完备。先覆维那侍者方丈库司首座头首单寮。鸣照堂板三下。次巡廊鸣板。再上覆方丈打板。众集。依图立定。暂到侍者下肩立。住持到大殿烧香。鸣大板三下。次鸣大钟。两班预集僧堂外。大板鸣。方归图位。次住持入堂。供头鸣堂前钟七下。住持圣僧前烧香。侍者捧合。请客侍者即往西班人前。巡问讯。请云。(方丈和尚请。念诵罢。寝堂。献汤)请东班。同就归图位立。住持出堂前。面外立。烧香侍者随出归位。维那先离位。至门首。面住持立。合掌念诵毕。归班位。住持入堂。次首座入。西堂随首座后入。在圣僧板头立。次头首接后。次第三三。圣僧前。问讯。转身。问讯住持。面北巡堂问讯。依图位。合掌立。暂到众人。末侍者。随后入。至圣僧龛后。面门立。暂到面龛立。次知事入堂。巡问讯出堂。暂到侍者随出。堂司行者。往首座前。覆放参。从龛后转。出前门。供头鸣钟三下。住持出。两班随出。堂前谢汤。
　　下八赴汤。寝堂鸣板。侍者烧香行礼如常式。汤罢。药石。古法。三八皆有汤。上八中八则免药石(不坐参。至晚坐堂则如常)。
　　念诵式。(上八中八)皇风永扇。帝道遐昌。佛日增辉。法轮常转。伽蓝土地。护法护人。十方檀那。增福增慧。为如上缘念。清净法身毗卢遮那佛(十声。圣号了。回向)。
　　(下八)白大众。如来大师。入般涅盘。至今至治元年。已得二千二百七十载。是日已过。命亦随减。如少水鱼。斯有何乐。众等当懃精进。如救头然。但念无常。慎勿放逸。伽蓝土地护法护人。十方檀那。增福增慧。为如上缘念。清净十号。
　　

　　秋　四节念诵

　　结制。解制。冬节。岁除。土地堂严设供养。库司客头覆维那。堂司行者覆方丈。两班诸寮。挂念诵牌。报众。礼与三八同。众集。相对雁立。住持大殿炷香三拜。鸣大板三下。鸣大钟。住持至。大众合掌。俛首迎之。侍者当叉手。随行。入土地堂烧香。出外立。维那炉前面外揖。住持上香。侍者捧合。次两班对出。有借香问讯。出班毕维那面里念诵。回向了。鸣斋鼓一通。众归堂赴汤。与结夏茶礼同。
　　念诵式。(结夏)切以。熏风扇野。炎帝司方。当法王禁足之辰。是释子护生之日。恭裒大众。肃诣灵祠。诵持万德洪名。回向合堂真宰。所祈。加护得遂安居。仰凭大众念。清净法身毗卢遮那佛(十圣号了)。
　　回向云。上来念诵功德。回向当山土地(列位)。合堂真宰。所冀。神光叶赞。发辉有利之勋。梵苑超隆。永锡无私之庆。再劳大众念。十方三世一切诸佛(云云)。
　　(解夏)切以。金风扇野。白帝司方。当觉皇解制之辰。是法岁周圆之日。九旬无难。一众咸安。诵持万德洪名。仰答合堂真宰。仰凭大众念。清净法身(云云)。
　　(至节)切以。时临亚岁。节届书云。当一阳来复之辰。乃万汇发生之始。恭裒大众。肃诣灵祠。诵持万德洪名。回向合堂真宰。仰凭大众念(云云)。
　　(除夕)切以。化工密运。岁历云周。咸忻四序之安。将启三阳之庆。恭裒大众。肃诣灵祠。诵持万德洪名。回向合堂真宰。仰凭大众念。清净法身(云云)。

　　收　请益

　　投情请益。先诣侍司详禀。侍者咨覆住持。厶甲上座。今晚欲诣方丈请益。如允所请。定钟后。诣侍司伺候。侍者随住持坐处。令秉烛装香。引入问讯。插香一片。大展九拜。收具进前。问讯云。(某为生死事大。无常迅速。伏望。和尚慈悲。方便开示)肃躬侧立。下手。谛听法诲。垂问来历。从实禀答了。进前问讯。出炉则。插香一片。大展三拜。谓之谢因缘。免则触礼。次诣侍司致谢。

　　冬　秉拂

　　至日午后。侍者令客头携主杖牌拂。仆隶托柈袱。炉烛。报上首知事。维那同诣头首寮。炷香触礼一拜。申请云。(方丈和尚。令某等。诣寮拜请。今晚为众秉拂)一一请已。首座同受请。次头首令行者将牌拂主杖。即诣方丈禀辞。住持劝请了。送出。首座转身。借法座法鼓。
　　秉拂人。即令茶头行者。请圣僧侍者禅客茶。复烧香一炷云。今晚秉拂。烦侍者烧香。禅客(问话)。方丈分付客头。请头首药石。参前斋赴。堂司行者排办法座前。敷挂罳椅子。设住持位。昏黄时。行者覆秉拂人。次覆方丈。鸣鼓一通。众集。小参礼同。住持归位前立定。都寺维那侍者。同至秉拂人前。问讯。归位。秉拂人。往住持人前问讯。次从知事班上首。问讯。巡至班末。转同班上首问讯。巡揖至班末。举手与大众。普同问讯。即登(座。坐定。秉拂侍者。出班。次两班出班。东堂西堂出班。住持出班。当起身受礼。秉拂人云。侍者请堂头和尚)趺坐。侍者往住持前。问讯。登座。烧香一炷。提坐具问讯。侧立。秉拂人。索话。问答了。提纲。叙谢方丈合山(众已)。举方丈小参公桉。拈颂毕。下座。住持前问讯。复元位。次人如前行礼。登座。秉拂竟。客头喝请汤果。下座。即怀香同诣方丈。拜谢。就座汤果。次日方丈请茶。都寺办斋。并请茶。半斋点心。别日置管待。上堂叙谢。
　　今诸方若解夏之热。除夕之寒。免之。废礼。后学无所观望。或请立班大方西堂。在第三夜。住持小参时。委曲劝请。举扬随息。拈颂公桉。递相激扬此道。岂细事哉。

　　禅林备用卷之二
　　禅林备用卷之三
　　藏　楞严会

　　堂司预备香烛。如仪。躬禀书记制疏。与启建礼同。预出图帐。半月日前。和会。有音声兄弟。为楞严头。维那引诣方丈问讯。次到库司人事。皆请点心。维那光伴。至期。堂司行者挂牌报寮。巡廊鸣板。鸣僧堂前钟。集众。依图位立。拈香出班。侍者捧合。次立班西堂。次两班拈香。不借香。大众大展三拜。
　　克期取证。非常事也。今以香烛碍不拜。非法。
　　维那白佛宣疏。至右伏以。住持跪炉。度炉。进合。礼与佛诞同。疏了。(〔楞严头喝楞严会上佛菩萨。三声。众和了。起尔时世尊云。举咒。讽毕。维那回向云。〕上来讽经功德。回向　真如实际。庄严无上佛果菩提。四恩等报。三有齐资。云云。十方三世一切云云)。
　　旦望藏殿祝寿外。楞严会。却当祝寿。却系维那回向。
　　每日普回向偈。书揭两边。令初心者易见。
　　满散。楞严头须结咒心。维那宣疏。礼与启建同。
　　古法。放参后。山门首讽诵。真歇和尚住径山。谓众不专诚。则在粥罢。每日堂司行者。覆维那首座库司方丈诸头首。巡廊鸣板三下。鸣僧堂前钟。大众集大殿。依图位立。讽诵。普回向偈。真歇和尚自制。信知。名行尊宿一举。四海一律也。
　　白佛偈(妙湛总持不动尊。首楞严王世希有。销我亿劫颠倒想。不历僧祇获法身。仰冀洪慈俯垂昭鉴某州某寺住持某。今月十五日。伏值本师释迦如来大和尚。结制之辰。预於十三日。恭就大佛宝殿。启建楞严胜会。营备香华灯烛。以伸供养。比丘众。讽诵大佛顶万行首楞严神咒。称扬圣号。所集功德。献神位了。右伏以云)。
　　普回向。偈上来现前比丘众。讽诵楞严秘密咒。回向护法众龙天。土地伽蓝诸圣造。三途八难俱离苦。四恩三有尽沾恩。国界安宁兵革销。风调雨顺民康乐。一众重修希胜进。十地顿超无难事。山门镇静绝非虞。檀信皈依增福慧。十方三世一切佛。诸尊菩萨摩诃萨。摩诃般若波罗蜜。
　　右语。(启建)右伏目。涌宝光於无见顶相。有化佛之宣扬。建胜幢於室罗筏城。销摩登之幻妄。永严秘典。誓毕弘持。属长期之安居。爰开端於此日。同声敷畅。林木池沼皆演法音。一利普资。蠢动含灵俱蒙饶益。恭愿圣天子永严睿算。过大椿一万六千。给孤氏允辅昌朝。庆奕弃光明盛大。海众了单传之旨。祇园集永固之祥。但厶甲。下情无任激切屏营之至。谨疏。(年月散)灏气凌空菩提场。九旬制满。香风散晓首楞严。万行功圆。与十方如来。持此咒心。故一众比丘。得全道力。敬将殊利。仰答恩休。本师释迦如来大和尚。伏顾。普扇真风。尽扫清於魔垒。霶施法雨。滋畅茂於焦枯。乐。
　　至化以无为。传正宗而有永(云云)。

　　楞严胜会图

　　

　　闰　众寮结夏

　　四月初间寮元排经柜图。茶汤图。戒腊牌。入寮资次牌。净发牌。依戒分排。经柜分四桉头。人多则小戒者共柜。或老者自占两柜。令小戒者共柜。非法也。夏中具行茶汤瓶盏图。兄弟有结缘者。随意书名。结众人缘也。堂司出图帐后。粥罢。众人和南。时出图於穿堂。(诸图牌。诸方具有常式)。

　　余　众寮楞严

　　四月十二日午后。堂司行者覆方丈两班诸寮挂牌。报众。讽经。寮元扫洒寮内外。预具状。请阖寮尊众。特为汤。铺设照牌。小座汤照牌。观音前供养。上下间香烛。预煎汤。先请小座汤。特为寮主副寮行瓶盏。兄弟楞严头请寮长光伴。揖入座揖香揖汤。寮元亲送方丈汤。分送诸寮〔(汤。小座汤了。鸣)〕寮前大板。寮长大众入座。预请维那侍者光伴。揖入座。寮元对面寮长位分手光伴。四桉大众位。寮主副寮分桉行礼。揖坐。揖香。揖汤。三巡毕。寮长进炉前。谢汤了。鸣寮前板三下。退座。两班入寮。首座与都寺烧香。归班位立。寮元门外右立。伺迎住持。入寮。炷香毕。举楞严咒。回向了。送住持出门。七月十二日。散礼。同前。
　　状式(守寮比丘。某。右某启取今晚就寮。煎汤一中。特为合寮尊众。聊旌结制之仪。伏望众慈同垂光降。谨状　　　　年　　月　　日。守寮比丘　　某状)。
　　(可漏)状请　合寮尊众禅师　守寮比丘厶甲。谨封回向。妙湛总持不动尊。首楞严王世希有。销我亿。
　　劫颠倒想。不历僧祇获法身。某州某寺。旃檀林。守寮比丘。某甲。今月十五日。恭遇本师释迦如来大和尚。结制之辰。预於今辰。营备供仪。以伸供养。集比丘众。讽诵大佛顶万行首楞严神咒。称扬圣号。〔(所集殊勋。先用祝延)〕今上皇帝。圣寿万安。次伸回向。真如实际。庄严无上佛果菩提。祝贡护法诸天。大权真宰。三界万灵。十方圣众。住持本命星官。僧众建生乾象。岳渎山川。府城当境。近远庙貌。看望神明。当山土地(列匝寺位)先愿皇风永扇。帝道遐昌。佛日增辉。法轮常转。次冀。山门镇静。中外咸安。火盗公私。诸缘吉庆。现前僧众。修行有序。进道无魔。般若智以现前。菩提心而不退。四恩普报。三有齐资。法界有情。同圆种智。十方三世一切。

　　成　新挂搭。入寮茶

　　入寮后。照例纳部寮钱。候寮元轮排。当何日点茶。挂牌报众。(左书云。斋退。某甲上坐点茶)须备好香。具威仪。候同日点茶人。先挂钵出堂。预集众寮前。下间列立。闻下堂槌鸣。茶头即鸣寮前大板。揖迎大众。归寮。各依元排图位立定。随入门里。一字排立。问讯揖众坐。又问讯。各进炉前。两两烧香。人多中炉四人退步须详缓。又一字列问讯。复进四板头问讯退。仍一字列问讯而立。谓之揖香。鸣寮内小板二下。行茶遍。瓶须从穿堂而入。问讯进四板头。问讯退。一字问讯而立。鸣小板一下。收盏。众下地立定。寮元出炉前。对点茶人谢茶。代众人谢也。众人就位。同时问讯。谢毕。寮元复位。再各分四版头。问讯。谢众临屈。递相恭敬之义。盖僧堂点茶。特为。亦三巡也。众仍一字问讯。鸣大板三下。大众和南而散。寮元令茶头请点茶。众人吃茶。免者。非礼也。

　　岁　入夏戒腊茶

　　入寮茶毕。逐日依戒具名(点茶。礼并同前)。

　　律　挂草单

　　大方丛林。三月一日。出草单。止挂搭。堂司依戒排写僧数。堂司行者先呈首座。次呈方丈两班。备卓子笔砚。陈列僧堂前。或众寮前。凡三日。或有差误。望自改正。或涉关系详禀。维那方便捡察。不许私雠。恼乱大众。毁坏丛林法也。
　　草单式(清众戒腊　威音王戒　陈如尊者　堂头和尚　至元年戒　某甲上座并依戒次排写了)。
　　(右具如前。恐有差误。望自改正。伏幸　　众悉)。
　　(今日　　日。堂司　某甲　具)。

　　吕　出图帐

　　草单定已。依戒写楞严。念诵。巡堂。被位。钵位。图戒腊牌。惟钵位图。分十六板头。论名位高下。轮排定已。预具草本。与首座谋议。呈方丈看过。佥押。图内庶免临时喧争。诸图正本。令堂司行者一一呈方丈。首座两班。惟钵位图。呈单寮蒙堂前资寮。浴佛日。并陈佛殿前。令众通知。被钵位图。又须先出。

　　调　排被钵位图

　　当日早粥。未过堂时。僧堂前后门。贴批子。用烛照之。下堂图。列堂前(批式。粥罢。排被钵位。伏幸众悉。堂司某甲　白)。
　　

　　阳　戒腊牌

　　堂司侍司众寮。预依戒腊写牌。於十四日午后。堂司牌列僧堂前上间。侍者列法堂下间。众寮列寮内。各有卓袱香烛。供列。大众(各炷香。展拜毕。仍各收持)。

　　云　方丈小座汤

　　前辈四节讲行。近惟结夏一次。兄弟恃强。位争高下。因而止之。丛林蔑闻。良可叹也。住持当在夏前上堂。委曲勉谕。俾递相恭敬。六和共聚。按式有三座。第一座分二出。东堂西堂首座光伴。第二座四出。两班耆旧头首一出。知事二出。西班耆旧三出。东班耆旧四出。西堂光伴。第三座位。多分六出。本山办事。诸方办事。首座光伴。随职高下。分坐。职同者。次之。侍司预备草图。呈方丈。议定。略有差池。各须容忍。
　　至日依名胜。书照牌。午后备卓袱。作一二三座。阵列寝堂下间。东西堂前堂都寺请客侍者各诣寮。触拜请之。免则禀云。(堂头和尚。请今晚就寝堂特为献汤)余头首诸寮方丈客头行者禀云。(方丈和尚。参前拜请就寝堂特为献汤)寝堂钉挂排位。秉烛装香竟。客头行者覆侍者。次覆方丈。鸣鼓。初座客集。侍者迎揖住持。接叙寒温。入位立定。侍者特为人前。巡揖坐问讯。坐已归中。烧香一炷。往特为人前。揖香问讯。归中立。鸣板二下。行汤。复进特为人前。揖汤问讯。归中。烧光伴香。鸣板一下。收盏。鸣鼓三下。退座。第二座。客集。迎入位立。两侍者上下相望。巡问讯。揖坐烧香一炷。分位头巡揖香揖汤。烧光伴香。收盏。鸣鼓三下。退座(展具谢汤。免则触礼。每座同)。
　　第三座。客集。迎接行礼。并同前。此座位多分位头。巡问讯。须要伦序。庶雅礼法。
　　

　　腾　僧堂特为汤

　　四月十四日。斋退。库司客头行者具汤榜。伴袱。炉烛。上首知事诣方丈请汤。进住持前。插香。展具云。(今晚就云堂。特为首座大众。点汤。伏望。和尚慈悲。特垂降重)二展寒温。触礼三拜。住持答一拜。免礼则触拜禀请而退。即带客头行者到首座寮。人力放柈卓上。都寺进前插香。首座还香。知事展具势。免则触拜。禀云。(今晚就云堂特为首座大众点汤。伏望。慈悲。特垂光降)以榜呈首座。接已就令客头付供头。贴僧堂前下间。客头随覆云。(库司拜请汤罢。就座药石)次头首寮耆旧蒙堂诸寮。众寮僧堂前。各挂点汤牌。一一请已。僧堂前排照牌。首座住持对面设位。上下安大众牌。令供头排特为挂罳卓椅。搭席椀楪。菜盏匙筯。差行者守直特为人汤。土地堂念诵毕。即鸣库堂前斋鼓一通。大众归钵位。头首一班归。前板。知事随入揖。首座离位揖。次头首上位。送首座。归特为位。问讯。龛后右出。迎住持入堂。供头缓鸣前堂锺七下。知事送入位问讯。转身特为人前。问讯。右出。从首座板头巡问讯。一匝。出外堂。先下间至上间。归堂中立问讯。众坐。进前烧香。次上下间。外堂。归堂盖合已。即往特为人前问讯。右出。住持前问讯。巡堂问讯一匝。及外堂。归中问讯。侧立。鸣堂前锺二下。先进特为人汤。行大众汤。瓶出。归中问讯。往特为人前。问讯。右出。圣僧前大展三拜。巡堂一匝。出外堂。引全班入。住持前行礼。初展云。(此日粗汤。特沐和尚降重。下情不胜感激之至)二展云。(即日孟夏谨时。恭惟和尚尊候。起居万福)即触礼三拜。住持答一拜。复位。知事一班。从圣僧厨后。转右。径出堂前上手。依次第排立。首座随右出。相对触礼一拜。谢汤。复入。从厨后转左。入位。知事归中。烧香一炷。而退。堂司行者喝云。请大众下钵。行者进住持特为人卓。大众展钵已。行药石。食毕。鸣鼓三下。退座。
　　不鸣下堂锺。侍者列知事板外。俟住持出堂。问讯。随出。众散。
　　余节并同此礼。
　　惟冬节。汤罢行果子。方行药石。
　　榜式○库司今晚就○云堂。点汤一中。特为○首座大众。聊旌○结制之仪。伏望○众慈同垂○光降　　今月　　日。库司比丘　　某甲　敬白。
　　作七行书。字如小钱。素纸华笺不拘。

　　致　结制行礼

　　四月十五日。清早。侍者曾办事人小师行者皆当插香礼拜。若见僧堂前。出免人事榜头。诸人不必早到方丈人事。住持到诸殿堂行香。方丈客头。放僧堂前众寮蒙堂四寮。挂上堂牌。报众。头首并耆旧单寮。覆云。粥了方丈和尚上堂。结座时。住持详说行礼始末一遍。令知云。
　　下座。先与东堂人事。次与西堂人事。触礼三拜。人事罢。与知事人事。两展三拜。次与首座大众。人事。两展三拜。人事了。知事先归库司。首座领大众诣库司人事。触礼三拜。人事罢。首座归僧堂前上间。后堂首座领大众。归僧堂前下间。与首座人事。触礼三拜。人事了。依念诵图立定。
　　首座领众入堂。巡堂。依位立定。首座礼谢大众。触礼三拜。次知事入堂。烧香一炷。大展三拜。巡堂一匝。知事礼谢大众。触礼三拜。出堂。住持入堂。烧香一炷。大展三拜。巡堂一匝。归位。与大众人事。触礼三拜。然后。大众普同作礼。次第俟巡寮下座。客头行者即进香几炉烛。一字前列。先东堂人事。次西堂人事。次知事一班。进前插香。初展词云。(此际安居。获依巾锡。切仗和尚法力。资持。无诸难事)一展词云。(即日孟夏谨时。恭惟堂头和尚。尊候起居万福)即触礼三拜。住持答一拜云。(此者得同安居。亦冀法力资持。无诸难事)知事一班归库司。让先行礼者。为接首座大众故也。首座领众。进前插香。两展三拜。次蒙堂四寮。插香两展三拜。词语并与知事同。每展住持答拜。次道旧。乡人。法眷。人事。插香展拜毕。
　　方丈客头行者进挂罳椅子。住持即趺坐。侍者一班。进前插香。九拜。次办事小师。插香九拜。(今三拜者。为妨随众。非法也)次参头行者领众行者插香。礼三拜。若冬年节。寮前老郎。方丈轿番。直厅。供过人仆等。皆当声喏参拜。
　　首座领大众。诣库司人事。知事门候接入。库堂炉前问讯。对触三拜。词云。(圣制斯临。获同安居。惟仗道力资持。无诸难事下情不胜感激之至)知事答云。(斯者圣制。荷沐同居。切仗首座大众法力资持。无诸魔事)送众出。
　　次后堂首座领众。於僧堂前下间。立定。前堂首座转上间。堂司行者喝云。(大众与首座人事)对触礼三拜。进云。(法岁履端。获同安居。切仗法力资持。无诸魔事)答云。(获同安居。恐三业不善敢冀包荒。共成法社)人事罢。首座领众。依念诵图立定。次第巡堂。归位立。〔(侍者巡半堂。行者喝)〕云。(首座礼谢大众)普同触礼三拜。次知事一班。入堂。烧香一炷。大展三拜。巡堂一匝。排立炉前。喝云。(知事礼谢大众)普触礼三拜。知事出堂。侍者一班接后出堂。次住持入堂。供头鸣堂前钟七下。住持炷香展三拜。巡堂一匝归位。小师但叉手低头。立出后门。回避者紊乱。喝云。(堂头和尚与大众人事)普触礼三拜。又喝云。(大众普同作礼)普同触礼三拜。侍者归中问讯。揖众坐。进中炉上下间烧香。并外堂烧香。合安元处。退身。当中问讯。上下间外堂问讯了。归中立。鸣钟二下。行茶瓶出。复巡问讯。如前中立。鸣钟一下。收盏。又三下。下堂。
　　次第俟巡寮。侍者设椅卓於法堂上间。鸣方丈板三下。住持出从东廊巡。至西。候至寮前。肃入插香。住持答香。送出。听叫收所插香。即移香几於门前。随后接巡去。侍者小师。寮内不当答香。
　　库司蒙堂前资众寮列门外下手立。接住持入。插香。众送住持出。列门外。俟巡寮人后接巡去至法。堂上。住持炉边立定。次第三人一引。问讯而过。各及寮前立定。渐次巡讫无有遗也。解夏酷热。冬年严寒。免礼。非法也。

　　雨　方丈特为首座大众茶

　　四月十五日。粥罢。请客侍者。写茶状。客头行者备柈袱炉烛。托诣首座寮。炷香触拜。请之。首座答香答拜。侍者禀云。(堂头和尚。今辰斋退。就云堂点茶。特为。伏望慈悲　降重)即以榜呈。首座接已。送侍者出。就令客头持付供头。贴僧堂前上间。次头首寮洎蒙堂诸寮客头挂牌报请。惟知事一班云。请光伴。请客侍者预嘱。缓打长板。至时入堂。烧香一炷。大展三拜。巡堂一匝。至外堂。先下间至上间。归堂内。中问讯而退。预报烧汤出盏茶具。斋退。烧香侍者令方丈客头。僧堂前排特为照牌。首座住持对面设位。上首知事住持分手。次位维那。下首知事特为人分手位。上下安二个大众牌。排设定已。捡视香几烛台。差行者直特为光伴人盏。客头覆侍者。次覆方丈。鸣鼓。集众。依钵位立定。侍者外堂俟头首一班归前板。次首座入堂。揖请。离位揖。次肩上位。即送首座归特为位。从龛后出堂前。报住持入堂。鸣堂前钟七下。住持归位。侍者往特为人前。问讯。从龛后。转首座板头。巡问讯一匝。外堂自下而上间。归中问讯。大众就坐。
　　圆照和尚会中。盛讲此礼(先名送归位。住持入堂后。方名楫坐)月坡和尚住天童力行此礼。(今时妨众久立。不徃特为人前问讯。□礼可兴。其可废乎)侍者先中炉上下间外堂烧香了。归中问讯。径往首座前问讯。右出。从一板头。巡问讯一匝。至外堂。归中问讯。侧上手立。供头鸣钟二下。先下特为人茶。大众茶徧。瓶出。往特为人前问讯。右出炉前。大展三拜。巡堂一匝。中问讯。侧立。先收首座住持盏。首座至住持前。行礼。初展云。(兹者特蒙和尚煎点。下情不胜感激之至)二展寒温。触礼三拜。每展。答一拜。首座转身龛后。右出。住持略送复位。执盏。陪众。烧光伴香一炷。鸣钟一下。收大众盏。鸣鼓三下。退座。首座先於法堂伺候住持。谢茶。就接免诣方丈。
　　榜式(堂头和尚。今辰斋退。就　云堂点茶一中。特为　首座大众。聊旌　　结制之表。仍请诸知事。同垂　光伴。　冬年则云。陈贺之仪。　作七行书　　今　月　日。侍司某甲。请客侍者名字。　　　敬白)。

　　露　库司特为首座大众茶

　　十六日粥罢。库司客头行者具茶榜。用柈袱炉烛香。知事诣方丈插香。请茶。词云。(今辰斋退。就云堂点茶。特为首座大众。伏望和尚慈悲降重)次诣首座寮请茶。诸寮挂牌报请。候长板鸣。巡堂请茶。排照牌。并(方丈十四日。汤礼同。但揖茶了。知事圣僧前。大展三拜。巡堂一匝出。引全班。住持前。两展三拜。从龛后右。出堂外。首座对触拜。谢茶。知事入堂问讯。收盏。无光伴香。榜式。汤榜同。　只改茶字)。

　　结　首座特为后堂大众茶

　　十七日粥罢。首座怀香。诣方丈拜请云。(今辰斋退。就云堂。点茶。特为后堂大众。伏望　和尚。慈悲降重)二展寒温。触礼三拜。免则触礼拜。请次备柈袱炉烛香合。托诣后堂寮。炷香触拜。请之。后堂还香。禀已。度状。送出。就付茶头。令供头贴僧堂前下间。封皮粘状前。次令堂司行者诸寮挂牌。请茶。铺照牌。方丈茶礼同。斋时传语下肩。过堂唱食。候长板鸣。炷香。大展三拜。巡堂请茶。斋退。鸣鼓。集众。行礼毕。茶遍。首座至住持前行礼。初展词云。(此际粗茶。特蒙和尚慈悲降重。下情不胜感激之至)二展寒温。触礼三拜。住持每展。答拜。尊大众也。住持复位。先出。非法。首座龛后右出堂前。上首后堂随出。对触一拜。谢茶而出〔(受请人。诣首座寮拜谢。前堂归堂中问讯。收大)〕众盏。无光伴香。
　　状式(前堂比丘某。　右某启取今辰斋退。就　云堂点茶一中。特为　后堂大众。聊旌　结制之仪。仍请诸知事。伏望　众慈。同垂　光降。谨状　　　　年　　月　　日　前堂比丘　某甲状。九行书。可漏)状请　后堂首座大众　　前堂比丘某谨封。

　　为　旦望巡堂茶

　　升座罢。首座领众。僧堂前。依念诵图立定。首座和南入堂。西堂径归圣僧板头立。次头首大众。巡入大众后。暂到侍者巡入。侍者面门立。古法。小师后门出。住持入堂。鸣钟七下。炷香巡堂一匝。归位。小师再入堂。今来诸方徒弟。多出入。似乎喧乱。为师者。戒以低头叉手。伺巡堂犹见整肃。次知事一班问讯圣僧。转身住持前问讯。巡堂一匝。暂到随出堂。侍者接出。烧香侍者问讯。揖众坐。进前中炉。上下间外堂烧香。复如前问讯。中立。鸣钟行茶。复如前问讯。揖茶。收盏。鸣钟三下。退座。如不巡堂。粥罢。就座吃茶。住持他出。二时茶。并系知事烧香。住持不赴堂。侍者不烧香。非法也。

　　霜　讲两巡茶

　　丛林古法。结制。僧堂。讲大座两巡茶。鸣鼓集众。行礼。并与特为同。至揖茶。往首座前。问讯。圣僧前不拜。内外巡堂一匝。收首座盏。大众放盏席上。叉手而坐。侍者再烧香。行礼如前。再行茶瓶。出往首座前。揖茶。方转圣僧前。大展三拜。巡堂一匝。次收首座盏。至住持前。行礼。词语与特为同。龛后转右出。住持略送复位。执盏。侍者再烧香。上下间外堂如前问讯。而退。鸣钟收盏。鸣鼓三下。退座。

　　金　方丈点行堂茶

　　旦望节腊僧堂茶罢。侍者同客头。至行堂点茶。客头预报参头。挂牌。报众。烧汤出盏。请典座光伴。方丈预送茶。侍者至库司。典座接入。参头。堂主领众门迎。侍者居主位。代住持也。典座右位。侍者出中炉。烧香一炷。复位。以手揖众坐。行茶毕。典座送出。参头堂主门送即诣方丈谢茶。

　　生　库司点行堂茶

　　方丈行堂点茶罢。知事诣行堂点茶。知事居主位。典座光伴。方丈礼同。送出门。喝云。(参头大众。诣库司谢茶)报云。(知事传语。免谢茶)。

　　丽　头首点行堂茶

　　僧堂点江湖茶罢。令堂司行者报参头。挂牌报众。烧汤出盏。请典座光伴。头首居右位。礼并同前。喝谢茶。复喝免。

　　禅林备用卷之三
　　禅林备用卷之四
　　水　专使请住持

　　凡住持补处公拈已定文命下寺。库司会两班耆旧茶。卜日通先书命制山门疏。茶汤榜。缺书记择才德人用绢素制榜。当修广如法。库司送纸诸寮作书。差能事行者老郎通书。次请人充专使。或上首知事耆旧。后堂书记藏主。和会已定。若耆旧头首充专使。知事一人同去。掌财议事。具写本寺该管田产什物须知。迎接从仪。一切毕备。管待专使一行人。至起程日。诣诸寮人事。带行仆从声喏。大众门送。山门讲茶汤。上首知事去下首知事行礼。头首去上首知事行礼。揖坐了烧香。揖香了归位。点茶。再起烧香揖香。点汤。收盏了。便上轿行。山门下钉挂面里设位。请两班耆旧。光伴专使。到彼寺。先见知客。同到库司。接送安下。备门状。见头首单寮。无门状。诣侍司。详禀来历。侍者令客头寝堂铺设卓袱。安疏帖。侍者入方丈呈门状。住持出。专使问讯请趺坐。住持庙立。专使插香大片。展具三拜。进前云。(某蒙山门使令。攀屈尊严。得奉尊颜。下情不胜感激之至)又三拜。词云。(即日孟夏谨时。恭惟新命堂头大和尚。尊候起居多福)复三拜。收具。住持各答一拜。词云。(叨膺请命。有玷宗风。且廑远来。不胜多感)专使呈疏帖。住持领已。侍者揖坐。吃茶了。送客位。堂司行者鸣钟。首座领众诣方丈申贺。库司送香。首座知事。各插香一片。初展词云。(法门多幸。伏喜荣迁。喜勋丛林。下情不胜感激之至)二展词云。(即日孟夏谨时。恭惟某处堂上大和尚。尊候起居多福)触礼三拜。住持各答一拜。词云。(自揆疎谬。误膺此选。礼意过廑。不胜多感)众散。知客领专使。巡寮毕。次第呈纳本寺须知。从仪什物。如住持未允所请。再三劝请。允命行礼同前。当晚特为汤罢药石。夜汤果。皆请两班耆旧光伴。库司排辨。

　　玉　西堂头首住持

　　专使到寺。先见知客。同到侍司。引见方丈。插香展拜。相看礼同吃茶。送客位。次诣诸寮人事了。禀侍者。同诣方丈咨禀。厶寺今请厶人住持。禀讫。侍者同诣受请人寮中。相见。插香行礼。同前。如不允。即诣方丈咨扣。同伸劝请。受请了。方丈请新命。及两班耆旧茶。新命送客位。次第受贺。巡寮人事。当晚方丈请新命专使。特为汤。药石汤果。两班光伴。

　　出　受请众请升座

　　受请已。次日请升座。礼与旦望同。大方公定迁住。古法皆然。升座委曲上下提撕学者致谢。专使次第。点对簿书交割物件。煎点。卜日起程。

　　昆　西堂头首受请升座

　　专使议定。来日煎点。诣新命前。插香拜请。方丈引座。词云。(拜请和尚。来日为新命和尚引座)至日。法座右边。排列疏帖。座前左设住持位。住持升座。日望同。致谢新命劝请举扬。令法久住。下座。专使同侍者知客。同问讯请新命。即出住持前问讯。举话有无不拘。掩室受请。松源引座。松源受请。笑庵引座。皆不举话。简堂受请。石桥引座。淳庵受请。息庵引座。皆举话。有无在人。若头首是入室弟子。至住持前问讯。付法衣。有法语。新人披衣。亦有语。抽衣了。却披法衣。住持趺坐。大展三拜。词云。(一生取办。仰愧先贤。来请既勤。难逃上命。下情无任惶惧之至)又三拜。词云。(即日○○谨时。恭惟堂上。本师大和尚。尊候起居多福)又三拜。收坐具。进前问讯。住持云。(囊锥已露。花雨难难。幸是当人。伏惟欢庆)次拈疏帖。各有语。若非法嗣。或西堂。即出座前。与住持问讯。径归座右。拈衣。拈疏帖。各有语专使先禀维那。请宣疏帖。人宣毕。升座垂语。问答。提纲。叙谢。结座。下座到住持前。两展三礼。免则云。(叨膺请命。有玷宗风。仰荷玉成。下情不胜感激之至)住持答云。(喜庆人天之请。荣膺佛祖之光。下情不胜喜跃之至)次第知客侍者。引巡寮。致谢。嗣法。下座当两展三拜云。(言词鄙俚。有玷尊闻。下情不胜感激之至)又三拜。寒温了。巡寮。谢礼同前。

　　岗　煎点住持当代

　　专使先当与住持。议定。斋嚫。轻重合礼。两班耆旧。乡人法眷办事。贴嚫斋料费用。专使亲送纳库司置斋。至日。专使诣方丈插香拜请。初展词云。(今辰午刻。就云堂特为。伏望慈悲降重。下情不胜感激之至)二展寒温。触礼三拜。住持答拜。两班单寮。方丈客头。同专使行者。一一诣寮禀请。挂牌报请四寮。僧堂铺设主席。知客板头。排专使位。至斋时。专使僧堂前。伺住持入堂问讯。接送归位。揖坐归中问讯。揖众坐。中炉上下间外堂。烧香了。往住持前问讯。上下间。堂外问讯了。中央问讯。食徧烧香一炷。下嚫了。出堂外。归位斋了。折水出鸣鼓。专使入堂。烧香中炉上下间堂外已。往住持前问讯。上下间外堂了。行茶徧。如前问讯了。收住持盏。专使行礼。初展云。(此日水饭。伏蒙和尚降重。下情不胜感激之至)二展寒温。触礼三拜。送住持出。再归堂。烧香一炷。大展三拜。巡堂一匝。并堂外。归中问讯。收盏。鸣鼓三下。退座。专使诣库司。谢办斋。次请住持。至晚药石。夜汤果。皆当请两班耆旧光伴。

　　剑　煎点西堂头首新命

　　专使诣新命前。议定方丈嚫施。引座谢礼。堂嚫贴嚫。宣疏帖人陪嚫。至日粥罢。专使诣方丈。禀请云。(今辰午刻。就云堂备水饭。特为新命和尚。伏望慈悲。俯垂降重)答云。(谨遵来命)复诣新命前。禀请同前礼。方丈客头同专使行者。请诸寮斋。时覆新命赴堂。堂前俟住持同入堂。问讯。随入。先揖住持归位。次揖新命归住持分手位。烧香。行礼并同前。下食行嚫。茶毕。先收新命盏。专使至前行礼。初展云。(此日水饭。特蒙和尚慈悲降重。下情不胜感激之至)二展寒温。触礼三拜。答拜。送新命出后门。专使入。住持前行礼。初展云。(此日伏蒙和尚降重。下情不胜感激之至)二展。触礼三拜。答拜。送住持出前门。归堂炷香。展拜。巡堂一匝。并外堂中问讯。收盏。鸣鼓三下。退座。晚汤果药石。光伴同前。

　　号　山门管待新命当代专使

　　众知事会议。管待。嚫礼。食品如仪。上首知事。隔日诣新命前。插香拜请。次诣客位。禀请专使。令库司客头请两班耄旧光伴。词语行礼。并特为同。钉挂寝堂铺设。住持庙位。专使住持上首。两班住持左右。耆旧对面。侍者接知事下位。远接仆从面饭。当支犒劳。

　　巨　西堂头首受命管待

　　亦就寝堂敷设。住持主位。新命对面位。专使新命分手位。两班耆旧光伴左右位。词语行礼。并同前。

　　阙　辞众上堂茶汤

　　当代住持起离日。上堂致谢两班耆旧。大众下座。鸣鼓三下。面法座立。普与大众触礼三拜。鸣楼钟等法器。送出。僧众门送。两班由近及远。行仆外排立候。送山门首。预当钉挂设庙位。面里坐。西堂大耆旧。分手光伴。首座居主东西班两边朝坐。首座行礼。揖坐揖香。归位。点茶收盏。再起烧香。揖香。点汤。汤罢。便上轿。两班耆旧。备轿远送。住持当力免之。专使一行人。先诣诸寮辞别。鸣楼钟。俟住持轿隔远。方可止之。

　　珠　见职首坐辞众

　　须令专使诣方丈。禀借法座。上堂辞众。座不敷设。下座。先辞住持。触礼三拜。次面座立。普同触礼三拜。辞大众。山门首设位。讲特为茶汤。两班耆旧光伴。上手知事行礼。鸣楼钟。送出门。若西堂次头首辞众　临行先同专使。上方丈插香。触礼三拜。禀辞。次方巡寮辞别。山门首讲茶汤。两班光伴行礼。鸣大钟送。并同前礼。

　　称　入院古法

　　挑包顶笠而至。如遇迎接。下笠问讯。或值官贵。放包祗揖。到山门首。下包笠。炷香。有法语。至僧堂前。歇包后架。濯足。回僧堂前。取衣披搭入堂。有参随人同进。圣僧前。大展三拜。巡堂一匝。参随先出。维那送归钵位。触礼三拜。挂搭已。到佛殿。有语礼拜。次土地堂祖堂有语。知事请入方丈据室。次开堂祝寿。近自大川和尚赴净慈。笑翁和尚入育王后。篾闻也。

　　夜　入院新法

　　新命到来。当看安泊处近远。近则众往祗迎。远则两班耆旧而已。专使预当计禀批免劳众。两班耆旧。炷香人事罢。光伴汤果。至日入院。库司当一一排办。堂司行者。隔宿挂牌。至时鸣大钟等法器。大众门迎。行仆列外。新命到门。炷香举语。至佛殿烧香法语。大展三拜。敛钟归僧堂挂搭。众入堂已。新命入堂炷香。大展三拜。参随人同展三拜。维那引巡堂一匝。参随先出。送归钵位。挂搭。触礼三拜。(少林和尚住净慈灵隐时。并要两班。送归钵位)次土地堂祖堂炷香。皆有法语。入方丈据室。侍者烧香。一炷。问讯了垂语。知事先具状。备卓袱。问讯。行者呈寺记印。新命看封。付知事开封。视篆讫。就状(先佥押。书日子)打印。过付衣钵侍者收。知事全班。列前。上首知事。插香。初展云。(兹蒙和尚光据法筵。下情不胜感激之至)答云。(叨据名蓝。下情愧悚)二展寒温。触礼三拜。诸山各插香。草贺。(却当免香)首座领众。插香展贺。耆旧各插香。乡人道旧法眷。随贺于后。客头揖请诸山。两班耆旧。就座献汤。次请官客诸山。升座前点心。若前代别迁未赴。或退作东堂。据室之前。讲交代礼。受贺了。鸣僧堂前钟。新命躬送前代归寮。(对触一拜。炷香人事)次首座领大众人事。行仆众皆当参拜。
　　呈寺记状式(当寺库司比丘某。　寺印一颗。　右谨申纳　新命堂头大和尚。伏候慈旨　年　月　日当寺库司比丘某状)。

　　光　请斋

　　据室人事了。知事预具状。备柈袱炉烛。诣方丈插香。请斋。初展云。(午刻就云堂备水饭。秪迎。伏望尊慈。特垂降重。下情不胜感激之至)二展寒温。触礼三拜。住持答一拜。呈状。方丈客头收。库司客头。铺设僧堂住持位。管待礼同。
　　状式(当寺库司比丘某。　右某启取今辰午刻。就云堂聊备水饭。祗　迎。伏望　尊慈。特垂　降重。谨状　　　　年　　月　　日。当寺库司比丘。某等状)。
　　(状请　新命堂头和尚。大禅师。尊座前。具位某等谨封)。

　　果　开堂祝圣

　　古者辇下列剎。朝廷差官。驰命敦请。就某寺开堂。官给钱料设斋。近来开堂。座下设位。至时侍者分付客头。铺设法座。报寮挂牌。覆升堂了。巡寮。具写官员诸山名位。预呈方丈。专使分付。座左铺卓袱。排列疏帖。和会宣读人。先送看过公文。例系维那宣。山门疏。首座宣。余疏。次头首宣。库司备香。送上方丈。预请诸山白槌。座前对面。排官员位次。装香秉烛。覆侍者。次覆方丈。鸣鼓集众。礼与旦望同。侍者同专使入请住持。行者鸣钹。花旛挑灯。从引至法堂位前。如受请时。未拈衣。当举话披法衣。次专使插香行礼。初展云。(此日伏蒙和尚光据法筵。下情不胜感激之至)二展寒温。触礼三拜。住持各答一拜。先呈公文有语。付维那宣白。行者扛疏。次山门诸山江湖疏。一一呈拈。举话。宣读。若见任官疏请开堂官员。须先亲自呈疏。次山门疏。住持指座有语。升座拈香祝圣。次拈府县官僚香。若建寺舍田大檀越。当拈香。(侍者逐一度香)惟法嗣香。怀中拈出。拈了自插炉中。据坐。侍者烧香下座。两班出班问讯毕。侍者登座。烧香问讯。礼与旦望同。座右白槌云。(法筵龙象众。当观第一义)垂语问答。提纲。叙谢。官员诸山云。(开堂祝一人寿。不敢赞德)专使两班耆旧。大众略提过。谢在小参时也。结座白槌云。(谛观法王法。法王法如是)下座。略送一两步。知事接送客位管伴。客头行者。即进炉烛。一字排前。先专使人事。堂司行者喝云。(诸山人事)次西堂人事。(当免香礼)知事一班。两展三礼。次首座耆旧。蒙堂前资。诸寮。各插香。同大众。两展三礼。次庄库庵塔。法眷乡人。暂到。先同众(行礼)已。若免礼。触三拜。通用词云。(伏蒙和尚。光据法筵。下情不胜感激之至)答云。(叨据名蓝。不胜愧竦)进挂罳椅子。据坐。侍者插香。大展九拜。小师插香。大展九拜。皆无词语。次诸山行者。方丈行者。亲随人六局。次参头。领众插香。礼三拜。轿番直厅。庄甲作头。诸寮供过老郎。寮主领头参拜。住持即往客位。致谢官员诸山。以尽礼也。

　　珍　巡寮

　　诸寮舍。敷陈香几位次炉烛香。各具威仪。次第俟巡寮。方丈客头。先行通覆。住持至。寮主先於门前下手立。迎入。请趺坐。插香。住持答香。略叙寒温。致谢送出。听叫收香。蒙堂四寮众。皆列门外下手。同接入。同送出。谓众寮人众。只寮元接送。非法。次第巡寮毕。归方丈。照拂官客诸山。

　　李　特为茶汤

　　住持若要省事。预批免茶汤榜。库司写请状。备柈袱炉烛。诣方丈插香。行两展三礼。免则触拜。请云。(斋退就云堂点茶。特为。伏望慈悲　降重)请已呈状。令客头请两班耆旧光伴。挂牌报寮。僧堂铺设住持位。斋时闻长板鸣。炷香展拜。巡堂请茶。斋退鸣鼓集众。上首知事。揖住持入堂。归位揖坐。烧香一炷。住持前揖香。中问讯立。行茶毕。瓶出。往住持前。揖茶。退身。龛后右出炷香。展三拜。出堂。引全班。至住持前。行礼谢茶词语。送出。复归堂炷香。上下间问讯。收盏退座。并与结夏特为茶礼同。
　　有榜当先安下处呈新命。入院日挂僧堂前。上下间茶汤。只炷香禀请。但请汤罢。覆就座药石。
　　状式(当寺库司比丘某。　右某启取。今辰斋退。就云堂点茶。用伸　陈贺之仪。伏望　尊慈。特垂　降重。谨状　汤状。只改汤字。并同　　　年　　月　　日。当寺库司比丘某甲　状)。
　　(可漏)(端状拜请　新命堂头大和尚尊座前　当寺库司比丘某　谨封)。

　　柰　小参

　　汤罢。侍者覆住持。令客头报寮挂牌。具写专使两班耆旧。四寮。庄库庵。塔暂到行堂。入院侍者禅客。参随。或有宿山外客。逐一条列。预呈新命。复收。至叙谢。行者秉烛。侍者捧呈。详申谢悃。官员诸山留宿。当设位。下座。方丈客头喝请云。(方丈和尚。请诸山和尚。两班西堂。大耆旧。蒙堂。侍者禅客。即今就寝堂献汤)知事送官客。归客位。众散而后。汤果。请专使参随人光伴。

　　菜　檀越升座

　　建寺舍田。大檀越。知事须隔宿覆方丈。次早侍者。令客头挂牌报寮。库司差人。严设祠堂。备供养。粥罢。特为上堂。下座。集众诣祠堂。知事先到烧香。点茶汤。上供养。住持至。炷香归位。维那举经。回向。然随方毗尼也。

　　重　管待专使

　　知事预禀住持。专使厚嚫。宣疏帖人嚫。衣钵合备贴嚫。重轻合节。至日寝堂钉挂铺设位次。请两班耆旧光伴。中设专使特为位。请客侍者躬请专使。余人则方丈客头禀请。礼与前特为同。

　　芥　留请两班

　　两班俟管待专使毕。午后俱诣方丈。咨禀告退。(首座报集西序。都寺报集东序)方丈垂情。委曲送出。侍者令客头。备柈袱炉烛汤具。住持同侍者。一一诣寮。点汤勉留。客头先报寮。出门外右边。迎住持入门。居主位分坐。侍者烧香行汤收盏。住持详尽劝勉已。送出门。诸寮库司同。若职满俟久。亦当诣诸寮。点汤勉留。尽主礼也。候住持参访罢。再上禀辞。次第进退。

　　姜　参访出入

　　入院之先。未参府县官属。当即具门状参见。次谒檀越寄居官贵诸山。亦用门状。合访及处在知事逐一禀覆。住持出门。令行者传语。首座维那。诸头首知事。当诣方丈。候送。库司当探计住持归期。令堂司挂牌报众。俟入山。鸣堂前钟。集众门迎。住持出轿。问讯云。(勿劳大众)即往佛殿土地堂烧香。首座领众。至方丈。接已众退。客头揖请两班耆旧献汤。略叙话而退。方丈行者。插香礼拜。次参头领众礼拜。住持须巡寮报礼。城郭近便朝暮出入无时。不必讲行。凡公出远归。首座领众迎接。住持传语。免到方丈。或密归钵位。巡堂一匝。而上方丈。或密回方丈。两班(耆旧)皆当诣方丈问起居。无准和尚住径山日。化缘多出入。每阚斋粥时。径归钵位。伴众食。挂钵了。方丈客头喝云。(方丈和尚巡堂人事)众下地。住持烧香一炷。巡堂一匝。出堂喝云。(堂头和尚传语。不烦访及)两班耆旧。亦当诣方丈省问。当炷香献茶。欵曲叙话而散。

　　海　交割什物

　　方丈请两班大耆旧茶。详说家务。次至库司恭。眼同捡视御书宝器。砧基物件。先呈方丈。次呈头首耆旧。逐一点对交割。计算财谷。簿书分明。见管若干。具呈方丈。参照须知。诸庄佃户换契。住持备榜。诸庄晓示。诸方多於住持交换之际。执事作弊。苛取钱物。后患非轻。可不审诸。库司此日备点心。

　　禅林备用卷之四
　　禅林备用卷之五
　　咸　煎点住持

　　若法嗣到寺煎点。令带行知事到库司会议。造食。计算钱物送纳。隔宿先到侍司咨禀命通覆住持。具威仪诣方丈。插香展拜请。免礼则触拜。请云。(来辰就云堂。聊具菲供。伏望慈悲。特垂降重下情不胜感激之至)禀侍者。令客头。请两班单寮四寮。挂牌报请。至日铺设住持钵位卓袱。分手煎点人位。火板鸣。大众赴堂。煎点人随住持。入堂揖坐。中烧香一炷。住持前问讯。转龛后出。住持引手。揖煎点人坐堂司行者。喝云。(请大众下钵)食徧。煎点人烧香下嚫问讯。住持揖复位。命人行嚫。食毕。厨司开斋。袱钵了。退住持卓。煎点人烧香一炷。住持前问讯。龛后出炉前问讯。鸣钟行茶徧。往住持前。劝茶。复龛后出。进住持前展。具云。(此日薄礼屑渎。重辱降重。下情不胜感激之至)二展寒温。触礼三拜。答一拜。出堂送出。煎点人复归堂。烧香一炷。上下间问讯。以谢光伴。复中问讯。鸣钟收盏。次诣方丈谢降重。住持随到客位致谢　　若诸山煎点。斋办同住持赴堂。揖住持坐。当免行礼。揖煎点人归位。坐定起烧香一炷。到住持前问讯。下嚫。表众人嚫。烧光伴香一炷。归位行食。茶礼则不讲也。茶罢。同上方丈。住持须先到客位致谢。

　　河　两班寝堂煎点

　　至日煎点。首座知事耆旧。诣方丈插香。拜请住持已。次请侍者小师。住持庙位。两班耆旧如常坐。小师内坐。至时首座请住持出。揖坐行礼。若免礼从炉右出。烧香一炷。进前问讯。即下嚫。首座同前三人问讯归位。坐食毕。首座起身烧香。免礼。就座献茶。

　　淡　诸山寝堂煎点

　　分手设位。如常式。煎点人诣方丈插香。请住持已。次令客头。请两班。耆旧。蒙堂。侍者。小师。光伴。至时请出寝堂。炉前略叙寒温。住持免礼。则不揖坐也。入位了。烧香一炷。下嚫。住持起身。揖煎点人坐。食毕。献茶了。炉前致谢降重。住持送两班几步。即诣安下致谢。
　　若办事法眷小师煎点。隔日诣方丈。拜请。及两班耆旧蒙堂办事。法眷乡人。小师。寝堂铺设庙位。余人位次准常。小师内坐。请坐茶礼。并与僧堂煎点礼同。
　　若法眷长上煎点。余礼并免。但烧香下嚫而已。

　　鳞　尊宿相访

　　山门探知到寺。预报维那挂牌迎接。到时先通门状。至方丈。即鸣大钟。大众门迎。若免接礼。潜入寺。方通门状。寝堂装香秉烛。若法眷尊长。即敛僧堂前钟。随至方丈人事。插香。住持免之。大众未至先请坐。侍者礼拜烧香。吃茶。众至。首座知事。插香人事了。侍者方插香礼拜。客头揖请两班耆旧。光伴吃茶。茶罢。带行行者。炷香礼拜。次直厅轿从参拜。方丈行者礼拜。参头领众礼拜。直厅轿番参拜了。侍者烧香献汤。送客位。主居右送入。插香。客辞免。略叙寒温而出。两班各插香人事。参随别送安下了。客头令备轿。住持同引巡寮。侍者随行。客头预报诸寮。巡已。住持同入方丈叙话。
　　。如乡人道旧。人事归安下相接。请客侍者具状。请特为汤。诣客位。插香拜请。免则触礼云。(方丈拜请和尚。今晚就寝堂特为献汤。伏望慈悲　降重)呈状了。客头覆云。(请和尚。汤罢就座药石)寝堂钉挂排照牌。设特为光伴位。催客行礼。汤罢药石。送出。并前特为礼同。客头诣客位。请云。(方丈请和尚今晚汤果)请两班光伴。
　　侍者覆来早上堂致谢。次早请汤。侍者烧香。行者问讯。仆从声喏。请粥了茶。侍者覆上堂。半斋点心。
　　首座众头首。上方丈禀白劝请。升座开示法要住持先到客位。炷香陈意。首座具状。两班大众同诣客位。插香拜请云。(拜请和尚。为众开示)次请方丈云。(拜请和尚引座)堂司令行者报寮挂牌。铺设法座。座下排二位至时覆鸣鼓。住持同下法堂位前立。住持先引座下座。两班诣尊宿前问讯。尊宿往住持前问讯。归中普问讯。登座。两班出班。侍者登座问讯。开示毕下座。住持前问讯。普问讯谢众。住持即诣客位。插香拜谢。两班大众。随诣插香拜谢。
　　请客侍者具状。请特为管待。山门造食备嚫。衣钵合备贴嚫。烧香侍者行礼。汤礼同。两班光伴。若弟侄法孙。泛常已下。礼勿过勤贻笑作者。
　　汤状(当寺住持比丘某。　右某輙以今晚。就寝堂点汤特为。伏望　尊慈。特垂　降重。谨状)(　年　　月　　日。当寺住持比丘某状)。
　　管待状(当寺住持比丘某。　右某輙以来日。就寝堂聊备水饭。伏望　尊慈。俯垂　降重谨状)(　年　　月　　日。同前)。
　　两班状(当寺首座比丘某。　右某輙以来日。拜请举扬宗旨。开示后学。伏望尊慈俯垂开允谨状)(　年　　月　　日当寺首座比丘某等状)。
　　(可漏)(状请　某处堂头和尚大禅师　当寺　比丘某等谨封)。

　　潜　诸山相访

　　若探知挂牌。相接相见。人事礼。同前。比近邻封见访。止宿方讲汤礼。省事者径到方丈免动众迎接。此古法也。
　　若法眷尊长垂访。请据庙位立定。插香礼拜。还法眷礼。次讲诸山相见礼。方丈内坐。当让主位迎接。如尊宿献汤躬行礼。力辞。侍者行礼。
　　若嗣法办事法侄相访。当躬至方丈。住持即令鸣僧堂前钟集众人事。先请住持庙坐。行法眷礼。次讲诸山礼。接送同前。但特为汤管待。不具状。请客侍者。炷香陈请。又看年腊高低。临时通变。

　　羽　官员相访

　　山门挂牌报众。探候迎接。将及门。鸣楼钟。众接入大殿拈香。方丈献茶汤了。送归客位。请点心罢。陪从游览。库司备汤果祇待。叙话中多谈出尘之语。山门稍有急切之事。方便善巧言之别诣恳及。若留宿须上堂致谢。若即别鸣堂前钟。集大众送出门。

　　翔　施主请升座斋僧

　　施主到门。知客接见。引上方丈。献茶汤。送安下。若官贵大施主。当鸣钟集众接。却请知事商议。同上方丈。炷香拜请升座。至日铺设法座。(座前)设施主位。挂上堂牌。报众。鸣鼓集众。知客同施主。上方丈。请住持。须备灯旛铙钹。迎至座前。令长敬心。施主座前设拜。知客揖引。入位听法。(但受礼坐。则慢法也)下座。拜谢住持。若斋僧。须与知事议定。斋料用费。维那实具僧行数目。嚫资随心均表。逼抑令彼退心。彼我无益矣。僧堂内。设施主位於住持分手。斋毕。住持知事。同到客位致谢。
　　或寄钱斋僧。住持须责付知事。尽数办供表嚫。勿移别用。当思因果历然。岂无忧惧。昔湖南云盖寺智禅师夜坐方丈。见一僧项带铁枷。身缠猛火。倚门限告智曰。守颙前住此山时。因将施主斋僧钱。移起僧堂。受此苦报。望和尚慈悲。与厶甲斋(增填)还。庶免此罪。遂从其请。后果得释。杨岐祖师全身。塔于兹山。

　　禅林备用卷之五
　　禅林备用卷之六

　　　　庐山东林太平兴龙禅寺住持比丘　壹咸编

　　龙　请立僧首座

　　大方西堂。名德首座。人天师范。言行相应。一众投情。方可举请。其事严重。委曲控陈。如蒙允许。集众升堂。此间多众。须得当人。相与建立法幢。开大炉鞴。以慰众望。山中幸有某人。知见高明。慧命所寄。下座。两班大众。同伸拜请。为众开室。伏望慈悲。特垂开允。下座。方丈客头陈设香几。住持插香。同众攀请。词云。(大众倾心。久思示诲。伏望慈悲。特赐开允)答云。(既蒙坚请。不敢固辞)普同触礼一拜。请已。客头行者。呈纳普说入室二牌。先用拌袱盛之。受已。堂司行者收牌。乃上方丈炷香。触礼致谢。住持免礼。谢词云。(某甲幸获依栖。贵图藏拙。既蒙见举。不敢有违)答云。(象驾既临。法轮常转。不合奉烦。冀以法道为。重。为众开示)平交立僧词云。(方图侍诲。岂复为人。尊命下临。寸心多愧)答云。(佛法寄重。仰丐垂情)法眷参学词云。(此蒙旨挥。令受兄弟问讯。虽无深证。不敢固辞。下情无任愧悚)答云。(既有余光。望以佛法为谢)谢已。堂司行者。鸣僧堂前钟。大众同送归寮。住持对触礼一拜。送出。次与大众人事。更若名德之士。受此请。住持座上说及。即抽身归寮闭门。下座。领大众扣门。开门接。住持入。插香。同众触礼一拜。呈纳普说入室牌。次与大众人事了。维那诣寮。议请侍者一人。有处祇和会圣僧侍者烧香。非法。昔破庵和尚在径山为立僧。无准和尚为侍者。后世其家。盖有由也。
　　挂牌普说。铺设照堂。禅椅拂子。炉烛。鸣斋鼓一通。众集立定。立僧归位。维那出班问讯。烧香一片。众同触礼一拜。当约免。趺坐。普说竟。维那同众。触礼一拜。申谢。立僧即诣方丈。插香展具。住持当免。随触礼一拜。答前拜也。参学法眷谢。当两展三拜。词云。(既蒙使令。勉颜承领。慈悲包荒。不胜愧悚)次堂司行者。引至库司。诸寮人事。
　　方丈备草饭。请特为汤药石。至晚汤果。两班光伴。立僧侍者同席。次早方丈请僧堂特为茶。请客侍者具茶榜。诣寮插香拜请。与特为新首座茶同。立僧当特为下手人茶。与特为新后堂茶同。别日方丈管待。两班光伴。
　　此职请受两难。皆当任重。昔径山蒙庵之请破庵。灵隐松源之请掩室。递相激扬。令法久住。破庵室中举话宝上座无启口处。遂即坐脱立亡。遗嘱顶骨舍利呈首座。可谓了事丈夫。殊不知。破庵机路圆活。卒难凑泊。人所宗仰。

　　师　请名德首座

　　住侍须预禀露。如有允意。先方丈请茶。两班光伴。即鸣鼓升座。更不挂牌报众。住持委曲以佛法为念。殷懃致恳。下座同大众。触礼一拜。陈请。鸣钟送归钵位。送归寮。并有触礼一拜。次两班大众作贺。茶汤管待。礼与前同。进退不混。两班无交代也。

　　火　两班进退

　　或解制。或年夜。为期。随处常式。头首人材。当於夏中。审知所学。量才补职。知事户门事务。庄库岁计。并须审细。至职满日。预上方丈禀退。择人既定。欲来日进退。侍者密报两班。昏钟鸣。知事一班。诣方丈插香。普同触礼一拜。而退。就中或再留者。挑灯住持送归库司。侍者烧香点汤。五更钟鸣。头首一班。上方丈插香。触拜而退。或再留者。先一日晚。住持诣寮。侍者烧香点汤。勉留。请选头首。从众名胜。老成采议。万不失一也。知事则访问公心耆旧。上手知事。住持须着面和会。已次诸职则委心腹左右人和会。逐一预定。方行举请。切见古人。於东序一职。最涉重荷。为住持者。近来多徇私情。不择可否。请归库司。靡不为也。克削常住。丰己篾公。凡供众修造。山门系重之事。略不关怀。诚可痛也。观此当集大众。协心公议。名实相当者。众请龙神作证。大小执职。一例公同。阄拈。庶绝私意。丛林不致废弛。为住持者。审诸。
　　前堂首座。住持躬诣寮中。侍者烧香点茶。尽礼敦请。乃丛林表率故也。已次头首。亦预存恤。
　　至日进退。侍者密覆住持。具请人目子具名。令客头行者请茶。候僧堂粥再请。分差行者守请吃茶。人到寝堂请西堂大耆旧光伴。劝请。旧知事一班。候粥遍。从后门入。上首白槌一下云。(白大众。某等是蒙堂头和尚慈旨。令归库司。一年已满。心力疲倦。告退归堂。谨白)再鸣槌一下。从龛后左。出住持前。两展三礼。初展云。(某等昨蒙甄录。自愧非材。下情无任愧悚之至)二展寒温。触礼三拜。退身。龛后右。出圣僧前。大展三拜。转身住持前问讯。面北巡堂一匝。中间问讯而退。
　　粥罢不讽经。一一守请至寝堂。住持接已献茶毕。躬起烧香一炷。归位序请意。侍(某拜白大众。前两班告退。不可缺人。拜请某人。充某头首。〔侍者呈目子。住持白请讫。至炉前。侍者揖请。新〕)头首。一一至炉前受请。如未允请。众耆旧力当劝勉已。住持先触礼。头首随对触一拜了。白请知事一班讫。头首一班。进前行礼。初展云。(某等自惭匪器。过蒙甄录。下情不胜愧悚)二展寒温。触礼三拜。住持各答一拜。住持复位。分座吃汤。新东西班。住持对面。耆旧上下间列坐。侍者烧香下汤。
　　有处揖坐揖香揖汤。非法。此汤在当晚。讲特为礼也。
　　供头敛僧堂前钟。大众入堂内立。新知事一班。归西堂对板排立。住持送前堂归钵位。对触礼一拜。次头首随对触礼一拜。次送后堂归钵位。对触礼一拜。如缺前堂。别日上堂。说及。后板方转前板。插单唱食。
　　住持归位立定。如维那知客退已。侍者往住持前。问讯侧立。住持付目子与之。当面问讯。从龛后转槌边。白槌一下云。(前知事告退。此务不可缺人。适奉堂头和尚慈旨。令某人充某职。谨白)复鸣槌一下。客头即揖请。新受职人。一班至住持前。触礼一拜。受职侍者。白云。(请知事讫)又鸣槌一下。知事一班行礼。初展。二展(词语寒温。并首座同)普同触礼三拜。住持答一拜。知事转龛后右出圣僧前排立。大展三拜。侍者引至住持前问讯。面北巡堂一匝。归中问讯。横退三两步。西堂板头立。堂司行者喝云。(新知事。与大众人事)普同触礼三拜。又喝云(大众礼贺新知事)普触礼三拜。又喝云。(新知事礼谢大众)普同触礼三拜。喝云。(大众送新知事归库司)供头鸣僧堂前钟。送新知事。前堂并维那。旧前堂都寺。乃止钟。知事一班。库司门外右立。住持送入。对触礼一拜。送住持出。次与旧人交代。旧居左。触礼一拜。新转左。触礼一拜。各叙寒温作贺。首座领大众至。即接入问讯致贺。送出。喝云(大众送新首座归寮)右接住持入。对触礼一拜。送出。次交代。互相宾主对触礼一拜。送出。次头首领众致贺。喝云(首座大众送新维那归寮)住持送入。对触礼一拜。送出。交代作贺同前。又喝云。(请首座大众。送旧首座都寺归单寮)又喝云。(请两班耆旧。送后堂书记藏主知客归寮)逐一白送讫。喝云。(送旧头首知事。归蒙堂前资寮。住持送入。普对触礼一拜。送住持出。居主位接侍者作贺。送出。接两班大众作贺。送出。居右位与寮)主人事。
　　新旧两班。即诣方丈拜请新旧都寺首座。各插香。系库司备送。(新旧两序同巡寮。半斋点心。斋时草饭并就方丈。西堂耆旧光伴。庄库职务不)在覆替。先审详已。就便请人。寮元延寿堂主净头炉头炭头水头。列项杂职。待请两班了。别日诣堂司告退。择道心人。次第交替。方丈问讯。库司人事。随例点心管待。

　　帝　挂钵请知事

　　大慧简堂道德崇重。凡请知事。先不和会。粥罢。堂司行者喝云。(请大众小立)维那圣僧前。烧香一炷。巡堂一匝。往住持前问讯。侧右立。接目子。当面问讫。龛后转槌边。白槌一下云。(适奉堂头和尚慈旨。令某人充某职)逐一白请讫。客头揖受请人。至住持前。受职。与前礼同。次会头首耆旧茶。劝勉。请讫送礼。并同前。

　　鸟　侍者进退

　　头首退已。侍者一班。具威仪咨禀。住持预当择人。请两班已。侍者一班。诣方丈插香。同大展三拜。禀退。住持批下堂司。即令行者。请受职人。到堂司吃茶。人至揖入。炷香献茶已。再起身烧香一炷。复位立。白云。(适奉堂头和尚慈旨。令某甲上座。充某职)逐一白请讫。受请人。进前。普触礼一拜。转位献汤。维那行礼。揖坐揖香揖汤。请寮元光伴。汤罢。同上方丈接已。侍者一班列立定。烧香侍者插香。同大展三拜了。维那送侍者归寮。触礼一拜。送维那出。与旧人交代头首礼同。方丈行者插香礼拜。轿番直厅参拜。
　　若名德之士。住持初接免行礼。躬送入寮。对触礼一拜。维那人事而已。堂司行者。引新旧侍者巡寮。
　　圣僧侍者。(别日)维那入寮已。即和会。有道心兄弟充职。维那引上(方丈)礼拜。免则问讯而退。随例汤茶。点心管待。
　　当日批下堂司。请旧侍者茶。送归众寮。维那上首对触礼一拜。对转触礼一拜。送维那出门。次与寮元人事。

　　官　方丈特为新旧两班汤

　　请客侍者。令客头备柈袱炉烛。诣新旧前堂首座前炷香。首座还香。触礼一拜。还拜。禀云。(堂头和尚。请参前就寝堂特为献汤)次新旧都寺前。炷香。无拜。词语同前。次两班新旧。并耆旧光伴。客头请钉挂寝堂铺设。位头西堂首座光伴。新头首一班一出。新知事二出。旧头首三出。旧知事四出。耆旧西班五出。耆旧东班六出。人多分接坐之。烧香侍者预排照牌。至时鸣鼓客集。两侍者行礼。小座汤礼同。至晚汤果。
　　来早僧堂请茶。新旧随所请之。无光伴。如常式。库司请茶。不及赴免之。方丈茶罢。同到库司致谢。半斋点心。日次库司点心。库司送旧。首座都寺粥饭。五味椀楪。动用什物。客头照例分送。三日送归钵位　　图位与小座第三座。六出位同。

　　人　堂司特为新旧侍者汤茶

　　草饭罢。维那令堂司行者。诣新旧侍者前。一一申请。并请圣僧侍者。参前就寮献汤。至晚堂司设位。排照牌。请寮元光伴。催客鸣寮前板。接入揖坐行礼。与库司汤礼同。当在方丈特为之先。妨侍者行礼也。
　　方丈僧堂特为茶罢。堂司讲茶礼。
　　新旧侍者。次日诣堂司致谢。

　　皇　库司特为新旧两班汤药石

　　草饭罢。令客头备柈袱炉烛。上首知事。诣新首座寮炷香。首座还香。词云。(今晚方丈汤罢。就库司特为献汤。伏望降重)客头请云(汤罢。就座药石)次请新旧大小职事耆旧。光伴。库司钉挂设位。排照牌。西堂光伴。无则耆旧首座。位分六出。新头首一出。旧头首二出。知事三出。庄库四出。次第接排坐之。新知事主位之下不赴坐。新维那上首知事邻肩。西班东班耆旧五出六出。各依照牌立定。都寺从一出头一字问讯。直巡遍。中央问讯。众坐。复进前。烧香二炷。从一出头。当面问讯。巡至位末。又当面问讯。复从二出三出四出五六出。如前问讯。巡讫。归中问讯。烧光伴香一炷。就位坐。与众朝揖。下汤。汤罢。起身。新旧两班上首各一人。出诣炉前。谢汤。各抽衣。就位药石。

　　始　送钵位

　　两班退职三日后。未开小静时。堂司行者人力。挑灯请旧首座都寺。就维那寮献汤。接入炷香下汤。白意云。(清职既圆。山门礼当延送钵位)维那预定钵位板头。先送首座入钵位。对触礼一拜。次接都寺送钵位。对触礼一拜问讯。维那从前门而出。首座都寺挂钵过堂。若名德西堂。到寺挂搭。住持请汤。同赴堂送归钵位。有东堂则送后堂分手板钵位。诸方前堂都寺挂搭。让本山一人。次第间排后堂书记。监寺藏主。排副钵位。随山门高下。大川和尚住净慈。如此间排东叟石林二老祖住日。同首座上板头。都寺下板头。

　　制　管待新旧两班

　　住持特为升座。叙谢新旧两班下座。众进前致谢住持。库司预覆方丈。制造食品。请客侍者。令客头行者。备柈袱炉烛香合。诣新旧首座都寺处炷香。陈请云。(方丈和尚。午刻请就寝堂管待)当还香。次两班新旧职事人。并耆旧光伴。并客头请。寝堂钉挂设位。排照牌。系烧香侍者提点。未斋先催客齐集。住持接问讯。次接光伴人。各入座。依照牌立定。两侍者行礼。巡揖坐烧香。须分出头。揖香了下汤。分出头揖汤。进卓。侍者一班。列住持前问讯。入位下饭。烧香侍者离位烧香一炷。下嚫重轻照常式。
　　食了鸣鼓。讲茶礼。侍者烧香。两侍者分出头。揖香揖茶。与特为汤礼同。但无揖坐一巡也。茶罢。炉前致谢。住持送出。次送光伴人。

　　文　住持垂访点茶

　　山门茶汤礼毕。住持斋罢。垂访诸寮点茶。意在温存。照觑寮舍不便处。什物缺典。责付库司措辨。前堂寮知客寮。茶头人力。例免普请。维那寮人力。结夏免普请。诸寮人力普请。不及公界。须当详审通容。多因琐屑。致伤和气。客僧到来。不以时限。斋过须当打饭延接。库厨执事。不可懱裂。茶汤五味。随宜均送。纸笔果实之属。衣钵侍者。时当照拂。住持事繁。在左右贤贤可也。

　　字　方丈特为新首座茶

　　方丈管待了。次早烧香侍者覆住持。客头备柈袱炉烛香。请客侍者写茶榜。诣首座寮炷香。(首座还香)触礼一拜。(还拜)禀请云。(方丈斋退。就云堂特为点茶。伏望降　重)客头报寮挂牌。请知事光伴。僧堂住持对面。设特为位。分手光伴位。维那与都寺邻肩。次知事与特为位分手。四板头不安香几。差行者直特为人盏。候长板鸣。请客侍者。至圣僧前大展三拜。巡堂内外一匝请茶。斋退。客头鸣鼓集众。烧香侍者行礼。西班全班归前板。侍者揖前堂。归特为位。即揖下肩上位。送入位已。龛右出外。报住持归堂。供头鸣钟七下。侍者烧香一炷。径往特为人前问讯。右出中立。鸣钟二下。先下特为人茶。次行大众茶了。至首座前揖茶。右出中立。先收首座住持盏。首座直趋住持前行礼。初展云。(此日特蒙煎点。礼意过勤。下情不胜愧悚)二展寒温。触礼三拜。各答一拜。首座龛右出前门。住持相送。复位执盏。侍者烧光伴香一炷。鸣钟一下。收盏。鸣鼓三下。退座。
　　榜式(堂头和尚。今辰斋退。就　云堂点茶一中。特为　新命首座。聊表陈　贺之仪。仍请　诸知事光伴　　　　今月　日侍司　某　请客侍者名　敬白)。

　　乃　新首座特为后堂大众茶(无后堂。次头首)

　　方丈茶了。次早具状。备柈袱炉烛。首座诣后堂寮。烧香一炷。(还香)陈请云。(今辰斋退。就云堂点茶。特为。伏望降重)呈状。接已送出。
　　就令茶头付供头。贴僧堂前下间。封皮粘状前。
　　令堂司报寮挂牌。设位铺照牌。长板鸣。僧堂请茶。鸣鼓集众行礼。躬诣方丈请茶。并前特为茶礼同。
　　状式(前堂比丘某。　右某。今辰斋退。就　云堂点茶一中。特为　后堂首座。用伸陈　贺之仪。仍请　诸知事。同垂光访　　　　今　月　日　前堂比丘　　某　状)。
　　(可漏)(状请　后堂首座。洎大众　前堂比丘某谨封)。

　　服　交代茶

　　丛林盛礼也。诸方今免茶礼。特设点心一分。非法也。头首僧堂茶了。讲交代茶礼。具威仪怀香。躬往交代人前插香。触礼一拜。陈请云。(斋罢。拜屈尊重。就寮献茶)随令茶头请两班耆旧光伴。
　　寮内铺设中设特为位。左右分手光伴人位。知事主席分手位。次第排坐。堂司行者。报参头差行者直位行茶。
　　斋退鸣寮前板。接揖特为人。次接光伴人。入位。挂罳下手。烧香揖香。再问讯烧光伴香。入位坐下茶。茶毕。交代人诣炉前。还前请香。触礼一拜。相谢而退。送出。次送光伴人。
　　次日半斋。令堂司行者请交代人点心。耆旧一人光伴。或云。前堂则可请耆旧光伴。若库司一班交代。各请对职。无则已之。只作一日讲行。请西堂大耆旧。西班头首光伴。库堂钉挂。面里设特为位。左右光伴位。头首分宾位。同序随班位坐。首座赴妨知事也。礼与前同。西班知客。东班止於维那。
　　侍者交代。只请寮元光伴。位次礼仪同前。

　　衣　入寮出寮茶

　　入蒙堂位者。白寮主。挂点茶牌。只请本寮。备好香茶烛。普同揖坐。起身烧香。揖香了。入位坐点茶。收盏。起炉前相谢。入众寮者。点茶礼。与出寮茶同。但不可入位坐。
　　蒙堂出者。点交代茶罢。令茶头报寮长。挂点茶牌。牌左小纸贴云。(某拜请合寮尊众。斋退就上寮)寮长分付人力。烧汤出盏。送茶烛好香。斋退。鸣寮中小板。右立揖众入寮。炉前问讯。寮长揖点茶人入。分手位坐定。即起烧香一炷问讯寮长。又揖坐。献茶了。起身炉前致谢。送出门。众寮受职人点茶。令茶头预报寮元挂牌。烧汤出盏。送茶烛。斋退。先到众寮门外右立。揖众入位立定。问讯揖坐。又问讯。进前烧香上下间。复上下间及两边问讯。仍中央问讯。寮元引揖入。对面位坐。鸣小板二下。行茶。又鸣小板一下。收盏。寮元出炉前。致谢送出。

　　裳　头首江湖茶

　　出寮茶已。具茶榜。令茶头贴众寮前下间。具威仪。诣方丈请茶。四寮挂牌。诸寮报请。报供头烧汤出盏。库司讨茶烛。僧堂四板安香几折水。出入堂四板。外堂。炷香问讯。行茶。旦望茶同。
　　榜式(某寮舍湫隘。不敢坐邀。今辰斋退。就　云堂点茶一中。伏望　众慈。同垂降　重)(今　月　日。某职比丘　某　拜请)。
　　(本山办事禅师　乡人道旧禅师　江湖名胜禅师　合寮尊众禅师　　九行书花　素纸不拘)。

　　推　寮主副寮进退

　　寮主一旬职满。五更钟鸣时。诣堂司禀退云。(某昨蒙尊旨。令充寮主。一旬已满。告退归堂)即触礼一拜。维那送出门。令堂司行者请副寮。粥罢。就堂司献茶。副寮至接入。坐定。烧香吃茶如常式。维那再起身。烧香一炷。白云。(旧寮主已满。此务不可缺人。烦充寮主。幸乞允从)即触礼一拜。送归众寮。堂司行者鸣寮内小板三下。维那上间送入门。对触礼一拜。互转身。对触礼一拜。寮主送维那出门。次与旧人。交互转。对触礼。如前。寮元相接。烧香吃茶。堂司行者请新寮主。斋罢。堂司献茶。笑翁和尚住灵隐。新旧寮主。讲交代茶。至今讲行。
　　副寮之职。於末戒者先做。系寮元请。如常。烧香吃茶。再起身。烧香一炷。白云。(旧副寮已满。不可缺人。烦充副寮。幸乞允从)谢茶了。即送归副寮合。问讯了。送寮元出门。
　　望寮之职。即排邻戒者。具名上牌。递相成全。预知寮中细大事务。临时庶得现成兄弟实迫他缘。预禀寮元。将下肩者趱上。后次当职。　　　　　

　　位　诸庄监收

　　监收之职。众人命脉。贵在择人。当请公心大小耆旧。无任小师乡人。苟用非其人。不识因果。隐瞒常住。苛取佃甲。无所不至。非特岁计不足。抑且累及山门。晦堂见黄龙有不豫之色。因逆问之。龙曰。监收未得人。晦堂荐感副寺。龙曰。感暴。恐小人谋。晦堂又曰。化侍者廉谨如何。龙曰。化虽廉谨。不若秀庄主。有量而忠。灵源问晦堂曰。黄龙请一监收。何过虑如此。晦堂曰。有国有家者。未尝不本此。岂特黄龙为然。先圣多诫之。至哉斯言。诸庄成熟时至。审细和会。廉谨久历大小耆旧。或十方兄弟定已。至日请两班大耆旧茶。劝率寝堂一一请已。转位献汤了。送归客位。两班领众作贺。次第巡寮。草饭。特为汤。库司特为汤。药石。进退两班礼同。唯天童诸庄。古式不坠。监收无入已望望畏之。每年至再和会。加礼敦请。特为了。至下庄日。山门首钉挂。讲茶汤礼。鸣楼钟集众。门送上轿。至今遗风在焉。

　　逊　头首寮舍交割什物

　　库司通置总簿一面。具写诸寮交割什物。库记印缝。知事佥过。呈方丈。佥诸寮各置小簿两相对同。凡头首交替。库司令上下库或客头对号交什物。动使损者须交元物。失者决要本寮供过填陪缺典之物。遇亡僧时。打入当库司。措办公界眼对。即抵号上簿。或增添号。庶免漏失。每见多处进退之际。动是什物缺典。具单需索。库司付之不采。住持又不提点。非任贤意。为头首者。又当相体。既居寮舍。亦须整葺。将更替时。件件点对。或者自留物件添号。并留五味之属。便益后人。此住院之根本。后人之模范。如其扫荡一空。贻诮有识。得不愧心者哉。方丈库司僧堂皆各有簿。交割僧堂物件。维那时当提督。须以众人究心。因录及此。

　　禅林备用卷之六
　　禅林备用卷之七
　　国　百丈龟镜文

　　夫两桂垂阴。一华现瑞。自尔丛林之设。要之本为众僧。是以开示众僧。故有长老。表仪众僧。故有首座。荷负众僧。故有监院。调和众僧。故有维那。供养众僧。故有典座。为众僧作务。故有直岁。为众僧出纳。故有库头。为众僧典翰墨。故有书状。为众僧守护圣教。故有藏主。为众僧迎待檀越。故有知客。为众僧请召。故有侍者。为众僧看守衣钵。故有寮主。为众僧供侍汤药。故有堂主。为众僧洗濯。故有浴主水头。为众僧御寒。故有炭头炉头。为众僧乞丐。故有街坊化主。为众僧执劳。故有园头磨头庄主。为众僧涤除。故有净头。为众僧给侍。故有净人。所以行道之缘。十分备足。资身之具。百色现成。万事无忧。一心为道。世间尊贵。物外优闲。清净无为。众僧为最。回念多人之力。宁不知恩报恩。晨参暮请。不舍寸阴。所以报长老也。尊卑有序。举止安详。所以报首座也。外遵法令。内守规绳。所以报监院也。六和共聚。水乳相参。所以报维那也。为成道业故。应受此食。所以报典座也。安处僧房。护惜什物。所以报直岁也。常住之物一毫无犯。所以报库头也。手不把笔。如救头然。所以报书状也。明窗静桉。古教照心。所以报藏主也。韬光晦迹。不事追陪。所以报知客也。居必有常。请必先到。所以报侍者也。一瓶一钵。处众如山。所以报寮主也。宁心病苦。粥药随宜。所以报堂主也。轻徐静默。不昧水因。所以报浴主水头也。缄言拱手。退己让人。所以报炭头炉头也。忖己德行全缺应供。所以报街坊化主也。计功多少。量彼来处。所以报园头磨头庄主也。酌水运筹。知惭惜愧。所以报净头也。宽而易从。简而易事。所以报净人也。是以丛林之下。道业惟新。上上之机。一生取办。中流之士。长养圣胎。至如未悟心源。时中亦不虚弃。是真僧宝。为世福田。近为末世之津梁。毕证二严之极果。若或丛林不治。法轮不转。非长老所以为众也。三业不调。四仪不肃。非首座所以率众也。容众之量不宽。爱众之心不厚。非监院所以护众也。修行者不安。败群者不去。非维那所以悦众也。六味不精。三德不给。非典座所以奉众也。寮舍不修。什物不备。非直岁所以安众也。畜积常住。减克众僧。非库头所以赡众也。书状不工。文字灭裂。非书状所以饰众也。几桉不严。喧烦不息。非藏主所以待众也。憎贫爱富。重俗轻僧。非知客所以赞众也。礼貌不恭。尊卑失序。非侍者所以命众也。打迭不勤。守护不谨。非寮主所以居众也。不闲供侍。恼乱病人。非堂主所以恤众也。汤水不足。寒暖失宜。非浴主水头所以浣众也。预备不前。众人动念。非炉头炭头所以向众也。临财不公。宣力不尽。非街坊化主之所以供众也。地有遗利。人无全功。非园头磨头庄主所以代众也。懒堕并除诸缘不具。非净头所以事众也。禁之不止。命之不行。非净人所以顺众也。如其众僧轻师慢法。取性随缘。非所以报长老也。坐卧参差。去就乖角。非所以报首座也。意轻王法。不顾丛林。非所以报监院也。上下不和。斗诤坚固。非所以报维那也。贪婪美膳。毁訾粗餐。非所以报典座也。居处受用。不思后人。非所以报直岁也。多贪利养。不恤常住。非所以报库头也。事持笔砚。驰骋文章。非所以报书状也。慢易金文。看寻外典。非所以报藏主也。追陪俗士。交结贵人。非所以报知客也。遗忘召请。久坐众僧。非所以报侍者也。以己妨人。慢藏悔盗。非所以报寮主也。多嗔少喜。不顺病缘。非所以报堂主也。桶杓作声。用水无节。非所以报浴主水头也。身利温暖。有妨众人。非所以报炉头炭头也。不念修行。安然受供。非所以报街坊化主也。饱食终日。无所用心。非所以报园头磨头庄主也。涕唾墙壁。狼藉东司。非所以报净头也。专尚威仪。宿无善教。非所以报净人也。盖以旋风千匝尚有不周。但知舍短从长。共办出(尺瑞反)寅之事。所冀狮子窟中。尽成狮子。旃檀林下。纯是旃檀。令斯后五百年。再睹灵山之会。然则法门兴废。系在僧徒。僧是福田。所应奉重。僧重则法重。僧轻则法轻。内护既严。外护必谨。设使粥饭主人。一期主化。丛林执士。偶尔当权。常宜敬侍同袍。不得妄自尊大。若也贡高我慢。私事公酬。万事无常。岂能长保。一朝归众。何面相看。因果无差。恐难回避。僧为佛子。应供无殊。天上人间。咸所恭敬。二时粥饭。理合精丰。四事供需。无令阙少。世尊二千年遗荫。盖覆儿孙。白毫光一分功德。受用不尽。但知奉众。不可忧贫。僧无凡圣。通会十方。既曰招提。悉皆有分。岂可妄生分别。轻厌客僧。旦过寮三朝权住。尽礼供承。僧堂前暂尔求斋。等心供养。俗客尚犹照管。僧家忍不逢迎。若无有限之心。自有无穷之福。僧门和合。上下同心。互有短长。递相盖覆。家中丑恶。莫使外闻。虽然於事无伤。毕竟减人瞻仰。如狮子身中虫。自食狮子肉。非天魔外道。所能坏也。若欲道风不坠。佛日常明。壮祖域之光辉。补皇朝之圣化。愿以斯文。为龟镜焉。

　　有　住持

　　佛祖传持。延洪慧命。轨范三界。开凿人天。明向上事。转大法轮。居金粟如来方丈之位。得善现尊者长老之名。入室升堂。告香普说。世出世间。法如法说。行说俱到。名实相当。举古明今。师承有据。或单提直截。对接上根。或设化随机。诱劝中下。成就胜缘。权衡纵夺。致若行道说法之暇。勾稽钱谷簿书。丰俭随宜。供众修造。虽曰世间余事。古今亦号难齐。苟能兼济。斯谓全才。不及此者。竭力运谋。修造尽心。供众安僧。列职任贤。庶毋旷役。斯谓三等住持。良非细事。焚修祈祷。贵在专诚。临众闲居。无宜慢易。丛林之设。老病为先。照拂矜怜。尤须介念。方来高士。加礼送迎。率身以先。无事不办。如密庵披衣夜卧。代先师持戒。克振家声。地藏指石说心。与弟子投机。得大智慧。此皆千古典刑。佛法重任也。

　　虞　前堂

　　表率丛林。人天眼目。分座说法。开凿后昆。吃粥饭。赴茶汤。顾后瞻前。训兄弟。行典刑。中规合矩。坐禅领众。悉有条章。斋粥精粗。分付执事。亡僧后事。捡察主行。赴众稍违。传语下肩。唱食方来。请益委曲开示之。绳绳百世。岂细事哉。如灵树之有云门。圆悟之有大慧。名位乌可轻任者耶。

　　陶　后堂

　　位居后板。辅赞宗风。轨则庄端。晚生标格。行丛林事。训责兄弟。属在前堂。如阙前堂。仍后堂板送钵位。别日上堂。说及却转前板。插单唱食。打板坐禅。众寮前第三下板绝。归堂。烧香一炷。即上被位坐禅。既摄前堂。余事一体。

　　唐　都监寺

　　山门重任。贵在得人。百丈监院。干办公私。今都寺是也。大剎多职。书记方任荷负。贵得翰墨清新。黼黻宗社。朝夕勤於香火。岁计考於簿书。参辞官员。贺谢檀越。出纳收支。准备供众。斋粥常运。胜心待物。不可轻易。行仆有犯。量过行移。罪亡重科。诚告听恕。庄库职务。择举公心。尊贤容众。和气霭然。供众缺乏。竭力运谋。修造事务。尽心成美。同事才德。推扬行止。涉私密谕。或大过累及山门。密覆住持。毋闻清众。方便处置。万不失一也。二时拨忙赴堂。他营语及同事。公私纤粟分明。种种爱护常住。如杨岐之佐慈明。石窗之辅宏智。异日遇缘即宗。人天模范。盛大光明。未可量也。

　　吊　书记

　　声名清雅。翰墨典严。制文须合古规。发语当为新鉴。悚动观听。辉映林泉。
　　若曰佛祖慧命。岂在兹乎。黄龙南和尚。遇云峰悦禅师。指见慈明。方决大事。谋西江。华藏遁庵会下。充书记。代赴张循王府。升座。到府门。问曰。书记若会禅。家间自有教授。谋即归寺。焚却所畜文字。径造天童。默耕此道。凡十年不出僧堂。方了大事。后住雪豆。至天童法道大振。任重致远。丛林共知。

　　民　藏主

　　掌握金文。严设几桉。常备汤茶香烛。延迎。兄弟看经。初入经堂。先白堂主。同到藏司相看。送归桉位。对触礼一拜。此古法也。今人物骈集。藏列东西。务在驰名。所职何事。直须宗乘洞达。圣教该通。点对出入经卷。书填残缺字画。焙拂补粘。尽心成美。亦为报佛之恩。名宝无辜矣。

　　伐　维那

　　梵语维那。唐言悦众。丛林典则。一一举行。位列东班。职居清要。送往迎来。礼须勤重。病僧将息。令得其宜。兄弟粗心。委曲调护。挂搭归堂。捡示度牒。上帘收帐。闭炉打扇。当计寒暖。亡僧衣物。务要公明。念诵举经。详缓合节。
　　二时打锤。堂前钟鸣。离位入堂。左手上香一炷。退两步半。问讯合掌而入。槌边立。先看逐日回向神示。钟绝。打槌一下。众展钵。再鸣槌一下。合掌默回向当日神明。声微缓引至清净法身处。左手作盖势。侧按槌墩。右手打槌。高不过五寸。声绝方下槌。急缓合度。首座唱食。至有无字。朝龛转身。退立板头。食徧进前。打锤一下。合掌至门限里。转身面圣僧。问讯合掌。归钵位。
　　若施主斋僧。遍食槌后。从龛后。转左边。朝首座问讯。复转打槌一下。请施财。
　　若楞严会。化香烛。或有它缘。戒臈簿假簿。当送过客司。并请假烦打槌回向。细大事务。列诸条章。凡僧堂关系。水头炭头供头。一一提点。便众为怀。若夫兴化会里。克宾棒下罚钱出院。百世标准也。

　　罪　知客

　　官贵檀越尊宿。诸山门子报及。预当门迎。次报方丈库司。知客即同引见接礼。轻重临时变通。送安下已。相引人事。游山披览。不得妄谈鄙事。接迎方来兄弟。茶汤管顾。如仪。施主入山。须预引接。维那假出丛林事一体行之。或自有他缘。须白侍者。事同一也。旦过寮常备灯油柴炭。僧堂前捡点行益客人粥饭整齐。遇亡僧。同侍者把帐。暂到死。主其丧事。雪豆在大阳。禅月石霜会下。皆典此职。垂烈百世。

　　周　知浴

　　凡遇开浴。斋前挂牌。寒月五日一浴。暑热每日淋汗。粥了发火。铺设浴室。挂手巾。出面盆拖鞋。铺脚布。参头差行者直浴。半晚浴头覆首座方丈维那。鸣鼓三下。浴圣。桶内皆着汤。次第巡廊鸣板三下。鸣鼓开浴。一通僧众。二通头首。三通知事行者。四鼓人力监作。弹压浴次刊揭门首。住持二鼓前后。
　　室内小牌。白字一汤。二水。三满。打小板。
　　出浴。看有设浴施主课经回向。盖妙触宣明。成佛子住。前念是凡。后念是圣。则功不浪施矣(古来住持。例在三鼓入浴。用屏风者。遮行者也。藏室和尚住温州能仁。因干在二鼓入浴。浴罢。请罪於头首)。

　　发　知殿

　　严净几桉。常满灯油。圣像时当拂尘。供养随宜修设。施主香钱油钱。无移互用。责令行仆勤奉香灯。或遇风起。须灭炉火。结起幡脚。勿近琉璃。
　　朔望节。假开设殿门。士庶往来。随心瞻仰。
　　大剎佛殿。成道涅盘。讽经了煎汤。毋得多重抄觅灯油钱。令生厌心。返招恶果也。

　　商　侍者

　　烧香之职。近侍左右。听教朝昏。期法道集大成。举贤能合舆论。相看通覆。委曲周旋。尊宿诸山。送迎合礼每事博问先知。不致贻笑。上下方丈。如子侍父。余时不可预坐方丈。行仆失事。时时诫之。住持事繁。是事关抱。维那知客他出。回向打槌。事同一也。亡僧轮把帐。
　　住持暂不赴堂。立班讽经如常。久出则归众也。
　　诸山相访。在两班后。人事插香展拜。
　　官员到来。拱听答对。住持恐有失应答处。当代言之。
　　上堂佛事。请益因缘。随即录呈。庆喜之侍瞿昙。香林之侍云门。佛祖寄重。其可忽诸。
　　书状之职。英财特立。黼黻宗门。官员书尺往还。山门制疏作榜。方丈命下具草。禀呈。如无书记。文翰一体。乃赞辅住持也。既不预回向打锤。亡僧不应把帐。然亦随方毗尼。当究宗乘。期出生死。毋事笔砚。虚度一生。如石田之侍破庵。不尚翰墨。慧命重焉。
　　请客之职。出类拔萃。毗赞丛林。官贵尊宿。诸山相访。须当具礼欵延。节腊茶汤。特为管待。先当具请状。书自己名。烧香侍者他故。回向打槌把帐。一同。上位到门。或住持未知。首先迎接。早晚咨参。克成道业。异日领袖丛林。自兹发轫矣。
　　衣钵之职。谙历丛林。老成之士。乃任厥责。诸方通用晚辈。败德悞事非轻。进纳贤良。忠谏过失。应缘接物。不可违时。方丈一应礼节。究心提点。头首寮舍缺典。一一以时照拂之。两序进退。须预咨谋。贵在得人。庶符舆论。如佛照和尚。两主育王。皆元庵主侍左右。浙翁退知客后。韬晦前资十七年。元异顾之。
　　密庵和尚住华藏。松源岳司藏钥。脾疾赴众缺典。庵叱之。后赴灵隐。不得侍行。如侍者掌衣钵合。左转右旋之。二大老后世其家。住持者可不审诸。
　　圣僧侍者。贵在道心。二时下供。打下堂槌。朝夕交点被钵位。中夜剔灯。同维那交收亡僧钱。住持迁化。系把帐。上首不过堂入堂打槌。供头上供。参头打下堂槌。本山侍者名字退耕和尚。自此职历至前板。然后出世。此是前辈立身之模范也。

　　汤　列项职员

　　副寺之职。职小任重。众人命脉所系。米面当须细洁。粥饭贵得精丰。酱黄豆豉。合办及时。盐醋姜油。满足供众。缺乏预谋上首。克落常慎下流。无徇私情。勿图己计。推情保惜。如护眼睛。先德分司列任。本为众人。今昧原深加刻削。粗饭薄粥。臭醋淡韲。非惟任责者之无知。实在住持之有过。
　　典座之职。无真心供养者。不宜徇关节妄请之。当与前堂首座谋议。从众擢用。万不失一也。当广种蔬菜力除草秽。四时合种杂物。勤看老圃须知。园丁当以私惠优其寒暑。调和羹菜。五味须全。油酱椒料。常住有限。须出己囊助办堂供。一人办心。诸天办供。多见所在。假名职图监收。园地半占。栽麻苎以为园丁补洗。递代相承。习以成弊。厨中不许弃贱诸物。执役选用苦行老成。若设大斋。食次与上首知事商议。过多减除皆不可也。行者不律。诲而至再。不受训者。责之罚之。同利均表。粥饭上桶。焚香。望僧堂设拜。常把众人顶在头上。自获福利。不汝欺也。
　　直岁之职。日生事务。无爽其时。护惜山林庇风水。牧养火佃。成褫常住。扫洒廊庑。疏决沟渠。措办柴薪。巡警火盗。灰记漏迹。待晴整捉。凡大修造。各有司存。勤苦向前。以尽厥职。古人一日不作。一日不食。思之。
　　庄主之职。提督农务。不可失时。捡察田段。牧养客佃。顽暴者惩戒之。贫病者优补之。单丁者以时差役之。旱涝灾氛。课诵禳保。勿纵淫祀。恣害物命。诸佃重过。具申山门。暂到经过。温存食宿。毋尚刻剥。竭力运谋。使火佃有追思之心。常住有羡余之益。方为善美矣。
　　寮元之职。随处毗尼。江左丛林盛时。大慧挂牌普说。班列西序之下者。当知所自也。
　　每日早粥下堂。茶头鸣寮前大板三下。大众归寮问讯。寮长分手。寮主副寮对面左右位。副寮出烧香一炷。归位。茶头当中立。喝云。(不审)大众和南了。各回寮舍问讯。
　　朔望系寮元自烧香。令挂点汤牌。烧汤出盏。鸣寮前大板。大众如常入位。寮长分手。寮元起。烧香中炉上下间。问讯了。复位坐。行汤毕。起炉前谢汤。每日督备茶汤。冬月炭火。暑天熟水。烧汤泡衣。洗衣濯足。收拾动用什物。经书玩具。为众如己。何事不办。事事准绳合度。人人礼貌可观。所谓旃檀丛林。旃檀围绕也。
　　寮主之职。为众结缘。递相恭敬。维那拜请。送归寮舍。捡点经书玩具。夏中兄弟借看。具名上单。中夏收起。兄弟入寮。系接迎之。公界坐禅看经。看守经柜。夜间同寮元巡视经桉。或失锁者。留记锁之。天明白之。遇节腊。举经回向。一旬职满。退白堂司。寮元它出。余事一同。
　　副寮之职。其事繁重。寮中什物。逐一交割分明。职务一旬。关摄诸事。粥前参后。不许登阁。有急切干者。须白寮主书日书名。打板上阁。庶免后患。时时提点汤瓶。夜看火烛贼盗。扫地拭桉。换水添香。勿容外人止宿。寄卖物件。子细收藏。衣竿熨斗。洗衣桶。众人所用之物。各收元处。善用其心。获胜妙功德也。
　　望寮之职。先辈深有意焉。受职到寮。预知寮中细大。副寮出盏点茶。相与收拾。放参药石。行醋行盐。结缘边事也。
　　延寿堂主。奉养病僧。常备姜枣。油烛五味。以时管遇。病者呻吟。当生愍念。病稍轻安。勿纵补益。恣啖无厌。久占房榻。病是众生良药。当改过日新。孤灯独照时。正好着力。
　　街坊之职。缘化施主添助常住。随彼施心。毫厘无易。缘事若多。不可重扣。初檀令生厌贱。世尊乞食。不越七家。如阿难之历街切。贫女寄破毡。奉佛。生难遭想。则可也。
　　水头之职。每朝烧汤。众人洗面。手巾乾净。冬月焙烘。常备灯烛牙药。更点未出。铺排面盆。候洗面毕。覆盆元处。揭起手巾。妨污染也。盆留一二只。旧巾一条。以待后来者。预积柴薪。善缘为念。
　　炭头之职。暑月做造炭团。办积白炭。或化施主。或出库司。预当究心备准足用。开炉后。粥了参前。更点未出。装炉。斋后随宜添之。无失常度。以道为怀。可也。
　　磨头之职。清众喉噤。麦用淘洗。乾湿令均。罗厨细密。面分头次。舂米洁白。筛簸糠碎。依时出粜。或归库司。或表同利。务在公明。为众办事外。修持道业。如东山。妙用纵横。火中莲也。
　　园头之职。勤苦率先。灌溉地段。栽布蔬苗。存抚园丁。朝夕无怠。收种下子。及节依时。火种刀耕。以古为念。忽然抛下镢头归去。岂不快哉。
　　树头之职。山门松径。荫样竹木。护惜山林。备修造。常切巡视。栽补及时。因果历然。功无浪施。人少松枯再来良未晚也。
　　净头之职。果自因生。每朝扫地。装香及时。剔灯点烛。换筹洗厕。出桶拖鞋。手巾乾净。汤水宽容。澡豆频添。灰土常满。或时狼藉打并。宜勤讨柴洗筹。俯恤人力。触边明净。道业圆成。雪豆在灵隐。牧庵妙喜宝峰会中。皆服勤斯务矣。

　　坐　百丈规绳颂

　　按百丈大智禅师。以禅宗肇自少室至曹溪以来。多居律寺。虽则别院。然於说法住持未合轨度。故常尔介怀。乃曰祖宗之道。欲诞布化。冀其将来。永不泯者。岂当与诸部阿笈摩教。为随行耶。(梵语阿含。今云阿笈摩。即小乘教也)或曰。瑜伽论璎珞经大乘戒律何不依随耶。师曰。吾所宗。非局大小乘。非异大小乘。当博约折中。设於制范务其宜也。於是创意别立禅居。颂曰。
　　昔时居律寺　　别院启禅门　　大智禅师后　　方知祖道尊
　　大哉大智禅师之立法也。尊住持以隆道德。列班序以显才能。纲纪丛林。昭烈今古。贵要人人遵守。祖道愈光。设或悖法乱伦。斯文丧矣。因立制令。区别贤愚。见贤思齐。庶成保社。
　　一堂中及寮内。去失衣物等。须具衣物色数。时节处所。闻白主事。验认有无虚实。如情重者。白堂司集众。搜堂及寮。犯者公行。妄者辨众。颂云。
　　众中如去失　　色件要分明　　物重须搜捡　　情轻事可评。
　　一圣众内。或有盗窃酒色。及斗诤污众。喧乱不律等事。皆集众弃逐出院。不从。即闻公。颂云。
　　盗财并斗诤　　酒色污僧伦　　速遣离清众　　容留即败群。
　　一或有假号窃形。混于清众。并别致喧挠之事。堂司维那捡举。抽下本位挂搭。摈令出院。贵安清众也。颂云。
　　不信天真佛　　来为假比丘　　即时抽挂搭　　去矣莫回头。
　　一或有重犯。玷辱同伦。并院门。即须集众。以拄杖杖之。焚烧道具。逐从偏门而出者。示耻辱也。颂云。
　　犯重焚衣钵　　应须集众人　　山藤聊示耻　　驱摈出偏门。
　　一堂内清众。如不充主首。掌握山门。但随众斋粥参请外。当各自省己守分。积德隆道。用光丛席。不可已外干管院务。擅自更张生事。走扇是非。有挠清众。无令安静。违者。即准院令。颂云。
　　三条椽下客　　自了一身休　　幸有僧知事　　何须强出头
　　详此条制。有四种益。(一)不污清众。生恭信心。故三业不善。不可共住。准律合用梵坛法治之。当驱出院。清众既安。恭信生矣。(二)不毁僧形。徇佛制故。随宜惩罚。得留法服。后必悔之。(三)不扰公门。省狱讼故。(四)不泄外护。纲宗故。四来同居。凡圣孰辨。且如来应世。尚有六群之党。况今像末。岂得全无。向见有辈。但见一僧有过。便雷同讥诮。殊不知。轻众慢法。其损甚大。今禅门若无妨害者。宜依百丈丛林格式。量事区别。虽立法防奸。未为贤士。然宁可有法而无犯。不可有犯而无教。推百丈大智禅师。护法之益。其为大矣。

　　禅林备用卷之七
　　禅林备用卷之八
　　朝　持犯轨仪

　　三世诸佛。历代祖师。严净毗尼。恢弘祖道。戒定慧三学也。戒是本根。由定生慧。誓断一切恶。誓修一切善。誓度一切众生。秉发三心圆净。戒法小乘四分律。病若用药。初说开遮。大乘梵网经。宁死不犯。楞严楞伽痛责痛戒。法华经云。精进持净戒。犹如护明珠。

　　问　游方参请

　　慕道参历丛林。务在办集道具。前辈顶笠。或者挑包。三衣钵具无亏。主丈戒刀。合用随身物件。寒暑所需。到处挂搭。收藏严身。悉遵规矩。身安心乐。进道修禅。非贤不友。非圣不宗。图报四恩。莫负自己。切宜勉力。遗训昭然。

　　道　相看

　　名胜相看方丈。当在粥罢参前。预到侍司。侍者接入。分坐献茶。略叙来历。而起炉前谢茶。即禀云。(某等特来礼拜和尚。輙烦高侍通覆)者云。少坐。详询来历。曾与方丈道旧。或法眷乡人办事者。云。(欵坐少时。容某通报)即覆住持。或官客。或迫冗稍缓。即须相接。侍者令装香秉烛办茶。报新到。住持出寝堂。侍者引揖。住持接进炉前。新到云。(请和尚趺坐)免。即插香展具。又免。即触礼三拜。入座坐。侍者烧香点茶。叙话。起炉前谢茶。即送客位。还香。回礼。盖全宾主之礼。须两展三拜。俾递相恭敬规示后学。即到侍司。致谢云。(适烦神用。特此拜谢)者云。(适间礼合。何廑降重)即回安下客头请半斋点心。参前特为汤。汤罢药石。来辰粥了。请献茶。别日置管待。古法受香礼管待不可遗。近来诸方。办事兄弟。经行游览。随处歇泊。住持亦当俯临报谢。尽主礼也。

　　垂　挂搭归堂

　　百丈建立之初。首到客司相看。次往堂司挂搭。单位经桉定已。后到方丈人事。后来丛林鼎盛。则不同也。初到旦过。如客司有榜。(待请茶汤一并人事)在来早请汤相看。无榜。即到客司。众推熟丛林者。为参头。领众具威仪。列门右。白云。(暂到相看)知客即接入。词云。(即日恭惟。知宾尊长禅师。尊候起居多福。久钦道誉。获奉瞻际。下情不胜感激之至)答云。(山门多幸。特荷远来)揖坐。烧香吃茶。略询来历。即起谢茶。归旦过。知客寻往回礼。参头接入。普问讯。知客云。(移刻恭惟诸位尊长禅师。尊候起居多福。适承降重。特此拜谢。下情不胜感激之至)答云。(礼合拜看。何勤降重)参头自送出门。次诣侍司相看。如前礼了。禀云。(某等。特来礼拜和尚。敢烦侍者通覆)侍者当询来由。或乡人法眷办事。分明。侍者云。(且回安下。容某咨覆)即上方丈咨覆云。(某人特来礼拜和尚)允已。即报。(相看未允)早钟鸣。侍者挑灯诣安下。报礼。就报相看。粥了寝堂相接。参头领众。住持接入。参头进前云。(请和尚趺坐)转身左手插香。退身。同众行礼。初展云。(某等久闻道风。此日获奉尊颜。下情不胜感激之至)二展寒温。触礼三拜。若入室弟子法眷。别香行礼。在主者意。就坐。侍者烧香。吃茶。问夏在何处。乡里下字。各须实答。不可多语。起身炉前。谢茶云。(重承煎点。特此拜谢)住持送出。参头云。(和尚尊重)随至侍司。致谢云。(有烦神用。敬此拜谢)归旦过外下手排立。俟住持回礼。同问讯接入。词云。(移刻恭惟。堂头和尚。尊候起居多福。适来礼拜。不专。返辱降重。下情不胜感激之至)住持云。(安下不便。幸望宽怀)众送出。参头转上手。揖侍者入。同众问讯云。(移刻伏惟。高侍禅师。起居多福。礼合诣寮拜看。返辱降重。下情多感)者云。(山门多幸。特荷远临。报谢既迟。下情多愧)半斋点心。当晚特为汤了。就座药石。行者烧药石香一炷。若请头首光伴。药石。自起烧香。并伴汤行者。烧香献汤。住持自伴汤。方尽礼也。食了报住持送客。次日粥了。请献茶。参头领众。排立寝堂前。候住持讽经回。即趋前问讯云。(经宿恭惟。堂头和尚。尊候起居多福。重承宠呼。下情不胜感激)入座。侍者烧香吃茶。起至炉前。两展三礼谢茶。展云。(某等重辱煎点。特此拜谢。下情不胜多愧)二展云。(即日○○谨时。恭惟。堂头和尚。尊候起居多福)住持送出两三步。参头回身进住持。禀云。(某等为生死事大。无常迅速。特来依附和尚。伏望收录)即普触礼一拜云。(谢和尚挂搭)若未允众情。先挂搭参头。次第求讨允意。至侍司附名。(适奉方丈慈旨。令就上寮附名)住持须令行者。引诣侍司。如自到。(附名)侍者回覆。方发榜头。下堂司。维那令行者请新到茶。归堂上床历。近来丛林寥落。礼法不一。所合详列于后。

　　拱　大相看

　　例於九月初一日。预诣(侍司)附名。各备大香一片。书两字名於香上。纳侍者处。
　　近见多处。临相看时。参头率买大香一片。得挂搭已。却各纳香。或率钱。皆非法也。众推办事。或熟丛林者。为参头。至日侍者付香一片与参头。寝堂秉烛装香。众人排立炉外。侍者请住持出。参头进云。(请和尚趺座)方丈垂语。参头下语已。退步。同众问讯。搜香。行两展三礼。词语并同前。语不契机。参头不当先得挂搭。即到侍司致谢。方丈客头请。来日粥罢。就寝堂献茶。住持并在谢挂搭时回礼。茶罢送出三两步。参头回身。同众讨挂搭。词云。(某等为生死事大。无常迅速。特来依附和尚。伏望收录)挂搭已归堂。大剎办事。依职书名。次第发榜。下堂司。
　　榜式(奉方丈慈旨。挂搭　一僧某甲侍者　某甲上坐)(今月　日。侍司　某报)。

　　平　大挂搭归堂

　　堂司承侍司榜头。即令堂司行者。请新到茶。各怀度牒。参头备香合。领众诣堂司接入。对触礼一拜。叙寒温。入座烧香吃茶已。起身禀云。(某等。适奉和尚慈旨。令依附左右。伏望甄录)答云。(山门多幸。同守寂寥)参头取度牒。付与维那。对触礼一拜。众人上床历已。各还度牒。只留参头度牒。行者喝云。(请众首座。归堂挂搭)参头领众。前门入堂。先举左足。圣僧前排立。参头烧香。同众大展三拜。巡堂一匝。自上堂至下堂。仍如前排立。问讯。从班尾先移步退。立圣僧板头。维那入堂烧香一炷。上间立。堂司行者用柈袱。托度牒。维那付还。参头同众。对触礼一拜。参头领众。自炉前转上首。对触礼一拜。参头送维那出。斋前出后门。斋了出前门。参头不出门限。维那预发诸寮报榜。行者引至众寮。鸣板三下。寮主相接入门。对触礼一拜。寒暄了。人事。寮元对触礼一拜。叙寒温。烧香献茶。送出。茶头请云。(寮元请众首座。今晚就寮。献汤)答云。(就此告免)次诣首座寮库司众头首寮人事。堂司行者通报。相接炉前。对触礼一拜。叙寒温。送出。今来多不相接。传语。非法也。盖谢挂搭时。两班回礼。通有拜也。侍司无拜。回礼。亦不拜也。
　　榜式(挂搭一僧　某甲上座　　今月　日。堂司某报)(某州　某甲上座　某戒。侍司申。尊住持也　前堂众寮侍者具州戒)。

　　章　小挂搭归堂

　　冬后岁前。不拘时也。方丈挂搭已。侍司发榜。下堂司。随即请茶。维那接入。触礼一拜。烧香吃茶了。禀云。(某等蒙和尚令依附左右。伏望甄录)答云。(山门多幸。同守寂寥)取度牒。付与维那。对触礼一拜。上床历已。维那付度牒还。参头对触礼一拜。各收度牒。同到众寮维那上间入。对触礼一拜。对转对触礼一拜。词云。(兹者多幸。重辱温存。下情不胜感激之至)答云。(寮舍不便。幸乞宽处)参头送维那出。众出寮外右立。堂司库子。鸣寮内小板三下。寮主接入。对触礼一拜。烧香吃茶。谢茶了。禀云。(适蒙维那令归上寮。依附左右。伏望甄录)答云。(兹者多幸。同守寂寥)对触礼一拜。参头转左。对触礼一拜。众一字列炉前问讯。寮主引巡桉一匝。仍一字列。问讯而散。次寮元相接(对触礼一拜)叙寒温。烧香献茶。次诣寮舍人事。并库司。通有触礼一拜。

　　爱　西堂首座挂搭

　　大方西堂。名德首座。欲作住(计。语次露意。住持当勉留。次日请茶了。禀云。某甲为生死事大。特来依栖。即触礼一拜。住持当答拜。还宾主礼也。别日或即会两班茶。住持躬起烧香一炷。即复元位立。白云。某处西堂首座不弃来此。同守寂寥。烦两班。相送归寮。受送人即进前云。某甲特来依栖。重荷甄录。住持两班送归单寮。若辞即蒙堂亦两班相送。住持居主位。对触礼一拜。词云。即日恭惟。堂头和尚。起居多福。宿生庆幸。仰荷[(冰-水+〡)*又]录。住持词云。山门多幸。同守寂寥。送住持出。受送人。居主揖侍者入。作贺。送出。揖两班。进作贺。转右位。与寮主人事。词云。宿生多幸。且喜同守寂寥。答云。多幸得获依附左右。即怀香。诣方丈谢床位。堂司库子。引诣库司。诸头首寮耆旧寮。人事。旦望茶。并同耆旧列)。

　　育　诸方名胜挂搭

　　相看人事。欲求挂搭。赴茶罢。禀云(某等为生死事大。特来依附和尚。伏望[(冰-水+〡)*又]录)普触礼一拜。住持云。(特荷不弃。同守寂寥)即请首座都寺维那吃茶。住持躬起。烧香一炷。白送意如前。受送人。进云。(某等。重蒙和尚[(冰-水+〡)*又]录。只归僧堂随众)答云。(山门礼当延送)即送归蒙堂。住持居主。对触礼一拜。送出门。即侍者作贺。送出。进与寮主人事了。转主位立两班人事了。受送人。即怀香。诣方丈谢榻位堂司行者引至库司诸头首。人事而已。

　　黎　法眷办事挂搭

　　到不拘时。先访侍者。详说来历。令覆住持。相看。插香行礼。若弟侄已下。法眷办事。曾执侍者。皆当受礼。揖香献茶。送客位。回礼。或归堂挂搭。或送寮舍。礼与前同。

　　首　抛香相看挂搭

　　实迫缘故。来不及时。或止挂搭。或侍者艰阻。即抛香相看。不拘所在。轻置香于住持前云。(暂到礼拜和尚)即触礼一拜。住持或不顾而去。随自收香。从此讨挂搭。不拘时也。或问来历。从实祇对。俟得挂搭。附名归堂已。巡寮人事罢。参头领众。诣堂司致谢。就禀云。(被位钵位。何处安顿。即望悦众。不吝慈悲)答云。(谨依来命)即同入僧堂指排位次。或迫结制。添名入图本。若告假。须满堂仪半月。或父母师长讣至。或迫急干缘故。诚禀公界人。然游方参请。志在究明生死。如慈明三年易服随军伍。往见汾阳务猥职。而后发明大事。痴绝松源会中九个月日。方得挂搭。今时兄弟。朝东暮西。岂可同日而语。

　　臣　谢挂搭

　　丛林盛时。挂搭归堂。即时谢挂搭。佛照和尚自育王赴径山。权孤云。为入院侍者。照尊爱之。以谢挂搭礼繁。并在夏前报谢也。凡来日谢挂搭。侍者粥了。出榜头。贴众寮前上间。堂司行者。写榜率钱。付侍者回香。侍司预会茶。从众推一人。为参头。至日。侍司付大香一片。与参头。寝堂严设香几炉烛。参头领众。依图列立。三人一引。每引一人。小参头。详记词语。进退仪则。预须一处习仪。庶临时成现。
　　至时侍者同参头入。请住持出。庙立。参头归众。同问讯。[泳-永+复]进前云。(请和尚趺坐)从炉里转复位。同众问讯。进炉前。怀中取香。左手搜香。复位。同众问讯。参头同本引三人展具。参头进云。(某等宿生庆幸。获奉依栖。下情不胜荣幸之至)再展寒温。触礼三拜。一齐问讯。过右边。直接班尾。三三趱上。礼语同前。俟各行礼毕。普问讯而退。归众寮。候回礼。诸方每谢挂搭。普同行礼。盖图省事。后学无闻。至理渐寂。良可惜也。
　　榜式(新归堂兄弟。来日粥罢。诣　方丈。谢挂搭　今　月　日。侍司　某报)。
　　率香小榜(谢挂搭首座各率钱一伯文。买香　　　　　堂司行者　某取覆　纸长五六寸)。

　　伏　回礼

　　至日谢挂搭。方丈客头。堂司库子。各写回礼榜。贴众寮前。方丈榜贴上间。两班下间。寝堂谢挂搭了。参头领众。众寮前下间排立。候接住持入寮。问讯云(移刻恭惟。堂头和尚。尊候起居多福。礼合拜谢。反〔木〕降重。下情不胜感激之至)众送住持出。随入寮。转上间立。参头接侍者入。词云。(某等获依左右。兹沐降尊。下情不胜感激之至)答云。(拜谢不专。下情不胜感激之至)参头送出。接两班入。对触礼一拜。(还归堂时一拜也)词语同前。众转下间。副参谢参头触礼一拜。
　　方丈榜式(堂头和尚。粥罢。回礼新归堂首座。今月　日。客头行者某。承准)。
　　两班榜式(头首知事。粥罢。回礼。新归堂首座今月　日。堂司行者某。拜覆)。

　　戎　谢挂搭茶

　　请客侍者照戒腊。写茶状。具双字名。来辰洗面时。备卓子笔砚。列照堂。请各名下书云。(某甲谨拜尊命)如挂搭西堂首座。亦依戒次。写入茶状。预晚方丈客头先持诣寮。命佥状。
　　烧香侍者令客头排位。请首座光伴。如名德西堂首座。与住持对面位。参头次位。多处不逊。甚至喧聒。殊失礼度。住持预於升堂时。说及。盖受送者。先谢挂搭已。此同茶也。至日斋了。鸣鼓集众。烧香侍者揖入住持。接叙寒温。次接光伴人。问讯。词语(寻常茶同)各依照牌入位。照牌预禀住持看定。烧香侍者同请客侍者行礼。与结制小座(汤礼同)次日。库司客头行者依戒具茶状。列众寮前。请佥名书云。(某敬依来命)状与方丈同。只书下字名。库堂设位。首座光伴。斋了。鸣库堂前板。上首知事。与维那行礼(同前)次日堂司行者具茶状。请佥名。与前同。照堂排位。上首知事光伴。鸣照堂板。头首一班行礼。或四人六人列位头问讯。如五人前堂首座。只烧香中立。西班行礼。止於知客揖香了。烧光伴香。就座同茶。
　　三日讲行。此古法也。诸方今作一日。知事头首。并在早晨佥状。就方丈借座。知事头首下主一位。方丈茶鸣鼓。知事头首茶鸣板。互为主伴。方丈茶众起谢。知事头首茶。只参头离位谢。然贵图省事。非丛林法也。
　　方丈状式(新挂搭　某甲上座　某甲上座　今　辰斋退。就寝堂点茶一中。特为伏希云集)(　今　月　日。侍司　某　拜请)。
　　两班状式(新挂搭　某上座　某上座　右某今辰斋退。就某处点茶一中。特为。伏望众慈。同垂　降重)(今月　　日　　首座比丘某知事比丘某拜请)。

　　禅林备用卷之八
　　禅林备用卷之九
　　羌　当代住持涅盘

　　夫佛祖示灭。棺殓礼仪。有经无爽。双林十大弟子。哭泣忧悔。波罗柰释梵天龙。哀号躄踊。泪如膏轴。迦叶还自外国。兴兵分舍利。建塔。岂非礼乎。
　　按大慧竹庵议集云。百丈丧礼而降。至政禅师。可谓备矣。於应大师。五图芟繁。实为法门备用。百丈绳制。凡亡僧衣物。尽行支破。营丧具。奏以闻。勑入藏。为定式。
　　世尊住世。时有古佛。号乌波难陁。示迹入灭。世尊勑集众。将衣钵。对众估唱。使四众观察。启悟此身无常。证二果者。不可胜数。盖对治他缘。当修己行。
　　先辈迁化。纸袋封留法衣一顶。备请住持。非付法也。以表世尊付衣。待弥勒应世说法。后之来者。审所自也。

　　遐　遗嘱遗书

　　尊宿示疾。迁化可期。预请两班耆旧。封定行李。准(留浴)殓。随身衣服。若小长物。遗戒小师。不许披麻恸哭。请首座主丧。一切佛事并免。首座同众。举无常偈云。(圆寂堂头某人和尚。即今将赴荼毗〡〡〡〡〡〡〡〡〡〡　　〡〡)大众举无常偈。众念(诸行无常。是生灭法。生灭灭已。寂灭为乐)三遍。即起龛。茶毗。了了明明。以验生平。若衣钵丰储。王臣赠葬。须尽礼讲行。衣钵只留方丈库司。差公心仆隶。看守。估唱了。则已。慎勿将无作有。空费常住。外护檀越。诸山道旧。遗嘱遗书。皆先毕事。

　　迩　入龛念诵

　　凡示疾书偈。入灭。不拘早晚。侍者即令客头行者。下僧堂报众。白槌一下云。(堂头和尚。传语大众。风火相逼。不及面违)又鸣槌一下。次报诸寮。堂司行者鸣僧堂前钟。集众。上方丈吊慰(未可举哀)首座同两班耆旧。商议发书。请人主丧。须择邻封老成。或法眷尊长。或只请首座。如有遗命。即当遵行。孝子侍者。亲随人。安排洗浴。着衣净发。入龛。遗偈贴龛左。维那孝子。就方丈炷杳。请首座做入龛佛事。安排寝堂。置龛炉烛。几筵供养。至时鸣僧堂前钟。集众。举入龛佛事已。维那念诵云。(切以。美权普示。分化迹於人天。妙体独存。起玄机於佛祖。恭惟。堂头和尚。孤圆智月。俄[(冰-水+〡)*又]万水之波。广大悲心。却应十方之感。瞻颜无地。披志有归。是集真徒。赞扬圣号。为如上缘念。清净法身毗卢遮那佛。十圣号了)举大悲咒。回向云。(上来念诵讽经。功德奉为。堂头和尚。无生报地。妙极庄严。十方三世一切诸佛)再举楞严咒。回向云。(讽经功德奉为堂头〡。增崇品位)当夜集众念诵云。(白大众。堂头和尚。已归真寂。众失所依。但念无常。慎勿放逸。为如上缘念。十号。回向。同前)二时上粥饭。三时上茶汤。大众讽经。见职维那回向。

　　壹　主丧

　　夫主丧者。非老成宿德。讵可当其请。如圆悟与开福宁和尚接月庵果承当后事。寔为标格。主丧人至。鸣大钟。大众门迎。至龛前炷香了。两班大众人事。众散。两班耆旧送客位。两班插香人事。当辞免。主丧主位。首座分手。首座起身烧香一炷。复位献茶。孝子即排前问讯。插香。大展三拜。主丧答拜。次方丈行者礼拜。次参头领众插香礼三拜。次方丈仆从参拜了。献汤。送两班出。半斋。库司备点心。两班光伴。次第巡寮。

　　体　请佛事

　　巡寮已。两班耆旧孝子。随到客位。呈衣钵簿遗墨等物主丧。就会茶。议请佛事式列后。及请丧司一行人。先议孝服。无布折量分表。如主丧路远。三日未至。请次头首移龛佛事。主丧至。须与首座私计衣钵多少。作三分。约一分。表众人经钱斋钱。谢丧司一行人。一分佛事孝服。丧司日逐支遣。一分做斋出丧讽经。须与首座同主其事。主丧者。只可举哀小参二佛事。带行僧行不可干预执职并佛事。衣盂丰甚。议请邻封老成。本寺耆旧西堂首座。每日表嚫讽经。奠茶汤。不拘两班大耆旧。各请一人管财。庶绝浮议。接客丧仪。亦请耆旧。丧司书记维那知客从众议公请。圣僧侍者把帐。丧司公差库子客头茶头一行人管事。仍请见职维那。同议请佛事。见职知客门接外客。丧司合千人仆。排单揭示。移龛举哀。

　　率　移龛

　　入龛后三日揜龛。库司措办事仪法堂上间。颜色帏幙。严设床榻。架列受用衣物。左右砂罗器具。桉上列笔砚语录。炉瓶供养。汤瓶火炉。茶汤皿具。执役行者。看守。中间广设祭筵。生绢帏幙。铺设法座。挂真以备上祭。下间置龛。麻布帏幙。座安位牌。前列几桉素花供养。二时下汤茶粥饭讽经。香烛不绝。排列挑灯。铙钹花旛。鸣钟集众。做佛事已。移龛下法堂。请锁龛佛事。

　　宾　挂真举哀。致祭奠茶汤

　　移龛已。即法堂挂真佛事了。侍者捧遗书。呈首座主丧大众云。(堂头和尚。临终遗首座大众书)主丧接书。呈首座。首座以书炉上熏。即授维那读毕。丧司行者贴法堂中间上手幙上。主丧白云。(堂头和尚归寂。理合举哀)佛事已。举哀三声。大众发哭。孝子列幙下哀泣。主丧炷香。请奠汤佛事。丧主致祭。知客宣祭文已。请奠茶佛事。孝子列真前。礼拜已。归幙下。主丧再炷香礼真。孝子皆答拜。主丧入幕下吊慰。孝子随礼三拜。次慰两班大众。词云。(法门不幸堂头和尚。遽戢化权。敢冀大众。玉成后事)首座词云。(倚赖和尚。玉成后事)两班大众慰孝子。词云。(山门不幸。和尚归真。旦望节哀。以尽大事)。

　　归　祭次

　　挂真已。丧司具目子。列排祭次。贴法堂下间幙上。式见后。每日两次。或三次。上祭讽经。诸山檀越致祭。不在此限也。若法眷嗣子上祭。备孝服到门内。知客接已。即报丧司。送孝服而后上祭。助葬仪物用了。余者当归常住。盖诸山轿从。皆扰常住也。丧司集。两班耆旧。抄札衣钵见数。从公议留遗嘱外丧司默计新旧短长。价贯多少。庶临时成现。

　　王　对灵小参念诵奠茶汤

　　挂真已。维那同孝子诣客位。拜请主丧。迨夜(迨夜者。乃宿夜)法堂面真设座。对灵小参。昏钟鸣鸣鼓集众。两班出班如常式。无亲随人。圣僧侍者烧香。小参了。孝子罗拜。致祭。首座即领众龛前上香。山门维那念诵。式见后。举大悲咒。回向。山门知客平举楞严。回向了。两班奠茶汤。致祭。别灵。次孝子致祭讽经。众散。参头领众。喝参礼拜。讽经。作下寮参拜声喏。讽经方丈行者参头大众。参随人力。守夜。

　　鸣　出丧挂真。奠茶汤

　　丧仪津送之礼。应须合节。计衣盂之多寡。审天气之炎凉。十日半月。取於事办也。知事丧司提调丧仪。香亭真亭。幢幡呗乐。装习十大弟子。列龛左右。龛前伞椅书笼。汤炉挑灯。竹篦主大。拂子。香合。法衣。孝子随龛。鸣楼钟。木鱼。鼓板。送丧。龛至山门首。彩亭挂真。有佛事。奠茶汤有佛事。两班大众。门列俟龛出已。山门维那面里。伞下合掌。而立举念往生咒。或四圣号。主丧领众。两两排行。送丧。左右分雪柳柴枝。毋得挨肩交语。各怀悲感。丧司维那都寺押丧。知客侍者表行丧剽头。

　　凤　秉炬挂真

　　丧至涅盘台。丧司维那俟都寺炷香了。进前烧香。请秉炬佛事。佛事已念诵。丧司知客平举楞严咒。回向。式并见后。次乡人举经。大众须同讽念了。首座领众归寺斋。乡人法眷孝子。伴烧龛。收骨。斋了集众。备从仪。迎骨回寝堂。挂真供养讽经。二时上粥饭。三时上茶汤。或十日半月。众到讽经。骨入塔则止之。

　　在　入塔

　　至日备仪从。集众请起骨佛事。送骨至塔所。入塔有佛事。讽经了。迎真回寝堂。挂真供养。主丧炷香礼真。次诸山两班大众孝子。礼真毕。孝子插香大展三拜。谢主丧。次两班大众。谢主丧。词云。(山门不幸。先堂头和尚示寂。仰荷主盟后事)主丧云。(仰荷匡扶。得逃旷败)主丧同丧司一行人。巡寮致谢。次孝子巡寮拜谢。维那送见职守丧侍者归众寮。每日山门三时上茶汤。集众讽经。牌位入祖堂则止之。或待新住持。方入祖堂。

　　树　全身入塔

　　丧仪如前。只分雪柳入塔。念诵式见后。咒塔讽经回向。式具后。迎真回寝堂供养。

　　白　唱衣

　　衣钵新旧。价直高下。默已估定。上单见数。於法堂上间。敷设坐位。外横安长[片*兆]笔砚大磬。鸣僧堂前钟。集众。主丧首座分手。两班垂手坐。大众次第分坐。丧司维那知客面主丧位。念诵式。(见后)先开笼出衣钵。依号排席上。请提衣佛事。语绝。维那即白云。(夫唱衣之法。盖禀常规。高则不过七分八分。低则不过一唱二唱。且道不作贵不作贱。又作么生商量。提衣云。一唱五伯)若不请佛事。即提衣云。(如来正法眼。金襕僧伽梨。展开也通变大千。敛聚也丝毫不隔。盖千尺之躯不长。覆丈六之身不短。虽然庾岭传来。争柰今日犹在。示寂某人和尚。化缘已毕。撒手便行。信手拈来。对众估唱。提衣云。一唱五伯)若法衣多总留遗嘱。次第呈衣。维那接唱。丧司合干人。贵在公心。主行。维那眼亲手办。定价打磬。库子目视上下。喝定名字。上单。侍者依单发剽。唱衣毕。结定钞数。主丧佥单。交钞取衣。不得顺情退减。主丧力主其事。

　　驹　管待

　　预在抄札时。作三分料定。下遗书。入祖堂。管待丧司一应执事人。嚫利均平。息纷争也。次山门管待主丧一行人。有嚫。两班耆旧。光伴如常。管待礼同。

　　食　孝服

　　侍者小师(麻布直裰)　两班头首(苎布直裰)　主丧(生绢直裰)　法眷亲密尊长(生绢直裰)　次法眷师孙(生绢腰帛)　办事乡人(生绢腰帛)　诸山(生绢腰帛)　檀越(生绢头巾腰帛)　方丈行者(麻布道服)　方丈仆从(麻布服巾)　众行者(苎布头巾)　甲干火佃(麻布头巾)　作头(麻布服巾)。

　　场　上祭资次

　　　知事　头首　主丧　西堂　耆旧　蒙堂　前资　老宿　众寮　办事　旧侍者　乡人　法眷　庄头　庵塔　小师　师孙　方丈行者　六局　行堂　待诏　方丈直厅　方丈轿番　老郎　庄甲　火佃　修造(诸色作头有祭)。

　　化　念诵式

　　(宿夜)白大众。堂头和尚。入般涅盘。是日已过命亦随减。如少水鱼斯有何乐。众等当勤精进如救头然但念无常慎勿放逸。恭裒大众。肃诣龛帏。诵持万德洪名奉为增崇品位念。清净法身毗卢遮那佛。(十圣号了)举大悲咒回向云。上来念诵讽经功德。回向示寂堂头和尚。伏愿。不忘愿力。再现昙花。棹慈航於生死逝波。接群迷於菩提彼岸。再劳大众念。十方三世(云云)。
　　(起龛)金棺自举。绕拘尸之大城。幢旆摇空。赴茶毗之盛礼。葬则云(难提)。仰凭大众。称念洪名。用表攀违。上资觉路念。清净法身(十号了便起行)。
　　(化坛)堂头和尚化缘已毕。遽返真常。灵棺遍绕於拘尸。性火自焚於此日。仰凭大众。资助觉灵。南无西方极乐世界。大慈大悲阿弥陀佛。(十声)上来称扬圣号。恭赞化仪。体格先宗。机峻不容於佛祖。用开后学。悲心乃摄於人天。收幻化之百骸。入火光之三昧。茶倾三奠。香爇一炉。奉送云程。和南圣众。
　　(全身入塔)切目。双趺示相。绍灵鹫之遗规。只履显宗。表少林之垂化。呈机隐显。成法始终。仰凭大众。资助觉灵。南无西方极乐世界。(十号了)惟愿慧镜分辉。慈云广布。四生界内。开示不生不灭之因。六趣道中。谈说无我无人之法。茶倾三奠(云云)(同前)。
　　(法嗣)切以。恩逾鞠育。义越遗金。鬻心未就於凤栖。鼯鼠遽飞於鹤树。理毕竟於生灭。孝当悼於庄严。薄具荐修。聊伸攀慕。伏愿。定力矗地摩云之耸。其祚增高。法海滔天沃日之波。其渊愈广。再劳大众念。十方三世一切诸佛(云云)。
　　(小师)粉骨碎身。略未酬於摄受。殒星彻电。忽奄入於死门。追趋庭之训何悬。念封树之严愈远。仰瞻觉苑。无任悲哀。伏愿。升禅大地。流智水以润枯林。开道回心。印晓月而光重疚。再劳大众念。十方三世(云云)。
　　入塔讽经回向　上来讽经功德。加持宝塔。有大功勋。劫石可销。威棱益振。祥光普烛。幽暗顿明。尽令沉滞之徒。俱登菩提之岸。十方三世一切(云云)。

　　被　两班悼住持

　　五叶联芳。福慧资於幽显。只履垂化。悲哀动於林泉。虽法化无有去来。在辅[弓*丙*弓]合伸荐悼。伏愿。眉间毫相。舒剎剎之光明。舌上风雷。说尘尘之记莂。

　　草　遗嘱式

　　某寺住持。某年几岁。世缘报谢。风烛不停。所有随身衣钵。檀信施利。非常住物。烦两班抄札。端请某人。主行丧事。余表众僧看经。行丧母致烦多。侵常住。用幸察此意。幸希悉及。
　　年　月　日　住山某人押(大意若此。不拘)。

　　木　佛事资次

　　　入龛　移龛　锁龛　法堂挂真　举哀　奠茶汤　对灵小参　山门首彩亭挂真　奠茶　奠汤　秉炬　安骨　提衣　起骨　入塔　入祖堂　全身入塔　撒土(衣钵丰。每日奠茶汤一次)。

　　赖　估唱衣单式

　　堂头和尚归寂。谨具衣物估唱钞贯。收支干后　一天字　一天二　一天三。
　　右具如前。公支外。见管若干。斋七追崇看经。表众外。余无剩。伏希众悉。　今　月　日。丧司库子某甲具。缴纳度牒状式　某寺知事僧某甲。右某甲。本寺住持长老。於今年某月某日。因病顺寂。遂於几日。依法茶毗。(或安厝)平日所得施利。置到衣钵。对众估唱。津送后事。所有本名度牒一道。谨具状缴申。
　　某处官司。伏乞　照验。谨状。年月日。某寺知事僧。某状。
　　讣状式　某寺丧司比丘某甲。　右某甲。山门不幸。堂头和尚。今月几日。遽尔归真。谨具讣。告　闻。谨状　年　月　日。丧司比丘某甲状。
　　封皮　讣告　某处堂头和尚。大禅师(某寺丧司比丘某)谨封。

　　及　下遗书

　　丧事毕。主丧请侍者办事人。充专使。分路驰送诸山。同参。檀越。官贵。遗书。唯尊宿书。相见下语。须择能事人。充专使。如大慧见无尽。丛林未致寂寥。诸方专使。首到客司人事。知客引上侍司人事。预备柈袱。盛书物。侍者诣方丈通覆住持。当即相接。令请两班。专使进前。问讯云。(请和尚趺坐)若住持垂语。须下语。插香且通客礼。展具。住持免之。人事。入座吃茶。起炉前。谢茶了。插大香一片。初展云。(某此际。获奉尊颜。下情不胜荣幸之至)再展。寒温。触礼三拜。起禀云。(某处和尚。几月几日归寂。遗书遗物。令某驰纳)即呈书物。住持云。(法门衰落。不胜哀感)方丈行者接收之。两班集问讯。首座分手就坐。专使住持对面。退一位坐。吃茶。起身。住持白云。(法门不幸。某处和尚归寂。不胜哀感)行者备书剪。托书物呈住持。侍者取书。住持接书。炉上熏。付侍者。送与维那。行者过剪开缄。宣读已。侍者揖专使。上住持对面位。点汤如常礼。送专使归(安下)先住持人事。次侍者两班人事了。知客引巡寮。先到库司。次头首寮单寮蒙堂四寮。盖各致祭故也。当晚侍者。禀请特为汤。汤了。药石。至晚汤果。大方遗书至。两班光伴。次者两班头维那光伴。侍者请书记面议来历。作祭文。方丈祭文。多住持自述。江湖法眷办事。皆当具祭备香。侍者一一提点。次早方丈请汤。吃粥了。请茶。法堂下间。钉挂排祭。侍者覆上堂。行者报寮。挂上堂牌。座下备卓袱。盛书物。座前左排住持位。行者覆方丈鸣鼓众集。住持出法座下位前立。鼓绝。进香卓。知客引专使。住持前行礼。插香。初展云。(某輙持遗墨。乃木。礼意过勤。下情不胜感激之至)二展寒温。触礼三拜。呈遗书。住持接书。炉上熏。付侍者。送与维那。宣了。专使问讯住持。归知客班后立。住持升座下座。诣祭前。炷香点汤。上祭点茶。展拜。专使座右还拜。维那出班揖住持。烧香侍者捧香合。两班上香。有借香问讯。出班毕。住持两班展拜。维那宣祭文。住持复展拜。专使答拜。举楞严咒。回向与诸祖忌同。两班。四寮。江湖。办事。乡人。皆致祭毕。举大悲咒。回向。法眷小师。办事已下。专使不答拜。专使出灵前。两展三拜。谢住持。免则触礼。次巡寮致谢。山门即管待专使。两班光伴。山门大小法眷。高低礼须合节。已次诸山四寮江湖。无祭。

　　万　嗣法师遗书至

　　方丈开书。两班先当慰住持。法堂中间设祭。祭前拈香有语。举哀三声。讽经。首座领众行道。回向毕。上祭。三拜。上汤三拜。进食了。鸣鼓讲特为茶三拜。收坐具。有品食三拜者。两班四寮。江湖乡人。法眷小师。皆致祭毕。首座领众。住持前吊慰。礼并与前同。
　　遗书式。
　　(痴绝)几处住山。无补宗教。微疾弗起。有负丛林。偶风火以交煎。望云山而增恋。面违弗及。珍重是祈。
　　(法眷)叨滥住山。有愧同门之友。因循老病。将为毕世之人。敬奉手书。聊申面别。觊亲闻之嫡嗣。当力荷於先师。匇匇遂行。伏惟珍重。
　　(邻封)住山无补。依邻壁之有光。梦境元空。幸世缘之已了。莫谐面别。但切心驰。祈佛日以增辉。使宗风而益振。匇匇不谨。伏惟珍重。
　　(尊宿)早忝游从。柰合离之有数。中遭推挽。遂黾勉於微缘。电露俄空。云山益眇。敢祈保护。以寿斯文。拜祷不备。
　　封皮。
　　(端书　拜覆　某寺堂头大和尚　某寺住持比丘　某甲)谨封。

　　方　住持后事

　　补处住持。两班集大众会议。须择宗眼明白。德劭年高。行止洁白。堪服众望者。众状保申。须合诸山江湖公选。方为舆论。知事耆旧。毋擅私情。丛林得人。令法久住。若倚财势。营生结好。冒名进锐。斯道丧矣。名位乌可轻任。

　　盖　病僧圆寂

　　病势困重。直病人。率乡社道旧。对病拓前。排列香烛。佛像念诵。(式见后)如病革。即白延寿堂主。同禀维那。请封行李。堂司库子。覆首座知事侍者。同到病人前。抄写口词。直病人。同公界人。收拾经柜函柜衣物。成处封锁。留装亡衣服。或说不及。维那首座亦须主行。衣裰数珠。香合脚絣。坐具鞋袜。净发巾。收骨袱绵子。合用之物。并作一包。堂主同直病人。收掌。无行李者。亦须尽丛林礼津送。在住持首座力主之。封行李毕。锁匙封佥。纳首座处。衣钵四寮人力扛归堂司。若单寮。只留本房。须差人看守。亡僧无亲书。不可擅自遗嘱衣物。大川和尚住净慈时。首座维那自作亡僧遗嘱衣物。被退职出院。深可后人为戒。

　　此　浴亡

　　病僧气绝。堂主报维那。令堂司行者报烧汤。覆首座知客侍者。库司差人。扛龛浴船。安排浴亡。维那探汤冷热。浴毕。拭浴衣被表浴亡人。净发手巾。付待诏。维那提督着衣入龛。置延寿堂中。铺设椅卓位牌。香灯供养。随(现在)僧众讽经回向。夜点长明灯。堂司行者造雪柳　位牌(新圆寂　某甲上座觉灵)。
　　或西堂　云。(前住某寺某人西堂大和尚)办事者。随职称名。

　　身　讽经

　　每日直灵行者上粥饭。知事三时上茶汤。拈香。早粥大殿讽经退。堂司行者鸣引磬。首座领众到龛前。知事先上茶拈香。住持拈香。维那举大悲咒回向。次乡人举咒。乡长出。烧香一炷。每日三时同。出丧后三日讽经。而止。
　　回向云。(上来讽经功德。奉为新圆寂某甲上座。庄严报地。十方三世云云。除公界。只称一字名)。

　　发　分剽

　　置龛了。维那知客侍者带堂司行者。诣首座寮。造剽印。押见数封。留首座处。或早或午。知客侍者就钵位。眼同表剽。僧众暂到共若干人。覆维那首座知数。余剽毁之。衣钵丰。表剽讽经行丧。

　　四　请佛事抄札

　　堂司捡前单。依次第请佛事。备柈袱炉烛香合。维那带行者诣方丈。请秉炬。插香禀云。(某甲上座圆寂。几日茶昆。拜请和尚秉炬)诸寮请礼同。报两班就堂司抄札。大亡僧须请耆旧。众集呈笼封出衣物。排席上。堂司行者逐件呈过。公界人眼同计所直。知客上单。排天地玄黄字号。侍者发贴衣上号。半新曰旧。半旧曰破。密估价直。毋闻众人。书籍佛像。经卷玩具。结缘阄拈。动使什物公界寮舍缺用者。打归上簿交割。直病人小师。或人力。有心力者。当劳之。有抄札点心。

　　大　锁龛念诵致祭

　　来早出丧。今晚堂司行者报方丈。首座挂牌报诸寮。预报柜头造祭食。库司差人钉挂祭筵。乡人法眷。到柜头纳钱回祭。作祭文。合备小香二片。若西堂大耆旧。方丈两班致祭。系维那宣祭文。放参了。鸣僧堂前钟。集众。龛前念诵。知事先上食茶汤了。住持烧香了。维那出班烧香一炷竟。请做佛事人。复位。受请人。出班位烧香一炷。侧右问讯。往住持前问讯。次知事前问讯。巡至班末。次西班亦然。与大众普问讯。从西序班末。入龛右立。堂司库子柈托锁子。做佛事已。行者锁龛。即归元位。若见职只自班位入。做佛事。维那揖出班烧香。住持出班上香。侍者捧合。两班有借香问讯。出班毕。维那面龛念诵。举大悲咒回向。知客平举楞严。回向了。住持立知事上首。上祭人。右出炷香问讯。从西班末入。龛右上汤茶。行者下。出炉前插香。退身问讯。展拜。龛右宣祭文毕。举大悲咒回向。次参头领众讽经。作寮讽经。乡人伴灵讽经。

　　五　出丧

　　预令监作办柴化亡。并行丧柴枝。差人力扛龛。执旛幢香桉鼓乐。丧仪齐备。预夜覆方丈。两班挂牌报诸寮。送亡。早粥遍食槌后。再鸣槌一下云。(粥罢。闻钟声。普请送亡。除直堂守寮外。并皆齐赴。谨白)遇圣节不巡堂。复鸣槌一下。至圣僧前问讯。转身住持前问讯。巡堂一匝。外堂自下堂至上堂。入堂内问讯而退。粥罢。整备丧仪次第。堂司库子覆方丈两班侍者。鸣僧堂前钟。集众。到龛前。维那念诵。式见后。请起龛佛事已。鸣钹抬龛。出山门首。(若奠汤茶转龛)龛面里歇。首座领众两行排立。维那面里伞下立。合掌举往生咒。或西方四圣号。首座领众念咒。随龛。行者排立合掌低头。待揖僧众行尽。随后送亡。都寺侍者押丧。维那随龛。

　　常　茶毗

　　丧至涅盘台。住持上香。知事上汤茶。维那上香。请住持秉矩。住持烧香。和南大众。进前立。人力把伞。直岁问讯。度火把。秉炬毕。维那做山头佛事。上首知事。上茶上香。知客平举楞严咒。回向。乡人举经。(即江湖经也)道旧乡人。伴化亡。维那往来捡视。堂司行者。送化亡人饭。收骨。迎回延寿堂供养。讽经三日。

　　恭　唱衣

　　丛林古法。骨归寺。次日方唱衣。近来即日唱衣。化亡。收骨。其谁目之。宜审之。如斋退唱衣。堂司行者粥罢覆方丈。两班侍者。挂唱衣牌。报诸寮。铺排僧堂前。卓凳绳床。住持首座分手。两班垂坐。门里。横安长[片*兆]。列笔砚算子。挂络。席铺地上。差四寮人力。扛衣笼。列席上。堂司行者覆方丈两班维那侍者。鸣僧堂前钟。集众。维那知客侍者众后同入堂问讯。入位坐。行者一字列问讯。扛笼两班前。巡呈封看。过出锁匙。开笼。堂司行者取衣物出。依号排席上。空笼开倒地。维那鸣磬念诵。(式见后)了。白云。(夫唱衣之法。盖禀常规。新旧短长。自宜照顾。不须足陌。无以新锡相兼。磬声断后。不许翻悔。谨白)抽袈裟。安磬内。披挂络。拈度牒云。(亡僧度牒一道。对众剪破。缴纳归官)於书名处。横剪三刀。以指穿破处。呈众一遭。鸣磬一下云。(剪破讫)次第依号呈衣唱衣。维那提起衣云。(天字一号。钵盂一副。一唱五百文)堂司行者随接唱云。五百。唱伯至贯。唱贯至十贯。为则。次第唱价到打磬。行者喝定名字。报知客上单。侍者对单发衣剽。该写钞数。贴堂司库子。送剽与唱衣人。衣入笼交钞取衣。不许退减。唱毕回向。众散。结唱衣帐。首座佥过(维那收钞)付衣。圣僧侍者收衣。剽限三日取足。不到者申举催取足造帐。表众经钱。依后三等板帐为定式。若耆旧田土金谷。悉归常住。远年债负。量情勾销。新债征本。常住抽分。百贯抽十贯。百贯不满无抽。两班诸寮。具单表送经钱。暂到半分。不送亡者不系。做板帐众人。经钱二伯文。佛事钱壹贯。方丈佛事钱对陪。堂司行者抽分钱。只於众僧经钱。贯数三分为准。不许妄立修造等项名色。打钱引惹纷争。首座住持力主其事。

　　惟　入塔

　　造板帐毕。堂司行者。呈方丈两班佥了。或粥罢斋了。铺单帐僧堂前。备笔砚算子。令众看过。差误者改正之。单定。堂司行者覆方丈两班。挂牌报众。送灰。备香灯从仪。鸣僧堂前锺。众集。延寿堂知事烧香。住持炷香。维那请起骨佛事。与出丧同。预报三塔装香。扫洒骨至塔。知事上香茶。住持烧香。维那请入塔佛事。举大悲咒。知客平举楞严。乡人举经回向。

　　鞠　亡僧后事

　　夫有身两间。谁无生死。衣钵丰俭。津送合规。佛事一应举行。俭者结缘成美。板帐三等永为定规。凡亡僧口词。衣单并留堂司交割。终七或五七。顸出诸寮经单制疏。或设位。或就槌头宣忏。用严亡者。阴报感验。非轻。公界不宣懱裂。藏叟和尚住径山。维那告以无亡僧结拆寮舍。即时退职出院。丛林共知。百丈建立丛林。为老病无归者设。今则不然。故违厥始。务在丰衣盂。广徒党。贫病者眇视之。当如何哉。

　　养　念诵式

　　(保病)佛身充满於法界。(四句偈了)赞叹三宝。恭请证明。今辰则有在病比丘(某甲)。奉为释多生之冤对。忏累劫之愆由。特运丹情。恭裒清众。称杨圣号。荡涤深殃。仰凭大众念。清净法身毗卢遮那佛。(十圣号了)伏愿某人一心清净。四大轻安。寿命与慧命延长。色身与法身坚固。再劳尊众念。十方三世一切诸佛(云云)。
　　(病重)阿弥陀佛身金色。(八句偈了)今辰则有抱病比丘(某甲)。奉为释多生之冤对。(同前)念西方四圣尊号。或(百声千声)。伏愿诸缘未尽。早遂轻安。大命难逃。径生安养。再劳大众念。十方三世一切诸佛(云云)。
　　(宿夜)切目。生死交谢。寒暑迭迁。其来也。电激长空。其去也。波澄大海。是日则有新圆寂(某甲)上座。生缘既尽。大命俄迁。了诸行之无常。乃寂灭而为乐。恭裒大众。肃诣龛帏。诵诸圣之洪名。荐清魂於净土。仰凭大众念。清净法身毗卢遮那佛。(十圣号了)举大悲咒。上来念诵讽经功德。奉为新圆寂(某甲)上座。伏愿神超净域。业谢尘劳。莲开上品之花。佛授一生之记。再劳大众念。十方三世(云云)。
　　(起龛)欲举灵龛。赴茶毗之盛礼。仰凭尊众。诵诸圣之洪名。用表攀违。上资觉路。念清净法身(十圣号了。便起行)。
　　(茶毗)是日则有新圆寂(某甲)上座。既随缘而顺寂。乃依法以茶毗。焚百年弘道之身。入一路涅盘之径。仰凭尊众。资助觉灵。南无西方极乐世界。大慈大悲。阿弥陀佛。(念十遍了)上来称扬圣号。资助往生。惟愿慧镜分辉。真风散彩。菩提园里。开敷觉意之花。法性海中。荡涤尘心之垢。茶倾三奠。香爇一炉。奉送云程。和南圣众。举大悲咒了。上来念诵讽经功德。奉为新圆宿(某甲)上座。茶毗之次。庄严报地。十方三世一切诸佛(云云)。
　　(唱衣)浮云散而影不留。残烛尽而光自灭。今兹估唱用表无常。仰凭大众念。清净法身毗卢遮那佛。(十圣号了)唱衣了念。上来唱衣念诵功德。奉为(某甲)上座。庄严报地。十方三世一切诸佛(云云)。

　　岂　口词

　　某寺抱病僧(某甲)。右(某甲)本贯某州人。氏族姓某。年几岁。於某年买到某处度牒。为僧。何时到寺挂搭。今来忽然某疾作楚。恐风烛不期。所有随身行李。合行对众抄札。身死后。依丛林法。津送后事。
　　　年　月　日　　抱病僧　某甲押　　口词。

　　敢　衣单式

　　口词联粘在前　天字一号　天二号　天三号。
　　右具如前　　年　月　日(丧司行者某具)。
　　(侍者某押　知客某押　维那某押　主丧某押)。
　　估唱衣钵钱。收支单式。
　　今具估唱(某甲)上座随身衣钵钞贯。收支于后　一收钞若干　一支钞若干。除支。见管若干。表众讽经　右具如前。伏幸　众悉。
　　年　月　日丧司行者　(某甲)具。
　　(把帐　侍者某押　知客某押　维那某押　　　知事列名佥　头首列名佥　　住持　押)。

　　毁　表缘钱榜式

　　亡僧(某甲)上座估唱衣物钞贯。共计若干。除版帐。常住照例抽分。讽经外。僧众几员。每人各表经资若干。通计若干。伏幸　众悉。
　　年　月　日　堂司　　　某甲　　　敬白。
　　奠状式。
　　某寺住持比丘　某。　谨目　香烛汤茶祭食。(一字排写)　右谨专致奠于　新示寂某处堂头大和尚。伏惟　觉灵。俯垂　歆纳。谨状　年　月　日(具位某)状。
　　典丧比丘某　奠仪如目。　右伏蒙　尊慈。为堂头和尚归寂。特沐遣奠。谨祇领。对　灵焚白外。存没俱感。谨修状。上　谢。谨状　年　月　日。具位某　状。

　　伤　三等板帐

　　大板帐。千贯二千贯为式。耆旧田土金谷。归常住。唱衣钱不抽分。依式做板帐。外均表僧众。经钱。佛事钱。表嚫讽经。头首正嚫二十贯为则。若三千五千贯已上。量增议助龛局。典座设供。其余不可妄用。抽分百贯抽十贯。贴佛事钱贰贯。贴壹贯。中板帐四百贯五百贯。抽分表众佛事。并准前式　小板帐二百贯百贯。乃至十廿贯者。除回龛扛龛。杂支外。一切结缘。住持首座力主之。库司备办之。大众愍念之。须尽礼津送。其谁无死。
　　大版帐　中板帐　小板帐。
　　贰拾贯文(回龛)　乙十贯文　伍贯文。
　　壹拾贯文(纳度牒)　乙十贯文。
　　贰拾贯文(秉炬)　五贯文。
　　贰拾贯文(西堂首座奠茶汤)　一十贯文。
　　伍拾贯文(锁龛。起龛。安骨。入骨。起骨)　二十五贯文。
　　参拾贯文(侍者知客维那把帐)　一十五贯文。
　　十五贯文(抄札点心)　伍贯文　参贯文。
　　参贯文(主丧)　一贯伍伯文　伍伯文。
　　参贯文(押丧)　一贯伍伯文　伍伯文。
　　参贯文(山头佛事)　一贯伍伯文　伍伯文。
　　贰贯文(举经)　一贯文　参伯文。
　　壹贯文(灯油)　伍伯文　贰伯文。
　　伍贯文(回祭)　贰贯文　一贯文。
　　伍贯文(设粥)　贰贯文　一贯文。
　　一十贯文(方丈贴佛事分)。
　　四十贯文(八人贴佛事)。
　　一十贯文(贴奠茶汤佛事)。
　　壹贯文(打钹)　伍伯文　贰伯文。
　　伍贯文(行堂讽经)　贰贯文　壹贯文。
　　肆贯文(作寮讽经分)　壹贯伍　壹贯文。
　　伍伯文(库司客头报造食)　参伯文　壹伯文。
　　伍伯文(堂司库子唱衣)　参伯文　壹伯文。
　　伍伯文(库司贴茶上茶汤)　贰伯文　壹伯文。
　　伍伯文(递唱衣榜头)　贰伯文　壹伯文。
　　伍伯文(贴堂司提衣)　参伯文　壹伯文。
　　伍伯文(贴供头呈衣)　参伯文　壹伯文。
　　贰贯文(圣僧侍者收衣分)　壹贯文　伍伯文。
　　壹贯文(浴亡)　伍伯文　参伯文。
　　伍伯文(烧汤浴亡)　二伯文　壹伯文。
　　壹贯文(设浴)　伍伯文　贰伯文。
　　壹贯文(净发)　伍伯文　参伯文。
　　贰贯文(首座维那知客侍者四寮茶头)　壹贯文　肆伯文。
　　壹贯文(堂司库报堂讽经)　伍伯文　参伯文。
　　伍伯文(堂司人力报廊板)　参伯文　壹伯文。
　　壹拾贯文(舁龛)　伍贯文　参贯文。
　　壹贯文(直岁度火把)　伍伯文　参伯文。
　　壹贯文(化亡)　伍伯文　参伯文。
　　伍伯文(参头差拨)　贰伯文　壹伯文。
　　伍伯文(出给造祭)　贰伯文　壹伯文。
　　三贯文(香亭。驰旛挑灯)　贰贯文　壹贯文。
　　贰贯文(方丈轿番直斤)　壹贯文　伍伯文。
　　伍伯文(听叫捧香合)　贰伯文　壹伯文。
　　壹贯文(四寮人力扛凳唱衣)　伍伯文　贰伯文。
　　贰贯文(买雪柳纸)　壹贯文　伍伯文。
　　贰贯文(催亡僧分)。
　　伍伯文(人力表柴枝雪柳)　参伯文　壹伯文。
　　壹贯文(钉挂祭筵)　伍伯文　参伯文。
　　参伯文(直灵上粥饭)　三伯文　壹伯文。
　　壹伯文(管计出椀楪)　伍伯文　贰伯文。
　　伍伯文(买造单帐剽头纸。并笔墨)　三贯文　贰贯文。
　　参贯文(主磬唱衣)　壹贯伍伯文。
　　伍伯文(监作叫夫)　参伯文　壹伯文。
　　壹贯文(抬亡下洗浴)　伍伯文　参伯文。
　　伍拾贯文(表众讽经行丧人若干)。
　　陆伯贯文(表众僧经钱)　贰伯贯文。
　　右具如前。永为定式。不许花支巧破。若曰助龛局设堂供。须通众公议。众曰可。方可举行。虽是随方毗尼。当准此为通例。

　　禅林备用卷之九
　　禅林备用卷之十
　　女　日用清规

　　无量寿禅师。嘉定间。分座信之龟峰时述也。兹笔以备日用。序云。脱尘离族。圆顶方袍。大率经历丛林。切要洞明规矩。举措未谙法度。动止不合律仪。纵有善友良朋。讵肯深锥痛札。循习成弊。改革故难。致令丛席荒凉。转使人心懈怠。屡见寻常目前过患。遂习百丈成现楷模。原始要终。从朝至暮。要免头头败阙。直须一一遵行。然后敢言。究己明心。了生达死。世间法即是出世间法。行脚人可贻未行脚人。庶几不负出家身心。抑亦同报佛祖恩德。(谨列于后)入众之法。睡不在人前。起不落人后。五更钟未鸣。轻轻抬身先起。将枕子安脚下。未要拗折。恐响惊邻单。抖搜精神。将被裹身端坐。不得扇风令人动念。觉睡来。将被堆脚下。取手巾转身下地。巾搭左手。想念偈云。(朝从寅旦直至暮。一切众生自回互。若於足下悞伤形。愿汝即时生净土。唵逸帝律仪娑婆诃)轻手揭帘出后架。不得拖鞋。咳嗽作声。古云。(揭帘须垂后手。出堂切忌拖鞋)轻手取盆洗面。汤不宜多。右手蘸齿药揩左。左手蘸揩右。不可再蘸。恐牙宣口气过人。漱口须低头。吐水以手引下。直腰吐水。恐溅邻桶。不得洗头。有四件自他不利。(一污桶。二腻巾。三枯发。四损眼)不得鼻内作声。不得喷水扑面。不得高声呕吐。不得以涕唾污面桶。古云。(五更洗面。本为修行。呕吐拖盆。喧堂聒众)拭面不得争址手巾。不得以巾拭头。用毕须摊挂。或焙火上。在上堂左足先入。在下堂右足先入。上被位眠单收一半坐定。若换直裰。须将新者覆上。抽去旧裰。不得露白。不得扇风。烧香礼拜。宜於钟未鸣时。披袈裟。先合掌顶戴。念偈云。(善哉解脱服。无相福田衣。我今顶戴受。世世常得披。唵悉陀耶娑婆阿)折袈裟之法。先折搭手。后解环。不得以口衔袈裟。不得以颏勾袈裟。折了置之。问讯而去。殿堂礼拜。不得占中央。(尊住持也)不得出声念佛。不得行礼拜人头边过。五更住持首座坐堂。前门。不许出入。开小静方折被。拗枕折折被之法。先寻两角。以手理直。不得抖擞作声。不得扇风。不得横占邻单位。先折面前一半。次折近身一半。盖巾被上。或殿堂礼拜。或归众寮。次第(过堂)板鸣归钵位。须上肩顺转。(左肩上肩)上床不得背人。若入前门从南颊入。不得中央北颊入。(尊住持也)归钵位。低躬问讯上中下座。若已先坐。上中下座来。须合掌。古云。(不敬上中下座。婆罗门聚会无殊)登床偈云。(登此无碍解脱床。人等智慧清净光)闻长板鸣。下钵抬身。起令正立定。然后转身。(亦顺上肩)合掌念偈云。(执持应器。当愿众生。成就法器。受人天供)取钵。左手托钵。右手解环。左手提钵。转身令正。蹲身放钵。免将腰背撞人。堂前钟鸣。下床问讯。(迎住持也)须进前一步。莫令袈裟搭床弦。不得探坐三净地。不得以手左右摇曳。仍低细上床。不得顿身坐。取钵安面前。闻槌声合掌。想念偈云。(佛生迦毗罗。成道摩竭陀。说法波罗柰。入灭俱絺罗)展钵之法。先合掌。想念偈云。(如来应量器。我今得敷展。愿共诸众生。等三轮空寂)然后解袱。展净巾。覆膝上。折转袱三角。莫令垂下。次展钵单。仰手取钵。安单上。以两手头指拼定。取饙子。从小次第展开。不得敲磕作声。护第四第五。为触指。折钵拭。横身前上横放。匙筯袋。放钵拭下。出则先匙。入则先筯。把处为净头。向上肩。钵刷安第三饙缝中。出半寸许。盛生饭。匙筯头不可出生饭。不过七粒。大小为悭食。维那念佛。手指不得参差。须高低当[离-蹂+月]得中。不得以手托口边。古云。(参差合掌不当[离-蹂+月]。十指交加插鼻中。拖履揭帘无细行。呕声泄气逞英雄)两手捧钵受食。想念偈云(若受食时。当愿众生。禅悦为食。法喜充满)若见钵满。念偈云。(若见钵满。当愿众生。具足饱满。一切善根)要食多小。起手止之。闻徧食槌。看上下肩。以面相朝。揖食。不得正面以手摇两边。揖罢。想念偈云。(此食色香味。上供十方佛。中奉诸贤圣。下及六道品。等施无差别随。感皆饱满。今施受等得。无量波罗密)作五观。(一计工多少量彼来处。二忖己德行全缺应供。三防心离过贪等为宗。四正事良药为疗形枯。五为成道业故应受此食)出生偈云。(汝等鬼神众。我今施汝供。此食徧十方。一切鬼神共)吃食之法。不得将口就食。不得将食就口。取钵放钵。拈匙放筯。不得有声。不得咳嗽。不得畜鼻涕。若发喷嚏。当以衣袖揜之。不得抓头。恐风屑落邻单钵中。不得挑牙。不得嚼饭啜羹作声。不得挑钵中央食。不得大抟饭食。不得将口待饭食。不得遗落饭食。不得手把散饭食。如有菜滓安屏处。使扇不得扇邻肩。如自己怕风。白维那。堂外坐。不得手肘枕膝上。随量受食。不得请折。头钵不得盛湿食。不得将羹汁。头钵内。淘饭食。不得挑菜头钵内。和饭食。食时须看上下肩。不得太缓。未再请。不得先刷钵。不得吮钵刷作声。食未至。不得生嗔逼讨。古云。(呆呆四顾起悲嗔。念念吞津咳嗽频。摝粥啜羹包满口。开单展钵响诸邻)洗钵之法。头钵盛水。不许在内洗匙筯。次第洗饙子。不得灌漱。不得吐水钵中。不得先盛熟水洗钵。未折水。不得先收盖膝巾。不得将膝巾拭汗。不得沥水地上。折水偈云。(我此洗钵水。如天甘露味。施汝诸鬼神。悉令得饱满。唵摩休罗细娑诃)收钵。以指按定。次第而入。袱了。合掌。念食讫偈云。(饭食已讫色力充。威振十方三世雄。回因转果不在念。一切众生获神通)鸣槌一下。住持下地。次第挂钵。出堂。
　　上殿讽经了。归众寮鸣大板三下。问讯。不归轻侮大众。入门分四版头。依位立定。寮主出烧香一炷。复位。茶头中立。喝云。(不审)大众和南。
　　若赴茶。不得垂衣坐。不得聚头语笑。不得只手揖人。不得包藏茶末。古云。(登床宴坐不可垂衣。只手楫人。是何标格。私藏茶末。取笑傍观)时中邻桉道人。切忌交头接耳。若看经。不得长展经。(谓二面也)不得把经寮中行。不得垂经带。不得出声。不得背靠板头。古云。(出声持诵。吵噪稠人。背靠板头。轻欺大众)坐禅。预归堂。不待打板。抽脱古例披五条。巾搭左手。或无巾解绦系笐上。折挂络直裰令整齐。绊定仍各悬尺许为记认。不得在外催逼。不可共人语笑。右手提水入厕。换鞋不得参差。安净桶当前。鸣指三下。惊啖粪鬼。蹲身须正。不得努气作声。不可隔壁共人语。古云。(户局只合轻弹指。人拥那堪乱作声入处用筹分触净。出时须水忌纵横)不得以水浇两边。洗净护大指二指。不得多使筹子。古云(浴汤小使。筹子休拈)有者使了。洗安厕边空处。人多防众不宜也。净桶仍安旧处。乾手将内衣入袴口。出门。右手。提桶。换鞋。湿手不得拏门扇并门颊。右手挑灰后挑土。湿手不可拏灰土。不得吐唾和泥。洗手须用皂角。洗至肘前。出厕入厕。须逐一念真言。入厕。唵(恨鲁陀耶娑诃)洗净。(唵贺曩密律帝娑诃)洗手。唵(主迦罗耶娑诃)净身。(唵室利酰婆酰娑诃)去秽。唵(拔枳罗脑迦咤娑诃)按律小遗亦洗净。用水漱盥。仍嚼杨枝。归堂坐禅。火板未鸣。不得先归堂。斋前不许洗衣。斋前参后。不可开函柜。急切须白主事人。众寮登衣阁白寮主。上名打板三下。上阁开笼。僧堂内不许共人语笑。况看册子。不得上下间行。不得穿堂直过。不得席上穿针穿钱。不得床弦垂足坐。床前一赤为三净地。(一展钵。一安袈裟。三头所向)不得床上行。不得跪膝开函柜。不得脚踏床弦下地。草履游山。不许经行佛殿。古云(衩袒不许登殿。草履莫践法堂)回互耆宿。赤脚不许着僧鞋。不得把手行谈世谛是非。古云。(别了双亲弃本师。访寻知识拟何为。不曾说着宗门事。白首无成过在谁)不得殿前倚靠栏干。不得猖狂急走。古云。(行须缓步。习马胜之威仪。语要低声。学波离之轨范)殿塔内不许闲行。古云。(无事不须登佛殿。等闲休向塔中行。不因换水添香火。纵有河沙福也倾)斋了洗衣。不许衩袒。不得倾用汤瓶。竹竿熨斗。使了仍安元处。濯足不许争盆。如有疮疥。须落后。或屏处。洗之。(各行方便。免动众念)莫待打板。次第归堂。坐参了。各出半单下地。或大放参。首座寮前板鸣。即(转身)面外。赴众须及时。小板鸣不许入堂。不得堂外立。住持首座出堂。下床问讯。各就桉位药石。不得先起盛食。不得呼索。食毕出寮。不许出三门。不得入小寮。不得衩袒归僧堂并廊下行。莫待打出寮板。预披衣归被位坐禅。期成道业。黄昏锺鸣。合掌念偈云。(闻锺声烦恼轻。菩提长智慧生。离地狱出火坑。愿成佛度众生)不得弄数珠。不得共邻单语笑。邻单生疎。善言诱谕。勿起嫌心。不得前门出入。喝火过放禅下地。抽脱净手。不坐再请禅。待首座开枕。睡重者。方就睡。袈裟以巾裹安枕边。今安脚下。於理不便。办道兄弟。昼三夜三。正好用工。礼拜烧香。须待更深。忏悔求愿。起坐不可惊动邻单。睡须右胁。仰为尸睡。覆为淫睡。多恶梦。
　　如开浴。浴具携右手。须下间入浴院。门内问讯。目视空处。归位须揖上下肩。了先搭巾。次搭五条笐上。展浴袱。取浴具。放一边。解上衣。脱下裳。以脚布围身。系浴裙。裈袴折袱内。次挂直裰与五条。一处系定。上衣入袱包已。拖鞋入浴。古云。(三通浴鼓入堂时。触净须分上下衣。语笑高声皆不可。莫将粗行破威仪)不可赤脚入浴室。浴须下间空处。待次而浴。上间让。(头首耆宿故也)勿令汤水溅人身上。不得桶内泡脚。不得室内小遗。洗僻处。不得将脚阁桶上。不得槽上揩脚。不得语笑。不得戽水。不得掇桶浇身。当遮护浑身。不得水溅拭浴人身上。不可多用汤水。脚布不可离身。有脚不入桶者。或洗炙疮用疥药。宜后入浴。不得将公界手巾。拭头面。出浴须揖上下肩而坐。次第着上衣。先以直裰披身遮盖。即着下裳。解裙衫脚布。须安裙衫中。免湿袱角。不得将湿脚布搭手上。仍揖左右而出堂。看有设浴施主。随意课经。回向。
　　团炉向火先坐团凳。转身面火。问讯就坐。不得脱鞋凳外。不得弄火筯香[匙-匕+巳]。不得拨火。不得挨肩交头语笑。不得煨点心。不得烘鞋袜。不得弹垢腻火中。不得烘衣被。不得搅起直裰。露袴口。礼仪疎怠。有动众念。
　　日用轨则聊笔其略。赴众法律。各有条章。举措看他上流。慎勿随於庸鄙。丛林贵要整肃。一日三省吾身。自古今佛祖。可曾一发轻违者哉。匪敢闻於宿德。聊笔策於初机。兹不赘闻。统祈照悉。

　　慕　十威仪颂

　　笑翁和尚力行古道。第恐学者。逾越规矩之外。笔示十颂。简而易知。深意有在也。
　　日亦然兮夜亦然。睡时宜后起宜先。收单折被候开静。动止回旋向左肩。
　　晨朝洗面莫猖狂。盥漱低头少使汤。头若痒时须待浴。手巾乾。净不相妨。
　　礼拜看经遣睡魔。不须将此当喽啰。一朝突出娘生眼。执药方知病转多。
　　寂静身心展钵时。出宜先筯入先[匙-匕+巳]。食巾收折须临后。左右和南礼莫亏。
　　粥了和南斋了茶。放参药石莫喧哗。出堂入户清规合。要见丛林有作家。
　　入室升堂念诵时。从规自合具威仪。近来一辈无羞耻。直裰中间小袖儿。
　　座元门首板丁当。是甚禅和敢入堂。油罚百钱犹自可。高悬一榜最难当。
　　脱着衣衫贵整齐。掩门须缓放筹低。密持咒语轻弹指。净桶常将右手提。
　　入浴披衫贵靖恭。需汤击板合从容。不应脚布安槽上。双脚如何着桶中。
　　顶笠挑包号水云。寻师切勿叹辛勤。法门冷淡宜防护。莫学寻常救火军。

　　贞　日用偈章

　　夫释子沙门。心形异俗。潜行密用。凡圣罔知。宿德耆年。皆为剩语。初机后学。其可舍诸。笔录大藏经中金口遗诫。日用清规诸偈。兹不重述。愿依而行之。谨具于后。
　　睡时(若就睡时。当愿众生。一切安稳。得大自在)。
　　起时(睡眠始寤。当愿众生。一切智觉。周顾十方)。
　　登溷(大小便利。当愿众生。弃贪嗔痴。蠲除罪垢)。
　　洗手(事讫就水。当愿众生。出世法中。速疾而往)。
　　洗面(以水法面。〡〡〡〡。得净法门。永无垢染)。
　　登殿(若见佛时。〡〡〡〡。得生碍眼。见十方佛)。
　　登阁(上升楼阁。〡〡〡〡。升正法楼。彻见一切)。
　　瞻塔(见佛塔时。〡〡〡〡。尊重如塔。受人天供)。
　　礼塔(顶礼於塔。〡〡〡〡。一切天人。无能见顶)。
　　濯足(若濯足时。〡〡〡〡。具足神力。所行无碍)。
　　洗浴(洗浴身体。〡〡〡〡。身心无垢。内外光洁)。
　　受食(若受食时。〡〡〡〡。具足成满。一切菩提)。
　　施粥(粥有十利。饶益行人。果报无边。究竟常乐)。
　　施斋(三德六味施佛及僧。法界有情。普同供养)。
　　食　(斋若小饭食时。当愿众生。粥禅悦为食。法喜充满)。
　　食讫([○*○]食已讫。〡〡〡〡。所作皆办。具诸佛法)。
　　受一(切若受味时。〡〡〡〡。味得佛上味。甘露满足)。
　　摘草(净摘草手中挪。还同水上波。手此处无净水。净处萨婆诃)。
　　礼佛(能礼所礼性空寂。感应道交难思议。我此道场如帝珠。诸佛菩萨影现中。我身影现诸佛前。头面接足归命礼)。
　　赞佛(容颜甚奇妙。光明照十方。我昔曾供养。今复还亲觐)。
　　还经(琅函归宝所。了义实难思。愿共诸众生。同入萨婆海)。
　　请经(三涂永息长时苦。六趣休随汩没因。无边含识悟真如。一切有情登彼岸)。
　　开经(无上甚深微妙法。百千万亿难遭遇。我今见闻得受持。愿解如来真实义)。
　　下佛天供咒。唵(摩休陀罗细娑婆诃)。
　　五观。
　　一　计工多少。量彼来处(耕垦　布种　收获　舂磨　淘汰　炊煮)。
　　二　忖己德行全缺应供(坐禅。看经。教营三宝事全又云得无贼果。全应供。出入缘故缺)。
　　三　防心离过。贪等为宗(出家之人。防心有三过。上味起贪。中味起痴。下味起嗔。不知惭愧。堕三恶道。地狱饿鬼畜生也。贪上味为宗)。
　　四　正事良药。为疗形枯(人身地水火风。四大假合。一大不调。则生百一种病。四百四病客病。饥渴为主病。须假饮食。为之疗治)。
　　五　为成道业。故应受此食(若不假饮食。则无力进道。故应受此食。营三宝事)。
　　十利　(一色　二力　三寿　四乐　五词清　六办道业　七宿食消　八风除　九消饥。十消渴)。
　　三德　(一轻软　二净洁　　三如法)　六味(一甘　二辛　三咸　四苦　五酸　六淡)。

　　洁　月分标题

　　正月分。殿堂香烛茶果供养。官属檀越。致贺门状。或两序进退。山门一应礼节。轻重合宜。不可违例。庶免败缺之诮。随方毗尼。毋易毋局。
　　二月望。佛涅盘。循例堂司行者率众嚫钱。送柜头。造供养。早晨先於藏殿拈香转藏。行道讽经。祝寿。诸方例闭炉。若山寺深寒。不在此限。
　　三月分。寒食。届期祖堂祠堂铺陈供养。照例讽经。扫洒祖塔。禁采茶笋。荫[木*养]山林。维那当出草单。
　　四月旦。锁旦过门。若告香。预排图。免告香。亦须普说。佛诞。库司严设毗蓝园。浴佛讽经。出图帐。排被钵位。方丈叫唤江湖点心。维那备香烛。十二日众寮煎汤。起楞严。十三日大殿起楞严。大众俱有拜。五祖和尚力行之。今以香烛碍不拜。非法也。十四日小座汤。罢土地堂念诵。僧堂煎汤药石。小参。十五日结制上堂。十六日晚。秉拂。僧堂下暖帘。上凉帘。
　　五月分。建青苗会。预出诸寮经单。梅雨愆期。开沟整漏。挂僧堂帐。方丈点夏茶。两班单寮。各作一日。诸庵塔中。有老成。亦当温存。
　　六月分。酷热头首抽被。中夏做面。兄弟坐卧不拘。生死事大。克期取证。住持时时鞭逼学者。此非细事。松源大川笑翁和尚。长夏中陪众。昼三夜三。曾不小间。维那提点。打炭团。晒僧堂荐。
　　七月分。十二日众寮散楞严。十三日。大殿散楞严。十五日解制。建盂兰盆会。预出诸寮经单。报父母恩。
　　八月旦。开旦过门。知客晒席荐。糊窗。延迎方来。兄弟出入。参访装寒觐省。慎勿失矩遗规。
　　九月旦。诸方大相看。挂搭。打板坐禅。排整被位。糊窗。上暖帘。
　　十月旦。开炉。常备炭火。初五日修达磨忌。
　　十一月。长至节。照例办冬斋。官属檀越。循例馈送。
　　十二月。佛成道。住持计算钱谷簿书。搬量米麦五味之属。或两序进退。每事循例。世法佛法。其揆一也。

　　男　百丈和尚。沙弥受戒文

　　当寺行者。初受度牒。以柈袱。托呈本师两班各处。插香礼三拜。选日设供剃度。(按律。选处设座。令於露地。香水洒之。周匝七尺。四角悬旛。今时多在大殿。须面佛。或相对设座。若法堂中。须设像幡花香烛。如仪。今僧堂)维那和会戒师梵师引请。侍者隔宿剃头。须留周罗顶心发。次日铺设戒师座。与住持分手。卓上安手磬。净瓶。戒文。戒尺。对面设梵师位。卓上安大磬一口。圣僧炉前。铺排袈裟。直裰。度牒。自行堂鸣钹。引迎剃头人。自行堂土地堂祖堂佛殿各处炷香。礼三拜。列立。僧堂前鸣锺集众。戒师梵师入堂。大展三拜。入位。引请侍者入堂。圣僧前问讯。至戒师前。大展三拜。胡跪合掌。问云。僧集不。答云。(已集)和合不。(和合)僧今和合。何所作为。为当寺行者。剃头受戒。可尔。引请收坐具。起身鸣磬。引剃头人入堂。圣僧前三拜。次戒师前三拜了。就跪。梵师作梵云。(神仙五通人。作者於咒术。为彼惭愧者。摄诸不惭愧。如来立禁戒。半月半月说。以说戒利益。稽首礼诸佛)云何梵。(云何於此经。究竟到彼岸。愿佛开微蜜。广为众生说)作梵者止息喧乱也。梵讫云。为剃头受戒者说戒。师起身。大众下地。戒师执炉白云。戒香。定香。解脱香。解脱知见香。光明云台遍法界。供养十方无量佛。十方无量法。十方无量僧。见闻普熏证寂灭。为剃头受戒者说。即将今辰剃头受戒。开启功德。先愿皇帝万岁。臣统千秋。天下太平。法轮常转。伽蓝土地。增益威光。护法护人。无诸难事。十方施主。福慧庄严。合道场人。身心安乐。师长父母。道业超隆。剃头沙弥修行无障。三涂八难。咸脱苦轮。九有四生。俱登觉岸。仰凭大众念。清净法身毗卢遮那佛(十圣号了)大众就坐。引请侍者秉炉白云。(请师言句。汝合自陈。汝若不能。随我声道。凡称某甲处。当称自己名)大德一心念。我某甲。今请大德。为剃头受戒阿阇梨。愿大德。为我作剃头受戒阿阇梨。我依大德故。得剃头受戒。慈愍故。剃头人礼一拜。第二。二慈愍故。礼二拜。第三。三慈愍故。起身礼三拜。胡跪合掌。戒师云。善男子。即应诺。云心源湛寂。法海渊深。迷之者永劫沉沦。悟之者当处解脱。欲专妙道。毋越出家。放旷喻如虚空。清净同於皎月。修行缘具。道果非遥。始从克念之功。毕证无为之地。所以大觉世尊。舍金轮之宝位。子夜逾城。脱珍御之龙衣。青山断发。容鹊巢於顶上。挂蛛网於眉间。修寂灭而证真常。断尘劳而成正觉。三世诸佛。不说在家成道。六代祖师。阿谁行染度人。所以佛佛授手。祖祖相传。不染世缘。方成法器。故得天魔拱手。外道归心。上酬四重之恩。下济群生之苦。所以云。(流转三界中。恩爱不能脱。弃恩入无为。真实报恩者)出家之后。礼越常情。不拜君王。不拜父母。汝今可离此座。想念国王水土之恩。父母生成之德。专诚拜辞。后不拜也。就礼一拜。引请侍者鸣磬。引出堂外。面北拜辞国王。次拜父母。各礼三拜。想念亲闱。即换裙衫。引入圣僧前三拜。转身戒师前一拜。胡跪合掌。戒师执瓶灌顶。以指滴水少许於顶上。把刀剃头。众同诵偈云。(善哉大丈夫。能了世无常。弃俗趣泥洹。希有难思议)三说了。沙弥退礼一拜。引请引沙弥。本师前。胡跪合掌。本师执刀云。(最后一结。为之周罗。唯师一人。乃能断之。我今为汝除去。汝今许不)答云(可尔)。做佛事了。大众同诵落发偈云。(毁形守志节。割爱无所亲。弃家弘圣道。誓度一切人)三说。就礼三拜。互跪合掌。本师持袈裟。做佛事。众同诵偈云。(大哉解脱服。无相福田衣。披奉如来戒。广度诸众生)三说。付衣披袈裟。礼本师三拜。礼圣僧三拜。礼戒师三拜。互跪合掌。戒师云。善男子。法如大海。渐入渐深。汝既出家。当先受三归五戒。方得近事大僧。次受沙弥十戒。乃可同僧利养。事在专诚。不得慢易。我今为汝。召请三宝。证明佛事。秉炉请云。一心奉请。无边佛宝。海藏金文。十地三贤。五果四向。同垂感降。共作证明。(三召)云。善男子。欲求归戒。先当忏涤愆瑕。如人浣衣。然后加色。汝今至诚。随我忏悔。(我昔所造诸恶业。皆由无始贪嗔痴。从身语意之所生。一切我今皆忏悔)沙弥三拜。互跪合掌。善男子。汝既净治身口意业。归依佛法僧宝。归依佛。归依法。归依僧。归依佛无上尊。归依法离欲尊。归依僧众中尊。归依佛竟。归依法竟。归依僧竟。如来至真等正觉。是我大师。我今归依。从今已往。称佛为师。更不归依邪魔外道。慈愍故。(自归依佛。通诵三遍)每一遍。沙弥随礼一拜。至第三遍。大展三拜。就互跪合掌。戒师云。善男子。汝既舍邪归正。戒已周圆。若欲识相护持。应受五戒。
　　尽形寿
　　不杀生　　不偷盗　　不淫欲　　不妄语　　不饮酒
　　是五戒相。汝能持不　答云能持。
　　上来五枝净戒。一一不得犯。汝能持不。答云。能持。是事如是持。沙弥三拜。互跪合掌。戒师云。善男子。五戒为入道之初因。出三涂之元首。次受沙弥十戒。即形备法仪。此称勤策。依师而住。受利同僧。是为应法沙弥。应当顶受。
　　尽形寿
　　不杀生　　不偷盗　　不淫欲　　不妄语　　不饮酒　　不花鬘璎珞。香油涂身　　不歌舞作倡。故往观听　　不坐卧高广大床　　不非时食　　不捉金银钱宝
　　是沙弥戒相。汝能持不　答云能持。
　　上来十支净戒。一一不得犯。汝能持不。答云。能持。是事如是持。沙弥三拜。互跪合掌。
　　善男子。汝今受戒之后。当须顶戴奉持。不得违犯。所持戒律。供养三宝。勤种福田。於和尚阿阇梨。一如教法。於上中下座。心常恭敬。精进行道。报父母恩。衣取蔽形。不以文彩。食取支命。不得嗜味。花香脂粉。无以近身。好色邪声。一无视听。徐言动止。勿宣人短。倘有争者。两说和合。男女有别。草木无伤。非贤不友。非圣不宗。法服应器。常与人俱。非时不食。非法不言。精勤思义。温故知新。坐则禅思。起则讽诵。闭三恶道。开涅盘门。於比丘法中。增长正业。菩提心而不退。般若智以长明。广化众生。祈成正觉。用心如此。真佛弟子。
　　戒师秉炉回向云。上来剃头受戒功德。奉祝护法天龙伽蓝真宰。各轸威棱安神护法。堂头和尚。常为苦海津梁。执事高人。永作法门梁栋。合堂清众。同乘般若之舟。剃头沙弥。速至菩提之岸。四恩总报。三有齐资。法界有情。同圆种智。十方三世一切诸佛。诸尊菩萨摩诃萨(云云)。
　　梵师鸣大磬云。处世界如虚空。如莲花不着水。心清净超於彼。稽首礼无上尊。
　　归依。
　　佛得菩提。道心常不退。　　法萨婆若。得大总持门。　　僧息诤论。同入和合海。
　　上来剃头受戒功德。无限殊胜良因。散周沙界。和南圣众。引请侍者鸣手磬。至梵师作处世界如虚空。沙弥即礼戒师三拜。转身礼圣僧三拜了。问讯出堂外。下手立。引请同出堂。戒师梵师圣僧前。大展三拜。出堂。堂司行者鸣僧堂前钟三下。大众下堂礼贺。住持戒师梵师诣方丈致谢。初展词云。(蒙差受戒。不敢告辞。人事荒踈。有淹尊重)二展词云。(即日○○谨时。恭惟堂头和尚。尊候起居多福)触礼三拜。答云。(沙弥剃头。有烦神用)侍者小师展贺。大展三拜。不收坐具。进云。(沙弥得度。举众同欢。仰对尊严。下情不胜感激之至)又三拜。寒温三拜了。收具。次沙弥大展三拜。不收坐具。进前词云。(某等叨圆顶相。幸挂四衣。不处尘劳。永离爱网。下情不胜感激之至)三拜。寒温三拜。收坐具。次住持巡寮报礼。次沙弥巡寮礼谢。祇就沙弥寮安下。俟时登坛受戒。谢戒词云。(某等获登戒品。滥厕僧伦。仰荷芘休。特此拜谢)答云。(宿承佛记。僧戒圆成。坚忍受持。力扶宗教)次第参堂。

　　效　新戒参堂

　　沙弥得戒已。覆住持参堂。次禀首座维那。早粥徧食槌后。新戒参头领众入前门。炉前排立。问词插香。同展具三拜。进云。(某等获厕僧伦。攀附清众。此日参堂。下情无任战栗之至)退身。同又三拜。词云。(即日恭惟。堂头本师大和尚。首座尊众大禅师。尊候起居多福)又同三拜。收坐具。问讯。转身住持前排立。问讯面北。巡堂一匝。至外堂。先下间。转上间。归堂内。炉前问讯。参头引众出前门。

　　才　训童行

　　五参上堂罢。当训童行。参头行者。令喝食行者报各局务行者。行堂前挂牌报众。昏锺鸣。行堂前鸣板三下。集众。行者上寝堂排立定。参头入方丈。请住持出。就座。参头进前插香。鸣参。同问讯。九拜。进前屏息。拱听规诲已。又同众三拜。珍重而退。预令寝堂装香秉烛。系侍者提调。

　　良　行堂普说

　　参头预诣侍司。插香礼拜。禀侍者咨覆住持。若允所请。参头即鸣板集众。排立寝堂。参头随侍者入请住持出。据坐。参头同众问讯。进前插香。喝食行者喝云。(不审)同众礼九拜。问讯。参头进云。(某等久思和尚示诲。伏望慈悲。开示因缘)退身问讯而退。次日行堂挂普说牌。报众。面里设座。香几烛台。参头报请两班立班。副参领众。门迎两序。入堂。参头堂主诣侍司。同请住持下行堂。众接迎入堂。据坐。侍者一班问讯侧立。两班如常。出班问讯毕。侍者烧香□炷。问讯住持。请法亦如常。参头领众。雁列插香。喝参三拜。退分东西班后。雁立。谛听法诲。开示已。参头领众。如前排立三拜。即出门外右立。揖送住持两班。随至寝堂。插大香一片。九拜而退。次诣侍司。插香三拜。参头副参同往两班人前。一一拜谢。当免香礼。

　　知　警众法器

　　夫钟鱼鼓板。警众。朝昏不越准绳。千古号令。云兴水赴。济济可观。禅寂深扃。闻声领解。焚修赴众。整肃雍容。及候依时。终毋违失。上殿下殿。迎送官员。尊宿诸山。檀越施主。念诵。昏晓。斋粥。各鸣楼钟。晓钟者。破长夜警睡眠。昏钟者。觉昏衢苏蒙昧。引杵须缓。扬声渐长。每通三十五下。起煞各三下。三通总一百八下。六道三涂。停酸息苦。如欲鸣钟。先念偈扣击。偈云。(愿此钟声超法界。铁围幽暗悉皆闻。闻尘清净证圆通。一切众生成正觉)南无观世音菩萨。高僧传云。(如法持念菩萨圣号。鸣钟声震地府。受苦之者。皆得解脱)又付法传云。(罽宾咤王死作千头鱼。常被剑轮斫首。痛不可忍。唯闻钟声。剑轮不下。晨昏扣击。厥功博哉)僧堂前钟者。不以时限。维那主之。堂司行者须覆维那鸣之。说法鼓转三通。小参长击一通。入室三下。普说五下。皆须缓击。小座汤。特为茶。各鸣一通。退座三下。秉拂一通。若借座借鼓。鸣法堂下间鼓斋粥二时。鸣鼓三槌。九擂上磉。须三槌九擂。鼓之号令各有其所。升座小参。普说。法鼓。转藏有藏鼓。开浴有浴鼓。斋粥斋鼓。茶汤茶鼓。发更更鼓。务令知时。大普请斋粥。打大木鱼。厨司普请小木鱼。开静各鸣寮前板三通。斋粥鸣大板三通。木鱼后鸣大板者。名长板也。若请茶汤。须缓击。照应行礼。请茶念诵三下。方丈请茶汤。鸣寝堂板。库司茶汤库堂前板。坐禅坐参。鸣照堂板。出寮入寮茶。朔望茶汤。早晨和南。鸣众寮前板。报众鸣诸寮前板。殿堂行香。各处有钟。不许乱伦乖违法令。兹笔其略。垂於无穷。所谓钟鸣鼎食。三代礼乐。备於斯矣。

　　禅林备用清规卷第十(终)


　　禅苑清规。始自百丈制礼作乐。防人之失。礼以立中道。乐以导性情。香烛茶汤。为之礼。钟鱼鼓版。为之乐。礼乐不失。犹网之有纲。衣之有领。提纲挈领。使无颠乱。行之。在乎师匠。无其人。则纲网衣领颠乱矣。东林泽山和尚。采前后尊宿。讲行丛规礼法。品分十卷。目曰禅林备用。威仪细行。详释尽美。拟镂板流通。惜乎归寂。临终。嘱门人付藏主。竭力全其事。将济颓绪。为千古矜式。
　　延佑丁巳解制日　　天童比丘　云岫谨题



　　泽山和尚。为见百丈清规。日久传讹。乍入众者。易见难识。锤拂之余。摭取古今宿德。成现准绳。行於世者。曰禅林备用。具载刊行。流芳季绍。光明盛大之传。又从兹始矣。
　　辛酉至治改元。四月旦书　　育王　德明
