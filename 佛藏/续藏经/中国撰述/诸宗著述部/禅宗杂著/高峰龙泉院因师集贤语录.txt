续藏经   高峰龙泉院因师集贤语录
　元 如瑛编



　　西天梵语出於三藏之总持。是以像教之兴。译梵语为唐言。以音声为佛事。至於天台智者云。所传最盛行于东土。盖念佛一法开化万端。如胜鬘之赞释迦。元公之念弥陀。叹佛功德代佛宣扬。无非利益人天度脱生死之捷锋也。　高峰因师性天敏悟。经义该通。会稡佛书编而成帙。不私诸己务广真传。后学得之立可深造阇梨地位。此师之善巧方便厥施斯溥。或者谓高峰丛林之老成也。此书美则美矣。然佛不可以色相见。不可以音声求。乃今舍无漏之果而用心於有漏之因。佛法恐未尽在是。嗟夫百亿化身所化境。随根随类接群机。此圆通八万四千门。门门解脱。顾夫人根器何如耳。匹夫窭人苟能三熏三沐一赞一扬。则念佛才开口。华池已种莲。盖有十声名号即生佛剎者。若愚师之言岂欺我哉。愚请引是以为或者辩。
　　至元丁亥上巳前三日灵宝法师兼行六通遗教法事　沈世昌　谨叙

　　高峰龙泉院因师集贤语录总目

　　　　六祖院住持小师　如瑛　编录
卷之一
入坛叙时景门
　　立春(二段)　　正月(三段)　　元旦　　上元(二段)　　二月(二段)　　寒食　　三月(二段)　　清明　　上巳　　四月(二段)　　五月(二段)　　端午(二段)　　六月(二段)　　七月(二段)　　七夕　　中元　　八月(二段)　　中秋(二段)　　九月(二段)　　重阳　　十月(二段)　　下元　　十一月(二段)　　冬至　　十二月(二段)　　除夜　　闰月(二段)　　晓景(四段)　　亭午　　日晡　　晚景(三段)　　夜景　　中夜　　月夜　　晴景　　阴雨(二段)　　雨霁　　雪景　　雪霁　　霜天　　释迦生日　　弥陀生日　　观音生日　　圣帝生日　　华光生日
卷之二
入坛佛事门
　　加持法事陈情文　　净三业文(五段)　　涂香灌掌语　　祝香文　　安慰文(二段)　　净水文(三段)　　去秽文(二段)　　普变文　　赞三宝文　　总赞佛文　　赞护法文　　大轮结界文
卷之三
音声佛事门
　　请佛文(二段)　　请三宝文(二段)　　六献总文　　(香　花　灯　水　茶　果)　　七献总文　　(香　花　灯　水　茶　果　食)　　十二献总文　　(香　灯　茶　果　斋　水　宝　米　衣　药)
卷之四
歌扬赞佛门
　　大三皈依(三宝三段)　　古阳关(三宝三段)　　乔鼓社(三宝四段)　　柳含烟(三宝三段)　　鹤冲天(释迦三段)　　千秋岁(释迦观音〔完〕光炽盛凡四段)　　五福降中天(释迦五段)　　临江仙(观音地藏二段)　　南圣朝(弥陀三段)　　五雷子(荐亡赞三宝)　　巧笋笆(释迦观音二段)　　贺圣朝(佛涅盘三段)　　满庭芳(观音　地藏三界各一段)　　水调歌(赞维摩八段)　　降魔赞(二段)　　望江南(三宝三段送佛一段)　　声(声)慢(二段)
卷之五
陈意伏顾门
　　生日语　　生七语　　受生语　　血盆语　　送星语　　还愿语　　祈男语　　谢男语　　保胎语　　赛谢语　　保病语　　祈安语　　禳灾语　　禳火语　　禳水语　　保苗语　　保蚕语　　修造语(住宅坟墓)　　解结语　　祈雨语　　谢雨语　　祈晴语　　谢晴语　　祈雪语　　谢雪谢

诸般偈赞门
　　浴佛　　药师佛　　弥陀佛　　炽盛光　　观音佛　　地藏佛　　目连　　泗洲佛　　定光佛　　六祖　　僧伽　　伽蓝　　社王　　预修　　道姑预修　　看华严　　忏血盆　　还灯愿　　建灯忏塔　　众信忏塔　　祈雨　　祈晴　　散花　　解结　　忏杀生　　起幡　　放生
卷之六
荐亡偈赞门
　　荐亡通用(三)　　荐妇人　　荐老人　　荐公　　荐婆　　荐父母　　荐父(二)　　荐母(二)　　母小祥　　母大祥　　荐夫(二)　　荐妻(二)　　妻产死　　荐兄　　兄新及弟死　　荐弟　　领举弟　　荐男(三)　　男幼亡(二)　　荐女(四)　　荐姊妹　　荐丈人(二)　　葬丈母(二)　　荐女婿　　绕棺(二)　　葬父　　葬母　　停丧新葬　　移葬安坟　　明友新及第　　官员　　老人官　　武官　　老儒　　少儒　　赴省道士　　士人溺死　　荐僧(二)　　荐医僧　　荐法眷　　修行人　　僧荐恩母　　佃荐恩主　　师巫　　娼妓　　娼杀死　　缢死　　焚死
卷之七
诸般佛事门
　　发道文　　开明文　　祭奠文　　赞祭文　　召亡文　　设浴仪
卷之八
诸般佛事门
　　设斛文
卷之九
诸般佛事门
　　散花文　　散花偈(保安　祈嗣　还愿　保胎　乞巧　忏发　祈蚕　荐亡　追荐　奉道)　　放生文　　遣船文
卷之十
诸家伏愿门
　　祝圣(五段)　　官员(八段)　　士人(六段)　　僧(五段)　　道(三段)　　农人(三段)　　工艺(二段)　　商贾(二段)　　公吏(二段)　　医士(二段)　　术士(二段)　　师巫(二段)　　师尼(一段)　　老人(三段)　　妇人(二段)　　小儿(三段)　　合家(三段)　　祝寿(三段)　　祈福(四段)　　禳灾(三段)　　保安(四段)　　保胎(二段)　　保蚕(二段)　　保苗(二段)　　保畜(二段)　　保牛(三段)　　禳火(一段)　　禳水(一段)　　禳盗(二段)　　还愿(三段)　　预修(二段)　　总愿(一段)
卷之十一
总愿碎语门
　　总愿全段　　居官　　修文　　习武　　治家　　事公　　务农　　养蚕　　工匠　　商贾　　攻医　　克择　　渔钓　　酒肆　　开肆　　屠户　　博弈　　篙工　　僧行　　道士　　尼师　　师巫　　相士　　论命　　牙僧　　娼妓
卷之十二
追荐陈意门(赞灵通用)
　　总荐亡(三段)　　荐祖父母　　荐父　　父五七(二段)　　父小祥　　荐母　　母百日　　母小祥　　父百日婆六七　　女荐母夫荐妻子六七母四七　　二孙荐祖母叔母　　母并妻首七　　荐夫(二段)　　荐妻(二段)　　荐兄弟　　荐男　　长子溺死　　荐女　　荐伯叔　　荐姊妹　　荐丈人　　荐丈母　　荐女壻(二段)　　荐商死　　僧荐本师　　荐女

荐亡伏愿门
　　荐亡通用(十六段)荐妇人(二段)　　荐双魂(三段)　　荐溺死(四段)　　荐僧
卷之十三
涅盘法语门
　　举哀(三段)　　起龛(二段)　　挂真(二段)　　举棺(僧　俗人　女人　奴棺)　　秉炬(春景　夏景　秋景　冬景　僧　道　士人　农　工　商　老　少)　　下火(双奴　僧　武官　老人　妇人　小儿　吏人　因醉傍桥溺死　僧溺死　妓溺死　耕生)　　入圹　　入塔(二段又双僧)　　撒土　　散灰(二段)　　唱衣
卷之十四
抄题杂化门
　　化钟楼疏　　龙泉院前虹桥疏　　化妆藏疏　　彩画水陆功德　　化妆废寺佛　　化妆罗汉圣像　　化塑七身功德　　化妆佛画壁疏　　化佛前灯疏　　化长明灯疏　　化设地狱斋　　化钱置常住　　化斋供疏　　起建华严阁　　钟楼化瓦修盖　　化米开路疏　　化甃路疏　　化人披剃疏　　化度僧疏　　化度牒疏　　士人化度牒　　吏人化度牒　　道姑化度牒　　化三衣疏　　化百衲衣疏　　化钟疏　　化磬疏　　化铙钹疏　　化锅疏　　缘化疏　　题弥陀会疏　　题华严会疏　　题金刚会疏　　题盂兰盆会疏
卷之十五
自陈情词门
　　因师自叙　　开山营创榜
　　高峰龙泉院因师集贤语录总目(终)

　　 

　　高峰龙泉院因师集贤语录卷之一

　　　　六祖院住持小师　如瑛　编
　　高峰山龙泉院第十一代住持传法比丘德因。叨为释子。忝处梵宫。承　国皇之勑命非轻。感宗师之慈恩实重。尘缘尽脱。心印单传。恪守清规。勤观黄卷。法教弘深而浩浩。佛门广大以巍巍。虽云无量无边。当究有宗有旨。念遗训既多讹舛。谁加绳紏之功。虽微僧尚乏技能。敢效编修之力。佛事则翦繁撮要。科仪则按旧添新。虽四方异俗所用或殊。然天下同文无施不可。傥垂采览。犹幸剸裁。

　　入坛叙时景门
　　立春

　　时也条风微动木德初回。銮舆肃候於东郊。嶰管飞灰於缇室。出土牛而占瑞。饰彩燕以迎祥。泰来否极而草木生辉。革故鼎新而山川改观。陈根槁[干-木+禾]乘暖气以发萠。伏介潜鳞遇阳和而启蛰。尧历三百六旬而适当肇始。箕畴次九五福而莫不修崇。庸建法筵。茂迎景晚。
　　又
　　三阳鼎始。万象咸亨。金门葭管动浮灰。解谷黍筒回太蔟。东风解冻一天和气散楼台。晓雾凝香万里祥光浮草木。祸随残腊去。福逐早春来。青圭式谨於东方。缛典宜修於西竺。

　　正月

　　凤历闿端。龙[跳-兆+厘]易次。牺画协三阳而交泰。麟经正五始以书春。官梅飘粉而腊雪初销。御柳摇金而东风乍扇。鸿钧播暖化工密运於机缄。燕谷收寒生意尽回於萠孽。喜逢岁首正门迎百福之时。乐运诚心属会集万灵之始。
　　又
　　周星既复。端月初临。趣訾会两曜之躔。太蔟协三阳之律。东风着物迸沙嫩草绿新抽。晓日载阳夹径小桃红尚浅。式涓谷日。虔沥菲诚。
　　又
　　岁华方改。月吉始和。肇苍龙着象之辰。适青鸟司开之序。十里楼台添淑气。千家廉幙锁祥烟。恭对新阳。虔修佛事。

　　元旦

　　序推五始。历正三元。称觞举柏叶之铭。祝寿献椒华之颂。兽樽有酒盈盈之仙酝凝香。鸡帖当门寂寂之妖祥退舍。正万姓服桃之日。乃九重祈谷之朝。

　　上元

　　灯火灿千门。笙歌喧九陌。仙洞之夭桃簇锦。御沟之新柳摇金。皓月浸严城妆点皇都之富贵。香风穿禁陌施呈帝里之繁华。谯楼之玉漏无声。秦道之金泥尚湿。星桥开铁锁。火树合银花。展庆贺之微诚。迎骈臻之百福。
　　又
　　端月方中。冻冰已泮。五凤云中扶辇下。六鳌海上驾山来。瑶汉无云处处之笙歌鼎沸。璇题有月家家之帘幕风和。千门灯火夜婵娟。十里绮罗春富贵。好因缘好时节。大功德大庄严。

　　二月

　　时也苍龙正序。玄鸟司分。正豳风举趾之初。乃周制开冰之日。燕语半和莺语巧。花香浑杂草香清。阳和明媚而万象生春。法会修崇而一忱归佛。
　　又
　　桃腮靓晓。柳眼窥春。蒙蒙细雨湿香尘。淡淡祥烟熏暖谷。日烘山色酿成和气闹眉峰。风弄花香凝作韶华迷眼界。上苑之春莺巧啭。画堂之社燕新归。

　　寒食

　　枌榆收宿雨。桑柘起寒烟。花舆争巧斗新妆。麦粥相遗存旧制。千家禁火朱盘呈画鸭之祥。九陌无尘绣槛举斗鸡之戏。适逢令节。愿沥诚心。

　　三月

　　日在胃躔。律调姑洗。惠风和畅吹残几片之桃妆。膏雨冥蒙湿透千重之柳色。燕子楼台人寂寂。杨花庭院日迟迟。鸂[来*力*鸟]浴晴江。杜鹃啼夜月。
　　又
　　榆荚雨晴。桃花浪暖。浓荫渐迷於四望。韶华已过於三分。红杏妖娆轻喷无烟之火。绿杨袅娜低垂不茧之丝。寻巢归燕得泥忙。翻翅仰蜂粘絮急。

　　清明

　　桃浪翻红。萍池涨绿。宫娥传烛青烟散入於朱门。燧氏钻榆寒焰新生於紫陌。柳絮颠狂飞水面。桐华点缀发枝头。适际良辰。少伸丹悃。

　　上巳

　　春方过二。节纪重三。东堂之曲水纡回。南浦之惠风和畅。红杏香中争蹴鞠。绿杨阴里出秋水。沂千风轻听童子舞雩之咏。兰亭竹茂开群贤修禊之筵。

　　四月

　　麦秋气爽。槐夏风清。浓绿池中蒲剑插开三尺水。乱红径里苔钱买住半分春。早蝉断续咽新声。乳燕呢喃调巧语。适对清和之月。用伸严洁之诚。
　　又
　　青皇解篆。赤帝司衡。稚笋成竿摇动一轩之翠葆。圆荷浮叶铸成满沼之青钱。舜弦初奏於熏风。班扇乍摇於明月。黄莺求旧友。紫燕引新雏。

　　五月

　　楚岸风熏。鉴湖气爽。梅霖初歇奇云耸漠外之峰。槐荫缓移畏日烁空中之火。十里翠荷香馥馥。两窗绿竹净娟娟。仲夏适临。法筵光启。
　　又
　　日躔东井。斗指南方。荷叶随风摇动团团之绿盖。榴花映日蹙成簇簇之红巾。虞庭奏解愠之琴。唐殿咏生凉之句。蜩鸣螽动应时咸遂於物情。燕处蜗居胜事聿崇於佛果。

　　端午

　　门垂绿艾。雨歇黄梅。楚人祭屈巧缠丝。汉俗祠陈皆洁服。锦标插起龙舟斗处鼓喧阗。画舫棹归象板声中人笑语。幸对天中之令节。肃迎海众之慈尊。
　　又
　　南窗雨歇。东岸湖平。万家桃柳正悬门。十里芰荷高盖水。玉腕结花蛇索子。冰肌衬艾虎衫儿。新月当空一轮宝镜初开匣。明星映水几幅珠帘未上钩。

　　六月

　　云峰出岫。火伞张空。红藕香中水阁池亭无点俗。清泉响处松关竹坞自生凉。鱼翻戏鬣动青荷。蝉曳残声来翠柳。一岁之光阴将半。六通之典教庸修。
　　又
　　林锺更旧律。柳宿验新躔。畏日流金正是庚金之初伏。旱云烁火应知大火之将西。斑斑污点湿衣襟。赫赫暑威侵枕簟。小湾红芰递来[旖-大+(立-一)]旎之清香。曲岸绿杨移动扶疎之淡影。对兹时节。宜建道场。

　　七月

　　斗指西方。日行南陆。积雨霁而班扇渐却。新凉生而韩灯可亲。零瀼玉露滴金盘。淡荡金风生玉宇。渚莲香散数星之萤火穿帘。堤柳烟收一线之蝉声入耳。适临素节。光启法筵。
　　又
　　金神按节。玉宇生凉。韩窗灯火已关心。吴国蒪鲈偏动兴。梧桐叶底晚风萧瑟报秋来。杨柳梢头晓露零瀼催暑去。幸逢素景。宜建良因。

　　七夕

　　九秋肇序。七夕届期。郝生曾晒腹中书。阮氏盛铺庭外锦。月生璇宇弯弯高挂玉钩纤。露滴金盘密密乱排珠颗细。双星银汉会。午夜玉绳低。正当天上之佳期。是谓人间之良夜。幸逢令节。宜建良因。

　　中元

　　孟秋既望。中气分司。珪月初圆潋滟寒光元不俗。金风微扇凄清爽气自生凉。梧叶飘黄。芦花飞白。适尊者燃灯之日。乃地官赦罪之时。

　　八月

　　律调南吕。令肃西宫。芦花蔌蔌满汀洲。木叶萧萧飘院宇。风传画角数声呜咽断愁肠。邻警寒砧万杵丁当添别恨。竹洗玉娥千点泪。荷翻西子六铢衣。
　　又
　　豆雨开晴。苹风荐爽。澄宇星杓方建酉。良霄土鼓已迎寒。水光远接於天光。蛩韵杂添於砧韵。映窗岩桂芬芳已递天香。醉日芙蓉娇软新妆国色。

　　中秋

　　三秋半度。百刻平分。云头之宝月团团。水面之珠星灿灿。露浓梧影淡。风细桂香浮。半草半真天外雁行排锦字。乍明乍灭江边渔火灿星躔。
　　又
　　金茎有露。玉宇无尘。素魄飞来宝鉴光中无点翳。浮云收尽琼楼高处不胜寒。笛声响振於关山。漏点音传於城市。袁渚悠扬撑画舫。庾楼谈咏璩胡床。

　　九月

　　虹影侵阶。月华当户。正红女授衣之候。乃农人筑圃之时。叶落声。乾蛩吟韵。响篱下菊花新吐秀。岩前桂子已飘香。红蓼开残低映片帆归远浦。碧梧凋尽乱随一雁落平沙。幸对良辰。恭陈佛事。
　　又
　　日驭居房。斗杓建戌。点点白苹飞楚岸。鲜鲜黄菊绽陶篱。唱晚渔歌欵乃一声归别浦。惊寒雁阵翱翔几点过长空。水连万顷稻粱丰。霜熟满林橙橘富。

　　重阳

　　云飞南浦。雨晴西山。噪晚蝉声凄切悲吟於翠幄。惊寒雁阵翱翔远映於霞笺。雅歌豳国之授衣。会际龙山之落帽。靖节采金英之菊。长房囊珠宝之茱。丰乐楼边秋水远连於银汉。滕王阁畔寒潭清彻於氷壶。佳节俯临。良因庸建。

　　十月

　　霜棃荐实。雪稻炊香。橘绿橙黄占断一年之好景。菊残荷尽催回十月之寒威。晚风吹水雁行斜。夜雨滴阶蛩韵切。当元英之肇始。宜法会之敷陈。
　　又
　　秦史书正。玄冥按节。寒烟漠漠井桐零乱满银床。暮雨潇潇篱菊离披依玉砌。万里之天低云黯。一时之风急霜严。蛩声偏接漏声长。雁影更随山影淡。

　　下元

　　菊谢篱金。冰生池玉。当小春之届候。适良月之云中。吴江乱叶逐鸦翻。楚岸败芦藏雁宿。风帘摇翡翠。霜瓦冻鸳鸯。日暮天低缥缈淡云笼月彩。夜深水冷严凝寒露肃波光。木奴擘破洞庭霜。橙子荐成银瓮雪。下元适届。上善宜崇。

　　十一月

　　严风透幕。短日经帘。数行宾雁咽长空。一阵寒鱼依密藻。竹篱茅舍芬芳梅萼暗传香。雨壑霜林偃蹇松柯犹挺翠。一阳既复。万善当崇。
　　又
　　昴正仲冬。时称亚岁。寒风栗冽安排鸳瓦之严霜。密霰飘零催促兔园之急雪。小阁之兽红围暖。幽窗之梅粉飘香。苍苍劲竹色依然。郁郁孤松青不改。

　　冬至

　　一阳回暖律。六管动飞灰。律转黄钟鲁史纪书云之节。影添红线汉庭兴庆日之仪。急雪舞回风。冻云笼爱日。水寒金井。冰满玉壶。柳容已近腊风光。栴粉暗传春信息。临兹佳节。用展微诚。

　　十二月

　　朔风凛凛。爱日温温。江梅绽玉而漏泄新春。岸柳含金而商量残腊。寒鸦打食团团围沙渚之间。冻雀藏身唧唧宿屋檐之畔。兽炭红生於暖阁。渔灯光浸於寒江。幸际深冬。宜修妙果。
　　又
　　腊容催柳。春信传梅。四野云垂低罩渔舟欺酒力。一天雪舞乱飘僧舍湿茶烟。豳诗载咏於凿冰。吕令特书於建丑。

　　除夜

　　夜雨饯寒。北风送腊。严霜凛凛千家翻作玉楼台。瑞雪纷纷万壑变成银世界。三百六旬告毕。七十二候云终。椒花香泛於金杯。爆竹声沉於瑶砌。幸际岁除之届候。虔修佛事以迎祥。

　　闰月

　　斗指两辰。月添一闰。余日取一终之数。积分象六扐之奇。周官已诏於居门。尧典特书於成岁。

　　晓

　　柳眼藏烟。桃腮泣露。锺残萧寺司晨三唱促征程。漏断谯楼唤起一声惊客梦。山顶卷云频晓雨。案头宿雾湿晨衣。(春)
　　鸡声才唱。蝶梦初回。残星犹在柳梢头。浓露已沾荷叶上。(夏)
　　金乌影现。银汉光生。蒙蒙白露罩秋江。飒飒清风生晓岸。(秋)
　　铜壶漏断。画鼓声沉。朦胧晓色映平郊。隐映晨光浮远岫。板桥霜滑。江路风严。幸对寅朝。广陈佛事。(冬)

　　午

　　青天正昼。红日方中。山河万象尽当阳。邻里群鸡齐报午。庭花散影重重迭迭上瑶台。堤柳摇光短短长长笼绮陌。

　　晡

　　槐阴转午。柳影移西。半窗斜日弄残红。九陌轻烟拖淡紫。濈濈羊群归径险。纷纷蜂队报衙喧。

　　晚

　　乌轮欲坠。兔魄将生。[口*(衔-金+缶)]山落日半有半无。映水残霞乍明乍灭。行客奔程忙似箭。渔翁拨棹急如梭。
　　又
　　归鸦含野色。宿雁起秋声。金乌欲坠於西山。玉兔惭生於东海。白云径里牧童吹笛过柴关。急水滩头渔叟棹船归柳岸。

　　夜

　　玉楼更动。银汉星辉。荧煌之凤烛摇风。点缀之渔灯映水。萤火照开青草面。蟾光穿破碧云头。

　　中夜

　　时交子至。夜正阳生。月色方中。天明似水。漏箭数传催午夜。烛花频灺欲三更。林竹筛金。庭花弄玉。万里之风清雾卷。一天之斗转星移。

　　月夜

　　清风入座。明月登空。花阴覆地玉玲珑。竹影侵阶金琐碎。

　　晴

　　日丽山川。风生阡陌。几幅绮罗张艳彩。千重锦绣簇新纹。花草飘香。禽鱼得趣。

　　雨

　　云驱铁骑。电掣金蛇。震天轰霹雳之雷。倒海泻霶[雨/沱]之雨。
　　商羊舞起。石燕飞翻。浓云密罩九嶷峰。好雨暗添三级浪。

　　雨霁

　　岳麓收云。乾坤霁雨。青山不改数重古木密阴阴。碧浪新添万顷洪涛来[褒-保+公][褒-保+公]。

　　雪

　　冻云垂幕。密雪飞琼。宿檐之愁雀无声。依藻之寒鱼不食。梅开难辨。鹭起无踪。纷纷碎玉满渔蓑。密密乱银飘鹤氅。

　　雪霁

　　长空霁雪。淡月笼沙。冷压鹔[霜*鸟]衾。寒侵鳷鹊殿。秀色暗添梅富裕。绿梢明报竹平安。水国江城变作三千银世界。[竺-二+(方*其)]亭酒阁化成十二玉楼台。

　　霜

　　露结昆明。波寒太液。飞廉怒吼千郊草木尽凋零。青女威棱四野园林俱寂寞。当叶落归根之候。结花开见佛之缘。

　　释迦生日(四月初八日)

　　梅雨润晨。槐风清午。八荚蓂生於尧砌。五弦琴奏於虞廊。高柳咽新蝉。华堂飞乳燕。适炎帝清和之候。乃如来降诞之时。祥光灿灿霭禅林。瑞霭葱葱笼梵宇。虔摅诚悃。特展贺仪。

　　弥陀生日(十一月十七日)

　　夏历更新。首届一阳之月。尧阶献瑞。方收二荚之蓂。人间雪作玉楼台。岭外梅熏香世界。适北帝严凝之景。当弥陁庆诞之辰。

　　观音生日(二月十九日)

　　蓂收四荚。月仲三春。千家帘幕卷香风。万里溪山浮瑞彩。寻巢紫燕双双对舞於雕梁。求友黄莺两两齐迁於乔木。官柳现真如之色。仙花喷戒定之香。铺排青帝之韶光。装点观音之诞节。

　　圣帝生日(三月二十八日)

　　堤柳垂丝。难系三春胜景。庭花簇绮。尚留两日余香。东君将促於良辰。圣帝幸逢於诞节。

　　华光生日(九月二十八日)

　　桂子荣开。适际九秋之老。菊花虽晚。尚余两日之香。当婺源孕秀之时。正歙水储英之日。祥开一木。瑞应五王。幸逢诞节之临。宜竭诚心之贺。

　　高峰龙泉院因师集贤语录卷之一
　　高峰龙泉院因师集贤语录卷之二

　　　　六祖院住持小师　如瑛　编

　　入坛佛事门
　　加持法事陈情文

　　恭闻佛真法身犹若虚空。应物现形如水中月。言念臣僧某甲。幸处中华叨为释子。荷天地包含之德。感君师颁训之恩。意悟宗乘心无退转。昔日阿难遗教洎僧俗以均沾令辰。信士崇因冀存亡而获利。於是冥阳会阐水陆筵开。以臣僧某甲禀性虽愚持心不昧。准灵鹫世尊之教旨。依天台智者之科仪。虑宣扬而无序无伦。恐赞祝而有疎有谬。预陈情素。冒渎觉皇。伏冀慈悲曲垂庇佑。庶使心持法印。中存微妙之自然。口诵真诠。上达圣聪而不外。今则法筵肇建。望赐护持胜会周圆。恭伸忏谢。但臣僧某甲诚惶诚惧。激切屏营之至。

　　净三业文

　　切以银河耿耿。玉漏沉沉。一天之斗转星移。万里之风清雾卷。初演渔山之法乐。乍燃鸡舌之明香。击法鼓而吹法螺声闻远迩。礼梵容而歌梵呗迎集圣贤。果簇金盘似沩山而拾得。花攒宝器如善慧以持来。一善才兴。万愆俱雪。身心垢净凭法水以涤除。忿恨业消仗慈风而荡去。致使色身清洁。庶令法体圆明。戒行孤高。慧心不昧。信士伸拳拳之祷。缁流严肃肃之仪。恭谨一心。各净三业。　即请净三业真言。
　　又
　　切以漏滴铜壶。星移银汉。正天籁初沉之际。当尘劳暂息之时。金炉燃遍界之香。玉磬击遏云之韵。花簇簇锦簇簇。灯煌煌烛煌煌。高扬向上宗乘。大作无边佛事。当使身口意业以清净。要令戒定慧根之圆明。教有真言。即当持诵(同前)。
　　又
　　夫以道场冰洁。众志葵倾。焚戒香定香慧香解脱真香。洒佛水法水僧水摩诃演水。花簇三春之锦。灯燃一汉之星。玉磬鸣时振鸿音而戛戛。金铙响处等渔梵以锵锵。道风开优钵之花。德雨润苾刍之草。六尘内净而性识圆明。五浊外蠲而法身清净。愿鉴一忱之凡恳。当持三业之真言(同前)。
　　又
　　切以法自心生。心随法变。若能一念清净。是故十方湛然。若皓月之当天。状芙蕖之出水。菩提智性本自圆明。烦恼客尘妄生分别。强去猕猴贪水石。迷来浪荡拾花针。回光皆在於当人。洁净须凭於秘咒(同前)。
　　又
　　金鸭香飘腾瑞气。玉虫灯布灿祥光。欲洁净於六尘。当涤清於三业(同前)。

　　涂香灌掌语

　　净澄三业已。内外垢皆无。体同诸如来。身意悉清净。次以涂香清净水讽诵灌掌陀罗尼曰　伽陀。
　　一滴涂香才点处。六尘垢秽尽消除。次当归命薄伽师。惟愿慈悲垂加护。　讽真言。

　　祝香文

　　切以法身不动。凡有感以皆通。圣眼非遥。故无求而不应。欲达十方之信。须传五分之香。是香也。福根种就。心地栽培。清奇本自天然。雕斫岂由人力。兰麝丛中推第一。旃檀林里擅无双。焚时瑞气爇金炉。散处祥云飞玉殿。一缕之寒烟才起。十方之诸佛遥闻。熏成戒定慧香。普献上中下界。欲传妙偈。庸藉洪音。
　　戒香．定香．慧香．解脱香．解脱知见香。光明云台遍法界。供养十方无量佛。供养甚深微妙法。供养四果罗汉僧。供养合会诸圣贤。见闻普熏真常乐。法界人天亦如是。
　　香奉献供养佛法僧。弟子今将香奉献。一切众生亦复然。常愿在佛前。
　　又
　　道场初启。香室先兴。腾腾瑞气为台。叆叆祥云作盖。供养佛法僧三宝。闻达天地水万灵。若将表於寸诚。用先焚於百和(同前)。
　　又
　　是香也。檐卜名高。旃檀价重。爇金炉而祥烟叆叇。通璇宇而瑞气氤氲。遍彻十方三宝之前。远达四府万灵之上。通凡心之至恳。为众善之妙门。
　　又
　　是香也。希奇种性。清净根株。或称鸡舌之名。或摽牛首之号。可以灵山达信。海藏通真。熏成戒定慧香。普献佛法僧宝。

　　安慰文

　　梵音才起处。法乐乍鸣时。金声震动於山河。玉偈潜惊於天地。切虑诸方。禁忌此处。龙神宁无怖畏之情。庸仗慰安之力。我佛如来教藏中有安慰土地真言。谨当持诵。　伽陀。
　　岳渎山川诸灵贶。此间土地众龙神。才闻宣演妙真言。各镇方隅生欢喜。　讽真言。
　　又
　　恭闻巍巍金相。皎皎玉毫。道为三界之师。德作四生之父。行则梵王前引。动则帝释后随。菩萨周围。修罗外护。万亿幢旛闪闪。百千锣鼓喧喧。破荡风云。沸腾江海。乾闼婆兜鍪发焰。夜叉众戈戟生寒。才至门庭恐惊禁忌。我佛如来教有安慰土地真言。谨当持诵(同前)。

　　净水文

　　法筵光启。诚意精虔。欲迎诸圣以来临。必藉四方之清净。故凭法水灌洒道场。其水也。昆仑孕秀。河汉流芳。莲华香里碧波寒。杨柳枝头甘露洒。蓬岳之三山对揖。曹溪之一派长流。鼓祥风而玉皱千江。翻骤雨而银推四渎。禹门春暖鱼透三层。庄海秋高鹏搏万里。七宝池中标玉字。九龙口里浴金仙。群生藉此润焦枯。大地因兹消垢秽。用凭佛水。普洒法筵。荡除万劫之昏蒙。永获一真之清净。　伽陀。
　　菩萨柳头甘露水能令一滴洒十方腥膻垢秽尽蠲除令此道场悉清净　讽真言。
　　又
　　夫水也。灵派自高。妙源谁究。四海月明夜湛湛乎玉洁[泳-永+水]清。九江风静时浩浩乎霜飞雪莹。滋乎小。滋乎大。无所不宜。决之东。决之西。何方不利。曹溪旧传一滴。药山曾指四来。上善推其嘉声。良柔全其真性。滴之乃骨毛轻爽。可以除有漏之尘烦。饮之则心胆清凉。可以消无边之热恼。是以甘露王碧琉璃瓶内。观自在绿杨柳枝头。洒之则点点无私。沾之则时时有润。用凭佛水。普净法筵(同前)。
　　又
　　是水也。方圆随器。盈虚任时。春泮冬凝。坎流艮止。浩浩乎妙源莫测。滔滔乎灵派难穷。碧涧藏龙。寒潭浸月。或在君王龙笔下化作恩波。或居菩萨柳枝头洒为甘露。一滴才飞。十方俱洁(同前)。

　　去秽文

　　切以物之利地也其情常混。水之成道也其心善渊。修诸六府则全所养之宜。配以五行则尽所润之美。动则轻风生浪。静而皎月澄辉。仰如来兴造化之功。本军咤利加持之力。化此德水作诸净涂。天不爱其道降而为甘露之祥。地不爱其宝涌而为醴泉之瑞。无一物不被沾濡之惠泽。使十方皆为清净之道场。教有伽陀。去其秽污。
　　又
　　地水火风合阴阳而并立。腥膻秽垢混凡圣以同居。烦恼忧深。爱憎业重。每被四蛇煎逼。又为二鼠侵凌。五盖未除。八垢难去。故凭法水而涤荡一切昏蒙。密藉真言而蠲除万般秽浊。

　　普变文

　　切以香云叆叇。花雨缤纷。梵音响震於九天。法乐声喧於十地。旛幢杂彩平分三岛。烟霞灯烛交光移下。一天星斗六和罗列。三德宣扬。大开香积之厨。普献仙源之果。金言高演。玉轴频宣。装严於紫磨相前。铺设於碧莲台畔。迎请千贤万圣。归依五眼六通。望法驾以光临。迓香车而下降。切虑所陈供养难使遍周。须仗真言悉令充足。　伽陀。
　　佛赐阿伽甘露水。僧持变化不思议。一财一食量无边。万圣千贤皆充足。　讽真言。

　　赞三宝文

　　恭惟佛宝者。积广大因。成满月相。功高无上而不可极。行深无际而不可穷。皇矣金粟如来。大哉毗卢尸祖。昭彻自效。独行最真。道将莫测而其测愈深。功将莫传而其传愈远。不生不灭巍巍坐断涅盘城。无古无今寂寂不离安养国。演三乘法谛於金刚座上。开四无碍辨於鹿野苑中。伏波旬外道而屈膝受降。驱猛虎毒龙而敛威驯伏。日月出矣晃如眉际之毫光。江汉濯乎浩若胸中之教海。涅不缁而磨不磷。德将同於大虚。火不爇而水不濡。行将固於金玉。处妙有而不有。居无为而不为。天龙恭敬而未尝解颜。帝释钦崇而何曾外顾。端严甚微妙。号曰天人师。泽浸无垠。化施不宰。说法则言近而旨远。启教则源深而流长。名差别而有法身报身。世数异而论大劫小劫。现神通则高七多罗树。示妙相则过须弥山王。确其然乎。信不诬矣。伏愿暂别水轩月殿。缓乘风马云车。旌[施-也+童]耀五彩辉华。仙乐播八音嘹喨。放玉毫而照群品。洒甘露而润焦枯。既有感以皆通。顾何求而不应。仰惟圣驾。俯降道场。
　　法宝者。大觉遗言。群生法乐。甚深奥义。秘密玄文。龙王敬而海藏收。帝释钦而天神捧。阿蜀王亲写者三藏刺血抽毫。梁武帝顿悟者一诚度僧建寺。言其远则有裴相国训圆觉之义。白居易书光明之文。语其近则有王舒王译金刚之词。张无尽注法华之论。五千余卷之贝叶洋洋乎哉。一十二部之梵书浩浩如也。诵之者如瞽刮膜忽睹青黄。悟之者如天去云灿见星斗。翻译既凭於罗什大士。显灵须仗於法兰上人。亘古繇今经天纬地。其事则思而隐。其言则曲而中。为一切生死之权门。作万世不刊之典要。昔日灵山会上惟闻付与饮光。当时大庾岭头岂凭传与神秀。钦载护持者国王帝主。使丕图而并固乾坤。信受奉行者土地人民。获洪休而克昌厥后。可以为三途之惠炬。可以为六道之梯航。簧鼓其词者譬如把火烧天空自委苶。赘疣其说者犹似仰空射箭徒招陆沉。所谓尽精尽微不增不减。有如此者其功成哉。伏愿象驾峥嵘远远负离华藏海。龙王踊跃骎骎捧出水晶宫。玉函开而檀轴铮鏦。宝氎舒而墨光灿烂。回鸾鼓舞。返鹊毰毸。如云汉以为章。若大观而在上。庶使手披目睹去妄念而达正宗。意想心持契本源而悟真谛。中怀激切不自皇宁。稽首归依。虔诚拜请。
　　僧宝者。因心修慧。缘性悟宗。欲超十地而先学十科。欲透三关而先明三业。不羁世态离绝攀缘。宛然尘垢之外而物莫能撄。泛若不系之舟而道将自化。光矣而不耀。信矣而不诬。久居知识之丛林。深造祖师之阃域。日将月就。修行如履於坚冰。进道若初成山如覆於始篑。灌花引水摘叶寻枝。身如出岫之浮云可知自在。志若摩天之雕鹗始信孤高。咄下悟玄机。捧头明要旨。有喝散白云之意气。有打破虚空之钳锤。卷舒立方外乾坤。纵横挂域中日月。以柔弱谦下为表。以蕴空括澹为宗。续焰联芳传衣嗣祖。十问而九不答。目击道存。一喝而三日聋。言由在耳。修己於己独取后。爱人於人未尝先。乘般若舟而游阿耨池中。抱兔角杖而息珊瑚树下。眉垂一握雪坐来惟觉瀑潭秋。衲拥半肩云行处渐离尘世远。是非双泯。名利两忘。或默或语而性自明。不有不无而心自确。诚哉是也。亶其然乎。伏愿高卷云衣。跨玉麒麟而暂离禅席。缓挑囊钵。携楖栗杖而略下绳床。随步散香花。纵意吟风月。蹑五缀玉盂渡海。飞六镮金锡凌空。愿临娑婆世界证明。休向百尺竿头进步。我今稽首恭俟来临。信士鞠躬虔诚拜请。
　　又
　　信心肃穆。缁意精专。楞伽韵彻於三天。般若声闻於十地。大雄垂世如月现於澄潭。圣力兴慈似声传於空谷。四生慈父。三界医王。应供於天上人间。利济於他方此土。作希有之佛事亘古穷今。阐最上之法门超凡入圣。端坐於千花台上常放白玉毫光。声遍於十方界中广布黄金色相。千百亿身而示现有感皆通。三十二种以庄严无方不见。是夜法筵启建。胜会精严。先迎佛法僧三宝为作证明。次召天地水万灵俯垂享鉴。伏愿放玉毫而晃耀。舒金色以光辉。百千圣众参随。万亿神灵围绕。皆依次第降临道场。不舍慈悲证明功德。

　　赞护法文

　　参随三宝。护法四王。显圣德以昂藏。挺神仪而伟异。杖宝剑而妖魔碎胆。撼金铃而外道寒心。壮气腾腾。威风凛凛。动则旌旗蔽日。行则戈戟森云。顾盻五岳倾。叱咤万灵伏。现神威而莫测。护教法以长存。功实难量。德难具述。受今虔请。愿赐降临。

　　大轮结界文

　　切闻佛慈广大赞莫能穷。教法流传。求之心应于之夜。宝香轻喷。银烛高辉。然恐外道天魔别生遮障。使此灯光香气未获通闻。须凭我佛威光。令得法印成就。庶使天魔拱手外道归心。拥护道场严持坛界。今则金铃慢撼宝杵盘旋。歌扬海潮之音。讽诵竺乾之咒。敢借一轮净地。结成百宝坛场。先当召请六天王。次诵瑜珈五部教。伏愿三身调御四智能仁。同赐降临证明结界。
　　(举)本师释迦(众和)牟尼佛(跪膝举铃云)。
　　释子特宣金口教　　惟凭我佛玉毫光　　陈请法驾护道场　　是仗真言秘密偈　　声声上彻天仙界　　句句下开地狱门　　若有魍魉及邪魔　　立殄归降於正道　　欲求严洁十方界　　先须启请六天王　　闻宣秘语降临来　　证我加持结坛界
　　谨爇眀香。稽首和南。一心奉请千百亿化身本师释迦如来。光含万像。德庇四生。巍巍光降道场。历历证明结界。信士虔诚。躬伸设拜。
　　
　　上来迎请六方天王降临道场。为今宵夜代佛行持法事。臣僧结定六方界。莫与邪魔侵道场。能令法席镇光辉。赞演如来真实议。香烟起处为界。灯光照处为界。香水洒处为界。梵音彻处为界。铃声振处为界。铙锣响处为界。结天界。结地界。结方隅界。须凭功德。已遂周圆召三界圣。聪望万灵感格。今依科教。禀奉遗言。先陈启请。次诵真诠。伏冀洪慈。密垂加护(就举铃云)。
　　奉请恒沙悉地众　　法身圣者大轮王　　瑜伽五部曼拏罗　　灌顶金刚为上首　　一身现出百八臂　　手手皆结陁罗尼　　涌大火头霹雳声　　降伏妖魔诸外道　　空中跳踯轮刀剑　　口中哮吼似雷鸣　　回睛转眼掣电光　　忿怒攒眉实可畏　　有大神通自在力　　随声应念尽遥闻　　来往由如一剎那　　圣者威雄不可测　　手持金索降魔杵　　足踏宝石镇阎浮　　童子四面散天华　　来结道场三昧界　　大轮圣者降临来　　大轮圣者降临来
　　为今宵夜代佛行持法事。臣僧(某甲)一心请(起身巡座念真言云)。
　　南无悉揭哩耶坠尾伽南娑婆达多誐多南怛枳多唵毗卢神毗卢施摩诃斫伽罗拔折哩拔折那萨多萨多娑罗帝娑罗帝怛罗曳怛罗曳毗多摩尼三[口*半]叱宁达罗摩哩悉羯哩耶娑婆诃
　　天阿苏罗药叉等　　来听法者应志心　　拥护佛法使长存　　各各勤行世尊教　　诸有听徒来至此　　或居地上或虚空　　常於人世起慈心　　日夜自身依法住　　愿诸世界常安隐　　无边福智益群生　　所有罪障悉消除　　远离众苦归圆寂　　每用戒香涂莹体　　常持定服以资身　　菩提妙果遍庄严　　随所住处常安乐　　菩提妙果遍庄严　　供主虔诚常安乐　　菩提妙果遍庄严　　合道场人常安乐
　　六方拥护有镃基　　十道归降无尽期　　如违三宝真诠教　　头破七分似阿梨
　　是夜道场严净结界云周。先迎三宝为作证明。次召万灵望垂降驾。供主虔诚。恭身拜请。

　　高峰龙泉院因师集贤语录卷之二
　　高峰龙泉院因师集贤语录卷之三
　　音声佛事门
　　请佛文

　　切以道场广辟。法席宏开。毳流雁列以成行。檀信鹤立而作礼。金铙罢击。玉磬徐敲。腾清韵以锵锵。合梵音而落落。一轮千福相。十号万雄尊。端座莲台。轻垂霞服。髻耸青山之翠。目澄绿水之明。唇艳红桃。眉分碧柳。胸印题於卍字。足轮蹑於千花。鼻挺黄金。齿挑白玉。展鹅皇之两掌。现狮子之全威。巍巍如海上一山。皎皎似星中孤月。菩萨辟支迦而拥从。声闻阿罗汉以参随。释梵四王以皆临。龙天八部而咸集。金刚执戟而左辅右弼。玉童散花而屈膝低腰。拱圣德之巍巍尊之至也。瞻形容之穆穆望之俨然。大哉天上天人。伟矣佛中佛日。温温乎和可知也。荡荡乎无能名焉。今则念兹在兹。来止莅止。徒言词之千种。莫赞叹於一毫。法螺吹而法鼓鸣。天乐响而天花坠。洒霏霏之法雨。扇飒飒之慈风。广开香积之厨。普献酥酡之馔。由是妙觉等觉声闻觉溥共证明。观音妙音海潮音皆归正法。八万尘劳俱一扫。百千功德现三乘。如甘露而沃心。似醍醐而灌顶。何必更寻弥勒佛。只今幸睹释迦师。恭对觉皇。聊吟佛韵。信士虔诚。躬身设拜。

　　大圣佛陀耶佛宝

　　偈曰。
　　十方诸佛大虚空　　百亿分身显现同　　变化万般碧玉相　　庄严千尺紫金容　　慈风浩浩祥云绕　　法雨霏霏瑞气浓　　遥望西乾伸启请　　愿临东土鉴无穷
　　谨爇明香。稽首和尚。一心奉请十方尽虚空界三世过现未来无穷佛宝。恭惟佛宝者。百福尊相。千光妙身。果满三祇。恩沾九有。道德遍通於遐迩。威灵变化於人天。演眉际之毫光。烛人间之胜事。伏愿云乘端彩。座拥祥莲。戒定香腾於十方。慈悲雨洒於三界。引轻轻薄雾。扇飒飒和风。天女散华。空神奏乐。列东西之队仗彩色凌霄。分南北之幡幢辉光耀日。宝钹鸣而声随风响。金钟扣而韵振海音。白檀香起於炉心。红藕花芳於座下。声闻引从。菩萨瞻依。星辰照而八表光明。道路平而四郊坦荡。受今虔请。愿降道场。不舍慈悲。证明功德。
　　(长声云)唯愿佛慈广大。妙力难思。降临道场。(众和)证明功德。香花请。香花请。

　　大圣达摩耶法宝

　　偈曰。
　　三乘妙法实难量　　一念归依散祸殃　　帝释钦崇龛内供　　龙王瞻敬海中藏　　五千贝叶灵文着　　十二琅函金口章　　惟愿轻推开宝藏　　降临法会放毫光
　　谨爇明香。稽首和南。一心奉请十方尽虚空界三世过现未来无穷法宝。恭惟法宝者。龙宫海藏。大圣遗言。嵓间开满字之文。叶上写观花之偈。或销金而饰笔。或刺血以濡毫。卷来檀轴香多。缠处霞绦缕细。书成返鹊。藏若回鸾。四句闻而千障消。一偈宣而六尘净。道满於岩间童子。功成於井上野犴。缅常瞻般若之台。钦斯设大千之会。皆由重法。始获闻经。半偈难逢。千生罕遇。伏愿轧开龙藏捧出琅函。散天上明花。布人间喜气。幢幡引从於前后。钟螺振韵於高低。珠佩鸣而对对声喧。香印分而缊缊烟散。受今虔请。愿降道场。不舍慈悲。证明功德。
　　(长声云)唯愿法慈广大。妙力难思。降临道场。(众和)证明功德。香华请。香花请。

　　大圣僧伽耶僧宝

　　偈曰。
　　声闻僧宝最超群　　名利双忘道越尊　　阿耨池中浇垢浊　　珊瑚树下诵经文　　龙降钵内氤氲雾　　虎伏嵓前叆叇云　　愿赐慈悲临法会　　风车云驾降纷纷
　　谨爇明香。稽首和南。一心奉请十方尽虚空界三世过现未来无穷僧宝。恭惟僧宝者。三乘五位。十地六通。戒净如霜。心明似镜。或四界修证。或三劫练磨。运神通则海上浮杯。游世界则空中振锡。烟郊入定。峰顶持经。道树高而万仞扶疎。福海深而千寻渺漠。一瞻一礼消劫劫尘劳。一赞一扬长生生福惠。伏愿略辞幽谷暂降人间。泛海浮躯凌空蹑足。振伏虎六镮金锡。掌降龙五缀玉盂。旋轻罗於雪浪之中。披重雾於丹霄之外。忽遗针缝石室。能令线逐山移。愿开娄药之瓶。早赴今宵之会。受今虔请。愿降道场。不舍慈悲。证明功德。
　　(长声云)唯愿僧慈广大。妙力难思。降临道场。(众和)证明功德。香花请。香华请。
　　谨爇明香。一心奉请。摩诃萨界应供尊者。道明和尚。大辨长者。三宝会中护法神。八大金刚密迹众。惟愿不露如霜之剑。休弯似月之弓。愿降道场。受韵供养。恭惟三身调御。四智能仁。五眼辟支。六通罗汉。光含万象恩庇四生。色舒金相以巍巍。光迸玉毫而皎皎。身严百宝。座拥千莲。梵王帝释以交参。狮子象王而引从。人间天上接物利生。有请而处处皆通。无愿而颙颙自在。不思议力难尽赞扬。恭望降临。证明功德。安宝座真言。朗当持诵。　讽真言。
　　又
　　切以万象森罗总是微尘剎土。十方清净无非诸佛法身。虽云湛寂以难名。凡有感通而必应。又况精专众志。严洁道场。金炉轻爇瑞烟浮。银烛高烧祥光灿。法螺吹动双双如鸾凤和鸣。梵韵扬时对对似频伽交舞。四菩萨前迎於玉辇。八金刚后拥於琼台。缁流尽归向之诚。檀越罄恭虔之祷。迎请十方真实际。万亿总持门。离染六通圣僧。参随八部神众。伏愿圣心远鉴。惠耳遥闻。不违愿力以来临。尽副此心之悃祷。
　　又
　　稽首十方华藏海剎尘等数诸如来。法身报身及化身。自觉觉它并觉满。千花台上圆真应。万德光中示吉祥。三名四智鉴真机。五眼六通观法界。释迦大慈父。弥勒真导师。满月琉璃光。极乐无量寿。普贤行愿海。文殊智总持。观音救四生。势至携三有。无量真十地广大愿。三贤八解辟支迦。四果阿罗汉。龙天并八部。水府及人间。当界坚牢神。善恶功德案。此间土地主。伏事香火神。一切诸圣贤。见闻随喜众。闻斯召请。咸赐降临。

　　六献总文

　　三世如来皆至止。十方贤圣悉光临。虽云一意以精专。惟有数般呈供养。莫不香焚五分。花献三春。灯为传法之因。茶乃破魔之瑞。菩提妙果。香积饨[饥-几+它]。献佛宝则佛果圆成。奉觉皇而觉花开发。念无物不足以见意。惟至诚斯可以感神。向下逐一为宣扬。惟愿慈悲垂摄受。

　　香

　　是香也。曾祝万年天子寿。熏成五分法王身。旃檀林里占都魁。兰麝丛中居上品。今崇佛事。上献明香。惟冀圣慈。俯垂摄受(举铃云)。
　　嚩啰香供。[旖-大+(立-一)]旎消镕。耶输有难在皇宫。厄难当时现感通。宝香爇。火坑中。化青莲。焰息红。给孤爇。旃檀献妙容。
　　啰须弥　啰扪佐余诃度波(换易改此度波字)摩登常伽度波尾怛曩弥济迦[丹-、+十]佐曩弥济迦摩诃济曩南迦卢弥

　　花

　　是花也。七宝池中呈国色。一枝月里占天香。世尊拈起示诸人。达磨传来开五叶。今崇佛事。上献明花。惟冀圣慈。俯垂摄受(举铃云)。
　　嚩啰花供。芬芳春浓。碧绿青红绽芳丛。明行如来号释雄。宝花王。献妙容。达三明。证六通。迦叶昔曾拈。觉性通。
　　啰须弥(依前唱和。改度波曰普悉波)。

　　灯

　　是灯也。一点八风吹不动。寸心方劫镇长明。西天佛祖递相传。大地众生消黑暗。今崇佛事。上献明灯。惟冀圣慈。俯垂摄受(举铃云)。
　　嚩啰灯供。辉耀长空。鹤焰荧煌照迷曚。玉帝酥油万斛中。阿那律。天眼通。照三涂。五苦中。舍利弗常燃。照梵宫。
　　啰须弥(依前唱和。改度波曰你波)。

　　茶

　　是茶也。碧玉瓯中银浪涌。黄金碾畔雪花飞。撩天鼻孔始闻香。具眼舌头方了味。今崇佛事。上献明茶。惟冀圣慈。俯垂摄受(举铃云)。
　　嚩啰明茶。春苞萠芽。白玉分花味最嘉。采摘枪旗布烟霞。野人做。息妖邪。碾玉尘。泛雪花。三吸赵州茶。来去也。
　　啰须弥(依前唱和改度波曰适[口*公]波)。

　　果

　　是果也。福地栽培今已熟。心花结处自然成。就中当占御园春。直下共圆菩萨果。今崇佛事。上献庵萝。惟冀圣慈。俯垂摄受(举铃云)。
　　嚩啰果奇。青林玉坠。万种香美鹊高枝。野鹤猿猴尽采归。嚼红杏。丹果美。味充肠。翠凝齿。修证阿僧祗。获妙理。
　　啰须弥(依前唱和。改度波曰颇罗)。

　　食

　　是食也。解使众生皆饱满。能令万劫免饥虚。酥酡美味献诸天。香积上方呈我佛。今崇佛事。上献珍馐。惟冀圣慈。俯垂摄受(举铃云)。
　　嚩啰纯酡。六味均和。牧女煎糜供佛陀。百种珍馐号禅那。表精诚。福更多。呈三德。六波罗。释梵辨天厨。获妙果。
　　啰须弥(依前唱和。改度波曰袜凌)。
　　普奉献祝。赞量无边。惟愿慈悲垂加护。合门长幼俱平安。福寿永绵绵(荐亡云。荐资亡者往生天。孝眷获延年)。

　　七献总文

　　法筵光启。贤圣降临。虽至诚自可以感神。然非物不足以见意。是用敬焚一炷烟飘叆叇祥云。轻折数枝色现芬芳瑞彩。一滴洒为甘露。七层灿若明星。龙团碾破喷清香。蠏眼汤烹有真味。满前芬馥无非香积厨中。座上圆明尽是菩提种子。用伸贡献。以表纯忱。

　　香

　　玉斧削成山势耸。金炉爇起瑞烟浓。撩天鼻孔悉遥闻。戒定惠香熏法界。

　　花

　　五叶花心开此土。一枝优钵产西天。世尊拈起示诸人。迦叶破颜曾一笑。

　　灯

　　照破昏衢消黑暗。增辉佛日转分明。灯灯续焰到于今。祖祖传芳光不灭。

　　水

　　吸尽西江难下口。布为甘露润群生。九龙亲吐浴金仙。万古曹溪无尽绿。

　　茶

　　赵老吃茶何直截。文殊拈盏忒分明。欲知此味冠鸦山。须是舌头亲具眼。

　　果

　　功德园林勤种植。胸襟造化为栽培。拈来本自善根生。献处圆成无陋果。

　　食

　　大地遍为香积界。珍羞一味世间无。通身是口为沾尝。万劫千生长饱满。

　　十二献总文

　　道场开启。法席精严。既仪物以广陈。庶诚心之可表。戒香定香而云腾雾滃。智炬惠炬而月耀星耀。优昙花吐带祥烟。菩提果熟凝甘露。碧琉璃瓶内雪浮三吸赵州茶。红码碯瓯中霜清一滴曹溪水。珍宝般般具足。神珠颗颗光圆。涂浆百味澄清。斋膳五香精洁。霞衣鲜彩。品药芬芳。今将逐一献能仁。望赐慈悲同摄受。

　　香者

　　沉水旃檀价莫伦。金炉才爇喷祥云。氛氲遍彻三千界。为瑞为祥绕世尊。今崇佛事。上献明香(随物换易)。惟冀圣慈。俯垂纳受(举望泣南调)。
　　香奉献。沉水与旃檀。百和氛氲周法界。为祥为瑞绕灵山。请佛降人间。

　　花者

　　世尊金手昔曾拈。迦叶忻然妙意传。从此灵山因顿悟。一枝五叶利人天。
　　花奉献。五叶是谁栽。兜率陀天阶畔有。灵山会上佛前开。迦叶为传来。

　　灯者

　　祖焰荧煌列宝台。昔时尊者箭挑来。谁知万斛红莲子。撒向道场此夜开。
　　灯奉献。遍照向人间。达摩亲传分宝焰。灯灯相续不曾闲。从此破幽关。

　　茶者

　　石轮碾碎早春芽。点出浮瓯散乳花。啜罢清风生两腋。休言赵老好烹茶。
　　茶奉献。香味总希奇。昔日赵州亲自种。今宵信士献牟尼。烹出雪花飞。

　　果者

　　新鲜颗实荐金盘。四海禅人举目顾。双凤衔来亲献佛。野猿犹更用心攀。
　　果奉献。碧玉嚼红香。甘美充肠香透顶。金盘捧出玉含芳。堪献法中王。

　　斋者

　　梵天香积取来时。尚受宫娥玉乳糜。顶门若具金刚眼。何必文殊下一匙。
　　斋奉献。不复羡酥酡。百味珍羞堪献佛。天厨才辨不曾多。斋后获禅那。

　　水者

　　汪洋碧浪接天流。每向沧溟济巨舟。龟山昔降军十万。点来菩萨柳枝头。
　　水奉献。随器逐方圆。曾向观音杨柳上。变成甘露洒三千。火焰化红莲。

　　涂者

　　金杯沈水最幽香。灌顶醍醐玉液浆。能为众生除热恼。更教心地获清凉(云云同前)。
　　涂奉献。甘露乳琼浆。海岸宝陀灵石上。众仙分处甚馨香。捧出有霞光。

　　宝者

　　红炉矿熟上钳锤。打就金毛师子儿。休鉴卞和空泣玉。於中还有老胡知(云云同前)。
　　宝奉献。奇异实堪夸。白玉黄金为至贵。珊瑚码瑙绝纤瑕。献佛在龙华。

　　珠者

　　二龙争斗觅无休。却使胡僧笑点头。还知海藏亲收得。莫向摩尼境外求(云云同前)。
　　珠奉献。龙女捧摩尼。果证南方无垢地。莲华台畔证菩提。三界尽遥知。

　　衣者

　　九条五相紫檀衣。传自黄梅半夜时。庾岭石边持不起。重楼镇锁在曹溪(云云同前)。
　　衣奉献。五彩色光辉。镇在重楼为祖体。黄梅半夜密传时。堪献佛牟尼。

　　药者

　　世间称作大医王。自有长生不死方。能救众生诸疾苦。顿令热恼作清凉(云云同前)。
　　药奉献。功妙实难量。解救众生诸疾苦。世间难辨品材良。心地有真方。
　　上来所陈诸供养　　能令利益遍虚空　　我今宣演妙真言　　合会圣贤咸摄受
　　曩谟娑婆怛它孽多度波补涩波你波碾驮颇罗未邻补佐铭迦三母捺啰三摩曳吽(一遍)
　　唵誐誐曩三婆嚩袜日啰斛(二遍)
　　普奉献。十二妙因缘。次第精专陈赞叹。迎祥集福雪冤愆。诸圣鉴无边。

　　高峰龙泉院因师集贤语录卷之三
　　高峰龙泉院因师集贤语录卷之四

　　　　六祖院住持小师　如瑛　编

　　歌扬赞佛门
　　三归依

　　归依佛。补处慈氏如来。居内院莲华台。人间愿早下生来。便作龙华三会。谣歌佩歌舞献花。五云仙队云仙队。表应玉皇嘉瑞。瞻好相。证三昧。妙幢影里奉慈尊。耳听箫韶歌呗。出三界。兜率陀天。面礼千拜。
　　归依法。玉轴灵文宝偈。唐三请名不易。旃坛香水奉金书。镇在龙王宫里。色空异闻者凡夫。便登十地登十地。花藏海中游戏。金盘满香风吹。却来此处散天花。供养当今皇帝。当今帝。帝子王孙。千秋万岁。
　　归依僧。圆觉声闻贤圣。居南岳与天台。祝融方广绝尘埃。入定观空不昧。驻幽涯虎伏龙降。高道奇哉道奇哉。广布六通自在。常应供十方界。寻声赴感剎那时。此土他邦无碍。堪依赖。接引群生。尽超佛界。

　　古阳关

　　稽首归依佛。初降诞摩耶蓝园里。十九逾城去向雪岭修持。芦芽穿膝朝夕啖一麻并一麦。修苦行。六年满。证大觉菩提。我佛慈悲放毫光。照三途离苦迷。释梵诸天归向。三界瞻依。龙华会里普为众生亲受记。谈妙法。不思议。有请降无违。
　　稽首归依法。菩萨问因缘百万遍。佛演真诠广大金口亲宣。龙宫海藏。愿常转法轮度有缘。真秘密。无穷尽。超彼岸舟船。信受精专去千灾。降吉祥福寿延。是夕香花罗列。法乐连天。慈悲方便品类投诚作福田。今顶礼。不违誓。有请降临筵。
　　稽首归依僧。住世在方广与天台。南岳祝融峰顶逈绝尘埃。亲蒙佛嘱。应此土他方天上回。或伏虎。居岩畔。或振锡浮杯。闲卧白云堆。被灵禽叫声惊起来。阑散嵓前入定。觉树花开。珊瑚树下更把青松月里栽。真潇洒。无余事。有请降临来。

　　乔鼓社

　　归依佛。释迦是真慈父。化现身形离补处。驾白象乘云去。向皇宫托荫摩耶。九龙吐水金盆浴。正得丈六真金相。被波旬来请去。
　　归依法。法华是经中髓。更说华严宝积经。大般若波罗蜜。金刚座上生弥勒。瑜珈孔雀真秘密。龙宫藏内诸经卷。卷卷是佛思议。
　　归依僧。僧是累劫修缘至。奉勑皇恩身不易。挂三事如来衣。向人间应供作福田。手持锡杖降龙虎。林间树下安禅座。红尘事不顾。
　　三归依了赞祝愿。当今帝万岁千秋常如此。愿福寿山河齐。太子重臣巍巍。民安国泰歌欢喜。诸邦小国无争战。八方尽来朝帝。

　　柳含烟

　　佛宝叹无穷。功成无量劫中。巍巍丈六紫金容。觉道雪山峰。眉际玉毫光灿烂。照开六道昏蒙。龙华三会愿相逢。演说法真宗。
　　法宝实难量。如来金口宣扬。龙宫海藏散天香。觉者诵琅琅。玉轴霞绦金写字。似排秋雁成行。只因三藏请来唐。千古为敷扬。
　　僧宝不思议。身披三事云衣。浮杯振锡剎那时。赴感应随机。堪作人间功德主。坚持戒行无违。我今稽首愿遥知。振锡杖提携。

　　鹤冲天

　　稽首仁圣。巍巍相奇绝。十月母腹中安然歇。恰值初夏至朱明节天花烈。无忧林树下。圣母攀枝。太子降生时节。
　　悲心弘大。虔叩无为悦。三乘秘密言广宣说。龙华三会指人天路皆滋彻。清凉除恼热。如月澄辉。丈六金容皎洁。
　　威严不动。毫光遍布烈。□曜大千界救生灭。我今称赞礼本师面如满月。牟尼阐洪慈。发愿归依。望接群生超脱(赞释迦)。

　　千秋岁

　　志心信礼释迦牟尼佛。为三界师四生父。玉毫眉际现。金口谈妙语。润群生如朽木沾甘露。八十随形化。三十二相。具现慈悲相救诸苦。我今稽首礼。惟愿垂加护。当来世舍阎浮生净土。(赞释迦)
　　志心信礼观世音菩萨。现慈悲相圣皎洁。眉湾如翠柳。面圆如满月。随物现化群生十方剎。瞻礼灾殃散。闻名罪消灭。现香花会如星列。法乐连天降。丝竹声和悦。愿散诚垂摄受鉴情切。(赞观音)
　　志心信礼南岩定光佛。现白衣相当金阙。仁宗亲顶礼。天下灾消灭。御书降赐紫号。经年月盘古碑铭在。波利禅师说。自道场兴五百劫。香花云叆叇。檀信修岩穴。常供养圆应师大菩萨(赞定光)。
　　志心信礼炽盛光如来。自在天中出现。大威德神通变。红莲台上紫金容。烁烁火轮火焰游天汉。十二宫中游行皆遍。游皆偏。恶曜妖星渐散。为家国除灾难。金木水火土星临。但向金容发愿翻为善。须知慈悲救度方便(赞炽盛光佛)。

　　五福降中天

　　我等志心归命礼。释迦牟尼初现化身。摩耶感梦殊异。月满蓝园诞质。动足莲随步移。梵释诸天睹斯祥瑞叹希奇。
　　迤逦长成文武备。三端六艺向四门游。见生老病死苦。相催伤嗟便回。静居空中报知。夜半逾城渐登雪岭去修持。
　　遣匿回文奏父王。不须愁悲他日道成。却回朝现皇帝。六载辛懃行满。时受牧女乳糜。沐浴泥莲金刚宝座证菩提。
　　天魔眷属妬人师。恶心便起。号令妖兵鬼将。各逞雄威。锵刀剑戟近。世尊红莲衬体。睹此神通应时回向却归依。
　　冤魔退已聚鹿苑。三转四谛自后宣扬。妙教广度群迷。我今赞祝祚。圣君永固帝基。愿诸有情同登正悟无生理(赞释迦)。

　　临江仙

　　三大劫修观自在。时光果证菩提。补陀山上座巍巍。手持甘露水。身挂六铢衣。救度众生无尽意。毫光普照群迷。端严由解起慈悲。十方常供养。四海尽归依。(赞观音)
　　地藏能仁弘誓广。慈悲不倦随机。手携金锡振阿鼻。普天皆晃曜。遍地尽声持。救度众生尽尽。毫光照烛幽岐。三途八难息昏迷。有情超彼岸。无处不归依。(赞地藏)

　　南圣朝

　　阿弥陀佛真堪羡。相好端严辉焕。毫光照辉大千。中现声闻罗汉。目连舍利皆称赞。有四弘誓愿。提携含识悟无生。证菩提果满。
　　西方净土凌空现。缔网珠楼玉殿。琉璃池内瑞莲生。引祥云片片。佛慈广大垂方便。诱群情十善。莲台九品证真常。度众生无倦。
　　今宵孝士营香馔。竭意精严蓬馆命。僧焚诵阅真诠。雪冤愆蠲免。三途八难皆消殄悟真如。彼岸灵魂凭此荐修缘。超率陀内院。(赞弥陀)

　　五雷子

　　南无佛陀耶。三界大慈父。苦海作舟航。飘流六趣。千百亿化身。救我众生苦。慈悲生。接引亡灵往生净土。南无达磨耶。龙宫黄卷轴。般若波罗蜜。经留四句。十二部真诠。言言是佛语。五天书。接引亡灵往生净土。南无僧伽耶。六通传今古。金锡手中携。降龙伏虎。身挂紫檀衣。托钵随缘去。为化主。接引亡灵往生净土。(荐亡赞三宝)

　　巧筝笆

　　释迦佛。初因地缘起托质摩耶。无忧树枝九龙吐香水。金盆浴洗沐浴太子降皇宫。父王知已。莲华衬足。毫光罩体。嫔妃欢喜捧拥太子归宫内。时光速相催荏苒。蹉跎一十九岁。因出四门游。略观浮世。西门逢死。北门僧托钵持锡。声声教化随缘布施。休痴休痴。莫恋奢华并富贵。早回头思惟。太子闻言心中欢喜。迁时过逾城。雪山修持。朝餐麻麦日充饥。天王献麋。鹊巢灌顶。芦芽穿膝。苦持苦持。六年证得波罗蜜。巍巍相黄金体难比。双林说法龙华会里多宝宝如来。普贤慈氏辟支罗汉总归依。目连舍利。我佛说法无涯边际。经义经义。法华七卷经中髓。梁武忏消灾罪。人王孔雀上王弥勒持念保安康。名求福利国王由尚报天恩。请僧回施。(赞释迦)
　　又
　　赞菩萨初因地缘起托质妙庄严王国里。天龙生欢喜。公主降世皆由愿力。大慈悲化身亲至。青莲莹目红桃映体。端严无比。不招驸马为佳婿。心心愿求出离出离。直往香山不恋荣贵。端坐自修行。皇宫抛弃回光证得波罗蜜。法身圆备寻声救苦。以身布施希奇希奇。千手千眼神通力。阿僧祗曾修持修持。由昔观音出现于世。此时教我修三摩提地。闻思从耳悟真宗。如来受记。金刚三昧普度一切。弘誓弘誓庄严圣相三十二。披素服垂珠翠姝丽。补陀山上琉璃苑里。甘露现金瓶。灌洒杨枝。圆通常序楞严会。普施无畏。得度说法人天归依。灭罪灭罪大悲神咒不思议。普门品陀罗尼妙义。接引众生同证菩提。随愿尽圆成。我今顶礼一心专注告观音。咸增福惠。(赞观音)

　　贺圣朝

　　如来救度众生苦。是四生慈父。含灵皆得离群迷。现化身千处。波旬外道生嗔怒。起恶心嫉妬。逼令请佛入涅盘。向双林灭度。
　　当时波利登云路。往天宫报母。母言才始梦中惊。忧众生无主。尔时摩耶闻斯语。泪双垂如雨。领诸从众驾祥云。至双林亲睹。
　　绕棺三匝悲啼苦。言悉达我子。汝今舍我入涅盘。请师留四句。如来椁内谈真语。免忧悲息苦。万般世物尽无常。惟法身永固。(赞佛涅盘)

　　满庭芳

　　稽首归依补陀山上大圣名号观音。常扶八难应群情。毫相分辉。百亿杨枝洒苦海为霖。尘沙界劳生敬仰。一念免漂沈。巍巍莲座上。华缦缨珞体莹如银。项佩珠丝网百宝严身。处处寻声救苦。头头露接物。垂形真慈父。炉烟缭绕。遥望鉴诚心。(赞观音)
　　又
　　我等虔诚一心归命礼赞地藏能仁。悲心广大遍乾坤。处处归投。拔苦三途八难望垂恩。今宵夜群生瞻仰。竭意甚精勤。慈尊弘誓重。愿放毫光照烛幽冥。化狱主赦囚罪苦休停。众生冤愆解脱。从兹后不复哀鸣。仗佛力。有情含识俱获尽超升。(赞地藏)
　　又
　　三宝堪依。群生归向。道场中布无遮。一声锺韵遍河沙。供主虔诚拜请。排净供罗列幡花。焚香请天曹地水三界降云车。人间宫庙众龙神尽降。海岸天涯听如来秘密解脱曼拏。普救沈魂滞魄。离地狱往仙家。今之夜功圜果满。稽首佛陀耶。(赞三界)

　　水调歌

　　叹三界之师释迦牟尼佛。乃唤阿难波利舍利弗迦叶犍连摩睺阿那律弥勒菩萨荫光童子须菩提。
　　敕汝等当知。速生毗耶城里。今为维摩染[病-丙+患]。为吾询取平安起止还如是。尔时诸天菩萨欲去又迟疑。
　　皆稽首含悲白佛言。因地今为维摩居士智惠广博无比。说法如流水。我今此上人者难诣去酬对。
　　佛言知汝意。昔日曾遭值。乃唤文殊师利集诸天仙徒众速往维摩所。尔时诸佛菩萨声闻愿参随。
　　文殊骑师子。现全威。香风散。殊异天花纷纷。长空法雨霏霏。直至维摩方丈。殷勤稽首瞻礼。愿承佛慈旨来问居士染[病-丙+患]因缘从何至。
　　居士[病-丙+患]身独倚。谢子来申意。今为众生染[病-丙+患]。我今慜诸愚痴。以此慈悲故。如人家有子[病-丙+患]。父母亦如是。
　　诸菩萨不思议对答如流水。居士重携五偈演说法苦空门。门门谈不异。视身如露如电如影化群迷。
　　四众等及修罗乾达婆王咸欢喜。赞叹能仁方便善会解。我由痴解说真如理。我今稽首瞻礼尽归依。(赞维摩)

　　降魔赞

　　稽首牟尼大圣。下兜率。应三千。乘龙驾象梦透明天。蓝园去。无忧树。右胁降。彩云连。九龙吐温泉沐浴。奇异新鲜堪羡。步步红莲衬足。奏王知悦龙颜。长成因向四门游玩。亲睹见。老病死。悟浮生不长坚。复遇一福田。遂欲出离凡缘。朝天父王。忽尔闻言。更添丝竹声喧。净居空里报语茫然。休贪恋五欲境。早修行学安禅。夜半跨朱驄踰城。雪岭心坚六年。顶巢膝里芦芽。合掌不动安然。三十二相八十种好。金仙化千百亿。正菩提演真诠。誓言度一切有情无量无边。
　　时有魔军大怒。领妖兵战金仙。持枪振剑缭绕。飞烟狂颠。使千斤弩。告神将。敕亲宣。号令具钢钩剑戟阔刃骈阗争先。又放风炮乱打。喝杀声振三千。吹沙走石叫啖连天。魔军用千般。猛逞威狞吓慈颜。雷电向虚空。晦瞑天地惊。然中天慈悲喜舍安然。万德庄严无边。凡举枪剑化作红莲。魔军见如此神。却回心悔前愆。誓愿信如来弟子。永向祗园佛前。一时稽首归崇。受持戒行精专。世间愚痴望结良缘。普劝志心归依世尊佛真正诠。上祝圣明君睿龄亿万斯年。

　　望江南

　　归依佛。三界最为尊。累劫修行登正觉。常兴法雨洒乾坤。无处不沾恩。千万岁妙相度人伦。惟愿慈悲垂保护。民安国泰布尧云。佛日永长存。
　　归依法。王轴惯金文。贝叶开时光灿烂。琅函讽处起祥云。释梵众龙神金口说。卷轴实难量。镇在龙宫为世宝。福田皆度有缘人。长劫化迷津。
　　归依僧。真相貌棱层。身挂紫袍心似镜。随缘赴感应群情。如月照潭澄。常应供苦海救沈沦。我等志心投面礼。愿逢弥勒下天庭。闻法悟无生。
　　香花送诸佛坐宝莲。仙乐空中来接引。铙钹钟鼓响连天。队仗拥金仙。菩萨声闻众。罗汉辟支僧。梵语唐言诸部赞。能与世间结良缘。佛法永流传。(送□)
　　道场众合掌送金仙。惟愿含灵沾利乐。今宵会上结良缘。世上悟真诠。道场诸圣众。般若波罗蜜。摩诃般若波罗蜜。甚深般若波罗蜜。福利永无极。(送佛)

　　声声慢

　　通宵法会。蒙圣众下降。凡情香花灯涂供养。甚有微轻。看看更残月暗。渐金乌隐隐东生。陈赞礼。望我佛慈悲愿鉴丹诚。三藏加持秘咒奏乐音渐送幽深。供主虔诚。颙望赐福留恩。檀那增添福寿。愿三途永息。迷心悟智理。龙华三会愿睹金身。(送佛)

　　高峰龙泉院因师集贤语录卷之四
　　高峰龙泉院因师集贤语录卷之五
　　陈意伏愿门
　　生日

　　生居圣世。忝处人伦。荷星辰临照之恩。谢父母生成之德。幸逢是旦。适际始生。难酬仰答之私。用假投诚之志。伏愿皇穹与善。上帝益谦。寿山迭迭以弥高。福海源源而益远。丹台列圣望书有永之年。紫府真仙永注无疆之福。

　　生七

　　言念知身是幻。觉世匪坚。倘为身后以修因。何不生前而努力。式崇佛果。预布津梁。伏愿炳若功勋。且作现前延寿箓。大哉轮诰。永为后世护身符。观音菩萨为作证明。地藏能仁不妨印可。

　　受生

　　种果得果遂成现在之身。知恩报恩爰说受生之教。向日既云借借。今时当为填还。仰祈乃圣乃神。俯察真心真意。津梁既布。业障潜消。福海寿山更冀他年之深固。春风和气常如此日之雍容。

　　血盆

　　母号鞠我。既全抚育之恩。子之爱亲。当报劬劳之德。爰崇上善。仰答生身。伏愿母亲。千生福长十恶罪消。血盆化作莲盆。业海翻成法海。今生今世移灾星为福星。他日他时从人道归佛道。地藏能仁祈作证。目连教主望垂慈。

　　送星

　　生居下土。命属上穹。恐恶运以加临。虑灾星而不正。爰殚愚悃。仰扣天聪。望消无妄之灾。大赐有余之庆。凶运化为吉运。灾星转作福星。丹台书不老之年。紫府注添粮之字。罗睺月孛永无陵犯之虞。驿马攀鞍常被照临之德。五行辐凑。四柱盘安。全仗高真大垂密佑。

　　还愿

　　向干神造。务求覆护之恩。今阅岁时。果荷携持之力。既仰蒙於阴赐。宁敢负於初心。谨殚此日之诚。特赛前时之愿。六曹案上望消结许之名。三界簿中乞注酬还之字。大赐始终之福。已成圆满之功。

　　祈男

　　嵩岳降神遂生贤相。尼丘请祷果产圣人。天听虽高。人情可格。念某蓬蒿贱类草木微生。久谐琴瑟之音。未兆熊罴之梦。爰殚愚悃。上渎圣聪。望生智惠之男。早遂吉祥之愿。

　　谢男

　　向干圣听。愿符堕燕之怀。果遂愚衷。默契梦熊之兆。绳绳宜子。衮衮生侯。知家道之必兴。使祖风之不坠。实资阴助。敢后谢诚。

　　保胎

　　伏念某氏身怀胎甲。德荷乾坤。恐当生产之时。或有艰难之虑。须凭圣力。大赐阴功。保十月以轻安。护一时而无难。监生圣母内消分免之愆。护产灵童大赐吉祥之福。熊罴恊梦。弧矢张门。早生男子之祥。行继祖风之裔。

　　赛谢

　　富贵自天。匪人力之能致。福祥有地。惟善果之可求。顷慈亲孕秀之时。为幼子怀耽之日。无门可仗。有佛堪依。托圣力以护持。荷灵体而保芘。子母喜谐於分免。妻儿获遂於安全。诞生果庆吉祥。抱送实凭释氏。有愿须当满愿。知恩岂至忘恩。

　　保病

　　切念某人累岁多迍经时抱疢。恐恶星而照运。致灾厄以缠外。无门伸禳度之方。有圣作归投之主。伏愿灾星退度。消除见在之灾。福曜来临。大赐当来之福。天医使者护正气以长存。安乐藏王荡邪风而永息。五神安静。百脉调和。身田等松柏之坚。寿算比岗陵之固。

　　祈安

　　迩来年庚不正。运命多灾。致疾病以相缠。服药饵而不瘥。欲伸禳度须仗慈悲。伏愿精意调和。众真孚佑。消释未萌之咎。赦除已往之非。吉星照而命运光辉。恶曜消而身宫安泰。五行顺适无交加冲战之虞。六脉均调去急啬沈浮之苦。龙神拥护。天意扶持。

　　禳灾

　　伏念生逢盛世性本下愚。荷乾坤覆载之恩。戴日月照临之德。切虑灾生不测。人贵预禳。共敛家赀虔修佛事。伏愿善因禳度。灾星化作福星。圣力护持。妖气变为瑞气。处处总成安乐国。家家咸作太平人。阴阳以和。风雨以时。灾害不生。祸乱不作。四民乐业。八口无饥。仓禀实而府库充。盗贼衰而狱讼息。各符心愿。俱沐圣休。

　　禳火

　　上天虽远本自心通。厚福无疆悉由人致。切虑星流荧惑灾及坊民。舆情谢过以无门。我佛投诚而有祷。仰祈天脊俯念凡情。转祸衅以为祥。变凶灾而成吉。星躔顺度。分野无虞。融神敛迹於本乡。火德回光於仙阙。四民帖静。万户安康。风雨调和。田园丰稔。全资至德大慰群情。

　　禳水

　　积雨过常伏阴为沴。失於润下逮此横流。大田之稼其空。比屋之农胥叹。亟凭梵典用殄天灾。仰祈护世之慈。俯济荐瘥之困。散白毫於顶上。尽逐顽阴。吞巨浸於毛端。坐成沃野。能仁普鉴。大庇云依。

　　保苗

　　不稂不莠虽资地利之宜。实方实苞尤赖天时之美。念农务既兴於南亩。而岁功莫计於西成。用沥丹诚仰投皇觉。伏愿金穰协应。玉烛均调。冬无愆阳。夏无伏阴。风不鸣条。雨不破块。蝗虫顿息。稂莠不生。上天应覆斗之祥。下土感梦鱼之兆。众姓喜积仓之庆。四方恣鼓腹之游。全赖圣休。默符心愿。

　　保蚕

　　生居女质。忝处闺门。欲全妇道无亏。莫匪蚕桑最急。虽资人力实假佛缘。伏愿如意轮王能转无而作有。马鸣大士为变少以成多。茧若霜明。丝如山积。蔑有一毫虚耗。愿令十倍全收。

　　修造

　　(住宅云乐业安居。坟墓云掘地安坟)必假经营之力。兴工动土宁无触犯之虞。特仗慈悲少伸安慰。伏愿五龙就位。八将还方。四杀退藏。藉贤圣斡旋之力。百凶永释。资乾坤运转之功。户殄千灾。门迎百福。

　　解结

　　夙缘夙业宁无已往之[亿-音+(天*天)]冤。今世今生必有故为之罪垢。幸诸佛广慈悲之路。许众生陈忏悔之心。爰凭解结洪休。愿涤无边黑业。一结一解十恶五逆悉消除。一赞一杨六趣三涂俱解脱。恶果化为善果。罪根翻作福根。用集良因。克符善愿。

　　祈雨

　　田苗将秀霖雨不滋。倘有失於高天。则无望於卒出。仰瞻圣造。望鉴愚诚。愿凭一辨之香。早赐连宵之泽。庶少苏於民望。俾均载於天休。

　　谢雨

　　天晴既久。恐稼穑之焦枯。圣力可求。岁雨霖而滂沱。大地既苏於春作。普天仰荷於秋成。特展微诚。少伸谢悃。更望作成之赐。即登稔之年。

　　祈晴

　　积阴作沴。润兹常雨之愆。新谷未登。惧失有秋之望。用倾诚悃。仰扣圣聪。伏愿放白毫光如一念顷。破顽阴於四极。莹丽日於九宵。永赖庇存。益坚回向。

　　谢晴

　　近以霖潦为灾盛阴积诲。涓敷[款-士+止]素诣叩慈仁。果膺六度之虚。寻弭三农之患。既垂法荫。爰举梵仪。弥庆归依。庶申谢答。

　　祈雪

　　佛果如圆法力平等。虽无求而不获。须有感而后通。敢竭精衷上干慈照。此者冬阴不固。时雪既愆。几成焦旱之灾。切虑疾疫之变。伏愿不违本誓力度有情。三白飞天类鹅毛之宛转。六花匝地若鹤影以徘徊。压万里之妖气。作三农之瑞庆。

　　谢雪

　　向者六出不飞。一年系望。感阴功之悯物。变朔气以迎寒。四野飞花。千山擘絮。大地从兹蒙厚泽。敷天自此贺升平。实荷佛慈。庸殚谢礼。

　　诸般偈赞门
　　佛

　　清和天气属朱明。正是如来降诞辰。万圣倾心瞻宝相。九龙吐水浴金身。王宫不顾琼花好。雪岭勤修道果成。有愿更祈从此愿。攀迎诸圣赐光临。

　　药师

　　药师教主愿门开。济度群生万劫灾。菡萏馨香熏宇宙。琉璃光里泻楼台。一音妙教通三界。七级银釭耀九垓。今夜信心酬愿后。祥光瑞气拥门来。

　　弥陀

　　弥陀教法振西方。救度群生妙莫量。九品莲台垂接引。七重宝树列芬芳。巍巍金相端严好。皎皎银毫灿烂光。檀信若能勤赞念。顿超净土悟真常。

　　炽盛

　　娑罗王佛现威通。会集诸天十二宫。足蹑金轮光赫奕。身披宝服瑞玲珑。吉祥成就无穷外。灾难消除不测中。欲识金晨蒙福处。门庭佳气蔼葱葱。

　　圆通

　　圆通圣主大慈尊。誓愿弘深不可论。红菡萏花开月面。碧琉璃水泻罗纹。霏霏法雨祛邪雾。浩浩慈风灭障云。惟愿慈悲增福德。吉祥如意寿千春。

　　地藏

　　幽冥菩萨妙难论。应现真容处处分。六道三涂闻妙法。四生十类沐慈恩。宝珠照彻天堂路。金锡敲开地狱门。是夜亡魂蒙接引。莲华台上礼慈尊。

　　目连

　　目连尊者运神通。掷钵腾空瞬息中。金锡振时开地狱。额珠照处彻虚空。欲令慈母生天界。屡启诚心问佛功。崇建兰盆燃惠炬。流传万世永无穷。

　　泗洲

　　泗洲菩萨号僧伽。归命消灾长善芽。潇洒祇园兴雨露。巍峨宝塔插云霞。教开六度驱瘟疫。德济群生别正邪。愿别莲宫临法会。介兹景福等河沙。

　　定光

　　定光祖佛驻汀洲。果满真机累劫修。杖击盘山泉涌注。偈投古岸水分流。求男求女随心现。祈雨祈晴逐意酬。愿别南岩临法会。从今信善沐殊休。

　　六祖

　　祖师玄妙悟真空。智惠通灵般若功。明镜非台光显化。菩提无树果圆容。衣传西国明师旨。法阐南宗领御封。万古曹溪流不尽。灯灯续焰永无穷。

　　僧伽

　　云州胜境冠群方。灵济僧伽建道场。蛇岳威灵常拥护。屼山灵显越昭彰。十方归命消灾障。四海钦崇降吉祥。伏冀慈悲临法会。殷勤虔爇一炉香。

　　伽蓝

　　伽蓝本是给孤尊。发愿修行镇法门。上佑能仁归正道。下安释子灭邪根。兴崇宝剎千年盛。拥护精蓝万古存。此夜赞扬资圣力。法徒早早沐皇恩。

　　社王

　　灵坛古迹镇山河。梓里祈求感应多。圣德昂藏垂福祚。威风显迹殄妖魔。资陪景贶归三宝。报答恩休仗六和。从此乡闾常怗泰。人人寿岳耸巍峨。

　　预修

　　鸡皮鹤发不相饶。忙把明香对佛烧。惠烛荧煌侵夜月。宝幡摇曳逐寒飙。福田山下明真路。苦海波心架法桥。好是百年归去日。翛翛平步上丹霄。

　　道姑预修

　　一身孤立岁寒中。礼塔持经事莫穷。功德林中重进步。菩提路上好收功。七层银烛资阴帝。四部琅函答圣聪。要识预修圆满处。一轮明月皎长空。

　　看华严

　　回心向善诵华严。见性分明自不凡。经阅三乘归宝藏。僧邀八戒向精蓝。仰瞻佛国三千界。数演灵文十二函。要识妙因圆满处。一轮明月映寒潭。

　　忏血盆

　　翻思慈母产生年。万种难辛不易言。十月怀担难报德。三年斋素誓酬恩。血盆化作红莲沼。地狱翻成净土门。富贵荣华从此得。良由行孝感乾坤。

　　还灯愿

　　昔年跪许祷金仙。今夜酬恩建法筵。七级琉璃燃惠炬。一炉薝卜袅祥烟。银灯灿处消灾障。金磬敲时雪罪愆。好是功圆心满处。合家眷属福绵绵。

　　建灯忏塔

　　庆门信善竭诚心。礼毕浮图满愿成。舍利光中含万像。真如影里现千身。如来公案崇殊福。炽盛星[火*((尤-尢+氏)/日)]建妙因。表忏周圆诸佛护。荣花富贵保千春。

　　众信忏塔

　　众心归向各精虔。洒扫街衢集善缘。香爇博山杨玉偈。塔瞻阿育礼金仙。人人电扫千灾灭。户户云臻五福全。从此民安并国泰。君王圣寿万斯年。

　　祈雨

　　伤嗟龟兆折田畴。火日烧空水绝流。旱魃为灾何大酷。商羊罢舞实堪忧。人心恳切难伸欣。我佛慈悲应祷求。愿霈甘霖苏万物。勃兴苗稼富秋收。

　　祈晴

　　金炉玉穟气氤氲。信士祈晴发意勤。佛号吟时千圣集。法音震处九天闻。清风吹散千山雾。红日烧开万里云。但愿圣功垂感应。更无淫雨下雰雰。

　　散花

　　此花元不费栽培。多谢佳人巧剪裁。锦绣千般呈雅态。绮罗五色绝纤埃。发生不假阳和力。点缀宁忧风雨摧。捧献佛前申善颂。愿祈福禄日俱来。

　　解结

　　梵音清彻海潮音。旋绕银灯午夜深。七七愿抛功已满。三三结解罪消沉。声声同入真如道。念念常无退转心。保佑信人从此去。滔滔福海涨千寻。

　　忏杀生

　　浮生碌碌在樊笼。结作冤雠数莫穷。祈祷鬼神求福力。邀迎宾客逞家风。羽毛锉斫刀砧上。鳞介烹炮鼎镬中。众信燃灯伸忏悔。一时超脱步天宫。

　　起幡

　　神旛五彩竖长空。招信幽明冀感通。百尺竿头腾彩凤。九霄云里现飞龙。招摇六道归真际。接引三途入正宗。戌亥二时伸召请。圣贤愿降法筵中。

　　放生

　　羽鳞净戒已周圆。法乐声中破业昏。禽向碧空成凤去。鱼游深泽化龙奔。翎毛齐刷归丹穴。头角轻摇透禹门。从此佛功资化育。他时福报信人恩。

　　高峰龙泉院因师集贤语录卷之五
　　高峰龙泉院因师集贤语录卷之六
　　荐亡偈赞门
　　荐亡通用

　　人生薤露固难延　　去若孤舟逐逝川　　百岁光阴今已矣　　九泉冥路太茫然　　筵堆玉馔天厨供　　香爇金炉海岸烟　　好听良因功德力　　迢迢直造率陀天
　　又
　　积功累德性温温　　庭玉森然列子孙　　未满百年身色梦　　已归一路涅盘门　　灯燃七级资冥福　　经演三题悼去魂　　弹指直趋无垢界　　超凡入圣契真源
　　又
　　青天明月尚亏圆　　人世那能有十全　　本谓百年膺五福　　何期一旦返重泉　　满堂儿女肝肠断　　合族亲姻涕泪涟　　仰冀尊魂承佛力　　白毫光里礼金仙

　　妇人

　　夫人淑德绝纤瑕　　归配于门积善家　　列砌芝兰森后裔　　满堂金玉足生涯　　本期寿等龟龄永　　岂谓魂随蝶梦赊　　拜佛燃灯资托化　　从今世世会龙华

　　老人

　　康宁富寿独兼全　　堪作人间不老仙　　子舍腾芳咸起敬　　孙枝竞秀总推贤　　已看一鸮摩云表　　未睹双龙化眼前　　凭仗佛慈伸荐拔　　英魂腾踏率陀天

　　荐公

　　兴家[并*反]业事堪悲　　西没东升似落晖　　逝魄云程今有路　　孝孙雨泪痛沾衣　　虽言高寿元无憾　　争奈卑怀遽失依　　我佛慈悲求引接　　好随只履共西归

　　荐婆

　　夫人懿德配于门　　勤俭宜家众所尊　　举目虽云无一子　　承颜幸喜有诸孙　　本期寿等灵椿固　　岂意身随逝水奔　　今夜孝孙崇妙果　　愿随我佛步天阍

　　父母

　　药师灌顶妙难论　　仰仗慈悲荐二魂　　法雨洒除冤业障　　惠灯照破生死门　　当年已荷劬劳德　　是夜难酬怙恃恩　　伏愿双亲乘妙善　　莲台上品礼慈尊

　　荐父

　　先君一梦熟黄粱　　雾惨云愁去路茫　　对景已枯双泪眼　　临风空结九回肠　　文章千古留清世　　魂魄今宵返故乡　　陟岵兴嗟崇妙果　　愿随我佛往西方
　　又
　　愁云黯黯泪盈腮　　追忆先君几七来　　陟岵兴嗟人不见　　蓼义托咏事堪哀　　清华堂上知何往　　缟素帷中唤不回　　唯仗今宵功德力　　慈悲接引步莲台

　　荐母

　　断机昔日卜芳邻　　一别音容不可寻　　忍见稻粱收畎亩　　愁闻枫叶落平林　　望云几度思亲面　　泣笋无因表孝心　　特设伊蒲伸荐果　　大千佛国震雷音
　　又
　　三年泣血泪沾红　　鞠育还如一梦中　　辍社当年怀旧恨　　感邻今日有遗风　　本期椿算绵绵远　　岂谓萱堂寂寂空　　愿假目连行孝力　　慈亲从此往天宫

　　母小祥

　　积功累行播三从　　顺色承颜孝道终　　萱草一从凋晚景　　桃花重见笑春风　　白云望断关山隔　　青鸟归无信息通　　拜佛修因酬罔极　　腾身高蹑九莲宫

　　母大祥

　　先亲一梦返蓬莱　　逝魄滔滔去不回　　先逐白云归洞府　　却随青鸟过瑶台　　一从谖草凋零别　　三见梅英漏泄开　　哀子崇因伸孝道　　早随弥勒下生来

　　荐夫

　　千行血泪欲崩城　　不见当年结发人　　座上难闻新笑语　　笔端空写旧精神　　鸾飞镜里嗟孤影　　凤立钗头恨只身　　拜佛熏修功莫大　　回头业镜绝纤尘
　　又
　　本期偕老百年中　　岂谓夫天遽寿终　　昔日齐眉人不在　　今朝结发事成空　　欲超苦海深沉趣　　须藉慈舟度脱功　　望石兴悲何以报　　惠灯七级灿莲红

　　荐妻

　　夫妻本望百年双　　岂意恩情不久长　　绣阁萧条人不见　　妆台冷落镜无光　　断弦情惨终难续　　结发恩深寔可伤　　好听良因归内院　　六铢衣带拂天香
　　又
　　云归仙岛景荒凉　　弦断令人亦断肠　　旧事鼓盆人谩笑　　新愁结发事堪伤　　清晨露冷鸾台镜　　午夜风销凤阁香　　愿借佛乘方便力　　扶持懿魄上天堂

　　妻产死

　　平生淑德正传芳　　一旦俄闻殒画堂　　花为果残真可恨　　蚌因珠碎实堪伤　　月沉香合人何在　　雾惨冥关路更长　　魂魄想归巫峡去　　早回兜率礼医王

　　荐兄

　　连枝同气荷恩光　　一旦俄惊手足伤　　原上鹡鸰难济急　　云间鸿雁不成行　　竹林游处空愁泪　　棠棣阴中欲断肠　　唯愿亡兄乘佛力　　莲台九品往西方

　　兄新及第死

　　棘[门@幸]高折桂枝芳　　黄甲荣登誉远扬　　莅政未尝三鼎禄　　辞亲俄返九泉乡　　鹡鸰原上悲无侣　　鸿雁云中痛断行　　良夜设斋酬厚德　　台魂愿入普光堂

　　荐弟

　　来时拖后去争先　　去与来时反倒颠　　鸿雁失群悲夜月　　鹡鸰无伴泣朝烟　　欲资逝魄超升去　　须仗慈悲秘密宣　　好奉弥陀归极乐　　早生上品步红莲

　　弟曾领举

　　文场得隽冠群英　　况是才华发妙龄　　棠棣本期齐秀韡　　庭荆谁料半凋零　　失群嘹喨同鸿雁　　分翼飞鸣类鹡鸰　　手足旧恩何以报　　特崇佛果荐英灵

　　荐男

　　寻常咳唾总成珠　　秀挺英姿画不如　　白玉楼成催去速　　黄粱梦断顿成虚　　双亲徒洒盈眸泪　　万卷空留满按书　　便好直归兜率去　　不须回首恋蓬壶
　　又
　　凤雏匆旦返丹霄　　杳杳云愁去路遥　　堂上明珠知暗失　　阶前玉树觉香销　　箕裘事业谁承续　　忠孝门庭景寂寥　　好藉现前诸佛果　　轮回三界望高超

　　荐子(琴碁书画)

　　君家杰出宁馨儿　　年少蜚声四海驰　　一局烂柯谁敢敌　　千钧徤笔众咸推　　丹青入妙欺摩诘　　山水知音遇子期　　可惜哲人萎太速　　临风无不泪双垂

　　子幼亡

　　妙龄耿耿气如虹　　岂谓天年遽尔终　　流水生涯驹过隙　　浮云世事电飞空　　生来既禀香囊戒　　死去宜归宝月宫　　若悟法身无挂碍　　好乘云驭步圆通
　　又
　　膝前不见宁馨儿　　顿遣双亲雨泪垂　　兰叶辞柯今已矣　　凤雏离穴复何之　　深嗟谁续箕裘业　　不觉虚增眷属悲　　惟仗佛乘资荐力　　珠还合浦耀轩墀

　　荐女

　　芝兰德行玉精神　　窈窕冰姿逈绝伦　　机织巧同天上女　　剪裁工胜世间人　　镜台空锁秋蟾彩　　斗帐闲生野马尘　　惆怅花颜留不住　　愿乘佛力悟良因
　　又
　　芝兰香殒不成丛　　抚育前恩总一空　　玉女见归蓬岛界　　月娥今返广寒宫　　眉间柳[木*退]三春绿　　脸上莲凋九夏红　　佛力指归何处去　　香云捧足九霄中
　　又
　　双亲满眼泪汪汪　　为失深闺窈窕娘　　凤去秦楼添旧恨　　花残阆苑起新伤　　已驰香旆归仙岛　　徒想娇颜返庆堂　　但愿懿魂乘妙果　　参随佛母证真常
　　又
　　天然淑质逈殊常　　一旦俄闻殒画堂　　天上鹊桥无复渡　　人间花烛未同房　　云迷巫峡归魂杳　　月冷泉关去路茫　　愿与观音为伴侣　　补陀山上任翱翔

　　姊妹

　　同枝天属几经时　　俄返泉关失所依　　忆昔萱堂同受教　　岂期雁序各分飞　　悲风永日推香合　　泪雨残宵滴翠帏　　先(姊妹)懿灵何托化　　月娥仙子引同归

　　丈人

　　妇翁一枕梦南槐　　对景追思哭更哀　　转眼俄惊梁木坏　　伤心惟叹泰山頺　　痛嗟泪雨流无极　　悲惨愁眉锁不开　　半子恩深何以报　　英魂愿得见如来
　　又
　　冰清姿貌俨堪追　　娥返泉台不复回　　方喜东床聊以中　　岂期泰岳遽然摧　　外家遗恨云埋迹　　半子伤恩泪拂腮　　今夜好乘追荐力　　便随弥勒下生来

　　丈母

　　外姑一旦殒高堂　　雾惨风悲动白杨　　无奈真魂归北府　　空留遗爱在东床　　伤心谩有千行泪　　报德须凭一瓣香　　更听三题真般若　　好乘妙果往西方
　　又
　　生来死去本无凭　　杳隔冥关几万程　　不谓外亲今去世　　痛教半子倍伤情　　北堂忍见愁云黯　　东坦空闻泪雨盈　　愿假阴功资荐枝　　早随王母上蓬瀛

　　荐女壻

　　轮回生死最堪悲　　凶耗才闻泪染衣　　昔日乘龙人不见　　今朝坦腹迹何归　　不闻半子重来面　　忍见东床寂掩扉　　菩萨引生兜率界　　好瞻金相貌巍巍

　　绕棺

　　人生有似梦魂中　　四大全抛总是空　　六片木头围绕匝　　三千世界悉包容　　利名缰锁从今脱　　罪业樊笼永不逢　　良夜绕兹伸十念　　顿超有漏步西宫

　　葬父

　　汪汪泪眼几曾乾　　每恨先君去不还　　数载暂停驯虎舍　　来朝已返卧龙山　　佳城葱郁人皆羡　　华表巍峨鹤自闲　　行看焚黄林阙下　　满堂孙子列朝班

　　葬母

　　才闻唱起挽歌声　　孝子思亲泪雨倾　　丹旐翩翩迎素舆　　青松郁郁锁佳城　　魂离庆馆行云惨　　魄往瑶宫伴月明　　珍重真灵乘佛果　　率陀天上指归程

　　停丧新葬

　　死生一别见应难　　追想音容泪不乾　　目断碧山云黯黯　　风飘黄叶露漫漫　　灵輀在昔停虽久　　丹旐於今卜已安　　更藉佛光垂接引　　回头身在紫云端

　　移葬安坟

　　昔年卜地得回龙　　今日移来向此中　　朝水回环临曲涧　　案山重迭耸寒空　　庆源[褒-保+公][褒-保+公]传千代　　赠诰骎骎下九重　　恭建莲灯安墓禁　　子孙享福永无穷

　　荐朋友新第

　　精神洒落玉壶冰　　藉藉声猷蔼帝京　　岂谓玉楼催作记　　顿教金榜谩留名　　蓝袍虚拜天恩重　　兰友徒增雨泪倾　　缅想旧游情契厚　　特修妙果助云程

　　荐官员

　　府君槩义更雍容　　不愿当时禄万锺　　倜倘每存高士节　　逍遥真得古人风　　一朝世数推行尽　　满腹文章总是空　　惠炬建崇伸荐悼　　栖身高造九莲宫

　　老人官

　　春秋八十德弥高　　晚岁蒙恩挂绿袍　　富贵在天非易得　　死生由命固难逃　　孤男泣血垂珠泪　　寡室崇因拜玉毫　　弹指直归安养国　　不须回首恋仙桃

　　武官

　　荣叶富贵罕如公　　浩气飘飘万丈虹　　坐指干戈宁里闬　　恩加爵禄壮英雄　　本期更享龟龄永　　岂为俄随蝶梦终　　逝魄既归无垢地　　圣朝谁为扫恋成逝

　　老儒

　　胸襟富有五车书　　表表雄才一巨儒　　至大至刚存气节　　有恩有惠及乡闾　　回头忽作庄周梦　　笃志徒勤董遇余　　尚望尊魂今就释　　心空及第步云衢

　　少儒

　　青春饱学众难俦　　一旦功名万事休　　几案书存人不见　　眷姻肠断泪空流　　早归佛国三千界　　休恋仙家十二楼　　色即是空空是色　　分明大海一浮沤

　　赴省道亡

　　玉鞭遥指帝京游　　春榜将期占状头　　那料出门身已化　　刚令折桂事还休　　江边不是归蓬岛　　天上应须记玉楼　　惆怅武陵(馆名)源下水　　至今千载为君流

　　士人溺死

　　才华卓荦冠群贤　　拟作龙门第一仙　　折桂浪随波底月　　乘槎悞泛水中天　　还源当造菩提岸　　极溺须凭般若船　　荡漾香魂何处去　　金沙池畔步红莲

　　荐僧

　　慈悲妙德实彰彰　　念佛持经不暂忘　　刬地抛离人世界　　依前归去佛家乡　　禅心皎洁明如月　　戒行精严净若霜　　欲识至真何处去　　桂轮空里露清光
　　又
　　涅盘去去万缘休　　高挂中瓶已彻头　　只履归时棺谩闲　　一花谢后景难留　　法门梁栋谁能创　　苦海舟航不复游　　三宝位中留不住　　前江千古水东流

　　医僧

　　平生恭俭孰能同　　百衲三衣破又缝　　常把灵丹医众疾　　每将贝叶究真宗　　身形有类千年鹤　　节操还同万丈松　　一旦支离圆寂后　　空留晨夕坐禅踪

　　法眷

　　拜师学道幸连枝　　一旦俄闻只履归　　法眷堂中空惨切　　雁行云里叹分飞　　冀超十地清凉境　　顿悟三乘解脱机　　回此片缘申报德　　更祈相会永同衣

　　修行人

　　八功德水影涵空　　九品莲开净土宫　　势至布桥迎佛子　　观音垂手接仙童　　灵禽韵韵空三谛　　宝乐喧喧赞六通　　未审英魂承荐悼　　一灵生在那花中

　　僧荐恩母

　　登堂不见太夫人　　顿使千行泪满襟　　来似片云生晚谷　　去同孤月落寒岑　　回头证果三千满　　捻指时当五七临　　释子蒙恩何以报　　灯燃七级表诚心

　　佃荐恩主

　　一朝恩主奄然终　　感泣伤嗟动我农　　纳粟不闻新咳唾　　省田徒忆旧行踪　　兰庭有泪悲风冷　　蕙帐生尘惨雾浓　　久荷帡幪何以报　　愿乘佛力步天宫

　　荐师巫

　　庐山学法到人间　　救度群生不暂闲　　巾斗打翻神世界　　灵符镇断鬼门关　　身藏自谓终难老　　尸解因何去不还　　鸣角一声天外去　　想君依旧到庐山

　　荐娼妓

　　年当二八艳阳春　　一笑千金价莫论　　弦管堂中消白日　　绮罗帐里度黄昏　　生前解有千人爱　　死后宁无一点恩　　惟有多情天上月　　清宵长为照孤坟

　　娼杀死

　　如莲出水正芬芳　　一旦娇姿遽殒亡　　身卧黄沙空渺渺　　魂随白刃去茫茫　　生前情识双垂泪　　熟底亲知寸断肠　　五浊漏身乘荐悼　　白毫光里礼医王

　　缢死

　　生平东注太英雄　　视死还同一梦中　　步步那能踏实地　　头头直欲撞虚空　　化身直入虚无境　　撒手还归快乐宫　　惟愿佛慈垂接引　　彩云捧足礼金容

　　焚死

　　夜深方锁六窗猴　　人在庄周梦里游　　恍惚此身归大幻　　仓皇无计下层楼　　风回火转三更后　　烟灭灰飞万事休　　子母不须频抱恨　　火光三昧任遨游

　　高峰龙泉院因师集贤语录卷之六
　　高峰龙泉院因师集贤语录卷之七
　　诸般佛事门
　　发道文(此系遇人新丧就士。人所召引亡魂徃生佛地及安慰灵座用)

　　(唱和)极乐世界(众和)弥陀佛(四声)观音菩萨(众和)摩诃萨(四声)势至菩萨(众和)摩诃萨(四声)海众菩萨(众和)摩诃萨(四声)。
　　切以色身如梦。浮世非坚。其生也石火电光。其死也波澄水净。于日即有新故(某甲)世缘已尽。命谢还空。犹虑敷排棺椁结束衣冠。未蒙清净有诸秽污。今凭法水灌洒行装。悉令清净俱获严洁。　(净水)贪言依教持诵。　(伽陀)
　　佛有阏伽水　　灌洒诸尘劳　　垢秽尽蠲除　　悉令俱洁净
　　(净水真言曰)唵拔折罗舍尾吽吽(三遍)
　　恭闻人生有限。逐光景以蹉跎。世事无根。任浮叶而迅速。假使神丹九转印缓千锺。纵独战独兴至乌江而自刎。任七擒七纵叹孤境以空存。徐寅赋言不死何皈。武帝诗云长生不见。诛龙好手斩兽喽啰。不知一性圆明。徒逞六根贪欲功名。盖世无非大梦一场。富贵惊人难免无常二字。雷兴电灭月落花残。溪山磨尽几英雄。风火散时无老少。于日即有新故(某甲)倾辞人世奄化泉乡。恐在冥途虑生沈滞。今为称杨圣号。指出迷津。韵击洪钟。振开幽壤。仰凭法众。恭阿弥陀接引新魂超升乐国。(於此动法音赞唱)
　　
　　惟愿接引新故(某甲)泉下去魂。上严天界。
　　切以运慈缶於苦海莫若大雄。秉惠烛於昏衢无非调御。昔时大蟒离苦由郗氏闻诸佛供名。曩日枯鱼上天因流水称宝胜名号。此七大如来是四生慈父。广弘誓愿救拔死生。一称其名万罪俱灭。有是利益故乃宣扬。伏冀尊灵志心谛听。
　　
　　惟愿接引新故(某甲)泉下去魂。上严天界。
　　百年光景全在剎那。四大幻身岂能长久。任是堆金似塔。命终而难买长生。假饶积玉如山。限尽而安能延寿。岂不见南邻公子绿鬓改而白发生。北里豪家昨日歌而今日哭。人命似风前之烛。浮生如火里之氷。夫子为六国之师由归泉路。世尊是三界之主尚奄双林。堪嗟古圣今贤。难免出生入死。于日即有新故某甲。寿龄大限幻化归空。穗帏伸荐拔之诚。缁侣尽虔恭之祷。念无生偈。击无常锺。愿沐殊勋。超升乐国。
　　(讽)诸行无常　　是生灭法　　生灭灭已　　寂灭为乐　　如来证涅盘　　永断於生死　　亡者志心听　　当得无量乐(各和三遍)
　　惟愿接引新故某甲。泉下去魂。上严生界。(於此煞锺再击三下)
　　(唱云)第一钟声上通三十三天。第二钟声下达一十八地。第三钟声接引新故某甲上严生界(咄)。
　　亡者已拘棺椁　　魂诚归空作略　　闻今法乐鸣声　　直往西方极乐
　　(讽弥陀咒)亡魂承咒(和)生天界。

　　开明文

　　(唱)一切恭敬信礼(和)常住三宝(任举佛号)。
　　紫金严相。白玉舒毫。顶旋千螺。身分百亿。谨热明香恭伸敬白。十方尽虚空界三世过现未来一切无穷佛宝法宝僧宝。万灵有感天官地官水官。四直功曹三界奏事。冥司五道大神。追押二魂使者。黄衣业道神君。奈何渡江使者。家先宗祖住宅神祇。惟愿降赴法筵。鉴斯丹恳。即据大元国某[火*月]某县乡居里号住止阳道孝某甲。伏为亡某甲享年几岁。於今月几日倾辞世寿奄化泉乡。命僧於家鸣钟发道。犹虑人物往来践踏宅舍。击鼓动锺诸般哭泣。冒犯家神恐生惊怖。今依教典奉法行持。摒起一宅神祇四围禁将。伏请诸神悬空而立。丧车过后回镇方隅。秘密妙言依教持诵。　(伽陀)
　　佛有阿伽水。神识愿遥知。一滴略才沾。百凶无所忌。
　　(净水去秽真言曰)唵佛咶啒律摩诃钵啰恨那碍吻汁吻微咭微摩那栖鸣[琛-王+口][口*暮]啒律吽吽[口*半][口*半][口*半]娑诃
　　上来持诵威迹密言阿伽香水。摒起住宅家神已竟。輙备银钱先伸奉上冥司五道大神。追押二魂使者。黄衣业道神君。奈何渡江使者。伏惟歆纳。然后待吾鸣鼓之时。伏愿诸神众接引新故某人。超升乐国。为念摩诃般若波罗蜜(动钹至柩前举)西方极乐(众和)弥陀佛。
　　(咒)弥陀净土咒三遍。(举)亡魂承咒(众和)生天界。
　　切以一真湛寂本无去以无来。万象浮华是有生而有灭。故我仲尼大圣犹梦奠於两楹。达磨宗师尚飞归於只履。凡曰古今之贤圣。莫逃生死之轮回。是日即有亡某人。乍入冥途。希闻佛法。今为灵魂称扬三宝。顿爽六尘。伏请志心谛听。志心听受。(就举)
　　南无佛陀耶　　南无达摩耶　　南无僧伽耶　　归依佛无上尊　　归依法离欲尊　　归依僧众中尊　　归依佛竟　　归依法竟　　归依僧竟(各和一遍)
　　归依佛者不堕地狱。归依法者不堕饿鬼。归依僧者不堕畜生。从今已往称佛为师。称法为师。称僧为师。更莫归依邪魔外道。惟愿三宝慈悲摄受。吾今更为持诵七大如来资荐香魂。愿超净界。伏请亡灵志心谛听。志心听受。(於此举)七宝如来名号(各和一遍)。
　　(伽陀)
　　不觉真如性。随缘染污尘。造罪广无边。志心求忏悔。
　　(真言曰)唵三昧耶萨哆[口*梵](举)超佛界菩萨(众和)摩诃萨
　　切闻昔佛住世利乐四十九年。教法流通灭度二千万载。不生者西方而无去。不灭者东土以无来。灭已可圣可凡。生而不增不减。于日即有亡某人。世缘既满。宿果已周。娑罗开觉树之花。法乐奏无生之曲。莫不孝门东苦眷属悲伤。然诸佛却有微宗。使众生总无失本。大众。法若永尽无生。思而不足了然。常兴不灭。惧死何归。当念无常。听吾举偈。亡者志心。应当谛听(於此诵涅盘偈)。
　　切以西方有佛号曰弥陀。树林水鸟演法音珂。喝开耳闻身振娑婆。金容莲掌垂慈悲。示度亡灵出爱河。现前清众异口一音。同声赞和十佛名号。资助去魂超升净界。亡者志心应当谛听(於此举十念弥陀名号)。
　　上来称扬十念功德已竟。敬荐亡某人。泉下初终冥路去魂。愿超净界。伏愿华台幡盖空里来迎。玉辇金幢升腾接引。顶礼奉辞(众和)和南圣众。
　　切以冥魂杳杳初无再见之期。泉路茫茫宁有重归之日。重念此生之泉别。用凭薄奠以哀辞。仰冀一灵俯歆三醉。伏请孝眷虔诚开壶酌酒(举柳含烟调)。
　　一奠酒初斟。哀哉苦痛人心。从今一别想难寻。不觉泪流襟。
　　二奠酒加分。亡魂执盏当巡。六亲眷属泪纷纷。从此别千春。
　　二奠满金杯。亲姻哽咽悲哀。凭僧略为荐泉台。愿早往生来(至此动钹击锺三下。随声举唱弥陀圣号。终云惟愿接引亡灵上严生界。未司发道)。

　　祭奠文(发端随意　举佛)

　　盖闻大圆遍智速证总持之门。唐藏流辉弘敷秘密之迹。实有难思之德。能无上道之功虔宝印之律仪叩金仁之克荐。庶凭微妙之力。容沾歆享之筵。恭对灵帏宣扬圣教。伏冀尊魂如在静听真言。法食饱食永充饥渴。甘露王饰馔施食陀罗尼谨当持诵。孝眷上香设拜。
　　南无萨哩嚩怛多阿誐佐婆嚧枳帝唵么啰么啰三么啰三么曳吽(三遍)
　　南无苏鲁婆曳怛驮惹哆耶怛枳他唵苏鲁嚩啰苏鲁嚩啰苏鲁娑婆诃(三遍)
　　真言演处愁云惨惨於长空。圣号宣时忧雾纷纷於永日。斯辰即有孝眷某。伏为新故某人。魂归岱岳。魄奄泉扃。孝女悲而九族伤嗟。孤子哀而六亲哽咽。是以特严祭奠。敬献灵筵。赠别尊魂。用资去识。孝眷殷懃跪献。缁徒特为赞扬。　(唱)大圣甘露王菩萨。
　　南柯一梦不能回　　孝眷微诚特寓哀　　香爇沈檀熏宝炷　　酒倾醹醁捧金杯　　苦声苦恨哀缠臆　　悲忆悲思泪满腮　　惟愿英魂垂飨纳　　特凭妙偈荐泉台
　　切以幽明隔远生死分离。生前既属亲姻每劳眷顾。死后若无奠礼难表初终。庸竭丹诚。輙修素馔。一曲法音陈一奠。三乘雅韵荐三魂。特酬有德之情。用答无违之义。伏愿尊灵不昧歆享诚心。侍孝停悲虔恭酌献(捣练子调)。
　　一奠酒。执瓶斟。亡魂不昧鉴来歆。请起盏初巡。
　　二奠酒。实馨香。灵前祭馔列成行。魂识愿歆尝。
　　三奠酒。满十分。灵魂不昧鉴如存。承此礼慈尊。
　　聊伸三奠　特表一诚　輙有祭文　对灵宣读。
　　上来祭状宣扬已竟。伏望尊魂歆承享鉴。然祈孝眷某。敬诣丧门侍服解梦折灾而祸随时散。返回家舍卸衣迎祥集福而禄逐日荣。眷属平安。门庭光显。仰祈灵座普赐护持。劳镇孝堂伏惟珍重。(举)超佛界菩萨摩诃萨。

　　赞祭文(发端举弥陀佛)

　　盖闻如来行化。毫光遍布於乾坤。菩萨修因。弘誓普周於沙界。既有升腾威德。宁无超度幽魂。冥途杳杳以难资。泉路茫茫而何托。死门深切无祭何以送其终。亲眷至情非奠何以表其礼。营辨六和肴膳。精修三德盘筵。惟凭梵呗。是假密言。变常食为玉馔珍馐。化冥财作银紩金铤。祭尊灵获饱充之乐。润幽魂足丰富之荣。诵甘露王施食陀罗尼。洒阏伽乳灌炷饨[饥-几+它]味。能令魂识歆餐皆成甘露。致使幽徒沾享尽是醍醐。宣扬真咒敷遍盘筵。亡者志心应当谛听。　讽(真言同前)。

　　祭奠文

　　切以金言宣演咏祭馔以丰浓。宝钹喧轰助灵魂而歆享。既获饱充之德。未闻超度之功。虑性天而黯淡。恐心地以昏曚。无凭指引难假精通。幸诸佛有慈悲之路。许群情来雪释之功。集七六如来。是四生慈父。一称其名。万劫离苦。昔日流水长者谓十千游鱼宣持圣号。是时后归命终为十千天子获寿无疆。故知利益乃可称扬。亡者志心应当谛听。　(举)七宝如来圣号。
　　立质居尘地　　冤誓值梵天　　洁意尽披宣　　志心求忏悔
　　下乎乎唵三牟尼野娑诃(三遍)
　　愿灭冤[狂-王+(替-日+心)]诸业障　　愿生精进悟觉场　　愿圆种智妙难量　　愿获如如证真常
　　下乎乎唵逸帝律尼娑诃(三遍)
　　真诠奥典闻诵而福长灾消。秘密妙言听演而冤超罪灭。伏愿灵魂承兹祭奠。常生饱满之情。永绝饥虚之相。迢迢自在越三天。历历逍遥超十地。三魂不昧。七魄俨然。劳驾云程。伏惟珍重。(举)生天界菩萨(和)摩诃萨。

　　召亡文(附设俗仪)

　　切以冥途杳杳泉路茫茫。悲风动处冷飕飕。阴气逼人寒凛凛。自从亡魂抛弃宛若梦中。生前万种营谋。死后一无随侍。七魄不知何往。三魂未卜生方。不凭我佛慈悲。难使灵魂度脱。今则尤虑幽魂沉滞未获降临。惟仗金铃振开幽壤。今准教文有破地狱真言。即当持诵。
　　唵佉啰佉啰帝野娑婆诃
　　上来持诵开地狱真言已竟。惟愿咒力促起行程。望冥官而略展慈悲。仗使者以曲垂方便。受今虔请。接引亡魂来降道场。领沾功德(举伽陀后念普召请真言三遍)。
　　以此振铃申召请　　亡魂不昧悉遥闻　　愿承三宝力加持　　是夜今时来降赴
　　(念普召请真言)。
　　是夜银河浪彻玉漏声催。空中之星斗交辉。门外之轮蹄暂息。适阴界往来之际。乃人闻荐悼之时。炉烟焚惨淡之香。梵语举慈悲之韵。欲召一灵降赴。须凭三请殷懃。伏冀众慈。齐声攀请。
　　一心奉请冥司引魂使者。当界土地正神。惟愿輙劳神众怜愍凡情。引请亡某人香魂。伏愿灵魂不昧。净魄如存。承佛力以来临。假神旛而引至。一真莹净。五福澄清。来降道场。(和)受兹荐悼。
　　一心再请引魂使者。土地正神。惟愿神功有感。圣德无遗。引请亡某人尊魂。伏愿魂如在日。魄似生时。凭法力之弘深。仗佛慈而接引。三途永息。六趣齐超。来降道场。(和)受兹荐悼。
　　一心三请冥司引魂使者。当界土地正神。惟愿神光叶赞。圣迹通灵。引请亡某人亲魂。伏愿凭兹法水洗荡身心。涤万虑以俄空。使一尘而不染。三魂自在。七魄如生。来降道场。(和)受兹荐悼。香花请。香花请。
　　上来仰感神威不违启请。引领亡某人。英魂不昧已获降临。伏请严整容仪。趋赴筵中。参礼三宝。瞻仰万灵。然后就座安然。歆诚荐悼。运动钹音真言前引(如置亡俗则去此一畏。如不置亡俗只就此引进参佛)。
　　上来凭诸佛力摄召亡魂。既荷降临。请入香浴。某浴也惠香熏就。性火烹来。浸淫於七宝瑶池。成就以八功德水。荡去千生垢秽。涤除万劫昏蒙。不随六道轮回。独露一真清净。虽法体本来无垢。然圣人犹且洗心。昔因净梵国王曾浴释迦太子。若有一尘不净。难亲三宝慈尊。惟凭咒力加持。令汝身心俱洁。我佛教中有沐浴真言。谨当持诵。
　　南无三满哆没驮喃唵毗钵枳哩萨诃(三遍)
　　到波罗岸必假慈舟。出生死河须凭慧力。由虑亡魂久抛人世。长处幽途。忙忙比对王庭。汩汩滞拘阴府。是致衣衫褴缕。仪礼乖疎。裸露身形腥膻臭秽。今宵追崇功德。诚心倘不精严迓命。合会圣贤虑恐秽身触犯。特备冥衣一统财帛等物。恭就此间焚化献上尊魂。伏惟领纳。轻轻梳掠欵欵装严。整顿衣裳结束冠带。然后亲近佛法。领受良因。我佛教中有化衣帛真言。谨当持诵。
　　南无三满哆没驮喃盘遮那毗卢枳帝娑诃(三遍)
　　沐浴既毕。装束云周。灵魂当倚神旛。侍孝虔恭跪拜。大众诚心而前引。尊魂竭意而后随。归赴道场。亲承荐拔。高扬法乐。运动潮音。恭谨一心。归依三宝。
　　适来凭诸佛力。仗秘密言。於门首摄召亡某人。真魂正魄亲降来临。常闻三宝诸佛洪名圣号。即是一切众生良友福田。若能归向者即灭无量罪。又长无量福。然虽如是。瞻仰慈尊。放下尘劳。听吾讽诵。亡者志心谛听。志心听受(支声念至参佛具言上)。
　　一礼一拜无量佛。从佛礼处礼真如。普礼真如遍法界。(众和)河沙罪障悉消除。世世常行菩萨道。
　　二礼二拜微妙法。从法礼处礼琅函。普礼琅函遍法界。(众和)河沙罪障悉消除。世世常行菩萨道。
　　三礼三拜罗汉僧。从僧礼处礼声闻。普礼声闻遍法界。(众和)河沙罪障悉消除。世世常行菩萨道。
　　今之夜亡过某人。参礼三宝竟。罪障一切消。惟愿将此身心。利有情求解脱。(和)
　　南无佛陀达摩妙僧伽曩谟率驮帝。
　　敬白亡过某人。参礼三宝已竟。伏请随吾揖让。绕旋一匝瞻礼万灵。然后归灵就座听法闻经。从兹改往修来。更勿迷头认影。坚持戒定慧。断息贪嗔痴。舍凡身而证法身。超人道而归佛道。侍孝殷懃。随吾引进(揖亡从右进参左圣。复从左进参右圣。然后归灵所)。
　　尊魂既降　　净魄归灵　　教有真言　　用伸安慰
　　(念安慰真言三遍)。
　　安然定坐　　领受荐修　　听佛梵音　　顿超净界

　　高峰龙泉院因师集贤语录卷之七
　　高峰龙泉院因师集贤语录卷之八

　　诸般佛事门

　　设斛文

　　窃闻圆盖才成便分万象。万舆始立乃育群生。未离三界之中。必在六尘之表。扰扰似钻石火。壮壮如汲井轮。舍本逐末而烦恼影随。背觉合尘而菩提路隔。贪名贪利如逐兔者不见太山。为是为非似捕蝉者岂知黄雀。正因既丧。邪法遂生。三毒杳不能除。六识由是而乱。沉沦苦海汩没爱河。忙忙业性而靡所不为。[六/衣][六/衣]尘劳而何中摆脱。是故我佛为世尊师。设顿渐之二权。救沉迷之七趣。化四生而为道。道显名彰。统三界以为心。心空境灭。大张法网开有为福慧之门。直相圆常入无相涅盘之域。演二谛三乘之法。济度群生。开八百四千之门。特携品汇。况乃浮生碌碌阴界茫茫。狐魂滞魄而绝祀颇多。依草附木而伤亡不少。在世上不修善果。处生前惟造恶因。致使沉沦无由解脱。是夜(入意陈词)发慈悲想。生怜悯心。特营香积之羞。严洁道场之地。济给狐羸之古。少资适化之方。岂不周知实缘多幸。今则法音大震梵呗高扬。请召孤魂俯临法会。(入洒净善变)盖闻地中有狱名为地狱。地狱不同有其多种。八寒八热一十八重。万死万生三十六所。无非饥吞热铁渴饮镕铜。受苦无时。罪终长劫。且如一十八狱主。都缘一念差舛。长年只闻苦辛。永劫不逢快乐。狱具千般俱有。善言一句全无。剑树而夹道森森。火城而四围烈烈。苦苦莫说。事事休闻。未论炉炭难堪。且是劫数长远。鸟门难辟幽路不通。若非我佛真言。曷得狱门摧折。今请三藏振动金铃。为汝加持破地狱陀罗尼曰。　(伽陀)
　　诸佛垂慈降甘露　　威神速疾妙真言　　能令无间柰落伽　　破坏如尘悉空隙
　　南无阿瑟咤扇啼喃三藐三殁陀俱胝喃怛侄[口*陀]唵枳曩枳曩嚩婆细地哩地哩吽吽
　　上来加持破地法陀罗尼已竟。谅冀狱门关锁而摧折。镬汤炉炭以消停。狱卒垂慈。王官放赦。向下輙凭大众同运潮音举扬圣号。　(唱)大圣引魂地藏菩萨。
　　(唱)修斋斋主合道场人稽首和南。一心奉请尽虚空境遍法界中三千大千无边亿界鬼神等众。诃利帝母。焦面鬼王。婆罗门仙。河沙饿鬼。三途八难受苦众生。水府山林人间阴界。非命恶死无主孤魂。愿乘佛力同降道场。是夜今时。领沾供养。
　　窃闻混沌初分之后。阴阳首辟以来。有君有臣有父有子。偃武修文之士灯窗失意以何为。安邦定国之人身死王事而何忍。或在九流之数。或居三教之门。道有穷通性分愚智。为商为贾执农执工。围碁博弈之徒。妓乐戏场之党。歌喉宛转舞袖翩翻。妆翠眉红脸之容。卧绿野黄沙之地。或货君平之术。或垂吕望之钩。炉下生涯巫师套数。或学诊医而不显。闲消日月以亡身。或传伎术以未精。枉涉川途而舍识。或作梁上君子。习为道畔奸[一/凶/几]。夺他财货以招殃。冒触玉条而诛命。自刑自缢投火投崖。因产难以倾殂。历[真*真]危而堕落。蛊毒虫蛇之害。冤憎咒咀之牵。贫病亡躯饥荒致死。或在船车不济。或因桥道崩摧。父娘财本而违弃成闲。妻子亲朋而抛离暗苦。尺牍难书於骥尾。寸怀谁达於鸿毛。雾露锁千山。烟云笼万水。或向乱时征战无辜遇害以伤形。或遭洪水漂流不觉渊波而殒命。亡失忠勤之节。即成阿党之徒。游手于他罕遇知音之者。离家荡业少逢背顾之人。深村爨熟虽香希闻嗜味。大地笙歌宴罢莫获沾濡。蓦然大限到来。寂尔长泉遽往。红蓼丛间鸥鸟宿未称邻居。绿杨树下露珠悬空增泪滴雨。夜人闻号哭。晴天谁识踪。由存生谩有於交朋。殁世浑无於故旧。尸横源野骨葬蓬蒿。生前但逐於欢情。殁后竟招於苦恼。他乡异土水远山遥。名姓尚乃不知。节朔岂蒙祭祀。千古山头明月徒掩映於孤魂。四时木上清风但激扬於怨气。是夜暂离冥寞。来赴坛场。受诸佛之教言。飨坛心之供馔。脱离邪径。超化净方。人天境上得以优游。般若门中好生究竟。复有一切地狱道众。曩因造罪业力所牵。入彼铁城抱乎铜柱。灰河惨淡冰堑严凝。阎王纵不偏颇。狱卒宁无糙暴。驱登剑树抱向火坑。力困炎炉魂消沸鼎。曩因自造今遣谁当。到来千群万群。出去大劫小劫。被遭涂炭受尽艰辛。生平既有亲知。死后杳无音耗。泉路空增怅望。人间永绝追思。是夜托佛慈光走临法会。复有一切饿鬼道众。此等受报更可伤嗟。面骨槎牙筯骸断续。遇水则心中火起。逢餐则舌上烟生。长居秽污之间。永在幽冥之下。比之鬼趣此最卑微。只因迷昧一心。所以业通三世。上中下之九品各以不同。业轻重之两途报之不一。伏愿暂离恒河之界。走临蕴藻之筵。疲羸沐香水之中姿容[陡-土+止]变。法食享珍羞之味饥渴永抛。是夜托佛威光走临法会。复有一切畜生道众。傍生异类殃债所招。蹄穿尚遣耕云。脊烂犹驱负重。虫生鳞甲。火熨疮痍。当宰戮而头角分张。被剥灭而羽毛零落。谅以多生累劫故作悞为。口不戢於四愆。意每含於三毒。堕兹业网为彼畜生。上及飞禽下兼走兽。天际翩翩万种。云中碌碌千群。游渊潭尚畏网罗。在山林却忧弹射。宁论巨质不拣微形。愿登无碍之门回光返照。走赴今宵之会返本还源。但系三途六道五姓孤魂。不昧真心咸临法会。上来唐言赞请。次当密语加持。今请三藏振动金铃。加持普召集。有陀罗尼曰。
　　薜荔五姓孤魂众　　长居冥道受饥羸　　遭承佛勑赐斋馐　　暂出苦轮生欢喜
　　南无[口*步]咘哩迦哆哩怛哆孽哆耶
　　唵萨啰婆薛荔哆誐啰舍耶萨婆诃
　　上来振动金铃。呼召汝等鬼众。然且汝等从地狱中出。业道中来。乍闻镙钹之声。必起惊惶之念。今请三藏振动金铃。为汝加持离怖畏。有陀罗尼曰。　(伽陀)
　　久处泥犂多苦趣　　乍闻法乐恐惊惶　　瑜珈秘密力难思　　便获安宁临法会
　　唵卓计咤咤啰卓计噌贺隶嚤诃噌贺隶阿啰遮耶多啰萨婆诃
　　佛念众生犹若赤子。既蕴慈悲之念。宁无覆护之心。今请三藏振动金铃。为汝加持诸佛慈护陀罗尼曰。
　　(伽陀)
　　尘剎如来悲大愿　　长垂方便护众生　　宣谈秘密妙真言　　能使闻者沾利乐
　　唵没哆没地哩嚩啰洛叉[羊*含]
　　法报依止名曰净邦。人天所登号宝楼阁。彩幡摇曳檀屑氤氲。欲登宝阁琼楼。须仗毗卢妙旨。今请三藏振动金铃。为汝加持神幡引路陀罗尼曰。　(伽陀)
　　宝楼圣阁甚高广　　幡彩轻摇灯烛光　　毗卢才演众圣闻　　上方行路所依止
　　唵哞呢哒哩母曩曳怛哆孽哆耶阿啰曷帝三藐三没驮俱胝喃怛侄他唵剑铭剑铭萨嚩婆嚩钵啰剑铭宁萨婆诃
　　上来数本真言。一一加持已竟。呼召汝等鬼众。且夫汝等长居鬼趣。各有业报。是夜今时承佛毫光降临道场。受沾供养。由虑汝等久系三途。身田不净。今宵已置香汤沐浴。令汝清净身田。今欲迎於汝等入于香浴。众等虔诚香花奉请。　(讽)化衣真言。
　　南无佛陀耶　　南无达磨耶　　南无僧伽耶(三遍)
　　南无佛陀耶。愿汝等始从今夜乃至无上菩提。誓愿将此身心与佛常为弟子。愿不堕地狱道。
　　地狱道中君不见。见了还须起悯伤。牛头法卒守形骸。执戟持叉常忿怒。驰向刀山攀剑树。一日千回万死生。如斯苦苦百千般。惟有佛陀耶能救度。
　　南无达磨耶。愿汝等始从今夜乃至无上菩提。誓愿将此身心与法常为弟子。愿不堕饿鬼道。
　　饿鬼道中君不见。见了还须起悯伤。头如华岳腹如山。颈细如针不容水。业风吹向河边立。欲饮之时化作脓。如斯苦苦百千般。惟有达磨耶能救度。
　　南无僧伽耶。愿汝等始从今夜乃至无上菩提。誓愿将此身心与僧常为弟子。愿不堕畜生道。
　　畜生道中君已见。见了还须起悯伤。负鞍含铁被人骑。戴角披毛偿宿债。蹄穿颔破登长路。有口何曾解语言。如斯苦苦百千般。惟有僧伽耶能救度。(唱)归依佛法僧三宝。
　　切以三界升沉。四生流浪。或处焰摩罗界。或居捺落伽中。永受波咤。长萦苦楚。甘浆不睹。异服宁逢。盖缘不善之因。遂招十恶之报。今欲迎於汝等。入於道场受沾供养。然且汝等乍离地狱遍体腥臊。女则少衣少裳。男则无冠无带。既乖庄束。难近圣贤。不可将捺落伽之秽身。便径入曼拏罗之净会。今夜斋主发广大心。就此处置男女浴堂两所。香汤两盆。於都供内抽出男女衣裳各一统。先向浴堂前烧化讫。使陀罗尼力变少成多。想此水为欢喜之池。池中有五方教主在空中放大光明。灌注汝等。身不净者沐此香汤。形裸露者着以妙服。然后装束齐整。随从我等入於道场。受沾供养。今请三藏为汝加持法澡浴堂陀罗尼曰。　(伽陀)
　　孤魂鬼类薛荔众　　盖由多劫恣愚迷　　因成垢染在身田　　秽污形驱须忏洗　　今来既奉如来勑　　为汝加持令涤除　　速成法水灌身田　　便赴人天平等会
　　唵佐哩[宁*页]佐伊萨婆诃
　　上来为汝等加持法澡浴真言已竟。今当为汝加持净身。有陀罗尼曰。　(伽陀)
　　旷劫无明相惹绊　　阿鼻无间久经过　　致令身业未清凉　　仗此真言皆荡涤
　　唵秫殿都秫驮那耶萨婆诃
　　上来为汝加持净身真言已竟。今当为汝加持净三业。有陀罗尼曰。　(伽陀)
　　汝等自从无量劫　　常持三业不善心　　瑜伽秘密妙真言　　身口意业悉清净
　　唵萨嚩婆嚩秫都秫都萨嚩达磨萨嚩婆嚩秫都[羊*含]
　　上来为汝加持法澡浴净身净三业陀罗尼已竟。且夫汝等从无始旷大劫来。或有冤家债主未曾解舍。今时偶相逢遇。便生嗔恨之心。今请三藏振动金铃。为汝加持解百生冤结。有陀罗尼曰。　(伽陀)
　　身三口四相连结　　积成债主与冤家　　恐於法会偶相逢　　怨气如山嗔似海　　我佛曾演微妙法　　能解冤结与仇雠　　瑜伽秘密力难思　　愿舍仇雠生欢喜
　　唵讷贺讷贺萨婆讷瑟咤钵啰讷瑟咤喃萨婆诃
　　上来为汝等加持法澡浴净身净三业解百生冤结陀罗尼已竟。且夫汝等摆尘劳於澡浴堂中。获解脱於人天会上。然后三业清净。六根淳和。入于道场受沾供养。斋主设拜。攀迎大众。香花奉请。(和)香花请(迎入斛食所)。
　　上劳诸神特垂临降。请男排左畔。女列右行。各宜息念息心。於此享财享食。勿以强凌弱。勿以贵凌贱。拥遏孤幼令不得食。上乖诸佛平等之心。下违斋主虔诚之意。递相扶持更相爱念。如父如母如忆子想。同沾依养咸听法音。今当依教为汝诵持破地狱开咽喉施燋面鬼王食陀罗尼。伏乞诸佛慈悲。令得加持成就。　(伽陀)
　　前因为造悭贪业　　感果生於鬼趣中　　咽喉闭塞受饥羸　　永劫不逢浆水字　　清泉变作镕铜汁　　甘果翻成热铁丸　　我今为汝诵真言　　获得清凉甘露味
　　唵步布帝哩迦哆哩怛驮孽哆野(结印七遍)
　　上来诵持密语加持破地狱开咽喉已竟。次当为汝诵持施香水乳海陀罗尼。庶几汝等咽喉宽大。无不沾濡。展转十方普皆饱满。伏乞诸佛慈悲。令得加持成就。　(伽陀)
　　面然鬼类经多劫　　针咽岳腹苦难堪　　愿承法水沃心田　　饥渴业缘咸涤尽
　　南无苏噜婆曳怛他孽哆耶怛侄他唵苏噜苏噜跋啰苏噜跋啰苏噜萨诃
　　上来结此印加持此陀罗尼。变此饭食皆成法喜禅悦之食。又能令一切鬼神所得饭食尽皆入於口腹。犹如比丘入第三禅形神敷悦。皆令一切神等随愿往生四方妙乐国土。又能令斋主所施之心满足。果报遂圆。横害不生。福禄延远。从此向下更有一字王心水轮灌施甘露乳海陀罗尼。能令一切诸神所得饭食犹如甘露。犹如醍醐。令诸神等食比食已。身中所有罪障业障报障无不消灭。所有善因果因福因无不增长。次当结印加持。伏乞诸佛慈悲。令得加持成就(印在左手掌中憩甘露)。　(伽陀)
　　一字王心水轮观　　观成就处力难思　　甘露乳海涌流时　　尽是醍醐充法食
　　南无三满哆勃陀喃嚩吽(真言毕动法器就座)(伽陀)
　　加持无碍诸法食　　普施河沙众鬼神　　愿智饱满息贪心　　尽脱幽冥生善道
　　汝等鬼神众。我今施汝供。此食遍十方。一切鬼神共。
　　今则诸神受食。虽济饥肠。识性沉迷。罪业牢固。我佛教中有消罪障真言。谨为诵持。神当谛听。即说真言曰。　(伽陀)
　　汝等自从无量劫　　造诸罪业积如山　　愿乘我佛妙真言　　一切罪根咸荡涤
　　南无三满陀没陀喃唵钵啰摩诃[宁*页]娑诃
　　上来讽诵总持句。愿诸罪障若氷消。正念现前。真心豁达。向下恭为诸神称扬三宝名号不可思议。一历耳根河沙罪灭。伏乞诸神志心谛听志心听受。
　　南无佛陀耶　　南无达摩耶　　南无僧伽耶
　　上来称扬三宝名号已竟。所谓梵语佛陀耶者是其佛。达摩耶者是其法。僧伽耶者是其僧。一切神道举皆得闻。向下欲为诸神传授三归依五戒。令证真如。今且为忏悔身三口四。然后则为受戒。今且依我口念起三遍。闻道弟子(某甲)等合道场人。(各各称名)我等自从无始以来。至於今生。今生以来至於今日。未识佛时。未识法时。未识僧时。或有身二口四。妄言绮语两舌恶言。破斋犯戒。毁骂尊卑。不敬三宝。起贪嗔痴。如是十恶五逆一切罪障不可数知。今夜今时幸对清净道场志心忏悔。所有烦恼所有报障皆悉消灭。得离三途苦趣。生人天中受诸快乐。先得道者誓相度脱。愿诸佛子无退转心(三遍)。
　　上来是第一遍忏悔。更有第二第三遍。伏请诸神众等众。各各合掌志心谛听志心听受。
　　上来是第二遍。更有第三遍。伏请诸神亦当听受。
　　今则三遍为诸神等忏悔身心各得清净。向下恭为诸佛传授三归依戒。但随沙门(某)口迭起三遍。闻道弟子(某甲)等合道场人。(各各称名)弟子某甲等合道场人。
　　归依佛　　归依法　　归依僧　　归依佛无上尊　　归依法离欲尊　　归依僧众中尊　　归依佛竟　　归依法竟　　归依僧竟
　　如来至真等正觉。是我导师。从今已往礼(佛法僧)为师。更不归依邪魔外道。唯愿如来护念摄受。慈愍故(三宝各□遍)。
　　(唱)归依佛法僧三宝。
　　上来三归依戒已为称扬。是为诸神翻邪网。归正真。冀果证三祇。愿位登十地。向下更有东方满月世界行十二上愿药师琉璃光佛。因地之时发宏誓愿。若有一切众生於未来世得闻吾之名号。得闻吾之宏愿。能令彼等众生出烦恼海到菩提岸。三十二相八十种好如我无异。今夜诸神既至道场。同僧众。随愿宣扬。伏请在会诸神各各合掌志心谛听志心听受。
　　请僧众抛愿至十二愿止。
　　上来已为一切诸神称扬十二上愿已竟。伏愿沾斯胜善。纳此殊勋。超生於满月国中。成佛於琉璃会内。更有七宝如来名号不可思议。难可得闻。此七宝如来因地之时。各发宏愿。且如宝胜如来发宏愿道。若有众生临命终时得闻我名。皆生天上。是故流水长者称念。十千枯鱼超腾忉利。为十千天子。乃至蒙佛受记各证菩提。何况我今为汝众流说七宝圣号。所获功德无量无边。今当向下恭为称扬。汝等宜须志心听受。
　　南无多宝如来　　南无宝胜如来　　妙色身如来　　广博身如来　　离怖畏如来　　甘露王如来　　阿弥陀如来
　　此是七宝如来圣号称扬已竟。向下更有十二因缘法亦为宣说。汝当谛听。十二因缘法者。所谓无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭。此是十二因缘法也。汝既得闻。宜须究竟。
　　夫食以资身。法食养神。今则馔列馨香位分高下。况以加持之力变少成多。为无碍法食。恣意饱满。生欢喜心。善根和同。莫相纷挠。悉愿慈悲普沾供养。然后各各发菩提心。离诸苦趣。至成佛果永不退转。先得道者誓相度脱。原夫福有优劣。位有高低。为力不同得名各异。并愿承诸法食。宜润身田发欢喜心。获饱满相。莫相欺诳。莫相娆恼。闻法忻娱得食安泰。处平等行。发菩提心。生祝受之情。获佛僧之利。递相敬仰各遂情缘。普愿随己威德普遍福生。危者与安。病者与瘥。无救护者令作救护。无归依者与作归依。努力精修。早还出离。　(次白烧钱)
　　夫聚散非常。往来无定。缘成即会。事毕则离。飘风无竟日之期。骤雨勿终朝之降。今之夜攀迎神道来赴法筵。受檀信之香馐。听如来之密语。所冀诸神等心生精进。意绝狐疑。出烦恼之爱河。到菩提之彼岸。顿明真谛。了悟上乘。返度含生。齐归觉道。今则留连时久。淹滞竟多。请游正涂。各还所止。拜跪诸神。伏惟珍重。
　　即说攀送陀罗尼曰。
　　一唵嚤惹啰穆羯吉又穆。
　　(唱)香花送。

　　高峰龙泉院因师集贤语录卷之八
　　高峰龙泉院因师集贤语录卷之九

　　诸般佛事门

　　散花文

　　切以风恬籁悄。斗转星移。乃圣贤降鉴之时。正凡庶投诚之际。道场冰洁。法侣云臻。宜散天花恭陈佛宝。是花也。善根种植。心地栽培。发生不假於阳春。开谢无关於造化。撷群萼於金盘之内冷艳无尘。剪轻绡於玉指之端清香遍界。巧踰地产。妙夺天工。帝释散处而叶叶真如。达磨传来而枝枝般若。诗客巧思吟不就。画工移笔写难成。只今信手拈来。便好当场散献。供养佛法僧三宝。普资天地水万灵。我等虔诚传花说偈。　偈曰
　　春来百卉号为王　　雨后东篱分外香　　冷淡水边藏腊色　　娑婆月里占秋光　　武陵曾发千株艳　　太华今开十丈芳　　一种灵苗非北苑　　都来此地助敷扬

　　保安

　　佳人机巧夺天工　　剪出奇花有异同　　今对圣前勤捧献　　更祈福寿永无穷

　　祈嗣

　　佳人妙手夺天机　　裁剪芳英分外奇　　捧向佛前陈至恳　　愿求吉梦应熊罴

　　还愿

　　还思恩满愿心圆　　剪缘裁红献法筵　　惟愿慈悲垂摄受　　从今福庆永绵绵

　　保胎

　　此花浑不假栽培　　无雨无风自在开　　捧献金仙求福利　　愿祈胎甲永无灾

　　乞巧

　　是花非假亦非真　　掌上擎来别是春　　奉献法王何所愿　　心工妙巧付当人

　　忏发

　　年来丝发未如心　　切虑生前值业因　　细剪奇花求忏雪　　云鬟霭霭镇长春

　　祈蚕

　　农桑天下最为先　　蚕养将祈十倍全　　须仗献花诸佛力　　吉祥如意是丝绵

　　荐亡

　　非桃非李自然鲜　　清净还同火里莲　　此夜此时亲献佛　　愿祈滞魂早生天
　　荐亡
　　此花不与众花同　　心地栽培造化工　　散向人天资逝魄　　早生九品紫莲中

　　奉道

　　持花昔日献燃灯　　无上菩提果自圆　　是夜筵前亲献佛　　愿求早悟性中天

　　放生文

　　一大因缘切忌无风起浪。三乘教法何妨接物利生。开诸佛方便之门。广三界慈悲之路。或现心灯开暗昧。或垂法雨润焦枯。能令大地变黄金。解使众生成正觉。切念黑蟆蚯蚓顶佩圆光。蚁子蚊虫胸题卍字。鸟雀鸠鴥不亏七号之名。龟鳖蛇蜻尽有六通之分。十千天子本是鱼身。五千圣僧曾为鹿众。蜂蚁有君臣之义。虎豹共父子之仁。螺蛳犹解护经。鸲鹆尚知念佛。所以经云。一切众生皆有佛性。且说畜生在世。皆曾曩劫为人。心地昏蒙。意根愚鲁。不信戒定慧。常轻佛法僧。沉埋四大六根。造作十恶五逆。恃富贵则轻欺良善。逞豪强则压伏卑微。贪花则谩逞风流。嗜酒则恣行侮慢。见物争为自物。杀生愿祝长生。或负命欠财。或妄言绮语。出骂詈则毒如刀剑。行嫉妬则害似豺狼。罔圣欺贤附上剥下。只见眼前快活。争知身后沉沦。一朝顽福俄终。前日业缘随至。长劫才离地狱。这回失却人身。或被羽毛。或披鳞甲。或化生於月林烟陇。或管摄於水府龙庭。以肉供人。用命还债。活遭锉斩生上刀砧。受此灾迍。深可怜愍。是日即有某人伏为某事。念汝物类将诣死场。不惜家财为赎汝命放令归去。便好改往修来。仍为赞扬。一任超生脱死。化汤火作清凉之境。移烹炮为安乐之邦。舍四生以悟无生。离六道以归大道。又虑汝等人身既失性地难明。乍闻三宝洪名。恐致一心惊怖。我佛如来有离怖畏陀罗尼。为汝称诵。汝等灵类志心谛听志心听受。
　　南无啅计咤　咤啰啅计卢　诃哩摩诃卢　诃哩阿啰多　啰遮啰娑诃(三遍)
　　上来离怖畏真言称说已竟。想汝离诸怖畏。得正定心。今为请佛作大证明。汝等志心同生归向。
　　(唱)弟子(某甲)等合道场人稽首和南。
　　
　　上来为汝等恭请诸佛菩萨作大证明已竟。更为汝诸灵类等忏悔多生罪垢累劫冤愆。夫忏悔者为人父母。为人眼目。为人导师。已作罪业不敢覆藏。未作罪业悔不复作。诸灵类等六道门深三涂路远。幸逢圣会。喜遇善缘。才闻对佛宣扬。便好倾心听受。绝诸戏论。断汝邪思。各愿归依早求出离。此宵蹉过。后日难逢。可以归命投诚志心听受。
　　(唱)诸灵类等。合道场人自从无始已来至于今生。今生已来至于今夜。身业不善行杀盗淫。口业不善两舌妄言。意业不善贪嗔邪见。饮酒食肉恼乱众生。不信佛经不孝父母。不发慈悲不行方便。自作教他见闻随喜。如是等罪无量无边。今夜今时对佛法僧前发露忏悔。愿罪消灭(三遍)。
　　上来为汝等忏悔已竟。更为汝等称说决定破恶业陀罗尼。可以志心谛听志心听受。
　　唵　嚩日啰　羯么　尾成驮野　萨啰嚩　拏[宁*页]没驮　萨底曳曩　三么曳　吽(三遍)
　　上来为诸灵类等称说决定破恶业陀罗尼已竟。切虑汝等尚有冤家。结业牢固未得解脱致招此报。准我佛如来有解冤结陀罗尼。今为汝称说。汝等志心谛听志心听受。
　　唵　三多啰　佉多啰　娑婆诃
　　上来为汝诸灵类等称说解冤结陀罗尼已竟。更有净三业陀罗尼。今为汝等称说。可以合掌志心谛听志心听受。
　　萨啰嚩　婆嚩秫睹　萨啰嚩　达摩　萨啰嚩婆嚩秫睹　唅
　　此是第一遍称说。更有第二遍。可以合掌志心谛听志心听受(真言同前)。
　　此是第二遍称说。若到第三遍声绝之时。正是汝等背觉合尘。可以志心谛听志心听受(真言同前)。此是第三遍称说。汝等闻此咒声。便觉业除心净。见本来之面目。悟向上之宗乘。今更为汝等发四弘誓愿。一切菩萨因此明心。十方如来因此成佛。可以志心谛听志心听受。
　　(唱)烦恼无边誓愿断　　众生无边誓愿度　　法门无边誓愿学　　佛道无边誓愿成
　　上来为汝诸灵类等发四弘誓愿已竟。准金光明经中云。流水长者子为十千鱼说十二因缘法。然后称宝胜如来名号。其十千鱼同日命终生于天宫。为十千天子。其利不少。今亦为汝称说。可以志心谛听志心听受。
　　无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭。
　　此是十二因缘法。今更为汝称说七宝如来名号。可以志心谛听志心听受。
　　(唱)南无多宝如来　　南无宝胜如来　　南无妙色身如来　　南无广博身如来　　南无离怖畏如来　　南无甘露王如来　　南无阿弥陀如来(已上各三遍)
　　上来为汝诸灵类等称说十二因缘法并七宝如来名号。更有三宝之名难可得见。难可得闻。一历耳根尘沙罪灭。可以志心谛听志心听受。
　　(唱)南无佛陀耶　　南无达磨耶　　南无僧伽耶(各三遍)
　　上来为汝诸灵类等再三称说佛陀耶是其佛。一入於耳不堕地狱道。达磨耶是其法。一入於耳不堕饿鬼道。僧伽耶是其僧。一入於耳不堕畜生道。
　　(唱)归依佛无上尊　　归依法离欲尊　　归依僧众中尊(已上各三遍)
　　从今已往称佛为师。称法为师。称僧为师。更莫归依邪魔外道。唯愿如来摄受护念。慈愍故(三称)。
　　(唱)归依佛竟　　归依法竟　　归依僧竟(各三遍)
　　上来为汝诸灵类等称说三宝名号。便是三归依戒。更有三昧耶戒。其戒者是过去诸佛已说。未来诸佛当说。现在诸佛今说。功德无量不可思议。一历耳根河沙罪灭。可以志心谛听志心听受。
　　唵　三昧耶　萨怛梵(三遍)
　　上来为汝灵类等请佛证明。忏悔罪根。发四弘愿。受三归依戒。其戒具足。各愿出轮色身。顿悟法身。业果翻成佛果。三途永脱。六道远离。了明向上家风。证悟无生法忍。合道场众俱获正因。遍法界心同登正觉。
　　处世界如虚空　　如莲花不着水　　心清净超於彼　　稽首礼无上尊
　　

　　遣舡文(津送瘟部神)

　　仰启都天圣者瘟部灵通莫不多权。鬼众盛集。瘟兵受紫微金阙之符。奉太上玉皇之敕。巡游世界检察人间。除灭恶心显扬善事。布威风而瘟风慓慓喜怒片时。扇杀气而毒气雄雄升沉须刻。神通有感。变化无穷。现千种之仪刑。作百般之气候。逢善男子而合掌擎拳赐祥赐福。遇恶心人而起嗔生怒降祸降灾。伏愿王乘玉辇神跨珠琮。展红旗而后拥瘟兵。持白刃而前排猛。将收瘟气而变瑞气。摄瘟风而作祥风。依遵我佛遗言。悉赴良宵法会。信士虔诚献上一巡神酒。人间花果表世上之殷懃。法食银钱展凡情之珍重。献上二巡神酒。凡夫漏滴可量神仙。肉眼愚蒙难期饱满。献上三巡神酒。一心祷叩。三礼云终。于日即有(某甲)修崇胜会。敷设法筵。特备花船专伸酌送。其舡者良工制造。巧匠严装。凤舸龙舟。虎头豹尾。内载千年粮料。外敷万顷波涛。任意遨游於四海。从心通达於五湖。留恩赐福而改祸为祥。庇佑垂休而变凶作吉。收瘟摄毒尽上龙舟。动鼓开旗各归元道。
　　(唱)大圣欢喜藏菩萨。
　　(偈)五方游逻鬼王僚　　百怪精灵为祸妖　　香篆导迎贤孽众　　花舡津送耗神桡　　红旗闪闪随江浪　　画鼓喧喧趂海潮　　圣者收瘟齐摄毒　　儿郎拨棹尽逍遥

　　高峰龙泉院因师集贤语录卷之九
　　高峰龙泉院因师集贤语录卷之十

　　　　龙泉院住持小师　如瑛　录

　　诸家伏愿门
　　祝圣

　　璇源衍庆。宝祚延供。黎民永贺於尧年。率土常瞻於舜日。
　　又
　　皇风荡荡。帝道巍巍。万方歌有永之年。四海祝无疆　之寿。
　　又
　　大德必得名。大德必得寿。永符地久天长。八千岁为春。八千岁为秋。几度河清海晏。
　　又
　　永驭金轮。常调玉烛。道越三皇之上。功超五帝之前。
　　又
　　皇帝天齐寿。擅崇高富贵之权。化国日舒长。享安靖和平之福。

　　官员

　　维石岩岩长翊南山之寿。泰阶两两永扶北极之尊。更期千岁之神仙。长作三朝之元老。
　　又
　　步玉登金。秉钧当轴。辅佐太平天子。镇安率土民生。
　　又
　　当轴大臣。亲民长吏。为上为德。为下为民。圣眷益隆不替钧衡之任。玺书频下伫升枢要之司。
　　又
　　台星正照。福地弥深。铨台魁取於高名。吏部荣除於见阙。上庆双亲之喜。远扬三代之名。
　　又
　　官资日显。禄位时迁。上答紫皇柬注之恩。下慰苍生具瞻之意。
　　又
　　皇恩已沐。使版新登。常为父母於斯民。早作栋梁於上国。
　　又
　　台星高照。禄位荣迁。仰承圣主之恩。俯慰生民之望。
　　又
　　寿延有永。福享无穷。紫绶金鱼常庆齐眉而不老。青袍木简伫观满目以成行。

　　士人

　　文星顺照。奎宿光临。白屋奋身见一举成名之日。青云阔步正双亲未老之时。
　　又
　　文成七步。学富三冬。桂子秋风行见同联鹗荐。桃花春浪伫看高跃龙门。
　　又
　　魁星正照。吉运加临。胸中富锦绣之文。笔下走龙蛇之字。场屋仗神明之助。姓名标日月之高。
　　又
　　文高万丈。笔扫千军。荣身早挂於蓝袍。衣锦增光於梓里。
　　又
　　岳渎锺灵。魁杓孕秀。今年秋试鹗书早荐於侯邦。来岁春官雁塔高题於帝里。
　　又
　　棘闱奏捷。兰省登名。雕鹗离风尘振羽翰而奋迅。蛟龙得云雨露头角以峥嵘。

　　僧

　　密传心印。上续祖灯。俾业障以时消。冀善芽而日长。大作人天耳目。永为佛法栋梁。
　　又
　　善根增长。魔障消除。愿宗说以皆通。种福慧而双足。作法门之领神。为梵剎之纪纲。
　　又
　　色身坚固。道眼圆明。常结十方欢喜缘。永超万劫轮回路。
　　又
　　慈心海阔。法寿山高。棹般若之舟航。作人天之眼目。
　　又
　　袈裟之下常修清净之因。印德之中永荷慈悲之主。宗风益振。戒月增辉。

　　道

　　道基坚固。观宇兴隆。心传微妙以自然。意悟玄真而不昧。
　　又
　　性根清静。道果圆成。永为苦海之阶梯。常作法门之梁栋。
　　又
　　玄机顿悟。福德益崇。朝翔鸾鹤而道力清高。夜步斗牛而性天澄彻。

　　农人

　　夫耕妇馌。春种夏耘。无旱乾水溢之虞。有黍稷稻粱之庆。
　　又
　　始勤东作。终望西成。家无八口之忧。户有千仓之积。
　　又
　　东皋耕垦。南亩耘耔。蟊贼潜消。雨旸时若。谷粟桑麻丰阜。牛羊鸡犬繁延。

　　工艺

　　性天巧妙。心匠高明。艺独擅於无双。学其推於第一。早待天书之诏。得沾圣王之恩。
　　又
　　心机造妙。手艺精通。胸中有奇巧规模。掌上能斡旋造化。常获公卿宠命。行亲帝主恩光。

　　商贾

　　往来郡国。游寓京华。陆行无盗贼之虞。舟运绝风波之险。多宝如来扶运动。招财童子护行藏。
　　又
　　生财有道。妙算无遗。何烦龙断之频登。自见门阑之成市。
　　又
　　经营便利。贸易丰饶。舟运陆行绝巇险风波之厄。珠盈玉积无穿窬宼盗之虞。

　　公吏

　　公庭清吉。私舍安宁。事官常获福祥。为吏举无过失。贵人扶护。家道昌隆。
　　又
　　吉星临照。贵官扶持。奉公而公事和平。事官而官灾殄灭。

　　医士

　　济众功深。活人利博。砭剑获十全之效。方书傅三世之良。药王菩萨护行藏。如意轮王扶运用。
　　又
　　医云药圣。术妙道行。收扶危起癈之功。得返死回生之效。全资佛力。大赐阴功。俾人人居安乐之邦。使在在跻康宁之域。

　　术士

　　艺术通灵。营谋逐意。揲蓍布象知吉凶悔吝於未兆之前。发策掷龟推祸福灾祥於方来之际。(□者)
　　又
　　艺情星命。术动公卿。断生死以无差。定吉凶而有准。仰凭佛佑。益使道行。(星命)

　　师巫

　　师门安静。法教流行。阴兵拥护而日日安宁。神力扶持而时时康泰。
　　又
　　法门兴旺。师术通灵。神符篆处而邪崇寒心。法箓开时而妖魔屏迹。虽云神力。实藉佛威。

　　师尼

　　色身坚固。戒行端严。长福果於善根。开觉花於心地。观音垂佑。王母齐年。

　　老人

　　红颜长在。白发无侵。丹台书难老之年。紫府注长生之字。
　　又
　　身如山岳而地镇长存。寿等椿松而岁寒不改。年德高邵。子孙众多。赖神物之护持。仗龙天而庇佑。
　　又
　　寿山巩固高而不危。福海宏深测之益远。庞眉有永为蓬壶难老之仙。鹤发长新作圣世太平之叟。

　　妇人

　　姆仪绰着。妇道常遵。脸如二月之桃。眉赛三春之柳。麻姑同算。王母齐龄。
　　又
　　性天清净。心地和柔。王母蟠桃永锡千秋之寿。观音杨柳拂除四季之灾。

　　小儿

　　命根巩固。天性聪明。乳食均调。邪魔永殄。幼作掌珠之瑞。大为国宝之荣。
　　又
　　日享安宁。夜无惊怖。幼质易为恩养。天资大赐聪明。宫中二六化婆常蒙密佑。经内十五种鬼永不相侵。
　　又
　　幼庚清吉。乳食调和。善财童子护行藏。吉祥如来垂福佑。利宜父母。光显门庭。

　　令家

　　家道益肥。门风增盛。谢家阶砌芝兰永播於馨香。孔氏庭闱诗礼大扬於声教。
　　又
　　门等于公之庆。家传石氏之荣。田蚕岁岁全收。畜类旬旬进益。公私迪吉。水陆亨通。门阑驰绰绰之声。子息播诜诜之誉。
　　又
　　雷送五天之福。电驱九横之灾。千寻寿岳耸乾坤。一派福源绵日月。夫妻分上永无刑克之虞。子息位中常保团圆之庆。

　　祝寿

　　寿齐泰岳。福等沧溟。咏南山不鶱之诗。歌泮水难老之颂。
　　又
　　寿祺天锡。福德日新。宝箓金书永注长生之字。瀛洲蓬岛茂延有永之年。
　　又
　　寿数比河沙之数无量无边。福基等天地之基益坚益固。仰干皇觉。大赐洪休。

　　祈福

　　时臻晏粲。既格丰穰。门迎简简之禧祥。户纳绵绵之戬谷。绰有照裕。罄无不宜。
　　又
　　吉祥骈集。疫疠潜消。营谋而万种依心。运动而千般遂意。
　　又
　　千祥云委。百顺川增。寿山齐华岳之高。福海等沧溟之浚。
　　又
　　五福一曰寿。千仓万斯箱。许史繁华假慈风而扇归甲第。金张富贵随佛力而化入千门。

　　禳灾

　　福逐云生。灾随电扫。出入获地天之泰。行藏无山水之蒙。火盗双消。公私两利。愿心既剖。圣意想持。
　　又
　　天灾地否无及其身。月厌年衰不临其命。运之凶者变凶作吉。星之晦者易晦为明。动则众圣维持。居则万灵拥护。寒暄有庆。视履无虞。
　　又
　　时清道泰。国阜民安。三光全而寒暑平。五谷熟而人民育。处处有登台之乐。人人恣鼓腹之游。贾藏市而物阜财丰。士修文而功成名遂。旅途工肆俾尔炽俾尔昌。男亩女桑有余粟有余布。狱囚永息。疫疠俱消。火盗潜藏。里闾宁谧。(四民总愿)

　　保安

　　所沾疾患。用保康宁。百骸无枯瘁之虞。四大获轻便之乐。服药如醍醐灌味。饮食如禅悦酥酡。行住坐卧无阻无虞。出入起居常安常乐。
　　又
　　慧日照临。灾云消卷。吉曜光扶於动止。忧星不玷於行藏。更资救苦观音豁除众苦。仍赖消灾菩萨永扫余灾。
　　又
　　沉痾脱体。吉曜临宫。命运享而气马自和。星辰顺而身龙益健。佛垂智剑削去病源。圣赐灵丹消除苦恼。命树耸苍苍之色。寿山增兀兀之峰。
　　又
　　时灾殄散。月厄蠲除。凶星退而吉星临。妖气消而和气集。药王菩萨药调五脏以安宁。辟毒金刚辟去百邪而清净。

　　保胎

　　明珠未吐。五叶含芳。恐难月之将临。仗圣贤而保护。诞生之日如游欢喜之园。坐草之时似攀无忧之树。
　　又
　　保十月以轻安。护一时而无难。监生圣母内消分免之愆。护产灵童大赐吉祥之福。熊罴恊梦。孤矢张门。早生男子之祥。行继祖风之裔。

　　保蚕

　　春蚕大熟。夏茧倍常。缫就雪丝汉野未饶於成茧。裁成春服周诗孰咏於无衣。
　　又
　　茧若霜明。丝如山积。马鸣大士能变少以成多。如意轮王为转无而作有。蔑有一毫虚耗。愿令十倍全收。

　　保苗

　　田畴既播。苗稼方荣。无旱乾水溢之虞。绝稂莠蝗虫之害。下土感梦鱼之兆。上天应覆斗之祥。
　　又
　　秧苗竞长。荑稗不生。水旱无虞。蝗螟永息。自从东作千郊碧浪色连天。伫见西成万顷黄云浓匝地。家有积仓之喜。人兴击壤之歌。

　　保畜

　　牛羊茁壮。狗彘蕃延。举无瘴疠之虞。永绝窃偷之患。
　　又
　　五母鸡二母彘无失其时。三为犬四为羊各遂其性。生生蕃殖。物物阜康。

　　保牛

　　朝放桃林。日餐草地。涉险无挫伤之患。当耕有壮健之功。常见生延。永无损害。
　　又
　　扫除疫疠。俾遂生延。朝游野以成群。夕还栏而结队。牲具有来思之咏。时和无问喘之劳。
　　又
　　尔牛来思。我牲既具。蕃滋而不疾不[病-丙+蠡]。降饮而或寝或讹。

　　禳火灾

　　荧惑藏辉。祝融遁迹。转凶灾为吉庆。变热恼作清凉。仰仗慈风。潜消虚焰。

　　禳水火

　　乘兹佛力。发彼慈心。顺坎势以安流。虚离中而息焰。两溪绿涨安载舟溉物之功。万室炊烟获移突徙薪之利。既灭焚漂之苦趣。皆由禳谢之良缘。

　　禳盗贼

　　狗偷屏迹。鼠窃潜踪。犬无夜吠之虞。鸡止月攘之患。外户不闭。高枕无忧。
　　又
　　户常不闭。路绝拾遗。无陇上揭竿之耕夫。蔑潢池弄兵之赤子。声沉夜柝。人乐春台。

　　还愿

　　还恩满处如月现澄潭。赛愿圆时似声传空谷。万灵鉴格。三宝印明。
　　又
　　既蒙阴赐。敢负初盟。敬殚此日之忱。特赛前时之欵。
　　又
　　六曹案上。三界簿中。望销始许之名。乞注终填之字。

　　预修

　　幸得人身在识修身之理。叨居尘世当明出世之因。前生若不庄严。后报将何营种。预修功果。大布津梁。乘兹有作之良缘。必获将来之余庆。
　　又
　　寒必索裘岂待既寒之后。渴当掘井必须未渴之前。庸作善於今生。庶降祥於异日。

　　总愿

　　聪明皇帝圣寿天齐。文武臣僚官资日显。梯航万国。冠带百蛮。混庶俗於仁天。跻八荒於寿域。时调玉烛。岁恊金穰。冬无愆阳。夏无伏阴。风不鸣条。雨不破块。百乐咸生於治国。四民各遂於生涯。修儒业者雁塔题名。执工艺者金门待诏。出涂藏市富金刀泉布之饶。凿井耕田有稼穑仓箱之积。蚕桑十倍。利禄两全。曰寿曰富曰康宁。俾昌俾炽俾耆艾。户纳千祥百福。家无九横三灾。人尽乐於登春。犬不闻於吠夜。烽销远塞。草鞠圜扇。羽毛鳞甲咸遂生延。动植飞潜举臻蕃殖。上穷有顶。下达无边。凡属有情。同登彼岸。

　　高峰龙泉院因师编集贤语录卷之十
　　高峰龙泉院因师集贤语录卷之十一
　　总愿碎语门
　　总愿全段

　　上祝　当今皇帝道踰尧舜之君。在位大臣德迈皋夔之列。雾扫胡尘而干戈尽偃。月沉边燧而文轨皆同。有民皆乐於春台。无俗不跻於寿域。次异乡闾宁。谧家室康安。免逢山水之蒙。常遇地天之泰。凿井耕田而各安生业。含哺鼓腹而咸乐天真。商歌廛而物阜财丰。士修学而功成名遂。蚕桑春富家家缫白雪之丝。禾稼秋成处处刈黄云之穗。夜绝覆梁之辈。时闻击壤之童。牛羊茁壮满千山。鸡犬相闻达四境。狱囚永息。疫疠潜消。圆满一切愿心。成就无边福利。

　　为官者

　　居官无恙。理事如神。人思召伯之甘棠。世竞郭公之竹马。早锡千锺之禄。荣膺一尺之书。享台算以绵长。履仕途而迁擢。

　　修文者

　　舒卷韩窗之编简。富饶邺架之诗书。禹门三级愿先登。郄桂一枝祈早折。茂延百福。永殄千灾。

　　习武者

　　六篇明豹路。三尺抚龙泉。孙吴之事业益精。卫霍之勋名早遂。弯弓驰射功收百步之穿杨。衣锦荣归堂庆双亲之戏彩。

　　治家者

　　理家有道。妙算无遗。产业山崇还如王恺。货财泉溢有若陶朱椿老。桂芳益显窦家之阴德。兰森玉立茂扬谢砌之休声。

　　事公者

　　为吏事官多享禄。招财遇贵得安身。结案疑而无错无差。覆官员而允顺允听。常愿保全之美。永无过失之虞。家道荣华。公庭清吉。

　　务农者

　　水耨敢辞频。火耕当作苦。春带一犂江上雨。秋收千亩陇头云。大田常获丰登。高廪益充委积。犬无吠夜。吏不登门。

　　养蚕者

　　帝释密扶。马鸣默佑。采空五亩无余叶。缲就千机有细丝。缣帛丰盈。货财富衍。

　　工匠者

　　性天晓了。心匠玲珑。胸中自有规摹。手内多施巧妙。动止常居吉地。工夫每遇贵人。倍收日至之财。行见天书之诏。

　　商贾者

　　贸迁如意。出涂收巨万之财。斡运随心。藏市获倍蓰之利。钱流地上。货衍日中。世业增崇。家声赫奕。

　　攻医者

　　传不传之秘方。治难治之笃疾。活人之功为甚博。济世之道愿益行。福德藏王常密扶於动履。安乐菩萨更茂介於祯祥。

　　克择者

　　水法深明宗妙。山形洞晓玄机。胸包造化之工。数衍星辰之妙。常遇贵人持掣。频蒙富室招延。钱财衣食如愿如心。富贵荣华从谋从望。

　　渔钓者

　　数尺丝纶长在手。一蓑烟雨任平生。江鱼美可求。湘水清堪汲。寿比冈陵之久。福如江海之深。

　　开酒肆者

　　马相如之涤器。卓文君之当垆。挑钱之客常来。盗饮之人已去。息收万倍。愿应千般。

　　开店肆者

　　百神拥护。万圣维持。店舍兴隆长似孟尝门下。资财进入常如王恺藏中。官非口舌逐时消。福禄吉祥随日至。

　　为屠户者

　　割肉固殊於方朔。操刀滥学於庖丁。杀生之罪业冰消。润屋之货财山积。

　　为博弈者

　　妙算随心。取财遂意。但要见机喝采。终须得手盈钱。从教一掷之时。自获百万之利。官非不惹。盗贼无侵。行藏消不测之灾。动止纳新来之福。

　　为蒿工者

　　运篙持浆永无波浪之忧。遇险临滩常有龙神之护。凡来往沧波之上。如安行平陆之中。事事亨通。头头利济。

　　为僧行者

　　天龙外护。梵行内清。行住坐卧而百福资扶。春夏秋冬而千灾殄灭。

　　为道士者

　　星冠离洞府。霞帔下烟霄。六匣风雷藏宝剑。一壶天地养灵丹。茨福骈臻。椿龄有永。

　　为尼姑者

　　眉攒柳绿栖身众妙之门。脸映桃红励志自然之教。无为洞达。大道勤行。弘持清净之规。延续神仙之寿。

　　为师巫者

　　救四百四病之苦。有百发百中之功。灵符锁断鬼门关。巾斗翻开人世界。三元尊圣时时大降吉祥。诸部吏兵日日勤加护卫。

　　相士论命者

　　术妙高古。艺精动人。论吉凶则究五星五行之奥旨。观贵贱则有百发百中之奇功。何须西蜀问君平。不待江南寻郭璞。笑傲壶中之日月。优淤物外之烟霞。

　　牙侩者

　　持心正直。秤物公平。会四远之经商。合两家之交易。居多财货只凭辩口之悬河。辐凑舟车常见满门而成市。

　　娼妓者

　　云水之生涯日进。烟花之活计风流。朝陪四海豪奢。暮伴五陵年少。绮罗丛里潜消口舌官非。弦管声中常获金珠璧玉。

　　高峰龙泉院因师集贤语录卷之十一
　　高峰龙泉院因师集贤语录卷之十二
　　追荐陈意门(赞灵通用)
　　总荐亡

　　百年光景全在剎那。四大幻身岂能长久。自离尘世香魂杳杳未知方。既返泉关逝魄茫茫何所往。音容莫睹。骨肉徒伤。欲伸荐披之功。须假慈悲之力。
　　又
　　夫子圣人犹见两楹梦奠。达磨大士尚闻只履西归。法身未免有去来。幻质岂能无生死。冥途既往。逝魄何归。须凭荐拔之功。直指超升之路。(已下任叙所作佛事)
　　又
　　百年梦幻嗟尘世之循环。诸佛慈悲揭真乘而济度。伏念亡(某人)奉身俭约致业勤劳。接物待人本谦和而罔间。事尊抚幻尽孝义以无亏。方期寿岳之崇。俄叹惊波之逝。上遗华发缺温清於萱堂。下弃诸孤极攀号於苫室。欲严昭荐。庸假熏修。(同前)
　　又
　　地水火风真个梦中说梦。生老病死谁知身外有身。欲求彼岸超生。须向个中着力。恭惟(某人)之灵。天资长厚。地胄光华。其起家也则有贯朽粟腐之名。其处乡也则有亲仁善邻之美。福在其身则寿考康宁之是享。庆流于后则德行道义之俱全。膺鹗荐而五举不虚。指龙门而一跃在即。方谓椿龄益固。岂期薤露遽晞。百千万事总成空。八十二年浑是梦。三釜之养弗及。九泉之恨徒增。莫驻双轮。俯临首七。

　　荐祖父母

　　先祖是皇素积门闾之德。孝孙有庆敢忘骨肉之恩。适际忌辰。仰皈皇觉。伏念(某人)理家勤俭教子诗书。兄弟无间言。朋友责善道。自得田园之乐。共推里闬之仁。生前既有兴家创业之功。殁后当怀谨终追远之念。(追远忌辰)

　　荐父

　　陟岵兴嗟爰起劳思之志。蓼莪托咏难伸哀告之诚。虽殚孝子之心。莫报昊天之德。伏念父(某)生成德重教养恩深。本期尽养於百年。岂谓俄终於一疾。

　　父五七

　　劬劳有赖足知生我之恩。酬报未由遽起何怙之叹。唯佛子能伸子道。假圣慈少荐父慈。望垂赦罪之恩。直指往生之路。痛念(某人)向居尘世才登六十二年。今返泉台倐经三十五日。
　　又
　　青春向晚痛严君归寿之辰。朱夏俄临当孝子酬恩之日。欲荐灵魂度脱。须凭我佛慈悲。敬念(某人)居人世七十八年。抛幻尘三十五日。欲报生成之德。用凭荐悼之功。

　　父小祥

　　无父何怙每怀陟岵之悲。有佛可依尝发济人之愿。重念(某人)存心平等处己温良。既为十善之人。宜享百年之寿。岂期一疾遽返九泉。灵魂渺渺以何归。去路茫茫而不返。欲指小祥云路。须凭大觉风规。

　　荐母

　　泣血三年痛念子羔之志。不饮七日重伤曾参之心。动王修辍杜之诚。起隐之感邻之叹。虽古今之事或异。而子母之情不殊。痛念(某人)处阎浮世现女人身。内克尽於姆仪。外允谐於族属。恩深鞠育。德备劬劳。本期椿算绵绵不忘戏彩。岂谓萱堂寂寂遽起伤心。

　　母百日

　　萱堂月冷空余刻木遗踪。兰砌云愁遽起感邻别恨。痛念十旬弗返。庸资九品追修。伏念(母氏)善心有素懿行无亏。检躬温淑而茂着闺仪。应物周旋而曲全妇道。一男终老。二女得贤。孺封方羡於荣观。亲眷俄闻於永别。曩日之断机莫睹。今朝之戏彩无由。不凭净土以超生。曷使亡魂之度脱。

　　母小祥

　　母以劬劳生我遽兴不见之思。佛能方便救人敬启少酬之意。伏念(某人)懿行雍容善心纯熟。传嗣幸生四子。享龄宜尽百年。岂谓五旬之余。遽有千秋之别。倐忽痛周星之隔。悲伤泣泪雨之零。无阶酬鞠育之恩。有佛示往生之路。

　　公百日婆六七

　　痛念先公历十旬而弗返。翻思祖妣俄六七以偕临。欲荐双魂。宜修九品。首答变成主。兼资平等王。望开方便之门。各指超升之路。

　　女荐母夫荐妻

　　女荐其母徒劳刻木之悲。夫拔其妻空忆鼓盆之恨。欲使双魂俱度脱。须桑三宝为加持。孝女(某)痛念亡妣(某氏)。夫(某)伏为亡室(某氏)。一则义重於生身。一则恩深於结发。本是有家亲之喜。岂期同生死之涂。

　　荐子六七母四七

　　曰母曰子相继归终。诵佛诵经用凭救拔。爰倾众志敬荐双魂。阐智者之科仪。礼观音之宝忏。普答三千大千之圣众。兼酬四七六七之冥王。

　　三孙荐祖母叔母

　　祖母叔母相先后以归终。长孙次孙同哀号而荐拔。(某)等敬念祖母(某氏)叔母(某氏)。向值一阴之月。方踰两日之期。岂知二位懿魂。共返九泉幽壤。

　　荐母并妻室首七

　　云惨萱堂莫遂承颜之志。风悲兰室遽伤结发之情。然老少虽曰殊涂。而生灭同归一路。敬念亡妣(某氏)享世寿七十五载。亡室(某氏)受天数三十二春。未离两日之间。同有千秋之别。大千不返。首七俱临。追修二位之懿魂。须仗三乘之圣教。

　　荐夫

　　共伯之妻人钦自誓之志。萃周之妇世闻善哭之声。魂飞湘浦之烟波。梦断楚台之云雨。伏念亡夫齐家雍穆处己温良。将期成君子偕老之欢。岂意发天民无告之叹。虽仰天而何补。徒望石以兴悲。欲酬结发之恩。庸仗燃灯之果。
　　又
　　交欢二姓。本期奉箕帚之勤。俄别千秋。难使效苹蘩之托。切念亡夫(某人)。公平处己忠厚待人。内睦宗亲外谐乡党。满谓百年之偕老。岂期中道以分飞。

　　荐妻

　　兰台人寂徒兴舞镜之悲。凤阁香锁爰有鼓盆之叹。伏念亡室(某人)。夙勤妇道素秘闺仪。本期偕老百年。岂谓遽终一疾。齐眉莫及。结发徒伤。云归仙岛暮烟寒。花落泉台春昼永。欲超懿魄。须仗妙缘。梵曲高扬韵续断弦之奏。炉烟消散香和愁雾之飞。
　　又
　　百年偕老将期结发之亲。四大俄空遽起鼓盆之叹。切念(亡室)素全妇道曲尽闺仪。孝义两全。宗亲俱睦。

　　兄弟

　　原上鹡鸰务笃急难之义。云间鸿雁忽垂次叙之伤。敬念某(亡兄亡弟)道共人伦序连天属。将谐同气俄有归真。竹林游地起伤悲。棠棣阴中空感叹。

　　荐男

　　兰凋玉砌沉沉之愁雾迷空。凤入丹霄寂寂之悲风匝地。伏念亡男(某人)。克家令子。干蛊良材。本期兴忠孝之门。全望继箕裘之业。岂知一疾。永诀千秋。

　　长子溺死

　　情伤主器岂期失楫於中流。佛愿度人庸指乘槎之仙路。伏念亡子力学龙门而未透。亲看蛟水以俄经。一夜更阑才效渡湘之年少。千秋恨别翻成捉月之谪仙。鸣滩响处助哀声。急浪溅时添暗泪。

　　荐女

　　谢庭兰殒到底俱空。楚峡云收未知何在。伏念亡女善心纯熟懿行雍容。岂期一疾之来。遽有百年之别。輙凭佛果。少赞仙游。

　　伯叔

　　哀心有感痛伤天属之亲。诚意无依庸仗佛乘之力。伏念(亡伯亡叔)善锺累世庆出一门。为先公胄子之贤(伯称胄子叔称季子)。乃我父连枝之爱。将谓享长年之算。岂期终百岁之天。

　　姊妹

　　天伦共禀莫非同岁连枝。世事归空难免出生入死。伏念(亡姊亡妹)所育虽同於父母。于归各配於室家。棣华将谓於联芳。雁序遽伤於痛别。

　　丈人

　　云愁惨惨空伤太岳之颓。雨泣涟涟滥发东床之叹。虽曰冰清而玉润。难逃死去以生来。伏念丈人某。德禀宽洪。恩均内外。私喜一门之幸。得伸半子之亲。岂期四大之空。遽有千秋之别。

　　丈母

　　云愁半夜痛伤岳母之俄倾。雨泣新秋忍对门阑之发叹。千秋遽别。半子何依。欲懿魄之超升。仗善因而荐拔。敬念丈母某人。生男克孝誉已振於北堂。育女有家爱特崇於东坦。将谓享百年之寿。岂期为一疾之终。晓山黯黯散愁云。夜壑茫茫奔逝水。

　　女婿

　　愁结门阑遽尔东床之逝。泪零衣袖痛伤半子之亡。不资物外之善缘。莫荐门中之贵客。伏念亡婿(某人)。贤锺盛世。族出名家。内谐父母之欢。外擅里闾之誉。满谓笃亲之义。常修致敬之仪。岂期天不福谦。遽使身先归土。
　　又
　　门阑有托望谐中雀之缘。风火无凭遽失化龙之望。欲伸荐拔。庸仗慈悲。

　　荐商死

　　往而不返。仲尼伤逝水之嗟。去而不归。庄叟起失家之叹。死生惟命之极。行止非人所能伏。念某人孤矢铭心盖有四方之志。驹骝命驾能驰千里之念。每运舟车阜通货贿。远取征商之利。将求润屋之资。岂期善愿未圆。那觉天年不永。征魂杳杳九泉冥路去何长。逝魄茫茫万里思亲归不得。虔修净土。资荐去程。

　　僧荐本师(开华严经)

　　释迦文佛何妨示寂双林。达磨大师不免西归葱岭。虽法身本无生灭。然乳恩敢后酬偿。欲增般若之妙光。必假华严之大教。恭惟圆寂本师大德。堂堂仪表寂然弥勒下生来。了了禅机俨若玄沙不出岭。龙山尊宿。[鱼*戋]水宗师。戒行共霜月争明。梵音与风雷齐震。忽朝猛省。拂袖便行。衣传已付岭头人。背痛翻为尘外侣。今当三十有五日曷报师资。用开一百二十函少陪云路。

　　荐亡伏愿门
　　通用

　　尘劳蠲净廓尔而云散天清。业障顿除豁然而冰消雪释。识心达本。息意忘缘。於去来中悟无去来。於生灭中悟无生灭。绝离幻妄。正趋真空。破三毒而证三藐三菩提。收六贼而修六度六神用。了知生灭法。方明无我人。不出菩萨林。常居华藏海。
　　又
　　数行仙乐迎归紫府之间。三色祥云引出尘寰之外。抛离五障。逈脱六尘。当生慈氏之宫。早入龙华之会。
　　又
　　黄金殿内常瞻紫磨之身。红藕花心时听苦空之偈。
　　又
　　四生海上卸愚痴帆。三觉岸头断沉迷纲。出娑婆之世界。生兜率之天宫。时时面奉玉毫。日日耳闻妙法。晓了即心即佛。顿明非想非空。得般若波罗蜜多。成无上正遍知觉。
　　又
　　无边烦恼海彻底乾枯。无量智慧花廓然开发。
　　又
　　上冒七重之网。下乘千叶之莲。飘飘生睹史之天。济济步摩尼之殿。面瞻金相。耳听法音。
　　又
　　瑶池万仞。金风动而莲上生花。宝阁千层。珠帘卷而云中见佛。
　　又
　　宝坊宝盖乘宝马以优游。香国香城蹑香云而快乐。
　　又
　　宝网玲珑之下。天花缥缈之中。礼十号慈尊。悟一乘妙理。
　　又
　　须菩提弹指之处认取千圣之门。大迦叶破颜之时顿悟一真之理。
　　又
　　普光堂上回凡心而作佛心。菩提殿中转肉眼而为慧眼。步步红莲开足下。翩翩青盖起空中。抛三漏之尘劳。生十严之净地。入宝冠里。坐师子床。一闻大悟之因缘。便证无为之至理。
　　又
　　真明明之。法眼登须弥顶而烁破四天。悟了了之。真心向微尘里而坐观三界。
　　又
　　真心自在。法性逍遥。不入三乘。便登正觉。悟无所悟之法。证无所证之门。生生披如来忍辱之衣。世世处诸佛慈悲之宝。
　　又
　　障云散而菩提月现。业海枯而功德山高。不入邪宗。常生正念。
　　又
　　七宝池中尽涤业障报障烦恼障。九莲台上常闻妙音梵音海潮音。
　　又
　　摧烦恼之山。裂爱欲之网。心疑顿释若解百迭之花巾。罪垢潜消如散八风之沙聚。

　　妇人

　　十恶五逆悉冰消。三毒七情俱雪忏。五漏化为无漏。六根变作善根。仗一乘荐悼之功。指九品往生之路。好随玉女迎埽蓬岛仙山。长伴姮娥直返蟾宫月殿。东海观音亲授记。南方龙女愿同参。速出迷途。早登觉苑。
　　又
　　业果凋零。罪花殒谢。便登海岸礼观音菩萨之容。长向雪山侍摩耶夫人之侧。

　　双魂

　　毗卢华藏不妨步步相随。净土莲台如信人人有分。宁拘曰老曰少。从教同号同名。鸾车对对返璇穹。凤辇双双归宝洞。合簪并进共乘般若之舟。携手同行齐到波罗彼岸。
　　又
　　俱乘有作之因。各指往生之路。红莲台上不妨步步相随。碧玉阶前管取头头寻着。九品齐登上品。三乘共证上乘。翻身接引上天堂。携手逍遥归佛国。
　　又
　　厖眉慈母早随佛母返天宫。鸳帐娇娥好共妲娥归月殿。两片彩云轻衬足。一双宝网为严身。生前既结於家亲。殁后齐登於佛国。

　　溺死

　　不凭圣泽。难脱迷津。霈为终七之恩波。洗去大千之罪垢。鹏海化为福海。龙宫变作天宫。云汉逍遥免万劫沉沦之苦。星桥快乐无三途出没之忧。愿假慈舟。早登彼岸。
　　又
　　爱河浪阔期彼岸以高登。苦海波深假慈舟而普渡。
　　又
　　不滞中流即登彼岸。礼水藏慈悲之相。闻海潮微妙之音。
　　又
　　涤除玄览。涵泳圣涯。指佛波罗门。离世浮沉海。骑李白鲸鲲之背。访张骞牛斗之星。两腋清风笑傲三山之蓬岛。一溪流水优游千古之桃源。度达有阿罗圣僧。引接得水藏菩萨。

　　荐僧

　　身期成於正道步步蹑於遥天。心冀了於妄源去去乘於翠辇。入四禅地。具一性空。趺猊座高广之间。睹龙树芳菲之相。一明圆觉。顿悟真常。

　　高峰龙泉院因师集贤语录卷之十二
　　高峰龙泉院因师集贤语录卷之十三
　　涅盘法语门
　　举哀

　　去秋一夜风雷作。吼地奔空掀海岳。惊起多年老古锥。平空拗折苍龙角。迢迢千里讣音归。哀动丛林皆错愕。苫错先师法道正喧天。到我瞎驴边灭却(遂长嘘一声哀哀)。
　　又
　　三十年行道海上第一人。飒然恁么去。谁见不酸辛。虽然如是。须知(某师)未曾生未曾死。未曾去未曾来。正与么时。如是(指龛云)我与雪峰同条生不与雪峰同条死。要知末后句。分明普请大众齐声举(哀哀)。
　　又(僧俗通用)。
　　来游尘世已经年。一点风光本自然。莫怪翻身归去速。须信壶中别有天。灵魂超净界。众等苦留连。虽云来去元无碍。争奈分明在目前。时节到来休讳忌。苍天中更哭苍天(哀哀)。

　　起龛

　　五蕴山头一段空。同行出入不相逢。从兹拨转通天窍。直下翻身处处通。圆寂(某师)。死生海里虽有去来。真净界中本无起灭。动则起生死之本。静则沉迷醉之乡。动静双泯即落空亡。动静双收瞒预佛性。即今跳出动静一着作么商量○出门一着为君通。剔起眉毛不见踪。珍重诸人齐着力。不妨步步生清风。
　　又(为普明长老)。
　　普明老子贤沙近邻。住院三十四年。俗寿七十一岁。破夏相别。冒暑还乡。了事衲僧道头知尾。推出枕子明月当天。提起钵囊清风满室。草鞋紧系直裰斩新。迎赴茶毗以全法式。(高声云)普明和尚今正是时。请离方丈。(抚龛一下云)起。

　　挂真

　　虚空无像复何名。五彩图成身外身。一部精神藏在此。未甘全体示诸人。(展一半云)若谓这个是某人真。是诸人未具尘外之眼。若谓这个非某人真。是诸人犹迷眼外之灵。是之与非即且致。大众。要见某人本来面目么。堂堂无向背。子细好生观。
　　又
　　(拈真示众云)把住则凡圣难窥。放行则何彼何此。若也把定。大似不通人情。未免放行。与众相见去也。(展开云)咦且莫错认定盘星。大众。八州管内老和尚。七掌名蓝不住相。施法施财利济人。慈悲道德大虚空。量大虚空。量无定当。撒手迢迢忘背向。虽然正眼不容针。争奈儿孙要瞻仰。如今挂向祖师堂。留与山门作榜样(挂)。

　　举棺

　　释迦如来说大藏法不免涅盘。阿难尊者说出世缘终归净土。出家人本无挂碍。得路处一笑便行。不期(某人)趂得春风便成秋露。月落寒空留不住。水流大海到方休。当初不合等闲来。这里始是真归处。今则抬不起拽不动。大众作么生向。还委悉么。(咄)得人轻借力。便是转身时。(起)通用。

　　俗人

　　风飘红叶满庭雨。篱畔黄花犹泣露。堪笑重阳人已去。泉路茫茫有何据。(某人)不是台山凌行婆。亦非湘江灵照女。团栾不说无生话。有物不就他人取。一子从释脱尘羁。三子传家已婚聚。视富贵若过眼飞灰。脱生死如晓日朝露。蓦然仙路便翻身。撒手明明与么去。直饶千圣出头来。到此如何留得住。敢问诸人。既是留不住。必竟去何处。还委悉么。出门跳下白牛车。好看乘云归净土(起)。

　　女人

　　(抚棺一下云)哀哀儿女痛肝肠。锣鼓相摧去路忙。挽不回头休怅望。出门那得苦悲伤。(某人)知身是幻如水上浮沤。悟世匪坚似空花乱坠。截断烦恼根。脱去尘缘业。尽底放下。更不商量。且道出门一句又作么生会。金鸡啄破琉璃壳。玉兔挨开碧海门。

　　双棺

　　来时各自来。去时相拉去。来去本同途。谁云无伴侣。双放复双收。直下无遮护。同气又同声。几曾分两处。一了一切了。一步连一步。今为汝二人。一手双抬举○朵朵金莲并吐香。双双露柱相对舞。即今携手共同归。直下便游真净土(起)。

　　秉炬
　　春

　　春山迭迭绿青葱。春昼舒长暖日浓。若向此中深荐得。头头物物显家风。兹者切念(某人)忽朝猛省。跳出尘笼撒手便行。了无挂碍。诸仁者。且道临岐一着作么商量。其或未明。聊听短偈○六十余年梦幻中。一朝撞破太虚空。只今要识西来路。火里蝍蟟吞大虫。

　　夏

　　生也不道。死也不道。生死两头俱领过。即今拨转上头关。诸人且道是甚么。是甚么。为说破。木人昨夜问三台。拍手起来唱哩唠。亡(某人)醒则个灰飞烟灭事如何。云峰奇耸千万朵。

　　秋

　　愁云散尽楚天青。木叶凋零恼杀人。时节到来归去速。拟将何事作前程。恭为亡(某人)平生恬静禀赋宽柔。将期享寿百年。岂谓遽终一疾。忽朝时去拂袖便行。要指路头须凭指示○闪电机锋石火光。举头鹞子过潇湘。一言为截轮回路。金井梧桐叶正黄。

　　冬

　　一剪寒梅为报冬。千林万壑总成空。惟留法性无生灭。不逐人间四季终。(某人)还会么。五十余年空蹉过。今朝忽尔梦魂醒。从此生生只这个。

　　僧

　　一朵花开佛出世。一枝花谢佛涅盘。了知生灭皆虚幻。须是当人着眼看。圆寂(某师)上座。幼修梵行。长属僧缘。今当风火散离。不免翻身归去。大众。且道(某人)上座向什么处去○双林示寂露全身。只履西归莫向程。明月白云消散后。前山依旧插天青。

　　道

　　生平入道苦身心。大限俄终促去程。虽道未归僧宝位。到头成佛等空平。兹为顺俗(某人)幼抛尘俗久处空门。触目应缘无非佛事。今当告寂。不免回程。且道这一程向什么处去。(咄)昔年卢行证菩提。今日相逢复是谁。要问临岐超脱句。山高不碍白云飞。

　　士

　　平时修读性天清。终日勤劳心地明。郄桂一枝期望折。禹门三级愿升登。然虽如是。且道殁故(某人)只今到这个地头。还尚有寸进也无。既德行通劫莫蹉过。(咄)将期北阙功名显。岂谓南柯梦幻醒。一句了然登上品。弥陀净界任超升。

　　农

　　暑往寒来几千秋。朝思暮想务田畴。始勤东作频耕布。终望西成不失收。然虽如是。且道殁故(某人)只今到这个地头。还相委悉得么。一历耳根。大千通达。(咄)可惜多年营活计。何期今日弃阎浮。东土业缘从此别。西方乐国任遨游。

　　工

　　平生工巧艺偏奇。多技多能四海知。胸中自有规模术。掌上宁无造化机。且道殁故(某人)只今到这个地头。奇工尚在也无。诸人还相委悉么。稍若未明。聊伸谛听。(咄)本望君王颁诏请。不图阎帝促归期。九天宫阙劳修造。好把良工为设施。

　　商

　　经营行尽几军州。兴贩登程费运谋。竹杖芒鞋岂休歇。金刀泉货富经求。然虽如是。且道殁故(某人)只今到这个地头。还尚识得也无。其或未能。应当谛听。(咄)可怜跋涉贪图利。枉劳值死不知休。从今抛却行踪影。好向西方佛国游。

　　老

　　人之有生必有死。此理相传今与古。推灵享寿既长年。满眼宗亲何必苦。且道(某人)向甚么处去。若已於斯荐得。何须头上安头。其或未然。不妨谛听。(咄)死生生死悉归空。汝既天年享寿终。劫火洞然何处去。日轮晚景倍增红。

　　少

　　二十余年梦里身。少年不复享长龄。忽朝猛省便归去。还识前回个主人。这主人相识么。不是这个并那个。直须截断两头机。热则取凉寒向火。

　　下火
　　双僧

　　双明复双暗。彼此都是作家。同死不同生。各人自有三昧。秀公龙藏未彻倐尔坐忘。文老法制将终贪程太速。莫谓先行不到。毕竟同途。休言末后太过。涅盘一路。大众。且道二老此日临岐作何祖饯。只用一枝红焰。从教两处分飞。

　　武官

　　来时空里泛孤舟。去也步行骑水牛。两段不同如会得。不风流处也风流。(某官)虽在戎门生长。常怀佛行慈悲。劝世每诵古人歌。平日不瞒诸圣眼。闻恶则攒眉皱面。见善则信受奉行。钱聚数百千。寿年八十岁。对客琅琅语话。无病只么便行。想君别处谁留。直到莲花海界。雨初歇草茸茸。翻身触破太虚空。三脚虾蟇飞过海。火里唧嘹吞大虫。等闲踏断轮回路。透过牢关千万重。

　　老人

　　终日茫茫死即休。谁知虚幻等浮沤。会须个里超生死。生死恒真得自由。生死既真。轮回路绝。无天堂可升。无地狱可入。无菩提可求。无烦恼可灭。无圣凡阶堑。无男女亲踈。孤逈逈。峭危危。不许老胡会。只许老胡知。明历历。活鱍鱍。赵州石桥成掠彴。(某人)且莫错。休拟议。只这是。火里唧嘹吞大虫。一超直入如来地。

　　妇人

　　生也死也非取非舍。来也去也尘埃野马。聚也散也千变万化。推倒无影殿。扑碎琉璃瓦。撞见玉麒麟。乘时便骑跨。(某氏)何处去。莫似狂风飘柳絮。神仙十二玉楼台。虽好不是安身处。回头就已觅归程。万里神光照天地。天地空。火里蝍蟟吞大虫。

　　小儿

　　神童子。神童子。来何迟。去何速。烈焰空中唤不回。金盆又在谁家浴。

　　吏人

　　平生说条念贯。死后一场公案。今日木匣送来。且教老僧判断。已觉发未觉发。已结正未结正。我佛慈悲。咸赦除之。

　　因醉渡桥溺死

　　平生波波劫劫。只贪瓮头春雪。夜深独步危桥。不觉桥坍脚滑。本意随波逐流。且作灰飞烟灭。(咄)夜来酒醒归何处。杨柳岸晓风残月。

　　僧溺死

　　百尺竿头进步未是作家。千寻浪里翻身方为游戏。吸尽西江一口水。莫谓同徒踏翻船。不觅踪由殊非知己。不顾一身沉没。任教满腹彭[月*享]。须知落水见长人。不作临河渴死汉。大众。且道(某人)到这田地。作什么商量。旷劫已前消息断。是渠水火不相干。

　　妓溺死

　　殁故(某氏)生迎仙客。死浪淘沙。凤楼不见虞美人。鸳帏休恋风流子。西江月畔已罢倾杯。南浦桥中投入新水。尸停滩侧烟波罩芳草渡头。火起江城云雾琐小重山畔。大众。且道去则去。后面一句如何分付。(咄)菩萨蛮衣常挂体。祝英台上舞梁州。相逢已觉如梦今。直上千层宝阁游。

　　耕牛

　　业畜业畜。来何迟去何速。非是我无田与汝耕。为汝今生还债足。牛犊子。你有福。不是山僧主张。汝好一场凌辱。割皮者割皮。割肉者割肉。挂在门前半生半熟。吾今与汝设一堂斋。设一堂浴。众僧讽诵。老僧丁嘱。去到阎王殿前。换了本来面目。

　　入圹

　　古者道踏着故关田地稳。更无南北与东西。这一片田地。高而无上广不可极。凋而无下深不可测。四至界畔元属当人。唯有中间一窍不曾动着。今动着。直得泥牛哮吼木马嘶鸣。雾锁长松风生大地。正当恁么时。且当向什么处安坟。巍巍坐断西山脚。千古悠悠对落晖。

　　入塔

　　普光塔下八字打开。明月堂前十分彰露。倒拈背触之机。全提杀活之句。骊龙颔下斡明珠。大虫舌上书千字。何期一疾弗瘳。可谓贪程太遽。东山法道颓危。杨岐重担谁负。雪峰与你同条生。又且不与你同条死。更有末后句。大众还知否。去岁移书报余。三月归来相聚。而今果尔归真。且道以何为据。(提骨示众云)黄金灵骨镇长新。一段风光迈千古。
　　又
　　一念才生恁么来。无明山上起云雷。而今撒手复归去。片月依前照古台。即日奉为(某人)宿安道业久立空门。奉佛精虔处心平正。时节既至风火难留。法身无碍大虚空。骨石要归无缝塔。大众。且道无缝塔一路向甚处进步。(良久云)流水下山非有意。白云归洞本无心。

　　二僧

　　大众。还识此二僧么。龙华会上俱透牢关。般若光中共一鼻孔。来时虽未同来。去时今返同去。人人禅学麒麟。个个丛林狮子。偶然把手同行。莫道渠无伴侣。西天宝盖重重。净土金莲步步。纵教同号同名。那更分尔分汝。常与诸上善人。不免俱会一处。路头向什么处入。一点水墨倾。成龙分两处。

　　撒土

　　人假地水火风。不免生老病死。生时因土而生。死后复归於土。还知否。结而为山为岳。散而为州为府。在天则为五行之中。在地则为万物之主。中央戊己犹称尊。何物不归一点子。即今撒向此佳城。万代儿孙由荫注。贵者从兹贵。富者从兹富。奇山秀水尽来朝。吉曜善神常拥护。要知灵魄拟何归。不涉一程归净土。

　　散灰

　　这把骨头非常作怪。六十老龙锺。剃头作新戒。父礼子为师。子受父礼拜。世俗有高低。佛法无挂碍。一个铁硬人。打硬世无赛。杜门绝交游。佛来也不采。如是三十年。自买常自卖。到得新年头。撒手长空外。来时圣不知。去时人不会。不会与不知。自有通人爱。(顾大众云)且道爱个什么。(良久)喝(云)。跳入长江浪拍天。拶破虚空百杂碎(控)。
　　又
　　若人透得上头关。始觉山河大地宽。不落人间分别界。何拘绿水与青山。兹为(某人)忽朝猛省撒手便行。幻身已付於丙丁。灵骨将归於壬癸。直得禅河浪彻一点元无。法海波澄千差无别。涤去六根烦恼。洗除万劫尘劳。从今稳棹渡人舟。直下便超无垢地。此事且置。且道其人转身向什么处去○江长不见水穷处。山远直疑天尽头。

　　唱衣

　　轮王髻中珠。不直半分钱。迦叶粪扫里。价直百千万。者个是某人禅师平生受用不尽底。且道不作贵不作贱有人酬价么。若无人酬。放一线道(一唱五百)。

　　高峰龙泉院因师集贤语录卷之十三
　　高峰龙泉院因师集贤语录卷之十四
　　抄题杂化门
　　化锺楼疏

　　千钧重器已成槖钥之功。百尺高楼欲遂斧斤之用。谁能特达。就此因缘。带月轻敲惊起海门沙上雁。和烟试击唤回尘世梦中人。

　　龙泉院前虹桥疏

　　乘舆济众惠止一时。断木利人功流万世。惟龙泉之胜槩。有虹首之高飞。顷缘洪水之横流。日见行人之病涉。有阻留题之客。颇妨期会之人。今欲经之营之。必赖远者近者。怀区区之尺牍。扣磊磊之丈夫。伏愿向五达衢出一只手。将见问津老子不烦般若之舟。策杖禅人咸到菩提之岸。

　　化妆藏疏

　　一轮永转。万法常明。欲教世眼无尘。须藉当人润色。龙宫本来富贵。佛家分外庄严。众手易维持。双拳难点画。摇天撼地声声锵玉鸣金。耀古辉今家家藏珍隐宝。诸仁者傥能成这段好事。大梵王必不辜莫大深恩。出头为有力因缘。转脚得无穷受用。

　　化彩画水陆功德疏

　　师祖流传虽有冥阳公案。道场铺设柰无彩画行头。小比丘纵会秉咒加持。诸圣像未便随声显现。拟倩画工出手。须是方兄点头。敢辞开口告人难。信道发心为事易。四十二轴大家无惜相成。千百亿身诸相管教具足。

　　化妆废寺佛疏

　　千百亿化身剎剎尘尘俱为佛事。十方诸国土在在处处总是道场。南州打到北州头。东土移来西土着。有生皆可度。何处不称尊。与其芦茅穿膝於彭源废剎之中。孰若花木严身於城山大隐之地。说弥勒当来下生之事。显诸人过去现在之因。不劳更拣烧香。要舍必须连脚。请持此疏扣朱门绿户之贤。欲觅本光验紫磨黄金之相。此福德胜前福德。非庄严是名庄严。

　　化妆佛画壁疏

　　清净法身虽云不染。妆严佛相又且何妨。不惟壁洛上添个风光。更使石殿里重新活计。若得大家提掇。便教两处圆成。快请承当。真个奇特。

　　化塑七身功德疏

　　佛法充满於虚空。本无一相。梵宇庄严於功德。须假七尊。傥逢多宝如来。便见真济菩萨。

　　化妆罗汉圣像疏

　　本来具足见成一十八尊。更假庄严始现三十二相。须是着些精彩。共成这个因缘。若发菩提心。便证罗汉果。

　　化佛前灯疏

　　古佛堂前惠灯不灭。普光殿内智烛长明。照破群昏实由一点。各请人人返照。便知祖祖相传。个中若识卖油翁。直下许见燃灯佛。

　　化长明灯疏

　　只一星儿演出大光明藏。向五阴处烁破诸烦恼门。雨风如晦而这个分明。日月尚亏而此光常在。相传无尽。点起便知。须遇特达人。能成久远事。玉楼金殿长明公今已加封。银管宝书燃灯佛昔曾授记。

　　化设地狱斋疏

　　佛即是心。心即是佛。一毛头上识根源。人死为鬼。鬼死为人。三恶道中随影附。若隔这个便堕群流。业风动地不停。饥火烧心难忍。饆罗[饥-几+追]子请君快不将来。紩酸饀儿与他从头咬破。是名真法供养。大家随喜结缘。

　　化钱置常住疏

　　古佛家风高坐双峰之顶。道人活计全无一日之粮。用资数亩之田。永作千年之宝。须是饥来吃饭。谁解心空坐禅。檀那傥赐於笔端。我佛必增於福利。

　　化斋供疏

　　施财施食增益福田。供佛供僧栽培善果。用严药石。普献人天。结此无上缘。须还见在佛。

　　起建华严阁疏

　　圣兴堂成己壮此方之风彩。华严阁就重增梵宇之光辉。不惟再整於高门。仍使一新於大教。三事若令具足。十方须藉扶持。立地便成。具眼底看。

　　钟楼化瓦修盖疏

　　楼高百尺不妨耸壑昂霄。钟震一音能使闻声悟道。历时既久觉栋宇之飘零。整旧如新藉慈悲而喜施。

　　化米开路疏

　　道人脚下尽大地作个路头。祖师庵前使万里浑无寸草。若得十方无碍。何妨八字打开。未饶寂子之插锹。犹悟丹霞之刬草。果得食轮先转。何愁心地不通。须知独树不成林。各请大家齐出手。

　　化甃路疏

　　心地坦平永无障碍。福基巩固宁患崎岖。结十方众信之缘。开万劫菩提之路。实为方便。各请圆成。

　　化人披剃疏

　　灵鹫如来亲剃目犍连之发。黄梅祖佛密传卢行者之衣。向时既有这般人。今日岂无如是事。殿前刬草须逢具眼宗师。地上布金更藉作家长者。

　　化度僧疏

　　菩萨大慈不妨化现。比丘得度须藉圆成。假法身而了佛身。凭佛宝而为僧宝。若得手中具眼。便教顶上放光。全资十善檀那。了取两重公案。

　　化度牒疏

　　辞亲割爱出三界家入如来家。学佛解空从二乘地至菩萨地。争奈头颅未肯。难教袈裟自肩。幸兹时节因缘。了办己躬大事。卢行者本来无物。孔方兄遭遇有缘。楼阁开门弥勒不须弥指。珠玑满室居士休把沉江。若是布施将来。应以此身得度。

　　士人化度牒疏

　　说尽之乎者也四十年枉下工夫。究竟寂灭苦空亿万劫愿离障碍。回头猛省。落发宁辞。要共丹霞同入大法门。不放宝月独出一头地。积藏菩萨大家好结欢喜缘。脱俗秀才只今便现圆满相。

　　吏人化度牒疏

　　法门四辟六通任教攘臂。受网千缠万结岂易脱身。许多日往月来。顿觉昨非今是。大木尊者亟辞母。香囊和尚便抛妻。等闲钟鼓度朝昏。何必阶墀还卯酉。文书悉摈从头点检佛书。公印归还一向掌持心印。

　　道姑化度牒疏

　　幻生失路觉诸祖之迷蒙。本性寻源返一真於寂灭。既是已沾泥之柳絮。当为不着水之莲花。喜遇圣恩可成佛相。若大居士笔端半点玉振金声。使小尼童头上一刀雷飞电扫。雕盘烽烨。恩海波长。

　　化三衣疏

　　逝陀林下世尊拈示商人。少室山前达磨亲传弟子。虽道寸县不染。何妨一线相通。欲得三衣。共出只手。

　　化百衲衣疏

　　清净法身虽道寸丝不挂。庄严妙相何妨五彩合成。非徒耸世俗之观瞻。正欲为法门之壮观。若要发一心喜舍。便能教百衲周圆。试着出来。官取奇特。

　　化钟疏

　　烟寺一鸣惊回蝶梦。丰山三击震动龙天。铸成出格规模。全赖作家手段。

　　化磬疏

　　烈火烹成好个作家手段。顽铜打就还它本分钳锤。欲教立地圆成。更在当人煅炼。虽难下手。赖遇知音。

　　化铙钹疏

　　大道不器。明道者假器而求。至理无声。悟理者缘声而入。要这个方明那个。自有为始证无为。便须烈火烹成。何惜顽铜打就。一响一答直教眼下闻知。再举再扬正好声前荐取。欲凭出手。全赖知音。

　　化锅疏

　　纯铜打就还他本分钳锤。烈火烹成须是当行炉鞴。谁是作家手段。铸成出格规模。莫问纯铁顽铜精金美玉。总教红炉上成一片雪。须使火焰里转大法轮。煅炼出来。迅燥者看。

　　缘化疏

　　这般时年铁板障巳。只退缝有些伎俩。大布袋未曾开头。檀那笔头须试出万丈毫光。苾刍时下便做得一分生活。大家心肯意肯。休说头高头低。欢喜即大因缘。布施不昧因果。

　　题弥陀会疏

　　若据底事不涉修成。曲为今时岂无方便。须信道心心净土。了得底步步青莲。欲登九品受生。须假一音演说。是男是女大家齐办肯心。同号同名立地管取成佛。

　　题华严会疏

　　百二十卷真诠虽道本来具足。五十三员知识不妨直下同参。常嗟大教之难逢。肯使今生之蹉过。各出只手夹成般若胜因。齐办肯心同结华严善会。

　　题金刚会疏

　　向来佛法尚付国王大臣。今振祖风须是居士长者。同具金刚眼。共结般若缘。非惟超脱无始轮回。抑且成就莫大功德。真人奇特。各请承当。

　　题盂兰盆会疏

　　金风剪剪适地官赦罪之秋。珪月团团乃尊者救亲之日。幸遇此般时节。何妨结个因缘。爰鸠花县吉人共建兰盆胜会。不特新千万年之公案。又将追五百劫之幽魂。各请承当。岂容分别。

　　高峰龙泉院因师集贤语录卷之十四
　　高峰龙泉院因师集贤语录卷之十五
　　自陈情词门
　　因师自叙

　　野释比丘德因。命属丙申月居乙未。癸酉临日癸亥直时。丙戌生胎年庚多蹇。夙植德本幸处中华。荷父母之生成。感乾坤之覆盖。幼年十岁严君违背以早亡。持服五冬慈母抛离而改嫁。孤苦备尝艰险。忖思岂不伤嗟。誓舍俗以辞亲。愿出家而归佛。空门喜入未登星纪之两暮。丈室亹钟不幸先师之一别。圆寂师资才周祥缚。圣善母氏遽返泉关。灾连祸并於一时。苦极悲摧之万状。自叹阎浮六十甲子已经。尘世二九春秋虚负。岁时空担日月。己身未求东度。父母须愿西归。不免舍身浪游。蹇迹本贯。横浦流寓凌江曲江。暂驻翁源。复回始邑保邑。丛林走遍。未逢明眼宗师。拄杖拈归。且卜安身住舍。信步寻游彼地。因行登览高山。有荒颓古剎道场认漫灭龙泉匾额。四围荆棘垣墙倒塌草生阶。两畔蓬茅堂殿倾斜藤盖瓦。线路行须敛脚。衡门入要鞠躬。借问居邻。历知事实。久无僧行。尽拘常住入官司。仅有法堂。谁管两霖沾佛像。细观境界颇远俗[序-予+(垄-月+日)]。山水来朝院门岂应久废。龙神有感伽蓝自合重兴。始创规模年方念五。逮成基址齿已三旬。蒙朝廷而颁降勑绫。办心力而进纳财物。随缘举贷糜费不下千缗。竭意营求幸满从初一愿。十磨九难。万苦千辛。仰凭佛力就中扶。且喜僧缘於彼获。当年侥幸祖师传无相三衣。次岁亨通使府帖差兼两所。管佃莲花众福。住持本院龙泉。往来数载循环。批判三场公案。宿债解除五百索。袈裟缘结二三员。皆因逐岁勤劳。尽是随缘节俭。穿井开池通水利。架桥贴道便人行。田庄增置而接待十方。花果剩栽而供陈三界。开基创造阖寺周圆。一新殿宇而金碧巍煌。重塑圣容而丹青显饰。敷设幡花供养。烧燃香烛瞻依。上报四恩。下资三有。莫道教门无验。只恐人心不坚。年已四旬自喜平生满愿。心澄万虑且随缘分安居。细绵布衲逐时缝。羹饭野蔬随日度。要觅无生话。须延有永年。但教心地坦平。管取龙天拥护。

　　开山营创榜

　　高峰山龙泉院。
　　伏睹本院久阙住持。殿宇崩颓门廊倒塌。一望栋梁俱坏。四围荆棘遍生。架造年深颓弊日甚。所幸法堂三间尚在。可怜院门一物全无。见者酸心。闻之兴叹。(德因)蒙使府帖差扫洒。承檀越疏命住持。虽云时有废兴。岂可坐观成败。是用辨心竭力。要图革故鼎新。爰抽衣钵之资。广办木材之用。鸠集工匠重立道场。修法堂而九架五间。创寝室而七间五架。亦至三门之鼎建。又令两廊之复新。装塑殿中佛像七十三尊。彩绘壁间圣容八十四位。置应缘四十九轴之功德。标大藏一十二部之真诠。造器皿以待往来。栽花果以呈供养。架桥结路凿井开池。增置税根六伯有余。永充常住万年无毁。所费三千余贯。初非众力赞成。幸获毕工庸伸庆忏。命同袍建水陆冥阳二会。设大斋献天地水府万灵。集此良因。少伸素愿。仰祝
　　一人有庆万寿无疆。官僚之禄位高增。檀越之寿祺延永。次冀山门益因。僧行常安。恩有同资。人天炳鉴。
　　年　月　　　日　　　　　　谨识

　　高峰龙泉院因师集贤语录卷之十五(终)

