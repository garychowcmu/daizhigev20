续藏经   千松笔记
　明 大韶着
 千松笔记序

　　观释迦老子四十九年利生之谈。把一片肝肠。打迭得乾乾净净。以应万机。那有许多龌龊。塞人肠肚。教人成佛。四十九年中。止用一片圆融无碍不思议清净心为辩才。示人安身立命处。犹龙神现於云端。往来神变。云行雨施。善能观者。见龙真体。不善观者。谓纸墨文字。故如来文非文也。如来语非语也。转变神化。言言真体。语语流辉。故云四十九年未尝曾说一字。才见世尊肝肠洁净。令人直下会取。不受人瞒。具眼者那肯食人糟粕。检人涕吐。如云门才见释迦指天指地。便云。我当时若见。一棒打死。与狗子吃。就把世尊底。掀开用出自家面目。那肯食人残羹剩饭。所以悟有非常。才能超世。也须是个人使得。未彻玄宗。浪言见谛。将欲昧人。实以自昧。咨其胸臆。徒滑唇吻。不能了明出佛之机。言不越心。心不越语。心言岂是两法。悬崖撒手。未肯承当。直下知归。自然透脱。学者漫自随文逐义。举世叫嚣。征逐不醒。如吸狂泉。不知佛祖垂言。直示本体。尽彻纤疑。纵横如意。可窥心佛之宗。入利津而不染。唯从自己胸襟流出。以应世间。智刃才挥。纤疑顿断。为世间之道亦可为。出世间之道亦可把。世间法与出世间法。融作一团。和作一块。作世间法亦可。作出世间法亦可。离世间法。无出世间法可得。离出世间法。无世间法可得。然虽如是。亦可於世间法内。检出出世间法。於出世间法内。检出世间法。才不溷乱。亦不儱侗。方为具眼。踏翻圣贤窠臼。掀开佛祖家风。可以入魔。可以入佛。不被世间法与出世间法缚。洒洒脱脱。才成个解脱道人。玉既琢而韫璞。剑已淬而含辉。是以念念中。见一切众生成佛。佛有成否。亦非佛矣。心有古今。亦非心矣。是故释迦老子。一生活计。不厌之谈。示於众生。不可於说字上。更下注脚。为心佛可也。

　　 

　　千松笔记

　　谛观如来千古之雄文。如睹如来千古之心。然则五天正语。充满阎浮。鸟迹圆音。弥难穿凿。直餐梵响。何待唐言。纸墨文字间。虚圆妙应。不自为形。而形已露。本来无迹。而迹已彰。言过视听之外。理出思议之表。文以表心。心为文显。世人唯以文字而求心。孰知心露皆为文字。故如来血脉。披析详尽。剖露无余。如禹之治水。淮阴之用兵。萃然一出。每变每奇。纵横杀活。莫敢当其锐者。唯一剑之锋铓。莫能撄触。把千七百陈烂葛藤。一一斩断。见闻俱泯。直向千劫已前。与一切人相见。故禹之治水。若九河会流。激流悬瀑。不可挽截者。皆如来一智而流出十二分教。以十二分教。会归於一心。圆机妙论。巧入深中。数十百万言籍云舒。皆贯空有之美。独脱於文字之表。悬解於文字之外。皆为活句。绝无文字气息。即文字而非文字。即言词而非言词。直欲令人会取千劫已前。慎勿迷其本而弃其源也。故横说竖说。不离其本。啐啄同时。嘿会经旨。唯一语之横流。孰为宗乎。孰为教乎。孰为心乎。孰为佛乎。孰顿孰渐。挥洒如意。击吐壶歌。洋洋乎其盈耳。焕烂兮其溢目。纷纷欣欣兮其独乐。当此之时。不知谁为诸佛。谁是众生。而不以善止。其又何佗求焉。是故谷答樵讴。花迎鸟笑。扩而充之。安蛇足矣。故琅邪觉云。汾阳先师道。汾阳门下。有一西河师子。当门踞坐。但有来者。即便齩杀。作何方便。入得汾阳门。见得汾阳人。琅邪这里。也有踞地师子。若有来者。即自丧身失命。作何方便。而入琅邪门。见琅琊人。此两转语。诸人还检点得出。方为择法眼。若不如是。且无安身立命处矣。故吐笔端。趋风传响。疑滞豁然。非得至人。安能坐断舌头。了却千生百劫大事。如千里之马。驭以孙阳。过都历块。直流星一抹哉。

　　禅宗合论

　　世尊明星以后。拈华以前。四十九年。婆心太切。向人哓哓所说数十百万言。唯人能读其死句。而不能读其活句。如来吐纳虚空。提醒人处。直指开口无拟议处。无渗漏处。无穿凿处。无用心处。如龙藏海。似虎藏林。风云叱咤。百怪震惊。世尊唯对明星所得遮一段光景。将来露在诸人面前。令一切人。大家检点看。还为如来。所说十二分之教耶。还为露自己之心耶。既是如来所说之教。云何又言四十九年。未尝曾说一字。此乃如来自悟旷劫已前面目。浑沦吐出。本地风光。天机浑成。如来妙相。而无咀嗫之痕。不废纤毫之力。和声吐露。全体示於众生。圆机顿显乎词。收来放去。妙用纵横。心佛众生。浑然齐致。真妄物我。举一全收。而无圣凡之异。无欠无余。融万法於一心。了千心於一语。樵歌牧唱。声色纵横。炳然齐印。权实双行。五派分宗。三乘教相。义将安寄。推其锋锷。则万变千奇。穷理尽用。浑然无端。了无丝毫渗漏。亦无一法可得。自然活泼泼地。转漉漉地。不离如来舌端上。只是要一切人透得遮着子。人人自有一段超然乐处。挟日月而驱风雷。舌端游戏。为古为律。时露清新。为宗为教。水截蛟螭。陆断兕虎。杜绝好新乐异。深防穿凿之徒。千卷之灵奇。如秋毫处於沧海。是以不洒点墨。尽皆必吐之英。弢颕埋锋。极尽生人之态。果人受诸天之供。沾一味而味味具足。点铜铁为黄金。抽神奇为臭腐。以道观言。以言观道。可以见道。可以穷经。可以励志。可以察天地。可以知鬼神。可以通百家。开顶门之只眼。放无上之宝光。孰得孰失。何去何从。故初祖云。净智妙圆。体自空寂。如是功德。不与世求。须是真参实悟方是用处。而不拖泥带水。向上玄旨。不作露布葛藤。且道不落死活句。如何道看。
　　如来所说三乘十二分教。犹海水一味。穷高极深。激而为涛。回而为澜。震而为雷。喷而为雨。能随龙而化三千世界。皆如来舌上之波澜。汪洋谈艺。匠心而出。酬机训答。一旦当机。淋漓吐露。触途无碍。乍分乍合。无损沧海之势。了无缘影着之乎胸中。现之乎眉睫。亦无殊胜名言。朗然独脱。唯此虚空活泼泼地。棱棱风骨。融融若春。如衡在鉴。风雷在握。而应当世之务。其神何所不之。是故般若现前。本来具足。不假修为。真智无边。真心无定。毫无渗漏。人人分上。各各具足。罗山云。玄门无法。不立纪纲。如王宝剑。锋铓不可撄触。觑之则瞎却人眼。无一语而不单提向上。无一言而不全体独露。所以释迦老子。於一切处。成等正觉。若有血气汉。向这里着一只眼。便见自己七纵八横。丝发不移。踏着自家本命元辰。元不从人而得。须是猛着精彩觑看。
　　夫观於教者。而不能观於心。能观於心者。亦能会於教。教从心之所流。如来示於心而说於教。众生迷於教。而不识於心。教为表显之法。心为说教之主。识於心而会於教者。更何以加一字於心乎。亦无有一字可当情。千言片语。觌面论心。了然无疑。怡然无怖。犹不能自信。而且各持所见。终不足以惬初心。比之为敲门砖。门既辟而安用之乎。何不观如来舌端上。放五色电光。还谓如来之真相乎。乐说不穷。任其索隐。泛声香而不住。括虚空而为量。迷测其源。罔知其末。苟能知心。则万法皆从我出。清虚简胜。如闻郑卫之音。意於言外。千途一辙。念念非别。乾坤寥廓。竖立非他。一念现前。应口而吐。捐尽形骸。全体皆露。本地风光。觌体相见。故万世以下。而嗫嚅者。得其本焉。经之摛掞。旨超文外。读如来语者。直须了然顿悟。故李长者云。无边剎境。自佗不隔於毫端。十世古今。始终不离於当念。而神融骨洽。则曩劫之疑。涣然氷释矣。词彩则揭其精华。音韵则响其谐调。是以学来学去。并学亦闲。穷如来之教。亦不存一字於胸中。亦不多读一字。亦不少读一字。故云。治世语言。皆顺正法。但拔出众生处处贪着。推靡破执。不得不无。彻名相之藩篱。露真心於唇吻。若作道理见解。终有一点不洒洒在。
　　教中有梵语唐言。显说密说。皆如来设教之权。变化之法。世尊抚运。以梵典而开宗。示心为教。言为智炬之辉。虚其襟者。挹其遗风。漱其流者。味其余津。为祛识之利剑。截妄之宝刀。亿曳法蠡之响。而无穿凿之宝。言有华梵之分。心无唐梵之别。故心之与语。犹利之与刃。而语之於心。犹刃之於利。利之名。非刃也。刃之名。非利也。舍利不可无刃。舍刃不可无利。未闻刃没而利存。利没而刃在也。故言无唐梵之分。心有思议之格。岂有唐言而可诠。梵语而不可诠乎。穷缘尽照。显密一心。皆如来说法之权。以融心之妙。如孤鹤盘空。神龙戏海。
　　懒庵曰。近世学者。不悟斯旨。意谓禅宗别是一种法门。以禅为宗者非其教。以教为宗者非其禅。遂成两家之说。互相诋呰。譊譊不能自已。噫。所闻浅陋。一至於此。非愚即狂。甚可叹息也。
　　岩头云。夫唱教。须一一从自己胸襟间吐得出来。与人为榜样。但於声色前。不被万境惑乱。故知经文中。亦有向上一路。如高山出云。群峰吐溜。抑何奇也。百川之水终归於海。出云流润。以泽天下。其何快如之。则弥廓弥虚。如涛如风。着不得纤毫挂碍。以显於心。
　　鼓山云。十二分教唱不得。凡圣摄不得。今古流不得。言句该不得。如来以千古之灵奇。吐之胸中。秀媚清新。为古为律。时露合璧。难分楮玉。若不会此。则为世谛流布。即此锋铓而直。如太虚纤云。了无所有。
　　洞山初和尚云。举唱宗乘。阐扬大教。须得法眼精明。方能鉴辩缁素。切缘真妄一源。水乳同器。到此难分。洞山寻常以心中眼。观身外相。观之又观。乃辨真伪。夫善知识者。驱耕夫之牛。夺饥人之食。直须心境一如。第八识断一刀。心无渗漏。方有少分相应。故胸中如吞吐长江。骨法齐等。未尝不为通身吐露。洒洒不为法缚。不可留纤介缘影于胸次乎。
　　临济大师云。你若达得万法无生。心如幻化。更无一尘一法。处处清净。无佛无众生。无古无今。得者便得。不勒时节。亦无修证。无得无失。一切时中。更无别法。设有一法过此。我说如梦如幻。入一切差别境。不能回换。未曾离一念。随处清净。道我解禅解道。辩似悬河。皆是造地狱业。若真正学道人。不见世间过。急切要求真正见解。若达真心。悟性圆明。方始了毕。只如十二分教。皆是表显之说。学者不会。便向表显名句上生解。皆是依倚。落在因果。未免三界生死。一念心能自在。随处解脱。如是解得。方始好看教。
　　如来语皆正言。正言岂可穿凿。或於巧辩。或示密言。别是一种风骨。绝无烟火气息。语言世味。翩翩尘埃之外。百鸟争鸣。松风和韵。皆助如来谈柄。诚恐以纸墨文字之讲求。皆为思议之言。而非如来之正说也。故岩头和尚云。大统纲中须识句。若不识句。难作话会。百不思时。唤作正句。学不足以窥无始之宗。言无思以应当世之务。尽彻纤疑。纵横如意。
　　夫人自具於眼。方识如来教中真旨。如来之语。言言活泼。语语无定。随缘应答。如幻如化。如珠走盘。岂能执捉。皆露心之妙。今人执定世间文字看法。而拟如来之语。岂知如来之语。非世间文字也。岂可随语而生解乎。故华严经云。谓知一切法。即心自性。成就慧身。不由他悟。是以法华经云。拔出众生处处贪着。故智者大师。读至是曰真精进。是名真法供养处。豁然大悟。还知智者大师。悟个甚么道理。方知全部皆一旋陀尼。无穿凿。无用心。无断绝。无拟议处。岂得漫自随其言句而凿之乎。故教中四无碍者。事无碍。理无碍。事理无碍。独事事无碍之理。最难悟者。非是华严一经有此四种无碍之理。诸经皆然。此乃如来说法之要纲也。故智者大师。读法华而悟。遍大地皆法华也。
　　永明大师云。凡关一切言诠。於圆宗所示。皆为未了文字性离。即是解脱。迷一切诸法之性。向心外取法。而起文字见者。今还将文字对治。示其真实。若悟诸法本源则不见有文字丝毫发现。方知一切法。即心自性。则境智融通。色空俱泯。当此亲证圆明之际。入斯一法平等之时。又有何法是教而可离。何法是祖而可重。何法是顿而可取。何法是渐而可非。则知皆是识心分别。所以祖佛善巧。密布权门。广备教乘。方便逗会。才得见性。当下无心。药病俱消。教观咸息(出宗镜录)。
　　是故不可执定是非之说。而辩於教。语无是非之性。无是非之念。亦无是非之辩。故语之所发乎未分是非之先。亦无有是非之辩者。乃如来之正念。众生未变之真。千劫已前之面目。若辩言说是非好丑。则非真面目。皆是识心分别计度。故云。但有言说。都无实义。
　　心无真妄。真妄起於识想。一念缘起未分之先。孰为佛乎。孰为心乎。孰为法乎。唯用之能迅。无心分别。无心缘念。念念皆心。独不能剪情缚於见闻之初。乾识浪於爱憎之表。神理易悟。结习难忘。迷则妄生。悟则妄灭。妄无妄源。竖无初际。既无有始。岂得有终。本际不可得。故生死无有始。临济大师云。沿流不止问如何。真照无边说似他。离相离名人不禀。吹毛用了急须磨。理须顿悟。习须渐除。
　　大圣人出来。提醒人处。直指众生千劫已前不曾变坏这段光明。时时搬弄泥团。须自识取。莫为没溺於纸墨文字间。一离文字。不啻猢孙失树。便无可安身立命处矣。殊不知文字而不能摄者。形骸之外。肝胆尽露。纵横驰骤。放去收来。隐隐照映人处。徒与世间人谈世间法。不复知有向上事在。无痕迹处。可以检点。无心识处。可以认取。故琴之道尊。根於音古。与声器之源。略窥其倪。指法音节。调燮之妙。不诡於正。而唤醒千古人心。
　　直欲抟取虚空。握笔挥洒。纵横奇屈。千古合节。如伏枥老骥。意气横溢。穿云之鹄。目无万里。便觉天机激触。露出通身手眼。昔公明宣学於曾子三年不读书。曾子曰。宣而居参之门三年不学何也。公明宣曰。安敢不学。宣见夫子居宫庭。亲在叱咤之声。未尝至於犬马。宣说之学而未能。宣见夫子而应宾客。恭俭而不懈惰。宣说之学而未能。宣见夫子。而居朝庭。严临之下。而不毁伤。宣说之学而未能。宣说此三者。学而未能。宣安敢不学而居夫子之门乎。曾子避席谢之曰。参不及宣。其学而已。

　　楞严击节

　　　　明　沙门大韶　着
　　　　门人　智睿　录
　　夫参学之士。须要自得彻底掀翻。岂可就人吻角吃野狐涎唾。他日尽是阎罗老子乞铁棒的有甚交涉。须从自己真参实悟处。透将出来。那时才好把释迦老子野狐涎唾。尽底撇向东洋大海。朕迹不留。从自胸中呕出。了无凝滞。如珠走盘。不留影迹。驰骋当世。神睴自顾。靡不贯彼精微。收之毫端。放弥六合。须於文字中点出如来之眼。光明遍照。无一语而非世尊全体独露。无一字而非释迦老子丧身命处也。盖生平学力未精。不能藻鉴而照破生死之根。露出父母未生已前一段光景来。人人自谓握灵蛇之珠。家家自谓抱荆山之玉。茫然不能照物。无隐无从。不能洞识幽微。究其所真。见无迷悟。心见无分。靡不知有於言焕然如水之质。漫言浩荡。自成其文。盖非语言文字理通故也。圣胤流辉。悬河泻辨。非真见之光明。涅盘元清净体者乎。今之学者。不能履顺而游性。乘佛理而御心。道眼未明。世出世间常露於前。不能分别。而为千古之灵骨。照破生死之根。方知真药现前。不能分别者。气爽神聪。才情风韵。若处太虚之中。飘飘然而露千古之玄风。以应世间。神融骨洽。必须悟此。而视千百世。如同一日。洁然於内。浑然於外。不被世间语言文字之所障碍。是以慱采精微。陶容妙义。会契如来之旨。不费纤毫之力。能令学人析理开神。吐弃精华。千秋片语。道波口海。非诸佛之真见。能与於此乎。未尝知其清虚之体素骨通灵不可染污者。一字不凿。则心镜弥朗。声同金石。皆自丰神透露。妙辨纵横。而非楞严寂灭海中流出者。故心莫之能为隐者。吾人之所不能隐於心矣。是以心见之所难分也。而世无能隐之心。心无能隐之见心之所露。而不能自知者。未有能知於心也。暗昧得耀乎光明。孰为见以全露。直言其归趣而已。穷万物之根源。别千灵之作用。方可照明真见。乌谓自己吐出楞严大定耶。是以翦截浮辞。恢弘至道。举其闳纲。原始要终。得其真趣。莫寻枝叶。若江河之流。涣然氷释。盖有南威之容。乃可论於淑媛。有龙渊之利。乃可议於断割。敷扬厥旨。驱摭群言。发前人之未发。泄如来之真髓。可补於将来。靡得而详焉。昔王敦素问觉范禅师曰。宝公谶语。视千百年如一日。此何道而至之。觉范曰。清明在躬。志气如神。有物将至。其兆必先。孔子语也。莫非倒想。倒想若灭。洞见三世。宝公岂有倒想乎。敦素拊掌笑曰。美哉之论。然则倒想宁有道乎。
　　大佛顶。
　　即诸佛之果体也。反衰世之陵夷。续众生之慧命。无古无今。庶不异於真源。即心即用。未尝不露於项相。一切众生。不能析如来之见。不能知如来之顶。而显诸佛之神用也。用众生之语言也。是众生自受用之法门也。安身立命处也。世尊点出诸佛之眼。放出顶光也。
　　妙奢摩它三摩禅那。
　　这一妙字吐出。与世味同研。庸言庸行。与善恶是非。溶作一团。和作一块。掀翻理窟。倒翻情境。天然真趣。自然神化。不假雕琢。在世而不为世之所迁。出世而不能融於世者。真淳不剖。为之涅盘元清净体。是诸佛之本源。流而不散。用而不分。故世尊全体作用。於四十九年之中。未尝散乱者。唯一妙字。而无知故。谓之奢摩它也。而无明故。谓之三摩。禅那。正三观中。谓之体真止。识未动故。谓之随缘方便止。不思议故。谓之不着二边止。是复真元未散之果体也。淳朴未分之元。世尊欲尽大地众生皆复真元之体。若用识之所侵。圣德隐矣。元明之体失矣。非三界而三界分矣。无古今而古今别矣。无众生而众生之相成矣。是诸佛而作众生矣。尽大地诸佛即今皆是尽露蠕动含灵之相矣。把自己一点真元刳之尽矣。唯大圣人出来救之难矣。非大圣不能复其真而灭其识完其体矣。恐天下人。而无有一人能完其心者。无一人能全其心。而证诸佛之果体也。复其本源也。入其大定也。已证涅盘也。识已寂灭也。故大圣人出来。终不把自己之心。而被识所侵故。是以许由箕隐。老聃守中。伏牺画卦。文王发泄尽矣。圣哲奔忙鲁叟弥缝者。世尊以幻化之术。而提醒天下人。而一切众生。若证自心。方知自心皆为幻化。而幻化皆为自心者矣。是以融万法於一妙。摄尽大地众生之心。尽入奢摩禅那之中。故尽大地一切众生。无一时未尝不析三摩谈禅那融真见论三观。何尝曾住口来。
　　最初方便。
　　世尊正把众生日用三昧。融於奢摩它中。以三摩禅那。溶作最初方便。作世间法亦可。作出世间法亦可。溶作一团。和作一块。不可分别。不可卜度。吐将出来。未有咀啮之痕者。释迦老子。亦用一毫伎俩不得。用一毫思唯不得。最初发起一念之时。各人自家检点看。还能识得千古已前面目否。若能认得此念念分别念念透将出来。还识得是父母未生已前这段光景者。释迦老子许多臭烂葛藤。一毫也用不着。亦不能舒一毫伎俩。安知一念能知大地众生尽皆成佛。安知三世诸佛之相尽露众生之一念乎。其形隐而能显。其声露而常藏。以非常之人。能睹非常之形。有非常之眼。不从忘想处出将一个。未有咀啮之痕的。父母未生已前抛向人前。止要一切人亦不可啮伤。而自用之斩断人之卜度。截断人无始劫前种子。直言之下。更不着纤毫拟议。放出自己光明。照天照地。吐电惊雷。天壤间更有何物而能至於此耶。故释迦老子。亦用一毫伎俩不得。天然真趣。岂能雕琢心之所露於神。生於识心未动之先。故用无识之心。行於无思之境。故不可以识动之所能侵也。言无凝滞之思。心有能变之识。识所动而真则遗矣。心有明而碍则立矣。明则知而妄则生矣。元明之体失矣。故曰终日用而不知枉入诸趣者矣。是以真心。不能用於世。不能辨於事。彼非所明而明之。彼非所知而知。故能知於世者。非心之所真也。是非之彰。道之所亏也。出於天地。至明至理之所非及也。唯知吾人之所直言者。不可知而为心。不可以明而为道。是以释迦老子化机被物。唯以辞变而为用也。唯观辞变为如来无碍之辨而为法也。而穷天下人之心。无有能尽之用。而穷如来变化之机。是以世尊。四十九年。自受用之法门。未尝曾说一字。而化导众生。用之四十九年。未尝有一法与人者。唯以直言其归趣也。而知言之脉。这一诀窍达磨所传如来慧命者。势如悬丝。世尊未尝不与道破。在般若会上。则曰如语者。实语者。真语者。不诳语者。不异语者。在法华会上。以三称诚谛之语。六万余言。临完正称。授持佛语。唯一直语。而为万世之师者。其唯大圣欤。非有义於文所可得而言也。是以穷尽万物之言。不能以直而为言也。言非直而识所侵也。故不能定万物之心而为真也。不能测万物之心而为教也。不能融万物之心而住无思之境也。不能化万物之机而为各各父母未生已前也。

　　化柴煮茶

　　一茎茅上。燎天赤焰常燃。万指丛中。法供因缘偶尔。苕溪煮作清凉　　尽成炉[糒-米+金]。镬汤炉内。谁为出手提携。猛烈焰中。何者将薪就炽。旃檀寸寸。何妨片片将来。琼树森森。岂惜枝枝拈出。砍苍劈翠。截玉剖金。满担携来。扑落总非他物。纵横界内。刈末全得工夫。

　　化灯油

　　这一点光。烛三千界。法界之幽途直透。弥勒之内院恒辉。似广寒宫启。映宝网之千重。如杲日当空。走金蛇之万道。触白毫而遍皆成玉色。照法相而大地尽作黄金。物物腾辉。尘尘互入。噫。莫道不从此处生光。尽是得来发焰。檀那蚤施。仍续此明。拈出些些。莫教常昧。

　　祛虫

　　生佛同源。性无高下。法身互显。报有升沉。形分万品。体列千般。彗孛现於微垣。灾异彰於吴地。时当季夏。烁石流金。万物茂荣之候。松篁吐翠之时。弱植同[序-予+(林/木)]。浮英斗艳。幽姿傲骨。郁苍素质之标。乔木森然。群芳烂熳之莠。魔业之吣。推雕之剥。乃啮乃吣。乃柔乃伤。众芳摇落兮。尽推汇品之华。森然枯槁兮。唯挺孤高之干。遭其零悴。息归萎薾。天时之道违和。地利之宜伤毁。未能调叶。致降灾愆。伏愿。证法相而如屈如曲。现三昧兮如啮如吣。卸丑形而神通自妙。脱业累而超极乐之邦。仍使松筠含翠。卉木芬芳。复生蕙以标姿。仍挺干而发莠。

　　荐亲

　　讵知身类浮萍。命均脆艹。形将物化。惊业海之汪洋。心乃真常。[耳*少]畏涂之遥旷。於乎。法性虚灵。慨亲恩之罔极。幽冥杳隔。嗟子道之何申。匪凭我佛之洪慈。曷导冥中之滞魄。於乌。投诚梵院。达悃觉天。一有愧怍之[(保-木+(巢-果))/言]。总藉慈悲所悯善来佛子。允副斋心。尘随空落。正观第一义天。想与虚陨。深入妙三摩地。无违动止。宴坐水月道场。不间晨晡。成就空华佛事。

　　资福寺妙宗下火

　　这个妙宗。常在一毫端上。放大光明。髑髅眼中。照天照地。今日遗下赃私。却在山僧手里。这鹘臭布衫。脂膏帽子。向人天众前。投入火光三昧。燃起燎天赤焰。放出性空真火。走却无角铁牛。跳出金毛狮吼。撞倒弁山峰顶。吓得须弥倒走。松涛彻底颠狂。林木尽皆哮吼。百鸟哀鸣山川泪流。必竟向何处安身。(打圆相云)却在这里躲根瞥丑。(咄)象王摆脱黄金索。飞腾直入云端走。

　　与楞严寺性庵下火

　　从来不识娘生鼻。今日全然通露出。和身跳入太虚空。两眼分明如电彻。六十余年不解寻。一朝云散风前别。走却狞龙独角新。纵横法界颠狂决。玉柱云凝。苕溪流截。且道性庵上座。必竟在何处安身。(打圆相云)昨宵走却玉麒麟。翻身跳出黄金窟。

　　千松笔记

　　　　门人智　录

　　弥勒像赞

　　这个泼赖。没些颏腮。常在街头。惯为乞丐。个大肚皮。唯余臭秽。内院难容。泥犁有在。(咦)若将黑墨染虚空。直入地狱如箭射。

　　观音像

　　这个野狐精。装甚痴模样。阿谁写将来。露这丑形状。终日诳众生。礼拜观音像。若还得见伊。痛责三十杖。

　　达磨像

　　打落牙的腮胡。药不死的剩汉。西方不能容汝。东土来此何干。惯将他人之物诳人。自己无一毫希罕。若还撞见难饶。劈脊还他便棒。

　　普贤赞

　　一个普贤骑个象。两两分明各一样。普贤骑象象骑人。鼻孔元来无两样。若还检点得分明。各各也要三十杖。

　　题楞严寺中峰祖师遗笠

　　彩霞聚处结罗纹。日落山衔顶露痕。雨雪骤时容有笠。电雷迅疾乃知君。余生活计双天目。全体风流五色云。唯此百年遗迹在。何人惆怅罢殷勤。

　　密藏师遗笠

　　时将晴笠护螺纹。犹恐神光露顶痕。乡国不居潜世外。□□遗迹俨身分。幸存满月今瞻仰。得有圆光孰见闻。华雨一龛山寺振。师身何处不纷纷。

　　挽莲渠师

　　不知寒暑不知秋。历尽尘缘未得休。鸿雁一声天外落。山流始见水无流。

　　与画工陈居士

　　描尽江山骨。还能写自心。试看驰骤处。须认笔头真。

　　十二时歌

　　平旦寅。彻开两目自分明。最是此时人静悄。从来无客到柴门。舒双足。活如麟。踏破虚空何处尘。相看猿鸟清晨过。笑我山居绝比邻。
　　日出卯。照用同时无不了。金乌觌面没遮瞒。山河大地常皎皎。泥牛吼。石虎汹。海门浪击红轮小。鲸鲵吞却须弥峰。试问禅人几知晓。
　　食时辰。水浆寒热自知亲。粗粗任缘随分纳。年来年老日全贫。或时吐。或时吞。放去收来与么人。不闻亚饭吹音乐。到底消磨适楚秦。
　　禺中巳。白云笑我无名利。空山快乐忘寂喧。此时有鸟声娇翠。莫思量。休拟议。知音不是等闲遇。得便逢渠不识渠。死生看来真笑具。
　　日南午猢孙挂璧能攀舞。悬崕撒手真丈夫。大地由来无寸土。行也么。坐也么。东西南北频周睹。红光赫赫炽通身。珍重时人莫莽卤。
　　日昳未。渔人欵乃江边去。擎着狞龙定活烹。随手拈来无不是。泼天风。毋惊畏。[泳-永+散]开罗网包天地。等闲会得者便宜。免使浮尘逐闲气。
　　晡时申。林风叱咤吼乾坤。南来片雨分虹断。北去轻云拥日轮。江岸裂。江潮分。暮雨潇潇到渡津。看来白发身如隺。濯足松风行路人。
　　日入酉。过隙光阴如电走。日就月将能几何。要使时常无舍取。野鸟归。风篁起。林阴无事独相倚。二六时看自在身。泥牛吼月西风里。
　　黄昏戌。大地茫茫暗似漆。弃暗投明总未真。明暗何须空饶舌。亦无人。亦无佛。大侬口中吹筚栗炎炎六月雪飘飘。弁山峰顶笑不彻。
　　人定亥。睡熟昏昏主谁在。枕子梦里笑呵呵。却是东瓜不成队。露平凝。月沉海。孤鸿咿哑声旋乃。若能认得这般声。石人夜坐观自在。
　　夜半子。山河没倒主中主。风吹屋角人不知。茅庵睡在泥团里。月常圆。云正驶石女怀胎牛生駬。昼则饥餐夜则眠。皇家天子皆如筛。
　　鸡鸣丑。觉来路上惊眠狗。泉流风韵泻秋声。云深幽径无人走。露光明。分好丑。赤肉团上纵横手。森罗万象尽纷纷。大地由来不相受。

　　除夕杨坞

　　天目分支直奔东。山回蝘蜒势寰雄。盘旋拮据数千里。迭翠峰峦几万垒。具区北浸连天碧。襟带长江如迤逶。岗峦挺秀唯霞幕。巉岩露顶参云雾。数峰旋绕结杨坞。悬崕峭壁山头顾。崚嶒玉立势如屏。拱逼奎躔成外护。流泉直下水淙淙。喷雪飞琼如白鹭。僧房阿阁云气连。峰头日月互吞吐。苍霞掩映碧瑠璃。岸眉横雪僧无数。清珠汇渚有蛟龙。岩前怪石如猛虎飘来锺罄佛声声。过岭飞猿哀[喳-日][喳-日]。涧壑啛啛夜更长。松风拂拂昼常吼牧童欵乃不时来。或与樵夫相对喁。我暂栖止西岩下。偶然逢此三十夜。也无一物过新年。菜齑璎珞充肠罢。琼枝带雪烧残玉。嫩蕊先烹未放华。不道老来多意兴。喜逢良夕在烟霞。

　　西方咏

　　不识东兮不识西。拈来法法尽皆齐。彩云行处分松影。红日鲸吞破浪低。青莲舌现弥陀相。白玉毫分宝剑提。霎时露出那叱眼。孰为生死孰为迷。

　　戊辰初度

　　处世幽然浑似梦。颠倒纵横随世控。六十年来奔走忙。两肩荷负皮囊重。岂知足下有驹儿。婉然运载还飞动。马齿增兮颜渐衰。盈头白雪身无用。吾今老兮祇自怜。躘踵已觉头常痛。聚墨难描八法书。拈来拄杖无能弄。西方必定去不通。驴胎马腹凭渠送。
　　又
　　吾今老兮头如雪。念念尘心流未灭。时常展动娘生手。春风笑破虚空口。良宵明月太空碧。放情寥廓无休歇。闲时看卷无字经。倦来就枕真妙诀。人生在世不多时。喜得吾生事都毕。莫将尘世为大年。佛祖尚然眼中屑。

　　岁朝

　　今朝尽道添一岁。吾道如今减一年。增减去来无定数。唯能消尽世间缘。必须识得缘中主。百千万劫常如然。无增无减如何道。一句何须用口传。

　　看梅四首

　　万点苍山色半青。千峰影落在中庭。隔帘才觉春风动。满机梅花尽吐馨。
　　一枝香染孤峰顶。嫩蕊偏教斗雪开。虚窗透入花神白。满面春风笑我来。
　　懒把羞容岭畔开。潜身影里照娥眉。看来满脸春娇媚。彻骨氷肌不露怀(水底梅)。
　　玉绣千峰疑瑞雪。馨香才觉是寒梅。遮闭彩毫唯映白。鹭飞犹自带春回。

　　山行道中

　　笑指山头不露峰。白云行处绝狐踪。举头见有飞鸿过。穿透云山几万重。
　　一到溪山月正白。芒鞋踏破太虚碧。柱杖横肩星斗明。夜深剑吐光芒赤。平分风色在烟霞。彩云深锁苍苔石。俛仰乾坤吾道宽。雁声唤醒人间客。

　　病中行脚

　　一笠翩翩湖海游。孤云野隺猜谁留。古来行脚应如此。竭尽精神始得休。踏破艹鞋方到底。掀开云雾露全眸。指挥自觉千虹断。谈笑初惊五岳秋。
　　林雨纷纷点绿苔。晚霞片片映窗来。阶前竹色稍云碧。庭外轻风卷雾回。嗟我世缘何日尽。栖迟涧壑且忘怀。倘然有日乘鸾去。笑指虚空便击雷。

　　送监寺东游

　　碧涨苕溪春漫流。主人拨棹向东游。青山两岸相随往。白鹭洲边破浪头。

　　舟行苕上

　　水满溪头月满流。鱼龙无个不吞喉。才逢禹级三层浪。吐出光明万里秋。

　　牧牛词

　　这牛儿身强力徤。几人能解牵骑。为贪堤上绿艹嫩。篱篱只管寻芳逐翠。奔驰去不顾倾危。争知道山遥路僻。回首到家迟。牧童今有意。绳头谨束。鼻索高提。入泥入水。终是不随伊。莫教去啸傲长堤。忽惊起万里云飞。恐踹破千顷玻璃。还来吼太虚。

　　雪中行

　　乾坤已自露真形。那道轻飘雪未停。卓立千峰谁着眼。苍山万点逐流行。

　　登弁山顶

　　足下山头不露尖。云眠石吼已多年。莫教踏破松稍月。惊散霞飞万里天。

　　秋日怀题

　　一啸乾坤遍地秋。白云黄叶满沧洲。霜天雁过声留影。晓日鲸吞光满浮。石隐孤峰衔月吼。霞飞万里势含鳅。芙渠翠色谁为画。留与人间作话头。

　　即事

　　两眉已染雪霜琅。千古恒心未得驯。一片彩云皆内境。何时得到月霜轮。
　　窗前笑弄笔淋漓。那道纵横千古奇。风骨飘飘谁自得。虚空点点画人眉。

　　千松笔记(终)

