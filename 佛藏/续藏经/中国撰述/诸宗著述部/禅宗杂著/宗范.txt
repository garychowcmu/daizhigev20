续藏经   宗范
　清 钱伊庵编缉

 重刻宗范序

　　光绪丙戌。岁聿云莫。葭灰既动。瑞雪盈尺。友人杨仁山邮寄是集来吴。同参灵虚道人招余往勘。余见其格律精严。取裁的当。不禁踊跃赞叹曰。伊庵前辈可谓先得我心矣。适有禅客在座。略顾册目。便不启阅。少顷询曰。是篇何人所辑。已得正悟否。灵虚子答云。此公打破漆桶。於向上一着亲入密藏。深叹禅河泛滥。后人无从问津。因於太虚空中倏钉个楔。有定据。无准则。俾人由此契入。不致为黑风噩浪吹入罗剎鬼国。是亦苦心士也。客曰。宗门下事。如电光石火。快便难逢。神龙天马。尚难彷佛。范云乎哉。余应之曰。然子言诚高矣美矣。第徐六担板。见尚未圆。诚能死尽偷心。深入堂奥。必不斥此篇为剩语。客曰。何谓也。余曰。千七百则公案。古人判为烂葛藤。但参学之士。咸如二祖。一言契悟。即证无生。匪特千七百可聿付祖龙。即三藏十二部亦可投之巨浸矣。何则。脚跟下事。本无实法。只要灼破面门。立地构取。则教网纲宗。皆为灵龟迹耳。安所谓范乎。苟不如是。中下之士。智劣心浮。闻多罗一言半偈。如蚊上铁牛。及阅古德机缘。又复汗牛充栋。求其义严旨该。可以契入者。诚不可得。则是集如见角识牛。望烟知火。循类以求。因指见月。较之重溟浩瀚。欲渡无筏者。不啻霄壤矣。客曰。范之义敬闻命矣。终以贯教。其旨云何。余曰。此更作者不得已之苦衷也。参学得悟。如梦里拾金。缘无始气习顿难[泳-永+(翦-月+(耳-一))]净。所谓风停波尚涌。理悟念犹侵也。若不经大冶洪炉锻炼净尽。终是说食不饱。古虽有眼正不贵行履之说。亦祇一期方便。况今古相勘。岂只日劫百倍。如不假弥陀大愿。生入莲花国中。则他日一阴现。依旧落他圈缋。故智如永明。尚有角虎之喻。古来禅德末后归重持名者。不可缕指。后人千万弗及。安可一悟为休。漫云我作得主。吾愿同参上士。既得正悟。正好借一句弥陀。消归秘密藏中。他日与同志诸君上品上升。泛驾於七宝池内。庶不负伊庵先生纂辑是篇接引后进之苦心也。客於是唯唯。灵虚子曰。真兄可谓语言三昧。引人入胜矣。盍不将此段因缘。载诸简端。以为鸿雪之一证乎。余应曰诺。客退。爰笔以为之序。
　　赐进士出身赏戴花翎补用知府特授浙江湖州府安吉县知县黔筑悟真居士李宗邺撰

 序

　　琴轸失调。则改弦而更张之。教轨失驭。则鉴机而疏通之。不疏则运塞。而通之道系於变。与时转移。救弊扶衰。斯度生化法之大纲也。佛教东流。溯汉迄梁。学者泥经语而不探心源。达摩倡为别传妙心见性成佛之宗。而天下景从。此一变也。然师资授受间。心心相印。不离文字语言。每有以巧见浮心。妄为摸拟者。马祖复截言句。转为机用。其接百丈也。传有野鸭公案。再参。一喝三日耳聋。逆顺莫测。诸方同风。不贵就体消停。祇重从缘荐取。此又一变也。今夫觌面示机。良马则窥鞭而遄驰。井蛙则堕底而无路。不开以参究之方。将何以策鲁钝之进。繇是设一话头。塞断意根。工夫淹熟。时至理彰。话头原无定则。沩山之诘香岩。则以父母未生前道一句来。勘之。死心之诘山谷。则以彼此死烧后何处相见。勘之。雪岩高峰相承。则专於无梦想时主人公。彻了之。细剔精搜。深造阃奥。三根普被。一心洞透。更无遗憾。此又一变也。易云。穷则变。变则通。沿至明清。宗师家上堂小参各语。机锋峻峭。愈的愈奇。而学人模棱揣窃。为生死心藐。务声名心热。依样葫芦。擎拳竖指。或拂袖便行。或礼拜径退。竟不辨彼知有之实虚。脱不落草盘桓。再三捞搜。则其见地清彻。基脚坚牢。又乌从而印之。於此颟顸率许。泾渭杂流。通者将复为塞。此殆乘运而变之一时欤。大慧杲云。禅备众体。若祇爱击石火闪电光。谓说义理禅。教坏男女。岂知波澜不阔。生死命根不断。则不敢如此四楞着地为人。我伊庵先生知其然也。编缉宗范一书。自参学以竟离垢。自利利他。叙秩井然。括引古德研究熏修各范模则。多取婆禅。尽力穿透。略不覆藏。毋论浅根薄质。览之均可依行发悟。惟须就明眼人印证而已。又以从朝至寝。明了意识主事。易杂昭灵窠臼。专提无梦想时主公语。导人入门。体会入微。匪孟浪郎君作略。衲捧读之。镜其苦心。随喜其普愿。谨揭化机变通之理。以抉韦编采集之幽衷。天下后世。其有同调者乎。无弃刍荛。证明斯偈。偈云。死后生前体若何。电光石火耳聋多。要知无梦无思主。磕破酣眠野鸭过。
　　道光乙未腊月望东川后学衲诺庵盘谈撰

　　凡例

　　一彻参中。无梦想见闻主。依稀解路甚多。一友於炮声有触。予曰。邻家放炮。与汝无梦想主何涉。便无语。故得有见处者。或问彼时炮声。与现在对谈。是同是别。或问炮声此际在甚么处。或问炮声过后。汝正眠无梦时。更何处相见。此是落草勘验。其有以擎拳下喝等机。及鼻直眉横等语祇对者。尽与扫除。要他将当时见处的实道一句。如真有印契。心有抓着痒筋话。方与点睛。否则重令参究。　　一纲宗中。五家所建宗旨。尽足当机勘辨后人。毋须重添名相。　　一洞祖过水睹影悟彻后。安知不重见云岩彻授宝镜。但录中未及叙出耳。　　一示辨中。诸祖辩语。今依原文摘录。未敢擅更。然密祖追拂事。回生诀载其付法藏公不慎。於忍祖前印后辩。可以类推。至藏忍二祖。非寻常禅流可企及。勿因辩语。率生轻忽。　　一湛祖枕子颂云。四大无我心如风。个中谁是主人公。廓然扑落原无物。始悔从前错用功。令补录以便阅者对勘。至云门瑞白位中诸祖。德隆望重。即腹胀吐血身亡。与疏山倒屙。大慧发毒。同关报境。毋以意见有殊。妄存轩轾。　　一贯教中。禅宗顿圆。台宗妙圆。故知有后。兼须融会台宗。

　　 

　　宗范卷上

　　　　菩萨戒弟子　钱伊庵　编缉
　　稽首释迦尊　　十方三世佛　　圣贤诸菩萨　　摩诃声闻众　　东西列代祖　　第一最上乘　　我依当代匠　　究心无梦主　　百日绝后苏　　管窥豁一隙　　历参诸开士　　慈愍予钳锤　　佛祖宗教理　　广搜具薄信　　浮沈卅五年　　忽忽死将至　　深愧负师恩　　见浅习复厚　　兼思涉俗辈　　彼此抱同病　　知解不敌业　　腊底空慞恼　　因兹缉宗范　　朝夕痛自策　　愿三宝加被　　见者咸欢喜
　　妙心别传分十章。
　　一禅源　二彻参　三调习　四入圣　五利人　六显喻　七机用　八纲宗　九示辩　十贯教。
　　原夫佛法东流。自汉至梁。经教广布。修契者代不乏人。达摩单以别传妙心。直指人人见性成佛。毕竟以何为妙心耶。故首之以禅源。源既定矣。学者从何而契妙心。循古轨则。非参究不可。故继之以彻参。由参而悟。便与佛祖同一鼻孔。然有无始习气未消。故申之以调习。习消力宏。真如深契。六祖曰。终身不退者。定入圣位。故表之以入圣。如上四章。自行稳密。然须运同体悲。讵可断佛种草。故勖之以利人。利他中。古德有言句机用两路。故分别为显喻机用二门。显喻在前者。初祖接机。亦以言显示。迨三四传。而始转为机用。故机用次之。法久弊生。多诸巧见。建立宗旨。以护正眼。故受之以纲宗。公案孔多。后来诸尊宿。各出手眼以评唱之。其间权实示现。浅深偏圆。不无同中有异。然均以成就来学佛知见。故广之以示辩。如上九章。皆禅宗本分草料。第与诸经教。不可置之不贯。故终之以贯教。自八至十。虽列利人后。而自利均须十科广研也。予自笑挈挈波波。俨似跛足道人。满面惭惶。说得行不得。然利根之士。脱能依此撩起便行。终身不退。现世为人师。来生作佛祖。当亦今时之第二健儿欤。

　　禅源

　　灯录始七佛偈。本师传。则略采诸经公案。次列二十八祖授受因缘。遡述源流。体裁应尔。今则不遑徧叙。独指佛生不二。别传妙心为禅源。此宗旨。竖义於达摩。流衍於诸祖。观初祖接可祖梁武杨衒之诸人。均以言句显示。乃谓之不立文字。教外别传者。良以学人滞於经教。卒未能印合妙心。立地成佛。故乘时而来。提唱顿宗。斯禅之源也。妙心者何。蠢动含灵。皆有佛性。而无始沈沦苦海者。不悟此心当体是佛。背觉合尘。故全圆觉而成无明。迷而不返。然虽万劫轮回。而不动之天真佛性。从无迁变。别记载初祖祇教可祖外息诸缘。内心无喘。心如墙壁。可以入道。二祖种种说心性道理。祖总遮其非。不为说无念心体。可祖忽曰。我已息诸缘。祖曰。莫不成断灭否。可曰。不成断灭。了了常知。故言之不可及。祖曰。此是诸佛所传心体。盖息缘。则外境相空。无喘。则内寻伺绝。如墙壁。则心行处灭。言不及。则言语道断。了知而无念。则寂照同时。心境不二。迷悟不二。生佛不二。其恰好处。心亦不可得。妙亦不可得。连不二两字。亦不可得。不可得。亦不可得。非心非不心。非妙非不妙。放尿屙矢。嬉笑怒骂。莫非妙心体现。今姑立以妙心之名。而为达摩禅宗之源也。须知安心者安此。究心者究此。悟心者悟此。调心者调此。入圣者入此。利人者利此。乃至诸祖之显。喻机用纲宗示辩。并圆顿诸经论。皆不离此心别有所指也。在初祖证心之楞伽经。则谓之自觉境界。自觉圣智。自觉。则灵光独耀。迥脱根尘。常寂而照。故名为自觉智。常照而寂。故名为自觉境。其余如来藏。自心现。不生不灭真识。均可一一消归。故初祖引证心宗。可祖凡说法竟。每曰。此经四传后。变成名相。悲哉。马祖引楞伽云。佛语心为宗。无门为法门。三界惟心一法之所印。初祖旁出之慧满师。常赍楞伽以为心要。如说而行。极知悟心之后。必须消识功熏。乃今之禅客。微特不依经说而行。且不知楞伽所说为何语。亦不知初祖何以独引此经以证心。置之不论不议之列。可叹也。祇缘此经辞义古奥。数传后几致绝响。三祖信心铭中。标此妙心为玄旨真如法界等名以显之。四祖则令人念摩诃般若。五祖则兼令人诵金刚般若经。六祖闻客诵经。至应无所住而生其心。遂得开了。五祖复征其初悟。祖言下大彻。启曰。一切万法不离自性。何期自性本自清净。本不生灭。本自具足。本无动摇。何期自性能生万法。迨后开堂说法。第一会便演摩诃般若波罗蜜法。曰此须心行。不在口念。口念心行。心口相应。本性是佛。离性无别佛。摩诃是大。心量大如空。无有边畔方圆大小青黄嗔喜是非善恶。世人妙性本空。无有一法可得。然莫着空。有人空心静坐。百无所思。自称为大。即着无记空。此一辈人。不可与语。善知识。世界虚空。能含依正万像。性空亦如是。自性能含万法是大。万法在诸人性中。若一切善恶。尽不取不舍。亦不染着。心如虚空。故曰摩诃。用即了了分明应用。便知一切。一切即一。一即一切。去来自由。心体无滞。即是一切般若智。皆从自性生。不从外入。名为真性自用。一真一切真。口虽说空。不修此行。似人妄称国王。终不可得。般若者。唐言智慧也。一切时处。念念不愚。常行智慧。即般若行。一念愚。即般若绝。一念智。即般若生。世人口说般若。不识真空。般若无形相。智慧心即是。若作如是解。即名般若智。波罗密。唐言到彼岸。解义离生灭。着境生灭起。名此岸。离境无生灭。名彼岸。悟此法者。即般若法。修此行者。是般若行。不修即凡。一念修行。自身等佛。凡夫即佛。烦恼即菩提。前念迷即凡。后念悟即佛。前念着境即烦恼。后念离境即菩提。摩诃般若波罗密。最尊最上最第一。无住无往亦无来。三世诸佛从中出。当用大智慧。打破五蕴烦恼尘劳。如此修行。定成佛道。变三毒为戒定慧。我此法门。从一般若生八万四千智慧。以人有八万四千尘劳。若无尘劳。智慧常现。不离自性。悟此法者。即是无念。无忆无着。不起诳妄。用自真如性。以智慧观照。於一切法。不取不舍。即是见性成佛。若欲入甚深法界。及般若三昧者。须修般若行。持般若金刚经。即得见性。当知此经功德无量。经中赞叹。莫能具说。此法门为最上乘大智上根人说。须知本性。自有般若智。自用智慧常观照故。烦恼尘劳常不能染。即是见性。善知识。内外不住。去来自由。能除执心。通达无碍。能修此行。与般若经更无差别。不悟本性。即佛是众生。一念悟时。众生是佛。故知万法尽在自心。何不从自心中顿见真如。我於忍和尚处。一闻便悟。顿见本性。将此教法流行。令学道者顿悟。各自观心见性。若自不悟。须觅大善知识直示正路。若起正真观照。一剎那妄念俱灭。识自本性。一悟即至佛地。善知识。智慧观照。内外明彻。识自本心。若识本心。即本解脱。即是般若三昧。般若三昧。即是无念。若见一切法心不染者。是为无念。用即徧一切处。亦不着一切处。但净本心。使六识出六门。於六尘无染。来去自由。通用无滞。即是般若三昧。自在解脱。名无念行。若百不思。常令念绝。即是法缚边见。悟无念法者。万法尽通。见诸佛境界。至佛地。得此顿法。终身不退者。定入圣位。然须传授。不得匿其正法。是知摩诃般若。便是初祖的传妙心。且知六祖所受五祖心印。尽在此篇发挥。罄尽无遗。苟能细心体会。则摩诃般若一句。即是绝好话头。悟后熏修精密。便是绝好调习功夫。又何必另觅话头。别起炉灶耶。然此总在行人之便宜矣。又六祖最后开示。提唱般若经中一相三昧。一行三昧。若悟一切处不住相。於彼相中不生憎爱取舍。不念利益成坏等事。安闲恬静。虚融淡泊。名一相三昧。若一切时行住坐卧。纯一直心。不动道场。真成净土。名一行三昧。人具二三昧。依吾行者。决获菩提。证妙果。此二三昧。出文殊问般若经。正是摩诃般若妙心体相。正是诸佛所传无念而常知心体。正是楞伽经自觉境界自觉圣智。名异而体同也。圭峰禅源诠曰。若顿悟自心本来清净。元无烦恼。无漏智性本自具足。此心即佛。毕竟无异。依此修者。是最上乘禅。亦名一行三昧。是一切三昧根本。若能念念修习。自然渐得百千三昧。达摩门下相传者。是此禅也。法运沿流。泯相归性。故总以般若印心。六祖而后。虽立有五家之纲宗。千七百则之葛藤。或平实商量。或机锋相见。乃至尽未来际。拈颂代别征判上堂小参秉拂普说。千岐万派。更无越乎摩诃般若一相三昧之一源矣。源乎源乎。千山势到岳边止。万派声归海上消。谓之教外别传也可。谓之离教无禅也可。谓之不立文字也可。谓之无离文字而说解脱也亦可。

　　彻参

　　众生妙心。本无生灭。而无始沈没三界者。以未知本体主公安身立命处也。知则一念回机。便同本得。灵光独耀。迥脱根尘。体露真常。即如如佛。是则参究以求了知。诚学者第一要矣。可祖种种说心性。初祖祇遮其非。可云已息诸缘。初祖复将莫成断灭勘之。而后许证。此即究心发悟第一则榜样。然个中消息。悉以言通。至礼拜而记得髓。则离言而显。机灵用活。别行一路矣。迨后忏罪竟之印。谁缚汝之诘。子何姓之问。三更入室之谈。乃至什么物什么来之征。祖祖相授。多於文字显示。盖以列祖名振当时。当机为道心切。一语点睛。全身担荷。了无扭捏纤疑其间。故不须多番勘验照用。以辩其真伪。其旁出诸祖。亦祇是临时言接。惟六祖接荷泽。为用棒始。然指授仍不离言诠也。马祖於问西来意便打。则专以棒接。而机用之门大辟矣。古德云。从文字得力者弱。从事上得力者强。从缘荐取相应疾。就体消停得力迟者。是也。其时禅风大播。千里同风。知有后。广历诸方丛席。如赵州临济辈。指不胜屈。然门庭既别。曲调难齐。不无有浅深纯杂之异。矧夫虚妄浮心。多诸巧见。口头弄滑。以紫乱朱。在学辈既未能刻苦研穷。而专唇舌。为师者不得不扫除言句。而变机锋。全提棒喝。塞断咽喉。电闪雷轰。命丧真露。一点再点。鼻痛耳聋。三打三拳。得牛完马。智过师而野狐一掌。斩勘众而狸奴一刀。百千镜交光。正中益正。十八徧大悟。纯兮更纯。甚至逆流洞水。胜祖强爷。尊重己灵。呵佛骂祖。总冀白璧之无瑕。不厌黄金之久煅。然而利智上士。把得便行。钝根阿师。茫然莫措。於是参寻同辙。方便异门。圜悟云。释迦最后。径截省要。接最上机。虽迦叶二十八祖。少示机关。多显理致。至付授际。靡不直面提持。如倒剎竿。碗水投针。达摩破六宗。翻转我天尔狗。非拟议思量可测。洎到梁魏。显言教外别传。逮曹溪详示宗通说通。具正眼大解脱宗师。变革通途。俾不滞名相。不堕理性言说。放出活卓卓地。脱洒自由妙机。遂见棒喝交驰。以言遣言。以机夺机。以毒攻毒。以用破用。流传七百年来。枝分派别。各显家风。然其归着。无出直指人心。心地既明。无丝毫隔碍。脱去胜负彼我是非知见解会。透到大休歇安稳之场。岂有二致哉。要须个向上根器。具高识远见。深入阃奥彻底。信得及。把得住。始可堪为种草。又云。老僧热病。死一日。黑漫漫地。苏醒遂惊生死事。发心访道年许。只认得昭昭灵灵。向四大身中作个动用。佛法上看即有。世法上看即无。后白云老师云。你总无见处。自此全无咬嚼分。后问演祖。觅心了不可得话。演曰。你须自参。始得者好处。别人为汝着力不得。参来参去。忽因举频呼小玉元无事。只要檀郎认得声。如桶底脱。柏树子。麻三斤。玄沙错过。睦州担板。诸公案。一一透过。黄龙示草堂清风旛话。久不契。龙曰。子见猫捕鼠乎。目睛不瞬。四足踞地。诸根顺向。首尾一直。拟无不中。子诚心无异缘。六根自静。百不失一。师屏去闲缘。岁余忽悟。龙曰。得道非难。宏道为难。宏道犹在己。说法为人难。既明后。在力行之。晦堂问南公曰。大事本来如此。和尚何得教人看话头。为伊搜寻。曰若不令汝如此寻究。到无用心处。自见自肯。即埋没汝也。晦堂常举拳问。唤作拳则触。不唤作拳则背。唤作甚么。真如院方师参琅琊。惟看柏树子话。此即单研一句话头。一则公案。一悟一切悟。样式也。传至大慧杲。极力主张参看一个话头。普说云。云门寻常问学者。唤作竹篦则触。不唤作竹篦则背。不得下语。不得无语。毕竟唤作甚么。又恒举狗子语至无字。令学者参。云。经语祖语。诸方老宿语。千差万别。若透得过无字。一时透过。不用卜度。不用注解。不用要得分晓。不得作有无商量。不得作真无之无卜度。不用向开口处承当。不用向举起处作道理。不用堕在空寂处。不用将心等悟。不用向宗师说处领略。不用掉在无事甲里。但行住坐卧。时时提撕狗子还有佛性也无。无。提撕得熟。口议心思不及。方寸里七上八落。如生铁橛。没滋味时。切莫退志。得如此时。却是好消息。忽然打失布袋。不觉抚掌大笑。茶里饭里。喜时怒时。净处秽处。妻儿聚头。宾客酬酢。公私各处。都是第一等好做工夫提撕底时节。从此禅流。无不参一个话头为入门。话头不同。以悟为则。但激发得疑情起处。便是得力话头。麻三斤。乾矢橛。一归何处。无字。谁字。父母未生前。死了烧了向甚么处相见。无梦无想主人公在甚么处。皆可参得。天奇瑞则单令人参谁字。以其切於日用。如行底是谁。坐的是谁。语底默底是谁。闻见嗅触一一复各是谁。这要悟底又复是谁。处处追着。念念提撕。忽然磕着。便尔瞥地。近时禅者多以念佛的是谁为话头。由文字而机用。由机用而话头。一变再变。逗会适时。此本是置之一处。无事不办法门。此门一开。万古莫易。尽未来际。当遵行之。於中根器难齐。受益不等。或有宜於全无义味语入手者。如麻三斤。乾矢橛。青州布衫等。话头是也。或有宜似带义路。藉以追搜。仍无罅隙者。如未生前本来面目。死了烧了甚么处相见。无梦无想时主公等。话头是也。借径不同。成功则一。然学人发悟。多有未能深入堂奥者。故曰。绝后再苏。欺君不得。若未到此田地。不道全无。终未了彻。或以在眼曰见。在耳曰闻。及只这如今谁动口等语。强为据证。遇有以法离见闻觉知诃之者。反以为移易惑人。且至有误认昭昭灵灵以为是者。此断不可不辨。昔沩山问香岩曰。闻汝在先师处。问一答十。父母未生前道一句来。而香岩不能答。死心勘山谷云。死了烧了向甚么处相见。而山谷於此茫然。高峰於百年三万六千日。反覆元来是这汉。领得拖死尸的。及至问无梦想主公。蚊子上铁牛。竟无下嘴处。是知高峰。若不得雪岩追搜。焉有枕子彻悟境界。殷鉴不远。古今同弊。以今时人根论。如以奇特等话头。苦於茫无入处。又恐落无事甲里。若只以谁字参取。又易於水乳不分。夹杂昭灵业识。不揣鄙见。总觉以无梦无想主人公毕竟在甚么处安身立命。一个话头着倒。最为妥当。不至生诸异见。以日用全是识情用事。略不亲切。只是有梦有想时明了意识。到得睡着。明了不行。复不作梦。直与死人一般。所云明了了。孤历历。圆陀陀。光闪闪等光影。全粘贴不上。断不能认昭昭灵灵。亦不敢认此闷绝无知之昏住为是。两头截定。既易起疑。参情结秀。只眼迸开。自有推门落臼时节。故於别则话头发悟者。多不脱尽识情。惟未生前面目。死了烧了甚么处相见。及无梦想主公话头透出者。必到绝后再苏境界。方能彻透。向八识上亚一刀。然未生前。死烧后。在世谛尚非现在境。犹不及无梦想。是现前事。仍确与未生烧后。无二无别。於此觑破。便信得未生面目也恁么安身立命。烧后主公也恁么安身立命。更不疑生疑死。心贴贴地。此外千万则话头。无不迎刃而解。但於古德所传淆讹公案。如入定产难野狐托钵类。及五家纲宗言句。间有未能消归。因此等公案。或全实相般若。或兼文字般若宗旨故耳。此在后机锋纲宗内发明。至参究之法。须将无梦想话头。先行划分清楚。我醒时时了意识现前流露。可仗此明了搪抵。到睡着时。全体昏闷。绝无纤觉。竟与世间顽空不殊。一毫作不得主。我这主公毕竟在甚处安身立命。不得向无事甲里躲根。不得认此迷闷的顽空便是。不得作血脉不断。所以能觉。强为消通。不得谓了无气息。却好全体独露穿凿。不得举手下喝。将醒时知觉运动抵挡。不得道这里谁求相见。却正好扫除悟迹为极则。既一切不得。当此时我这主公毕竟在甚处安身。愈无理会。愈要搜求。竖起脊梁。卓起眉毛。反覆推寻。[拚-ㄙ+ㄊ]此生做个呆汉。工夫紧密。刻不放松。便有打成一片光景。或因此豁然入定。人法双忘。然参看话头。不贵长时定境。但可谓之善境界。定起后。即便如前抖擞精神。迸入话头。以期发悟为了当。或因此话头。并归一念。外不知境界。内不知身心。仅只一个话头耿耿孤悬。亦不得认此一念为是。此因心光逼紧所现。非本心也。本先师亦云。诸人眠熟。不知一切。若道那时有本来性。又不知一切与死无异。若道那时无本来性。睡眼忽醒觉知如故。还会么。不知与死无异。眼开觉知如故。如是时是个甚么。若不会。各体究取。私谓参话头之弊。岐路有二。一说道理。二认光影。如参无梦想公案。忽然心中。谓要人参究。不过令断妄念。别无奇特。又谓既无梦想。那得主公。更以为虽所参在无梦想。而实不在此悟之类。各各游思。未能悉举。此皆落说道理一边。次则既无梦想。谁求相见。或谓心本不动。则梦与无梦不二。或谓梦与无梦皆幻。其非幻者是真。种种说心说性。总是说道理窠臼所收。都不知有悟门。或当参情紧急。忽觉得本心如红日当空。或如孤灯独照。或大弥虚空。或密入无间。或金光闪烁。或暗然空寂。或见大地平沈。或见佛菩萨像。或觉得本心非青黄非大小。种种一切影事。认为本心。岂知皆是认光影边所收。亦复不是悟门。非本心也。大慧云。默照邪禅。自不证悟。而以悟为建立为接引之词。以悟为落第二头。为枝叶边事。自既不曾有证悟处。亦不信他有证悟者。一味以空寂顽然无知。为威音那畔空劫已前事。遇善知识与说本分话。反以为非。此即说道理认光影之辈。绝此二途。死抱话头。不使有第二念分岐。一切时单提此无梦想主公一句。结成疑团。打又打不破。舍又舍不得。正是得力时。切勿放松改辙。这便是吞栗棘篷。跳金刚圈。铜墙铁璧。忽然[囗@力]地一声。不觉死中得活。庆快平生。便能与从上佛祖把手并肩。同一鼻孔出气。雪峰球。道吾笏。石巩箭。秘魔叉。是甚么闲家具。到者里方说得有梦无梦不二。睡时醒时不二。未生与已生不二。未死与死后不二。指东瓜。画葫芦。悬羊头。卖狗肉。说鹿为马。证龟成鳖。作家相见。你坐我立。勘验初机。应时及节。逆行顺行。天地莫测。可谓我为法王。於法自在者矣。至参究之期。自百丈建丛林来。倡设禅堂。定香立课。积代相承。功程加密。近时中秋加香。十月结制。半枝行香。半枝坐香。至正月半解期。谓之结冬围炉。取煅炼义。其中堂头。有警策。有追索。有考察。首座。西堂。后堂。堂主。轮流开示。有悟入者。入室请益。或许或不许。许则诸班首。各拈言句勘辨。不许则令依前再参。复因人根浅钝。约分本分重关末后。使之层层进入。必得三关齐透。方为了当。立法良密矣。鄙意当行香时。只须大步经行。不必过於催逼。大事因缘。原应各人痛念人命无常。誓取一身了办。若香板过紧。安能心念不分。反致打失话头。且色力有强弱。脚步有大小。后面抢前。撞肩踏踵。甚至颠踣。其坐香时。遇有昏沈。重则令其立参。轻则以板点肩。亦勿遽以香板重扑。恐致心惊血涌。犯吐红症。或便中表堂。激发其惭愧心为孚。总之学人不发勇猛大心。虽板如雨点。亦无济耳。谨附录於此。乞主法者裁取焉。若夫本分重关末后之说。大悟有十八徧。原未必人人一脚便踏到底。然有二三番悟彻者。亦有四五六七番始圆悟者。更属无定。总以彻透为期。似不必概定人法双忘。离念泯绝处。为本分体。以从体所发一切诸用为重关。更以铁蛇钻入金刚眼等句。不受人惑处为末后。此虽慈悲之故。略设阶级。然终当以开首话头。使之透顶透底契证。否则逼令再参。勿轻许可。遂至有颟顸儱侗支离穿凿之流弊可也。此是煅炼学人入手要事。乞来哲斟酌之。至悟后每有悟迹未圆。或於五根了彻。而意根边犹是未清。便觉无念则是。动念即乖。或上禅床则契。接事便不相应。或心中明了。一语莫吐。种种诸病。久久淘汰。自能纯熟合轨。所谓祇愁不作佛。莫愁佛不解语是也。昔兜率悦。通所见於清素。素曰。可以入佛。不可入魔。不见道末后一句。始到牢关。累日乃印可。戒曰。洞山文示子者。皆正知见。子离太早。不尽其妙。今点破。使子得大自在。兜率悦谓张无尽曰。东林既印可。运使有少疑否。曰疑德山托钵语。悦曰。於此疑。余安得无疑。只如岩头末后句。有耶无耶。张曰有。悦笑归方丈闭门。公一夜不稳。五更下床。触翻溺器。大彻。叩门曰。捉得贼了。悦曰。赃在甚处。公无语。悦曰。都运且去。来日相见。悦乃谓曰。参禅只谓命根不断。依语生解。如是之说。公已深悟。然至极微细处。不觉不知堕在区宇。作颂证之。后张无尽得龙安悦末后句语。谓洪觉范曰。可惜云庵(洞山文)不知此事。欲为点破。及叙悦末后句未卒。此老大怒。骂曰。此吐血秃丁。脱空妄语。不得信。既见其盛怒。更不欲叙之。洪笑曰。相公但认龙安口传末后句。真药现前。不能辨也。公曰。老师果有此意耶。洪曰。疑则别参。公取所藏云庵相赞之。佛心才参灵源。每挥泪曰。此事我见甚分明。只是临机吐不出。源告以须是大彻方自在。未几睹僧读药山采薪归。僧指刀曰。鸣剥剥是个甚么。山拔刀作砍势。师欣然掴僧一掌。冲口曰。彻彻。大海乾枯。虚空迸裂。四方八面绝遮拦。万象森罗齐漏泄。此等诸人。均有所见。祇以未得悟透。故有所滞。然悟得无梦想主公后。前云淆讹公案。及五家纲宗。或未尽了者。祇须提起所悟本分。逐一朗照心源。细细寻研。不经久间。自能一一融归自己。其有文字不长者。当请益通文知识点示。亦得荐取。夫然后古人陈烂葛藤。莫不一线穿却。了无疑碍。提撕来学。不致添人枷锁。虽刻苦寻求。参数十年话头始得者。与乍经一句。言下相应明了者。悟境无二。然既有话头一门。后学必当於此入路。话头起得疑情者。虽皆可参。然当以无梦想主公一则。入手究取为尽善。如人饮水。冷暖自知。未曾饮者。只认着有梦想时识性。不经明眼一札。曾为浪子偏怜客。刺刺不休。或有鉴我愚忱者乎。盖无梦想主公既得荐取。其余公案更无疑惑透不过者。至於悟后行住坐卧。只须就本分上涵濡渐摩。其淆讹诸公案。性宗诸经教。自能一一时复契合。更不得别寻法门。惟遇诸善知识。须要虚心落草盘桓。不得强作解人。不受人煅炼。得少为足。再广参当今老寂。尚论古人。淘汰尽绝。了无遗憾。是之谓彻参。

　　调习

　　悟门了当。彻见圣凡不二。迷悟不二。生死涅盘不二。有情无情不二。尽虚空徧法界。十方三世诸佛。於此安住。尽虚空徧法界。三乘六道。乃至细大蠢动含灵。於此安住。我自无始轮回。至尽未来际。生生死死。亦於此安住。不特有情於此安住。即十方三世微尘国土。无情依报。亿兆品类。亦莫不於此安住。天然具足。更无剩欠。尚有何事不了。须修造修补。画蛇添足耶。中峰云。住地无明。即是诸佛不动智。我不知习气为何物。乃欲以佛知见治之。良以众生无始既全圆觉成无明。今日开悟便全无明成圆觉。觑到本地风光。诚然如是。然在天台教中。谓之素身佛。判六即中。祇是理即佛。全无庄严。天龙之所忽劣。纵令开悟。亦但是名字即佛。正须由名字。而观行。而相似。而分证。上至究竟。斯为到家。至禅门中。极重此理即。一念印契。立地成佛。然众生无始结习。轻重不等。应须消尽。楞严经云。理则顿悟。乘悟并消。事须渐除。因次第尽。悟心后。当知有调习法也。初祖九年面壁。诏人以行解相应。又云。不睹恶生嫌。不观善勤措。不舍智就愚。不抛迷就悟。此皆调习之说。二祖混迹酒肆屠门。曰我自调心。何关汝事。三祖曰。不用求真。惟须息见。心若不异。万法一如。宗非延促。一念万年。牛头融问四祖。既不许作观。境起时如何对治。祖云。境缘无好丑。好丑起於心。心若不强名。妄情从何起。妄情既不起。真心任徧知。汝但随心自在。无复对待。即名常住法身。无有变易。六祖曰。迷时师度。悟时自度。只合自性自度。又答荷泽。听法顿中渐。悟法渐中顿。修行顿中渐。证果渐中顿。圭峰答萧相公。顿则万行多方。焉能一时圆满。语云。真理即悟而顿圆。妄情息之而渐尽。顿圆如初生孩子。一日肢体已全。渐修如长养成人。多年志气方立。又答其若悟即同诸佛。何不发神通光明之问云。识冰是水。藉阳气以消镕。悟凡即真。资法力而修习。冰消则水流润。方呈溉涤之功。妄尽则心灵通。始发通光之应。修心外无别行门。傅大士云。欲得早成。戒心自律。心性虽空。贪瞋体实。莫言心王空无体性。心性虽空。能凡能圣。是故相劝。好自防慎。剎那造作。还自漂沈。南岳让云。修证则不无。马祖云。汝等各信自心是佛。达摩来此。引楞伽佛语心为宗。无门为法门。印众生心地。夫求法者。应无所求。心外无别佛。佛外无别心。不取善。不舍恶。净秽两边。俱不依怙。达罪性空。念念不可得。无自性故。三界惟心。森罗万象。一法所印。凡所见色。皆是见心。心不自心。因色故有。於心所生。即名为色。知色空故。生即不生。了此乃可随时着衣吃饭。长养圣胎。任运过时。问如何修道。师曰。道不属修。若言修道。修成还坏。即同声闻。若言不修。即同凡夫。了得自性本来具足。但善恶事上不滞唤作修。取善舍恶。观空入定。即属造作。若向外驰求。转疏转远。但尽三界心量。一念妄想。即是三界生死根。但无一念。即除生死根。即得法王无上珍宝。前中后念。念念不相待。念念寂灭。唤作海印三昧。声闻不知。圣心本无因果阶级心量。妄想修因证果。虽悟却迷。若上根领会。更不历阶级地位。顿悟本性。对迷说悟。本既无迷。悟亦不立。众生无量劫。常在法性三昧中。着衣吃饭言谈。六根运用。尽是法性。不解返源。逐相造种种业。若能一念返照。全体圣心。所以道不用修。但莫污染。有生死心造作趣向。皆污染。若欲直会平常心是道。无造作取舍是非断常凡圣。经云。非凡夫行。非圣贤行。是菩萨行。只今行住坐卧。尽是道。即法界。建立亦得。扫荡亦得。尽是妙用。非离真有立处。立处即真。一切法皆佛法。诸法即是解脱。行住坐卧。悉不思议用。不尽有为。不住无为。有为是无为用。无为是有为依。不住於依。故曰如空无所依。迷为识。悟为智。悟自本性。一悟永悟。如日出不与暗合。了心境界。妄想即除。即是无生法性。法性本有。有不假修。禅不属坐。坐即有着。若见此理。真正合道。随缘度日。坐起相随。戒行增熏。积於净业。但能如是。何虑不通。百丈云。汝等先歇诸缘。休息万事。善恶世出世一切法。莫记忆缘念。放舍身心令自在。心如木石无分别。心空无所行。慧日自现。如云开日出相似。但歇一切攀缘贪瞋。垢净情尽。对五欲八风不动。不被见闻觉知惑。自然具足神通妙用。是解脱人。问对境如何得心如木石去。师曰。诸法本不自言空言色。亦不言是非垢净。亦无心系缚人。但人自虚妄计着。作若干解会爱畏。但了诸法不自生。皆从己一念妄想颠倒取相而有。知心与境本不相到。当处解脱。一一寂灭。当处道场。又本性不可名目。本不是凡圣垢净空有善恶。若垢净心尽。不住系缚。不住解脱。无一切有为无为缚脱心量。处於生死。其心自在。毕竟不与诸虚妄幻尘蕴界生死诸入和合。迥然无寄。一切不拘。往来生死。如门开相似。人遇种种称意不称意事。心无退屈。不贪名闻功德利养。不为世法滞碍。苦乐平怀。衣食活命。兀兀如愚。稍有相应分。若广学知解。求福智。皆生死。却被知解境风。漂溺生死海里。佛是无求人。理是无求理。求之即乖。若着无求无为。复同有求有为。若能一生心如木石。不被五欲八风所漂。即生死因断。去住自由。不为一切有为因果所缚。有漏所拘。他时还以无因缚为因。同事利益。以无着心应一切物。以无碍慧解一切缚。努力猛究取。莫待老苦。整手脚不得。但随贪爱重处。业识所引受生。都无自由分。问如何得自由分。师曰。如今得即得。对五欲八风不动。情无取舍悭嫉贪爱。我所情尽。垢净俱亡。如日月在空。不缘而照。心心如木石。念念如救头然。亦如香象渡河。截流而过。更无疑滞。此人天堂地狱所不能摄。夫读经教语言。皆须消归自己。但一切言教。祇明如今鉴觉自性。但不被有无诸境缚。是汝导师。能照破有无境。是金刚慧。即有自由独立分。但离一切声色。亦离於离。亦不住於知解。是修行三乘教。皆治贪瞋等病。今若有贪嗔等。先须治之。不用求觅义句知解。知解属贪。贪变成病。今但离有无诸法。亦离於离。透过三句外。自然与佛无差。既是佛。何愁佛不解语。只恐被有无缚。不自由。以理未立。先有福智。被福智载去。如贱使贵。不如先立理。若要福智。临时作得。常叹今所依命。不食饥死。无水渴死。欠一日不生。欠一日不死。被四大把定。不如先达者。入火不烧。入水不溺。要烧溺便烧溺。要生即生。要死即死。去住有自由分。如今心如虚空。学始有成。达摩云。心心如木石。三祖云。兀尔忘缘。曹溪云。善恶都莫思量。马祖云。如迷人不辨方所。肇公云。闭智塞聪。独觉冥冥。文殊云。心如虚空故。敬礼无所观。甚深修多罗。不闻不受持。今但有无诸法。都不见闻。六根杜塞。能与么学。方有修行分。这个语苦口逆耳。与么作得。至第二三生。能向无佛处。坐大道场。成等正觉。又云。如人见火。但莫手触。火不烧人。祇如今无十句。浊心贪心爱心染心瞋心执心住心依心着心取心恋心。但是一句各有三句。个个透过三句。但是一切照用任听纵横。一切举动语默啼笑尽佛慧。於一一境。不惑不乱。不瞋不喜。六根门头。刮削并当得净。是无事人。三句者。不住贪染。亦不依住不贪染。亦无不依住知解。是名般若。黄檗运云。佛与众生。唯是一心。更无别法。此心无始不曾生灭。无形相。不属有无新旧。非长短大小。超过一切限量名言踪迹对待。当体便是。如空无边际不可测。惟此心是佛。众生着相外求。使佛觅佛。终不能得。不知息念忘尘。佛自现前。此心众生不减。佛不添。六度万行。恒沙功德。本自具足。遇缘即施。缘息即寂。不信此是佛。着相修行。皆妄想与道乖。此心明净如空。无一点相貌。动念即乖法体着相。无始无着相佛。修六度万行即次第。无始无次第佛。但悟一心。更无少法可得。此即真佛。如虚空。日升不曾明。日没不曾暗。明暗相夺。空性不变。今不悟此心体。着相修行皆恶法。供养十方佛。不如供一无心道人。无心者无一切心也。如如之体。内如木石不动摇。外如虚空不塞碍。无能所相貌得失方所。趋者不敢入此法。恐落空无栖泊处。望崖而退。恒河沙者。珍宝馨香沙不贪。粪尿臭秽沙不恶。此即无心之心。离一切相。生佛更无差别。但能无心。便是究竟。若不直下无心。累劫不成道。被三乘功行拘系不解脱。然证有迟疾。有闻法一念便得无心者。有至十地乃得无心者。长短得无心乃住。更无可修可证。实无所得。一念得与十地得。功用恰齐。只历劫枉辛勤耳。祖师西来。直指汝心本来是佛。心心不异名祖。见此顿超三乘诸位。问现有种种妄想。何以言无。曰妄本无体。是汝心起。若识心是佛。心本无妄。那得起心更认妄。若不动念。自然无妄。曰妄起时。佛在何处。曰觉正是佛。若无妄。觉亦无。问今悟时。佛在何处。曰问从何来。觉从何起。语默动静声色。尽是佛事。不可更头上安头。但莫生异念。山水僧俗天地。总不出汝心。问若如此。何处是菩提。曰菩提无是处。佛不得。众生亦不失菩提。但一切众生即菩提相。问云何发菩提心。曰菩提无所得。汝闻发菩提心。将谓学取佛去。任三祇修。亦只得报化。与本源真性佛何涉。外求有相佛。与汝不相似。此本源清净心。生佛世界。有相无相。平等圆明徧照。世人不悟。只认见闻觉知为心。为见觉覆。不睹本体。但直下无心。本体自现。然本心不属见闻觉知。亦不离见等。但莫於见等上起解。亦莫於见等上动念。亦莫离见等觅心。亦莫舍见等取法。不取不着。纵横自在。无非道场。心境双忘。乃是真法。忘境犹易。忘心至难。人不敢忘心。恐落空无捞摸处。不知空本无空。只是一真法界。问。佛空得无明否。曰无明是诸佛得道处。所以缘起是道场。道场者无所得也。问无明者为明为暗。曰非明非暗。明暗是代谢法。无明且不明且不暗。不明不暗。祇自本明。人但欲向明。不欲向暗。不爱无明烦恼。分明道佛且不明。众生不暗。法无明暗故。沙门果者。从息虑成。不从学得。古人心利。才闻一言。便乃绝学。所以唤作绝学无为闲道人。今只欲多知解。翻成壅塞。但消融表里情尽。都无依执。是无事人。我宗门但知息心便休。汝但除却凡情圣境。心外更无别佛。祖师直指人全体是佛。汝今不识。执凡圣向外驰求。还自迷心。百种多知。不如无求最第一也。道人是无事人。无事亦无。但无一切心。即名无漏。每日行住语言。但莫着有为法。出言瞬目。尽同无漏。如今禅者。皆着一切声色。何不心同虚空去。如枯木石头寒灰死火去。方少分应。但离有无诸法。心如日轮在空。光明自然不照而照。不是省力底事。到此无栖泊处。即是行诸佛路。便是无所住而生心。此是你清净法身。名阿耨菩提。古人道争似无为实相门。一超直入如来地。若不会此。纵学得多知勤苦。草衣木食。不识自心。尽名邪行。今但学无心。久须实得。为你力量小。不能顿超。但三五十年。得个入处。自然会去。法身从古至今。与佛祖一般。何处欠少。既会是意。努力尽今生去。出息不保入息。告裴相云。即心是佛。无心是道。问圣无心是佛。凡无心莫沈空否。师云。法无凡圣。亦无空寂。法本不有。莫作无见。法本不无。莫作有见。有无情尽。宗门中只论息机忘见。问心既是佛。更修六度万行否。师云。悟在於心。非关六度万行。诸度门中。佛心第一。但无生死烦恼等心。即不用菩提等法。所以道佛说一切法。为度一切心。我无一切心。何用一切法。此意难信。达磨来。只可师一人。密信自心是佛。身心俱无。是名大道。实无一法可得。名坐道场。道场者。只是不起诸见。问何者是精进。师云。身心不起。是名第一强牢精进。云如何是出三界。师云。善恶都莫思量。当处便出三界。今但无中栖泊。即是行诸佛路。众生轮回不息者。意缘走作心。於六道不停。致受种种苦。今但无心。顿息诸缘。但除人我憎爱胜负多种妄想。性自本来清净。即是修菩提法佛等。心如顽石无缝罅。一切法透不入。兀然无着。始少分应。即此身心是自由人。达摩面壁。都不令人有见处。只论忘机则佛道隆。分别即魔军炽。问若无心行此道。得否。曰无心便是行此道。说甚得不得。且如瞥起一念。便是境。若无一念。便是境忘心自灭。无复可追寻。问如何得不落阶级。师云。终日吃饭。未曾咬着一粒米。终日行路。未曾踏着一片地。与么时。无人我等相。终日不离一切事。不被诸境惑。名自在人。念念不见一切相。安然端坐。任运不拘。名解脱。努力努力。此门千万人。只得三五个。若不将为事。受殃有日在。故曰着力今生须了却。莫教累劫受余殃。临济云。学者要求真正知见。若得正见。生死不染。去住自由。不要求殊胜。殊胜自至。山僧指示人。只要你不受惑。要用便用。更莫迟疑。如今病在不自信。被万境回换不自由。若歇得念念驰求心。便与佛祖不别。欲识佛祖么。只你面前听法底是。人信不及。便向外求。约山僧见处。与佛祖不别。今多般用处欠甚么。一道神光未曾间歇。如是见得。祇是一生无事人。你要与佛祖不别。但莫外求。你一念心上清净光。是法身佛。一念心上无分别光。是报身佛。一念心上无差别光。是化身佛。此三种佛。即今目前听法底。祇为不向外求。有此功用。你四大色身不解说法听法。虚空不解说法听法。是你目前历历底一个形段孤明。是这个解说法听法。如是见得。便与佛祖不别。但一切时。更莫间断。触目皆是。只为情生智隔。想变体殊。所以轮回。受种种苦。道流。心法无形。通贯十方。在眼曰见。在耳曰闻。本是一精明。分为六和合。一心既无。随处解脱。只为驰求心不歇。上他古人闲机境。若真道人。但随缘消旧业。要行即行。坐即坐。无一念希求佛果。古云。若欲作业求佛。佛是生死大兆。你但随处作主。立处即真。境来回换不得。纵有五无间业。皆解脱大海。你欲得生死去住自由。即今识取听法的人。无形相。无根本。无住处。活泼泼地。应是万种施设用处。祇是无处所。号之为秘密。问如何是四种无相境。师云。一念心疑被地碍。一念爱被水溺。一念嗔被火烧。一念喜被风飘。若不被境转。处处用境。达四大如梦幻。只你听法者。不是四大。能用四大。如是见得。便乃去住自由。佛六通者。入色声香味触法六界不被惑。皆是空相。不能系缚。此无依道人。虽是五蕴陋质。便是地行神通。佛现不喜。地狱现不怖。见诸法空相。变即有。不变即无。三界惟心。梦幻空花。何劳把捉。唯听法底人。入火不烧。入水不溺。入地狱如游园观。入饿鬼蓄生而不受报。缘何如此。无可嫌底法。你若爱圣憎凡。生死海里沈浮。不如休歇无事去。已起者莫续。未来者不要放起。一念心歇。唤作菩提树。若念念歇不得。便上他无明树。入六道披毛带角去。你若歇得。便是清净身界。三界神通变化意生身。大珠云。心为根本。问根本以何法修。师云。坐禅禅定。即得忘念不生。为禅。坐见本性。为定。本性者。是你无生心。坐者。对境无心。八风不能动。得如是定者。虽是凡夫。即入佛位。此顿悟门。无念为宗。妄心不起为旨。以清净为体。以智为用。无念者。无邪念。非无正念。念有无善恶苦乐冤亲爱憎。皆邪念。不念一切。惟念菩提。名正念。菩提不可得。菩提无所念。无所念者。即一切处无心。是无所念。得无念时。自然解脱。知二性空。即是解脱。不空不得解脱。名为智二性空即体。知二性空解脱名用。二性空者。不生有无爱憎等也。若自了了无心。不住一切处者。即名了了见本性。这不住一切处心者。即佛心。亦名无生心。经云证无生法忍是也。未得如是时。努力用功。功成自会。一切处无心即是会。但无爱憎心。即二性空。自然解脱。问如何是常不离佛。答心无起灭。对境寂然。一切时毕竟空寂。即常不离佛。得如是见。是为涅盘。证无生法忍。亦名不二法门。亦名一行三昧。何故。不受爱憎。是二性空。是无所见。即是真如无得之理。如论究竟解脱理者。只是事来不受。一切处无心。永寂如空。毕竟清净。自然解脱。一失人身。万劫难复。努力努力。又真如之性。亦空亦不空。以真如妙体。无形相。不可得。名空。然空无体相中。具足恒沙之用。即无事不应。名亦不空。如此功业。由行为本。若不降心而入。取证无是处。外不染声等。内不起妄念。名证。不作证想。名无证。亦不作无证想。名无无证。是名毕竟证。僧问南阳忠曰。如何用心。即得成佛。曰无心可用。即成佛。问无心谁成佛。曰无心自成佛。成佛亦无心。问人持刀取命。是有是无。曰是无。痛否。曰痛亦无。问死后生何道。曰无死无生亦无道。问既得无物自在。饥寒所逼。若为用心。曰饥即食。寒即衣。问知饥寒应有心。师曰。汝心作何体段。答无体段。师云。既无体段。即本来无心。何得言有。问逢见虎狼。如何用心。曰见如不见。来如不来。彼即无心。恶兽不能加害。问独脱无心名何物。曰唤作无形段金刚大士。问有何功德。曰一念与金刚相应。能灭殑伽沙劫生死重罪。得见殑伽沙诸佛。其金刚大士功德无量。殑伽沙说不尽。问如何一念相应。曰。忆智俱忘即相应。问忆智忘。谁见诸佛。曰忘即无。无即佛。问无何得唤作佛。曰无亦空。佛亦空。故曰无即佛。问既无纤毫可得。名为何物。还有相似者否。曰本无名字。无相似者。世号无比独尊。努力依此修。无能破坏者。独脱无畏。常有恒沙圣贤所护。河沙天龙八部所敬。河沙善神来护。永无障碍。何处不得逍遥。问。若为得成佛去。曰佛与众生一时放却。当处解脱。问。作么得相应。曰善恶不思。自见佛性。问心有烦恼否。曰烦恼性自离。问即心是佛。可更修万行否。曰诸佛皆具二严。岂拨无因果耶。南泉曰。真理一如。潜行密用。无人觉知。呼为无渗智。亦云无渗不可思议。等空不动性。非生死流。妙用自足。始与一切行处得自在。故曰於诸行处无所而行。亦云徧行三昧。普现色身。用处无踪迹。不属见闻觉知。真理自通。妙用自足。大道无形。真理无对。所以不属见闻觉知。如云不闻闻。是大涅盘道。只个物不是闻不闻。问不属见闻。如何契会。曰须会冥契自通。亦曰了因。非从见闻觉知有。见知属缘。对物始有。者个灵妙不可思议。不是有对。故云妙用自通。不依傍物。所以道通不是依通。事须假物方得见。所以道非明暗。法离有无。潜理幽通。无人觉知。亦云冥会。真理非见闻觉知。故云息心达本源。故号如如佛。毕竟无依自在人。亦云本果。不从生因所生。唯从了因所了。从上以来。祇教人会道。更无别求。若思量作得道理。尽属句义。三乘五性义理。无不唤作行履。处处受用具足即得。若论道即不是。一向耽着。被他识拘。亦云贪欲成性。所以云佛不会道。我自有修行。亦云正因。了六波罗密空。即物拘我不得。祖师恐人迷着因果地位。故来传法度迷。江西老宿云。不是心。不是佛。不是物。先虽说即心即佛。黄叶止啼之说。如今多有唤心依佛。智为道。是闻觉知俱是道。迷头认影。设认得。亦不是本来头。宁作心师。不师於心。见闻觉知皆因缘照物而有。不可常照。所以心智俱不是道。且大道非明暗法。离有无数。数不能及。如空劫时。无佛名。无众生名。与么时正是道。只是无人觉知他。数不及他。唤作无名大道。早属名句了也。所以真理一如。更无思想。才有思想。即被阴拘。便有众生及佛名。佛出世。唤三界智人。未出世时。唤作甚么。佛只令人会道。体非凡圣。唤作还源返本。体解大道。无量劫六道去来众生。为无了因。故生贪欲。名为在缠。不得自在。暂时岐路。今既如是会。却向里许行履。不同前时。为了因会本果故。了阴界空。六波罗密空。所以得其自在。若不向里许行履。如何摧挫得五种贪。二种欲。佛菩萨具福智二严。为了因了六波罗密空。体者个受用。所以不存知见。始得自在。若有知见。即属地位。便有分剂心量。唤作酬因答果佛。不得自在。今行六波罗密。先用了因会本果故。了此是方便。受用始得自由。去住自在无障碍。亦云方便勤庄严。亦云微妙净法身。只是不许分剂心量。若无如是心。一切行处。乃至弹指合掌。皆是正因万行。皆同无作。始得自在。所以魔外求我不得。唤作无住心。亦云无渗智。不思议妙用自在。故云性海不是觉海。觉海涉缘。即须对物他便妙。如今更别求建立义句。觅胜负知解语言。言有佛救众生。求佛菩提皆贪欲破戒。与道悬隔。且法身无为。不堕诸数。法无动摇。不依六尘。经云佛性是常。心是无常。所以智不是道。心不是佛。今且莫唤心作佛。莫作见闻觉知会。者个物本无许多名字。妙用自通。数量管他不得。是大解脱。所以道人心无住处。踪迹不可寻。故云无渗智不思议智。又云心如枯木。始有少分应。向那边会了。却来这边行履。不证凡圣等位。实无少法可得。但是有因有果。尽属无常生灭。但会取无量劫来性不变异。即是修行。妙用而不住。便是菩萨行。达诸法空。妙用自在。色身三昧炽然。行六波罗密空。处处无碍。处地狱如游园观。不可道伊不得作用。众生无量劫。不自了体。着於恶欲。不得自在。受种种苦。不自觉知。及至今日。会取从来性。与今日不别。无受师曰。学般若菩萨。如冰棱上行。临终一毫凡圣情量纤尘思念不尽。随念受生。向驴胎马腹托质。泥犁镬汤煮煠。从前记持见解智慧。都卢失却。依前为蝼蚁。虽是善因。而遭恶果。且图个甚么。只为贪欲成性。二十五有。向脚跟下系着。无成办期。祖师惟传心印。得者。即不检凡圣愚智。直下便尔歇去。顿息万缘。越生死流。设有眷属庄严。不求自得。一闻千悟。得大总持。倘不如是。祖师来此土。非常有损益。有益者。百千中。捞漉一个半个。堪为法器。有损者。如前明从他依三乘教修行。却得三贤四果。有进修分。所以云。了即业障本来空。未了还须偿宿债。马祖问石巩曰。作么生牧牛。答一回入草去。蓦鼻拽将回。曰子真牧牛。长庆安问百丈。何者是佛。丈曰。大似骑牛觅牛。问识得后如何。丈曰。如人骑牛至家。曰始终如何保任。丈曰。如牧牛人。执杖视之。不令犯苗稼。安后云。三十年只看一头水牯牛。若落路入草。便把鼻孔拽转。才犯苗稼。便鞭挞。调伏既久。可怜生受人言语。如今变作露地白牛。常在面前。终日露迥迥地。趁亦不去。汝各有大宝。从眼门放光。照山河大地。耳门放光。领一切音响。如是六门。昼夜常放光明。名放光三昧。自不识取。石头垂语云。言语动用没交涉。药山曰。非言语动用。亦没交涉。头曰。我这里针札不入。药山曰。我这里如石上栽花。头然之。药山曰。祖师祇教保护。若贪瞋起。切须防御。莫教掁抵。是你欲知枯木石头。却须担荷。实无枝叶可得。然不得绝却语言。我今为汝说这个语。显无语底。他那个本来无耳目等貌。丹霞云。汝须保护一灵之物。不是你造作名邈得。更说甚荐不荐。吾见石头。只教切须自保护此事。不是你谈话得。各有一坐具地。更疑甚么。你须自看善巧方便。慈悲喜舍。不从外得。不着方寸。善巧是文殊。方便是普贤。你更拟趁逐甚么。我此间无道可修。无法可证。一饮一啄。各各有分。不用疑虑。若识得。释迦老。凡夫是。庞公临终告于相曰。但愿空诸所有。慎勿实诸所无。惟宣师曰。凡夫无明。二乘执着。离此病。是曰真修。不得勤。不得忘。勤即近执着。忘即落无明。此为心要。赵州云。你被十二时使。老僧使得十二时。无事衣钵下究理好。老僧行脚时。除二时粥饭。是杂用心。此外更无别用心处。不如是。大远在。沩山佑曰。道人之心。无背无向。亦不闭眼塞耳。但情不附物即得。问顿悟人更修否。曰若真悟。他自知时。修不修。是两头语。今初心虽悟。犹有旷劫习气未顿净。须教渠净除现业流识。即修也。不可别有法教修行趣向。从闻入理。闻理深妙。心自圆明。不居惑地。纵有百千妙义。抑扬当时。此乃得座披衣自作活计始得。以要言之。则实际理地。不受一尘。万行门中。不舍一法。若单刀直入。则凡圣情尽。体露真常。理事不二。即如如佛。德山曰。汝但无事於心。无心於事。则虚而灵。空而妙。若毛端言之。皆自欺。何故。毫厘系念。三途业因。瞥尔情生。万劫羁锁。圣凡名号总空名。殊相劣形皆幻色。求之固累。厌之又成患。只要一切时莫用他声色。应是从前行履处。一时放却。顿脱羁锁。一念不生。即前后际断。无一法可当情。仰山问。如何是真佛行处。沩山曰。以思无思之妙。反思灵焰之无穷。思尽还源。性相常住。事理不二。即如如佛。僧问。洞山价教人行鸟道如何。曰不逢一人。直须足下无私去。直须心心不触物。步步无处所。常无间断始相应。云岩宝镜云。臣奉於君。子顺於父。不顺非孝。不奉非辅。潜行密用。如愚若鲁。但能相续。名主中主。僧问。还有不病者么。洞山曰。有。问不病者还看和尚么。曰老僧看他有分。看时不见有病。曹山辞。洞问。子向甚处去。曰。不变易处去。问不变易处岂有去耶。曹曰。去亦不变易。曹山云。若承当处分明。即转诸圣向己背后。方得自由。一切粗重境来。皆作得主。不论天堂地狱饿鬼畜生。但是一切处不移易。元是旧时人。只不行旧时路。若有忻心。还成滞着。若脱得。拣甚么。今人爱净洁路。此病最难治。世间粗重事却轻。净洁病最重。只如佛味祖味。尽为滞着。先师云。拟心是犯戒。得味是破斋。佛味祖味才有心便犯。若无为无事净洁。此乃重无以加也。祖师出世。只为这个。黧奴白牯修行却快。驰觅佛祖菩提涅盘。几时休歇成办乎。皆是生灭心。不如黧奴与白牯。兀兀无知。但饥吃草。渴饮水。若能恁么。不愁不成办。不见道计较不成。是以知有。乃能披毛戴角。始较些子。人人有坐具地。佛侵他不得。恁么体会修行。饶令成佛作祖。也只这是。便堕三涂地狱。也只这是。须与他作主始得。若作得主。即是不变易。作不得。便变易也。问如何免得。曰知有即得。用免作么。但是菩提涅盘烦恼无明等。总不要免。世间粗重事。但知有即得。不要免。免即同变易去也。乃至成祖成佛菩提涅盘。此等殃祸为不小。因甚如此。只为变易。若不变易。只须触处自由始得。云居膺云。直似一息不来底人。方与那个相应。有少许说话行履分。暂时不在。如同死人。如人常在。愁甚么事不办。欲知久远。只在如今。如归家。到即是。直得顶上光焰生亦不是。有一毫去不尽。即被尘累。况更多。僧问龙牙。古人得个恁么便休去。曰如贼入空室。问十二时中如何着力。曰如无手人欲行拳始得。玄沙备云。还识大悟么。虚空犹从迷妄幻生。何处有三界业。今道无。尚诳语。岂况是有。知么。无门。解脱之门。无意。道人之意。动起生死本。静堕昏沈乡。动静双泯。即落空亡。动静双收。颟顸佛性。必须对境如枯木寒灰。临时应用。不失其宜。镜照诸像。不乱光辉。十方无影像。三界绝行踪。不堕往来机。不住中间意。一段光明。未曾昏昧。体寂寂。常的的。不动摇。朗然照。法尔天真。不同修证。祇要虚闲。不昧作用。个中纤毫不尽。即魔眷属。直饶似秋潭月影。静夜钟声。随扣无亏。触波不散。犹是生死岸头事。道人行处。如火销冰。终不却成冰。步步履空。智识不能到。动即失宗。觉即迷旨。语路心行处绝。若与么现前。更疑何事。没栖泊处。离去来今。本来真净。动用更无欠少。不悟个理。妄涉尘事。染着纵悟。则尘境纷纭。便拟敛念。破除遏捺。即落空外道。这里本绝尘境无位次。悟则纵横不离本际。凡圣也无立处。动静扬眉。是真解脱。尘劫事都在目前。时人不遇良朋。不辨邪正。古德云。情存圣量。犹落法尘。己见未忘。还同渗漏。不可持斋持戒。观空入定。便当去。外道八万劫定。不免轮回。盖生死根不破。出家儿真实明达。便同诸佛。寂照忘知。虚含万像。放舍闲缘。歇却心识。方少许相亲。不如是。尽被识情带去。有甚自由分。如今却不如无情木石说法。非常真实。只是少人能听。具这个真实发明。便向六道中。同於诸佛净土。更惧何生死。此一门超凡圣因果。毗卢妙庄严世界海。超他释迦方便门。直下永劫。不教有一物与汝作眼见。不可由汝用功庄严得。盖为识得。即大出脱。大彻头人。莫祇长恋生死爱网。被善恶业拘。将去无自由分。饶汝炼得身心同虚空。到精明湛不摇处。不出识阴。唤作如急流水。妄为恬静。尽出轮回不得。何似博地凡夫。不用一毫功夫。便超拔去。肯么。人如海中坐。向人乞水。若根钝。直须日夜忘疲。尽一生去。更得人荷挟。刻骨究实。不妨易得。有一般说昭昭灵灵。能见能闻。大赚人。今问为甚睡时又不昭灵。认贼为子。是生死根本。妄想缘气。只因前尘色声等法分别有。若无前尘。汝此昭灵同於兔角。仁者。但识取汝秘密金刚体。山河大地。十方国土。色空明暗。及汝身心。乃至诸佛成道利生。莫非皆承汝圆成威光所现。汝有如是奇特当阳出身处。何不发明。今若不了。后入驴胎烧煮去。此烦恼业。不是一两劫便休。直与汝金刚齐寿。又云。诸人见有险恶大虫刀剑诸事。逼汝身命。生无限怖。如画师自画地狱。看了却生怖。不是别人与汝为过。欲觉此幻惑么。但识取汝金刚眼睛。若识得。不教有纤尘得露现。何处更有虎狼刀剑解愶吓汝。直至释迦如此伎俩。亦觅出头处不得。所以道沙门眼。把定世界。不漏丝发。何处更有一物为汝知见。何不急究取。云门偃云。向你道直下无事。早埋没也。更欲寻言觅解。去道转远。故知一切有心。天地悬隔。然得的人。道火何曾烧口。终日着衣吃饭。未曾触着一粒米。挂一缕丝。此犹是门庭之说。须实得恁么始得。大静云。心念纷飞。却将纷飞心。究纷飞处。究之无处。则纷飞之念何存。反究究心。则能究之心安在。又能照智本空。所缘境亦寂。寂而非寂者。盖无知寂之人。照而非照者。盖无所照之境。境智俱寂。一性怡然。乃还源要道。行崇曰。欲得相应。即如今立地便证。根思迟钝。日夜究将去。忽然觑见。更莫以少为足。便能究竟。乃至淫坊酒肆。触净好恶。以汝所见觑教尽。是此境界。方得圆修。翻掷自由。慧忠云。众生不能解脱者。情累耳。悟道易。明道难。但脱情见。其道自明。明之言信也。如禁蛇人。信其咒力药力。以蛇绾弄。揣怀袖中无难。未知咒药者。怖骇弃去。但谛见自心。情见便破。今千万疑不得用者。是未见自心者也。园头问梁山。家贼难防时如何。曰贬向无生国里。曰莫是他安身立命处么。曰死水不藏龙。问如何是活水里龙。曰兴波不作浪。问忽然倾湫倒岳来时如何。梁山走下把住云。阇黎。莫教打失老僧袈裟角。神鼎举洞山曰。贪瞋痴。太无知。赖我今朝识得伊。行便打。坐便锤。分付心王仔细推。无量劫来不解脱。问汝三人知不知。神鼎不然。贪瞋痴。实无知。十二时中任从伊。行即往。坐即随。分付心王拟何为。无量劫来元解脱。何须更问知不知。法眼益曰。见道为眼。明道为功。便能得大智慧力。若未得如此。三界可爱底事。尽教去尽。才有纤毫还未可。慈明歌曰。牧牛童。实快活。跣足披衣双角阔。横眠牛上向天歌。人问如何牛未渴。回首看。家田阔。四方放去休拦遏。八面无拘任意游。要收只在索头拨。小牛儿。顺摩捋。角力未完难提掇。且从放在小平坡。虑上高峰四蹄脱。日已高。休吃草。捏定鼻头无少老。一时牵向圈中眠。和泥看伊东西倒。笑呵呵。好不好。又将横笛顺风吹。震动五湖山海岛。倒骑牛。脱布袄。知音休向途中讨。若问牧童何处居。鞭指东西无一所。奉先引古云。聪明不敌生死。乾慧岂免轮回。道齐述达摩云。楞伽可以印心。经曰。诸法无法体。而说惟是心。不见於自心。而起於分别。可谓大慈悲父。如实极谈。我辈自不领受。问见息遂断分别乎。师曰。非然也。如调马。马自见其影而不惊。以知影从自生出故。以是知不断分别。亦舍心相也。只今目前如实而观。不见纤毫。问钟鼓本无声。如何信。师曰。如彼声。无有作者。无有住处。毕竟空故。诳凡夫耳。若鼓声实有。钟声俱击。应不相参。所以玄沙道钟鼓不交参。句句无前后。若不当体寂灭。如何得句句无前后耶。蒋山元答王平甫云。佛祖无异於人。所异者能自护念耳。滔天之水。源於滥觞。清净心中。无故动念。危乎甚於滔天。其可动耶。佛祖付授。必叮咛曰。善自护持。问佛法止此乎。师云。至言不烦。顾力行如何耳。客来无贵贱。寒温外。无别语。即敛目入定。厨库火。师啜啖自若。食毕无所问。师出。狂人入寺。杀一僧。即自刭。尸相枕。走报交武。师归。过尸处。未尝视。登寝危坐。职事侧立。冀处分。师敛目。竟不得请去。芙蓉楷曰。出家者。求脱生死。休心息念。断绝攀缘。遇声色。如石上栽花。见利名。如眼中着屑。无始来。此等不是不曾经历。何须苦苦贪恋。如今不歇。更待何时。能尽今时。更有何事。若得心中无事。佛祖犹是冤家。一切世事自然冷淡。方始那边相应。不见隐山至死不肯见人。石霜置枯木堂。与人坐卧。只要死了你心。投子使人办米。同煮共飨。要得省取你事。诸宿若无长处。如何忍得。真净文云。今人多是得个身心寂灭。前后际断。一念万年去。休去歇去。古庙香炉冷湫湫地去。便究竟。殊不知却被此胜妙境障蔽。正知见不现前。神通光明不发露。或执平常心是道为极则。天是天。地是地。大尽三十。小尽廿九。此依草附木。不知不觉。一向迷将去。问我手何似佛手。便道和尚手。我脚何似驴脚。便道和尚脚。上座生缘。便道某州人莫错会。须要平常一路为稳当。更不敢别移一步。不见临济道。我这里是活祖师意。把来便用。立处即真。他不说这语得。那语不得。此盖眼不开。百般忌讳。直饶与么说。当下忽然见得分明。也是棺材里瞪眼。又云。佛法至妙无二。但未至妙。则互有长短。苟至於妙。则悟心人。如实知自心究竟本来成佛。如实自在安乐。如实解脱清净。而日用惟用自心。自心变化。把得便用。莫问是非。拟心思量不是。也不拟心。一一天真自在。一一如莲花不着水。所以迷自心作凡。悟自心成佛。今多不信自心。不悟自心。不得自心明妙受用安乐解脱。心外妄有禅道。妄立奇特。妄生取舍。纵修行多落外道二乘禅寂断见境界。行伟师坐忘夜旦。谢绝交游。曰道业未办。岁月如流。大根器如云门赵州。犹云我惟粥饭二时是杂用心。又云我岂有工夫闲处用。矧行伟日劫相倍者。讵暇清谈乎。死心新示末后句偈曰。末后一句子。直须心路绝。六根门既空。万法无生灭。於此彻其源。不须求解脱。平生爱骂人。只为长快活。灵源清云。学者未脱生死。病在偷心未死耳。古者言下脱生死。效在偷心已死。然非学者自能尔。实师家钳锤妙密也。如梁武见侯景不动声色。而景之心枯竭无余。洪觉范引宗镜录云。虽然业即是心。既从心生。还从心受。如何治其业报。原答。但了无作。自然业空。所以云。若无作恶业。一生成佛。又曰。虽有作业而无作者。即是秘密之教。又凡作业。悉皆自心横计外法。还自对治。妄取成业。若了心不取境。境不自生。无法牵怀。云何成业。师释曰。炷香供佛。心知获福。操刀杀戮。心知入狱。或杀或供。一手之功。云何业报罪福不同。皆自横计有如是事。是故从来枉沈生死。雷长芭蕉。铁转磁石。俱无作者。而有是力。以不取境。境亦自寂。故如来藏不许有识。又引罗什顶佛钵。念钵甚大即重下之。曰。我心有分别。故钵有重轻。予以知一切随念。念未生时。量同太虚。然今现行分别者。万类纷然。何故灵验不等。是皆心力昧略微劣故也。王祥卧冰则鱼跃。耿恭拜井则泉冽。盖养之专。故灵验之应速如响。又引灵源曰。道人保养。如人病须服药。药之灵验易见。要须忌口乃可。不然。服药何益。死生是大病。佛祖言教是良药。污染心是杂毒。不能忌之。生死病无时损也。予爱其言。追念圆觉经曰。末世诸众生。心不生虚妄。佛说如是人。现世即菩萨。法句经曰。若起精进心。是妄非精进。但能心不妄。精进无有涯。妙普曰。学道犹如守禁城。昼防六贼夜惺惺。中军主将能行令。不动干戈定太平。圜悟勤曰。绵密无间。寂照同时。岁月悠久。打成一片。而根本愈牢。密密作用。诚无出此。应当处处全真。则触处皆渠。剎剎尘尘。皆在自大圆镜中。愈密愈能转换也。云门道。直得乾坤大地无纤毫过患。犹为转句。不见一色。始是半提。更须知有全提时节始得。所以德山棒。临济喝。皆彻证无生。透顶透底。到大用现前。方能全身出没。欲人全身担荷外。退守文殊普贤大人境界。岩头曰。他得底人。只守闲闲地。二六时中。无欲无依。自然超诸三昧。德山亦曰。但无事於心。於心无事。则虚灵寂照。此既已明。须当践履。但只退步。愈退愈明。愈不会。愈有力量。异念才起。即猛割断。令不相续。则智照洞然。步步踏实地。岂有憎爱违顺拣择於其间哉。无明习气。旋起旋消。悠久无力能扰人也。古以牧牛喻。诚哉。要久长人耳。直截省要。最是先忘我见。使虚静恬和。任运腾腾。一切法皆无取舍。向根根尘尘。应时脱然自处。孤运独照。照体独立。物我一如。直下彻底。无照可立。如斩丝。一斩一切斩。便自会作活计。佛见法见。尚不令起。则尘劳业识。自冰消瓦解。养得成实。如痴兀而峭。措佛祖位中。收摄不得。那肯入驴胎马腹也。赵州云。千亿个尽觅作佛汉。於中觅作无心底难得。香林四十年方一片。涌泉四十年尚自走作。南泉十八年能作活计。古人无不如此密密践履。但逢缘遇境。无不管带。何止此生。穷未来际。证无量圣身。也未是他泊头处。但一味退步。切莫作限量也。又曰。透生死岂是小缘。当猛利如救头燃。始有少相应。参士世智聪明。腊月三十。不得纤毫力。良由最初无正因。末后劳而无功。古德劝参涅盘堂里禅。诚有旨也。处生死良不易。惟大超证之士。奋利根勇猛。一径截断则无难。此虽由自己根力。亦假方便。於常时些小境中转得行。打彻不存解见。凛然全体现成。践履将去。养得纯熟。到缘谢时。自然无怖畏。只有清虚莹彻。无一法当情。如悬崖撒手。弃舍得。无留恋。一念万年。觅生了不可得。岂有死耶。古人坐脱立亡。行化倒脱。能得勇健。皆平昔淘汰得净洁。香林四十年成一片。石霜劝休歇去。永嘉云。体即无生。了本无速。盖兢兢岌岌。念兹在兹。方得无碍自在。既舍身后。得意生身。随自意。趣后报。皆以理遣。不由业牵。所谓透脱生死耶。报缘未谢。於世上有如许参涉交互。应须到处使绰绰有余裕始得。人生各有缘分。不必厌喧求静。但中虚外顺。虽闹市沸汤。亦恬然安稳。才有纤毫见刺。便打不过也。又曰。利根一闻千悟不为难。要须脚跟牢实。谛当彻信。把得定。作得主。一切违顺境界。差别因缘。打成一片。如太虚空。无纤毫障隔。湛湛虚明。无有转变。虽百劫千生。始终一如。方得平稳。多见聪明。根浮脚浅。向言语上认得转变。即以世间无可过上。及至境界缘生。透脱不得。因成进退。可惜。古人直是千魔万难悉尝徧。虽七处割截。亦不动念。一往操心如铁石。以至透脱生死。浑不费力。岂不是大丈夫超诣也。在家菩萨修出家行。如火中莲。盖名位权势意气卒难调伏。况火宅烦扰煎熬。除非自己直下明悟本真妙圆。到大寂定休歇之场。尤能放下。廓尔平常。彻证无心。观一切法。如梦幻泡。空豁豁地。随时消遣将去。即与维摩诘。傅大士。庞居士。裴相国。杨内翰。在家胜士。同其正因。随己力量。转化未悟。同入无为无事法性海中。则来阎浮一遭。不为折本矣。又曰。近如裴杨之俦。投诚放下。就宗师决择。刬去浮尘知见。大彻悟。始能超轶。与老禅德抗行践履。到临合杀结角头。自解撒手。克证大解脱。岂小事哉。惟此千劫不坏不移易一切贤圣根本。是知宿世亦曾熏炙。遇缘而彰。然能自检点。二六时中学佛法。已是杂用心。则去却佛法。乃真净界中行履矣。但依此一切不杂。即纯一洞然。无爱憎。离取舍。亦不分彼我。不作得失。一切法坦然。皆我家不思议处。静妙圆明受用之物尔。须令此心常时现前。不堕昏沈。不生聪慧。入平等安闲寂静境界。那有恶作业缘识情。干挠得此本妙光明也。祇恐临境界面前。都卢忘失。依前纷乱。则不堪也。古之修行。亦只以自所证入。时中照了。截断尘劳。教活卓卓地。悠久三二十年淳熟。超出生死不为难。着力在行处。不重谈说。说得一丈。不如行取一尺。盖定慧之力。回转业缘。正要惺惺地。勇猛果决。千百生中常受用。其余古人机缘语句。不必要会。但一着分明。则着着如此。千变万化。岂移变得渠力用哉。内心既虚。外缘亦寂。着衣吃饭。本自天真。不劳雕琢。若或立胜见。负我能。即祸事。切须照管。由是可入无我真实。平等如如。不动不变。净妙清凉。稳密田地矣。志公云。不起纤毫修学心。无相光中常自在。又曰。作家宗师。唯许人舍知见。胸中不留毫发许。荡然如太虚空。悠久长养纯熟。此即本地风光。本来面目。到此亘古亘今之地。脱离生死。有甚难也。裴相国。庞居士。直以信得及。便得力。受用自在。曹山道不变易处去。去亦不变易。盖履践深极。到无渗漏之至。然后罗笼不住。学道之士。无丝毫意想。堕在尘缘。直下心如枯木朽株。如大死人。无些子气息。心心无知。念念无住。千圣出来。移换不得。乃可向枯木上生花。发大机用。兴慈运悲。乃无功之功。无作之作。岂落得失是非哉。才留一毫毛。则抵捂於生死界。自未能度。安能度人。又云。如今照了本心。圆融无际。色声诸尘。那可作对。迥迥独脱。虚静明妙。要须彻底提持。勿令浮浅。直须高而无上。广不可极。净裸裸。圆垛垛。无漏无为。千圣依之作根本。万有由建立。应须斗顿回光。令绝形段。分明圆证。万变千化。无改无移。谓之金刚王。谓之透法身。行住坐卧。无不透彻。物物头头。靡有间隔。唤作乾白露净。单明自心。不可只么守之。守住便落窠臼。却须勇猛割断。十分弃舍。转舍转明。转远转近。抵死打迭。舍却命去。始是绝气息人。方解向上行履。唯己自知。知亦不立。释迦弥勒。文殊普贤。德山临济。不敢正眼觑着。岂不是奇特事。一棒上。一喝下。一句一言。一粗一细。若色若香。一时透穿。方称无心境界。养得如婴儿相似。纯和冲淡。虽在尘劳中。尘劳不染。虽居净妙处。净妙收他不住。随性住缘。饥餐渴饮。善尚不起念。恶岂可复为。所以道随缘消旧业。更不造新殃。又云。道贵无心。禅绝名理。唯忘怀泯绝。乃可趣向。回光内烛。脱体通透。更不容拟议。直下桶底子脱。入此大圆寂照胜妙解脱门。一了一切了。只守闲闲地。初不分彼我胜负。才有毫芒见刺。即痛刬之。放教七通八达。自由自在。长养纯密。千圣亦觑不见。自己尚似冤家。只求得远离不隈傍。翛然清静。虚而灵。寂而照。勇猛割断。彻底无纤毫挠胸次。王老师谓之作活计。赵州除粥饭时是杂用心。悠久践履使淳熟。乃合从上来无心体道。密密作用。自见工夫。到下稍结角头。自然如悬崖撒手。岂不快哉。又云。要须最初入作。便遇本色人。直截根源。退步就己。以铁石心。将从前妄想见解。世智辩聪。彼我得失。一时放却。直下如枯木死灰。情尽见除。豁然契证。从上诸圣。不移易一丝毫许。见得彻此。始为入理之门。更须教一念万年。纯一无杂。才有纤毫起灭。则落二十五有。无出离之期。抵死谩生咬教断。然后田地稳密圣凡位中收摄不住。始是如鸟出笼。自休自了处。得座披衣。真金百炼。举动施为。等闲荡荡地。根尘生死。境智空妙。如汤沃雪。常自知时。更无分外。名无心道人。以此自修。转开未悟。令如是践履。岂不为要道哉。又曰。当未起念。百不干怀时。圆融无际。脱体虚凝。一切所为。曾无疑间。谓之现成本分。及至才起一毫头见解。欲承当作主宰。便落在阴界里。被见闻觉知得失是非笼罩。半醉半醒一般相似。透顶透底直下圆成。了无形相。不废功用。不妨作为。语默起倒。不是别人。稍觉纤毫滞碍。悉是妄想。直教洒洒落落。如太虚空。如镜当台。如日丽天。动静去来。不从外得。放教自由自在。不被法缚。不求法脱。尽始尽终打成一片。何处离佛法外有世法。离世法外有佛法。是故祖师直指人心。金刚般若贵人离相。如壮士屈臂。不借他力。如此省要好长时自退步体究。令有个落着谛实证悟之地。即是念念徧参无边无量大善知识。又云。彻证无心。虽万机顿赴。岂挠其神。千难殊对。不干其虑。平时如痴兀。及临事为物。风旋电转。无不当机。素有所守也。如学射久久方中。悟则剎那。履践功夫。须资长远。所以悟明之人。正要调伏。只如诸尘境。常流於中窒碍。到得底人分上。无不虚通。全是自家大解脱门。终日作为。未尝作为。了无欣厌。亦无倦怠。度尽一切。而无能所。况生厌惰耶。苟性质偏枯。尤当增益所不能。放教圆通。以沤和力。摄化开权。俯仰应接。俾高低远近。略无差误。行常不轻行。学忍辱仙。遵先佛轨仪。成就三十七助道法。坚固四摄行。到大用现前。喧寂一等。如下水船。不劳篙棹。混融含摄。圆证普贤行相。乃世世世间大善知识也。诸处周旋应变。於中虚寂静觉。能不被静缚。则随所至处。皆我活计。唯中虚外顺。有根本者。虽然非理相干。但退步自照。只与直下坐断。如初不闻不见。久久魔业自销尔。又曰。日久不移易。拈弄收放得熟。小小境界。悉能照破割断。不留朕迹。至生死际。结角罗纹。不相参杂。湛然不动。翛然出离。此腊月三十涅盘堂里禅也。大慧杲曰。十二时中随缘处。不得恶念相续。或照顾不着。起一恶念。当急着精彩。拽转头来。若随他去。相续不断。非独障道。亦谓之无智人。懒安云。一回入草。蓦鼻拽回。制恶念当如懒安之牧牛。则久久自纯熟矣。此事许灵利汉担荷。若使聪明。则无担荷分。虽易入而难保。盖入处不深力弱也。世间尘劳事。如钩锁连环不断。得省处便省。为无始来习得熟。若不力争。不知不觉日久入得头深。腊月三十卒着手脚不办。要临终不颠倒。今作事处莫教颠倒。如今颠倒。欲命终不颠倒无是处。俗人在火宅中。与贪瞋痴为伴。作为见闻。无非恶业。然於中打得彻。其力胜出家儿千倍。应以宰官身度者。即现宰官身说法。便是报佛深恩也。但念念不要间断。莫管得不得。便今生未得彻。命终亦不被恶业牵。於日用中。亦不被尘劳困。后世出头。亦得现成受用。今生虽不悟。亦种得般若种。生生不失人身。不落恶趣。况心花发明耶。又曰。往往利根。得之不费力。生容易心。便不修行。多被现境夺将去。作主宰不得。日久迷而不返。道力不胜业力。魔得其便。定为魔摄。临终不得力。千万记取。理则顿悟。乘悟并消。事则渐除。因次第尽。行住坐卧。不可忘了。其余古人差别言句。皆不可为实。亦不可为虚。久久纯熟。自然默契本心。不必别求殊胜奇特也。又曰。刳正性。除助因。违现业。此了事汉。无方便修证中。真方便真修证也。又曰。道家以妄想心。尚能留形住世。况此心全在般若中。来生出头。随我今生愿力。安在般若中现成受用。此决定事。又答人曰。众生颠倒。以日用境为实。不知全体是梦。於中复妄分别。以想心系念。神识为实。梦殊不知。正梦中说梦。颠倒中又颠倒。杲尝问先师。但以手指曰。住住。休妄想。杲曰。某未睡时。佛赞依而行。佛诃不敢犯。依师及自做零碎所得者。惺惺时都得受用。及上床已。作主不得。梦金宝则喜。梦刀剑恶境则布。念睡着已作主不得。况四大分散。始着忙。师曰。待汝说底许多妄想绝时。汝自到寤寐恒一处也。初未信。寤寐分明两段。敢开大口说禅。后闻举诸佛出身处。熏风自南来。去却碍膺物。方知梦时便是寤时底。寤时便是梦时底。佛言寤寐恒一。方始自知。拈出呈似人不得。承问不觉实供。来教不是。问禅亦非。见诘不免以昔所疑吐露。愿将老庞语提撕。但愿空诸所有。慎勿实诸所无。先以目前境作梦会。然后将梦中移来目前。则佛金鼓。孔子奠楹。决不是梦矣。又曰。见佛祖如生冤家。方少分应。如此做工夫。日久不着起心。牯牛自调。猢狲子自死。引经云。心不妄想过去法。亦不贪着未来事。不於现在有所住。了达三世悉空寂。过去不思量。未来不计校。现在逆顺不着意。又曰。逆我意者。只须一忍字定省。少时便过。顺境直是无回避处。如磁石与铁。不觉合作一处。无情尚尔。况现行无明。全身在里许。若无智慧。不觉不知被他引入罗网。要求出。不亦难乎。所以入得世间。出世无余。便是这个道理。近失方便者。往往认现行无明。为入世间。便将出世间法强差排。作出世无余之事。悲乎。除夙有誓愿。即时识破。作得主。不被障。引净名。佛为增上慢。说离淫怒痴为解脱。若无上慢。淫怒痴性即是解脱。若免此过。逆顺境无起灭相。方可作入得世间。出世无余。已上是妙喜昔经历的。即今日用。只如此修。愿趁色力健。亦入是三昧。又曰。善牧牛者。索头常在手。争得犯苗稼。蓦地放却索头鼻孔无捞摸处。慈明谓四方放去休拦遏。要收只在索头拨。未能如是。当紧把索头。且与顺摩将。淹浸工夫熟。自然不着用意提防矣。急则躁。缓则昏懈。俱错过。普照师修心诀曰。空寂之心。圣不增。凡不减。佛祖所以异人者。能护念耳。凡夫无始至今。妄想颠倒。无明种习。久与性成。虽顿悟本寂。与佛无殊。习卒难断。逢逆顺境。瞋喜是非。炽然起灭。若不向般若着力。焉能对治无相。得到大休歇地。如云。顿悟虽同佛。多生习气深。风停波尚涌。理现念犹侵。杲师曰。利根不费力打发。便生容易。更不修治。日久依前流浪轮回。则岂可以一期所悟。拨置后修耶。故悟后常须照察。妄念若起。都不随之。损之又损。以至无为。方始究竟牧牛行是也。虽有后修。因先悟妄念本空。心性本净。於恶断而无断。於善修而无修。此乃真修真断。故虽备修万行。唯以无念为宗。曹溪云。心地无乱自性定。心地无痴自性慧。任运寂知。遮照无二。是顿门双修定慧也。然障浓习重。观劣心浮。无明力大。般若力小。於善恶境。未免被动静互换。心不恬淡者。不无妄缘。遣荡功夫矣。如云。六根摄境。心不随缘。谓之定。心境俱空。鉴照无惑。谓之慧。若掉举炽盛。则先以定门称理摄教。心不随缘。契乎本寂。若昏沈尤多。则先以慧门摄法观空。照鉴无惑。契乎本知。以定治乱想。以慧治无记。动静机亡。对治功终。则对境遇缘。心心契道。任运双修。方为无事人。何故。此顿门机有胜劣。虽先顿悟。烦恼浓厚。习气坚重。被他昏乱昧却寂知。常然者。即借对治定慧。均调昏乱。以及无为。虽借对治功。暂调习气。以先顿悟心性本净。烦恼本空。虽是渐机所行。於悟人分上。可谓点铁成金。愿研此语。更莫狐疑。真心直说中。判真心息妄云。以无心法治妄心。非无心体。但心中无物名无心。诸师说做无心功夫不同。略明十种。一曰觉察。平常绝念。提防念起。才生便觉破。后念不生。觉亦不用。妄觉俱忘名无心。此息妄也。二曰休歇。谓不思善恶。心起便休。遇缘便歇。冷湫湫如痴兀。方少相应。此休歇妄心也。三泯心存境。谓一切妄俱息。不顾外境。但自息心。妄心已息。何碍有境。即夺人不夺境。泯心存境息妄也。四泯境存心。将内外境悉观为空寂。真心独照。即夺境不夺人。泯境存心息妄也。五泯心泯境。谓内外心境俱寂。即人境俱夺。泯心境息妄也。六存境存心。谓心住心位。境住境位。心境相对。心不取境。境不临心。各不相到。是法住法位。世间相常住。即人境俱不夺。存境存心灭妄也。七内外全体。谓内身外器一切诸法。同真心体。湛然虚明。无一毫异。打成一片。此内外全体息妄也。八内外全用。谓内外身心器界诸法。一切动用施为。悉观作真心妙用。一念才生。妙用现前。此内外全用息妄也。九即体即用。谓空寂中灵明。体即用。灵明中空寂。用即体。惺惺寂寂是。惺惺妄想非。寂寂惺惺是。寂寂无记非。此即体即用息妄也。十透出体用。谓不分体用。四面八方。只作一个大解脱门。圆陀陀地。体用不分。通身打成一片。此透出体用灭妄也。以上不须全用。但得一门功夫成就。其妄自灭。随根宿习。与何法有缘。即便习之。此休歇妄心法门最要。故偏多说。其判真心出生死云。生死本无。妄计为有。如人病眼见空中花。非实有也。今知无生死不能脱者。功夫不到也。庵婆女问。明知生是不生之法。为甚被生死转。文殊答云。其力未充。其判真心正助云。妄未息时。以无心息妄为正。以习众善为助。真如之法体性空净。而有无量烦恼染垢。不以方便种种熏习。亦无得净。故修一切善行为对治。今人自恃天真。不习众善。恶道尚不能免。况脱生死。其判真心验功云。如牧牛虽调。犹不敢放鞭绳。直待趁入苗稼中不伤苗稼。方敢撒手。先将爱境想在面前。若起爱憎则未熟。不生则熟。又遇爱憎境。特起心令取。爱憎不起。是心无碍。如露地白牛。不伤苗稼也。私谓宗门本分事。尽在六祖云。何期自心本自清净。本自具足。本不生灭数语。牛头融亦云。河沙妙德。总在心源。悉自具足。一切烦恼业障。本来空寂。来哲须知自性天真。具足诸法。而当处寂灭。毕竟无所有。离四句。绝百非。斯为不思议海印无相三昧。马祖云。非圣贤行。非凡夫行。是菩萨行。不取善。不舍恶。达罪性空。念念不可得。无自性故。森罗万象。一法所印。自性本来具足。但於善恶事上不滞。唤作修道人。取善舍恶。觌空入定。即属造作。一念妄想。即是三界生死根本。但无一念。即除生死根本。即得法王无上珍宝。更不历於阶级地位。顿悟本性。总无余事。祇缘众生无始来病在见诸法为实有。其所染执着宿习。复有轻重不同。故诸祖於了悟后。总教人百不知百不会。终日永寂如空。念念与本分相应。久久力量充足。本性所具诸定慧神通功德。不期发而自发。不离此生。即得解脱。百丈云。只今如虚空相似。学始有所成。临命终时。寻旧路行。若怕临终慞狂。须如今便自由始得。黄檗云。但离却有无诸法。心如日轮常在虚空。光明自然不照而照。到此无栖泊处。即是行诸佛路。是你清净法身。为你力量小。不能顿超。但得三五十年。须得个入处。自然会去。祖师直指汝心本是佛。心心不异名之为祖。善恶都莫思量。当处便出三界。众生轮回不息生死者。意缘走作心於六道不停。致受种种苦。汝今但学无心。如痴人顽石头。一切法透汝心不入。始相应。不起一切心。诸缘尽不生。即此身心。是自由人。临济曰。现今听法。无依道人历历地分明。未曾欠少。你欲与佛祖不别。但如是见。心心不异。名之活祖。诸法无自性。亦无生性。但有空名。名字亦空。认他闲名错了也。设有。皆依变境。有个菩提依。涅盘依。解脱依。境智依。菩萨依。佛依。你向依变中觅什么物。你若求佛祖。即被佛祖魔缚。有求皆苦。不如无事。如上所引。皆悟后调心正行。此从圆顿宗中圆空门入。若能依而行之。即是行解相应。更得戒行交熏。不逾此生。定得深证。其疾如风。然根器不齐。或在家辈。不无俗累。其有习气浓厚。虽得瞥地。而昏散贪瞋。屡照屡犯。不能处处作主。必须提起本分见地中。此昏散贪瞋是本来空寂否。是情迷始有否。是起即为起否。彻照当体寂灭。本分现前。昏散诸妄。自贴贴地消除矣。或尚不能休歇。更须痛念多生流浪。今生幸得这一着子明白。岂可再行随逐堕落。苦自呵责。一回入草。猛与拽回。并择其习气最重者先治之。以慈治瞋。以檀治悭。以禅治散。以慧治昏。以念佛治痴。以不净治淫欲。种种法门。当询知识。研经教。以消蔽障。重习一消。余习随尽。百丈云。若有贪瞋等病。先须治之。沙门除贪瞋病不去。亦须教渠修禅学慧。南泉云。若不向里许行履。如何摧挫得五种贪二种欲。圜悟云。遵先佛仪轨。成就三十七助道法。(即七觉八正等)修心诀中。亦令对治定慧。均调昏乱。於悟人分上。是点铁成金。至於念念觉照。必须努力殷勤空里步。尽尽推爷向里头。放下又放下。二六时与空无捞漉处凝结共斗。长年行坐。刻不放松。庶疾得一生了办。此须各人抚躬自揣。如悟后心光脱露。处处现前。不为爱憎昏散所蔽。只须任运保养圣胎。便是一员无事道人。其或世缘劳重。宿习又浓。若不抖擞精神。种种善巧。诃斥调治。口口说空。步步行有。或以为对治是教乘中事。宗家儿所不屑为。或以为烦恼即菩提。遂尔肆意随逐。醍醐上味。翻成毒药。竟不念事须渐除因次第尽之嘱为何语。以致乾慧不敌业力。空花还结空果。到腊月底毫无灵验。合论引无业师云。今解禅道如恒河沙。纤尘不尽。未免轮回。丝念不忘。尽从沦坠。观其发言。嫌他三乘菩萨。原其所习。不如五戒凡夫。临终圣凡情量不尽。纤尘丝念未忘。轻重五阴。向驴胎马腹托质。镬汤炉炭煮烧。从前记忆见解。一时失却。依旧再为蝼蚁蚊虻。虽是善因。而遭恶果。此则聚三千大千世界之铁。铸不得这一个大错字。

　　入圣

　　悟心之人。自解作活计。翻转本体作工夫。终日使得十二辰。是之为全性起修。全修在性。其间多生调熟。不离当生。便证圣位。六祖曰。终身不退者定入圣位。大珠云。顿悟人。不离此生。即得解脱。即修时。即入佛位修。顿悟者。不离此生。即超三界。又云。如此功业。由行为本。若不降心而入。取证无有是处。自诳诳他。彼此俱坠。努力努力。然禅宗下客。但论见性。不论禅定解脱。在天台教中亦云。人解不同。有言顿悟即佛。无复位次之殊。又有师言。顿悟初心。即究竟圆极寂灭真如。有何位次。然平等法界。尚不论悟不悟。孰辨浅深。既得论悟不悟。何妨论於浅深。乃至虽平等法界无说无示。而菩萨行位终是炳然。宗镜录问。一心成佛之道。还假历地位修证否。答此无住真心。实不可修。不可证。不可得。非取果故。不可证。非着法故。不可得。非作法故。不可修。若论地位。即在世谛行门。亦不失理。以无位中。论其位次。不可起决定有无之执。经明十地差别。如空中鸟迹。若圆融门。寂灭真如。有何次第。若行布门。对治习气。升进非无。若得直下无心。量出虚空之外。何用更历阶梯。如未顿合无心。一念有异者。直须以佛知见治之。究竟圆融佛果。以是知宗门下客。断不可偏执一见。扫除位次。甘堕笼统之病也。惟宗门人。水到渠成。超证十地等妙。有不期然而然之理。但宗门即生证圣者未可多得。初祖面壁九年。二祖曰。我自调心。四祖十四岁入道。胁不及席。(见天然昱语录)六祖云。悟时自度。从上老祖。莫不注意熏修。未肯罢手。何况我辈后学。略得一知半解。便自为撒手了当。以致腊月三十作主不得。祇自欺耳。皓月供奉问长沙岑。天下善知识。证三德涅盘也未。岑曰。大德问果上涅盘。因中涅盘。曰问果上涅盘。岑曰。天下善知识未证。功未齐於诸圣。曰未齐何谓善知识。岑曰。明见佛性。亦名善知识。问未审功齐何道。名证大涅盘。岑曰。摩诃般若照。解脱甚深法。法身寂灭体。三一理圆常。欲识功齐处。此名常寂光。曰果上涅盘已蒙开示。如何是因中涅盘。岑云。大德。是须知见地了彻。直与佛祖把手同行。但得因中涅盘。其多生炽然之结习。须次第消尽。必至见思惑尽。方得超出三界。按天台教。乃藏罗汉位。圆教是七信位。我宗门人。佛亦不作。何况其余。然无佛无众生。正是一尊本然自性天真佛。渐摩纯粹。粗垢先落。忽然到此界内见思先尽。永超三界。便是圆教七信位人。百丈云。去住自由。黄檗云。随意而生。圭峰曰。中阴所向。天上人间随意寄托。即是楞伽三种意生身。虽教中所判意生身。有通狭不同。若依三藏法数所引。乃通教第三四五地菩萨。修三昧得真空寂灭之乐。普入佛剎随意无碍。名三昧乐正受意生身。通教第八地菩萨。觉了诸法自性之体如幻化无有。以无量神力普入佛剎。迅疾如意无碍自在。名觉法自性意生身。通教第九十地菩萨。觉一切法皆是佛法。得一身无量身一时普现如镜中像。随诸种类得俱生。虽现众像而无作为。名种类俱生无行作意生身。此三种意生身。惟初种三昧乐。尚未断尽见思。然亦是须陀洹向。方能得之。大非易事。圭峰云。惺悟不由情。临终能转业。谓情中欲作。而察理不应。即须便止。情中不欲作。而察理相应。即须便作。但由是非理。不由爱恶情。即临命终时。业不能系。随意自在。天上人间也。但朝夕所作。被情尘所牵。即临终被业所率而受生。若所作所为。由於觉智。不由情尘。即临终由我自在而受生不由业也。当知欲验受生自在不自在。但验寻常行心於尘境自由不自由。私谓制情顺理。密行无间。临终念念现前则有之。然其力充者。方能转业。力未充者。似亦未能受生均不随业也。文殊答庵婆罗未充语。此即确证。须知未悟之人。则贵眼正。既悟之后。全重行履。是为有头有尾。若有头无尾。古德谓之终是不贵。永明四料拣云。阴境忽现前。瞥尔随他去。此中万分危险。幸勿恃先入之言。不加细察。作安心丸也。山庵杂录载僧末山既死。现梦邹氏托生。其友亦梦之。既长。虽自知前身是僧。不喜与僧交。痴呆如木石。天目山义断崖见高峰得旨。既死。现梦托生吴兴细民家。复为僧。名瑞应。字宝昙。受人礼拜供养无虚日。余山庵居天界。宝昙在焉。察其所为。碌碌无异常人。间扣以己躬下事。但懡[怡-台+罗]而已。二人前身皆非常人。胡乃顿忘如是。古谓声闻尚昧出胎。菩萨犹迷隔阴。修行人可不慎欤。又载绝学诚公座下僧习禅有得。诚验以三关语。其答如鼓应桴。早逝。生民家。父母俱有梦。一日父携入山见诚公。公问汝前身答我三转语。记得否。进云试举看。既举。点首曰。是我语。诚嘱其父保之。他寺僧因求为弟子。习鱼山梵吹。多得衬施。骄奢不法事。无不为之。诚因立三大愿励学者。大凡参禅人。於静定中。得个欢喜处。乃尘劳暂息。慧光少现。未为究竟。八识田中无明根本尚在。喻如石压草。去石再青矣。戒之。云栖法汇记戒禅师后身为苏子瞻。青草堂后身为曾鲁公。逊长老后身为李侍郎。南庵主后身为陈忠肃。知藏后身为张文定。严首座后身为王龟龄。其次则乘禅师为韩氏子敬。寺僧为岐王子。又其次善师为董司户女。海印为朱防御女。甚而雁荡僧为秦氏子桧。造诸恶业。愚谓大愿大力如灵树生生为僧。而云门三作国王。遂失神通。百世而下。如云门者有几。况灵树乎。为常人。为女人。为恶人。则转展下劣矣。即为诸名臣。亦非计之得也。又载隋梁州沙门慧全。徒众中一人颇粗异。全素不录。忽云得那含果。全疾。其人径至榻前。门闭如故。谓全曰。师命过。当生婆罗门家。全曰。我一生坐禅。何故生彼。答师信道未笃。外学未绝。虽有福业。不能超诣。今时僧有学老庄者。有学举子业经书者。有学诗骚词赋者。在彼以禅为务。但外学未绝。尚缘此累道。况恣意外学。而禅置之罔闻。不知其可也。又载南岳天台二师。俱言以领众损己。一则止证铁轮。一则仅登五品。愚谓权实非后学所能测。且莫问权。姑以实论。圣师尚尔。况凡夫乎。彼大言不惭者。将超越二师上乎。可惧也已。私谓断崖义。五祖戒。青草堂。见地何等超卓。其正念亦岂后学所能及。然受报辗转。隔生难定。况其下乎。以是知见思未尽者。断不超出三界。即天上人界随意寄托之说。亦须陀洹向果始能之耳。或问。如子所论。则自梁陈迄今。凡传灯指月会元以及续灯诸录所载各祖师。有几人已经入圣。有几人已断见思。不为三界所缚。即如邓隐峰之倒立而化。衣皆顺体。孚上座之讲涅盘经。挥尺一下而去。岩头岁之预知。大喝一声而逝。紫柏老之临刑。圜中自在而脱。如此等师。可决其出三界否。又如庞公之枕膝脱洒。灵照之我女锋捷。张相之掷枕作声。杨杰之刻期坐亡。此等在家。又将作何定论耶。答曰。此皆未可妄为臆断也。宗门下客。但论见性。不论禅定解脱。无三界可出。无众生可度。亦不睹恶生嫌。亦不观善勤措。凡圣不立。憎爱两亡。临终诸圣来迎也不欣。恶境界现也不惧。我王库中无如是刀。只是一念万年。灵光独耀耳。然虽如是。功熏所及。熟脱不等。但须返己自勘。外纷对五尘而了不迷逐。是谓思惑尽相。是圆七信位人。已超三界外。不对五尘而不起纤欲。是谓见惑尽相。是圆初信位人。此出三界有分。若犹未也。虽无三界可出。而实未出三界。虽无众生可度。而须方便度尽心内众生。切勿自欺。亦不必妄测古德。要而言之。约分四阶。第一等人。行解相应。见思惑尽。或三界贪瞋痴思惑。虽未断。而见惑已断。此皆谓之入圣之流。得意生身。随愿度生。固无论已。第二等人。净沤识尚未净除。间复昏动。便知见惑未尽。而熏修得力。寂照现前。念念相续。始本合一。了知自性本自清净。本不生灭。本自具足。见虽未尽。愈淘汰愈有力量。随缘消旧业。更不造新殃。惟此一事实。余二则非真。祇是任运过时。毫无纤疑。立处即真。更不思前算后。临命终时。也不计校业生意生。勘破本分。心心不异。不变易处去。去亦不变异。往来生死。是依变之境。向依变中着迷作么。如斯等人。随其愿力。定得世世出家。童真入道。有进无退。成圣匪遥。此是禅宗相传正脉行履也。第三等人。见地清彻。而夙习浓厚。贪瞋痴念。时时现前。虽屡加觉照。智弱惑强。兼复境缘逼迫。二六时中。驯伏时少。打失时多。内照似寂。对境仍迷。若识惭愧。力与之争。久久亦能随顺。由勉强入自然。若功用未足。猝遇腊底消息。或不得力。必须勇猛放下万缘。死抱主人翁。仗此般若正因。愿力强者先牵。便得后身童真入道。再行参究。发悟熏修。或出头来一闻千悟。此亦见地契证。功熏未齐。努力透关之行履正脉也。倘不如是践履。口口说空。步步行有。提起古人公案纲宗。意识卜度。拈颂也会。勘验也会。普说茶话法语也会。临命终时。业识纷飞。乾慧不敲业力。随业受报。未有了期。再出头来。知在何日。虽本性原无变异。而隔世昏暗。依然博地凡夫。且前世业重。堕落三途。均未可定。古德云。虽善因而招恶果。思之思之。今时此等。在家最多。出家中亦有之。昔日平侍者。而今黄秀才。我在大阳山。看你做出来。其或逆行示现。此无论已。均非禅宗正传。临末稍头。一场[怡-台+罗]懡。伊谁之咎欤。第四等人。刻苦参学。或发心在晚年。未得瞥地。而大限已临。或立志在少年。而寿命夭促。或参请虽多载。而未遇作家。遽尔时至。古德云。今生不悟来生参。来生不了后世再参。抱定一句死话头。与之俱没。千生万世。决定期於了彻而后已。亦须猛勇决定。仗此般若正因。愿力强者先牵。后世受生如愿。参禅发悟。猫有插血之功。虎有起尸之德。只须志坚。勿疑勿畏。此则宗门人未得悟明临终之行履正脉也。如上所约自入圣以至未悟。尽未来际宗门下客。不出四种之中。且多在后三四两种内。今时之自命禅宗者。当如何善自护侍。以期一生了当耶。

　　利人

　　无上甚深微妙法。百千万劫难遭遇。若不传法度众生。决定无能报恩者。宗门客既了悟已。旷观众生同具如来智慧。而从迷积迷。沈沦苦海。了无休日。其大慈愍心。不期发而自发。出於势之不容己。内则普心满运。外则人天共推。其间般若种熟。彻底掀翻。於诸祖言句纲宗。无不一一默契。三藏十二部大小经教。无不一一消归。接引来辈。应不失时。昨日定。今日不定。昨日是。今日不是。喝下俨如吼师子。棒头敲出玉麒麟。宗教双融。孤撑毒眼。逢尊宿。勘尊宿。逢作家。勘作家。逢老参。勘老参。逢新学。勘新学。逢讲主。勘讲主。逢士夫。勘士夫。有时官不容针。孤峻处特地孤峻。有时私通车马。婆和处忒杀婆和。看人中毒。添把砒礵。见人疲眠。送个枕子。方其入室普说。千言万语而不为费词。猝然觌面当机。十度九休而不为辜负。或剥尽核皮。与人下口。或抄尽家产。逼人纳财。解行兼隆。头尾两正。神用莫测。品德纯全。伊何人欤。非乘愿而再来者欤。我思其人。实获我心矣。次则见地清彻。而文字稍有未长。於宗门则一线穿却。而教理则合辙未圆。既未能如六祖之一听便了。亦未能如诸祖之取义断章。若以三乘十二分教接人。自有诸讲主在。我者里单提这一着子。如靠一座须弥山相似。又如马前相扑倒便休。参究真实。了悟真实。践履真实。一手抬。一手捺。机灵句活。杀活同时。登宝王位。倒用横拈。据师子床。胡喝瞎棒。到处做得白拈贼。真不愧为曹溪滴骨儿孙。浑身是个赖皮精也。尽算得少林阐提种草。其下苦参切究。水到渠成。摸着老胡脚跟。打失瞿昙鼻孔。然而河阳新妇子。眼目不道全无。其如木塔老婆禅。机用那能全活。此是自救不了之俦。岂胜出世为人之任。祇以悲心弥切。明眼难逢。或遇一二有缘。但开示其参究轨则。逼札工夫。铲去种种邪解。引入坦坦正途。间有一粒豆爆。亦可以空印空。古德谓之单片子本分。在自己正须常居学地。而所印之同流。尤须嘱其亲近高贤。以期得大自在。得大了当。不至为七青八黄之辈。作虾蟆跳也。宗镜录云。祖佛正宗。才有信处。皆可为人。先以闻解信入。后以无思契同。若入信门。便登祖位。是也。如上所说。胥在宗师分上。分其浅深。大约有此三类。若就学者论。根器千差。造就匪一。随机设化。因地置宜。既登宝华王座。缁白交参。鱼龙杂列。或布漫天之网。或垂一缕之丝。庶几一雨所施。而大小草木咸蒙所润矣。其间林林总总。初学为多。当翦截其知解。与一无义味话头。使之苦参力究。见有话头抱得住者。已得参情结秀。必有悟境现前。时时提撕。俾使疾得相应。急不得。缓不得。一气呵成。本光透露。此全在师家钳锤之妙密尔。如或前人悠忽从事。话头倏在倏忘。何能打成一片。须当激发其羞耻之心。以鞭策其进修之路。俾得翻然勃然。速见油然沛然。而话头紧峭。悟机流行也。或其人先已得有话头。或全未亲近师家。总当令其从参究进路。所有看过经论。及在前师家所说道理。通令抛掷。一个元字脚不留。专研此话头。朝夕莫放。话头不一。但起得疑情者便是有缘。不须更换。倘有依稀见处。随与铲除。勿使剁根。则枝叶脱落。本真觌面。自有时至理彰之候。但勿轻易许可。必须勘得十成稳密。肯心自许。才是施与点睛之时。盖学者终身受用。全在本分清楚。与佛祖把手齐肩。了无纤疑。彻见无死无生。无凡无圣。生死一如。圣凡不二。我本来自性天真佛。入天堂与落地狱。不变异一毫厘许。然后到处一一践履将去。欢喜烦恼境界。来到面前。不为摇夺。惟此一事实。余二则皆非。如此保任缜密。临末稍头。方得受用。万勿急於罗笼。将就许可。误会本分重关末后三关之说。且先印以本分。再换话头。令参重关。得重关后。再透末后言句。学者因此。无不廉纤粘滞。仿佛依稀。甚至师家各私其私。均有三关密传。一定板印。此家许过末后者。换一门庭。连本分也全未是。易地同然。以至初学无所滴从。其不肯虚心再参者。执定前师所许为是。甘心作一门外担板汉。了此一生。其有良心未昧重行究推者。陆续将各处零星所得。凑成一个搀前脱后支离的西来祖印。一经明眼人追札勘验。或在本分处作窠窟。或於重关边躲生涯。或肆无忌惮。乱统抵塞。以为得大自在之末后句。宗风至今日。真有不忍言者。各人根器利钝不齐。岂能人人一节打通。或有二三番。或有五六番。始得彻了。然最重是起手悟门。必须谛当清彻。宁可绝嗣。讵可乱许。是则最初为人之要领也。学者既经知有之后。其般若夙熟者。於诸家公案言句。自然处处会归。毋烦师家点拨间有粘滞消不过之处。但令提起本分。一一默契。此则不妨略以言句消解。所谓落草之谈是也。或有根器鲁钝。参究多年。而不能相应者。此终由於话头之不得力。总宜逼其苦究穷参。自得慧光透发。或值病体垂危。大命告尽。其有志者。正可藉以参涅盘堂里禅。与之撕捱。努力透关。抱此话头以终。再世出头。便得悟彻。倘有於般若差别岐路。逗漏多番。一线未达。或可放一线道。以满其苦参之愿。而使临终安稳密行。此则又在师家临时之手眼矣。或有参情紧而正眼未开。忽有似是而非之见刺。横梗於中。屡拔不脱。此必所参话头误成窠臼。然终有消不过公案言句。必须将消不过之公案言句。改作话头。再行参究。而后其刺可拔。正眼可开。余先参谁字话头。后忽觉得本来人。更不外於不动念时明了之识。念既不起。则言语道断。心行亦灭。而一切普印。寂然不动。感而遂通。与宗门灵光独耀迥脱根尘。但离妄缘即如如佛诸言句。以及竖拳下棒诸机用。无不印合。惟於无梦无想主人公会不过。去若非华藏老人大慈手眼。令其改参无梦无想主公话头。则终身为门外汉。所谓庵内人不知庵外事。及堂中事作么生等语。一律支吾强解。那有闻楼梯上笑语声一个消息。窥见枕子落地脚根。失之毫厘。差以万里。寄语来哲。切勿自欺自足自满自画。而师家作用。亦必披根到底。方可印证也。学者既得知有。或经师家所造就。或先为他师所印可。而本分清楚。手眼明白者。即将古德誵讹公案。及五家纲宗。一一拈勘。必令其一一消归自己。再於如来一乘经论所说。一一契合。此真难得种草。再须察其习气浓薄。示以牧牛功熏。刻不放手。此牧牛功夫。在教家谓之修道位。本分清彻。在教门谓之见道位。此依宗门人判断消解。若教门见道。大小乘亦不同。小乘见道。已登须陀洹果。宗门家儿。何能及此。况圆教初信见道位耶。然宗门行履。暗与圆教相合。行住坐卧四威仪中。到处在不变异处行履。法华经云。佛子住此地。即入诸佛位。常在於其中。经行及坐卧。故无有异也。宗门有罢参之说。谈何容易。惟佛一人方可罢参。若等觉菩萨。犹有一分无明习气。不得云罢参。何况我辈略有微末知解。所云见道。岑大虫所谓因中涅盘。与教中见道小乘是初果位大远在。全仗悟后消识功力。使此牯牛东西不犯苗稼。偏不附物。正不立玄。变成露地白牛。要之习气轻得一分。真性露得一分。即牯牛白得一分。然不过暂时而伏。若真白得一分。即圆教初住位。破一分无明。证一分真如。方始说得。迨至无明习气破尽。直至佛位。方得全身露地白牛现前也。后辈略有知解者。大约终身是调习时。惟视其功行紧怠。为临终得力与否之左券。此过去诸祖。及尽未来际宗门人皆然。所宜与入室种草深细盘桓者也。至於在家缙绅先生。及士女流辈。其有大志。必欲一生了办者。其苦参话头。搜索逼扎。铲截知解。如遇话头横生见刺。改换消不过公案。作为话头。[拚-ㄙ+ㄊ]命参究。种种轨则。与出家儿毫无有异。此为最上根器者说。知有之后。严守在家戒律。万行庄严。是佛四众弟子之列。亦可接引有缘后辈。不为分外。但当道士大夫。有应酬俗务倥偬。那能如禅和一心专办。惟心志慕道。必欲得最上乘知见。兼之出仕省分。朝齐暮楚。不能与善知识三五载常聚一方。既与有缘。察其参情结秀。知见已正。稍为私通车马。放一线道。使其得般若之味。从此猛加功熏。以求其极。免致一无所得。或至异日遇有别缘。全行退失。此等手眼。於出家中气质弱劣而志真切者。亦可依样葫芦。斯则全在明眼宗师之作用矣。至於平等士女。发心参寻。在男众则有一家生计之累。在女众则有家人挠阻之艰。均须格外体恤。若能参究苦切。而竟未得窥其门户者。亦须稍与平实商量。知令途路。以不负其来意。然决须正见正知。方与点拨。所谓能入佛而不能入魔者则可。如晦堂之吾无隐乎尔者则可。如西天老祖之识得唤作佛性不识唤作精魂者则可。降此则断断未可也。古德接人差别眼目。各各不同。今略引一二则。以见大端云尔。宗门灯灯相续。佛祖慧命攸关。乃负荷佛法者第一件事。昔首山没。汾阳昭师闭关高枕。契聪让之曰。佛法大事。静退小节。风穴惧应谶。忧宗旨堕灭。幸有先师。今已弃世。汝有力荷担大法。今何时而欲高卧耶。昭矍然起。握聪手曰。非公不闻此语。促办装吾行矣。然则宗眼圆明者。急思肩任佛法。尽力为人。何可坐视宗风扫地。而不为之扶持提唱耶。僧问汾阳。如何是接初机句。曰汝是行脚僧。问如何是辨衲僧句。曰西方日出卯。问如何是正令行句。曰千里特来呈旧面。问如何是立乾坤句。曰北俱卢州长粳米。食者无瞋亦无喜。昭又曰。总将此四转语。勘验天下衲僧了也。大愚芝曰。先师将此验衲僧。仔细思量。将此四句。总被天下衲僧一时勘破。妙喜曰。诸人要识大愚么。三年无改於父之道。可谓孝矣。伊庵曰。今日宗师有将此四语验人者否。祖祢不了。殃及儿孙。

　　显喻

　　佛祖接人。有平实商量语。所谓以言显无言也。其紧要开示。已分见於禅源彻参调习入圣各门。然初机发悟。处处逢源。古德提持。片片是锦。凡有关启辟悟门指示修功者。略於此门节录之　世尊示随色摩尼珠。五方天各说异色。世尊藏珠。抬手云。此珠作何色。天云。手中无珠。何处有色。世尊叹曰。吾示世珠。便说有青黄等色。吾将真珠示。便总不知。天悉悟　梵志擎花两株供佛。佛曰放下。志放左右手花已。佛更诏放下。志曰。两手皆空。更放下甚么。佛曰。汝当放外六尘。内六根。中六识。一时舍却。无可舍处。是汝免生死处。志悟无生忍　异见王问波罗提曰。佛性在何处。提曰。性作用处有八。在胎为身。处世为人。在眼曰见。在耳曰闻。在鼻嗅香。在口谈论。在手执捉。在足奔运。徧现俱该沙界。收摄在一微尘。识者知是佛性。不识唤作精魂。古德别云。不识是佛性。识得是精魂。妙喜云。敢问诸人。那个是佛性。那个是精魂　初祖安心法门云。迷则人逐法。解则法逐人。解则识摄色。迷则色摄识。但有心分别计较自心现量者悉是梦。若识心寂灭无一切念处名正觉。问云何自心现量。答见一切法有。有不自有。心计作有。见一切法无。无不自无。心计作无。又若人造一切罪。自见法王。即得解脱。从事得解者力强。事中见法者。即处处不失念。从文字得解者力弱。即事即法者深。运为跳踉。悉不出法界。若以法界入法界。即痴人。凡有施为。皆不出法界心。心体是法界故。问世人种种学问。云何不得道。答。由见己故。所以不得道。己者我也。至人苦不忧。乐不喜。由不见己故。所以不知苦乐。由亡己故。得至虚无。己尚自亡。更有何物不忘也。问诸法既空。阿谁修道。答有阿谁。须修道。若无阿谁。即不须修道。阿谁者亦我也。若无我者。逢物不生是非。是者我自是。而物非是也。非者我自非。而物非非也。即心无心。是为通达佛道。即物不起见。名达道。逢物直达。知其本原。此人慧眼开。智者任物不任己。即无取舍违顺。愚者任己不任物。即有取舍违顺。不见一物名见道。不行一物名行道。即一切处无处。即作处无作处。无作法即见佛。若见相时。即一切处见鬼。取相故堕地狱。观法故得解脱。若见忆想分别。即受镬汤炉炭等事。现见生死相。若见法界性。即见涅盘性。无忆想分别。即是法界性。心非色故非有。用而不废故非无。又用常空故非有。空而常用故非无　可祖云。夫谓古异今。今异古。复离四大。更有法身。解时。即今五阴心。是圆净涅盘。此心具足万行。正称大定。四相寂灭。夫欲识心定者。正坐时知坐是心。知有妄起是心。知无妄起是心。知无内外是心。理尽归心。心既清净。净即本性无外。唯一心是智慧相。明了无动。名自性定　三祖云。欲知法要。心是十二部经根本。唯有一乘法。一乘者一心是。但守一心。即心真如门。一切法不出自心。唯心自知。心无形色。诸祖只是以心传心。达者印可。更无别法。又曰。一切由心。邪正在己。不思一物。即是本心。唯智能知。更无别行　摘三祖信心铭云。至道无难。唯嫌拣择。但莫憎爱。洞然明白。莫逐有缘。勿住空忍。前空转变。皆由妄见。不用求真。唯须息见。二见不住。慎莫追寻。才有是非。纷然失心。一心不生。万法无咎。系念乖真。昏沈不好。不好劳神。何用疏亲。欲取一乘。勿恶六尘。六尘不恶。还同正觉。得失是非。一时放却。心若不异。万法一如。要急相应。唯言不二。一念万年。万年一念。十方智者。皆入此宗　六祖云因何闻法不自开悟。缘邪见障重。烦恼根深。般若之智亦无大小。迷心外见。修行觅佛。未悟自性。即小根。若悟顿教。不执外修。但自心常起正见。烦恼尘劳常不能染。即见性。无相颂云。烦恼暗宅中。常须生慧日。邪来烦恼至。正来烦恼除。邪正俱不用。清净至无余。菩提本无性。起心即是妄。净心在妄中。但正无三障。正见名出世。邪见名世间。邪正尽打却。菩提性宛然。此颂是顿教。悟即剎那间。此法门无念为宗。无相为体。无住为本。无住者本性。於世间善恶好丑冤亲言说触刺欺争时。并将为空。不思酬害。念念中不思前境。若前今后念相续不断。名缚於诸法。念念不住。即无缚。此是无住为本。外离一切相名无相。即法体清净。此是无相为体。於诸境不染。曰无念。自念。常离诸境。不於境上生心。若只百物不思。念尽除却。一念绝即死。别处受生。大错。云何立无念为宗。迷人於境上有念。便起邪见。一切尘劳妄想从此生。自性本无一法可得。若有所得。妄说祸福。即是尘劳邪见。又云。无者无何物。念者念何事。无者无二相。无诸尘劳相。念者念真如。本性真如是念体。念是真如用。真如自性起念。六根虽有见闻觉知。不染万境。而真性常自在。故经云。善能分别诸法相。於第一义而不动　云何坐禅。此法门无障无碍。於一切善恶境。心念不起。名坐。明见自性不动。名禅。何名禅定。外离相名禅。内不乱名定。若着相。心即乱。离相。心即不乱。本性自净自定。只为见境思境即乱。若见诸境心不乱者。是真定也。於念念自见本性清净。自修自行。自成佛道　示智常云。不见一法存无见。大似浮云遮日面。不存一法守空知。犹如太虚生闪电。此之知见瞥然兴。错认何曾解方便。汝当一念自知非。自己灵光常显现　永嘉觉参。绕师三匝。振锡而立。师曰。大德自何方来。生大我慢。觉曰。生死事大。无常迅速。师曰。何不体取无生。了无速乎。觉曰。体即无生。了本无速。师曰。如是如是。觉方礼拜。须臾告辞。师曰。返太速乎。觉曰。本自非动。岂有速耶。师曰。谁知非动。曰仁者自生分别。师曰。汝甚得无生之意。曰无生岂有意耶。师曰。无意谁当分别。曰。分别亦非意。师曰。善哉时谓一宿觉　玄策告智隍大定曰。我师所说。妙湛圆寂。体用如如。五阴本空。六尘非有。不出不入。不定不乱。禅性无住。离住禅寂。禅性无生。离生禅想。心如虚空亦无虚空之量。隍谒六祖。师曰。诚如所言。汝但心如虚空。不着空见。应用无碍。动静无心。凡圣情忘。能所俱泯。性相如如。无不定时也　师告薛简曰。烦恼即菩提。若以智慧照破烦恼者。是二乘见解。明与无明。凡夫见二。智者了其性无二。无二之性即实性。实性者。凡不减。圣不增。住烦恼不乱。居禅定不寂。不断不常。不来不去。不在中间及内外。不生不灭。性相如如。常住不迁。名曰道。我说不生不灭者。本自无生。今亦不灭。欲知心要。但一切善恶都莫思量。自入净心体。湛然常寂。妙用恒沙。偈云。有情即解动。无情即不动。若修不动行。同无情不动。若觅真不动。动上有不动。不动是不动。无情无佛种。善能分别相。第一义不动。但作如此见。即是真如用。又曰。法性本无生灭去来。依此修不失宗旨。偈曰。兀兀不修善。腾腾不造恶。寂寂断见闻。荡荡心无着　吉州思云。即言语是汝心。此心是实相法身佛。与空齐寿。若入三昧门。无不是三昧。若入无相门。总是无相。随立之处。尽得宗门。语言啼笑。屈伸俯仰。各从性海发。故得宗名。相好之佛。是因果佛。即实相佛家用。一切时中。更无一法可行。自是得法。不以得更得。是以法不知法。法不闻法。平等即佛。佛即平等。不以平等更行平等。故独一无伴侣。迷时迷於悟。悟时悟於迷。迷还自迷。悟还自悟。无有一法不从心生。不从心灭。是以迷悟总在一心　南岳思云。学者先须通心。心得通。一切法一时。尽通闻说。静不生静念即是本自静。闻空不取空。譬鸟飞空。若住空必有堕落患。无住为本。自性体寂而生其心是照用。即寂是自性定。即照是自性慧。定即慧体。慧即定用。离定无别慧。离慧无别定。即定时是慧。即慧时是定。即定时无有定。即慧时无有慧。性是如故。如灯是光体。光是灯用。即定慧双修不相去离　牛头融绝观论。问何者是心。答六根所观并是心。问心若为。答心寂灭心为体为宗为本。心性寂灭即定。常解寂灭为慧。问何者是智。答境赴解是智。问何者是境。答自身心性为境。问。何者是舒卷。答照用为舒。心寂灭无去来为卷。舒则弥游法界卷。则空迹难寻。问何者是法界。答边表不可得。名见法界　觉禅师云。眼见一切色。眼不属一切色。是自性解脱　缘禅师云。如有石寻常坐卧。或作佛像。畏罪不敢坐。是意识自忙乱。石中本无罪福　安禅师云。直心是道。直想直用。更不观空。亦不求方便。经云。直视不见。直念不想。直受不行。直说不烦　智达师心境颂云。境立心便起。心空境不生。若将心系境。心境两俱盲。境心各自住。心境两俱清。悟境心无起。迷心境共行。若迷心作境。心境乱纵横。悟境心元静。知心境本清。知心无境性。了境心无形。境虚心寂寂。心照境泠泠　甘泉师云。发心入道。先须识本心。未识者以信为先。信者信心是佛。无始轮回只是不敢信自心是佛。心外无别佛。举动施为更是阿谁。如是解者。一念相应即名佛　石头祖云。汝心体离断常。性非垢净。湛然圆满。凡圣齐等。应用无方。三界六道。唯是心现。水月镜像。有生灭耶。汝知之无所不备。诸圣述言。欲显法身本寂。同归根耳　宗镜云。此宗如何相应。答向即背。近即离。一门深入而忘觉知。是心中自证法门。先德云。诸祖共传诸佛清净自觉圣智真如妙心。不同世间文字所得。曹山云。从缘荐得相应疾。就体消停得力迟。瞥起本来无处所。吾师暂说不思议。故知诸圣皆用此一念心起时了不可得。是真不思议。离此决无。别无殊胜。岂非疾耶。问如何即是。答是则第二头。非则第三首。心智路绝。现量情消。住此之时。自然洞鉴。问绝却见闻。如何觉悟。答只谓强觉妄知而能障道。唯当脱粘内伏。发自灵知。根尘既消。光明顿发。今为昧性拘文者。假以言诠方便开示。直指出六根现用常住无生灭性与佛无异。亲证现知。分明无惑。今且指见闻二性者。当见时即自性。祖曰。眼门放光。照破山河大地。又应眼时若干日。万像不能逃影质。是知明暗自去来。灵光终不昧。楞严经佛告匿王。汝三岁见河时。至年十三其水云何。王答。如三岁时。乃至今六十二无异。佛言。汝面虽皱。而此见精性未尝皱。皱者为变。不皱非变。元无生灭。云何於中受汝生死。此因国王示疑。寄破断见方便。分别生灭不生灭二性。若不执断常见。则皆是实相无生灭。即相恒真。方称究竟。闻性者。楞严云。譬如人静居。十方俱击鼓。十处一时闻。此则圆真实。隔垣听音响。遐迩俱可闻。五根所不齐。是则通真实。音声性动静。闻中为有无。无声号无闻。非实闻无性。声无既无灭。声有亦非生。生灭二圆离。是则常真实。故知声尘自有无。闻性非生灭。又非唯闻性无生。返观声尘亦无生灭。以从缘起。自体全无。如来勅罗睺罗击钟一声。问阿难闻不。阿难言闻。钟歇无声。又问闻不。答不闻。又击问闻不。又言闻。佛言。声消无闻。若实无闻。闻性已灭。钟声更击。汝云何知。自是声尘或有或无。岂闻性为汝有无。闻实云无。谁知无者。如梦中闻舂捣声。闻性不昏。纵汝形消命光迁谢。此性云何消灭。乃至若弃生灭。守於真常。常光现前。则汝法眼应时清净。云何不成无上知觉。是以若了闻性。即成正觉。斯岂不是因言悟道。今依祖教。更有一门最为省要。所谓无心。何者。若有心则不安。无心则自乐。古云。莫与心为伴。无心心始安。若将心作伴。动即被心瞒。心生种种法生。心灭种种法灭。但得无心。境自不现。既无对待。逆顺何生。以迎境生恼。以顺境牵爱。能令心动不安。今若无心坦然无事。不了无心之旨。虽对治折伏。其不安相常现前。又无心有二。一澄湛令无。则是摄念蠲消觉观。渐至微细。二当体本无。则直了无生。以一念起处不可得故。经云。一念初起。无有初相。是真护念。问本自无生。妄从何起。答为不了本自无心名妄。知本无心。即妄无所起。真无所得。问何故有心即妄。无心即无妄。答以法界性空寂无主宰故。有心即有主宰即有分剂。无心即无主宰。即无分剂。无分剂。即无生死问。为当离心是无心。即心得无心。答即心得无心。问即心是有心。云何得无心。答不坏心相而无分别。问岂不辨知也。答即辨知无能所。是无心也。岂浑无用。始是无心。如镜照物。岂有心耶。当知众生恒自无心。心体本来常寂。常用常寂。实性自尔。非自有心方始用也。只为众生不了自心常寂。妄计有心。心即成境。以即心无心故。心恒是理。不得心相。即是众生不生。即理无理故。理恒是心。不动心相。即是佛亦不生。圣凡常自平等法界也。又无心者。不得作有无情见。将心作无。此即成有。若一切处无心如土木。又成断灭。皆属妄识。是以称不思议宗者。以有无情见不及故。问既不得作有无解。如何是正了无心。答石虎山前斗。芦花水底沈。问众生皆有佛性。云何不悟。答如水淡味恒然。着甘草甜。下黄莲苦。心水亦然。起妄染则凡。冥真空则圣。性未尝变异。又不觉故不知有。以不信故不承当。但起无明。空成倒想。问凡圣皆用一心真性成佛。云何见有前后。答见虽前后。性且不亏。众生以无明梦未破。觉道力未具。则佛性未现。法身未圆。岂是不具如来藏性。问如何是菩提相。答约究竟菩提。体常冥寂。净名云。寂灭是菩提。离诸相故。若以无相之相。方便门中不无显示。令初发菩提心人分明无惑。如云寂照无二为菩提相。如镜无心为体。鉴照为用。合为其相。亦即禅宗即体之用是知。即用之体恒寂。知寂不二为心相。问有念即生。无念即佛。云何圣凡一等。答众生虽起念。不知念本无念。与佛无念等。妄堕有念中。佛得无念。知念本无。众生虽现在念中。佛知念即无念。斯则佛无念。与众生无念义同。又众生不知念空。於念成事似有差别。若了念空。则苦乐境不执。以境从念生。心空则境何有。既无有境。相缚自除。能所俱空。谁生取着。既不取着。生死自无。圆觉云。知是空华。即无流转。亦无身心受彼生死。问即心成佛之宗。佛祖本怀。如今信不及人。谓不现证。答若亲见。无一人而非佛。若不信。无一佛而非人。迷则常作佛之众生。悟则现证众生之佛。妄见成差。本性恒一。问如何是即今之佛。答今一念起。了不可得。无有处所。是过去佛。过去不有。未来亦空。是未来佛。即今念念不住。是现在佛。但莫执莫断不取不舍。则三际无踪。一念圆具十法界。非因果而因果之法。如是则念念相应。念念成佛。凡圣悉等。故云了了识心。是心是佛。欲得早成。戒心是律。除此心王更无别佛。华严论云。不如一念缘起无生。超彼三乘权学等见。问一念成佛。只入信门。如何得目前了了分明而见。答目前无物。是真见佛。以一切法性寂静故。如是通达。六根所对。无非见自性如如佛矣。此名真见道。真供养。契如理之心。无见佛之想。了自法性。是真供养。宝雨经云。如理思惟。即是供养一切如来。谓一切不思。惟是真思。惟以顿悟一心。无法可思量故。问云何亲自现证。得见自心之佛。答若以智求。智则成解。解背圆宗。若起照心。照则立境。随照失旨。皆影事。不契斯宗。若了真心。自然无心合道。妙德启口问不二。忘言入理显真宗。问禅宗云今须知诸佛出身处如何。答石牛生象子。木女孕婴儿。诸佛从中出。最初成道时。见即便见。不在意思。人问大梅云。神性独立。学人不识。答谁教汝问。又问。莫不问者便是。答若不是。是阿谁如是问。问神性非声色。师所示神性。学人只识得声色。不识真性。答如大空藏。众宝皆具。福德人见。直捉明月宝珠。薄福人见铜铁类。非藏中无宝。亦非主藏者不与。我向汝道性。汝只见声色。如今扬眉动目。弹指謦咳。喃喃问答。总是此性。唤作大道。常在目前。虽在目前难睹。若上根闻便会。更不作诸恶。唤作一受常寂然。中根数数闻说还会。下根千万与说。元来不会。虽记少许。如破布里珠。出门还漏却。知么。问即心即佛。祖佛同诠。云何不说非心非佛。答即心即佛是表诠。令亲证自心了了见性。非心非佛是遮诠。即破执夺情见依通意解妄认之者。以心佛了不可得。此乃权立顿教泯绝无寄之门。言语道断。心行处灭。亦是一机入路。若圆教。即此情尽体露之法。有遮有表。非即非离。体用相收。理事无碍。今时偏重遮非之词。不见圆常之理。所以祖师云。是心是佛。如牛有角。非心非佛。如兔无角。并对待强名边事。若豁悟本心。是非顿息。不一向离。起绝言见。不一向即。起执指讥。若实亲证自宗。尚无能证智心。及所证妙理。岂况更存知解乎。问信入此门。还有退否。答信有二。若正信坚固。谛了无疑。理观分明。乘戒兼急。则一生可办。谁论退耶。若依通之信。观力粗浮。习重境强。遇缘即退。乃至但於佛法中种於信心。谦下无慢。敬顺贤良。於诸恶人。心常慈愍。於胜己者。咨受未闻。所闻胜法。奉行无忘。所有虚妄。依教蠲除。於三菩提道。常勤不息。夫为人生之道。法合如然。若不长恶而生。何须虑退。信烦恼即菩提。本来是佛。更无所进。如在虚空。退至何所。问既是无言之道。绝相之真。如何徧引言诠。广明行相。答非言何以知无言。非相何能显无相。华严云。了法不在言。善入无言际。而能示言说。如响徧世间。净名云。夫说法者。无说无示。又云。无离文字说解脱。斯皆以言显无言矣。华严云。色身非是佛。音声亦复然。亦不离声色。见佛神通力。金刚经云。若见诸相非相。即见如来。斯皆以相显无相矣。问生佛同体。何故苦乐有殊。答佛性法性。自了心源。妄想不生。不失正念。我所心灭。即不受生死。即究竟常寂灭。以寂灭故。常乐自归。众生迷自性。不达本心。种种妄想。不从正念。故即爱憎。以爱憎故。心器破坏。即受生死。诸苦自现。欲知法要。守心第一。若人不守心。得成佛者。无是处。引仰山云。顿悟自心无相。犹若虚空。寄根发明。即本性具恒沙妙用。无别所持。无别安立。即本地。即本土。引安国云。如梦好恶。知床上安眠。全无忧喜。即识心见性。今闻作佛喜。闻入地狱忧。不达心性在菩提床上安眠。妄生忧喜。引大梅云。各自明心达本。得本末自至。心是本。但心不附一切善恶而生。即知万法本自如如。宗镜释云。如六祖道。善恶都莫思量。自然得入心体。湛然常寂。妙用恒沙。以诸佛是极善边。众生是极恶边。以善恶收尽一切法。故云若不思量全归心体。如寒山云。万境俱泯迹。方见本来人。未必须泯。只谓众生不达空花起灭。不复一心本源。故令泯绝。若入心体。唯是湛然。不落断灭。自然从体起用。用徧恒沙。引千顷云。十恶五逆法。并从如来藏中现。本来是佛。只谓众生起念。奔流至今。所以佛令灭意根。绝诸分别。一念相应。便超正觉。岂教多知解。扰乱身心。汝今但绝见闻觉知。境上莫生分别。随时着衣吃饭。平常心是道。此法甚难。有问夜后无灯时如何。答悟道人常光现前。有什么昼夜。引云居云。世出世均自一念妄心有。念即是境。见即是心。观自一念动。即恒沙世界一时动。观自一念常定。即六道众生悉常定。若了一念体。即恒沙世界常现自心。由迷一心。即境智胡越。又宗镜录云。虽前引后证。文广义繁。何厌重说。如大论云。譬摇树。果熟者前落。未熟者更须后摇。又捕鱼。前网不尽。后网乃得。种种因缘。重说无咎。问如何得契斯旨。答境智俱忘。如何说契。问如是则言思道断。心智路绝。答此亦强言。虽欲隐形。而未亡迹。问如何得形迹俱忘。答本无朕迹。如何欲亡。问如是。则如人饮水。冷暖自知。当大悟时。方合斯旨。答此中亦无迷悟合不合道理。撒手似君无一物。徒劳苦说数千般。古德云。尽十方世界觅一人为伴不得。又云。只有一人承绍祖位。终无二人。若未亲到。徒劳神思。此法一切凡圣大舍身命处。不入此宗。皆非究竟。问如何践履。答教谁践履。问莫不成断灭否。答尚不得常住。云何断灭。问乞最后一言。答化人问幻士。谷响答泉声。欲达吾宗旨。泥牛水上行　欧阳修问。高僧临生死。谈笑脱去。何道致之答。定慧力耳。问今何无有。答古人念念在定。临终安得乱。今念念散乱。临终安得定　问云居膺。因何佛菩萨不被生死所拘。凡夫独萦此苦。答於清净性中计有能所。即堕生死。佛菩萨善知清净性中不落有无。即能所不立。问即有了不了人。答了尚不可得。岂有能了人乎。汝应念净性中无有凡圣。亦无了不了人。凡圣俱是名。若随名生解即堕生死。若知假名不实。即无有当名者。此是究竟极处若云我能了彼不能了。是大病。见有净秽凡圣亦大病。作无凡圣解。又属拨无因果。见有净性可栖止。亦大病。作不栖止解。亦大病。然净性中虽无动摇。且不坏方便应用。及兴慈运悲。如是慈悲。即今清净性。可谓见性成佛矣　问大珠。如何得大涅盘。答不造生死业。问如何是生死业。答求大涅盘。是生死业。舍垢取净。有证有得。及不脱对治门。均生死业。问如何得解脱。答本自无缚。何用求解。直用直行。是无等等　黄檗云。人多。谓境碍心。事碍理。常欲逃境安心。屏事存理。不知乃心碍境。理碍事。但心空境自空。理寂事自寂。勿倒用心也。人多不肯落空。不知自心本空。愚人除事不除心。智者除心不除事　赵州问南泉。如何是道。答平常心是道。问还可趋向也无。答拟向即乖问。不拟争知是道。答道不属知不知。知是妄觉。不知是无记。真达不疑之地。如太虚廓然。岂可强是非耶。师悟理　僧问赵州。学人乍入丛林。乞指示。师曰。吃粥了未。答吃了也。师云。洗钵盂去。云门云。且道指示。无指示。若言有。赵州向伊道甚么。若言无。这僧为甚悟去　皓月问。了即业障本来空。师尊可祖为甚却偿债去。长沙岑曰。大德不识本来空。问如何是本空。答业障是。问如何是业障。答本来空是。偈曰。假有元非有。假灭亦非无。涅盘偿债义。一性更无殊　岑唤竺尚书。书应诺。岑曰。不是本命。问不可离却今祇对。别有第二主人。岑曰。唤尚书作至尊得么。问恁么总不祇对时莫非主人。岑曰。非但祇对与不祇对。无始劫来是个生死根本。偈曰。学道之人不识真。只为从来认识神。无始劫来生死本。痴人唤作本来人。妙喜拈曰。祇对者既不是。却唤甚么作本来人。良久云。我恁么道。且作死马医　僧举洞山云。兄弟。东去西去。直须向万里无寸草处去。良久云。只如无寸草处。作么生去。石霜问有人下语否。答无。霜曰。何不道出门便是草。僧回举洞山。洞曰。浏阳乃有古佛耶。太阳云。便不出。亦草漫漫地。圆通云。且道脚跟下一句作么生。若道万里无寸草。许你见洞山。若道出门便是草。许你见石霜。若道不出亦草漫漫。许你见太阳。若总道不得。许你参见延圣。何故。惟有好风来席上。更无闲语落人间。石霜曰。初机先须识取头。其尾自至。疏山问。如何是头。霜曰。直须知有。如何是尾。答尽却今时。问有头无尾。答吐得黄金。堪作甚么。问有尾无头。答犹有依倚在。问头尾相称。答渠不作这个解会。亦未许渠在。后僧问九峰。如何是头。答开眼不觉晓。问尾。曰不坐万年床。问有头无尾。答终是不贵。问有尾无头。答虽饱无力。问头尾相称。答儿孙得力。室内不知　夹山云。明不越户。穴不栖巢。六户不掩。四衢无踪。学不停午。意不立玄。竿头丝线从君弄。不犯清波意自殊　张拙云。光明寂照徧河沙。凡圣神灵共一家。一念不生全体现。六根才动被云遮。断除妄想重增病。趋向真如亦是邪。随顺世缘无挂碍。涅盘生死等空花　洛浦云。末后一句。始到牢关。锁断要津。不通凡圣。向道任汝天下乐欣欣。我终不肯。欲知上流。不将佛祖言教贴在额头上。如龟负图。自取丧身之兆。直须劫外明宗。莫向言中取则。是以石人几似汝。也解唱巴歌。汝若似石人。雪曲应难和　云门问。密密处为甚么不知有。古德答。只为密密。所以不知有。问此人如何亲近。答莫向密密处亲近。问不向密密处如何。答始解亲近。门曰诺诺　乾峰曰。法身三种病二种光。须一一透过。始解归家稳坐。须知更有向上一窍在。云门出问。为甚么庵内人不知庵外事。乾峰呵呵大笑。云曰。犹是学人疑处。乾曰。子是甚么心行。云曰。也要和尚相委。乾曰。直须与么。方解稳坐。门应诺诺　云门曰。古宿为慈悲故。有落草谈。若出草之谈。即无与么。如仰山问僧。近离甚处。曰庐山。又问曾到五老峰么。曰不曾。仰曰。汝不曾游山。此即慈悲之故。有落草之谈　风穴参南院。机锋峻峭。南院亦未辨得他。次日只寻常问云。夏在甚处。答与廓侍者过夏。院问。向你道甚么。答始终只教某一向作主。院便打推出。曰这般纳败阙汉。有甚用处。穴服膺。一日院问。南方一棒作么商量。答作奇特商量。穴却问此间作么商量。院拈杖云。棒下无生忍。临机不见师。穴大彻　风穴举南院云。欲得亲切。莫将问来问。会么。问在答处。答在问处。虽然如是。有时问不在答处。答不在问处。汝若拟议。老僧在汝脚跟底。大凡参学眼目。直须临机大用现前。勿自拘於小节。设使言前荐得。犹自滞壳迷封。句下精通。未免触途狂见。应是向来依他作解。明昧两岐。一切扫却。直教如师儿哮吼一声。璧立千仞。谁敢正眼觑着。觑即瞎却渠眼　法眼因沙塞井泉。问泉眼不通。被沙碍。道眼不通。被甚么碍。自代曰。被眼碍　汾阳昭见老宿七十一人。后至首山。问百丈卷席意旨。首云。龙袖拂开全体现。昭曰。师意如何。首曰。象王行处绝狐踪。昭大悟。拜起曰。万古碧浑空界月。再三捞漉始应知。有问。见何道理。便尔自肯。曰正是我放身心处　圜悟请益济临四宾主怎生。演祖曰。也只个程限。是甚么闲事。我这里却是马前相扑倒便休。演谓悟曰。你也尽好。只是有些病禅忒多。只是寻常说话时多少好。有僧问因甚嫌人说禅。演曰。恶情悰　慧球云。欲得省要。却是山河大地与汝发明。其道既常。亦能究竟。若文殊门入者。一切土木瓦。砾助汝发机。若观音门入者。一切音响助汝发机。若普贤门入者。不动步而到。以此三门方便示汝。如将一只折箸搅大海水。令彼鱼龙知水为命。会么　茫冲谓圆通旻曰。某堕金紫行。与此事稍远。通呼内翰。公诺。通曰。何远之有。公跃然曰。乞再垂示。通曰。此去洪都有四程。公伫思。通曰。见即便见。拟思即差。公有省　吴居厚谒圆通曰。前问讷老透赵州关事如何。讷曰。且去做官。今不觉五十余年。通曰。曾明得透关事么。厚曰。未甚洒脱。通度扇曰。请使扇。厚即挥扇。通曰。有甚不洒脱处。厚忽省曰。便请末后句。通乃挥扇两下。厚曰。亲切亲切。通曰。吉獠舌头三千里。睹贶问通曰。是法非思量分别所能解。如何凑泊。通曰。全身入火聚。公曰。毕竟如何会。通曰。蓦直去公沈吟。通曰。可更吃茶么。公曰不必。通曰。何不恁么会。公契旨曰。元来太近。通曰。十万八千。公占偈曰。不可思议。是大火聚。便恁么去。不离当处。通曰咦。犹有这个在。公曰。乞再示。通曰。便恁么去。铛是铁铸　师远举杨岐三脚驴话。有道宗师家无固必。有问随答。作乾无事会。不见杨岐用处。乃至祖师千差万别门庭。如何消遣。又有只向佛边会。却与自己没交涉。古人道凡有言句。一一须消归自己。又作么生。又有只作自己会。弃却古人用处。惟知明自己事。古人方便却如何消遣。既消遣不下。却似抱桥柱洗澡。要且放手不得。此亦是病。又有却去脚多少处会。此病最难医也。所以他语巧妙处。学人卒难摸索。才拟心即差也。前辈谓之杨岐宗旨。须是他屋里人到恁么田地。方堪传授。这公案直须透顶透底汉方了得。直须向威音那畔觑着。提起便行。捺着便转。却向万仞峰头进一步。可以坐断天下人舌头。今有么。如无听一颂。三脚驴子弄蹄行。直透威音万丈坑。云在岭头闲不彻。水流涧底太忙生。湖南长老谁解会。行人更在青山外　王萧问大随云。某有个见处。被人问。却开口不得。过在甚处。随曰。过在有个见处。随却问几时到任。曰去年八月。随曰。为甚么道开口不得。萧契悟　湛堂谓大慧曰。我这里禅。你一时理会得。说也说得。拈颂普说也做得。只欠这一解在[囗@力]。若不得这一解。惺惺思量时便有禅。才睡着便无了。如何敌得生死。杲曰。正是某甲疑处。堂病亟。曰有个勤巴子汝必依之。可了汝事。后见圜悟。举东山水上行语。杲呈四十九转语。悟不肯。悟一日举云。天宁即不然。若问诸佛出身处。但向道熏风自南来。殿角生微凉。杲豁然。悟察杲虽得前后际断。动相不生。却坐静裸裸处。曰不易。你到这田地。可惜死了不能活。不疑言句是为大病。不见道悬崖撒手。自肯承当。绝后再苏。欺君不得。须知有这个道理。每举有句无句如藤倚树问之。杲开口。便曰不是。饭时。杲把箸在手。忘下口。杲曰。这个道理。如狗看热油铛。欲舐舐不得。欲舍舍不得。悟曰。喻得极好。这便是金刚圈栗棘篷也。一日杲问。和尚曾问五祖。祖道甚么。悟述祖云。描也描不成。画也画不就。又问树倒藤枯时如何。祖云。相随来也。杲曰。我会也。杲既大彻。反於数禅客有疑。悟曰。我这里禅如大海。你将个大海倾去始得。若将钵盂盛得些。是你器量如此。能有几个得到你田地。悟语杲云。近诸方尽成窠臼。我与佛鉴佛眼参禅。今佛鉴下。有一种作狗子叫。鹁鸠鸣。取笑人。佛眼下。有一种觑灯笼。指东画西。如眼见鬼一般。我这里且无这两般病。杲曰。击石火。闪电光。引得无限人弄业识。举了便会了。岂不是大窠臼。悟不觉吐舌。乃云休管他。我只以契证为期。若不契证。终不放过。杲曰。契证即得。第恐恁么传将去。举了便悟了。硬主张。击石火。闪电光。业识茫茫。未有了日。悟深肯之　雪岩云。处州书记。说这工夫不济事。动静二相打作两橛。我被说着。真个坐便有这境。才拈提放箸。都不见了。他道参禅须起疑。大疑大悟。小疑小悟。不疑不悟。我便提个乾矢橛。封了被。胁不沾席。行坐只是昏散胶扰。霎时乾净不得。净慈七兄弟坐禅。有修上座不在数。只是独行独坐。蒲团坐如铁橛。行时挺起脊梁。我要近他说话。二年不得。我因不倒头。昏散辊一团。不觉流泪起乡念。自此都放下。两月后再来参假。却得这一放。十倍精神。元来究明此事。不睡也不得。须中夜烂睡一觉。方有精神。一日见修。问去年要与你说话。只避我。他道办道人无翦爪工。更与你说话在。我末后道。今被昏散打并不去。他云是你不猛烈。须是高着蒲团。竖起脊梁。三百六十骨脊。八万四千毛窍。并作一个无字。我依他提得转力。转见又散。到此尽命一提。忽见身心俱忘。目前如一片银山相似。清清三昼夜。修问。我对云办道。他云你唤什么作道。不能对。转加迷闷。首座云。你但大开着眼。看是什么道理。被这一提。才上蒲团。面前豁然开。如地陷一般。说似人不得。寻修兄。便道且喜且喜。我与他柳堤行一转。森罗万象。向来所厌弃物。与无明烦恼昏散。元来尽自妙明真如性中流出。半月余动相不生。可怜不遇大手眼尊宿。与我打并。不合向者里坐住。谓之见地不脱。碍正知见。於睡着无梦想闻见地。又打作两橛。寤寐恒一之说。又透不过。碍在胸中。十年后。来东天目。见一株古柏。触着向来所得境界。和底一时扬下。自此不疑生死。不疑佛祖。方始见径山老人立处　高峰参雪岩。方问讯。即打出。闭门。再往。令看一话头。忽一日问谁与你拖这死尸来。声未绝。即打。不知几。偶忆一归何处话。疑情顿发。三昼夜目不交睫。抬头睹演祖真赞云。百年三万六千日。反覆元来是遮汉。打破拖死尸疑。见钦问谁拖死尸到这里。便喝。钦拈棒。把住云。今日打某甲不得。钦曰。为甚打不得。拂袖便出。一日钦问。日间浩浩时作得主么。答作得主。问睡梦中作得主么。答作得主。又云。正睡着无梦想见闻。主在甚处。无语。钦嘱曰。从今日去。也不要你学佛学法。但饥吃饭。困打眠。才觉来。却抖擞精神。我这一觉。主公毕竟在甚处安身立命。自誓云。[拚-ㄙ+ㄊ]一生做个痴呆汉。决要这一着子明白。越五载。同宿友枕堕地作声。大悟。语学人曰。今负一知半解不能了彻者。病在甚处。只为坐在不疑之地。被参徒下一喝。不能辨邪正。盖从前得处莽卤也。直须参到大彻田地。明得差别智。方能勘辨人。杀活人。此吃折脚铛饭底工夫做到。如二人同时下喝。那有眼。那无眼。那个深。那个浅。还辨得出么　应庵举白云端云。悟了须遇人始得。若不遇人。只是个无尾巴猢狲。才弄出。便人笑。深信此道者。万中无一。私谓历祖。乘大悲愿出世。为人开示言句。洵属美不胜收兹门所录。重重透发心宗。体段大备。倘能精细研察。尽可藉以彻了本来。其有欲融会淹贯者。更须徧阅古今灯录。愈渊博而愈广大者也。然须知古德示人千言万语。阨其要有二。一悟门。二保任。未悟之先。自初学至久参。总须以悟门彻契为入手。所谓大疑大悟。只贵子见地。不贵子行履是也。既悟后自破参至腊终。全在功熏缜密为正行。所谓行解相应。那边明白了。来这边行履是也。如以两者相较。则悟后工夫。当无不自重己灵。自庆知有。即逢缘懈怠时知抱惭。或不至如痴狂辈肆无忌惮。依前甘作博地凡夫。以辜负唐丧此生知见。若未悟前。则全在师家钳锤妙密。学人志量宏深。不到彻头。不肯歇手。脱有纤毫消不过处。[拚-ㄙ+ㄊ]着十年廿载。必求透彻而后休。方得只眼孤撑。种智深入。与佛祖把手同行。其於古人千差万别公案。机用言句。如观掌纹。悉洞鉴明了。才不枉来阎浮一番。是以悟门一着。尤为吃紧。须看古人参究榜样。何等刻苦。何等勇猛。如大慧在湛堂座下。拈提皆会。於门头户边消息。已是七穿八达。少此一[囗@力]。则终不了当。必待熏风南来句。始剥去一层。又必待相随来也句。方彻法源底。则今时人略有所得。顿尔不疑言句自满足者。奚翅万里崖州。又如雪岩已得动相不生。了知万象森罗皆妙明性流出。而无梦想处。打成两橛。若非肯自刻苦。那有触着古柏彻底打并时节。雪岩是过来人。便将此药头炙高峰之病。盖无梦想见闻之际。是昏闷地位。明了意识不行。全没捞摸处。不独雪岩高峰二尊宿透不去。大约尽未来际禅客。或得见闻觉知光影者。於此总必打成两橛。其无志气者。或强作血脉不断消解。或强谓谁求相见理会。更不求通彻打并。此是古今学人通病。若高峰以先得元来遮汉见地。已透拖死尸主。更不[拚-ㄙ+ㄊ]此一生做呆汉。那得有五载后枕子落地彻悟因缘。寄语来哲。须知未透此关。总是有梦有想时夹杂昭灵业识。非真白净主公也。且於古德言句中。如百丈云灵光独耀独字。临济云历历孤明孤字。洞山所云三更初夜月明前之初字前字。又古所云父母未生前主公安身立命处句。死了烧了向甚么处相见句。身里出门难句。堂中事作么生句。庵内人为甚么不知庵外事句。种种此类。皆是浮面依稀影响。支吾消释。断断不能彻底万分亲切契。证似此廉纤粘滞。笼统支离。自救不能。如何勘验得学人邪正深浅。承嗣得佛祖慧命。五体投地。痛哭顶礼。愿与诸来哲。具第一等人志气。具第一等人刚骨。具第一等人猛烈。具第一等人眼目。平气虚衷。我之所悟。倘不与无梦想主公安身立命处相应。决不肯将就模糊。放过罢手。不计岁月。与之苦切撕捱。庶几思之思之。鬼神通之。绝后再苏。欺君不得。庆快生平。证得本分清楚。真不愧为少林儿孙。此则得得西来老古椎。所深望於常寂光中者也。

　　宗范卷上
　　宗范卷下

　　　　菩萨戒弟子　钱伊庵　编缉

　　机用

　　宾主相逢。师资互印。各出一只手。扶起破沙盆。自佛祖递传迄今。凡灯录所载。何能徧收。殆不止万七千则已也。兹则择其尤要者。略掇於后。兼系诸家拈颂评唱。少志一班。以备勘验相见轨式。虽不免得一漏万之讥。或亦同一脔全鼎之味云尔　城东老母与佛同生。不欲见佛。每见便避。然回顾东西总皆佛。还以手掩面。於十指掌中亦是佛。雪窦曰。他虽是个老母。宛有丈夫之作。既知回避稍难。不免吞声忍气。今不欲见佛则许你。切忌以手掩面。何故。明眼人觑着。将谓雪窦教你老婆禅　一女近佛坐入三昧。文殊云。何此女得近佛坐。我不得。佛令觉女起问之。殊绕女三匝。鸣指一下。乃托至梵天。尽神力不能出。佛曰。假使百千文殊亦出女定不得。下方过四十二恒沙。有罔明菩萨。能出女定。须臾罔明从地涌出。鸣指一下。女从定出。洪觉范引大愚芝问。文殊七佛师。为甚出不得。罔明下方至。弹指便能出。莫对。自代云。僧投寺里宿。贼打不防家。予爱其语。偈曰。出定只消弹指佛法岂用工夫。我今要用便用。不管罔明文殊。云庵举曰。文殊罔明见处有优劣无。若无。文殊何故出不得。今击鼓同到座前。与罔明出女定。是同是别。良久云。欲识佛性义。当观时节因缘。若见得。出家事毕。解脱安乐。喝一喝。下座。偈曰。佛性天真事。谁云别有师。罔明弹指处。女子出禅时。不费纤毫力。何曾动所思。众生总平等。日用自多疑。妙喜曰。一种商量针线工夫郎君子弟禅。谓文殊无缘。罔明初地有缘。下语云。冤有头债有主。又谓文殊有心。罔明无心故出得。下语云。有心用处还成错。无意求时却宛然。又道文殊出不得。杓柄在女子手里。罔明出得。如虫御木。又云因风纵火。又云争柰女子何。种种邪解。甚者作女入定出定势。推一推。弹指一下。哭苍天数声。伏维尚飨。拂袖之类。冷眼看来。惭惶杀人。颂曰。出得出不得。是定非正定。文殊与罔明。送却穷性命　调达谤佛。生入地狱。佛令阿难问。答如三禅天乐。又问还求出不。答我待世尊来。便出。难曰。佛是三界大师。岂有入地狱分。答佛既无入地狱分。我岂有出地狱分。湛堂偈曰。可笑提婆达多。入捺落十万劫波。虽然如三禅天乐。吹布毛还须鸟窠　殃崛至长者家。值妇产难。问何法免。崛曰待问佛。返白。佛曰。我从贤圣中来。未曾杀生。崛疾往。妇闻。当时分娩。径山杲请益湛堂。答这话是金矢法。不会如金。会得如矢。问岂无方便。答有个方便。只是你不会。崛云。我乍入道。待问世尊。未到佛座。他生下如何。崛持佛语未到他家。他已生下又如何。杲茫然。后读华严。菩萨登七地证无生法忍。即得入不动地。一切动心境想分别皆息。菩萨心佛心菩提心涅盘心尚不起。况复起世间心杲豁然。堂说方便。忽然现前。颂曰。华阴山前百尺井。中有寒泉彻骨冷。谁家女子来照影。不照其余照斜领。伊庵蒙单华藏老人开示。於数则公案有滞。曾请益女子入定。老人作弹指势。托至梵天势。铲地不会。后请益产难。老人哂曰。甚么难产。口里七个八个生。从此透尽古人言句。较湛堂所说方便何等快利。真难报之恩也　二僧论风旛。一曰风动。二曰旛动。六祖曰。不是风旛动。仁者心动。雪窦云。龙头蛇尾。好与二十棒。孚上座咬齿。窦云。我与么道。也好与二十棒。妙喜曰。要识孚上座么。犀因玩月纹生角。要识雪窦么。象被雷惊花入牙。有人与巴陵作主。出来与雪窦相见。育王崇颂。非风非旛无处着。是风是旛无着处。撩天俊鹘悉迷踪。踞地金毛还失措。呵呵呵。悟不悟。令人却忆谢三郎。一丝独钓寒江雨。天台韶曰。斯乃无上心印。合作么会。莫道风旛不动。汝心妄动。莫道不拨风旛。就风旛通取。莫道风旛动处是什么。有云附物明心。不须认物。有云色即是空。有云应须妙会。如是解。与祖意有何交涉。既不许合。如何这里彻悟。何法不明。岂是今会一则。明又不会也　僧问马祖。离四句。绝百非。请师直指西来意。祖曰。我今劳倦不能为说。问智藏去。问西堂。堂曰。我今头痛。问海兄去。问百丈。丈曰。我到这里却不会。僧回举。祖曰。藏头白。海头黑。圜悟云。有谓之相瞒。有道相推过。有道三人总识他问头。所以不答。拍盲将醍醐着毒药。这僧将一担蒙懂。换个不安乐。劳三尊宿入泥水。却被这担板勘破。今只管向语上作活计。白是明头合。黑是暗头合。不知古人一句截断意根。须向正眼里看始得。此事如当人按一口剑。拟议则丧身失命。要会藏头白海头黑么。五祖道封后先生　破灶堕不知姓氏。嵩岳有庙殿惟一灶。祭宰甡命甚多。师以杖敲灶三下。曰只是泥瓦合成。圣从何来。灵从何起。恁么烹宰物命。又打三下。灶乃堕落。须臾一人衣冠拜曰。我灶神。久受业报。今蒙说法。得脱生天。持谢。师曰。是汝本有之性。神再礼而没。侍者问某久侍不蒙示诲。灶神得甚径旨便生天。师曰。只向道是泥瓦合成。会么。答不会。师曰。本有之性。为甚不会。侍礼拜。师曰。破也破也。堕也堕也。安国师曰。此子会尽诸法无生。难构伊语脉。问未审甚人构得。安曰不知者　南阳唤侍者。三唤三应。师曰。将谓吾孤负汝。却是汝孤负吾。妙喜云。三唤话丛林有一络索。惟雪窦见透。云国师三唤。点即不到。喜云灼然。侍者三应。到即不点。喜曰却不恁么。谓吾负汝。是汝负吾。窦曰谩雪窦不得。喜曰谁道。召众曰。好个谩雪窦不得。虽然。窦亦谩妙喜不得。妙喜亦谩诸人不得。诸人亦谩露柱不得。玄沙云。侍者即会。窦云停囚长智。喜云两彩一赛。云门云。作么生是国师负侍处。会得也是无端。窦云元来不会。喜云雪峰道底。云又云。作么生是侍负国师处。粉骨碎身未报得。窦云无端无端。喜曰垛生招箭。法眼云且去别时来。窦云谩我不得。喜云却是法眼会。兴化云一盲引众盲。窦云端的瞎。喜云亲言出亲口。玄觉征云。甚处是侍者会处。僧云不会争解恁么应。觉云汝少会在。又云於此见得便识玄沙。喜曰惭惶杀人。翠岩芝云。国师侍者总欠会在。喜云犹较些子。投子云抑逼人作么。窦云垛根汉。喜曰理长即就。复云唯赵州多口阿师下个注脚。令人疑着。州答僧云。如暗中书字。字虽不成。文彩已彰。窦便喝。喜曰。且道这喝。在国师侍者分上。赵州分上。随一喝云。不是命根五色索断。如何透得过。窦云。若有人问。雪窦便打。也要诸方检点。喜曰作贼人心虚。窦颂。师资会遇喜非轻。喜云此语有两负门无事相将草里行。喜云普州人送贼。负汝负吾人莫问。喜云放待冷来看。任从天下竞头争。喜云。只今休去便休去。若觅了时无了时。复云。若求玄妙解会。只管理会三唤话。那里是国师负。那里是侍者负。有恁么交涉。鹅王择乳。素非鸭类。这个便是国师用剑刃上事　南阳睡。丹霞问侍者耽源云在否。答在即在。只是不见客。霞云太深远生。答莫道上座。佛眼也觑不见。霞云。龙生龙子。凤生凤儿。师起闻。打三十棒趁去。震闻云。不谬为南阳国师。径山策云。既在。为甚不见客。见得破。非唯知耽落节。亦见己出身路。虽然如是。莫将闲学解。埋没祖师心　紫璘供奉注经。南阳盛一椀水。着七粒米。椀面安一只箸。问是甚么义。奉无语。师云。老僧意尚不会。何况佛义。沩山果云。才见问。只云草本不劳拈出。踢倒便行。饶国师通身是口。也无说处　百丈上堂。有老人曰。过去迦叶佛时。因参人问大修行人还落因果也无。某对不落因果。遂五百生堕野狐。今请代一转语。贵脱狐身。师曰。不昧因果。老大悟。礼曰。某已脱。住山后。乞依亡僧送。师令食后送亡僧。众聚议。师领至后岩。以杖挑出死狐。火葬。黄檗问。错对一转语。堕五百生狐。转转不错。合作个甚么。师云。近前向汝道。檗近前。打一掌。师笑曰。将谓胡须赤。更有赤须胡。司马头陀举问沩山作么生。沩撼门扇三下。答太粗生。沩曰。佛法不是这个道理。僧问径山杲云。前百丈不落。为甚堕。答逢人但恁么举。问后百丈不昧为甚脱。答逢人但恁么举。问或有问师。未审向道甚么。答向你道逢人但恁么举。颂云。不落不昧。石头土块。陌路相逢。银山粉碎。拍手呵呵笑一场。明州有个憨布袋。雪峰云。圆师闻举野狐话。一云不昧。也未脱得。一云不落。又何曾堕。圆释然。因诣积翠庵渡涧猛省。见南公叙其事。涕交颐。南令熟睡。圆起作偈曰。不落不昧。僧俗本无忌讳。丈夫气宇如王。争受囊藏被盖。一条楖栗甚纵横。野狐跳入金毛队。南助喜　百丈问沩山。并却咽喉唇吻。作么生道。沩曰却请和尚道。丈曰。不辞向汝道。恐已后丧我儿孙。又问五峰。峰曰和尚也须并却。丈曰无人处斫额望汝。又问云岩。岩曰和尚有也未。丈曰丧我儿孙。雪窦颂。却请和尚道。虎头生角出荒草。十洲春尽花雕残。珊瑚树林日杲杲。和尚也并却。龙蛇阵上看谋略。令人长忆李将军。万里秋空飞一鹗。和尚有也未。金毛师子不据地。两两三三旧路行。大雄山下空弹指　麻谷到章敬。绕禅床三匝。振锡一下。立。敬曰是是。雪窦云错。又到南泉。亦绕三匝。卓锡一下。立。泉曰不是不是。雪窦曰错。谷曰。章敬道是。为甚不是。泉曰。章敬即是。是汝不是。此风力所转。终成败坏。雪窦颂。此错彼错。切忌拈却。四海浪平。百川潮落。大策高风十二门。门门有路空萧索。非萧索。作者好求无病药。圜悟曰。须明两错始得。雪窦要提活泼泼处。所以如此。若皮下有血汉。自然不向言中作解。有道代麻谷下两错。有甚交涉。不知古人下语。销断要关。这边也是。那边也是。毕竟不在这两头。庆藏主云。持锡绕禅床。是不是俱错。其实亦不在此。沩山喆云。道是道不是。均落麻谷彀中。大沩不然。忽有人绕床立。但道未到这里。好与三十棒　陆亘云。肇法师也奇怪。解道天地与我同根。万物与我同体。南泉指牡丹云。时人见此花。如梦相似。陆罔测。雪窦颂。闻见觉知非一一。山河不在镜中观。霜天月落夜将半。谁共澄潭照影寒。圜悟云。南泉小睡语。雪窦大睡语。虽然作梦。却作得个好梦。前头说一体。这里说不同。若道在镜中观方晓了。则不离镜处。山河大地。莫将镜鉴。若将镜鉴。便为两段。只可山是山。水是水。法住法位。世间相常。山河不碍眼光。且道向甚处观。会么。到这里向霜天月落夜将半。这边与你打迸了也。那边你自相度。还知雪窦以本分事为人么。谁共照影。为复自照。为复共人照。须是绝机绝解。方到这境界。今也不要澄潭。也不待霜天月落。即今作么生。径山杲云。若理上看。非但南泉谩陆亘不得。亦未摸着他脚跟一毫。若事上看。非但陆亘谩南泉不得。亦未梦见他汗臭气。或道径山说事说理。但向他道只在理事上会取。颂云。天地同根伸一问。未曾抬步已亡家。无阴阳地花重发。玉本无瑕却有瑕。法昌遇与讷首座修花坛。举泉话。你见似甚么。讷云只是一株花。遇云与么你也在窠窟里。讷云古人意作么生。遇云拈砖来。讷拈砖了。又问。遇曰古佛过去久矣　两堂争猫。南泉云。道得救取猫。道不得即斩。众无对。泉斩之。赵州归。泉举似。州脱履顶头上出。泉曰。子若在即救得。又归宗刬草。以锄断蛇。僧见曰。原来是粗行沙门。师曰。你粗我粗。问如何是粗。师竖锄。问如何是细。师作斩蛇势。问与么则依而行。师曰。依行且置。你甚处见我斩蛇来。其僧无对。真净举此一则公案云。赤眼斩蛇道你粗我粗。古人见处作么生。举拂云。今举拂与斩蛇是同是别。良久云。人人有个天真佛。妙用纵横总不知。今日分明齐指出。斩蛇举拂更由谁。又云。南泉归宗。有优劣无优劣且置。赵州顶鞋出又作么生。於此明得。德山呵佛骂祖有什么过。若不明。丹霞烧木佛。院主须眉落。所以祸福惟人自召。喝一喝下座。妙喜曰。斩蛇斩猫。多谓当机妙用。又谓大用不存轨则。岂是这个道理。具眼者举起便知落处。若大法不明。打瓦钻龟何时了。雪峰问斩猫意。德山便打趁出。复召云会么。答不会。德云。我恁么老婆心。犹自不会。盐官尚问觉印斩猫案。印曰。须是南泉始得。诘之尚不能对。至僧堂大悟。古人道从今去更不疑老和尚舌头信然。偈曰。须是南泉第一机。不知不觉蓦头锥。觌面若无青白眼。还如[感*鸟][感*鸟]守空池。举未绝。印竖拳曰。正当恁么时作么生。尚掀倒禅床。印遂喝。尚曰。贼过后张弓。圜悟云。斩猫话有道提起处便是。有道在斩处且得。都没交涉。他不提起亦匝匝地。古人有定乾坤底剑。且道毕竟是谁斩猫儿。只如南泉提起云道得即不斩。当时忽有人道得。且道南泉斩不斩。所以道正令当行十方坐断。不在斩不斩处若向情尘意见上讨。则孤负南泉。但向当锋剑刃上看。是有也得。无也得。不有不无也得。所以道穷则变。变则通。不解变通。只管语上走。南泉恁么提起。只教人自荐。各各自用自知。不恁么会。卒摸索不着。又云子在救得猫。真个恁么不恁么。赵州顶鞋出。他参活句。不参死句。须是自己运出家珍。方见古人全机大用　南泉云。唤作如如。早是变也。今须向异类中行。归宗云。虽行畜生行。不得畜生报。师曰。孟八郎汉。又与么去。南泉问道吾。名甚么。吾曰宗智。泉曰。智不到处。作么生宗。吾曰切忌道着。泉曰。灼然道着。即头角生。后问智不到处作么生行履。吾抽身入堂。泉归方丈。云岩问吾。为何不对。吾曰汝不妨灵俐。岩却问泉。智为甚不对。泉曰。他却是异类中行。不见道智不到处切忌道着。直须向异类中行。岩亦不会。岩后问药山。药云子作么生会。无对。药大笑。岩复问如何是异类中行。药曰。今困倦。且待别时。岩曰某为此来。药云且去。岩出。吾闻岩不荐。咬指血出。问岩去。问作么生。岩曰不与说。吾便低头。赵州云。异即不问。如何是类。泉以两手拓地。州近前踏倒。向堂里叫悔悔。泉令僧问悔甚么。州曰悔不更与两踏　南泉语僧。夜来好风。问甚么风。泉曰吹折门前一株松。问是甚么松。又语一僧。夜来好风。问甚么风。泉曰吹折门前一株松。问是甚么松。泉云一得一失。又赵州到一庵。问有么有么。主竖拳。州曰水浅不是泊船处。又到一庵问有么有么。主竖起拳。州曰。能纵能夺。能杀能活。便作礼。圜悟云。有道舌头在赵州口里。不知己性命已属他人。若能握向上纲宗。与二庵主相见。便可以定龙蛇。别缁素。正好着力。还知赵州落处么　定山云。生死中无佛。即无生死。夹山云。生死中有佛。即不畏生死。定不肯。后见大梅。夹问那个较亲。梅曰一亲一疏。夹复问。梅曰且去。别时来。夹明日再问。梅曰。亲者不问。问者不亲　凌行婆问浮杯。尽力道不得的句分付阿谁。杯曰浮杯无剩语。婆曰。未到浮杯。不妨疑着。杯曰。别有长处。不妨拈出。婆敛手哭云。苍天中更加怨苦。杯无语。婆曰。语不知偏正。理不识倒邪。为人即祸生。后僧举似南泉。泉曰。苦哉浮杯。被婆摧折一上。婆闻笑云。王老师犹少机关在。澄一师问婆。怎生是南泉少机关。婆哭云可悲可痛。一罔措。婆云会么。一合掌立。婆曰。伎死禅和。如麻似粟。一举似赵州。州曰。我若见。问教口哑。一曰未审怎生问。州便打。一曰为甚么打某。州曰。似怎伎死汉。不打更待几时。婆闻却云。赵州合吃婆手中棒。后僧举似赵州。州哭云可悲可痛。婆闻合掌云。赵州眼光烁破四天下。州令僧问。如何是赵州眼。婆乃竖起拳。僧举似赵州。州作偈曰。当机觌面提。觌面当机疾。报汝凌行婆。哭声何得失。婆以偈答。哭声师已晓。已晓复谁知。当时摩竭令。几丧目前机　丹霞取木佛烧向火。院主呵。霞拨灰曰。吾烧取舍利。主曰木佛何有舍利。霞曰既无更取两尊烧。主自后须眉堕落。保宁勇曰。院主须眉落且置。丹霞眉毛还在也无。若见得与古佛同参。若不见切忌拨无因果。真净云。丹霞烧木佛。院主须眉堕。拈杖云不是木佛。掷下云谁敢烧你。拟即须眉堕。不拟又如何。高声云行者拈取拄杖。天童华曰。人说院主起疑。以致斯祸。不知院主买铁得金。一场富贵。僧问志璇。院主须眉为甚堕。志曰。一人传虚。万人传实。曰恁么则不堕也。志云两重公案。曰不晓。再请益。志曰。筠袁虔吉。头上插笔　僧问赵州。如何是西来意。师曰庭前柏树子。曰莫将境似人。师曰不将境似。问如何是西来意。答庭前柏树子。法眼问光孝曰。闻赵州有柏树话是否。曰无。眼云。皆谓有此语。何道无。答先师实无此语。莫谤好。径山云。道有蹉过觉铁嘴。道无又蹉过法眼。若道两边都不涉。又蹉过赵州。直饶总不恁么。别有透脱一路。入地狱如箭射。毕竟如何。举拂子云会么。喝一喝。客问雪窦。觉言赵州无此语。眼何以肯之。显曰。宗门抑扬宁有轨则乎。韩大伯匿笑去。显问。韩曰。笑知客眼未正。颂曰。一兔横身当古路。苍鹰一见便生擒。后来猎犬无灵性。空向枯桩旧处寻。显结为友。后显於雪窦唱道。举有问云门树雕叶落时如何。门曰体露金风。云门答这僧耶。为解说耶。有宗上座曰。待老汉有悟处即说。显惊视曰。非韩大伯乎。曰老汉瞥地也。显因乞升座说法　赵州问僧曾到此间么。曰曾到。师云吃茶去。又问僧。曰不曾到。师云吃茶去。院主问为甚都叫吃茶去。师召院主。主诺。师曰吃茶去。睦州问僧。赵州吃茶意作么生。僧云只是一期方便。睦曰赵州被你一杓屎。便打。睦问沙弥。你这生。弥拜。睦亦打。僧问弥。打你作么。答不是我师不打某。雪窦云。这僧将一杓屎。拨他二员古佛。若辨得。非惟赵睦二州雪屈。亦乃翠岩与天下老尊宿无过。辨不得。到处泼人未了在　问狗子有佛性也无。赵州曰无。问有情皆有佛性。狗为甚无。赵云伊有业识在。又僧问狗有佛性无。赵曰有。问既有。为甚入这皮袋。赵曰知而故犯　僧问台山路向甚处去。婆曰蓦直去。僧去。婆曰。好个师僧。又恁么去。后有举似赵州。州曰待我去勘过。遂问婆台山路向甚么去。曰蓦直去。州便去。婆曰。好个师僧。又恁么去。州谓僧曰。台山婆为汝勘破也。曾学士问雪窦。曾与清老商量端的。有勘破处么。窦曰清道甚么。曾曰又恁么去也。窦云。清老且置。还知天下衲僧出这婆圈缋不得么。曾曰。这里别有个道处。赵州若不勘破婆子。一生受屈。窦曰勘破子也。玄觉云。赵州去亦恁么道。何处是勘破。又云。非惟被赵州勘破。亦被这僧勘破　僧问。万法归一。一归何处。赵州曰。我在青州作一领布衫重七斤。雪窦颂。编辟曾经老古锥。七斤衫重几人知。而今抛向西湖里。下载清风付与谁　僧问如何是法身。夹山曰法道无相。问如何是法眼。答法眼无瑕。道吾不觉失笑。曰和尚未有师在。乃至请往华亭船子处去。船子才见。便问住甚么寺。夹曰。寺即不住。住即不似。船曰。不似。似个甚么。夹曰。不是目前法。船曰。那里学得来。夹曰。非耳目之所到。船曰。一句合头语。万劫系驴橛。船又问。垂丝千尺。意在深潭。离钩三寸。子何不道。夹拟开口。被一桡打落水。才上船。又拟开口。船又打。山大悟。点头三下。船曰。竿头丝线从君弄。不犯清波意自殊。夹问抛纶掷钓如何。船曰。丝悬绿水浮定有无之意。夹曰。语带玄而无路。舌头谈而不谈。船曰。钓尽江波。金鳞始遇。夹乃掩耳。船曰如是如是。嘱曰。汝向去。须藏身处没踪迹。没踪迹处莫藏身。吾在药山只明斯事。夹辞行频顾。船竖起桡曰。汝将谓别有。乃覆船入水逝。后道吾复遣僧问如何是法身。曰法身无相。又问如何是法眼。夹曰法眼无瑕。僧举似吾。吾曰。这汉此回方彻。芙蓉楷曰。忽问老僧如何是法身。羊便乾处卧。如何是法眼。驴便湿处尿。更问作么是法身。买帽相头。作么是法眼。坑坎堆阜。夹山学处不明。闺阖物舍不得。老僧若不当阳显示。后学难以知归。劝汝不用求真。惟须息见。诸见若息。智鉴洞明。会么。珠中有火应须信。莫向天边问太阳　灵云见桃花悟道。偈曰。三十年来寻剑客。几回落叶又抽枝。自从一见桃花后。直至如今更不疑。沩山嘱曰。从缘悟达。永无退失。玄沙拈曰。谛当甚谛当。敢保老兄未彻在。沙问地藏。汝作么生会。藏云。不是桂琛。即走杀天下人。妙喜云。一家有事百家忙。颂沙语云。打破鬼门关。日轮正当午。一箭中红心。大地无寸土。伊庵曾请益华藏老人。答曰。即释迦老子。也未彻在　沩山问仰山甚处去来。仰曰田中。沩云多少人。仰插锹叉手。沩曰今日南山大有人刈茅。仰拔锹便行。玄沙云。我若见。即踏到锹子。僧问插锹意如何。镜清云。狗衔赦书。诸侯避道。问沙踏倒如何。答不柰船何。打破戽斗。又问南山刈茅如何。清云。李靖三兄久经行阵。云居锡云。且道镜清此一判着不着。僧问明招。古人意在插锹处。叉手处。招唤僧。僧诺。招云。还曾梦见仰山么　香岩云。论此事。如人上树。口衔树枝。脚不踏枝。手不攀枝。忽有人问西来意。不对。违所问。对他。便丧身失命。当恁么时作么生。虎头招云。树上即不问。未上树时请道。岩呵呵大笑。雪窦云。树上道即易。树下道即难。老僧上树也。致一问来。圜悟云。项门具眼底。不向对不对处作解。未举已知落处。若拟议。觌面错过。或不落二边。对不对都不是。作么生却得见古人落处　僧到石霜。举洞山云。兄弟。东去西去。直须向万里无寸草处去。良久云。只如万里无寸草处。作么生去。霜曰。何不道出门便是草。洞闻云。浏阳乃有古佛耶。太阳延曰。直道不出门。亦草漫漫地。且道合作么生行履。良久云。莫守寒岩异草青。坐却白云终不妙。圆通善云。且道脚跟下一句作么生。若道万里无寸草。许你见洞山。若道出门便是草许你见石霜。若道不出亦草漫漫地。许你见太阳。若总道不得。许你参见延圣。何故。惟有好风来席上。更无闲语落人间　大觉问兴化云。你道拄杖头不曾拨着一个会佛法底。凭甚么道理与么道。化便喝。觉便打。化又喝。觉又打。来日觉曰。我直下疑你昨日这两喝。化又喝。觉又打。化再喝。觉又打。化曰。我於三圣处学个宾主句。总被折倒。愿与个安乐法门。觉曰。这汉来这里纳败缺。脱下衲衣痛打一顿。化荐得临济吃棒底道理　兴化谓克宾曰。汝不久为唱导师。答不入这保社。化曰。会了不入。不会不入。答总不与。么化便。打曰克宾维那法战不胜。罚钱五贯。设饭一堂。次日又曰。克宾不得吃饭。即出院。云居舜曰。大冶精金。应无变色。兴化令严。不是克宾大难承当。若泛泛之徒。翻转面皮多少时也。径山杲曰。云居拗曲作直。然要作临济儿孙。直须翻转面皮始得。广道者问云盖智打维那案。智下禅床展两手以舌示之。广打一坐具。智云。此是风力所转。又问石霜珠。珠云。你意作么生。广亦打一坐具。珠曰。好一坐具。只是你不知落处。又问真净。净云。你意作么生。广亦打一坐具。净云。他打你亦打。广大悟。净因颂曰。丈夫当断不自断。兴化为人彻底汉。已后从他眼自开。棒了罚钱趁出院　洛浦参夹山。叉手立。夹曰。鸡栖凤巢。非其同类。出去。洛曰。自远趋风。请师一接。夹曰。目前无阇黎。此间无老僧。洛便喝。夹曰。住住。云月是同。溪山各异。截断天下人舌头即不无。争教无舌人解语。洛伫思。夹即打。因兹伏膺。一日问朝阳已升夜月不现时如何。夹曰。龙衔海珠。游鱼不顾。洛大悟　雪峰作饭头。饭迟。德山托钵下法堂。峰曰。钟未鸣。鼓未响。托钵向甚处去。德便归方丈。峰举似岩头。岩曰。大小德山未会末后句。德闻唤岩问不肯那。岩密启其意。德乃休。明日升堂与寻常不同。岩至僧堂拍掌笑曰。且喜老汉会末后句。他后人不柰伊何。虽然。只得三年活。德果三年示寂。径山杲颂。一挝涂毒闻皆丧。身在其中总不知。八十翁翁入场屋。真诚不是小儿嬉　僧到。雪峰以手托庵门引身出。曰是甚么。僧亦云是甚么。雪低头归庵。僧辞到岩头。举前话。岩曰。他道甚么。答他无语。岩曰。当时悔不向伊道末后句。若向道。人不柰雪老何。僧至夏末。请益前话。岩曰。何不早问。答未敢容易。岩曰。雪峰虽与我同条生。不与我同条死。要识末后句。只这是。雪窦颂。末后句。向君说。明暗双双底时节。同条生也共相知。不同条死还殊绝。还殊绝。黄头碧眼须甄别。南北东西归去来。夜深同看千岩雪。僧问径山杲。为甚低头归庵。杲曰。疑杀天下人。又问岩头末后句。杲曰。若不同床睡。焉知被底穿。又问同条生不同条死。杲曰。杀人须是杀人刀。活人须是活人剑　保福问。与么与么。不与么不与么。作么生。罗山召福。福诺。罗曰。双明亦双暗。福后问如何是双明亦双暗。答同生亦同死。别有僧问福。同生亦同死时如何。福曰。彼此合取狗口。僧曰。和尚收取口吃饭。其僧却问罗山。同生亦同死时如何。罗曰。如牛无角。问同生不同死时如何。曰如虎带角　问洞山。蛇吞虾蟆。救则是。不救则是。洞曰。救则双目不睹。不救则形影不彰。幻寄曰。洪州廉使问马祖。吃酒肉是。不吃是。祖曰。吃是中丞禄。不吃是中丞福。人问国一师。邮舍刲羊。一人救。一人不救。罪福异乎。国曰。救者慈悲。不救者解脱。此三尊宿。一人雷轰电扫却堕见渗漏。一人珠辉玉润。却堕情渗漏。一人山高水深。却堕语渗漏。若能辨出。有目如盲。若辨不出。有口若哑。更或道一模脱出无有参差。搥胸大哭有日在　云门问洞山初曰。近离甚处。答查渡。问夏在甚处。答湖南报慈。问几时离彼。答六月二十五。门曰。放汝三顿棒。初明日问过在甚么处。门曰。饭袋子。江西湖南便恁么去。初大悟。曰他后向无人烟处。不蓄一粒米。接待往来。尽与伊抽钉拔楔。脱却布衫。教伊作个无事衲僧。门曰。你身如椰子大。开得如许大口。初礼拜。圜悟曰。只为云门语好拈他情解。便发得洞山悟处。如临济被大愚拈他情见。便会得彻。后僧问如何是佛。便道麻三斤。看他那里是安排得来。祖师门下一觑便见。虽然点破纲宗。要且意在未屙时。明眼汉没窠臼。所以岩头道。若论战也个个立在转处。向未屙时一觑便见。廓大一路相似。灵俐汉疑着处一点便会　五祖演曰。如牛过窗棂。头角四蹄俱过。因甚尾巴过不去。高峰妙颂曰。等闲放出这牛儿。头角分明举似谁。若同尾巴尖上会。新罗鹞子过多时。　雪岩举梁武问初祖如何是圣谛第一义。答廓然无圣。武曰。对朕者谁。答不识。帝不契。祖至魏。后武问志公。志曰。陛下识此人否。曰不识。志曰。此是观音大士传佛心印。帝曰。当遣使去诏。志曰。莫道陛下。合国人追他也不回。初祖与武一挨一拶。如两镜相照。间不容发。无端被志公向明镜上彩画。虚空翻成瑕翳。武问第一义。教有真俗二谛。第一义即真谛。答廓然无圣。且道是为武帝说答他话。毕竟廓然无圣理作么生。第一义义何所宗。兄弟到这里也须着些眼目揣摩始得。往往尽道武被祖当面热瞒。殊不知武是作家君王。到他面前一点也用不着。随口便问对朕者谁。好兄弟遮一句大亲切。祖到这里未免露出本来面目道个不识。武不契。又是放开漫天铁网了也。后问志公。也要此话大行。志曰。陛下识此人么。臂肘不向外曲。曰不识。达磨元来犹在。志云。此是观音传佛心宗。和声便好一时屏出。武曰。当遣使诏。能纵能夺。能杀能活。志曰。合国人去亦不回。若回。堪作甚么。此是祖师门下第一个话头。颂者拈者。古今不知多少。未免尽道武蹉过祖。诚谓刁刀相似。一箭寻常落一鹏。更加一箭已相饶。直归少室峰前坐。梁主休云更去招。是白云端颂。多谓落一雕颂廓然无圣。加一箭是颂不识。如是识情计较。讨什么端和尚也。末后二句。只寻常俗语。凡宗门语。不说体。便说用。不说事。便说理。若向者两句。亲见白云。方知一句全体。一句全用。理事双全。白云与祖。同帝在杨子江心握手。却在凤凰台上相逢。雪窦颂。圣谛廓然。何当辨的。对朕者谁。还云不识。者四句一时颂了。为他才宽。又下个注脚道。因兹暗渡江。岂免生荆棘。两句占了多少田地。合国人追不再来。千古万古空相忆。休相忆。清风匝地有何极。要紧是者一句透得。千七百则许你穿却。且道落在什处。者里有祖师么。唤来与老僧洗脚。保宁勇颂。炼得通红打一锤。周遭无数火星飞。十成好个金刚钻。摊向门前卖与谁。四句子。却无你下口处。无计较处。且道落在达磨武帝志公何人分上。须是参始得。衲亦有颂。西来十万路迢迢。智鉴当轩影莫逃。四海浪平龙睡稳。九天云净鹤飞高。圜悟云。武帝不识。与达摩道底是同是别。人多错会达磨是答他禅。武是相识之识。且得没交涉。志公恁么问。何不一棒打杀。免见[木*荼]糊　雪岩举马祖坐禅。死水不藏龙。让祖问图什么。打草惊蛇。马云图作佛。妄想不少。让取砖去磨。垂丝千尺。马曰作什么。上钩了也。让曰磨作镜。意在深潭。马曰砖岂成镜。已是照天照地。让云磨砖不成镜。坐禅岂成佛。露出本来面。马云如何即是。把定咽喉也。让云牛驾车不行。打车是。打牛是。喝云。若於此喝下承当去。莫问打牛打车。和让师手内砖百杂碎。直得寒光炯炯。洞彻山河。让又曰。汝学坐禅。禅非坐卧。佛亦非定相。於无住法。不应取舍。若学坐佛。即是杀佛。未达其理。马闻如饮醍醐。古人根利。一拨便转。今人何不也思量打牛打车。毕竟意作么生。当知者便是金刚圈。栗棘蓬。试咬嚼看。等闲咬着。方知磨砖真个成镜。坐禅断不成佛。颂曰。万法俱忘百念灰。等闲蓦鼻拽将回。镜光一照明如日。直得木人心眼开　雪岩举百丈再参马祖。即日恭惟。马竖拂。尊候万福。丈云即此用离此用。强生分别。马挂拂旧处。依旧孟春犹寒。马却问汝后将何为人。不可更别有也。丈亦竖拂。好儿终不使爷钱。马云即此用离此用。毫发无差。丈挂拂旧处。总离者里不得。马震威一喝。丑举止。丈大悟直得三日耳聋。真个么。往往道喝下大悟。不知阿魏无真。黄金无假。古今老和尚不辨青黄。独雪窦较些子。道大冶精金应无变色。汾阳颂。偶因无事侍师前。师指绳床角上悬。举放却归本位立。分明一喝至今传。顺朱填墨。不是好手。真净颂。客情步步随人转。有大威光不能见。突然一喝双耳聋。那咤眼开黄檗面。大力量人语默里转却。妙喜颂。马驹脚下丧家风。四海从今信息通。烈焰堆中捞得月。巍巍独坐大雄峰。说道理则不无。要见马祖百丈远在。兄弟欲承当个事。如奔流疾焰。眨眼剑去久矣。丈才见竖拂。便折作两段。尤较些子。无端问即用离用。鼻绳落他手也。便被他拖拽。至震威一喝。却道大悟耳聋三日。大屈哉。还识羞么。山僧路见不平。与一颂。一喝当头雷电奔。人闻说亦暗消魂。看来何止聋三日。直到如今海岳昏　雪岩云。山青水绿。昼明夜暗。皆正法眼藏光头头显露。万劫不变坏。临济却道向瞎驴边灭。莫是颠倒语么。可惜三圣不与他绝尽。对道争敢灭却。扶起济醉后添杯。道忽人问作么道。圣也好一喝。只是迟三刻。致被济太阿到持。尽大地人至今亡锋结舌。山僧路见不平。要为伊刬削。济将迁化。入地狱有分在。吾去世后不得灭正眼。圣云怎敢灭。已是扫土也。济道忽人问作么道。待问即答。圣便喝。忙作么。济云谁知正法眼藏向瞎驴边灭。脑后见腮。汝等向者里还见临济也无。若见。正法眼向瞎驴边灭。若不见。正法眼向瞎驴边灭。且道诸讹在甚处。保宁勇颂。出门把手再叮咛。往往事从叮嘱生。路远夜长休把火。大家吹灭暗中行。今义学道路远夜长句是颂向瞎驴灭。莫谤保宁好。佛鉴颂。瞎驴灭却正法眼。出得儿孙满大唐。须信茫茫远烟浪。灼然别有好商量。且道商量个甚么。我也有颂。杀活纵横得自由。悬崖撒手觅冤雠。瞎驴灭却正法眼。射斗寒光夜不收　云岩举南院道。诸方只具啐啄同时眼。不具啐啄同时用。与么话。非但屈辱诸方。抑亦鼓弄他家男女子啐毋啄。正恁么时。唤同时用即是。唤同时眼即是。者僧不辨端由。未免上他钩线。问如何是同时用。被南院向咽喉一捻道。作家不啐啄。啐啄同时失。者僧也会道此犹是学人问处。南院翻一个浪头道。你问处作么生。僧云失。鰕跳不出斗。院便打。终是老婆心切。僧不肯。后云门二僧举。一云。当时南院棒折那。冷地不甘。僧闻有省。八两元来是半斤。后往省觐。千里迢迢任去来。院已迁化。相见已了。乃访风穴。因行不妨掉臂。穴问莫是问啐啄同时话底么。面目现在。僧云是。还识羞么。穴问当时作么会。僧云我当时如在镫影里相似。不但当时。穴曰汝会也。冬爪印子。仰山不然。诸方只具啐啄同时用。不具啐啄同时眼。忽问同时眼。听颂。同时啐啄不同时。石火电光犹较迟。镫影里行今已会。蹉跎非是落便宜　雪岩举洞山。有一物。上拄天。下拄地。黑律漆。是什么物既是常在动用中。为什动用中收不得。问泰道过在什么处。泰道过在动用中。被洞掇退果桌。泰得果吃不得吃。五祖别泰语道来朝更献楚王看。与过在动用中相去多少。大沩云。诸人还知洞落处么。且道落在什处。沩道若不知往往作是非得失会。自是大沩作者见解。沩又道者果子非但泰不得吃。尽大地人也不敢正眼觑看。觑着则瞎。云盖云。洞山虽有打破虚空的钳锤。且无补缀底针线。杜撰不少。盖又云。待伊说过在动用中。但云请吃果子。不劳拈出。盖又道泰首座若是个衲僧。吃了也须吐却。特地一场愁。五祖大沩云盖三人与么说。要见洞山大远在。山僧别行一路。有一物。拄天拄地黑律漆。拈拄杖。常在动用中收不得。过在什处。卓一下。当时若下得者一卓。纵尽大地是一枚果子。也须粉碎。听颂。树头金果铁团圞。千圣犹难着眼看。莫道临机曾掇退。当阳托出已和盘　雪岩举风穴云。若立一尘。家国兴盛。野老颦蹙。山河大地不碍眼光。不立一尘。家国丧亡。野老安帖。尽大地要觅纤尘不可得。於此明得。阇黎无分。全是老僧。三世佛祖齐立下风。於此不明。老僧即是阇黎。尽大地人仰望不及。老僧与阇黎。亦能悟却天下人。亦能迷却天下人。人贫智短。马瘦毛长。要识阇黎么。这里是。四五百条花柳巷。二三千处管弦楼。要识老僧么。这里是。有意气时添意气。不风流处也风流。只如云门道。者里即易。那里则难。又作么生。却须参始得。山僧到此。已是口里胶生。未免借古人鼻孔别资一路。拈杖云。即此见闻非见闻。无余声色可呈君。个中若了全无事。体用何妨分不分。如不然。更听颂。且看双放更双收。有底欢声无底愁。一切圣贤如电拂。大千沙界海中沤　雪岩举兴化打中间案。又打克宾案。且道相去多少。辨得便见兴化八万四千毫毛孔孔皆透。不然听注脚。问四方八面来时如何。是甚么人。化云打中间的。棒折了也。僧礼拜。徧地是刀枪。化曰昨赴村斋。值一阵卒风暴雨。向古庙里亸得过。七佛以前也未有这个消息。诸人闻举有不甘者么。出来对众证据。如无。听颂。阿师昨日赴村斋。几被他人一窖埋。暴雨卒风回避得。也成平地露尸骸　高峰举僧问不慕诸圣不重己灵如何。香严云万机休罢千圣不携腊月扇子。疏山作呕曰是何言欤。严云不肯那。疏曰是。胡来胡现。严曰汝莫道得么。答道得。平地干戈。严云试道看。疏云须还师资礼始得。赤眼遇着火柴头。严乃礼拜问疏曰何不道。肯诺不得全草贼大败。严云直饶恁么道。也须倒屙三十年。设使住山无柴烧。近水无水吃。分明记取。棒打石人头。嚗嚗论实事。后住疏山。果如前记。二老互相屈辱。山僧从头解注。还分优劣也无。若谓不分。因甚倒屙三十年。若谓分。漏逗在甚处。缁素得出。非惟截断天下人舌头。释迦弥勒与你作奴。亦不为差。不然更听颂。洞彻是非如梦幻。转身未免堕深坑。须知别有通霄路。不许时人造次行　中峰举沩山问香严父母未生前试道一句看。贼无种相鼓笼。严无对。不欠一丝毫。屡乞说破。胡饼里讨甚汁。我说底是我底。不干汝事。将谓将谓。元来元来。严乃焚弃文字。结茅自处。错。击竹作声有省。邪法难扶。遥礼沩山。面皮厚多少。若为我说破。何有今日事。如何是今日事。一击忘所知。那里学得来。更不假修持。远在。动容扬古路。碍塞杀人。不堕悄然机。未敢相许。处处无踪迹。要眼作么。声色外威仪。莫谤他好。诸方达道者。那个是。咸言上上机。承虚接响。所以道向自己胸中流出。盖天盖地。不是知音。徒劳侧耳　宝叶源请益虚堂德山末后句。若有德焉得不会。若无岩又道德未会。堂曰问首座。诣闲极云。值濯足。亟进水举叩。云掬水浇泼曰有甚末后句。源不契。见堂。堂曰那那。我向你道他会得。源领旨。朱心圆居士云。有道源无端被云老浇一杓恶水。堂公更向虚空里添个楔。不道不是。但洗脚水有甚滋味　湛然澄举鼓山赴闽王请因缘曰。雪峰道好只箭。射入九重城里去。早是抛钩掷钓。孚曰待勘过。盲龟跛鳖纳败缺了也。孚趁至中路归举似峰。大似把髻投衙。峰云他有语在。须知不是好心。孚云老冻脓犹有乡情在。祇知贪程不觉蹉路。峰便休。无齿大虫伤人不知痛。显圣与么判。久参定知雪峰做处。若初机切不得向三人分上着脚。直须自己有个活路始得。心圆道者公案。大慧捉得贼子。云门捉得贼魁。各具一只眼。毕竟事主分上少检点在。鼓山若是个咬人师子。待云忽遇三军围绕时如何。擘面便与一掌。且教孚老颊上雕两行金印。将甚面孔见人。心圆虽然截直提持。还有代孚老原罪底一语在。不得错举　密云悟举高峰海底泥牛衔月走四句内。有一句能纵夺能杀活。简校得出。参学事毕。高峰不妨奇特。只是不经简校。古南门云。简校不妨简校。只是无甚奇特。南涧门云。高峰坐断狮岩。天下人没柰伊何。因甚到者里。却又忍俊不禁。一场败露。山僧将老祖陈年骨董。倾拨诸人面前。还有向个里着得眼者么。靠杖云。得行便行。得坐便坐。大小高峰一状领过。不退勇云。狗衔镫盏街前去。老鼠偷盐咳[口*敕]归。露柱堂前惊破梦。开门雪里放乌龟。内有一句。有权实有照用。能纵夺能杀活。若简得出。许汝买草鞋行脚。速道速道。僧拟议。勇直打出。伊庵曰。还识得这一句否。且道高峰是那一句。不退是那一句　云门澄问石雨方曰。赵州道狗子无。作么生。方曰和尚着棋某粗知。心圆别云合取屎孔。伊庵别曰问他作么。门问他道有又作么生。圆云但掩鼻而出。伊曰太无厌生。方矢口颂云家家有幅遮羞布。圆曰何不遮却。伊曰这是传家之宝。放下便能当雨露。圆曰何不放下。伊曰天晴不肯走。直待雨霖头。独怪当年老赵州。圆曰两重公案。伊曰这贼。掷却头巾顶却袴。圆曰更卖弄在。伊曰顶过的草鞋抛在甚处。门大喜。付以断拂一枝。故号断拂。圆曰头顶破袴。手拏断拂。有甚体面。伊曰不风流处尽风流　磬山修上堂。维那拟白椎。玉林琇喝住曰。待我问了白椎。问昔日大唐无禅师。今还有么。修拈杖作打势曰看棒。琇喝。修亦喝。琇复喝。转身云。不是狂儿多意气。祇因曾透上头关。便出。修喝一喝。琇亦喝。遥闻重白椎。琇高声云叹死气。修举拂语琇云。此拂收放自由。特付与你。琇竟出。修乃悬拂床角。琇后有出山意。作礼曰。师龟毛拂。前放之公所。一任大众观瞻。今思事无一向。作偈收之。修云偈聻。琇拈拂便打。修笑曰儿大欺爷。琇云不劳赞和。连打两拂而退。如上所录历祖机用。拈颂征别。个个示人活泼泼地。如水上捺葫芦。捺着便转。指西话东。欺胡谩汉。千差万别。万怪千奇。诸来哲如能一一契证。消归自己本分。便时时见天真之佛。处处有出身之途。杀活同时。透脱自在。不为古人誵讹。堪作后人眼目。斯非今日之禅状元欤。

　　纲宗

　　纲者提挈众目之主脑。宗者汇合万流之朝归。故拈花微笑。我佛之纲宗也。拜立得髓。初祖之纲宗也。六代传衣。五家分焰。孰不奉此纲宗为正脉。尽未来际。岂可越此拈花拜立之玄旨。而别奉纲宗耶。今沩仰云门法眼三宗。阒寂无传。姑置不论。若临济家人法照用宾主四喝三玄要。及洞家君臣王子内外绍明暗正偏等名。祇是当机接众。有此施设爪牙。而后人崇此以为临济曹洞宗旨。末矣。今就灯录所载。略为集录。以存大概。俾来哲了然彻照。融会贯通。微特於自己消识功熏。淘汰琢磨。深有利益。其於接勘后学。暗合古人轨则。复出自己机杼。神出鬼没。妙用难思。便是临济洞山两尊宿复现世间。不亦尽善也夫　世尊睹明星悟道。古德颂云。因星悟道。悟罢非星。不逐於物。不是无情　世尊灵山拈花示众。迦叶独破颜微笑。世尊曰。吾有正法眼藏。涅盘妙心。实相无相。微妙法门。不立文字。教外别传。付嘱摩诃迦叶　初祖命徒言所得道。副曰。不执文字。不离文字。而为道用。祖曰得吾皮。尼总持云。我今所解。如见阿閦佛国。一见更不再见。祖曰得吾肉。道育曰。四大本空。五蕴非有。我见处无一法可当情。祖曰得吾骨。慧可礼拜依位立。祖曰得吾髓　南岳让谒六祖。祖曰何处来。答嵩山。祖曰什么物什么来。经八载。乃曰说似一物即不中。祖曰还可修证否。答修证即不无。染污即不得。祖曰。只此不污染。诸佛之所护念。汝既如是。吾亦如是。汝足下出一马驹。踏杀天下人　衡岳道一师坐禅。让问图甚么。一曰图作佛。让取砖磨。一曰磨甚么。让曰磨作镜。一曰磨砖岂得成镜。让曰坐禅岂得成佛。一问如何即是。让曰。如牛驾车不行。打车是。打牛是。一无对。问如何用心。即合无相三昧。让曰。汝学心法如下种。我说法要如天泽。汝缘合故当见其道。问道非色相。如何能见。让云。心地法眼。能见乎道。无相三昧。亦复然矣。问有成坏否。让曰。若以成坏见者。非见道也。偈曰。心地含诸种。遇泽悉皆萌。三昧花无相。何坏复何成　野鸭过。马祖问是甚么。百丈云野鸭飞过去也。马扭丈鼻痛失声。马曰又道飞过去也。丈有省。归寮哭。同事问。马云是伊会也。汝自问他。同事问。丈乃大笑。次日祖才升座。丈出卷却席。祖便下座。至方丈。问我未曾说话。为甚卷席。丈曰。昨被扭鼻痛。今又不痛也。马曰汝深明昨日事。丈侍。马祖视床角拂子。丈曰即此用离此用。马问。汝向后开两片皮。将何为人。丈取拂竖起。马曰即此用离此用。丈挂拂旧处。马振威一喝。丈直得三日耳聋。黄檗参。丈问巍巍堂堂从何方来。檗曰岭南。丈问为何事。檗曰不为别事。礼拜。问从上宗乘如何指示。丈良久。檗曰不可教后人断绝去也。丈曰将谓汝是个人。一日举再参话。曰老僧被一喝。直得三日耳聋。檗不觉吐舌。曰今因举。得见马祖大机大用。然且不识马祖。若嗣马祖。已后丧我儿孙。丈曰。见与师齐。减师半德。见过於师。方堪传授。子甚有超师之见　临济问佛法的的大意。黄檗便打。三度皆然。告睦州。今且辞去。睦告檗曰。后生甚奇特。已后为一株大树。荫天下人在。济辞。檗曰。参大愚。必为汝说。济问愚。三度被打。不知有过无过。愚曰。檗与么老婆心。为汝得彻困。更来这里问有过无过。济大悟曰。元来黄檗佛法无多子。愚搊住曰。这尿床鬼子。适来道有过无过。今却道佛法无多。见个甚么道理。速道速道。济於愚肋下筑三拳。愚拓开曰。汝师黄檗。非干我事。济回。檗云。这汉来来去去。有甚了期。济曰只为老婆心切。举前话。檗曰大愚饶舌。待来痛与一顿。济曰说甚待来。随后便掌。檗曰。这风颠汉。来这里捋虎须。济便喝。檗唤侍者。引颠汉参堂去。济后谓普化克符曰。我欲於此建立黄檗宗旨。且成就我。二人珍重下去。三日后。普化问三日前说甚么。济便打。克符问打化作么。济亦打。此是临济一枝历代相承之大纲宗也　临济曰。有时夺人不夺境。有时夺境不夺人。有时人境两俱夺。有时人境俱不夺。克符问夺人不夺境。济曰。煦日发生铺地锦。婴儿垂发白如丝。问夺境不夺人。济曰。王令已行天下徧。将军塞外绝烟尘。问人境俱夺。济曰。并汾绝信。独处一方。问人境俱不夺。济曰。王登宝殿。野老讴歌。诸方目为四料拣。济又云。中下根来。我夺境不除法。中上根。便境法俱夺。上上根。便境法人俱夺。如出格见解人来。便全体作用。不历根器。到这里学人着力处不通风。石火电光即过。拟心即差。若眼定动。即没交涉。有解者不离目前。大慧杲云。此事决不在言语上。若在言语。因甚达摩却道单传心印。不立文字语言。直指人心见性成佛。因何不说传玄妙传言语。事不获已。说个心性。已狼藉也。要拔生死根。纵饶念得一藏教。唤作运粪入。却被障正知见不现。只管理会心性禅道。枉费精神。古人一言半句。设个栗棘蓬教透。若英灵者。栗棘蓬是甚弄猢狲家具。盖你不能一念缘起无生。一向在意识边。向宗师口讨玄妙。却被倒翻筋斗。自家本命依旧不知落处。当时克符问临济。不知那里得此闲言语。还会么。煦日句是境。婴儿句是人。符颂曰。夺人不夺境。缘自带誵讹。有甚誵讹。拟欲求玄旨。思量反责么。诬人之罪。骊珠光灿烂。仙桂影婆娑。何不早恁么道。觌面无差互。还应滞网罗。又被风吹别调中。大概在骊珠两句上是境。思量者人蹉过觌面被语网罗。乃存境而夺人。王令句夺境。将军句存人。符颂。夺境不夺人。寻言何处真。也须闲处作提防。问禅禅是妄。究理理非亲。好事不如无。日照寒光淡。山摇翠色新。贫儿思旧债。直饶玄会得。也是眼中尘。自起自倒。日照二句是境。直饶二句夺了也。并汾二句。人境两夺。符颂。人境两俱夺。从来正令行。已落第二。不论佛与祖。那说圣凡情。买石得云饶。拟犯吹毛剑。还如值木盲。识法者惧。进前求妙会。特地斩精灵。前箭犹轻后箭深。正令既行。不留佛祖。如吹毛剑。不可犯其锋。王登二句。符颂。人境俱不夺。思量意不偏。会么。是法住法位。主宾言不异。世间相常住。问答理俱全。添减一毫不得。踏破澄潭月。犹有这个在。穿开碧落天。劳而无功。不能明妙用。动着即错。沦溺在无缘。却依旧处。若要分明得。但向垂示处看。有时夺人不夺境。夺境不夺人。有时人境两俱夺。人境俱不夺。恁么便是。若理会便不是。莫道诸人理会不得。妙喜也会不得。许你闻。不许你会。如上解注齐闻齐会了。临济意果如是乎。若只如是。临济宗旨岂到如今。若记着一个元字脚。是第一等恶口生死根本也。真要参禅百不会。虚却心来共你理会　临济云。我有时先照后用。有时先用后照。有时照用同时。有时照用不同时。先照后用有人在。(三山来云人指学者)先用后照有法在。(三山云指师家法)照用同时。驱耕夫之牛。夺饥人之食。敲骨取髓。痛下针锥。照用不同时。有问有答。立宾立主。合水和泥。应机接物。若是过量人。向未举前撩起便行。犹较些子。汾阳云。先照后用。且共汝商量。先用后照。汝是个人始得。照用同时。作么生抵当。照用不同时。作么生凑泊。三山云。僧来。问甚处人。或甚处来。先照。待伊定动。或棒或喝。是后用。僧来。便打便喝先用一法。随云还会么。汝道是甚么意。是先用后照。僧来。棒喝看他如何承当下语。即用即照。僧来。云汝来也。或打一棒。看他如何支遣应答。再作商量。不拘一格。是照用不同时。径山杲云。有不受瞒的汉来。道者里甚么所在。说照说用。说宾说主。拽下椎一顿。也怪不得　临济云。有时一喝如金刚王宝剑。有时如踞地师子。有时如探竿影草。有时一喝不作一喝用。作么生会。三山云。剑言快利难当。截断学人情见。狮谓不落窠臼。一吼群兽脑裂。稍犯便遭爪牙吞噬。探竿验学人见地深浅邪正。当面欺瞒。不作喝用。千变万化。最玄最妙。向者里转得身。方见临济用处　临济云。宾主相见。学人拈一胶盆子。主不辨境上作模样。被学人喝不肯放。唤作宾看主。师家随学人问处即夺。学人被夺不肯放。是主看宾。学人应一个境。知识辨得抛向坑里。是主看主。学人披枷带锁。知识更与添一重。学人欢喜。彼此不辨。是宾看宾。所举辨魔知其邪正。宾看主位中符云。惯折骊龙头上角。学人有鼻孔。主看宾位中符云。驱耕夺食看临时。学人无鼻孔。主看主位中云。棋逢敌手。两家有鼻孔。宾看宾位中云。盲瞽相逢。两家无鼻孔。此则与临济全同。僧问宾中宾。克符曰。倚门傍户犹如醉。此亦学人无鼻孔。问宾中主。克符曰。目瞽瞳神不出头。埋头人不识。指学人有鼻孔。问主中宾。克符曰。高提祖印。利物带悲。此宾字指利物边。非师家无鼻孔。问主中主。克符曰。横按镆釾全正令。此主字指师家机用莫测言。僧问宾中宾。雪窦云。满面埃尘。此上宾字指用。下宾指不能用。问宾中主。窦云。玄沙猛虎。主字指能用。问主中宾。窦曰。月带重轮。又曰。温故知新。此体用双彰也。问主中主。窦曰。大千捏聚。此体用双泯。与洞家但能相续名主中主合。此条宾主。师家学家皆可说得。天目晦有四宾主辨。归示辨中。细心参看　僧问真佛真法真道。临济曰。佛者心清净是。法者心光明是。道者处处无碍净光是。三即一。皆空名无实。山僧见处。与佛祖不别。若第一句荐得。堪与祖佛为师。第二句荐。堪与人天为师。若第三句荐。自救不了。问第一句。济曰。三要印开朱点窄。未容拟议主宾分。问第二句。济曰。妙解岂容无着问。沤和争负截流机。问第三句。济曰。但看棚头弄傀儡。抽牵全藉里头人。乃曰。大凡演唱宗乘。一句中须具三玄门。一玄门须具三要。有权有实。有照有用。汝等诸人作么生会。南院问第一句三要语。风穴随声便喝。问第二句妙解语。穴曰未问已前错。问第三句棚头语。穴曰明破即不堪。院许之。神鼎諲曰。若问我第一句。苍天苍天。第二句。有什么驴汉。第三句。近前来向你道。才近前便打。恁么会。也不负西来意。佛法不是磨棱合缝底道理。直是嫌佛不作嫌法不说方可。珍重。僧问首山第一句。答大用不扬眉。棒下须见血。问慈悲何在。答送出山门外。问第二句。答不打恁么驴汉。问如何接人。答如斯争柰何。问第三句。答解问无人答。问对者是谁。答莫使外人知。问和尚第几句荐得。答月落三更穿市过。僧问汾阳。如何是学人着力处。答嘉州打大象。问学人转身处。答陕府灌铁牛。问学人亲切处。答西河弄师子。乃曰。若人会此三句。已办三玄。更有三要语在。切须荐取。颂云。三玄三要事难分。得意忘言道易亲。一句明明该万象。重阳九日菊花新。又云。汝还会三玄底时节么。直须会古人意。然后自心明去。更得通变自在。受用无穷。唤作自受用身佛。不从他教。便识得自家活计。问什么活计。答两只水牯牛。双角无栏卷。复曰。若要於此明得去。直须得三玄旨趣。始得受用无碍。颂曰。第一玄。法界广无边。森罗及万象。总在镜中圆。第二玄。释尊问阿难。多闻随事答。应器量方圆。第三玄。直出古皇前。四句百非外。闾氏问丰干。者个是三玄颂。作么生是三玄旨趣。直教决择分明。莫妄道曾亲近和尚。与我说了。诳吓他人。吃铁棒有日在。又曰。一句中须具三玄三要。宾主历然。所以道粉骨碎身未足酬。一句了然超百亿　三山来载济宗八棒。一触令支玄棒。三山云。如宗师置一令。学人不知避。触犯当头。支离玄旨。师便打。是罚棒。二接机从正棒。宗师接人。当打而打。谓之从正。三靠玄伤正棒。学人务奇特。靠玄妙。反伤正理。师打。亦罚棒。四印顺宗旨棒。师示宗旨。学人相应。师便打。是印来机。名赏棒。五取验虚实棒。学人才到。或进语。便打。是验虚实。不在赏罚类。六盲枷瞎棒。不办来机。一味乱打。此师家过七。苦责愚痴棒。学人不分晓。十分愚痴。师迭打他。八扫除凡圣棒。凡情圣解。一并扫除。道得道不得。皆打。断学人命根。乃上上提持。用棒最妙者。名为正棒　玉林琇云。第一须发心谛当。必专为生死始得。第二须工夫谛当。参一话头。一生不透一生参。今生不透来生参。第三须悟处谛当。不认识神。不陷空豁。不疑生死。不疑古今。不强作主宰。不以卤莽承当为有力量。不以硬差排为不疑。不以粗放狂乱为大机大用。不以颟顸为透脱无余。若竿头宜进而不进。言句应参而不参。不烦穿凿而穿凿。不可抹杀而抹杀。入门一蹉。深可痛哭。第四须师承谛当。不蹉过师家相为处否。不孤负师脑后深锥否。洞明从上纲宗否。不施为偏重瞎人眼目否。若无真正宗师为之打瞎顶门眼。虽有实悟。为人则祸生。倘己见既偏。投师又谬。邪毒入心。如油入面。更或不知认错漫云自肯。不受人究竟。谓之不被他转。此等何足挂齿。第五须末后谛当。不透末后关。而言得大机大用。具本分草料。鲜不为粗恶狂徒。不知有此关。於古人参悟与悟后重疑。不移前作后指悟为迷者鲜矣。谤先圣。误后人。皆由不知向上一关。可不惧乎。第六须修道谛当。自己觉察是顿悟顿修根器否。是果地善知识否。打成一片速於香林否。不走作过涌泉否。现业流识净尽否。事事无碍否。行解相应名祖。试看是何标格。第七须为人谛当。决要人真参实悟。悟后达向上关捩。决以见性谓之悟。不可於人认识之谬云有省。於人向念未生时认妄为真。印云有省。宁绝嗣。勿乱传。前六自错。后一错人。山僧与么训。亦是怜儿不觉丑　曹洞宗。青原思问六祖。当何所务即不落阶级。祖问曾作恁么来。答圣谛亦不为。问落何阶级。答圣谛尚不为。何阶级之有。祖深器之　思令石头迁持书让和尚曰。速回。有个鈯斧子与汝住山。迁至未呈书。便问不慕诸圣不重己灵时如何。让曰。子问太高生。何不向下问。迁曰。宁可永劫受沈沦。不从诸圣求解脱。让便休。迁便回。思问书达否。迁曰。书亦不通。信亦不达。去日蒙许鈯斧子。便请。思垂一足。迁礼拜　云岩晟造药山。药问百丈有何言句。晟曰。有时众立。以杖赶散。复召众。众回首。丈曰是甚么。药曰。今日因子得见海兄。晟顿省礼拜　洞山价问云岩。无情说法。甚人得闻。岩曰。无情得闻。问和尚还闻否。岩曰。我若闻。汝即不闻吾说法。洞曰。某为甚不闻。岩竖拂曰还闻否。洞曰不闻。岩曰。我说法汝尚不闻。岂况无情说法乎。洞曰。无情说法。该何教典。岩曰。弥陀经水鸟树林皆念佛念僧。洞有省。又问百年后有人问还邈得师真否。如何祇对。岩良久云祇这是。洞沈吟。岩曰。承当个事。大须审细。洞犹涉疑。后过水睹影大悟。偈曰。切忌从他觅。迢迢与我疏。我今独自往。处处得逢渠。渠今正是我。我今不是渠。应须与么会。方得契如如　洞问曹山名甚么。曹曰本寂。问那个聻。答不名本寂。洞深契之。授洞上宗旨。复问子向甚处去。曹曰不变异处去。问不变异处岂有去耶。答去亦不变异。此即洞曹一宗历祖相承大纲宗也　洞作正偏五位颂云。正中偏。三更初夜月明前。莫怪相逢不相识。隐隐犹怀旧日嫌。古辙云。正中偏。就初悟此理时立。理是正。悟是偏。三更初夜黑表理。然以月明前显黑。是黑显时便有明。犹理必由悟显。理显时却好是悟也。天童觉於相逢不相识句着语云。虽然同共住。到底不知名。私谓相逢而仍不相识。却好是初悟景象。一相识。即漏入阴界矣。然人往往错过。都由於隐隐地总倚旧日明了识为依靠。此则虽相逢而全不明了。故云犹怀旧日嫌。无闻聪问笑岩曰。子之父母何在。答有则有。只是佛眼觑不着。某目亦不见。若见即非真父母。偈曰。本来真父母。历劫不曾离。起坐承他力。寒温亦共知。相逢不相见。相见不相识。为问今何在。分明举似师。是此句注也。如以不识作不知解亦可。但浅薄矣。偏中正。失晓老婆逢古镜。分明觌面别无真。休更迷头犹认影。古辙云。就见道后用功时立。功熏偏。理是正。失晓老婆表偏。古镜表正。由奉重力见更亲前。但未能造理。尚在影象。故戒迷头认影。正中来。无中有路隔尘埃。但能不触当今讳。也胜前朝断舌才。古辙云。此位是得法身。亦即正位。前半分是转功就位。后半分是转位就功。中间即尊贵位。无中。正也。路。偏也。隔尘埃。以方转身。尚未入俗。隔也。尊不可犯。犯即污染。须善回互。从旁显有。语中无语。无语中有语。故胜断舌才。兼中至。两刃交锋不须避。好手犹如火里莲。宛然自有冲天志。古辙云。就功位齐彰时立。正既来偏。偏必兼正。作家相见。纵夺互用。自不伤锋犯手。如火莲无损。乃他受用三昧。是透法身大机大用。洞山离三渗漏。临济具三玄要。俱不出此。兼中到。不落有无谁敢和。人人尽欲分常流。折合归来炭里坐。古辙云。就功位俱隐时立。无正偏迹。故不落有无。及尽今时。还源合本。故归炭里坐。如佛说究竟涅盘义。乃自受用三昧。虽大用繁兴。了无朕迹。有谓正中偏作体中发用释。偏中正作从用归体释者非是　云岩宝镜中。如世婴儿。五相完具。不去不来。不起不住。婆婆和和。有句无句。终不得物。语未正故。古辙引涅盘经云。不能起住去来语言。名婴儿行。如来亦尔。如来不着诸法。不能来者。如来身行无动摇。不能去者。如来已到大涅盘。不能语者。如来为诸众生演说诸法实无所说。今以例法中具五位也。重离六爻。偏正回互。迭而为三。变尽成五。原宗辨谬云。以初二为初迭。以三四为二迭。以五六为三迭。以初二爻为初变。以二三爻为二变。以三四爻为三变。以四五爻为四变。以五六爻为五变。错然则吉。不可犯忤。古辙云。离初九辞。错然敬之旡咎。言正中尊贵位。当错然敬之。不可触犯。所谓不触当今讳也。外寂中摇。系驹伏鼠。古辙云。外观似寂。中实摇摇。如系驹不忘驰。伏鼠偷心在也。如虎之缺。如马之馵。古辙云。虎食畜不至耳。马立时。四足中必一足馵不着地。此以例语忌十成也　五位功勋。僧问向。答吃饭时作么生。又曰。得力须忘饱。休粮更不饥。即君视臣也。吃饭句。谓日用间不可须臾忘却。得力二句。即圣化无为义。洞山颂云。圣主由来法帝尧。御人以礼曲龙腰。有时闹市头边过。到处文明贺圣朝。问如何奉。答背时作么生。又曰。只知朱紫贵。辜负本来人。即臣奉君。识得背是合尘。便知奉是合觉。朱紫二句。谓当全归白净识。勿倚任六识功熏为极则也。洞颂。净洗浓妆为阿谁。子规声里劝人归。百花落尽啼无尽。更向乱峰深处啼。问如何功。答放下锄头时作么生。又曰。撒手端然坐。白云深处闲。翻转本体作功夫。故云功。由前把锄奉重。今即放锄。禾苗任运滋茂。端然二句。契入正位。有无为而治景象。洞颂。枯木花开劫外春。倒骑玉象趁麒麟。而今高隐千峰外。月皎风清好日辰。枯木开花。是此位功义。月皎风清。所谓深处闲也。问共功。答不得色。又曰。素粉难沈迹。长安不久居。古辙云。前功是一色。诸法俱隐。今一色消。诸法俱现。不复得一色也。素粉二句。亦指前一色不可久居也。洞颂。众生诸佛不相侵。山自高兮水自深。万别千差明底事。鹧鸪啼处百花新。问功功。答不共。又曰。混然无讳处。此外复何求。古辙云。由前共。今则不共。圣法亦不可得。理事混然无迹。造道极致。更何求哉。此几於不动地。无功可言。然视妙觉位。尚有无功之功在。故云。洞颂。头角才生已不堪。拟心求佛好羞惭。迢迢空劫无人识。肯向南询五十三。迢迢空劫。是甚么境界。还知否。涌泉欣曰。我四十九年。尚有时走作。若识不尽。轮回不出。但尽却今时。始得成立。唤立中功。转功就他去。亦唤就中功。相续大难。若不知有。啼哭有日在　洞曰。辨验三种渗漏。一见渗漏。机不离位。堕在毒海。明安云。谓见滞所知。若不转位。即在一色。二情渗漏。滞在向背。见处偏枯。明安云。谓情境不圆。滞在向背取舍。是识浪流转。直须离二边。不滞情境。三语渗漏。究妙失宗。机昧终始。浊智流转。明安曰。滞在语句失宗。当机暗昧。须有语中无语。无语中有语。始得妙音密圆也　问如何行鸟道。洞答。不逢一人。直须足下无私去。问莫便是本来面目否。答因甚颠倒认奴作郎。问本来面目。答不行鸟道　洞山宾主句。洞问龙山。如何是主中宾。答青山覆白云。又问主中主。答长年不出户。问宾主相去几何。答长江水上波。问宾主相见有何言说。答清风拂白月。后洞问僧主人公。答现祇对次。洞曰。认驴前底为自己。宾中主尚未明。况主中主。僧问主中主。答自道取。问某道祇宾中主。如何是主中主。答恁么道即易。相续也大难。古辙载僧问广德义宾中宾。答荡子无家计。飘零不自知。问宾中主。答茅户挂珠帘。问主中宾。答龙楼铺草座。问主中主。答东宫虽至嫡。不面圣尧颜　洞山纲要偈。一敲唱俱行(亦名金针双锁)曰。金针双锁备。叶(古辙作挟)路隐全该。宝印当风妙。重重锦缝开。古辙云。初句言偏正并用。次句言正偏互挟。虽隐而弗显。正偏无不全该。三句言正中妙挟之印。当众生机感。四句因机感而五位皆显。二金锁玄路偈曰。交互明中暗。功齐转觉难。力穷忘进退。金锁网鞔鞔。古辙云。明喻功。暗喻正。初借功趋位明中暗。次借位明功暗中明。至於功位齐彰。犹贵功位并转。若穷而不转。则事理迹未消。圣凡情未尽。是谓玄路之锁。三不堕凡圣偈曰。事理俱不涉。回照绝幽微。背风无巧妙。电火烁难追。古辙云。此明正偏双泯。回照非特无迹。即幽微亦绝。三句谓有当机。则巧拙斯形。此机感不到之地。有何巧拙圣凡哉。即兼中到位　曹山云。正空界本来无物。偏色界有万象形。正中偏理就事。偏中正事入理。兼带者冥应众缘。不堕诸有。非染非净。非正非偏。故云虚玄大道。无着真宗。推此位最玄妙。僧问君。答妙德尊寰宇。高明朗太虚。问臣。答灵枢宏圣道。真智利群生。问臣向君。答不堕诸异趣。凝情望圣容。问君视臣。答妙容虽不动。光烛本无偏。问君臣道合。答混然无内外。和融上下平。又曰。不欲犯中。此吾宗法要。偈曰。学道先须识自宗。莫将真际杂顽空。妙明体尽知伤觞。力在逢缘不借中。出语直教烧不着。潜行须与古人同。无身有事超岐路。无事无身落始终。按无身有事。即知有功也。无事无身。即双泯也。俍师云。此提出宝镜中君臣二字下个注脚。不与洞山五位全合　曹山五位图颂。此曹所立。今依曹列序次。黑白圈亦酌立。所附之颂。诸本不同。今依一本系於圈下。期於孚稳而已。●君颂。浑然藏理事。朕兆卒难明。威音王未晓。弥勒岂惺惺。按此若与洞山合。应配兼中到位。○臣颂。白衣虽拜相。此事不为奇。积代簪缨者。休言落魄时。按与洞合。或配兼中至位。拜相亦臣。非尊贵位。即落魄时。贫子衣珠俨在。故配臣。君视臣颂。子时当正位。明正(有作暗)在君臣。未离兜率界。乌鸡雪上行。臣向君颂。皇宫初降日。玉兔岂能离。未得无功旨。人天何太迟。皇宫君所居。然既降矣。即本觉转为始觉。不离於明。虽奉重终属功。而淹留於人天。故配臣向君。若与洞合。上即正中偏。此即偏中正。圈则当以上黑多下白少为君视臣。以上黑少下白多为臣向君。似不当以白上黑下倒图为孚。[○@●]君臣道合颂。焰里寒冰结。杨花九月飞。泥牛吼水面。木马逐风嘶。如与洞合。配正中来位。惟次序不同耳　曹山四禁。莫行心处路。不挂本来衣。何须正恁么。切忌未生时。古辙云。心有所趋。虽极玄亦偏蔽。必须心心无处所。方是衲僧行履。本来衣。指法身。法执不忘。堕法身边。正恁么。早不恁么。拟之即失。认着父母未生前空寂境界。乃堕空外道　曹山曰。夫取正命食者。须具三种堕。一披毛戴角。是类堕。二不断声色。是随堕。三不受食。是尊贵堕。三山来云。披毛带角。乃异类中行。若有滞。落异类中。须异类中有出身。故类亦须堕。拈云。虽行畜生行。不得畜生报。不断声色。随声逐色也。若不明了。落声色中。要知声不自声。色不自色。声色本无。因心假立。须声色中有出身路。故随亦须堕。拈云。见色非干色。闻声不是声。受食是今时事。不受食是那边事。若执那边。落尊贵中。须知那边了却。来这里行履。虚却尊贵位。故亦须堕。拈云。不装珍御服。来着破[袖-由+蓝]衫。又云。滞三者中。是堕落义。向三中有出身。是堕除义。若论披毛戴角是类堕三句字面。堕落义为是。若论曹山须具三种堕之言。则堕除义为是。如上所注。二义兼该。大约须明转位始得。应时而食。不受食害。名正命食。古辙云。大修行人本无所住。然亦随处自在。如镜含万象。岂有滞碍。故此堕字乃借义。非实义也　石霜五位王子。诞生云。贵裔非常种。天生位至尊。古颂。天然贵胤本非功。德合乾坤育势隆。始末一期无杂种。分宫六宅不他宗。上和下睦阴阳顺。共气连枝器量同。欲识诞生王子父。鹤腾霄汉出银笼。古辙云。最初知有。如王嫡子初生。即得灌顶。是诞生位。颂中始末句。言不杂外绍之功。上和句。言顺於父。银笼是一色。超出一色。始见尊贵。喻之为父也。朝生曰。白衣为宰辅。直指禁庭中。颂曰。苦学论情世莫群。出来凡事已超伦。诗成五字三冬雪。笔落分毫四海云。万卷积功彰圣代。一心忠孝辅明君。盐梅不是生知得。金榜何劳显至勋。古辙曰。祇在外朝居。臣位。非宫中生也。此子全事外绍之功。是臣种。名王子者。所谓外绍王种姓也。颂末二句。言由学而至。终在臣职。不登王位。何劳有此哉。末生曰。寻途方觉贵。渐进不知尊。颂曰。久栖岩穴用功夫。草榻柴扉守志孤。十载见闻心自委。一身冬夏衣缣无。澄凝含笑三秋思。清苦高名上哲图。业就巍科酬极志。比来臣相不当途。古辙云。末生。言用功久而成。颂首二句。专顾本来人也。十载句。不重见闻。一身句。不着尘缘。澄凝二句。言恰神清虚恬淡。皆合本意。末二句。转功就位。不立臣位。私谓朝生。则心心奉重。末生。则十八界枝末。均以久熟而泯然一色。化生。专指利他边。化生曰。政威无比况。神用莫能俦。颂曰。傍分帝命为传持。万里山河布政威。红影日轮凝下界。碧油风冷暑炎时。高低岂废尊卑奉。五袴苏途远近知。妙印手持烟塞静。当阳那肯露纤机。古辙曰。傍分帝化。转位就功之子。颂三句无私照。四句清热恼碧油。汉太守幢名五袴。汉民歌曰。廉叔度。来何暮。昔无繻。今五袴。言苏民於涂炭也。内生曰。重帏休胜负。金殿卧清风。颂曰。九重深密复何宣。挂敝由来显妙传。祇奉一人天地贵。从他诸道自分权。紫罗帐合君臣隔。黄阁帘垂禁制全。为汝方隅官属恋。遂将黄叶止啼钱。古辙曰。长在深宫之内。功功之极。与父无异。即理智一如。冥合不分之义。颂首句。言与父合体。寂尔无言。末二句。虽是无为。有时应机说法也　天童立三一色。大功一色者。由功力成就。犹存功力也。正位一色者。理境之空寂也。今时一色者。事境之洁白也　天童觉四借。一借功明位颂。苹末风休夜未央。水天虚碧共秋光。月船不犯东西岸。须信篙人用意良。二借位明功颂。六户虚通路不迷。太阳影里不当机。纵横妙展无私化。恰恰行从鸟道归。三借借不借借颂。识尽甘辛百草头。鼻无绳索得优游。不知有去成知有。始信南泉唤作牛。四全超不借借颂。霜重风严景寂寥。玉关金锁手慵敲。寒松尽夜无虚籁。老鹤移栖空月巢。三山来云。借借不借借。正中来位。虽借借而实无借借。体用一如也。全超者。不住理事玄妙有无。体用双忘。兼中到也　沩仰宗。百丈问沩山拨炉有火否。沩拨曰无。丈拨少火曰。汝道无。这个聻。沩发悟。丈曰善自护持。次日作务。丈曰将得火来么。沩曰将得来。拈一柴。吹两吹。递与丈。丈曰如虫御木。司马头陀谈沩山之胜。丈曰能下语出格。当与住持。指瓶曰。不得唤净瓶。唤作甚么。华林曰。不可唤作木[木*突]。沩踢倒瓶出。丈笑曰第一座输却山子也。沩遂往焉。沩问仰山。是有主沙弥。无主沙弥。答有主。问主在甚处。仰从西过东立。沩异之。仰问如何是真佛住处。沩曰。以思无思之妙。反思灵焰之无穷。思尽还源。性相常住。事理不二。真佛如如。仰顿悟。此即沩仰宗相承之大纲宗也　摘茶。沩谓仰曰。祇闻子声。不见子形。仰撼树。沩曰祇得其用。仰问如何。沩良久。仰曰和尚祇得其体。沩曰放子三十棒。仰曰某棒教谁吃。沩曰放子三十棒　沩问涅盘经多少是佛说。多少是魔说。仰曰总魔说。沩曰已后无人柰子何。仰曰。慧寂即一期之事。行履在甚么处。沩曰。祇贵子眼正。不说子行履　沩睡起曰。适来得梦。为我原看。仰取水与师洗面。香严来。沩曰。我一梦寂子原了。汝更原看。严点茶来。沩曰。二子见解。过於鹙子　一僧问讯仰山。向东叉手立。以目视师。仰垂左足。僧过西边叉手立。仰垂右足。僧向中间叉手立。仰收双足。僧礼拜。仰便打。僧腾空去　僧问仰识字否。答随分。僧右旋一匝。曰是甚字。仰地上书十字。僧又左旋一匝。曰是甚字。仰改十作卍。僧画○相以两字拓。如修罗掌日月势。曰是甚字。仰画[○@卍]相。僧作娄至德势。仰曰。如是如是。此诸佛所护念。善护持。僧礼谢腾空去。仰谓道者曰。此西天罗汉。来探吾道。吾以义为汝释。此是八种三昧。是觉海变为义海。体则同然。此义合有因有果。即时异时。总别不离隐身三昧也。幻寄曰。圆相。即拈花吹毛一揆。直示全提。人天眼目载圆相总六名。曰圆相。暗机。义海。字海。意语。默论。有曰[○@牛]纵义。[○@佛]夺义。[○@△]相肯。○许相见。此为举函索盖。答以则函盖相称。此抱玉求鉴。书某字答。[○@ㄙ]此钩入索续。於厶字侧加亻。答成宝器相。[○@(俬-禾)]已成宝器相。书土字答。[○@土]此玄印玄旨相众相不着也。是犹市贾私为志验。谓入圣位者所建法幢乃如是乎。又以三种生为大圆宗旨。想生。相生。流注生。此出楞伽经。在示辨中解　香严本来照颂曰。拟心开口隔山河。寂寞无言也被诃。舒展无穷又无尽。卷来绝迹已成多。寂照颂。不动如山万事休。澄潭彻底未曾流。个中正念常相续。月皎天心云雾收。常照颂。四威仪内不曾亏。今古初无间断时。地狱天堂无变异。春回杨柳绿如丝　仰山临终偈曰。一二二三子。平目复仰视。两口一无舌。此是吾宗旨。龙潭智颂。一二二三子。[○@牛]字清风起。[○@(俬-禾)]来勘不就。[○@人]乃争纲纪。平目复仰视。儿孙还有异。未辨个端倪。出门俱失利。两口一无舌。止止不须说。西天僧到来。乌龟唤作鳖。此是吾宗旨。扬声啰啰哩。镜智出三生。吹到大风止　云门宗。龙潭信请示心要。天皇曰。汝擎茶吾接。汝行食吾食。汝和南吾低头。何处不示心要。信低头良久。皇曰。见则便见。拟思即差。信开解。问如何保任。答任性逍遥。随缘放旷。但尽凡心。别无圣解　德山到龙潭曰。久向龙潭。及到来。潭不见。龙又不现。潭引身云子亲到龙潭。德无语。一夕潭曰。更深何不下去。德出复入云外面黑。潭度纸燃与德。德拟接。潭吹灭。德大悟。礼拜曰。从今更不疑天下老和尚舌头也　雪峰问德山。从上宗乘。学人还有分也无。德打一棒曰道甚么。峰不会。请益。德曰。我宗无语句。实无一法与人。峰有省。后鳌山阻雪坐禅。岩头曰。每日床上坐。似七邨土地。他时魔昧人家男女在。峰点胸曰这里未稳去。头曰。若实如此。据你见处通来。是与汝证明。不是铲却。峰曰。闻盐官举色空义。得个入处。头曰。此去三十年。切忌举着。峰又云。阅洞山过水偈前四句有得。头曰。若与么自救也未得在。峰又举德山打一棒道甚么处。当时如桶底脱相似。头喝云。从门入者。不是家珍。峰曰如何即是。头曰。他后如欲播扬大教。一一从自己胸中流出。与我盖天盖地去。峰大悟曰。今日始是鳌山成道　僧问如何是触目不会道。运足焉知路。雪峰曰。苍天苍天。僧不会。问云门。门曰。三斤麻。一疋布。僧曰不会。门曰更有三尺竹。峰闻喜曰。我常疑这个布衲。雪峰曰。南山有一条鳖鼻蛇。汝等切须好看。长庆出曰。今日堂中大有人丧身失命。云门以拄杖撺向师前作怕势。真净曰。云门拽拄杖撺作怕劳。为蛇添足。此是云门宗相承大纲宗也　云门曰。光不透脱。有两般病。一切处不明面前有物是一。三山来云。闻声见色随疑转。驴粪从他换眼睛。此是物上虽不分青黄长短。而即认此光为自己之病。又透得一切法空。隐隐地似有个物相似。亦是光不透脱。前是着所边。此则着能边之病。又云。法身亦有两般病。得到法身。为法执不忘。己见犹存。坐在法身边是一。直饶透得法身去。放过即不可。仔细检点将来。有甚么气息。亦是病。妙喜曰。此是云门据实而论。透过法身。今人为极致。云门反以为病。不知透过法身了。合作么生。到这里如人饮水。冷暖自知。不着问别人。问则祸事也　云门一字关。问杀父母佛前忏悔。杀佛祖甚处忏悔。答露。问了即业障空。二祖是了不了。答确。不备录　云门每见僧则顾。即曰鉴。僧欲酬。则曰咦。以为常。故曰顾鉴咦。密师抽去顾。但颂鉴咦。谓之抽顾颂。颂曰。相见不扬眉。君东我亦西。红霞穿碧落。白日绕须弥。觉范曰。今儿孙失其旨。以怒目直视。为不认声色。名举处便荐。可悲可痛　云门曰。函盖乾坤。目机铢两。不涉世缘。作么生承当。自代曰一镞破三关。密师离为三句。一函盖乾坤句。二截断众流句。三随波逐浪句。圜悟曰。本真本空。一色一味。非无妙体。洞然明白。函盖句也。本非解会。排迭将来。不消一字。万机顿息。截流句也。若许他相见。从苗辨地。随波句也。首山拈函盖句曰普天匝地。截流句曰不通凡圣。随波句曰有问有答　僧问如何是道。巴陵鉴曰。明眼人落井。问吹毛剑。答珊瑚枝枝撑着月。问提婆宗。答银碗里盛雪。鉴不作嗣书。将三转语上云门。门曰。他日老僧忌辰。只消举此三转语作供足矣　云门纲宗颂曰。康氏圆形滞不明。魔深虚丧击寒冰。凤羽展时超碧汉。晋锋八博拟何凭。(一)是机是对对机迷。辟机尘远远尘栖。夕日日中谁有挂。因底底事隔尘迷。(二)丧时光。藤林荒。图人意。滞肌尪。(三)咄咄咄。力口希。禅子呀。中眉垂。(四)上不见天。下不见地。塞却咽喉。何处出气。笑我者多。哂我者少。(五)按此颂是大悲圆满陀罗尼。紫琈集人天眼目中略为解释。似觉出自创论　法眼宗。雪峰将三个木球一时抛出。玄沙作斫牌势。峰曰。汝亲在灵山方得如是。沙曰也是自家事。一日峰辊出木球。沙捉来安旧处　玄沙问夹篱处有佛法也无峰撼篱一下。沙曰某不与么。峰曰作么生。沙曰穿过篾头来　玄沙以上根罕遇。作纲宗三句曰。第一句。且自承当。现成具足。都汝心王所为。全成不动智。於宗旨犹是明前不明后。一味平实。分证法身之量。若知出格。到手便转。不堕平怀之见。是谓第一句纲宗也。不着平常。纵夺随宜。二理双明。不被二边所动。妙用现前。是谓第二句纲宗也。知有大智性相之本。通其过量之见。应用无方。全用全不用。方便唤作慈定之门。是谓第三句纲宗也　罗汉琛侍。沙令侍者闭却门。问汝作么生出去。琛曰唤甚么作门　地藏问法眼。山河大地与自己是同是别。眼曰别。藏竖两指。眼曰同。亦竖两指。便起去。雪霁辞藏去。藏曰。寻常说三界惟心。指片石曰。在心内心外。眼曰心内。藏曰。行脚人着甚么来由。安片石在心头。眼窘。放包求决。日呈解。藏曰佛法不恁么。眼曰某辞穷理绝也。藏曰。若论佛法。一切现成。眼大悟。此法眼宗相承大纲宗也　法眼三界惟心颂曰。三界惟心。万法惟识。惟识惟心。眼声耳色。色不到耳。声何触眼。眼色耳声。万法成办。万法匪缘。岂观如幻。大地山河。谁坚谁变　华严六相义颂曰。华严六相义。同中还有异。异若异於同。全非诸佛意。诸佛意总别。何曾有同异。男子身中入定时。女子身中不留意。不留意。绝名字。万象明明无理事。人天眼目云。一心约摄诸法得总名。能生诸缘成别号。法法皆齐为同相。随相不等称异门。建立境界故称成。不动自位而为坏　僧问如何是曹源一滴水。眼曰是曹源一滴水。韶师闻大了悟白眼。眼曰汝向后为国王师　韶国师四料拣。闻闻。(放)三山颂。万籁传声。无彼无此。放开耳门。都在里许。闻不闻。(收)三山颂。猿啸鸟吟。落花流水。是声非声。归真亦尔。不闻闻。(明)三山颂。刚到长松下。又从幽涧过。蹉跎泉石里。逐处演摩诃。不闻不闻。(瞎)三山颂。四方咸问道。觌面不通风。小鼾(音干)天地老。一枕梦周公　韶国师宗风颂。通玄峰顶。不是人间。心外无法。满目青山　上录五家纲宗言句。略示门风。切勿泥滞。师子儿把得便用。踏毗卢顶上行。一橛头岂为儱侗。杂货铺谁道支离。者里一也无。何有於五家。尽从此中出。亦奚止於五家也。用则与海龙王斗富。不用不值半文钱。临机设化。应用无方。尽未来际。请事斯语。

　　示辩

　　我佛为一代法王。过去诸佛圣贤。或为当机。或为影响。现权现实。现正现邪。示圆示偏。示顺示逆。权如观音文殊。逆如善星调达。邪如长爪殃崛。偏如缘觉声闻。甚至显为九十五种外道。逞其邪智。以与佛角。俾我佛圆顿正教。得以五时显密阐扬流通。其人皆不得作实法会。宗门诸祖亦然。故有时云即心即佛。有时云非心非佛。有时翠竹尽是真如。有时黄花决非般若。莫非解粘去缚。点归正辙。前则有初祖所化六宗。继则有历代不同诸判。如三玄要。则有古塔辈之偏词。三峰辈之拈语。而洞下五位。前后诸祖评唱不同。无梦主公。济洞两家拈提各异。虽有优劣不齐。要皆乘愿示现。不有偏者。何以显圆。不有异者。何以显胜。来哲须感示现之深心。不可萌攻击之快说。学无常师。主善为师。庶几祖印高提。妙心彻透云尔　汉月藏云。粤自威音无象。一○为千万佛之祖。故七佛以双头独结。四法交加。勒成无文密印。饮光二十八代。无非以法印心。此法之不可灭没也重矣。达磨六传后。旁出之徒。於法偈中钻出理路。密处成渗漏。马大师拈出一机一境。绝尽旁门。单提向上。故正出为重。遂有野狐三撼其门。百丈末后一喝。从前心法。印定於此矣。黄檗有三顿痛棒。未闻有两顿四顿之旨。此临济三玄要。所以发明佛祖之秘。以简一橛头相似野狐涎。为万世法也。天童斥曰。此汉月以三撼三顿。为临济三玄要之据。试问若有威音。即不可谓无象。若无。此○从甚么人画出。又七佛但有偈。未见有双头独结。又未闻释迦有四法交加。既四法交加。岂可谓无文密印哉。汉月灵芝庵拈花云。此法之本。本无法也。无法岂无。本有法也。无法而付。即有法也。法法何法。即无法也。此有而无。无而有。不可有无。有无不可者也。此岂不是汉月於法偈钻出理路。配成四法。何曾梦见马师一机一境。百丈一喝耳聋哉。雪窦颂云门对一说。末云。别别。韶阳老人得一橛。夫一橛头。岂容别有硬与不硬。相似与不相似耶。汉月加谤老僧。何曾梦见老僧一棒直指一切人本分。正单提向上事也　藏公五宗原云。见绘家图七佛始。始於威音王。惟大作一○相。后则七佛各有言诠。而偈旨不出圆相也。夫威者形之外。音者声之外。威音王未有出载。无考据。文字已前最上事。若龙树所现。而仰山谓无相三昧。然灯已前是也。圆相出西天诸祖。七佛偈达摩传来。盖有所本。尝试原之。圆相早具五家宗旨矣。天童斥云。五宗原岂可以绘家图为原本。此汉月捏造。抹杀法华经载威音王佛出世事。妄说无有。唯作一○相。且仰初无无相三昧之说。但云不离隐身三昧。后王常侍寄书作一○相。沩云千里有个知音。仰云也是俗汉。於地上画一○中书日字。以脚抹之。沩大笑。可见种种圆相。不出隐身三昧。脚抹岂非翻前隐身案耶。汉月如是妄说。妄作一○相。谓然灯前。既然灯前。岂可谓圆相出西天诸祖。既出西祖。皆释迦后。以何为然灯前耶。又谓圆相早具五家宗旨。五家各出一面。有正宗。先出临济一宗。此○相抛出。直下断人命根者。既曰五宗各出一面。当以一○相开为五面。且五面既从一圆相开。则当正则俱正。偏则俱偏。何独临济先出为正宗耶。又岂可谓此○相全於临济抛出直下断人命根耶。此见汉月立一○相为五宗原不可据。况能原五宗之旨耶。汉月云於一○中宾主辊辊直入首罗眼中。所谓沿流不止一偈者益可笑。临济道谁知吾正法眼藏向者瞎驴边灭却。正法眼尚灭。况有一○相宾主首罗眼等名相遗害后世耶。又惟恐执名相为事。故以吹毛剑断他名相。犹恐执吹毛为事。故曰急须磨也。然则汉月於本分未彻。故不见威音王佛。威音者即诸佛一切含灵共禀。举目了然。不假思议言诠。所谓情与无情说法无尽者也。若不据五宗悟由为宗旨。别立异端为五家宗者。则致后世妄造怪异穿凿无根妄诞。从汉月始　潭吉复作五宗救。天童辟妄救曰。潭吉谓临济於三段二打后。以四料拣明之。(二打谓打克符普化)於是玄要宾主照用等宗旨立焉。可见自迷头。惟配合名相。凡有三者。引为三玄要据。如三击三撼等。颂百丈酱瓮曰。击碓传来三瓮医。即兴化拈香。亦撦为三数。(临济三圣大觉)魔魅后昆。且三顿棒。汉月谓未闻有两顿四顿之旨。潭吉又何得谓二打乎。唤作棒。已逐块。况认三段二打为定式。而以四料拣明之乎。又引汉月颂七佛偈云。无相身心即有无。有无两绝密交芦。迅雷不及掩双耳。梦断遥空月自孤。又作此相。与所谓不可有无有无不可者。皆如彖系。以明一○之旨。不知一○已错。更何论所系辞耶。祇如梦断遥空。不过似闻雷偈默坐公堂心源不动意。至一声顶开。唤起自家底。则与不可有无妄说天地悬隔矣　五宗救曰。黄梅亦以袈裟遮围六祖。征其前悟。无住生心大彻。以衣钵付之。先师谓袈裟缕缕。明示法数。非苟然也。自一条至二十五。每条各五。各各四长一短。开阖变化。默印广大心体。圆融行布。不滞一偏。始尽此心此法之奥。非心外别有所谓密付也。如六祖菩提本无树偈。岂非滞在净处。於心法有未圆。若此便究竟。三鼓入室。不应复有大彻。则偈旨之偏。卢公再出亦当首肯。今悟不及此。遂谓先师以宗旨定在衣上。此正显潭吉不肯深思。前据衣缕为示法数。谓非苟然。后曰宗旨不在衣上。自相矫乱。汉月诬六祖偈谓断见。潭吉改滞净处心法未圆。则世尊法本法无法偈。亦滞净处未圆耶。又迦叶偈。法法本来法。无法无非法。岂非本来无一物。何处惹尘埃乎。汉月潭吉。向本来外。说此心此法之奥。反斥六祖偈为滞净处。未梦见处处真尘尘尽是本来人耳　救曰。五祖亦未见性语。皎然明白。后世云故意不许。可笑。天童云。坛经载五祖云。吾思汝之见可用。恐恶人害汝。故不与言。后见偈。将鞋擦了。曰亦未见性。众疑息。故见五祖时。谓弟子念念不离自性。与后一切万法不离自性。何期自性能生万法等句。言虽广略。理无二致。安可以未见性语为实哉。则本来无一物之意。全是自性。岂离自性外。别有一物。诬为断见。谤着净边。恐招谤法过。尽未来劫　天童云。一句语具三玄门。一玄门具三要。合当三玄九要。既不可以三字死配。又岂可以三玄要为实。而谓自悟三玄要耶。临济以上无玄要言。不可谓自世尊至临济前断无悟者。既有。何关三玄要哉。觉范虽於两堂同喝。宾主历然。有见处错以为三玄三要。未免识者笑。然有过汝处。云细看即是陷虎机。岂不征玄要非实法哉。救中又道拈提玄要者。汾阳慈明觉范。不下十数人。昭公号中兴。今之抹杀宗旨。何以称焉。汾阳诚老僧二十四祖。所以道只须明古人意旨。然后自心明去。更得变通自在。受用无穷。唤作自受用身。此汾阳旨。即临济旨。亦老僧据自受用身。一棒不作一棒用。直指人各各醒自身受用旨。汉月谓只得一橛头硬禅。老僧辨论。无非为佛法故。又云。潭吉谓汉月真照无边。皆是悟处。不过似他而已。不为无见。且问潭吉等多少汉月有似他不似他。又有个真他耶。又引香严一击忘所知。谓真照属知。故仅得似他。非真他也。此益显未知香严真悟。严忘击竹作声之所知。正据严全体不假修持而有。所以道场古路。用酬沩山未生前一句耳。老僧据尔我为离一切名相之真照。香严我有一机瞬目视伊。非据尔我为真照乎。实上座夜明帘卷无私照。金殿重重显至尊。则真照与尊贵同旨无疑。故老僧道似他者。举似他也。人不禀离名相之真照。则据全体大用。断彼名相。而悟尔我全体。潭吉错认离相离名。引洞山呵云认得个不名不物无是无非底道理。正先照后用。有人在者。且问离相离名人不禀底人。汝作么生销。而可谓无有人在耶　又云。汾阳道会此三句。已辨三玄。更有三要语在。切须荐取。索性道破。与临济汝等诸人作么生会一般。汾阳虽顺僧问。答三转语。恐作实法会。故有切在荐取之嘱。所谓急须着眼看仙人也　又云。风穴祖师心印。状似铁牛之机。去即印住。住即印破。乃至印泥印水印空。不留朕迹。老僧云。宗门三印。不知始何人。若到老僧前恁么判。一棒打折他驴腰。潭吉只据印字纽合三印。殊不顾穴全语云。祇如不去不住。印即是。不印即是。还有人道得么。穴此语正觌面提人。下举卢陂不荐。至牧主曰。当断不断。反招其乱。穴便下座。据是。则印空印水印泥。愈彰朕迹。正所谓当断不断者。何曾梦见风穴汗臭气　天童与藏公书云。汝举百丈不落因果因堕狐身。此破本无一物之外道。不昧因果。此破执身是菩提树为非者。汝堕无穷劫无出期。本来分上无一物之名可立。只因昧故道不落。致堕狐耳。岂非汝昧之甚者。若知极粗一棒落处。自不昧矣　又云。临济道无位真人。常在面门出入。汉月何不自摸面上。有三有一。有粗细。有人法四相。有小法大法。大法中大法。宾主玄要。料拣堂奥。花中脉脉。袈裟缕缕。星树师法。柯枝花果。乃至我法真子。过去再来。法密道尊。新宗旧旨。威音一圈。七佛交截。双头独结。横开竖合。河洛理数也无。岂非逐名言。涂污自家面门乎　又云。德山托钵。峰云托向甚处。此峰偶尔成文。德闻似言中有响。便归。正将错就错。一似晓他。一似相见。峰不荐。岩头曰未会末后句。一似点他。一似忍俊不禁。德唤头密启便休。明日上堂不同。头笑曰且喜会。虽然。只活三年。此头明归方丈。洎与德山相见耳。汝则谓被徒问着。便托归方丈。及头言未会末后句。唤头问。复休去。未有岩头强似德山。未闻德山软不中用。昧却德岩相见的意。皆为宾主相见　三峰灯史载藏公立四杀雄云。抹杀法中英雄者。谓其能以举一为用也。(高峰圣云春风犹未至先绽一枝梅)验尽法中英雄者。谓其能以大机为用也。(圣云云收雾卷青天碧脑后雷轰过九洲)夺尽法中英雄者。谓其能以抽爻逊位为用也。(圣云换去乾上九画长坤下画)瞒尽法中英雄者。谓其能以前定不满为用也。(圣云红日才舒影青云随后遮)又云。粗悟一句一棒。便无一法当情。然此一棒正是实法系人。直须入三玄以销尽。出三要以了尽。始得一句中三玄三要。谓之小法中大法。有句无句。乃大法中小法。两不可缺。有句无句。又脱卸一重。走在顶尖里去。三玄又脱卸二玄。走在第三玄去。三要又脱卸两要。走在末后句里去。按此言句。均似别出意见。重添名相。录以备考耳。华藏证云。透尽差别智法。如临济玄要宾主照用人境。曹洞五位三堕。云门三句一字。沩仰圆相。法眼六相义。五家宗旨一一透过。而会归德山托钵公案。止忘尽法见。通身在里许。通身又不在里许。所谓透尽大法。方可骂除大法。向威音那边更那边。任运过日去。又五家临济最妙。济又四宾主最妙。分六种机用。乃祖师中之祖师也。此亦创论。录以备考　三峰开发工夫中云。菩萨正禅。双照碍双遮。双遮碍双照。又不妨双遮即双照。双照即双遮。四法交加。结角如锦文。此如来禅结顶处。均录以备考　指月录载觉范云。古塔主误认玄沙三句为三玄。但分三玄遗三要。沙云。真常流注。为平等法。但以言遣言。理遣理。死在句下。若知出格量。则不被心魔使。到手便转。不坐平常见。第一句也。古谓句中玄。回机转位。纵夺随宜。广利一切。此第二句。古谓意中玄。大用现前。全用不全用。此第三句。古谓体中玄。又荐福古云。空劫自己是根。今时日用自己是枝。三玄法门。诸佛以度众生令成佛。今言是临济门风误矣。汾阳三玄三要事难分。总颂三玄。得意句。玄(或作意)中玄。万象句。体中玄。重阳句。句中玄。僧乞标出。古云。体玄。句玄。玄玄。是佛祖正见。随入一玄。已具正见。僧问体玄。古曰。会万物为己。三界唯心。自心是佛。如此等方是正见。僧问如何语句因缘是体玄。古曰。佛指地曰此处宜建梵剎。帝释将一草插曰建剎竟。水潦被一踏起曰向一毫识得根源。此等合头语。直明体中玄。自无出身路。问何言句明出身路。古曰。僧问维摩手掷大千世界於他方如何。甘泉答填沟塞壑。僧问一句道尽时如何。答百杂碎。此等语虽有出身路。未得脱洒。须知有句中玄。透脱一路。向上关棙。本分事祇对。僧问何等是句中玄。古曰。佛答昨日定今日不定。祖答庐陵米作么价。糊饼麻三斤类。此等句中。悟入体玄。见解净尽。便能与人去钉拔楔。然但脱佛法知见。见解犹在。生死不自在。为未悟道故。今以此为极则。祖风歇灭。若要不涉言句。须明玄中玄。僧问玄玄。古曰。如问有言无言。世尊良久。临济三问三被打。方便门为玄极。若望上祖初宗即未可。僧问三玄见未圆备有何过。古曰。得体玄。未了句玄。有佛法知见。对答要合三乘具理事。道眼未明眼有屑。须更悟句玄也。若但悟句玄。透得法身。反为此知见奴使。并无实行。有憎爱人我。以心外有境。未明体玄也。学人纵悟一种玄门。又须明玄中玄。始得平稳。僧问三玄法门。名既三。法门亦三。语各各不同。如何言一句具三玄要。古曰。空空法界。本自无为。随缘应现。经云。一切诸佛及三菩提法。皆从此经出。楞严曰。一毫端现宝王剎。维摩云。或为日月天。梵王世界主。到此境者。一法一色皆具含容周徧。何疑一语不具三玄要耶。问要一语具三玄要意安在。古曰。诸佛言教出体玄。诸祖言教出句玄。佛祖心法出玄中玄。如巴陵鉴只悟言教。未悟道见性。问提婆宗。答银椀里盛雪。问吹毛剑。答珊瑚枝枝撑着月。问祖教同别。答鸡寒上树。鸭寒下水。云三转语。足报云门恩。不作忌斋。岂可乎。觉范曰。古误判三玄要为玄沙三句。所言一句具玄要。临济所立。百丈黄檗。但名大机大用。岩头雪峰。但名陷虎却物。古谓非济门风。必有据。何不明书。不然。则是臆说。三玄则分体句玄。三要则不分。方呵学者溺知见。反引金刚楞严维摩。证一语具三玄要。非知见乎。且教乘既具。安用宗门。古毁教乘为知见。自宗不通。又引知见为证。此一失也。巴陵真得云门旨。所答三语。赴来机。活句也。古毁之。二失也。分二种自己。不知圣人立言之难。世尊偈曰。真非真恐迷。我常不开演。立言之难也。楞严一攀缘心。二识精圆明。然犹不间隔其辞。虑於一法生二解。古创建两种自己。疑误后学。三失也。觉范曰。参同契但易玄要为明暗。首标明皎暗注。又发扬之。在暗则必分上中。在明则须明清浊。此体玄也。本末须归宗等。此句玄也。谨白参玄人二句。道人不遗失时候。真报佛恩。此意玄也。法眼注。恨不分三法。一味作体玄解。失石头意。又妙精圆明。未曾间断。谓之流注真如。汾阳所谓一句该万象也。神而明之。机用脱窠臼。有语中无语。所谓重阳九日菊花新也。三玄之设本遣病。贵知其意。谓之不失时。所谓得意忘言道易亲也。古喜论此道。然三玄则以言传。至三要未容无说。自非亲证。莫能辨也。昙珍曰。净名香积品。罗什注曰。如来说法。其要有三。一软善语。二刚强语。三杂说。赞善毁恶。杂说也。三要本此。幻寄曰。古分劈古人公案。为体玄句玄。无论未达临济落处。即於一句具玄要文义亦戾甚。寂音斥之良是。而谓认沙三句为三玄。则误与古同。盖沙未尝有体句之名。两家俱以第三为极则。沙第一句尽十方祇是仁者等语。已尽古体玄义。音摘数语为句玄。复以沙第三句为体玄。浅深既倒置。强合其所本二。强析其所本一。原古二种自己意。谓体是教极则。句是宗极则。尚是今时自己。言句边必不涉言句。契空劫。始谓玄中玄。其诃巴陵。即指庐陵米价等为句玄。未为悟道也。殊不知米价即空劫。已具三玄要。佛佛相授。灯灯相续。即此而已。音谓古不识陵活句。彼固识为宗乘极则活语。直未识即空劫自己之分身。与玄中玄无异耳。古既不识此。则玄中所列世尊良久等。又何能窥藩乎。於不二法。强生二解。佛祖无柰渠何矣。音又引楞严。罪古二种已。楞严固有二种根木。古肯俛首乎。古言空劫是根。今时是枝。何尝截然二之。必以此罪。则真心妄心本来识神。皆负罪哉。音太息立言。难不诬也。音引参同契责法眼。更穿凿昙珍三要。乃古流裔。咦。欲识三玄三要句。请看金色笑拈花。窥鞭良马今何处。高树扶疏映晚霞。清雍正间。河南睢州惠昙威清人天眼目中。列有玄要总颂。玄要旨诀。玄要决疑。均似创论不录。私谓临济三玄三要。或有所指。但既未确判。似亦不必苦搜。荐福辈所判语。岂尽合济意。天童谓临济前无玄要语。不失为历代大知识。良哉是言也。天目晦云。位中符谓临济属机用接人宾主。洞山属功勋本分自处宾主。岂济机用外。别有所谓本分。洞本分外。别有所谓机用乎。位又云。洞兼中至。主中宾。此洞亦具相见宾主。若但言兼至方是宾主。余但虚设。洞旨岂如是乎。位云。浮山翠岩克符汾阳语。为本分宾主。与临济所示无涉。位不识宾主落处。於看字逐块。谓克符汾阳为洞发。应取克符汾阳语。俱载洞宾主章。岂不以克符答主中主之横按镆铘全正令句。汾阳三头六臂擎天地句。俱济宾主。牵合理之本体。不涉於用。是洞主中主。不得遂以三头六臂句。改答主看主。汾阳并无四看问答。况主看主。是两家相见。主中主。是主家全主。岂可妄改。位公反妄谓古德或不曾细心。以机用功勋别之。不见首山颂。识得宾。全是主。主中宾。宾中主。更互用。无差互。宾中宾。主中主。两家用。莫让主。把定乾坤大作主。不容拟议斩全身。始得名为主中主。首莫也不会。错溷题目。颂了洞中字宾主么。翠岩颂。宾中宾。出语不相应。未谛审思惟。骑牛过孟津。释曰。颂学家眼未明。孟津深广。便欲骑过。宾中主。相牵日卓午。展拓自无能。且历他门户。释云。颂学家具眼。虽是东抛西掷。探竿在手。且历他门。主中宾。南越望西秦。寒山逢拾得。拟议乙卯寅。释云。颂师家眼观东南。意在西北。如寒拾相逢呵呵。若拟议则乙卯成甲寅。乌豆换矣。主中主。当头坐须怖。万里涉流沙。谁云佛与祖。释云。颂师家把定。佛祖也无着处。白岩谓与济宾主无涉。不妨指出。按所释颇醒。录之。晦祖答或问云。洞见学者祇认驴前为自己。故云宾中主未辨。若向空劫前识得。便解从偏入正。辨得宾中主。更须尽却今时。无家可坐。无世可兴。方是主中主。然济施设在觌面全提机用。即是黄檗处所悟本分。洞施设在我渠回互正偏即是垂手接人机用。故济只示四看宾主。则四中宾主已具。克家种草。举着便知。故克符汾阳浮山翠岩语。自然如空合空。又白岩摘珠中。妄改诸大老语。如长沙游山归案。雪窦颂。大地绝纤埃。何人眼不开。始从芳草去。又逐落花回。羸鹤翘寒木。狂猿啸古台。长沙无限意。咄。晦曰。首二句。窦将本分道破。眼既开。是法住法位。所以道随芳草逐落花。复衬羸鹤二句。若作游山会。未免髑髅徧野。乃云长沙无限意。分明欲露长沙面目。柰描写不就。遂云咄。昭觉云。大似作梦却醒。方知窦颂非言意可测。而长沙首座问答处自不错会。今白岩妄截去后三句。咄一喝。如宝器被折半节。得不令人咬指乎。云门厨库山门案。窦颂。自照列孤明。为君通一线。花谢树无影。看时谁不见。见不见。倒骑牛兮入佛殿。晦云。首二句。颂云门厨库句。是放一线。将人人光明列出来。又恐错认。复云好事不如无。花谢二句。谓无厨库。光在甚处。则花树无所见。且道是谁不见来。末后倒骑牛二句。方知明中有暗。暗里有明。一段光明。初无覆藏。得此结束。始尽公案好处。颂亦意句俱圆。今白岩将谁不见谁字作还字。截去见不见二语。使云门公案好处不尽。窦颂意句不圆。无知妄诞。其过岂细。录此以备后鉴。然伊庵现缉各章。删截古德原文甚多。总期简省便览。来哲如欲周知。切须徧阅销通。切勿责其妄改为幸尔　剔灯录载紫琈云。沩眼二老。一主华严。一主楞伽。故白岩偶言非之。此事尚不与教乘合。况以华严六相配法眼宗。晦云。华严经佛初发心时便成正觉。正立地成佛宗乘。六相义。与三玄五位三句同辙。法眼作颂定为宗旨。集人天眼目者。收宗镜六相义语於法眼宗。白岩错会宗镜六相同梦渡河语。谓六相教乘尚未极则。不可为法眼宗。紫仍其谬。因略释宗镜云。今依因门智照以喻明。如舍是总。椽等别。椽等合作舍名同。互望非一名异。椽等一多相成名成。各住自位本不作名坏。此六相义。是初地观。能入法界之宗。位位即佛。阶墀宛然。重重磨炼。本位不动。斯则同异具济。理事不差。因果无亏。迷悟全别。若论大旨。六相还同梦里渡河。若论圆修断惑。对治习气。非无理行相资。缺一不可。释云。未契入法界者。且以因门正智比量舍喻。观见非一非异之旨。初地见道位。证出障离垢真如。圆融境智。故有此观。因果登高自迩。迷悟后后胜前。复以论大旨。本始不二之究竟觉。拂尽行布迷悟阶级。在教中不许因地有此不二之觉。惟别传祖祖同证。然不二之觉。如果圆究竟安住涅盘果海。如因中本始不二之觉。则理须顿悟。乘悟并消。事逐渐除。因次第尽。故曰圆修断惑。对治非无。永明善说法要。以六相立扫自由。还与三玄五位同乎异乎。初地至七地见道位。虽证真如。在法界量里。未超心境。无功用道。故如梦渡河。若以六相合究竟位。六相即无上菩提。妄言教尚未极。悲夫。法眼颂万象明明无理事。乃六相深旨。见彻禅教皆在里许。白岩以万象之中独露身。谓是宗语。揭为法眼宗旨。无理事颂。斥为教乘。何异摸象。云峰颂。成坏总别同异。帝网交参六义。以帝网喻六相。是事事无碍法界。白岩载云峰颂。又谓六相非教极则。岂知云峰旨乎　一主楞伽。谓镜智三生也。沩山云。我以镜智为宗要。出三种想生相生流注生。楞严云。想相为尘。识情为垢。二俱远离。则法眼明。成无上觉。想即能思心。相即所思境。微细流注。俱为尘垢。若净尽得自在。白岩云。至以三种生为沩山宗。可笑。不知镜智为宗之旨。依教僧祇劫满。入金刚定。成无上菩提。异熟识方转成大圆镜智。宗门不历阶级。顿悟自心。即契入镜智之宗。李长者达无始无明为大圆镜智。与沩语合。沩引楞严。正镜智为宗之旨。若达本忘情。赖耶根本识即成镜智。根身器界如像。想相流注俱成无上知觉。真得佛祖心髓。沩问妙净明心。仰答山河大地。非镜智为宗之相生乎。沩山原梦以验。仰严度水擎茶。非镜智为宗之想生乎。仰山答僧。彼处楼台。汝反思的还有许多否。及信位即得。人位未在语。此僧返照能思心无境。落比量。祇成信解。若获亲证现量。契入镜智。人位显矣。此非以想相流注三生。令证现量。契入镜智之宗乎。宗门极则。即教极则。故沩眼镜智六相为宗旨。且重离六爻可为宗旨。岂圆顿教诠。反不如域中奇耦数乎　古辙载洞山宾主句。主即正即体即理。宾即偏即用即事。理之本体不涉用者。名主中主。如王居内宫。亲从体发用者。名主中宾。如臣奉命出。在用中体。名宾中主。如闹市里天子。用与体乖。全未有主。名宾中宾。如无父之儿。与济不同。私按作此判亦可。但晦公所判该广耳　行策师云。洞宗三迭五变。诸师异说。当以初二爻初迭。三四爻二迭。五六爻三迭。内卦自受用三昧。外卦他受用三昧。五变喻显法。图列初二爻。正中偏。二三爻。偏中正。三四爻。正中来。四五爻。兼中至。五六爻。兼中到。以配五变者。是亦与辨谬同。长行中以初爻为正中偏。二爻偏中正。三四爻正中来。五爻兼中至。六爻兼中到者。参差未善。又曰。内卦自受用。初爻。文殊根本智。当发大心。二爻。普贤广大行。当行大行。三爻。圆证佛果。为成道相。当证大果。外卦他受用。妙觉逆流。回入生死海。若合祖意。不为自了汉。作大佛事。以三爻是功穷位极之正。此是转位就涂之来。故合为正中来。五爻道后普贤行。当裂大网。六爻摄用归体。为秘密藏。入涅盘相。合诸祖虚玄无着之宗。当归大处。利他行满。置诸子秘密藏中。我亦自住中也。至所配初二般若。三四法身。五六解脱者。是自受用无脱。他受用无智。当以觉自觉满觉他。以配三迭也。觉范五变。以中孚大过巽兑。俍亭五变。以震巽艮兑。均出创论　纲要云。觉范改兼中至为偏中至未是。至是兼的这边。才用着兼。到是兼的那边。和兼也放倒了。辨谬曰。至者周也。以行周沙界为通涂也。到者堕也。即尊贵堕也。私谓偏中至。语醒而意单薄。原文既是兼。当从原文　辨谬云。宝镜变尽成五。发明涅盘经如来应世五相。洞山立五位正偏。石霜立五位王子。乃法王之子。以初位实智名诞生。以偏位权智名朝生。以圆证佛果最后一生名末生。以道后普贤行名化生。以功位齐泯心佛众生等同一际名内生。所谓诞生王子父即此也。有谓此位同出根本智。何啻万里。或谓化生将军位。末生群臣位。朝生宰相子。诞生太子。乃至内绍外绍诸见。均似偏说。私谓内生既称王子。谓即诞生父。恐未尽然。若配正偏五位。诞生以配正中偏。悟门知有。朝生配偏中正。奉重功勋。末生配正中来。深入彻证。化生配兼中至。利物机用。内生配兼中到。体用双泯。颇合。亦与石霜颂合。九峰谓若不知事极头。祇得了事。唤作外绍为臣种。知向里许承当担荷为内绍。须见无承当担荷底人。始得同一色。借为诞生名王种又内绍灼然有承当荷担。亦须得转。绍是功。绍了非是功。转功就位了。始唤作人王种。外绍全未知有。且教渠知有。外绍不借别人家里事。内绍推爷向里头。问孰亲。答臣在门内。王不出门。里绍王种名。外绍王种姓。绍是功。名臣。是偏中正。绍了转功。名君。是正中偏。古辙云。臣在门内。王不出门。俱指推爷向里头。此臣指王子。非外臣也。内绍只得王名。外绍只得王姓。必须绍了转功。方真王子。绍是功。指内绍。内绍未转。亦臣位。总是偏。以知有。是偏中正。绍了转功。方是王种。名君者。以在储君位。是正中偏。与洞山所立别。纲宗云。传灯石霜章。谓霜为洞山五王子作颂。朝生末生是外绍。全未知有。且教渠知有。知有方为内绍。然尚须转。正中偏配朝生。偏中正配末生。言向奉未敢言功。承当担荷始是功。正中来为诞生王种。出自创论。俍师因全未知有一语。作如此配。九峰本以绍为偏中正。绍了转功为正中偏。是偏中正应在前。今以正中偏在前配朝生。与九峰已不合。又以洞山前二位全未知有。与古辙以正中偏为悟门复不合。所配诞生亦然。须知洞山五位皆属知有。正中偏悟门知有时。正位一色。大功一色。今时一色。均相应。乌得不称内绍。与九峰外绍全未知有语。断不能强合。所云绍为偏中正二语。亦与洞之正中偏偏中正稍有不同。故偏中正列在前也。录以质诸洞宗尊宿。再为定判。曹山五位。以君。臣。臣向君。君视臣。君臣道合。为次。会元。指月。首白衣。次子时。次焰里。次王宫。次浑然。偈而不分配。三山来。首王宫配诞生。次子时朝生。次焰里末生。次白衣化生。次浑然内生。辨谬。首子时配君视臣诞向。次白衣配臣向君朝奉。次焰里配君末功。次王宫配臣化共。次浑然配道合内不共。古辙依玄鉴图。首白衣配正中偏。次王宫配偏中正。次子时配正中来。次焰里配兼中至。次浑然配兼中到。紫琈同诸师各有所见。总以纲宗中所依古德列次较妥。录俟后定。曹山三种堕。三山云。有堕落堕除二义。若论大阳牯牛类堕。不断声色随堕。不受食尊贵堕。则堕落义。曹山须具三种堕。则堕除义。古辙云。大阳与曹山义乖。觉范不察。收入僧宝传详之。幻寄云。僧宝传述三堕语遗尊贵。智证传以不断声色与随堕分二。遗类堕。济公独载林间。固有所择也。大阳直以堕为堕落。非曹山旨矣　雪窦颂龙牙问翠微临济案云。龙牙山里龙无眼。死水何曾振古风。禅板蒲团不能用。祇应分付与卢公。是也。僧宝传谓窦以瞎龙死水罪之。牙闻必笑。所判恐未然　三峰有十六问启云门湛。第一问岩传宝镜。若是睹影前事。为甚未悟。先传堂奥。后撄宁答云。洞於无情说法处达本。犹沈悟迹。故临行有末后重拈。过水始释。述偈以明。始末俱尽。若大慧复至虎丘。打失救产因缘。与洞过水顿脱悟后影同。天童辟妄救云。洞过水睹影大悟。前此悟无情说法。而不荐祇者是。非迷头认影乎。私谓洞山过水方大彻。则前之未契如如。不必讳却。云岩必了知洞山定得彻悟。佛祖慧命寄在此人。先传宝镜。亦复何碍。且谓宝镜是堂奥事。三峰之创论也。至撄师引大慧比。自谓确据。其实未然。盖不了产难公案。无碍佛知见。圜悟所以有公案不必尽会之说。而祇者是不荐。本分收关。然亦暂时岐路耳。非全未知有也。录俟后定。余问非要不载　高峰枕子案。径山颂。一捺捺倒爬不起。浑身堕在滥泥里。枕子落地笑呵呵。咄。吃璎珞粥底不是你。此颂最亲切。云门湛作颂翻之。天童作二颂正之。而崆峒复作颂扶湛以拨童。童复有判崆峒语。最后出复徐一我书。今摘复书略录大旨。此实宗乘正眼。佛祖慧命系焉。阅者察之。天童云。云门颂未尽。了义教初发善心。中破善。后始明善。经云若见诸相非相。即见如来。以配云颂。只破善。无后明善。故某说未尽。在后因瑞白谓某有主公在。是云所拨。某据拨字责瑞云。若尔。益证云门堕空。则云子孙证其堕空。至某偈则因云未尽。念个补阙真言曰。四大无我无心风。个中无二主人公。廓然扑落非他物。十方世界现全容。乃据主以明善。无心风该初善。无我该破善。半偈已该三句。而现全容。谓即见如来也。居士将某主为初。为无主为次。破某但知法非法对待识神主。不知某是超法非法过量主矣。百丈以杖赶散。复召众云是甚么。此是别传单提之旨。岂如云无我如风。谁是主。元无物。其子孙死认拨主为超方句。若尔。药山何故道因子得见海兄。而云岩顿省。岂药岩亦取法相耶。仰山嘱高峰。惟为主公安身处。峰如网跳出。只是旧时人。此正依旧山是山水是水。故安邦定国也。而云云谁是主。则茫无主。岂得安定。某谓岂存四大无我有我心如风者。正谓云颂与峰不相当。居士云。颂只要头脑不差。便可两存者。先当看仰嘱峰悟的头脑清。后看两颂谁当不当。论差不差。云云谁是主元无物。仰嘱主安身处头脑不相当。无我如风云云。又与峰如网跳出安邦定国头脑不相当。反与相违相破。其子孙又死执拨主为超方句。分明堕空落外。乌得谓头脑不差可两存乎。某云。无梦无想主何处。白汗出身念无起。枕子落地笑呵呵。伸手元在缩手里。四大无我无心风一颂见前。直据仰嘱峰悟说念无起。正一念无为。一念不生也。无心风。正外息诸缘。内心无喘。心如墙壁也。居士云。儿甫下地便知饥知寒能视能听。如西祖对异见王者大不然。西祖收在一尘。即仰无梦想主安身处。知是佛性。意唤作精魂。即居士两知两能也。且西祖不说在意曰知。知能属意识以为主。岂不以意识精魂为佛性。又云。不管妙容色的。伟衣冠的。一班尽情叱逐。使堂中静悄悄。主公灵然自在。既到处逢渠。何须叱逐。方道主灵然自在。岂闹乱地。主便不在耶。要之云门不知主安身处。故云谁是主元无物。瑞白历然不知主安身处。故死认拨主为超方。居士不知主安身处。故云不可说有说无。某直据本分主。直是十方全现。唯我独尊。还信么。居士谓穷其差根。全在主公与身命。岂可列为二致句。既十方全现的主岂在身内。若认作身命中。则身命去。主随去。此妄身心中那堪认主。主别有在。居士断然以主与身命为二致。则是非都在一致二致间。六祖答色身无常法身常云。据汝说即色身外别有法身。此非居士妄身外别有主。主与身命二致。现前一班必须叱逐等见乎。而祖斥为外道何也。南阳问僧。返观阴入界处。有纤毫可得否。答不见一物可得。居士请看有个妄身心否。又问身心外更有物否。答身心无外。岂有物耶。又问汝坏世间相耶。答世间相即无相。那用更坏。阳曰若然。即离过。请看离身外别有主否。可说十方现的主不在身内否。现前一班容叱逐否。据某正是身心一如。身外无余。居士正是於一法生二见。色身外别有法身。是谁差根邪解。据六祖国师言。居士正是先尼外道。执神我断常邪见。居士若信某言。摸取自家头脑。自见某颂所论亲切处。无梦无想二句。正某於身外别无所证的旨。后二句。正显峰明得本身主故得安身处。西祖在胎等语。岂非即人即身即安立义。乃居士谓你真个要将主公向何处安立。是某曾将主公安何处立何处乎。且仰唯为峰不知主立处。特指睡时无梦想见闻识不起时以诘峰。正为即人即身即安立的主。本自呈露。不待识心计度。会得则常自作主。无识心梦想颠倒。故如网中跳出。从此安定太平也。居士谓岂真要他向睡时讨个安立处。正使他疑无所之。了到虚凝湛寂真体。安於无安。立於无立者。则蹉过仰为峰彻困处。且依旧认识心梦想边事。今问睡着无梦想见闻时。可见有虚凝湛寂否。此是峰前强作主差根。居士认作真体。又曰。立於无立。有甚本据。已自堕於莽荡。乌知主安立处。故必彻见即人即身即安立主。全体独露。方立无所立耳。且自不须用识心殷勤奉出。但乘自悟力行。自不於身外别作功用。是谓罢业忘功。乘自悟力。是谓无功之功。非莽荡之无功。今居士不知主落处。谬计妄身外别有个虚凝湛寂为真体。既不到罢业忘功。妄言立於无立。是梦想颠倒的话。某谓收在微尘。即无二主公立命义者。正恐梦想颠倒。於身外别作功用。离当人而曰徧现。故收在无二处。始不被梦想所压杀。十方现全容也。居士云既十方全现。岂在身内。不知独不现身。岂得云徧。某念无起现全容。即微而徧。徧而不出一微。故伸在缩里。居士谓岂惟头脑差。和身子在他方世界。某据浑身一个主作颂本。岂离身别有头脑。又十方现。岂在他方。居士未尝摸着头脑。何知两家头脑差不差。云昧头脑拨主。某据头脑证主。意相反。岂有俱不差理。且是非有无。皆心风动。起念分别有。某本分主不干动念。有何是非有无。故无心风也。峰安邦定国。即安立意。某据身安立。故汗出身念无起也。居士何据以为粗莽。云颂既非峰安立旨。岂有无身命的头脑。谓头脑何尝差耶。汝引西祖及孩子知能来证。已信主是有。复以元无物为头脑不差何也。若谓妄身心无主。故曰元无物。峰此时於妄身心外别认得主。悔前作主者误。则今不是前。何以道只是旧人不改旧行履。颂而与相违。安得谓不差。混判两家俱不差可乎。且谓忘了主。才是真主。古人道欲识佛性。因缘时节若至。如忘忽忆。可见不忘主。故常自作主。如忘则莽荡无本可据。所以暂不在。便不堪。此是决定旨。所谓那伽常在定。无有不定时者。某一眼觑定。认定抱定。故十方全现。唯我独尊。居士谓断乎无认无抱的主。正不知安立处。便混说个无所住为安立处。而以认不得为主公。此所以头脑不清也。无心风。岂与四大无我同。盖见有我无我。有妄有真。皆心风。无则心如墙壁。可以入道。云谓如风。岂不知其指妄心。嫌他不据无二的主而存二见。昧峰悟意。故直曰无心风救之耳。居士谓个中指妄身妄心。那堪认主。可见主别有在。恐云门亦未肯在。凡所有相皆妄。谓执着相。是初句。若见诸相非相。破执。是次句。即见如来。谓众生全体如来。是三句。如法眼谓若见诸相非相。即不见如来。正见法眼耳。即见如来。即如来分上说耳。居士以认主。主却认不得。认不得的才是真主。配三句。此外道矫乱论。即配之亦止到次句。认不得的是真主。依旧取认不得的非相为主。若认不得的是有。不可作二句。是无。不可作三句。此外道妄计。岂可与佛说并耶。且真主岂可认不得。既认不得。何知是真主。此不曾亲见。暗中摸索。若亲见。自能直据悟处说。何须委曲作惑乱语。成甚么直指来。惟不曾见。混说忘了主真见主。常不离主。认不得主。认不得的是真主。且问既不离主。又何可忘。既忘了主。说甚见主。说甚真见主。既真见主。岂可认不得主。既认不得主忘了主。说甚常不离主。此正茫然无主。安得成主公义。又引子思谓费中自隐。不是另藏个隐。发时有未发。不是先悬个未发。未会思旨。思谓道费而隐。蚤提出主也。此正即人即身即安立义。费是徧该沙界。隐是收在一微。造端夫妇。伸在缩里。察乎天地。十方现全容。恁么还说得费中有隐么。且先儒教人看喜怒哀乐未发前气象。居士云不是先悬个未发。则日用与喜怒打辊。何曾梦见未发气象。要知未发气象。必慎其独。蚤提出主也。永嘉幻身即法身。大慧皮袋一灵。则身外别有主。正合外道神我断常见。又维摩观身实相。乃谓妄身无主。维摩法离见闻觉知。乃谓知饥寒是主。正相反。至玄策无师自悟属外道语。医三种病。一自为悟实未悟。必师点破。方免自赚。一自非不悟。余惑未尽。不经师煅炼。不彻源底。一自非不悟不依真师。不识为人的旨。不堪为则未免丧我儿孙。玄策深识利害指破。且自为悟实未悟者。如湛堂向杲曰。醒醒时有禅。才唾便无。如何敌生死。大慧是识好恶汉。今居士说不得自以为悟。抵死不识好恶。谓仰山岂真要他向睡时讨安立处。岂非湛谓睡着便无之证。正不得这一解在。所执皆断常见。而以证云门。则云亦是外道。恐云叫枉耳。某初判云只言未尽。自瑞以拨证则堕空。居士以妄身心外别有主则落外。既引西祖证而为云解主公离身别有。则为身为人六处作用之谓何。乃谓全现的主岂在身内。又引楞严海沤喻观河见等。皆是就机。非了义语。直至后生灭去来本如来藏妙真如性。乃了义耳。居士谓极知净染二途。总出如来藏。岂烦恼不是菩提。无明不是大智。然必见主后。方得回转大用者。则知头脑不清。既知净染出藏。则现前惟如来藏。更不见染净。烦恼即菩提。无明即大智。则不见有烦恼无明。於此不识。则淫怒痴即戒定慧亦不识。乃云理自不差。岂非约理推度。且问若见淫怒痴。不可说即戒定慧。不见淫怒痴。更说甚即戒定慧。以故但认得主不忘主。不待奉出回转。而主全体独露。更有甚么菩提烦恼无明大智淫怒痴戒定慧净染等法。故从上只贵觌面提人。不以一毫意识措人分上。且孩子知能非意识。即主公行令。请问孩子曾见主否。若以不虑不学而知能。为非意识。则见免悦。闻骂怒。皆不虑不学。是淫怒痴。皆良知能。是主公。又何言回转乎。紫玉厉声曰于頔客作汉。于变色。此亦不虑不学。玉曰者便是黑风飘堕鬼国。则良知能与黑风鬼国。同不虑不学。又作么辨。而谓知饥寒能听视者便是主乎。又云船子语上句交付阿谁。不过以谁是主。元无物是没踪迹意。至藏身身字指甚么。云门何尝有身字意。岂可单截没踪迹证乎。且船子惟恐人以没踪为事。不以身为事。故云没踪迹处莫藏身。此尤身外别无所住之证。德山口挂壁上意。谓与认不得主同。不知更有一人呵呵大笑。正枕落笑呵呵无二主之人耳。又云召众。众回首。有个甚么。正要恁么思量是甚么。此际更可思量否。一任疑着。更问如何是药山见海兄及岩省意。指说得明。亦教天下后世见居士不说瞎话。又瑞谓古人行过於解不知行过解。行为邪行。解亦邪解。沩问涅盘多少魔说案。以眼正则行履亦正。大慧曰诸方先定后慧。非行过解痴定乎。者里先慧后定。悟了方帖帖地。大慧以实悟为见地。以帖帖地为行履。皆据道所在说。瑞谓今时祇贵行履。不贵见地。分为两义。愈见瑞未悟到帖帖地。乃赞为切中今时膏盲。不思众生膏盲病。只为忘了主。认不得主。故迷倒。瑞既拨主。已是病上增病。更说不贵见地。贵行履。误人盲修。无出头期。居士谓幻身心灭故。另有个非幻不灭。诸幻灭尽。另有觉心不动等。此正离生灭求寂灭外道见。又道真主不在妄身心内。是有个真主。又有个妄身心。的然二见真无生灭妄有生灭。非南阳所诃半生灭半不生灭而何。更谓识妄即真。同经破妄还真。不知见有妄可识真可即。及妄可破真可还。早已落二了。若认得无二主。便全体主矣。南阳身心一如下。有身外无余句。则全收。那更分真妄内外。诬国师空此身於真心内乎。此正执身外有真心。故删身外句。仍落断常见。岂曾梦见身心一如来。又净名若行见闻觉知。是则见闻觉知。非求法也。居士翻曰。若舍见闻觉知。是则无见闻觉知。可为求法乎。依旧在见闻觉知窠里。何曾梦见通达无取舍来。又丢开不起凡圣见。不作涅盘解。单据平等如幻梦判识为妄。正以己梦想颠倒。方六祖不起不作者为妄也。要之迷悟虽殊。皆梦耳。故不解六祖平等不起。正峰只是旧时人。始契国师身心一如旨。又疑认者不离见闻。抱者不离觉知。某认抱身命为主。岂更有见闻觉知可着。说离不离。涅盘婴儿行为最者。岂可知能便是。西祖对王语。身人本非两物。六处总不离身。诚身外无余旨。岂似说个知饥寒能视听。宛有两知能乎。宝镜正据五相完具的眼耳鼻舌身。为浑然佛性。若完具外别有知能。属流注意识矣。洞山过水偈。切忌二句指水中影。我今句指洞独往。处处二句指影因我有。我今句唯指自为独往故。恁么方契。不然。背云岩祇者是矣。居士错认逢渠影子。作逢渠解。惟不认抱身命主人。故迷头至此。又仰睡时无梦想见闻主在甚处。非真要明主公。毕竟是甚么意。若不能指。不唯不会睡着旨。要且向身命外别寻主人。不免梦想颠倒。见闻觉知。识阴里反覆也。至拖死尸消息。居士自未曾悟。故不知高峰实未曾悟。某曾向历然道。峰不过认是者汉反覆之能。日间认能见闻。夜间认能梦想。但於能上加力。故能作主耳。若果悟拖死尸。则死尸有甚见闻觉知。与睡着无梦想见闻的身命何别。而无对哉。不消道个某拖死尸去也。日以死尸身命见闻。夜以死尸身命梦想。岂不万象中独露身乎。又谓无梦想见闻外。断别寻不出主。则仰只消道睡着无梦想见闻便了。因甚更问主在甚处。岂不显要他会有梦想与无梦想两不涉的主乎。又嘱但只吃饭打眠。岂非指他吃饭的口。打眠的身乎。才睡觉来。岂非指眠觉的身命乎。抖擞情神。者一觉主在甚处。正要他抖擞身命全体精神也。总之某绝后再苏。说认也得。说抱也得。居士无本可据。说妄也不得。说空也不得。无非识心测度而已　牧云门曰。高峰枕堕悟彻主。崆峒闻钟连主不可得。乌得同。然崆峒无主本云门来。径山一捺捺倒颂。即身命而主公。云门别云。四大无我心如风。个中谁是主人公。不惟忘自主。且忘岩诘主在甚处。又忘嘱者一觉主在甚处。故颂全不出主公意。不惟不识径山主。并不识峰浩浩作主之主。云既别去浩浩主。又不出无梦想主。岂不无主堕空。天童正曰无二主。崆峒拨之。不犹云忘自主。并忘岩所诘所嘱主欤。僧问。从来共住不知名。自古上贤犹不识。但以假名字。引导於众生。崆峒特拨主名字耳。答古贤不识。不与昧者同。乃识自安立之主。凡圣伊不得。故曰不识。实深识之也。所以圣凡皆假名耳。然有可破之名。有不可破之名。妄认之我可破。常乐之我不可破。主亦犹是。云谁是主。亦破妄认。但一味破。昧四大即常乐我。童无二主。四大当体是常乐我。乃天童之确断。了义之正宗。佛祖实证之本体。断不可拨也。又问峒颂。有主初进步。无主末后功。有无俱打脱。石女撞金钟。或当乎。答曰。峰无言可对。虽认个主未尝实。后枕落实悟。全体主未尝无。既初未尝有。末未尝无。已觉颟顸。复云有无俱打脱。不知枕落彻悟。有甚有无情执。作是说遣之。更曰石女撞金钟。不皆赘言了无涉乎。问泥牛斗入海。须弥击金钟。古说法有此式。答诚有之。正古人出身句。未闻以拨主也。峒语似古而非古。是脱空语。故据正旨。泥牛等句。更须一一棒过始得。峒自谓不惜眉毛颂出。童曰。却请瑞摸取眉毛。试问瑞眉初进步有。谓有主初步耶。末后向甚处去。谓无主末后功耶。又眉还曾向道有主无主。初进末后。有无打脱。石女撞钟耶。此童婆心。即以眉提撕。石女撞钟。乃向眉外描写词。而眉从本安然。岂受涂污。此则峒眉也。会自眉。便会自主。峒既拨主。则无眉。此则峒不惟不识主。并不识眉为何物。何得云不惜颂出耶　玉林云。瑞白因杜撰长老问。甚人拖你死尸来。此问话者又是谁。错会要识这昭灵拖死尸的问话的。瞎做几日。道忽然似手一提。这边提过那边。晓得这拖尸问话的。认识为己。妄云峰初悟一般。颂云有主初进步。峰枕落如网跳出。乱道峰方脱识空连主没有。妄颂无主末后工。妄认识神为悟主。云有主。先成常见。亦知古呵。又以识空连主没得为究竟。谬云末后工。又成断见。彼亦知未谛当。别曰有无俱脱。石女撞钟。若然。峰应有第三番悟。又成矫乱外道。瑞半夜间一惊。悟得主。晓得拖尸问话的。守个昭灵。故呵常见。后打七。忽身心脱落。连主不可得。堕空落断。故呵断见。又把非有无即有无矫乱见足颂。在后可瞒人。随问乱答得。莫道生死来用不着。一睡去就用不着了。甚至云一切习气总自心现无差别。使人杀横淫妄。靡所不至。饱肉谈禅。望被魔魅未招报者。各各觉察。及早忏悔。莫待悔无及。今瑞已死魔子离言迷谬狂妄。竟敢谤峰上堂所述。为开发学人。播弄倒横等。不可作实法会。离言割爱辞亲。端的为甚。若欲做认识为心外道。祇消宗无为教五部六册。谬引在眼曰见等语。聚众魔说。何用冒在宗门。夫瑞以晓拖尸问话的识神为主。根本既错。又着魔境。堕无记空。跕立佛前半枝香。渐渐觉来。口中乱云不可住着。祇与酒醉病热者。昏迷时无主宰。失心忘身。百事不知。打亦不痛。许久才醒等耳。欲将魔外见。谬解宗乘。涂污高峰。谬改谬配。转见不堪。峰未堕枕前。祗於无梦想打成两橛耳。云岩石女起舞。与石女撞钟矫乱语大有径庭。莫道你师自注过。末后工。是颂枕落之悟。有无打脱。是说参人不可有无上作活计。多种外见。终不能逃。强辨何益。又曰。中瑞魔辈邪毒。善因招恶果者。先举湖州一僧一俗。言归安有居士。福相丰厚。英年向道。奉戒持斋。以淫习重为媿。求出生死。误入瑞魔网。死魔子离言手。以晓昭灵识神。认拖尸的为悟主。然尚知淫妄为非。乃瑞云才涉参情。便有入路。更云一切习气。总是自心发现。何差别。何羁绊。教其信得这一着极则。无有不是汝。无不解脱。谬扯万象中独露身来。恣其狂妄。逐令自负悟道。勘验缁流。破斋犯戒。一切无碍。谁知佛法大有灵验。前年七月。半身冰冷。不能转侧。接父兄亲戚集。蓦地跃起。遮拦不住。直至堂前。言一菩萨执一轴手卷。书其罪状。又一天大将军执大铁锤。令一一发露。若一字隐瞒。则一大锤。嗟乎。居士报未到时。其不服善。音容更甚。今魔气正甚辈。谁知生死到来。更不容伪。甘伏死门。如实供云第一重罪未得谓得。第二鞭拷沙门。第三妄刻语录。第四破斋犯戒。把罪说过。乃述苦报。说受某等地狱报。即做其相。说狱相毕。云是果报。先应受花报。说数花报畜类形声毕。骤云应先变猪。遂作猪鸣。奔房中。撤卧具。眠草中。家人以被囊草。必去被。曰惟草为安。慈父痛心。仁兄血泪。欲救无术。而居士说罪状罪相。一一清楚。父兄令说忏悔二字。便懵然不知。嗟乎。到求忏悔时不能。何不於能忏悔时。早自知非。而至噬脐无及。可为今未得为得者殷鉴。其兄亲为某说。某曰令弟是瑞印的。曰固是。而与离言更得。特请离到家。舍弟怒目视之。离见形色不好。不作声出。舍弟厉声曰离言。离言三声而终。此事湖州咸知。我姑就其兄述。又一白岩禅人。昔参先师。跪榻前曰。和尚肯印证。助和尚成丛林。化钱粮。被先师深责。无颜去。末几在弁山付法矣。吴逊翁曰。白岩见人打一下。曰会么。要人晓得打的举动的。胡乱承当。遂印为悟。弟妇也被印证。近现报了。得异症。腹胀如萝等。魔事甚多。满屋皆鬼。白日出现。乱打乱叫。如是现报方死。僧俗咸知。白岩现报如斯。其花报果报。同前居士。断然一毫不爽。至历然吐血亡。现报不一。魔辈认识为心。未得谓得。谤大般若。纵无现报。入地狱无疑。又现报昭然。毫不警惕。果如何为心。乃魔子久默。谓伊兄曰。令弟招报虽苦。见地是好的。伊兄曰。舍弟见地不好。他现报时。亲说未得谓得。且公子家纵欲者多。何如是现报之甚。久默尚云令弟祖师关是透的。如此魔魅。祸岂小哉。因知其兄外中毒者甚多。况他姓耶。其兄又述一人到离言处。许三日悟道。头一日开示看举手动足的是什么人。第二日听其自看。第三日谓你今日该承当了。你不承当。三更来敲我门。果然三更敲门承当了。问是妇女。光天化日下。有如是魔精。哀哉。有居士谓离言师说做几日工夫。他点得会的。某云。点则可点。会则要人自会。弁山点得会。要人承当识神耳。居士曰。他说举动的为己。如西祖在眼曰见等。某曰。彼是方便示王从八处出现时见性。非指见闻觉知为性也。执此等语误认。则成认识为心外道矣。离言开示唐祈远认动作的云。我明明说。你还不承当。唐曰。不敢承当。看现报样怕了。离言云。若说那居士不好。就不济事了。嗟乎。地狱非小苦。何得邪魅之。至瑞开示。莫不教承当开口动舌眼见耳闻的为本来。隐颐亦被迷曰。蒙委曲开示。信得极。丧心哉。然隐颐尚以妄想流注为疑。瑞白竟不怕造地狱到底。惯以坑陷居士的毒坑陷云。汝唤甚作妄想。谬解识得不为冤。语云曾非别人。谬解是谁起灭。语云当知妄想全体是个自己。邪人说正法。正法亦成邪。故我总提。一冀魔辈忏悔。二听诸方共辩。乃魔子不知负堕。地狱岂是等闲。误人入地狱。岂可儿戏。何苦害无限好人入地狱　僧问崆峒颂高峰固不合。报恩谓峰打破死尸句便实悟何如。牧云门曰。疑嗣书谓雪岩谁与你拖死尸者。指峰全体主也。峰睹赞是者汉。触发拖死尸是阿谁也。魂飞胆丧。绝后再苏。如放百千斤担者。描邈参情极处境象也。到南明纳一塌败阙者。相见机缘。疑嗣书略过不叙也。明得公案亦不受瞒。及开口又浑。日用尚不得自由。如欠人债。足见前所得未稳也。睡着无梦想主在甚处。无对。此前虽会拖尸主。实未悟全体主也。峰不自欺。发愤疑。枕落。如网跳出。追忆前疑佛祖誵讹差别公案。如远客还故乡。只是旧时人。不改旧行履。安邦定国。十方坐断者。此彻悟。向被诘主。茫然不知。今则觌体现前。悟得自己立地处。不改行履者。未悟时。吃饭打眠。既悟亦同。十方坐断者。前有浩浩。有睡梦。有作主。今则全主觌体现前。不烦举念。徧界不曾藏也。若打破拖尸便实悟。拌一生痴呆。五年发愤图甚么。问峰云触发拖死尸句。直得虚空粉碎。大地平沈。物我俱忘。如镜照镜。野狐狗子布衫出定话。验之了了。般若妙用。信不诬矣。非实悟欤。答有疑嗣书无梦想透不得之后案。知前未底实也。问峰上堂何不举末后了手语。而举前不了话。只如空碎地沈。俱忘镜照。有甚不到处。答正要汝问。峰触发拖尸会处说向人。盖勉励人像伊如是体究。必有灵验。未尝指此为了手为实悟。虚空粉碎等话。有人道得了事。有道得不了事。非话有差别。为悟有浅深。而有了不了。据后但会日间主。未会无梦想主。祇见空碎地沈。物我俱忘。未悟物我全主也。如镜照镜。未悟镜来处也。会得拖死尸。未会死尸。故无梦想。打作两橛。不知落处。即疑嗣书云。绝后再苏。亦参情逼极。得个活路。非撒手再苏欺君不得也。至枕落地。始是撒手自肯再苏时。野狐出定话亦随所见之了了。解夏后开口又觉心浑。则了了何在。可知虽云了了。不实了了。行状载诣南明相见。虽则机锋不让。不知机锋转语。有道得便了事。有道得仍不了事。不睹大慧未见圜悟时乎。然此机锋。疑嗣书不叙。自知前来做处不实。略之。空碎地沈亦不叙。岂非峰自不将此为究竟欤。问峰不能酬无梦想。别以见地不脱碍正知见释之。类乎。答打破拖尸句已五年。为甚无梦想主无可对。安有实悟不知主者。正见虚而未实。何谓之有见地。虽喝也喝得。袖也拂得。机锋转得。然会处不确。岩不肯放过之峰。祇到得睡梦作得主。诘无梦主便无对。因嘱者一觉主在甚处。正欲峰实见主安立处。若将拖尸打破为实悟。岂不致后辈有彷佛打破拖尸见者。便自谓实悟。高峰枕落一段话。语语应着雪岩前指示的。语语翻却前自己作得主的。岩全提峰全体之主。峰供通实悟全体之主。谓之见地不脱云乎哉。见地不脱。非正旨也。私谓高峰打破拖尸句。固与瑞自有主初步之见两殊。然不了无梦想主。到此是见而未彻。报恩亦云。对瑞师说。谓之大悟彻悟。若对后枕子悟境。但谓之悟而已。然终以报恩所判。未堕枕前。於无梦想主打成两橛语。却好是峰拖死尸触发分量。天目晦有辨牧云门语不录。报恩判魔。费隐斥狂解。亦不录　天童判朝宗说云。汝引石门照。从上诸圣总具三玄要。老僧敢道照亦无择法眼。被济玄要惑。济道第一句得与祖佛为师。正据本来人为祖佛师。故道众生度尽恒沙佛。第二句得与人天为师。亦据本来人非人天。只因不自回机。故枉轮回人天。第三句得自救不了。亦指本来人自不回机。故自救不了。老僧唯据人贯三句。不见三句名言。况有三要为印来。如问第一句。老僧道已第二句。济云三要印开朱点窄。据朱点指前人分上。首山大用不扬眉。棒下须见血。初不见彼此之异。因问答乃主宾。故曰未容拟议主宾分。风穴随声便喝。据是则不容拟议三要矣。既未容拟议。则举目了然。岂更见佛祖主宾之异。三玄要之名哉。亦惟据人人本来本具本得。故指各各为一句耳。问第二句。济曰争负截流机。非反截上问耶。所谓一句截流。万机寝削。首山亦谓一言截断千江口。万仞峰头始得玄。南院道赤肉团上。壁立万仞。皆指赤肉团为玄。所以道照。未到本得。无择法眼。故谓诸圣皆具三玄要旨耳。若悟本得。见一切人无不具本得赤肉团之旨。岂可以别法加人哉。问第三句。济云藉里头人。正唯据本来人。所以穴道明破不堪。汝谓三要印。即真佛真法真道。又计第一第二第三句有三门。此汝错拟以三玄门配三句。及佛法道之三耳。故谓第三即本於真佛。二即本法。一即本道。道者佛法双明。照用无碍。故谓一与祖佛为师。既佛法双明。有佛矣。可与祖佛为师哉。又谓祖即法也。分为二句。佛为三句。且问汝三句中得自救不了。佛自救不了耶。且不合济云。佛心清净是。法心光明是。道处处无碍净光是。汝谓一句中具三玄门。即一句具三句。权也。在宾全正令也。既谓权。岂全正令。未梦见全正令旨。又云一句明明该万象此也。以汝未明汾阳自为一句。菊花正尘尘尽是汾阳。以晓人人该万象。尘尘尽本来人耳。又谓三句只一句。三玄只一玄。故一玄中具三要。言言不离本分。实也。立主要须圆也。且问汝因甚道得意忘言道易亲耶。汾阳岂若汝不忘玄要名言。翻覆颠倒哉。又谓三玄只一玄。三要只一要。所以云四门通一要。一要具三玄。临济首山汾阳。先三要后三玄。实而权也。汝莫谤好。汝见一要具三玄。谓要实玄权。且问汝四门着落。然后判一要。始见不乱说。首山云恁么来者是谁。一似指地。一似验他。僧答某甲。以名通来者。常在途中。不离家舍。首云莫道是别人。隐隐证他。僧礼拜。可知礼也。首云见个甚么便礼拜。又转验他。答今日大似因斋庆赞。果知礼也。首云适来恁么道。速须吐却。恐他以言语为己事。不据自为实也。答也知和尚曲为某甲。果见己不可受委曲名言。首云后有问向道甚么。僧拂袖便出。若不出。曲为亦虚言矣。首召僧。又验他。僧回首。首便喝。以喝不作喝验。僧云者老贼。得牛还马。首乃以四门一偈示之。只如要须圆之要。汝作么释。汝谓济立法。首偈汾颂。先言三要后三玄。实而权也。济一句语须具三玄门。一玄门须具三要。汝何所据为一要耶。汾三玄三要事难分。皆先玄后要。首四门通一要。据首一要。非济汾三要。据首四门。非临济一句具三玄。一玄具三要初法。试配得恰好。则汝说不谬。又云。其实元无先后。三玄即三要。第以三要施之门庭。故谓三玄门。四门通一。汝又作么消。又谓总看玄权要实。玄用要照。玄宾要主。汝既权先实后。则权实从人建立来。首问来者是谁。非照用同时。僧答某甲。又非照用同时。皆指人外无别法之实哉。乃至首便喝。者老贼。又非全体照用同时乎。故在宾全正令。立主要须圆耳。二人问答。何尝有玄要二字影子可见。四门一要三玄皆名言。而汝於名言颠倒妄作妄说。首山云速须吐却。可有玄要名言落赚汝等。何曾像汝云。细辨则玄中亦有实有照有主。此宾中主所以立也。踞地师子第三句也。要中亦有权有用有宾。此主中宾所以立。探竿影草第二句也。玄要齐彰。此主中主所以立。金刚宝剑第一句也。所以首道把定乾坤大作主。不容拟议斩全身。方得名为主中主。非谤首耶。既不容拟议斩全身。正据全身初不从拟议来。首宾主颂曰。悟了却从迷里悟。汝敢於悟迷无二人分上。别以玄要等作一程一程定限惑人。岂可谓迷悟从来无差互。始知本末至於今。今古相承无别路耶。又两家用。莫让主。非临机不见师耶。又不容拟议。岂非拟执玄要等名言。而不据全身以示人耶。汝谓棒下无生忍。为全宾。为三玄。临机不见师。为全主。为三要。大不然。既不见师。则师弟无异。各各本具全体平等。谁更与汝分宾主玄要。况三玄要哉。又谓只一句全提者。所以三玄要宾主历然不可分。即三玄中亦宾主历然不可分。第一第二第三三要亦如之。如鼎三足。或纵或横。则鼎不可立。老僧只据全体自在。谁与你来分纵横哉。又云若儱侗。则足无准的不可立。此三玄要方为一句而难分。济云三法混融。辨既不得。唤作茫茫业识。非指儱侗者。且问谁向汝道儱侗。谤老僧为儱侗耶。只逐济名言。不顾自全体。更问人皆两足而立。直饶汝如鼎再生一足。只是个怪物。非自辨不得业识众生乎。又汝道三玄若可分。何以具一句。三玄可儱侗。何为一句具三玄。是知权实双行。照用齐彰。宾主历然。如大火聚。非一草一薪火。且问般若大智如大火聚。拟则燎面门者。是多少人共一般若。而谓非一草薪哉。非谤大般若而何。从上以来。并无玄要递授。汝谓三玄要非济特创。亦非黄檗特创。非涂污先圣乎。汝谓诸人作么生会者。三玄也。一句中之宾也。权也报汝通玄士也。下座者。三要也。一句中之主也。实也。棒喝要临时也。所以一句有三玄要。宾主历然也。老僧道棒喝临时。只与作么生会一般。与下座了没交涉。济道向未举前撩起便行。故某谓下座。以全体独脱。抹杀三玄要也。岂若汝更分开乱配哉。如上所录拣异示正。深关宗乘只眼。略为撮要。用备探寻。噫。以不立文字之传。至於群兴辨驳。语琐词繁得毋伤其已甚。虽然。若非彼此搜讨。安得历祖公案纲宗言句见地如此毫分缕剖之明晰哉。不是山僧逞人我。有疑不决直须争。万古碧潭空界月。再三捞摝始能明。来哲其捞漉之。毋负从上古德权实示现之婆心也。

　　贯教

　　禅是佛心。教是佛口。佛之心口决不相违。古德云。禅为教外别传。教亦可为禅外别传。诚哉斯言也。宗镜录以百本经论。引证契同。广大悉备。兹不繁引。惟举东土创立讲家。所谓天台宗。贤首宗。唯识宗。相沿至今。与宗门各树法幢。以流衍於无穷者。特为疏通其同中异。标示其异中同。以合贯於我佛一乘之旨。俾相得而益彰。毋相攻而各是。而终以净土指归。为宗教两家千稳万当一生成办共由之正路焉。其亦庶几也。夫唯识一宗。装师数传后。几於绝响。迩时皆台贤两家兼讲之。唯识三十颂中。立唯识行位有五。其三通达位。谓诸菩萨所住见道。如实通达。颂曰。若时於所缘。智都无所得。尔时住唯识。离二取相故。谓真见道位。於所缘境。及无分别智。都无所得。尔时乃名实住唯识真胜义性。即证真如智。与真如平等平等。俱离能取所取相故。此在唯识家。谓之真见道位。若在天台家。是圆教初住位。别教初地位。破一分无明。证一分真如之相。方之参禅上士即是荐取本来面目。与本分相应。然教中乃实证真如。是如来应佛成道相。禅宗是瞥尔契悟。天壤之殊。但所悟境相。与所证境相。了无差别。此正生佛不二之心源。宗门所谓与诸佛同一鼻孔出气者指此也。所谓三界唯心者亦指此也。宗门人既相应已。时时任运。此境现前。消除二取习气。或一生乃至数生。般若成熟。倏与教中实证相埒。斯则全在当人功熏之绵密。难以豫判。然以始合本。其疾如风。但令般若常现。正不必冀其速效。而无不速效者。较之唯识本宗。自初资粮位。次加行位。至三通达。须历僧祇大劫。方得证真。再进而为四修习位。五究竟位。统须三阿僧祇。乃登佛果。其迟速盖不啻天壤矣。天台判唯识摄在别教。其两家名相圆融行布固可会通。然开解起行门庭迥异。毋须曲会。贤首判唯识摄在始教。尚非终顿二教。况华严圆教。然华严疏钞中。徧引唯识。故不通唯识者。不能演华严宗。此则与台家自立专门。不须兼他宗者异也。求证唯识性菩萨。从发深固大菩提心。修六度胜资粮。观名言我执二取空入手。与宗门一念回机。便同本得。但离妄缘。即如如佛者。大相径庭。不须和会。至因明论中。立有现比非三量。释现量云。此中现量谓无分别。若有正智(起时)於色(声味)等义。(边全)离名(言积习)种子等。(以)现(根对)现(境了)别(而)转。故名现量。宗门人。每以现量为本分当体。然以现根对现境。则有能现所现。与迥脱根尘灵光独耀宗旨。显然不同。须知宗乘悟门。不是现。不落量。[囗@力]地一声。撞倒这没面目汉。方是这一着子。独尊正位。切勿卤莽。认现量为本分也。祇如正睡着无梦想见闻时。以何为量。现个甚么。枕子落地消息。是未现起不落量时节。佛眼也觑不着。岂可说现说量耶。总当以唯识见道位。亲证真如圆成实性。引为契同可尔。贤首家以法界为宗。分理法界。事法界。理事无碍法界。事事无碍法界。禅宗则全摄四法界为悟门。即全摄四法界为一本分。泯绝四法界。全收四法界。言语道断。心行处灭。不可思议。天真独露。统谓之一真法界。不似贤首教之条分缕剖耳。故宗门客多喜贤首家经论。以其谈说多与宗语相合也。贤首判宗为顿。如云但一念不生。即名为佛。顿诠此理。不列渐次。故名顿教。别为一类离念机故。即顺禅宗。而以华严经所说一位即一切位。一切位即一位。依普贤法界。帝网重重。主伴具足。立为圆教。若如所判禅宗。但是顿而非圆。不无抑扬之词。私谓宗门谓之由顿而合乎圆则可。谓之但顿而全非圆则不可。然华严诸祖虽如此判。亦许禅宗为圆所摄。圭峰云。若顿悟自心本来清净。元无烦恼。无漏智性本自具足。此心即佛。毕竟无异。依此而修者。是最上乘禅。一行三昧。是一切三昧根本。若能念念修习。自然渐得百千三昧。达磨门下相传。是此禅也。顿同佛体。得即成圣。疾证菩提。又云。真理即悟而顿圆。妄情息之而渐尽。顿圆如初生孩子。一日肢体已全。渐修如长养成人。多年志气方立。当知无漏智性本是具足。一行三昧。是一切三昧根本。及真理即悟而顿圆等语。皆是圆宗。非仅一念不生离念之顿旨。不可妄兴评论。至华严家开圆解后。谛观事理圆融无碍周徧含容法界。处处开十义。而要归於契心平等。以成止观。如云泯同平等者。为未了者令了自心。若知触物皆心。方了心性。故梵行品云。知一切法即心自性。则成就慧身不由他悟。既心境如。如则平等无碍。即心了境界之佛。即境见唯心如来。心佛重重。而本觉性一。皆取之不可得。则心境两忘。照之不可穷。则理智交彻。注云。今人只解即心是佛。是心作佛不知即境即佛。是境作佛。以心收境。则心中见佛。是境界之佛。以境收心。则境中见佛。是唯心如来。心佛重重者。置两镜照一佛。则一佛像重重双入。心境两忘即止。理智交彻即观。此与台家初心遮照同时相类。正是下手修持功熏吃紧之处。与宗门知有后。任运腾腾。但是无心於万物。何妨万物常围绕。实际理地不受一尘。佛事门中不舍一法。行履相应。亦与济宗无依道人历历地孤明。洞宗六户不掩四衢无踪同。此是一路涅盘门。圆宗圆教若合符节。所谓常观涅盘行道是也。若华严家所演事事无碍法界。帝网重重。主伴交互。果位方能全行印证。似非初学所能证入。宗门虽云自心本自具足。不须开如此解。亦毋须起如是观。此则与贤首别。至於贤首依华严教。判立贤圣五十二位。阶次井然。不同唯识须历三僧祇劫方能成佛。清凉有云三生成佛。其疾可知。宗门虽不明立五十二位。而望空点迹。决定暗证。不可拨无。而终身不退。定入圣位。斯则速证全与相合者也。天台家依法华经纯圆独妙。於法华经题开立名体宗用教五重玄义。而以经中实相为体。斯即宗门所悟之本来面目。离实相无悟门。离实相无本分。所谓实境无相。无相亦无。实智无缘。无缘亦绝。境虽无相。常为智缘。智虽无缘。常为境发。非实非不实。非相非不相。遮照同时。正是宗门恰好正眼。但教下依言而显。离言而契。宗下则全指离言而契一边耳。台家判我佛一代五时说法。初华严时。二阿含时。三方等时。四般若时。五法华时。判藏通别圆四教。虽不专论宗门。而判禅宗为般若时所收。带通别二教。会归於圆。以宗门得意者。全合於圆。其未得意者。或带一别。或带通别二。开悟有浅深。致合教理有纯杂。六祖宣演摩诃般若。劝诵金刚般若经。即是其证。盖以般若部中所谈。与宗门祖师指示多合故也。台宗自以法华纯圆独妙。出前四时外。以前四时是对待之圆。法华时是绝待之圆。立一念三千空假中不思议境。起一念三千空假中不思议观。观境不二。双照双遮。因该果海。果彻因源。佛子住此地。即入诸佛位。了知心佛众生三无差别。祇观己心一念阴境。即具凡圣十法界。十如。假名一千。五阴一千。国土一千。此一念三千法。一空一切空。一假一切假。一中一切中。所立境观。最为圆妙。宗门客事来不受。一切处无心。与一空一切空合辙。不变异处去。去亦不变异。即与一中一切中合辙。唯台家入手。观妄不观真。贤家入手。观真不观妄。宗门亦然。故宗门与台家多不能会同。以台家只观一念妄心具一切法。即空即假即中。宗门先须灭尽妄心。方得真心脱露。然无始来未曾离念。不独起灭是妄。即不起灭时。亦无记妄念所摄。必待登圆初住。破一分无明。证一分真如。始得真如觌面全彰。未登住前。皆住地无明妄心耳。但离此住地无明。更无处觅取真心。故李长者云。住地无明。即是诸佛不动智。然则台家观妄。禅宗观真。均不外此住地无明。是以台家云。山外观真。却同观妄。山中观妄。却是观真。此对贤宗而说。而禅宗可知。盖禅宗离妄显真。台宗即妄全真。而同指此住地无明。即诸佛不动智也。了此。则不必分禅分教分妄分真。但认取随缘不变之实相般若。心心不异。即是诸佛不动智现前。即与诸佛把手同行。即是入诸佛位。台宗亦判五十二位。而一生可望登圆初住位。斯与禅门终身不退入圣者同也。古来未有不通教乘之大宗师。故曰通宗不通教。开口便乱道。何能接人利物。应不失机。今略撮录唯识贤首天台三家宗旨。与禅门疏其同异。和会一贯。宗教双通。佛祖并印。虽不中。不远矣。然而法运际衰。人根多钝。猛发大心以了当生死者固不乏人。其间三登九上。不得遇真正师承。即不能得真正知见。即或遇正师承。得正知见。而一知半解。未到大彻了手境界。腊月到来。未免一场[怡-台+罗]懡。又或得正知见。而习气浓厚。世寿短促。又或在家二众。终岁尘劳。未得行解纯熟。而一期报终。未免半途而废。虽正念不失。来生乘愿再来。定得满其所愿。而隔阴可虑。怀疑不消。夺其正念。以致打失者有之。今更为斯辈。设一径捷千稳万当方便。俾人人得以此生超登彼岸。则莫如禅净兼修一门矣。其未得悟门。及未曾参禅。专修事一心净土者。不复赘论。兹所列者。唯为参禅已经知有。而力量弱薄。不能纯藉自力超登圣位。见地虽正。余习炽然。日下孤灯常时失照。那能打成一片。斯则在家二众。此病犹多。倘不仗彼佛力加被。其能免於临终生悔乎。况自古来。永明寿祖极力主张。立四料拣。以为修禅者劝驾。其余历代诸祖。大事发明。而发愿往生乐土者。不可胜数。载入角虎集可考。但宗家儿往往以唯心净土。自性弥陀为指归。此则仍是自力熏修。不合往生正因。一错百错。不可不知也。往生正因者。了知自心本自具足。自心实相。即是西方常寂光净土。自心般若。即是西方常寂光弥陀。念自心具足之弥陀宝号。熏发自心具足之极乐西方。今日修持如是因。临终决得如是果。仗自力之愿山。投弥陀之愿海。愿愿交契。事理圆成。腊月三十到来。自然有不思议之豫知时至。自然有不思议之临终佛现。自然有不思议之圣境现前。自然有不思议。之上品往生。斯乃禅净双修之正轨也。宗门人那边明白了。却来这边行履。说个行履二字。便是腊月扇子。於本分事了无交涉。然却少他不得。今即以常持六字。洪名为行履。念念是始觉。念念是本觉。念念全本觉作始觉。念念泯始觉归本觉。本始合一。行愿相资。带业横超。一生成办。这柄腊月扇子。扇得透体清凉。飘飘送我入莲胎。禅净双修事理该。现世人天标榜就。他生佛祖位中来。斯非千稳万当至捷至径之方便行履欤。私谓吾侪多劫飘荡。苦海浮沈。今世幸得人身。痛惊生死。幸投佛门。幸闻一乘。又知宗门之别传。更信横超之净土。福智两足。美满前程。忆我无始劫来。人天乐境。何处不曾安享。阿鼻苦报。亿劫当亦备尝。今生再不超脱。甘入轮回。恋恋儿女恩爱。津津名利缰绳。何无志气没刚骨如是之甚。我今普劝发心。猛为立志。始从参禅入手。了知本分。淘汰纲宗。继则博会教乘。融贯宗门。如合水乳。毫无纤疑。然后合宗教以收归往生净土。成己成物。上求下化。发大心。行大行。证大果起大化。归大处。尽未来际。有能合如是轨辙者。真是古今来第一员无事道人也。夫上来所集十门。无一门而非参学之要纲。无一门而非修持之正辙。仰酬佛师难报之恩。示兹物我共行之路。裒成两卷。连缀三年。首事於庚寅孟冬之朔旦。草就於癸巳季冬之新春。自知谬见。多悖禅宗。愍此苦心。冀诸同志。聊采愚者之一得。毋负苇草之三编云尔。伊庵於是合十一心。顶礼尽虚空徧法界十方三世常住三宝。而作颂曰。一花五叶少室禅。红雪埋胫开别传。嫩桂两株远受记。济洞儿孙灯绵绵。参情紧峭只眼露。鞭扑生受牛驯眠。一生入圣只自了。菩萨发心利他先。落草之谈拈胡饼。大机之用[祝/土]老拳。融会纲宗追正脉。搜讨辩论汇大权。宗说双贯中天日。行愿稳趋上品莲。吾闻其语人未见。五体归投天中天。达磨僧伽同加被。见闻随喜探斯篇。

　　宗范卷下(终)


　　项子秋蟾云。无梦想主公话。雪岩以己所中毒毒高峰。先生染华藏老人之毒。专提此毒。毒尽参禅客。俾与绝后再苏。相应至矣。请自隗始。皓心向往之。矧自研究以逮入廛合教。先生更为之列分十门。统摄二利。本末大备。语云。今人未必不如古人。焉知来者之不如今。是毒也其流衍於无尽际欤。
　　归依三宝弟子项皓合十书后
