续藏经   禅林宝训拈颂
　清 行盛着　超记录

 禅林宝训拈颂序

　　夫学不稽训不博。问不考训不审。思不核训不慎。辨不详训不明。行不依训不笃。则所以宝重之者。革凡就圣之规绳也。议谓律设大法。理顺人情。从来洒洒落落。奚必拘系之若是。咦。世间最难收拾。莫如付受侣俦。仰面罔见天。低头罔见地。由他纵放山川。浑无制驭。却像超宗模样。追乎履践。只淹沉嗜欲。混俗同尘。反推诿之为度众生。或夸张之为弘祖道。并卖弄之为广化缘。虽照册本话着。一时谎彼庸愚。宁禁智者绝倒耶。请观承任辈。常在途中。京三汴四。觅个遵古诫。契古机。堪作后昆仪轨。抑亦鲜矣。都因怠於实学。胡拈近似而恣论谈。失於咨询。乱扯陈辞而懜盖覆。晨昏思出纳。生死事撩过半边。逢辨难即瞋。颟顸去诳欺自己。至行之节文。惟踞伽蓝抄语录。传授几缁衣而已。熟察及此禅门日败。真信日微。皆影响之流。效相积敝致然。宜据往昔明教嵩圆通讷诸老。谆谆训诲。始获挽恶习。回善心。复隆风范於淳庥。苟有负英俊才。具鉴别眼。看破慧云拨邪返正之隐怀。庶几宽博其量。精审其衷。谨慎以安居。光明以应物。岂不确确焉敦厚以崇礼者哉。谩拟兹纂。搜刮诸方病痛。太煞伤筋。而订定和尚箴铭。尤嫌掣肘。噫。当泛滥之秋。妖魔徧野。非燥烈之士。发洪誓。秉威权。毅然杰立于声色货利之表。争能果敢决裁。将旧载四十二位尊宿之德言义句。撮要而拈颂之。修葺七十四首。使共躅齐眉。识些好恶。遽云雪上加霜。切恐冻杀年少。呵呵。
　　甲午春王临济正宗第三十二世慧云寺住持袖　翁行盛谨撰

　　 

　　禅林宝训拈颂

　　　　武林慧云禅寺　袖翁行盛　着
　　　　侍者　超　记　录
　　　　门人　张文嘉　顾如晋　同较
　　明教嵩云。圣贤之学。非一日之具。日不足继之以夜。积之岁月。自然可成。拈云。老僧精究二十余载。庶得虚豁豁地。颂云。
　　彻透渊微念在兹　　年新月旧护加持　　若论笃志焚膏继　　展播当前众始知
　　圆通讷云。予平生行知止之计。不以声利自累。若厌于心。何日而足。拈云。知止自能安分。而忙忙负累。皆不厌心故也。颂云。
　　屏除声色得常乐　　放适云中飞野鹤　　纵有矰萦难绊羁　　青天万里虚寥廓
　　圆通云。林下人自无所守。挟外势以为重者。一旦失其所挟。不免颠溺之患。拈云。自作自受无解捄。又云。蹈挟势之辙者。作速改途为妙。颂云。
　　谨守僧家分所宜　　趋权附势涉虚危　　至其罹祸患遭厄　　怨命尤人痴更痴
　　大觉琏云。人不学不知道。前辈立身扬名於当世者。鲜不学问而成。拈云。身名赖学问造就。亦有无学问而显扬者。吾不知其何据也。颂云。
　　踞位称师才与智　　并非浅学堪招致　　典型犹藉宿[老/目]成　　机巧竖孺终误事
　　栖贤舜谓浮山远云。欲究无上妙道。穷则益坚。老当益壮。不可循俗。苟窃声利。自丧至德。拈云。道德自治。难与今时流俗阿师言也。颂云。
　　砺身全节贵精勤　　义理安居粹见闻　　宁似盗名欺诳辈　　贪营小利乱纷纭
　　远公谓道吾真云。学未至於道。衒耀见闻。驰骋机解。以口舌辨利相胜者。犹如厕屋。涂污丹雘。祇增其臭耳。拈云。油嘴禅和。堪作何用。颂云。
　　依稀道听而涂说　　断不象牙生狗舌　　丑妇由他仿效颦　　无盐刻画返添拙
　　五祖演谓佛鉴云。住持之要。临众贵在丰盈。处己务从简约。其余细碎。悉勿关心。拈云。损己益众。衲僧常分。而系念嬴余者。殆庸鄙耳。滥称住持。愧杀愧杀。又云。除是照顾本等方能与此。颂云。
　　秉令尊严法道行　　随家丰俭悉真诚　　心公岂作肥私计　　受用便宜折脚铛
　　五祖云。今时丛林。学道之士。身名不扬。匪为人所信者。盖为梵行不清白。为人不谛当。輙苟求名闻利养。衒其华饰。遂被识者所讥。拈云。不楷当之者。专在名利上作活。斥逐之可也。颂云。
　　垢污混同猪豕畜　　谩言篾束篐肠腹　　但其现世恣憨耽　　羞杀少林分骨肉
　　白云端谓杨次公云。可言不可行。不若勿言。可行不可言。不若勿行。发言必虑其所终。立行必稽其所蔽。拈云。言行相顾。便可谓之普贤王矣。颂云。
　　学识渊深虑事周　　一番肃杀一番秋　　凝然表里浑无二　　凭向市街辊绣球
　　白云云。道之隆替岂常耶。在人弘之。故操则存。舍则亡。然非道去人。而人去道也。拈云。遇去道之人。则衰替在迩。可不慎乎。颂云。
　　贤者兴而愚者败　　恢弘尤待真英迈　　揭明微旨太阳辉　　白日争容迷鬼怪
　　白云云。多见衲子未尝经及远大之计。予恐丛林自此衰薄矣。杨岐先师每言。上下偷安。最为法门大患。拈云。偷安则不思远大。败坏法门。皆始於此。又云。宵小僭窃。成何统纪。而无有个感慨耶。颂云。
　　任重必须致远期　　乾乾悚愓弗差池　　钦惟德化偏邪类　　野犴搏为踞地狮
　　白云云。禅者智能。多见於已然。不能见於未然。止观定慧。防於未然之前。作止任灭。觉於已然之后。拈云。已然能觉者少。况未然前。能有几个着眼。又云。定慧之学。正好与作灭者为堤防。颂云。
　　一念未萌亲见彻　　庄严万行祥光结　　更从静寂衍摩诃　　的是禅门中俊杰
　　晦堂心云。谋在多。断在独。谋在多。可以观利害之极致。断在我。可以定丛林之是非。拈云。能谋能断。精於干办。庶无虞覆公餗焉。颂云。
　　集舆议而果决裁　　权衡在握镇三台　　肃清魔孽光天下　　伫看红炉菡萏开
　　黄龙南云。夫人语默举措。上不欺天。外不欺人。内不欺心。诚可谓之得矣。拈云。祇这不欺。便是末法做长老之正戒。颂云。
　　直行竟无些委曲　　空王殿上铭图箓　　嗟哉瞒昧勿颠狂　　颠落铁围冤酷毒
　　黄龙云。先圣建丛林。陈纪纲。立名位。选择有道德衲子。命曰长老。将行其道德。非苟窃是名也。拈云。若无道德。谓之盗跖。一笑。颂云。
　　尸位素餐犹可恕　　悲伤毁纪坏伦常　　择人不慎属淫污　　遗臭万年非吉祥
　　黄龙云。道如山。愈升而愈高。如地。愈行而愈远。学者卑浅。尽其力而止。惟有志於道者。乃能穷其高远。拈云。今之志道。天上拣月相似。可不哀哉。颂云。
　　怜彼半途而废捐　　携归故国力加鞭　　穷高极远终须到　　七佛何妨并臂肩
　　英邵武。每见恣肆不惧因果。叹云。劳生如旅泊。住则随缘。去则亡矣。彼所得能几何。尔辈不识廉耻。干犯名分。污渎宗教。乃至如是。拈云无廉耻者。不胜呵责。视之路人可也。颂云。
　　迅速光阴计久长　　聚财买院占山场　　生前用尽机关巧　　死后纷争竞睨墙
　　英邵武云。大丈夫。志在恢弘祖道。诱掖后来。不应私擅己欲。无所避忌。媒一身之祸。造万劫之殃。三途地狱未是苦。袈裟下失却人身实是苦。拈云。聘私欲而失人身。不名为大丈夫。警之。颂云。
　　检校宗师当正己　　形端影直完全美　　辽天鼻孔拄丛林　　虎啸龙吟风雾起
　　英邵武谓晦堂云。末法比丘。不修道德。往往苞苴骯[骨*(廿/(歹*巳)/土)]。摇尾乞怜。追求声利於权势之门。一旦业盈福谢。天人厌之。拈云。是皆穿窬之类也。颂云。
　　交结俗情施广誉　　夤缘造业谁忧虑　　阎王打算罪难逃　　带角披毛偿债去
　　真净文云。末法比丘。鲜有节义。每见高谈阔论。人莫能及。逮一饭之惠。则始异终辅。先毁后誉。求其是曰是。非曰非。中正而不隐者少矣。拈云。予以中正遭讪。而是非定论。虽老衲未尝判断。悲夫。颂云。
　　活弄鱼腮被钓钩　　宁思浊派与清流　　委身领命从差拨　　遮掩目前过亦休
　　湛堂准谓妙喜云。像季比丘。外多狥物。内不明心。纵有弘为。皆非究竟。盖所附卑猥而使然。拈云。人人阐法。个个攀缘。是心狥物耶。抑物狥心耶。请辨看。颂云。
　　担沙拟欲塞穷坑　　枉费神输鬼运情　　本有灵明罔照顾　　随波逐浪可怜生
　　湛堂云。道者古今正权。善弘道者要在变通。不知变者。拘文执教。滞相殢情。此皆不达权变。拈云。通方则能行权。若达此者。道不其在兹乎。颂云。
　　离名离相尤圆变　　祖意佛心穿一串　　霸柄端然在手中　　挽回衰敝羡称善
　　湛堂谓妙喜云。参禅须要识虑高远。志气超迈。出言行事。持信於人。勿随势利苟枉。自不为朋辈描摸。时所上下。拈云。罕遇其人。颂云。
　　倜傥禅和世莫羁　　大方阔步表型仪　　虽当出类独超萃　　维揽化权赖主持
　　灵源清谓长灵卓云。道行有时。慈明放意荆楚。含耻忍垢。见者忽之。明笑曰。连城与瓦砾相触。予固知不胜矣。逮见神鼎。誉播丛林。终起临济之道。拈云。陆沉下板浑无识。坐断人天众自钦。颂云。
　　忍辱藏珍不值钱　　时逢别宝布遥传　　寄言有麝自香馥　　何必当风卓立焉
　　灵源谓黄鲁直云。平居燕处。罕以生死祸患为虑。一旦事出不测。方顿足扼腕而捄之。终莫能济。拈云。人无远虑。必有近忧。颂云。
　　默运玄机未兆先　　消灾长享太平年　　骄奢淫佚祸胎就　　徒倚枯桑哭泪涟
　　灵源谓古和尚云。祸福相倚。吉凶同域。惟人自召。安可不思。拈云。故君子必慎其独也。颂云。
　　三界惟心造作成　　安危得失总提衡　　应知地斡天回转　　尤藉大雄重鼎盟
　　灵源谓程伊川云。多难成其志。无难丧其身。故君子安不忘危。理不忘乱。拈云。经磨难而成器者。方领略这般语话。又云。亦是处世治身之要诀。颂云。
　　坦行常自密防蹎　　曾历崎岖路勉旃　　须信佛因魔锻炼　　铜睛铁脊镇三千
　　灵源云。住持位过其任者。鲜克有终。盖福德浅薄。量度狭隘。闻见鄙陋。又不能从善务义以自广而致然。拈云。正所谓小船不堪重载。颂云。
　　羊裹虎皮亦露斑　　哀怜本质祇孱孱　　崇朝适意坡前草　　争觉断云去复还
　　灵源云。近世长老。涉二种缘。智识不明。丧於法体。一应逆缘。多触衰风。二应顺缘。多触利风。既为二风所触。则喜怒之气交於心。郁勃之色浮於面。致取辱法门。讥诮贤达。拈云。因衰求利。嗜利遭衰。苟有风吹不动。真可谓之贤达。颂云。
　　一叶扁舟泛渺茫　　看风顺逆驾桅航　　定将柁柄能回互　　济度阎浮过乐乡
　　圆悟勤云。人谁无过。过而能改。善莫大焉。惟智者能改过迁善。而愚者多蔽过饰非。拈云。改过不吝。转愚成智。争奈不自其过何。颂云。
　　执见偏而善弗迁　　逞蛮负强日招愆　　从新革去旧时习　　枉则直兮曲则全
　　圆悟谓妙喜云。夫人举措。当谨终如始。则无败事。昔晦堂老叔云。黄檗胜和尚亦奇衲子。但晚年谬耳。观其始。得不谓之贤。拈云。始终如一。必属谨慎之家。又云。末后一着。并未有人参取。颂云。
　　初当矫举后因循　　敝至乖违惹厌嗔　　鉴古晚年差谬语　　博文约礼护终身
　　佛鉴懃谓佛灯珣云。高上之士。不以名位为荣。达理之人。不为抑挫所困。其有承恩而效力。见利而输诚。皆中人以下之所为。拈云。表上士之长。揭下劣之短。佛鉴一言以为智矣。颂云。
　　荣辱蔑移君子志　　眼空世界闲游戏　　知恩报德受牢罗　　竟属趋承遵命使
　　佛鉴云。白云师翁。尝谓凝侍者曰。守道安贫。衲子素分。以穷达得丧移其所守者。未可语道也。拈云。至哉守道之言。却为改节者规诫。颂云。
　　自古身贫道不贫　　芒鞋竹杖脱离尘　　苟非摩厉贞操守　　逐境生情孰认真
　　佛鉴云。为道不忧。则操心不远。处身常逸。则用志不大。古人历艰难。尝险阻。然后享终身之安。拈云。一有安享之念。而远大且休言矣。颂云。
　　志从艰险磨坚固　　道为勤劳专意注　　嬴得白眉称最良　　令人渴仰好遭遇
　　佛眼远云。莅众之容。必肃於闲暇之日。对宾之语。当严於私昵之时。拈云。在私闲而精谨。即是退身远害之策。又云。所言必如所行。何向背之有。颂云。
　　正色尤能慎语言　　大庭广众俨为尊　　更於入室投机处　　严密钦崇树法门
　　佛眼云。学者不可泥於文字语言。盖文字语言。依他作解。障自悟门。不能出言象之表。拈云。悟了而依解作活计者。毋乃障生死门乎。思之。颂云。
　　名理由来碍净见　　扫清知解本光现　　谓其寂照遍河沙　　仍旧鼻根浮上面
　　佛眼谓高庵云。人情不制则肆乱。故去情息妄。禁恶止邪。不可一时亡规矩。拈云。能以规矩制人。而自己情妄。反变乱可乎。颂云。
　　妄尽情消觉妙明　　一行一步合元成　　依兹轨则隆治御　　乐业安家贺太平
　　高庵悟云。予初游祖山。见佛鉴小参谓。贪欲瞋恚。过如冤贼。当以智敌之。时虽年少。心知其为善知识。遂求挂搭。拈云。有智才为善知识。其奈贪嗔贼。打并不去何。颂云。
　　参至爱憎惟灭度　　用心排遣精英露　　何如静处萨婆诃　　扎定脚跟生铁铸
　　高庵云。学者所存中正。虽百折挫而浩然无忧。其或所向偏邪。朝夕区区为利是计。予恐堂堂之躯。将无措於天地之间矣。拈云。为利而无所措足。终不若存正而无求者。浩然天地间欤。颂云。
　　翠柏凝寒挺不凋　　撑天直表特孤标　　溪花岂受风霜苦　　灿发前朝没后朝
　　高庵云。道德仁义。不独古人有之。今人亦有之。以其妄想情念。积习浓厚。不能顿除。所以不到古人地位耳。拈云。何不因有德有仁者而修持之。徒甘自暴自弃也耶。颂云。
　　就古评今差逈异　　真心妄逐邪心炽　　肯将习气渐祛除　　决与先贤伸道义
　　高庵退云居。圆悟欲治卧龙庵为燕休所。庵云。林下人苟有道义之乐。形骸可外。且西山庐阜。林泉相属。皆予逸老之地。何必有诸己然后可乐耶。拈云。此乃不牵累之举。然彼图庵居而侈快乐者。聆此能无媿于心欤。颂云。
　　神超象外绝羁留　　随便山林逸老休　　哂笑经营私己有　　房摊屋圮教谁修
　　归云本云。削弱风教。莫甚於佞人。虽端人正士。巧为其所入。拈云。请问辨佞者谁。颂云。
　　诡谲专行邪欲计　　败纲坏纪相摇曳　　苟非察验极精明　　蛊毒沾尝嗟待毙
　　圆极岑云。佛世之远。正宗淡薄。丛林典型。几至扫地。纵有扶捄。返以为王蛮子。拈云。我道扶捄。即是慈悲菩萨。颂云。
　　守正维纶大丈夫　　舍身恢复旧机枢　　弗从尊重植师范　　徒听差排贱作奴
　　东山空云。作长老。居方丈。只是前日空上座。任缘而住。不作明日计。拈云。任缘之语。盟之座右。颂云。
　　瓢笠住持云水绕　　何当校虑缘多少　　本来面目昔犹今　　在处芳春啼树鸟
　　浙翁琰云。今之踞方丈。非特刮众人钵盂中物。以恣口腹。且将广作人情。冀迁大剎。只恐他日铁面阎老子与计算。拈云。假贿赂而迁巨剎者。闻此能不惊心。颂云。
　　僧物滥支用匪公　　欺心自堕铁围笼　　任夸威势岳山重　　业镜高抬欵辨穷
　　雪堂行云。学道于外物淡然无所嗜好。以至忘势位。去声色。似不勉而能。拈云。无欲之者。其於声势殊非趋向。何也。方木不投圆窍。颂云。
　　尘念息而道念胜　　肉团壁立万千仞　　荣华富贵如浮云　　寂寞禅关常策进
　　死心新云。节俭放下。最为入道捷径。拈云。放下则道自现前。入之一字也不消得。颂云。
　　省事端为了事人　　雍容行止正纯真　　毋论城外长安底　　蹴尽江梅喜早春
　　死心谓湛堂云。学者有才识。忠信节义者上也。其才虽不高。谨而有量者次也。其或怀邪观望。随势改易。此真小人也。拈云。鉴别人才。还他死心。争奈忠谨少而小人多何。颂云。
　　斫额英贤希间世　　痛伤奸伪直流涕　　纵饶慈诲善陶镕　　结习成风终莫制
　　草堂清云。住持要在戒谨其偏听自专之毙。拈云。敢问居位者免此二毙否。颂云。
　　谗言入耳易乖憎　　违逆众心恃己能　　致令孤危乏替代　　冒寒冒暑苦应承
　　草堂云。住持要在审察人情。周知上下。拈云。智者能察而知之。愚则反是。颂云。
　　体勘群情商可否　　根机胜劣由分剖　　就斯方便顺提携　　敢保天长延地久
　　山堂震。初却曹山之命。郡守移文勉之。堂辞云。若使饭粱啮肥。作贪名之衲子。不若草衣木食。为隐山之野人。拈云。贪名之讥。正中今时衲子之病。而木食以终身者。亦未必有也。颂云。
　　见利惟思义足遵　　优游物表逈超伦　　置身丘壑非枯槁　　道在深岩许远亲
　　山堂云。天下事不可极意。极意则祸乱。拈云。极意之事。皆无耻之所为。颂云。
　　势穷力极生忧患　　安分自治休干办　　留着有余不尽情　　重阳犹见菊花绽
　　妙喜杲云。爱恶异同。人之常情。惟贤达高明。不被其所转。拈云。真果明达。犹能转他。颂云。
　　识广量宽察舆衷　　任其参错断由中　　早知性海翻波浪　　把定柁梢船路通
　　妙喜云。诸方举长老。须举守道而恬退者。则志节坚。所至成就丛林。主法以救今日之毙。狡佞之徒。不知羞耻。自能谄奉势位。结托于权贵之门。又何须举。拈云。名之曰举。断非偏私。而受结托也明矣。然有似道而实奸者。举之又作么生。颂云。
　　捄弊必须具正眼　　仅推恬退亦担版　　赤心片片会人稀　　徒使卞和怀玉潸
　　音首座谓万庵云。称善知识。当洗濯其心。以至公正。接纳四来。拈云。公正善知识。当事如父母。颂云。
　　山边水际涤心邪　　应物光明最可嘉　　那似兜三并搭五　　贸门如市闹纷哗
　　音首座云。住持孰不欲建立丛林。而鲜克振者。以其忘道德。废仁义。舍法度。任私情而致然。拈云。狥私住持。莫论德义。即有法皆偏僻之举。颂云。
　　狼犴丛林狼犴聚　　呼群集类相依怙　　祇图牵引诱名称　　祖道高低都莽卤
　　万庵颜和尚。节俭以小参普说当供。衲子间有窃议者。庵曰。朝飨膏粱。暮厌粗粝。人之常情。汝等既念生死事大。而相求於寂寞之滨。当思道业未办。去圣时遥。讵可朝夕事贪饕耶。拈云。既为生死。则一饱亦当惭愧。而议节俭者。尽皆贪饕之流。颂云。
　　朴素浑坚越异常　　冷炉迸出灿金刚　　便将珍重百千价　　争甚砻边秕与糠
　　辩首座谓混融云。衲子内无实德。外恃华巧。犹败漏船。盛涂丹雘。使偶人驾於陆地。信然可观。一旦涉江湖。犯风涛。得不危乎。拈云。衲子委靡。惧怕风浪。一生功业无成。于以排样则可。颂云。
　　聪明弄巧芽儿戏　　当甚么经纶大事　　戡乱返治折作家　　泛舟河汉行平地
　　佛智裕云。意识流浪。不敢攀缘者。觉照之力也。拈云。难道日嗜攀缘。殊无一刻觉照欤。颂云。
　　奔驰业识起於迷　　被境风吹着处栖　　若肯返观亲点检　　倒骑木马上金梯
　　水庵一云。古德住持。率己行道。未尝苟简自恣。拈云。今之苟简。不知何以为己。颂云。
　　严重自治标轨格　　法门挺立尊巨擘　　惜哉欺罔恣贪婪　　曳尾乌龟徒拂迹
　　或谓月堂昌。行道经年。门下未闻有弟子。得不辜妙湛乎。堂云。诸方老宿。提挈衲子。不观其道业内充。才器宏远。止欲速其为人。逮审其道德则淫污。察其言行则乖戾。谓其公正则邪佞。予深恐识者笑。故不为也。拈云。恁么拣择。驴年得人去。又云。若有一节可取。则成就他。法之兴废。殆其数耳。颂云。
　　意投心领遽相倾　　宁顾乖淫乏正诚　　逼去为人祈学好　　虾蟇比拟变鲲鲸
　　心闻贲云。教外别传之道。至简至易。初无它说。拈云。习累堆而受艰难者。付之一笑。颂云。
　　刬削葛藤传直指　　伏惟见性休归止　　支离乱扯别言词　　黑是墨兮白是纸
　　简堂机。住鄱阳筦山。隆冬值雪。饘粥不继。如不见闻。有颂曰。地炉无火客囊空。雪似杨花落岁穷。衲帔蒙头烧榾柮。不知身在寂寥中。拈云。观其吟雪诗之兴趣。也不见寂寥。颂云。
　　甘贫乐道倚岩隈　　惯把虚空掘地煨　　炼到情思毫末尽　　勿嫌衲帔积尘灰
　　拙庵光云。率身临众要以智。遣妄除情须先觉。拈云。智之与觉。衲僧最吃紧。契此者能有几个。颂云。
　　制度权宜皆合节　　秉公昭鉴无差别　　如斯知识主稠林　　秋月净辉光皎洁
　　拙庵云。末学肤受。徒贵耳贱目。终莫能究其奥妙。拈云。若口传耳授。不具眼目。无过学语之流。颂云。
　　嘴皮边掇拾将来　　填入胸田结祸胎　　害杀一生纯是瞎　　盲朦撞到髑髅堆
　　密庵杰云。住持有三莫。事繁莫惧。无事莫寻。是非莫辨。住持人达此三者。则不被外物惑。拈云。慎守家门。事事在心。所云莫者。毋乃省事而照管本等乎。又云。责人不如责己。颂云。
　　当莅众而淘念虑　　全身放下惟宽恕　　静看苍狗白云生　　何异春堤飞柳絮
　　密庵云。衲子履行倾邪。素有不善之迹。丛林互知。此不足疾。惟众人谓之贤。而内实不肖者。诚可疾也。拈云。似贤而实不肖。正邪佞之辈。所以能惑众也。又云。若将不肖认做贤。更疾阿谁。颂云。
　　切齿权奸遗累深　　揭其侥险示为箴　　叮咛海众应知警　　吃饭咬砂痛孰禁
　　自得辉云。衲子诚而向正。虽愚亦可用。佞而怀邪。虽智终为害。拈云。舍智而近愚。不特避害。实乃劝勉诚正之训焉。颂云。
　　谨恪依规恒不苟　　托轻谋重终无负　　若夫弃义役刁钻　　画未成狸侵类狗
　　丞相钱象先。以天封招提。勉或庵体出世。庵云。我不解悬羊头。卖狗肉也。即宵遁。拈云。不作这个行家且置。还是林下一人么。颂云。
　　闲散懒於普应酬　　孤峦踞傲免驰求　　但随社火贼身露　　难避业缘缠脚头
　　或庵住苏州报觉小参。言前荐得。屈我宗风。句下分明。沉埋佛祖。虽然行到水穷处。坐看云起时。拈云。今日云起也且看或庵拖泥带水。颂云。
　　言句并同踪迹现　　哓哓嬴个破荒院　　虽然啸虎解呼风　　屈辱真人尘满面
　　瞎堂远云。学道之士。要先正其心。然后可以正己正物。拈云。敢问心作么生正。莫是不私己。不逐物是正么。有什么交涉。颂云。
　　一切无心心自灵　　周旋万变事皆成　　尽云神用善圜转　　校正元明氷洁清
　　慈受深谓径山讷云。年来禅门萧索。诸方分烟散众惟师兄神情不动。自非道充德实。行解相应。岂多得也。拈云。道德之士。往往穷厮煎。饿厮炒。何为稀罕。颂云。
　　恬淡绝营时自若　　年饥岁馑常安乐　　倘非充实蕴其中　　值遇凶荒愁落薄
　　灵芝照云。予以愚拙。不喜謟附。遂为人谗谤。拈云。虎落平阳被犬欺。颂云。
　　率直居方弗入流　　愠于群小造愆尤　　曾闻含血仰天唾　　徒污己身深可忧
　　懒庵枢云。学道当以悟为期。求真善知识决择。丝头情见不尽。即是生死根本。拈云。悟道不了生死。纯是情见。即情见尽而犹生死者。请以决之真善知识。颂云。
　　觉知剔脱不生灭　　并复游情消阻折　　脑后圆光似镜莹　　佛陀耶是他行列

　　禅林宝训拈颂(终)

