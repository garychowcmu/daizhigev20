续藏经   禅门锻炼说
　明 戒显着
 锻炼说十三篇自序

　　锻禅说而拟之孙武子何也。以正治国。以奇用兵。柱下之言确矣。佛法中据位者。治丛林如治国。用机法以锻禅众如用兵。奇正相因。不易之道也。拈华一着。兵法之祖。西天四七。东土二三。虽显理致。暗合孙吴。至马驹蹴踏。如光弼军。壁垒一变。嗣后黄檗临济睦州云门汾阳慈明东山圆悟诸老。虚实杀活。纯用兵机。逮乎妙喜。专握竹篦。大肆奇兵。得人最盛。五家建法。各立纲宗。韬略精严。坚不可破。而兵法全矣。自元及明中叶。锻炼法废。寒灰枯木。坑陷杀人。幸天童悟老人。提三尺法剑。开宗门疆土。三峰藏老人继之。恢复纲宗。重拈竹篦。而锻炼复行。陷阵冲锋。出众龙象。灵隐本师。复加通变。啐啄多方。五花八门。奇计错出。兵书益大备矣。余昔居板首。颇悟其法。卜静匡山。逼住欧阜。空拳赤手。卒伍全无。乃不辞杜撰。创为随众经行敲击移换擒啄斩劈之法。一时大验。虽当场苦战。而奏凯多俘。用兵离奇毒辣盖至极矣。因思人根无论利钝。苟得锻法。皆可省悟。以人多执死法。不垂手险崖。虽有人材。多悲钝置。遂不敢秘。着为锻禅之说。流布宗门。老师宿衲。虽得此说。未必能行矣。岂惟不行。或反嗤议。初踞曲盝者。其身英强。其气猛利。依此兵符。勤加操练。必然省悟多人。出大法将。所愿三玄戈甲。永见雄强。五位旌旗。不致偃息。知我罪我。所弗惜焉。则虽谓之禅门孙武子可也。
　　岁次辛丑孟春上元日住云居晦山僧东吴愿云戒显自识

　　禅门锻炼说目次

　　坚誓忍苦第一　　辨器授话第二　　入室搜刮第三　　落堂开导第四　　垂手锻炼第五　　机权策发第六　　寄巧回换第七　　斩关开眼第八　　研究纲宗第九　　精严操履第十　　磨治学业第十一　　简练才能第十二　　谨严付授第十三

　　 

　　禅门锻炼说

　　　　江西南康云居山真如禅寺晦山戒显着

　　坚誓忍苦第一

　　夫为长老者。据佛祖之正位。则应绍佛祖之家业。作人天之师范。则应开人天之眼目。人天眼目者何。佛性是已。佛祖家业者何。得人是已。为长老而不能使众生开悟佛性。是谓盗名。据正位而不能为佛祖恢廓人材。是为窃位。然欲使众生开悟佛性。则其心必苦。非揣摩剥削。曲尽机权。则众生佛性不能悟也。欲为佛祖恢廓人材。则其身必劳。非勤勇奋厉。痛下针锥。则法门人材。不能得也。是故为长老者。必先起大。愿。立大誓。然后显大机。发大用。誓愿者何。初为长老。即当矢之龙天。吁之佛祖。苟能使众生开悟佛性。则虽磨筋骨。弊精神。如凿山开道。竭其力而殉之。不应辞也。苟能为法门恢廓人材。则虽弹朝夕。忘寝食。如啮雪吞毡。捍其苦而为之。不应惮也。思人世为父母者。欲得贤子孙。先之以修德积善。广行阴骘。及得子也。则襁褓之。抚鞠之。顾复之。稍长也。为之延师傅。董艺业。必积数十年勤苦。然后成材。其为心亦苦矣。思武臣欲立功名於边塞也。必忘顶踵。矢沟壑。蒙霜露。犯荆棘。披坚执锐。寝戈枕甲。深入不毛。身经百战。乃至堕指裂肤。腹丛箭镞。万死一生。然后博一旦之功名。其为身亦劳矣。劳苦如此。宜人人闻风而避。望崖而退矣。而尽古今人。卒甘荼蓼而不恤。蹈汤火而不辞者。以所图者大。所倚者重。而收功巨也。况为长老者。道在津梁三有。济拔四生。为从上佛祖增益慧命。为大地众生开凿眼目。此何等重任。而顾爱惜劳苦。出教子立武功者下哉。既爱惜劳苦。必深居端拱。隔绝禅流。养尊处优。晏安自适。等丛林於传舍。视禅众如胡越。冬期夏制。祇了故文。岂不上辜佛祖。仰愧龙天。下负师承。为法门罪人也哉。教中道。菩萨为一众生。历微尘劫。受大勤苦。终不疲厌。今禅众或数十。或百或千。机器当前。岂止一人而已乎。又云。菩萨为众生故。舍头目髓脑。血肉手足。遍满大地。积如须弥。誓不以苦故。退失大心。况锻炼禅众。即劳筋苦骨。饮冰茹蘗。较之舍头目血肉者。纵什百千万。岂能及菩萨万分之毫末乎。既入此门。孰不以知识自居。既为长老。孰不以佛祖自任。处其位当行其事。任其名当尽其实。禅众者实长老成佛之大资具也。锻炼者。实诸祖得人之大关钥也。不勤锻炼。则必不能开众生眼而得人。不发誓愿。则必不肯为锻炼故而忍苦。是故未陈锻炼之方。先请坚发誓愿。誓愿立而大本正矣。故曰坚誓第一。

　　辨器授话第二

　　欲锻禅众。当示真参。欲下钳锤。先辨机器。临济曰。我此闲作三种根器断。或夺境。或夺人。或夺法。或俱夺。或俱不夺。此辨验机器之大要也。唐代禅风鼎盛。机器不凡。老古锥接人。皆全机大用。顿断命根。纯用活机。殊无死法。至宋以后。参禅用话头而死法立矣。然人至末法。根器愈劣。智巧愈深。狂乱愈纷。定慧愈浅。主法者欲令禅众开廓本有。透脱牢关。不得不用死法。时代使然也。然不善用。则虽活法。皆成死法。能善用之。则死法中。自有活法。活法者何。辨机器是已。禅众入门。先以目机铢两。定人材之高下。次以探竿影草。验参学之浅深。立主立宾。一问一答。丝来线去。视其知有与否。而人根见矣。或上上机器来。即以师子爪牙。象王威猛。抛金圈。掷栗棘视其透关与否。而把柄在师家矣。人根既定。方令进堂。既进禅堂。即应入室。随上中下机器而示以话头。其已历诸方。旧有话头者。或搜刮。或移换。或拨正。虽事无一法。然话头正而定盘星在矣。或曰。有不用话头。竟以德山临济便棒便喝接人者如何。曰奇则奇矣。然视人根太高而不可槩用也。有不论机器利钝。禅众多少。祇用一话头而不变者何如。曰均则均矣。然视人根太混。虽参而多不得益也。请言其故。不用话头者。诚直截痛快。不带廉纤矣。然在昔人则可。在今时则不可。何故。昔人根器高胜。定慧力强。一经名师大匠。棒喝提持。一信永信。更无誵讹。一彻永彻。更无反覆。所以可用。今人以最深之智巧。最纷之狂乱。不用话头重封密锁。痛札深锥。令情枯智竭。蓦地翻身。而但用击石火闪电光一着。以为门庭纵或承当。多属光影。而於言句关棙。宗师血脉。总未觑透。以此号省悟。将来反覆不可言矣。故不可用。非全不可用。不可概用也。老黄龙语晦堂曰。若不看话头。百计搜寻。令自见自肯。即吾埋没汝也。岂不信哉。止用一话头者。似平等简径。不落拣择矣。然禅众中。生材有利钝。受气有纯驳。信道有浅深。参学有久暂。买帽者当相头。着楔者须看孔。自然之势也。宜数息者。教令观白骨。宜观骨者。教令数息。虽佛世不能证果。况末法乎。明大法者。察气候以下钳锤。识通变而施锥凿。三根皆利矣。使不问利钝纯驳浅深久暂。徒用一话头以篐学者。画地而为牢。钉桩而摇橹。高者抑而不能下。卑者跂而不能至矣。此所谓活法而成死法也。妙喜曰。善知识大法不明。止以自证悟处指示人。必瞎却人眼。非此之谓乎。然则指授话头。当用何法。亦仍曰作三种根器断而已矣。初机参学者。话大艰深。必然杆格。须令稍有咬嚼。以发其根本。气宇英灵者。话头宽松。易滋卜度。须令壁立万仞以断其攀缘。如万法归一。父母未生前。死了烧了等。乃至目前一机一境。虽智愚皆可用。而初机为便。南泉三不是。大慧竹篦子。道得道不得皆三十棒。恁么不恁么总不是等。虽高下皆可用。而英灵为便。更有擎头戴角。知见雄强者。师家爪牙倍宜毒辣。或机权喜怒以铲其命根。或诘曲誵讹以去其秘蓄。临济所谓全体半身。狮子象王等。皆为若辈而设。此则视师家作用何如。不可言传也。要之。话头虽多种不同。皆须上截妙有关锁。既有关锁。学人用心时。四门堵塞。六路剿绝。下截审问处。其发疑情也必真。疑情既真。则扩悟机也必彻。东山立盗父锁柜令子溃围之喻。非不传之秘乎。然亦有机器宜参答语者。如麻三觔。乾矢橛。青州布衫。庭前柏树子。乃至狗子无佛性等。亦有机器宜参机用者。如入门便棒。进门便喝。睦州接云门。汾阳接慈明等。往往发大悟门。亦视师家用处何如耳。无死法也。闲有时师不知关棙。止教人参如何是西来意。如何是本来面目。如何是学人自己者。此则上无关锁。望空启告。师家下刀不紧。学家发疑无力。死水浮沈。白首不悟。坐病在此。岂。不惜哉。最悞人者。有初进禅门。根本未悟。遂令参南泉斩猫。百丈野狐。丹霞烧佛。女子出定等话。此真方木逗圆孔。唐丧人光阴。而天地悬隔者矣。谓之杜撰。不亦宜乎。是故欲锻炼禅众者。审辨机器。简别话头。俾高下咸宜。利钝兼济。为入门第一大要事也。

　　入室搜刮第三

　　既示话头。即当指令参究。然参法有二。一曰和平。二曰猛利。和平参者。人难於省发。即或有理会而出人必弱。猛利参者。人易於省发。一入其炉鞴而出人必强。此其故何也。盖参用和平。则优柔弦缓。止能抑其浮情。汰其粗识。久久成熟。止栖泊於纯清绝点而止。叩关击节。必无冀矣。故曰省发难也。冷灰豆爆者。纵十成无渗漏。犹是平地死人。一遇手脚毒辣荆棘门庭。即冰消瓦解。况能历大事。任大担领大众而不倾仄乎。故曰出人弱也。若欲求人啐地断。嚗地折。猛焰里翻身。险崖中断命。能禁颠扑受敲磕而晏然不动者。则非猛利参不可。猛利虽胜。恐力难长。欲期克日成功。则非立限打七不可。立限起七。不独健武英灵。奋迅百倍。即懦夫弱人。一求入保社而心必死。亦肯捐身而舍命矣。故七不可以不限也。若欲起七。入室为先。入室非虚文而已也。长老既以锻炼为事。则操心宜苦。用意宜深。立法宜严。加功宜细。欲至堂中。先须识禅众之号与貌。与各各本参话头。然后可以垂手锻炼。盖不识其人。虽聚首九旬。事同陌路。所谓结制者。热闹门庭而已。於禅众无益也。识其人矣。而不谙其本参。即长老落堂。欲施逼拶。其道无繇。把柄既不在手。於是禅门之通套出矣。何谓通套。冬夏禅制。凡百委之执事。执事坚守香规。坐则任其昏散。行则听其宽疲。长老有体。非执事引磬敦请。不落堂也。即破例为众者。或一日二日而一落堂。或三日五日而一落堂。懒者或十日半月。甚至有终期不落堂者。长老落堂。肃列执事也。如公府排衙。掣签唱名也。如官吏点卯。长老者既不识禅众之号与貌。又不知其本参话头。不得不垂一问头举一公案以塞其责。此最恶套也。其久历禅席者。滑机熟路。随身打点。长老未至堂。而意地丹黄。腹稿已备。长老又不用擒拏杀活纲宗手脚。以搜其句意搂其窠臼。止取滑头应酬。口角便利以为英灵。才一问及。强撑一二语而卯过矣。是则於老参。似有益而实无益也。其愚鲁初参者。禅书从未经目。昏散尚未并除。话头苦未念熟。长老下堂。十有九人。潜身远立。不敢近前。纵或点着。不鞫其本参而考以公案。如向担柴人。问中书堂事。头定眼直。苦捱一二棒而身脱矣。是则於新参。无益中之无益也。长老应点已竟。仍归丈室。而禅众者。又向妄想里坐地。死水里浸杀。不则昏散打搅过日而已。求工夫上路。百无一二也。而况於彻悟乎。此所谓通套也。善知识以此通套为人。逸则逸矣。而禅众旷大劫来。业识何由廓清。知见何由剿绝。疑团何由破。生死何由出哉。此皆不识其人。不知其本参之过也。若欲知之。其法在乎入室而搜刮。盖人根不齐。参学有多种差别。虽领话头。或无志参究。或死心不得。或有志而疑情发不起。或才举话头而妄想偏缠。或参究累年而不解功夫为何事。或援经教理路以配话头。或止借话头而排遣妄想。或以无事甲里而自躲根。或硬承当以为主宰。或认泯默无缝以为彻证。总缘无人拨正。内无真疑。致成多病。皆当於入室时。一一搜剔。一一扫荡。与之解黏去缚。斥滞磨昏。斩其伴侣挟带之丝。砭其膏肓必死之疾。指令真参。而路头必正矣。苟不与搜刮净尽。儱侗授一话头。颟顸与一公案学家不善用心。则欲正偏邪。欲洁偏染。欲明偏暗。通身禅病而不可治矣。是故长老於入室之际。贵密地留心。既可识其人号貌。记其人本参。又能去其禅病而导之正路。锻炼之方。渐渐可施矣。

　　落堂开导第四

　　已经入室搜刮精当。无错路矣。然学家参究。如逆水行舟。不得人以推挽。则退多而进少。又如临河思跳不得人以怂[涌/心]。则且前而易却。是故堂中开导。事为最急。开导非三日五日一转而已也。要须一日三时。勤勤开导。开导之法。当相其机宜。观其勤惰。中其缓急。事虽难定。略言其端。大约有四。一曰悚立志。二曰示参法。三曰警疲怠。四曰防魔病。而所最忌者。扯葛藤。说道理。何谓悚立志。世闲艺业。非立志坚强。必不肯身受勤苦。非受勤苦。则必不能致精其业。况断情识。明心性。出生死。成佛祖之大道乎。是故欲下参究之初。先令树铁石心。发金刚誓。以为前导。宁骨断筋枯。非洞明大事不止也。宁丧身舍命。非彻透牢关不休也。具此透脱生死坚固誓愿。则发疑情也必真。办此担荷佛祖刚强志气。则下参究也必力。疑情真参究力。焉有不究竟彻悟者乎。何为示参法。古云。大疑大悟。小疑小悟。不疑不悟。故疑有十分。斯悟有十分。而世有教人死守话头不起疑情者。此参禅大病也。盖参禅虽不可胡乱卜度。而亦不可死守话头。但守话头。则所系者枯桩。所沈者死水。所磨者刀背而已矣。若非发起真疑。机轮内转。即坐至驴年。亦不得悟也。学人喜行此路。则沈空滞寂。久之以窠臼为乐。竟不信有悟矣。师家喜以此教人。则以枯木堂禅为极头。闻他家机下省发人。必然生谤矣。而孰知事大不然也。盖生死心切则生疑。疑生悟。故长老当禅众静坐。须示令放下万缘。寸丝不挂。将话头上截关窍。锐意研穷。研穷无路。然后并心下句。尽力挨拶。挨拶力竭。从头又起。久久情识尽。知见忘。悟道易矣。此不易之参法也。何谓警疲怠。参太平禅者。从容和缓。半浮半沈。如水浸石。无进无退。即或苦参。而工夫难於成片。即或成片。而卒急不得省悟。以无人鞭策而激发也。参猛利禅者。人虽易省悟。然正参时。上根利智。有进无退。机器中下者。猛利一回。筋力倦怠。易进而亦易退。故须长老勤勤而鞭策也。鞭策之法。宁紧峭。毋宽松。宁毒辣。毋平顺。宁斩钉截铁。毋带水拖泥。时时以苦言厉语。痛处着锥。苟有血性者。必忿怒而向前矣。何谓防魔病。初机识性。狂乱万端。所以开示话头。必须上截关锁。关锁缜密。搜剔精严。意地邪思。不能带影。学家所以止有悟道而无着魔也。万一师家不观机器。授话不重关锁。任其纷飞业识。狂乱思惟。则熟人熟境。暗地奔腾。异见异闻。识田优乱。初参学人。无智慧以照破。无道力以摄持。或疑或怖。或喜或悲。突然窃发而魔事作矣。魔事一作。长老又无善巧为之疗治。祇用五处絷缚。百千捶打。往往至於丧身而殒命。岂不悲哉。所谓虽是善因而招恶果也。若长老勤勤开导。用意防闲。则无此患矣。至於致病多端。不能备举。最易犯者。无如迸气胸前以为勇猛。及灰心冷坐以求澄湛。二者为甚也。盖参禅秘要。祇在真实腾疑。而不在乎迸气。自元代以来。有邪师者。多教人竖起脊梁。咬定牙关。紧捻双拳。高撑两眼。内实无真疑而外形猛状。日以硬气迸塞胸膺。其势必至於心。痛而咯血。况如此死挺模样。亦岂可久之势乎。此大病一也。其次坐冷禅者。亦不起真疑。死心参究。一上禅床。惟万端排遣。消归无事。意想或生。即以一口气不来等话。密念几回。遂认四大非有。万法俱空。灰心泯智。澄湛不摇。以为工夫极则。劝令经行。心虑打失。寸步不移。坐至岁深。血脉不舒。易成浮肿而亦多火证。此实病在膏肓。而世医拱手者也。欲除诸患。存乎善知识不惜疲劳。日至堂中。勤行开导。或发其坚志。或示以真参。或警其疲怠。次则摧荡其识情。刬抹其知见。扫除其岐路。剿绝其病根。则魔病众患。无从窃发。而学人真悟。不难冀矣。

　　垂手锻炼第五

　　语曰。不入虎穴争得虎子。为长老而不得锻炼之法。虽龙象当前。尽成废器。积数十年而不得一人省发也。即有一个半个。皆[祝/土]着磕着。如虫御木。偶尔成文。而非锻炼之功也。苟明锻炼。虽中下资器。逼拶有方。如一期人广。可以省发数十人也。妙喜锻五十三人而悟十三辈。圆悟金山一夕而省十八人。虽语惊时听。而古今实有此事也。何地无水。不凿则不溢。何木石无火。不钻不击则不发。众生具有佛性。犹地之有水。木石之有火。不得善知识以妙密机用。毒辣钳锤。疏之浚之。敲之磕之。而欲觊其桶底脱落。自透牢关。虽上上机器。必望崖而返矣。是故。垂手锻炼不可不讲也。然真欲锻炼人材。则长老必苦。执事必劳。禅制之中。长老须时时在堂。同众起倒。即不能然。亦必三转五转在堂。随众行坐。锻炼之器。在善用竹篦子。盖竹篦起自首山。盛行於大慧。再兴於三峰。此历代老古锥锻炼衲子之器。非创设也。竹篦长须五尺。阔止一寸。稍稍模棱。去其锐角。即便捷而易用。若夫拄杖子。设法接机则可。锻炼决不可用。即用亦不灵也。至於铜铁如意。以降禅众而已。稍近则头迸脑裂。非锻炼之物也。用竹篦者其功便於逼拶。而其妙在乎敲击。禅众坐时。则执之以巡香。行时即握之为利器。三板止静。长老必先开示。如前所说。不必渎矣。香安半炷。即鸣引磬。今禅众经行。经行之法。先缓次急。渐归紧凑。长老亦频频握竹篦。随众旋绕。当经行极猛利时。即用兵家之法。出其不意。攻其无备。或拦胸把住。逼其下语。或劈头一棒。鞫其本参。待其出言。复夺贼枪而杀贼。伺其转变。更将锥子而深锥。雷崩电闪时。莫今停囚长智。结角罗纹处。重为夺食驱耕。或舍棒用掌。而短兵相接。或为此击彼而闲道出奇。或照用同时而矢石交攻。或棒喝俱行而炮弩齐发。工夫未极头。则千锤而千炼。偷心未死尽。则百纵而百擒。务将学人旷大劫来识情影子。知见葛藤。搂其窟穴。斩其根株。使其无地躲根。渐至悬崖撒手。一锥一札。机候到者。不难啐地断。嚗地折矣。此非背水设阵中。所谓置之死地而后生。置之亡地而后存乎。锻炼禅众。亦若是则已矣。夫长老如是以为众。亦可谓难矣。然得此道也。则易於出人。亦可谓妙矣。天下事。未有难而不妙者。亦未有妙而不难者。虎项而解其铃。龙颔而夺其珠。乃至擒贼而得其王。此皆极妙极难之事。而走险出奇者。未尝乏人。何独法门而不然乎。然天下主法者。固守成规。乐其简易。以为禅门格则。如是定矣。骤然闻余说者。必非之曰。此杜撰也。焉有长老尊重。日在禅堂。与纳子眉毛厮拄。为此相攻相扑之事哉。余曰。此殆明於小而暗於大者也。袭禅门通套而不用锻炼。则长老者。身逸而体尊。善则善矣。然终岁寂寞。不省一人。不惟佛祖之慧命无传。而门庭冷落。身后斩然。不旋踵而祖庭蔓草。亦安见其有体也。去禅门成格而勤加垂手。则长老者。体亵而身劳。苦则苦矣。然炉鞴雄强。人材奋起。不惟师承之担子得脱。而慧命有传。法门光大。至暮年而愈见身安道隆。亦安得谓之无体也。以此较彼。果孰得而孰失。孰胜而孰劣哉。况尪健在人。修短有数。长老必不以尊居丈室而益其龄。亦必不以锻炼劳苦而减其算。且举眼茫茫。长老迁谢。宿草而拱木者。不知其几矣。岂尽以锻炼之故哉。是以垂手锻炼之法。至迅至灵。吾以比之穿杨箭。神臂弓也。闲有未尽者。则更有策发回换斩关后三说在。

　　机权策发第六

　　天下凡事利用顺。而独禅门利用逆。为人治事喜於善。而锻学人则喜於恶。不恶不足以称天下之大善也。不逆不足以称天下之大顺也。譬之天道。霜之雪之。雨露之恩。所以溥也。雷之霆之。生成之德。所以大也。锻炼不用威。则禅众疲怠无由策发。必不能使透关而彻悟。策发不用权。则严规肃矩。祇成死法。亦不能使愤厉而向前。故锻炼一门。事有千变而机用至活也。善能使人省发者。行坐定香不可太久。坐太久则昏倦必生而话头无力矣。行太久则足力疲倦而坐便昏沈矣。故禅门常规。行坐必香一炷。而余酌而中之。短香可以一炷。长香止用折半。坐半炷。则静参必精彩。稍欲倦而下单经行矣。行半炷。则动参必猛利。足欲疲而抽解消息矣。然参禅打七。至时日稍久。夜分过半。禅众渐趋倦怠。为长老者。以甘言诱之而不加劝也。以和颜接之而不加厉也。即策之以香板。而模糊如故也。此时欲作其气。贾其勇。惟有奋大机权。施大毒辣。发大忿怒。或閧堂诟骂。或旋风捶打。所谓多人愤恨语。不可听闻语。如火烧心语。崩崖裂石。抛向面前。而禅人之昏倦。廓然立散矣。譬之阴霾沈雾。晻暍苦人。迅霆一击。而句萌甲坼万物怒生矣。又如临大壑。对深濠。安常处顺。千万人不能跳越也。大兵猛虎驱其后。则一掷而过矣。临济曰。或把机权喜怒。至汾阳慈明。惯用此法也。非所谓嫡骨相承者哉。故善知识者。其心至慈。其用至毒。所具者。诸佛菩萨之心。而所行者。阿修罗王之事。乃可以[打-丁+毛]动三有大城而不惧也。无厌胜热。未尝伤一虫蚁。而屠裂割剥。穷刑极罚。增人厌怖。通此用者。乃可为人抽钉拔楔。敲枷打锁。不然。则守死善道而已。自救且不了。而能为人乎。大慧曰。诸方说禅病。无有过湛堂者。只是为人时。下刃不紧。圆悟曰。下手时须至苦至毒。方始不虚付授也。神仙秘诀父子不传。从上锻炼门庭。类皆如此。使不用此策发。犹驾马者。止令伏枥。不加鞭影。虽有骅骝骐骥。追风天马。亦困盐车矣。安所得飞黄腰褭之用哉。然则近世有通宵打七竟不放参者如何。曰此法似极猛利。而实最无益也。盖参禅打七。原以期悟道。而非之以遣睡魔。若止以除瞌睡。入火场炼魔足矣。参禅保社。不必进也。真欲求省发者。其吃紧处在中夜放参一睡。次日方得志气清明。精神英爽。发起真疑。力求透脱。不达此机。死以捱香为事。参不三日。行则云雾。坐则醉梦。昏沈之至也。压如泰山。而所谓话头者。付之东流矣。尚望其心华发明也哉。岂惟参禅不得。而昏沈中更加乱想。着景发谵。见鬼见神。繇此出矣。是谓不达方便之痴禅也。经云。邪师过谬。非众生咎。岂不信哉。故深明锻炼者。通方便。识机权。远过患。而后可以为善知识也。

　　奇巧回换第七

　　省发一也。然机下透脱。与冷地触发。其功用迥然不等。冷地参究者。就体消停。不得善知识钳锤移换。每十年二十年而不得省发。即或暗地点胸点肋。至两刃交锋。即出手不得。机下透脱者。其偷心必死。疑根必尽。解路必绝。至险崖机下。转处得力而游刃有余。是故从上古锥。论悟道者。必贵乎机下也。马祖百丈。黄檗临济。以至汾阳慈明。东山圆悟大慧诸老。皆大机大用。电闪雷奔。不可近傍。一锤一[祝/土]。一捱拶。一回换。命根顿断。正眼洞明。大龙大象。云兴雾拥。宗门斯鼎盛矣。至元代以后。列祖锻炼之法不行。止贵死坐冷禅。寒灰枯木。古庙香炉。冷啾啾地。不动不摇以为得力。反诋诸祖机用以为门庭施设。黜五家纲宗为奇名异相。牢笼学者。而宗风遂大坏矣。是故夺人夺境夺法。临济七事不明。左咬右咬。咬去咬住。岩头活法不谙。则必不能当机移换。其法既失。有请益者。止有开示死话头。令其灰心冷坐。相率入枯木堂。习不语禅。妙喜呵为默照邪禅者。反室中秘授以为至宝。传至明叶。此教盛行。繇是走禅门者。类以枯坐之久暂。叙功夫之胜劣。提着悟字。如呼父名。如犯国禁。而参禅一法。遂为葬送人根之地矣。幸天童悟和尚。以一棒辟其门庭而奋大机用。三峰藏和尚。以七事行其锻炼而究极纲宗。本师灵隐礼和尚。复以五家妙密。多方通变而广被群机。繇是料拣照用宾主回换之法。复见於世。而宗门日月。赫然中兴矣。盖学家参禅不得洞悟。病有多端。有扞格而不前者。有廉纤而不断者。有死衔话头而不起疑情者。有沈坐冷灰而竟当本分者。有认扬眉瞬目为全提者。有执一言半句为了彻者。有穿凿公案为博通者。有卜度纲宗为究竟者。有一切铲抹为向上者。有不上机境为独脱者。有以古今公案为分外枝节者。有以最后牢关为强移换人者。总因不经师匠。不得真悟。不透纲宗。偏知异见。举起千差。所贵善知识者。因病与药。看孔下针。如郢人削垩。运斤成风。如庖丁解牛。披却导[窾-士+上]。一机之下。一句之闲。能令学人枷锁顿脱。心眼洞开。其法在於善用回换。回换不一。有法战之回换。有室中之回换。有回换之回换。有不回换之回换。法战回换者众中逼拶。学人出语。有隙即攻。有瑕即击。能返掷者。更加以追踪之句。死机下者。即示以活人之刀。转辘辘。活卓卓。务令学人无处立脚。即与断命根不难矣。室中回换者。学人或明前而不能明后。或道头而不知道尾。或箭欲离弦。但须一拨。或泉将出窦。止在一通。长老不妨令其再问。或代一语而即悟。或更一字而廓然。此神仙国手而最为奇巧者也。回换之回换者。佛性谁无。别曰谁有而其僧即悟。入门逢弥勒。出门见达摩。别曰入门逢甚么。出门见阿谁。而其僧亦悟。乃至胡张三。黑李四。昨日是今日不是等。此回换之回换也。不回换之回换者。如何是曹源一滴水。答是曹源一滴水。丙丁童子来求火。无云生岭上。有月落波心等。但重举一转而前人即彻。此虽不回换而亦回换也。善知识者於是诸法。如承蜩。如弄丸。如贯虱。发之而必应。用之而无滞者何耶。曰。以能用纲宗而以活机接人故也。得宗纲。则料拣熟而回换得。行。手精眼快。明辨来风。一任旋乾而转坤。移星而换斗。向上牢关。可令人人透脱。止重本体禅而不谙纲宗。则前人一机一境。横拈竖弄。死守胶盆。长老无道以回换。则药汞银禅。得以假鸡偷关竟过。而悟不彻头矣。然则欲锻炼禅众者。纲宗所系。岂细故哉。

　　斩关开眼第八

　　回换固难矣。至斩破重关。开人眼目。非鹘眼龙睛。具弄大旗手脚者不能。则尤难之难也。当机冲突。观乎时节。非其时。则博浪之椎。不宜举也。伏兵击杀。贵乎险隘。不当隘。则马陵之弩。不宜发也。欲得斩关之诀其功存乎逼拶。其奥在乎回换。而其力则又系乎开导而策发。不开导。则行路或岐。不策发。则纵火不旺。不逼拶。则心智不绝。不回换。则贼情不穷。四法不尽而求人之喷地省悟。火未到而索饭。果未熟而求脱。虽负大名之长老。具大器之学家。惟机教不叩。两相辜负而已。是故善锻炼者。心不厌细。功不厌繁。事不厌周。法不厌备。长老同众坐香。今日如是开导。明日如是策发。则路头必正而火力旺矣。随众经行。今日如是逼拶。明日如是回换。则心智必绝而贼情穷矣。至於旺而加旺。穷而更穷。而所谓鹘眼龙睛。杀活刀剑者。可得而用矣。有英年奇隽。意气虽盛强。而参请日浅。活而未能死者。法当用杀。有号称老参。工夫虽沈着。而灰冷成病。执而不能化者。法当用活。应杀而用活。薄处擉破。其禅不真。往往易於承虚接响。应活而又杀。学人灰灭。病在膏肓。不应更於披枷带锁。方其未悟也。用杀者常十之九。用活者止十之一。以杀易施而活难用也。然而又有杀活齐行者。斯何人哉。盖有擎头戴角。具佛祖刚骨。负龙象异姿。而气宇如王者。才见如此人来。则罗网欲宽。擒拏欲大。机阱欲密钩锥欲辣。敲骨打髓。捱至百尺竿头。痛札深锥。渐到悬崖撒手。张弩力满。止在发机。遇贼隘途。不容眨眼。当斯时也。更无事策发。无庸回换。直须以杀活圣箭。迅雷一击。紧峭言句。顶门一札。桶底自脱。命根立断矣。此犹推人於万丈之崖而不能停也。转圆石於千仞之上而不可留也。亦如金针之拨转瞳神而立使光明也。岂不异矣哉。马祖之接水潦。睦州之接云门。大愚之接临济。岩头之接雪峰。船子之接夹山。汾阳之接慈明。慈明之接黄龙。大慧之接教忠西禅。非用此道耶。其余见之灯录。载之传记。诸祖机用。霆崩电激。凤翥龙腾。烈烈轰轰。照耀古今。不可悉数。何常教人止休去歇去。坐死禅。守冷灶。不起疑情而将心待悟者为是耶。高峰云。工夫如转石万仞。直堕深崖。更无丝毫隔碍。如此用心。七日不悟。妙上座永堕阿鼻地狱。又何常必限人几十年。经冬过夏。坐破蒲团。守工夫窠臼。以沈滞为极则者耶。总之学家不遇锻炼。即受尽茶苦。费尽精神。磨裈擦裤。竭一生之力而透脱无门也。师家不知锻炼。即眼空四海。气吞诸方。死守格套。而不能垂手斩劈。即开炉数十年而等闲不出人也。即或明开导。知策发。谙接机。爱惜长老体。而不肯下身禅堂。即至堂矣。色身优养惯。而不能随众经行。蓦加啐啄。至於悬崖断索之际。又不能下斩关夺命之手。以豁人心胸。洞人眼目。而咎天下之无人材。其果无材耶。抑有材而不知锻炼耶。呜呼。有千里马而不遇孙阳。有楩楠文梓而不经良匠。其为枉抑。可胜道哉。夫知有锻炼。则省发不足奇。既不用锻炼。闻人家炉鞴。或有省发。则必生疑讪。亦无足怪也。语曰。东家点灯。西家暗坐。因己之暗坐。而概谓天下之灯烛庭燎尽无是事也。岂理也哉。是以斩关开眼极天下难事。而奇功异用。不可不知。有此一法也。

　　研究纲宗第九

　　夫所谓真禅者。有根本。有纲宗。根本未悟而遽事纲宗。则多知多解。障塞悟门。必流为提唱之禅而真悟亡矣。根本既悟而拨弃纲宗。则承虚弄影。莽卤成风。必流为一橛之禅而宗旨灭矣。是故未悟之纲宗不必有。既悟之纲宗不可无也。而世以颟顸儱侗为宗门者。徒见世尊拈花。商那竖指。龙树月轮。伽耶持鉴。乃至俱胝一指。马祖一踏。雪峰球。禾山鼓。黄檗三顿。秘魔一杈等。以为宗门大机大用。直揵如此也。孤峻如此也。独脱如此也。曰。此直指人心也。不立文字也。向上提持也。更与言纲宗一字。则呵为知解。指为实法矣。诋为葛藤络索。斥为滞名着相矣。呜呼。孰知乃似是而大谬也。世尊拈花。诚直捷矣。何故又曰吾有正法眼藏涅盘妙心。实相无相微妙法门。及传法一偈种种言说乎曹溪本来无物。诚孤峻矣。何故五祖又云也未见性。重征至应无所住而生其心乃发大悟乎。临济遭三顿痛棒。至大愚肋下还拳。诚独脱矣。何故创立七事。惑乱后世乎。云门於推折足下。廓然大悟矣睦州何故又指见雪峰。温研积谂授以宗印乎。既一悟为是矣。温研者何事。密授者何法乎。洞山於云岩无情说法得悟矣。何故又传宝镜三昧。立君臣偏正功勋等五位。并三路三渗漏等种种细法乎。乃至沩仰之三照三然灯。十九门九十六圆相。法眼之十玄六相等。皆悟后建立者既一悟便了矣。何故又增此枝蔓。破坏直捷一路。启千万世学家知解乎。此必有说矣。盖参禅一法。打头吃紧。在乎用已前锻法。使透根本。根本既透。又须知此一着之中。有体有用。其为体也。有明有暗。有背有面。有左有右。有头有尾。其为用也。则有杀有活。有擒有纵。有推有扶。有抬有搦。就对机而言也。则有君有臣。有父有子。有子有母。有宾有主。就宾主而言也。有顺成。有争分。有暗合。有互换。有无宾主之宾主。细而剖之。则有有句无句。无句中有句。有句中无句。有双明。有双暗。有同生。有同死。究而极之。则有向上一机。末后一句。古人所谓始到牢关不通凡圣者是也。临济有见乎此也。乃於直捷之中。立三句三玄三要以正其眼目。建四料拣同喝四喝四照用四宾主。分三种机器以尽其机用。乃至五家立法。各有门庭。各有阃奥。玄关金锁。百匝千重。陷虎迷师。当机纵夺。如阴符太公之书。不可窥也。如五花八门之阵。不可破也。不如是。不足以断人命根而绝人知解也。不如是则学家情关未透。识锁难开。法见不消而通身窠臼也。岂佛祖正法眼藏也哉。或曰。所贵乎禅者。以不立文字。不涉名言。超然独脱也。今纲宗一立。则名相纷烦。楷成格则。是增人情识。益人知见。而有实法可求也。聪明者必穿凿。愚鲁者益蒙懂矣。真悟道者何贵於此乎。曰诸祖所以立纲宗者。正为此也。主人公禅。自谓无情识而浑乎情识也。自谓绝知见而纯是知见也。自谓无实法而认定一机一境。恰堕实法也。有临济七事。五家宗旨。用妙密钳锤以钩锥之。料拣之。刬削之。而知见始消。情识始破。实法始忘矣。穷尽万法而不留一法。是真直捷。透尽诸门而不滞一门。是真孤峻。彻尽大法小法一切纲宗而骂除纲宗是真独脱。而岂守系驴橛。倚断贯索。弄无尾巴猢狲之谓哉。譬之行路者历九州四海。遍名山大川。而仍归本处。忘尽途中影子。是真到家矣。又譬之广学者。穷尽二酉。搜尽四库。穿贯天录石渠之藏。而胸不留一字。是谓博通矣。使足未离跬步。而眼空四海。毁天下之行远者。目未涉经史。而空腹高心。呵天下之读书者。虽三尺童子。知其背谬矣。但重根本而疑纲宗为葛藤为知见为实法者。何以异是哉。夫抹去纲宗者。不但自己宗眼不了。一当为人。动便犯锋伤手。机境当前而不知踞头收尾。节角誵讹而不解抽爻换象。掠虚弄滑而不能勘辨。对打还拳而无法翦除。徒恃鉴觉以为极则。法门窠臼不可言矣。然则悟后之纲宗。又曷可少耶。不见吉祥实悟后。天衣怀问洞上五位君臣。如何话会。实曰。我这里一位也无。衣曰。这汉却有个见处。柰不识宗旨何。乃令五人齐唤实上座而密契奥旨。妙喜曰。金刚圈。栗棘蓬。直是难吞难透。到此直下承当得了。大法不明。亦柰何不得。又曰。古人差别因缘。大法一明。举起便会。多见今人未有师承。一见人说大法小法。无不唾骂。妙喜何故千言万语。吁咛大法。果妙喜杜撰耶。抑今人自见不到而妄加批驳耶。是故学家根本己明。当依止师承温研密谂。务彻古人堂奥。师家见学人已透根本。更须以妙密钳锤。深锥痛札。务令透钢宗眼目。庶不至彼此承虚接响。而正法眼藏。得永远而流传矣。

　　精严操履第十

　　向上一路。千圣不传。如大火聚。谁敢正眼而觑。如涂毒鼓。孰能侧耳而听。机先掣电。已属迟疑。句下精通。犹为狂见。此何事也。而偲偲问操履。踽踽论功勋哉。然初祖云。行解相应。名之曰祖。云居膺祖曰。那边会得了。却向这边行履。涌泉曰。见解人多。行解人万中无一。则知从上诸祖。未尝以行解为二事也。良以有行无解。即操履精纯。不出阶级。纵有修为。皆名痴福。有解无行。即见地超卓。犹是担板。虽有悟门。皆属狂慧。一者有目无足。一者有尾无头。均之非究竟也。为长老者。务在锻炼人材。料拣偏全。权衡首尾。欲令学人成始而成终。果何道哉。学家道眼未开。先令参究以锻其解。敲骨打髓。痛下针锥。而行亘缓问。所谓但贵子眼正。不说子行履也。大事既明。即令操履以锻其行。鸟道玄路。脚下无私。而解始诣实。所谓说得一丈。不如行得一尺也。然主法者。不用钢宗眼目。微细勘人。徒取一知半解。遴选人材。则俗禅中。有二种岐路。以主人公为禅者。止认身田主宰动转施为。以为佛祖大机大用。无顺无逆。一切皆是。谓之作用是性。由此儱侗。习气窃发。遂至不择饮啖。不拣净秽以为大道者矣。有人规正。则曰。痴人。佛性岂有二耶。是谓以黐胶门而成魔业者也。以豁达空为禅者。止认本来无物。泯默莽荡。以为自己安身立命。无佛无祖。一切皆空。谓之向上巴鼻。由此颟顸。邪见得便。遂至不避讥嫌。不顾罪福。而肆行无忌者矣。有人呵谏。则曰抖子。犹有这个在乎。是谓以铁铲禅而灭因果者也。此二者。虽学者之谬。而亦师家之过也。以其不用纲宗锻人。而止取光影。互相印授。根器陋劣者。遂生邪解而祸法门矣。盖师承正则学者之行解必端。而递代相承。如以器传器而源深流长矣。师承不正。则学者之行解必邪。而相袭成风。如乌焉成马而积薄流卑矣。何谓师承正。道眼通彻。而又重操履。虽为长老。凡事一同乎众。洁其身。苦其志。夙兴而夜寐。以勤苦先德为规绳。而冰霜金玉。道行内充。丛林得以矜式。斯之谓正也。何谓师承不正。道眼疎狂。而心轻操履。一居师位。凡事不同乎众。美其馔。蚕其衣。早息而晏起。以晏安鸩毒为洒落。而持蛮执抝。呵斥修行。一众无所取则。斯之谓不正也。所以自古至今。佛法兴盛。第一等修行。出於长老。真宗澹薄。第一等放逸。亦出於长老。长老重操履。则龙天佑顺。四众倾诚。而佛法必盛。长老弃行德。则明致人讥。幽招冥谴。而佛法必衰。盖长老怀邪诡行。固非一端。而最异者。行不踰庸人。而以假气魄。作真佛法。辄呵骂佛祖。鞭挞鬼神。而妄拟夫德山临济。身现居博地。而以因中人。冒果地相。每焚毁经像。践蹋圣贤。而自比於丹霞佛照皓布裈。无南泉归宗大随等之彻天眼目。而信意杀伤。自云龙象蹴踏。无罗什宝志布袋济颠酒仙蚬子等之大权示现。而妄飱酒肉。以致破坏律仪。殊不知古圣逆行。有古圣之现相。佛祖破执。有佛祖之出身。虽脱珍着敝。换人眼睛。带水拖泥。敲人枷锁。而隐圣现劣。随示神通。带果行因。旋彰灵异。何尝与痴暗夫凡行事。同一颠倒而迷惑哉。今荷担法门者。无古圣之神通。而徒袭其迹。无佛祖之灵异。而但恣其贪。岂非师虫狐种。自陷波旬。退人正信。而败坏法门也哉。凡此者。皆因长老用罔。以致法嗣效尤。展转流传。滋蔓魔业。古云。其父杀人。其子必且行劫。使省悟之后。深入纲宗。敦崇操履。岂有是事哉。沩山曰。参学人虽从缘得一念顿悟自理。犹有无始现业流识。法当净除。晦堂曰。余初入道。自恃甚易。退而自省。矛盾极多。遂力行三年。方得事事如理。乃至赵州四十年不杂用心。香林四十年打成一片。涌泉四十年尚有走作。皆悟后事也。先德非不知逆行顺行。为大人境界。而勤苦操履。至老而不倦者。识法者惧也。然则锻炼衲子。使为后人标榜。法门楷模。精严行解。盖可忽乎哉。

　　磨治学业第十一

　　大道不在言也。非言无以显道。佛法不在学也。非学无以明法。真为生死者。不能离名绝相。叩己而参。而驰骛义学。弃本逐末。则聪明不能敌业。博洽岂免苦轮。况学之为道。深广而靡竟。赜奥而难穷。儒者白首穷经。犹苦不给。况惜翦爪而求出世者哉。然欲通宗教。辨古今。明纲宗。识机用。眼目后进。决择人天。则学亦不可少也。夫学有内有外。内学者何。满龙宫。盈海藏。西天此土。梵语唐言。千七百则陈烂葛藤。出世闲一切着述是也。外学者何。坟典丘索。诗书六艺厔盩津逮之藏。国门名山之业。春秋史学。诸子百家。世闲一切典籍是也。非内则本业不谙。出世何以利生。非外则儒术无闻。入世不能应物。使人谓禅家者流。尽空疎而寡学。暗钝而无知。何以抉佛祖心髓。服天下缁素之俊杰哉。或者曰。向上一着。迥绝名言。世尊既明说不立文字。教外别传矣。曹溪曰。诸佛妙理。非关文字。药山不说法。曰经有经师。论有论师。争怪得山僧。今欲使人磨治学业。必务贯穿名句。粗识经史。畋渔铅椠。播弄丹黄。变禅门而成文字。增知解而坏先宗。必自此始矣。余曰参学二字。诸祖所立。自有次第。虽不可重学而弃参。而亦不可单参而废学也。方其根本未明。疑团未破。根无利钝。皆须苦参。正当参时刬尽名言。截尽知见。四面无门而铁山横路。眉闲挂剑而血溅梵天。留一元字脚。杂毒入心。眼中着屑矣。学问云乎哉。其参而得悟也。扑破琉璃瓶。放出辽天鹘。盖天盖地而敲空作响。透声透色而枯木龙吟。诸祖言句。是甚碗鸣声。三乘教义。是甚系驴橛。德山大悟。乃云。穷诸玄辩。如一毫置於太虚。竭世枢机。似一滴投於巨壑。使不拨置名言一回大死。以求绝后再苏。有如是廓彻。如是奇特乎。是则不可重学而弃参也。逮乎疑团破矣。根本明矣。涅盘心易晓。差别智难明。古人有言矣。即涅盘心中。有无穷微细。差别智内。有无限誵讹。诸祖机缘。如连环钩锁。五家宗旨。如卧内兵符。言意藏锋。金磨玉碾而不露。有无交结。蛛丝蚁迹而难通。此岂仅当阳廓落。止得一橛者。谓一了百了。一彻尽彻哉。温研积谂。全恃乎学也。况不为长老则已。既欲居此位。则质疑问难。当与四众疏通。偈颂言句。征拈别代法语等事。当与学人点窜而开凿。此非可以胡乱而塞责也。且三藏之鸿文。义天浩瀚五部之戒法。律海渊宏。具在琅函。传之梵庋。岂可束归高阁。但儱统而称禅。甘作生盲。徒轻狂而傲物。法门典籍。是事模糊。治世语言。通身黯黑。叩以宗教。则左支右吾。谘以典章。则面赤语塞。开口则鸣同野干。扪舌则丑类哑羊。辄欲冒衣拂。踞曲盝。自称杨郑。诳諕闾阎。曰某宗某派也。岂不惭愧杀人也哉。礼曰。言之无文。行而不远。故锻炼衲子而胶柱一法者。学家多不尽其能。陶铸人材而文采不兼者。法门多不得其用。盲人摸象。全无鼻孔者无论矣。鼻孔虽正。而木吶无文者。住静则有余。利生则不足。破瓶非器。人品不端者无论矣。人品虽端。而幅幅寡学者。但可与修持。不可与扶竖。此虽学家之资器有定。而亦师家炉韛不宽之过也。其最偏见者。以曹溪不识字为护身。见学人略究古今。即呵为抛家乱走。以德山解黏语为实法。见同住稍研经教。即骂为数宝算沙。以长年死坐。埋身鬼窟为真佛真法。见从上知识。稍有着述者。即贬为知解宗徒。由是天童雪窦。永明佛印。明教觉范。妙喜中峰。琏三生。泉万卷。皆贬之为文字善知识矣。岂不冤哉。夫马鸣龙树。何尝不造论。而单传直指。为西天大祖。曹溪虽示不识字。而说法如云。金章玉句。万世取则。乃借此躲根。令后生初进。荒唐废学。以至目不识丁。亦可叹矣。嗟乎。天地闲文澜学海。奇才异能。虽云闲气。然大龙大象。佛祖其骨。锦绣其胸者。法门中亦自不绝。即资器中下者。善於裁成。亦可通达。所贵善知识。因材而磨治。先锻其悟门。次砻其学业。俾有本有文。有德有学。出而播扬宗教。砥柱頺流。即法门不致扫地。而老胡有望矣。

　　简练才能第十二

　　明教嵩曰。尊莫尊乎道。美莫美乎德。道德者世出世闲之大宝。不闻以才也。有才而无德。宁有德而无才。世法且然。况希佛祖。出生死。练神明。归寂灭者。所学者何事。而才能是问乎。然安椎鲁。守拙扑。键户而寡营。善一身则可。而以主宰丛林。纲纪衲子。肩法门巨任。竖佛祖高幢。非长才异能。简练有素。乌能胜任而光大哉。故治丛林不可以无才。而亦不可有恃才之人。恃才者进。则为害非细。故推其才。又不可不论其德。佛祖门庭。非若世法用人。得使贪使诈。即跅[跳-兆+也]之才。泛驾之器。可以权衡驾驭者也。然其中最难者。造物生人。全才少。偏才多。才德相兼者少。而不相兼者多。视其人真诚厚重。言规行矩。好参学。好修持。其德足以服众矣。而举以任事。心跋前[壹-豆+(是-日+田)]后。支左缺右。而一筹莫展。其所短者才也。非德也。视其才便捷敏给果敢向前。能文雅。能武健。其才足以应变矣。一授以事权。则妒贤嫉能。搅群乱众。而无慝不露。其所诎者。德也。非才也。为长老者。孰不重德。而事又不可以不治。孰不怜才。而偾事者又不可以不去。贵有道焉以陶镕之。成褫之。琢磨之。使刚柔皆可效用。敏钝总无废材。亦曰简练以执事而已矣。执事有大小。有内外。有左右。有文武。主宰丛林者。缺一而不可。百丈有见乎此也。其建立清规也。先定头首十局。而次及於列职若朝廷用人然。星罗而碁布。丝连而绳牵。务令头目相卫。指臂相捍。用之得其当而丛林整肃。法道行矣。此非故抑扬而高下之也。因材分有良楛。天资有厚薄。能事有胜劣。器量有宽窄。一因其能而器使。而人才当矣。然丛林者。又所以陶镕人根。变化气质。又不宜任其自然。必多其炉韛。拔其尤以厉众。汰其惰以惩余。赏罚分明而能事出矣。此则治丛林之大纲。不可紊乱者也。其有头角英异。根本纲宗已明。可望为种草者。则简练更当周备。不可轻易放行也。东序由下而上。则悦众以肃讽诵。直岁以领众务。典座以主烹饪。知库以司会计。副寺以助总理。维那以饬堂规。监院都寺以任院事。稍不历练。纷烦现前。必芜废而不治矣。西序由卑而尊。则侍者密迩长老。或烧香。或衣钵。或汤药。记录书状。皆以便习学也。而知客以职典谒。知浴以兴普行。知藏以掌琅函。书记以宰文墨。而堂中板首。则堂主后堂。层累而上。则西堂首座。而四板首所职者。则规矩佛法以佐长老。锻炼禅众以接来学。而事乃大备矣。古云。不遇盘根错节。无以别利器。纵有能人。不历执事。何以陶炼德器博综智能。非粗疎而任习。即掣肘而无才。以宰丛林。安得不败事而决裂哉。况从上古锥。欲磨厉人材也。丛林务行。无不命历。沩山古佛。百丈命以典座。雪峰大老。德山委以饭头。乃至杨岐自宝库司。仰山雪窦知客。云峰化主。五祖磨头。妙喜东司。百灵知浴。圆通知众。回石监修。权直岁。匡桶头。洞山香灯。大伯知随。陆沈下板。率先苦行。皆所以养其器。老其材。斧斤其质干。霜雪其筋骨。使之任重致远而柱石法门也。独至付授一事。常不於列职而必於首座西堂者何哉。既望其荷担法门。必能锻炼衲子。方可利益方来。既期以宰断丛林。必能哮吼当场。不可绍续慧命。若不於板首时熟炼其钳锤。使牙爪毒辣。推举其秉拂。使声光霭着。一旦居此位。行此令。岂能不捉衿而露肘哉。嗟见近世法门。不讲锻炼。急於收人。衲子入门。草草付授。即或系执事。不循资例。轻易打发。所至丛林。辄曰某以侍者付矣。某以知客付矣。某以寮元直岁付矣。乃至某某以禅众付矣。竟不命以典司。试以盘错。举以板首。以利其牙爪。炼其才能。蓄其声问。是事面墙而即打一印子。明知软弱而但搭一虚名。不但误天下苍生。而自弄自诳。门庭倒蹋而不可扶矣。何所取也哉。亦知自古无易为之佛祖。而亦无无能之长老。长老者。所以范人天。统龙象。为英灵标准。为文武权衡。则必有道德可以训人。而亦有才能可以治事。虽潜行密用。如愚若鲁。而一当大任。则经纬剸割。目无全牛。岂非师家炉韛周正。简练於早也哉。故锻炼初机。冀其开眼。莫善於敲击。锻炼老参。期其成器。莫精於简练。不由此道而望英贤辈起。蹴踏祖庭。纵或有侥幸。而非常法矣。语曰。以不教民战。是谓弃之。可为痛哭流涕长太息者此也。

　　谨严付授第十三

　　锻炼之说。既毕陈於前矣。然欲善始善终。则流传宜慎。何故。苟有佛性。则皆受锻炼。既受锻炼。则人可省发。然人人可以省发。而不必人人可付授也。昔人云上根利智。方可参禅。余尝斥其言为非是。盖炉韛所以镕钝铁。良医所以疗病人。不明锻炼。虽上根利智。皆成废器。况下此者乎。善能锻炼。虽钝铁病人。亦成良材。况上此者乎。有心皆可以作佛。有性皆可以悟道。祇在善知识。爬罗抉剔。刮垢磨光。垢尽明现。如磨镜喻。今不咎锻炼之无方。而概谓中下机器。绝参学分。此万古不破之惑而余切齿者也。然谓一经省发。尽可付授。此又知其一而不知其二也。学家而至堪付授。必其道眼可以绳宗祖。行德可以范人天。学识可以迪后进。爪牙可以擒衲子。然后命之以出世。责之以为人。如印传印。印文克肖而法门允赖矣即末法时代。全杖难得。异器难求。亦必久久同住。熟知心行。纵不能超宗异目。亦不至方底圆盖。必有几种擅长。稍近绳墨者而后可。即不能为长老而为静主。亦必道眼明。入品正。具佛祖刚骨。而[狁-儿+月]介自守。不犯入苗稼者而后然。断非庸陋愚劣。险诐邪僻之辈。所宜插足者也。然而法门至今日。流弊不可胜言矣。每见主法者。徒守死法而不苦身锻炼。则求人省发实难。因省发者难求。而又惧断绝。见一知半解者。不得不急急付授。此其故有二。一者止贵根本。不重纲宗。无擒拏移换人手脚。则一橛头禅。苟口角滑利者。皆得偷关而过。而下半截深细锻炼竟置之不问矣。此儱统门头所以易於付授也。二者长老虽欲择器。竹篦下既不能出人。而又不甘心寂寞。明知外来生人。一知半解。无当於数。而其势不容留难。稍一简择。则其人必掉首而去矣。此不知锻炼。所以至於泛滥也。以余言之。易得者省发。而顾难之如龟毛。如兔角。应难者付授。而顾易之如起法名。如纳戒子。岂不大颠倒哉。诚欲望曹溪正脉。源深而流长。列祖慧命。真传而正授。则於法嗣之行也。宜嘱而又嘱。令慎而更慎。共坚其壁垒。峻其堤防无令影响音闻者。一传再传。渐至溃围而乱正。则法门不至败坏矣。然则有前辈尊宿谨守关钥。至死而不付一人者如何。曰。此必善知识感愤时风。矫枉过正。万不得已而然。而亦非中道也。佛祖慧命。递代相承。传流衣法。为千万世光明种子。泛滥付授诚非。而亦岂以毕竟断绝为是。不见世尊与西天列祖。每当传法。必苦口曰。传示将来。毋令断绝乎。但其闲或有人。或无人。或多付。或少付。各有定分。不可矫强。贵得其当而已。马祖出善知识八十四人。各为宗主。靡不当器。后来称人材极盛者。为云门。为洞山。为法眼。为汾阳。为黄龙南。为真净文。为东山。为圆悟。为妙喜而妙喜付授。世谱列九十余人。而未尝有人议诸老为滥付也。其衣钵单传者。如风穴如杨岐。如白云。如应庵密庵等。虽孤承七鬯。宽能克家。而亦未尝必以断绝为高也。如必以断绝为高。则四祖何必从庐阜而远至牛头乎。南岳何必磨砖。船子何必覆舟。风穴何必痛哭。大阳何必以顶相皮履。直裰寄浮山。使求法器乎。特以善知识行事。或开张或守成。或补救。因时施设。各有苦心。不可轻议。时方盛也。佛祖挺生。龙象聚集。有智过於师者。不则亦见与师齐者。广大门庭无一而非法器。虽付数十人。乃至百人而不为多。法当开张。不得而不开张也。时方季也。师家缺辨验。学者骛虚名。有付数人。而无一人当器者。有付数十人。而无一人。周正出世老。羊质虎皮。彼此互相哄诱。即付一人而亦已非。於是真善知识。宁令断绝。而走孤高以为补救。法当补救。不得而不补救也。盖开张之知识处其易。补救之知识处其难。易有易之功勋。难亦有难之利益。补救之知识。虽云不付。而中流砥柱。道眼具存。旷百世而光明洞然。谓之断绝可乎。泛滥门庭。虽则多付。而日中灌瓜。结果何在。不转眼而败坏狼籍谓之接续可乎。总之明纲宗。知锻炼。则初步不难出人。悟后不轻放过。谨慎与流传。皆为法门之幸。毁纲宗。忽锻炼。则流传有滥觞之过。太慎又有断绝之忧。皆非法门之福。虽然如是。善知识者。为佛祖入草求人。为人天开凿眼目。宁慎无滥宁少而真。毋多而伪。无俾稂莠稊稗。得以混乱嘉种。则慧命必永远而昌大矣。故余苦口力陈锻炼。而终之以嘱慎流传。以为末后一句。夫重纲宗。勤锻炼。持谨慎。此三法者。皆世所未闻而难行者也。再三渎此。必触忌讳。然欲使正眼流通。儿孙得力。道必繇此。语曰。当言不避截舌。孔子曰。知我者其惟春秋乎。罪我者其惟春秋乎。余姑存此说。以就正方来。千百世下。复有子云者出。必知子云也。

 禅门锻炼说跋

　　余实见晚近禅门。死守成规。不谙烹锻。每致真宗寂寥。法流断绝。万不获已。立为新法。且作死马医。若论本分一着。言前荐得。犹为滞壳迷封。句下精通。已是触途狂见。悟即不无。争柰落在第二头。汲汲乎讲钳锤。论锻炼。岂非头上安头梦中说梦。弄泥团汉。将来认为实法。不知通变。带累山僧生陷铁围矣。耽源圆相。倘遇仰山一火焚之。山僧合掌云。作家作家。是真能善用孙武子。而不为赵括谈兵矣。果有此人。殆斫额望之也　晦山叟复书於黄梅四祖方丈。
